
序  ***************************
道光庚子之秋，里中病利死者数十，其经余治者凡二十，以贫不能具药而死者，一人耳。然或半月而愈，或十日而愈，或濒死而复健，或病轻而更缠绵，准之古法，参差不齐，有莫解其故者。昔越人留五泄之名，仲景编下利之证，元方有利病之候，《千金》具下利之方。若《外台秘要》，家无购本，至宋、明以来数十家，则等诸自郑以下可耳。吾日寝食于秦、张、孙、巢之书，而细思其义，辄不与病情合，唯《伤寒经》阳明、少阴、厥阴中有数条可按，若承气汤、桃花汤、白头翁汤，犹与今证相髣髴，自非数方无一相契者。乃追忆所治诸候，准之以《灵》《素》阴阳、藏府之理，紬绎沉潜，颇得其解，因成一编。
新化邹汉璜识


寒疫痢证  ——————————————————————————————————————————————————————————————————————————————————————————

寒疫痢证论  ***************************
今之痢疾，自张介宾以来，咸谓即《内经》之肠澼，余谓不然。肠澼非外感所成，乃阴阳、藏府气虚，因而肠澼耳。痢疾则注下赤白，或沃白、沃赤、赤白沫，皆是外感。《著至教论》所谓三阳独至，《辨脉法》所谓寸口脉阴阳俱紧者，法当清邪中上、浊邪中下是也。《五十八难》五种伤寒之湿温，即《伤寒》序例之时行寒疫，此亦其一也。馀生长三十七年矣，窃见通都大邑，当夏秋之交辄病痢疾，或以一方而愈数百人，或客岁之方，今岁用之，略无一验。大抵时行之气，岁各不同，而藏府之气应之亦不一其处，要当于寒疫中求之。而瓜瓤、虾蟆、搅肠诸证，辄复与痢疾相间，杂然并具，彼瓜瓤、虾蟆、搅肠亦是寒疫耳。夏秋之交，腠理疏泄，气为暑热所侵，亦涣散不聚，寒因客之，不病痢即病疟。邪之来也，皆自太阳入，精血虚者，即内容少阴之分，乃游于募原，迫于府则病痢；不迫府者，发为疟。其从少阴转太阴，即从缺盆至胸中者，从阖部陷胸中，则为瓜瓤（瓤，音阳瓜是也，即俗所谓瓜中之肠也。瓜瓤证，胸高胁起、呕血如汁者是也，宜生犀饮）。捻颈、大头诸证，由胸复下腹为虾蟆证，发于表为疙瘩证（疙，头上疮突起也。疙瘩证者，发块如瘤，遍身流走，旦发夕死者是也）。其邪入里，从卫气散于诸经，根结之气者，为搅肠痧（搅，音绞。搅肠证者，肠鸣、乾呕、水泄不通者是也）。其乘气街，以伤三焦者，为霍乱。霍乱者，必泄，盖伤府则利作也。痢证之邪有属少阴者，有属阳明者。邪在少阴，伏于伏冲，上干冲脉，则下血。迫于三焦，则注下、后沃、脉沉迟或沉细。下部精足，则流于厥阴，而少腹急痛、下白。邪在阳明，则胸痛、呕逆；属寒者，脉迟细而弦；属热者，脉浮躁。其循阳明之气而下侵大腹之部，则下白；其入胃者，则注下，胃气伤也；其循三焦之气而下膈者，则腹胀、发热、里急后重而沃，太阴之精伤也；其迫于肠者，为后沫；邪不干府而客于厥阴，则少腹痛、下白；其下藏液者，邪由上脘入胃，复出中焦，由中焦之络入藏，藏得邪，则液不得留也。沃白者，中焦输水穀之精于脾，邪在太阴，则穀精不上输而下坠也；沃赤者，太阴之络伤也；下白者，邪客大肠，大肠六府之精之所留也。肾气不利，则六府之精或动也。赤瓣者（赤瓣者，谓所出似脑，脑中有赤脉经，绕如赤瓣），小肠之络破，从白并下也。白如鸡子白，其精不杂者，六府之精也；稀如涎唾、不甚黏腻者，五藏之液也；稠如鼻涕，又杂米泔形者，太阴之精也。食入于胃，上输于脾，淫气于筋，淫精于肝，肝在脾下，脾气不升，得肝之阳气，故稠。脾不散精于肝，故下米泔形也。结沫如沤者（沤，水上浮泡也），肠间之液也。穀精之留于大小肠者，得三焦之气，则蒸而为膏。邪客肠间，液不为膏，因迸出也。肺气通调水道，大小肠受之。邪在肠间，则渗入肠内也。结沫者，膏之未成者也；与沫俱出者，水气也。

太阳证  ***************************
太阳寒疫，头痛、鼻塞、背微寒，邪在风府，前及缺盆也，肺尚未受病，寸口脉左浮右弱，黄耆川芎羌活汤主之。
黄耆（生用，三钱）　川芎（四钱）　羌活（二钱五分）　白芷（二钱）　紫苏（二钱）
太阳寒疫，头痛、发热、咳嗽者，邪与肺气争也，寸口脉左右皆浮，羌活桔梗甘草汤主之。
羌活（三钱）　桔梗（二钱半）　甘草（二钱半）　半夏（二钱半）　紫苏（二钱半）
太阳寒疫，发热二三日，头痛止而渴，小便黄赤而热者，肺液热也，胸微紧，寸口脉右部浮滞，鼠黏子前胡汤主之。
鼠黏子（三钱）　前胡（三钱）　茯苓（三钱）　枳壳（二钱）
太阳寒疫，发热三四日，头痛止、烦心、眠不安者，邪在胸也，关上脉右部浮大，黄连连翘栀子汤主之。
黄连（磨，一钱）　连翘（三钱）　栀子（五个）　枳壳（二钱）
太阳寒疫，肺拥，鼻乾、发热、泄而沫白，邪从肺伤大肠也，寸口右脉滞大、尺中右脉微涩，马兜铃牛蒡子汤主之。
马兜铃（十五个）　牛蒡子（二钱）　前胡（二钱半）　桔梗（二钱半）　黄芩（二钱）
太阳寒疫，心烦、口热、小便涩赤、沫赤，关上左部滑大，尺中右部滑，栀子黄连连翘汤主之。
栀子（十个）　黄连（磨，二钱）　黄芩（四钱）　连翘（五钱）　当归（四钱）　赤茯苓（二钱）　车前（五兜）

阳明证  ***************************
阳明寒疫，胸满、胃脘痛、不欲食、见食则呕，邪聚上焦也，寸口脉右部浮大而软浊，鼠黏子前胡汤主之。
鼠黏子（三钱）　前胡（二钱半）　枳壳（二钱半）　连翘（三钱）　茯苓（三钱）
证如上，关上脉右部迟者，寒气盛也，半夏槟榔草果汤主之。
半夏（五钱）　槟榔（二钱）　草果（三个）　茯苓（四钱）　甘草（三钱）　枳壳（三钱）
胸中满，上脘痛，见食则呕，关上脉右部迟而浊，半夏槟榔草果汤除草果加鼠黏子二钱主之。
阳明寒疫，胸痛，手或冷，声息下，脉沉细而弦，上焦气不布也，冬蜜半夏汤主之。
冬蜜（一两）　半夏（六钱）　茯苓（四钱）　人参（三钱）　细辛（八分）　桂枝（二钱）　炙草（二钱）　粳米（一合）
阳明寒疫，上脘寒痛，见食则呕，或腹中两旁痛、注下，或下藏液者，邪从上焦入胃，从胃复出中焦，未入胃者，从上焦下行肠间也。中焦伤，则邪从经络入于五藏；中焦伤，则水穀之精不入五藏，而流入肠中也。脉寸口关上右部迟而弱，半夏赤石脂汤主之。
半夏（六钱）　肉豆蔻（一个）　赤石脂（五钱）　粳米（一合）　炮姜（二钱半）　茯苓（四钱）　人参（三钱）　炙草（二钱）　藿香（二钱）
阳明寒疫，上脘痛止，腹旁脐下痛，注下与大便相杂，关上尺中脉右部迟而微紧者，蜜耆当归茯苓汤主之。
蜜耆（四钱）　焦术（三钱）　茯苓（三钱）　当归（三钱）　炙草（二钱半）　生姜（二钱半）　乾姜（二钱）　木香（磨，一钱）　乌药（一钱）
阳明寒疫，上脘、腹中痛皆止，饮食进，沃白未尽止者，寸口关上尺中脉小而迟者，蜜耆当归枣仁汤主之。
蜜耆（四钱）　当归（五钱）　人参（三钱）　枣仁（三钱）　焦术（三钱）　茯神（三钱）　炙草（二钱）　乾姜（钱半）　生姜（二钱）　木香（磨，一钱）　红枣（三个）　元眼（五个）
阳明水泄，寒气从上焦入胃，中焦为寒所伤，中焦不治，水穀之气下行，则泄也，脉寸口关上右部皆迟小，焦术乾姜木香汤主之。
焦术（五钱）　人参（四钱）　乾姜（炮，三钱）　炙草（三钱）　木香（磨，钱半）
阳明寒疫，胸中、腹中不痛，呕逆、泄泻、沃白者，邪尽入胃中，气街之气无邪也，太阴营气伤，中焦微也。中焦微，则气街总无邪，而其气不能如经也，故呕逆、泄泻、沃白，脉关上右部微弱，藿香半夏汤主之。
藿香（三钱）　半夏（三钱）　苍术（二钱半）　厚朴（钱半）　陈皮（一钱）　炙草（一钱）　生姜（三片）　红枣（三个）
泄甚，加茯苓三钱。
上焦沃白者，邪从中焦复出，与气街气混而行于太阴，太阴气不升，邪为府气所迫，入于肠，里急后重，或与大便并出。与大便并出者，大小肠府气乱也；或独圊，其液胶黏少如鼻涕。独圊无大便者，大小肠府气乱也，关下尺中右部浮而弱。浮者，府气不和；弱者，太阴气衰。茯苓当归汤主之。
茯苓（三钱）　当归（五钱）　甘草（二钱半）　酒芍（二钱半）　黄芩（二钱）　黄连（磨，一钱）　枳壳（钱半）　厚朴（二钱）
不里急后重，关上尺中脉右部迟者，当归蜜耆木香汤主之。
当归（四钱）　蜜耆（三钱）　茯苓（三钱）　陈皮（八分）　炙草（钱半）　木香（磨，一钱）
与水液并下，加扁豆三钱（炒）。
阳明寒疫，发热，鼻乾，胸痛，呕逆，后沃，邪乘三焦之气伤太阴，胸中之邪未解也，关上右部浮躁，马兜铃藿香汤主之。
马兜铃（三钱）　牛子（二钱）　藿香（二钱）　白芷（钱半）　前胡（二钱）　枳壳（二钱）　甘草（二钱）　酒芍（二钱）　黄芩
阳明寒疫，中焦沃白，腹痛，邪乘三焦气街，止于中脘之下，而伤太阴也。气街之邪未解者，发热，关上右部浮大而弱。浮大者，邪在外呼吸之道也；弱者，太阴之气伤也。大黄木香汤主之。
大黄（酒浸，三钱）　木香（磨，钱半）　桔梗（二钱半）　厚朴（二钱半）　甘草（二钱半）　黄芩（二钱半）　当归（三钱）　茯苓（三钱）
中焦沃白，发热，腹满，数至圊不出，三焦气独盛，太阴气衰也。三焦气所以独盛者，与邪合故也。脉关上右部浮大，上及寸口，下及尺中，大黄牛蒡子车前草汤主之。
大黄（酒浸，调服，六钱）　芒硝（二钱半）　枳壳（三钱）　厚朴（四钱）　车前（五兜）　牛子（三钱）
胸以上热盛，加石膏四钱。
下之热减，满去，沃沫不止者，热未彻也，关上脉大而弱，黄芩当归大黄汤主之。
黄芩（三钱）　当归（五钱）　生地（四钱）　大黄（三钱）　木香（钱半）　厚朴（二钱）　茯苓（三钱）
中焦沃白、呃逆、四支凉，关上尺中小弱者，邪在中焦，乘中焦之络上逆，故呃。气街之气颇为邪所阻，故四肢凉也。黄连柿蒂藿香汤主之。
黄连（钱半）　大黄（酒浸，三钱）　酒芍（二钱半）　甘草（二钱半）　柿蒂（五个）　藿香（二钱）　腹毛（钱）
以黄连钱半，吴萸钱半，拌匀合炒，去吴萸不入药。
中焦沃白，呃逆，四肢厥，心烦，脉微，寸口尺中时不见，三焦之气为邪所阻也。香连桂朴汤主之。急治之，否则入藏也。其人喜冷身寒者，邪犹在府，心昏、神惕者不治。
黄连（二钱）　大黄（三钱）　甘草（三钱）　酒芍（三钱）　阿胶（二钱）　肉桂（钱半）　厚朴（三钱）　腹毛（二钱）　藿香（二钱）　当归（四钱）　茯苓（三钱）　防风（二钱）　芒硝（五分）
拌炒黄连如前法。
中焦沃白，邪去，太阴气未复，泄不止而后沫，三部脉皆弦弱者，当归茯苓防党汤主之，归脾汤亦主之。
当归（五钱）　茯苓（三钱）　防党（三钱）　炙草（二钱）　扁豆（炒，三钱）　桔梗（二钱）　木香（磨，一钱）　生姜（三片）　红枣（三个）　白术（三钱）　酒芍（钱半）
中焦下沫，邪自中焦而将归下焦也，小便不利，或后重，脐下微痛，脉关下尺上右部小滑而弱。小滑者，小肠大肠之气伤于邪也；弱者，小肠大肠之水液不行，阴气衰也。茯苓白术车前汤主之。
茯苓（三钱）　泽泻（三钱）　白术（二钱半）　黄芩（钱半）　车前（三兜）
中焦邪去者，除白术、黄芩，加朱苓二钱；沫赤者，加当归三钱；不后重者，中焦邪尽也。
中焦下注白，邪自中焦归于大肠也。邪归大肠，则水液不行，府精必动，故下注白也，小便不利或后重。茯苓扁豆厚朴汤主之。
茯苓（四钱）　泽泻（三钱）　焦术（二钱半）　黄芩（二钱）　扁豆（三钱）　甘草（二钱）　厚朴（二钱）　木香（磨，一钱）
中焦邪去者，小便必利，除焦术、黄芩、厚朴、木香。后重者，不除厚朴。
下焦下注白，邪自胸中乘气街归于下焦也。胸中邪未解者，鼻乾、口渴，寸口尺中右部浮小而涩，鼠黏子茯苓泽泻汤主之。
鼠黏子（一钱）　前胡（二钱）　枳壳（钱半）　茯苓（三钱）　泽泻（二钱）　朱苓（钱半）　桔梗（钱半）
下焦下注白，胸中邪解者，鼻不干，口不渴，尺中右部脉软动，朱苓泽泻汤主之。
朱苓（三钱）　泽泻（二钱半）　茯苓（三钱）　桔梗（二钱半）
后重，加枳壳一钱，厚朴钱半。
阳明寒疫，归于厥阴，小腹紧痛，下白，尺中右部脉沉，乌药茯苓汤主之。
乌药（二钱）　小茴（钱半）　茯苓（三钱）　厚朴（一钱）　枳壳（一钱）
阳明寒疫，头痛、腹痛、口渴者，邪乘阳明气下，复上走头也。寸口关上尺中脉右部皆软而浮。软者，邪在根结气之外也；浮者，邪未乘气街之气也。石膏白芷汤主之。
石膏（三钱）　白芷（二钱）　葛根（煨，钱半）　甘草（钱半）　防风（二钱）　荆芥（二钱）　粳米（一合）
阳明寒疫，鼻乾、心烦，邪乘根结之气也。寸口右部浮小而弦。浮小者，根结之气为邪所乘也；弦者，阳气不旁通也。藿香前胡桔梗汤主之。
藿香（二钱）　前胡（二钱半）　桔梗（二钱）　甘草（一钱）　荆芥（一钱）　紫苏（钱半）
阳明寒疫，鼻乾、心烦，发热，寸口右部浮而涩。牛蒡子连翘汤主之。
牛蒡子（钱半）　马兜铃（十个）　连翘（二钱）　前胡（钱半）　黄芩（钱半）　枳壳（一钱）
热甚，加黄连五分，磨。
阳明寒疫，下沫、脱肛而肿者，邪自肺乘大肠之络，入于大肠也。脉小而弱，尺中右部时一躁也，寸口右部时一滞也。马兜铃当归牛蒡子汤主之。
马兜铃（三钱）　厚朴（三钱）　当归（五钱）　牛子（二钱）　枳壳（二钱）　槐角（二钱）　泽泻（二钱）　秦艽（二钱）　地榆（钱半）　芒硝（五分）

少阴证  ***************************
少阴寒疫，头痛、背项[几][几]、恶寒、手足清冷、喉中痰作者，邪在伏冲，兼及肺也。寸口关上左右、尺中左部脉散弱。当归常山汤主之。
当归（五钱）　生耆（三钱）　熟首乌（五钱）　益母（三钱）　常山（钱半）　羌活（二钱半）　防风（二钱）　葛根（二钱）　茯苓（三钱）　生姜（二钱半）
少阴寒疫，伤冲，四肢懈惰，背痛连心，下血，关上脉左部迟涩，尺中脉左部迟，生耆防风当归汤主之。
生耆（四钱）　当归（五钱）　防风（二钱半）　羌活（二钱半）　殭蚕（钱半）　柴胡（钱半）　紫草（一钱）　葛根（二钱）　生姜（三片）
少阴寒疫，由腰际随囟门吸气，直过黄庭，至胃下，与原气别使之气入胃，其人关元气衰也。腰冷，腹寒痛，先水泄，后注下，脉尺中左部、尺中右部、关上右部微而迟。肉桂吴萸汤主之。
熟地（四钱）　山药（炒，三钱）　扁豆（炒，三钱）　炙草（钱半）　乾姜（二钱）　吴萸（八分）　肉桂（蒸，八分）　附片（二钱半）　白术（二钱半）　木香（磨，八分）
后重，加厚朴一钱；滑脱不禁，加乌梅三个。
少阴寒疫，由黄庭直抵关元，绕脐痛甚，呼謈不已者，寒实关元也，其人小便不利，关元未衰，故不泄也。关下左右脉皆微而弦。大黄附子汤主之。
大黄（三钱）　芒硝（七分）　生附子（三钱）　枳实（二钱）
少阴寒疫，游于募原，募原近气街之道，则三焦原气受邪，少阴之气既伤，三焦原气复受邪，以输于大肠，则府精动，而肠间水气不泻，水与府精相混而下，下注白也。尺中左右脉皆沉而迟。茯苓泽泻肉桂汤主之。
茯苓（五钱）　泽泻（三钱）　枳壳（二钱）　肉桂（磨，一钱）　黑姜（钱半）
少阴寒疫，游于募原，而成注下者，必先季胁痛，而后腹痛，中焦穀气自升，水气不泻，水气与府精相混而下，利其水则愈，五苓散主之。
朱苓（三钱）　泽泻（五钱）　茯苓（三钱）　肉桂（二钱）　白术（三钱）
少阴寒疫，腰痛，腹不痛，循玉房直下，则伤肾液，伤肾液必下黑豆汁。寒疫为非节之寒，寒属北方，又干肾部，故下黑汁。脉弱而燥，弱反在关，燥反在尺，弱反在上，微反在下，迟反在上，燥反在下也。朱苓汤主之。
朱苓　茯苓　阿胶　滑石　泽泻（各二钱半）

续续寒疫痢证  ***************************
太阳寒疫，客于风府，乘风府之卫气，下入伏冲，上薄大肠，则为下白、沃沫。
少阴寒疫，头痛、背项[几][几]、恶寒、手足清冷、喉中痰作者，邪在伏冲，兼及肺也。脉寸口关上散弱。当归常山汤主之。
当归（五钱）　生耆（三钱）　熟首乌（五钱）　益母（三钱）　羌活（二钱半）　防风（二钱）　葛根（二钱）　生姜（二钱）　茯苓（钱）　常山（钱半）
少阴寒疫，腰腹痛、下泄、沃白者，脉沉弱，尺中脉左右皆弦。当归细辛常山汤主之。
当归（五钱）　茯苓（三钱）　独活（钱半）　细辛（八分）　泽泻（三钱）　枳壳（二钱）　厚朴（三钱）
《伤寒论》曰：少阴病，下利，便脓血者，桃花汤主之。下为精部，肾主之。六府气和，则肾气坚固，不下泄也。寒气客于少阴，则六府气不和，肾不藏而下泄。邪气从冲脉而经于中焦，十二经脉皆聚中焦，以输胃之精液于五藏，邪至中焦，则从中焦之络，以内干五藏而动血海。便脓者，中焦之液下泻也；便血者，血海之血下渗也。故曰：便脓血，其脉弦小而涩。弦小者，六府之气不散邪，邪循冲脉上行也；涩者，血海下渗，营气不能满于隧道也。皆于尺中见之，微及关上也。
赤石脂（一半全用，一半筛末，三两八钱四分）　乾姜（三钱）　粳米（一大白杯）
上三味，以水七升煮米，令熟去渣，内赤石脂末方寸匕，温服七合，日三服，若一服愈，余勿服。
《伤寒论》曰：少阴病，二三日至四五日，腹满，小便不利，下利不止，便脓血者，桃花汤主之。冲脉者，营血之薮也。冲脉起气街，并少阴之经，挟脐上行，故腹满，小便不利，故知邪气经于中焦。血海在心后，邪伤中焦，止当便脓，今又便血，故知邪乾血海。赤石脂镇藏之物，粳米益藏之品，故知邪由五藏而犯血海。成氏注《伤寒》，谓便脓血为协热者，非也。
《伤寒论》曰：少阴病，下利，便脓血者，可刺。谓刺足少阴之腧，使不上侵中焦，故知邪挟脐上行也。
少阴寒疫，亦宜有此证。伤寒之邪缓，寒疫之邪重，重则气猛，故不必侵中焦，苟及大肠，则已能下白。肾气下固，则屈而上逆，以干中焦，乃成脓血。
《伤寒论》曰：少阴病，自利清水，色纯青，心下必痛，口乾燥者，急下之，宜大承气汤。少阴中风，风入肾部，肾为水藏，水不藏，则利清水。色纯青者，风生木，木色青也。心下必痛者，少阴之脉注胸中，少阴之邪亦循经至胸中也。口乾燥者，风性热，热伤气液，清水皆液所成，利清水，则液已大伤，故口乾燥。寒疫之从少阴下者，亦宜有此证。搏霉利近之矣，但搏霉利色如黑豆汁。色如黑豆汁者，从北方之色也。寒疫为非时之寒，寒属北方，而又干肾部，故从北方之色也。其脉与下纯青水者相同也，必弱而燥，弱反在关，燥反在尺，弱反在上，微反在下，迟反在上，燥反在下也。然清水，宜大承气汤；黑汁，大承气不中与也，朱苓汤主之。
《伤寒论》曰：伤寒，先厥后发热，下利必自止。而反汗出，咽中痛者，其喉为痹。发热无汗，而利必自止；若不止，必便脓血。便脓血者，其喉不痹。又曰：伤寒热少厥微，指头寒，默默不欲食，烦躁。数日，小便利，色白者，此热除也。欲得食，其病为愈；若厥而呕，胸胁烦满者，其后必便血。又曰：伤寒发热四日，厥反三日，复热四日，厥少热多，其病当愈。四日至七日热不除者，其后必便脓血。又曰：下利，寸脉反浮数，尺中自涩者，必清脓血。又曰：下利，脉数而渴者，令自愈。设不差，必清脓血，以有热故也。厥者，邪在厥阴，阻外呼吸之气，故阳气不布于四肢。原气别使之气胜，则呼吸三焦之气亦胜而发热，邪乃退入于冲脉之分，上则阳气胜，故喉痹；下则阴气盛，原气别使之气既复，故下利，利则邪去，不利，则邪转入少阴，而客于冲脉之气分，疟与疠疫所栖之处也。游于孙络，以入于别络，则络伤。络伤，则便血。脓者，外呼吸之气既为所伤，中焦之营亦伤，精液下坠也。宜白头翁紫参汤。
白头翁（二两）　紫参（二两）　黄柏（二两）　秦皮（三两）


附  ——————————————————————————————————————————————————————————————————————————————————————————

类方  ***************************
活人败毒散
羌活（一两）　独活（一两）　前胡（一两）　柴胡（一两）　茯苓（一两）　枳壳（一两）　桔梗（一两）　人参（一两）　川芎（一两）　甘草（半两）
上为细末。每服二钱，水一盏，入生姜三片，煎至七分，温服，或沸汤点亦得。治伤寒、瘟疫、风湿、风眩、拘蜷、风痰、头痛、目眩、四肢痛、增寒壮热、项强、睛痛，及老人、少儿皆可服。或瘴烟之地，或瘟疫时行，或人多风痰，或处卑湿脚弱，此药不可缺也。日二三服，以知为度。烦热、口乾，加黄芩。
此方，寒疫初起，头痛、鼻塞、发热，可服之。
普济消毒饮（东垣方）
黄芩（酒炒）　黄连（酒炒，各五分）　元参　陈皮　甘草（各二钱）　连翘　薄荷　鼠黏子　板蓝根（如无，以青黛代之）　马勃（俗名土包菰，各一钱）　殭蚕（七分）　升麻（七分）　柴胡　桔梗（二钱）
上为末。汤调，时时服之，或蜜丸含化。如大便硬，加大黄一二钱酒蒸。
此治大头瘟方也。寒疫胸满、上脘痛而发热，亦可服。
藿香正气散（《局方》）
藿香　紫苏叶　白芷（各三两）　枳壳（二两）　厚朴（二两）　大腹皮（三两）　橘皮　半夏（各二两）　茯苓（三两）　白术（二两）　甘草（一两）
每五钱，加姜、枣煎。
此治霍乱之方，寒疫初起，憎寒、发热、头痛、呕逆、下泄，邪乘三焦之气下，肺液之通调水道者皆受邪，邪并肺液渍入肠间，因而泄作，此方主之。
凉膈散（《局方》）
连翘（四两）　黄芩（酒炒，一两）　竹叶（七片）　薄荷（一两）　大黄（酒浸）　芒硝（各二两）　甘草（二两）
加生蜜煎。
太阳寒疫，已下阳明，淫于心肺，止于膈上，上焦不受邪，邪随三焦之气止于大肠，故病心热、口渴、小便涩少、大便急痛，其脉寸口尺中浮涩而数。浮者气伤，数者热盛也。
神效东风散（《普门医品》）
川连　黄芩　白芍　楂肉（各一钱二分）　枳壳　槟榔　厚朴（炒）　青皮（各八分）　当归尾　地榆（炒黑）　甘草（各五分）　红花（酒洗，三分）　木香（三分）　桃仁（三分）
阳明寒疫，从上脘入胃，又从三焦之气下行，复出中焦，为沃白。邪伤其络，则兼赤色。邪郁不解，迸入大肠，故腹痛、后重。腹痛者，邪热伤营也；后重者，邪气在大肠也。其脉沉小而数躁，此汤主之。
感应丸
肉豆蔻　丁香（各两半）　木香（一两半）　杏仁（百四十粒）　乾姜（一两）　巴豆（七十粒）　百草霜（一两）
巴豆、杏仁另研，同各末和匀，用黄蜡六两溶化，滤去渣，入好酒一升，煮数沸，候酒冷，蜡浮，令用青油煎熟，取蜡同化成汁，乘热拌匀前药，丸如豆大。
阳明寒疫，或内入胃中，或外压三焦之气街以下，大肠营卫与胃气皆伤，赤白注下，又成后重，其脉迟涩，迟为卫寒，涩为营伤，此方主之。
道气丸（《赤水玄珠》）
青木香　莱菔子（炒）　茴香（炒）　槟榔　黑牵牛
上等分为末，粥丸。每三十丸，米饮下。
阳明寒疫，心下有水气，进入胃中，伤中焦，赤白注下，小便不利，腹满胀痛，上渴引饮，其脉沉迟。此方主之。
舟车丸（河间）
黑牵牛（炒，四两）　大黄（酒浸，三两）　甘遂（面煨）　大戟（面煨）　芫花（醋炒）　青皮（醋炒，各一两）　木香（五钱）　橘红（一两）
上为末，水丸椒目大。空心服五丸，日三服。痞闷者多服。烦满者宜初服二丸，每加二丸，快利为度。
阳明寒疫，从上脘入胃，复从中脘，外伤营气，又从三焦气行，进入气液之中，使水液不行，皆聚于腹，致满胀、小便赤涩、口渴引饮，营卫皆闭不通，其脉迟大而弦，此方主之。
大黄丸（《洁古》）　治泻利久不愈，脓血稠黏，里急后重，日夜无度。
用大黄一两锉碎，好酒二大盏，浸半日许，煎至一盏半，去渣，分作二服，顿服之，利止勿服。如未止，再服，取利为度，后服芍药汤和之。利止，再服白术黄芩汤，尽撤其毒也。
阳明寒疫，循气街而下，满于中焦，则为沫白后沫。其脉浮而弱。浮者，三焦之气伤；弱者，大阴营气伤。邪气满于腹，肠胃之隙皆邪所楼，故里急后重，日夜无度，大黄荡邪推陈，好酒调营散卫也。
芍药汤　治行血调气。经曰：溲而便脓血，知气行而血止，行血则便自愈，调血则后重除。
芍药（一两）　当归（五钱）　黄连（五钱）　黄芩（五钱）　大黄（三钱）　肉桂（二钱半）　甘草（炒，二钱）　槟榔（二钱）　木香（一钱）
如便后藏毒，加黄柏半两。
上九味，㕮咀，每服五钱。水二盏，煎至一盏，去渣，温服。如利不减，渐加大黄，食后服。
阳明寒疫，中焦沃白，与以大黄汤而即止。邪总伤营，营气已复也。其营气未复者，沃白必不止，邪盛而营气不能骤复也。关上尺中迟弦而躁。迟弦者，太阴气滞也；躁者，邪干太阴也。邪本居于太阴而上达于阳明也。热者，加石膏。
白术黄芩汤　服前药，利疾总愈，更宜调服。
白术（一两）　黄芩（七分）　甘草（三钱）
上㕮咀，作二服，水一盏半，煎一盏，温服。
更宜调服，谓营气为邪所干，病之大气总除。太阴犹有馀热而不和也。洁古三方，治寒疫沃白甚善，洵有功于世。但沃赤白而手足清冷、生呃逆者，尚当别处一方。
黄连阿胶丸（《和剂》）　治冷热不调，下利赤白，里急后重，脐腹疼痛，口燥烦渴，小便不利。
黄连（去须，三两）　阿胶（碎炒，一两）　茯苓（去皮，二两）
上以连苓为细末，水熬阿胶膏和丸，如梧子大。每服三十丸，空心、温米汤下。
阳明寒疫，中焦沃白见赤，营伤络破也。脉关上尺中小而滑。小者，营血衰；滑者，邪随三焦气陷入营分也。此方主之。
黄连丸（一名羚羊角丸）　治一切热利，及休息利日夜频，併兼治下血，黑如鸡肝色。
黄连（去须，二两半）　羚羊角（一两半）　黄柏（去粗皮，一两半）　赤茯苓（去皮，半两）
上为细末，蜜和丸如桐子大。每服二十丸，姜蜜汤下。暑月下利，用之尤验，一方用白茯苓腊茶送下。
阳明寒疫，寒郁为热，随宗气下伤太阴，为沃白；上伤心包冲脉，为下血。其脉关上尺中小而躁，此方主之。
生地黄汤　治热利不止。
生地黄（五钱）　地榆（七钱半）　甘草（三钱）
上㕮咀，如麻豆大，以水二盏，煎至一盏，去渣，分温二服，空心日晚再服。
阳明寒疫，随气街气行，变而为热，热伤太阴营气及大肠精液，沃白沃赤，沫赤白，关上尺中脉浮躁而沉，此汤主之。
郁金散　治一切热毒利，下血不止。
川郁金（五钱）　槐花（炒，五钱）　甘草（炙，二钱半）
上为细末。每服一二钱，食前用豆豉汤调下。
阳明寒疫，上伤心络冲脉，血泻大肠，大肠亦热，其脉关上左部、尺中右部皆涩而滑，中焦未伤也。小肠通气于心，小肠受心之热归于大肠也。
茜根散　治血利，心神烦热，腹中痛，不纳饮食。
茜根（一两）　地榆　生地黄（乾者）　当归　犀角屑　黄芩（各一两）　栀子仁（五钱）　黄连（去须，微炒，二两）
上㕮咀，每服四钱，以水一盏，入豆豉五十粒，薤白七寸，煎至六分，去渣，不拘时温服。
阳明寒疫，寒郁为热，伤心包与冲，下及中焦，邪在中焦，故腹中痛，不纳饮食，脉三部小而滑。此方主之。
芍药黄芩汤东垣　治泄利腹痛，或后重、身热久不愈、脉促者，及下利脓血黏稠。
黄芩（一两）　芍药（一两）　甘草（一两）
上㕮咀，每服一两，水一盏半，煎至一盏，温服无时，如痛加桂少许。
阳明寒疫，下及腹中，阳明与太阴之气不和，致腹痛、身热、沫下、后重，脉关上弦而数。弦者，阴阳不和；数者，府气为邪所干。此方主之。
香连丸（《直指》）　治下利赤白，里急后重。
黄连（去芦，用吴萸十两同炒，令赤，去吴萸不用，二十两）　木香（不见火，四两八钱八分）
上为细末，醋糊丸，如梧子大。每服三十丸，空心饭饮下。
阳明寒疫，下及腹中，阳明与太阴之气不和，邪从阳明，内干太阴营分，为沃白兼赤，关上尺中脉弦而滞，此方主之。脉微，沃白兼赤，上为呃逆，此方亦主之。
地榆芍药汤　治泄利，脓血，脱肛。
苍术（八两）　地榆（三两）　卷柏（三两）　芍药（酒炒，三两）
上四味㕮咀，每服用二两，以水一升，煎至八合，温服，病退勿服。
阳明寒疫，自下焦迸入大肠，则沫赤、肠癖、脱肛，其脉尺中滑，此方主之。
仓廪汤　治噤口利有热，及毒气冲心，食即吐出。
人参　茯苓　甘草（炙）　前胡　川芎　羌活　桔梗　独活　柴胡　枳壳　陈仓米（各等分）
上㕮咀，每服五钱，水一盏半，生姜三分煎，去渣，无时热服。
阳明寒疫，下入腹中，中焦受邪，太阴气伤，沃白。邪还，从中焦之络上冲于心，故噤口，脉软浊，此方主之。
犀角丸　但是利证，服之无有不差。
犀角屑（取黑纹理粗者，产后用弥佳）　宣州黄连　苦参（多买，轻捣）　全州黄柏（赤色者）　川当归
上各等分为细末，和匀，空服，烂煮糯米饮，调方寸匕服之，日再服，忌黏滑、油腻、生菜。
与羚羊角丸同义。
白头翁汤（《金匮》）
白头翁（三两）　黄连（三两）　黄柏（三两）　秦皮（三两）
上四味，以水七升，煮取二升，去渣，温服一升，不愈再服。
阳明寒疫，下入大肠，后重、下白，脉尺中滑弦，滑则为热，弦则为减，府精动而府气伤也。此方主之。
加减平胃散（《洁古》）
白术（一两）　厚朴（一两）　陈皮（一两）　木香（三钱）　槟榔（三钱）　甘草（七钱）　桃仁（五钱）　人参（五钱）　黄连（五钱）　阿胶（五钱）　茯苓（五钱）
上㕮咀，每服五钱，姜三片，枣一枚，水煎，温服无时。血多，加桃仁；热，加黄连；小便涩，加茯苓、泽泻；气不下，后重，加槟榔、木香；腹痛，加官桂、芍药、甘草；脓多，加阿胶；湿多，加白术；脉洪大，加大黄。
阳明寒疫，中焦沃赤白，脉弦迟而浊者，此方主之。
犀角散　治热利下赤黄脓血，心腹困闷。
犀角屑（一两）　黄连（去须，微炒，一两）　地榆（一两）　黄耆（一两）　当归（五钱）　木香（二钱五分）
上为散，每服三钱，以水一盏，煎至六分，去渣，温服无时。
阳明寒疫，上伤心包冲脉，下及太阴气与大肠，外伤三焦气，脉关上尺中寸口大而躁，此方主之。
紫参汤（《金匮》）　治下利腹痛。
紫参（八两）　甘草（三两）
上二味，以水五升，先煮紫参，取二升，内甘草，煮取一升半，分温三服。
下焦寒疫，自阳明下腹，致肠胃热，太阴、阳明不和，二便妄行，为后沫、下白也。脉尺中左右滑。此方主之。
除湿汤（《百一》）
苍术（泔浸，炒）　半夏（姜制）　厚朴（姜制，各二两）　藿香　陈皮（去白）　茯苓（去皮，各一两）　炙草（二钱）　白术（生用，一两）
或加羌活、防风、藁本各三四钱，每四钱加姜枣煎。
阳明寒疫，下及腹中，未变热，致腹满、泄利，时有白沃如鼻涕者，湿气盛，太阴不营也。其脉弦迟，此方主之。
黄连阿胶汤（《海藏》）
黄连（四两）　黄柏　阿胶（俱炒，各一两）　山栀（五钱）
每四钱煎。
阳明寒疫，中焦沃赤，内伤太阴营气，上伤冲脉三焦，邪热未解，其脉关上左右皆浮滑而弦。气热则浮，太阴伤则弦也。
茯苓汤　治利后遍身微肿。
赤茯苓（去黑皮，一两）　泽漆叶（微炒，一两）　白术（微炒，一两）　黄芩（三两）　射干　防己　桑白皮（炙黄）　泽泻（各三两）
上㕮咀，每服五钱匕，先以水三盏，煮大豆一合，取二盏，去渣，内药煎至一盏，分为二服。未瘥，频服二料。
阳明寒疫，沃白、沫后既止，则太阴、阳明之气和，而馀邪乘阳明之散布者，上走头，旁走手足，夫太阴穀气不行，则病沃白、沫后，穀气既行，府气未复，水气未必遂行也，故与以行水之剂。

瘟疫方  ***************************
瓜瓤瘟者，胸高胁起，呕血如汁者是也，宜生犀饮。
犀角（屑，二钱）　苍术（泔浸，麻油炒）　川连（各一钱）　黄土（五钱）　金汁（半盏）　茶叶（一大撮）
上水煎，去渣，入金汁搅和，日三服，夜二服。虚，加盐水炒人参；大便结，加大黄；渴，加栝蒌根；表热，去苍术、黄土，加桂枝、川连；便脓血，去苍术，倍黄土，加黄柏；便滑，以人中黄代金汁。
大头瘟者，其湿热伤高巅，必多汗，气蒸，初憎寒壮热，体重，头面肿甚，目不能开，上喘，咽喉不利，舌乾，口燥，不速治，十死八九，宜普济消毒散。如大便硬，加酒蒸大黄一二钱，缓缓服，作丸噙化尤妙。若额面焮赤肿、脉数者，加石膏；内实，加大黄；若发于耳上下前后，并额角旁红肿者，加柴胡、花粉；便实，亦加大黄；若发于头脑项下，并耳后赤肿者，荆防败毒散加芩、连。甚者，砭针刺之。
普济消毒散
川连　黄芩（酒炒）　人参　黑姜　甘草　桔梗　连翘　牛子（炒研）　升麻　白芷　马勃（各一钱）
殭蚕（炒，七分）　板蓝根（如无，以青黛代之）　柴胡
上为末，半用水煎，去渣，食后徐服。半用蜜丸，噙化就卧，以令药行上行也。
荆防败毒散
羌活　独活　前胡　柴胡　人参　甘草（人中黄更妙）　枳壳　桔梗　茯苓　川芎　薄荷　牛子（炒）　荆芥（各一钱）　防风（钱半）
上水煎，缓服，加金汁一杯尤效。
捻颈瘟者，喉痹失音，颈大、腹胀如虾蟆者是也，宜荆防败毒散。
杨梅瘟者，遍身紫块，忽然发出梅疮者是也。宜清热解毒汤及人中黄丸，并刺块出血。
清热解毒汤
川连（酒洗）　白芍（酒洗）　生地　黄芩（酒洗）　人参（各三钱）　石膏（鸡子大）　羌活　知母（各二钱）　甘草（一钱五分）　升麻　葛根（各一钱）　生姜（二钱）
上以水一斗，煮取五升，每服一升，日三夜二。
人中黄丸
大黄（尿浸，三两）　人中黄（如无，坑垢代之）　苍术（麻油炒）　桔梗　滑石（各三两）　人参　川连（酒洗）　防风（各五钱）　香附（姜汁拌匀炒，一两五钱）
神麴丸。气虚，四君子汤送；血虚，四物汤送；痰甚，二陈汤送；热甚，童便送；通，用清热解毒汤送，二三服。
疙瘩瘟者，发块如瘤，遍身流走，旦发夕死者是也，三稜针刺入委中三分，出血，及服人中黄散。
辰砂　雄黄（要透明者，各一钱五分）　人中黄（一两）
上为末。薄荷桔梗汤下二钱，日三服，夜二服。
绞肠瘟者，肠鸣、乾呕、水泄不通者是也。探吐之，宜双解散。
防风　麻黄　川芎　连翘　薄荷　当归　芍药　大黄　芒硝（各五钱）　石膏　黄芩　桔梗（各一两）　白术（姜汁拌，生用）　荆芥　山栀　滑石　炙草（各三两）
上为散。每三钱，加姜三片煎，去渣服。
软脚瘟者，便清、泄白、足肿难移者是也，即湿温，宜苍术白虎汤。
知母（六两）　石膏（一斤）　甘草（二两）　粳米（六合）　苍术（三两）
上以水煮，米熟去渣，内四味再煮，减八分，温服一升，日三服。

採名方  ***************************
治狐惑，黄连犀角汤。
犀角（磨汁，三钱）　川连（二钱）　乌梅（四个）　木香（磨汁，三分）
上以水盏半，煎连梅八分，入犀角、木香汁和匀服。
治疫毒发斑、呕逆，黑膏。
生地（三两六钱）　好淡豆豉（二两六钱）　猪膏（十两）
上合煎，令三分减一，去渣，取浓汁如膏，入明雄黄如豆大，麝香少许和匀，分三服。
治毒气发斑、痛痒，犀角消毒汤。
牛蒡子（炒）　防风（二钱）　荆芥（一钱）　甘草（八分）　犀角（磨汁）
上水煎，每服三钱，入犀角汁服。
治时疫疙瘩恶证，消毒丸。
大黄　牡蛎（煅）　殭蚕（炒，各一两）
上为末，蜜丸弹子大。新汲水化下一丸，不拘时。
治大头时疫，三黄汤。
川连（酒炒）　黄芩（酒炒）　生甘草（各等分）
上以水盏半，煎八分，每服五钱，稍温，徐徐呷之。
又黄连泻心汤
川连　生地　知母（各一钱五分）　生甘草（五分）
上以水盏半，煎八分，温服。
又香苏饮
紫苏　香附（醋炙，各二两）　陈皮（一两）　甘草（五钱）
上为细末。每服三钱，水煎，温服。
辟疫雄黄丸
明雄黄（研，一两）　赤小豆（炒熟）　丹参　鬼箭羽（各二两）
上为细末，炼蜜丸如梧桐子大。每日空心以温水下五丸，总同床共被，亦不沾染。
利者，谓大便之出如流水之便利也。
赤白者，谓便出有赤、有白也。
注下者，谓大便急如射箭也。
沃者，谓所出如蜜之稠、如米泔之黏也。
沫者，谓稀于沃又不黏而有泡沫耳。
