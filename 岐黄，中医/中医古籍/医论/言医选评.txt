
小引  ***************************
《言医》一书，国初时海宁裴氏兆期所著，康熙间钱塘高士宗《医学真传》曾论及之，则彼时必有刊本，迨后湮没失传，故道光间震泽吴子音于《三家医案例言》后有续刊此书之语，惜子音寻逝，竟未重镌。往岁定州杨素园明府嘱购医林遗帙，余浼人往苏搜访，得其原稿读之，虽瓣香《医贯》，而识见实超出于赵氏，更有先言余之所欲言者，遂忘固陋，选而评之，邮质杨侯，极蒙许可，且命授梓以公于世云。
咸丰元年春王正月邑人王士雄书于重庆堂
民国六年仲夏月下浣南通陈月亭书子静室斋


正文  ——————————————————————————————————————————————————————————————————————————————————————————

言医选评  ***************************
吾快读裴子之书而异之也，学不贯今古，识不通天人，才不近仙，心不近佛者，宁耕田织布，取衣食耳，断不可作医以误世。医固神圣之业，非后世读书未成，生计未就，择术而居之具也。是必慧有夙因，念有专习，穷致天人之理，精思竭虑于古今之书，而后可言医。每见庸工治病，十失其五；良工治病，亦十失其一，由一以循累之，误亦未忍言也。即能穷致天人之理，精思竭虑古今之书，而病伏于内，医测于外，病以奇伏，医以意测，幸而得则竟得矣，或偶不得，则不为二竖所笑者无之。此扁鹊所以需上池之水，而思邈所以藉龙宫之方也。夫上池之水不易得，龙宫之方不再传，则惟穷理读书，以学识参造化之权而后可。若裴子者，斯其人矣；若裴子者，固数百年所未出之人也。古今之有学识者，当首推张戴人及刘河间，能与病血战，而不奉表称臣于病，第未免过甚耳。其馀诸家，立法非不善，实为乡愿逋逃之薮。故谓医有成心，不可也；谓医有成理，尤不可也。无成理而有或效，医信难言哉！裴子之言曰：以生死易视者易之。固数百年所未出之言也。独谓裴子学贯今古，识通天，人才则仙而心则佛，信也非誉矣。诵其言皆轩岐所欲言而深悔未及言，亦诸大家所欲言而格格不能言，岂帝悯枉札之祸，助其神智而授之使言欤？推此而失者可得，难者可易，而谓医无成理，尤不可也。余以多病学医，日为医而医日下，初似可游刃，迩皆茫然，抑郁焦思，徒废寝食，行将耕田织布，弃医而去，以求无误于世。今秋得晤个亭先生，极口兆期裴子学识，且示以所著书，余嚮慕裴子名，而不图其贯通至此也。一再读之，豁乎快有所获，裴子教我矣。何时共晨夕，而相咨晰，究竟此神圣之业哉！
顺治十四年丁酉中秋日友弟赵善鸣声伯父序
医之道难言矣，余何人斯，敢僭言也？惟是医教衰而医日流于弊，古圣贤仁寿之传，几归沦没，遂不自禁其婆心之热，率蠡见而僭言之也，知我罪我，其在兹乎！
人之一身，无非病也，亦无非药，泥金、石、草、木、鸟、兽、虫、鱼为药偏矣，亦后矣。饥饱待时，饮食药也；寒温适所，衣服药也；动静有常，起居药也；色不视邪，则目明；声不听淫，则耳聪；口无莠言，行无颠步，则口体正，均药也。使有人焉，知填精而不知寡欲，知养气而不知守默，知保神而不知绝虑，亦焉往而得药。《素问》，医之六经也，但言顺四时，少嗜欲，节饮食，不为邪气凌犯，初未尝以药言。其五志为病者，即以五志为药。如曰悲胜怒，病怒者，悽怆哀苦以感之；喜胜悲，病悲者，谑浪佚豫以娱之；恐胜喜，病喜者，迫遽危亡以怖之；怒胜思，病思者，污辱欺妄以激之；思胜恐，病恐者，沉疑搜剔以缓之。至如逸可治劳，静可治躁，处阴以避暑，就燠以避寒，凡此之类，皆非热非寒、非酸非苦，无烦採制，不费㕮咀，随在而得之之圣药，远逾草根木皮万万也。则请为尊生者，揭未病之药。
慎起居、节饮食则外感不能侵，若情志所伤，不可徒以药治之。张戴人深知此义，观其治案，可以为万世法。盖草木之功，但可以祛六淫之邪也。
《素问》曰：不能治其虚，何问其馀。夫不曰补其虚，而曰治其虚，大有深义。「治」字、「补」字，难易大不相侔。补其虚者，只有虚而别无邪气夹虚中，譬犹弱国时也；治其虚者，不足之中兼有馀之证，譬国势强弱相半时也。此时而欲补之，则邪未衰；欲泻之，则气已败，势介两难，必随时取中于其间，或先攻后补，或先补后攻，或因攻为补，或借补为攻。虽攻而正不戕，虽补而邪不炽，方可谓之治其虚，谓之能治其虚耳。于此不能，其馀何可复问？旨哉！须知治之一字，有无限苦心，无穷妙用在，与虚则补之之一字大有间，世都忽而不察，特注明之。
分别治虚、补虚之异，有禅后学不少。
医何以仁术称？仁即天之理，生之原，通物我于无间也。医以活人为心，视人之病，犹己之病，凡有求治，当不啻救焚拯溺，风雨寒暑勿避，远近晨夜勿拘，贵贱贫富好恶亲疏勿问，即其病不可治，亦须竭心力以图万一之可生。是则此心便可彻天地、统万物，大公无我而几于圣矣。不如是，安得谓之医而以仁术称？
蔼然仁者之言，业是术者，当书座右。
医者常须爱养自家精力，精力不足则倦，倦生厌，厌生躁，厌躁相乘，则审脉、辨证、处方，皆苟率而无诚意矣。思欲救死全生，庸可期乎？今之医者，鲜克不以奔竞为专务，徒劳苦而不自知，大戒也。
不但奔竞当戒，尤宜屏除嗜好，盖嗜欲纷则灵机塞也。
医之看病，与文家之相题无二。病，题也；脉，题之旨也；药，则词章也；方法，局与势也。善为治者，脉证既详，当思所以治之之法，而随因法以立方，药不过如卑贱之职，唯吾方法驱使耳！不思者，竟以草木为拘，见头痛便用川芎，见脚痛便加牛膝，救头救脚，茫乎其无统宗。虽药品精良，亦何能中病之窾会哉？是犹文家不以题旨局势为先，而仅修词章之末，纵言言锦绣，字字琳琅，与本题将千里隔矣，何足贵！
证不辨清，脉亦无凭，故博学、审问、慎思、明辨、笃行五者，医家不可缺一也。
胃为水穀之海，脾为生化之源，生化旺则气血清和，诸病屏息，生化衰则气血亏损，百疾交侵，非细故也。惟东垣先生深得此旨，阐发脾胃元气之妙，可谓呼聋震启聩光矣。世之医者，徒执病形，不推病本，脾胃之义，置而勿讲。如脾虚气短似痰喘耳，泥为肺热痰壅，泻以石膏、苏子；脾虚发热似外感耳，认作风寒外束，表以羌活、麻黄；脾虚下陷，变为后重里急，犹谓滞积不行，可以硝、黄、枳、朴；脾虚不运，变为水胀中满，犹谓宿食未化，导以巴豆、牵牛；产后感风，饮食停滞而呕吐胀闷，误拟败血攻心，恣饵桃仁、四物；劳瘵脾虚，饮食减少而恶心溏泻，尚执滋阴降火，偏需知、柏、二冬，投之不愈，更恣投之，脾胃转伤而疾转笃，技穷莫措，归命于数。时弊如斯，曷可胜计？无他，未明主气之说故也。主气实而攻之，则病易愈；主气虚而攻之，则病反加，非药不能治病也，主气不行药力也。况当世之人，气禀寖，兼多沉湎于酒，耽纵于色，汲汲沽名，皇皇求利，又复伤于劳思者，更不少也，司命者，其可不亟讲于斯。
脾胃须分讲，此段专论脾。
补虚之最切要者，在扶胃气，胃气强则饮食进，饮食进则血气生，补何如之？所谓得谷者生，失谷者死，理甚易明耳。今之不善补虚者，概用当归、地黄、人参、白术、甘草、黄耆等类，以为补虚之法，莫此若矣，不思此等品类，虽能补虚，要皆甜腻壅隔之性，胃之强者则幸矣，胃之弱者，其可当乎？不胀则泻，不泻则呕吐而不能食矣。有谓病不转加于此，谁其信之？
此段专论胃，然胃阴虚者，须养以甘柔，此义惟嘉言知之，香岩能之。
病有药伤而变重者，甚者变证莫识，而卒致危亡者，不可不知，不可不慎。昔一妇患经闭，服血药过多，血不行而饮食反减，又增寒热呕逆，医犹谓瘀血攻心，倍加峻削，病者忽发神昏齿噤，口角流涎，状类中风，诊其脉伏而微，心下按之满急且有声。曰：此饮证也。询之乃为药所伤，非涌法不可，急取油鹅翎探之，一涌而出酸水四五升，随醒，先用燥湿宽中药，次与补脾健胃，俟饮啖起居如故，始进通经丸，血乃行。一人病疟兼旬，胸满而畏食，胃气不清故也。医不审，与以加减补中益气汤二服，疟反大剧，易用鳖甲、何首乌等药，作大剂以截之，更胀呕不胜，汤饮俱废，或疑其误服补药，与陈皮、芦菔等汤，病益加。予诊之六脉濡弱，此湿气满胸膈也。以苍术为君，佐半夏、厚朴、泽泻、豆仁等，少加姜汁、食盐，徐徐与之，不食顷嗯然欲吐，即探引得吐黄涎恶水甚多始平，疟亦渐止。又一小儿，甫三岁，得心腹痛疾，医者处剂太重，煎汁又浓，更灌之乳，食后反增呕吐，发寒热而兼喘，更数医咸罔效，渐变昏聩，不醒人事，其家以为不可救，遂勿药以俟之。自晨至昏，忽闻腹中汩汩声，上下者数四，遗秽汁斗许而苏。凡此等病患者甚多，不能悉举。总之人身以胃气为本，胃气伤，虽对病之药，皆不能运化而取效，反生他证。今之病家、医家，均不之察，凡有病辄投以药，不愈，更医以药，旋已旋药，甚至病久脾虚，饮食不进，不思顾其生化之源，而犹乱投汤药之剂，致中气受伤，变证百出而死者不少矣，可不慎欤？
凡脾虚湿盛、气滞、痰凝者，皆不可妄投守补，尤忌滋填，设误用之，多蹈此辙。
药无所谓王霸也，用药亦无所谓王霸也，而有王道霸道之喻，亦用之者有王霸耳。用药者常变以审时，经权以济事，当补即补，当攻即攻，当寒即寒，当热即热，曷王霸之有分哉？用之者善，甘草、参、耆王也，附子、硝黄亦王也。春生秋杀之天道也，当即无药非王也；用之不善，则附子、硝黄霸也，甘草、参、耆亦未始非霸也。冬燠夏寒之愆咎也，不当即无药非霸也。是则王霸不在药，而在所用；亦不在于用，而在善用与不善用。今世之谈医者，咸以参、耆、甘草类能补益，称为王道；硝黄、附子类能攻伐，称为霸道，是泥于药之有王霸矣；泥药之有王霸，遂泥于用之亦有王霸矣。噫！果用药有王道霸道之岐哉？此惟可与知者言也。
药无定性，贵于用之者得其当，固是定论，若学识未优，而孟浪以施峻厉之剂，则岂止霸道哉？直是费人之事矣。
药有偶中而病愈者，有误中而病愈者，未可居功于不疑，当猛然省，翻然悔，惶悚无地，则学日长，而识日高。昔如一木匠赵与铁匠杜，行次乞宿，其家有病人不纳。杜绐曰：此赵君世医家也，蒙上司见召，失路至此，必病者之当愈也。主人遂延人，诊之，曰：一药可愈。潜出，得牛粪一块，作三十粒，下以温水，胸中顿觉如虫行，一涌而出小蜣螂状者二三升，病如脱。越宿礼饯而去。呜呼！此二人小人也，欲苟一宵之寝，以秽物治人，盖偶中耳。窃恐二人此去，必且谓医学无难，而居然世医家，几不自识其初心矣。又有一病身冷而脉沉伏者，医认为阴，投以桂、附等热药，一婢煎之，适倾废，茫无以应，借黄连香薷饮一杯代之，不谓一饮而瘥，是何也？阳证似阴，非阴也，医误以为阴也。设药不为婢误，医之误不可言矣！设药不为医误，婢之误不可言矣！幸其相误，而因误以中病，乃得生耳。吾不如此医亦居功不自疑否？如居功，恐又为此婢窃笑也！此二事深可为近世医家提醒，故谨志之。
用药如用兵，暴虎凭河且不可，况侥倖偶中而不知惶悚者，何足以言医也！
人皆以黄耆、人参、白术、甘草、当归、陈皮、升麻、柴胡八味为补中益气汤。噫！此固补中益气汤，特元气下陷之补中益气汤耳。盖中者脾胃也，气即脾胃之气，元气也，立方者以参、耆、甘草等药善补中州之元气而用之也。因元气之下陷，不得不佐升、柴以举之，非升、柴之能补中气，亦非中气之必佐升、柴而后补也。中气既不必佐升、柴而后补，则凡有以参、耆、甘草相须而立方者，皆补中益气汤也，不必定有升麻、柴胡也。如有因小儿慢惊与痘浆不足，用参、耆、甘草三味名保元汤者；有脾气久衰用人参、白术、茯苓、甘草为四君子汤者；脾虚有痰有湿四君子加陈皮、半夏名六君子汤者；饮食少进更加藿香、砂仁为香砂六君子汤者；有虚痰眩晕以参、耆、甘、术合天麻、半夏等药为半夏白术天麻汤者，又有合枣仁、远志、龙眼、当归为归脾汤者；有大病后调理元气用参术汤与参苓白术散者；有元气暴脱脉微欲绝，用人参一味为独参汤者；有暑伤元气用生脉散、清暑益气等汤，与气虚夹寒而用人参理中汤、附子理中汤者。凡此之类，皆谓之补中益气汤可也，皆谓之元气不下陷之补中益气汤亦可也。但其间所夹之证与所兼之药有不同，故命名亦各不同耳。究其旨何一不在「中气」二字上著意哉！
余亦尝云：东垣此方宜名补中升气汤，若不须升陷，但须益气，何必佐以升、柴乎？后人不明此义，因而贻误者不少。
学不博不可以为医，徒博亦不可以为医。医者意也，圣贤之精蕴形而上者之道也。布在方策者言也，形而下者之教也。学者欲求圣贤之意，不得不因言以求之，非广博不可也。所谓教非道不立，道非教不明也。不求其意而徒事于言，则虽读尽天下古今奇书，皆糟粕矣，何异饕餮百种珍羞，填塞胸中而不化者乎？
读书者须知出入法，若入而不出，则死于句下矣。此由才不足以胜学，故圣人有才难之叹。余谓人必具才、学、识之三长，始可以为医者，正此意也。又尝撰楹帖一联云：近人情之谓真学问，知书味即是活神仙。附及之，与天下之读书人共勉焉。
久病后不可恣投以药，且无论药之谬，即对病者不可不慎。何也？人之元气以胃气为本，胃气又以穀气为本。故《内经》曰：无毒治病，十去其九，谷、肉、果、菜食养尽之。小不以药养之也。凡药过剂，无有不伤脾胃之正气者，正气伤则有作泻作呕与肿满者，甚至膈胀不能食，而反生他证者，名为补人而实害人。
药为治病而设，非养生之物也。袁简斋云享高年者，生平不服丸散，真见道之言也。
病盖有纵口吻而死者矣，亦有绝其谷而视其死者焉。世都不察，幽潜沉冤者众矣。念及此，深为酸鼻。夫饮食，养生物也，可节而不可纵，然亦不可使之绝，故节之则生，不节而纵且绝则死。纵而死，病者之责矣，绝而视其死，伊谁之责邪？如伤寒、伤风、伤食等有馀之病，或胀，或痛，或呕，或吐，感之暴而脉躁疾有力，且无虚证之兼者，虽不与之食，亦可也。此不可与而不与，是节之，非绝之也。及久病久虚久不饮食之人，陡觉穀气馨香，欲求啖而不敢遽啖，正胃气初回之候，法当徐投浆粥，或少与适口不助邪之物，以充胃气，胃气充则元气亦充，而病自无不愈。若概视饮食为毒药而不与，是绝之，非节之也，则几微之胃气，将安恃乎？
得谷者生，正为胃气初回者言也。
病到危急时，非峻重之药不能救百中之一二，今之医者皆重惜名誉，姑以轻平之剂，冀其偶中，幸而不死，则曰是我之功，不幸而死，则曰非我之罪，恐真心救世者，不应如此也。真心救世者，必慨然以死生为己任，当寒即寒，当热即热，当补即补，当攻即攻，不可逡巡畏缩，而用不寒不热、不补不攻，如谚所谓不治病、不损命之药，嗟嗟！既不治病，欲不损命，有是理乎？倘于此认不的确，不妨阙疑以待高明，慎勿尝试以图侥倖，庶不负仁者之初心。医之道极难知，无学者不知，有学者未便知；无才者不知，有才者未便知；有才有学矣，不克随时取中者亦不知。甚矣！知医者难也。今有一等人，谩说某某知医，某某不知医，噫！知医固难，而知知医者，恐亦不得容易也。
世之恃其学问淹博，而轻谈医理者，必致误人自误而后已。
医有上工、中工、下工。上工者良工，中工者庸工，下工者谬工。盖谓庸工之不若良工，谬工之不若庸工也。以理言之，庸工岂止不若良工哉？并不若谬工耳！谬工之杀人，杀人而见其迹者也，见其迹，则人所易知而易远，其为天下之害少；庸工之杀人而不见其迹者也，不见其迹，则人所易忽而易近，其为天下之害多。譬犹暴君为不善，其亡虽速，而天下之害不甚深；庸君未必能为大不善，而天下之元气阴受其贼而不知，其亡虽缓，而为害于天下不既深乎？呜呼！庸君误天下，庸医误病人，一理也。
良工治病，因证而施攻补温凉之药；庸工则专用温补，以为不损于人，而人亦乐从以为稳当，虽受其害亦不怨尤；谬工则道听途说，麻、桂、硝、黄妄思弋获，服而即死，厥罪无逃。
医到病家，未诊视不可先讲病，必待望而闻，问而切，脉证详明，始可断为是寒、是热、是实、是虚，病在某经，当于某经用药，某日当瘥，某日当危，庶药与证对，而不蹈妄投之弊。近有急欲见长者，未见病人颜色，辄抵掌而谈曰：某药可以治某病，此必某病也，当以某药治之。噫！是犹未命题而先作文以待矣！鲜有不背圣经而误人命者。医者胸中预拟一成见不得，虽病者不为自讳，详告谆谆，亦未可遽执为真病情，真病本也，且待诊视后参较果否耳。至若侍奉者之传言，延医者之预达，尤不足凭。盖学者胸怀空旷，了无执著，始得应变无方耳。先哲云：凡读书不可先看注解，且将本文反复详味，待自家有心得，却以注解参较，庶义理昭然，不为他说所蔽。若先被其说横吾胸中，自家竟无心得矣，吾于医家亦云。
此是看病之法。
一妇头眩耳鸣，肉瞤筋惕，恍惚不得寐，乍作乍止半载矣。后乃阻经四月，小腹如怀孕，医者疑其妊而安之。忽一日下紫黑血少许，始识经闭，改用通经药数剂，腹不减，反增恶心呕哕，粥饮下咽旋越出，咽喉焦痛，舌黑无津，众医不能解。余诊得六脉弦细而滑，两关尤甚，曰此顽痰闭滞，血海壅瘀，月事乃阻耳。何以征之？其脉细而滑者，痰脉也；头眩耳鸣恍惚者，痰证也；呕吐不食者，痰客中焦也；舌黑无津，咽喉焦痛者，痰生热而然也。《素问》谓治病必求其本，今病本于痰，必以治痰为首务。遂投礞石滚痰丸八十丸，不动再投七十丸，小腹微痛，次日又服如数，小腹痛不可忍，将夜半下如猪肝者四五块，每几盈尺，更下如破絮脂膜者无计，又累累若石榴子红白攒缀连络而下者，不啻二三斗，小腹顿平，痛亦如失。其最异吐痰碗许，俱如绿草汁色，口角流涎，忽变如琴絃之坚。因忆丹溪先生谓怪病是痰，十居八九，良然良然。时胸次未平，饮食少进，用橘红、茯苓各一钱，枳实、黄连、半夏曲各八分，水煎，入姜汁二匙，竹沥半酒杯，二剂后，以六君子汤加减，更服加味润下丸，调理百馀日乃愈，逾年生一子。
此证必曾误补，否则不至若是之甚也。
有病伤寒传里，热结不通者，已屡经下，而腹中按之，则仍绕脐坚结，若仰瓦然。且其人伏枕不起，又累旬，肌肉尽烁，汤饮几废，甚至气怯不足以布息。当此之际，攻补不能施其巧，计将安出？曰：论常法在所必攻，不攻则肠胃无繇清，水穀无繇进，元气无繇复，而人曷以生？若遽攻，则此立藁之形，垂绝之气，能堪之乎？计必先行补法，而后察邪正之缓急轻重以攻之，攻后旋覆从补，补后旋覆从攻，而又旋覆从补，则庶几耳。但补与攻，皆当以渐而毋骤，其始也，且以小剂生脉散，加陈皮煎饮半小瓯，饮后移时无反复，复少与，继则或可渐倍，并商攻法也。如腹中郁热未清，渴欲冷饮，遂当啖以橘、藕、瓜、梨之属，润其喉吻，饮食久疏，胃必弱甚，又当间与清米汤、大枣汤，或扁豆、笋蕨、芦菔暨饴糖等汤，随所好以苏胃气。凡此皆余平时所谓适口不助邪之物，佐药饵以不及者也，皆补法也。补既得，方可议攻，攻则唯元明粉一味为佳，生何首乌煎服亦佳，蜜导、胆导尤为良法。不应，须详脉之虚实，气之盛衰，邪之深浅，以导滞丸或小承气加当归微下之，下后仍须照管元气，毋径前而勿顾其有虚虚也。倘其候果可授餐，亦勿得骤之以浓厚，先以陈米煎汁饮之，次煮熟梨、熟枣、熟芦菔等少与之，无忤，始可徐投浆粥与他物耳。须知此证腹中攻不克尽与旁流者恒多。惟期脉静身凉口不渴，便可图进水穀，慎勿过攻，俟其水穀融洽，肠胃充盈，不攻亦可自去。若必欲去尽，而后与之食，不将速其死乎？虽然此皆阳证之攻补法也，亦有元气内损之病，治疗失宜，损而复损，内虽热结，外则手足未冷而鼻先寒，六脉沉迟，或虚疾无伦次，则又是阳证变阴之候，急当以桂、附、参、姜酌微甚而温补之，又不可与梨、瓜、橘、承气、玄明粉同日而语治者矣。智者于此，不可不熟审而通其变。噫嘻！岂特伤寒为然者，凡杂病日久，鲜有不犯此证者，余于治按中每详言之矣。
缓攻轻补，深合治虚之旨。
无病服药之流弊久矣，而今为甚。此皆执前人服药于未病，与上工治未病之说而谬焉者也。不知服药于未病者，即致治于未乱，保邦于未危也。善致治者，尊贤使能，振纲肃纪，则政修民和，苞桑万世在兹矣。若无过兴师，则内生反侧，外兆边尘，不反自贻伊戚哉！然则保国、保身无二理，用药、用兵无二术。善卫生者，能于平时节饮食，慎起居，少嗜欲，寡萦虑，使五官安职，百体清和，将游华胥而脐乔松矣。苟思患预防，审医可也，问药性可也，读岐黄书可也，若以草木偏攻，则寒者戕贼脾元，热者煎熬血脉，是犹小人阴柔巽顺，似乎有德，而国家元气鲜不为之潜移者。古人谓壁中用柱，壁中添鼠，不可不深长思也。至若不治已病治未病，则又是有说，如肝邪旺，恐传变于脾，当先泻肝以平之；心邪旺，恐传变于肺，当先泻心以平之之类是也。是则治未病者，治病之未传也，非治人之未病也。服药于未病者，调摄于未病也，非未病而先服药也。二说各有所指，皆非无病服药之谓也。夫何贪生者假为栖真元牝之丹，纵欲者泥为婴儿奼女之术，岐黄诰戒，视若弁髦；伐性斧斤，恬如衽席，是以疴端呈现，种种乖常，蒂固根深，卒难期效，而犹咎刀圭无补，毋乃愚乎？
无病而服补药，富贵人之所为，是揠苗之助也。畏死而求神仙，聪明人之所为，是大愚若智也。
王节斋曰：畏，畏其制我不得自纵；恶，恶其异我不能自如，此二者不深害。盖彼既畏我，我必恶之；我既恶彼，彼亦畏我；我虽恶彼，彼无忿心；彼虽畏我，我能制彼。如牛黄恶龙骨，而龙骨得牛黄更良；黄耆畏防风，而黄耆得防风其功愈大之类是也。至相反则两仇不共，共必为害，然大毒之病，又须大毒之药以劫之，甘草、芫花相反药也，而莲心饮以之治痨瘵；藜芦、细辛相反药也，而二陈汤以之吐风痰。又四物汤加人参、五灵脂以消血块；感应丸以巴豆、牵牛同剂，为攻坚破积之需。相反之中，亦有相成之妙。此古人达至理于规矩准绳之外，故用之反以为神，非好奇之私，而以人命为侥倖也。
苟无灼见之真，究勿轻于一试。
昔南人有言曰：人而无恒，不可以作巫医。朱子竟认巫医为两事，一注以交鬼神，一注以寄死生，岐而二之，恐为未当。夫医之道始于神农，阐于黄帝，著有《素问》《内经》以救民疾苦，所谓坟典之书，至尊至贵，莫之与并，岂可与巫觋之徒同日而语者？但医有不同，名称亦是有别。精于医者曰明医，善于医者曰良医，寿君保相者曰国医，粗工褊浅，学未精深者曰庸医，但有时运造化者曰时医，至若击鼓舞趋，祈祷疾病，不以医药为事者则谓之巫医耳。世之称为「端公太保」、「夜行卜士」，北方称为「师婆」，皆此也，正南人谓之巫医也。盖谓一切虚诞之辈，亦是不可无恒也。
九原可作，朱子必然首肯也。
近有一等行医者，偶得一方一药，辄满颜矜色，抵掌傲笑而言曰：我药能救人之命。噫！命果何物？而可医药救之也哉！即古昔大圣至神灵至慈爱，亦不过能以药治人之病，未闻有救人之命者。今且无论不能救人之命，即欲求其能治人之病者，亦不多见矣。予虽不敏，诵读于斯者有年，博採于斯者有年，忘食废寝，默契神参，以至历危际险者又有年，亦仅知探虚实，测浅深，权缓急，能治人之病，还其不死而已，岂遂因以为功，而曰我药能救人之命哉！从未之敢也。
误药可以杀人，愈病岂非救命？但医者不可以自矜也。
或问医之疗病，须善用权，权之义安解乎？裴子曰：权者，无心物也。朱子譬之称锤，以其称物平施，可轻亦可重也。用之者胸中不得预拟一成见，当在两，称锤不得不在两；当在斤，称锤不得不在斤。本非一定不移之物，而有一定不移之理；有一定不移之理，而无一定不移之心。医者必如是，而后能乘时制宜，以济人之危而无弊。如虚可补也，容有时乎不可补，而因攻以为补；实可攻也，容有时乎不可攻，而假补以为攻。病在此而治未尝必在此，病在彼而治未尝必在彼。病同而治或不与之同，病异而治或不与之异。硝、黄之寒也，以之攻寒；桂、附之热也，以之攻热；羌、防发汗而还以敛汗；苍、半伤津而即以生津；地黄之湿亦有补脾利水之功；茯苓之通亦有止溺塞精之益。至于改汤作丸，变丸为散，朝黄连，暮附子，与怒胜思、思胜恐、恐胜喜、喜胜悲之类，无非权也，用之者不知有所谓权也。惟知时有所不可，不执素所守之可以为可；时有所可，不执素所守之不可以为不可耳。夫不执素所守之可为可，所不可为不可，而以时之所可为可，所不可为不可者，乘乎时之所宜也，时之所宜，即理之所宜也；理之所宜，虽欲不权，不可得也。然则权岂易言哉？非有才、有胆、有识、有学而又虚其心者不能也！何也？盖权之用在理，而理之明在心，故必使此心不致有纤微之蔽，庶乎理可彻而用可圆。心苟不虚，心且受蔽，理何明乎？纵有学焉，无识之学已；纵有识焉，无学之识已；纵有才焉、胆焉，皆浮气已，安遽能乘时制宜而无弊耶？由此言之，则不独无才、无胆、无识、无学者不可以用权，即有才、有胆、有识、有学者亦未可以用权，必有才、有胆、有识、有学而又虚其心者，始可以用权耳。噫！权岂易哉？
权乃学问经济之极功，虽可与立者，尚未可与权，盖必权而不失其中，之所以为难也。苟失其中，则不可谓之权矣。权岂易言哉？
昔王好古论人参曰：肺热用之则伤肺。王节斋论人参曰：阴虚血证忌服，服之过多必不治。余深味之，皆千古不可移易之绳墨，何后之妄议其非者纷然也？是岂词不足以发其理，而人莫之解欤？非也！唱和成风，耳熟心痼，遂不复有揭其理而正其误者矣！谓非吾道之一大不幸哉？夫所谓肺热者，即阴虚之肺热也；所谓阴虚者，即肺热之阴虚也。盖肺热谓阳独盛，阴虚谓阴独虚，阴独虚则阴不足以化阳而火炽，火炽则烁金而咳血，咯血，干嗽，声嘶诸肺热之候所从出矣。此正有阳无阴之病，治当曲尽养阴之法以化阳而救热，遽用人参助其阳气，则肺愈热而阴愈虚，嗽喘痰血不愈甚乎？此两先生所以垂戒谆谆乃尔，后人不察，悉误以《素问》「无阳则阴无以生」之旨，认作阴虚之病，论则曰造化之理，阴从乎阳，凡阴虚者，必皆用人参补阳而生阴。又执朱丹溪「虚火可补，参耆之属」，暨张洁古「人参补上焦元气而泻肺中火邪」，以及李东垣「人参补元阳、生阴血而泻阴火」诸论，以为凡属虚火、肺火、阴虚之火，无不可用人参以补之，遂懜然侈口而斥两先生之非。呜呼！何其不明之甚耶？《素问》谓「无阳则阴无以生」，论阳虚之病耳，非所论于阴虚也。其所论于阴虚者，已自有「无阴则阳无以化」之句，与此彰彰，并载于书，岂独置之勿讲乎？一则因其无阳也，治当补阳而生阴；一则因其无阴而有阳也，治当补阴以化阳耳。明乎此，则知其无阳者可以补阳，而有阳者不可以补阳耳。若以补阳气不足之人参，漫加于肺热阴虚之病，是有阳而又补其阳矣，奚可哉？若夫丹溪为虚火可补，谓其可补气虚之虚火也，非谓人参可补阴虚之虚火也。气属阳，有馀便是火，不足而补火自退，有馀而补火愈炽矣。洁古谓人参补上焦元气而泻肺中火邪者，亦指其补上焦元气不足而泻肺中火邪也，非谓人参能补阴血不足而泻肺中火邪也。至东垣谓人参补元阳、生阴血而泻阴火，亦因元阳之不足，不能生阴以制火，故补之，非为元阳之有馀也。不究其理而妄议其非，不大谬哉？
透彻之论，可杜悠悠之口。
世俗谓产后三日内不可用人参，测其意恐瘀血之不行耳。噫！果瘀血不行而谓不可用，诚是矣！设有行之不止，以昏眩无知，六脉几绝，手足尽冷而为血脱阳亡之候，其亦可以不用乎？窃恐此际即立煮人参、姜、桂急救之，亦有不及济者矣，安问三日与不三日也？今之病家、医家未经参究，每遇产后，但知有瘀血不行之可虑耳，而不知有血脱阳亡之可危，恒坐视人之死而不救，可悼也夫！一巨家室，五月而小产，产不逾时而即血崩不止，六脉虚微，神情昏倦，此血欲脱而阳欲亡之候也。予甚惶怖，急以人参一两，肉桂二三钱，不切而咀，即注炉头沸水急急煮饮，以追脱耗之元阳，煮未半而室已运去，更视之则六脉既绝，手足冷而通体涓涓汗矣。予惶怖益甚，忙取二大磁瓯，不待参味煮全，旋以一注参汁少许，急持与饮，复以一又注少许，急持与饮，如此递相持饮，饮尽即脉起神苏，手足温而汗已收矣。既而胸中作满，疑故于参，予谓此非参故，乃汤饮多而不能顿行故也，顷俟腹中有汩汩行下声自平耳。未几果然。然其所以用参之不切而咀，而又以沸水急煮者何也？恐稍缓不及济事耳。其注参汁于大瓯而递相少进者，又何也？恐参汁热而骤难下口，转致迟迟耳，非有他也。不如是则徒有救人之心，而无救人之术，与不救者何以异。
临证首宜辨虚实，不必拘日数，伤寒、痘疹及诸杂证，无不皆然。
甚者成见之误人也。予昔治一女人难产后即发热不止，汗甚多，而语甚错，六脉洪大而虚，且有坐卧靡宁，五六昼夜曾不经一阁眼，一阁眼此身不啻飘飘浮云中，则明是一个气血大亏，以致虚阳亢上的证候。夫何以参、术、归、耆、丹皮、童便及炒黑乾姜之类，屡进而屡不验，且不但不验，反增头眩耳鸣，恶心嘈杂，欲呕不得呕数证，则知其非气血大亏，乃痰涎之壅盛矣，遂更一方：半夏三钱，天麻二钱，茯苓、橘红、豆仁、厚朴、黄连、枳实各一钱，竹茹三钱，铁锈水煎服，不二剂而气爽神清，身凉脉静矣。继以人参大补脾丸日进二服，以培胃中元气，数服后渐觉饮啖加餐，月馀全愈。然则予之所以误认为气血之亏者，执产后之成见于胸中耳，须知学者不可不虚其心而广其识也。
凡病皆有虚实，不可略存成见，非独产后然也。
长年病与高年病大要在保全胃气，保全胃气在食不在药，万不可专攻于药，致妨于食，倘其力所能食，时所当食，宁可因食而废药，不可因药而废食。人当病愈后，胃气必虚，固不可恣情口吻，尤不可小心太过，绝口不沾肉味，或曰本草谓猪肉助火生痰，发风动气，于人有损无益。子何出此言也？余曰：人以血气成躯，虚则当以血气之味为补助。此固自然之至理，岐伯所以有肉为胃药之称，孟氏所以有非肉不饱之论也。朝与夕亲，习以成性，虽有助火生痰、发风动气之害，亦与之俱化矣。予有一譬焉，譬之药中之大黄，非所称有损无益者乎？而或虫生其间，则必不能离大黄以为命，设取而饲之人参、白术之中，其虫反不得所而死矣。此各随其质之所由生，性之所由习，岂概论物味之损与益哉？又如污泥粪壤，孰不以为秽恶之物，唾而远也，其间或生虫焉，则亦必藉污泥粪壤以为命矣。倘怜而爱之者，将畜之于清溪洌涧之中，其为虫也，得更有逾时之命乎？由此推之，则猪肉之于人，未尝有损无益也。
邹润安亦有此论。盖坎为豕，在地支则属亥，不但养胃，余谓其补肾水有专能也。本草损人之说，汪訒庵亦不以为然。惟脾虚湿盛之人，有酿痰滑泻之弊，时疫流行之际，有壅浊召疾之虞耳。制为兰熏，俗呼火腿，补虚开胃，病后最宜，以东阳造者为良。
余每到病势危笃之家，未诊视先令急煮水，诊视竣，水即成汤矣。取药煮之，差可济急。世俗服药之弊有六：有食已而即药者；有药已而即恣饮茶汤者；有药食杂进而恬之不忌者；有才服此医之药而旋以彼医之药继之者；有明受此医之药而阴则服彼医之药，不肯明言以欺人者；更有苦于服药，所授汤丸必潜倾废，中外待人又为互隐而无可稽穷者。病或偶减，固无论已，设或偶增，咎将安责？
煮水侍药，洵救急之一法，服药之弊，笔难尽馨，岂止六端而已哉！
病中固宜节食，尤宜节饮，食伤人所易知，饮伤人都不觉，不惟茶汤浆酒，以及冰泉瓜果之伤，谓之伤饮，即服药过多，亦谓之伤饮。其见证也，轻则腹满肠鸣，为呕为吐；重则腹急如鼓，为喘为呃；甚则紧闭牙关，流涎口角，昏聩不醒人事，状类中风。患此证者，滔滔皆是，或未有识，不得不为来者言之。
《易》曰节饮食，是饮与食并当节也。平人且然，况病中乎？饮食且然，况药汁乎？尊生者，不可不三复此言也。
举凡胸腹中有痰有饮，有积有痞，或胀或痛，或酸或嘈，或吐或泻，一二证时止时作，经年不瘥者，急须猛意以图全愈，毋俟他日别病相加，掣肘莫措。然其所治之法，则灼艾先而药石次。盖灼艾治病，与药石不同，药石固能治病，久之必动肠胃，妨饮食而坏元气；灼艾则不唯能治病，并不动肠胃，妨饮食以致坏元气耳。嗟嗟！世人之喜药石而恶灼艾者多矣，而抑知灼艾之为功，远逾草根木皮万万也。
寒湿凝滞为病，藉艾火以温行，的是对证良法。
灼艾后惟「节饮食」三字为首务，不可饕餮厚味，致伤胃气。今之人一经灼艾，便以食不胜人为忧，其始也胃气未伤，犹能勉力啖嚼，数日后胃气被伤，即胀满而不能食，不泻则吐，不吐则疟与痢所从出矣。且更不思自贻伊戚，而犹咎施艾者之无功，良可笑也，良可悲也。
勉力啖嚼，最伤脾冒，无病者且然，况病人乎？
虚劳病，惟于初起时急急早灸膏肓等穴为上策，外此则绝房室、息妄想、戒恼怒、慎起居、节饮食以助火攻之不逮。一或稍迟，脉旋增数，虽有良工，勿克为已。葛可久曰：痨证最为难治，当治于微病之初，莫治于已病之后，深有旨也。至夫药饵，则贵专而少，不贵泛而多，万不可谩听名流，积月穷年不撤润肺滋阴之药，润肺滋阴之药，擅名固美，酿祸极深，不可不知，不可不慎！
初起灼艾固为上策，然惟瘵证为宜。设属真阴虚损，滋阴之药在所必用，汪缵功论之详矣，又未可再以艾火劫其阴也。《理虚元鉴》一书，尤不可不读。
凡泻病、痢病、虫病、疳病、水病、酒病、疸病于初愈时，断不可骤服滋补之药。盖此数病以湿热为原，滋补之药，乃助湿热之尤者，骤尔服之，鲜不致害。
泻痢亦有宜滋补者，但须佐以坚阴清热之品，不可甘温腻补耳。
凡近产不可祈占问卜，听彼巫觋之徒乘机哄哧，以吉为凶，当何祷神，当何求佛，致使孕者忧疑恐惧，梦想多成危境，真气反因郁结而不舒。临产之际，不难产亦自难产矣。患此弊者，急用人参、白术、当归、川芎、砂仁、枳壳、苏梗、大腹皮之类，日煎服之，以舒郁气而扶真气。
占卜、堪舆、星相、巫觋，皆欺愚人以谋生者，士大夫惑之，往往致祸，不但临产尔也。
凡用补药必兼泻邪，邪去则补药得力，譬之涤衣先除垢腻，而后粉饰可加耳。若专事补而不知邪气之当泻，补必为害。
一味蛮补，则病无出路，良由医无理路，遂致人无生路。
病之加于小愈者，因小愈而放其心也。天下事处逆者恒多易，处顺者反多难，病当未愈而求愈时，欲不得逞，志不敢肆，凡语言、动止、饥饱、寒温以及情性喜怒之间，无不小心翼翼，自然逆可为顺，不期愈而不愈者鲜矣。愈则此心不觉康强自慰，保护渐疏，恣口吻也，爽寒温也，多语言也，费营虑也，近房室也。顺情性而烦恼也，广应酬而不自知为劳且伤也，有谓病不反加于此者无之矣。因忆孟夫子生于忧患，死于安乐之说，信不可不书绅而铭座右也。
病人犯此而功败于垂成者多矣，不仅加病而已。
人咸谓神昏之病原于心，心清神乃清。愚谓神昏之病原于胃，胃清神乃清。或疑神藏于心，于胃何与？曰藏神者心，而摄神者气，气出于胃，胃气不清则不能摄神归舍，而心神之昏昧也必矣。子如不信，不观酒醉之人乎，醉酒之人，醉胃不醉心也，何以神昏而语言错乱也？不观饱食之人乎，饱食之人，饱胃不饱心也，何以神昏而颓然欲寐也？不观痰涎壅塞之病乎，痰涎壅塞之病，病于胃未尝病于心，何以神昏而瞑眩无知若中状也？不观阳明内实之病乎，阳明内实之病，病于胃未尝病于心，何以神昏而躁妄狂谵如祟凭也？或乃为之抚然，曰命之矣。
此诚前人未发之论也。况肥甘过度，每发痈疽，酒肉充肠，徒滋秽浊，熏蒸为火，凝聚成痰，汩没性灵，神昏气乱，宜其尔也。设素甘淡泊，藏府清虚，虽感客邪，易于解散，然则病从口入之言，可不深长思乎？
凡有以问疾来者，勿得与之相接，一人相接，势必人人相接，多费语言以耗神气，心所契者，又因契而忘倦，所憎者，又因憎而生嗔；甚或坐盈一室，竞起谈风，纵不耐烦，又不敢直辞以去。嗟嗟！有病之人，力克几何而堪若此？恐不终朝而病已增剧矣！然此犹为害之小者耳。更有一等摇唇鼓舌，好事生非，病者一惑听，必致恼怒填胸，不知自爱，而其为害，又不可言，智者于此，休将性命做人情。
病家或不知此，医者必当致戒。
病中但可安分调摄，不可偏信师巫，杀害生命，不惟损资造孽，更使心志狐疑，溺情鬼塞，而切身珍爱之图，反置勿问，愚孰甚焉？
愚人每犯此，且不可以理喻，真锢疾也。
病人卧榻，不可薄以茵褥，致使隐寒犯背，寝伤五藏之阳，变证增邪，莫此为甚。仙经曰：背以阳为主，而五藏之俞穴通焉。一被寒侵，则寒气繇俞入藏而藏寒，藏寒则阴盛，阴盛则阳衰，阳衰则转输迟滞，传送乖违，气血亦为之损败，轻病必重，重病必至于死矣，可不慎乎？不特病时不可，即平时亦是不可。
亦有茵褥过厚，帷幔太密而酿成疾病，以致危殆者，不可不知也。总须随时随地因病制宜。
有有病素不服药者，不为无见，但须知得病从何来，当从何去，便是药耳。如饥则食，食即药也；不饥则不食，不食即药也；渴则饮，饮即药也；不渴则不饮，不饮即药也；恶风知伤风，避风便是药；恶酒知伤酒，戒酒便是药。逸可以治劳，静可以治躁，处阴以却暑，就燠以胜寒，衰于精者寡以欲，耗于气者守以默，怯于神者绝以思，无非对病药也，人惟不自知耳。
以此类推，病皆有药，其如人之不悟何？
人当卧病，务须常存退步心，心能退步，则方寸之间，可使天宽地旷，世情俗味，必不致过恋于心，纵有病焉，可计日而起矣。不则今日当归、芍药，明日甘草、人参，是以江河填漏卮，虽多无益也。先儒有言：予卧病时，常于胸前多书死字，每书数过，顿觉此心寂然不动，万念俱灰，四大几非我有，又何病之足虑哉？虽然，此惟可与达者言也。一缙绅子，年三十馀，囊固饶裕，良田又几二十顷，且已有子，亦可谓无不如意者矣！后忽心志改常，二六时中，无刻不咨嗟太息，愁怨不胜，如此者四五年，遂患惊悸、怔忡、恍惚不得寐等证。远近医家延之殆遍，有安神者，有养血者，有补气生精者，有消痰与降火者，备饵弥剧，卒至如迷如昧，如颠如狂，捶胸啮舌而死。究其病所从来，则为数年前讼费千馀金耳。呜呼！如此富家，但知有身外之微，而不知有性命之大，纵可怜，不足惜也。世间类是者颇众，因注之以为后鉴。
名利淡，忿欲消，是豪杰胸襟，贤明学问，亦是引年妙药，却疾奇方。碌碌者无此识见，焉肯服此药乎？
举世诊脉，都用简篇为垫手之具，不思简篇所载，悉圣贤经传，昭垂万古，至尊至贵，岂可轻为借用，甚且亵之于床第之间，污之以秽恶之手，有人心者，安乎否也？习以成风，竟无觉者。惟予友钱商隐一人，深以自严，更欲以是严天下，因命予笔之以广其劝，是亦与敬惜字纸者同旨也，幸勿见迂为望。
道光间，仁和吴酝香大令，尝制小枕分送，俾诊脉者免污书籍，士大夫家宜仿而行之。
择医疗病，不在临时，而在平日，能于平日知得深，信得确，则临病相延，不患不济事也。今夫世之择医者，在平日则恬不经心，及有病即手忙脚乱，妄听妄从，有谓此良遂延此者，有谓彼良更延彼者，甚至道途之人，绝不晓医为何事，而或狥其举荐之情，无一不可延之者。幸而愈，以为得人；不愈，则曰疾既已剧，无可奈何，甘下泉而不悔矣。愚者不足怪，智者亦比比如之，可胜悼叹。
比比如之，皆大愚若智，非真智者。
医家之误人有六：有学无识一也；有识无胆二也；知常不知变三也；意有他属四也；心烦冗沓时五也，偶值精神疲倦六也。为医者，不可不深加自省也。至有一等重惜名誉，知有生机而袖手；更有一等中怀势利，因富贵贫贱而岐心；甚有一等未经明理，强作知医，而率意妄投汤剂，以致误彼苍生者，又不可与医类同日而语也。昔胡孝辕先生，深痛医道之衰，忽不自觉其失声曰：善医者吾不得而见之矣，得见善学者斯可矣。予曰：善学者吾不得而见之矣，得见善问者斯可矣。自此三十有年来，绝不见一善问者。
世之医者，自问能如是乎？否则必至殃人祸世。
或问富家之养子，恒柔脆而多疾；贫家之养子，每坚强而寡疴。伊何说也？裴子曰：贫家有暗合养子之道，与富家异耳。何以谓贫家有暗合养子之道与富家异？盖小儿受病有五：一曰暖。小儿质禀纯阳而火偏胜，保护无容过暖。《礼》曰：童子不衣裘裳。此其义也。富家之子，一出母胎，即矇头裹足，燠室藏之，加以覆衾垂幕，稍长则未寒先寒，叠加绒纩，更日置之于火，烁其未足之阴，积热之病，从此变生，而柔脆者多矣；贫家之子，则薄被单衣，随地而掷，虽不无风冷交侵，动人悯念，而不知正得抑阳扶阴之至理，与富家异，其暗合养子之道一。二曰饱。人身肠胃以清虚为和顺，在小儿则尤要，小儿肠胃柔窄，受盛无多，且不自知饥饱，旋与旋啖，而富有之家，则又脂味充盈，易恣情而多啖，脾胃诸病，从此变生，而柔脆者多矣；贫家之子，则无物可食，即食亦自有常，必不能使之餍饫，在口腹固为清简，而不知正得肠胃清虚之至理，与富家异，其暗合养子之道二。三曰怒。小儿独阳无阴，恒易躁而多怒，惟抑怒可使全阴。富家之子，种种任性，骄恣之习，越于恒情，本无可怒，怒无已时，怒动肝木，木旺生风，风木乘脾，惊痫诸病，从此变生，而柔脆者多矣。贫家之子，则索居穷蹇，不纵其性，自能贬损意气，无怒敢发，处境似乎拂逆，而不知正得抑怒全阴之至理，与富家异，其暗合养子之道三。四曰遏号。谚云：儿号即儿歌。老子云：终日号而不哑，则知儿之号出于不自知、不自识，莫或使然，犹天籁也，岂有遏之之理？况小儿阳气偏隆，最多火病，藉此呼号以泄之，不为无益，而富家之父若母者，反生不忍，动以食慰，而遏其号，郁滞诸病，从此变生，而柔脆者多矣；贫家之子，则听呼号而勿恤，见者闻者，以为心忍，而不知正得顺通天和之至理，与富家异，其暗合养子之道四。五曰伤药。药乃攻邪物，非养生物也，多服久服，鲜有不致伤生者。富家之子，则不论有病无病，日饵无虚，甚至旦暮更医，乱投汤剂而不知忌，有谓无伤，吾勿信也。且药之伤人，甚于伤食，食伤医所易知，药伤医多不识，病外诸病，从此变生，又不止于柔脆矣；贫家则不暇求医，无资取药，纵儿多疾，安意守之，在旁人以为失护，而不知正得有病不服药为中医之至理，与富家异，其暗合养子之道五。噫！是岂富家不善养子乎？非也，境也，因境以成其不善养子也。是岂贫家善养子乎？非也，境也，因境以成其善养子也。
饱暖酿疾，世人不觉，谚云：若要小儿安，常带三分饥与寒。旨哉言乎！如《内经》云：藏于精者，春不病温。小儿之多温病，何耶？良以冬暖而失闭藏耳。夫冬岂年年皆暖欤？因父母以姑息为心，惟恐其冻，往往衣被过厚，甚则戕之以裘帛，虽天令潜藏，而真气已暗为发泄矣，温病之多，不亦宜乎？此理不但幼科不知，即昔人亦未道及也。更有富贵之家，凡儿女新婚，其衣裤被褥无不厚诸重绵，设非严冷之天，未有不酿疾者。骤则猝发，人犹知之；缓则延劳，人多不察，并及之以为爱子者告。
尝见延医之家，陈餚设醴，固不啻事神事鬼之诚且敬也，要皆出自不得已之苦心。医者于此，自当设身处境，深用不安，适可则止，莫谓分所宜然，恣情长夜之饮，而绝不一回念，在暴病家，犹不及觉，若久病则中外主人，俱已晨夕焦劳，卧餐且废，复何以堪？《语》云：一人向隅，满堂为之不乐。有病之家，则不止一人向隅，满堂亦几向隅矣！一人岂能独乐哉？有人心者，必不然也。更有一等嗜习而成僻者，嗜博奕，但知有博奕而不知有病人；嗜呼卢，但知有呼卢而不知有病人；更有一等趋竞公门、奔驰世务之辈，则又心无二用，但知有趋竞奔驰，而不知有病人，愿同志者勿类是。
存心立品之士，首要体贴人情，临证用药，务期切病，不可故尚珍贵，以糜人财，如病家不甚充裕，而率用贵药，为人子父者，不得不竭蹶而勉从之，幸而病瘳，其家已穷，否则人财两失，欲葬无赀。疏方尚须顾惜，况供我口腹者，忍肆其贪馋乎？至于趋竞奔驰，尤不足道矣。
针灸诸病，从未有以时令拘也，而世俗则专泥于伏暑之月，不思病之感也，有浅有深，其治疗也，有缓有急，岂可概至伏暑之月而后针且灸耶？考诸《素问》《灵枢》以及《月令禁忌》等书，并不见有伏暑始宜针灸之说，不知世俗何所据而云然？但一岁之中，最不可犯者，独在冬至左右旬馀日。盖此时正剥极复生，阴盛阳微之候，君子于此，自宜深潜玩密，保护微阳，而不使有所泄。《易》谓先王以至日闭关，商旅不行，后不省方。《素问》谓蛰虫周密，君子居室，去寒就温，无泄皮肤。皆此义也。当此之际，则又不可遽执四时俱宜针灸之说，贼及天和也。
伏暑之令，不宜灼艾，汪石山已详言之，而后世偏犯其戒，误人匪浅。
曷言乎用药之如用兵也？裴子曰：盖卫国者兵，卫生者药，药不以法而夭折因之，兵不以律而败亡随之，慎所同耳。且以信、仁、义、智、勇与夫决敌致胜之策，一比勘焉，则又不爽锱铢者何也？可战则战，不犹医之可攻则攻乎？可守则守，不犹医之不可漫汗下乎？可和则和，不犹医之用和解乎？兵有设伏，医有从治，均之伏其所恶，诱其所好也；兵有哨探，医有消息，均之欲窥其虚实也；兵有间谍，医有转药，均之欲离其劲邪也。先补后攻，得非足食而后足兵之谓乎？先攻后补，得非大兵之后，疮痍荆棘，即为抚绥之策乎？攻补交施，得非且战、且屯、且和之计乎？大积大聚，杀其大半而止，得非歼厥巨魁胁从罔治之义乎？病去而勿妄加攻补，得非穷寇勿追，归师勿揜之说乎？不当补而补，齎盗粮养寇兵也。不当攻而攻，嘉兵者不祥也。或以正，或以奇，或缓兵尾其后，或先锋锐其始，与医之正治、奇治、先后剂、轻重法何异焉？且无恒者不可以作医，兵之贵信也；无活人心者不可以作医，兵之贵仁也；医不可以执方，兵之贵智也；医不可以贪利，兵之贵义也；急攻之、急下之、急补之，兵之贵勇也；器械不精，以其卒予敌也，药品可不精制乎？部伍不整，以其将予敌也，立方可不严整乎？君不择将者败，医不可不择也；阃外不专者败，医不可不任也；忿兵者败，骄兵者败，印刓勿予者败，医独可忿、可骄、可吝、可否耶？病在此而治在彼，无过之地，妄加斩伐也；有是病而用是药，王师所至勿犯秋毫也；执一不通，赵括之读书也；一治有五，孙子之用兵也；有一二味成一方者，武穆之以寡御众也；有一二十味成一方者，淮阴之多多益善也；有半剂或一剂而愈者，武之西伐会朝清明也；有数十剂或百剂而愈者，周之东征三年始得也。以致于占风象、度地势、察人心，与医之审地宜、先岁气、望闻问切，均不可以歧视者。用药与用兵同有如此。虽然，兵家虚者则示之以实，实者则示之以虚，与医之虚者实之，实者虚之，其理相似。而兵家之虚者示之以虚，实者示之以实，尤为致胜之妙算，而医家之虚者虚之，实者实之，则败不旋踵。何也？兵家之所谓虚者，兵食不足也，在我之元气虚也；所谓实者，兵食足也，在我之元气实也。医家之所谓虚者，元气虚也，所谓实者，邪气实也。邪气譬之兵家之敌人，非在我者也，此其所以异也。用药与用兵之不同又如此。今之不知医者，固不知如用兵之说，知如用兵之说者，亦但曰医之不可轻用耳！孰知医之与兵，有同异一至于此也。故曰：善将兵者，而后可以语医；识虚实者，而后可以语医。
医道通治道，故良医良相同功；用药如用兵，故名医名将同才。噫！医岂易言耶？
