
序  ***************************
余幼习举子业，寄名邑庠，后弃儒业医，越二十年，得以医道鸣世，编订《素问钞》《本草会编》《运气易览》《外科理例》《痘治理辨》《针灸问答》《推求师意》《脉诀刊误》《伤寒选录》等书，幸诸从游者协力锓梓，以广其传。每病前书文理涣漫，患吾子孙有志于是者，非二十年之功弗能究竟其理，因而挫沮者有之，于是复作是书，首以经络穴法列于前，继以六淫之邪与夫气血之病，次以内伤诸症，妇人、幼科终焉，凡十三卷，命曰《医学原理》。其中所论病机药性，悉本《内经》、本草；治方脉法，皆据名贤格言。朝究暮绎，废寝忘餐，经历八春而始克就。惟欲吾之后人，乐守是道，以承吾志。观病机即知病源之始终，阐脉法即知病症之生死，读方旨即知立方之主意，各条端绪，焕然于心，庶不负吾生平之所好也。果若吾言，则是集匪为虚文，可以事亲，可以养身，可以活人。其为利也实溥矣，又何羡于良金腴产之是遗，以损其志而益其过耶。
祁邑朴墅石山居士自序


卷之一  ——————————————————————————————————————————————————————————————————————————————————————————

正人藏图、伏人藏图  ***************************
正人藏图（图缺）
阑门，谓大、小二肠会处也，自此泌别清浊，水穀分焉。
一名分水。谓水穀承受于阑门，水则渗入膀胱为溺，谷之滓秽则自阑门传送大肠而为便。
伏人藏图（图缺）
肛门，言其处似车肛之形，故以命名，即广肠、洞肠也。
一名魄门。主受大肠之谷，大便出焉。其繫上通于心，下通于肾，水火相济，乃化血收精之本。

手太阴肺经图论  ***************************
手太阴肺经之图（图缺）
经云：肺者，相傅之官，治节出焉，乃气之本，魄之居，其华在毛，其充在皮。其位西，其时秋，其色白，其脉涩而短，其音商，其数九，其臭腥，其恶寒，其声哭。在七情为忧，忧伤气，喜胜忧。在六气为暑，暑伤皮毛，凉胜暑。在五味为辛，辛伤肺，苦胜辛。肺欲收，急食酸以收之，用酸补之，以辛泻之。在干为辛，在支司申，在八卦为乾，在五行属金。其外喉、鼻。其形似盖四垂，六叶两耳，附著于脊之第三椎，中有二十四空行列，以分布诸藏府清浊之气，而为五藏华盖。经气多而少血。其脉起于中焦，受足厥阴之交，由是循任脉之外及足少阴经脉之里，以次下脐，当脐上一寸任之水分穴绕络大肠，复行本经之外，上循胃口，迤逦上膈，而会属于肺藏，循肺系，出而横行胸部四行之中府、云门，以出腋下，下循臑内，历天府、侠白，行手少阴心之前，下入肘中，抵尺泽，循臂内上骨之下廉，历孔最、列缺穴，入寸口之经渠、太渊，以上鱼际，出大指之端少商穴而终。其支者，从腕后列缺穴达次指内廉，出其端，而交于手阳明。其为病也，肺胀，膨膨然喘咳，缺盆中痛，咳嗽，上气，喘渴，烦心，胸满，臑臂内前廉痛，掌中及皮毛热。盛则寸口脉大三倍于人迎，虚则反小于人迎也。
〔其穴一十有一〕
中府（在云门下一寸，乳上三肋间，应手动脉陷中）　云门（在巨骨下，挟气户傍一寸陷中，动脉应手，举臂取之）　天府（在云门下三寸，臑内廉，动脉中）　侠白（在天府下，去肘五寸，动脉中）　尺泽（在肘中，约动脉中）　孔最（在腕上七寸即是）　列缺（去腕侧上寸许，食指末陷中）　经渠（在寸口陷中是）　太渊（在掌后陷中）　鱼际（在大指本节后内侧散脉中）　少商（在大指内侧，去爪甲如韭叶，白肉宛宛中）
〔穴法歌括〕
手太阴经太阴肺，中府云门天府列，侠白尺泽孔最连，列缺经渠太渊接，仍有鱼际与少商，终于大指端内侧。

手阳明大肠经图论  ***************************
手阳明大肠经之图（图缺）
经云：大肠者，传导之官，变化出焉。其体长二丈一尺，广四寸，当脐右回十六曲，其上口接小肠之下口。在干为庚，在支司酉，在五行属金，在八卦为兑。与手太阴肺相为表里，其经气血俱多。起于大指次指之端商阳穴，受手太阴经之交，行阳之分，由是循次指之上廉，历二间、三间，以出合谷两骨之间，复上入阳溪两筋之中，自阳溪而上，循臂上廉之偏历、温溜、下廉、上廉、三里，入肘外廉之曲池，循臑外前廉，历肘髎、五里、臂臑，络手少阳之臑会，上肩，至本经之肩髃，出肩髃之前廉，循巨骨上行，会督之大椎，由大椎而下入足阳明之缺盆，循足阳明之外，络绕肺藏，复下膈，当胃经天枢之分会属于大肠。其支者，自缺盆上行于颈，循天鼎、扶突，上贯于颊，入下齿缝中，由齿缝复出，夹两口吻，相交于人中之分，左脉之右，右脉之左，上夹鼻孔，循禾髎、迎香而终，以交足之阳明。其为病也，齿痛，䪼肿。或目黄，口乾，大便秘，或大指次指痛不用。盛则人迎大三倍于气口，虚则反小于气口也。
〔其穴有二十〕
商阳（在手大指次指内侧，去爪甲如韭叶许）　二间（在手大指次指本节内侧陷中）　三间（在食指本节后内侧陷中是）　合谷（在手大指次指歧骨陷中）　阳溪（在腕中上侧两筋陷中）　偏历（在腕中后三寸是）　温溜（在腕骨后，小士六寸，大士五寸）　下廉（在辅骨下，去上廉一寸）　上廉（在三里下一寸是）　三里（在曲池下二寸，按之肉起）　曲池（在肘外辅骨，屈肘屈骨之中，以手拱胸取之）　肘髎（在肘大骨外廉陷中是）　五里（在肘上三寸，行向里大脉中）　臂髃（在肘上七寸）　肩髃（在肩端两骨陷者宛宛中，举臂取之有空）　巨骨（在肩端上行，两叉骨间陷中）　天鼎（在颈缺盆，直扶突后一寸）　扶突（在足阳明气舍之后一寸五分，仰而取之，又云，在人迎后一寸五分是）　禾髎（在鼻孔下之，人中旁五分）　迎香（在禾髎上一寸，鼻孔旁五分）
〔穴法歌括〕
手阳明经二十穴，商阳二间三间列，合谷阳溪偏历排，温溜下廉上廉位，三里曲池接肘髎，五里臂臑肩髃穴，巨骨天鼎接扶突，禾髎迎香二十备。

足阳明胃经图论  ***************************
足阳明胃经之图（图缺）
〔其穴四十有五〕
承泣（在目下七分，直瞳子是）　四白（在目下一寸，直瞳子）　巨髎（在夹鼻孔旁八分，直瞳子地仓在口吻旁四分是）　大迎（在曲颔前一寸二分，骨陷中动脉）　颊车（在耳下曲颊端陷中）　下关（在胆之客主人下，耳前动脉下廉，合口有空，开口则闭）　头维（在额前发际，胆之本神旁一寸五分，督之神庭旁四寸五分）　人迎（在颈下，挟结喉旁一寸五分，脉动应手）　水突（在颈下大筋前，直人迎，下气舍上）　气舍（在颈，直人迎下，挟天突陷中）　缺盆（在肩下前而横骨陷中）　气户（在手阳明巨骨下，足少阴之俞府旁二寸陷中）　库房（在气户下一寸六分陷中，仰而取之）　屋翳（在库房下一寸六分陷中，仰而取之）　膺窗（在屋翳下一寸六分陷中）　乳中（当乳头即是）　乳根（在乳下一寸六分陷中，仰而取之）　不容（在肾之幽门旁相去各一寸五分）　承满（在不容下一寸是）　梁门（在承满下一寸）　关门（在梁门下一寸）　太乙（在关门下一寸）　滑肉门（在太乙下一寸）　天枢（在挟脐二寸）　外陵（在天枢下一寸是）　大巨（在外陵下一寸）　水道（在大巨下一寸是）　归来（在水道下一寸）　气冲（一名气街。在归来下、鼠蹊上一寸，动脉应手宛宛中，上穴自气户至乳根去中行各四寸，自不容至滑肉门去中行各二寸，自天枢至归来去中行各二寸）　髀关（在膝上伏兔后交叉中）　伏兔（在膝上六寸起肉，正跪坐而取之）　阴市（在膝上三寸，伏兔下陷中，令人拜而取之）　梁丘（在膝上二寸，两筋间）　犊鼻（在膝髌下，胻骨上，骨解大筋中）　足三里（在膝眼下三寸，胻骨外，大筋肉宛宛中，举足取之。极重按之，则跗上动脉为之止矣）　上廉（在三里下三寸，举足而取之）　条口（在下廉上一寸，举足而取之）　下廉（在条口下一寸，举足取之）　丰隆（在外踝上八寸，下胻外廉陷中。别走太阴）　解溪（在冲阳后一寸五分，腕上陷中）　冲阳（在足跗上五寸骨间动脉，去陷谷三寸）　陷谷（在足大指次指间本节后陷中）　内庭（在足大指次指外间陷中）　厉兑（在足大指次指，去爪甲如韭叶。古本上廉、下廉各有巨虚二穴）。
〔穴法歌括〕
足阳明经四十五，承泣四白巨髎当，地仓大迎颊车立，下关头维人迎行，水突气舍缺盆位，气户库房屋翳间，膺窗乳中乳根接，不容承满梁门旁，关门太乙连滑肉，天枢外陵大巨班，水道归来气冲次，髀关伏兔走阴市，梁丘犊鼻三里排，上廉条口下廉继，丰隆解溪与冲阳，陷谷内庭厉兑毕。

足太阴脾经图论  ***************************
足太阴脾经之图（图缺）
经云：脾者，仓廪之官，五味出焉，乃荣之居也，其华在唇四白，其充在肌。其位中央，其时长夏，其色黄，其音宫，其数五，其臭香，其声歌。在七情为思，思伤脾，怒胜思。在六淫为湿，湿伤肉，风胜湿。在五味为甘，甘伤肉，酸胜甘。脾欲缓，急食甘以缓之，用苦泄之，以甘补之。在干为己，在支司辰戌，在八卦为坤，在五行属土。其外候口。其经多气而少血。其形广三寸，长五寸，掩于太仓，附著于脊之第十一椎。其经起于足大指之端隐白穴，受足阳明之交，由是循大指内侧白肉际大都穴，过核骨后，历太白、公孙、商丘，上内踝前廉之三阴交，上腨内，循胻骨后之漏谷，上行二寸，交出足厥阴中都穴之前，至地机、阴陵泉，自阴陵泉上循膝股内之前廉血海、箕门，迤逦入腹，历冲门、府舍，会任脉之中极、关元，复循腹结、大横，会任脉之下脘，历腹哀，过足少阳之日月、足厥阴之期门，后循本经腹哀之里，下至任之中脘、下脘之际属脾而络于胃，再由腹哀上膈，循食窦、天溪、胸乡、周荣，由周荣外曲折向下至大包，由大包外曲折向上，会于肺之中府，上行交胃经人迎穴之里，挟咽，连舌，散舌本而终。其支者，循腹哀，行至胃部，会任脉之中脘外，上膈，注于任之膻中之里，而交手少阴心之分。其为病也，舌本强，食则呕，胃脘痛，腹胀，善噫，身体重，四肢倦，食不下，烦心，心下急痛，寒疟，溏瘕泄，水闭，黄疸，不能卧，强立股膝内肿，足大指不用。盛则寸口脉大三倍于人迎，虚则反小于人迎也。
〔其穴二十有一〕
隐白（在足大指内侧端，去爪甲角如韭叶）　大都（在足大指本节后陷中）　太白（在足内侧核骨下陷中）　公孙（在足大指本节后一寸。分接阳明胃经）　商丘（在足内踝下微前陷中）　三阴交（在内踝上三寸，骨下陷中）　漏谷（在足内踝上六寸，骨下陷中）　地机（在膝下五寸）　阴陵泉（在膝下内侧辅骨下陷中，仰足而取之）　血海（在膝髌上内廉白肉际二寸中）　箕门（在鱼腹之上，越筋间，阴股动脉中）　冲门（上去大横五寸，在府舍之下，横骨端约纹中动脉）　府舍（在腹结之下三寸）　中极、关元皆任脉穴，兹不及注，盖中极、关元乃足三阴与任脉交会之地。腹结（在大横下一寸三分）　大横（在腹哀下三寸，直脐旁。盖足太阴与任脉会于此也）　腹哀（在日月下一寸五分。日月乃足少阳胆经之穴，由足太阴脾经与阴维二脉交会之地）　期门乃足厥阴肝经之穴，兹不及注，由足太阴脾经与阴维交会于此，故录以便观。冲门、府舍、腹结、大横、腹哀（五穴俱腹中行各去四寸半）　食窦（在天溪下一寸六分，举臂取之）　天溪（在胸乡之下一寸六分，仰而取之）　胸乡（在周荣下一寸六分陷中，仰而取之）　周荣（在手太阴肺经中府穴下一寸六分陷中，仰而取之）　大包（在足少阳胆经渊液穴下三寸）
〔穴法歌括〕
足太阴脾二十一，隐白大都太白列，公孙商丘三阴交，漏谷地机阴陵位，血海箕门与冲门，府舍腹结大横次，腹哀食窦连天溪，胸乡周荣大包毕。

手少阴心经图论  ***************************
手少阴心经之图（图缺）
心者，君主之官，神明出焉，乃生之本，神之变也，其华在面，其充在血脉。其位南，其时夏，其色赤，其脉洪而钩，其音征，其数七，其臭焦，其恶热，其声笑。在七情为喜，喜伤心，恐胜喜。在六气为热，热伤气，寒胜热。在五味为苦，苦伤血，咸胜苦。心欲软，急食咸以软之，用咸补之，甘泻之。在干属丁，在支司午，在八卦为离，在五行属火。其外候舌。其经多气而少血。其形如未敷莲花，居肺下、膈上，附著于脊之第五椎。有二系，一系上与肺通；一系入肺两大叶间，由肺叶而下，曲折后向，并连脊膂，细络贯脊髓，与肾相通于七节之间，而诸藏系皆于此而通于心，而心亦于是而通诸藏。其经脉起于心中，循任脉之外，属心系，下膈，当脐二寸之分而络小肠。复从心系直上，至肺藏之分，出循腋下，抵极泉，自极泉下循臑内后廉，行手太阴、心主两经之后，历青灵，下肘内廉，抵少海，自少海而下循臂内后廉，历灵道、通里，至掌后兑骨之端，循阴郄、神门，入掌内廉，至少府，循小指端之少冲穴而终，以交手太阳。其支者，从心系出任脉之外，上行挟咽以系目。其为病也，嗌乾，心痛，渴而欲饮，目黄，腋痛，臑臂内后廉痛，掌中热或痛。盛则寸口脉大再倍于人迎，虚则反小于人迎也。
〔其穴有九〕
极泉（在臂内腋下筋间，动脉入胸）　青灵（在肘上三寸，举臂取之）　少海（在肘内大骨外，去肘端五分）　灵道（在掌后一寸五分）　通里（在腕后一寸陷中是也）　阴郄（在掌后脉中，去腕五分）　神门（在掌后兑骨端陷中）　少府（在手小指本节后陷中，直手厥阴之劳宫）　少冲（在手小指内廉端，去爪甲如韭叶）
〔穴法歌括〕
手少阴心有九穴，极泉青灵少海接，灵道通里阴郄连，神门少府少冲绝。

手太阳小肠经图论  ***************************
手太阳小肠经之图（图缺）
经云：小肠者，受盛之官，化物出焉。其体长三丈二尺，左回叠十六曲，其上口接胃之下口，其下口接大肠之上口。在脐上二寸水分，至是泌别清浊，其水液清者入膀胱，渣滓浊者下大肠。在干为丙，在支司巳，在五行属火，在八卦为离。与手少阴心相为表里，其经多气而少血。起于小指端之少泽穴，由此手指外侧之前谷、后溪上腕，出踝中，历腕骨、阳谷、养老，自养老直上循臂骨下廉支正穴，出肘内侧两骨之间，历少海，上循臑外后廉，行手阳明、少阳之外，上肩，循肩贞、臑俞、天宗、秉风、曲垣、肩外俞、肩中俞诸穴，上会于督之大椎，分左右相交于两肩上，由此入足阳明之缺盆，循肩，向腋下行，当任脉膻中之分络心，循胃系，下膈，过任之上脘、中脘，抵胃，下行任脉之外，当脐上二寸之分属小肠。其支者，从胃之缺盆循颈之天窗、天容，上颊，挟颧髎，上至目外角之锐眦，过足少阳之瞳子髎，却入耳中之听宫而终。其为病也，咽痛，项肿，不可以回顾，肩似拨，腰似折，或耳淋涩。盛则脉大再倍于寸口，虚则反小于寸口也。
〔其穴一十有九〕
少泽（在手小指外侧端，去爪甲角一分陷中）　前谷（在手小指外侧本节前陷中）　后溪（在手小指外侧本节后陷中）　腕骨（在手外侧，腕前起骨后陷中）　阳谷（在手外侧，腕中兑骨下陷中）　养老（在手踝骨上一空，腕后一寸陷中）　支正（在腕后五寸）　少海（在肘内大骨外，去肘端五分陷中）　肩贞（在肩曲胛下，两骨解间，手阳明肩髃后陷中）　臑俞（在手少阳肩髎后，大骨下，胛上廉陷中）　天宗（在秉风后，大骨下陷中）　秉风（在手少阳天髎外，肩上小髃后，举臂有空）　曲垣（在肩中央曲胛陷中，按之应手痛）　肩外俞（在肩胛上廉，去脊三寸陷中）　肩中俞（在肩胛内廉，去脊二寸陷中）　天窗（在颈大筋前，曲颊下，手阳明扶突后，动脉陷中）　天容（在耳曲颊后）　颧髎（在面鸠骨下廉，兑骨端陷中）　听宫（在耳中珠子，大如赤小豆样）
〔穴法歌括〕
手太阳穴一十九，少泽前谷后溪偶，腕骨阳谷养老连，支正少海肩贞走，臑俞天宗接秉风，曲垣肩外肩中守，天窗天容与颧髎，终于耳中听宫所。

足太阳膀胱经图论  ***************************
足太阳膀胱经之图（图缺）
经云：膀胱者，州都之官，津液藏焉。其体重九两二铢，纵广二寸，居肾下之前，大肠之侧，当脐上一寸水分穴之所小肠下口，乃膀胱之上际也，水液由此渗入焉。在干属壬，在支司亥，在五行属水，在八卦为坎。与足少阴相为表里，其经多血而少气。起于目内眦睛明穴，上额，循攒竹，过督之神庭，历曲差、五处、承光、通天，自通天斜行，左右相交于巅上督脉之百会，由此分一支抵耳上角，过足少阳之率谷、浮白、窍阴，散养于诸经。其直者，由通天穴循络郄、玉枕，入络脑，复出，下项抵天柱，自天柱而下通督之大椎、陶道，却循肩膊内，挟脊两旁下行，历大杼、风门、肺俞、厥阴俞、心俞、膈俞、肝俞、胆俞、脾俞、胃俞、三焦俞、肾俞、大小肠俞、膀胱俞、中膂内俞、白环俞，由是抵腰中，入循膂，络肾，属膀胱。由腰中又分支，循腰骸，下挟脊，历上髎、次髎、中髎、下髎（腰髀，即腰监骨。盖人之脊椎骨有二十一节，自十六椎节而下，为腰监骨所掩附而入髎穴。所谓上、次、中、下诸髎，即夹脊第一、第二、第三、第四之空也）出会阳（在尾髎骨两旁，则二十一椎骨乃复见而终）　下贯臀，至承扶、殷门、浮郄、委阳，入膕中之委中穴（腓肠上，膝后曲处谓之膕）　又一正支自天柱而下，从膊左右别行（夹脊两旁第三行，相去各三寸许）　下贯胛膂，历附分、魄户、膏肓、神堂、譩譆、膈关、魂门、阳纲、意舍、胃仓、肓门、志室、胞肓、秩边，下历尻臀，过足阳明之髀枢（股外为髀，楗骨之下即髀枢也）　循髀外后廉，髀骨之里、承扶之外一寸五分之间而下，与前之入膕中者相合。正支者下行，循合阳，下贯腨内，历承筋、承山、飞扬、附阳，出外踝后之崑崙、仆参、申脉、金门，循京骨、束骨、通谷，至足小指外侧端之至阴穴，以交于足少阴经。其为病也，目似脱，项似拔，脊痛，腰似折，髀不可以曲，膕似结，腨如裂，狂，疟，癫疾，头囟项痛，目黄，泪出，鼿衄，项、背、腰、尻、膕、腨、脚皆痛，小指不用。盛则人迎脉大再倍于寸口，虚则反小于寸口也。
〔其穴六十有三〕
〔穴法歌括〕
足太阳经六十三，睛明攒竹曲差当，五处承光通天位，络郄玉枕天柱安，大杼风门肺俞立，厥阴心俞膈俞接，肝俞胆俞连脾俞，胃俞三焦肾俞继，大肠小肠及膀胱，中膂白环五俞穴，又有上次中下髎。会阳承扶殷门列，浮郄委阳委中排，复上附分魄户侧，膏肓神堂连譩譆，膈关魂门中阳纲依，意舍胃仓肓门附，志室胞肓秩边属，合阳承筋共承山，飞扬附阳崑崙户，仆参申脉续金门，京骨束骨通谷助，小指外侧终至阴，六十三穴于此杜。

足少阴肾经图论  ***************************
足少阴肾经之图（图缺）
经云：肾者，作强之官，伎巧出焉，蛰藏之本，精之居也，其华在发，其充在骨。其位北，其时冬，其色黑，其脉沉而滑，其音羽，其数六，其臭腐，其恶燥，其声呻，其变动为慄。在七情为恐，恐伤肾，思胜恐。在六气为寒，寒伤血，燥胜寒。在五味为咸，咸伤血，甘胜咸。肾欲坚，急食苦以坚之，用苦补之，咸泻之。在干为癸，在支司子，在八卦为坎，在五行属水。其外候耳。其经多气而少血。其形如石卵，有两枚，紫黑色，入脊膂，附脊之第十四椎前，与脐平。其经起于足小指之下，斜向足心之涌泉穴，由涌泉转出足内踝然谷之下，循内踝之后太溪，别入跟中之大钟、照海、水泉，上循内踝，行于厥阴、太阴之后，历复溜、交信，会足太阴之三阴交，上腨内，循筑宾，出膕内廉，抵阴谷，由阴谷上股内后廉，贯脊，会督脉之长强，环出于前，循本经横骨、大赫、气穴、四满、中注、肓俞，脐所属肾，下脐下，会任之关元、中极而络膀胱。其直者，从肓俞属肾之所上行，循商曲、石关、阴都、通谷等穴，贯肝，上循幽门，上膈，历步廊，入肺，循本经神封、灵墟、神藏、彧中、俞府而上，循喉咙，并足阳明胃经之人迎，挟舌本而终。其支者，自神藏别出，绕心，注胸，会任之膻中，以交于手厥阴。其为病也，面黑如地色，咳唾有血，口热，舌乾，咽肿，上气，咽乾及痛，烦心，足下热而痛。盛则寸口脉大再倍于人迎，虚则反小于人迎也。
〔其穴二十有七〕
涌泉（在足心下陷中，屈足卷指宛宛中是）　然谷（在足内踝前，大骨下陷中）　太溪（在足内后，跟骨上动脉陷中）　大钟（在足跟后冲中）　照海（在足内踝下）　水泉（在太溪下一寸，内踝之下）　复溜（在足内踝上二寸，动脉陷中）　交信（在足内踝上二寸，少阴之前、太阴之后）　筑宾（在足内踝上，腨分中）　阴谷（在膝内辅骨后，大筋下，小筋上，按之应手，屈膝得之）　横骨（在大赫下一寸，肓俞下五寸。《千金》云：在阴上横骨中，宛曲如新月，中央即便是也）　大赫（在气穴之下一寸）　气穴（在四满下一寸）　四满（在中注下一寸，气海之旁，系任脉）　中注（在肓俞下一寸）　肓俞（在商曲下一寸，去脐旁五分。自横骨至肓俞，考之《资生》，去中行各一寸半）　商曲（在石关下一寸）　石关（在阴都之下一寸是也）　阴都（在通谷下一寸）　通谷（在幽门下一寸）　幽门（在任之巨阙旁各五分。自商曲至通谷去腹中行各是五分）　步廊（在神封之下一寸六分陷中）　神封（在灵墟下一寸六分陷者中）　灵墟（在神藏下一寸六分陷者中）　神藏（在彧中下一寸六分陷中）　彧中（在俞府下一寸六分陷者中）　俞府（在巨骨下，任之璇玑旁二寸陷中）　自步廊至彧中去胸中行各一寸，并仰而取之。
〔穴法歌括〕
少阴肾经二十七，涌泉然谷太溪位，大钟照海通水泉，复溜交信筑宾连，阴谷横骨与大赫，气穴四满中注垣，肓俞商曲石关位，阴都通谷幽门缠，步廊神封灵墟位，神藏彧中俞府全。

手厥阴心包络经图论  ***************************
手厥阴心包经之图（图缺）
心包络，一名心主，以藏象考之，在心下横膜之上，竖膜之下，与横膜相连，而黄脂漫裹者心也，其漫脂之外，细筋膜如丝与心肺相连者，心包也，乃相火之用也。其经多血而少气。起于胸中，出属心包，由是下膈，络于三焦之上脘、中脘及脐下一寸下焦之分，上循胸出胁，下腋三寸天池穴，上行抵腋下，下循臑内之天泉，以介乎手太阴、少阴两经中间，入肘中之曲泽，下臂，行臂两筋之间，循郄门、间使、内关、大陵，入掌中劳宫之穴，循中指端之中冲。其支者，自掌中劳宫穴别行，循小指次指，出其端，而交于手少阳之经，与三焦相为表里。其为病也，手心热，臂、肘挛急，腋肿，甚则胸胁支满，面赤，烦心。盛则寸口脉大一倍于人迎，虚则反少于人迎也。
〔其穴有九〕
天池（在腋下三寸，乳后一寸，著胁直腋撅肋间）　天泉（在曲腋下二寸，举臂以取之）　曲泽（在肘内廉下陷中，屈肘以取之）　郄门（在掌后，去腕五寸）　间使（在掌后三寸，两陷筋间中）　内关（在掌后，去腕二寸）　大陵（在掌后，两筋间陷中）　劳宫（在掌中央，屈无名指取之）　中冲（在手中指端，去爪甲如韭叶许）
〔穴法歌括〕
手厥阴经有九穴，天池天泉曲泽列，郄门间使内关连，大陵劳宫中冲绝。

手少阳三焦经图论  ***************************
手少阳三焦经之图（图缺）
经云：三焦者，决渎之官，水道出焉。与手厥阴相为表里，其经多血而少气。其脉起于小指次指端关冲穴，上出次指之间，历液门、中渚，循手腕之阳池，出臂外两骨之间，循外关、支沟、会宗、三阳络，四渎，上贯肘，抵天井穴，从天井上行，循臂俞之外，历清冷渊、消烁，行手太阳之里、阳明之外，上肩，循臑会、肩髎、天髎，交出足少阳之后，过手太阳之秉风、足少阳之肩井，下入阳明之缺盆，复由足阳明之外而交会于膻中，散布络绕于心包，下膈，当胃上口以属上焦，于中脘以属中焦，于下脘以属下焦。其支者，从任之膻中而出缺盆，上项，过督之大椎，循天牖，上挟耳后，经翳风、瘛脉、颅息，直上出耳上角之角孙，过足少阳之悬釐、颔厌、阳白及太阳睛明之分，屈曲下颊至䪼，会手太阳颧髎。又支自翳风入耳之分中，过手太阳之听宫，历耳门，行禾髎，出目锐眦，会足少阳之瞳子髎，循丝竹空，而交于足少阳。其为病也，耳聋，浑浑焞焞，咽痛，喉痹，目锐眦痛，耳后、肩、臑、肘、臂外皆痛，小指次指不用。盛则人迎脉大一倍于寸口，虚则反小于寸口也。
〔其穴二十有三〕
关冲（在手小指次指之端，出爪甲如韭叶许）　液门（在手小指次指间陷中）　中渚（在手小指次指本节后陷中）　阳池（在手表腕陷中）　外关（在腕后二寸正中。别走手心主）　支沟（在腕后三寸，两骨陷中）　会宗（在腕后三寸，空中一寸）　三阳络（在臂上大交脉，支沟上一寸）　四渎（在肘前五寸，外廉陷中）　天井（在肘外大骨后上一寸，两筋间陷中，屈肘取之）　清冷渊（在肘上二寸，伸肘举臂而取之）　消烁（在肩下臂外，开腋斜肘分下行）　臑会（在肩前廉，去肩头三寸）　肩髎（在肩端臑上，举臂取之）　天髎（在肩缺盆中，上毖骨之际陷中）　天髎（在颈大筋外，缺盆之上，天容之后）　翳风（在耳后尖角陷中，按之引耳中痛）　瘛脉（在耳本后，鸡足青筋中）　颅息（在耳青脉之中）　角孙（在耳廓中间上，开口有空）　耳门（在耳前起肉，当耳缺中）　禾髎（在耳前兑发下，横动脉）　丝竹空（在眉后陷中是）
〔穴法歌括〕
手少阳穴二十三，关冲液门中渚旁，阳池外关支沟位，会宗三阳四渎行，天井清冷消烁位，臑会肩髎天髎当，天牖翳风瘛脉接，颅息角孙耳门场，禾髎丝竹空穴毕，此经穴法细推详。

足少阳胆经图论  ***************************
足少阳胆经之图（图缺）
经云：胆者，清净之府，中正之官，决断出焉。其体重三两三铢，包精汁三合，居肝之短叶间。在干为甲，在支司寅，在八卦为震。其经多气而少血。起于目外眦之瞳子髎，循听宫、客主人，上抵头角颔厌、厌下悬颅、悬釐，外循耳上发际，至曲鬓、率谷，由率谷外折，下耳后天冲、浮白、窍阴、完骨，自完骨外折，上会于少阳三焦之角孙，循本神，会足太阳膀胱之曲差，下行循本经之阳白，复会膀胱之睛明，上行循本经之临泣、目窗、正营、承灵、脑空、风池，由风池循颈，会于少阳三焦之天牖，下至肩上，以循本经之肩井，左右相交，出手少阳之后，会督之大椎、膀胱之大杼、小肠之秉风（盖秉风乃手太阳、阳明、少阳及足少阳四经之所会也）前入足阳明之缺盆，直下腋，循胸，历渊液、辍筋，会带脉之季肋，循本经京门、带脉、五枢、维道、居髎，入上髀中，横过折下，循环跳而下历髀外，行太阳、阳明之间，循中渎、阳关，出膝外廉，抵阳陵泉，由阳陵泉下行外辅骨，历阳交、外丘、光明，直下抵绝骨之端，循阳辅、悬钟而下出外踝之前，至丘墟，循足而之临泣、地五会、侠溪，上入小指次指之间窍阴穴而终。其支者，自外瞳子髎而下胃经之大迎，会手少阳于䪼，当手太阳颧髎之分，下临颊车，下颈，会前入缺盆本经之正络，下胸中手心主天池之外，贯膈（即期门之所）络肝，下至日月之分属于胆，由胆循腋内、肝经之里，出胃经之气冲，绕毛际，遂横入髀厌中之环跳。又一支自足跗上临泣穴别行，入大指，循大指本节后歧骨内，出大指端，贯爪甲后之三毛，入爪甲，交于足厥阴经而终。按：此经头部有三曲折，图难尽其形状，故为之详说，以便观览。其头部自瞳子髎至风池凡二十穴，作三折。向外而行，始于瞳子髎，至兑骨为一折；自完骨外折，上至阳明，会具体他说明为一折；自睛明上行，循承泣、风池为一折。缘其穴曲折不可旁注，乃作一至二十次第以该之，一瞳子髎、二听会、三客主人、四颔厌、五悬颅、六悬釐、七曲鬓、八率谷、九天冲、十浮白、十一窍阴、十二完骨、十三本神、十四阳白、十五临泣、十六目窗、十七正营、十八承灵、十九脑空、二十风池。其为病也，口苦，善太息，心胁痛，不能转侧，甚则面微尘，体无膏，足外反热，头角颌痛，目锐眦痛，缺盆肿痛，腋下肿，马刀挟瘿，小指次指不用。盛则人迎脉大一倍于寸口，虚则反小于寸口也。
〔其穴四十有三〕
瞳子髎（在目外眦五分）　听会（在耳前陷中，上关下一寸，动脉宛宛，张口得之）　客主人（在耳前起骨上廉，开口有空，动脉宛宛中）　颔厌（在曲周下，颞颥上廉。颞颥，一名脑空）　悬颅（在曲周上，脑空中。曲周乃膀胱经穴也）　悬釐（在曲周之上，脑空下廉）　曲鬓（在耳上发际，曲隅陷中，鼓颔有孔）　率谷（在耳上如前二分，入发际一寸五分陷者宛宛中）　天冲（在耳后发际二寸，耳上如前三分）　浮白（在耳后入发际一寸）　窍阴（在完骨上，枕骨下，摇动有空）　完骨（在耳后入发际四分）　本神（在膀胱经曲差穴旁一寸五分，入发际四分）　阳白（在眉上一寸，直瞳子）　临泣（在目上直入发际五分陷中）　目窗（在临泣后一寸）　正营（在目窗后一寸）　承灵（在正营后一寸五分）　脑空（在承灵后一寸五分，挟玉枕骨下陷中）　风池（在脑空后发际陷中）　肩井（在肩上陷中，缺盆上，大骨前一寸半，以三指按取之，当指下陷中）　渊液（在腋下三寸宛中，举臂取之）　辍筋（在腋下三寸，复前行一寸，著胁陷中）　日月（在肝经期门下五分，胆之募也）　京门（在监骨下腰中，夹脊季胁）　带脉（在季胁下一寸八分）　五枢（在带脉下三寸）　维道（在肝之章门下五寸二分）　居髎（在章门下八寸三分，监骨上陷中）　环跳（在臀外侧陷中）　中渎（在髀骨外，膝上五寸，分肉间陷中）　阳关（在阳陵泉上三寸，胃经犊鼻外陷中）　阳陵泉（在膝下一寸外廉陷中）　阳交（在足外踝上七寸，斜属三阳分肉之间）　外丘（在足外踝上七寸）　光明（在足外踝上五寸）　阳辅（在足外踝上四寸，辅骨前，绝骨端，如前三分，去丘墟穴七寸）　悬钟（在足外踝上三寸，动脉中）　丘墟（在足外踝下，如前去临泣三寸是）　临泣（在足小指次指本节后陷中，去侠溪一寸半）　地五会（在足小指次指本节后陷中）　侠溪（在足小指次指歧骨间，本节前陷中）　窍阴（在足小指次指端，去爪甲如韭叶许）
〔穴法歌括〕
足少阳胆四十三，瞳子髎与听会安，客主人同颔厌集，悬颅悬釐曲鬓行，率谷天冲浮白继，窍阴完骨本神当，阳白临泣目窗住，正营承灵脑空行，风池肩井兼渊液，辍筋日月京门关，带脉五枢维道续，居髎环跳接中渎，阳关阳陵复阳交，外丘光明阳辅交，悬钟丘墟足临泣，地五侠溪窍阴毕。

足厥阴肝经图论  ***************************
足厥阴肝经之图（图缺）
经云：肝者，将军之官，谋虑出焉，罢极之本，魂之所居，其华在爪，其充在筋。其位东，其时春，其色青，其脉弦而长，其音角，其数八，其臭臊，其声呼。在七情为怒，怒伤肝，悲胜怒。在六气为风，风伤筋，燥胜风。在五味为酸，酸伤筋，辛胜酸，肝欲散，急食辛以散之，用辛补之，以酸泻之。在干为乙，在支司卯，在八卦为巽，在五行属木。其外候阴器，其经少气而多血。其形左三右四，共七叶，居右胁右肾之前，并胃著脊之第九椎。其经起于足大指聚毛之大敦，循足跗上廉，历行间、太冲，抵内踝一寸之中封，自中封上踝，过足太阴脾经之三阴交，历蠡沟、中都，复上一寸交出太阴之后，上膕内廉以至膝关、曲泉，上行循股之阴包、五里、阴廉，遂当足太阴冲门、府舍之分入任经之阴毛中，左右相交，环绕阴器，抵小腹，而上会于任脉曲骨及中极、关元之穴，循本经之章门，至期门之所挟胃、属肝，下足少阳胆经日月之分，络于胆，由期门上贯膈，行足太阴脾经食窦之外、大包之里，散布胁下，上手太阴肺经之云门、足少阳渊液之间、足阳明胃经人迎之外，循喉咙之后，入颃颡，再行足阳明地仓、人迎、四白之外，连目系，上出额，行胆经临泣之里，与督脉会于巅顶之百会。其支者，从目系下行任脉之外、本经之中，下颊里，交环于口唇之内。又支从期门属肝，别贯膈，行足太阴脾经食窦之外、本经之里，上注肺中，下行至中焦，挟行之中脘之分，以交于手太阴。其为病也，腰胁痛，不可以俯仰，丈夫癞疝，妇人阴户、小腹之症，胸满，呕逆，洞泄，狐疝，遗溺，癃闭。盛则寸口脉大一倍于人迎，虚则反小于人迎也。
〔其穴一十有三〕
大敦（在足大指端，去爪甲如韭叶三毛之中）　行间（在足大指间，动脉应手）　太冲（在足大指本节二寸动脉陷中）　中封（在足内踝前一寸陷中，仰而取之）　蠡沟（在足内踝上五寸）　中都（在内踝上七寸胻骨中）　膝关（在犊鼻下二寸陷中。犊鼻乃足阳明胃经之穴，兹不及注）　曲泉（在膝内辅骨下，大筋上、小筋下陷中，屈膝取之，乃膝横纹头是也）　阴包（在膝上四寸，股内廉两筋间）　五里（在气冲下三寸，阴股动脉中。气冲乃阳明穴，兹不及注）　阴廉（在羊矢下，去气冲二寸动脉中。羊矢乃足阳明穴，兹不及注）　章门（在足太阴大横穴直脐季胁端，侧卧，屈上足伸下足，举臂取之）　期门（在妬乳下左肋端。肝之募）
〔穴法歌括〕
足厥阴肝十三穴，大敦行间太冲接，中封蠡沟及中都，膝关曲泉阴包列，五里阴廉与章门，行至肝募期门绝。


卷之二  ——————————————————————————————————————————————————————————————————————————————————————————

任脉图论  ***************************
任脉之图（图缺）
任者，总也，乃肾之配。与督本一源，而分为二歧也，督乃由会阳而行背，任则由会阴而行腹，夫人身任督犹天地、南北也，可以分，可以合，分之见阴阳之不杂，合之见浑沦之无间。其脉起于中极下会阴之分，由是循曲骨，上毛际，至中极，行腹里，循关元、石门、气海、阴交、神阙、水分、下脘、建里、中脘、上脘、巨阙、鸠尾、中庭、膻中、玉堂、紫宫、华盖、天突、廉泉，上颐，循承浆，至龈交，分行系两目之中央，会承泣而终。其支者，起于胞中，循脊里，为经络之海。其浮而外者，循腹上行，会于咽喉，别络唇口。气血盛则肌肉热，血独盛则渗灌皮肤而生毫毛，妇人月事数下，不足于血，冲、任二脉俱伤，不能荣其口唇，是以髭须不生，毫毛稀少。其为病也，男子内结七疝，女子带下瘕聚。
〔其穴二十有四〕
会阴（一名屏翳。在两阴间）　曲骨（在横骨上，毛际陷中应手）　中极（在关元下一寸是）　关元（在脐下三寸）　石门（在脐下二寸是也）　气海（在脐下一寸五分）　阴交（在脐下一寸）　神阙（在脐中央是也）　水分（在下脘下一寸）　下脘（在建里下一寸）　建里（在中脘下一寸）　中脘（在上脘下一寸）　上脘（在巨阙下当一寸五分，去蔽骨三寸）　巨阙（在鸠尾之下一寸）　鸠尾（在蔽骨之端下，垂骨央是）　中庭（在膻中下一寸六分）　膻中（在玉堂下一寸六分，两乳间）　玉堂（在紫宫之下一寸六分）　紫宫（在华盖下一寸六分）　华盖（在璇玑下二寸是）　璇玑（在天突下一寸陷中）　天突（在颈结喉下四寸宛宛之中）　廉泉（在颈之下、结喉之上，仰而取之）　承浆（在唇下陷中。乃任与足阳明会所）
〔穴法歌括〕
任脉穴共二十四，会阴曲骨中极位，关元石门气海连，阴交神阙水分继，下脘建里中脘依，上脘巨阙鸠尾次，中庭膻中接玉堂，紫宫华盖璇玑至，天突廉泉与承浆，此歌学者当熟记。

督脉图论  ***************************
督脉之图（图缺）
督者，都也。行背部之中行，为阳脉之都纲，乃奇经八脉之一也。起于下极之所，循长强，并脊里而上行，历腰俞、阳关、命门、悬枢、脊中、筋缩、至阳、灵台、神道、身柱，过足太阳之风门，循陶道、大椎、哑门，至风府入脑，循脑户、强间、后顶，上巅，至百会、前顶、囟会、上星、神庭，循额至鼻柱，历素髎、水沟、兑端，至龈交而终。其支者，起于小腹之下骨中央，女子入系庭孔之端，其细络循阴器，合篡间，绕篡后，别绕臀，至少阴，与太阳中络合，上股内后廉，贯脊，属肾。与足太阳起目内眦，上额，交巅，入络脑，还出别下项，循肩膊内，挟脊，抵腰中，入循膂络肾。其男子循茎下至篡，与女子等。其小腹直上者，贯脐中央，上贯心，入喉，上颐，环唇，上系两目之中。其为病也，从小腹上冲心而痛，不得前后，为冲疝。其女子不孕，癃，痔，遗溺，嗌乾，脊强反折。
〔其穴二十有七〕
长强（在脊骶骨是）　腰俞（在第二十一椎节下间是穴）　阳关（在第十六椎下间）　命门（第十四椎下间）　悬枢（第十三椎下间）　脊中（第十一椎下间）　筋缩（九椎下间）　至阳（第七椎下间）　灵台（第六椎下间）　神道（第五椎下间）　身柱（三椎下间）　陶道（在大椎节下间陷中。自阳关至此十穴并俯而取之）　大椎（在第一椎下陷中）　哑门（在风府后，入发际五分）　风府（在项后，入发际五分）　脑户（在枕骨上，强间后一寸五分）　强间（在后顶后一寸五分）　后顶（在百会后一寸五分）　百会（一名三阳五会。在前顶后一寸五分，顶中央旋毛中，直两耳尖，可容豆）　前顶（在囟会后一寸五分陷中是）　囟会（在上星之后一寸陷中）　上星（在神庭后，入发际一寸五分）　神庭（在鼻上，入发际五分）　素髎（在鼻柱端）　水沟（在鼻柱下。即人中穴也）　兑端（在唇之上面）　龈交（在唇内上龈缝中）
〔穴法歌括〕
督脉经穴二十七，长强腰俞阳关位，命门悬枢脊中行，筋缩至阳灵台立，神道身柱陶道连，大椎哑门风府继，脑户强间后顶排，百会前顶囟会次，上星神庭及素髎，水沟兑端龈交毕。

冲脉论  ***************************
冲者，要也，言其为阴脉之海，通受诸经之气血也。冲脉者与任脉皆起于胞中，上循脊里，为经络之海。其浮于外者，循腹，上会于咽喉，络唇口。其支者，起于足阳明之气冲，并足少阴之经，挟脐左右各五分上行，至胸中而散。其为病也，令人逆气里急。

带脉论  ***************************
言其总属诸脉如带也。带脉起于季胁，环身一周如带，与足少阳会于维道。其为病也，腰腹从容如囊水之状，若妇女则赤白带症。盖由湿热于此渗流而下，故名带下。

阳蹻脉论  ***************************
蹻者，言其为健足、行步之关要也。阳蹻起于跟中，循外踝上行，入风池。其脉长八尺，生于足太阳之申脉，与足少阳会于居髎，与手阳明会于肩髃、巨骨，与手、足太阳会于阳维，会于小肠经之臑俞，与手、足阳明会于胃经之地仓、巨髎，又与任脉会于胃之承泣。其为病也，令人阴缓而阳急，并宜刺之。

阴蹻脉论  ***************************
阴蹻脉亦起于跟中，循内踝上行，至咽喉，交贯冲脉。亦长八尺，生于足少阴然谷之后，上内踝，循阴股入阴，至胸里，入缺盆，出胃经人迎之前，入鼻，属目内眦，合于太阳。女子以之为经，男子以之为络。其为病也，令人阳缓而阴急。此经之病多取足少阴之交信（内踝上二寸），盖以交信为郄云。

阳维脉论  ***************************
阳维者，维于阳为诸阳之会。与阴维皆络于身，若阳不能维于阳，则溶溶不能自收持。其脉起于足太阳之金门，与手、足太阳及阳蹻会于小肠之臑俞，与手、足太阳会于三焦之天髎（在缺盆之上）胆之肩井，又与足少阳会于阳白，上循胆之本神、临泣，正当脑空，下至风池，与督脉会于风府、哑门。其为病也，苦寒热。

阴维脉论  ***************************
阴维者，维于阴为诸阴之会。与阳维皆络于身，若阴不能维于阴，则怅然失志。其经起于足少阴之筑宾，与足太阴会于脾之腹哀、大横，与太阴、厥阴会于脾之府舍、肝之期门，与任脉会于任之天突、廉泉。其为病也，苦心痛。

奇经八脉总论  ***************************
经云：脉有奇常者何？盖人之气血常行于十二经常脉之中，若常脉满溢，则流入奇经。其八脉者，任脉任于前，督脉督于后，带脉束于中，冲脉为诸脉之海，阳维则维络诸阳，阴维则维络诸阴，阳蹻本诸太阳之别，阴蹻本诸少阴之别。譬诸圣人设沟渠以备水道，而无滥溢之患，故总八脉为一篇，以备参考云。


卷之三  ——————————————————————————————————————————————————————————————————————————————————————————

中风门  ***************************
〔论〕
风者，四时之正令，天地之大气，人在气中，因虚即感伤之，中之有深有浅。经云：风者，百病之长，善行数变。其为病也，或为寒热，或为偏枯，或为口目喎斜，或挛缩、眩晕，或卒倒无知，或舌强不语等症。后东垣、河间、丹溪三先生之分真中、类中之殊，南北地土之异。其真中者，多在西北寒凉之方；而类中者，多出东南湿热之地。夫类中之因，三先生又分挟火、挟气、挟痰而动。其挟气者，因元气不足，不能管摄一身，而懵然卒倒。法当补气为先。丹溪云：气虚卒倒，参耆补之是也。其挟火者，乃阴血不足，无以配阳，阳火亢极，熏灼心神，故卒然昏冒。法当滋阴降火为主。王冰云：壮水之主以制阳光是也。其挟痰者，乃因中气虚乏，无力运动，以致津液凝聚成痰，妨碍升降，迷塞心窍，故昏冒而不识人。法当大补中气为主。东垣云：补肾不若补脾是也。三者之中又分在藏、在府、在经之异。虽然名状多端，未有不由正气亏败，风邪乘虚所袭而致。苟若不由正气亏败而致，则西北之方中风之病此地皆是，又何暇生他病哉？其类中者，虽然因气、因火、因痰而动，亦未必全无外邪所袭而致，则中气、痰各自为症，又何必显其风邪外症哉？由此观之，中风之症不必拘于地土南北之分，与夫真、类之异，诚因将息失宜，中气亏败所致。正如经云：邪之所凑，其气必虚是也。治疗之法，在府宜汗，在经宜和，在藏宜下。看其所挟之症，参之以治火、治气、治痰之剂，兼详内外孰轻孰重而疗。若重于外感者，宜先驱外邪，而后补中气；若重于内伤者，宜先补中气，而后驱外邪。其邪在府多著四肢，脉浮而拘急不仁，宜小续命汤为主加减；其症在藏多著九窍，脉沉而便溺不通，宜三化汤为主加减；若外无四肢不仁，内无九窍不利，或惟语言蹇涩，或止手足不随，乃邪在经，宜大秦艽汤、愈风汤之类为主加减。参之天时，全在活法。
〔中风脉法〕
经云：脉微而数，中风使然。又云：阳浮而滑，阴濡而弱，或浮而滑，或沉而滑，或微而虚，寸口或浮而缓，或缓而迟，皆为中风之脉。大法急实者凶，浮缓者吉。中风之候，沉伏相逢，微、数、迟、缓者为气；浮而大者为风；微、虚、沉、滑，虚候；独然沉滑，痰中。浮迟而虚则吉，急大实热者为凶。
〔治中风大法〕
半身不遂，大率多痰，在左为死血，宜四物加桃仁、红花、竹沥、姜汁；能食者，去竹沥，加荆沥尤妙。气虚卒倒，宜浓煎参耆汤补之。如挟痰，加竹沥、姜汁，或四君子汤加姜汁、竹沥亦可。遗尿者属气虚，多以参耆补之。若动则筋痛，是无血滋筋故也，宜多用补血药。凡中风口开眼合，手撒遗尿，吐沫直视，喉如鼾睡，肉脱筋疼，发直摇，头上窜，面赤如狂，汗缀如珠，唇青身冷，皆为不治之症也。
〔丹溪治中风活套〕
凡中风悉以二陈汤加姜汁、竹沥为主。如风痰壅盛，喉如拽锯者，加南星、皂角、枳壳、防风、瓜蒌仁。如血虚者，加当归、川芎、白芍、地黄。瘀血，加桃仁、红花。如气虚者，加人参、黄耆、白术。如自汗者，以黄耆为君，少用茯苓、半夏，佐以附子。如风邪盛，自汗身疼者，加防风、羌活、薄、桂。如头目不利，或头疼如破，宜加川芎、白芷、荆芥穗、细辛、蔓荆子之类。如头项痛者，加藁本；痛盛，加酒炒片芩。如无汗身疼，脉浮缓有力，或浮紧，或浮弦，皆风寒在表之证。本方加羌活、防风、川芎、白芷、秦艽之类；或只用小续命，倍麻黄以表之。如心血亏欠，以致心神恍惚，本方加黄连、远志、石菖蒲。或心动摇惊悸者，加酸枣仁、茯神、侧柏叶、竹茹。凡中风小便不利者，不可利。盖中风不无汗出，已脱津液，若复利小便，津液重亡，只宜俟其热退，津液自通。凡年老虚弱之人不可吐，气虚者不可吐。若肥人中风，口喎、手足麻木，不分左右，自属于痰。用贝母、瓜蒌、南星、半夏、芩、连、黄柏、羌活、防风、荆芥、威灵仙、薄、桂、甘草、天花粉之类，加附子、竹沥、姜汁，入酒一匙同服，以速药性可也。如瘦人中风，属阴虚火动，宜四物加牛膝、黄芩、黄柏。有痰加痰药，入竹沥、姜汁服。如肥人忧思气郁，右手瘫痪，口渴，宜补中益气汤。若有痰，加半夏、竹沥、姜汁。如口眼喎斜，语言不正，口角流涎，半身不遂，或全身不能举动，乃因元气虚乏，兼酒色之过，而更挟外邪，宜以人参、防风、麻黄、羌活、升麻、桔梗、石膏、黄芩、荆芥、天麻、南星、薄荷、葛根、白芍、杏仁、归、芎、白术、细辛、皂角各等分，加姜煎，更入竹沥、姜汁半杯；外灸治风穴，取微汗而愈。如因寒而中者，宜姜附汤为主；挟气痰攻刺，加白芍、半夏；手足不仁加防风；挟湿者加白术；筋脉牵急者加木瓜；肢节痛不可忍者加桂、姜、枣。如因七情气郁而致者，多气中。宜八味顺气散等药。其状与中风相似，但风中口中有痰涎，气中口中无痰涎为异耳。大抵中风之症，初得之即当顺气，日久即当活血。若先不顺气化痰，遽用乌、附，又不活血，徒用防风、羌活等辈，必不愈也。经云：治风先理气，气顺即痰消是也。
〔治中风方〕
●愈风汤
治中风内无便溺之阻，外无六经之形，惟因气血不充，风胜血燥，不能荣养经络，以致手足不能运动，舌强不能言语。此乃风淫所胜，法当治以辛凉。故用羌、独、防风、菊花、白芷、秦艽、防己、麻黄、细辛、薄荷诸辛药以祛风，枳壳、厚朴以行气，柴胡、前胡、黄芩、生地、石膏以解热，参、耆、苓、草以补气，归、芎、芍、地以养血，枸杞、杜仲益精元，知母、熟地补真阴，苍术、半夏治痰涎。
羌活（苦甘温）　独活（苦辛温）　防风（辛甘温）　白芷（辛温）　秦艽（辛甘温）　防己（苦辛寒）　甘菊花（甘温）　细辛（辛温）　麻黄（苦辛温）　薄荷（辛凉，各二两）　枳壳（苦辛温，一两）　厚朴（辛温，一两）　前胡（苦寒，兼治痰，二两）　柴胡（苦寒，二两）　黄芩（苦寒，二两）　人参（甘温，四两）　石膏（辛寒，兼治痰，二两）　黄耆（甘温，五两）　甘草（甘温，两半）　茯苓（甘平，二两）　川归（辛甘温，二两）　白芍（苦酸寒，二两）　生地（辛寒，二两）　川芎（辛温，二两）　枸杞（甘温，三两）　杜仲（辛甘温，二两）　知母（苦辛寒，二两）　熟地（甘寒，四两）　苍术（辛温，二两）　半夏（辛温，三两）　蔓荆子（苦辛温，凉血散风，一两）　地骨皮（苦寒，解热，二两）　桂枝（辛甘温，和荣卫，二两）　共为粗末，每用一两，水二盅、姜三片，煎一盅。如欲微汗，加麻黄八分；如欲一旬之通利，再加大黄一钱。
如望春大寒之后，再加柴胡、半夏各七分，人参一钱，乃迎而夺泄少阳之气。
如望夏穀雨之后，加黄芩、石膏、知母一钱，乃迎而夺泄阳明之气。
如长夏之月，加防己、白术、茯苓各一钱，以胜脾土之湿。
如望秋大暑之后，加厚朴一钱，藿香、桂枝各六分，谓迎而泄夺太阴之气。
如望冬霜降之后，加当归二钱，附子、官桂各一钱，谓迎而以胜少阴之气。此乃经云「无伐天和」是也。
●大秦艽汤
治症同前。用秦艽、羌活、独活、防风、白芷、细辛以散风；风胜不无燥也，故以归、芎、芍、地以救血；茯苓、甘草、白术以补脾气；石膏、黄芩以去热。
秦艽（苦甘温，二两）　羌活（苦辛温，二两）　独活（苦辛温，两半）　防风（辛温，二温）　白芷（苦辛温，二两）　细辛（辛温，两半）　当归（辛甘温，三两）　川芎（辛温，一两）　白芍（苦酸寒，二两）　熟地（甘寒，三两）　茯苓（甘淡平，二两）　甘草（甘温，一两）　白术（苦甘温，三两）　石膏（辛寒，三两）　黄芩（苦寒，二两）　生地（甘寒，二两）　共为细末，每一两用水二盅，煎一盅，温服。如天阴雨，加生姜三片同煎。
●三化汤
治中风邪气入藏，便溺不通。用枳壳、厚朴以行气，大黄攻热以通大便，羌活驱风。
厚朴（苦辛温，三钱）　枳壳（苦辛温，五钱）　大黄（苦寒，三钱）　羌活（辛温，五钱）　水煎，温服。
●小续命汤
治卒暴中风，不省人事，或半身不遂，或口眼歪斜，手足战掉，语言謇涩，神昏气乱。故用桂枝、麻黄通血脉、开腠理，助防己、防风以散风，人参、杏仁以救肺，川芎、白芍以养血，黄芩胜热，甘草和药，佐附子引诸药以行经络，兼善散风。
麻黄（辛热，七分）　桂枝（辛甘温，八分）　防己（苦辛寒，一钱）　防风（辛温，八分）　人参（甘温，一钱）　杏仁（苦辛温，七分）　川芎（辛温，七分）　白芍（酸寒，六分）　黄芩（苦寒，一钱）　甘草（甘寒，五分）　附子（辛热，一钱）　水煎服。
如筋急拘挛，语涩，脉弦，加薏苡仁。气虚倍人参，去黄芩、芍药以避中寒。血虚筋急倍当归。烦躁，不大便，去附子，倍芍药，入竹沥。
如大便三五日不去，胸中不快，加枳壳、大黄。
如语言謇涩，手足战掉，加菖蒲、竹沥。发渴加麦冬、乾葛、天花粉。身体痛或搐，俱加羌活。烦躁多惊，加犀角、羚羊角。
汗多者，本方去麻黄。
●防风通圣散
治热极生风，大便秘结。用黄芩、栀子、连翘、石膏以胜热，防风、荆芥、麻黄、薄荷以散风，当归、川芎、白芍以养血，大黄、芒硝通大便以下热，滑石利小便以渗热。夫重寒之剂性易坠，故令桔梗载诸药不令速沉，少佐甘草以和药性。
黄芩（苦寒）　栀子（苦寒）　连翘（苦寒）　石膏（辛寒，坠痰火）　防风（辛温）　荆芥（辛温）　薄荷（辛凉）　麻黄（辛温，开腠理）　当归（辛甘温）　川芎（辛温）　白芍（苦酸寒）　大黄（苦寒，下实热）　芒硝（咸寒）　桔梗（苦辛温）　滑石（甘寒）　甘草（甘寒）　水二盅，煎一盅，温服。
如因劳，或汗出当风，或㾴郁疿痤。本方去芒硝，倍当归。小便涩淋，去麻黄，倍滑石、连翘，调木香末一钱。如生瘾疹，或赤或白。本方倍麻黄，加盐豉、葱白。腰胁走痛，本方倍芒硝、当归、甘草，煎汤调车前子末、海金砂各一钱。伤风，倍荆芥穗，调全蝎末一钱、羌活末钱半。凡诸风抽搐及小儿急惊，大便秘结，邪热暴甚，肠胃乾燥。倍大黄、栀子，煎调茯苓末一钱。如风热伤肺，咳嗽喘急。倍桔梗，加半夏、紫菀。如鼻渊、脑痈，颈、耳前后肿痛，加酒一碗煎服。
此方加木香一钱，能治痢后鹤膝风，极效。
●天麻丸
治热盛生风燥血，不能荣养筋骨。故用玄参以解热，天麻、萆薢、羌活以治风，当归、地黄、牛膝活血养血以荣筋骨，杜仲健筋骨，附子引诸药行经络以成功。
玄参（苦寒，二两）　天麻（苦辛温，二两）　羌活（辛温）　当归（辛甘温，各三两）　生地（甘寒，三两）　牛膝（辛甘咸，二两）　杜仲（辛甘，三两）　萆薢（苦甘辛，二两）　附子（辛热，一两）　共研细末，炼蜜为丸如梧桐子大。每日空心用酒或白汤送下五七十丸，或百丸。服药半月后，或壅塞，以七宣丸疏之。
●小省风汤
治风热痰涎壅盛，口噤或口眼喎斜，筋脉挛急，抽掣疼痛。用防风以治风，黄芩以理热，南星、半夏以豁痰，生草泄火和药，生姜制星、夏之毒。
防风（辛甘温，二钱）　黄芩（苦寒，三钱）　南星（苦辛温，二钱）　半夏（辛温，一钱）　生草（甘寒，三钱）　生姜（辛温，三片）　白水煎，温服。
●稀涎散
治中风口眼喎斜，乃风痰壅塞于经隧所致。以猪牙皂通经隧，佐明矾以豁风痰。
牙皂（辛咸温，一两）　明矾（酸涩，生、枯各一半，用一两）　二味为细末，每以温水调下。
●麻黄续命汤
治中风无汗恶风寒。盖因风郁皮肤之中，不得外泄所致。经云：「风宜辛散」。是以用麻黄开腠理，佐防风以散风。皮毛者，肺之合，风郁皮表，肺亦受伤，故用杏仁救肺，以散在中之风热。
麻黄（辛温，钱半）　防风（辛温，一钱）　杏仁（苦甘平，一钱）　水锺半，煎七分。稍热服，覆取汗。
●桂枝续命汤
治中风有汗恶风。经云：「风伤卫」。卫伤则不能固皮毛以通腠理，是以汗泄恶风。故用桂枝和荣卫、通血脉以充腠理；用芍药收失散之阳，生津液以退热；杏仁救肺以解肺间之风热。
桂枝（辛甘热）　白芍（苦酸寒）　杏仁（苦辛甘，各用三钱）　水煎。不拘时，温服。
此乃阳明经症。外有针法，宜刺陷谷，去阳明贼邪；刺厉兑，泻阳明寒热。陷谷穴在足大指次指间，本节后陷中。厉兑在足大指次指，去爪甲如韭叶许。
●附子续命汤
治中风身冷无汗。此乃风寒直中阴经。故用附子、乾姜以散寒；甘草缓急，兼解姜、附之热毒。
附子（辛热，二钱）　乾姜（苦辛热，三钱）　炙甘草（甘温，二钱）　水二盅，煎一盅，温服。
●八味顺气散
治中风因中气不足，运动失常，以致津液凝聚成痰，阻塞经隧而致者。理宜补中气、行气为主。是以用人参、白术、茯苓、甘草等以补中气为本，白芷、台乌、青皮、陈皮治风行气为标。
人参（甘温，二两）　白术（苦辛温，两半）　白茯（甘淡平，一两）　炙草（甘温，五钱）　白芷（辛温，一两）　台乌（苦辛温，两半）　青皮（苦辛寒，七钱）　陈皮（辛温，八钱）　共为末，每用姜汤调服。
〔治气中〕
●星香散
治中风气壅痰塞，或用木香以疏滞气，佐南星以豁风痰。
木香（苦辛温，二钱）　南星（苦辛温，八钱）　水二盅，姜五片，煎一盅。温服。
●家宝丹
治一切风邪入骨髓，以致气血壅滞，瘫痪、痹、屡、不仁、口眼喎斜等症。用片脑、麝香通关窍，引诸药直入骨髓，川乌、草乌、白附子、地龙、全蝎、殭蚕以逐经络之邪，辰砂、轻粉、雄黄、南星以豁风痰，乳香理气，没药行血，佐五灵脂以凉气血之刺痛，羌活疏肌表之风。
片脑（辛凉，五钱，另研）　麝香（辛温，五钱，另研）　川乌（辛热，一两）　草乌（苦辛热，一两）　白附子（辛温，二两）　地龙（即蚯蚓也。酸寒，一两）　全蝎（辛甘温，一两）　殭蚕（咸辛温，两半）　辰砂（甘凉，五钱，另研）　轻粉（辛寒，三钱，另研）　雄黄（苦甘平，五钱，另研）　南星（苦辛温，二两）　乳香（苦辛温，一两，另研）　没药（苦辛温，一两，另研）　五灵脂（甘温，姜制，一两）　羌活（辛温，三两）　为细末，和匀，炼蜜为丸如弹子大。每以清茶化下半丸，或一丸。
●泻青丸
治中风自汗昏冒，发热不能安卧。此风热烦躁故也。故用防风、羌活以治风，栀子、大黄、胆草以胜热，助当归、川芎以养血。
防风（辛甘温）　羌活（苦辛温）　大黄（苦寒）　胆草（苦寒）　当归（辛甘温）　栀子仁（苦寒）　川芎（辛温）　共为末，炼蜜为丸如弹子大。每以竹叶煎汤化下一二丸。
〔附方〕
●补中益气汤　内伤门。
●苏合香丸　气门。
●二陈汤　痰门。
●四物汤　血门。

伤寒门  ***************************
〔论〕
伤寒之症皆由气质虚乏郁热之人，冬为风寒所袭，腠理闭密，郁热不得宣泄所致。感之浅者，即发而为伤寒；感之深者，伏而不动，至春随阳气升发而为温病，夏动而为暑病。夫暑重于温者，由其郁久而热愈炽也。其病伤寒者，仲景分六经传注。一曰足太阳受之，其脉尺寸俱浮；其症头疼，腰脊强；治宜发汗。二曰阳明受之，其脉尺寸俱长；其症身热，目痛，鼻乾，不得卧；治宜解肌。三曰少阳受之，其脉尺寸俱弦；其症胸胁痛而耳聋，往来寒热；治宜和解。四曰太阴受之，其脉尺寸俱沉细；其症腹满，咽乾，自利；治宜分利。五曰少阴受之，其脉尺寸俱微缓；其症口燥，舌乾而渴；治宜清之。六曰厥阴受之，其脉尺寸俱沉涩；其症烦满而囊缩；治宜下之。六曰至厥阴，为传经尽，如不愈，乃再作经如前，以次而传。又有三阳、三阴同受而为合病；又有太阳、阳明先后感受而为并病；又有太阴表里受邪，名曰两感；又有太阳不传，首尾只在本经，名曰专经；又有太阳传阳明，而阳明不传少阳，入胃而作里实。变状多端，无有定体，惟仲景深造是理，著《伤寒论》一书，分经理症，载有三百九十七法、一百一十三方，以为后学规鉴，甚是详备。惜其方书失漏不全，大要在表宜汗，以桂枝、麻黄二汤加减；在中宜和，如大、小柴胡二汤加减；在里宜下，以大、小承气二汤加减。虽然，其汗、下之法，又须得宜，不可失时，致成斑黄结胸等症，兹难尽述。学者当于仲景伤寒求之。又有体气大虚之人感此风寒之毒，直中阴经，一身之症尽受，无经可分，无汗可发，名曰中寒。如附子理中汤之类为主，加减全在活法，不可执一。
〔伤寒脉法〕
伤寒之脉，先辨人迎及传而变，次别诸经。少阳则弦，阳明则长，浮缓乃厥阴，浮紧乃太阳，太阴则沉细之域，少阴则俱沉之乡。
瘟病之脉散而难名，如长之类则属阳明。沉涩细小则死，洪大有力则宁。
经云：阳浮而阴弱，谓之伤风；脉紧而无汗，谓之伤寒。
脉浮，头项痛，腰脊强，病在太阳。
脉长，身热，鼻乾，目疼，不得卧，病在阳明。
脉弦，胸胁痛，耳聋，往来寒热，病在少阳。
脉沉细，咽乾，腹满，自利，病在太阴。
脉微缓，口舌燥干而渴，病在少阴。
脉沉涩，烦满，囊缩，病在厥阴。
脉阴阳俱盛，重感于寒而紧涩，变为温疟。
脉阳浮而滑，阴濡而弱，更遇于寒，变为风湿。
脉沉细，病发热，表症太阳，名曰痉病。脉沉细，病似太阳，关节疼痛而烦，名曰湿痛。
脉微弱芤弦，病似太阳，身热疼痛，名曰中暍。若发汗已，身犹灼热，名曰风温。
脉沉细而疾，身凉四肢冷，烦躁，不欲饮水，狂闷，名曰阴毒。
脉阳洪数，阴实大，身大热，变为温毒。
脉阳濡弱，阴弦紧，更遇温气，变为温病。
〔治伤寒大法〕
即病伤寒无内伤者，遵仲景法。表，汗之。中，和之。在里，下之，伤寒若挟内伤者，宜以补中益气为主，从六经所见之症加减用之。若气虚甚者，少加附子，以行参耆之功。
两感伤寒，表里受邪，仲景无治法，当用东垣九味羌活治之，然当视其内、外孰重，加减可也。
〔丹溪治伤寒活套〕
凡伤寒传经之症，初得太阳经，病恶寒，发热，头项痛，腰脊强，无汗，急用东垣九味羌活汤表之而愈。或诸恶悉除，亦不恶寒，但发热不解，或微汗濈濈然出，此乃挟虚之症，宜以补中益气汤为主加减。有汗加桂枝、芍药。如汗未通，脉尚浮紧，加羌活、苍术、防风、葛根，倍升麻、柴胡。
满闷者，本方去参、耆。仍头痛未除，加川芎、白芷、薄荷、荆芥、细辛、葛根。如渴者，加五味、麦冬、天花粉。
若在三四日之间，不宜前药，当以小柴胡汤验症加减。
如寒热往来，胁痛，少阳外症悉具，只以小柴胡汤服之。
若兼腹满，自利，已见太阴症，而少阳症犹未除者，宜小柴胡加五苓散，名柴苓汤。若热甚者，去桂，倍黄芩。渴甚者，去半夏，加五味、天花粉。如五六日不大便者，去人参、甘草，加芍药、枳壳、大黄、厚朴，甚者加芒硝，或用河间三一承气汤。七八日过经不解，热不退者，或用黄连解毒、凉膈散选而用之，或仍用小柴胡看症调治。或愈后劳役复作者，仍用补中益气汤。若愈后因饮食复作者，切不可轻用大黄、芒硝之类下之。盖病后气血大虚，若复下之必死。若伤寒下后谵语，不能认人，三五日后妄言不休，此乃神不守舍。切勿复下。脉多沉细，足冷气促，面青褐色，口中燥，宜用补中益气汤，倍人参，加竹叶三十片。若内本弱，得汗下后太虚，脉细数，热如火灸而气促者，宜用人参、白术、当归、黄耆、甘草、五味、知母，加竹叶五七片煎熟，入童便半盏服。大便下后虚脱，本是阴虚。宜灸丹田补阳，阳生阴自长矣。不可用附子，只可多用参耆为佳。伤寒已经汗、吐、下误治后，三焦生热，脉洪数，谵语，不顾形体，昼夜喘息不休，衄血，热不解，身目俱黄，狂叫欲走。宜用三黄石膏汤，连进三四服而愈。如怯弱人因感寒温，发热不食，数日后不省人事，言语乱妄，神思昏迷，面青齿黑，脉沉细。宜用小柴胡汤。不愈，急用四君子加附子一片温服之，俟脉息神思回覆，再以别药调治，此阴症伤寒。伤寒怫郁不解，三阳併入三阴，藏府结燥，面赤，口渴，心惊，谵语，内热多而外热少。宜三一承气汤送木香槟榔丸三五十粒，下燥粪而安。如汗下后热未能除者，宜栀子豆豉汤，或东垣凉膈散加减。如身体痛，恶风寒，遇暖则喜，脉浮而速，必得大汗而愈，不问日数，皆用六神通解散。如谵语，神思不宁，乃热邪入里，不能尽解。本方加人参、黄连则安。如汗不透，更加苏叶、葛根、白芷等药助之。如伤寒发斑，面赤，昏固，谵语，脉洪而虚，按之无力，或绝不见，用人参、生地各五钱，炮附子一钱，大黄二钱半。
发斑身热，用黄瓜根捣汁，调伏龙肝以服之。去红点甚妙。
发斑似伤寒，乃痰热之病发于外，当微汗散之。宜用防风通圣散，消息而用之。
〔治伤寒方〕
●桂枝汤
治太阳伤风，发热，自汗，恶风，鼻塞不利。盖风伤阳，阳为卫，卫伤则不能顾护皮毛，以致腠理疏豁，汗出而恶风；鼻乃肺之窍，肺乃脾之司，邪气客于皮毛，而肺窍为之不利。经云：风宜辛散，寒宜甘发。又云：辛甘发散为阳。是以用桂枝、甘草、大枣、生姜发散在表之风寒，芍药收失散之阳气以敛腠理。
桂枝（辛热，四钱）　炙草（甘温，钱半）　白芍（苦酸寒，二钱）　大枣（甘温，三枚）　生姜（辛温，五片）　水盅半，煎七分。
此方冬月、春初天气尚寒之时可用，否则必须加减。如春末、夏至前，加黄芩一钱。夏至后，再加知母八分，石膏一钱，升麻五分。如病者素禀虚寒，只以本方，不必加减。如发汗过多，心下悸而欲按者，去芍、枣、姜三味。伤风，项背强，有汗不恶风，变为柔痉，本方加葛根一钱。如风湿，身痛，脉浮虚涩，多汗，本方加附子五分。如汗后身痛脉沉，加人参一钱。关脉沉实，大便秘而腹痛，本方加大黄钱半，倍白芍一钱，甘草减至五分。如太阳症下之太早，成协热利不止，心下痞，表里不解者。本方去芍药，加人参、白术、乾姜各一钱。如太阳症汗多成柔痉，本方再加桂、芍、甘草各五分，乾葛根五分，天花粉一钱。如太阳脉浮而腹痛者，本方倍白芍一钱，加饴糖一匙，名小建中汤。如伤寒汗后，身痛脉弱者，本方加黄耆一钱，饴糖一匙，名黄耆建中汤。如太阳发热无汗，恶寒，脉微弱者，本方加麻黄八分，石膏一钱，名桂枝二越婢一汤。
如服桂枝后，形似疟，日再发，或身痒而汗不出，本方加麻黄钱半，杏仁十粒，名桂枝麻黄各半汤。
●甘草乾姜汤
治伤寒脉浮，自汗出，小便数，恶寒。此皆阳气不足之故。经云：辛甘之味为阳。故用甘草、乾姜，合辛甘以复阳气。或问此症既谓阳虚，何不用参耆补之？盖因邪客于中，不宜甘温实补，必兼辛味，是以不用参、耆而用乾姜、甘草也。
炙甘草（甘温，二两）　乾姜（辛热，一两）　水三升，煎至升半。分二，温服。
●芍药甘草汤
治伤寒脉浮，自汗出，小便数，恶寒，心烦，脚挛。乃阴阳之气不足。本甘草乾姜汤症，医误投桂枝汤攻表，以致厥冷，后服甘草乾姜复其阳，厥还症解，但心烦，脚挛不伸，此乃阴气未复。经云：酸苦为阴。又云：甘以缓之。故用白芍复阴，甘草缓急。或问：既云阴血不足，何不用归、地、川芎而独芍药者？盖归、芎俱兼辛味不纯，地黄性滞不速，是以不用归、地、芎，而用芍药。
白芍（苦酸寒，煨，二两）　甘草（炙，甘温，一两）　水三升，煎升半。分再，温服。
●调胃承气汤
治伤寒三五日，不大便，谵语。乃热结于内。宜通大便以下其热。经云：热淫于内，治以酸寒，佐以甘苦。故用大黄、芒硝通大便以泻热，甘草缓急和中。
大黄（苦寒，四钱）　芒硝（苦咸寒，六钱）　炙草（甘温，二钱）　水二盅，煎一盅，入大黄再煎三五沸，下入硝再煎一二沸。温服。
●四逆汤
治伤寒阳气内虚，寒邪乘虚入里。宜温中散寒，经云：寒淫所胜，平以辛热。是以用乾姜、附子温中散寒，炙甘草缓急。
乾姜（辛热，一两）　附子（辛热，二钱）　炙甘草（甘温，一两）　水三升，煎升半。分再，温服。
●葛根汤
治太阳项背强[几][几]，无汗，恶风寒。夫寒伤血，血伤是以无汗。此乃寒邪客实于经里，法当散其实邪。经云：轻可以去实。故用麻黄、乾葛轻扬之剂，以逐中之实邪。又云：风宜辛散，寒宜甘发。是以用桂枝、生姜、甘草、大枣以发散在表之风寒，芍药收阴寒以救血。
葛根（苦甘凉，二钱）　麻黄（苦辛温，一钱）　桂枝（辛甘热，八分）　生姜（辛温，三片）　炙草（甘温，五分）　大枣（甘温，三枚）　白芍（苦酸寒，七分）　水盅半，煎八分。热服，覆取汗。
如见阳明经症，目痛、鼻乾、肌肉疼痛。本方减去麻黄、桂枝，加升麻钱半，倍芍药。取微汗。名升麻葛根汤。
如风湿，脉浮而自汗出者，本方加石膏、胆草、大青、葳蕤等各五分。
如温毒，发热，心烦，呕逆，本方去桂枝、芍药，加橘红、杏仁、知母、黄芩各六分。
如太阳症误下之，或协热利不止者，本方去桂、芍、甘草，加芩、连各五分。
如太阳与阳明合病，不下利但呕者，本方加半夏五分，名葛根加半夏汤。
●葛根黄芩黄连汤
治原太阳症误下，或协热利不止，脉促，喘而汗出。夫促为阳盛；下利脉当微迟，今见促脉，表仍未解也；喘而汗出者，里之湿热之气逆上所致也。经云：轻以扬之，甘以缓之。又云：苦可以胜湿，寒可以胜热。故用葛根发扬表邪，芩、连以胜湿热，甘草缓急。
葛根（苦甘凉，三钱）　黄芩（苦寒，二钱）　黄连（苦寒，二钱）　炙草（甘温，五分）　水二盅，煎一盅。温服。
●麻黄汤
治伤寒无汗，发热，恶风寒，头、身、腰节疼痛。此皆太阳经气血不利之故也。盖伤寒，血凝腠理密，阳气不得越散，是以发热无汗而恶风寒；盖闭腠理，郁热愈不得舒，是以身虽热而反恶寒。治宜解表逐邪。经云：在表者汗之。又云：风从汗散，寒因热除。故用麻黄，发汗开腠理以逐邪；佐桂枝、甘草之辛甘，散越风寒；夫皮肤乃肺之合，表伤则肺病，故加杏仁，救肺降气而定喘。
麻黄（苦辛温，二钱半）　桂枝（辛甘热，一钱）　甘草（甘温，七分）　杏仁（辛温，八分）　水煎。热服，覆取微汗。
按：此方仲景为冬月感寒即病者立，若用于天时炎热之时，必须加减，佐以凉药方为稳当。不然，必发斑、发黄狂闷等症。
如夏月得太阳症，无汗，发热恶寒，头痛，脉洪浮盛。宜以子和六神通解散代之。
如太阳症发热无汗恶寒，渐变为刚痉者。本方中加赤芍六分，葛根一钱，豆豉、葱白各三枚。
如伤寒中湿，身体痛，身目俱黄。本方中去桂枝，加连翘一钱，生梓皮、赤小豆各二钱，入生姜、大枣一同煎服。
如伤寒即病少阴经，脉沉微，身体痛，得汗即已。本方去桂枝、杏仁、甘草，加细辛钱半，附子一钱。
如下后脉沉迟，尺不至，咽喉不利，唾脓血，厥逆，泄利不止，本方去杏仁，加升麻、当归各一钱，知母、黄芩、葳蕤各五分，石膏、白术、白芍药、白茯苓、天门冬、乾姜各七分。次第取微汗而愈。
如即病少阴经，无表里症。本方减去桂枝、杏仁，倍甘草，加附子一钱。二三服，得微汗而愈。
如风湿相搏，一身尽痛。本方减桂枝，加薏苡仁一钱。取微汗而愈。
●大青龙汤
治伤风见寒症，脉浮紧，发热恶寒，烦躁，身疼痛，不汗出。夫浮为风，紧为寒，风则伤卫，寒则伤荣。经云：风宜辛散，寒宜甘发。故用麻黄、桂枝、杏仁、石膏、甘草、大枣、生姜，合诸辛甘，以发散荣卫中之风寒。
桂枝（辛甘热，钱半）　生姜（辛温，五片）　大枣（甘温，三枚）　炙草（甘温，钱半）　麻黄（辛甘温，钱半）　石膏（辛寒，一钱）　杏仁（苦甘平，八分）　水盅半，煎一盅。热服，覆取微汗。得汗，止后服。如未汗，再投一服，取汗为度。
●小青龙汤
治伤寒太阳表症之时发热，饮水停于心下不散，乾呕，发热而渴，或咳，或利，或噎，或小便不利，或喘。夫伤寒，初邪在表，未成热，不能胜其水寒，遂使水气停于心胸之分而不散。肺为水寒所搏，是以烦扰于胸中；气分不利，故有或噎，或嗽，或喘等症；水蓄上焦不行，不能成津成溺，以致肾燥而小便不利，咽乾，口渴。治宜发越寒水可也。故寒邪在表，非辛甘不能散之。故用桂枝、麻黄、甘草之辛甘，以发散表邪。水停心下不行，故肾气燥。经云：肾苦燥，急食辛以润之。故用乾姜、细辛、半夏诸辛，行水气而润肾。咳逆而喘，肺气逆。经云：肺欲收，急食酸以收之。故用芍药、五味之酸而收逆气，安其肺。
麻黄（苦辛温，钱半）　桂枝（辛甘热，钱半）　炙草（甘温，五分）　乾姜（辛热，八分）　细辛（辛温，一钱）　半夏（苦辛温，八分）　白芍（苦酸寒，七分）　五味（甘酸，八分）　用水二盅，煎一盅。温服，覆取微汗。若不得汗，连进二三剂。
如表症未解而渴甚者，本方去半夏，加瓜蒌根一钱。
如呕而微利，热而嗽，本方加芫花如龙眼大。
如太阳症欲水多而作喘嗽者，本方减去麻黄，倍加杏仁。若小便不利，小腹满，去麻黄，加茯苓。盖麻黄发津液于外，非其所宜，故去之；茯苓渗泄蓄水于下，乃其所宜，故加之。
●乾姜附子汤
治下后复发汗，以致昼间烦躁，夜间安静，脉沉微。阴寒气盛，元阳气虚。夫昼日烦躁者，盖昼乃阳气旺，阳欲乘旺而发，阴阳交争，故烦躁；夜则阴气愈盛，阳不能与之争，故安静。治宜退阴复阳。经云：寒淫所胜，平以辛热。故用乾姜、附子退阴益阳。
乾姜（辛热，一两）　附子（辛热，五钱）　水三盅，煎盅半。温服。
●麻黄杏仁甘草石膏汤
治汗出而喘，无大热。此乃邪气壅盛于经。治宜散邪降气可也。故用麻黄、石膏发表以驱邪，杏仁降逆气而定喘，甘草和药。
麻黄（辛温，三钱）　杏仁（苦甘温，一钱）　石膏（辛寒，二钱）　甘草（甘温，七分）　水盅半，煎一盅。温服，覆取微汗。
●桂枝甘草汤
治汗过多，心下悸，病人叉手自冒心，欲得按者。夫发汗过多则亡阳，阳受气于胸分，胸中阳气不足，故心下悸，叉手冒心欲得按。治宜益气缓中可也。故用桂枝之辛走肺而益气，甘草之甘入脾而缓中。或问：阳气不足，何不用参耆而用桂枝？盖参耆乃虚症之剂，味甘温善补中气，不能补益上焦肺气。此乃实邪之症，桂枝味辛以入肺，甘以益气，故不用参耆而用桂枝也。
桂枝（辛甘热，五钱）　甘草（甘温，二钱半）　水盅半，煎八分。温服。
●茯苓桂枝甘草大枣汤
治发汗后，脐下悸，故作奔豚。夫汗者，心之液，发汗过多，心气虚惫，肾气乘虚欲上凌心，而作奔豚。治宜助脾平肾。是以用茯苓伐肾邪，桂枝泻奔豚之气，甘草、大枣助脾土以平肾气。
茯苓（甘淡平，五钱）　桂枝（辛甘热，一钱）　甘草（甘温，一钱）　大枣（甘温，三枚）　用甘澜水二盅，煎一盅。顿服。取甘澜水法，用水一大盆，以物扬之，使起小泡珠者。乃取其水性无力，不助肾邪之故也。
●厚朴生姜甘草半夏人参汤
治发汗后腹胀满者。因脾胃不足，气涩不通，壅而为满。经云：脾欲缓，急食甘以缓之，用苦以泄之。故用人参、甘草以益脾土，厚朴之苦以泄胀满，佐半夏、生姜之辛以散滞气。
人参（甘温，三钱）　炙草（甘温，二钱）　厚朴（苦辛温，一钱）　半夏（辛温，八分）　生姜（辛温，五片）　水盅半，煎七分。温服。
●茯苓桂枝白术甘草汤
治伤寒吐下后，心下逆满，气上冲胸，起则头眩，脉沉紧。此乃因吐下后以损中气所致。经云：中不足者，补之以甘。是以用茯苓、白术、甘草以补中气，佐桂枝以行逆满上冲之气。再加人参，恐助逆满间之逆气也。
茯苓（甘平，三钱）　桂枝（甘热，二钱）　甘草（甘温，七分）　白术（苦甘温，二钱）　水盅半，煎七分。温服。
●芍药甘草附子汤
治发汗后，病不解，反恶寒，或作渴。盖发汗亡阳损津液，阳虚故反恶寒，津液不足故或作渴。是以用附子以固阳气，芍药收敛津液，佐甘草，调和辛酸之味而安正气。
附子（辛热，二钱）　芍药（苦酸寒，二钱）　炙草（甘温，一钱）　水盅半，煎七分。温服。
●茯苓四逆汤
治汗下后，病不解，愈烦者。乃虚之故也。是以用人参、茯苓、甘草以补中气，乾姜、附子以复阳。《金匮》言：虚烦可补是也。
茯苓（甘平，二钱）　人参（甘温，五钱）　炙草（甘温，一钱）　乾姜（辛热，钱半）　水二盅，煎一盅。温服。
●五苓散
治伤寒小便不利。经云：甘缓而淡渗。是以用白术健脾输津液，官桂和荣卫以通血脉，茯苓、猪苓、泽泻渗水而利小便。
白术（苦甘温，一钱）　官桂（辛甘热，六分）　茯苓（甘平，二钱）　猪苓（淡平，一钱）　泽泻（咸寒，钱半）　水二盅，煎一盅。空心服之。
●茯苓甘草汤
治伤寒邪气在表，汗出不渴。经云：辛甘发散为阳。故用生姜、甘草合辛甘发散在表之邪，桂枝和荣卫通血脉，助茯苓以益气。
茯苓（甘平，钱半）　炙草（甘温，三钱）　桂枝（辛热，三钱）　生姜（辛温，六片）　水二盅，煎一盅。温服。
●栀子豆豉汤
治邪热客于胸中，烦热郁闷，心中懊憹。治法当吐去胸中之邪可也。经云：酸苦涌泄为阴。又云：苦以涌吐，寒以胜热。故用栀子之苦以涌吐其邪，用豆豉之寒以胜热。
山栀子（苦寒，炒，二钱）　淡豆豉（苦甘寒，四钱）　水一盅，煎七分。温服。若不吐，再进一服。
如少气，乃热伤气。加甘草以益气。
如呕者，乃邪气上逆。加生姜以散之。
●栀子厚朴汤
治伤寒下后，心烦，腹胀，起卧不安。乃邪气壅于胸腹之间故也。故用栀子之苦以涌胸分之烦，枳实、厚朴以泄腹中之满。
栀子（苦寒，二钱）　枳实（苦辛寒，一钱）　厚朴（苦辛温，三钱）　水二盅，煎一盅。温服。只以吐为度。
●小柴胡汤
治邪居表里之间，往来潮热，胸膈满痛，烦而喜呕。经云：热淫于内，以苦发之。是以用黄芩、柴胡之苦寒，以解半表半里之热。又云：里不足者，缓之以甘。故用人参、甘草之甘，补托中气。邪半入里，则里气逆，宜辛散之。故用半夏之辛，散逆气而除呕烦。经云：辛甘发散为阳。是以用姜、枣合辛甘发散半表之邪。
柴胡（苦寒，三钱）　黄芩（苦寒，三钱）　人参（甘温，钱半）　甘草（甘温，七分）　半夏（苦辛温，八分）　生姜（辛温，三大片）　大枣（甘温，三枚）　水盅半，煎八分。温服。
如胸中满而不呕者，去人参、半夏，加瓜蒌一钱。盖热方聚，无用人参之补，且参味甘，愈动中满，故去之；半夏之辛散逆气，既无呕逆，故亦除之。热宜寒疗，聚宜苦发，故加瓜蒌之苦寒，以泄胸中蕴热。如腹中痛者，减黄芩，加芍药。如胁下痞硬，去大枣，加牡蛎。盖大枣之甘，愈助痞满，故去之；牡蛎之寒可以软坚，故加之。
如心下悸，小便不利。去黄芩，加茯苓。
如不渴，外有微热者。去人参、大枣、生姜，加五味、乾姜。盖咳则气逆，甘则壅气，是以去人参、大枣之甘。咳则肺气散。经云：肺欲收，急食酸以收之。故用五味之酸以收肺气。肺寒则咳，散以辛热，故去生姜，加乾姜之辛热。
如小便难，潮热，腹满，加茯苓一钱。
如下后阴虚生热，脉微，恶寒。去黄芩，加芍药二钱。如饮水过多成水结胸，去大枣，加牡蛎钱半。如往来寒热而渴甚者，去半夏，倍人参，加天花粉。
如身热不欲近衣，不渴。去人参，加桂枝。
如发热而渴，不恶寒，而嗽者。加五味七分。
如风湿汗后身热，心下烦闷，有动气，本方加桂枝五分，白芍药一钱。
如伤寒下后，胸满，小便不利，谵语惊狂，自汗亡阳，烦躁，起卧不安，一身尽痛。加龙骨、桂枝、铅丹、茯苓、牡蛎各五分，大黄七分。
●小建中汤
治伤寒腹中急痛。此乃里有虚寒。经云：脾欲缓，急食甘以缓之。故用胶饴、大枣、甘草诸甘，健脾以缓里。又云：辛以散之，热可胜寒。故用官桂之辛热，以散中寒。又云：酸以收之。用芍药之酸，扶阴寒而止腹痛。
胶饴（甘温，以大盅后加之）　大枣（甘温，二枚）　甘草（甘温，一钱官桂辛甘热，一钱）　生姜（辛温，五片）　芍药（苦酸寒，七分）　水盅半，煎八分。入胶饴化服。
●大柴胡汤
治伤寒内实，大便难，不恶寒，反恶热，身热烦呕。乃邪居表里之间。经云：辛甘发散为阳。故用生姜、甘草、大枣发散表邪。又云：酸苦涌泄为阴。故用大黄、枳实利大便以泄内热，芍药扶阴，半夏散逆气，黄芩、柴胡以折少阳表里之邪。
生姜（辛温，三片）　炙草（甘温，五分）　枳实（苦辛寒，八分）　大黄（苦寒，一钱）　芍药（苦酸寒，七分）　半夏（苦辛温，八分）　黄芩（苦寒，一钱）　柴胡（苦寒，二钱）　水二盅，煎一盅。温服。
●桃仁承气汤
治热蓄血不行，小腹急结。经云：辛以散结，苦以走血，咸以软坚，甘以缓急。是以用桂枝之辛，通血脉以散结气，桃仁、大黄、芒硝诸苦以攻坚血，甘草缓急。
官桂（辛甘热，七分）　桃仁（去皮用尖，二钱）　炙草（甘温，五分）　大黄（苦寒，一钱）　芒硝（苦咸寒，一钱）　水盅半，煎一盅。食前，一日三服，以利为度。
●柴胡加龙骨牡蛎汤
治伤寒邪气乘热下之，虚其肠胃。邪因内乘，以致胸满，烦惊，小便不利，身重，谵语。夫胸满者，邪热客于胸中也；惊者，乃因胸中热盛熏灼心神而不宁也；小便不利，热涸津液不行也；谵语者，阳明蓄热也；身重者，阳气内行而不荣于外也。是以用桂枝、生姜，行阳气于外，人参、茯苓、大枣，大补托中气，不使邪气内乘，半夏以散胸满，柴胡清热，龙骨、牡蛎、铅丹收敛神气镇惊，大黄下实热而正谵语。
桂枝（辛甘热，七分）　茯苓（甘半，一钱）　生姜（辛温，三片）　人参（甘温，一钱）　半夏（苦辛温，八分）　柴胡（苦寒，二钱）　龙骨（酸涩平，八分）　牡蛎（涩寒，七分）　大黄（苦寒，钱半）　铅丹（即黄丹。辛平，一钱）　水二盅，煎一盅。温服。
●桂枝救逆汤
治伤寒，医用火迫汗过多，惊狂，起卧不安。夫汗乃心之液，汗大出，则亡阳而耗心液，以致心气空虚，且心恶热，火邪乘虚内迫，遂使心神浮越，故惊狂，起卧不安。故用桂枝、甘草、大枣、生姜等发散表邪，蜀漆之辛以散火邪之错，龙骨、牡蛎收敛散脱之元阳，以镇心神而安惊惕。
桔梗（辛甘热，钱半）　炙草（甘温，五分）　大枣（甘温，三枚）　生姜（辛温，三片）　蜀漆（辛甘，八分）　牡蛎（咸寒，一钱）　龙骨（甘咸涩，一钱）　水盅半，煎八分。温服。
●抵当汤
治伤寒发狂，小腹硬满，小便自利。乃邪热蓄血于膀胱。经云：热结膀胱，其人如狂是也。治宜下去蓄血，散去邪热可也。经云：苦走血，寒胜热。故用大黄之寒以下热，佐以桃仁、水蛭、虻虫之苦，破蓄血。
大黄（苦寒，酒拌炒，五钱）　桃仁（苦辛甘，去皮尖，二十五粒）　水蛭（苦寒，炒枯焦，十个）　虻虫（苦咸寒，去足翅，炒，十个）　水二盅，煎一盅。温服。若为末作丸，名抵当丸，治症相同。抵当汤空心服。
●大陷胸丸
治伤寒邪热结于胸中，胸膈结满，心腹坚实或高起，手不可按，能仰而不能俯，项强如柔痉之状，或大小便秘结。治宜下结泻满。故用大黄、芒硝，下结热而通大便，用甘遂、杏仁、葶苈，泻满而通水道，佐白蜜以润燥。
大黄（苦寒，三两）　芒硝（苦咸寒，四两）　葶苈（苦辛寒，两半）　甘遂（甘寒，两半）　杏仁（去皮尖，三两）　白蜜（甘温，半斤）　共为末，白蜜为丸，如弹子大。每以一丸、水二盅，煎一盅，和渣顿服。一宿乃下。如不下，再煎一丸，服之取下如数。
●大陷胸汤
治热结胸中，短气，烦躁，心下坚满。治宜散结下热为主。故用芒硝之咸寒以软其坚，佐大黄、甘遂之苦寒以胜热泻满。
芒硝（苦咸寒，五钱）　大黄（苦寒，五钱）　甘遂（苦寒，七分）　水二盅，先煮大黄至一盅，纳芒硝，煎一二沸，入甘遂，再煎二沸。得利，止后服。
●小陷胸汤
治热结胸中尚未成实，但胸中痞闷作痛。治宜散热以泻痞满。故用黄连、瓜蒌之苦寒，以泻胸中之热，以半夏之辛温，以散胸中之痞结。
黄连（苦寒，五钱）　瓜蒌（仁苦寒，去壳、穰，一个）　半夏（苦辛温，三钱）　水二盅，煎一盅。温服。
●柴胡桂枝干姜汤
治伤寒汗下后，胸膈满微结，小便不利，渴而不呕，但头汗出，往来寒热，心烦。夫伤寒汗下后当解，仍见胸胁满，往来寒热等症者，乃邪在半表半里之间也；小便不利而渴者，乃汗下后亡津液过多，内燥也；但头出汗，余无汗者，亦乃津液不足，而阳虚于上也。治宜解表里间邪，复津液而助阳也。经云：热淫于内，以苦发之。是以用柴胡、黄芩之苦寒，以解表里间热。用桂枝、甘草之辛甘，和荣卫，通血脉，以发表之邪。用牡蛎之寒，以消胸胁之坚满。乾姜以复阳气，瓜蒌根以生津液。
柴胡（苦寒，三钱）　黄芩（苦寒，七分）　炙草（甘温，五分）　牡蛎（咸寒，八分）　乾姜（辛热，五分）　瓜蒌根（苦寒，二钱）　白水煎，温服。
●半夏泻心汤
治伤寒因中气不健，以致邪热蓄于心下而痞滞。治宜泻热、散痞、补中。经云：辛以散痞，苦以折热，甘以补中。故用乾姜、半夏之辛，以散痞气，芩、连之苦寒以胜热，参、草、大枣之甘以补中气。
半夏（苦辛温，三钱）　乾姜（辛热，五分）　黄芩（苦寒，钱半）　黄连（苦寒，二钱）　人参（甘温，二钱）　甘草（甘温，五分）　大枣（甘温，三枚）　加生姜三片，水二大盅，煎一盅。温服。
●十枣汤
治伤寒邪热内蓄，伏饮，以致头疼，心下痞满，引胁下痛，乾呕气。治宜下热逐饮为当。经云：辛以散之，故用芫花之辛以散饮；苦以泄之，故用甘遂、大戟之苦，以泄水；大枣之甘以益脾土。
芫花（苦辛，七分）　甘遂（苦寒，二分）　大戟（苦寒，五分）　大枣（甘温，三枚）　水盅半，先煮大枣至八分，入前三味，再煎三五沸。温服。取快下利为度。
●大黄黄连泻心汤
治心下痞，按之满，其脉关上浮。乃虚热也。治宜导其热可也。经云：火热受邪心病生焉。苦入心，寒除热。故用大黄、黄连，苦寒泻心下之虚热。
大黄（苦寒，三钱）　黄连（苦寒，五钱）　水盅半，煎八分。温服。
●赤石脂禹馀粮汤
治下焦不约，开肠洞泄。故用赤石脂以止滑脱，禹馀粮以除积热。
赤石脂（甘酸，一两）　禹馀粮（甘平寒，八钱）　二味共研末，水二盅，煎一盅。空心服。
●旋覆代赭石汤
治汗吐下后心下痞，噫气不除。此乃胃气不和，虚火上逆所致。治宜降虚火以补中。经云：虚火宜补，故用人参、大枣、甘草以补中。又云：重可以除浮，故用代赭石，以坠虚火之上逆。又云：咸以软坚。故用旋覆花之咸，以软坚痞。又云：辛以散之。是以用生姜、半夏之辛，以散痞逆之气。
人参（甘温，三钱）　大枣（甘温，三枚）　炙草（甘温，七分）　生姜（辛温，五片）　赭石（甘寒，钱半）　半夏（苦辛温，八分）　旋覆花（甘咸温，三钱）　水二盅，煎一盅。温服。
●桂枝人参汤
治伤寒表里未解而数下之，重虚其里，虚热乘虚而入里，遂协热下利不止，且心下痞。治宜温中解表可也。经云：表未解者，辛以散之；里不足者，甘以补之。故用乾姜、桂枝之辛以解表，参、术、甘草以补中。
乾姜（辛热，五分）　桂枝（辛甘热，七分）　人参（甘温，三钱）　白术（甘温，二钱）　炙草（甘温，三分）　水盅半，煎八分。温服。
●瓜蒂散
治伤寒头不痛，项不强，寸脉微浮。胸中痞硬，气上冲咽喉，不得息。此乃邪客胸中所致。治宜逐去胸中之邪可也。《千金》云：气浮上部，填塞心胸。胸中满者，吐之则愈。经云：酸苦涌泄为阴。是以用瓜蒂、赤小豆之苦酸，以涌吐胸中之邪。
瓜蒂（苦酸寒，五钱）　赤小豆（甘酸温，五钱）　二味为末，用豆豉煮作粥，去渣，取半碗，和前末，温服。取吐，得快利为度。
●黄芩汤
治太阳与少阳合病自病，用黄芩、芍药清热扶阴，收敛肠胃，大枣、甘草补中。
黄芩（苦寒，钱半）　芍药（苦酸寒）　大枣（甘温，三枚）　甘草（甘温，五分）　水一盅，煎六分。温服。
●黄连汤
治伤寒中气不足，邪气乘虚入胃，致使阴不得升，独淫于下，为下寒，而作腹痛；阳不得降，独淫于上，为上热，而作呕吐。经云：中不足者，补之以甘。故用参、草、大枣之甘，以补中气。又云：温淫所胜，泻之以苦。故用黄连之苦，以泻上热。又云：寒淫所胜，散之以辛。故用乾姜、肉桂之辛，以散下寒。佐半夏，散逆气而除呕。
黄连（苦寒，一钱）　人参（甘温，三钱）　炙草（甘温，七分）　大枣（甘温，三枚）　肉桂（辛甘热，七分）　乾姜（辛热，三分）　半夏（苦辛温，七分）　水盅半，煎八分。温服。
●桂枝附子汤
治伤寒八九日，风湿相搏，身体疼痛烦，而不能转侧，不呕，不渴，脉虚而涩。治宜发散在经之邪可也。故用桂枝、生姜以散经中之风，附子散经中之湿，大枣、甘草补脾土以胜湿。
桂枝（辛甘温，三钱）　生姜（辛温，二钱）　附子（辛热，一钱）　大枣（甘温，三枚）　炙草（甘温，八分）　水盅半，煎八分。温服。
●甘草附子汤
治风湿相搏，骨节烦疼，掣痛不得屈伸，汗出，短气，小便不利，恶风不欲去衣，或身微肿。夫风则伤卫，湿流关节，两邪乱经，故骨节烦疼，掣痛不得屈伸。风胜则伤卫，伤则不能卫护皮毛，是以汗出，短气，恶风不欲去衣，湿胜则壅塞，水气不行，是以小便不利，或身微肿。治宜散风湿，固卫气可也。故用桂枝以散风，附子以散湿，甘草、白术补中以益卫气。
桂枝（辛甘热，三钱）　附子（辛热，二钱）　甘草（甘温，一钱）　白术（甘温，五钱）　水二盅，煎一盅。温服，日服三剂。
●白虎汤
治伤寒汗后，脉洪大而渴，虚烦及暍等症。经云：热淫于内，佐以苦寒。故用石膏、知母之苦寒以胜热。又云：热盛者，以甘缓之。故用粳米、甘草之甘以补中气。
知母（苦寒，五钱）　石膏（辛寒，八钱）　炙草（甘温，八分）　粳米（甘温，二合）　水二盅，煎一盅。温服。
如口燥烦渴，或发赤斑，加人参二钱，名人参白虎汤。
如秋盛感热疫病，或阳明症，大便不固，热不退，或湿温症不退，而大便溏。加苍术六钱，添水一盅半煎服，名苍术白虎汤。
●炙甘草汤
治伤寒脉结代，心惊悸。夫结代者，由血气亏败，不能相续也，心中动悸者，由真气内虚也。治宜补虚益血气而复脉。经云：补可以去弱。是以用人参、大枣、炙草以补弱。又云：辛可以益气。是以用肉桂、生姜以益气。又云：津耗散为枯，五藏痿弱，荣卫涸流。是以用麻仁、阿胶、麦门冬、地黄，益血润经，通心复脉。
人参（甘温，五钱）　大枣（甘温，三枚）　阿胶（炒，研末，三钱）　炙草（甘温，二钱半）　生姜（辛温，三片）　麦门冬（去心，钱半）　生地（甘寒，三钱）　肉桂（辛温，五钱）　麻仁（辛甘温，二钱）　水、酒各二升，煮前八味至一升，入阿胶末，溶化尽。分二服。一名复脉汤。凡脉来缓，而时一止，复来者，名曰结脉。来动而中止，不能自还，名曰代脉。凡病见此脉者，多难治。
●大承气汤
治伤寒因火邪结热实于内，腹满硬，谵语，舌乾口燥，大便秘结不通，其脉沉实。治宜泻满，通大便下实热可也。经云：苦以泻满，咸以软坚，寒以胜热。故用枳实、厚朴以泻腹满，芒硝之咸以软坚痞，大黄通大便以泄实热。
枳实（苦辛温，收肠胃壅滞之气，一两）　厚朴（苦辛温，破腹中积滞之气，八钱）　芒硝（咸寒，一两）　大黄（苦寒，一两）　水四碗，先煮枳实、厚朴至二碗，入大黄再煎一二沸，纳芒硝。分再，温服。取利为度。如未利，再投一剂。
●小承气汤
治伤寒六七日不大便，潮热，狂言，腹不坚满。因其邪热尚未结实，故于大承气汤中去芒硝之咸寒。其药之功性，已述明前大承气汤中，兹不再录。
大黄（七钱）　枳实（二两）　厚朴　水盅半，煎一盅。空心服。
●猪苓汤
治邪热客于下焦，蓄遏津液不得下通，小便不利。治宜利小便以泻下焦之热。故用阿胶润燥，滑石利窍，猪苓、茯苓、泽泻渗水而利小便，以泻下焦之热。
泽泻（甘咸寒，二钱）　滑石（甘寒，三钱）　猪苓（淡平，五钱）　茯苓（甘平，二钱）　阿胶（甘平，炒，研末，临熟入药溶化服，五钱）　水三碗，煮四味至二碗，入阿胶末搅匀，温顿服。
●茵陈蒿汤
治瘀热不得越散而发黄。治宜逐热退黄可也。故用大黄、栀子以逐热，佐茵陈以退黄。
大黄（苦寒，四钱）　栀子（苦寒，三钱）　茵陈（苦辛寒，一两）　水四升，先煮茵陈、栀子至二升，纳大黄。
●吴茱萸汤
治中气不足，胃中虚寒，食谷欲呕。治宜补中温胃可也。经云：寒淫于内，治以甘温，佐以苦辛。是以用人参、甘草以补中，吴茱萸、生姜温胃而止呕。
人参（甘温，五钱）　大枣（甘温，五枚）　生姜（辛热，五大片）　茱萸（辛热，五钱）　水二盅，煎一盅，温服。
●麻仁丸
治热涸津液，以致肠胃枯燥，大便难。治宜润燥通大便以下热。故用麻仁、杏仁以润燥，芍药生津液，枳实、厚朴破壅滞气，疏利大肠，大黄通大便以下热。
麻仁（辛温，去壳，一升）　杏仁（辛温，去皮，八两）　大黄（苦寒，八两）　芍药（苦酸寒，四两）　枳实（苦辛寒，四两）　厚朴（苦辛温，六两。予意加当归四两更妙。）
二仁研为细末泥，四味复共为末，炼蜜丸梧子大。每食前米汤送下三五十丸。
●栀子柏皮汤
治伤寒蕴热发黄。此热仍未成实。治宜泻热退火可也。故用甘草泻火，佐栀子、黄柏以退热。
生甘草（甘寒，三钱）　栀子（苦寒，五钱）　黄柏（苦寒，七钱）　煎服。
●麻黄连翘赤小豆汤
治湿热蕴于肌表而发黄。用连翘、樗白以胜热，赤小豆以去湿，大枣、甘草助脾土以制湿，生姜、杏仁、麻黄解表发汗，以逐湿热。
连翘（苦寒，五钱）　樗白皮（苦寒，四钱）　赤小豆（甘酸平，一合）　大枣（甘温，五枚）　生姜（甘辛，五大片）　杏仁（甘苦温，七钱）　麻黄（苦辛温，三钱）　炙草（甘温，五分）　水三升，先煮麻黄二三沸，掠去沫，入余药再煎，取二升。分再温服。
●麻黄附子细辛汤
治少阴病始得之，脉沉，发热。凡少阴病不当发热，今发热，邪仍在表也，故虽脉沉而邪尚未除。亦宜用温剂发汗以散之。故用麻黄解肌发汗，以逐表邪，附子、细辛以散里寒。
麻黄（苦甘热，四钱）　附子（辛热，三钱）　细辛（辛热，三钱）　水二盅，先煮麻黄一二沸，掠去沫，入二味，再煎至一盅。温服，覆取汗。本方减细辛，加炙草，名麻黄附子汤。治症同前。
●黄连阿胶汤
治伤寒变热，心中烦，不得卧。治宜益阴退热。故用黄连、黄芩以胜热，芍药以扶阴，鸡子黄、阿胶以养血。
黄连（苦寒，三钱）　黄芩（苦寒，三钱）　芍药（苦酸寒，三钱）　鸡子黄（甘温）　阿胶（味甘，炒弓，研，三钱）　水二盅，先煮三味至一盅，入阿胶溶化尽，稍冷，入鸡子黄搅匀令相得。服之。
●附子汤
治少阴症不渴，恶寒。此乃阴寒胜，阳气亏。治宜补阳气，散阴寒可也。故用人参、白术、茯苓补阳气，芍药收阴，附子散寒。
人参（甘温，五钱）　白术（苦甘温，三钱）　茯苓（甘平，三钱）　芍药（苦酸予意此味益阴，非阳所宜，或曰甘草之误）　附子（辛热，二钱）　水二盅，煎一盅。温服。如手足厥冷，身疼，骨节痛，脉沉，倍附子，加乾姜。
●桃花汤
治少阴症下痢脓血。此乃里寒，下焦不约所致。治宜扶胃、固脱、散寒可也。是以用粳米以扶胃，赤石脂以固脱，乾姜以散寒。
粳米（甘温，二合）　赤石脂（甘温，七钱）　乾姜（辛热，五钱）　水二大盅，煎一盅，温服。
●猪肤汤
治少阴下利，咽痛，胸满，心烦。盖少阴之脉从肾上贯肝、膈，入肺，而循喉咙，其支者，从肺出，络心，注胸中。由其经客热不散，是以咽痛，胸满，心烦。治宜清少阴之热可也。故用猪肤以解少阴之热。猪乃水畜，其气入肾，是以用其寒性，以胜肾经之客热。
猪肤（剥猪皮上痞味，甘寒，一斤）　水一斗，煮至五升，去滓，和白蜜一斤、白粉五合，熬相得。温分六服。
●白通汤
治少阴肾水客寒自利。治宜通阳气，温中散寒可也。故用葱白通气，助乾姜、附子温中散寒。
葱白（辛温，四茎）　乾姜（辛热，二钱）　附子（辛热，三钱）　水二盅，煎一盅。温服。本方加人尿、猪胆汁，苦寒为从治，使热药不为寒气所格，名白通加猪胆汁汤。乃《内经》所谓甚者从之是也。
●真武汤
治少阴症四五日，脉缓，腹痛，四肢沉重，头疼，小便不利，大便自利，或呕。夫少阴属肾，肾司水寒，肾不能司其水寒，是以腹与肢体沉重疼痛，小便不利，大便自利，皆寒湿之为害。治宜胜湿散寒可也。故用白术、茯苓以胜湿，芍药以收阴湿，附子、生姜以散寒湿。
白术（苦甘温，四钱）　茯苓（甘平，五钱）　芍药（苦酸寒，一钱）　附子（辛热，一钱）　生姜（辛热，五大片）　水两大盅，煎一盅。温服。
如嗽，加五味子、细辛、乾姜。盖水寒相搏则咳逆，故加五味子之酸以收逆气，细辛、乾姜之辛以散水寒。
如小便利，内多伏水。去茯苓。
如下利甚，乃阴寒盛。芍药益阴非其所宜，当减芍药而加乾姜。
如呕，乃气上逆。附子补气非其所宜，当去附子加生姜，散逆气以止呕。
●通脉四逆汤
治少阴症，下利清穀，手足厥冷逆，或腹痛，身反热，面反赤，不恶寒，或咽痛，乾呕。此乃阴寒内盛，格阳于外，两不相通。治宜散阴以通阳气。是以用乾姜、附子以散中寒，葱白以通阳气，炙甘草以缓里急。
乾姜（辛热，五钱）　附子（辛热，二钱）　葱白（辛温，七茎）　炙草（甘温，一钱）　水二盅，煎一盅。温服。
如呕，加生姜；咽痛，加桔梗；脉不出，加人参。
●白头翁汤
治挟热下利肠垢。乃湿热所郁而成。治宜胜热除湿。经云：苦可以去湿，寒可以胜热。故用白头翁、黄柏、黄连、陈皮诸温寒胜湿除热。
白头翁（苦寒，五钱）　黄柏（苦寒，三钱）　陈皮（苦寒，七钱）　水四升，煎二升。温分再服。
●理中汤
治中气不足，寒气乘之腹痛。治宜补中散寒。是以用人参、白术、甘草补中益气，乾姜温胃而散寒。
人参（甘温，五钱）　白术（苦甘温，三钱）　炙草（甘温，二钱）　乾姜（辛热，二钱）　水二盅，煎一盅。温服。
如脐上紧痛，乃肾气凌心，欲作奔豚。加桂枝以泻奔豚之气。如多吐者，去甘草，加生姜一分。更多者，倍白术。
中满者，去甘草、白术，加厚朴、生姜。
本方加附子，名附子理中汤。治症同前。
●牡蛎泽泻散
治大病后，脾虚不能制约肾水，以致水溢下焦，自腰下皆肿，小便不利。治宜利小便、散肿、导湿可也。故用牡蛎、泽泻、海藻以泄水气，蜀漆、葶苈、瓜蒌、商陆以导湿肿。
牡蛎（咸寒，一钱）　泽泻（咸寒，三钱）　海藻（咸寒，二钱）　蜀漆（辛平，七分）　葶苈（苦辛寒）　商陆（咸平，一钱）　瓜蒌根（苦寒，二钱）　水二盅，煎一盅。温服。或研末，白饮调服。小大便利，止后服。
●竹叶石膏汤
治伤寒解后，馀热未尽，羸虚少气，气逆欲吐。盖热则伤气，故气少；气少则馀热上炎，是以气逆欲吐，治宜益气以散虚热。故用粳米、甘草、人参以益气，石膏、竹叶、麦门以清馀热，半夏以降逆气。
人参（甘温，二钱）　粳米（甘温，一合）　炙草（甘温，二钱）　竹叶（甘平，不拘）　石膏（辛寒，三钱）　麦门（苦甘温，五钱）　半夏（苦辛温，钱半）　白水煎。温服。
●九味羌活汤
治两感风寒，表里受邪，肢节疼痛。用羌活、防风、细辛、白芷、川芎，诸辛温以散表邪之风寒；用生地、黄芩，以清在里之邪热；用苍术一分安太阴，使邪不纳；用甘草缓里，和诸药性。
羌活治太阳肢节痛，大无不通，小无不入，乃拨乱反正之主也。
防风治一身尽痛，听君将命令而行，随所使引。而苍术雄壮上行之气，能除湿气，下安太阴，使邪气不传脾经。
川芎治头厥阴在脑。甘草缓里急，和诸药。白芷，治阳明头痛在额。
生地治少阴心热在内。
黄芩治太阴肺热在胸。
细辛治少阴肾经苦头痛。此方乃易老所致，凡见表症，悉宜服之，实解利之神药也。
羌活（辛温，三钱）　防风（辛温，治风火用）　苍术（辛温，行气，一分）　白芷（辛温，理血，八分）　细辛（辛温，一钱）　川芎（辛温，理血，八分）　生地（甘寒，八分）　黄芩（苦寒，八分）　甘草（甘温，五分）　水煎。温服。如欲急汗，热服，更以粥羹投之。
如脉浮不解，宜先急服，而后缓服。
如脉沉不解，宜先缓服，而后急服。
此药不独解利风寒，治杂病亦是有神。如中风行经，加附子。如中风秘者，加大黄。
如治风寒湿三气合而为痹症，各随十二经上下内外、寒湿温凉、四时六气加减补泻而用之。
●藿香正气散
治四时感冒，头痛，憎寒壮热，及风湿，并霍乱吐泻，山岚瘴气等症。用大腹皮助脾胃，敛气宽中，厚朴、橘红消痰理气，茯苓、白术、炙草补中，白芷散游风，兼止头疼，半夏降逆气，燥痰涎，桔梗为诸药舟楫，亦治痰；紫苏下气散寒；藿香和脾胃进饮食以辟恶气，而止呕逆。
大腹皮（辛温，八分）　厚朴（辛苦温，一钱）　橘皮（辛温，一钱）　茯苓（甘平，二钱）　白术（苦甘温，五钱）　甘草（甘温，炙，五分）　白芷（苦辛温，八分）　桔梗（辛温，八分）　半夏（苦辛温，下逆气，一钱）　紫苏（辛温，一钱）　藿香（苦辛温，二钱）　水二大盅，姜三片，枣三枚，煎一盅。温服。
●黄连解毒汤
治伤寒大热不止，烦躁不眠。用黄连以解内热，黄芩以退表热，黄柏救肾水以降火，栀子清热解虚烦。
黄连（苦寒，五钱）　黄芩（苦寒，五钱）　黄柏（苦寒，五钱）　栀子（苦寒，五钱）　水三升，煎二升，顿服。
●六神通解散
治夏月伤寒，得太阳、阳明二经症候，汗不出，头项痛，腰脊强，目疼，鼻乾，不得卧。悉具表症，治宜辛凉以发其汗。故用石膏、黄芩以清其热，滑石以利其窍，麻黄、苍术以发其表，甘草泻火和药性。
石膏（辛寒，二钱）　黄芩（苦寒，三钱）　麻黄（辛热，八分）　滑石（甘寒，二钱）　苍术（苦辛温，二钱）　甘草（甘温，五分）　水二盅，煎一盅。若春月伤寒，加防风一钱，此乃代麻黄之热剂，若冬月伤寒，不可用此方，仍宜用麻黄汤。
●甘露饮
治夏月受热，中暍烦躁，或霍乱吐泻。用石膏、寒水石以胜热，滑石利窍，助猪苓、茯苓、泽泻利小便以泄火，白术、甘草以补中，肉桂和荣卫以通血脉。
石膏（辛寒，一两）　寒水石（甘寒，三两）　滑石（甘寒，四两）　猪苓（淡平，三两）　茯苓（甘淡，二两）　肉桂（辛甘温，五钱）　泽泻（咸寒，二两）　白术（甘温，三两）　甘草（甘寒，一两）　共研为细末，每以白汤，或新汲井水，或姜汤调服三五钱。
六一散、五苓散并加寒水石、石膏亦可。
〔附方〕
●补中益气汤　内伤门。
●防风通圣散　风门。
●四君子汤　气门。
●柴苓汤　即小柴胡合五苓散，二方并本门。
●三一承气汤　即本门大承气汤和甘草。

暑门  ***************************
〔论〕
暑邪即是热，乃夏月炎蒸之气也。故经云：夏至后病热为暑是也。盖夏月阳气在外，天时蒸热，人之肤腠疏豁，气随汗泄。而内虚不善调摄，多易感此。而东垣有中热、中暑之分。其中暑者，乃无病之人，或于深堂大厦，或于阴木幽林，或恣食寒冷以避暑热，致使周身阳气为内、外阴寒所遏，不得伸越。经曰：口得寒物，身犯寒气是也。其症头疼，恶寒，身体拘急，肢节疼痛而烦心，肌肤火热而无汗。治宜大顺散，热药以散表寒可也。其中热者，乃行人、农夫于日中劳役，以致汗泄腠疏，外热乘虚入内以伤肺气。经云：邪之所凑，其气必虚是也。其症头苦痛，肌肤燥而恶热，大渴饮水，无力以动，治宜白虎，凉剂以清内热。而丹溪又云：黄连香薷饮、清暑益气汤、五苓散皆可取效。如若挟痰，加南星、半夏；挟虚，加人参、黄耆。详症合宜加减。而戴元礼又谓：暑症有伤、有中之不同，如腹痛水泻乃胃与大肠受病，但恶心，胃口中或有痰，名曰伤热，宜黄连香薷饮。若身热头疼，躁乱不宁，身如针刺者，名曰中热。宜解毒白虎汤加柴胡，气虚加人参。如若咳嗽，发寒发热，盗汗不止，脉数不止，乃火乘肺。宜清肺汤，或柴胡天水散之类。学者临症自宜裁度，毋纵巨胆为幸。
〔暑脉法〕
经云：脉虚身热，得之伤暑。夫热伤气，气伤则脉虚，是以暑脉弦、细、芤、迟、浮大而散，或隐伏不见，此皆谓之虚脉也。
〔治暑大法〕
暑月阳气发于外，腹中空虚，必用清暑益气汤为主加减。
〔丹溪治暑活套〕
凡中暍，是阳症；中暑，是阴症。脉沉弱者，切不可用寒凉之药清热，只宜用天水散、五苓散及白虎汤之类。
如热闷恍惚，宜辰砂五苓散。
如脉弦实，宜黄耆藿香汤。
热甚，自汗而渴，便涩者。五苓散分利之，或桂苓甘露饮。
吐泻，脉沉微者。可用附子大顺散。
伏热伤寒，缩脾饮、香薷饮子皆可，浸冷服之。或剥蒜，纳鼻中，或研蒜水灌之。（盖蒜气臭烈，能通诸窍故也。）
〔治暑方〕
●大顺散
治夏月为阴寒之气抑遏，阳气于内不得外发，头肢节痛，身体拘急，烦心，肌肤火热无汗。此皆阴寒之气客于皮肤，郁遏身中之阳不得外泄。治宜散表寒，以通内郁之阳气可也。夫皮肤乃肺之合，皮肤客邪则肺受病。经云：肺恶寒。又云：辛甘发散为阳。是以用乾姜、桂枝以散表实，甘草、杏仁以救肺。
乾姜（辛热，五钱）　桂枝（辛热，一两）　杏仁（苦甘温，一钱）　生甘草（甘温，一两）　共为细末，每以白汤送下二三钱。
●黄连香薷饮
本方除黄连，加扁豆，名香薷饮。治症同。治伤热症，宜清热、分利暑气可也。故用黄连清热，香薷分利暑气，厚朴除湿满、散结调中。
黄连（苦寒，三钱）　香薷（辛凉，五钱）　厚朴（苦辛温，一钱）
●清暑益气汤
治长夏湿热之气伤人，遂使精神短少，四肢困倦，肌热而烦，不思饮食。经云：邪之所凑，其气必虚。又云：热则伤气。故用人参、黄耆、甘草、白术补中益气为主，陈皮、青皮理气为标，神麴调脾胃以进饮食，升麻、葛根清热解肌，苍术安脾燥湿，泽泻利小水以渗湿热，当归理血，黄柏救肾，麦门冬、五味子清热而救肺金。
人参（甘温，二钱）　黄耆（甘温，三钱）　炙草（甘温，五钱）　白术（甘温，二钱）　青皮（苦辛寒，五钱）　陈皮（苦辛温，八分）　神麴（苦辛温，八分）　升麻（苦寒，五分）　葛根（苦甘寒，八分）　苍术（辛温，六分）　泽泻（甘酸寒，八分）　黄柏（苦寒，七分半）　川归（辛甘温，一钱）　麦门冬（甘凉，去心，一钱）　五味子（甘缓温，六分）　水二盅，煎一盅。温服。
●天水散（即益元散）
治伤寒暑，身热，烦渴，小便不利。治宜通小便，泻火热可也。故用滑石胜热、利窍、通小便，甘草补中、泻火热。
滑石（甘寒，六两）　粉草（甘寒，一两）　为极细末。每以白汤调下三五钱。加柴胡名曰柴胡天水散。
●宝鉴桂苓甘露饮
治伏暑于内，小便赤涩，发渴，脉虚，呕痰。由暑热伤气所致，治宜泻暑热、利小便、补中气可也。故用石膏、寒水石、滑石，助泽泻通利小便以泻暑热，人参、白术、茯苓、甘草，补中益气，葛根解肌，生津止渴，藿香和脾胃以止呕，肉桂和荣卫，通血脉，木香理滞气。
石膏（辛寒）　滑石（甘寒）　寒水石（甘寒）　泽泻（甘咸寒）　人参（甘温）　茯苓（甘温）　白术（苦甘温）　葛根（苦甘凉）　甘草（甘寒）　肉桂（甘辛温）　木香（苦辛温）　藿香（苦甘辛温）　为细末。每以白汤调下三五钱。（一本方无藿香，有黄耆。）
●缩脾饮
治伏暑烦渴，吐泻霍乱。用砂仁、草果、白扁豆温脾和胃，止呕吐；乌梅收肺热，佐葛根生津液止渴，除烦暑；甘草补中。
砂仁（苦辛温，七分）　草果（辛温，八分）　白扁豆（甘温，二钱）　乌梅（酸，二个）　甘草（甘寒，一钱）　葛根（苦甘温，一钱半）　水盅半，煎八分。浸冷服。
●十味香薷饮
治热伤元气，身体倦痛，神昏，自汗，吐利。治宜清暑热，益元气。故用香薷清暑气，人参、白术、陈皮、茯苓、甘草补中益气，黄耆实腠理以止汗，汗泄不无散气、亡津液，故佐以木瓜，收脱散之气，兼生津液，白扁豆安脾和胃，厚朴散结调中。
香薷（苦辛凉，三钱）　人参（甘温，五钱）　白术（苦甘温，一钱）　甘草（甘温，五分）　陈皮（苦辛温，七分）　茯苓（甘平温，八分）　白扁豆（甘温，一钱半）　黄耆（甘温，二钱）　木瓜（甘酸温，钱半）　厚朴（苦辛温，八分）　水二大盅，煎一盅。温服。
●生脉散
治暑热伤肺气，致六脉或不出。治宜清肺热，益元气。故用人参益元气，麦门清肺金，五味子收耗散肺金，滋肾阴胜热。
人参（甘温，五钱）　麦门冬（甘温，三钱）　五味子（酸甘，一钱五分）　白水煎。温服。
〔附方〕
●黄连解毒汤　人参白虎汤　五苓散　俱伤寒门。

湿门  ***************************
〔论〕
湿者，乃风雾霜露、淫霾雨雪及醺酩酒浆瓜果、寒泉水湿之气也。若体气虚弱之人感此，而为胀满者，经云：诸湿肿满是也。而为泄泻者，经云：湿盛则濡泄是也。而为痈毒疮疡者，经云：地之湿气，盛则害人皮肉筋脉是也。而为痿脾等症者，经云：因于湿，首如裹，热湿不攘，大筋软短，小筋弛长，软短为拘，弛长为痿是也。而成黄疸者，经云：湿家一身尽痛，发热，色如熏黄是也。种状多端，为状不一，故经又云：诸痉强直，积饮痞膈中满，霍乱体重，肘肿，肉如泥，按之不起，皆属于湿，乃太阴脾土主之。因状既殊，法难执一，是以先哲分作内、外两因而疗。如居处卑湿之地，及辛苦劳碌之人，汗沾衣里，与夫道途冲冒雾露雨水等气者，皆湿从外感。宜以轻扬发散之剂为主，如羌活胜湿等汤之类。若黄疸者，如茵陈五苓散之类。若水湿之气内盛，患者体质尚壮，宜舟车丸、禹功散皆可选用。全在临症合宜，不可执泥古方。大要在乎理脾调中为本，扶得湿土健旺，自能分布水湿之气，为汗、为液、为津、为溺而出。学者宜自思焉。
〔湿脉法〕
《脉经》云：湿家为病，一身尽痛，发热，身似熏黄。又云：脉浮而缓，湿在表也；脉沉而缓，湿在里也；或弦而缓，或缓而浮，皆风湿相搏也。
〔治湿大法〕
湿在表，宜微汗而解。经云：湿热甚，治宜以苦寒温，佐以甘辛，以汗为效而止是也。又不欲汗，故不用麻黄、葛根。湿在内，宜利小便。大抵自外而至者，皆宜汗散；自内而至者，兼宜渗利。夫苍术乃湿家通用之药，其功甚烈。凡诸风药皆能燥湿，盖风木能胜脾湿故也。
〔丹溪治湿活套〕
湿木土气，太热则能生之，故夏热则万物润湿，犹热郁而生湿也。大法以二陈汤加酒芩、羌活、防风为主。盖风能胜湿之故也。大抵治湿宜利小便。
如一身尽痛，或无汗，乃湿流关节。
邪气在表，宜五苓散加羌活、苍术以微汗之，不可以大汗。湿微者，白术、甘草亦效。
小便自利，色青白，大便泄泻，身疼，自汗。此乃寒湿相搏。宜五苓散加附子、苍术、木瓜。
如风湿身痛，微肿，恶风。宜杏仁汤加官桂五钱，天门冬、芍药、麻黄各钱半，杏仁十枚，姜十片，水三盅，煎一盅。温服。
如湿致肿胀，宜利小便，健脾胃。加葶苈木香散之类。夫治湿，固苍术、白术为君补脾为主。然有湿盛气满膨胀者，又不可执此，当要行气利水为主，而又以二术为佐，看其缓急而治，不可无变。苍术治湿，上下部皆可用。
二陈汤加酒芩、羌活、苍术，散风行气湿。
上部湿，苍术功效极速，下部宜升麻提之。
如风湿相搏，黄耆防己汤尤效。
如湿盛气实者，宜神佑丸、舟车丸。
如气虚者，宜人参、茯苓，佐桑白皮、葶苈、木香之类。
凡肥白人沉困睡怠惰，多是气虚受湿。宜人参、白术、茯苓、苍术，或佐滑石。凡黑瘦人沉困怠惰，多是湿热。宜白术、黄芩。
饮食不节，脾胃受伤，不能传送湿热。宜枳术丸加减。如上焦湿热，宜用黄芩。
肺有虚热，宜二门冬、知母、黄芩，但不宜多用，只恐伤脾气。
如中焦湿热，宜用黄连。
如脾胃虚热，不能健运而郁闷。宜黄芩、白术、人参、陈皮，或少佐厚朴。
如下焦湿肿极痛，并膀胱有大邪者。必用酒洗防己、龙胆草、黄柏、苍术。
戴元礼云：东南地土卑湿多，病者多从外入，多自下起，其患脚腿气病者多。治宜汗散，久则疏通渗泄。西北地高，风寒燥紧盛，人多食醺酩湿热之物，以卫外寒，湿热怫郁于内而作，多致肚腹膨胀，或通身浮肿。治宜详其元气虚实，大小二便须要通之，此乃责其根在内也。虽然方土之中亦或互相有者，但多寡之不同耳，必须详症治之，不可执一。
〔治湿药方〕
●羌活胜湿汤
治外感湿邪。经云：风可以胜湿。又云：辛以散之。是以用羌活、独活、藁本、蔓荆子、川芎、防风诸辛味风剂，以胜肌表之湿，炙草补脾土以胜湿。
羌活（辛温，二钱）　独活（辛温，八分）　藁本（苦甘温，八分）　川芎（辛温，一钱半）　防风（甘辛温，一钱）　炙草（甘温，八分）　蔓荆子（苦辛温，一钱）　水盅半，煎八分服。
如身重，腰痛沉沉然，乃经中寒湿。加酒洗汉防己一钱，附子五分；甚，加川芎六分。
●茯苓渗湿汤
治湿热内郁，致成黄疸等症。治宜清热胜湿可也。是以用黄芩、黄连、栀子以清热，陈皮、青皮、枳实以散郁，猪苓、泽泻、赤茯利小便以渗湿，茵陈驱湿热以退黄。
黄芩（苦寒，二钱）　黄连（苦寒，钱半）　栀子（苦寒，二钱）　陈皮（辛温，二钱）　枳实（苦辛寒，八分）　青皮（苦辛寒，钱半）　猪苓（淡平，一钱）　赤茯（甘平，八分）　泽泻（咸寒，一钱）　茵陈（苦辛凉，二钱）　水二盅，煎一盅。温服。
●舟车丸
治一切水湿肿满，腹大胀硬，用大黄、甘遂、大戟、芫花以泻水湿，陈皮、木香、牵牛疏行郁气以除胀满。
大黄（苦寒，二钱）　甘遂（苦甘寒）　牵牛（苦辛，利水，八分）　芫花（逐水，七分）　陈皮（苦辛温，八分）　木香（苦辛温，二分）　大戟（苦甘寒，一分）　水盅半，煎八分。温服。
●禹功散
治水湿致膀胱肿，或作疝痛。宜逐水，疏利膀胱、小肠之郁可也。是以用牵牛逐水下气消胀满，茴香疏小肠、膀胱壅滞之气，除疝疼。
牵牛（苦辛寒，四两）　茴香（苦辛温，六两）　二味共为细末。每以生姜自然汁调服三五钱。一本加白术五两。
●平胃散
治诸湿症。用苍术燥湿为君，陈皮、甘草扶脾为佐，厚朴行气逐湿为使。
苍术（苦辛温，八两）　陈皮（辛温，留白，四两）　炙草（甘温，三两）　厚朴（辛温，三两）　为细末。每以姜、枣煎汤，或盐汤点服三五钱。
●葶苈木香散
治湿热内甚，水肿腹胀，小便赤涩，大便注泻。中气不足，运动失常，遂使水饮不得四布所致。治宜补中渗湿。是以用白术、茯苓、炙甘草补中健脾，葶苈逐水消浮肿，猪苓、泽泻、木通、滑石利小便渗湿，木香行气，肉桂通血脉和荣卫。
白术（苦甘温，四两）　茯苓（甘温，三两）　炙草（甘温，二两）　葶苈（苦辛寒，八钱）　猪苓（淡平，二两）　泽泻（甘咸寒，二两）　木通（淡平，二两）　滑石（利窍，二两）　木香（苦辛温，四两）　肉桂（辛甘温，五钱）　为细末。每以白汤调下五七钱，一日二服。
●防己黄耆汤
治中气不足，风湿外乘，脉浮，身重，自汗恶风，或痛。夫脉浮，虚也；汗出恶风，乃风伤卫，不能固护皮毛也；夫身重者，湿也；痛者，风湿相搏也。治宜散风湿、补中气、实腠理可也。故用防己驱风散湿，白术、甘草补中燥湿，黄耆补卫气、实腠理以止汗。
防己（苦寒，五钱）　白术（苦温，四钱）　炙草（甘温，三钱）　黄耆（甘温，六钱）　水二盅，内加姜三片、枣二枚，煎一盅，服妙。
如喘者，加麻黄、半夏；有汗，去麻黄；气上冲，加桂枝；如寒，加细辛。
●二花神佑丸
治一切水湿致脚细胀大，实胀喘满。用轻粉燥湿，大黄、芫花、甘遂、大戟、牵牛逐水以消胀满。
轻粉（辛寒，五钱）　大黄（苦寒，一两）　芫花（苦辛寒，七钱）　甘遂（苦寒）　大戟（苦甘寒，一两）　牵牛（辛寒，一两）　为细末，滴水为丸如绿豆大。每以白汤下五七丸、或十丸，一日三服，不拘时候。
〔附方〕
●五苓散　伤寒门。治湿胜身重，小便不利。
●甘草附子汤　伤寒门。治寒热相搏，汗出骨痛。
●二陈汤　伤寒门。
●茵陈五苓散　见疸门，即五苓散加茵陈。

燥门  ***************************
〔论〕
燥者，枯藁而不润泽也，皆由火盛伤金，血液衰少无以营养所致。如燥居大肠，即作秘结之症；燥在肺经，即作皮肤皱揭之患。随其燥之致，即作是经之病。故经云：诸涩枯涸，干劲皴揭，皆属于燥。乃阳明燥金，肺与大肠主之是也。治宜泻火清金，养血生津为本。如润肠丸、通幽汤、麻仁丸、龙胆丸，与夫琼玉膏、清凉饮皆可选用。又有秋冬之月，天时收敛，寒冷收持，人之阳气内伏四末，阳气不充，以致血液罕及，而成乎燥烈之症，又非前苦寒之药可疗，必须辛热之剂，散寒助气导血，而燥自瘳。如琼玉膏、附子散之类皆可选用。学者在乎通变，幸勿拘泥可也。
〔燥症脉法〕
燥脉紧而涩，或浮而弦，或芤而虚。
〔丹溪治燥活套〕
燥症有虚、有风、有湿、有火、有津液不足、有寒、有气，数者不同，切不可浪用芒硝、大黄苦寒利药，巴豆、牵牛尤不可用。
如腹中有实热，大便不通，宜润肠丸微利之，不宜峻利之药。大抵多是火盛金衰，津液重竭。治法在乎清金泻火，养血生津为本，佐以润泽之剂，然后观其虚实加减，或补之以参耆，或泻之以大黄。如老弱及虚人便秘，不可大服通利，宜猪胆汁法及糖枣极好。
〔治燥药方〕
●润肠汤
治阴血不足，无以滋荣藏府，致使大便结燥不通。治宜益阴血，润结燥，清热泻火，通和结秘可也。是以用地黄、川归、桃仁、红花以益血，麻仁润燥，甘草泻火，升麻清热，大黄通秘结。
熟地（苦甘寒，二钱）　生地（凉血清热，二钱）　川归（辛甘温，二钱）　桃仁（甘温，六分）　红花（苦辛温，七分）　麻仁（甘辛温，一钱半）　生甘草（甘温，八分）　升麻（苦寒，一钱）　大黄（苦寒，下结，二钱）　水二大碗，煎一大碗。空心服之。
●润肠丸
治肠胃中伏火，大便秘结涩，及风结、血秘。用大黄下肠胃中伏火，麻仁润燥，归尾、桃仁活血秘，羌活治风结。
大黄（苦寒，二两）　麻仁（苦甘辛，三两）　桃仁（苦甘温，二两）　羌活（辛温，一两）　如风秘大便不通，加皂角、秦艽、大黄。
如脉涩，觉气短。加郁李仁，倍大黄。
●通幽汤
治阴血不足，无以滋荣肠胃，大便艰难。治宜益血滋荣藏府可也。是以用红花、桃仁、地黄、川归，养血行血以润燥，升麻清肠胃之热，甘草泻火。
归身（辛温，二钱）　生地（甘寒，三钱）　熟地（苦甘寒，二钱）　红花（苦甘，三分）　桃仁（苦辛温，一钱）　生甘草（甘寒，二分）　升麻（苦甘寒，一钱）　水二盅，煎一盅，加槟榔末五分，调服。
●麻仁丸
治风秘结燥，大便艰难。治宜散风结润燥。防风、羌活散风结，枳壳、槟榔、木香行郁气，大黄以通秘结。
山药（苦甘温，二两）　麻仁（甘温，另研，六两）　郁李（苦辛平，另研）　防风（辛温，各两半）　羌活（辛温，一两半）　枳壳（苦甘温，一两）　木香（苦辛温，一两）　槟榔（辛温，一两）　大黄（苦寒，二两）　内二仁研成泥，馀七味为细末，入仁和匀，炼蜜丸如梧子大。每以白汤下五七十丸。
●琼玉膏
治皮肤燥揭，咽喉枯藁稍渴。此乃阴血亏欠，火热涸津所致。治宜益阴血、润枯燥可也。是以用生地、鹿角胶益阴补血，白蜜、酥油润燥，生姜以散结。
生地（甘寒，三十斤，捣汁）　鹿角胶（甘寒，一斤）　白蜜（甘温，煎三沸，去沫，二斤）　真酥油（甘寒，一斤）　火以文武熬地黄汁三十沸，入鹿角胶熬五七沸，入酥油、姜汁再熬良久如饴，用磁瓶盛贮。每日空心温酒化下三五匙。
●当归龙胆丸
治火热炽盛，煎熬阴血，以致津液枯藁，燥扰狂越惊悸等症。此皆火热炽盛之所致也。治宜泻火热，益阴血。是以用龙胆草、栀子、青黛、黄芩、黄连、黄柏诸苦寒，益阴胜热，当归补血润燥，大黄通大便，下实热，芦荟清心止惊悸，木香、麝香散结气，开关窍。
胆草（苦寒，三两）　栀子（苦寒，二两）　青黛（苦咸寒，二两）　黄芩（苦寒，二两）　黄连（苦寒，三两）　黄柏（苦寒，四两）　当归（辛温，六两）　大黄（苦寒，二两）　芦荟（苦寒，二两）　木香（辛温，一两）　麝香（辛温，五两）　共为细末，炼蜜丸如梧子大。每姜汤下三五十丸。一日三服。
●清凉饮子
治消中，能食而瘦，口舌乾燥，自汗，大便秘结，小便频数。此皆风热盛壅所致。盖风能助肝伤脾胃，乃引食自救；但邪热忒狂，故虽善食，不为肌肤，风热燥损津血，是以口舌乾燥。风则伤卫，卫伤则不能固护皮毛，是以其汗自出；汗泄则津液愈枯，是以大便结燥，小便频数。治宜散其风热，益阴血可也。经云：辛以散之。又云：辛可以润燥。故用防风、防己、羌活以散风，佐以川归、桃仁、杏仁、红花诸辛，养血以润燥，黄芩、生地、柴胡、升麻、胆草、石膏、知母、黄柏以益阴寒以退热，黄耆补卫气止自汗，炙甘草扶脾补中，生甘草泻火热。
防风（辛温，一钱）　防己（苦辛寒，八分）　羌活（辛温，二钱）　川归（甘寒，五钱）　桃仁（苦辛温，八分）　杏仁（苦辛甘，六分）　红花（苦甘辛，七分）　黄芩（苦寒，二钱）　生地（苦甘寒，八分）　柴胡（苦寒，三钱）　升麻（苦寒，二钱）　龙胆（苦寒，五钱）　石膏（苦辛寒，五钱）　知母（苦辛寒，三钱）　黄柏（苦寒，五钱）　黄耆（甘温，五钱）　炙草（甘温，二钱）　生甘草（甘寒，三钱）　水七升，煎四升。每服一升，日三服。
●附子散
治寒冷外持，皮肤拆裂。今贫人冬月手足多有拆裂，及耳成冻疮。盖冬月寒冷外伤，阳气内伏，不能导血外荣，致成前症。治宜散寒通气可也。是以用附子散外寒，通阳气，使津血外荣，而拆裂自愈。
附子（辛热）　一味，不拘多少，研极细末，以津调涂患处，极效，妙。
●地仙膏
治一切燥症。盖燥症乃由津液不足所致。治宜益津液润燥。故用山药补阴血液皮毛，杏仁润肺液皮肤，牛乳益津血以润燥。
山药（苦甘凉，五斤）　杏仁（辛甘，捣成泥，一斤）　牛乳（甘温，三升）　山药生洗捣汁，渣不用。三味合为一剂，用新磁瓶盛贮，封固瓶口，重汤煮一昼夜。每以温酒化下三五匙，日进三服。
●活血润燥丸
治风热血燥，大便秘结。治宜散风养血润燥，以通大便可也。是以用防风、皂角、羌活以散风，川归、桃仁以养血，麻仁以润燥，大黄以通秘结。
防风（辛温，五钱）　皂角（去壳，仁炒，一两）　川归（用身尾，二两）　羌活（辛温，一两）　桃仁（去皮，研如泥，一两）　麻仁（甘辛温，四两）　大黄（苦寒，一两）　上七味内，除桃、麻仁共研成泥，馀五味擂细末，入仁搅匀，蜜炼丸梧桐子大。食前白汤下三五十丸，二三服。后常以苏子仁、麻子仁煮粥，每日早晚食之。其药丸以磁瓶盛贮，纸封勿令见风。
●半硫丸
治下元冷秘，及老人虚秘。用硫黄以壮下元虚冷，经云：辛以润之。用半夏、生姜、葱白等诸辛以开结，阿胶益血润燥。
硫黄（甘咸热，一两）　半夏（为细末，一两）　生姜（辛温，一两，取汁）　葱白（十茎，捣浓汁）　阿胶（甘温，五片）　先以姜葱汁煮阿胶溶化，半、硫二末捣匀，丸梧子大。空心蜜汤下三五十丸。
●脾约丸
治大便秘。用麻仁、杏仁以润燥，芍药益血，枳实、厚朴散结气，佐大黄润秘通大便。
麻仁（两半，如法制）　杏仁（去皮尖，另研，一两二钱）　芍药（三两，酒炒）　枳实（面炒，三两）　厚朴（姜汁炒，三两）　大黄（酒湿蒸，四两）　共为末，炼蜜丸梧子大。每食前白汤下三五十丸。
〔附方〕
●四物汤　见血门。
●八物汤　虚损门。

热门  ***************************
〔论〕
火热本是一气，但有轻重之殊，故《元戎》云：热者火之微，火者热之炽。乃心与小肠主之。经云：诸呕吐酸，暴注下迫，转筋，小便混浊，腹胀，鼓之如鼓，痈疽痒疹，瘤气结核，吐下霍乱，瞀郁，肿胀，鼻塞，鼽衄，衄血，溢渴，泻，淋，秘，身热，恶寒战慄，惊忽笑，悲，谵妄，衄蔑，血汗，皆属于热是也。但中有阴阳虚实、内外表里之殊。经云：阴虚生内热，阳盛则外热是也。如昼发热而夜安静者，乃阳气自旺于阳分，谓之重阳无阴；如昼安静而夜发热者，乃阳气下入阴中，谓之热入血室。治疗之法，实者泻之，虚者补之，在外者汗之，在里者下之，郁热疏之，湿热清之，阴虚补阴，阳盛泻阳。是以经云：小热之气，凉以和之；大热之气，寒以取之；甚热之气，以汗发之，发之不尽，求其属以衰之是也。学者宜深详焉。
〔热脉法〕
《内经》云：人热病，气热脉满，是谓重实；尺寸俱虚，是谓重虚。粗大者，阴不足，阳有馀。又云：浮数热在表，沉数热在里。是以《难经》云：热病之脉，阴阳俱浮，浮而滑，沉之散涩。《脉经》云：弦数多热，数为热极。又云：数乃为虚为热。
〔治热大法〕
凡热症在外者，以辛凉散之；在内者，以苦寒下之。经云：苦以治藏，辛以治府是也。又宜养血益阴，其热自愈。
〔丹溪治热活套〕
凡热症，重手按之热甚，轻手按之热不甚，乃热在肌肉之内。宜东垣升阳散火汤、火郁汤之类以发之。
凡热症，轻手按之热甚，重手按之不热，乃热在表。宜清之，如地骨皮、麦门冬、竹茹之类。饮酒人发热难治，不饮酒人因酒发热，亦难治。
如上焦实热，须用酒洗黄芩，心肺有实热方可。如虚热，必须以天门冬保定肺气，然后泻之。
如去中焦实热，须用黄连；若脾胃虚，不能转运，及中焦郁热者，宜白术、茯苓、黄芩、葛根代之。
如胃中实热，须用栀子。
如虚烦，须用人参、白术、黄芩、芍药、茯苓、麦门冬、大枣之类为主，佐以竹叶。
〔治热方〕
●凉膈散
治内外实热，大便秘结。用连翘、大黄、芒硝通大便下里热，栀子、黄芩、薄荷清表热。
连翘（苦寒，二两）　大黄（苦寒，二两）　芒硝（苦咸寒，二两半）　栀子（苦寒，一两）　黄芩（苦酸，二两）　薄荷（辛凉，三两）　甘草（甘寒，两半）　为细末，以青竹叶煎汤，入蜜少许，调二三钱。
●参苏饮
治感冒风邪发热，头疼，痰壅气喘。经云：邪之所凑，其气必虚。是以用人参、茯苓、甘草补中益气，葛根、紫苏发表，前胡、桔梗、半夏治痰定喘，枳壳、橘红、木香利气。
人参（甘温，二钱）　茯苓（甘温，一钱）　炙草（甘温，五分）　乾葛（苦甘平，八分）　紫苏（苦辛热，七分）　前胡（苦辛凉，七分）　桔梗（辛温，七分）　半夏（苦辛温，一钱）　枳壳（苦辛温，六分）　橘红（去白，七分）　水二盅，姜三片、枣一枚，煎一盅。食后温服。
●当归承气汤
治大热内郁，皮肤枯燥，大便秘结。治宜退热、润燥、散郁可也。是以用大黄、芒硝通秘结下实热，当归养血润燥，生姜散结气，生甘草泻火热。
大黄（苦寒，三钱）　芒硝（苦咸寒，一钱）　当归（甘辛温，五钱）　生姜（辛温，五片）　生甘草（甘寒，一钱）　水二盅，煎一盅。温服。
●知母葛根汤
治风湿热毒，身热头疼，痰喘。用防风、羌活、葳蕤、川芎散风以止头疼，升麻、葛根发表而除身痛，知母、黄芩消热，南星、生姜豁痰，杏仁定喘，人参润肺补中，甘草和药泻火，木香行气散郁。
防风（辛温，八分）　羌活（辛温，七分）　葳蕤（辛甘温，二钱）　川芎（辛温，七分）　升麻（苦辛寒，八分）　葛根（苦甘寒，一钱）　知母（苦辛寒，一钱）　黄芩（苦寒，钱半）　南星（苦辛寒，一钱）　杏仁（苦辛温，一钱）　人参（甘温，二钱）　甘草（甘温，一钱）　木香（苦辛温，五分）　生姜（辛温，制星毒，三大片）　煎服。
●清心莲子饮
治口乾，发热，小便白浊。治宜清热泻火。是以用地骨皮、柴胡、黄芩、麦门清热救肺，莲肉清心醒肺，人参、黄耆补元气，茯苓、车前子、生甘草泻火利小便。
地骨皮（苦寒，八分）　柴胡（苦寒，一钱）　黄芩（苦寒，二钱）　麦门冬（甘温，一钱）　人参（甘温，二钱）　黄耆（甘温，二钱）　石莲肉（甘温，二钱）　茯苓（淡平，一钱）　生甘草（甘寒，七分）　车前子（甘寒，八分）　水二盅，煎一盅。温服。
●柴胡饮子
治一切蒸热、积热，及血虚发热，脉洪实弦数。用人参、当归、芍药，益阴血以胜阳热，黄芩解肌热，柴胡退蒸热，大黄下积热，生甘草泻火以兼和药。
人参（甘温，一钱）　当归（甘辛温，一钱）　白芍（苦酸寒，钱半）　黄芩（苦寒，一钱）　柴胡（苦寒，一钱）　大黄（苦寒，一钱）　生甘草（甘寒，一钱）　若骨蒸潮热，去柴胡，加黄柏一钱；如内无实热，大便不秘，去大黄，加黄连一钱。水二盅，煎一盅。温服。一本有生姜二片以缓寒。
●朱砂安神丸
治心神烦乱怔忡，兀兀欲吐，似懊憹之状。经云：心恶热。火热上炎，是以心烦神乱，兀兀欲吐而懊憹；心为热扰，使血不生心，血不足，怔悸生矣。治宜泻火热、益阴、安心神可也。是以用黄连、生甘草泻火热，川归、生地黄益心血，佐朱砂以安心神。
朱砂（甘凉，另研，五钱）　生甘草（甘寒，一两）　黄连（苦寒，四两）　川归（辛温，三两）　生地黄（苦甘寒，三两）　共五味，内除朱砂另研，馀四味为细末，入砂末拌匀，以汤浸蒸饼，丸如黍米大，外用朱砂五钱研末为衣。每以津唾嚥下三五十丸。如津唾不足咽者，薄荷汤可。
●八正散
治下焦积热，二便秘涩。用大黄通大便，泻肠胃中之积热，瞿麦、木通、滑石、萹蓄、车前、山栀利小便，泻膀胱之郁热，生草泻三焦之火热。
大黄（苦寒，二两）　瞿麦（苦辛凉）　木通（甘温，各七钱）　滑石（甘寒，八钱）　萹蓄（苦甘，八钱）　车前子（甘寒，八钱）　山栀（苦寒，二两）　生甘草（甘寒，一两）　共为末，每以五钱，用水一盅，煎八分，食前服。
●泻青丸
治肝风热。用防风、羌活散风，龙胆草、山栀、大黄以胜热，风能燥血，热能耗血，是以加当归、川芎以救血。
防风（辛温）　羌活（辛温）　龙胆草（苦寒，平泻膀胱火）　栀子（苦寒）　大黄（苦寒，各一两）　当归（辛甘温，二两）　川芎（辛温，一两）　为细末，炼蜜丸如芡实大。每用薄荷汤下二三丸。
●泻黄散
治脾胃中郁热，口臭，咽乾，或呕吐等症。用栀子清胃脘热，石膏泻胃火，藿香和胃止呕吐，生甘草泻火和药。
栀子（苦寒，一两）　石膏（辛寒，二两）　藿香（辛甘温，二钱）　防风（辛温，一两）　生甘草（甘寒，一两）　共为细末，酒蜜拌匀炒香。每服二三钱。
●泻白散
治肺热。用桑白皮泻火，地骨皮退热，生甘草通泻三焦火热。
桑白皮（辛酸，二两）　地骨皮（苦寒，二两）　生甘草（甘寒，一两）　共为细末。每以麦门冬汤调下二三钱。
●滋肾丸
治肾热。用黄柏、知母佐肉桂补肾阴以胜热。
黄柏（苦寒，八两）　知母（苦辛寒，八两）　肉桂（辛温，一两）　共为细末，以盐搅童便作糊丸梧子大。空心盐汤下五七十丸。
●导赤散
治小肠蓄热，小便赤涩。用生地益阴胜热，生甘草佐木通，利小便以泻小肠中火。
生地黄（苦甘寒，一钱）　木通（甘淡，五钱）　生甘草（甘寒，二钱）　水二盅，煎一盅。调滑石末五钱服。
●十味人参散
治阴虚每发潮热，身体倦，或痰喘。经云：补以去弱。又云：能以甘温除大热。是以用人参、白术、茯苓、炙草诸甘温补虚弱以除热，黄芩、半夏治痰喘，柴胡、葛根退潮热，当归、白芍救阴血。
人参（甘温，三钱）　白术（苦甘温，二钱）　白茯（甘温，一钱）　炙草（甘温，七分）　黄芩（苦寒，七分）　半夏（苦辛温，七分）　柴胡（苦寒，八分）　葛根（甘凉，一钱）　当归（甘辛温，一钱）　白芍（苦咸寒，一钱）　白水煎，温服。
如半夏不用，加天花粉一钱。
〔附方〕
●六神通解散　治发热，头疼身痛，发渴，血汗，脉洪。
人参白虎汤　治发热，心烦作渴。
●三一承气汤　治藏府积热，痞满，燥实，坚胀。方见伤寒门。
●升阳散火汤　火郁汤　见火门。
●双解汤　治一切风热积热，乃益元散合防风通圣散。方见风暑二门。

火门  ***************************
〔论〕
火者，热之甚也，乃少阳三焦、厥阴心包络相火主之，为祸百端，作害不一，有君、有相之分，经云二火是也。又有藏府之火，根于五志之内，六淫、七情激之而起。经云：五火是也。丹溪云：诸动皆属肝火。又云：气有馀即是火。以此观之，火之为害，层出叠见，是以岐伯历举病机一十九条，属于火者有五。经云：诸热瞀瘛，暴喑昧，躁扰狂越，骂詈惊骇，跗肿疼酸，诸逆冲上襟怀，如丧神守，哕呕，疮疡，喉痹，耳鸣及聋，呕涌，嗌食不下，目昧不明，暴注，瞤瘛，暴痛，暴死，皆属于火是也。但因性情不同，虚实故异，是以大怒即火起于肝，醉饱则火起于胃，房劳则火起于肾，悲哀动中则火起于肺，谋思忧虑则火起于心。《原病式》云：诸风掉眩，肝火之动也；诸气膹郁，肺火之升也；诸湿肿满，脾火之胜也；诸痛疮疡，心火之用也。种种不同，治法特异耳。是以先哲用黄连泻心火，黄芩泻肺火，柴胡泻肝火，知母泻肾火，皆苦寒之剂以泻有馀之火也。如或饮食劳倦，内伤元气，虚火为病，又非前药可疗，当用甘温之剂以补之，如参、耆、甘草之类。经云：虚火宜补是也。又有阴虚火燥，相火炽盛，乘其阴虚煎熬阴血，宜以甘寒之剂滋阴以胜之，如当归、地黄之属。又有心火亢极，郁热内实，宜以咸寒之剂，如芒硝、大黄之属。又有肾元被伤，真阴失守，无羁之火为阴虚之病，宜滋阴之剂壮水以制之，如黄柏、知母、玄参之类。又有命门元气衰弱，虚火无根，为阳脱之症，宜以辛热之剂，温中复阳以济之，如乾姜、附子之类。又有胃虚过食冷物，抑遏阳气于脾土之中，为火郁之病，宜以升阳散火之剂以发之，如升麻、葛根之属。学者当于各类求之，毋执一以夭人命。
〔火症脉法〕
脉洪而浮散为虚火，脉沉而实大为实火。
洪实见于左寸为心火，右寸为肺火，左关为肝火，右关为脾火，两尺为肾经命门之火。
〔治火大法〕
凡实火可泻，如芩、连解之类。
如风寒外束，麻黄、葛根之类。
虚火宜补，如人参、白术、甘草之类。
郁火可发，如柴胡、升麻之类。
凡火盛不可骤用寒药，惟温药以为先。火急盛者必缓之，以生甘草；如兼泻、兼缓，参、术亦可。人壮气实，火盛癫狂者，可用正治，如硝、黄、冰水之类。
人虚火盛癫狂者，以生姜汤与之。若用正治，投以冰水立死。
木通善泻小肠火，人中白善泻肝火，芩连以猪胆汁拌炒，善泻肝胆火。
黄柏加细辛，善泻膀胱火。
青黛能泻五藏郁火。
玄参治无根之火。
〔丹溪治火活套〕
凡阴虚火动难治。
火郁当发，看在何经，轻者可降，重者从性而升之。凡热气从左边起者，肝火也；从脐下起者，阴火也；从肺起入腹，阴虚之极。
凡火起于九泉之下者，多死。一法用附子末，津调涂涌泉，穴在足心陷中，屈足掩指宛宛中，属少阴肾经。四物汤加白马胫骨，降阴中火，可代芩、连。黄芩、黄连、栀子、大黄、黄柏，非阴中之火不可用。
人中白，须风露中二三年者佳，此物极善泻肾火。
人中黄，大凉，治疫病极效，亦须年久者佳。
中气不足者，味用甘温，利小便降火极速。
山栀子仁大能降火从小便泻出。其性屈曲下行，人所不知。亦能治痞块中火邪。
〔治火方〕
●三补丸
治三焦火。用黄芩泻肺火，黄连泻心火，黄柏泻肾火。
黄芩（苦寒）　黄连（苦寒）　黄柏（辛苦寒）　三味等为细末，炼蜜丸梧桐子大。每以新汲水下三五十丸。
●升阳散火汤
治过食生冷，致伤中气，运转失常，抑遏阳气于脾土之中，不得伸越。遂使四肢无力，肌肤发热，骨髓中蒸热，扪之烙手。若因食伤太阴，以致脾湿壅盛，抑遏清阳之气不得伸越，郁而为火。治宜疏脾湿，散郁火，升阳气，补中健脾可也。经云：风可以胜湿。是以用防风、羌活、独活诸风药以疏脾之壅滞，柴胡、葛根发泄郁火，以解中外之蒸热，升麻升提清扬之气上越，人参、甘草补中健脾，芍药扶阴，以救散漫之火。
防风（辛温，二钱）　升麻（苦寒，一钱）　人参（甘温，一钱）　炙草（甘温，五分）　葛根（苦甘凉，二钱）　羌活（辛温，八分）　独活（辛温，五分）　柴胡（平热，一钱）　光白芍（苦酸寒，八分）　生甘草（甘寒，七分）　水二盅，煎一盅。温服。忌寒凉生冷之物。
书中云：此方能治血虚成前症者。吾恐方中风药过多，若谓脾热太甚而成前症者则可，若因血虚致病，则风药不无愈燥其血，纵有人参、芍药，恐难倚仗。虽有神功，吾不敢信用也，智者思之。
●泻阴火升阳汤
治因食生冷过度，致伤中气，脾湿壅盛，湿热太甚，致令肌热，心烦，面赤，少食，喘嗽痰盛。此皆抑遏清扬之气不得伸越所致。治宜疏湿清热，健脾补中，升发阳气。是以用苍术、羌活以疏壅湿，芩、连、石膏以清热，人参、黄耆、甘草补中健脾，升麻、柴胡发阳气上越。
苍术（苦辛温，二钱）　羌活（辛温，一钱）　黄芩（苦寒，一钱）　黄连（苦寒，一钱）　石膏（辛寒，三钱）　人参（甘温，一钱）　黄耆（甘温，一钱）　炙草（甘温，五分）　升麻（苦寒，七分）　柴胡（苦寒，一钱）　水二盅，煎一盅。温服。
●麦门冬汤
治诸病后火热乘肺，咳唾脓血，胸胁胀满，上气喘急，羸瘦，五心烦热，或渴。用桑白皮泻肺火，紫菀茸、麦门冬、五味清肺金，瘳咳唾，生津液止烦渴，半夏、桔梗定喘豁痰，生地黄养阴血，淡竹叶解虚烦，甘草和药泻火，麻黄发表，解肌热。
愚按：此方既谓病后火热乘肺，而非外感新病，麻黄必不可用。其症见渴，半夏亦不宜下。当除此二味，以贝母、天门冬代之可也。肤见如斯，智者详焉。
桑白皮（苦甘酸温）　紫菀茸（苦辛温，一钱）　麦门冬（甘温，一钱）　北五味（甘酸，二钱）　半夏（苦辛温，七分）　桔梗（苦辛温，七分）　生地黄（苦甘寒，一钱）　生甘草（甘寒，七分）　麻黄（苦甘辛。此乃邪表之热，治新感寒，郁火于内者，庶几可也。若用之病后肺受火邪者，非徒无益，又且加害。宜各用天门冬五分代之。）　水二盅，姜三片，煎一盅。温服。
●栀子仁汤
治发热，发狂，烦躁，面赤，咽乾。此皆火热所致。治宜泻火清热。是以用栀子、豆豉清热解烦，黄芩、柴胡解热，升麻、石膏泻阳明火以止狂，赤芍、生甘草通泻火热，知母固肾，杏仁救肺以降逆气，大青解热毒，治咽痛。
栀子（苦寒，一钱）　豆豉（苦甘酸寒，八分）　黄芩（苦寒，二钱）　甘草　石膏（辛寒，三钱）　柴胡（泻肝火，一钱）　升麻（泻胃火，三钱）　杏仁　大青（苦辛寒，散火热，二钱，不入煎，候别药煎熟再加）　赤芍　知母　共十一味，先将大青研细末，馀十味用水二盅，煎一盅，同大青寒服之。
●三黄丸
治三焦火盛，消渴，不生肌肉。用黄芩泻肺火，黄连泻心火，大黄泻胃火。
黄芩（苦寒）　黄连（苦寒）　大黄（苦寒）　三味各等分，俱为细末，炼蜜丸如绿豆大，每服三五十丸，白汤送下。
●地骨皮散
治浑身壮热，脉长而滑。此乃阳火炽盛。治宜益阴胜热可也。是以用生地黄益阴，助黄芩、柴胡、地骨皮、石膏、茯苓泻火胜热，羌活以驱热极之风。
生地（苦甘温，二钱）　知母（苦辛寒，三钱）　黄芩（苦寒，二钱）　地骨皮（二钱）　柴胡（苦寒）　石膏（辛寒，二钱）　茯苓（甘淡平）　羌活（甘温，六分）　水二盅，煎一盅。温服。若小便利，去茯苓，加芍药六分。一本有麻黄。愚意麻黄、羌活二味，若因新感冒而发热者，庶几可用，否则并去之。肤见如此，学者宜详之。
●阳毒升麻汤
治伤寒杂病汗吐下后，致伤正气，郁成阳毒，发狂谵妄，喉痛不利。治宜补益正气为本，泻火解热为标。是以用人参补养正气，升麻、犀角解热毒，黄芩、甘草泻火，助射干散胸中伤热，而疗咽痛故也。
人参（甘温，一钱）　升麻（苦寒，二钱）　黄芩（苦寒，一钱）　生甘草（甘寒，七分）　射干（苦辛凉，八分）犀角（甘寒，剉碎成末，临熟入药调服一钱五分）
●生姜泻肠汤
治大肠实热郁结，大便秘涩，烦燥口乾，舌生疮。皆因下窍不通，火热上炎所致。治宜通大便、下实热可也。是以用芒硝通大便以下实热。经云：辛以散之，用生姜、橘红、桂心散结气，佐黄芩、栀子、生地、竹茹诸寒凉清热除烦，白术、茯苓、大枣健脾益气。
芒硝（苦酸寒，五钱）　生姜（辛温，二片）　肉桂（通血脉，四分）　黄芩（苦寒，一钱）　橘红（去白，八分）　栀子（苦寒，八分）　生地（苦甘寒，一钱）　茯苓（甘淡平，一钱）　竹茹（苦甘凉，二钱）　白术（苦甘温，二钱）　大枣（甘温，二枚）　煎温服。
●丹溪大补丸
治阴虚火动。治宜补肾水、降阴火。是以用黄柏、知母、败龟板、熟地黄补真阴、滋肾水以降火。
熟地（苦甘寒，八两）　知母（苦辛寒，六两）　黄柏（苦寒，四两）　龟板（咸平，火炙，四两）　共为细末，炼蜜丸梧子大。空心盐汤下五七十丸。
●补阴丸
治肾元不足。用黄柏、知母、龟板、熟地补肾之真阴，虎胫骨、锁阳益肾之元阳，归、芍、牛膝养血，陈皮理气和中。
黄柏（苦寒，三两）　知母（苦辛寒，二两）　龟板（甘咸平，二两）　熟地（甘寒，一两五钱）　牛膝（苦甘酸，一两）　橘红（平温，去白，一两）　虎胫骨、锁阳、当归、白芍共为细末，酒煮羊肉羹为丸如梧子大。空心盐汤下五七十丸。
●大金花丸
治一切火热。用黄连泻心火，黄柏泻肾火，黄芩泻肺火，大黄泻肠胃火。
黄连　黄柏　黄芩　大黄（皆苦寒）　四味各等分，为细末，酒水丸如小豆大。新汲水下三五十丸。本方加栀子，名栀子金花丸。
●左金丸
治肝火。以黄连之寒胜火除热，佐吴茱萸之辛散郁，为肝经引使。
黄连（苦寒，六两）　吴茱萸（辛温，一两）　共为细末，汤浸蒸饼为丸如梧桐子大。每白汤下三五十丸。
〔附方〕
●黄连解毒汤　治一切热，见伤寒门。
●当归龙荟丸　治肾阴虚败，风热蕴积，筋惕搐搦，神昏不宁，荣卫壅滞，头目昏眩，肌肉瞤瘛，胞膈，咽嗌不利，肠胃躁涩，燥扰狂越，骂詈，惊骇，大热等症。见燥门。
●滋肾丸　治肾亏败，阳火沸腾。


卷之四  ——————————————————————————————————————————————————————————————————————————————————————————

气门  ***************************
〔论〕
气者，阳也，为血之刚，与火同体。故先哲云：冲和不息之谓气，亢常扰乱之谓火。丹溪云：气有馀则是火。以其外护皮毛，内荣藏府，引道血行周流一身，循环不息，而为生生之本。若遇七情内攻，六淫外袭，以致乖乱失常，清者变而为浊，行者郁而不流，外失荣卫之权，内失健运之职，五者厥阳之火随起，诸病生焉。经云：一息不运则机缄穷，一毫不续则穹壤判。又云：百病生于气。又云：热则气泄，寒则气收，怒则气上，喜则气缓，悲则气消，恐则气下，惊则气乱，劳则气耗，思则气结。是以王叔和注云：怒则气逆上而肝木乘脾，故气上矣；喜则气利志达，荣卫通利，故气缓矣；悲则气急，肺叶布举，致上不通，荣卫不畅，热郁于中，故气消矣；恐则精却而气坠，故气下矣；寒则腠理闭密，敛气于中，故气收矣；热则腠理疏豁，故气泄矣；惊则心无所依，神无所归，虑无所定，故气乱矣；劳则喘息汗出，内外皆越，故气耗矣；思则心有所存，神有所归，止气而不行，故气结矣。其九气为病，古法悉以五行所胜治之。是以经云：悲可以胜怒，喜可以胜悲，恐可以胜喜，怒可以胜思，思可以胜恐，暑可以胜寒，逸可以治劳，劳可以治逸。又云：高者抑之，下者举之，惊者平之，劳者温之，虚者补之，实者泻之，结者散之，滞者行之，分经而治，用药不同。是以人参、黄耆补中气，枳实、橘红散滞气，枳壳利肺气，青皮泻肝气，木香调结气，香附疏郁气，紫苏散表气，厚朴破壅气，槟榔坠至高之气，藿香和胃气，沉香升降真气，脑麝走散元气。各治不同，详症而用。大抵补气不越甘温，泻气不越辛热。全在活法，幸毋拘泥。
〔气脉法〕
《脉经》云：滑者多血少气，滞者少血多气，大者气血俱多，小者气血俱少，细而缓者血气俱虚，代者气衰，细者气少，浮而绝者气欲绝也。
〔治气大法〕
经云：实者邪气实，虚者正气虚。是以实者宜用牵牛、厚朴等以泻之，虚者宜用人参、黄耆等以补之，气滞者行之气，郁者疏之，下陷者提之，上逆者降之，寒者温之，热者清之。
〔丹溪治气活套〕
夫人之身以气为主。是以阴阳之所以升降者，气也；血脉之所以流行者，气也；荣卫之所以运动，亦此气也；五藏之所以相生、相养者，亦此气也。盛则盈，衰则虚，顺则平，逆则病。气血者，独非人身之根本乎？人有七情，病有七气。七气者，寒、热、怒、思、喜、忧、愁哉，或以为喜、怒、忧、思、悲、惊、恐，皆通也。然则匀调是气，将何先焉？曰：气结则生痰，气盛则痰愈结，故调气必先豁痰，如七气汤以半夏为主，而官桂佐之，乃良法也，盖冷则生气，夫调气必先豁痰，其中亦不可无辛剂、温剂之药，是以方中用桂者，乃温中散结之意也。不然，七情相干，痰涎凝结，如絮如膜，甚如梅核，胶窒于咽喉之内，吐之不出，吞之不下，或中满艰食，或上气喘急，曰气膈，曰气滞，曰气秘，曰气中，以五积六聚，痞癖症瘕，心腹块痛，发则欲绝，殆无往而不至也。是以七情皆能致病。
如寒气郁于中而作痛，宜七气汤、盐煎散、东垣升阳顺气汤之类。
如气逆者，抑之。以木香流气饮、降气汤之类。
如有热者，须加凉剂抑之，斯乃从阴引阳也。
如气在膈臆间，而为痞满、刺痛、伏梁等症者，宜二陈汤加枳实、黄连、桔梗、瓜蒌、木香之类。
如在下焦，而为奔豚、七情等症，本方加桃仁、栀子、山楂、橘核、茴香、川楝子、荔核之类。
如在两胁，攻筑作痛者，本方加青皮、柴胡、芍药、龙胆草之类。
如在中焦，而为痞满胀急者，本方加木香、厚朴、槟榔、枳壳或平胃散，以平其敦阜之气。
如妇人胎前产后一切气症，皆以四物汤为主，加之疏气、行气之剂，而为治气之大法也。
如破诸滞气，上焦须用枳壳，下焦须用枳实。但不宜多用，多则泻真气。
如实热在内，相火上冲，气滞者，宜知母、黄柏、黄连、黄芩。
如阴虚气滞者，宜四物汤加玄参、黄连以补阴血。
如气刺痛，用枳实，看何部分以引经药道使以行之。
如禀受素壮而气刺痛，宜枳壳、乌药。
若肥白气虚之人气刺痛者，宜参、术加木香。
若因事，气郁不舒畅而刺痛者，亦宜木香。
〔药方〕
●苏子降气汤
治气不升降，痰涎壅塞，气满，气痛等症。治宜行气血，豁痰涎。是以用苏子、厚朴、陈皮、生姜利滞气，前胡、半夏豁痰涎，归尾活血，肉桂温中，通血脉，甘草、大枣补中健脾。
苏子（苦甘辛温，七分）　厚朴（苦辛温，一钱）　陈皮（苦辛咸，二钱）　生姜（辛温，三片）　前胡（苦辛凉，七分）　半夏（苦辛温，一钱）　归尾（苦辛温，二钱）　枣子（甘寒，三枚）　肉桂（苦辛温，五分）　甘草（炙，甘温，五分）　水煎。温服。
●清膈丸
治一切湿热之气壅塞郁闷。治宜胜湿清热，兼疏壅可也。经云：苦以胜湿，寒以胜热，是以用黄芩、黄连之苦寒，胜湿除热。又云：辛以散之，是以用苍术、香附之辛，散郁燥湿。
黄芩（姜汁炒，二两）　黄连（姜汁炒，二两）　苍术（辛温，泔浸，二两）　香附（童便浸，二两）　为末，以鲜红熟瓜蒌，去皮用穰，捣糊为丸如绿豆大。白汤下三五十丸。
●正气天香散
治男、妇一切气痛。经云：通则不痛，痛则不通。痛者，皆由抑郁而不通畅之故也。治宜疏郁通滞。经云：辛以散之，是以用乌药、香附、陈皮、紫苏、乾姜诸辛药，散郁行滞。
乌药（顺气，一钱）　香附（行散郁，一钱）　陈皮（辛温，去白，二钱）　紫苏（辛寒，八分）　乾姜（辛温，五分）　水煎。稍热服。
●木香槟榔丸
治呕吐酸水，痰涎不利，头目昏眩，及一切酒毒，及食积，下痢脓血，大便闭塞，痰唾稠黏，膨胀气满等症。皆由气郁成热，自热生湿所致。治宜散郁清热。经云：辛以散之，是以用槟榔、木香、橘红、枳壳、香附、青皮诸辛药，行郁气，豁痰涎；黑丑、莪术削坚积，消膨胀；当归活血，佐大黄通秘，助黄连以祛湿热。
木香（苦辛温，二两）　槟榔（苦辛温，二两）　枳壳（苦辛温，一两）　橘红（辛温，一两）　香附（辛温，二两）　青皮（辛温，一两）　黑丑（辛寒，五钱）　莪术（苦辛，五钱）　黄柏（苦寒，一两）　当归（辛温，二两）　大黄（苦寒，一两）　黄连（苦寒，二两）　为细末，滴水丸。温水下，取利为度。
●苏合香丸
治一切气卒，暴心痛，小儿惊搐，大人中风卒死等症。此药大能通利关窍，顺气化痰。用沉香、麝香、木香、檀香、熏陆香、苏合香、安息香、龙脑诸辛香辛窜之剂，关窍使开之，通血脉，顺气行痰；丁香、荜茇温中缓胃，壮脾止吐；白术补中；诃子豁痰；犀角解热；朱砂以安心神。
沉香（辛温，五钱）　麝香（辛温，五钱）　木香（辛热，二两）　安息（酒煮为胶，一两）　熏陆香（另研，一两）　檀香（辛甘，一两）　龙脑（辛热，五钱）　荜茇（辛热，七钱）　朱砂（甘寒，一两）　白术（苦辛温，二两）　诃子（酸寒，二两）　犀角（辛酸寒，二两）　苏合香（辛甘温，一两和安息香入内）　共为极细末，入安息香、苏合香胶，捣匀，炼蜜为丸。空心每用温酒或白汤下三五十丸。
●木香流气饮
治诸气痞塞不通，胸膈膨胀，面目浮，四肢肿，口苦咽乾，大小便不利。此皆中气有亏，运动失常，冷气壅郁所致。治宜补中气，健运动可也。是以用人参、白术、茯苓、甘草补中健脾；木香、陈皮、青皮、厚朴、香白芷、菖蒲、槟榔、沉香等诸辛药，行滞气，通痞塞，以除胀满；木瓜、大腹皮行水清热，敛气宽中，以消浮肿；麦门冬清肺金，理气之源；半夏豁痰涎以开经络；莪术削坚积；木通疏肾气，利小便；丁香、草果、藿香快脾和胃；肉桂通血脉。
人参（甘温，二钱）　白术（苦甘温，一钱）　茯苓（甘淡平，八分）　炙草（甘温，五分）　木香（苦辛温，五分）　厚朴（苦辛温，三分）　青皮（辛温，三分）　香附（辛温，三分）　白芷（辛温，七分）　菖蒲（苦辛温，七分）　紫苏（辛温，六分）　肉桂（辛热，六分）　槟榔（苦辛温，七分）　麦门（甘辛凉，七分）　莪术（辛苦温，七分）　草果（辛温，七分）　半夏（辛温，八分）　沉香（苦辛甘，八分）　藿香（苦甘辛，八分）　木通（淡平，八分）　木瓜（酸苦涩，一钱）　陈皮（苦辛温，一钱）　大腹（苦辛温，五分）　丁香（苦辛，五分）　水煎。温服。一本加生姜三片、大枣二枚。
●七气汤
治七情伤气，运动失常，郁结于中，不得舒畅，以作心腹绞痛。治宜补中散郁。是以用人参、甘草补中健脾，肉桂、半夏散郁。
人参（甘温，二钱）　炙草（甘温，五分）　肉桂（甘辛，五分）　半夏（辛温，一钱）　水煎。温服。
●升阳顺气汤
治饮食劳倦致伤中气，运动失常，以致气滞壅郁而为痞。治宜补中健脾为本，导滞行郁为标。是以用人参、黄耆、甘草补中健脾，草豆蔻、神麴消宿积郁滞，陈皮、半夏散逆滞之气，兼豁痰涎，升麻、柴胡升提壅郁之胃气，黄柏泄阴火，当归活血调气，各归其经。
人参（甘温，三钱）　黄耆（甘温，二钱）　神麴（苦辛温，一钱）　草蔻（辛温，五分）　柴胡（苦寒，五分）　半夏（辛温，八分）　升麻（苦寒，八分）　陈皮（辛温，八分）　黄柏（苦寒，五分）　当归（甘辛温，一钱）　姜三片，水煎。温服。
●补中益气汤
治饮食劳倦致伤元气，自汗，无力，身热，短气不足以息。是以用黄耆，益皮毛，实腠理，无令汗泄以耗元气；甘草泄火，助人参、白术补中健脾，升麻、柴胡升引胃气上行，以助发生之气；陈皮行滞气；黄柏救肾水，泄阴火，以解烦热；当归调气血各归其经。
黄耆（甘温，二钱）　炙草（甘温，五分）　白术（苦甘温，一钱）　人参（甘温，二钱）　升麻（苦寒，二钱）　柴胡（苦寒，五分）　陈皮（苦辛温，八分）　黄柏（辛寒，三分）　当归（辛甘温，一钱）　生姜三片，水煎。温服。一本无姜。
●四君子汤
治一切气虚。经云：中气不足者，补之以甘温，是以用参、术、茯苓、甘草补中益气。
人参（甘温，三钱）　白术（苦甘温，二钱）　白茯苓（甘淡平，一钱）　炙草（甘温，七分）　水煎。温服。不拘时，日三服。
●分气丸
治食伤太阴，胸膈痞满闷，痰涎壅滞，饮食不进。治宜化宿积，散痞气，消痰进食可也。是以用砂仁、白豆蔻化宿食，三稜、莪术、黑丑去积滞，青皮、橘红、枳实、木香行痞气，疏壅滞，助萝卜子豁痰涎，加荜澄茄快脾和胃。
三稜（苦辛温，五钱）　莪术（苦辛温，五钱）　黑丑（苦辛温，五钱）　砂仁（苦辛，一两）　青皮（苦辛温，一两）　枳实（苦辛温，一两）　荜澄茄（辛热，一两）　木香（辛温，一两）　白蔻（苦辛温，二两）　橘红（苦辛温，二两）　萝卜子（辛温，二两）　为丸，面糊丸。每姜汤送下三五十丸。
●指迷七气汤
治七情之气相干，阴阳不得升降，气道壅滞，攻冲作痛。治宜疏壅滞之气。是以用青皮、橘红、香附疏壅滞之气，气滞不无痰生，故佐桔梗、半夏散逆气豁痰；莪术削坚积；肉桂通血脉，和荣卫；藿香、益智温胃和脾；甘草补中健脾。
香附（二钱）　青皮（去白）　藿香　陈皮（去白）　桔梗　莪术　官桂　藿香　益仁　甘草　半夏（各一钱）　水二盅，姜三片、红枣二枚，煎一盅。食远服。
●分心流气饮
治一切气留滞于胸膈之间，不能流畅，以致痞闷，噎塞不通，大便虚秘。
木香（五分）　槟榔（五分）　桔梗（七分）　厚朴（七分）　半夏（七分）　紫苏（八分）　香附（一钱）　橘红（八分）　白术（二钱）　炙甘草（五分）　人参（二钱）　麦门冬（一钱）　桑白皮（七分）　丁香（七分）　草果（七分）　藿香（一钱）　水煎。温服。
●三和散
治湿气胀浮肿。宜疏壅滞之结气，而痞等症自消。是以用木香、槟榔、陈皮、川芎、羌活、紫苏、沉香、木瓜等，及大腹皮诸辛剂，疏壅散滞，佐白术、茯苓、甘草、胜湿补中。
木香（苦辛温，五钱）　羌活（辛温，一两）　川芎（辛温，一两）　白术（苦甘温，二两）　茯苓（甘平，一两）　槟榔（苦辛温，八钱）　炙草（甘温，五钱）　沉香（苦辛，五钱）　陈皮（苦辛温，八钱）　紫苏（苦辛温，八钱）　木瓜（甘酸，一两）　大腹（苦辛凉，二两）　为细末。每用生姜汤调下一二钱。
●蟠葱散
治男妇脾胃虚冷，气滞不行，以致心腹痛连胸、胁、小肠、膀胱，及妇人血气刺痛。治宜温中散寒，疏郁导滞可也。是以用丁香、砂仁、肉桂、乾姜温中散寒，茯苓、甘草健脾散结气，苍术、槟榔、青皮行滞，玄胡、三稜、莪术导积。
砂仁（辛温，一两）　肉桂（辛甘热）　茯苓（甘平）　苍术（苦辛温，各一两）　丁香（辛热，一两）　乾姜（辛热，一两）　炙草（甘温，一两）　槟榔（辛温，一两半）　青皮（辛温，三两）　玄胡（苦辛温，二两）　三稜（辛温，一两）　莪术（苦辛温，一两）　共为细末，每以五钱，水二锺，煎一锺，和渣服。
●六合汤
治血虚隧道枯涩，气因壅滞。治宜补血以荣经隧为本，疏导滞气为标。是以用当归、川芎、地黄、芍药以补血，槟榔、木香以导滞。
当归（辛甘温，三钱）　川芎（辛温，一钱）　地黄（苦辛寒，二钱）　白芍（酸寒，七分）　木香（苦辛温，一钱）　槟榔（辛温，八分）　水煎。温服。
●木香化滞散
治一切气郁之症。经云：壮者气行则愈。是以用人参、白术、茯苓补益正气，木香、陈皮、青皮、檀香、大腹皮、姜黄散滞行郁，藿香、砂仁、白豆蔻温脾和胃，疏壅导滞。
人参（甘温，三钱）　白术（苦甘温，三钱）　茯苓（甘平，一钱）　木香（苦辛温，七分）　陈皮（苦辛温，八分）　藿香（甘平温，八分）　姜黄（辛苦，五分）　白蔻（辛温，二钱）　檀香（辛甘温，五分）　大腹皮（辛温，一钱）　桔梗（辛温，一钱）　砂仁（甘辛苦，七分）　青皮（苦辛温，八分）　水煎。温服。
●乌药平气散
治肺气上攻，头目昏眩，及一切诸气不和，喘满迫促，此皆气血不充、寒郁所致。宜补养中气为本，疏壅导滞为标。是以用人参、白术、茯苓、甘草益气，乌药、川芎、白芷行滞散郁，木瓜疗脚气，五味救肺喘促，当归分理气血各归其所。
人参（甘温，三钱）　白术（苦甘温，二钱）　茯苓（甘平，一钱）　炙草（甘温，七分）　乌药（苦甘温，八分）　川芎（辛温，八分）　木瓜（酸辛温，一钱）　五味（酸辛，五分）　白芷（辛温，五分）　当归（甘温，一钱）　姜三片，水煎服。一本有麻黄六分，学者宜裁度之。
●复元通气散
治气不宣流，或成疮疖，或为耳鸣耳聋，及一切挫闪等症。治宜行气活血。是以用木香、陈皮、茴香、牵牛行滞气；佐玄胡活瘀血，川山甲疏通经络，甘草和药性。
木香（苦辛温，七钱）　陈皮（苦辛温，一两）　茴香（辛甘温，七钱）　牵牛（辛温，五钱）　玄胡（苦辛温，五钱）　川山甲（甘寒，三钱）　甘草（甘温，三钱）　为细末。每用热酒调下三钱，日三服。
●盐煎散
治男、妇一切冷气冲胸胁作痛，脾胃虚冷，呕泄，疝痛。是以用川芎、厚朴、槟榔、陈皮、枳实以行滞气；荜澄茄、砂仁、草果、良姜、麦芽、肉蔻温脾和胃，消宿积，散冷气，以止呕泄；羌活、苍术以疏壅滞之气；甘草、茯苓健脾；茴香利膀胱小肠之气，以除疝痛。
川芎（辛温，七分）　厚朴（苦辛温，八分）　槟榔（辛温，七分）　枳壳（苦辛温，八分）　陈皮（苦辛，一钱）　荜澄茄（辛热，一钱）　砂仁（辛温，一钱）　苍术（苦温，一钱）　草果（辛温，七分）　麦芽（甘温，七分）　良姜（苦辛温，七分）　肉蔻（苦辛温，一钱）　炙草（甘寒，五钱）　白茯苓（甘平，八钱）　茴香（辛甘温，一钱）　水二锺，盐一撮，煎一锺服。
●化气散
治一切食积壅气不舒。治宜驱食积，疏壅气可也。是以用麦芽、神麴消宿食，三稜、莪术导积滞，青皮、陈皮、台乌、香附、厚朴以疏壅滞之气，甘草和中缓药性。
麦芽（甘温，七分）　神麴（甘辛温，一钱）　三稜（苦辛温，七分）　莪术（辛温，七分）　青皮（苦辛温，一钱）　陈皮（苦辛温，钱半）　台乌（辛温，一钱）　香附（辛温，二钱）　厚朴（苦辛温，八分）　炙草（甘温，五分）　姜三片，水煎。不拘时服。
●东垣木香顺气散
治脾湿壅滞，运动失常，以致清气不升而为飧泄，浊气不降而为腹胀。治宜疏壅滞，升清气为主。是以用苍术、厚朴、木香、青皮、陈皮、生姜疏散壅滞，升麻、柴胡升提清气上行，半夏降逆气下导，茯苓、泽泻渗脾湿，草豆蔻、益智、吴茱萸温胃和中散郁，当归分理气血，各归其所。
苍术（辛温，一钱）　厚朴（苦辛温，七分）　木香（苦辛温，八分）　青皮（辛温，七分）　陈皮（苦辛温，二分）　生姜（辛温，三片）　升麻（苦寒，四分）　柴胡（苦寒，四分）　半夏（苦辛温，一钱）　茯苓（甘平，一钱）　泽泻（甘酸寒，八分）　当归（辛温，二分）　草蔻（辛温，一钱）　吴茱萸（辛热，八分）　益智仁（辛温，八分）　水煎。不拘时服。
〔附方〕
●二陈汤　治风痰壅滞。见痰门。
●清暑益气汤　治热伤元气，食少体倦。见暑门。

血门  ***************************
〔论〕
血者，荣也，水穀之精也，阳气之配也。生于心，统于脾，藏于肝，附于气。是以气升血升，气降血降，气寒血寒，气热血热，气清血清，气乱血乱，气行血行，气止血止。经云：气引血行，血随气转是也。随气转运，宣布于百骸，灌溉于九窍，是以经云：目得血而能视，耳得血而能听，足得血而能步，手得血而能握，脉得血而能充。运用无穷，常藉饮食之气日滋，经云：水气入胃，其血乃成是也。其为病也，有虚，有滞，有热，有寒。夫血虚则阳盛，阳盛则火动，火动则载血上行，越出诸窍而为吐血、呕血、鼽血等症；血热者，阳气陷入血中，血因而热，随气下流而为溺血、便血、崩血、肠风下血等症，血寒则凝于藏府之间，而为症瘕之病；血滞则蓄于皮肤之间，而为壅脓之毒。治疗之法宜以四物汤为主加减。如血虚者，倍归、地，加人参等剂以补之；血热者，易生地，加黄连、地骨皮以凉之；血寒者，或加姜、附以散寒，或倍川芎活凝结；血滞者，或加牛膝、香附子以开郁，或佐水蛭、虻虫破积瘀。全在圆机，不可拘执。是以先哲治血症，除伤寒见血，乃是邪热炽盛，壅遏于经，不得伸越，迫血妄行，上出而为呕、衄，下出而为便、溺，血出热散而愈。馀症见血，上出者，乃是火载血上，宜以滋阴降火为主，下出者，乃是阳气陷入血中，热血随气下脱，宜以提气凉血为先。详其血在何经，佐以本经引导之药，如心经咯血，泻火加麦门冬，清血加黄连；肺经咯血，泄火以石膏，清血用片芩，肝经呕血，泄火用柴胡，清血以条芩；肾经咳血，泄火用知母，清血以黄柏；脾经涎血，泻火以芍药，清血以生地，胃经吐血，泄火以大黄，清血用栀子；三焦经涌血，泻火用连翘，清血以地骨皮；膀胱经淋血，泻火以琥珀、滑石，清血用黄柏、车前；心包络嗽血，泻火以麦门冬，清血用牡丹皮。大肠下血，泄火用连翘，清血以条芩；小肠溺血，泻火以木通，清血用栀子。如瘀血，宜韭汁、藕汁、茅根、桃仁之类，如行血宜归尾、川芎、红花之类，补血宜当归、熟地之类，凉血，宜犀角、生地、玄参、黄连之类，止血蒲黄、京墨、樗根、棕榈灰之类。全在详其虚实，不可纵胆妄施，以致夭人天命。
〔血症脉法〕
《内经》曰：脉来如悬钩为衄血。脉至而搏、血衄、身热者死。癖下脓血，脉数则死，沉小则生。
《脉经》曰：诸涩濡弱为亡血；脉芤为失血，涩为少血。凡吐血、唾血，脉滑小弱者生，实者死。
〔治血大法〕
夫血者，神气也，持之则存，失之则亡。是以血盛则形盛，血衰则形衰，神静则阴生，形没则阳亢，阳亢则阴愈亏矣。故凡血上出者，宜滋阴降火为本，下行者，提气凉血为先。降火不越童便、韭汁，凉血不外生地、黄连。大法以四物汤为主加减。
山栀最能清胃脘之血。
川芎乃血中之气药，通肝经，性味辛散，能行血滞于气。
地黄乃血中血药也，通肾经，性味甘寒，能生真阴之不足。
当归乃血中之主药，分三治。头，止血；身，养血；梢，行血。性味辛温，通肝经；全用能使气血各归其所，故以当归名焉。
芍药阴分血药也，通脾经，性味酸寒，能和血，治血虚。腹痛血滞者，宜桃仁、红花、苏木、血竭、牡丹皮之类加减于合四物汤。血崩者，宜蒲黄、阿胶、地榆、百草霜、棕榈灰之类加减合四物汤。
血痛者，宜乳香、没药、五灵脂、凌霄花之类加减合四物汤。
血虚者，宜当归、熟地、苁蓉、锁阳、牛膝、枸杞、益母、夏枯、龟板之类加减合四物汤。
血燥者，宜乳酪、白蜜、酥油之类加减合四物汤。
血寒者，宜乾姜、肉桂之类加减合四物汤。
血热者，宜生地、苦参之类加减合四物汤。
〔丹溪治血症活套〕
凡诸血症，皆是阳盛阴虚，君、相二火亢甚，煎迫其血出于诸窍。宜以四物汤加知母、黄柏，补阴降火为主。
如衄血、咳血、吐痰带血丝出者，皆从肺出来。本方加酒芩、茅花以泻肺。
如衄血、吐血，从胃中来。本方加石膏、知母以泻胃火。
如唾血、咯血及潮热咳血，皆从肾中来。本方加栀子、黄柏，少加肉桂，以泻肾中火。
如小便血于溺孔中出、频数作淋、作痛或杂尿而出者，乃从膀胱中来。本方加栀子、瞿麦、牛膝、滑石之类，泻膀胱火。
如大便未粪而血先来者，谓之近血，乃从大肠中来。本方加槟榔、枳实、槐花、条芩之类，以泄大肠经火。
如先大便而后血来者，谓之远血，乃自小肠中来。本方加木通、茱萸、炒黄连之类，以泄小肠经火是也。
如血出口鼻者，本方加犀角、芩、黄之类以清之，或加茅花、棕榈灰之类以止之，或加童便、韭汁、山茶花、牡丹皮之类以降之。
吐血觉胸中气塞，上吐紫血者，壮实人宜桃仁承气汤下之。
如血出大便者，本方加红花、侧柏叶、条芩之类以清之，或加地榆、荆芥、白芷、茆花之类以止之。
如血出小便者，本方加瞿麦、天麦二门冬、栀子之类以清之，或加滑石、木通、大小蓟之类以行之。
凡先吐红，后见痰嗽，乃是阴虚火动，火不下降。亦宜四物汤为主，加降火导痰之药。
凡先痰嗽，而后见红者，多是痰郁积热。宜降痰火为急。
凡痰嗽者中带红，此是胃中滞血，热蒸而出。重者用栀子，轻者枳实亦效。
凡忽暴吐紫黑血一碗许者，无害，吐出愈好。此乃热伤血死于中。宜四物汤、解毒汤。
凡大吐血不止。宜以炒乾姜调童便服之，立止。此从治法。
凡舌上无故出血，如线不止，以槐花炒，研末，乾掺之。
凡呕血，用韭汁、童便、姜汁磨郁金，饮之，其血自消。
凡怒气逆甚，则呕血暴甚。治宜静养，经云：抑怒以全阴，是也。
咯血，乃痰带血丝是也。宜四物汤合地黄膏、牛膝膏加姜汁、青黛、童便、竹沥。此血乃出于肾，或用天门冬、麦门冬、贝母、知母、桔梗、百部、黄柏、远志、熟地、牡丹皮、姜、桂之属。
衄血、鼽血等，大抵皆与吐血同。宜犀角地黄汤加入郁金，或用山茶花末，用童便、韭汁、姜汁调下，亦可。此乃血出于肺，以升麻、犀角、栀子、黄芩、生地、芍药、紫菀、丹参、阿胶之属大效。
溺血痛者为淋，不痛者为溺。宜用山栀仁，或加小蓟、琥珀于四物汤，或用生料五苓散合艾胶汤，吞鹿茸丸。
茎中痛用甘草尾入血药中，少佐地榆、陈皮、白芍、棕榈灰。
大抵小便出血，则小肠气闭小便难。以油头发烧灰存性，为末，车前子汤调下，甚效。
凡下血之症，不可纯用寒凉之症之药，必于寒凉药中加辛味为佐。如久不愈则用温剂，必兼升降药，加入酒煮，如酒煮黄连丸之类，乃寒因热用是也。
肠风藏毒，乃胃与大肠主之。盖由坐卧风湿，或醉饱房劳，或食生冷停寒，或因酒积热，以致荣卫失运，渗入肠中。此肠风藏毒所由作也。如挟热，下血褐而色黯，腹腔内微痛，为藏毒；如挟寒，下血清而色鲜，肠甚痛，为肠风。大法先宜解散肠胃风邪。挟热则用败毒散，挟冷则用不换金正气散，俱加川芎、当归，其败毒散宜加茯苓、槐花，不换金加茯苓、木香。虽然，精血皆生于穀气，故此症多以脾胃药收功，宜四君子汤、参苓白术散、枳壳散、小乌沉汤皆有大效，盖胃气一回，其气血自循经矣。
〔治血方〕
●四物汤
治一切血虚之症。经云：阴不足者补之以味。用归、芎、熟地、芍药以补阴血之不足。
当归（苦辛温）　熟地黄（苦辛寒）　川芎（辛温）　芍药（苦辛寒，各一钱）水煎。不拘时服。
●三黄补血汤
治吐血。用黄耆泻肺火，益元气，使阳生而阴自长；用柴胡、升麻、牡丹皮、生地解蒸热；助当归、熟地、白芍、川芎以补阴血。
黄耆（甘温，一钱）　柴胡（苦寒，七分）　升麻（苦寒，三分）　牡丹皮（辛苦寒，三分）　熟地黄（辛寒，一钱）　生地黄（苦甘寒，一钱）　当归（辛温，一钱）　白芍药（苦酸寒，七分）　川芎（辛温，五分）　水煎。温服。
●犀角地黄汤
治衄血、吐血。用犀角解内热，助赤芍、生地、牡丹皮凉血以生新血。
犀角（苦酸寒，一钱）　赤芍药（苦酸寒，一钱）　牡丹皮（辛凉，一钱）　生地黄（辛寒，二钱）　水煎。温服，须食后。
●加减四物汤
治肠风下血。用防风、荆芥散肠藏之风毒，当归、川芎调血，地榆、生地、槐花、条芩凉下焦大肠之血热，枳壳以利大肠气，侧柏叶以止血，乌梅肉收大肠血热，甘草泻火和药性。
防风（辛甘温，一钱）　荆芥（苦辛凉，八分）　当归甘辛温，二钱）　川芎（辛温，七分）　地榆（苦辛寒，一钱）　生地黄（甘寒，一钱）　槐花（苦寒，炒，五钱）　条芩（苦寒，一钱）　枳壳（苦辛温，八分）　侧柏叶（苦涩凉，一钱）　乌梅（甘酸，二枚）　生草（甘寒，五分）　水煎。空心服。
●枳壳汤
治大肠经气郁成湿热，下痢脓血。治宜散郁气，除湿热可也。经云：辛可以散郁，苦可以胜湿。是以用枳壳之苦辛以散郁滞，黄连之苦寒以去湿热。
枳壳（苦辛温，去穰，炒黄色，五钱）　黄连（苦寒，一两，用槐花四两，酒炒拌，去槐花不用）　水煎。温服，作二剂。
●麝香散
治鼻血不止。经云：酸主收之，涩可固脱。是以用枯矾、龙骨之酸涩，以收鼻中脱涌之血，佐麝香之辛，通关窍，引药直透病所。
枯矾（酸涩，五分）　龙骨（甘涩寒，一钱）　麝香（辛温，五分）　为末。先用凉水洗净，然后用三五钱吹入鼻，用湿纸醮药入鼻妙。
●断红丸
治藏府虚寒，下血不止，面色痿黄，羸瘦。用附子驱风散寒，黄耆补虚劳，益元气，当归、鹿茸、续断生新血，阿胶、枯矾、侧柏叶止血。
附子（辛热，五钱）　黄耆（甘温，一两）　当归（辛甘温，二两）　鹿茸（醋炙，一两）　续断（一两）　阿胶（二两）　枯矾（三钱）　侧柏叶（六钱）　为末，醋煮，米糊丸。空心米饮下五七十丸。
●黄耆散
治咳血，或成劳，发热汗出。用黄耆益元气，退虚热，实腠理以止汗；麦门、桔梗清金止嗽；熟地、白术补阴血；生甘草泻火、缓中、和药。
黄耆（甘温，三钱）　麦门冬（苦甘寒，二钱）　桔梗（苦辛温，一钱）　熟地黄（甘寒，二钱）　白芍药（苦酸寒，一钱）　生甘草（甘寒，六分）　作二服。
●归脾汤
治思虑伤脾，不能统摄心血，以致血妄行，或吐、或下，心神恍惚。治宜补中安神。是以用人参、白术、黄耆、龙眼肉、炙甘草补中安神，木香顺气调血而不妄行，茯神、酸枣仁安心神以定恍惚。
人参（甘温，二钱）　白术（苦甘温，一钱）　黄耆（甘温，一钱）　龙眼肉（二钱）　炙草（甘温，五分）　木香（苦辛温，五分）　酸枣（辛甘酸，八分）　茯神（淡平，一钱）　水煎。温服。
●当归导滞汤
治跌坠、搏击、一切瘀血内蓄作痛。故用当归引大黄入血室，下瘀积之血。
归尾（甘辛温，五钱）　大黄（苦寒，三钱）　水煎。食前温服。
●越鞠丸
治一切血因气郁之症。治宜散郁活血。经云：辛以散之。故用香附、青黛、川芎诸辛以导散郁气，桃仁、红花诸辛以行郁血。
红花（苦辛寒，一钱）　香附（苦辛温，一钱）　青黛（辛咸寒，七分）　川芎（辛温，七分）　桃仁（去皮，研，七分）　为末，米饭丸。食前姜汤下五七十丸。
●九味二陈汤
治中气亏败，运动失常，郁成痰饮，杂血而出。治宜补中、疏郁、豁痰。是以用人参、白术、茯苓、甘草补中健脾，陈皮、青皮散郁道结，佐以神麴、半夏降逆气以豁痰。
人参（甘寒，二钱）　白术（苦甘温，一钱）　茯苓（甘平，八分）　炙草（甘温，五分）　陈皮（苦辛温，一钱）　青皮（苦辛温，一钱）　川芎（辛温，七分）　神麴（辛温，七分）　半夏（苦辛温，七分）　水煎。温服。
如胃不和，加藿香。
如渴，去半夏，加葛根。
痰结成块，加贝母、黄芩。
如小便赤涩，加黄柏。
大便结燥，加当归。
如心烦，加黄连。
便血，加煅牡蛎。
胃火上涌，加炒栀子仁。
见红过多于痰，去半夏，恐燥损其血故也。加生地、牡丹皮，或佐以桃仁泥三分。
●又方
治见血后，脾胃弱，精神少。治宜益血清血，补中健脾。故用当归、芍药益阴血，五味、麦门清肺金，人参、黄耆补中健脾。
当归（辛温，二钱）　白芍药（苦酸寒，二钱）　五味子（酸甘平，五分）　麦门冬（甘寒，一钱）　人参（甘温，二钱）　黄耆（甘温，一钱）　炙草（甘温，五分）　水煎。食后服，日三服。
●大阿胶丸
治肺虚客热，以致乾呕，咳嗽，乃心血亏欠，恍惚。治宜益肺清金，泻火安神。是以用人参、阿胶补肺，麦门冬、北五味、百部根清肺金，助熟地、杜仲、丹参滋益肾阴以胜火热，茯苓、贝母散结气清痰，山药、茯苓、柏子仁、远志安神定恍惚。
人参（甘温，一两）　阿胶（甘平，二两）　麦门冬（苦辛凉，八钱）　百部（甘凉，五钱）　北五味（甘平，五钱）　熟地黄（苦甘寒，二两）　杜仲（辛甘温，八钱）　丹参（苦寒，一两）　茯苓（甘平，八钱）　贝母（苦甘寒，八钱）　山药（苦甘寒，一两）　茯神（甘平，八钱）　柏子（甘寒，五钱）　远志（苦温，七钱）　为末，炼蜜丸弹子大。每食后，沸汤溶化下一丸，日三服。
●茯苓补心汤
治心气虚耗，不能生血，以致阴虚火动，咳嗽脓血。治宜补阴降火，润肺利气清痰。是以用当归、熟地、白芍、川芎益阴血，人参、茯苓、甘草补中润肺，紫苏、桔梗、枳壳、陈皮利气，助前胡、半夏豁痰，葛根止渴除烦热。
当归（甘辛温，二钱）　熟地黄（苦甘寒，二钱）　白芍药（苦酸寒，一钱）　川芎（辛温，六分）　人参（甘温，二钱）　茯苓（甘平，二钱）　炙草（甘温，六分）　紫苏（辛温，二钱）　陈皮（苦辛温，八分）　桔梗（苦辛温，八分）　前胡（苦辛温，八分）　枳壳（甘温，六分）　半夏（辛温，八分）　葛根（苦甘凉，一钱）　水煎。食后服，日三次服。
●保命生地黄散
治呕血，蒸热，出汗。治宜抑阴益阳。是以用生地黄、枸杞、白芍等凉血补阴，天门冬、黄芩、地骨皮抑阳退热，黄耆补虚汗，甘草缓药和中。
天门冬（苦甘温，八分）　生地黄（苦甘寒，三钱）　熟地黄（甘寒，三分）　枸杞（甘寒，二钱）　白芍药（酸寒，一钱）　地骨皮（苦寒，一钱）　黄芩（苦寒，二钱）　黄耆（甘温，二钱）　炙草（甘温，七分）　水煎。日中服。
●又方
治咯痰带血而出，此乃脾湿壅郁生痰，挟火动血所致。治宜理脾清痰疏郁为本，益阴血退火热为标。是以用白术理脾湿，佐桔梗、贝母以清痰，加青皮以疏郁，当归、桃仁、芍药益血，牡丹皮、栀子、黄芩以清热，生甘草以泻火。
白术（苦甘温，二钱）　贝母（苦甘寒，钱半）　桔梗（苦甘温，七分）　青皮（甘温，七分）　当归（苦辛温，二钱）　桃仁（苦甘平，七分）　白芍药（苦酸寒，八分）　栀子（苦寒，七分）　甘草（甘寒，五分）　牡丹皮（酸寒，一钱）　黄芩（苦寒，一钱）　水煎。温服。
●又方
治症同前。用人参、白术、茯苓、甘草补中健脾，橘红、枳壳、桔梗、半夏疏郁豁痰，桑白皮、五味子、黄芩泻火清肺。
人参（甘温，三钱）　白术（苦甘温，三钱）　茯苓（甘平，一钱）　炙草（甘温，五分）　橘红（苦辛温，八分）　枳壳（甘辛温，七分）　桔梗（苦辛温，七分）　黄芩（苦寒，一钱）　半夏（苦辛温，七分）　五味子（酸寒，七分）　桑白皮（苦酸，七分）　姜三片，水煎，不拘时服，日三次。一本有青黛。
●天门冬汤
治咳嗽伤肺动血。治宜润肺止嗽。是以用阿胶润肺，兼止咳咯之血，天门、杏仁、贝母救肺止嗽，助茯苓以清痰，佐生甘草以泻火。
阿胶（苦甘平，三钱）　天门冬（苦寒，二钱）　贝母（辛寒，一钱）　茯苓（甘平，八分）　杏仁（苦辛，七分）　生甘草（甘寒，三分）　水煎，阿胶调之。食后服，日三次。
●茜根散
治鼻血不止。夫血受热则上涌，是以用黄芩、生地以凉血，茜根、阿胶、侧柏叶以止血，甘草以泻火和药。
黄芩（苦寒，二钱）　生地黄（甘苦凉，三钱）　茜根（苦寒，一钱）　阿胶（甘寒，二钱）　侧柏叶（辛寒，二钱）　生甘草（甘寒，五分）　水煎服。一本加生姜三片。
●小蓟饮子
治下焦结热，或溺血，血淋。用竹叶、通草、栀子、滑石利小便，以泻下焦之热，生地凉血热，助藕、小蓟、当归头、蒲黄破瘀止血。
竹叶（甘淡，十个）　通草（甘淡，一钱）　滑石（甘寒，三钱）　生地黄（甘寒，二钱）　藕节（甘寒，钱半）　归头（辛温，一钱）　小蓟（甘寒，一钱）　蒲黄（八分）　水煎。空心顿服。
●当归承气汤
治邪热蓄血下焦，大便闭结。用当归、芒硝、大黄，入血分行瘀血，通大便以下结热，厚朴、枳实以利下焦壅滞之气。
当归（辛甘温，五钱）　芒硝（甘咸寒，四钱）　大黄（苦寒，五钱）　厚朴（苦辛温，三钱）　枳实（苦辛寒，三钱）　水煎，熟后入硝、黄。得利止服。
●槐花散
治大肠湿热壅滞，挟血、下血。治宜疏湿、清热、导壅滞。是以用陈皮、厚朴、枳壳以利大肠壅郁之气，苍术渗湿，槐花、乌梅凉大肠以收热，甘草泻火，归头止血。
陈皮（苦辛温，一钱）　厚朴（苦辛温，八分）　枳壳（苦辛温，一钱）　苍术（辛温，二钱）　槐花（苦寒，三钱）　乌梅肉（酸寒，一钱）　生甘草（甘寒，六分）　归头（甘辛，二钱）　水煎。温服。
●黄连丸
治大肠湿热，迫血下行，经云：苦可以胜湿，寒可以胜热。是以用黄连之苦寒，胜湿除热，赤茯苓散结胜湿，阿胶止血。
黄连（苦寒，四两）　茯苓（甘平，一两）　阿胶（甘平，五钱）　为末，煎阿胶溶化成糊，为丸。每食米饮下三五十九。黄连酒煮。
●枳壳散
治风伤肠藏，郁热迫血下行。治宜散风、疏壅、清热。是以用荆芥穗以散热，枳壳以宽大肠壅郁之气，槐花以清大肠经热。
荆芥穗（辛凉，二钱）　枳壳（苦辛温，一钱）　槐花（苦寒，一钱）　为末，以稀粟米粥调五钱。如人行一里许，以粥压之。日进三服。
●又方
治症同前。用香附、枳壳利气，川芎散风，助以当归理血，槐花清热，甘草泻火。
香附（苦辛温，一钱）　枳壳（苦辛温，一钱）　川芎（辛温，七分）　当归（辛甘温，一钱）　槐花（苦寒，一钱）　生甘草（甘寒，七分）　水煎服。一本加姜、枣。
●又方
治积热便血。用苍术胜热，助陈皮利气，用黄连、黄柏、黄芩、连翘诸苦寒以退热。
苍术（甘辛温，一两）　陈皮（甘辛温，两半）　连翘（一两）　黄连（二两）　黄柏（一两）　黄芩（两半，俱苦寒之药）　为末，以新鲜生地黄八两捣膏，丸如梧桐子大。每以白汤食前送下三五十丸，日再服。
●又方
治肠风下血。用秦艽散风，升麻提气，条芩、槐角、青黛等以解热。
秦艽（苦辛温，二两）　升麻（苦寒，一两）　条芩（苦寒，一两）　槐角（苦寒，四两）　青黛（辛甘咸，二两）　为末，以生地黄四两捣膏，加酒为丸。食前米饮下三五十丸。
●附方
●桃仁承气汤　治男妇血结胸中，手不可近，及中焦蓄血等症。方见伤寒门。
●抵当汤　治下部蓄血等症。方见伤寒门。
●黄连香薷饮　治伏暑纯下血。方见暑门。


卷之五  ——————————————————————————————————————————————————————————————————————————————————————————

内伤门  ***************************
〔论〕
内伤之病，乃中气不足之症。夫精气者，即胃中水穀之精气也，盖人藉水穀以养生，而水穀之气又赖脾土以输化分布于藏府，灌溉于百骸。是以经云：饮食入胃，游溢精气，上输于脾，脾气散精，上归于肺，通调水道，下输膀胱，水精四布，五经并行，周流于一身，荣养于四末，以供无穷之用。苟脾气被伤，则转输失职，胃虽受谷，不能输布于各经，百病由此生焉。古云：补肾不如补脾，此之谓也。若饮食失节，脾气内乏，藏府俱无禀受，而内伤之病生焉。经云：饮食自倍，肠胃乃伤是也。况四肢皆原于脾，若劳役过度，脾气亦从而病，脾病则胃虽受谷，无由传化，故胃多从而伤。经云：有所劳倦，形气衰少，穀气不盛，上焦不行，下脘不通，胃气热，热气薰胸中是也。况劳倦过极，其胸中阳和之气皆亢成火，且曰饮食少进，中气愈亏，不能升降，故使上焦之气不行。经云：清阳不升是也。外乏饮食不入，内乏传化，故使下脘之气不通。经云：浊阴不降是也。上下不通，郁热之气皆成壮火。经云：气生壮火是也。其状与外感相似，但外感之症元气未亏，又加外淫所助，邪气愈炽，故口鼻喘息粗大，声音壮而有力；其内伤之症中气已亏，又加壮火食气，其气愈之，是以无气以动，而口鼻中皆短气，少气不足以息，声音微弱，倦言。东垣内外伤辩之详矣，兹不复辩，学者宜观本论。但丹溪又谓：饮食劳倦虽皆内伤不足之症，然不可混同一例而治。盖劳倦伤诚为不足之症，若饮食则当有不足、有馀之分。盖因饥乏以致胃气空虚，固诚不足，若因过饱饮食致伤中气，则又当为不足之中分为有馀。且伤酒又与伤食不同，盖食乃有质之物，酒乃无质之气，所以治法亦难同论，在乎各类推求可也。是以劳役与饥所致，固当以补中益气汤、升阳益气汤之类选而用之；若因过食致伤，又当以枳术丸、三稜消积丸之类加减用之，若因饮酒致伤，又以葛花解醒汤、枳术消导丸之类损益用之。其中又有挟痰、挟外感之兼症，全在圆机活法，慎毋拘执一端，学者深思可也。
〔内伤脉法〕
内伤之症，右寸气口脉大于人迎一倍，过在少阴则二倍，太阴则三倍。盖右寸乃太阴肺，主皮毛；右关足太阴脾，主肌肉；故脾、肺二脉皆紧盛也。
右寸气口急大而数，时一代而涩，涩者肺之本脉，代者元气不相接续。此饮食失节、劳役过甚，大虚之脉也。
右关脾脉大而数，数中显缓，时一代也。大谓独大于五脉，亦属于虚，但不甚，劳役之脉也。
右关胃脉损弱，甚则隐而不见，但内湿。脾脉之大数微缓，时一代，此饮食不节、寒温失所之脉也。
右关脉沉而滑缓，此宿食不消之脉也。
〔治内伤大法〕
内伤之症，东垣虽是详备，后丹溪谓世人病此者甚多。但中有挟痰、挟外感而动，治当补气为主，治其所挟为标。
如内伤轻而外感重，谓之外感挟内伤。法当先散外邪，而后补中气；或以解散药为君，以补中药为臣、使。
如气虚甚者，必少加附子以行参、耆之功。
如挟痰者，以补中益气汤加半夏竹沥、姜汁以为传送。
〔丹溪治内伤活套〕
内伤之症，乃中气不足，中气不足则六府之阳皆绝于外，而六府之阳气伤也，气伤藏乃病，藏病形乃应，是五藏、六府真气皆不足也，惟止阴火独旺，上乘阳分，故荣卫失守，诸病生焉。必以补中益气汤为主。法当见本方后。
如发斑，是胃气虚甚，相火游行于外，亦有因痰所致。
如因火，宜补而降之，痰热宜微汗而发之，切不可下。
如病退后燥渴不解，乃是蒸热于肺。宜以甘草、参、耆煎汤，加姜汁少许，冷服，或独参汤亦可。
〔治内伤方〕
●补中益气汤
治内伤中气，脾湿不流，以致阴火上乘而发蒸蒸之热；表上无阳，不能卫护皮毛，以致恶寒自汗。治宜益元气以护皮毛，补中升胃气以除热蒸。故用黄耆益元气，实腠理止汗而卫寒，人参、白术、陈皮、甘草以补中，佐升麻、柴胡升胃气，助黄柏以泄阳火而退蒸蒸之热，当归理气血，各归其所。
黄耆（甘温，三钱）　人参（甘温，二钱）　白术（苦甘温，二钱）　陈皮（辛温，七分）　炙草（甘温，五分）　升麻（甘寒，四分）　黄柏（苦寒，五分）　当归（辛甘温，一钱）　柴胡（苦辛，四分）　水煎。温服。
如咽乾者，加乾葛。
心刺痛者，乃血不足，倍当归。
如精神短少，倍人参。
有痰，加生姜、半夏。
如头痛，加蔓荆；痛甚，加川芎；顶脑痛，加藁本、细辛。
如咳嗽，夏加麦门冬、五味；秋冬加黄芩、麻黄；春加佛耳草、款冬花；冬嗽者，乃肺中伏火，去参，加五味。
如食不下者，乃胸中有寒，或气滞。加青皮、陈皮、木香。寒月加益智仁、草豆蔻，夏加芩、连，秋加槟榔、砂仁。
如心下痞闷，加黄连、芍药。
如腹痛者，加枳实、木香、砂仁、厚朴。天寒加生姜、肉桂。
腹痛，加白芍、甘草；有寒加桂心。夏加芩、连、乾葛、白芍，冬加益智仁、草豆蔻、半夏。
如胁痛，或喘急，加柴胡、甘草。
如脚软乏力或痛，加黄柏；不已，加防己。
如耳鸣，目黄，颊颔肿，肩膊肘臂外后臁痛，面赤，肺脉洪大者，加羌活、防风、甘草、藁本等，以通其经血，仍加黄芩、黄连以消肿。
如咽痛，颔肿，脉大，面赤者，加黄芩、桔梗、生甘草。
如身体重者，乃风湿相搏。加羌活、防风、藁本、苍术。
如疼止，勿再服。
如长夏湿土客邪太旺者，加苍术、白术、泽泻，上下分消其湿热之气。
●升阳益气汤
治过食伤中，传化不及，脾湿壅塞，胃气下溜，以致泄泻，腹痛，小便短涩。治宜疏壅湿，导积滞，升胃气可也。经云：风能胜湿。是以用防风、羌活、独活等诸风药以疏壅湿，厚朴导积滞；甘草、大枣健脾；升麻、柴胡升提下溜之胃气；泄泻不无损阴血，故加生地、白芍救阴血以止腹痛；佐泽泻利小水，分消其湿以止泻。
防风（辛温，八分）　羌活（辛温，八分）　独活（辛温，五分）　厚朴（姜汁炒，一钱）　炙草（甘温，五分）　大枣（甘温，三枚）　升麻（苦寒，七分）　柴胡（苦寒，七分）　生地（甘寒，七分）　白芍（苦酸寒，七分）　泽泻（甘咸寒，八分）　水二锺，煎一锺。温服。
●枳术丸
治饱食过度，输化不及，致伤中气。治宜健脾，导宿滞。故用白术补中健脾为君，枳实导积滞，消宿食为臣，荷叶以助生发之气为佐。
白术（苦甘温，土炒，六两）　枳实（苦辛温，姜汁炒，二两）　为末，用生荷叶包饭炊燥，捣末为丸。每以白汤送下三五十丸。
●参苓白术散
治脾胃虚弱，不思饮食，呕吐泻利。治宜健脾和胃。经云：中气不足者，甘以补之。是以用人参、白术、茯苓、扁豆、薏苡、山药、莲肉诸甘温，以补脾调胃进食止泻利，少佐砂仁以止呕。
人参（甘温，二两）　白术（苦甘温，二两）　茯苓（甘淡平，二两）　薏苡仁（甘温，一两）　扁豆（甘温，去壳，姜汁炒，二两）　莲肉（甘涩，去心，二两）　山药（甘温，二两）　桔梗（苦辛温，一两）　砂仁（甘辛温，五钱）　甘草（一两，炙）　为细末。每食后用枣汤调下五七分，日三服。
如噤口痢，易石莲肉，和石菖蒲二两、木香一两，粳米汤下。如休息痢，砂糖调下。
●丹溪保和丸
治饱食过度，致伤中气，食积不消，胸腹满闷，痰喘等症。只由宿食伤脾，运化不健，以致中焦气不舒而为满闷，津液郁而成痰。治宜导除宿食，而运化自健，馀症自瘳，是以用山楂、麦芽、神麴消宿食健脾，为君；陈皮散郁气，为臣；茯苓、半夏、莱菔子等以豁痰，为佐；连翘去胃中之湿热，为使。
山楂（甘温，四两）　麦芽（甘温，二两）　神麴（苦辛温，二两）　陈皮（辛温，二两）　茯苓（甘淡平，两半）　半夏（苦辛温，两半）　莱菔子（辛温，一两半）　连翘（苦寒，一两）　共为末，用神麴打糊为丸。以米饮下三五十丸。
此药腹中若无食积者不可服，盖山楂大能克化食积，若无食积反损脾胃正气，是以体虚之人忌此。
●三稜消积丸
治食生冷硬物过多，致伤中气，运化不及，郁成积滞，必腹喘闷。治宜去积滞而中气自健。是以用三稜、莪术、巴豆、神麴攻积滞，为本；丁香、茴香、益智温脾和胃，为标；青皮、陈皮行郁气，为佐。
三稜（苦辛温，面包煨，一两）　莪术（苦辛温，炒，八钱）　巴豆（辛热，炒褐色，三十五粒）　神麴（苦辛温，一两）　丁香（辛热，一两）　茴香（辛甘温，一两）　益智仁（辛温，一两）　陈皮（苦辛温，去白，一两）　桔梗（苦辛温，八钱）　基斯坦　共为末，以醋搅糊丸。每食前姜汤下二三十丸，观人之勇怯加减，再效，止后服。
●枳实导滞丸
治因饮食湿热之物过度，致伤中气不得施化，郁聚而作痞满。法当导去湿热，而痞满自消。经云：苦可胜湿，寒可除热。故用芩、连、大黄诸苦寒下湿除热，为君；枳实神麴化宿积，导滞气，消痞满，为臣；白术补中健脾，为佐；茯苓、泽泻利小水，分消其湿，为使。
黄连（苦寒，二两）　黄芩（苦寒，二两）　大黄（苦寒，二两）　枳实（辛温，一两）　白术（苦甘温，二两）　茯苓（甘淡平，一两）　神麴（苦辛温一两）　泽泻（咸寒，一两）　共末，汤浸蒸饼，为丸如梧子大。每白汤下三五十丸，以利为度。
本方加木香、槟榔各一两，名木香导滞丸。治症同前。
●白术和胃丸
治中气虚弱，运动失常，以致津液郁而为痰，逆气壅而为痞胀。治宜补中健脾运动，其症自瘳。经云：中气不足，补之以甘温。是以用人参、白术、炙草诸甘温以补中健脾，为君；厚朴、槟榔、木香、枳实散滞气，为臣；半夏、生姜、陈皮豁痰，为使。
人参（甘温，四两）　白术（苦甘温，三两）　炙草（甘温，一两）　槟榔（辛温，七钱）　厚朴（姜汁炒，一两）　木香（苦辛温，五钱）　枳实（苦辛寒，七钱）　生姜（辛温，一两）　陈皮（去白，七钱）　半夏（苦辛温，一两）　共为细末，以汤浸蒸饼，丸如梧子大。每食后以米饮下三五十丸，日三服。
●麦冬清肺饮
治劳役过度，以致精神短少，倦怠，少气不足以息，衄血，吐血等症。盖劳役则伤脾，脾伤则健运失常，以致膻中阳气郁而成火。经云：气生壮火是也。火愈既盛，元气愈消，是以精神倦怠，少气不足以息。经云：壮火食气是也。火性炎上，是以载血上出诸窍而为吐衄等症。治疗之法当以补中泻火。经云：虚火可补是也。故用人参、黄耆补中益气，为君；紫菀、麦冬、五味泄火清肺金，为臣；白芍、归身救阴血，为使。
人参（甘温，三钱）　黄耆（甘温，二钱）　炙草（甘温，一钱）　归身（甘温，二钱）　紫菀（苦辛温，补虚益肺、止吐血、清痰，一两）　五味子（甘酸，清肺金）　白芍（酸寒，一钱）　麦门冬（苦甘寒，清肺金，滋肾水）　水煎，热服。
●双和散
治神疲色瘁，气血两虚。是以用黄耆、肉桂、炙草以补气，归、地、白芍以养血。
黄耆（甘温，三钱）　肉桂（辛甘热，五分）　炙草（甘温，五分）　川芎（辛温，六分）　归身（辛甘温，二钱）　熟地黄（甘寒，二钱）　白芍药（苦酸寒，一钱）　水二锺，煎一锺。温服。
凡大病之后，气血两虚者，宜服此药调理可也。
●升阳益胃散
治体重肢节疼痛，口燥舌乾，饮食无味，大便不调，小便短涩，不欲食，食不消，洒淅恶寒，潮热。此皆中气亏败，脾湿壅遏，阳气不伸。治宜补中，疏壅湿，升提阳气。是以用人参、白术、黄耆、炙草补中健脾，进饮食；羌活、独活、防风疏壅湿，除体重疼痛；柴胡、升麻提阳气；茯苓、泽泻利小水以渗湿；黄连以胜热；陈皮、半夏以散逆气；白芍扶阴以救血。
人参（甘温，三钱）　黄耆（甘温，二钱）　白术（苦甘温，一钱）　炙草（甘温，七分）　羌活（辛温，七分）　防风（辛温，一钱）　独活（苦辛温，七分）　柴胡（苦寒，一钱）　升麻（苦寒，八分）　茯苓（甘淡平，一钱）　泽泻（甘咸寒，一钱）　黄连（苦寒，七分）　陈皮（苦辛温，一钱）　半夏（苦辛温，八分）　白芍（苦酸寒，八分）　加姜三片、枣二枚，水煎。食后服。
服药小便利，而病愈加增剧者，是以不当利小便，宜去茯苓泽泻。如喜食，一二日不可饱食，以药力尚少，恐胃气易伤，不得转运生发，以致泄泻，须稍食滋味之物或美食，助药以增升浮之胃气，慎不可淡食以助邪气之降沉。宜稍复形体，使胃气与药转运升降。又勿大劳，使元气复伤。如胃气稍完，则宜少食嘉果之类，以助药力。经云：五果为助是也。
●升阳顺气汤
治饮食、劳倦失宜，致伤中气，腹胁滞闷，遇春口淡无味，夏月炎热尚亦恶寒，饥亦如饱，时发蒸热，不喜冷物。尽由中气亏败，生发之气不得伸越之故。盖脾伤则运动失常，中焦之气不得伸布，是以腹胁满闷；口乃脾之窍，春乃木旺之时，脾土愈亏，是以口淡无味；元气已亏，夏月阳又外泄，腹中阳气愈乏，是以时虽炎热身仍恶寒；脾病不能消穀，是以饥亦如饱；胃中虚寒，是以不喜冷物；胃气下溜，阴火上乘，是以时发蒸热。治宜补中、升阳、益元气可也。故用人参、白术、甘草补中，助黄耆益元气，为君；升麻、柴胡升提阳气，为臣，陈皮、半夏散郁气以除满闷，神麴、草蔻和脾胃以进饮食，二者为佐；当归救阴血，分理气血，各归其所，黄柏泄阴火以除蒸热，二者为使。
人参（甘温，二钱）　白术（苦甘温，二钱）　炙草（甘温，八分）　黄耆（甘温，二钱）　升麻（苦寒，五分）　陈皮（苦辛温，一钱）　半夏（辛温，八分）　神麴（苦辛温，八分）　草蔻（辛温，八分）　柴胡（苦寒，五分）　当归（辛甘温，一钱）　黄柏（苦寒，四分）　加姜三片，水煎。食后，日进三服，作二服。
●调中益气汤
治四体倦怠，身体沉重，肢节疼痛，胸腹胀满，烦心不安，口失滋味，大小二便频数，或上饮下便，夏月飧泄，水穀不化，或便后下痢脓血，咽膈不通，或痰唾稠黏，口中沃沫，食入复出，耳鸣耳聋，目中溜火，视物昏花，胬肉红丝，热壅头目，不得安卧，少气无力，不思饮食，或大便二三日一见，或涩而不行，其脉弦缓。此皆中气亏败，阳气不得上升所致。盖脾主四肢，脾病是以四肢倦怠；脾主舒化水穀，脾伤则舒化不及，以致水湿之气渗流肢节，壅塞皮肤，是以身体沉重，肢节疼痛；中焦之气因脾伤不得舒运，壅塞而为胸腹胀满，烦心不安；口乃脾之窍，脾病是以口失滋味；经云：气主拘掇，中焦气馁，不能拘掇水穀，是以大小二便频数，或上饮下便，中气本虚矣，夏月阳气又泄，胃中阳乏不能消穀，是以夏月飧泄，米穀不化；脾裹血，脾病不能裹血，是以或便后见利脓血；胃气下陷不能上升，是以咽膈不通；津液因脾不磨不能转运，凝聚而为痰涎，是以或痰吐稠黏，口中沃沫；胃因脾病不能容纳水穀，是以食入复出；中焦阳气为因为脾失转运不得舒畅，郁而成火上冲，是以耳鸣耳聋，目中溜火，视物昏花，胬肉红丝，热壅头目不得安卧；中气不足，是以短气无力；脾病不能克化水穀，是以不思饮食；水穀外入既少，则内便溺亦无，况又胃气不生，脾血不濡，大肠枯燥，是以大便或二三日只一见，或涩而不行，夫弦乃肝脉，缓属脾脉，肝脉乘脾，脾虚可验。治宜补中、升阳益气。是以用人参、炙草补中兼助阳，黄耆益阳气，为本；苍术健脾，兼助木香、陈皮疏壅气，为标；升麻、柴胡升引胃气上腾，为佐使。
人参（甘温，五钱）　炙草（甘温，一钱）　黄耆（甘温，五分）　苍术（辛温，二钱）　木香（苦辛温，七分）　陈皮（去白，钱半）　升麻（苦寒，六分）　柴胡（苦寒，六分）　水煎。食后服。
如时见燥热，乃下元阴火蒸发。加生地五分、黄柏四分。
如大便虚坐不得，了了不得，腹中逼迫者，乃血虚涩之故。加当归一钱。
如身体沉重，小便数多。倍苍术，加泽泻、茯苓、黄柏。
如胃气不和，呕逆并有痰。加生姜、半夏。
如腹痛，恶热而渴。加白芍、黄芩。
腹痛恶寒，加桂心、白芍，名桂枝芍药汤。
如冬月腹痛者，不可用芍药，以其性寒故也，宜加少辛姜、半夏。
大抵内伤之病，乃虚损之症，宜甘多辛少之药为主治，盖甘补而辛散也。
●葛花解酲汤
治饮食酒腻之物过多，致伤中气，痞闷不思饮食，小便赤涩。盖中气被伤，不能输布水谷之气，以致中焦之气不得舒布而为痞闷；胃中宿食不消，是以不思饮食；夫酒是湿热之饮，乃膀胱寒水之类，为因脾病不能四布湿热，蓄于膀胱，是以小便赤涩。治宜解酒毒，消宿食，导湿热为本，补中，健脾，行郁气为标。是以用葛花解酒毒，以神麴、砂仁、白豆蔻等消宿食，茯苓、猪苓、泽泻等利小便导湿热，人参、白术补中健脾，生姜、陈皮、青皮、木香等行郁气而除痞闷。
葛花（甘平，五钱）　神麴（苦辛温，一两）　砂仁（辛温，五钱）　茯苓（甘平，一两）　白蔻（辛温，五钱）　猪苓（淡平，七钱）　泽泻（甘咸寒，七钱）　人参（甘温，五钱）　白术（苦甘温，七钱）　生姜（辛温，五钱）　橘红（苦辛温，七钱）　木香（辛温，一两）　青皮（苦辛寒，导积滞，一两）　共为末。每五钱食前水调服，或煎汤亦可。
●参术调中汤
治痞满，不思饮食，喘嗽蒸热，此皆中气有亏所致。盖中气被伤，运动无力，水穀之气不及四布，郁于中焦，是以痞满、不思饮食等症作矣；其胞中阳气亦为脾病，不得输运，郁而成火上炎，是以喘嗽蒸热等症生焉。治疗之法理宜补中益气，使运达之权健行，则痞闷不食等症自息，喘嗽蒸热之痰自疗。是以用人参、白术、茯苓、炙草、黄耆补中益气，为君；桑白皮、麦门冬、五味子清肺金止喘嗽，为臣；青皮、陈皮行滞气消痞闷，为佐；地骨皮解蒸热，为使。
人参（甘温，三分）　白术（苦甘温，五分）　茯苓（甘淡平，二分）　炙草（甘温，三分）　黄耆（甘温，四分）　桑皮（苦酸寒，三分）　麦门（苦甘凉，二分）　五味（酸平，二十个）　青皮（苦辛寒，二分）　陈皮（苦辛温，二分）　地骨皮（苦寒，二分）　水煎。食后温服。忌言语劳役。

虚损门  ***************************
〔论〕
虚损者，元气、真阴亏败之谓也。原其所由，尽因饮食起居、情欲劳役失宜，而真元走泄所致。是以经云：饮食饱甚，汗出于胃；惊而夺精，汗出于心；房色劳役，汗出于肾；疾走恐惧，汗出于肝；持重远行，汗出于脾。此皆汗出走泄真元也。又云：劳则气耗，久视伤血，久卧伤气，久坐伤肉，久立伤骨，久行伤筋。与夫情欲飞越，此皆火动消烁真阴也。虚损之症，由此基焉，但中有阴阳二者之别。盖阳者，气也，卫于外，阴者，血也，荣于内。若摄养失宜，以致元阳亏败，则不能御寒，而畏寒之症作矣。经云：阳虚生外寒。寒邪则损阳。肺为气之本，是以其病发于肺，起渐下而终于肾，故《难经》云：一损损于肺，皮聚而毛落；二损损于心，血脉虚少，不能荣于藏府；三损损于脾，肌肉消烁，饮食不为肌肤；四损损于肝，筋脉不能自收持；五损损于肾，骨痿不能起于床而终焉。若情欲过度，以致真阴亏败，阳失其配，亢而为火，其烦燥之症作矣。经云：阴虚生内热。热邪则损阴。肾为阴之根，是以其病发于肾，起渐上而终于肺。故《难经》云：一损损于肾，骨痿不能起于床；二损损于肝，筋缓不能自收持；三损损于胃，饮食不能消克；四损损于心，血脉不能荣养藏府；五损损于肺，皮聚而毛落终焉。治疗之法，损其肺者益其气，损其心者益其血，损其脾者调其饮食，适其寒温，损其肝者缓其中，损其肾者益其精。
〔虚损脉法〕
《脉经》云：脉来缓者为虚，软者为虚，微者为虚，弱者为虚，弦者为中虚，细而微者气血俱虚，脉小者气血俱少。
《要略》云：芤者为血虚，迟小沉者脱气。又云：血虚脉大如葱管。又云：脉大而芤者脱血。
〔治虚损大法〕
虚损之病乃不足之症，当以保养为主，如八物汤及十全大补汤之类为主加减。
如血分虚重，宜补血药倍于补气药；如气分虚重，宜补气药倍于补血药。兼参天时为之佐使。
〔丹溪治虚损活套〕
虚损之症，有气虚血损、阳虚阴虚、胃气虚、精气虚，有气血两虚之症，为治不同，随症用药。
如气虚者，宜以四君子汤为主加减。
如血虚者，宜以四物汤为主加减。
若气血两虚者，则以八物汤为主加减。
阳虚生外寒者，宜乾姜、附子之类益阳。
阴虚生内热者，知母、黄柏之类补阴。
如年老之人内已虚损，但觉小水短少，即是病进。宜以参、术为君，牛膝、芍药为臣；陈皮、茯苓为佐。春加川芎，夏加黄芩，秋加当归，冬加肉桂。一日一贴或二贴，使小水之长若旧乃止，此却病之捷法也。
凡虚劳之症不受补者，不治。
凡补气虽用人参，然黑瘦之人不宜多服，恐反助火邪，以燥其真阴，宜以白术代之。若肥白之人多服最妙，须陈皮同用为妙极也。
〔治虚损方〕
●八物汤
治气血两虚之症。故用归、芎、地、芍以补血，参、术、苓、草以补气。
当归（辛甘温，三钱）　川芎（辛温，六分）　熟地黄（甘寒，一钱）　白芍（酸寒，钱半）　人参（甘温，二钱）　白术（苦甘温，二钱）　茯苓（甘淡平，一钱）　炙草（甘温，五分）　水煎。温服。
●十全大补汤
治气血两亏。用参、耆、术、草、茯苓等补气，归、芎、地、芍等补血，肉桂和荣卫，通血脉。
人参（甘温，二钱）　黄耆（甘温，二钱）　白术（苦甘温，一钱）　茯苓（淡平，一钱）　炙草（甘温，五分）　川归（辛甘温，二钱）　川芎（辛温，六分）　熟地（甘寒，一钱）　白芍（苦酸寒，一钱）　肉桂（辛甘温，七分）　水煎。温服。
●六君子汤
治气虚挟痰。是以用参、苓、术、草补中益气，橘红利滞气，助半夏豁痰。
人参（甘温，二钱）　白术（苦甘温，二钱）　茯苓（甘淡平，一钱）　炙草（苦温，五分）　橘红（苦辛温，钱半）　半夏（苦辛温，一钱）　加姜三片，水煎。温服。
●大补阴丸
治肾亏败，阴火沸腾。法宜补肾阴以降火。故用知母、熟地、龟板、黄柏等补真阴以泻火。
知母（苦辛寒，酒浸，焙，三两）　熟地黄（苦甘寒，酒浸，焙乾，四两）　龟板（甘酸温，酥炙黄，二两）　黄柏（苦辛寒，酒拌炒，三两）　共为末，加猪脊髓，捣烂为丸如梧子大。每空心以淡盐姜汤下七八十丸。
●补阴丸
治肾元亏败，阴血虚耗，筋骨无力。治宜滋肾元、益阴血，牡筋骨。故用黄柏、知母、龟板、锁阳滋肾元，归、地、白芍益阴血，牛膝、虎胫骨壮筋骨，陈皮行气导血。
黄柏（苦辛寒，三两）　龟板（甘酸寒，香油炙，二两）　知母（辛苦寒，三两）　当归（辛甘温，三两）　熟地（苦甘寒，补真阴，四两）　锁阳（甘酸温，益精补肾，二两）　白芍（苦酸寒，一两）　虎胫骨（甘酸温，酥炙，一两）　牛膝（甘酸温，一两）　陈皮（苦辛温，一两）　共为末，以酒煮羯羊肉，捣烂，丸如梧子大。每空心滚白汤下五七十丸。
●滋阴大补丸
治筋骨无力，心神恍惚。此皆肾元亏败，精气虚乏所致。盖肾主骨而藏精，是以肾乃骨之司，精乃神之本。夫肾元不足，故筋骨无力；精气虚败，故精神恍惚。治当补肾元，益精气。是以用枸杞子、肉苁蓉、熟地、茴香、山药、山茱萸、巴戟天等益精补肾，为本；牛膝、杜仲壮筋骨，远志、茯苓、石菖蒲安心神，二者为标；佐以五味，补肺金以滋肾水之上源，为使。
枸杞子（甘温，补劳伤、益精强阴、济虚弱，三两）　苁蓉（甘酸温，益精补肾，酒浸洗，瓦焙乾，二两）　熟地黄（甘寒，滋肾水、益真阴、补血，四两）　巴戟（辛甘温，益精气，去心，七分）　茴香（辛甘温，通肾气，七钱）　远志（苦温，安心神，定恍惚，补虚劳，去心，甘草水煮，七钱）　山药（甘温，补中、益精气，二两）　牛膝（苦酸平，行血、益精、壮筋，二两）　杜仲（辛甘温，益肾填精，炒，去丝，二两）　白茯苓（甘淡平，止惊悸，去皮，二两）　五味子（甘酸平，五钱）　石菖蒲（苦辛平，开心气、通心神，八钱）　山茱萸（甘酸涩，益元阳、补肾添精，去核，二两）　共为细末，以红枣四两蒸烂去核捣膏，和炼蜜丸如梧子大。空心淡盐汤下五七十丸。
●六味地黄丸
治肾元不足，瘦弱虚损，骨蒸痿弱。治宜益肾元以壮筋骨，退火解虚烦骨蒸。是以用山萸、泽泻、熟地，滋肾阴、益精气以壮筋骨，白茯、山药益气强阴，牡丹皮补虚劳以除骨蒸烦热。
山萸（甘酸涩，去核，四两）　泽泻（甘咸寒，为肾引使，二两）　熟地（甘寒，八两）　白茯（甘淡平，三两）　山药（甘温，四两）　丹皮（苦辛寒，衄血、吐血必用之药。三两）　炼蜜丸梧子大。每空心淡盐汤下五七十丸。
●人参固本丸
治元气亏败，阴火上炎，熏烁肺金，以致发热，咳嗽。治宜滋阴制火为本，清肺止嗽为标。故用生熟地益真阴以制火热，天麦二冬、人参清肺、止嗽、润肺。
生地黄（甘寒，四两）　熟地（甘寒，四两）　天麦门冬（甘寒，清肺金、止嗽定喘，各二两）　人参（甘温，润肺止嗽，三两）　先将人参另研末，馀四味以童便浸，捣膏和参末为丸。每以盐姜汤下五七十丸。
●益胃升阳汤
治口淡无味，不思饮食，宿食不化，发热汗出。此乃中气不足，胃气下陷所致。口乃脾之窍，脾病是以口淡无味；脾主化熟水穀，因脾病不能输化水穀，是以宿食不消，不思饮食，胃气下溜，以致阴火乘虚上蒸脾湿，是以发热汗出。治宜补中健脾为本，升胃气、化宿食二者为标。故用参耆、白术、炙草等补中健脾土，为君；神麴温胃化宿食，升麻升胃气，二者为臣；柴胡、黄芩清热，为佐；当归分定气血，各归其所，陈皮行滞气，二者为使。
人参（甘温，二钱）　黄耆（甘温，二钱）　白术（苦甘温，二钱）　炙草（甘温，七分）　神麴（苦辛温，一钱）　升麻（苦寒，五分）　柴胡（苦寒，五分）　黄芩（苦寒，一钱）　川归（辛甘温，一钱）　陈皮（去白，八分）　水煎，温服。如腹痛，加白芍五分、肉桂三分。如渴或口燥者，加葛根五分。
●茯神汤
治咳嗽引心胸痛，头眩，恍惚不宁，喉中肿痛，小便涩数，六脉濡小。此乃中气亏败，令三焦气亢而成火，熏烁肺金所致。肺络繫心，肺被火侮，是以引心胸痛；经云心恶热，火热上炎，是以心神恍惚，头眩，咽喉肿痛，心与小肠相为表里，心受火邪炽盛，移热小肠，是以小便涩数，正气衰败，是以六脉濡小。经云：虚火宜补。法当益元气以胜虚火为本，清肺、利小便以泄火邪为标。是以用参、耆益元气以胜虚火，五味、麦冬清肺金止咳嗽，木通利小水，桔梗、甘草疗痛，远志、茯神定恍惚。
人参（甘温，五钱）　黄耆（甘温，三钱）　五味（甘酸平，七分）　麦冬（甘凉，一钱）　木通（淡平，一钱）　桔梗（苦辛温，八分）　甘草（甘寒，七分）　远志（苦平，七分）　茯神（甘淡平，八分）　水煎。温服。一本有生姜。
●牛膝丸
治骨痿不能起于床，筋缓不能自收持。此乃下元肾亏、肝缓所致。盖肾主骨，肾亏是以骨痿不能起于床；肝主筋，肝缓故筋缓不能自收持。治宜补肾理肝。是以用补骨脂、菟丝子、肉苁蓉、胡芦巴等益精补肾，防风、蒺藜理肝，佐牛膝、杜仲、萆薢壮筋骨，肉桂通血脉。
补骨脂（苦辛温，补肾，二两）　菟丝子（辛甘温，四两）　肉苁蓉（甘酸温，二两）　胡芦巴（辛甘温，二两）　防风（辛温，两半）　蒺藜（辛甘温，一两）　牛膝（甘酸，二两）　杜仲（炒，去丝，三两）　萆薢（甘温，三两）　肉桂（辛甘温，一两）　为末，以酒煮羊肉，捣丸如梧子大。每服八九十丸。如冬月，加乾姜五钱。
●补虚丸
治精气不足。故用人参、白术以补气，山药、枸杞子、锁阳益阴精。
人参（甘温，四两）　白术（甘温，三两）　山药（苦甘凉，二两）　枸杞（甘温，三两）　锁阳（甘咸温，二两）　共为末，以面糊丸如芡实大。每服五十丸，日二服。
●补阴丸
治阴虚火动吐血。治宜补阴降火。故用龟板、黄柏以补阴，兼助苦参、黄连以降火，二者为本，乌药顺气，侧柏止血，二者为标。
龟板（甘咸平，六两）　黄柏（苦寒，四两）　苦参（苦寒，二两）　黄连（苦寒，二两）　侧柏叶（苦辛寒，三两）　乌药（苦辛寒，两半）　共为末，用熟地黄八两酒煮，捣膏丸如梧子大。如冬月加乾姜，夏加砂仁。
●又方
治精气虚败。是以用龟板、知母、黄柏、牛膝等益阴精，人参补元气。
龟板（甘咸平，酥炙，三两）　知母（苦辛寒，一两）　黄柏（苦辛温，盐、酒拌炒，一两）　牛膝（甘酸平，去芦，一两）　人参（甘温，四两）　共为末，酒糊丸如梧子大。每服七八十丸。
●八味定志丸
治中气虚败，以致心气不足，邪热上攻，恍惚惊悸，喘嗽不宁。治宜补中益心气，清热安心为主。故用参、苓、白术等补中气为本，麦冬清肺止嗽，牛黄、朱砂退热镇心，佐菖蒲、远志、茯神等安神定魄，以止惊悸恍惚。
人参（甘温，四两）　白术（苦甘温，三两）　茯苓（甘淡平，三两）　牛黄（苦凉，三钱）　麦冬（去心，一两）朱砂（辛凉，三钱）　菖蒲（苦辛温，五钱）　茯神（甘平，一两）　远志（苦甘平，去心，五钱）　共为末，炼蜜丸如梧子大。每米饮下三五十丸。
●十四味建中汤
治气血虚败，肾元失所，以致形体羸瘦，倦怠嗜卧。治宜益气养血，补肾元。是以用人参、白术、黄耆、茯苓、甘草等以补气，当归、川芎、熟地、白芍等以养血，肉苁蓉、肉桂补肾，少佐附子以行参耆之功，麦冬清肺止嗽，半夏豁痰降逆气。
人参（甘温，二钱）　白术（苦甘温，二钱）　白茯（甘淡平，一钱）　炙草（甘温，五分）　苁蓉（甘咸温，一钱）　肉桂（辛甘温，五分）　麦冬（甘凉，一钱）　附子（辛热，五分）　半夏（苦辛温，七分）　黄耆（甘温，二钱）　加姜三片、枣二枚，水煎。日进二服。
●人参养荣汤
治饮食无味，肌肉消瘦，四肢倦怠，呼吸短气，面无颜色，恍惚，咳嗽等症。此皆中气衰败，心血亏欠，虚火上炎所致。盖脾主四肢，统肌肉，司滋味，脾病是以饮食无味，肌肉消瘦，四肢倦怠，呼吸短气；血生华泽皮肤，血不充实，是以面无颜色；心血既虚，痰火上乘，是以恍惚，咳嗽。治宜补中益气，养血安神。故用参、苓、白术、甘草等补中益气，归、芎、熟地、白芍以养血，二者为本；五味清肺止嗽，桂心通血脉，远志定恍惚，三者为标。
人参（甘温，二钱）　黄耆（甘温，二钱半）　白术（苦甘温，二钱）　炙草（甘温，五分）　川归（辛甘温，二钱）　川芎（辛温，八分）　熟地（甘寒，二钱）　白芍（酸寒，八分）　五味（甘酸平，五分）　桂心（辛甘温，五分）　远志（苦平，七分）　水煎。温服。一本加姜、枣同煎。如遗精，加龙骨。咳血，加阿胶。
●固精丸
治心神恍惚，遗精滑泄。此乃肾阴虚败，相火上炎所致。盖阴虚则火动，火动则妄炎，是以心神恍惚等症作矣；夫肾藏精，苟肾元虚败，不能摄精，又相火内攻，精气愈滑，是以梦遗滑泄等症作矣。治宜滋补肾阴可也。故用黄柏、知母、芡实补阴降火，为本；经云：涩可以止滑脱，是以用牡蛎、龙骨、莲蕊止精滑，为标；佐茯神、远志以定恍惚。
黄柏（苦辛寒，四两）　知母（苦辛寒，四两）　芡实（甘平，一两）　牡蛎（涩寒，五钱）　龙骨（酸涩平，五钱）　莲蕊（甘涩平，一两）　茯神（甘淡平，一两）　远志（去心，五钱）　共为末，以山药磨粉，打糊为丸如梧子大，以朱砂为衣。每服五七十丸。
〔附方〕
●补中益气汤　治饮食劳倦失节，致伤中气。内伤门。
●四君子汤　气门。
●四物汤　血门。
●八味丸
●加减八味丸

痨瘵门  ***************************
〔论〕
劳瘵之病尽因嗜欲无节、起居不时，以致真阴虚败，阴火上炎，而发蒸蒸之热，或寒热往来似疟非疟，或咳，或咯，或白浊，或白淋，或遗精盗汗，或心神恍惚，梦与鬼交，若妇人或月水不通，日渐羸瘦。尽由阴虚生内热所致。热郁积久变虫，奇形异状，传染亲属。治宜先杀虫以绝其根，次宜补阴以复其元。患者药外必自寡欲内观，方可获效，不然必致不救。
〔痨瘵脉法〕
《脉经》曰：平人脉大为痨，极虚亦为痨。
又云：脉弦而大，弦则为减，大则为芤，减则为寒，芤则为虚，虚寒相搏，此名为革。妇人则半产漏下，男子则亡血失精。
〔治痨瘵大法〕
痨瘵之症尽由嗜欲过度，劳伤心肾所致。盖心主血，肾主精，精竭血燥，相火滋蔓，熏蒸藏府，煎熬津液。治宜四物加黄柏、知母、竹沥、童便等，滋阴降火。经云：壮水之主，以制阳光是也。至于热甚肉脱者，难治。
若传尸所致痨瘵，寒热交攻，久嗽咯血，日见羸瘦者。先以三拗汤合莲心散服。
〔丹溪治痨瘵活套〕
痨瘵之症五，藏必归于一经，治宜分经而疗。
如足酸，腰疼，背拘急，遗白浊，面带黧色，耳轮焦枯，脉沉细数，此乃肾经受伤。宜四物加黄柏、知母、五味、麦冬、泽泻、杜仲、肉桂之类，煎熟入童便、韭汁、竹沥。
如心神惊悸怔忡，无时盗汗，心烦热闷，口舌生疮，咯血面赤，脉洪而数，乃心经受伤，以前方去杜仲、泽泻、肉桂，加茯神、莲心、黄连、远志、菖蒲、朱砂之类。
如咳嗽喘促，衄血嗽血，皮肤燥藁，鼻息声沉，时吐痰沫，脉微虚而涩数，乃肺经受伤。宜四物加沙参、麦冬、五味、知母、贝母、桔梗、桑白皮、地骨皮、款冬花、紫菀茸、马兜铃、百合、百部之类，煎熟加童便、竹沥、姜汁。
如胁痛目赤，面青颊赤，多恐，虚阳不敛，梦与鬼交，甚则卵缩筋急，脉弦而数，乃肝经受病。宜四物加竹茹，龙胆草、柴胡、黄芩、青皮、竹叶之类。
如面色痿黄，唇乾焦燥，饮食无味，腹痛肠鸣，泻痢，四肢倦怠，脉虚濡数，乃脾经受伤。宜四君子汤加酒炒白芍、莲肉、薏苡、山药、白扁豆、泽泻、猪苓之类。
凡骨蒸劳热，元气未脱，灸四花穴亦效。
〔治痨瘵方〕
●青蒿饮
治火动发热。用青蒿解骨蒸热，童便、猪胆降火，槟榔杀虫，辰砂镇心坠痰，粉草泻火和药。
青蒿（苦辛寒，取汁，一斗五升）　童便（咸寒，三斗）　猪胆（苦寒，七个）　辰砂（甘凉，另研，五钱）　槟榔（苦辛温，另研，五钱）　粉草（甘温，五钱）　先以童便三斗熬至二斗，入蒿汁再熬至一斗，入猪胆、槟榔末，再熬一二沸，入辰砂、甘草末，收贮磁罐内。每早以清汤点服三五匙。
●莲心饮
治虚怯劳役，及大病后遗精、盗汗、咳嗽、不食、壅闷等症。此皆中气不充，心脾受病，气血虚损所致。治宜补中益气养血为主。故用人参、白术、黄耆、茯苓、甘草、山药、莲肉、扁豆等，补中健脾益元气，当归、白芷、百合理血，丁香、神麴温胃进食，薏苡、桔梗、桑白皮、杏仁、五味等清肺止嗽，半夏豁痰，乾葛解肌生津，佐乾姜引血引经，木香顺气。
人参（甘温，三钱）　黄耆（甘温，五钱）　白茯（甘淡平，一钱）　白术（甘温，二钱）　甘草（甘温，五分）　山药（甘凉，二钱）　莲肉（甘温，二钱）　扁豆（甘温，一钱）　川归（辛甘温，三钱）　白芷（辛温，一钱）　百合（甘咸寒，一钱）　丁香（辛热，五分）　神麴（苦辛温．六分）　薏苡（甘温，一钱）　桔梗（苦辛温，七分）　桑皮（酸平，五分）　杏仁（苦辛温，五分）　五味（甘酸平，五分）　半夏（苦辛温，七分）　乾葛（辛凉，七分）　乾姜（辛热，炒，五分）　木香（苦辛温，五分）　加生姜三片、枣二枚、水二大碗，煎一碗服。
●无比丸
治痨瘵，咳嗽咯血，心神烦躁热闷。此皆元阳、真阴虚败，相火炽炎所致。治宜益元阳，补真阴，除火热为主。故用紫河车益元阳，黄柏、知母、秋石益真阴，助胆草、苦参、大黄、犀角、硝石、胡黄连等折火热，佐桔梗、贝母豁痰止嗽，莪术辅大黄以下肠胃中恶积，鳖甲、鼓心皮驱劳热，杀传尸虫，辰砂安镇心神，甘草和药。
紫河车（甘咸，温补元阳，米醋浸一宿，焙乾，研末，一具）　黄柏（苦辛寒，益真阴，降火解劳热，四两）　知母（苦辛寒，益真阴，补虚劳，盐水拌，三两）　秋石（甘咸凉，滋阴降火，解劳热，二两）　胆草（苦寒，杀蛊虫，除伏热，泄肝火，一两）　苦参（苦寒，杀虫除热，七钱）　炙草（甘温，五钱）　硝石（苦咸寒，除五藏中之积热，七钱）　犀角（苦酸寒，清火热，止吐血，另研末，一两）　胡黄连（苦寒，解骨蒸之劳热，一两）　桔梗（苦辛温，利肺气，止嗽豁痰，七钱）　贝母（苦辛寒，消痰止嗽，一两半）　莪术（苦辛温，破瘀污恶积，七钱）　大黄（苦寒，下肠胃中之实热，五钱）　鳖甲（甘辛寒，杀虫解热蒸，酥炙黄，一个）　鼓心皮（酸咸平，取其震逐飞尸鬼注，一两）　辰砂（甘辛凉，补藏气，镇心神，另研，七钱）　内除辰砂末外，余共研细末，炼蜜丸，辰砂为衣。每温酒送下三五十丸。
●柴胡散
治气血虚，潮热，咳嗽，发怒。治宜补气血，清肺金，抑肝火。故用参、苓、甘草以补气，川归、白芍以补血，桔梗、麦冬止嗽，柴胡退潮热，青皮抑肝火止怒。
人参（甘温，一钱）　白茯（甘淡平，一钱）　炙草（甘温，五分）　归身（辛甘温，一钱）　白芍（苦酸寒，一钱）　桔梗（苦辛寒，七分）　麦冬（苦甘凉，八分）　柴胡（苦寒，八分）　青皮（苦辛寒，七分）　水煎。温服。
●轻骨散
治骨蒸痨瘵，咳嗽等症。治宜清热泄火润肺止嗽。故用知母益真阴，助胡连、柴胡等解骨蒸之热，栀子清肺金，桔梗、贝母豁痰，人参、杏仁、阿胶润肺止嗽，乌梅收肺热，佐鳖甲、秦艽等以杀虫，龙胆草泄肝经之火以抑怒，甘草和药泻火。
知母（苦辛寒，四两）　胡连（苦寒，五钱）　柴胡（苦寒，二两）　青蒿（苦寒，取汁，三斗）　栀子（苦寒，二两）　桔梗（苦辛温，一两）　贝母（苦辛寒，二两）　人参（甘温，二两）　杏仁（苦辛温，二两）　阿胶（甘咸平，三两）　乌梅（甘酸平，二两）　胆草（苦寒，一两）　鳖甲（甘咸平，一两）　秦艽（苦辛温，一两）　甘草（甘温，一两）　为末，作饼子，以好京墨，用井花水一锺，磨化为膏，捏之如指头大，置通风处阴乾。每服一二饼，用井花水磨化，加没药五分、黄柏末二钱，同煎一二沸，于五更时顿服，服后仰枕就卧，不过三服见效。
●五蒸汤
治元阳、真阴虚败，虚火蒸炽，咳嗽烦躁。治宜益元阳，补真阴，降虚火。是以用人参、茯苓、粳米、炙草等以扶中气，知母、生地益真阴，石膏、黄芩、竹叶等清热降火除烦，佐葛根生津止渴。
人参（甘温，二钱）　白茯（甘淡平，一钱）　炙草（甘温，五分）　粳米（甘温，二钱）　知母（苦辛寒，二钱）　生地（甘寒，一钱）　石膏（辛寒，一钱）　黄芩（甘寒，八分）　竹叶（甘淡，二十片）　葛根（甘凉，一钱）　水三锺，小麦二合，煎至二锺，入前药，再煎至一锺。温服。
加减法具后。
如实热者，加黄柏、黄连、大黄。
如虚热，加乌梅、秦艽、柴胡、蛤蚧、青蒿、牡丹皮、鳖甲。
肺蒸热则鼻乾，盖鼻乃肺窍也。加乌梅、二门冬、紫菀。
大肠蒸热则右鼻乾痛，大便闭结燥。加大黄、芒硝。
皮蒸热则舌白，盖白乃肺之色。唾血加石膏、桑白皮。
如肤蒸热则鼻乾喘促，遍身气热。加人参、黄芩、栀子。
已上五症皆肺经伤重。
如心经蒸热则舌乾，盖舌乃心之苗。加黄连、生地。
如小肠蒸热则唇焦。加赤茯、生地、木通之类。
如血蒸热则血焦藁。加生地、川归、桂心、童便。
如肺蒸热则唾白沫，浪语，脉络涩，脉缓急不调者。加当归、生地。
已上四症皆心经伤重。
如脾经蒸热则唇焦，盖唇乃脾之外候也。加白芍药、木瓜、苦参。
如胃蒸热则舌下痛，盖胃脉紧舌本，走舌下。加石膏、粳米、大黄、芒硝、乾葛。
如肉蒸热则食无味，而呕烦躁不安。加白芍。
已上三症皆脾伤重。
如肝经蒸热则眼昏黑，盖肝脉散于目。加归、芎、前胡。
如胆蒸热则眼色白，盖胆脉附肝而散于目。加柴胡、瓜蒌。
如筋蒸热则甲焦，盖甲乃筋之馀。加当归、川芎。
如三焦蒸热则乍寒乍热。加石膏、竹叶。
已上四症皆肝伤重。
如肾经蒸热则两耳焦，盖耳乃肾之窍。加石膏、生地黄、寒水石、竹叶。
如膀胱蒸热则右耳焦，盖膀胱乃肾之府，是以移热于肾窍也。加泽泻、茯苓、滑石。
如脑蒸热则头眩热闷。加生地、防风、羌活。
如髓蒸热则髓淋、骨蒸热，盖肾主骨、藏精髓也。加地骨皮、生地、当归、天门冬。
如骨蒸热则齿藁、腰痛，盖齿乃骨之馀，腰痛乃肾之府病也。加鳖甲、地骨皮、牡丹皮、当归、生地黄。
如臀蒸热则股细、肢重。加石膏、黄柏。
如胞蒸热则小便黄赤。加泽泻、茯苓、生地黄、滑石、沉香。
已上七症皆肾伤重。
●药令建中汤
治劳怯，身体消瘦，潮热自汗等症。此皆气血两虚之故。治宜补气血为本，退潮热为标。是以用人参、黄耆、茯苓、甘草、大枣等以补中气，当归、白芍养气血，为本；佐以细辛、陈皮、生姜、半夏、利气豁痰，前胡清热；麦冬救肺金；官桂通血脉。
人参（甘温，二钱）　黄耆（甘温，三钱）　茯苓（甘淡平，一钱）　炙草（甘温，五分）　川归（辛甘温，二钱）　白芍（苦酸寒，八分）　大枣（甘温，三枚）　细辛（辛温，四分）　橘红（苦辛温，八分）　生姜（辛温，制半夏毒，二钱）　前胡（苦辛凉，解热，治痰结，六分）　半夏（苦辛温，六分）　麦冬（苦甘寒，清肺金，八分）　官桂（辛甘温，四分）　水煎。温服。
●黄耆鳖甲汤
治虚劳客热，肌肉消瘦，四肢倦怠，烦热心悸，咳嗽，减食，盗汗。此皆中气亏败，运动失常，以致膻中阳气不得舒布，郁而为火，煎熬真阴，续又阴血随虚，痨瘵成矣。盖脾主肌肉四肢，脾病是以肌肉消瘦，四肢倦怠；夫心肺俱上，而心恶热、肺畏火，火热上炎，是以烦热心悸，咳嗽；阳盛阴虚，是以睡则汗出。经云：补可以去弱。故用人参、黄耆、茯苓、炙草等补中气，知母、地黄、赤芍等以益阴血，二者为本；桑白皮、天门冬、紫菀茸清肺止嗽，地骨皮、柴胡、秦艽、鳖甲等以解蒸热，桔梗、半夏治痰，三者为标；佐以肉桂通血脉，为引使。
人参（甘温，二钱）　黄耆（甘温，三钱）　茯苓（甘平，一钱）　炙草（甘温，五分）　知母（苦辛寒，一钱）　生地黄（甘寒，一钱）　赤芍（苦酸寒，七分）　桑皮（酸寒，七分）　天门冬（甘寒，七分）　紫菀（甘辛寒，七分）　地骨（苦平寒，一钱）　柴胡（苦寒，七分）　秦艽（苦辛平，七分）　鳖甲（甘平寒，七分）　桔梗（苦辛温，七分）　半夏（辛温，七分）　肉桂（辛甘温，三分）　水煎。温服。
●清骨散
治男子、妇人五心烦热。此皆阴虚生内热所致。治宜益真阴血为主。故用人参生熟地、赤芍等益阴血，为主；秦艽、胡黄连、北柴胡解蒸热，为标；佐以防风、薄荷之辛，行地黄之滞，为引使。
人参（甘温，二钱）　生地黄（甘寒，五钱）　熟地黄（甘寒，五钱）　赤芍（酸寒，一钱）　秦艽（苦辛平，七分）　北柴胡（苦寒，七分）　胡连（苦寒，一钱）　防风（辛温，七分）　薄荷（辛凉，七分）　水煎。温服。
●十灰散
治痨症呕血、咯血等症，血来不止者，以此止遏。此皆火盛载血上行所致，盖血热则行，血冷则凝，见黑则止。治宜清热凉血为是。经云：寒可以胜热。故用大小蓟、牡丹皮、棕榈灰、侧柏叶、茅根、茜根、山栀、大黄等诸寒凉以清热，烧灰存性，取黑色以止血。
大小蓟（苦辛凉）　牡丹皮（苦辛寒）　棕榈灰（苦甘凉）　侧柏叶（苦涩寒）　荷叶（苦辛涩寒）　茅根（苦甘凉，止血）　茜根（苦寒，止血）　大黄（苦寒，泄火）　山栀（苦寒，降上焦火）　共烧灰存性，研为细末，置土地上一宿，令出火毒，以藕汁或以萝菔汁磨京墨半盏，调服五钱。轻者一服，重者再服，无不效也。
●保和汤
治肺经受邪，痨嗽成痿。治宜滋阴、降火、润肺为是。故用知母、地黄益真阴，款冬花、紫菀、薏苡、阿胶、天麦冬、百合、兜铃、杏仁、五味等润肺以止嗽，桔梗、贝母、天花粉等以清痰，紫苏、薄荷利气，当归分理气血，各归其所，佐甘草泄火和药。
知母（苦辛寒，二钱）　生地黄（甘寒，三钱）　款冬（苦甘温，八分）　紫菀（苦辛平，一钱）　薏苡仁（甘温，七分）　阿胶（甘咸寒，一钱）　天冬（苦甘寒，七分）　麦冬（甘凉，一钱）　百合（甘温，七分）　兜铃（苦辛平，七分）　杏仁（苦甘平，六分）　五味（甘酸，五分）　桔梗（苦辛温，七分）　贝母（苦辛寒，一钱）　天花粉（甘寒，一钱）　紫苏（辛温，七分）　薄荷（辛凉，一钱）　当归（辛甘温，一钱）　生草（甘寒，七分）　水二锺，煎一锺，溶化阿胶末，食后服。
●保真汤
治气血虚败已极，以致相火炽盛，煎熬真阴而成痨瘵、骨蒸发热、盗汗、遗精、咳嗽等症。治宜补益气血，滋阴制火为本，清热止嗽，固精为标。故用人参、白术、茯苓、甘草、黄耆、大枣等以补气，归、芍、赤茯以益血，黄柏、知母、熟地补益真阴，柴胡、地骨皮以解蒸热，天麦冬、北五味清肺金以止嗽，莲蕊固精，陈皮、生姜散逆气，以导地黄之滞。
人参（甘温，四钱）　白术（苦甘温，二钱）　白茯（甘淡平，一钱）　炙草（甘温，五分）　黄耆（甘温，五钱）　大枣（甘温，三枚）　当归（辛甘温，二钱）　生地（甘寒，二钱）　熟地（甘寒，五钱）　白芍（苦酸寒，一钱）　赤茯苓（甘平，八分）　黄柏（苦寒，一钱）　知母（苦辛寒，一钱）　柴胡（苦寒，一钱）　地骨皮（苦寒，一钱）　天门（甘寒，一钱）　麦门冬（甘凉，一钱）　五味（甘酸平，七分）　莲蕊（苦甘平，一钱）　陈皮（去白，一钱）　生姜（辛温，三片）　水五盅，煎二盅半。温服。
如惊悸，加茯神、远志、柏子仁、酸枣仁。
如淋浊，加川萆薢、乌药、猪苓、泽泻。
如小便涩，加木通、石韦、萹蓄。
如遗精，加龙骨、牡蛎。
如燥热，加石膏、滑石、青蒿、鳖甲。
如盗汗，加浮小麦、牡蛎、黄耆，倍加麻黄根。
〔附方〕
●三拗汤　喘门。
●四物汤　血门。
●十全大补汤　八物汤　并虚损门。
●四君子汤　气门。

咳嗽门  ***************************
〔论〕
咳嗽之症，先哲分之为三。谓咳者，无痰而有声，乃肺气伤而不清也；嗽者，谓无声而有痰，乃脾湿动而生痰也；咳嗽者，有声有痰，乃伤肺气兼助脾湿也。虽然不同，未有不由肺为火击所致。盖肺为五藏华盖，主气而居上，七情之火可以内贼，且又外司皮毛，六淫之邪可以外攻。治疗之法当详所因，如因热伤元气，亢而成火，熏烁肺金而为咳嗽者，法当甘温之剂滋补元气为主；如因风寒外束，以致皮肤腠理闭密，肺气不得舒畅，郁而成火而为咳嗽者，法当辛温之剂发散表邪为主。二者皆为外因，乃六淫外邪所致。经云：形寒、饮冷则伤肺是也。如七情之火伤心，谓之热嗽。法当收敛心气。经云：心嗽之状，咳则心痛，喉中介介然如梗，甚则咽痛喉痹。久而嗽不已，移于府之小肠，小肠咳状，咳而失气，气与咳俱失是也。如七情之邪伤肝，谓之风嗽。法当益肝。经云：肝咳之状，咳则两胁下痛，甚则不可以转，转则两胠下痛。久而不已，移于府之胆，胆咳之状，咳呕胆汁是也。如七情之邪伤肺，谓之气嗽。法当清肺金，经云：肺咳之状，咳而喘息有音，甚则唾血。久而不已，移于大肠之府，大肠咳状，咳而遗失是也。如七情之邪伤脾，谓之湿嗽。法当燥脾去湿。经云：脾咳之状，咳则两胁下疼，阴阴引肩背，甚则不可以动，动则咳剧。久而不已，移于胃之府，胃咳之状，咳则逆而呕，呕甚则长虫出是也。如七情之邪伤肾，谓之寒嗽。法当理肾元。经云：肾咳之状，咳则腰背相引而痛，甚则咳涎。久而不已，移于膀胱之府，膀胱咳状，咳而遗溺。久而不已，移于三焦，三焦咳状，咳而腹满，不欲饮食。此皆聚于胃，关于肺，使人多涕唾，面浮肿，由气逆是也。凡此数者皆内因，乃七情内贼所致。经云：五藏六府皆能令人咳是也。虽然种种不同，大抵在乎利气豁痰为本。是以先哲谓治咳嗽者治痰为先，治痰饮者利气为本。是以用南星、半夏燥其痰，咳嗽自愈；枳壳、橘红利其气，痰饮自消。虽然，又有元气虚败之人，阴虚火动而嗽者，又不可专执燥痰利气而不知变，必当以四物、滋阴降火之剂为主，以利气豁痰为标。学者临症自宜斟酌，不可胶柱鼓瑟，夭人天命。
〔咳嗽脉法〕
关上脉微为嗽。肺脉为急，为咳而唾血。脉弦涩而嗽，为少血。偏弦为饮，洪滑是痰。又云：咳，脉浮濡者生，浮紧者死。沉细伏匿者死。咳而羸瘦，脉坚大者，死。咳而脱形，发热，脉小坚急者，死。
大凡肌瘦形脱，身热不去，咳，呕，腹胀且泄，并脉弦而急者，皆死症也。
〔治咳嗽大法〕
咳嗽之症大法，要分肺虚、肺实为主。虚则补正气，实则泻邪气。如肺虚久嗽者，宜用五味、款冬、紫菀、兜铃等以补之；如肺实乃火邪，宜黄芩、天花粉、桑白皮、杏仁等以泻之。诃子味酸，有收敛降火之功，五味善收肺中之火热，乃肺经有火热必用之药。杏仁散肺气，若肺中有实邪，及因风寒外束，郁热于中者，宜用之。桑白皮虽能泻肺气，然性不纯良，用之多者宜慎焉。兜铃去肺邪，补肺宜多用生姜佐之，以其辛能发散之故。瓜蒌苦寒且有膏，以其甘能补肺，膏能润肺，苦寒折热，治嗽之要药也。紫菀味苦辛甘，善泄肺热、补肺，以其苦辛散热，甘以补肺。如风寒外束，郁热于肺而嗽者，宜三拗汤加知母；脉大而浮有热，加黄芩、生姜。寒嗽者，古方以生姜切作薄片，焙乾为末，以糯米糊丸如芥子大，每空心米饮送下三四十丸，良效。凡黑瘦之人素有热郁者，遇冬寒则发嗽，甚乃寒包热。宜细辛、半夏、生姜诸辛以散之。如风入肺久嗽者，用鹅管石、雄黄、郁金、款冬花为末，以生姜一片置舌上，以艾拌药末于姜上灸之，吸菸入喉。（一本有南星、佛耳草）。
凡遇冬寒月则发喘嗽者，乃寒冷外持，郁火于内，不得外泄，炎上而作喘嗽。治宜发表散外寒，利气疏里郁。宜枳壳、麻黄、桔梗、防风、陈皮、甘草、柴胡、木通、黄芩等分，严寒之时去黄芩、加杏仁。火郁而嗽者，宜降火清金豁痰。用黄芩、海石、瓜蒌、青黛、桔梗、半夏、香附、青皮、诃子共为末，炼蜜丸芡实大，临卧噙化三五丸。其症痰少声多，面赤干嗽者，乃火郁之甚，难治，乃痰郁火于肺中。宜先用桔梗苦辛之药以开之，仍用补阴降火之剂为主。（此不得志者多有之）。
凡痰火逆而上者，必先治火，治火之后，看痰与火孰急，如痰急，宜先豁痰而后降火。阴虚火动而嗽，宜四物合二陈，加炒黄柏、知母、五味、麦冬。
凡好色之人，元气虚弱，咳嗽不愈者，宜琼玉膏最捷。肺虚甚者，人参膏以生姜、橘红佐之，有痰加痰药，此乃好色肾虚者多有此症也。
凡咳嗽声嘶者，乃气血受热，宜青黛、蛤粉蜜调服。早晨咳多者，乃胃中有食积，至此时火气流入肺中，以知母、地骨皮降肺火。上半日嗽多者，胃中有火，宜知母、石膏之类降之。午后嗽多者，属阴虚，宜四物加黄柏、知母。黄昏嗽多者，乃火气浮于肺，不宜用凉剂，以五味、五倍、诃子等敛而降之。嗽引胁痛，宜青皮疏肝气，后以二陈汤加南星、香附、青黛、姜汁。嗽而心烦不安，宜六一散加辰砂。
〔丹溪治咳嗽活套〕
咳嗽之症有风寒、有痰饮、有火郁、有劳嗽、有肺胀，数者不同，大法以二陈汤为主加减。
如血虚痰嗽者，本方合四物，加五味、麦冬、瓜蒌之类。
如伤风邪咳嗽者，本方加南星、枳壳、防风、荆芥、前胡、金沸草、细辛之类。
如伤寒邪而咳嗽者，宜本方加麻黄、杏仁、紫苏、桔梗、乾姜、桂枝之类。
如伤热邪咳嗽，本方加黄芩、知母、薄荷、石膏、桔梗之类。
如先因伤风寒，郁热于内，咳嗽不已，欲成劳者，本方加贝母、知母、款冬、紫菀、五味、二门冬、兜铃、归、地之类。
如伤风寒喘嗽并作者，本方加麻黄、杏仁、防风、荆芥、桑白皮、枳壳、桔梗、地骨皮、紫苏之类。
如咳嗽声嘶，引两胁，疼痛不可忍者，本方加芎、归、芍药、青皮、黄芩、柴胡、胆草、竹茹之类。
凡不问风寒、郁热、痨嗽、久嗽，曾先服麻黄、杏仁、防风等剂，病症须减，病根未除，本方加粟壳、乌梅、阿胶、五味、瓜蒌仁之类，可一服绝根。虚嗽者，人参膏、阿胶为主。
如湿痰带风嗽者，宜千缗汤。
如痰积嗽者，非青黛、瓜蒌仁不除。
如咳逆嗽者，非蛤粉、青黛、瓜蒌仁、贝母不除。
如口燥咽乾痰嗽者，不可用南星、半夏，宜以瓜蒌、贝母、天花粉之类代之。
凡因气寒致嗽者，其症鼻塞声重，且恶风寒。
凡因火盛而嗽者，声多痰少，其面色赤。
凡痨嗽者，多出盗汗兼痰，且作寒热。
凡肺胀嗽者，嗽动便有痰声，痰出嗽止。
大抵咳嗽之症，春是春升之时，夏是火炎之时，秋是湿热之时，冬是风寒外束。
〔治咳嗽方〕
●三拗汤
治咳嗽声重，恶风寒等症。此乃风寒外束，以致肺气不得舒泄，郁而为热，熏烙于肺，而致咳嗽。夫鼻乃肺之窍，肺受贼邪，故鼻亦为不利而声重作病，是以畏恶风寒。治宜发表疏肺、散风寒。经云：风寒外束，散之以辛。又云：辛甘发散为阳。故用麻黄之辛，发表开腠理，助杏仁、甘草、大枣、生姜，合辛甘发散肺中之风寒。
麻黄（苦辛热，连节，二钱）　生草（甘寒，七分）　生姜（辛温，三片）　大枣（甘温，三枚）　杏仁（苦辛温，不去皮、尖、一钱）　水煎。温服。
●人参杏子汤
治感风寒伤肺，以致痰喘咳嗽。治宜散风寒，豁痰喘。经云：风寒外袭，散之以辛。是以用桂枝、细辛、乾姜等，散风寒以清肺金，半夏、茯苓以豁痰喘，人参、五味润肺止嗽，甘草和药性。
桂枝（辛甘温，七分）　细辛（辛热，七分）　乾姜（辛热，五分）　半夏（辛温，一钱）　茯苓（甘淡平，一钱）　人参（甘温，二钱）　五味（甘酸平，七分）　甘草（甘温，五分）　白芍（苦酸寒，用其酸收敛肺邪用其寒佐姜桂之热，七分）　加姜三片，水煎服，取汗。
●华盖散
治因寒外束，以致肺气不得舒畅，郁热生痰，声重咳嗽，胸满。治宜发散表寒，泄肺热，豁痰结。夫皮肤乃肺之合，且肺主气，苟寒冷外持，则肤闭密，肺气不得舒越，郁而成火，则烙肺金，是以咳嗽声重；胸为肺之部，肺被寒邪干扰，是以胸满。故用麻黄发散表邪，为本；桑白皮、生甘草泄肺火，为标；佐陈皮、苏子、赤茯，利气豁痰。
麻黄（苦辛温，二钱）　桑白（苦酸平，一钱）　甘草（甘寒，六分）　陈皮（辛温，一钱）　苏子（辛温，润肺下气，利痰，八分）　赤茯（甘淡平，散结气，一钱）　加姜三片，水煎。热服，取汗。
●射干麻黄汤
治外寒包内热，嗽喘胸高，喉中如水鸡声。其用与华盖散同，但此邪稍甚，故此治法亦宜散外寒为主。是以用麻黄、生姜、细辛等，以散在表之风邪，射干以散胸中之结热，助半夏豁痰以定喘，紫菀茸、五味子、款冬花等润肺止嗽。
麻黄（苦辛温，钱半）　细辛（辛温，七分）　生姜（辛温，三片）　射干（辛寒，一钱）　紫菀（苦辛平，一钱）　五味（甘酸平，五分）　款冬（辛甘温，一钱）　半夏（辛温，八分）　加枣二枚，水煎。温服，取汗。
●款气丸
治中气不健，输运失常，以致水蓄上焦不散，损伤肺气，遂使痰喘咳嗽，肢体浮肿。治宜补气健脾，行滞逐水为主。是以用人参、茯苓补中健脾，青皮、陈皮、木香、槟榔行导滞气，助泽泻、葶苈、防风、牵牛、郁李仁，逐水散饮以消浮肿，杏仁、兜铃理肺止嗽，川归分理气血，各归其所。
人参（甘温，四两）　茯苓（甘平，三两）　陈皮（苦辛温，二两）　青皮（辛寒，一两）　木香（苦辛温，五钱）　槟榔（辛温，一两）　泽泻（甘咸寒，一两）　葶苈（辛寒，七钱）　防己（苦辛寒，八钱）　黑丑（苦辛烈，七钱）　郁李（苦辛平，一两）　杏仁（苦辛平，一两）　兜铃（苦辛平，一两）　川归（甘温，二两）　为末，以姜汁糊丸，每姜汤下三五十丸。
●子和神功丸
治久嗽痰唾过多，津液枯涸，以致皮肤燥揭，大便艰难。治宜生津液，润秘燥。是以用人参生津液；诃子敛肺火，止嗽；佐大黄润大便，下肠胃实热，麻仁去风热，润皮肤燥揭。
人参（甘温，四两）　诃子肉（酸温，三两）　大黄（苦寒，一两）　麻仁（研泥，二两）　为末，炼蜜丸。每白汤下五七十丸。
●地骨皮散
治元气虚败，阴火沸腾，潮热咳嗽。治宜益元气，降阴火，退蒸热，豁痰结。是以用人参益元气，知母降阴火以止嗽，柴胡、地骨皮解骨蒸潮热，半夏、茯苓豁痰，甘草泄火和药。
人参（甘温，二钱）　知母（苦辛寒，二钱）　柴胡（苦寒，一钱）　半夏（辛温，八分）　地骨皮（苦寒，一钱）　茯苓（甘平，一钱）　生草（甘寒，五分）　加姜三片，水煎。食后，日三服。
●宝鉴加减泻白汤
治乾咳嗽，喘促，胸膈不利，蒸热。此乃肺中郁热所致。治宜泄肺火为主。是以用黄芩、桑白皮泄肺火，清肺金，为本；知母、地骨皮解蒸热，为标；佐青、陈、桔梗利胸膈间气，以除喘促，生草泄火和药。
黄芩（苦寒，二钱）　桑白（苦酸平，一钱）　知母（苦辛寒，一钱）　地骨（苦寒，一钱）　陈皮（苦辛温，八分）　青皮（苦辛温，七分）　桔梗（苦辛温，七分）　甘草（甘寒，五分）　水煎。食后服。
●海藏紫菀散
治虚劳肺痿，咳嗽有血，时发蒸热。治宜补肺清热。是以用人参、紫菀、五味、阿胶等以补肺润肺，除嗽止血；茯苓、桔梗、贝母等利气豁痰，知母滋阴退热，佐甘草泄火和药。
人参（甘温，三钱）　紫菀（苦辛平，一钱）　五味（甘酸平，七分）　阿胶（甘温，二钱）　茯苓（甘淡平，一钱）桔梗（苦辛温，七分）　贝母（苦辛寒，一钱）　知母（苦寒，一钱）　甘草（甘寒，五分）　水二锺，煎一锺。食后，日进三服。
●宣明知母茯苓汤
治咳嗽不已，潮热往来，自汗，肺痿。此乃中气不足，运动失常，以致三焦阳气不得舒越，郁而成火，熏灼肺金所致。法当补中益气为主。是以用人参、白术、茯苓、甘草等补中益气，黄芩、麦冬清肺金，五味子、款冬花、阿胶润肺益肺以止嗽，佐桔梗、半夏豁痰，知母、柴胡清热，川芎引导清阳之气。
人参（甘温，三钱）　白术（苦甘温，二钱）　茯苓（甘淡平，一钱）　甘草（甘温，五分）　黄芩（苦寒，一钱）　薄荷（辛凉，八分）　麦冬（苦甘凉，一钱）　五味（酸平，七分）　款冬（辛甘温，八分）　阿胶（苦甘温，钱半）　桔梗（苦辛温，七分）　半夏（辛温，七分）　知母（苦辛寒，一钱）　柴胡（苦寒，一钱）　川芎（辛温，六分）　水煎，调阿胶末服。
●局方款冬花散
治肺受火邪，咳嗽发热。治宜泻肺火，豁痰结。故用杏仁、桑皮泄肺火，款冬、阿胶润肺止嗽，半夏、贝母豁痰，知母清热，生草泄火，和药。
杏仁（苦辛平，七分）　桑白皮（苦酸平，七分）　款冬（辛甘温，一钱）　阿胶（甘温，二钱）　半夏（苦辛温，七分）　贝母（苦辛温，一钱）　知母（苦寒，一钱）　甘草（甘寒，五分）　加姜三片，水煎。温服。一本有麻黄，如新嗽者可加，久嗽者，宜去之，故录于方中续著，以便加减。
●东垣加减三奇汤
治肺气虚败，火邪上乘，以致咳嗽喘促，胸膈不利。治宜益肺清金为主。是以用人参、紫菀、五味，益肺润肺以止嗽；杏仁、桑白泄肺火，清肺金；陈、青、紫苏利气；半夏豁痰，佐生草泄火。
人参（甘温，二钱）　紫菀（苦辛温，一钱）　五味（甘酸平，七分）　杏仁（苦平，七分）　桑白（苦甘酸，七分）　橘红（苦辛温，一钱）　青皮（苦辛寒，七分）　紫苏（辛温，七分）　半夏（苦辛温，七分）　甘草（甘寒，六分）加姜三片，水二锺，煎一锺。食后服。
●室鉴人参膏
治肺虚受邪，咳嗽满闷。治宜益肺气，泻肺邪。是以用款冬花、五味、杏仁、紫菀等，补肺润肺以止嗽，兼助桑白皮以泄肺火，木香、槟榔、紫苏等以行滞气，辅半夏以豁痰。
人参（甘温，五两）　款冬（辛甘温，二两）　五味（甘酸平，二两）　杏仁（去皮尖，两半）　紫菀（甘辛温，三两）　桑白（苦甘酸，两半）　木香（甘辛温，一两）　槟榔（辛温，一两）　紫苏（辛温，一两）　半夏（苦辛温，二两）　为末，以水五升熬成膏，或炼蜜丸如芡实大。每食后临卧噙化三丸，以姜汤嚥下。
●人参清肺汤
治肺金虚败，火邪上乘，以致胸满烦热，喘嗽声喑。治宜补肺泄火为主。故用人参、阿胶补肺润肺止嗽；助桑白泄肺火，乌梅、粟壳收肺热以开喑，知母、地骨滋阴退热，生草泄火和药。人参（甘温，二钱）　杏仁（苦辛温，七分）　阿胶（甘温，三钱）　桑白（酸平，七分）　乌梅（甘酸平，三枚）　粟壳（苦酸涩，七分）　知母（苦辛寒，钱半）　地骨（苦寒，二钱）　生草（甘寒，五分）　水煎。温服，临卧再服。
●人参定喘汤
治新感外邪伤风寒，咳嗽喘促。夫皮毛乃肺之合，是以皮毛受邪而肺益伤，肺伤故喘嗽作。经云：邪之所凑，其气必虚。故以人参补肺，为君；麻黄发表，为臣；桑白皮、粟壳收肺邪；五味润肺止嗽；半夏降气豁痰喘；甘草泄火，和药性。
人参（甘温，三钱）　麻黄（苦辛温，一钱）　桑白（苦酸平，七分）　阿胶（甘温，二钱）　粟壳（苦酸涩，七分）　五味（甘酸平，七分）　半夏（苦辛温，七分）　甘草（甘寒，五分）　姜三片，水煎。温服，取汗。
●良方补肺汤
治劳役过度，致伤元气，亢而成火，熏灼肺金。咳嗽，发热，自汗等症。法当益元气为主。是以用人参、黄耆益元气，止自汗，为本；紫菀、五味、桑白理肺泄火止嗽；熟地益真阴退热。
人参（甘温，一钱）　黄耆（甘温，二钱）　紫菀（苦甘平，一钱）　桑白（苦酸，五分）　熟地（甘寒，一钱）　五味（甘酸平，七分）　水二锺，煎一锺，入白蜜少许。食后服。
●白术丸
治脉缓，身重，痰嗽等症。此乃湿郁成痰所致。法当健脾燥湿为主。是以用白术健脾燥湿，为君；以南星、半夏豁痰；为臣。
白术（苦甘温，八两）　南星（苦辛寒，二两）　半夏（苦辛温，二两）　为末，以姜汁浸，蒸饼丸。每食后以姜汤下五七十丸。
●乌梅丸
治气血不充，胃中虚寒，遏大肠湿热于内，而作咳嗽者。盖大肠与肺相为表里。治宜益气血，散胃寒为主。是以用人参补气，当归益血，二者为本，乾姜、附子、桂枝、细辛、川椒等以散胃寒，为标，乌梅收肺中馀热，黄连、黄柏胜下焦之热。
人参（甘温，三两）　川归（辛甘温，二两）　乾姜（辛热，五钱）　附子（辛热，五钱）　桂枝（辛甘热，六钱）　川椒（辛热，七钱）　乌梅（甘酸平，十个）　黄连（苦寒，一两）　黄柏（苦辛寒，一两）　共为末，炼蜜丸如梧子大。每以白汤下二三十丸。
●清化丸
治肺中郁火，咳嗽痰喘。法当散郁清痰为主。故用青黛散郁火，贝母清痰，杏仁降气定喘。
青黛（苦咸寒，研末，三两）　贝母（苦辛寒，研末，三两）　杏仁（苦甘平，去皮尖，捣泥，二两）　以汤浸蒸饼丸。每姜汤送下。
●二术丸
治身重痰嗽而脉缓滑或急者。此乃湿郁为痰，阻塞经隧，以致气道不清，壅郁成热，刑贼肺金，是以身重，痰嗽，六脉缓滑或急。法当燥湿升郁为主。故用白术、苍术燥湿，为君；香附升郁，半夏豁痰，二者为臣；黄芩清热，杏仁定喘，二者为佐使。
白术（苦甘温，四两）　苍术（苦辛温，三两）　香附（辛温，三两）　半夏（辛温，二钱）　贝母（苦辛寒，二两）　黄芩（苦寒，二两）　杏仁（苦甘平，另研泥，二两）　共为末，以姜汁打糊为丸如绿豆大。每服三五十丸，食后米清下。
●人参清肺散
治中气虚败，运动失常所致，致腔中阳气不得舒越，郁而成火，刑击肺金，咳嗽咽乾，烦燥蒸热等症，法当补益中气为主，清肺热、利气豁痰为标。是以用人参、茯苓、甘草补中气以健运动，五味、麦冬、桑白皮、款冬花、杏仁清肺润肺以止嗽，陈皮、桔梗、枳壳利气，半夏、贝母豁痰，地骨皮、黄连、知母清热。
人参（甘温，三钱）　茯苓（甘淡平，一钱）　甘草（甘温，五分）　五味（甘酸，七分）　麦冬（苦甘凉，一钱）　桑白（苦甘酸，七分）　款冬（辛甘温，七分）　杏仁（苦甘，七分）　陈皮（苦辛温，一钱）　桔梗（苦辛温，七分）　枳壳（苦辛温，七分）　半夏（辛温，七分）　贝母（苦辛寒，一钱）　黄连（苦寒，七分）　知母（苦辛寒，二钱）　地骨（苦寒，一钱）　加姜三片，水煎。温服。
〔附方〕
●小青龙汤　治外感风寒致嗽，心下有水气，或喘。
●人参白虎汤　治暑热伤肺咳嗽。并伤寒门。
●清暑益气汤　黄连香薷饮　俱治暑热伤肺咳嗽。
●栀子仁汤　麦门冬汤　治热伤肺咳嗽。
●参苏饮　二陈汤　治痰咳嗽。
●麻黄汤　治风寒外束咳嗽。
●加减小柴胡汤　治咳嗽，寒热往来。
●金匮肾气汤　治肾气虚败，津液不降，阴火上炎，以致咳嗽。
●四物汤　治血虚咳嗽。

痰门  ***************************
〔论〕
痰本人之津液，盖由荣卫不清，凝结而成。中有二因、五气之异。夫二因者，内外也；五气者，风寒暑湿味也。若因七情汩乱，藏气不行，与其饮食不节，色欲过度，以致中气虚乏，运动失常所致，使津液不得舒布，凝聚而成痰者，乃内因也若因六阴伤胃，以致玄府不通，当汗不汗，蓄而成痰，乃外因也。其二因之中又必挟风、寒、湿、热、味五气。外邪而动，其挟风者，乃风寒外束也，治宜参苏饮、大小青龙汤之类加减；挟寒者，乃形寒饮冷也，宜丁香半夏丸之类加减；挟湿者，乃停饮所致也，宜冲和汤、茯苓汤之类加减；挟热者，乃火乘肺也，宜小黄丸、黄芩利膈散之类加减；挟味者，乃肥甘过度也，宜丹溪治食积痰丸之类加减。其为病也，为喘、为咳、为呕、为泻、为眩晕、嘈杂、惊悸不安、寒热、痛、癖、肿满、挛痹、癃闭、痞膈、如风、如癫，症状多端，治难执一。是以因气郁而生痰者，宜先和气而痰自降；有因痰塞经隧，妨碍升降者，宜先逐痰而气自行；如因中气不运，致生痰者，宜补中气，使其健运而痰自愈。参之挟湿、挟寒、挟风、挟热、挟味之兼症，或汗、或下、或温、或清、或导、或散、或补、或泻以治之。虽然，丹溪又云：中焦有痰，胃气亦赖所养，不可卒攻，若攻劫太过，以致中气亏乏，则痰愈盛。学者须要识此，不可不辩。
〔痰症脉法〕
《要略》云：脉双弦者，寒饮也。又云：饮脉不弦，但苦喘当气。
又云：脉浮而细滑者，伤饮。脉弦数，有寒饮，春夏难治。
又云：脉沉而弦者，悬饮、内痛。又云：短气，四肢历节走痛，脉沉者，留饮。陈无择又云：饮脉皆弦微沉滑。
又云：左右手关前脉浮弦大而实者，乃膈上有稠痰也，宜吐之而愈。又云：滑者，痰也。眼胞及目下如烟燻者，亦痰也。
丹溪云：久得涩脉，痰饮胶固，脉道阻涩，卒难得升，必须调理。
〔治痰饮大法〕
痰饮之症，丹溪分而为七，曰酒痰，曰食积痰，曰风痰，日寒痰，曰热痰，曰老痰，曰湿痰，故此治法亦异。
如酒痰，用青黛、瓜蒌、葛花蜜丸，噙化。
如食积痰，用神麴、麦芽、山楂之类，或化痰丸及消积之药攻之，极妙。
如风痰，宜用南星、白附子之类。
如热痰，宜用青黛、黄连、及青礞石丸之类。
如寒痰，宜用南星、姜半夏、及诸辛凉药之类。
如老痰，宜海石、香附、半夏、瓜蒌、五倍子之类。丹溪云：五倍子佐他药，大能治顽痰。
如湿痰，身多软而重，宜苍术、白术、黄芩、香附、半夏、贝母，或加青黛、瓜蒌。
如痰结核在咽喉间，嗽不出，咽不下，宜化痰，加咸能软坚之剂，如瓜蒌、杏仁、海石、连翘、桔梗等，少佐朴硝，蜜丸，噙化。
如痰在胁下，非白芥子不能达。
如痰在四肢，非竹沥、姜汁不能行。
如痰在肠胃间，下之而愈。盖痰之为物，随气升降，无处不到。痰症脉浮，当吐痰：在膈上，亦宜吐；痰胶固稠浊，亦宜吐；痰在经络中，非吐不可。盖吐中就有发散之义，其吐法必先升提其气，用防风、山栀、川芎、桔梗、芽茶、生姜之类，或就以此探吐，吐须用布勒腰腹，于不通风处行之。其法用萝菔子半升，擂，和浆水一碗，去渣，少入油与蜜，温服；或用虾半斤，入酱、葱、姜等料，水煮，先吃虾，后饮汁，少时以鹅毛探吐，其翎毛先以桐油浸，后以皂角水洗，晒乾待用。如服瓜蒂、藜芦等药即吐，不必用吐法。姜煎半夏，大治湿痰，又有治喘心痛。粥丸生姜汤下。
如枳实泄痰，如冲墙倒壁。黄芩治痰，假其下行也。天花粉大能降上焦热痰。
海粉治痰大有力，以其热痰能降，湿痰能燥，顽痰能消。
人中黄大能降火消痰，又能治食积痰。用饭捣丸如绿豆大，每服十数丸，效。
凡痰因火盛逆上者，法当治火为先，宜白术、黄芩、石膏之类。
凡久病阴火上升，津液生痰不生血者，宜补阴血、制相火其痰自降，其药必姜汁制，以助传送。
凡痰成块，吐咯不出，气郁滞者，难治。
凡痰症多有作遏者，盖由津液凝滞，积聚成痰，不能荣润三焦之故。
凡痰在左同肥气，在右同息贲，入肺则咳，流大肠则泻，入肾为涌水，在上则面浮，在下则跗肿，在中则肢满痞膈，隔于经隧则偏枯，寒于肉分则麻木不仁。
凡痰药中多用利气药者，正先哲所谓顺气则痰自行之意。
大抵痰症多生于湿，是以古方多用燥药为君，利气为臣，如二术、南星、半夏、橘红之类。
〔丹溪治痰活套〕
凡痰症皆以二陈汤为主。欲上，加柴胡、升麻；欲下，加木通、黄柏。如偏头痛在右，本方加川芎、白芷、防风、荆芥、薄荷、升麻之类；在左，本方合四物汤，加防风、荆芥、薄荷、细辛、蔓荆子、柴胡、酒芩之类。
如头项痛者，本方加川芎、藁本、升麻、柴胡、菟丝子、细辛、薄荷之类可也。如痰在腰胯膝下肿痛者，本方加苍术、防己、木通、黄柏、牛膝、川萆薢之类。
如痰在胸腹中作痛，或痞满者，本方加白术、神麴、麦芽、砂仁之类。
如在经络中，胸、背、臂、膝作痛者，在上加防风、羌活、威灵仙，在下加牛膝、木通之类。冬加乌、附、竹沥。
如风痰壅塞，喘急、咳嗽不宁者，本方加防风、羌活、南星、枳壳、皂角之类。其症多奇形怪状。
凡热痰，如病腹胀满，本方加芩、连、栀子、瓜蒌仁、石膏、滑石、竹沥之类。
凡湿痰，身重倦怠，本方加苍术、白术、南星之类。
凡寒痰，本方加乾姜、附子、益智、甘草、豆蔻之类。
凡酒痰，本方加葛粉、枳壳、神麴、砂仁、麦芽之类。
凡气痰，本方加木香、槟榔、砂仁、枳壳、乌药、香附之类。
凡燥痰，本方加瓜蒌、杏仁、贝母、五味之类。
如阴虚咯血痰嗽者，本方加知母、贝母、黄柏、款冬花、紫菀茸、马兜铃之类。
如痰在中焦，作嗳气吞酸，胃脘当心而痛，或呕清水，恶心等症，本方倍白术，加苍术、神麴、麦芽、川芎、砂仁、草蔻、猪苓、泽泻、黄连、吴茱萸、栀子、木香、槟榔之类，作丸服。
如内伤挟痰，本方加参、耆，倍白术，多用姜汁以为传送。
凡风痰必用白附子、防风、天麻、雄黄、牛黄、片黄芩、白殭蚕、牙皂之类。
凡眩晕、嘈杂者，乃火动其痰也。本方加栀子、芩、连之类。
凡嗳气吞酸，乃食郁有热，因火气上动所致。黄芩为君，半夏、南星为臣，橘红为使。热甚加青黛。
大抵善治痰者，不治痰而治气，盖气顺则一身之津液流通，痰饮自不生矣。
〔治痰症方〕
●参苏饮
治气伤输运不健，以致津液凝聚，郁而成痰，作渴。治宜补气、健运、散郁。是以用人参、茯苓、甘草益气健脾，橘红、枳壳、桔梗、紫苏、木香等开郁行滞，半夏、前胡豁痰，佐乾葛滑津液，止渴，解肌。
人参（甘温，三钱）　茯苓（甘平，一钱）　炙草（甘温，五分）　橘红（辛温，一钱）　枳壳（苦辛温，七分）　桔梗（苦辛温，七分）　紫苏（辛温，七分）　木香（辛温，五分）　前胡（苦平，八分）　半夏（苦辛温，八分）　乾葛（苦甘凉，一钱）　水煎。食后日三服。
丹溪云：治痰以利气为先，职此之谓欤。
●丁香半夏丸
治中气虚寒，凝聚津液不得舒布，郁而成痰。治法补中散寒。是以用人参补中气，乾姜、丁香、细辛散寒，槟榔导滞气，半夏豁痰涎。
人参（甘温，二两）　乾姜（辛热，五钱）　细辛（辛温，一两）　丁香（辛热，七钱）　槟榔（苦辛温，一两）　半夏（苦辛温，二两）　共为末，以姜汁糊丸。每以姜汤下三十丸。
●中和丸
治湿热郁而成痰。法当去湿热，散壅郁。是以用苍术燥湿，黄芩清热，香附开郁，半夏豁痰。
苍术（苦辛温，四两）　黄芩（苦寒，三两）　香附（苦辛温，二两）　半夏（辛温，两半）　为末，以姜汁调神麴糊丸。每白姜汤下五七十丸。
●茯苓汤
治一切痰症，胸膈满闷，呕吐清水，不能饮食。此皆中气亏败所致。盖中气一亏，运动无力，以致津液不得舒布，凝聚成痰，填塞胸中，是以胸膈满闷，脾病不能消化水穀，以致胃气亦伤，是以呕吐清水，不能饮食。治法在乎补中健脾为本，疏郁豁痰为标。是以用人参、白术、茯苓等以健脾；枳实、橘红、生姜等以利气，盖气一顺，则痞满自消，而痰自豁。
人参（甘温，三钱）　白术（苦甘温，二钱）　茯苓（甘平，一钱）　橘红（辛温，一钱）　生姜（辛温，三片）　枳实（苦辛温，一钱）　水煎。温服。
●小黄丸
治一切热痰。法当清热为主。经云：寒可胜热。又云：辛以散之。故用黄芩之寒以清热，生姜之辛以散郁，助南星、半夏以豁痰，夫热则伤气，故加人参以益气。
黄芩（苦寒，三两）　生姜（辛温，切片、晒乾，五钱）　半夏（苦辛温，一两）　南星（苦辛温，一两）　人参（甘温，二两）　共末，以姜汁糊丸如绿豆大。每服三五十丸。
●黄芩利膈丸
治火热刑肺，气道不清，以致津液凝聚成痰。法当清热散郁。是以用芩、连之苦寒以胜热，枳壳、橘红之苦辛以疏郁气，南星、半夏、白矾以豁痰，白术补中，泽泻利痰泄火。
黄芩（苦寒，酒炒一半，生用一半，四两）　黄连（苦寒，二两）　枳壳（苦辛温，一两）　南星（苦辛温，一两）　橘红（苦辛温，二两）　半夏（苦辛温，一两）　白矾（咸寒，一两）　白术（苦辛温，二两）　泽泻（甘咸寒，一两）　共为末，以汤浸蒸饼丸。每食后白汤下三五十丸。
●二陈汤
治一切痰症。经云：利气而痰自除。故用橘红利气，为君，半夏、茯苓豁痰，为臣，生草泄火，为使。
橘红（苦辛温，三钱）　半夏（苦辛温，二钱）　茯苓（甘平，二钱）　生草（甘寒，一钱）
●坠痰丸
治一切顽痰。此乃津液为热郁之所致。法当疏郁清热可也。经云：咸可以软坚。又云：寒可以胜热。是以用生矾、风化硝之咸寒，退热化顽痰，皂角通关窍，枳实、黑丑疏郁以行痰。
风化硝（苦辛寒，两半）　生矾（咸寒，一两）　牙皂（苦辛温，七钱）　黑丑（辛烈，钱七）　枳实（苦辛寒，两半）　一本有贝母一两。共末，以萝菔汁丸如梧子大。每白汤下三五十丸。
●礞石丸
治一切坚硬顽痰。此乃津液为热郁久而成痰。法当清热化痰。经云：寒能胜热，咸能软坚。是以用黄芩之寒以清热，为君；助茯苓、南星、半夏，助青礞石、风化硝之咸，软化坚痰，为臣。
黄芩（苦寒，四两）　青礞石（辛咸寒，硝煅黄色，二两）　风化硝（苦咸寒，二两）　茯苓（甘平，一两）　南星（苦辛寒，一两）　半夏（苦辛温，二两）　共末，以姜汁打神麴糊丸。每淡姜汤下三五十丸。
一本加苍术、滑石，治食积湿痰。
一本无南星，加白术。
一本加枳壳、枳实，倍青礞石。
●导痰汤
治一切痰症。《元戎》云：痰因气郁所致，利气则痰自行。是以此方用橘红、枳壳利气，为本；南星、半夏豁痰，为标；生草泄火，和药。
橘红（苦辛温，二钱）　枳壳（苦辛温，二钱）　半夏（苦辛温，一钱）　茯苓（甘平一钱）　南星（苦辛寒，八分）　生草（甘寒，一钱）　加姜，水煎服。
若久嗽肺燥者，去半夏，加北五味、杏仁泥各七分。
●千缗汤
治痰涎壅盛，阻塞经络而作诸症。法当疏经络以豁痰。故用牙皂疏经络，通关窍，助半夏以豁痰涎，佐甘草泄火，和药。
牙皂（苦辛温，二钱）　半夏（苦辛温，二钱）　生甘草（甘寒，七分）　加姜三片，水煎。温服。
●滚痰丸
治一切食积、湿热郁于肠胃成痰。法当下去湿痰。经云：苦可以除湿，寒可以胜热。故用大黄、黄芩之苦寒以下湿痰，礞石之重以坠痰积，沉香之辛散郁，兼引清气上腾，浊气下降。
大黄（苦寒，酒蒸，五两）　黄芩（苦寒，五两）　礞石（咸寒，硝煅黄色，二两）　沉香（辛温，五钱）　共末，滴水为丸。每空心并临卧时米清下五十丸。
●许学士神术丸
治中气亏败，脾湿壅盛，成痰喘嗽。法当补中燥湿为主。故用大枣为主以补中，苍术疏壅湿，生芝麻润肺而止嗽。
大枣肉（甘温，捣膏，四两）　苍术（苦辛温，另研末，六两）　生芝麻（甘温，擂成膏，四两）　以枣膏、芝麻膏捣丸。每白汤下三五十丸。
●十枣汤
治饮水过多致伤中气，运动无力，不得舒布水饮，以致停蓄胸膈之间不散，咳唾引痛，方书谓之悬饮。法当健脾散水为主。故用大枣以补中健脾，芫花、甘遂、大戟以散水饮。
大枣肉（甘温，十枚）　芫花（苦辛温，七分）　大戟（辛甘寒，一钱）　甘遂（辛寒，七分）　水盅半，煎八分服。
一本以大枣煎汤，调芫花等末一钱，空心服之，以下利为度，如不利，再进一服，利后以糜粥止之。
●利膈化痰丸
治一切痰涎壅塞，郁火热于胸膈之间，以致痰喘不利。法当豁痰疏郁。故用南星、半夏、贝母、蛤粉、瓜蒌等豁痰，牙皂通窍，香附开郁，青黛泄火热，杏仁降逆气、润肺以止嗽。
南星（苦辛寒，二两）　半夏（苦辛温，两半）　贝母（苦辛寒，二两）　蛤粉（甘寒，一两）　瓜蒌仁（另研泥）　香附（辛温，各二两）　牙皂（苦辛温，一两）　青黛（咸寒，一两）　杏仁（苦辛温，另研泥，一两半）　煎牙皂汁，调瓜蒌、杏仁泥，和姜汁，蒸饼丸，以青黛为衣。每以淡姜汤下五七十丸。
●控涎丹
治一切痰饮郁于中焦，阻塞经隧，以致气逆不利，或于胸、背、胁、项、手、足、腰、胯之间走痛无常。盖痰之为物，随气升降，是以痛无定位。法当导逐痰饮，使气畅达而痛自息。经云：通则不痛，痛则不通。是以用白芥子逐痰，甘遂、大戟逐饮。
白芥子（苦辛温）　甘遂（苦辛寒）　大戟（苦辛寒）　各等分，为末，面糊丸。每食后临卧时以淡姜汤下三十丸。一本名妙应九，以朱砂为衣，治惊痰。
如痛甚，加全蝎。
酒痰，加雄黄、全蝎。
气痰成块，加穿山甲、鳖甲、玄胡索、莪术。
臂痛，加木鳖子、霜桂心。
热痰，加盆硝。
寒痰，加丁香、胡椒、肉桂。
●金沸草散
治外感风寒，以致痰喘，发热，头眩。盖风寒外束，肤腠闭密，以致胸中阳气不得舒泄，郁而成热，上蒸肺金，气道不利，津液凝聚成痰，随气上壅，是以痰喘，发热，头眩。法当解表。使其外邪一散，肤腠自疏，气道自利，馀症自除。故用麻黄发表开腠理以驱邪，旋覆花、前胡、赤芍、荆芥清热，辅半夏豁痰，甘草泄火，和药。
麻黄（苦辛温，一钱）　金沸草（苦寒，一钱）　荆芥（辛凉，八分）　前胡（苦寒，钱半）　赤芍（苦酸寒，八分）　半夏（苦辛温，一钱）　甘草（甘寒，五分）　加姜、枣煎服，合辛甘助麻黄散表邪。
《活人书》云：金沸草散无麻黄、赤芍，有茯苓、细辛。
●涤痰丸
治一切气壅以成痰积。法当利气为先。《元戎》云：利气而痰自行，此方之谓也。是以用木香、槟榔、青、陈、枳壳等利气，半夏、大黄、三稜、黑丑等以逐痰积。
木香（苦辛温，一两）　槟榔（苦辛温，八钱）　青皮（苦辛寒，八钱）　陈皮（去白，一两）　枳壳（苦辛温，一两）　大黄（苦寒，一两）　三稜（苦辛温，七钱）　黑丑（辛烈，五钱）　共为末，以神麴打糊丸。每食后以姜汤下三十丸。须观病者勇怯加减丸数。
●泽泻饮
治中气亏败，不能舒布水液，以致停蓄心中不散，方书谓之水饮。法当补中健脾为君，故用白术分利水饮，泽泻为臣。
白术（苦辛温，五钱）　泽泻（甘咸寒，二钱）　水煎。温服。
●桔梗半夏汤
治上焦气郁，凝阻津液成痰，填塞胸中而成痞满、呕吐等症。法当疏散上焦郁气为先。故用桔梗载橘红、生姜散上焦郁气，半夏豁胸中痰涎。
桔梗（苦辛温，二钱）　半夏（苦辛温，一钱）　陈皮（苦辛温，钱半）　生姜（辛温，三片）　水煎。温服。
●玉壶丸
治一切风痰。用天麻散风，助南星、半夏、生矾豁痰。
天麻（苦辛凉，二两）　南星（苦辛温，二两）　半夏（苦辛温，两半）　生矾（咸寒，两半）　共末，以姜汁打糊丸。每姜汤下五十丸。
本方去天麻加辰砂，名辰砂化痰丸。
●机要小黄丸
治一切暑热损伤元气，以致气不利，凝聚津液成痰。法当清暑热，益元气为先。故用黄芩清热，人参益元气，二者为本；南星、半夏豁痰，生姜散郁，二者为标。
黄芩（苦寒，三两）　人参（甘温，二两）　南星（苦辛温，二两）　半夏（辛温，二两）　生姜（辛温，二两）　共为末，以姜汁打糊丸。每食后以姜汤下五七十丸。
●姜桂丸
治一切寒痰。用乾姜、官桂之辛以散寒，南星、半夏之苦辛以豁痰。
乾姜（辛热，两半）　官桂（辛甘热，两半）　南星（苦辛寒，一两）　半夏（辛温，二两）　共末，以姜汁浸蒸饼为丸。每姜汤下三五十丸。
●四七汤
治一切气郁，凝聚津液成痰，壅盛喘急，痞满。法当疏郁气而痰自豁、痞自散。故用紫苏、厚朴、生姜开郁，以除痞满；茯苓、半夏豁痰结，以止喘急；大枣健脾补中，使气无复郁之患。
紫苏（苦辛温，七分）　厚朴（苦辛温，一钱）　生姜（辛温，三片）　茯苓（甘平，一钱）　半夏（苦辛温，一钱）　大枣（甘温，三枚）　水煎。温服。
●润下丸
治一切热痰。故用芩、连清热降火，橘红利气，南星、半夏豁痰，甘草和药。
黄芩（苦寒，二两）　黄连（苦寒，一两）　陈皮（苦辛温，八钱）　南星（辛寒，一两）　半夏（苦辛温，一两）　汤浸蒸饼丸如绿豆大。米清下三五十丸。
●又方
治诸热痰症。故用黄芩清热，香附开郁，半夏、贝母以豁痰。一本加瓜蒌仁。黄芩（苦寒，二两）　香附（苦辛温，五两）　半夏（苦辛温，一两）　贝母（辛寒，二两）　汤浸蒸饼丸，以青黛为衣。每白汤下五十丸。
●丹溪导痰汤
治湿热郁而成痰，以致小便不利。故用苍术燥湿，黄连清热，吴萸散郁，茯苓、滑石利小便，分消其湿。
苍术（苦辛温，四两）　黄连（苦寒，二两）　吴萸（苦辛温，一两）　茯苓（甘平，二两）　滑石（甘寒，三两）共末，以神麴糊丸。姜汤下五七十丸。
●清膈化痰丸
治火热刑肺，气道不清，以致津液郁结成痰。治宜清热疏郁，其痰自解。故用芩、连、黄柏、栀子以清热泄火，苍术、香附疏郁豁痰。
黄芩　黄连　栀子（俱苦寒）　黄柏（苦辛寒）　苍术（苦辛温）　香附（苦辛温）　等分为末，姜汁浸蒸饼丸。
〔附方〕
●小青龙汤　治感风寒，致胸中阳气郁遏，津液成痰。伤寒门。
●稀涎汤　治痰涎壅塞经隧，以致手足不随，口眼歪斜等症。


卷之六  ——————————————————————————————————————————————————————————————————————————————————————————

泻门  ***************************
〔论〕
饮食入胃，脾与运化水穀之精，以养百骸，渣滓、浊者下降而为便溺。若脾气被伤，运动无力，水穀之气不得四布，则混流于下而为泻症。先哲分气、湿、寒、热四者之异，大意因湿为多。经云：湿胜则泻泄。叔和云：湿多成五泄是也。其风、寒、热三者，不过挟症而已矣，于中挟热尤多，风、寒二症间有也。总其大要，尽因中气亏败，舒布不健，以致水液不及四布，蓄于肠胃，郁而成热，而为泻泄，是以挟热为多。言风者，亦是热甚生风，助肝木以伤脾土，脾土被伤不能四布水液，以成此症。言寒者，乃脾胃素虚之人，啖食生冷过度，致使脾愈伤，藏府愈寒，不能克化水穀所致。其始虽因于寒积，而日久亦郁成热。是以先哲谓：暴泄非阳，久泄非阴是也。且河间亦云：虽完穀不化，小便清白不涩为寒；若穀虽不化而小便赤涩，及穀消化，无问及他症，皆认为热。以此观之，热多寒少，焕然明矣。虽其症一出于热，而治之又当分其所因，不可无分。如因脾气不磨而致泄者，法当补中益气，使中气升腾而泄自止，如补中益气之类；如因风而生飧泄者，法当散风而泄自除，如机要防风芍药汤、白术防风汤之类；如因痰积中焦而作溏泻者，法当逐去痰积而泄自愈，如二陈导痰汤之类；如因食伤太阴，以致水液不能四布而为泄者，法当逐去宿食，而泄自止；如因藏府虚寒而泄不止者，法当温中散寒而泄自瘳，如理中汤、机要浆水散之类。学者务在临症详因加减施治可也。
〔泻症脉法〕
《内经》曰：脉细，皮寒，少气，泄利前后，饮食不入，是为五虚，死。其浆粥入胃，泻注止，则虚者生。
《脉经》云：泄注，脉缓时小弦者，生；浮大数者，死。又云：洞泄，食不化，不得留，下脓血，脉微小留连者生，劲急者死。
《脉诀》云：下痢，微小则生；若浮大洪，无差日。
〔治泻大法〕
凡泻症因水湿而成，宜补中健脾土，以胜水湿为主。切不可遽用涩药，即阻水湿不得宣泄，必变他症，为祸不小，慎之。
大凡治泄之药俱宜丸、散，少用汤、饮。盖汤乃与水湿同类，恐愈助水湿为患。其症东垣又谓有七因，曰寒，曰湿，曰火，曰痰，曰中气虚，曰食积，曰脾胃不和，有此数者之异，是以治法亦当各分所因。
如因寒而泄者，其症腹痛，肢体厥冷，脉微，完穀不化，小便清白不涩。宜乾姜、附子、肉桂、良姜之类。
如因湿而泄者，其症肢体重，脉沉缓，而腹不痛。治宜五苓散加苍术、厚朴、木通之类。
如因火而泄者，其症暴迫，腹痛肠鸣，痛一阵，泻一阵，或完穀不化，小便赤涩。治宜泄火利小便。以四苓散加滑石、黄芩、栀子、木通之类。
如因痰而泄者，其症或泻，或不泄，作止无常，或多或少不一。治宜泄痰为主。宜海石、青黛、神麴、黄芩为丸服，或用升吐之剂，以提其气。
如因中气虚陷而作泄者，其症饮食入胃即出，完穀不化。治宜用人参、白术、茯苓、炙甘草、白芍等以补之，或稍加升麻以提其气。
如因脾胃不和，其症或呕，或泄，不思饮食。宜以胃苓汤加肉豆蔻之类。
如因食积不化而泄者，其症腹痛则泄，泄后痛减。治法当导去宿积为主，乃《内经》所谓通因通用之义。宜大黄、枳实、神麴之类。
凡湿热泄属阳，其症身多重，目睛不了，饮食不下，脉沉而缓，完穀不化，小便清白不涩。其热亦有完穀泄者，由火热之性急速，传化失常所致，其穀虽不化，其小便必赤涩，以此为类。
凡七情感动，藏气不平，亦令水泻。治宜调理七情为先。
〔丹溪治泄活套〕
如泄症，肠胃中病。当以参、苓、白术散为主，治宜分寒、热、阴、阳等因加减。
若寒、热、湿在腹，攻刺作痛，洞下清水，腹中雷鸣，米饮不化者，宜以理中汤主之，或吞大巳寒丸，或附子桂香丸。裹食者，八物汤之类。
如热泄，粪色赤黄，肛门焦痛，粪出穀道犹如汤浇，烦渴，小便不利。宜四苓散、吞香连丸之类。
如湿泻者，盖由久坐湿处，以致湿气伤脾，土不剋水。梅雨久阴之月，多有此病。治宜除湿汤吞戊己丸，佐以胃苓汤。重者如术附汤之类。
如因饮食过度，致伤脾气，遂成泄泻，其人必呕，噫气如败卵臭。宜治中汤加砂仁，或敢感丸，尤妙。
如因中气大亏，不爱饮食，食毕则腹鸣肠急，尽下所食，才方觉快，不食即无事，俗名漏食泄。经年而不愈者，宜用快脾丸三五粒，效。
如因伤于酒侵，晨作泄者，宜以理中汤加乾葛，或吞酒煮黄连丸之类。
如因伤面而作泄者，宜养胃汤加萝菔子炒，研碎，一钱。痛者，加木香五分，去藿香，加炮姜。
如每日五更初洞泄，服止泄药无效，此乃脾泄。宜米饮下五味丸，或专用五味子煎汤服，或分水饮与二神丸及椒附丸，或平胃散下小茴香丸。病久而重，其人虚甚，宜椒附汤。
如暑泄，因中暑热而作泄者，宜以胃苓汤或五苓散加车前子末少许，效。
如泄注下如水，宜生料五苓散为主，倍白术，加苍术、车前末，米饮调服。
如因湿热甚，下注如热汤者，宜以五苓散去桂，加滑石、黄芩、木通之类。
如腹中疼痛，下泄清冷，喜热物荡熨者，乃寒泄也。宜以五苓散倍官桂，加肉豆蔻。有气刺痛，加木香，甚者加丁香、附子，作丸服。
如久泄穀道不合或脱肛，此乃元气下陷，大肠不行收令而致。宜用白术、白芍、神麴、陈皮、肉蔻、诃子肉、五倍子、乌梅丸，以四君子加防风、升麻，煎汤下。
如因食积，时常腹痛作泄，先宜木香、槟榔丸，或东垣枳实导滞丸推逐之，后以四苓汤加厚朴、苍术、神麴、麦芽之类作丸服之，以安胃气。
如气虚作泄者，宜以四君子倍白术，加黄耆、升麻、柴胡、防风之类，补而提之。
凡诸涩药，若久泄虚弱者亦宜用之，但不可用于初作之时。
〔治泻方〕
●防风苍术汤
治风伤脾，飧泄，身热，脉弦，腰重，微汗，头痛。皆风壅肝木，损伤脾土，不能输布水湿，是以飧泄，风为阳邪，是以身热；风助肝木为患，是以脉弦，盖弦乃肝脉，脾湿壅盛，是以腰重；风热熏蒸脾湿，故用微汗；经云：风先伤于上，是以头痛。治宜散风邪，健脾，疏壅湿。是以用麻黄解热助表，防风以散风邪，苍术、白术补中健脾，疏壅湿以止泄。
麻黄（辛甘温，八分）　防风（辛温，一钱）　苍术（苦辛温，二钱）　白术（甘温，三钱）　水煎。热服取汗。
●小半夏汤
治中气亏败，以致津液凝聚成痰，阻塞经络，妨碍升降，以致水液不能四渗，独流大肠而为溏泄、小便短少。法当补中健脾，豁痰饮，利小便。是以用白术补中健脾，生姜、半夏豁痰开郁，茯苓、泽泻利小便，分消水湿。
白术（苦甘温，三钱）　生姜（辛温，三片）　半夏（苦辛温，八分）　茯苓（甘平，一钱）　泽泻（甘咸寒，八分）　水煎。空心服。
●导痰汤
治过食伤脾，健运无力，致食不得消化，郁于肠胃之间而为泄泻。法当消宿食，下郁积。是以用神麴快脾消宿食，枳实疏郁滞，大黄下肠胃中之宿积，此乃通因通用之义也。
神麴（苦辛温，三钱）　枳实（苦辛温，二钱）　大黄（苦寒，二钱）　先以水煎，临熟下大黄，滚一二沸。空心服。如利之后，以人参、白术等剂补之。
●升阳除湿汤
治泄泻无度，不思饮食，肠鸣腹痛，四肢无力。此乃中气亏败，脾湿壅盛，抑遏阳气不得上升所致。经云：清气在下，则生飧泄是也。法当补中，疏壅湿，升阳气。是以用白术、陈皮、炙草、麦芽、神麴、益智等，以补中健脾，和胃化宿食，进饮食；防风、羌活、苍术等，以疏壅湿；升麻、柴胡升引清阳之气上腾；猪苓、泽泻利小便渗湿，导浊阴之气下降；半夏以降逆气。
白术（苦甘温，三钱）　陈皮（苦辛温，一钱）　炙草（甘温，七分）　麦芽（甘温，七分）　神麴（苦辛温，七分）　益智（苦辛温，八分）　防风（辛温，八分）　羌活（辛温，八分）　苍术（苦辛温，一钱）　升麻（苦寒，七分）　柴胡（苦寒，七分）　猪苓（淡平，一钱）　泽泻（甘咸寒，一钱）　半夏（苦辛温，八分）　水煎。食后服。
●浆水饮
治藏寒之人过食冷物，以致腹中阴寒之气忒甚，暴注如水，周身出汗，浑身通冷，脉微而弱，气少不能言语，甚至呕吐。此皆阳气亏败，不胜阴寒所致。其周身汗出者，阳气外脱也；一身通冷者，阴寒所胜也；脉微，气少不能言语者，阳衰也。法当温复阳气以散阴寒。经云：辛甘为阳。故用乾姜、肉桂、附子、良姜、炙草等，合辛甘温中散寒，以复阳气；半夏散逆气以止呕。
乾姜（辛热，一钱）　肉桂（辛甘热，一钱）　附子（辛热，一钱）　良姜（辛热，八分）　炙草（甘温，五分）　半夏（苦辛温，八分）　水煎。温服。
●白术芍药汤
治水泄注下，困弱无力，腹痛。此乃中气亏败，不能舒布水湿，以致流于大肠。法当补中健脾为主。是以用白术、甘草补中健脾，舒布水湿，为本；白芍收敛阴湿以止腹痛，为标。
白术（苦甘温，土炒，五钱）　炙草（甘温，一钱）　白芍（苦酸寒，炒，三钱）　水煎。温服。
●茯苓汤
治中气虚败，不能舒布水湿，以致流于大肠而为泄泻。治宜补脾土以胜水湿。故用白术健脾土补中气，为君；茯苓利小便渗湿，为臣。
白术（苦甘温，七钱）　茯苓（甘淡平，五钱）　水煎。温服。
●苍术芍药汤
治夏月感受湿热，而作腹痛、泄泻。治宜燥湿清热为主。故用苍术燥湿，黄芩清热，白芍益阴以止腹痛，桂枝和荣卫以通血脉。
苍术（苦辛温，五钱）　黄芩（苦寒，二钱）　白芍（苦酸寒，一钱）　桂枝（甘温，五分）　水煎。温服。
●神术散
治春伤于风，至夏生飧泄，头与肢节疼痛。治宜散风疏湿为主。故用羌活、藁本、细辛、川芎等，驱风以除肢节与头疼痛，兼助苍术疏壅湿，粉草补脾土。
羌活（辛温，一钱）　藁本（苦辛温，七分）　细辛（辛温，五分）　川芎（辛温，八分）　苍术（苦辛温，一钱）　粉草（甘温，八分）　加姜，水煎服。如欲汗，加葱白三根同煎。
●钱氏白术散
治吐泻，发热，咽乾，口渴，此皆中气虚败所致。盖水穀入胃，脾与行其水液，为津、为溺，脾气既虚，胃中水液不能四布，是以独流大肠而为泄矣；泄多则亡阴，阴虚则阳盛，阳盛则上炎，是以呕吐、发热之症作；其水饮下流，津液不得上达，是以咽乾、口渴。治宜补中益气为主。是以用人参、白术、茯苓、甘草等补中健脾，为主；藿香、木香调气和胃气止呕吐，为标；佐乾葛轻扬之剂，鼓舞胃气上行，以生津解热。
人参（甘温，三两）　白术（苦甘温，五两）　茯苓（甘平，二两）　炙草（甘温，五钱）　藿香（辛甘温，五钱）　木香（苦辛温，五钱）　葛根（苦甘凉，一两）　共为末，每米饮调下三五钱。一本去木香，加白扁豆一两、莲肉二两，妙。
●肉豆蔻丸
治肾虚不能摄水，以成泄泻。用肉蔻温补脾胃，破故纸补肾摄水。
肉豆蔻（苦辛温，面包，煨）　破故纸（苦辛温，炒）　等分，为末，以枣肉捣膏丸梧子大。每空心米饮下五七十丸。
●加味茯苓汤
治水泄注下，日夜无度，小便短少，口渴咽乾，腹中疼痛，或变成赤白痢疾。此乃中气不充，脾湿壅盛，郁遏阳气不得上达，以致水液不得舒布，独流大肠，是以水泄注下，日夜无度；注泄则津液下流，不得上达，是以咽乾，口渴；阳气郁久，变成火热，腹中湿气并热蒸搏，是以肚腹疼痛，或下痢脓血。治法当补中健脾，疏壅湿热。故用苍术、白术、茯苓、炙草等补中健脾，猪苓、泽泻利小便，分消水湿，升麻升阳气上行，兼助柴胡、黄芩清热，生草泄火，下多则亡阴，故佐归、芍以救阴血。
苍术（苦辛温，二钱）　白术（苦辛温，三钱）　茯苓（甘平，一钱）　炙草（甘温，五分）　猪苓（淡平，八分）　泽泻（甘咸寒，八分）　升麻（苦寒，五分）　肉桂（甘温，五分）　柴胡（苦寒，六分）　黄芩（苦寒，一钱）　生草（甘寒，五分）　川归（辛温，一钱）　白芍（苦酸寒，七分）　水煎。温服。
●大已寒丸
治一切寒泄。是以用荜茇、乾姜、肉桂、良姜等诸辛热，温中散寒。
荜茇（辛热，四两）　乾姜（辛热，四两）　肉桂（辛甘热，四两）　良姜（辛热，五两）　共末，以糊丸如梧子大。每空心米饮下三五十丸。
●八味汤
治寒泄。经云：辛以散之，热可以胜寒。是以用吴茱萸、乾姜、肉桂、丁香等诸辛热以散寒，陈皮、木香行郁，人参补气，当归益血。
吴萸（苦辛热，二两）　乾姜（辛热，二两）　肉桂（辛甘热，两半）　人参（甘温，三两）　丁香（辛热，一两）　陈皮（苦辛温，七钱）　木香（苦辛温，一两）　川归（辛温，一两）　共为末，每以五钱，水煎，温服。
●戊己丸
治湿热郁而为泄。法当除湿热，疏郁滞。经云：苦可以除湿，寒可以胜热。又云：辛以散之，酸以收之。是以用黄连之苦寒以除湿胜热，吴萸之苦辛以散郁，白芍之苦酸收阴以止腹痛。
黄连（苦寒，酒拌炒，四两）　吴萸（苦辛温，二两）　白芍（苦酸寒，煨，一两）　共为末，以糊丸如梧子大。每米饮下三五十丸。
〔附方〕
●补中益气汤　治脾胃虚弱，中气下陷，泄泻，发热，自汗。
●理中汤　治寒泄。并见伤寒门。
●五苓散　治暑泄，小便不利。湿门。
●桂苓甘露饮　香薷饮　并治暑泄。暑门。
●枳实导滞丸　治食积泄。内伤门。
●木香槟榔丸　四君子汤　并气门。
●附：小儿水泻方　遍地锦（一两）　酸梅草（一两）　赤石脂（一两）　官粉（一两）　共为细末，以醋打糊丸如梧子大。大人三丸，小儿二丸，至小者一丸，好酒送下。

痢门  ***************************
〔论〕
痢之为病，悉因藏府不和，湿热郁于肠胃不能克化；又因风、寒、暑、湿之邪，干之而动中。有在血、在气之分，是以色有赤、白之异。其赤者，血分受伤，属于小肠；白者，气分受伤，属于大肠。血伤宜润血为主，气伤宜理气为先。如赤白相杂者，乃气血俱伤，法当兼治，参其形色孰多孰少而疗。如血分重，则当调血为本，理气之剂佐之。又有干风，纯下清流血，乃肝病也，盖风喜传肝，肝主血，是以纯下清血，治宜散风凉血。又有乾湿，下痢豆汁色者，乃脾病也，盖湿喜伤脾，脾为五藏之本，故症兼五藏，色如豆汁，治疗之法宜燥湿清热、兼解郁结以调其内，参之运气以平其外。如病机所云：后重宜下，腹痛宜和，身重除湿，脉弦治风，盛者随之，过者逆之，避其来锐，击其惰归是也。故仲景治诸痢症，必先以苦寒之剂疏涤藏府之邪，仍后随虚实而疗。多用黄连之苦寒驱湿热，为君；当归、木香、槟榔等诸辛温，调气理血，为臣；兼详挟症以加减。是以河间谓：调血则便脓自已，行气则后重自除，此之谓也。又有噤口痢，其症甚恶，盖由上焦胃口邪热郁甚，壅遏胃气不通，忤食不下，治宜急散上焦湿热以通利。胃之气，当用石菖蒲、石莲肉、人参、黄连浓煎汤，时时呷服，但得一口下咽，遂有生意，学者宜自究焉。
〔痢脉法〕
经曰：肠癖，下脓血，脉沉小留连者，生；洪大数，身热者，死。
又云：肠癖，筋挛，脉细小安静者，生；浮大而紧者，死。
〔治痢大法〕
凡痢症尽由湿热甚于阳胃，怫郁而成。治法必以苦寒之剂，燥湿胜热为主，如黄连之类；少佐辛温之剂，升郁行滞，如木香、槟榔之类；再当分其新久施治。
若初起一二日前后，必须用仲景法，承气汤之类涤荡脾胃中积垢，而后用参、术之类补之。若久痢滑脱不禁，先以固肠丸，或粟壳、诃子之类止涩之，仍用温补药中兼以升举之剂可也。
如凡一方、一家皆病痢，乃时疫痢。法当推其岁运而疗。
如下痢而呕者，其因有四，曰胃虚，曰火逆，曰毒气上攻，曰阴虚火炎，必在详因而疗。
凡下痢腹痛，皆由内气郁结不通所致，理宜行气散郁为先。亦有挟虚、挟火而痛者，不可不求其所原。
凡下痢大孔痛者，乃因火热之气流于下也。
〔丹溪治痢活套〕
凡痢之为病，乃外感挟内伤之候，有气虚，有湿热，有食积，有风邪。感受不一，法当分治，大要在乎散风邪，行滞气，开胃脘，清热胜湿而已。不可遽用肉蔻、诃子、白术等，补助其邪；亦不可用龙骨、粟壳等闭涩肠胃，窒邪于内，不得外泄，变症百出，为祸甚大。学者不可执一，必须分因而疗。
如表邪盛，必恶寒发热，身手俱痛。宜小柴胡去参，加二术、川芎、白芍、陈皮等，微汗以散之。
如里邪盛，必后重窘迫，腹痛下积。宜仲景承气汤，或河间酒煮大黄之类推荡之。
如馀邪未尽，更用芍药汤、香连丸之类，以散其邪。
如积污已尽，而更衣不止者，此乃大肠不行收令故也。宜以固肠丸、参香散之类，以止涩之。
如或腹痛后重，小水短少不利。宜和中疏气，用炒枳壳、制厚朴、芍药、陈皮、甘草、滑石，煎汤服。
如或下坠异常，积中有紫黑血，此乃血症。法当用陈皮、桃仁、滑石等以行之。如口渴燥辣者，是挟热，加黄芩；如不口渴，身不热，喜热手熨烫者，是挟寒，加乾姜。当分别寒、热、虚、实，寒则温之，热则清之，虚陷则提补之，污露则行豁之。
如或力倦，自觉气少，恶食，此挟虚症。宜以白术、当归、陈皮，甚者再加人参，使虚回而痢自止。
如或气血和，积止，但虚坐如渍者，此乃无血症。宜倍用当归身为君，是以用白芍药、生地黄、桃仁、陈皮之类，使血生自然安矣。
凡痢后糟粕未实，或因食稍多，或因饥甚方食，以致腹中作痛者。当以陈皮、白术各半，煎汤和之自安矣。
凡久痢不已，体气虚弱，滑脱不止者。宜以诃子、肉蔻、白矾、龙骨、牡蛎等，选而用之，仍必以陈皮为佐，不然忒涩又能作痛。甚者灸天枢、气海穴。
凡痢腹痛，宜以白芍为君，当归、白术为臣。恶寒痛者，加肉桂；恶热痛者，加黄柏。达者更参以岁气时令，则药万举万全，无有不愈者也。
凡后重，乃积与气坠下之故。兼升兼清，宜木香槟榔丸之类。不愈，用蓁艽、皂角、煨大黄、当归、桃仁、黄连、枳壳，或煎汤，或作丸。若大肠气盛，惟宜作丸。
凡腹痛，乃肺金之邪郁于大肠。如实者，以刘氏之法下之，虚则以苦梗之剂开之。然后用利药，气用气药，血用血药，有热用芩、芍，有寒用姜、桂。
凡血痢久不愈者，乃属阴虚。宜以四物汤为主，加以凉血和血之剂。
凡欲升散者，宜胃苓汤、或防风芍药汤、神术散、苍术防风汤、败毒散之类，皆可选用。
凡欲攻里因水湿者，宜导水丸。兼郁宜承气汤、和中丸，有痰积宜圣饼子脾积丸，如冷积宜局方苏感丸，如湿热甚者宜玄明玄青膏。
凡下痢久发，乃下多亡阴，属阴虚。宜以寒凉补阴药为君，佐以升举之剂。
凡湿热下痢，小便短涩，烦渴，除食，脉洪大而缓，腹痛后重。宜行滞清热。如桂苓甘露饮送下保和丸之类。若湿多热少，脾胃不和，食少，腹痛，后重，夜多下痢。宜胃苓汤送下保和丸三十粒。若怯弱之人，下痢频，并腹痛，脉细弱，或微汗时出。宜黄耆建中汤送下保和丸。
若脾胃不和，食少，腹胀满痛，后重，脉弦紧。宜平胃散加苓、术、芍、桂、乾葛煎汤，送下保和丸。
凡小儿痢疾，用苓、连、大黄、甘草煎服。如赤痢，加红花、桃仁；白痢，加滑石末。
凡下痢纯血如尘腐色者，或如屋漏水者，或大孔如竹筒不敛者，或唇如朱抹者，皆死不治；或如鱼脑子，或身热脉大，俱半死半生，难治；若身凉脉细者，主生。
〔治痢方〕
●香连丸
治下痢脓血，里急后重。此乃湿热壅郁。经云：苦可去湿，寒可胜热。又云：辛以散之。故用黄连之苦寒胜湿热，为君；木香之苦辛疏滞散郁，为臣。
黄连（净，二十两，以吴茱萸十两共炒褐色，去茱萸不用，苦寒）　木香（苦辛温，四两）　为末，以醋糊丸如梧子大。每空心或食前米汤下五十丸。一本加石莲肉、石菖蒲，治噤口痢极妙。
●芍药汤
治湿热壅郁，气血不得宣通，下痢脓血。治宜清热，行滞，活血。是以用芩、连之苦寒以清湿热，木香、槟榔之辛温以行滞气，白芍、归尾活血养血，大黄下湿热之郁积，桂心通和荣卫，甘草缓中和药。
黄连（苦寒，一钱）　黄芩（苦寒，一钱）　木香（苦辛温，六分）　槟榔（辛温，六分）　白芍（苦酸寒，八分）　归尾（辛甘温，二钱）　大黄（苦寒，一钱）　桂心（辛温，五分）　生草（甘寒，五分）　水煎。食前服。
如病窘迫甚，倍大黄，加芒硝一钱，痞满加枳实一钱，藏毒下血加黄柏、地榆。
●又方
治久痢不止，滑脱不固，四肢倦怠，精神短少，饮食不消。此乃中气下陷，脾胃虚败所致。法当补中益气，温养脾胃。故用人参、白术、炙草等补中益气，砂仁、白蔻温脾和胃，陈皮、木香行滞气，地榆凉下焦之血，泽泻利小便以渗湿，升麻升提清气上腾，佐罂粟壳以固滑脱，当归分理气血，各归其所。
人参（甘温，三钱）　黄耆（甘温，二钱）　白术（苦甘温，二钱）　炙草（甘温，五分）　白蔻（苦辛温，八分）　陈皮（苦辛温，七分）　木香（苦辛温，一钱）　地榆（苦寒，一钱）　升麻（苦寒，一钱）　粟壳（苦涩温，八分）　当归（辛甘温，全用，一钱）　砂仁（辛温，七分）　泽泻（甘咸寒，八分）　水煎。温服。
●白头翁汤
治一切湿热痢疾。法当清理湿热为主。经云：苦可以胜热。是以用白头翁、黄连、黄柏、陈皮等诸苦寒之剂，以胜湿清热。
白头翁（苦寒，二两）　黄连（苦寒，三两）　黄柏（辛寒苦，二两）　陈皮（辛温，二两）　水一斗，煮取五升，去渣，每服一升。
●黄芩芍药汤
治泻痢，腹痛，身热。用黄芩清热，白芍益阴以止腹痛，甘草缓中和药。
苦芩（苦寒，三钱）　白芍（苦酸寒，五钱）　甘草（甘温，二钱）　水煎。温服。
●黄连汤
治一切痢。用黄连清湿热，为主；下多不无亡阴，故加当归益阴血，为臣。
黄连（苦寒，五钱）　当归（辛甘温，三钱）　水煎。温服。
●固肠丸
治久滑痢不止，此乃大肠不固。法当收敛大肠为主。经云：酸以收之，涩以止之。是以用樗根皮之酸涩收敛大肠，以止滑脱。
樗根白皮（苦酸涩温）　不拘多少，为末，以糊丸如梧子大。每空心以陈仓米饮下五七十丸；或以芍药、炒芩、炒白术、炙甘草煎汤送下，尤妙。
●和中饮
治久痢不禁，乃虚脱之故。治宜补中健脾为主。故用甘草、白术、草果、砂糖诸甘温补中健脾，芍药、乌梅、粟壳诸酸涩以止滑脱，苍术燥湿，橘红导滞。
炙草（甘温，五分）　白术（苦甘温，三钱）　茯苓（甘平，一钱）　草果（辛温，一钱）　砂糖（甘温，一钱）　芍药（苦酸寒，八分）　乌梅（甘酸平，二枚）　粟壳（苦涩，七分）　苍术（苦辛温，一钱）　橘红（苦辛温，八分）　加姜三片、枣二枚，水煎。温服。
●三根饮
治休息痢，年久不愈，此乃大肠不固所致。法当收敛大肠。经云：酸以收之，涩以止之。故用五倍子根、臭樗木根酸涩固肠以止滑脱，苍耳草以清湿热。
五倍子（苦酸涩）　臭樗木根（苦酸涩）　苍耳根草（苦甘寒，各三钱）　加姜三片、枣三枚、大黑豆三十九粒、糯米四十九粒，水煎。温服。
●二防饮
治痢后涉水、履霜，以致两足痛痹，膝膑肿大不能行步，名鹤膝风。此因久痢气血两虚，风湿乘虚内袭所致。法当补益气血为主。经云：养正而邪自除是也。故用人参、白术、黄耆、炙草以补气，归、芎、地、芍以补血，防风、防己、萆薢、羌活驱风散湿，附子行经络，且散风寒，佐牛膝、杜仲壮筋骨以健行步。
人参（甘温，五钱）　黄耆（甘温，三钱）　白术（苦甘温，三钱）　炙草（甘温，五分）　川归（辛甘温，五钱）　川芎（辛温，七分）　熟地（甘寒，二钱半）　白芍（酸寒，八分）　防风（辛温，一钱）　防己（辛温，八分）　萆薢（苦甘寒，一钱）　羌活（辛温，一钱）　附子（辛热，六分）　牛膝（甘酸平，八分）　杜仲（苦辛温，一钱）　加姜三片、枣三枚，水煎。温服。
●鳖糖汤
治久痢大肠滑脱，肛门下坠，日夜十数次登厕。用鳖一个，或青鱼亦可，用生姜、米粉作羹入砂糖一小块，食之，良效。盖此症乃由脾土虚败，肺与大肠俱失，其源乃母能令子虚，是以大肠不行收敛之令所致。盖鳖乃介虫，属金，而有土，其性温，能补金、土二藏；况久痢不无过服苦寒之剂，是以加生姜之辛温，以和苦寒，佐鳖、鱼补大肠之表里，用砂糖之甘温，助鳖、鱼以补脾胃，收化令行，其症自然安矣。
●芍药柏皮丸
治一切湿热恶痢。法当清湿胜热。经云：苦可以燥湿，寒可以胜热。是以用黄柏、黄连之苦寒清湿热，为君；下痢不无伤血，故加当归、芍药救阴血，为臣。
黄柏（苦辛寒，二两）　黄连（苦寒，三两）　当归（辛甘温，两半）　白芍（酸寒，二两）　为末，以水丸如小豆大。每空心姜汤下五七十丸。
●严氏当归丸
治下焦积冷，阳气虚脱，滑利不禁。法当补中散寒为本。是以用白术、甘草以补中，乾姜、附子以散寒。经云：酸以收之，涩以止之。是以用乌梅、蛤粉以收热止脱，下多则伤血，是以倍归、芍以益血，佐厚朴行滞气，兼厚肠胃而止痢。
白术（苦甘温，二两）　炙草（甘温，七钱）　乾姜（辛热，五钱）　附子（辛热，一枚）　乌梅（甘酸，去核，一两）　蛤粉（甘咸涩，一两）　川归（辛甘温，二两）　白芍（酸寒，一两）　阿胶（甘咸温，两半）　厚朴（苦辛温，姜汁炒，七钱）　为末，醋糊丸。每食前米清下三五十丸。
●秘藏诃子散
治症同前。经云：热可胜寒。又云：辛以散之，酸以收之，涩以止之。是以用乾姜之辛热以散寒，粟壳、诃子之酸涩以固滑脱，若太涩，恐气窒而不通，故佐橘红以通窒气。
乾姜（辛热，炒，六分）　粟壳（苦酸涩，去筋膜、蒂，蜜炒，一钱）　诃子（苦酸，七分）　橘红（苦辛温，七分）　水煎。空心服。
●真人养藏汤
治久下痢，欲行不行，时忽出，自出不同。此乃中气亏败，大肠不行收令之故。法当补中益气为主。故用人参、白术、甘草、肉桂等补益中气，当归、芍药等补益阴血，木香理气，豆蔻和胃，诃子、粟壳止滑固脱。
人参（甘温，二钱）　白术（苦甘温，一钱）　炙草（甘温，五分）　肉桂（辛热，四分）　川归（辛甘温，一钱）　白芍（苦酸寒，八分）　木香（苦辛温，七分）　肉蔻（辛温，七分）　诃子（苦酸寒，七分）　粟壳（苦酸涩，五分）　水煎。空心服。
●严氏乌梅丸
治一切湿热痢症，滑脱不禁等症。法当清理湿热为主。经云：苦可以胜湿，寒可以胜热。是以用黄连之苦寒清湿理热，为君；当归调血，枳壳理气，二者为臣；乌梅收热止滑，为使。
黄连（苦寒，三两）　当归（辛甘温，二两）　枳壳（辛温，一两）　乌梅（去核，一两）　为末，醋糊丸。空心米饮下三五十丸。
●良方加味四物汤
治下痢鲜血不止，此乃大肠经血热所致。法当清热凉血为主。是以用黄连、槐花理大肠经热，用归、芎、地、芍以补血凉血，阿胶、艾叶以止下痢之血，粟壳以固脱滑。
黄连（苦寒，三钱）　槐花（苦寒，二钱）　川归（辛甘温，一钱）　川芎（辛温，六分）　粟壳（苦酸涩，七分）　生地（甘寒，一钱）　白芍（苦酸寒，八分）　阿胶（甘咸，一钱）　艾叶（苦辛温，七分）　水煎。食前温服。
●导气汤
治下痢血，腹胀，里急后重。夫痢皆由肠胃湿热而成。法当用苦寒之剂，以下肠胃中湿热为主。经云：苦可以去湿，寒可以胜热。刘河间云：调血则便脓自已，行气则后重自除。故用黄连、大黄等诸苦寒，以清肠胃中湿气，为本；佐归、芍调血，木香、槟榔导气，二者为标。
黄连（苦寒，一钱）　黄芩（苦寒，一钱）　大黄（苦寒，一钱）　川归（辛温，钱半）　白芍（苦酸寒，八分）　木香（苦辛温，五分）　槟榔（苦辛温，五分）　水煎。空心服。
●黄连阿胶丸
治下痢血。夫痢由湿热而成。法当清热理湿为主。故用黄连清热，茯苓渗湿，阿胶理血。
黄连（苦寒，三两）　茯苓（甘平，二两）　阿胶（甘咸温，炒成珠，另研为末，二两）　先将滚水化开阿胶末，成糊，为丸。食前米汤下五十丸。
●钱氏白术散
治虚怯人久痢不止，呕吐等症。是以用人参、白术、茯苓、炙草等补中益气以止痢，木香调气，藿香、乾姜温胃以止呕。
人参（甘温，二钱）　白术（苦甘温，一钱）　茯苓（甘平，八分）　炙草（甘温，五分）　木香（苦辛温，五分）　藿香（辛温，五分）　乾姜（辛热，五分）　水煎。食后温服。
〔附方〕
●调味承气汤　治痢初作，欲行不行，此乃通因通用之法。
●桃仁承气汤　小柴胡汤　黄耆建中汤　治脾胃虚败，下痢不止。俱伤寒门。
●益元散　治下痢，小便赤涩。
●桂苓甘露饮　治冒暑下痢。
●黄连香薷饮　治感受暑热成痢。俱暑门。
●木香槟榔丸　治下痢，里急后重。
●四君子汤　俱气门。
●胃苓汤　防风芍药汤　俱泻门。
●十全大补汤　治久痢气血两虚。虚损门。

痿症门  ***************************
〔论〕
痿者，痿弱无力，不能收持之谓也。是人随情妄用，损耗精血，以致皮肉筋骨皆失荣养，而痿厥之症作焉。经言治痿独取肺金为主者，盖肺主气而体燥，肺伤则气病，不能导血以行经隧，体燥则津少，无以荣养百骸，此之故也。虽然，始则重于肺金，续而五藏皆受。大要不出热之一字。故经云：肺热叶焦，五藏因而受之，发为痿躄。心气热为脉痿，而胫纵不任地；肝气热为筋痿，而宗筋弛缓；脾气热为肉痿，而肌痹不仁；肾气热为骨痿，而足不任身是也。古法治痿独取阳明者，盖阳明为五藏之府也，水穀之海，主润宗筋，阳明病则宗筋亦病，宗筋病则带脉不引，足痿不固矣。且肺与阳明燥金相为表里，而肺居上主气而畏火，嗜欲无度，相火上炎，刑害肺金，肺金受害，水绝其源，火愈寡畏，肺愈被伤，无以制木，木寡于畏而伤脾土，脾病则血败，无以滋养百骸，肺伤则气耗不能受摄四末。是以治法在乎滋阴伏火，清肺金制木。经云：东方实，西方虚，泻南方，补北方者，此之谓也。方药不越清燥、四物二汤为主加减。患者药外，尤当薄滋味以自养，毋助火邪。能如此治，无有不瘳。
〔痿症脉法〕
《脉经》曰：脉痿，脉必浮而弱，其人慾咳不得咳，咳则出干沫，久则小便不利。
又云：寸口脉不出，反为发汗，阳脉早索，阴脉不涩，身体反冷，其内反热，多唾，唇焦，小便反难，此为肺痿。伤于津液，便如烂瓜，亦如豚膏，乃因误发汗故也。
〔治痿大法〕
痿因气血虚败所致，切不可作风治而用风药，致使气血愈虚而痛愈剧，宜用东垣健步丸加燥湿清热之剂，如苍术、黄芩、黄柏、牛膝之类为主，详其挟痰、挟热、挟湿、挟气虚，加减施治，临症制宜，方尽善美矣。
〔丹溪治痿活套〕
痿症有湿热、有痰、有气虚、血虚、有死血、食积，大法专主养血清金，以东垣健步丸为主。
如湿热者，本方加苍术、黄芩、黄柏、牛膝之类。
如挟痰者，本方合二陈，加二术、黄芩、黄柏、竹沥之类。如挟气虚者，本方合四君子，加黄柏、苍术之类。
如血虚，本方合四物，加黄芩、黄柏、苍术煎汤，下补阴丸之类。
〔治痿症方〕
●清燥汤
治湿热为害，肺金受伤，致绝寒水生化之源，以致肾经随惫，精血亏败所致。治法当燥湿热而清肺金，补元气而滋阴血。是以用白术、苍术、泽泻、茯苓、牛膝等燥湿、胜湿、渗湿，黄连、黄柏、升麻、柴胡、猪苓等清热泄火，五味、麦冬以清肺金，人参、黄耆以益元气，当归、生地益阴血，神麴、陈皮导滞气，佐甘草和药性。
苍术（苦辛温，米泔浸，二钱）　白术（苦辛温，炒，八分）　泽泻（甘咸寒，八分）　茯苓（甘平，钱半）　黄柏（苦辛寒，一钱）　麦冬（苦甘凉，八分）　人参（甘温，三钱）　黄耆（甘温，二钱）　黄连（苦寒，二钱）　升麻（苦平，七分）　柴胡（苦寒，七分）　猪苓（甘淡平，一钱）　五味（甘酸平，七分）　川归（辛甘温，一钱）　熟地（甘寒，一钱）　神麴（苦辛温，健脾温胃，八分）　陈皮（苦辛温，去白，七分）　甘草（甘寒，五分）　水煎。食后服。日进三服。
●加减四物汤
治四肢软弱，不能举动。盖手得血而能握，足得血而能步，若四肢不能举动者，由阴火炽盛，阴血亏败所致也。治法在乎抑火清金，滋阴补血为本。故用黄柏、知母等以退火热，五味、麦冬等以补肺金，归、芎、地、芍、人参等滋补阴血，牛膝、杜仲等补助精髓以壮筋骨，少佐苍术散郁燥湿。
黄连（苦寒，三钱）　黄柏（苦寒，二钱）　知母（苦辛寒，二钱）　五味（甘酸，八分）　麦冬（苦甘凉，一钱）　川归（辛甘温，钱半）　川芎（辛温，七分）　熟地（甘寒，一钱）　白芍（苦酸寒，八分）　人参（甘温，二钱）　牛膝（甘酸平，八分）　杜仲（辛平，八分）　苍术（苦辛温，八分）　水煎。食后日三服。
●虎龟丸
治两足痿弱软痛，或如火焙，从足踝下上冲。尽由湿热怫郁，以致阴火上腾。法当清湿热，泄阴火为主。是以用防己、苍术以理湿，黄柏、龟板益阴以退火，归尾行血，虎胫骨、牛膝壮筋骨。
苍术（苦辛温，三两）　防己（苦辛温，四两）　黄柏（苦寒，二两）　龟板（咸平，二两）　归梢（辛甘温，二两）　虎胫骨（甘温，一两）　牛膝（甘酸平，两半）　为末，糊丸。每食后以盐姜汤下五七十丸或一百丸。一本加附子五钱。
●鹿角胶丸
治气血不通，精元亏败，两足痿软，不能行步。法当补益气血，滋助精元。是以用参、苓、白术等以补气，川归、地黄以养血，鹿角胶、角霜、菟丝子、杜仲、龟板以益精，牛膝、虎胫骨以壮筋骨。
人参（甘温，三两）　白术（苦甘温，二两）　茯苓（甘淡平，两半）　川归（辛温，二两）　熟地（甘寒，二两）　鹿角胶（甘温，益精髓、补虚弱，一斤）　鹿角霜（甘咸温，益精强腰，八两）　菟丝子（苦甘温，补肾添髓，壮筋骨，三两）　杜仲（甘辛温，补肾填精，理腰、脊、膝、胫痠痛，二两）　龟板（甘咸温，大补阴虚，强壮筋骨，酥炙，二两）　牛膝（苦甘酸，理腰膝，行血脉以强筋骨，净，两半）　虎胫骨（甘酸温，助元阳，壮脚膝之筋骨，二两）　诸药共末，先以鹿角胶用无灰好酒三大碗溶化，和前药为丸如梧子大。每空心淡盐汤下一百丸。
●三因加味四斤丸
治肾元虚乏，风湿两淫以致筋骨痿弱。法当滋补肾元为主，驱散风湿为标。是以用肉苁蓉、菟丝子、五味子、鹿茸、熟地、牛膝等，以补肾元，益精髓，壮筋骨，为主；天麻散风，木瓜行滞气，二者为标。
肉苁蓉（咸酸温，益精气，强肢体，二两）　菟丝（辛甘温，二两）　五味（甘酸，二两）　鹿茸（甘酸温，生精血，补元气，强腰膝，四两）　熟地（甘寒，四两）　牛膝（苦甘酸，二两）　天麻（苦辛寒，二两）　木瓜（甘酸平，二两）　为末，炼蜜丸。食前米饮下五七十丸。
●东垣健步丸
治湿热痿症。法当清热为君。经云：风能胜湿。是以用防己、羌活、川乌、防风等诸风药以散湿，滑石、泽泻利小便以渗湿，瓜蒌、苦参、柴胡等诸苦寒以清热，肉桂通血脉，甘草和药。
防己（苦辛温，一两）　羌活（辛温，两半）　川乌（辛热、五钱）　防风（辛温，二两）　滑石（甘寒，二两）　泽泻（甘咸寒，二两）　瓜蒌（苦寒，二两）　柴胡（苦寒，两半）　苦参（苦寒，三两）　肉桂（辛甘温，五钱）　炙草（甘寒，三钱）　共为末，以酒打糊丸如梧子大。每以葱煎愈风汤下五十丸。见中风门。
〔附方〕
●四物汤　治血虚成痿。血门。
●四君子汤　治气虚成痿。气门。
●补阴丸　治阴虚成痿。虚损门。
●二陈汤　治挟湿痰成痿。痰门。

三消门  ***************************
〔论〕
三消之症，尽由津液枯涸，火热炽盛所致。故河间云：湿寒之阴气极衰，燥热之阳火忒甚是也。但有上、中、下三者之分，故以三消名焉。其上消者，乃热结上焦，虚火散漫，不能收敛。经云：心移热于肺。为上焦是也。其症胸中烦燥，舌赤唇红，大渴引饮。其中消者，由热郁中焦，伏火蒸胃，故使消穀善饥，因其正气衰败，津液枯涸，水火偏胜，故能善食不为肌肤。其下消者，乃热结下焦，膀胱伏火，肾为火燥，引水自救，故多饮水，由其燥热忒炽，肠胃腠理怫密，壅塞水液不得外渗以荣百髓，惟止下流膀胱而为溺，其膀胱伏火，煎熬水液，是以溺混浊如膏。治法在乎滋肾水益阴寒之虚，泄心火阳热之实，滋津液以润肠胃，清肺金以助水源。是以东垣治法，上消用白虎汤加人参之类主之，中消用调胃承气汤、三黄丸主之，下消用六味地黄丸主之。全在临症见机加减，不可执方。
〔三消脉法〕
《脉经》云：厥阴之为消渴，气上冲心，心热，甚饥而不欲食，食即吐，下之不止。寸口脉浮而迟，浮则为风，迟则为寒；浮则卫气不足，迟则荣血虚弱。
又云：趺阳脉浮而数，浮则为气，数则消穀而紧。气盛则溲数。
又云：心脉滑为阳气偏胜，心脉微小为消痹。脉实大、病久，可治；脉小坚、病久，不治。
又云：数大者，生；浮沉小者，生；实而坚大者，死；细而浮短者，死。
医经云：六脉数大者，生；细小留连者，死。
〔治三消大法〕
三消之症，大抵养肺金，降心火，益阴血为主。须分上、中、下三治，上消者，肺也，其症多饮水而少食，大小便如常；中消者，胃也，其症多饮水而小便黄赤；下消者，肾也，其症小便混浊如膏，面黑耳焦且瘦。大法当以天花粉、黄连二味为末，用藕汁、人乳、生地汁、姜汁、石蜜搅匀为膏，和黄连、天花粉末，稀稠得所留舌上，徐徐以白汤送下，能食者，加石膏、天花粉。乃治消渴之圣药。
凡消渴药中大忌半夏，血虚者亦忌用，如口乾咽痛、肠燥大便难者，俱不可用。
凡消渴而泄泻者，先宜用白术、白芍炒为末，调服，然后可用前药。
如内伤病退后而燥渴不解者，此乃因馀热在肺经。可用人参、黄芩、甘草为末，生姜汁调服，虚者可用人参汤。
〔丹溪治三消活套〕
三消之症尽由阴血亏败所致，治宜以四物汤为主加减。
如热气上腾，心受虚火，散漫不能收敛，其症胸中烦燥，舌赤唇红，饮水多而小便涩数。此乃热在上焦，谓之上消。宜本方加人参、五味、麦冬、天花粉、生地汁、生藕汁、人乳，若饮酒之人，再加生葛汁。
如热蓄中焦，脾虚受寒，伏热郁胃，消穀善饥，其症饮食倍常，不生肌肉，渴不甚，烦，但欲饮冷，小便数而频。此热在中焦，谓之中消。本方加石膏、知母、滑石、寒水石等，以降胃火。
如热伏于下焦，肾虚受之，其症腿膝枯细，骨节痠痛，精之髓空，饮水自救，渴烦，多饮，小便淋浊如膏。此乃热在下焦，谓之消肾。宜本方加黄柏、知母、熟地、五味等，以滋肾水，当以日饮蚕茧缫丝汤尤妙，盖茧汤大能泻膀胱火，引阴水上潮寸口而不渴。
〔治三消方〕
●三因珍珠丸
治心烦热闷，咽燥舌乾，小便赤涩，引饮无度。此乃心经火热炎盛，灼害肺金所致。经云：心移热于肺而为消渴是也。夫心恶热，上焦火炽，是以烦闷，咽燥舌乾，夫肾水乃肺之子，肺为火热，求救于子，是以引饮无度；心与小肠相为表里，心经蕴热，移及小肠，是以小便赤涩。治疗之法在乎清热解烦，止渴生津。经云：心苦热，急食苦以泄之。又云：寒可以胜热，重可以坠浮。是以用黄连、苦参、知母、玄参等诸苦寒之剂，以清热除烦，助麦门冬以清肺金，辅天花粉生津止渴，加朱砂、金银箔、铁粉、牡蛎等诸重剂，坠浮火以镇心神。
黄连（苦寒，四两）　苦参（苦寒，二两）　玄参（苦寒，二两）　麦冬（甘凉，二两）　知母（苦辛寒，二两）　天花粉（苦甘寒，四两）　金箔（辛平，百片）　银箔（辛寒，百片）　朱砂（辛甘温，另研，一两）　铁砂（辛咸寒，另研，一两）　牡蛎（咸寒，另研，一两）　捣瓜蒌汁和蜜丸，金银箔为衣。以瓜蒌根或麦冬汤下五七十丸，日二服。
●易简地黄饮子
治消渴，咽乾，面赤，烦躁，小便混浊。此由阴血不足，阳火炽盛，膀胱蕴热所致。治宜补阴泻阳。是以用人参助生、熟地补益阴血，黄芩助天麦门冬、枇杷叶清肺金以滋肾水之源，生甘草助石斛、泽泻以泄膀胱经火，佐枳壳疏壅滞之气。
人参（甘温，二钱）　生地（苦甘寒，一钱）　熟地（甘寒，一钱）　黄芩（苦寒，钱半）　枳壳（苦辛温，七分）　枇杷叶（苦平，七分）　生草（甘寒，五分）　泽泻（咸寒，一钱）　石斛（甘平，七分）　麦冬（苦甘凉，八分）　天冬（苦甘寒，七分）　水煎。日五服。
●朱砂黄连丸
治心经蕴热，烦躁恍惚，口燥咽乾，消渴引饮。法当清心泄火为主。故用黄连泄心火以涤烦躁，朱砂安心神以定恍惚，生地益阴寒以除热。
黄连（苦辛寒，四两）　朱砂（辛凉，一两）　生地黄（甘寒，二两）　为末，炼蜜丸。以灯心、枣汤下五七丸，日三服。
●宣明麦冬饮子
治津液枯涸，短气消渴等症，此乃肺火热炽所致。盖热则伤肺是以用知母、地黄滋阴降火，人参、茯苓补中盖气，助麦门冬、五味子、葛根、天花粉润肺生津，佐甘草泄火。
知母（苦辛寒，三两）　生地（甘寒，四两）　人参（甘温，三两）　茯苓（甘平，二两）　麦冬（甘凉二两）　五味（甘酸平，一两）　葛根（苦甘凉，二两）　生草（甘寒，一两）　天花粉（苦甘凉，二两）　水二斗，煎一斗。不拘时服。
●宣明大黄甘草饮
治肠胃结热成消。法当泄热。故用大黄泄肠胃结热，生草泄火，绿豆解热。
大黄（苦寒，四两）　生草（甘寒，六两）　绿豆（苦甘平，一斗）　先以大黄、甘草锉碎，用绢袋盛置绿豆中，以水五斗煎至二斗五升，去袋，取去渣不用，以磁碙盛绿豆及汁，候冷，令病者渴饮汁，饥食豆。病未愈，再服。
●丹溪乳汁膏
治一切消渴。用黄连泄心火，生地汁、生藕汁、天花粉，清热生津以止渴。
黄连（苦寒，研末，四两）　生地汁（甘寒）　生藕汁（苦甘凉）　天花粉（苦甘凉，三汁各二斗）　将连末入三汁中，加牛乳二升、生姜汁半升，炼蜜十两，搅匀，重汤顿成膏。每以一两留舌上，徐徐噙化，白汤吸下，日五七服。
●猪肚丸
治肠胃结热，一切消症。用猪肚为肠胃之引使，黄连清热，知母、麦冬、天花粉生津止渴。
猪肚（甘温，男用雄、女用雌，一具）　黄连（苦寒，六两）　知母（苦辛寒，四两）　麦冬（苦甘凉，四两）　天花粉（苦甘凉，八两）　为细末，入猪肚中，以线缝合，蒸烂，加炼蜜，石臼内杵成泥，丸如梧子大。每米饮下百丸，日三服。
●人参散
治中气亏败，虚火内燔，消渴善食，小便频数，混浊如膏。法当补益中气为本。是以用人参、白术、茯苓、甘草以补中气，黄连、石膏以清肠胃火热，泽泻、寒水石、滑石等泻膀胱火而清小便，葛根、天花粉生津止渴。
人参（甘温，三钱）　白术（苦甘温，二钱）　茯苓（甘平，一钱）　炙草（甘温，五分）　石膏（辛寒，二钱）　黄连（苦寒，一钱）　泽泻（咸寒，一钱）　滑石（甘寒，钱半）　寒水石（辛寒，八分）　葛根（苦甘凉，一钱）　天花粉（苦甘凉，二钱）　水三大盏，煎至二盏，入蜜少许。不拘时，日三服。
●加味钱氏白术散
治消渴，不能食。此乃中气亏败，运动失常，不能舒越中焦阳气，以致郁而成热。是以热甚虽多饮水，由中气衰败，不能消食。法当补益中气为本。是以用人参、白术、茯苓、甘草等补中气，五味、乾葛、柴胡清热生津，藿香、木香、枳壳等以疏壅滞。
人参（甘温，三钱）　白术（苦甘温，一钱）　茯苓（甘淡平，八分）　甘草（甘温，五分）　五味（甘酸平，七分）　乾葛（苦甘凉，二钱）　柴胡（苦寒，一钱）　藿香（辛温，七分）　木香（苦辛温，七分）　枳壳（辛温，八分）　水煎。日三服。
●玉泉丸
治一切口乾烦渴。此乃虚火上炎所致。经云：虚火宜补。又云：甘温能除大热。是以用人参、黄耆、茯苓、甘草诸甘温以除虚热，助麦门冬、乌梅肉、乾葛、天花粉以生津止渴。
人参（甘温，三两）　黄耆（甘温，二两）　茯苓（甘平，二两）　炙草（甘温，七钱）　天花粉（苦甘，四两）　麦冬（甘凉，一两）　乾葛（苦甘凉，二两）　乌梅（甘酸，一两）　为末，炼蜜丸如弹子大。每温白汤嚼下一丸，日三服。
●茧丝汤
治一切消渴，其效如神。
缫丝汤（甘寒，陈久者良，不拘多少，盖此汤由水火交济而成，有阴阳交济之用，大能升水降火）　不拘时服。
〔附方〕
●四物汤　血门。
●补中益气汤　内伤门。

积聚门  ***************************
〔论〕
积聚者，乃症瘕、肠瘅、伏梁、肥气、痞气、息贲、奔豚等症之总名也。不越痰、血、饮、食、气、水六者，停蓄不散所致。虽然，若原所因，未有不由中气亏败，健运失常而成。是以经云：怯者著而成病是也。但分在府、在藏之不同，故有曰积、曰聚之殊论。盖在府者，属阳，阳主乎动，故其积或聚或散，而无常处，名之曰聚；在藏者，属阴，阴主乎静，故成积聚定而不移，名之曰积。而丹溪又以血、食、痰三者为重。在左为血积，在右为食积，在中为痰积。而先哲又谓，肝之积曰肥气，在左胁下如覆杯，有头足，久不愈令人发咳逆，连岁不已。心之积曰伏梁，在脐上，大如臂，上至心下，久不愈令人烦心。脾之积曰痞气，在胃脘左侧，大如覆盆，久不愈令人四肢不收，发黄疸，饮食不为肌肤。肺之积名曰息贲，在右胁下，大如覆杯，久不愈令人洒淅寒热，喘咳，发肺痈。肾之积曰奔豚，在小腹，上至心下若豚状，或上或下无时，久不愈令人喘逆，骨痿，少气。治疗之法，血积宜虻虫、水蛭，气积宜木香、槟榔，食积以山楂、麦芽，酒肉积以神麴、阿魏，水积以甘遂、芫花，痰积以硼砂、海石。或佐之以三稜、莪术、巴硇、大黄、牵牛之类于中，兼要仍以行气、导气之剂，盖气行而积且散。经云：壮者气行则愈是也。积散之后，急当补养正气，不然正气虚竭，邪阳复聚，难以收救。又有妇人、女子若怀胎坚硬，名曰石症，此由寒气客于胞门、子户，以致任气不通，蓄血不泄，衄血留积，日以益大，形如胎状。经云：任之为病，其内苦结，男子为七疝，女子为瘕聚是也。乃由气滞致血不行，法当宣导，非用大辛之剂不能疗，如见现丸之类可也。又有妇人、女子状若怀胎，而月事仍以时下，名曰肠瘅，此又寒气客于大肠，以致肠外汗沫凝滞，渐而益大。盖大肠以传导为事，而外汗沫，且又为之肺府而主卫，卫为气，若寒气客于大肠，而卫气为寒所泣，其肠外汗沫著而成瘜肉，日益渐大如怀子状，乃气病而血未伤，是以其状虽若怀子，而月事仍以时下。治法宜散寒导气而瘅自消。全在察症施治，不可专执攻伐，必须养正驱邪，二方并用为稳当。洁古云：养正而邪自除之义可见。学者宜深思之。
〔积聚脉法〕
《脉经》曰：脉来细而附骨者，积也。在寸口，积在胸中；微出寸口，积在喉中；在关上，积在脐旁；上关上，积在心下，微下关，积在小肠；微入尺，积在气冲。脉出右，积在右；脉出左，积在左；脉两出，积在中央。
脉来小沉而实者，肠胃中有积聚，不下食，食即吐。
肝积，脉弦而细；肾积，脉沉而急；肺积，脉沉而毛，按之臂；心积，脉浮而芤，上下无常处。
脉沉重而中散者，因寒食成积。脉左转而沉重者，气瘕积在胸中。
脉右转出不至寸口者，内有肉症，积在中焦。
〔治积聚大法〕
积聚之症，古方多以汗、吐、下三者治之。愚意其法须善，但人有勇怯不同，其法施之于壮实者无不获效，若遇虚怯之人似难例用，莫若攻补兼施，调养正气为主，但得正气旺盛，健运不失其常，而积聚自能散矣。
世俗之治积多用辛散之剂，欲其积随气散，殊不知气虚者将何抵受，若中挟热，岂不助火以伤气耶？
凡服攻积之药，但见其积中消，则住攻伐之药，候其徐徐自然变化。盖攻伐之剂不无辛热毒药，苟若不先止服，直待积尽方止住药，则遗药毒于内，反伤正气，此之故也。
凡痞气在皮里膜外，须用补气之剂，如香附之类以开之，或以二陈汤加补气药。且先必须断其厚味。大法咸以耎之，坚以削之，行气开痰为主。
〔丹溪治积聚活套〕
夫气不能作块，如成积块者，乃有形之物也，是乃食积、死血而已矣。故在中属痰，在右属食积，在左属死血。宜用醋煮海石、三稜、莪术、桃仁、五灵脂、香附等类作丸，石磏、白术煎汤，吞下。盖石磏能消痰积，且善洗涤垢腻。瓦垄子能消血块，亦且善能消痰。
凡治积块，当降火，消食积。盖食积即痰饮一治也。
凡攻死血块，若块去后须当大补气血，不然恐其复集。
凡积病不可专用下药，徒损真气，病亦不去，当用消导药，使其被化，则病根自除。
凡妇人有块者，多是血块。予尝医治如潭浦陈氏，用蜀葵根煎汤，去渣，再加人参、白术、青皮、陈皮、甘草梢、牛膝煎成膏，入桃仁泥、玄明粉各少许，热饮之，二服块下。如病重者，须补，接后再行加减。
〔治积聚方〕
●木香槟榔丸
治腹胁走痛，口吐清水，此乃中气涩滞所致。盖人之气血，热则流通，寒则凝滞而积聚之痛生焉。治法当以辛温之剂行气导积。故用木香、槟榔之辛导积以行滞气，胡椒、肉蔻之辛温和脾胃以止呕吐，硇砂、乾漆以导积，肉桂和荣卫以通血脉。
木香（苦辛温，二两）　槟榔（辛温，二两）　胡椒（辛热，五钱）　肉蔻（辛温，一两）　硇砂（苦辛温，飞过，生姜汁煮，另研，三钱）　乾漆（辛咸温，炒尽烟为度，五钱）　肉桂（辛甘温，一两）　共末，炼蜜丸如梧子大。每以陈皮汤下三五十丸。
●见现丸
治妇人、女子石症之症，状若怀胎，此乃寒气客于胞门、子户，以致经气不通，蓄血不泄而成者。治宜散寒逐秽为主。故用肉桂、附子、紫石英以散胞中之寒，鬼箭、水蛭、血蝎、三稜、桃仁、大黄、玄胡等以散胞中蓄血，佐泽泻为胞引道，木香、槟榔以行滞气。
肉桂（辛甘温，二两）　附子（辛热，一枚）　紫石英（辛甘温，暖子宫，五钱）　水蛭（苦咸寒，炒尽烟，三钱）　血蝎（甘咸，温散瘀血，五钱）　玄胡（苦辛温，一两）　泽泻（甘咸寒，七钱）　桃仁（苦辛平，一两）　大黄（苦寒，一两）　鬼箭（辛温，九钱）　三稜（苦辛温，五钱）　木香（苦甘寒，八钱）　槟榔（辛温，七钱）　为末，以酒糊丸，盐酒下三五十丸。
●阿魏丸
治一切肉食不化，湿热郁肉成积。治宜消肉食，清湿热为主。故用山楂、阿魏以化肉食，连翘、黄连之苦寒以清湿热。
阿魏（咸温辛平）　山楂（甘酸，去核）　连翘（苦寒）　黄连（苦寒）　为末，先以阿魏用米醋溶化，成糊为丸。每以山楂、麦芽煎汤下三五十丸。
●肥气丸
治肝之积，在左胁下，如覆杯，有头足，久不愈令人发咳逆，痰疟，连岁不已。夫积始因，寒泣所致，治法非辛不散，非热不行，故当以辛热为主。经云：辛以散之，咸以软之。又云：壮者气行则愈。又云：苦以泄满。故用川乌、巴霜、木香、川椒、乾姜等诸辛热散寒攻积。经云：辛以散之是也。故用皂角、昆布之咸，以软坚症瘕。经云：咸以软之是也。用人参、茯苓、甘草等以补正气。经云：气行则愈是也。用黄连苦寒以缓诸辛热，兼清湿热，以宽胀闷。经云：苦以泄满是也。厚朴行滞气，柴胡为肝经之行使，佐川乌、莪术消坚积以散结气。
川乌（辛热，炮，去皮，一两）　巴霜（辛热，五钱）　木香（苦辛温，一两）　茯苓（甘平，一两）　乾姜（辛热，五钱）　皂角（辛咸，七钱）　川椒（辛热，五钱）　炙草（甘温，五钱）　黄连（苦寒，一两）　昆布（辛咸寒，一两）　厚朴（辛温，一两）　人参（甘温，二两）　柴胡（苦寒，七钱）　莪术（苦辛温，七钱）　为末，入巴霜拌匀，炼蜜丸如梧子大。初服二丸，次日加一丸，渐加至大便微溏。再从二丸起，数服之，周而复始。如积减半，止服。在伏梁后。
●痞气丸
治痞积在胃脘，大如覆盆，久不愈，令人四肢不收，发黄疸，饮食不为肌肤。此乃中气虚败，运动失常，以致湿热郁而成积。法当补养中气为本，疏郁清热为标。是以用人参、白术、茯苓等诸甘温，补益中气以达运动；用川乌、川椒、巴霜、乾姜、官桂、砂仁、厚朴、吴萸等诸辛热，散郁攻积；黄连、黄芩、茵陈、泽泻诸苦寒，以清湿热。
人参（甘温，三两）　白术（苦甘温，二两）　白茯（甘凉平，二两）　川乌（辛热，五钱）　川椒（辛热，五钱）　巴霜（辛热，三钱）　乾姜（辛热，四钱）　官桂（辛甘，五钱）　砂仁（辛温，五钱）　厚朴（苦辛温，一两）　吴萸（苦辛热，一两）　黄连（苦寒，一两）　黄芩（苦寒，一两）　茵陈（苦辛凉，一两）　泽泻（咸寒，一两）　为末，炼蜜丸如梧子大。服如肥气丸法，淡甘草汤下。
●息贲丸
治肺积，在右胁下，大如覆杯，久不愈，令人洒淅寒热，喘咳，发肺痈。法当攻积散寒为主。是以用川乌、三稜、巴霜、川椒、乾姜等诸辛热，散寒攻积，厚朴、青皮、陈皮、白蔻诸辛温，导滞散郁，桔梗、紫蔻、天冬等以止喘咳，人参、茯苓补正气，黄连和乌头巴霜之热毒。
川乌（辛热，三钱）　三稜（苦辛温，五钱）　川椒（辛热，五钱）　巴霜（辛热，二钱）　乾姜（辛热，四钱）　厚朴（苦辛温，一两）　青皮（苦辛温，一两）　陈皮（辛温，二两）　白蔻（苦辛温，五钱）　桔梗（苦辛温，一两）　紫菀（苦辛温，一两）　黄连（苦寒，一两）　天冬（苦甘寒，一两）　茯苓（甘淡平，一两）　人参（甘温，二两）　为末，炼蜜丸如梧子大。服如肥气丸法，淡姜汤下。秋冬加厚朴，减黄连四分之一。
●伏梁丸
治心之积，近脐上大如臂，上至心下，久不愈令人烦心。盖积症由寒湿郁热而成。法当用辛热之剂以散寒郁，苦寒之剂以清湿热。故用川乌、巴霜、官桂、乾姜、红豆等诸辛热，以散寒郁，芩、连、丹参等诸苦寒，以清湿热，人参补正气，厚朴行滞气，菖蒲、茯神以为心经引使。
川乌（辛热，五钱）　巴霜（另研，五钱）　官桂（辛甘热，五钱）　乾姜（辛热，七钱）　红豆（辛热，五钱）　丹参（苦辛热，一两）　黄连（苦寒，二两）　黄芩（苦寒，一两）　人参（甘温，二两）　厚朴（苦辛温，两半）　菖蒲（苦辛温，五钱）　茯神（甘平，一两）　共为末，入巴霜和匀，炼蜜丸如梧子大。服法如前，以淡黄连汤下。
●奔豚丸
治肾之积，发于小腹，上至心下若豚状，或上或下无时，久不愈令人喘逆，骨痿，少气，及治男子内结七疝，女子瘕聚带下。法当散寒气，攻坚积，疏壅滞。故用川乌、菖蒲、巴霜、丁香、肉桂、玄胡、厚朴、独活，以散寒郁，疏壅滞，以攻坚积，佐全蝎引诸药以行经络；茯苓、泽泻为引；用助黄连、苦楝子以清湿热。
川乌（辛热，三钱）　巴霜（辛热，二钱）　丁香（辛热，五钱）　附子（辛热，五钱）　肉桂（辛甘热，五钱）　独活（苦辛温，五钱）　玄胡（苦辛温，一两）　菖蒲（辛温，五钱）　厚朴（苦辛温，一两）　黄连（苦寒，两半）　茯苓（甘淡平，八钱）　泽泻（咸寒，一两）　全蝎（苦辛平，三钱）　苦楝子（苦寒，二两）　为末，炼蜜丸。服法同前，淡汤下。
已上五方多用大辛热之物，兼以导气、行气之剂者，盖舒其气化而积自散也，其立方之意不出乎此。但气虚何以抵受？中若挟气岂不助火反伤气乎？故学者不可执古方而疗今病，必分患者寒、热、虚、实加减施治，方为稳当。
●御药院助气丸
治一切气郁不舒，郁聚成积，胸膈痞闷等症。治宜散郁泄满。经云：辛以散之，苦以泄之。故用青皮、陈皮、槟榔、枳壳、木香等散郁滞以泄满，佐三稜、莪术削坚积，白术补中以健运动。
青皮（苦辛寒，一两）　陈皮（去白，两半）　槟榔（辛温，七钱）　枳壳（辛温，一两）　木香（苦辛温，七钱）　三稜（苦辛温，五钱）　莪术（苦辛温，五钱）　白术（甘温，二两）　为末，姜汁糊丸如梧子大。以白姜汤下三五十丸。
●东垣草豆蔻丸
治一切酒食积。盖食不消皆由寒冷所郁，以致呕逆，胃脘痛，咽不利。法当散寒开郁，温胃化食。故用乾姜散寒，青皮、陈皮、枳实开郁；豆蔻、麦芽、神麴等温脾胃，化宿食，食积既郁，中必生痰，故用黄芩清热，半夏降逆气，止呕哕以豁痰，白术补中健脾。
乾姜（辛热，五钱）　青皮（苦辛寒，一两）　陈皮（苦辛温，两半）　枳实（辛寒，一两）　草蔻（苦辛温，七钱）　麦芽（甘温，一两）　神麴（苦辛温，七钱）　黄芩（苦寒，一两）　半夏（苦辛温，七钱）　白术（苦辛温，二两）　为末，汤浸蒸饼，丸如绿豆大。白沸汤下百丸。
●保和丸
治一切湿热、食积郁于肠胃，以生痰涎。法当化宿食，清湿热，豁痰结。故用山楂、神麴以化宿食，连翘清湿热，陈皮、半夏、茯苓、萝菔等以豁痰结。
山楂（甘酸温）　神麴（苦辛温）　连翘（苦寒）　陈皮（去白）　茯苓（甘淡平）　半夏（苦辛温）　萝菔子（苦辛温）　等分，为末，粥丸。好服宜。
●硝石大黄丸
治一切瘀积坚满。经云：咸可软坚，苦可泄满。故用硝石、大黄合苦咸、软坚积以泄胀满。又云：养正而邪自除。故倍人参、甘草以补正气。
硝石（咸寒，二两）　大黄（苦寒二两）　人参（甘温，四两）　甘草（甘寒，二两）　为末，先用磁礶盛苦酒三升，煮大黄末至升半，入硝石末，再煮至一升，入参草末，和匀，直煮至膏可丸为度，取起候冷，丸如弹子大。每空心米饮调化一丸。
●丹溪消积丸
治一切瘀血坚积、石瘕等症。经云：坚以软之，辛以散之。故用海粉、石磏之咸以软坚，三稜、莪术以攻积，红花、五灵脂以行瘀血，香附子以疏郁气。
海粉（咸寒，醋煮，一两）　石磏（咸寒，两半）　三稜（苦辛温，二两）　莪术（辛温，二两）　红花（苦甘平，二两）　五灵（苦辛温，三两）　香附（苦辛温，二两）　为末，炼蜜丸如梧子大。每白术汤下五七十丸。
●又方
治一切积聚。用针砂攻积，山楂、神麴化宿食，香附、厚朴、台芎以疏郁热，黄连、山栀清热，半夏、苍术燥湿，人参、白术补中健脾。
针砂（辛咸寒，七钱）　山楂（甘酸温，二两）　神麴（苦辛温，二两半）　香附（辛温，一两）　厚朴（苦辛温，两半）　台芎（辛温，七钱）　黄连（苦寒，一两）　山栀（苦寒，七钱）　苍术（苦辛温，一两）　人参（甘温，二两）　白术（苦甘温，二两）　半夏（辛温，一两）　为末，炼蜜丸如梧子大。空心米清下五七十丸。
●散聚汤
治一切气积挟痰。经云：辛以散气。故用厚朴、槟榔、橘红、枳壳、川芎、桂心、附子、吴茱萸等诸辛剂以散郁气，佐杏仁、茯苓、半夏等以豁痰，甘草以和药性，当归分理气血，各归其所。
厚朴（苦辛温，一钱）　槟榔（辛温，七分）　橘红（辛温，一钱）　枳壳（辛温，一钱）　杏仁（苦甘温，七分）　川芎（辛温，七分）　附子（辛热，五分）　桂心（甘热，六分）　吴萸（苦辛热，八分）　茯苓（甘平，一钱）　半夏（苦辛温，八分）　炙草（甘温，八分）　当归（辛甘温，二钱）　水煎。温服。如大便秘者，加大黄一钱。
●香稜丸
治一切五积六聚及气块等症。是以用青皮、陈皮、枳实、枳壳、香附、砂仁、木香、槟榔等以散滞疏郁，三稜、莪术、鳖甲、牛膝、硇砂等以削坚攻积，神麴、山楂、麦芽、等以化宿食，桃仁、归梢以行瘀血，萝菔子豁痰，甘草和药性，黄连以清湿热。
青皮（苦辛寒，二两）　陈皮（苦辛温，二两）　枳实（苦辛寒，四两）　枳壳（辛温，二两）　砂仁（苦甘平，两半）　木香（苦辛温，二两）　槟榔（苦辛温，二两）　三稜（苦辛，三两）　鳖甲（甘平，一两）　牛膝（苦辛温，一两）　硇砂（辛寒，五钱）　神麴（辛温，二两）　山楂（去核，三两）　桃仁（苦甘温，二两）　萝菔子（辛温，二两）　归梢（辛温，二两）　香附（苦辛温，二两）　麦芽（甘温，二两）　莪术（苦辛温，三两）　甘草（甘温，一两）　黄连（苦寒，二两）　为末，以咸糊丸梧子大。白汤下五七十丸。
〔附方〕
●广荗溃坚丸　治积块硬如石，形如蚌大，令人坐卧不安，中满胀闷。

噎膈反胃门  ***************************
〔论〕
噎膈者，食物难下也；反胃者，食反出也。原其所由，尽因五味、七情伤损脾、肺，不能输布水穀精微之气，以致精血不生，无以滋荣上焦，而咽喉、吸门乾藁坚涩，是以惟饮可下，食则难入，名曰膈噎。治法在乎滋阴降火，养血生津为本。又有中气亏败，运动失常，胃虽受谷，脾病不磨，无由输化，是以久而复出，朝食暮吐，暮食朝吐，名曰翻胃。治法在乎补中健脾，抑肝调气为先。若火热炽，津液枯涸，肠胃乾燥，粪如羊屎者，不治。又经云：三阳结谓之膈。张子和谓：三阳者，乃膀胱之大小肠也，结，热结也。盖小肠主血脉，合膀胱以司小便，如小肠热结，则大便秘小便不通；大肠司大便，若热结，则大便秘；膀胱司津液，若热结，则津液枯涸。是以前后二便闭塞不得下通，热气上炎，是以噎食不下，纵下而复出也，此乃阳火不下降而上行所致。经云：少阳所致，为呕、涌溢、食不下是也。虽然大率由血液乾涸，无以滋荣咽喉，以致吸门枯涩。食物难下，强下则胃脘当心而痛，须臾吐出，此乃贲门枯藁，为上焦膈噎，若朝食暮吐，此乃阑门乾枯，为下焦噎膈，其或食可下，良久复出，此乃齿门乾藁，为中焦膈噎。虽有三者之不同，大要不越阳火炽盛，阴血枯藁所致，智者宜致思焉。
〔膈噎反胃脉法〕
《难经》云：脉格则吐逆。
《脉经》云：紧而滑者，吐逆，寸弱而涩，胃反。
《千金》云：寸紧，尺涩，其人胸满，不能食而吐，吐出者为下之。故不能食。设言未止者，此为胃反，故尺为之微涩。
《金匮》云：病人脉数，数为热，当消穀引饮而反吐者，因反发汗，令是阳微膈气虚，脉乃数，数为客热，不能消穀，胃中虚冷故也。脉弦者，虚也，胃气无馀，朝食暮吐，暮食朝吐，为胃反，医反下之，令脉反弦，故名曰虚。又云：趺阳脉浮而涩，浮则为虚，涩则伤脾。脾伤不磨，朝食暮吐，暮食朝吐，宿穀不化，名曰胃反。脉紧而涩，其病难治。
〔治噎膈反胃大法〕
噎膈反胃之症其因有三，曰中气亏败，曰津液枯涸，曰火热上炎。治疗大法，中气亏败者，补中益气为主；津液枯涸者，生津益血为先；火热上炎者，滋阴降火为本。
〔丹溪治噎膈反胃活套〕
噎膈反胃之症大约有四，曰血虚，曰气虚，曰热，曰痰。如气虚者，脉必缓而无力。治宜四君子汤为主加减。
如血虚者，脉必数而无力。治宜四物汤为主加减。
若是热者，脉必涩而数。宜清凉饮子或承气汤加减。
如因痰者，寸关脉沉而滑，挟滞气者，寸关脉沉而涩。并宜以二陈汤为主加减，佐以姜汁、韭汁、童便、竹沥为主方，更兼其兼症加减。
主方二陈汤。如血虚瘦弱之人，主方合四物汤，少加杏仁泥、红花之类。
如饮酒之人，主方加葛花、砂糖、驴尿。
如食入腹即吐，大便不通，乃下不通而火热上炎所致。主方加酒煮大黄、桃仁、红花之类以润之。
如大小便不通，而食入复出者，乃胃受谷，脾病不磨之故也。主方加神麴、麦芽以消化之。
如气虚肌白人成此症者，主方加四君子汤。
如因七情郁结成气噎者，主方加香附、抚芎、木瓜、槟榔、瓜蒌仁之类。
大抵此症多生于血枯。血，阴也，阴主静，必须内外两静，则藏府之火不起，使金水一藏得养，则阴血自生，肠胃津液传化得宜，而病自愈。张机峰云：此病乃神思间病，惟内观自养可以却之。此言深得病情。
〔治膈噎反胃方〕
●五噎散
治呕哕痰多，咽喉枯涩，噎食不下之症。此乃中气亏败，运动失常，以致津液凝聚成痰，不复荣养三焦，是以咽喉枯藁，噎食不下。治当补益中气为主。故用人参、白术、甘草等补中以健运动，为本；桔梗、半夏、生姜以豁痰涎，杵头糠下噎食，白豆蔻、荜澄茄、枇杷叶、温脾和胃下气，以止呕哕；木香、沉香以散郁滞。
人参（甘温，二两）　白术（苦甘温，三两）　炙草（甘温，一两）　桔梗（辛温，一两）　半夏（苦辛温，五钱）　生姜（辛温，三钱）　杵头糠（甘咸温，三两）　白蔻（辛温，五钱）　荜澄茄（辛温，三钱）　枇杷叶（辛平，五钱）　木香（苦辛温，五钱）　沉香（辛温，一两）　为末，姜汤调服。
●瓜蒌仁丸
治七情气郁成痰，气噎，痞痛，喘闷。治宜和气豁痰为要。故用桔梗利气，瓜蒌、半夏豁痰。
桔梗（苦辛温，二两）　枳壳（苦辛温，一两）　瓜蒌仁（苦辛温，另研，四两）　半夏（苦辛温，五钱）　共为末，以姜汁糊丸。每蜜糖汤下五七十丸，日三服。
●千金半夏汤
治气逆吐痰，呕食不下。此乃中气亏败，运动失常，以致腹内阳气不得四达，上逆而作呕吐；以致三焦津液不得四散以养经络，郁而成痰，遂使咽喉乾燥，噎食不下。治宜补中气为主。是以用人参、白术等补中气，以健运动；半夏、生姜豁痰散逆气，以止呕吐；白蜜润燥以下食。
人参（甘温，四两）　白术（苦甘温，二两）　半夏（苦辛温，五钱）　生姜（辛温，五钱）　白蜜（甘温，八两）　先将水一斗置蜜水内，扬一二百遍令匀，再入前药煮至五升。每温服一升。
●病机镇青丸
治呕吐，头疼，虚汗，脉弦之症。此乃中气亏败，运动失常，以致腹内阳气不得四布，郁而为火，上炎，是以呕吐、头痛、虚汗、脉弦之症作矣。治宜补中为本，散火为标。故用参、草以补中气，柴胡、青黛、黄芩以泄郁火。
人参（甘温，四两）　炙草（甘温，一两）　柴胡（苦寒，一两）　黄芩（苦寒，一两）　青黛（苦辛寒，五钱）　姜汁丸。每姜汤下五七十丸，日三服。
●病机和中桔梗汤
治上焦气郁不舒上冲，呕食不下，脉浮而洪。治宜健脾散郁，而吐自愈、食自下。故用白术、茯苓健脾，桔梗便作舟楫以载药，半夏、橘红、枳实、厚朴等以散上焦之郁气。
白术（苦甘温，三钱）　茯苓（甘淡平，一钱）　桔梗（苦辛温，七分）　半夏（辛温，六分）　陈皮（苦辛温，二钱）　枳实（苦辛寒，八分）　厚朴（苦辛温，一钱）　水锺半，煎一锺，调木香末一钱，隔宿空心服。三服气渐下，吐渐止，去木香，加白芍一钱、黄耆二钱煎服，病愈即已。如大便燥硬，食不尽下，用大承气去硝服之，微利为度，再将前药补之。
●发明人参利膈丸
治胸膈不利，大便燥结，气喘而呕，食不得下。此乃中气不充，郁不行，以致周身津液凝结为痰，不得滋润藏府，遂使肠胃枯藁，大便不得下通；中焦气逆上壅，而为胸膈痞满，喘呕，噎食不下等症。治法宜补中散郁为主。故用人参、甘草补中健脾，木香、槟榔、厚朴、枳实散滞除痞满，藿香和胃而止呕哕，大黄、当归润燥而通大便。
人参（甘温，四两）　甘草（甘温，一两）　木香（苦辛温，二钱）　槟榔（辛温，五钱）　枳实（苦辛寒，一两）　厚朴（苦辛温，一两）　藿香（辛温，一两）　大黄（苦寒，一两）　为末，糊丸。姜汤下。
〔附方〕
●二陈汤　痰门。
●四君子汤　气门。
●四物汤　血门。
●承气汤　经云：三阳结谓之膈。三阳者，大小肠膀胱也；结，热结也。盖小肠与心相为表里，而心生血脉，是以小肠结则血脉燥，咽喉乾枯，大肠以传导为事，若大肠热结则大便不通，膀胱为津液之府，故膀胱结热则津液枯藁，小便不利。是以三阳热，则下窍不通而反上行，是以噎食不下，从上涌出，此乃肠胃结热所致。故河间多用三承气汤以治肠胃结热而获效，由此故也。下后则当以生津养血之剂调之，俗医不察此理，专用辛香之剂止呕、止吐，乃是以火济火，其害可胜言哉。


卷之七  ——————————————————————————————————————————————————————————————————————————————————————————

头痛门  ***************************
〔论〕
头痛之症，有厥有真，《灵枢》未言其因，《难经》始言三阳之脉，受乎风寒，伏留不去，名厥头痛，入迷于脑，名真头痛。至三因、严氏复又发明气血俱虚之人，而风寒暑湿之气乘虚入袭，传于阳经，伏留不去，循经逆上而作厥头痛。厥者，逆也。治宜发散或吐或下皆可。若邪入泥丸，名真头痛。其症手足青至节，死在旦夕，非药能疗。虽然经书有此真厥之分，但形状似多，法难拘此二症，是以外有伤寒头痛、杂病头痛，有气虚头痛，有血虚头痛，气血俱虚头痛，种种不同，不可执一。如若伤寒头痛，当遵仲景分别六经而疗。如太阳头痛，其症发热，恶寒，有汗用桂枝，无汗用麻黄之类出入加减。若已经发汗，头仍苦痛，用连须葱及葛根葱白汤之类出入加减，盖葱能通上下之气故也。如阳明经头痛，其症不恶寒而反恶热，乃胃气实，故气不得下通而逆上作痛，宜调胃承气及白虎汤之类。如少阳头痛，其症往来寒热，宜小柴胡汤之类。太阴、少阴二经，其脉不相干者，不能作痛，惟厥阴经与督脉会于上巅，亦能作头痛，其症连项痛，或吐痰沫，厥冷，宜吴茱萸之类出入加减。此乃伤寒头痛之候。
如杂病头痛，不惟止此四经，而诸经皆能为痛，故《玉机微义》谓太阳头痛，其症恶风寒，脉浮紧，宜羌活、独活，麻黄、川芎之类为主。如阳明头痛，其症自汗，发热，脉浮缓而长实，宜升麻、葛根、石膏、白芷之类为主。如少阳头痛，其症往来寒热，脉弦细，宜柴胡汤之类。如太阴头痛，其症体重，有痰，或腹痛，脉沉缓，宜苍术、南星、半夏之类为主。如少阴头痛，乃三阳三阴症不流行，其症足冷厥逆，脉沉细，宜麻黄、细辛、附子之类为主。如厥阴头痛，其症连及顶痛，或吐痰沫，厥冷，脉浮缓，宜吴萸根、藁本之类为主。而方书多以风药治头痛者，盖头居上，风先受之，且高巅之上，惟风药可到故也。虽然，又有气虚血虚头痛，又不可专执风药，盖辛能散气，风药善燥血，是以忌之。故血虚者宜以当归、川芎为主，气虚用人参、炙草为先，稍佐风药以为引用可也。若气血两竭之人头痛，宜入物汤或调中益气汤之类，加以当归、川芎、蔓荆子、细辛之类为主，多有获效。若壮盛之人，吐法亦可用，必须观患者勇怯何如，不可执一而论。
〔头痛脉法〕
《内经》云：寸口脉短者，头痛也。《脉经》曰：阳脉弦则头痛。又云：寸口脉浮，中风发热头痛。又云：脉紧急头痛是伤寒。又云：紧上寸口者，伤风头痛。《脉诀》云：头痛短涩应须死，浮滑风痰皆易除。
〔治头痛大法〕
凡头痛之症，多属风木，治法大要，宜用辛凉之剂，故古方悉以辛凉风药为主，然亦详其所挟而疗，如《金匮真言》云：凡风寒伤上，邪从外入，客于经络，令人振寒头痛，身重恶寒，治在风池、风府，调其阴阳，不足则补，有馀则泻，汗之则愈，此伤寒头痛也。如头痛耳鸣，九窍不利者，肠胃之所立主，乃气虚头痛也，治当补气。如心烦头痛者，病在膈中，过在手巨阳少阴，乃湿热头痛也，法当清理湿热。如气上不下，头痛颠痛者，乃下虚上实也。过在足少阴巨阳，甚则入肾，乃寒头痛也，治乃散寒清湿。而丹溪又有头痛多生痰，痛甚火多，宜清痰降火。如劳后下虚之人，似伤寒发热汗出，两太阳穴痛甚，此乃相火自下冲上，宜补中益气汤加当归、川芎，甚加知母、蔓荆子、细辛之类。
凡诸经气滞，皆能作头痛，宜分经理气处治。
凡偏头痛，在右属痰属热，热用柴胡、片芩，痰用苍术、半夏；在左属风与血虚，风宜荆芥、薄荷，血用当归、川芎、芍药，稍加酒制黄柏之类。
〔丹溪治头痛活套〕
凡头痛，用二陈汤加川芎为主，再加各经引用药，如太阳加羌活，阳明加石膏、白芷，少阳加柴胡、黄芩，太阴加苍术，少阴加细辛，厥阴加吴茱萸。
如肥人头痛，多是湿痰，前方加半夏、苍术、白术。
如瘦人头痛，多是火热上壅，前方加酒片芩。
如感冒头痛，前方加防风、羌活、藁本、升麻、柴胡、葛根。
如气虚头痛，前方加人参、黄耆及东垣安神汤之类。
如血虚头痛，前方加川芎、芍药、酒黄柏之类。
如风热头痛，前方加天麻、蔓荆子、台芎、酒片芩之类。
如顶巅痛，前方加藁本、酒炒升麻。
如壮实之人挟痰，或头重眩晕，用大黄，以酒炒三次为末，煎茶送下二三钱。
如眉稜骨痛，乃风热与痰，宜白芷、酒芩为末，茶调服。
〔治头痛方〕
●东垣白术半夏天麻汤
治头痛眼黑旋晕，恶心烦闷，气促上喘，心神颠倒，目不敢开，如在风云之内，无力以言，身重如山，四肢厥冷，不得安卧，此乃中气亏败，运动失常，以致脾湿壅郁成痰，阻塞经络，湿热不得疏泄，郁久生风，上壅而作头痛。是以头痛眼黑旋晕，恶心烦闷，气促上喘。夫心恶热，心为热炎，是以心神颠倒，不得安卧，目不敢开，如在风云之内。大热则伤气，是以无力以言，湿胜则身重，是以身重如山。夫阳为卫，而脾主四肢，今脾病不能舒布阳气以通四肢，是以四肢厥冷。治宜补中气以健脾驱风清湿、疏郁豁痰可也。是以用人参、黄耆、茯苓、白术等补中气以健运动，天麻驱风，苍术、泽泻疏郁，黄柏清热，生姜、半夏、橘红等行气豁痰，以神麴、麦芽等健脾和胃。
人参（甘温，二钱）　黄耆（甘温，钱半）　白术（苦甘温，一钱）　茯苓（甘平，八分）　天麻（苦辛凉，一钱）　苍术（甘温，一钱）　泽泻（甘咸寒，一钱）　黄柏（苦寒，八分）　生姜（辛温，七分）　半夏（辛温，一钱）　橘红（苦辛温，八分）　神麴（辛温，八分）　麦芽（甘温，七分）　水煎，食后热服。
●清空膏
治风热上壅，头因作痛，治宜疏风清热为主，是以用川芎、防风、羌活等诸辛温以疏风，柴胡、黄芩、黄连等诸苦寒之剂以清热。
川芎（辛温）　防风（辛温）　羌活（辛温）　黄芩（苦寒）　柴胡（苦寒）　黄连（苦寒）　等分共为末，每以一钱，用茶清调如膏，临卧以抹口内，少用白汤送下。
●彻清膏
治一切风头痛。经云：风淫于上，散之以辛。是以用川芎、细辛、藁本、薄荷、蔓荆子等诸温散风以止痛，少佐以生甘草泻火和药。
川芎（辛温，七分）　细辛（辛温，六分）　藁本（苦辛温，一钱）　薄荷（辛温，八分）　蔓荆（苦辛温，一钱）　生草（甘寒，五分）　共末水煎，日三服。
●元戎方
治风淫三阳经而作头疼，经云风伤阳是也。治宜发表驱风为主。是以用葛根、葱白发表，助羌活引防风、荆芥以散太阳经邪，升麻、石膏、白芷等导防风以散阳明经邪，柴胡、川芎等导细辛、荆芥以散少阳经邪，佐芍药伐肝，以治风木之本。
葛根（苦甘凉，一钱）　葱白（辛温，二根）　羌活（辛温，太阳经药，一钱）　防风（辛温，二钱）　荆芥（苦辛温，钱半。上二味，治风之要药）　升麻（苦寒，一钱）　白芷（辛温，一钱）　石膏（辛寒，八分。上三味，乃阳明经之要药）　柴胡（苦寒，七分）　川芎（辛温，一钱。上二味，乃少阳经药）　细辛（辛温，钱半，三阳俱用）　芍药（酸寒，七分）　水煎，每食后日进二服。
●局方如圣饼子
治风寒伏留阳经以成痰厥头疼。治宜疏风散寒为主。用防风、天麻以疏风，川乌、乾姜以散寒，二者治本。佐南星、半夏豁痰厥，川芎止头疼，二者治标。少加甘草和药。
防风（辛温，一两）　天麻（苦辛温，八钱）　川乌（辛热，五钱）　乾姜（辛热，七钱）　南星（苦辛寒，姜制）　半夏（辛温，姜制，各一两）　川芎（辛温，一两）　甘草（甘寒，五钱）　共为末，蒸饼糊丸，捏作饼子，如指面大，每以五饼，同荆芥穗、细辛，茶清送下。
●宝鉴顺气和中汤
治气血亏败，虚火上炎而作头痛。治宜补益气血为主，经云虚火宜补是也。是以用人参、黄耆、陈皮、白术等以补气，当归、川芎、白芍等以补血，升麻、柴胡行经，佐细辛、蔓荆子以止头痛，少加甘草和药。
黄耆（甘温，一钱半）　人参（甘温，一钱）　陈皮（苦辛温，七分）　白术（甘温，一钱）　当归（辛甘温，一钱）
川芎（辛温，三分）　白芍（苦酸寒，七分）　升麻（苦寒，六分）　柴胡（苦寒，七分）　细辛（辛温，七分）　蔓荆子（苦辛，七分）　生草（甘寒，五分）　水煎，食后日进三服。
●选奇方
治风热眉稜骨痛。治宜疏风清热。故用防风、羌活以疏风，用酒芩以清热，佐甘草以和药。
防风（辛温，五钱）　羌活（辛温，六钱）　黄芩（苦寒，酒炒，三钱）　甘草（甘寒，七分）　水煎，每食后日进三服。
●经验方
治一切风热头目昏痛。治宜疏风清热为主。是以用黄芩清热，川芎、白芷疏风，助茶条、荆芥穗、薄荷叶利头目止痛。
酒芩（苦温，三钱）　川芎（辛温，一钱）　白芷（辛温，八分）　茶条（苦甘凉，二钱）　荆芥（辛凉，二钱）　薄荷（辛凉，一钱）　水煎，食后日三服。
●安神汤
治气血不充，风邪外束，阴火内搏。治宜疏风散邪，降阴火而头眩自疗。是以用防风、羌活、升麻等以散风，柴胡、知母、生草、黄柏等以降阴火，黄耆、炙草补气，酒浸生地益血。
防风（辛温，三钱）　羌活（辛温，一两）　升麻（苦寒，兼外引诸药上于头，五钱）　柴胡（苦寒，九钱）　知母（苦辛寒，酒浸，五钱）　黄柏（苦温，酒浸，一两）　生草（甘寒，二钱）　黄耆（甘温，二两）　生地（甘温，酒浸，五钱）　炙草（甘温，二钱）　共末，每五钱用水一锺，加蔓荆子五十、川芎三分，临卧服。
●天香散
治远年痰厥，头风甚者。治宜散风寒、豁痰厥可也。是以用川乌、白芷以散风寒，南星、半夏以豁痰厥。
白芷（辛温）　川乌（辛热）　南星（苦辛温）　半夏（苦辛温）　各等分，每五钱，用水煎服。
●又方
治一切风热湿头痛。治宜疏风清热散湿为主。故用防风、羌活、细辛、苍耳子疏风，苍术燥湿，黄芩清热。
防风（辛温，五钱）　羌活（辛温，五钱）　细辛（辛温，二钱）　苍耳（苦平，三钱）　片芩（苦寒，温酒炒，一两）
共为细末，每以三钱，用生姜一片，捣细和药末，捣匀以茶清调下。
一本有甘草、黄连、川芎、半夏，无防风、细辛。
●紫金散
治诸鼻热头痛。用郁金、白芷、薄荷、雄黄等以散风，用石膏、芒硝下肠胃中之实热。
郁金（苦辛寒，五钱）　白芷（辛温）　薄荷（辛凉，三钱）　雄黄（苦甘凉，二钱）　石膏（辛寒，四钱）　芒硝（苦咸寒，五钱）　共为细末，每以二三钱口含，外以鼻搐之。
●经验神方
威灵仙（铁脚者四两）　洛阳花（根上皮，四两）　二味俱为片，用水四碗入礶，用纸封口二三层，煎至四五沸，将簪子瓶纸上透一孔，以鼻熏之，取两太阳汗出为度。
●又方
川乌（三钱）　藁本（三钱）　共为细末，将纸捲成捻子，分作三条，口噙清水，点火熏鼻，其捻用黄素纸，以一条捻尽为度。
〔附方〕
●四物汤　治气虚头痛之症。方见血门。
●调中益气汤　内伤门。
●八物汤　虚损门。
●补中益气汤　内伤门。
●四君子汤　见气门。
●葛根葱白汤　白虎汤　调胃承气汤　桂枝汤　小柴胡汤　吴茱萸汤　麻黄汤　以上俱见寒门。
●二陈汤　痰门。

眩晕门  ***************************
〔论〕
眩晕之症，有因中气亏败，运动失常，不能舒布津液，以致凝结成痰，阻塞经隧，致使阳气不得四布，郁而成火上炎而作眩者；有因阴血亏败，阳火无依上炎而作眩者；有因金衰不能制木，风木自盛而作眩者；有气虚血虚，惟火上炎而作眩者；有岁木太过，风气流行，感其气化而作者。因状多端，法难执一。是以治疗之法，如因中气不磨，生痰而作眩者，宜参、耆、白术等补中健脾为本，兼治痰火为标。如若阴血亏败，阳火无依而作者，宜以当归、地黄、知母、黄柏等类滋补阴血为本，降理阳火为标。如金衰不能平木而作眩者，法当清金制木。如亡阳者，补气为主；亡阴者，补血为先。如气血俱虚，法当兼补，如八物汤之类。若岁运外攻者，法当伐肝，宜六合汤之类。虽然，种种不同，未有不由体气虚弱所致，大抵前症皆宜兼以补剂方保全功。再观病者形之肥瘦、色之黑白施治，若肥白人，多是气虚挟痰而动，乃丹溪所谓无痰不能作眩是也；黑瘦之人，多是血虚挟火而作。是以挟痰者，宜二陈汤加南星、竹沥之类为主；挟火者，宜四物汤加知母、黄柏之类为先，全在圆机，不可执一。
〔眩晕脉法〕
左手脉数，多热。涩而芤，有死血。右手脉实，有痰积。脉虚大，必是久病。左手人迎脉缓而浮大者，属风。
〔治眩晕大法〕
夫眩晕之症，大抵有内外虚实不同，是以治法亦有虚实之异。其内因者，乃七情所伤，如前论气虚血虚阴虚之类，乃有馀之病，治法宜泻不宜补，学者欲知其详，必在详其脉症。如气虚者，其脉当见濡、弱、弦、微，其症或精神短少，无力以动。如血虚者，其脉当见芤、涩、细、少，其症或大便燥结，或血不华色。如阴虚者，其脉当见浮数，其症或燥燥喘，或形藁败。如感风，则脉浮有汗，项强不仁；如感寒，则脉紧而无汗，筋挛掣痛；如暑，则脉虚烦闷；如湿，则脉缓沉重，吐逆。
大抵此症，挟痰者多，是以用二陈汤为主加减。如挟火者，主方加黄芩、黄连、栀子之类。如挟风者，主方加羌活、独活之类。如亡血过多而眩者，宜归芎汤。如眩晕不可当，大便秘燥者，宜以大黄酒炒为末，清茶调下二三钱。防风通圣散治风热眩晕，半夏天麻汤治风痰眩晕。
〔丹溪治眩晕活套〕
夫眩晕，乃眼黑耳聋，头晕旋转也，如坐舟车之上，因状多端，法治不一。如肥白人，乃气虚挟痰者多，宜四君子汤加蜜炙黄耆、半夏、橘红，或少加川芎、荆芥以清利头目。如痰盛而挟虚者，宜以二陈汤加人参、白术、黄耆，或少加炮附子，入竹沥、姜汁。
如体瘦血虚人挟痰火而动者，宜四物汤合二陈汤加片芩、薄荷，入童便、竹沥、姜汁服。
如早起眩晕，须臾自定，以为常者，宜正元散：红豆、人参、肉桂、附子、川芎、山药、乌药、乾姜、川乌、白术、甘草、茯苓、陈皮、黄耆、生草、乾葛、大枣等分。送下黑锡丹：肉桂、附子、沉香、故纸、胡芦巴、肉豆蔻、阳起石、金铃子、木香、硫黄、黑锡。
如伤湿头眩，宜肾著汤加川芎。方见腰痛门。
如感风，宜川芎煎汤，调服茶调散。方见头痛门。
如因痰而作眩者，宜二陈汤送下青州白丸子。方见痰门。

治眩晕方  ***************************
〔芎术汤〕
治头痛，眩晕，呕逆不食等症。此乃中气不充，运动失常，以致津液凝聚成痰上壅所致。治宜补中健脾为主。是以用白术、甘草补中健脾，以进饮食为本；生姜、半夏豁痰降逆气以止呕逆，川芎引诸药至巅以止头疼，二者为标。
炙草（甘温，七分）　白术（苦甘温，一钱）　生姜（辛温，三片）　半夏（辛温，八分）　川芎（辛温，二钱）　水煎，日进五服。
●加味六君子汤
治气虚挟痰作眩。治宜豁痰补中为主。是以用人参、白术、茯苓、甘草、大枣等以补中气，陈皮、生姜、半夏等以豁痰涎，佐以荆芥穗导引诸药至巅，清利头目以止眩晕。
人参（甘温，二钱）　白术（苦甘温，一钱）　茯苓（甘淡平，八分）　炙草（甘温，五分）　大枣（甘温，二枚）　橘红（苦辛温，七分）　生姜（辛温，三片）　半夏（辛温，八分）　荆芥穗（辛凉，八分）　水煎，食后服。如痰盛，加竹沥一大匙。
●六合汤
治气虚挟风眩晕。治宜补中滋阴血为主。是以用当归、川芎、地黄、芍药等补血为本，佐秦艽、羌活驱风止眩为标。
当归（辛甘温，三钱）　地黄（甘寒，二钱）　川芎（辛温，二钱）　芍药（酸寒，一钱）　秦艽（辛温，七分）　羌活（辛温，一钱）　水煎，食后日三服。
●严氏三七散
治阳虚风寒乘袭作眩。治宜助阳散风为主。经云：风淫外袭，散之以辛。是以用天雄、细辛、乾姜、防风等诸辛热以散风寒，佐以山茱萸、山药去头面风以止眩晕。
天雄（辛热，去风湿，助元阳，面包，煨去皮，一两）　细辛（辛温，两半）　乾姜（辛热，二两）　防风（甘温，三两）　山茱萸（甘酸温，去核，四两）　山药（甘温，四两）　共为细末，每以温酒调下三五钱。
●严氏钩藤散
治中气亏败，因肺气不足，无以平木，风木挟痰作眩。治宜补中清金为主，疏风豁痰为标。是以用人参、白术、茯苓、甘草等补中益气，石膏、麦冬清金制木，防风、茯神、甘菊、钩藤等疏风止眩，生草、陈皮、半夏散滞豁痰。
人参（甘温，二钱）　白术（苦甘温，一钱）　茯苓（甘淡平，八分）　炙草（甘温，五分）　石膏（辛寒，一钱）　麦冬（苦甘寒，一钱）　茯神（甘平，七分）　防风（辛温，一钱）　甘菊（甘温，二钱）　钩藤（苦甘温，八分）　生姜（辛温，三片）　陈皮（辛温，八分）　半夏（辛温，八分）　水煎，食后日三服。
●桔梗枳壳汤
治一切痰热作眩。治宜利气豁痰清热为主。是以用桔梗、枳壳、橘红、茯苓、南星、半夏、利气豁痰为本，佐以黄芩清热，甘草泻火，二者为标。
桔梗（苦辛温，七分）　枳壳（苦辛温，一钱）　橘红（苦辛温，一钱）　茯苓（甘平，一钱）　南星（苦辛温，七分）　半夏（辛温，二分）　黄芩（苦寒，二钱）　炙草（甘寒，五分）　水煎，温服。
●白附子丸
治风痰上厥，眩晕头疼。治宜利气疏风豁痰为主。是以用白附子、天麻、荆芥、甘菊、全蝎、殭蚕、川芎等以疏风，辅生草、橘红、南星、旋覆花、半夏等以豁痰。
白附（辛温，一两）　天麻（苦辛平，两半）　荆芥（辛凉，一两）　甘菊（甘温，二两）　全蝎（辛平，炒，五钱）　川芎（辛温，二两）　橘红（苦辛温，二两）　南星（辛温，一两）　半夏（苦辛温，一两）　殭蚕（辛寒，炒，一两）　生姜（辛温，五钱）　旋覆花（甘酸温，二两，一名金沸草）　一本无荆芥。
共末，姜汁打，糊丸梧子大，每食后以荆芥汤下三五十丸。
●人参前胡汤
治气虚导运失常，津液凝滞成痰作眩。治宜补气行滞为主。是以用人参、茯苓、炙草以补气，木香、枳壳、紫苏、橘红等以行滞，前胡、半夏、南星等以豁痰。
人参（甘温，一钱）　茯苓（甘淡平，二钱）　炙草（甘温，一钱）　木香（另磨，六分）　枳壳（苦辛温，八分）　紫苏（辛温，七分）　橘红（苦辛温，一钱）　前胡（辛温，一钱）　南星（苦辛温，七分）　半夏（辛温，一钱）　加姜五片，水煎服。
〔附方〕
●桂枝汤　治伤风头眩。方见伤寒门。
●麻黄汤　治伤寒头眩。伤寒门。
●防风通圣散　半夏白术天麻汤　方见头痛门。
●二陈汤　见痰门。
●四物汤　见血门。

眼目门  ***************************
〔论〕
目之为病，因状多端，不可一途而治，故有风寒外束，郁热于内而障者；有因心气不足致血不生，目无血荣而致者；有因肾水亏败，火无所畏，上炎而攻目者；有因怒气动，肝火上攻者；有肝病而患及于目者。目因心之血使，受五藏六府之精明。经云：五藏六府之精气，皆上注于目而为之精是也。但藏府之气，不能自运，皆由脾气转输而致，苟脾气被伤，转输失职，而目亦无所受矣。经云：诸病不能荣养于目是也。治疗之法，如因风寒外束者，当驱风散热为主；因心不足及血不充者，宜养血安神为先；因肾水亏乏者，法当滋阴补肾；因脾病不输者，法当补中健脾。又有卒然昏眩冒倒而不见物者，由乎元气亏乏，虚火上炎，熏及心神，冲郁玄府所致，法当补中益气，而患自瘳，经云：虚火可补是也。全在临机应变，不可胶柱鼓瑟，学者宜致思焉。又有枯木禅师论眼病有七十二种，分外内二因，内因二十有七，外因四十有五，兹不及论。学者宜观本论可也。
〔眼目脉法〕
左寸脉洪数，心火炎也，关脉数而洪，肝火盛也。
右寸关俱弦洪，乃肝木挟相火之势而来侮所不胜。
〔治眼目大法〕
目者，肝之外候，乃藏府之精华，为宗脉之所聚。其白睛属肺金，肉轮属脾土，赤脉属心火，黑珠属肝木，神光属肾水。其病皆出于火，如白珠变赤，火乘肺也；肉轮赤肿，火乘脾也；黑珠肿瘴，火乘肝也；赤脉贯睛，心火自盛；神光肿痛，火乘肾也。治疗之法，在药则宜咸寒之剂，或吐之下之，在针则宜神庭、上星、囟会、前项、百会诸穴以刺之。虽然，尤当详其各经气血多少施治。
如目内眦并目之上纲，俱属太阳，其经血多气少。
如目锐眦皆属少阳，其经气多血少。
如目之下纲并目两旁交额之中，俱属阳明，其经气血俱多。
如连目之系属厥阴，其经少气多血。是以凡血盛之经为患者，则大宜灸刺。
如血少之经勿刺，大宜苦寒之剂，凉血泻火为主。
又河间谓：在府属表，当驱风散热；在藏属里，宜养血安神。
如暴火，眼昏涩，眵膜泪斑入眼，皆风热也，乃肝气盛，而发在标，宜表散以去之。
如昏弱不欲视物，内瘴，见黑花，瞳子散，皆因内也，乃血少神劳肾虚之故，宜补肾养血安神以调之。
如瞳子散大，皆食辛热之所为，盖辛主散，热盛之故。治法当以芩、连之苦寒治辛热为君，川芎、生地养血为臣，以五味之酸收瞳子之散为佐，地骨皮之清热为使。或煎汤送下滋阴地黄丸尤妙。
如久病昏黑，宜生地、川归为君，用甘菊花、防风、羌活等之类以佐之。
如暴发赤瘴，宜防风、黄芩为君以泻火，黄连、当归为臣以养血，稍加羌活、柴胡、升麻、白芷、甘草之类以为佐使。如白睛痛，加白豆蔻少许。
〔丹溪治眼活套〕
凡目病大抵有四：曰风热，曰神疲，曰血少，曰肾虚。
如因风热者，宜以辛凉之剂以散之。
如血少，宜以四物汤之类主之。
如神疲者，宜以补中益气汤之类主之。
如肾虚者，宜以滋阴补肾之类主之。
如能远视，不能近视者，乃火盛水亏，法当补肾，宜加味地黄丸之类主之。
如能近视，不能远视者，乃水盛火亏，法当补心，宜定志丸之类主之。盖火亏者，乃心血不足也，水亏者，乃肾水不足也。
〔治眼药方〕
●清目饮
治心血不足，风热外袭，以致眼目涩痛。涩者血少也，痛者风热也。治宜补益心血为主，清风热为标，故用当归、生地、川芎等以补心血，用甘草、防风、荆芥穗等以散风，佐玄参、黄芩以清热。
当归（辛甘温，一钱）　生地（苦甘寒，一钱）　川芎（辛温，七分）　甘菊（甘温，八分）　防风（辛温，六分）　荆芥（辛凉，七分）　玄参（苦寒，七分）　黄芩（苦寒，一钱）　水煎，每食后日进三服。
●蔓荆子汤
治中气亏败，内瘴昏暗，治宜补益中气为主。是以用人参、黄耆、甘草等以补中气为本，佐黄柏滋肾水，白芍泻脾火，蔓荆子疏风热，三者为标。
人参（甘温，钱半）　黄耆（甘温，一钱）　生草（甘寒，五分）　黄柏（苦寒，四分）　白芍（苦酸寒，七分）　蔓荆子（苦辛寒，七分）　水煎，食后日三服。
●风热饮
治一切风热上壅，眼目疼痛。治宜疏风散热可也。是以用防风、羌活、荆芥等以散风，佐片芩以清热。
防风（辛温，一钱）　羌活（辛温，七分）　荆芥（辛凉，一钱）　片芩（苦寒，二钱）　水煎，食后日三服。
●滋血汤
治瘦人血少，挟风热目痛。治宜补血疏风清热。是以用当归、川芎、生地等以益阴血，防风、荆芥、甘草以疏风，佐以玄参清热泻火。
当归（辛甘温，一钱）　川芎（辛温，一钱）　生地（苦甘寒，八分）　防风（辛温，七分）　荆芥（辛温，六分）　甘菊（甘温，一钱）　玄参（苦寒，七分）　水煎，每食后日三服。
●滋阴地黄丸
治火热刑肺，一切目症。治宜泻火清金为要。故用芩、连、柴胡、地骨皮等以退火热，人参、天冬、麦冬、五味等以清肺金，生地、熟地、当归养血，佐枳壳疏滞，甘草和药。
黄芩（苦寒，二两）　黄连（苦寒，一两）　柴胡（苦寒，七钱）　地骨（苦寒，八钱）　生地（甘寒，一两）　熟地（甘温，一两）　枳壳（辛温，五钱）　生草（甘寒，五钱）　人参（甘温，一两）　天门（苦甘寒，七钱）　麦门（甘寒，七钱）　五味（酸平，五钱）　当归（辛甘温，二两）　川芎（辛温，两半）　共为末，炼蜜丸如梧子大，每食后用升麻煎汤，送下五七十丸，日进三服。
●秘传拨云退眵丸
治一切风热上攻，以致口渴，障膜壅睛。治宜散风清热。经云：辛以散之，寒可胜热是也。是以用荆芥、蔓荆子、草决明、薄荷、川椒、甘菊、羌活等诸辛剂以散风，黄连、地骨皮、天花粉等诸苦寒以清热，佐以木贼、蛇退、密蒙花、白蒺藜、蝉退等以去眵膜，当归、川芎养血，枳壳疏壅，生草泄火和药。
一本无蔓荆、川椒，加犀角五钱、生地二两，名神仙退眵丸。
荆芥（辛凉，二两）　蔓荆（苦辛寒，一两）　薄荷（辛凉，一两）　甘菊（甘温，三两）　草决明（苦寒，一两）　川椒（辛热，去目，五钱）　羌活（辛温，一两）　黄连（苦寒，二两）　地骨（苦寒，两半）　花粉（苦寒，止渴，三两）　蒺藜（辛温，五钱）　蛇退（甘平，五钱）　蝉退（酸寒，一钱）　密蒙（甘寒，二两）　木贼（苦甘平，二钱）　川归（甘温，一两）　川芎（辛温，一两）　枳壳（苦辛温，一两）　生草（甘寒，一两）　共为末，炼蜜丸，如梧子大，每食后用当归汤下五六十丸，日进三服。或用木香汤下。分三引：如眵障米饮下，如睛暗用当归汤下，如内瘴用木香汤下。
●羊肝丸
治肝血不足，风热乘之一切目症。治宜补益肝血为本，疏风清热为标。是以用羊肝引归、芍以益肝血，甘菊、薄荷、荆芥、防风、羌活等以疏风，佐黄连以清热。
羊肝（甘温，一具）　当归（辛甘温，三两）　川芎（辛温，两半）　甘菊（甘温，二两）　薄荷（辛凉，一两）　荆芥（辛凉，一两）　防风（辛温，一两）　羌活（辛温，七钱）　黄连（苦寒泻火，一两）　共为末，以羊肝蒸熟，捣烂为丸，如绿豆大，每食后用米饮下五七十丸，日进三服。
●东垣连翘饮
治气血亏败，不能敷荣于目，以致风热乘之。其症恶火与日，瘾涩难开，上下抱紧，视物昏花，迎风冷泪。治宜补益气血为本，疏风清热为标。故用人参、黄耆补气，当归、地黄、红花养血，防风、蔓荆子、羌活疏风，黄芩、连翘、柴胡、升麻清热，佐以生草泄火和药。
人参（甘温，钱半）　黄耆（甘温，一钱）　当归（辛甘温，一钱）　生地（甘寒，一钱）　红花（甘酸平，七分）　防风（辛温，七分）　蔓荆（苦辛温，七分）　羌活（辛温，一钱）　黄芩（苦寒，一钱）　连翘（苦寒，八分）　柴胡（苦寒，七分）　升麻（苦寒，七分）　生草（甘寒，五分）　水煎，每食后日三服。
●泄阴火丸
治阴虚火动，风热内攻，眼目赤肿。治宜滋阴降火为本，疏风清热为标，是以用知母、黄柏、五味滋阴以降火，防风、草决明、羌活、独活以疏风，芩、连清热，归身理血，用石决明去眵，甘草和药泄火。
知母（苦辛寒，二两）　黄柏（苦寒，一两）　五味（甘酸平，一两）　防风（辛温，七钱）　草决（苦咸寒，二两）　羌活（辛温，一两）　独活（辛温，七钱）　黄芩（苦寒，二两）　黄连（苦寒，一两）　川芎（辛温，二两）　石决（咸寒，二两）　生草（甘寒，五钱）　共为末，炼蜜为丸，如梧子大。每食后，用茶清送下五十丸或七十丸，日再服。
●黄连归芍膏
治一切暴赤眼。经云：寒可胜热。又云：酸以收之，辛以散之。是以用黄连之苦寒以胜热，赤芍之酸涩以收热，兼佐归梢之辛温以行壅血。
黄连（苦寒，四两）　赤芍（苦酸寒，三两）　归梢（辛甘温，四两）　上㕮咀，以绢袋盛之，置新磁坛，以水五升，重汤煮一昼夜，成稠膏，置地上出火毒，每日五七次涂入眼内。
●童便膏
治精血不足，眼眵紧涩，或痒或痛，用黄柏、知母、熟地益阴精以降火，兼助归、芎、生地以养血，黄芩、黄连以清热，薄荷、荆芥以疏风。
黄柏（苦寒，二两）　知母（苦辛寒，一两）　熟地（甘温，二两）　川芎（辛温，二两）　川归（辛甘温，四两）　黄芩（苦寒，一两）　生地（甘寒，二两）　黄连（苦寒，一两）　薄荷（辛凉，一两）　荆芥（辛凉，一两）　共咀片，用童便一斗，浸三宿，去渣，以慢火熬成膏，置地上出火毒，点入眼内。
●神效七宝膏
治风热赤眼暴发。治宜驱风散血清热可也。经云：辛以散之。是以用蕤仁、白硼、朱砂、片脑诸辛凉之类以散风热。
蕤仁（辛平，去油心膜，另研为末）　白硼（辛甘凉）　朱砂（辛甘凉，镇心火）　片脑（辛平）　为末，用白蜜调成膏，涂眼内。
●泄热黄连汤
治火热上攻眼目，暴赤肿疼痛，治宜泄火清热可也。是以用芩、连、胆草、生地、柴胡、升麻等诸苦寒以泄火热。
黄连（苦寒，酒炒，一钱）　黄芩（苦寒，酒炒，二钱）　龙胆草（苦寒，二钱）　生地（甘寒，二钱）　柴胡（苦寒，一钱）　升麻（苦寒，七分）　水煎，食后日三服。
●上清散
治阳明湿热上壅，以致头目不得清利，宜当下导湿热为本，清利头目为标。故用盆硝、石膏以下阳明经湿热，川芎、荆芥、薄荷疏壅以清利头目，佐以桔梗为舟楫，载诸药不令下沉。一方加龙脑五分尤妙。
盆硝（咸寒）　石膏（辛寒）　川芎（辛温）　荆芥（苦辛凉）　薄荷（辛温）　桔梗（辛温）　各等分，共为极细末，每以一字，口噙水用鼻搐之。
●东垣熟地黄丸
阴血亏败，致生内热，上攻眼目。治宜补阴益血为本，清热为标。是以用地黄、天冬、北五味益真阴，兼助人参、当归、生地养血，芩、连、地骨皮、柴胡清热，佐以枳壳疏壅滞，生草泄火。
熟地（甘温）　天冬（苦甘寒）　五味（甘酸平）　人参（甘温）　当归（甘温）　生地（苦甘寒）　地骨皮（苦寒）　柴胡（苦寒）　黄芩（苦寒）　黄连（苦寒）　枳壳（苦辛寒）　生草（甘寒）　为细末，炼蜜丸，如梧子大，每食后以茶清送下一百丸。
〔附方〕
●六味地黄丸　治肾元亏败以致目患。见虚损门。
●定志丸　治心气不足以致目病。见怔忡门。
●八物汤　治气血俱虚以致目病。见虚损门。
●四物汤　治血虚目痛。见血门。
●补中益气汤　治中气不足目痛。见内伤。
●滋阴补肾丸　泽泻（半两）　茯神（二两半）　生地（酒洗）　牡丹皮　山药　归身尾　五味　山萸肉（各□两）　柴胡（二两）　熟地（八两）　炼蜜丸，如梧子大，空心米饮下五七十丸。

胁痛门  ***************************
〔论〕
夫胁者，肝之络也。经云：肝病，则两胁下痛引小腹，令人善怒，虚则目[目荒][目荒]而无所见，耳无所闻，如有人将捕之。又云：大怒而血不归经，随气而上出于口鼻。或留于本经而为胁痛。又云：岁木太过，而木气自盛。又云：岁金有馀而木被郁，皆能令人胁痛是也。又有伤寒，寒热往来而作胁痛，虽属胆经，亦乃肝之府也。治以小柴胡多有获效。又有清痰食积，流注于腋下而作痛者；有因坠仆，以致死血阻滞而为痛者；有脾土虚乏，肝木乘其土位，上致两胁而痛；或兼膈噎而痛，食饮不下。宜推各类以致意焉，有馀则泻，不及则补，痰则宜行。全在圆机，不可执一。
〔胁痛脉法〕
《脉经》曰：肝脉搏坚而长，色不青，当病坠。若搏因血在胁下，令人喘逆，若软而散，其色泽者，当病溢饮。溢饮者，血溢于肌肤肠胃之外也。
又云：脉双弦者，乃肝气有馀，而作胁痛。
〔治胁痛大法〕
胁痛之症，因各不同，大法在于分经而疗，学者不可执一。
如肝木气实，宜苍术、川芎、青皮、当归之类以疏之。若痛甚，乃肝火太盛，宜以当归龙荟丸，用姜汁下以泻之也。
如死血作患，宜以桃仁、红花、川芎之类。
如因痰饮流注，宜用二陈汤加南星、苍术、川芎、青皮之类，入姜汁同服。
如咳嗽，宜前药再加青皮、香附。乃或用四物汤加青皮等药以疏肝风。
如因气郁而作痛，其脉或沉涩，宜抚芎、青皮、香附之类。
如胁下有积食，一条扛起，宜吴茱萸炒黄连。
如右胁痛，宜推气散：枳壳、桂心、片芩、姜黄、甘草加生姜、大枣，水煎服。
如左胁痛，宜前推气散加柴胡，或用小柴胡汤亦可。
如肥白人，因气虚发寒热，胁下痛者，补虚以人参、黄耆，退热用柴胡、黄芩，调气止痛用青皮、木香。
如黑瘦人胁下痛者，乃发寒热，其人多怒，中心必有瘀血，宜桃仁、红花、当归、柴胡、青皮、大黄、栀子、龙胆草。
如两胁走痛，乃痰气，宜控涎丹。
如气弱之人，脉细紧或弦者，多从劳役怒气得之，宜以八物汤加木香、青皮、桂心。盖青皮善行滞气，乃肝胆二经之药，若二经气血不足，补剂中必佐以青皮可也。
凡发寒胁痛，似有积块，必是饮食大饱劳力所致，宜龙荟丸。
〔丹溪治胁痛活套〕
凡胁痛症，多是肝木有馀，宜以小柴胡为主，加青皮、川芎、芍药、龙胆草之类，甚者煎成正药，再加青皮、麝香。
如痰饮流注者，宜小柴胡倍半夏，并加橘红、南星、苍术、白术、川芎、茯苓之类。
如瘀血作痛，宜小柴胡合四物，加桃仁、红花，或加乳香煎服。若痛甚而元气壮实者，宜桃仁承气下之。
如性急多怒之人，时常腹胁痛者，以小柴胡加川芎、白芍、青皮之类。若痛甚，以前药送下当归龙荟丸。
〔治胁痛药方〕
●丹溪破瘀汤
治一切瘀血积作胁痛。治宜行瘀疏滞可也。经云：苦走血，辛散滞。是以用红花、桃仁诸苦以行瘀血，川芎、香附、青皮诸辛以疏滞气。
桃仁（苦辛温，去皮留尖，二钱）　红花（苦甘辛平，钱半）　香附子（苦辛温，一钱）　川芎（辛温，一钱）　青皮（苦辛寒，八分，肝经引药）　水煎，温服。
●龙荟丸
治肝火郁甚而作胁痛。治宜疏泄肝火可也。是以用芦荟、大黄、山栀、黄连、胆草，以泄肝火。夫肝乃血之藏，肝火炽甚，而血不无被伤，故加当归、川芎以理血，佐木香以行滞气。
芦荟（苦寒，六钱）　大黄（苦寒，酒拌，浸）　山栀（苦寒，炒）　胆草（苦寒，酒洗）　当归（辛温）　川芎（辛温，各一两）　黄连（苦寒，炒）　木香（苦辛温，各五钱）　共为末，入麝少许，粥糊丸。每以姜汤送下三五十丸，仍以琥珀膏贴患处。
一本有柴胡、青皮，无当归、栀子。又一本有柴胡、黄芩各一两，无大黄、木香。
●推气散
治肝气抑郁不舒，右胁胀痛，法宜疏散肝经郁滞可也。经云：辛以散之。是以用枳壳、桂心、片子姜黄诸辛药以疏郁滞，佐甘草缓急和药以泄火。
枳壳（苦辛温，一钱）　桂心（甘辛温，钱半）　姜黄（苦辛温，三钱）　甘草（甘寒，钱半）　共为末，每以姜枣汤调下三钱，或酒亦可。
〔附方〕
●小柴胡汤　治肝胆有馀之气胁痛。
●桃仁承气汤　治瘀血胁痛。并伤寒门。
●四物汤　血门。
●二陈汤　治痰注胁痛。
●控涎丹　并痰门。
●八物汤　虚损门。
●当归龙荟丸　燥门。

心痛门  ***************************
〔论〕
心痛之症，因状多端，治难执一。有因心事郁结，致血不生而痛者；有因饮食失节，致伤胃脘而痛者；有因清痰稠饮，与血相杂，妨碍升降而痛者；又有丹溪言人饮食热物，以致死血流于胃口而作痛者；有因七情内郁，以致清阳不升，浊阴不降，清浊混淆而痛者，故治法宜乎分因而疗。是以因心事郁结致血不生而痛者，治宜开郁养心血，兼以生血之剂；如伤食致伤胃痛者，法当涤荡，兼以消导之剂；如因清痰稠饮杂血，妨碍升降者，法当驱逐；如因七情内郁，以致清浊不分者，先当分提清浊；如因热食，致使胃脘停留死血者，法当驱行瘀血。数症之外，先哲又有饮、食、风、悸、寒、热、中、痓、火九种之分，兹不及述。学者并观本论，虽然种种不同，未有不由气滞而致。古方皆用行气散气之剂，治而愈之。若气得通，而痛则愈。经云，痛则不通，通则不痛是也。又有大寒犯触心君之症，其状甚恶，死在旦夕，惟有行气可治，全在临症斟酌，不可例拘，当从丹溪，分新旧而疗。如初得者，宜用辛散，如久则郁而成热，宜用山栀为君，佐以温剂引导，在随机应变可也。
〔心痛脉法〕
《脉经》曰：阳微弦则心痛，其责虚也。又云：心脉微急而痛。又云：火为心痹，引背痛。又云：心脉短而涩者，心痛。又云：涩者心痛。
大凡心痛，脉见浮大弦长者，死。
〔治心痛大法〕
心痛之症，陈分三因及各经络府腧而疗。若外感火淫，则其气闭，寒郁于中焦，气与邪争作痛。
如足厥阴心痛，则其症两胁急，引小腹连阴股相连而痛。
如手厥阴心注痛者，其症痛彻背，心烦，掌中热，咽乾，目赤黄，胁满。
如足太阴心痛，其症腹胀满，涩涩然大便不利，膈闭咽塞。
如手太阴心痛，其症短气不足以息，悸胁控痛，遗失无度，胸满心烦。
如足少阴心痛，其症烦悸面黑，心悬胸满，腰脊痛。
凡背腧诸经心痛，其症心与背相引，心痛彻背，背痛彻心。
凡诸府心痛，其症难以俯仰，小腹上冲，不知人事，呕吐泄泻。已上七条，尽乃诸经诸腧诸府涉邪，病属外因。
若五藏内痛，汩以七情，则其气痞结，聚于中脘，气与血搏而作痛。
如肝心痛，其症色苍苍如死状，终日不得太息。
如真心痛，其症手指节俱青，旦发夕死，夕发旦死。
如脾心痛，其症犹如针锥刺其心腹，蕴蕴然气满。
如肺心痛，其症痛从心间起，动作痛益甚，色不变。
如肾心痛，其症痛与背相引，善瘛，犹如有物从后刺其前，心腹俟悸。已上六条，皆藏气不平，不下食，食则不消，病属内因。
若饮食劳役，触忤尤恶，致使藏气不平，痞病膈于中，饮食逆注，变乱肠胃，发为疼痛。
或啖食生冷果实之类，因中寒不能消散，结为积，过食还发者，名积心痛。
又有藏寒生蛔而作痛。
又有妇人，恶血入于心脾而作痛。
已上四症，皆属不内外因。
草豆蔻，性温能散滞气，利膈上痰。若胃脘委因寒作痛，用之如鼓应桴。若湿郁成结痛，服之亦效。但必须以芩、连、栀子佐之。东垣草豆蔻丸，治寒热心疼多获奇效，但久病郁热而作痛者，不可单服。又如胃中清痰流饮作痛，其症腹中漉漉有声，或手足寒痛，或腰膝脊胁抽掣作痛者，宜小胃丹，或三花神佑丸，或控涎丹，渐渐收功。
凡炒盐、牡蛎粉，酒调善治诸心痛。
〔丹溪治心痛活套〕
心痛即胃脘痛，虽数日不食，亦不死，若痛止便食物，复还痛。必须三五服药后，方可食物。若真心痛者，必死不治。其胃脘痛，当分新旧而治。
如明知身犯寒气，口食冷物而作痛者，初得之时，宜以辛温之剂散之。如病久郁而成热，又不可执以辛温之剂，必须用苦寒之药为君，如山栀之类，再佐以辛热之剂为嚮导，如豆蔻、附子之类。
凡痛甚者脉必伏，尤宜用附子辛热之药，不可遽用参术，不可执泥无变。如胃口有热作痛，非山栀不可，佐以姜汁，多用台芎以开之。如痛发者，或二陈汤加川芎、苍术，倍加炒山栀。痛甚者，加炒乾姜为末，姜汁和，蒸饼丸，每以热姜汤送下五七十丸。此乃从治反治之法也。
轻者，用川芎、苍术各一两，炒栀子仁二两，共为细末，用姜汁蒸饼丸，每以热辣姜汤送下八十丸。
重者用麻黄、桂枝、石[酉兼]各等分，姜汁和饼丸，以热辣姜汤送下七十丸。
如因素食热物，以致死血留于胃脘作痛者，宜桃仁承气下之，轻者用韭汁、桔梗开提其气血。
如以物按住而痛者，乃挟虚，宜以二陈汤加炒乾姜和之。
如蛔作痛，面上必有白斑，唇红能食，宜以苦楝、锡灰治之。如紧实不大便者，下之。上半月，虫头向上，易治。下半月，虫头向下，难治也。
如心痛已用过山栀，并劫药止之，复又发，前药必不效，可用玄明粉一服，立止。
左手脉数，热多；如脉涩，有死血。
右手脉实，有痰积。
如脾痛，用海粉，佐以香附、川芎、山栀仁共为末，以辣姜汤调服，或牡蛎粉酒调服。
如脾痛大小便不通者，乃是痰隔中焦，气塞下焦。
如肾气上攻心痛，用生姜捣汁，和五苓散为丸，每空心以茴香煎汤送下。
〔治心痛方〕
●木香散气饮
治一切气郁湿壅，以致胃脘作痛，心腹痞硬，治宜疏壅滞清湿热可也，故用木香、陈皮、生姜、半夏、厚朴、青皮等苦辛疏壅散郁，吴萸、益智、茯苓、草蔻、苍术、泽泻等以消痞满，升麻、柴胡清热，人参养气，当归调血。
木香（苦辛温，一钱。另研末，临时入药）　陈皮（苦辛温，去白，八分）　生姜（辛温，三片）　半夏（苦辛温，六分）　厚朴（辛温，七分）　青皮（苦辛温，七分）　吴萸（辛温，七分）　益智（辛温，七分）　茯苓（甘平，一钱）　草蔻（辛温，七分）　苍术（辛温，七分）　泽泻（咸寒，一钱）　升麻（苦寒，七分）　柴胡（苦寒，七分）　人参（甘温，钱半）　当归（辛甘温，一钱）　水煎，食后热服。
●仓卒散
治心气久郁成热作痛，治宜散郁清热可也。经云：辛以散之，寒可胜热。是以用附子之辛散郁导滞，栀子之寒清热。
附子（辛热，用童便、甘草汁煮，六钱）　栀子（苦寒，四十九枚，炒黑色）　共为细末，每用热酒调服三五钱。
●白螺丸
治痰积郁于胃脘作痛，法当疏郁豁痰，行滞导积，是以用枳壳、香附等以疏郁，南星、半夏等以豁痰，用青皮、木香、砂仁等以行滞，白螺壳、莪术等以导滞积，用栀子以清热，滑石以利湿。或问：治心气之病何多佐以分利小水之剂？盖心与小肠乃相为表里，若是小肠气通，则心气自然畅矣。
枳壳（苦辛温，七钱）　香附（辛温，一两）　南星（苦辛温，八钱）　半夏（辛温，一两）　青皮（苦辛温，一两）　木香（苦辛温，五钱）　砂仁（辛甘温，一两）　螺壳（火煅，一两）　莪术（苦辛温，五钱）　栀子（苦寒，炒褐色，一两）　滑石（甘寒，一两）　共为末，用姜汁浸，蒸饼为丸，如绿豆大，每食后以姜白汤送下三五十丸。
●连附六一汤
治胃脘久痛，乃湿热为害，法当疏郁清热可也，故用黄连之苦寒清热，佐附子之热散郁，用黄连之寒，不为郁热所忤，乃从治之法也。
黄连（苦寒，炒焦褐色，六钱）　附子（辛热，童便煮，一钱）　为一剂，加姜三片，大枣三枚，水煎，热服。
●金匮赤石脂丸
治大寒犯心作痛，法当逐散寒邪可也。经曰：辛以散之，热可胜寒。是以用赤石脂导心气，引乌头、附子、乾姜、蜀椒诸辛热以散心经之寒。
赤石脂（甘酸寒）　乌头（辛热）　附子（辛热）　乾姜（辛热）　蜀椒（辛热）　共为末，炼蜜为丸，如黍米大，每食后用白姜汤下七十丸。
●宣明神砂一粒丹
治一切冷气心痛，法当散寒为主，故用郁金、姜黄、附子诸辛热以散寒。
郁金（辛温，一两）　姜黄（辛热，一两）　附子（辛热，五钱）　共末，用醋打糊丸，如酸枣大。男子用酒，妇人用醋，每送下一二丸。
●济生愈痛散
治因寒冷泣血于内而作心痛。法当散寒行瘀为主。是以用良姜以散寒，归梢以散血，莪术、玄胡、五灵等行逐瘀血。
良姜（辛热）　归梢（辛温）　莪术（苦辛温）　五灵脂（辛甘温）　玄胡索（辛温）　等分为末，每醋汤调服二三钱。
●手拈散
治症同前。用草果温胃散寒，玄胡索、五灵脂、没药行瘀血以止痛。
草果（辛温）　玄胡（苦辛温）　灵脂（苦辛温）　没药（苦辛温）　等分为细末，每以热酒调下二三钱。
●又方
治心头久痛。此乃湿热郁于胃脘所致。法当散郁滞清湿热可也。是以用吴萸之辛散郁，黄连、栀子清热，滑石利窍渗湿以泻火，荔枝核以止心疼。
吴萸（辛热，炒，二钱）　黄连（苦寒，炒，五钱）　山栀子（苦寒，炒，一两）　滑石（甘寒，五钱）　荔枝核（甘酸平，烧存性，五钱）　共末，姜汁糊丸，每以炒盐汤送下五七十丸。
●又方
治荣卫不调，中气亏败，运动失常，以致热郁胃脘作痛，治宜调中气和荣卫为主，疏郁清热为标。是以用人参、白术益气调中，归、芎、白芍滋养荣血，陈皮、吴茱萸以散郁，黄连以清热。
人参（甘温，三钱）　白术（苦甘温，三钱）　归梢（辛甘温，三钱）　川芎（辛温，二钱）　白芍（苦酸寒，二钱）　陈皮（苦辛温，二钱）　吴萸（苦辛热，二钱）　黄连（苦寒，二钱）　共为末，每以盐汤调下。
●又方
治郁热心疼。法当散郁清热，故用香附、吴茱萸散郁，山栀清热。
香附（苦辛温，一钱）　吴茱萸（苦辛热，一钱）　山栀子（苦寒，六钱）　共为末，蒸饼丸，如绿豆大。每以酒洗生地，同生姜煎汤，送下三五十丸。
●又方
治心脾脉涩，此乃湿痰食积郁于胃脘，寒入经络所致。法当消食积，导湿痰，健脾疏郁。是以用茯苓、半夏、苍术等以导湿痰，枳实、神麴等以消食积，白术健脾，台芎、香附以疏郁。
茯苓（甘淡平，七钱）　半夏（苦辛温，八钱）　苍术（辛温，五钱）　神麴（辛温，五钱）　枳实（苦辛温，五钱）　白术（苦辛温，一两）　台芎（辛温，五钱）　香附（辛温，五钱）　共为末，神麴糊丸。每食后，姜汤送下五七十丸。
●扶阳益胃汤
治寒气客于肠胃，以致胃脘当心作痛。法当温胃散寒。故用草豆蔻、吴茱萸、益智仁等以温胃，乾姜、附子、肉桂等以散寒，佐白芍以收阴，人参、白术、陈皮、炙草等以益阳气。
草蔻（辛温，一钱）　吴萸（苦辛热，一钱）　白芍（苦酸寒，一钱）　乾姜（辛热，钱半）　肉桂（辛温，一钱）　附子（辛热，二钱半）　炙草（甘温，五分）　人参（甘温，二钱）　白术（苦甘温，一钱）　陈皮（苦辛温，六分）　益智仁（辛温，六分）　生姜（辛温，三片）　大枣（甘温，一枚）　水煎，温服。
●乌梅丸
治中气亏败，肠胃虚冷，蛔虫攻痛，以致胃脘当心作痛。法宜益气血，杀蛔散寒。是以用人参益气，当归调血，乌梅、黄连、黄柏、细辛、肉桂、蜀椒、乾姜、附子以散寒。
人参（甘温）　当归（辛甘温）　乌梅（甘酸平）　黄连（苦寒）　黄柏（苦辛寒）　细辛（辛热）　肉桂（辛甘热）　蜀椒（辛热）　乾姜（辛热）　附子（辛热）　共为末，炼蜜丸，每空心盐汤下七十丸。
〔附方〕
●东垣草豆蔻丸　治伤寒冷物致胃脘当心痛。方见积聚门。
●控涎丹　治痰涎郁于中脘作痛。方见痰门。
●桃仁承气汤　治死血留于胃脘作痛。方见伤寒门。
●三花神佑丸　见湿门。
●五苓散　伤寒门。
●大陷胸汤　治热蓄上焦，心胸作痛。伤寒门。
●小胃丹　芫花醋拌，浸一宿，瓦器内炒，不住手搅，勿令焦。甘遂用长流水浸半日，晒乾。大黄，煨。黄柏，炒。

肚腹门  ***************************
〔论〕
腹者，藏府之总司，其患多端，难执一论，法当分因而疗。是以如因中气不足，运布失常，郁滞作痛，法当行气导滞为主，如木香、槟榔、陈皮、青皮等类。如因血蓄于内，阻塞经隧而作痛，法当行逐瘀血为主，如归梢、牛膝、水蛭等类。如因脾病不磨，致食停积而作痛，法当快脾化食，如山楂、麦芽、神麴、砂仁等类。如因痰饮滞于中焦，妨碍升降而作痛，法当行气逐痰，如陈皮、枳壳、半夏、南星等类。如因寒湿凝滞，血脉不通而作痛，法当行湿散寒，如理中汤、建中汤等类。如因热结中焦，肠胃燥结成硬粪而作痛，法当开结润燥，如大小承气，或备急丸等类。详其虚实，观其勇怯，虚者补之，实者泻之，结者散之，留者行之，寒者温之，热者清之，浊气在上者涌之，清气在下者提之。大法不过如此，临症之际，学者当致详焉。
〔腹痛脉法〕
《脉经》云：细小紧急，病速进，在中焦腹中，故痛。又云：阴弦则腹痛。又云：弦急小腹痛，尺脉紧，脐下痛，尺脉伏，小腹痛，瘕疝。尺脉伏，小腹痛，当利之。又云：心痛不得息，脉细小迟者生；腹痛，脉反浮大而长者死。脉滑走，痰。
〔治腹痛大法〕
腹痛之症，有寒有热，有食积，有痰饮，有死血，大法在乎分因，详其虚实而疗，必以疏散其窒郁为主。经云：痛则不通，通则不痛是也。
如腹中水鸣作痛者，乃火击其水也，宜二陈汤加芩、连、栀子，痛甚加乾姜，炒。或加木通、泽泻等类以泄之。
如腹痛便欲大便，便后痛减者，食积。若壮健人，承气汤下之；如怯弱人，宜用人参、白术、山楂、神麴、麦芽、砂仁、枳实。
如绵绵痛而无增减者，寒也，宜小建中汤加乾姜、官桂、台芎、白术、苍术、香附。
如时痛时止者，热也，宜黄芩、芍药之类以清之。
如痛有常处而不移者，死血也，宜桃仁、红花、五灵脂、玄胡索之类以行之。
如从心下至小腹皆鞕满而痛者，乃实邪也，宜以小陷胸汤下之。
如但小腹鞕满而痛，小便利者，是蓄血症，宜抵当汤。若小便不利，乃溺涩之症，宜利小便。
如伤寒中脘痛，乃太阴脾经也，宜理中、建中、黄耆之类。
如腹脐痛，少阴也，宜四逆、真武、附子汤之类。
如小腹痛，厥阴也，重则宜正阳回阳丹之类，轻则宜当归四逆汤之类。
如杂症，夏月间腹痛，肌热，恶热，脉洪疾，乃手太阳足阳明主之，宜黄芩芍药汤。
如秋月间腹痛，肌寒，恶寒，其脉沉疾，乃足少阴太阳主之，宜用桂枝芍药汤。
大凡四时腹痛，宜用芍药、甘草为主，盖白芍正能治血虚及热二者之腹痛，以其酸寒，有收敛之功故也。
〔丹溪治腹痛活套〕
凡腹痛之症，多是气血涩泣不通而作。其中有寒热、死血、食积、湿痰、虚实数者之不同，大法在乎推究各因而疗。如邪在气分，宜木香、槟榔、香附、枳壳。如邪在血分，宜当归、川芎、桃仁、红花之类。
凡上中二焦作痛，多属于食，宜温散之，加炒乾姜、苍术、川芎、香附、白芷之类。不可用峻利药攻下之，盖食得寒即凝，逢热即化，更兼行气快气之药助之，无有不效。
如绞肠痧作痛，以樟木煎汤大吐，或白矾调汤吐之，或盐汤亦可吐，宜刺委中出血。
凡腹以手按之痛稍定者，属虚，宜苍术、姜、桂之类；如腹痛手不可近者，属实，宜硝黄之类利下之。
如因饮食过伤而作痛，必问何物所伤，如伤生冷硬物，宜东垣木香见现丸、三稜消积丸之类。
如伤热物而作痛，宜枳实导滞丸、三黄枳术丸之类，看患者强弱缓急下之。如气虚之人，因饮食过伤而腹痛，宜补泻兼施，用二陈汤加川芎、白芷、神麴、麦芽、人参、苍术之类，或送前推积药。
如腹中常觉有热，有暴痛暴止者，此乃积热所致，此乃积，承气汤下之。
如因跌扑而作痛者，宜以桃仁承气汤，及抵当汤之类逐去恶血即止。
〔治腹痛方〕
●建中汤
治中气亏败，阴寒乘之而作腹痛，法当补中气，散阴寒。经云：中气不足者，补之以甘温。又云：辛以散之，热以胜寒。是以用黄耆、甘草、大枣等诸甘温以补中气，乾姜、肉桂等诸辛热以散阴寒。经云：酸以收之，故佐芍药之酸，收阴而止腹痛。
黄耆（甘温，二钱）　炙草（甘温，一钱）　大枣（甘温，三枚）　乾姜（辛热，一钱）　肉桂（辛热，一钱）　芍药（苦酸寒，六分）　水煎，乘热服。
●备急丸
治热结于内，大鞕不通，腹肚急痛。治宜散结通大便以拂热。是以用乾姜之辛以散结，用巴豆、大黄通大便以拂热。
乾姜（辛热，三钱）　巴豆（辛热去壳，另研如泥，五钱）　大黄（苦寒，一两）　为末，蜜丸如豌豆大，白汤送下一丸。如壮盛人，加一丸。
●东垣高良姜汤
治寒邪凝泣不舒，以致腹作痛者。法当散寒行滞。是以用良盖、官桂之辛热以散寒，用厚朴之辛温以行滞。
良姜（辛热，二钱）　官桂（辛热，二钱）　厚朴（苦辛温，二钱）　水煎，乘热服。
●益胃散
治中气亏败，脾胃虚寒而作腹痛。法当补中益气为主，温胃散寒，行滞渗湿为标。故用人参、黄耆、炙草补中益气，白豆蔻、益智、砂仁和脾温胃，姜黄、乾姜散寒，厚朴、陈皮行滞，泽泻渗湿。
人参（甘温，二钱）　黄耆（甘温，三钱）　炙草（甘温，七分）　白蔻（辛温，八分）　益智（辛温，七分）　砂仁（辛温，七分）　姜黄（辛热，一钱）　乾姜（辛热，七分）　厚朴（辛温，七分）　陈皮（辛温，八分）　泽泻（咸寒，八分）　水煎，热服。如呕，加姜三片。
●酒煮当归丸
治小腹停寒作痛。故用良姜、附子以散寒，茴香、炒盐疏小肠及心气，当归调理气血各归其所，全蝎驱筋膜以疏邪，玄胡去腹中积，炙草缓中，用柴胡鼓舞胃气上腾。
良姜（辛热，一两）　附子（辛热，二钱）　茴香（辛甘温，二钱）　炒盐（咸温，一两）　川归（辛温，一两）　全蝎（辛温，二钱）　玄胡（苦甘温，一两，兼治心气小腹痛，神效）　炙草（甘温，五钱）　柴胡（苦寒，五钱）　共为末，以酒打神麴糊丸，如梧子大，每以淡醋汤空心送下五七十丸。
●河间芍药甘草汤
治一切肚腹痛。用甘草缓急和中，白芍收阴以止腹痛。
炙草（甘温，三钱）　白芍（苦酸寒，五钱）　加姜三片，水煎，温服。
●黄连汤
治中气亏败，阴寒外乘，郁热内激，腹痛呕逆。法当补中气为主，故用人参、甘草、大枣以补中气为本。乾姜、桂枝等以散外寒，黄连清郁热为标。兼佐以半夏降逆气以止呕逆。
人参（甘温，二钱）　炙草（甘温，五分）　大枣（甘温，三枚）　乾姜（辛热，七分）　桂枝（辛甘热，一钱）　半夏（辛温，八分）　黄连（苦寒，炒褐色，一钱）　水煎，乘热服。
●黄芩芍药汤
治脉洪，热邪干腹作痛，法当清热为先，是以用黄芩清热为君，芍药益阴为臣，用甘草缓急和中为佐。一本加姜三片。
黄芩（苦寒，三钱）　白芍药（苦酸寒，二钱）　炙草（甘温，七分）　水煎，乘热服。
〔附方〕
●理中汤　治寒腹痛。大小承气汤治热结大便秘，腹痛。
●抵当汤　治蓄血腹痛。
●桃仁承气汤　治瘀血腹痛。
●二陈汤　治痰积腹痛。
●调胃承气汤　大陷胸汤　小建中汤　桂枝芍药汤　已上方俱见伤寒门。
●木香见现丸　治饮食生冷过度，以致腹痛。积聚门。
●三稜消积丸　治症同前。内伤门。
●枳实导滞丸　治伤湿热之物不化，腹满作痛。内伤门。
●三黄枳术丸　条芩（二两）　黄连（酒炒）　大黄　神麴（炒）　陈皮（去白）　白术（土炒，各一两）　枳壳（麸炒，五钱）　共为末，汤浸，蒸饼丸如绿豆大，每白汤下五六十丸。
●当归四逆汤　当归　桂枝　芍药　细辛（各三钱）　炙草　通草（各二钱）　大枣（三枚）　水煎，温服。
●黄耆汤　黄耆　人参　芍药　茯苓　白芍（各一两）　乾姜　陈皮　藿香（各五钱）　炙草（七钱）　姜三片，水煎服。

耳症门  ***************************
〔论〕
经曰：耳者，肾之外候。夫肾为水藏，年老之人，耳多无闻者，由肾元亏败故也。壮年亦有聋者，尽由嗜欲过多，致损肾元，火炎水亏之故。其有大病之后，肾水枯涸，虚火上炎，亦致耳鸣等症日作，聋锺之患渐成矣。又有忽闻非常之声而致聋者，盖由惊则神夺，玄府空虚，邪气乘虚袭入于内，以致窒塞而无所闻。为症既有不同，治法亦难执一。是故因肾元亏败而致者，法当滋肾为主；因惊所致者，法当散郁为先，如因虚火上攻者，法当滋阴降火为要。全在枢机，不可执泥古方而疗今病。
〔耳症脉法〕
两寸脉浮洪而涣溢，两尺脉短而微，皆属阴虚，法当补阴抑阳为主。
寸脉洪数，心火上炎。
两尺脉洪数，乃相火上炎，其人必遗精，或梦与鬼交，两耳蝉鸣或聋。
〔治耳聋大法〕
耳属足少阴，为肾家之寄薮，所主者精，若精元充足，则耳闻而聪，苟精脱肾惫，则耳鸣耳闭之症作矣。多因阴虚火动，用补元虎潜丸，或滋阴大补丸皆好。虽然，又有气厥而聋者，乃湿热郁于耳中，而作肿痛，宜凉膈散加酒炒大黄、黄芩、酒浸防风、荆芥、羌活，若是耳中水流，加枯矾吹之。
凡耳鸣，必用龙荟丸，若气实人用槟榔丸，或神芎丸下之，如湿痰致聋亦可通用。
如耳中哄哄然，亦是阴虚火动。
有挟风而聋者，有劳损而聋者，不可不分，盖十二经脉皆上络于耳，苟诸经气血适有交併，则气逆而为厥，厥气郁入于耳，是为厥聋。其状则有眩冒之症，况耳又为宗脉之所附，苟宗脉虚，则风邪乘之，遂使经气痞而不宣，是为风聋，其症则有头痛之状。如劳役伤其气血，淫欲耗其精元，神瘁力疲，昏昏瞶瞶者，谓之劳聋。如耳属风邪与元气阻搏，其声嘈嘈，眼见火光，谓之虚聋。如热气乘虚，随脉入耳，聚热不散，而成脓汁，谓之脓耳。又有耳中津液为风热搏之，致使津液结凝，或搅塞耳中，谓之疔耳。前是数症，肾脉可推，盖风则浮而盛，热则洪而实，虚则涩而濡。治疗大法，风为之疏散，热为之调补，若邪气屏退，再用通耳调养肾元诸剂以理之可也。
〔丹溪治耳聋活套〕
大抵耳聋之症，皆属于热，由少阴厥阴热多所致，治法在乎开痰散气解热为主，如通圣散、滚痰丸之类。苟缘别因而致者，亦当分因而疗。
如大病后，及因阴虚火动而聋者，并宜以四物汤加黄柏、知母降火之剂。如因风热郁结而聋者，以酒制通圣散，加酒炒大黄。如因痰热抑遏而致耳鸣者，以大剂通圣散，加枳壳、柴胡、大黄、甘草、南星、桔梗、青皮、荆芥、木通之类，合四物汤服。
〔治耳症方〕
●桂星散
治风痰耳聋。法当散风豁痰，通利窍。是以用麻黄、紫苏等发表，助白芷、川芎、细辛、白蒺藜以散风，桂枝和荣卫，当归调气血，南星豁痰，木香行滞，菖蒲、木通通利关窍，甘草和药。
麻黄（苦辛温，八分）　紫苏（辛温，一钱）　白芷（辛温，八分）　川芎（辛温，一钱）　细辛（辛热，七分）　蒺藜（苦辛温，八分）　桂枝（辛甘热，七分）　当归（辛温，一钱）　南星（苦辛温，钱半）　木香（辛温，七分）　菖蒲（苦辛温，一钱）　木通（淡平，一钱）　甘草（甘温，七分）　水煎，食后温服。
●地黄丸
治阴虚耳聋，治宜滋阴为主，是以用熟地、菟丝子、破故纸、胡芦巴、杜仲等以补阴精，当归、川芎以益阴血，桂枝、川椒、白芷、白蒺藜以散郁滞，菖蒲开关窍，通灵气，佐磁石滋肾水。水乃金之子，而磁石乃铁之母，是金之属，子母相生之道，类如此也。
熟地（甘温，酒浸，四两）　菟丝子（辛甘温，酒浸，三两）　芦巴（苦温，三两）　破故（苦辛温，三两）　杜仲（辛甘温，二两）　川归（辛温，三两）　川芎（辛温，一两）　桂枝（辛甘温，一两）　川椒（辛热，一两）　白芷（辛温，一两）　蒺藜（甘温，一两）　菖蒲（苦辛温，二两）　磁石（辛咸平，二两，通窍以治耳聋）　共为末，炼蜜丸如梧子大，每以酒煎葱白汤下五十丸。
●丹溪止鸣散
治一切耳鸣。用川乌之辛，以散淫邪；菖蒲之辛，开窍以通中灵气。
川乌（辛热）　菖蒲（辛温）　各等分，为细末，以绵裹塞耳，日换三五次。
●丹溪渗湿散
治耳中脓水流冻。故用龙骨、枯矾、黄丹、乌贼鱼骨等以渗湿，赤小豆、胭脂胚等以收脓水，佐麝香以通关窍。
龙骨（甘咸平，五钱）　枯矾（甘涩寒，五钱）　黄丹（辛寒，一两）　麝香（辛温，五分）　乌贼鱼骨（咸寒，五钱）　赤小豆（辛甘酸，五钱）　脂胚（甘淡，五钱）　共为极细末，掺入耳中。
●东垣滋肾丸
治肾虚败，耳鸣耳聋。法当补肾元。故用黄柏、知母、肉桂等滋阴补肾。
黄柏（辛苦寒）　知母（苦辛寒）　肉桂（辛甘热）　共为末，炼蜜丸，淡盐汤下。
〔附方〕
●防风通圣散　治风热耳聋之症。方见痰门。
●滚痰丸　治痰火壅塞耳聋。方见痰门。
●四物汤　治阴血不充以致聋。血门。
●凉膈散　热门。
●虎潜丸　滋阴大补丸　并虚损门。
●龙荟丸　燥门。
●木香槟榔丸　痢门。
●神芎丸　大黄、黄芩、黑丑、滑石各等分，共为末，滴水丸如绿豆大，米饮下五七十丸。

鼻门  ***************************
〔论〕
鼻者，肺之窍。经云：西方白色，入通于肺，开窍于鼻是也。且肺乃为藏府华盖，外司皮毛，故风寒外束，而鼻为之不利，火热内攻，而鼻出清涕，或流清汁，或为鼻⿰鼻秀准赤之候。是以经云：肺热则出涕。又云：胆移热于脑，而为鼻頺、鼻渊是也。大凡鼻出清涕如涌泉，水渗而下，久而不已，则为鼻⿰鼻蔑衄血、鼻肉壅塞等症。学者宜类推求，毋执一偏，以误大命。
〔鼻症脉法〕
右寸脉浮洪而数，为鼻衄、鼻齄。
左寸脉浮缓，为伤风鼻塞，鼻流清涕。
〔治鼻症大法〕
鼻之为病，尽由心肺二经受病，有热有寒。若寒客于皮毛，则鼻为之不利，苟热壅清道，则气不宣通。大法当要分别寒热二因而疗。如因外寒者表之，以麻黄、桂枝之类；若因肺热者清之，以芩、连、栀子之属。况鼻居面之中岳，为阳中之阳，一身之血，面鼻皆最至精至清之血。若饮酒之人，酒气上炎，面鼻之血皆为酒所攻。设一风寒所泣，则凝而不行，故色变紫黑。治宜化滞气，生新血，以四物汤加酒片芩、酒红花、茯苓、陈皮、甘草、生姜，煎汤服五灵脂末。如气弱者，加酒浸黄耆。如鼻頺、鼻渊，宜防风通圣散加薄荷、黄连。如鼻壅塞，乃肺气盛，用枯矾和面脂，为末，绵裹塞鼻中，数日即消。
〔丹溪治鼻症活套〕
凡鼻齄等症，皆由上焦心肺二经壅热所致，盖肺气通于鼻，乃清气出入之门。若或酒热气之上炎，气血为酒气壅郁成热，伏留不散而为鼻疮。又有不饮酒之人亦成此症者，乃肺气风热壅滞所致，名曰肺气，宜以防风散食后冷服，外用硫黄入大羊头骨，煨研涂之。
如鼻尖及鼻中生疮，以辛夷研末，入脑麝少许，绵裹塞鼻中，仍以荆芥、白芷、陈皮、麻黄、苍术、甘草水煎，食后服。
如胆移热于脑，为辛⿰鼻蔑、鼻渊，宜以防风通圣散一两，加薄荷、黄连各二钱。
〔治鼻症药方〕
●宣明防风汤
治肺热浊涕流下。治宜清肺润肺为主。是以用黄芩、麦冬清肺，人参润肺，甘草泻火，川芎、防风引领诸药升于鼻分。
黄芩（苦寒，三钱）　麦冬（苦甘凉，一钱）　人参（甘温，二钱）　甘草（甘寒，一钱）　川芎（辛温，八分）　防风（辛温，一钱）　水煎，食后温服。
●东垣丽泽通气汤
治肺虚败，脾湿壅塞，以致清气不升，鼻不闻香臭，治宜益肺气、疏壅塞为主，是以用黄耆、甘草益肺，苍术、羌活、独活、川椒、白芷、防风等诸风药以疏壅滞，麻黄开发肺腠，升麻鼓引清气上升。
黄耆（甘温，二钱）　甘草（甘寒，五分）　苍术（辛温，八分）　羌活（辛温，一钱）　独活（辛温，七分）　川椒（辛热，六分）　白芷（辛温，七分）　防风（辛温，一钱）　麻黄（辛温，一钱）　升麻（苦寒，七分）　甘草（甘寒，七分）　加姜三片，枣三枚，葱白三茎，水煎，食后温服。
〔附方〕
●防风通圣散　治风热鼻症。见风门。
●四物汤　见血门。
●四君子汤　见气门。

牙齿门  ***************************
〔论〕
齿者，骨之馀，肾之标，其痛又系手足阳明主之。因其所属不一，故症状多端。是以有因肠胃湿热郁甚，以致齿龈肿痛者；有因湿热郁甚，而生虫者；有因肾气亏败，致齿动摇而痛者；有因口吸风寒而致痛者；有因物击触而痛者；因症既殊，治亦有异。是以因肠胃郁甚，宜驱湿散热为主；（下法亦可用）。因肾元虚乏者，宜补肾滋阴为先。二者皆属内因，当治其内。如口吸风寒者，宜散风逐寒为主；因物击触者，宜调气行血为先。二者属乎外因，当治其外。然而，服食之中，又当分别上下龈之所忌，盖上龈属足阳明胃土，喜温而恶寒，下龈属手阳明燥金，喜凉而恶热。学者当须识此，不致物性所误为上。方书又有灸法，谓上龈痛宜灸足三里，下龈痛宜灸手三间。又有熏法，用韭菜子烧烟燻之，可治虫牙。又有走马牙疳，其症甚恶，古方用妇人尿桶内白垢，火煅一钱，加铜绿五分，麝香三釐，屡屡获效。学者宜深致意焉。
〔齿痛脉法〕
右寸关脉洪数，或弦而洪数，乃肠胃中风热齿痛；尺脉洪大虚者，乃肾虚相火上炎。
〔治齿大法〕
夫齿为关门，乃肾之标，骨之馀，是以肾衰则齿豁，精固则齿密。其牙龈又属肠胃所主，苟肠胃湿热壅盛，则齿龈肿痛，如被，风口头面俱疔如虫触者，由热甚生风，风甚生虫，治宜分因而究，不可执泥一方。
如因肾亏者，宜滋肾丸、滋阴大补丸之类。
如肠胃湿热壅盛，宜承气汤之类。如因风热者，宜防风通圣之类。大法不越乎此三方加减。
〔丹溪治齿活套〕
凡牙痛之症，多属湿热，宜以苦寒之剂为君，辛凉之剂为臣，梧桐泪佐以麝香研末搽之，立效。如痛，再加荜茇、胡椒之辛以散郁清热，佐以升麻、寒水石之苦寒，川芎、细辛、荆芥、薄荷诸辛凉，煎汤饮漱，无有不效。
〔治齿痛方〕
●立效散
治阳明湿热壅盛牙痛。法当疏湿清热为主。经云：风能胜湿，寒可胜热。故用细辛、防风诸风以胜湿，胆草、升麻之寒以清热，佐甘草和药泻火。
细辛（辛甘热）　防风（辛温）　龙胆草（苦寒）　升麻（苦寒）　甘草（甘寒）　上共㕮咀，用水煎，噙于口内，贴浸患处，少时嚥下。
●东垣麝香散
治牙龈肿露出血，齿动欲落，疼痛妨食，大恶热，少恶寒。此乃气血亏败，肠胃湿热内壅所致。法当调补气血为主，清利湿热为标。故用人参益气，当归、生熟地养血。经云：苦可以燥湿，寒可以胜热。故用益智、草蔻、麻黄诸辛，助防己、升麻、黄连（皆苦寒）以清肠胃中湿热，齿乃骨之馀，故加羊胫骨以补骨，佐麝香疏利关窍，以导诸药性至患所。
人参（甘温）　川归（辛甘温）　生地黄（甘寒）　熟地（甘温）　麻黄（辛热）　益智仁（辛温）　草豆蔻（辛温）　防己（苦寒）　升麻（苦寒）　羊胫骨（酸平）　黄连（苦寒）　麝香（辛温）　共为末，搽患处。
●白牙散
治一切牙痛。用白芷以疏阳明经风，升麻、石膏以清阳明经热，用羊胫骨补齿之虚，麝香辛窜，引诸药性以通行关窍。
白芷（辛温，五钱）　升麻（苦寒，一两）　石膏（辛寒，五钱）　麝香（辛温，一钱）　羊胫骨（甘酸平，五钱）　共为末，擦患处。
●清胃散
治胃中湿热牙疼。法当清理湿热。经云：苦可胜湿，寒可胜热，故用升麻、黄连、牡丹皮诸苦寒以清湿热，当归、生地凉血补血。
升麻（苦寒，钱半）　黄连（苦寒，二钱）　牡丹皮（苦辛寒，三钱）　生地（甘寒，一钱）　川归（辛甘温，二钱）　水煎凉服，或为末擦牙亦佳。
●御药院独活散
治风热牙疼，法当疏风清热为主，是以用薄荷、独活、荆芥穗等皆辛凉以散风，黄连、升麻、梧桐泪等诸苦寒之剂以清热，麝香开关窍以通药性，羊胫骨以补齿补骨。
薄荷（辛凉，一两）　独活（苦辛凉，五钱）　荆芥穗（辛凉，□两）　黄连（苦寒，一两）　升麻（苦辛寒，两半）　梧桐泪（苦寒，二两）　羊胫骨（甘酸平，二两，烧灰存性）　麝香（辛温，二钱）　共为细末，擦牙上。
●丁香散
治牙齿寒痛。法当散寒为主。经云：寒淫所胜，治以辛热。是以用丁香、荜茇、胡椒等皆辛热以散寒，佐蝎梢引诸药性行于筋膜分肉之内。
丁香（辛热，五钱）　荜茇（辛热，五钱）　胡椒（辛热，五钱）　蝎梢（辛甘，二钱）　共为细末，擦患处。
〔附方〕
●滋阴补肾丸　治肾虚牙痛。虚损门。
●四物汤　治血虚牙痛。血门。
●贴走马牙疳验方　磁石　赤石脂　雄黄　杏仁（各三分）　四味共为细末，用油胭脂为丸，捏作二丸，贴眉尖，临卧捣贴之，次日早晨取之即愈。

腰症门  ***************************
〔论〕
腰痛之病，六经症候不同，盖由诸经各贯肾而络于腰也。经云：足太阳腰痛引项脊尻骨如肿状；少阳腰痛如针刺，其皮肤循循然不可俯仰；阳明腰痛不可以顾，如有所见，善悲；少阴腰痛，痛引足内臁，厥阴腰痛，牙平如张弓弦；太阴腰痛，如有积木居其中，或□遗溲。六经之中，因又不一，有因挫闪而致者，有因瘀血而致者，有或受湿气，或受风寒，或因痰饮流注，或为肾元虚惫，种种不同，难执一法，必在分因而疗。如因肾虚者，补之以杜仲、黄柏、肉桂、川归、五味、菟丝子、天门冬、熟地黄之类。如因风寒者，散之以麻黄、防风、羌活、独活之类。如因寒者，温之以肉桂、附子、乾姜之类。挫闪者，行之以当归、苏木、桃仁、红花之类。瘀血者，逐之以大黄、牵牛、水蛭、虻虫之类。湿痰者，逐之以苍术、抚芎、香附、白芷、枳实、陈皮、半夏、南星之类。虽然因状多端，未必不由肾元虚败所致。经云：腰者肾之府，转摇不能，肾将惫也，是矣。又有或因用力举重，或为房事过度，汗出湿液，致肾虚败，湿气流入腰腧，名曰肾著。其状自腰以下厥冷如冰，身重不渴，小便自利，饮食如常，宜著以肾著丸之类。虽然分因论症，又当以脉辨，涩滞是瘀血，缓是湿气，滑伏皆痰，务宜精究，不可大略。
〔腰症脉法〕
《脉经》曰：尺脉沉，腰背痛，得之失精。饮食减少，其脉沉滑而迟，此为可治。又云：腰痛之脉皆沉弦；沉弦而紧者为寒，沉弦而浮者为风，沉弦而濡者为湿，沉弦而实者为挫闪，大者为肾虚，学者辨之。
〔治腰痛大法〕
腰痛之症，虽有见候之不同，原其所因，未有不由房事过度，负重劳伤之所致。经云：邪之所凑，其气必虚是也。治法须以肾虚兼致而治，如枸杞、黄柏、知母、龟板、菟丝、杜仲、熟地、五味为主方，余因出入加减。
如因瘀血，宜佐以行血顺气之剂，如桃仁、红花之类，外用三稜针刺委中出血。
如因湿，宜加燥湿之药，如苍术、白术之类。
如因痰，宜加治痰之剂，如南星、半夏、荆沥、姜汁、竹沥等类。古刺法腰屈不能伸者，针人中立愈。
陈无择谓：失志伤肾，郁怒伤肝，忧思伤脾，皆能致腰痛。言其症虚羸不足，面目黧黑，远行久立，力不能胜，此乃失志之所为也。
如腹胁腰胀，目[目荒][目荒]，或宗筋弛纵，或下白淫者，此乃郁怒之所致也。
如肌肉濡渍，痹而不仁，饮食不化，肠胃胀满者，此乃忧思之所致也。
此三者俱属内因，学者不可不察。
〔丹溪治腰症活套〕
腰痛之症，有湿热、肾虚、瘀血、挫闪、痰积，数者不同，当要分其所因而疗。
如脉大，乃肾虚，宜以杜仲、龟板、黄柏、知母、枸杞、五味之类为末，用猪脊髓丸；或用煎汤，送补肾丸、大补丸之类；或以大建中汤，加川椒十粒，仍以大茴香盐炒为末，劈开猪腰，切作薄片，勿令断，逐层摊药末，以纸包裹，煨熟嚼，用酒漱下。（其症：痛不已，转侧不能。）
如脉涩，乃瘀血，宜补阴丸加桃仁、红花。（其症日轻夜重。）
如脉缓，乃湿热，宜苍术、黄柏、杜仲、川芎。（其症遇天阴久坐而得。）
如寒湿腰痛，见热则减，见寒则增，宜五积散加吴茱萸五分，杜仲二钱。（其症：腰痛如坐水中。）
或为风湿雨露所著，其湿流入肾经而致者，宜渗湿汤，不效宜肾著丸，或二陈加麻黄、苍术、白芷、川芎。
如挫闪跌扑，以致死血流于本经而作痛，宜四物加桃仁、红花、苏木行之。若脉壮盛者，用桃仁承气汤，或以复元通气散，用酒调服。或以五积散，加黑牵牛末一钱，或加牛膝同煎服。
如醉饱入房致肾虚，以致酒食之积乘虚流入本经，而致腰痛难以俯仰，宜四物合二陈汤，加麦芽、神麴、杜仲、黄连、官桂、砂仁、葛花、枳壳之类。
〔治腰痛方〕
●肾著丸
治体重腰冷如冰。此乃寒湿为患，治宜散寒行湿，是以用乾姜之辛热以散寒，茯苓、白术之甘淡以去湿，佐甘草以和药。
乾姜（辛热，一两）　茯苓（甘淡平，两半）　白术（苦甘温，二两）　炙草（甘温，五钱）　姜汁糊丸，每食后盐汤下三五十丸。
●清娥丸
治肾气虚寒，法当补肾元为主，故用杜仲、胡桃肉、破故纸等益精元，佐乾姜以温肾。
杜仲（辛甘温，四两）　破故纸（苦辛温，炒，四两）　胡桃肉（甘温，半斤）　乾姜（辛热，二两）　炼蜜丸，空心淡盐汤下八十丸或百丸。
●东垣独活汤
治劳役伤肾，风湿内袭，腰痛如折，法当补肾而散风湿。是以用黄柏、肉桂以补肾，羌活、独活、防风、防己散风，泽泻去湿，当归梢、桃仁活血，连翘、大黄下湿热，甘草缓急和中。
黄柏（苦寒，一钱）　肉桂（辛甘热，一钱）　羌活（辛温，一钱）　防风（辛温，一钱）　独活（辛温，八分）　防己（苦温，七分）　归梢（辛甘温，一钱）　泽泻（咸寒，一钱）　桃仁（苦辛温，七分）　连翘（苦寒，七分）　大黄（苦寒，一钱）　甘草（甘温，七分）　水煎，温服。酒煎更妙。
●东垣当归拈痛汤
治中气亏败，湿热乘之，肩背沉重，肢节腰胁疼痛，胸膈虚满不利。法当益中气，散风湿。是以用黄柏、肉桂以补肾散湿清热，人参、白术、炙草补中气，葛根、苍术发表，助防风、羌活散风，升麻、苦参、黄芩、茵陈、知母等清热，当归理血，猪苓、泽泻渗湿。
人参（甘温，二钱）　白术（苦甘温，一钱）　葛根（苦甘凉，八分）　炙草（甘温，五分）　苍术（辛温，七分）　升麻（苦寒，七分）　防风（辛温，一钱）　羌活（辛温，七分）　苦参（苦寒，七分）　茵陈（苦辛平，一钱）　知母（苦辛寒，一钱）　黄芩（苦寒，八分）　猪苓（淡平，七分）　泽泻（咸寒，一钱）　当归（辛甘温，一钱）　水煎，温服。
●如神汤
治因挫闪，以致蓄血于内而作腰疼。法当行导瘀血。故用归梢、玄胡行瘀血，肉桂为肾家引用。
归梢（辛甘温，三钱）　玄胡索（苦辛温，二钱）　肉桂（辛甘温，一钱）　水煎，温服。为末，酒调服更妙。
●又方
治湿腰痛，大便滑泄，小便短涩，是以用龟板补益肾元，苍术、香附燥湿痰，椿根白皮以止大便滑泄，滑石利小便，白芍收湿益阴。
龟板（甘咸平，酥炙黄色，一两）　苍术（苦辛温，一两）　香附子（辛温，一两）　椿白皮（酸涩平，一钱）　滑石（甘寒，五钱）　白芍药（苦酸寒，四钱）　共为末，用神麴打糊丸。如内伤者，用白术、山楂煎汤，送下七八十丸。
●又方
治肾阴亏败，风湿乘之，而作腰痛。法当补肾阴，收风湿。故用龟板、黄柏滋肾阴，苍术、苍耳、威灵仙、扁柏等疏散风湿。
龟板（甘咸平，甘草酒炙，一两）　黄柏（苦辛寒。二两）　苍术（苦辛温，一两）　苍耳子（苦凉，一两）　威灵仙（苦寒，一两）　扁柏叶（苦寒，一两）　共为末，酒糊丸，以黑豆汁煎四物汤，加陈皮、甘草生姜煎汤，送下七八十丸。
如久腰痛者，必用官桂开之方止。如腹胁痛，亦可治。
●独活寄生汤
治肾气虚弱，风湿乘之，流注腰膝，拘挛掣痛，不得屈伸，或缓弱冷痹，行步无力。法当益肾阴，疏风湿，故用熟地、杜仲补肾阴，独活、秦艽、细辛、桑寄生、桂心、防风等疏风胜湿，人参、茯苓、甘草补气，当归、川芎、芍药养血，佐牛膝壮筋骨以健行步。
杜仲（辛甘温，八分）　熟地（甘寒，钱半）　独活（辛温，七分）　秦艽（辛温，八分）　细辛（辛热，七分）　茯苓（甘温，八分）　炙草（甘温，六分）　桂心（甘热，八分）　桑寄生（甘辛，兼治膝痹，一钱）　防风（辛温，一钱）　人参（甘温，二钱）　川归（辛甘温，五钱）　川芎（辛温，七分）　白芍（苦酸寒，八分）　牛膝（甘温，八分）　水煎，空心服。如不利者，去地黄。
如血滞者，宜刺委中穴出血，或灸肾腧、崑崙穴尤佳。
●渗湿汤
治寒湿所乘腰痛，身体重者，如坐水中。法当散寒去湿。是以用乾姜、丁香散寒，苍术、白术、茯苓等去湿，陈皮行气，甘草和药。
乾姜（辛热，一钱）　丁香（辛热，一钱）　苍术（辛温，一钱）　茯苓（淡平，一钱）　白术（苦甘温，二钱）　陈皮（苦辛温，八分）　甘草（甘温，五分）　加姜三片，枣二枚，水煎，温服。
〔附方〕
●补阴丸　大补阴丸　俱治肾虚腰痛。并虚损门。
●二陈丸　治痰饮腰痛。痰门。
●四物汤　治血虚腰痛。血门。
●桃仁承气汤　治瘀血腰痛。伤寒门。
●复元通气散　见气门。
●补肾丸　见耳门。
●建中汤　虚损门。
●五积散　白芷（两半）　陈皮（二两）　桔梗（三两）　枳壳（三两）　川芎（两半）　茯苓（两半）　甘草（一两）　肉桂（一两）　白芍（一两）　半夏（一两）　当归（二两）　麻黄　乾姜（三两）　苍术（八两）　共为末，每五钱，姜三片，葱三茎，水煎服。

口症门  ***************************
〔论〕
口者，脾之窍。经云：中央黄色，入通于脾，开窍于口是也。但口内司藏府，外纳五味，是以口之在人，所关甚大，故先哲谓祸从口出，病从口入。又云：守口如瓶。又云：爽口作病。《内经》又云：阴之五官，本在五味；阴之五宫，伤在五味。以此观之，安得而不谨哉。是以善养生者，必须寡言语，使元气不妄外泄；节饮食，使五味不致内攻。一有失节，口病生焉。是以肝热则口酸，心热则口苦，脾热则口甘，肺热则口辛，肾热则口咸，胃热则口淡。又有谋虑不决，肝移热于胆而口苦者；又有脾胃气弱，木乘土位而口酸者；又有膀胱移热于小肠，膈肠不便，上为口糜，生疮脓溃，如伤寒狐惑之症是也。为病种种不同，治宜推求各类而疗。
〔口症脉法〕
《脉经》曰：左寸洪数，心热口苦；右寸脉浮，肺热口辛；左关弦数而虚，胆虚口苦。又云：左关洪而实，肝热口酸。
右关脉实，脾胃有实热，口甘。兼洪数者，口疮，或为重木舌。脉虚者，中气不足。
〔治口症大法〕
凡口疮，服凉药不愈者，因中焦土虚而不能食，相火冲上无制，宜理中汤加参、术、甘草补土之虚，乾姜散火之标。甚者可加附子，或噙官桂亦妙，此乃从治之法。或以生白矾为末，贴之极效，此亦乃酸以收之之义。
〔丹溪治口症活套〕
凡口疮之症，为患不一，治疗之法，必当分因而疗，不可拘执一法。
凡肝胆有实热，令人口酸而苦者，宜小柴胡加甘草、龙胆草、青皮之类，甚者以当归龙荟丸。
如因谋虑不决，肝胆虚而口苦者，以人参、甘草、茯苓为君，以远志、柴胡、胆草为臣，甚者以钱氏地黄丸补其母。
如心热而口苦，或口舌生疮，以黄连泻心汤、牛黄清心丸、凉膈散之类。如肺热而口辛者，宜甘桔汤、泻白散、金沸草散之类。
如脾热而口甘者，宜三黄丸、平胃散之类。
如肾热而口咸者，宜滋肾丸、滋阴大补丸之类。
〔治口症方〕
●益胆汤
治谋虑过度，致伤心脾，口苦恍惚。治宜清心健脾为主。故用黄芩、苦参以清心，人参、甘草以健脾，佐茯神、远志安神而定恍惚，从以肉桂之辛，辅黄芩、苦参之寒，不为内热所郁。
黄芩（苦寒，钱半）　苦参（苦寒，一钱）　人参（甘温，二钱）　炙草（甘温，五分）　远志（苦甘温，八分）　茯神（甘平，八分）　肉桂（辛甘热，五分）　水煎，食后温服。
●碧雪散
治口舌咽喉生疮，肿硬疼痛，此症皆由火热而成，法当散热为主。经云：咸可以软坚，寒可以胜热。又云：辛以散之。是以用青黛、硼砂、焰硝等诸咸寒软坚以胜热，助生甘草之甘寒以泻火，用蒲黄、桔梗诸辛温之剂，散瘀血以消肿。
青黛（辛咸寒）　硼砂（甘咸寒）　焰硝（咸寒）　蒲黄（苦辛温）　生甘草（甘寒）　桔梗（苦辛温）　上各等分为末，若舌生疮，则敷于舌上。如喉中有痰，用鹅管吹入喉中。
●又方
治口内一切疮，此乃阳火上泛所致。法当收敛阳火为主。经云：酸以收之。又云：寒可胜热。是以用人中白、明矾、白盐梅诸咸寒退热以敛阴火，大黄、黄丹凉血止痛，麝香之辛引诸药散热软坚。
人中白（苦辛咸寒，火煅过，五钱）　枯矾（甘淡涩，二钱）　白盐梅（酸咸平，去核、三钱）　大黄（苦寒，二钱）　黄丹（辛凉，水飞净，四钱）　麝香（辛温，五分）　共为细末，乾掺疮上。如甚者，加硼砂一钱、冰片三分。
●又方
治口舌生疮。用细辛之辛散热，黄柏之寒降火。
细辛（辛温，一钱）　黄柏（苦辛寒，五钱）　共研为细末，掺贴行疮上。如吐出痰水，又再掺之。一日十数易，旋合用之。
●又方
治满口舌生白胎者，用厚黄柏之苦寒以降火，荜茇之辛以散热。
厚黄柏（苦辛寒，五钱）　荜茇（辛热，三钱）　共为末，用米醋煮乾，再研末，敷掺之。重者不过五七次立愈。
〔附方〕
●理中汤　治中焦土虚相火上炎，口舌生疮。
●小柴胡汤　治肝移热于胆，以致口舌生疮。
●黄连泻心汤　治心经火热上炎，以致口疮。
●当归龙荟丸　治症同小柴胡汤。四方俱伤寒门。
●地黄丸　治谋虑不决，肝虚口苦。
●凉膈散肥市　泻白散　治心热口苦。
●三黄丸　治脾热口乾。
●滋肾丸　治肾虚口咸。俱火门。
●平胃散　治脾热口乾。见湿门。
●滋阴大补丸　大补阴丸　治肾虚口咸。俱虚损门。
●甘桔汤　粉草、桔梗等分，水煎服。
●金沸草散　荆芥（四两）　前胡　麻黄菜　旋覆花（各三两）　甘草　赤芍　半夏（各一两）　共末，每用八钱，加姜、枣煎服。一本无赤芍、麻黄，有细辛、赤茯。
●牛黄清心丸　牛黄（三分）　朱砂　郁金（各四分）　牡丹皮（二钱）　黄连　甘草（各一钱）　共为末，炼蜜丸，如芡实大，金箔为衣，用井花水化下。


卷之八  ——————————————————————————————————————————————————————————————————————————————————————————

脚气门  ***************************
〔论〕
脚气之病，《内经》无名，两汉间为之缓风，至后来始名脚气。其症自气冲穴隐核间起，延及两足胫肿，或发寒热，状若伤寒，筋挛掣痛，渐至足胫肿大，如瓜瓠之状。原其所由，尽因湿热所致，但因土地之殊，故有内外之异。盖东南土地炎热，人之肤腠疏豁，且地卑下，湿气漫漫，行坐之间，无处不至，湿从下起。是以下元虚弱之人，湿气乘虚内袭，故自足先。又有负重远行，气伤汗泄，腠理不闭，或偶值冲冒雨露，或浴寒泉，以致水湿之气乘虚入袭，郁而为热，致成此症，乃是外感。西北之方，天道寒凉，人之皮肤腠理虽是至密，但多饮胶醇酪酒以拒外寒，醉时湿热就下，气不能拘，积久而成此症，乃是内伤。其因虽有内外之殊，而湿热为病则一。故先哲多用白术、苍术以燥其湿，知母、黄芩、黄柏以去其热，当归、白芍、地黄以调其血，槟榔、木瓜以行气，羌活、独活利关节以胜风湿，加以木瓜、防己、牛膝以为引导之药，如当归拈痛汤之类。又《针经》云此症大宜灸焫，以导湿热外出，学者宜致思焉。
〔脚气脉法〕
脉弦者风，濡弱者湿，洪数者热，迟涩者寒，微滑者虚，牢坚者实，结则因思，散则因寒，急则因怒，细细则因悲。
〔治脚气大法〕
脚气之病，实由下元亏败，水湿乘之所致。经云清湿袭虚，则病起于下是也。其症始发，或奄然大闷经两三日方觉，先从脚起，或缓弱疼痹，或行起忽倒，或两胫足胯枯细，或心中恍惚，或小腹不仁，或举作转筋，或见事吐逆，或恶闻食气，或胸满气急，或遍体痠疼，此其候也。如脉浮而强者，起于风；濡而弱者，起于湿；洪而数者，起于热；迟而涩者，起于寒。如妇人而患此症者，必由血海空虚所致。是以与男肾元虚同，故用药无异。其症见诸阳，为在外，宜发散；见诸阴，为在内，宜利湿。若气大虚乏，间作补汤，随症寒热及气血虚实加减。如脚气冲心者，宜四物汤加炒柏，再于涌泉穴以附子末沫唾调敷上，以艾灸十数壮，引拔其热。（其火属肾经，在足心。）如动转筋者，乃血热也，宜四物汤加酒蒸红花煎服。如筋动于足大指上至两股近腰结处，此奉养厚，挟风寒而作，宜四物加苍术、南星。
〔丹溪治脚气活套〕
凡脚气有湿热，有瘀积流注，有风湿、寒湿。数者为患不同，当要分因而疗。
如湿胜者，当以苍术、白术、防己、川芎为主，或加附子汤，或当归拈痛汤之类。
如有饮者，宜东垣开结导引丸之类。若欲解，宜麻黄左经汤之类。随症加减。
如脚气郁甚者，宜舟车丸、除湿汤之类。
如兼痰气寒湿者，宜五苓散加木瓜。若欲双解，宜东垣大黄佐经汤及羌活导滞汤之类。
如理血，宜八味丸。或四物汤加羌活、天麻，或加黄柏、南星。或健步丸之类。
如疏风养血，宜独活寄生汤之类最效。
〔治脚气方〕
●健步丸
治寒湿凝血不舒，郁久腐热而成脚气。法当散寒导湿为本，疏郁清血为标。是以用官桂、吴萸助苍术以散寒湿，归尾、牛膝以活凝血，大腹子、陈皮以疏郁滞，生地、条芩、白芍以清腐血。
官桂（辛热）　吴萸（苦辛热）　苍术（苦辛温）　归尾（辛甘温）　牛膝（酸平）　大腹子（辛温）　陈皮（苦辛温）
生地（甘寒）　条芩（苦寒）　白芍（甘酸平）　共为末，以汤浸，蒸饼丸如梧子大，每空心用白术、木通煎汤送下一百丸。
●东垣羌活导滞汤
治外感风湿，以致脚胫肿痛，或一身俱痛，或肢节肿痛，便溺阻滞。法当疏风散湿为主。是以用羌活、独活、防己等疏风散湿，归尾活凝泣之血，枳实疏壅滞之气，大黄通大便以下湿热。
羌活（辛温，二钱）　独活（苦辛温，二钱）　防己（苦辛寒，钱半）　归尾（辛温，二钱）　枳实（苦辛寒，一钱）　大黄（苦寒，二钱）　水煎，空心温服。
大抵此药，初发者可用，若久则不宜服。
●三因麻黄左经汤
治风寒湿三气合成脚痹，流注太阳经，关节肿痛，始发憎寒壮热，或无汗恶寒，或自汗恶风，头痛脚软等症。治宜疏风导湿以兼散其寒。是以用麻黄、乾葛开腠发表，助防风、羌活疏风，防己、白术、茯苓理湿，肉桂、细辛、生姜散寒，甘草、大枣补中。
麻黄（苦辛温，八分）　乾葛（苦甘平，一钱）　防风（辛温，一钱）　羌活（辛温，二钱）　防己（苦辛寒，一钱）　白术（苦甘温，三钱）　白茯（甘淡平，二钱）　肉桂（甘热，一钱）　细辛（辛热，一钱）　生姜（辛温，三片）　炙草（甘温，五分）　大枣（甘温，二枚）　水煎，温服。
●六物附子汤
治寒湿脚气。法当疏散寒湿。是以用官桂、附子以散寒湿，助防己、白术、茯苓等以去湿，佐炙甘草以补中和药。
官桂（辛甘热，一钱）　附子（辛热，七分）　防己（苦辛寒，一钱）　白术（甘温，三钱）　白茯（甘淡平，二钱）　炙草（甘温，五分）　加姜三片，枣三枚，水煎，温服。
●河间除湿汤
治水湿壅郁，腰膝足胫肿痛，小便不利。法当行水湿，疏郁滞。是以用甘遂、大戟、葶苈、威灵仙、赤芍、泽泻等行水收湿，槟榔、陈皮、黑丑等以疏壅郁，佐以乳、没行气血以止痛。
甘遂（苦甘温，利小水，五钱）　大戟（苦甘寒，利小肠火，五钱）　赤芍（苦酸寒，散恶血，一两）　泽泻（咸寒，利小便，一两）　陈皮（苦辛温，去白，二两）　槟榔（苦辛温，一两）　葶苈（苦辛寒，逐膀胱热，利小便，一两）　黑丑（苦辛寒，黑属水，逐水下气，利大小便，五钱）　乳香（辛温，散郁气，止痛，五钱）　威灵仙（苦辛温，理风又治腰膝痛，一两）　没药（苦辛温，散瘀血止痛，五钱）　共为末，以面糊丸，如梧子大，每空心白汤下三五十丸或六十丸，以利为度。
●又方
治湿热脚气。法当清理湿热为主。是以用白术、苍术、木通、防己等理湿，犀角、甘草梢、黄柏、生地等清热，佐槟榔行气，川芎导血。
白术（苦甘温，三钱）　苍术（辛温，盐炒，一钱）　木通（淡平，一钱）　犀角（甘寒，七分）　防己（苦辛寒，一钱）　酒柏（苦辛寒，八分）　生地（甘寒，酒炒，一钱）　生草（甘寒，七分）　槟榔（辛温，七分）　川芎（辛温，八分）　水煎，温服。
如有热，加芩、连。如大热及时作冷热，加石膏。有痰，加竹沥、姜汁。如大便秘，加桃仁。如小便涩，加杜仲、牛膝。
●又方
治湿热痰积流下元，以致足胫肿大。法当清理下元湿热为主。是以用白芷、苍术、防己等以去风湿，用犀角、黄柏以清下元之热，牛膝、川芎等理血，用槟榔以通气，佐南星以豁痰。
苍术（辛温，二两）　白芷（辛温，一两）　防己（苦辛寒，一两）　犀角（甘寒，五钱）　黄柏（苦辛寒，一两）　牛膝（甘酸平，一两）　川芎（辛温，一两）　槟榔（辛温，七钱）　南星（苦辛温，一两）　共为末，用酒糊丸，如梧子大，每空心服五七十丸。
●又方
治妇人血海空虚，湿热浊痰流入，致使足胫肿疼。法当行浊血、燥湿痰为主。是以用牛膝、红花等以行浊血，苍术、南星等以燥湿痰，黄柏、胆草泻火热，佐川芎、生地以养新血。
牛膝（甘酸平，一钱）　红花（甘酸平，一钱）　苍术（辛温，二钱）　南星（辛温，钱半）　胆草（苦寒，八分）　黄柏（苦辛寒，一钱）　川芎（辛温，八分）　生地（甘寒，一钱）　水煎，温服。
●又方
治湿痰流注下元，以致脚胫肿痛，大便滑泄，小便不利。治宜燥湿痰、利小便为主。是以用防风、川芎助苍术、槟榔、香附利气兼燥湿痰，条芩清热，生甘草泄火和药，滑石利小便。
防风（辛温，一两）　川芎（辛温，五钱）　苍术（辛温，二两）　槟榔（辛温，五钱）　香附（辛温，一两）　条芩（苦寒，五钱）　甘草（甘寒，五钱）　滑石（甘寒，两半）　共末，酒糊丸服。
〔附方〕
●四物汤　血门。
●二陈汤　痰门。
●当归拈痛汤　腰门。
●舟车丸　湿门。
●大补丸　八味丸　并虚损门。
●大黄左经汤　细辛　茯苓　羌活　大黄　甘草　枳壳　厚朴　黄芩　杏仁　前胡　各等分，加姜、枣，水煎服。
●开结导饮丸　陈皮　茯苓　泽泻　神麴　麦芽（各□两）　半夏（一两）　巴霜（钱半）　枳壳　乾姜（各五钱）　共为末，汤浸，蒸饼丸服。
●独活寄生汤　独活（三两）　桑寄生　杜仲　细辛　牛膝　秦艽　茯苓　白芍药　桂心　川芎　人参　防风　甘草　熟地　当归（各两半）　共为末，每用一两，水煎服。

瘟疫门  ***************************
〔论〕
瘟疫之病，乃天地不时之疫气，其形质虚弱之人感而受之，状若伤寒，始起于一人，续而传染，一方一邑皆患此症。但中有轻重之分，若体气壮盛之人感之浅者，轻而易疗，若元气虚败，感之深者，重而难愈。其症自外而入，当从仲景伤寒法治疗，但不可大汗大下，宜从中治，而用少阳阳明二经之药，如小柴胡、升麻葛根汤之类。大要仍在补养元气为主。经云：养正而邪自除，学者宜致意也。
〔瘟疫脉法〕
阳濡弱，阴弦紧，而为瘟疫。二三日体热，腹满，头痛，饮食如故，脉急而疾者，八日死。四五日头痛，腹满而吐，脉来细而长，十二日死。八九日头身不疼，目不赤，色不变，而反利，脉来涩，按之不见，举时大，心惊，十七日死。汗不出，出不至足者，死。厥逆汗自出，脉坚强急者生，虚软者死。如下利，腹中痛甚者死。
〔治瘟疫大法〕
治瘟之法有三，宜补宜散宜降。用芩、连、大黄、人参、苍术、防风、滑石、香附、桔梗、人中黄等共为末，以神麴糊丸，如梧子大。如气虚宜四君子汤，血虚宜四物汤，痰多用二陈汤送下，热甚加童便。
〔丹溪治瘟疫活套〕
瘟疫之症，与众一样病者，是俗谓之天行时气，与伤寒相似，宜分经而疗。
如在少阳经，宜以小柴胡加防风、羌活微发之。
如兼阳明者，以小柴胡合升麻、葛根二汤煎服。
如见太阳症，或大便泄，以小柴胡去黄芩，加五苓散。尤当看患者之寒热，如无寒，去五苓之肉桂，留小柴胡之黄芩。如小便不利，倍加去桂五苓散。
若入太阳经，无热症，用理中汤。若腹痛而泄则可用。若痛泄止，仍以小柴胡和之。
若入少阴及厥阴经者，以阴症伤寒传经法治之。
若预看未有端的者，先以败毒散治之。看归在何经，再随经治之。
若发黄，以小柴胡合去桂五苓散。如不退，以茯苓渗湿汤治之。如作渴，加知母、石膏。
如湿甚，以苍术白虎汤。
如发狂不识人，以大柴胡加当归。
如大便泻，以三黄石膏及柴苓汤之类。
如胸膈满闷，加枳壳、橘红、黄连与前三黄石膏等汤。
如大便不通，或承气汤，或大柴胡微利之。
如大头瘟疫，乃湿热在高巅之上，宜以羌活及酒炒黄芩，并酒蒸大黄，随病加减。切不可用降药。东垣谓：此症乃阳明邪热太甚，挟少阳相火而成。故其邪多见于头或两耳前后。治法不宜远药，远则反过其病，正所谓上热未除，中寒复生是也。宜用缓药缓服，慢慢少与。当视其肿势在何部分，随经治之。
如阳明之邪，则首大肿。少阳为邪，多见于耳之前后。宜防风通圣散加减用之，或用小柴胡加防风、荆芥、薄荷、桔梗煎服。外以侧柏叶搅汁，调火煅蚯蚓粪敷之。或以丁香尖、附子尖、南星调醋敷之。或以五叶藤、车前草皆可捣汁敷之，多有获效。
〔治瘟疫方〕
●败毒散
治正气亏败，疫气外乘，以致往来潮热，骨筋头项疼痛。法当补正气，驱外邪。经云：邪之所凑，其气必虚。是以用人参、茯苓、甘草补托正气，不使外邪深入。羌活、独活、川芎驱散外邪，以止头痛。柴胡、薄荷以清潮热。佐枳壳、桔梗以利滞气。
人参（甘温，二钱）　白茯（苦淡平，一钱半）　甘草（甘温，一钱）　羌活（辛温，一钱）　独活（辛温，七分）　川芎（辛温，八分）　柴胡（苦寒，八分）　薄荷（辛温，七分）　枳壳（苦辛温，七分）　桔梗（苦辛温，八分）　加姜三片，水煎，温服。
●二黄汤
治天行大头瘟毒。盖此由湿热之毒，挟相火火炎所致，法当清湿热为主。经云：苦可胜湿，寒可胜热。是以用芩、连之苦寒胜湿清热，生草之甘寒以泻火。
黄芩（苦寒，酒浸，晒乾，五钱）　黄连（苦寒，酒浸，炒，七钱）　生草梢（甘寒，二钱）　水煎，频频热服。
如未退，用鼠黏子不拘多少，煎熟入芒硝等分，亦时时呷之，以大便利为度。
如渴甚者，前方少加引经药，如阳明渴加石膏，少阳渴加天花粉。如阳明行经以升麻、芍药、葛根，少阳行经以防风、荆芥。
●漏芦汤
治藏府积热发为肿毒，及时疫疼痛，头面红肿，咽嗌填塞，而药不下，一切危要疫疠。经云：湿胜则腐肿。大法在乎清热为主。故用漏芦、升麻、大黄、黄芩、泽兰叶、玄参等诸苦寒以清热。
漏芦（苦寒，通小肠）　升麻（苦寒）　大黄（苦寒，下实热）　黄芩（苦寒）　兰叶（苦辛寒）　玄参（苦咸寒，散结热，清利咽膈，泄无根之火）　各等分，每一两，水煎，热服。如肿甚，加芒硝二钱。
〔附方〕
●升麻葛根汤　小柴胡汤　理中汤　苍术白虎汤　大柴胡汤　三黄石膏汤　承气汤　柴苓汤　九味羌活汤　已上方俱伤寒门。
●四君子汤　气门。
●四物汤　血门。
●防风通圣散　风门。
●二陈汤　痰门。
●茯苓渗湿汤　五苓散　俱湿门。

疟门  ***************************
〔论〕
疟因夏伤于暑，故汗大泄。元气内虚，腠理疏豁，或复入寒泉澡浴，或伏于阴地取凉，以致肤腠闭密，暑伏于内，不得外泄。质厚之人，伤之浅者，感而即发，以为四时感冒之症；伤之深者，伏而不动，至秋天气收敛，时令寒凉，肤腠凝密，邪郁愈炽，不得散越，邪正交争，出入表里，而寒热往来之症作焉。经云：阴阳争，必战是也。若邪并于表，则阳盛阴虚而发热，邪并于里，则阴盛阳虚而恶寒。伤之浅者，正气胜邪，日与邪敌，故一日一作而易愈。伤之深者，正不胜邪，不能日与邪敌，必停一二日，候正气稍充后与邪争，是以间一日或二日始一作而难愈。原其所由，尽因风寒暑湿之气外入，而郁于内不得越散而致。法当解利为先。虽然，如质弱之人及久病者，又不可专执解利，必先服参、术补剂二三帖，补完中气，然后或吐、或下、或汗以驱之，方保万全。不然，非惟疟不得愈，又且变生他症，多致不救。学者宜致意焉。
〔疟脉法〕
《要略》云：疟脉自弦，弦数多热，弦迟多寒，弦而小紧者，下之痊。弦迟者宜温，弦紧者可发汗针灸，浮大者宜吐之。
《脉经》曰：疟脉自弦，微则为虚，代散者死。
〔治疟大法〕
疟之为病，因状极多，是以陈无择谓外感四时，内动七情，及饮食饱饥，房色劳疫皆能致之。其《内经》谓夏伤于暑，秋必病疟者，此乃因时而感耳。又不可专执此语，当要分别内外二因而疗。如外所因，有寒有瘅不可不辨。
如湿热者，其状寒热身重，骨节烦痛，胀满自汗，善呕，乃因汗出复浴，及冒雨湿，湿气舍于皮肤所致。
如牡疟者，其状寒多不热，惨怛慽慽，振慄，病以时作，此乃多感阴湿，以致阳不胜阴。大抵外因疟症，除瘅疟独热，温疟先热后寒，牡疟无热，其馀诸疟皆先寒后热，其内所因，症由喜怒忧思恐，五者之分，不可不察。
如蓄怒伤肝，气郁所致，名曰肝疟。
如思伤脾，气郁涎结，名曰脾疟。
如忧伤肺，肺气凝痰，名曰肺疟。
如失志伤肾，精浓成痰，名曰肾疟。
故此五种疟症，皆由气血不和，郁成痰饮所致。
又有疫疟，其症一岁之间，长幼相似。又有鬼疟，其症梦寐不祥，多生恐怖。又有瘴疟，其症乍寒乍热，乍无乍有。又有劳疟，其症稍劳即作，经年不瘥，结成癓癖在胁肠间，名曰老疟，又名疟母。已上诸疟，皆宜分经各治。
如在太阳经，谓之寒疟，法当汗之。
如在阳明经，谓之热疟，法当下之。
如在少阳经，谓之风疟，法当和之。
此乃三阳受病，谓之暴疟，其发多在夏至后处暑前，此乃伤之浅者，近而暴也。
如在阴分，不分三经，但以太阴为主，总谓湿疟，其发多在处暑后冬至前。此乃伤之深者，远而重也。
如暑疟，宜用人参白虎汤之类。
如痰疟，宜用二陈汤加常山、槟榔、草果、柴胡、黄芩。
凡疟不能食者，必因饮食上得之，当从食治。
凡疟，若原有汗，要无汗，宜养正气为主；原无汗，要有汗，宜散邪为主。
凡疟症大渴大热者，用小柴胡去半夏，加知母、黄连、黄柏、栀子、天花粉，或用生地、麦门冬、天花粉、牛膝、知母、炒黄连、乾姜、生甘草前服。
发寒热甚，头痛如破，渴而饮水，多汗，宜以人参、黄耆、芩、连、栀子、川芎、苍术、白术之类。
如久疟不愈者，宜以二陈汤加川芎、苍术、柴胡、葛根、白术，此乃一补一发之法也。
如久疟不得汗，亦宜二陈汤加苍术，佐以槟榔。
如痰塞胸满，热多寒少，大便燥实者，宜大柴胡利之。
凡疟母，宜以鳖甲为君，三稜、莪术、香附、海粉、青皮、桃仁、红花、神麴、麦芽之类加减为丸，用醋汤送下。其症系邪居阴分，宜用抚芎、川归、红花、苍术、白芷、黄柏、甘草煎汤，露一宿，次早温服之。
凡疟三日一发，名曰痎疟，乃阴经受病。盖疟得于暑，当以汗解，或取风凉冷湿，不得疏泄，郁而成痰，又复嗜欲纵饮，及屡经劫峻之药，胃气大伤，故此难愈。必先与人参、白术、陈皮、芍药等剂，佐以本经引使药。若得汗已，体气必虚，又须大补，候汗通身，下过委中，方见佳兆。
凡小儿疟疾有痞块，用生地、芍药各钱半，川芎、黄芩酒炒、半夏各一钱，甘草三分，加姜三片，煎汤调醋炙鳖甲末，效。
〔丹溪治疟活套〕
疟症有六经辨，其发疟有早晏不同，连日间日之异，且患者又有虚实不等，最宜详变，辨别各类而疗。
如恶寒发热，腰背头项俱痛，此乃太阳经之疟，宜二陈汤加麻黄、羌活、藁本、防风之类。
如先寒后热，或寒少热多，或但热不寒，咽痛鼻燥，此阳明经疟，宜二陈加乾葛、升麻、白芷之类。
如先热后寒，或寒热间作，胁痛口苦，或呕吐恶心，此少阳经疟，宜二陈汤中多加柴胡、黄芩、人参、青皮。
如作于子午卯酉日者，此少阴疟，宜二陈加归、芎、黄柏、黄连、柴胡之类。
如作于辰戌丑未日者，乃太阴疟，宜以二陈汤加苍术、柴胡、芍药之类。
如作于寅申巳亥日者，乃厥阴疟，宜以二陈汤加桂枝、附子、乾姜之类。
大抵疟在三阳者，则宜汗宜吐，如麻黄、葛根、柴胡、常山、草果、乌梅之类。
如疟在三阴者，宜下宜温宜和，如大柴汤加姜、桂，及附子理中汤之类，选而加减用之。
疟病古名痞疫，其症不一，故《素问》有五藏疟六府疟之分。
凡疟初发一二次，其邪正炽，未可遽截，正经所谓避其来锐是也。不问寒热多少，宜用青皮饮，或草果饮，或二陈加草果钱半，或平胃散加草果、柴胡各五分，或养胃汤加川芎、草果各五分，热少者取微汗，寒多者宜快脾汤。服后寒仍多者用养胃汤加桂、附各五分。独寒者宜依此。如仍不痊者，用七枣汤。
如热多者宜驱疟饮，或参苏饮与香苏饮，每服加草果五分。大热不除，宜小柴胡汤，甚者以五苓散加辰砂少许。如独热无寒，亦与小柴胡。如热虽剧不甚渴者，以小柴胡加桂四分，或以柴胡桂枝汤，候可截则截之。
如久疟者，宜四兽饮，间服山甲汤。
〔治疟方〕
●截疟常山饮
夫疟之因，由邪客于经，阴阳乖戾，法当清邪疏郁。是以用知母之苦寒，清阳明之邪热，使其退就太阴。草果之辛温，和太阳之阴寒，使其退阳明，无使阴阳偏胜。常山之苦辛，吐涎理痰结。甘草和药，乌梅收邪热，槟榔破滞气。川山甲取其穿山入水，出阴入阳，穿其经络，引群药以逐邪。
知母（苦寒，补阴退热，逐里邪，一钱）　草果（苦辛温，理脾胃，止呕吐，八分）　常山（苦辛温，吐胸中之痰涎，八分）　炙草（甘温，五分）　乌梅（甘酸平，生津化痰，三分）　川山甲（咸寒，引诸药性行经络以逐邪，一钱）　槟榔　用酒一盅半，煎至七分，露一宿，至清晨冷服。服后如欲吐，则顺之。
●清脾饮
治疟症热而不寒，或热多寒少，口苦咽乾，大小便涩，脉来弦数，此乃肝邪乘脾，法当益肝温脾。是以用柴胡、青皮抑肝，兼助厚朴疏滞，白术、茯苓、草果和脾胃，半夏豁痰，黄芩清热。一本有炙草七分。
柴胡（苦寒，钱半）　青皮（苦辛寒，八分）　厚朴（苦辛温，七分）　白茯（淡平，八分）　白术（苦甘温，一钱）　草果（苦辛温，一钱）　半夏（苦辛温，八分）　黄芩（苦寒，一钱）　水盅半，煎八分。
●久疟斧
治疟因脾湿郁成痰涎，阻塞经隧，久久不已。法当疏郁滞，豁痰结为主。是以用丁香快脾和胃，兼助常山理痰涎，槟榔破滞气，乌梅收邪热。
丁香（苦辛热，一钱）　常山（苦辛寒，二钱）　槟榔（苦辛温，一钱）　乌梅（酸平，二枚）　好酒一盅，浸一宿，煎七分，临发日清晨饮之。
予忆此方乃是劫剂，惟可施于壮实及初作者。若体质弱，及年老并久疟者，俱非所宜。慎之慎之！
●金匮人参白虎桂枝汤
治夏伤于暑成疟。经云：邪之所凑，其气必虚。法当补正气为本，清邪热为标。是以用人参、粳米、甘草等诸甘温以补正气，知母、石膏等辛寒以清热，佐桂枝和荣卫。
人参（甘温，二钱）　粳米（甘温，一撮）　炙草（甘温，六分）　知母（辛寒，一钱）　石膏（辛寒，钱半）　桂枝（辛甘温，七分）　水盅半，煎七分，温服。
●麻黄羌活汤
治处暑以前发，头项痛，脉浮，无汗，恶风。此乃风寒客于太阳所致，法当疏散风寒。经云：风寒外袭，治以辛温，汗之则愈。故用麻黄辛温发表，羌活、防风等散风，佐甘草缓中和药。
麻黄（苦辛温，二钱）　羌活（辛温，钱半）　防风（辛温，一钱）　炙草（甘温，五分）　水盅半，煎一盅，热服取汗。若有汗恶寒，去麻黄加桂枝，名桂枝羌活汤。
●桂枝黄芩汤
治暑疟三阳合病。经云：邪之所凑，其气必虚。故用人参、甘草以补正气为本，石膏、知母、柴胡、黄芩等以清热为标，半夏豁痰，桂和荣卫。
人参（甘温，二钱）　炙草（甘温，五分）　石膏（辛寒，钱半）　知母（辛寒，八分）　黄芩（苦寒，一钱）　柴胡（苦寒，钱半）　半夏（辛温，一钱）　桂枝（辛温，六分）　水二盅，煎一盅，温服。
●三因四兽饮
治中气亏败，津液郁聚成痰，阻塞经隧，以致荣卫不清而成疟。治法当补中气为本，疏郁豁痰为标。是以用人参、白术、茯苓、甘草、大枣诸甘温以补中益气，橘红、生姜、草果仁等诸辛温之剂以疏豁郁滞，助乌梅、半夏以豁痰。
人参（甘温，三钱）　白术（苦甘温，二钱）　茯苓（甘淡平，一钱）　炙草（甘温，五分）　大枣（甘温，二枚）　橘红（苦辛温，八分）　生姜（辛温，三片）　草果（辛温，七分）　乌梅（甘酸平，二枚）　半夏（苦辛温，八分）　水煎，温服。
●三因红丸子
治食积疟。法当消导积滞。故用三稜，莪术、阿魏以消积，胡椒温胃散寒，青皮疏郁滞。
三稜（苦辛平）　莪术（辛温）　阿魏（酸臭，平）　胡椒（辛热）　青皮（辛温）　等分为末，先将阿魏用陈米粉以醋搅，糊丸如梧子大，以朱砂为衣，每姜汤送下五七十丸。
●又方
此方用草果温脾胃，柴胡、知母清热，槟榔破滞气，常山、贝母以豁痰。
草果（辛温，一钱）　柴胡（苦寒，一钱）　知母（苦辛寒，一钱）　槟榔（辛温，八分）　常山（苦辛寒，一钱）　贝母（苦辛平，一钱）　水酒各七分煎盅，露一宿，临发时三时服。
●又方
治疟母之症。夫疟母由郁积而成，法当消宿积，疏郁滞，是以用青皮、香附以疏郁滞，三稜、莪术以消积，海粉豁痰，神麴、麦芽等化食，桃仁、红花行瘀血，助鳖甲以消症瘕，兼清蒸热。
青皮（苦辛寒，一两）　香附（苦辛温，醋煮，二两）　神麴（苦辛温，一两）　麦芽（甘温，两半）　三稜（辛温，醋煮，七钱）　莪术（辛温，醋煮，八钱）　海粉（甘酸寒，一两）　红花（辛，一两）　桃仁（苦辛平，去尖，八钱）　鳖甲（甘咸平，醋炙，一两）　共为末，以糊丸如梧子大，每白汤下五七十丸。
●又方
治疟发寒热，头痛如破，渴饮冰水，外多自汗。此乃中气亏败，火热上炎所致。法当补中气为本，清火热为标。是以用人参、白术补中气，黄耆实腠理以止自汗，川芎疏郁滞止头疼，苍术、半夏以豁痰，芩、连、栀子以清热，佐天花粉生津止渴。
人参（甘温，二钱）　白术（苦甘温，钱半）　黄耆（甘温，二钱）　川芎（辛温，七分）　苍术（苦辛温，一钱）　半夏（辛温，八分）　黄芩（苦寒，一钱）　黄连（苦寒，七分）　山栀（苦寒，八分）　天花粉（苦甘寒，二钱）　水二盅，煎一盅，温服。
●六和汤
此方用人参补正气，常山、贝母、乌梅等理痰，草果温胃，白芷、槟榔破滞，知母、柴胡清热。
人参（甘温，一钱）　常山（苦辛温，二钱）　贝母（苦辛平，一钱）　乌梅（酸平，一枚）　草果（苦辛温，一钱）　白芷（辛温，八分）　槟榔（辛温，七分）　柴胡（苦寒，一钱）　知母（苦辛寒，一钱）　加姜三片，枣二枚，水二盅，煎一盅，温服。
●柴胡姜桂汤
治疟因邪热为祸。法当清热散邪为主。是以用桂枝、乾姜、甘草诸辛甘以散邪，柴胡、牡蛎、黄芩、瓜蒌根等诸苦寒清热。
桂枝（辛甘热，八分）　乾姜（辛热，七分）　甘草（甘温，八分）　柴胡（苦寒，一钱）　牡蛎（咸寒，一钱）　黄芩（苦寒，一钱）　瓜蒌根（苦甘寒，一钱）　水一盅，煎六分，日三服。初烦渴，汗出愈。
●白芷石膏三拗汤
治阳明疟。此方用白芷以止头疼，知母、石膏以清热。
白芷（辛温，三钱）　知母（苦辛寒，五钱）　石膏（辛寒，五钱）　水盅半，煎八分，温服。
〔附方〕
●七枣汤　用附子泡，又以盐水浸，再泡，如此七次，去皮脐或用沸汤泡，陈壁土为稀糊，如前浸泡七次，分作二服。每服，水一盅，姜七片，枣七枚，煎七分，临发日早温服。
●山甲汤　用山甲、木鳖子各等分为末，空心温酒调下二三钱。
●草果饮　用草果、川芎、柴胡、白芷、良姜、炙草、青皮、陈皮去白，各等分，水一盅，煎七分，临发日三服。
●养胃汤　即平胃散加人参、黄芩、半夏、草果、藿香、生姜、肉桂。
●人参白虎汤　小柴胡汤　大柴胡汤　五苓散　附子理中汤　已上俱伤寒门。
●二陈汤　痰门。
●参苏饮　热门。
●平胃散　湿门。

淋闭门  ***************************
〔论〕
淋闭之症，方书有气、砂、血、膏、劳五者之分，尽因热结下焦，膀胱郁结，渗道不清所致，由其郁热微盛不同，是故名状各异。夫气淋者，其症小便赤涩，常有馀沥不尽；砂淋者，其症阴茎中有砂作痛，便溺不得猝出，砂出痛止；膏淋为病，溺浊如膏；劳淋为病，房劳即作；血淋为病，遇热即发；甚即溺血。东垣有在血在气之分，以渴与不渴为辨。如渴而小便不利者，乃热居气分，属肺之主，宜用消渗之剂为主，如茯苓、泽泻、琥珀、灯心、通草、车前、瞿麦、萹蓄之类，清肺泄火以滋水之上流。若不渴而小便不利者，乃热居血分，属肾与膀胱主之，宜用气味俱阴之剂以助其阴，知母、黄柏之类是也。虽然，又有气虚之人，气化不足，郁滞而成者，又不可专执解热，法当补养，使气盛行，便溺自清。又有劳伤心肾，水火不交，以致清阳不升，浊阴不降，清浊混淆，渗道不利而致，法当升提清气，渗道自通，如吐法之类是也。学者临症自宜斟酌，不可拘方。
〔淋症脉法〕
经云：两尺脉洪数，必便浊失精。女人尺脉涩而弱，或洪数而促，皆为便浊白带。心脉短小，因心虚所致，必遗精便浊。少阴脉数，妇人则阴中生疮，男子则为便涩气淋。脉盛大而实者生，虚细而涩者死。
〔治淋闭大法〕
淋闭之症，多由膀胱受邪，盖膀胱乃州都之官，津液藏焉，气化而能出矣。苟风寒湿热客于胞中，则气不能施化，是以胞满而大便不通。又有津液偏渗于肠胃，致大便泄泻，而不作小便者，法当分利为主。又有□热结下焦，津液为热所滞而不行者，必以渗泄为主。
又有中气衰败，不能通调水道下输膀胱而致者，法当补益中气为主。
如肾虚失精而淋闭者，宜补肾益精，佐以利小便之剂，又不可独利小便而不补精。
如老人气虚而淋症者，宜人参、白术、补剂之中加以木通、栀子之属。
如死血作淋者，宜导死血，如牛膝、红花之类。
如痰热隔滞，中焦淋涩不通者，宜以二陈汤大碗频服，探吐以提其气。
如淋血，乃火热燥炽，下焦蓄血，气不得下降，而渗泄之令不行，法当补阴降火，如四物汤加知母、黄柏，或四物汤送下滋肾丸之类。
如阴茎痛，乃厥阴气滞兼热，宜用甘草梢以缓其气。
大抵淋闭之症多属于热，必以清热为本。
〔丹溪治淋闭活套〕
诸淋所发，皆由肾虚，膀胱生热，水火不交，心肾气郁，遂使阴阳乖舛，清浊相干，蓄结下焦而成砂石于水道出焉，大抵多由于热，必以赤茯、黄芩、泽泻、车前、麦门、肉桂、滑石、木通、甘草梢等为主方加减，佐以流滞散郁之剂。
如气虚者，加黄耆、木香。
如淋痛，乃火热甚，加黄芩、生地黄，或只以此二味煎汤，调益元散。如患在夏月，用此妙。
如伤寒后脱阳，以致小便不通，用生姜自然汁调茴香末，敷贴小腹上，再煎益元散，送下益智茴香丸。
如老人肾气虚败，以致小便不通，用四物汤加参、耆煎汤，送下滋肾丸之类。
如小便黄赤涩数者，主方加黄柏，倍加泽泻。
如湿热流注下焦，以致小便黄赤涩数，宜主方倍泽泻、山栀子，甚者加滑石。
如下焦蓄血，小便涩数而黄者，用主方加黄柏、知母、牛膝。
〔治淋闭方〕
●茯苓琥珀汤
治小便淋涩，相引胁痛。夫胁乃肝之络，盖膀胱与肾相为表里，而肾肝同居于膀胱，热炽燔及肾肝，是以小便淋涩，引胁而痛。法当清膀胱热为本，泻肝经火为标。是以用茯苓、川楝、琥珀、灯心、泽泻等利小便以清膀胱热，生草梢、柴胡以泄肝经火。夫肝藏血，肝病则血滞，热炽则气伤，是以佐当归梢、玄胡索等以活滞血，兼助人参以补肺气。
赤茯（甘淡平，八分）　川楝肉（苦寒，七分）　琥珀（甘平，一钱）　灯心（淡平，七分）　泽泻（甘咸寒，一钱）　生草梢（甘寒，七分）　柴胡（苦寒，钱半）　人参（甘温，钱半）　归梢（辛甘温，二钱）　玄胡（苦辛温，一钱）　水二盅，煎有奇，空心顿服。
●通关丸（一名滋肾丸）
治肾虚生热，结于下焦，以致小便闭而不渴者。盖膀胱虽津液之府，实藉肾气之化而始能出焉。若肾元虚亏，则气化不及，是以小便闭涩。法当滋补肾元而小便自通。是以用黄柏、知母、肉桂等以补肾元。
黄柏（苦辛寒，四两）　知母（苦辛寒，四两）　肉桂（辛甘温，一两）　共为末，以盐水打糊丸，如梧子大，每空心淡盐汤下百十丸。服后须令顿足，令药下行。如小便已利，茎中反痛如刀割，有恶物下，为验。
●东垣导气除燥汤
治水窍紧涩，小便不利。此乃下元虚火所致。法当滋阴以胜火热，利窍以通小便。是以用黄柏、知母等益阴寒以胜火热，滑石以利窍，助茯苓、泽泻等以利小便。
黄柏（苦辛寒，盐水炒，三两）　知母（苦辛寒，二两）　滑石（甘寒，二两）　赤茯苓（甘淡平，一两）　泽泻（甘咸寒，二两）　共为末，每空心以淡盐汤调服三钱。
●琥珀汤
治一切淋症。用郁金泄小肠火，木通泄膀胱之火，滑石利窍，当归理血，木香行滞，助萹蓄、琥珀利小便而通五淋。
郁金（苦辛温，一两）　木通（甘淡平，一两）　川归（辛甘温，一两）　滑石（甘寒，三两）　木香（苦辛温，三钱）　萹蓄（苦甘平，一两）　琥珀（苦淡寒，一两）　共为细末，每空心用石韦叶煎汤，调服五七钱，或用芦稷梗亦可。
●又方
治老人气虚淋闭。法当补气为主，通淋闭为标。故用参、术补气，木通、山栀泻火以利关泄。
人参（甘温，三钱）　白术（苦甘温，二钱）　木通（甘淡平，一钱）　山栀（苦寒，钱半）　水盅半，煎八分，空心服。
●二神散
治一切淋症而急者。此方用滑石以利窍，海金沙以利小便。
滑石（甘寒，七钱）　海金沙（苦辛寒，兼治血淋，一两）　共为细末，每以灯心、木通、麦门冬煎汤，入蜜少许，空心调服二三钱。
●木香汤
治气滞，小便淋涩作痛。法当行气为本，利小便为标。是以用木香、槟榔、陈皮、青皮、茴香等疏郁结行滞气，木通、泽泻通利小便，川归理血，生草泄火。
木香（苦辛温，一钱）　槟榔（辛温，八分）　陈皮（苦辛温，一钱）　青皮（辛温，七分）　大茴（辛甘温，钱半）　木通（甘淡平，一钱）　泽泻（甘咸寒，钱半）　川归（甘温，一钱）　赤芍（苦酸寒，七分）　生草（甘寒，七分）　加姜二片，肉桂少许，煎服。
●又方
治气化不及，小便秘涩。法当补气为主。故用参、术、茯苓、甘草以补气，麦冬滋肺金，以收肾水之源，滑石利窍，泽泻、竹叶、灯心疏利小便。
人参（甘温）　白术（苦甘温，钱半）　赤茯（甘淡平，一钱）　甘草（甘温，五分）　麦冬（苦甘凉，一钱）　滑石（甘寒，一钱）　泽泻（甘咸寒，一钱）　竹叶（淡平，三十片）　灯心（甘淡平，五分）　水煎，空心服。
●清肺饮子
治小便不利而且渴者。此乃热居气分，治宜分利为主。经云：利渗为阳。是以用灯草、通草、泽泻、瞿麦、琥珀、萹蓄、木通、车前、茯苓、猪苓等诸淡渗之剂通利小便，以泻小肠之火。
灯心（甘淡平，七分）　通草（甘淡平，八分）　泽泻（甘咸寒，一钱）　瞿麦（淡平，七分）　琥珀（甘淡平，一钱）　萹蓄（辛甘温，八分）　木通（甘淡平，一钱）　茯苓（淡平，一钱）　胃前（辛咸寒，一钱）　猪苓（甘淡平，一钱）　水二盅，煎一盅，空心服。
〔附方〕
●二陈汤　痰门。
●四物汤　血门。
●六味地黄丸　治肾虚淋涩之症。虚损门。
●益元散　暑门。
●滋肾丸　虚损门。
●益智茴香丸　即益智、茴香二味，等分，为丸服。

小便不通门  ***************************
〔论〕
小便不通之症，有因气虚不能传化而致者，有因血虚无以荣养腠理，以致渗道闭密而致者，有因痰凝阻塞渗道而致者。是以丹溪分因用药，各有不同。故气虚者，用人参、黄耆佐以升提之剂，先服，后探吐之。如痰阻塞者，以二陈汤加木通、香附探吐之。夫小便不通，多用吐法者，盖由气逆而水不下，上吐之令其气升，而水自下。大抵仍要滋助化源，源深而流自长。是以先哲治此症，多用黄柏、知母为君者，正此意也，学者宜深思焉。又有膀胱郁热，以致小便不通者，治宜寒凉淡渗之剂分利之，如车前、泽泻之类。
〔脉法〕
〔治法〕
〔活套〕
俱见淋闭门。
〔治小便不通方〕
●元戎济道汤
治气虚小便不通。法当清肺补气以助气化之令。是以用人参、黄耆、北五味滋补肺气为本，茯苓、泽泻、木通、滑石等利窍以通小便为标，知母、黄柏滋肾水之源，升麻提气降水。
人参（甘温，三钱）　黄耆（甘温，三钱半）　五味（甘酸平，八分）　赤茯（淡平，一钱）　泽泻（甘咸寒，一钱）　木通（甘淡平，七分）　知母（苦辛寒，一钱）　滑石（甘寒，钱半）　黄柏（苦辛寒，一钱）　升麻（苦寒，七分）　水二盅，煎一盅，空心温服。
●金匮加减四物汤
治阴血亏败，无以滋荣渗水，以致小便涩滞不利。法当滋补阴血为主。是以用归、芎、熟地以补血为本，猪苓、泽泻、车前通利小便为标，麦冬、知母、黄柏滋助肾水，橘红、香附行气开郁以引血。
当归（辛甘温，三钱）　川芎（辛温，一钱）　熟地（甘温，二钱）　猪苓（淡平，一钱）　泽泻（甘咸寒，二钱）　车前（辛咸寒，一钱）　麦冬（苦甘凉，一钱）　知母（辛寒，钱半）　黄柏（苦辛寒，一钱）　橘红（苦辛温，一钱）　香附（辛温，一钱）　水二盅，煎一盅，温服。
〔附方〕
●四君子汤　气门。
●四物汤　血门。
●二陈汤　痰门。

小便不禁门  ***************************
〔论〕
小便不禁，有赤白之分。夫赤属热而白属虚，尽由膀胱为主。盖膀胱气热，即泄液流通，易于走泄；膀胱气虚，则司位失权，不能禁固。是以二者皆能令小便不禁。故热者，宜以辛凉之剂清利之，如芩、连、栀子之类；虚者，宜以甘温之剂补益之，如人参、黄耆之类。在乎临症斟酌，不可执泥。
〔脉法〕
〔治法〕
〔活套〕
俱见淋闭门。
〔治小便不禁方〕
●司肾丸
盖肾虚生热，以致小便不禁。法当滋补肾阴以胜热。是以用鹿茸、菟丝子、胡芦巴、杜仲、肉桂、熟地、山药补精，助黄柏、知母益真阴，辅地骨皮以退肾热，龙骨、赤石脂以止滑脱。
鹿茸　菟丝子　胡芦巴　杜仲　肉桂　熟地黄　知母　地骨皮　赤石脂　黄柏　山药　龙骨　共为细末，以醋打糊丸，如梧子大，每空心以升麻煎汤，送下七十丸。
〔附方〕
●六味地黄丸　滋阴大补丸　滋肾丸　俱虚损门。

便浊门（附遗精滑泄）  ***************************
〔论〕
便浊之症，尽由脾胃湿热之气下流，渗入膀胱，故使小便浑浊，或赤，或黄而不清，或白。其由一出于热。经云：水液浑浊，皆属于热是也。但有气血之分，如血虚而热者为赤浊，乃心与小肠主之；气虚而热者为白浊，乃肺与大肠主之。而丹溪谓此症多属湿痰流注，宜燥中宫之湿，兼以降火提气。又有遗精滑泄之候，与浊相类。夫遗精者，乃梦与鬼交而泄，是心气不遂，思想无穷所致，治法在乎安神兼补，如茯苓、知母、黄柏之类，或佐以青黛等剂。其滑泄者，乃精随溺出，又肾受湿热气郁所致，盖热即流通，精随溺出，法当在乎滋阴降火，如黄柏、知母之类，或佐以牡蛎、蛤粉以涩其滑。与此各类不同，学者宜再思焉。
〔便浊遗精脉法〕
两尺脉洪数，必便浊失精。
女人尺脉涩而溺，或洪数而促，皆为便浊白带。
心脉短少，因心虚所致，必遗精便浊。
〔治遗精便浊大法〕
便浊乃是湿热下流，治宜燥湿清热，兼以升举之药。遗精乃是阴虚生热，治宜滋阴降火，兼以收涩之药。如挟湿痰便浊，宜燥湿痰，用二陈汤加苍术、白术，亦□兼以升举之剂。
〔丹溪治遗精便浊活套〕
便浊之症，有湿热，有痰，有虚。三者之分，又有在气在血之异，而以色赤色白为分，大抵与痢带之症相类，治法当要分别所因。
如因湿热，用芩、连为君，苍、白术为臣，少佐以渗渍之剂。
如因痰作，用二陈汤加苍、白术，佐以黄柏、黄荆子之类。此症多出肥白气虚之人，或加人参更妙。
如因气虚受病者，其浊色白，宜以四君子汤加黄耆、苍术，或六君子汤。
如因血虚受病，其浊色赤，宜四物汤加黄柏、知母，或用此汤送下真蛤粉丸。
如便浊小腹痛而不可忍者，宜作寒治，用东垣酒煮当归丸极妙。
遗精滑泄之症，尽由阴虚生热所致，盖人之藏府俱各有精，然肾独为藏精之府，而听命于心，贵乎水火升降，则精气内持而固。苟调摄失宜，思虑过度，嗜欲无节，水火不交，精元失所，遗泄之患生焉。因有不同，各求其类。有因用心过度，心不摄肾而致泄者；有因思欲不遂，精色失位而泄者；又有壮盛之人，久无交合，精气满溢而泄者。其状或随溺而出，或不小便而自来，或茎中痒痛，常如欲滴小便。症虽不同，治法并宜先用妙香散或威喜丸，黄蜡、白茯等分为丸。或分清饮，俱加石膏、牡蛎等剂。
大抵梦遗泄精，二者皆主乎热，故《金匮》谓脱精与带下颇同治。是以多用青黛、海石、黄柏，或以八味汤加减，吞樗树根丸。而戴氏亦谓因交而精泄者，谓之梦遗。宜加知母、黄柏、蛤粉、青黛为丸服。若不因梦交而精自泄者，谓之泄精，宜用黄柏、知母降火，牡蛎、蛤粉精固，皆相火所动，久成痨瘵，而无寒理。
〔治遗精便浊方〕
●定志真蛤粉丸
治心气亏败，相火妄乘，致精走泄。法当补益心气，滋阴降火。故用参、苓、远志、菖蒲等补益心气，黄柏、青黛滋阴降火，海粉、樗根皮固涩精元。
人参（甘温，三两）　白茯（甘淡平，三两）　远志（苦辛平，一两）　黄柏（辛寒，四两）　石菖蒲（辛温，二两）　青黛（苦咸寒，一两）　蛤粉（苦咸涩，一两）　樗根（苦涩，二两）　共为末，蒸饼为丸如梧子大，以青黛为衣，每空心盐姜汤下五七十丸。
●妙香散
治遗精恍惚惊悸，乃心气亏败所致。法当补益心气为主。故用茯苓、茯神、远志、辰砂补心安神定惚，人参、黄耆、山药益正气，木香行郁，麝香通窍，甘草泄火，桔梗载诸药不令下沉。
白茯苓（甘淡平，一两）　茯神（甘淡平，一两）　辰砂（甘凉平，益精气，辟鬼祟，五钱）　远志（辛温，益精，七钱）　人参（甘温，一两）　麝香（辛温，辟邪，二钱）　黄耆（甘温，一两）　山药（甘温，一两）　木香（苦辛温，五钱）　甘草（甘寒，五钱）　桔梗（苦辛温，五钱）
●丹溪九龙丹
治肾气亏败，不能摄精，致精滑泄。法当滋补肾元为本，固精止滑为标。故用枸杞、芡实、莲肉、茯苓、熟地补肾益精，山楂肉、金樱子、莲蕊固精止滑，川归调理气血各归其所。
枸杞（苦甘平，四两）　芡实（甘平，三两）　茯苓（甘淡平，三两）　莲肉（甘温，三两）　熟地（甘寒，四两）　山楂（甘酸平，二两）　金樱子（甘酸，二两）　莲蕊（甘温，二两）　川归（辛甘温，三两）　共为末，蒸饼丸如梧子大，每以盐汤下五七十丸。
●半夏丸
治湿痰白浊。法当燥痰导湿。是以用半夏燥痰，助猪苓以渗湿。
半夏（苦辛温）　猪苓（甘淡平）　各等分为末，糊丸如梧子大，每姜汤下五七十丸。
●萆薢分清饮
治真元不足，下焦虚寒，小便白浊，频数无度。治宜益真元，分散寒湿。是以用菖蒲益心元，助益智，萆薢散寒，佐乌药攻冷气。一本有茯苓、甘草。
石菖蒲（苦辛温，五钱）　川萆薢（甘淡平，五钱）　益智（苦辛温，治遗精小便频数）　乌药（辛温，各五钱，治膀胱之冷气。）　加盐一撮，用水煎，空心服。
●茯菟丸
治因思虑过度，以致心肾虚损，便溺馀沥，小便白浊，梦寐频泄。是以用白茯苓、石莲子等以养心，助菟丝子补肾益精。
白茯（甘淡平，补心，二两）　石莲子（苦寒，凉心，二两）　菟丝子（辛甘平，□两，酒煮焙乾）　共末，酒糊丸如梧子大，每空心盐汤下。
●又方
治小便白浊，溺出髓条，此乃心肾虚损所致。法当补益心肾。是以用酸枣仁、白茯补心元，破故、益智、大茴滋肾气，牡蛎固精止滑，参、术以补中气。
酸枣仁（酸淡平，一两）　白茯苓（甘淡平，二两）　破故纸（甘平，二两）　益智仁（辛温，一两）　大茴香（辛甘温，五钱）　牡蛎（甘咸平，一两）　人参（甘温，一两）　白术（苦甘温，三两）　共末，盐酒打糊丸，每盐汤下三五十丸。
●又方
治心经伏暑，移热小肠，以致小便赤浊。法当清心泻暑。是以用赤茯、石莲肉以清心，猪苓、泽泻利小便，助香薷以清心经伏暑之气。盖内伏，肺气必伤，故佐麦门清肺，助人参、白术补中益气。
赤茯（甘淡平，一钱）　石莲（苦甘温，一钱）　泽泻（甘咸寒，一钱）　猪苓（淡平，八分）　香薷（辛凉，二钱）　麦冬（甘凉，一钱）　人参（甘温，二钱）　白术（甘温，一钱）　水二盅，煎一盅，温服。
〔附方〕
●二陈汤　痰门。
●四物汤　血门。
●温胆汤　怔忡门。
●八物汤　虚损门。
●酒煮当归丸　腹门。
●四君子汤　气门。
●樗根丸　用樗树根皮，不拘多少，为末，酒糊丸。

秘结门  ***************************
〔论〕
秘者，大便秘结，乾燥而不通也。原其所因，皆因房事过度，或为饮食失节，或恣饮酒浆，或过餐辛热，以致火盛水亏，津液枯涸，传道失常，秘结之症作矣。但中有风秘、热秘、阳结、阴结、气虚、血虚种种不同，大要在乎润燥开导秘结为主，如大黄、当归、桃仁、麻仁、郁李仁之类。如挟风燥，稍加防风、羌活、秦艽、皂角之属。用蜜为丸，取其润燥以助传导之滞，使燥解而闭自疏通。仍要多服补血生津之剂以助真阴，以固根本，庶无再结之患。切勿用牵牛、巴豆峻利之剂攻之，致使阴血愈亏，火愈炽，病根胶固，卒难调理。又有大便燥结，发热，脉大如葱管者，乃津血虚竭，而不可复汗下，以致津液重亡，多致不救。又有胃强脾弱，约束津液，不得荣灌大肠以输膀胱，致使小便数而大便结，故先哲制脾约丸以下脾之燥结，使津液四布，灌流于肠胃，其燥结得润而自愈矣。仍宜滋养阴血，使阳火再无复炽之理，方保万全。不然，恐燥结复作，难措手矣。学者宜致思焉。
〔秘结脉法〕
大凡秘脉多大而结，阳结沉实而数，阴结脉伏而迟，或结。老人及虚人便秘，脉如雀啄者，不治。
〔治秘大法〕
秘结之症，有实有虚，有热有风，数者虽是不同，原其所因，尽由饮食起居摄养失宜，以致饮食之火起于肠胃，淫欲之火起于命门，三焦火炽水亏所致。治疗之法，除肠中实热宜以承气汤之类微利之，其馀并宜滋阴水以胜火热，使津液得充，而秘自解矣。
〔丹溪治秘结活套〕
凡五味入胃，其清气养藏府诸阳，其浊质养藏府诸阴，归于大肠，司出而不纳。若伏热于内，则津液枯涸，肠中燥藁，而秘结之症作焉。又有老人及虚怯人，併产后一切失血之人，肠无血润而燥闭者；又有肠藏受风而作者。各各不同，最宜详治。
如肠中伏热，津液枯涸者，须要泻火生津为主，宜以当归润燥汤加减。
如老人及产后虚怯人，并一切失血之人秘结者，宜以八物汤为主加减。
如肠藏受风而作秘者，宜以辛温之剂主之，如活血润燥丸之类加减。
如肠中实热结成燥粪，宜大小承气汤加减。
〔治秘结方〕
●脾约丸
治脾气壅滞，肠胃乾燥，以致大便秘结。是以用枳实、厚朴等以破壅滞之气，杏仁、麻仁等以润燥，白芍、大黄以通秘结。
枳实（苦辛寒，一两）　厚朴（苦辛温，一两）　杏仁（苦甘温，一两）　麻仁（甘平，二两）　白芍（苦酸寒，一两）　大黄（苦寒，一两）　共末，炼蜜为丸，如梧子大，每空心下五七十丸。
●东垣活血润燥丸
治风秘血燥，大便涩结。法当疏风养血润燥。是以用防风、羌活疏风，皂角通关窍，川归、桃仁调血泻火，麻仁润燥，大黄通大便，下结热。
防风（辛温，七钱）　羌活（辛温，五钱）　皂角（苦辛温，烧存性，五钱）　桃仁（苦辛温，五钱）　麻仁（辛甘温，二两）　川归（辛甘温，三两）　大黄（苦寒，一两）　共末，炼蜜丸，如梧子大，每空心白汤下五七十丸。仍常用麻仁煮粥食之。前丸药须用磁罐盛之，勿令泄气。
〔附方〕
●四物汤　血门。
●东垣润肠汤　即润燥汤，治大便秘结。燥门。
●大小承气汤　治肠中实热秘结。伤寒门。
●八物汤　治气血俱虚以致大便秘结。虚损门。
●当归润燥汤　治气虚无以滋养肠胃秘结。
●麻仁丸　治大肠风秘结燥。燥门。

脱肛门  ***************************
〔论〕
脱肛之症，有气虚血虚不同，盖气虚者不能升举其□，以致大肠下脱；血虚者，不能附阳四畅，以致湿热之气郁于大肠。而湿就下，故大肠下坠，大抵皆宜补养气血为主，清热燥湿为标。加之以升提之剂，或托以酸涩之药，无有不效，学者宜自究焉。
〔脱肛脉法〕
脉沉而无力者为脱肛。
〔治脱肛大法〕
肺与大肠，相为表里，若肺经蕴热，则肛门秘结；肺藏虚陷，则肛门脱出。是以妇人产后及小儿久痢之后，皆能致此症者，盖由气血虚脱之故也。治法必须以升补气血为主，久则自然收矣。涩药亦可用。
〔丹溪治脱肛活套〕
脱肛之症，有气热血热，有气虚血虚。有此四者之分，当求各因而疗。
如因气虚者，宜以参、耆、归、芎之类补中兼举。
如气热者，以人参、条芩、升麻之类。
如血虚者，以四物倍当归，加人参，佐以升麻。
如血热者，以四物加生地、炒黄柏、升麻之类，外以酸涩之剂托之可也。
〔治脱肛方〕
●洁古参耆汤
治气虚不能拘摄湿热，以致下流脱肛。法当益气为本，清湿热为标。故用参、耆以补气，黄连、薄荷、连翘清湿热，防风、升麻以提气。
人参（甘温，三钱）　黄耆（甘温，四钱）　薄荷（辛凉，七分）　黄连（苦寒，一钱）　连翘（苦寒，七分）　防风（辛温，七分）　升麻（苦寒，一钱）　水煎，食前服。外以鳖头骨、五倍子焙乾，为末托之。
●洁古归参汤
治阴血亏败，无以羁承肠藏，以致湿热下流，肛门下脱。法当益血清热。故用人参、川归、芎、地、芍以补血，薄荷、荆芥、条芩以清热，升麻以提气。一本有黄耆。
人参（甘温，一钱）　川归（辛甘温，二钱）　川芎（辛温，七分）　生地（甘寒，七分）　白芍（酸寒，二钱）　薄荷（辛温，七分）　荆芥（辛凉，一钱）　条芩（苦寒，一钱）　升麻（苦寒，一钱）　水二盅，煎一盅，食前服。
〔附方〕
●四物汤　血门。

痞满门  ***************************
〔论〕
痞之为患，乃胸中之气不得通泰之谓。原其所因，尽由气血不畅所致。症状多端，治难执一。是以有元气不足，郁而为痞者，宜以参、耆、白术等诸甘温以补之。如因饮食之类停积不消，致伤中气，不磨而为痞者，宜以白术、山楂、麦芽、神麴等以消导之。如因湿热壅郁而为痞者，宜以芩、连、枳壳等诸苦以泻之。如因上焦气郁而为痞者，宜以生姜、半夏、厚朴等诸辛以散之。如因受湿而为痞胀者，宜茯苓、泽泻、木香等淡剂以渗之。如因阴虚火动，浮泛于上而为痞者，宜以生地、黄柏、知母等诸寒以降之。如因外冒风寒，以致胸中阳气不得舒越而为痞者，宜麻黄、桂枝等诸辛以散之。如有饮食填塞胸中，以致清浊混淆而为痞者，宜以藜芦、瓜蒂等诸苦酸以吐之，或用枳实导滞丸，或木香化滞汤之类以散之。如因大病之后，元气未复，心中虚满者，宜补中益气汤，佐以橘红、木香等以行之。如因伤寒下早，邪气内陷而为痞者，宜用陷胸汤以下之。如因下多亡阴、心经血乏，邪气乘虚客于心分而为痞者，治宜补心汤加归、地以调之。又有汗多亡阳，致伤阳气，遂令中气不健而为痞者，治宜建中汤倍参、耆、白术以扶之。虽然种种不同，未有不由中气亏败，运动失常所致，大法仍要扶脾补中为主，行气发滞佐之。经云：壮者气行则愈，怯者著而成病是也。学者宜再思焉。
〔痞症脉法〕
《脉经》曰：脉浮紧，若下之，紧反入里，因而作痞。又云：脉濡弱，弱反在关，濡反在巅，微反在上，涩反在下。微则阳气微，涩则无血。阳气反微，中风汗出而烦躁。涩则无血，厥冷且寒。阳微不可下，下则心下痞坚。又云：右关脉多弦，弦而迟者，必心下坚，气不舒畅，则痞。
〔治痞大法〕
痞之为患，由阴伏阳蓄，气血不运而成。处于心胸之分，填满痞塞，乃上中二焦之病。与腹满不同。痞惟内觉痞闷，外无胀急之形，胀满则外有形矣。但中有伤寒失下而成者，有气而虚弱不能运行精微而成者，有饮食痰积不能施化而成者，有因湿热壅盛而成者，大法属虚属热属湿。是以虚者，宜参、术诸甘温以补之；热者，宜芩、连、枳壳诸苦寒以泻火，佐以厚朴、生姜、半夏等诸辛温以散之；湿者，宜以茯苓、泽泻、木通等诸甘淡以渗之。大抵此症，多由中气亏败，湿热之气壅滞为多，宜作湿治，令上下分消其湿气。如果有内实之症，稍可略与疏通。病人苦于痞塞，医者欲速取效，喜行利药，暂时实快。痞若再作，益愈滋甚。慎之慎之！
〔丹溪治痞满活套〕
痞满之症，因状多端，不可执一，当宜分因而疗。
大抵痞症，多属痰湿积，古方多用枳实、黄连为君，详其气血虚实加减。
如禀受苍实之人，宜以黄连、枳实、枳壳、青皮、陈皮之类。
如禀受怯弱之人，传化失常，饮食不化而作痞者，宜白术、山楂、麦芽、陈皮之类。
如肥人心下痞者，多属湿痰，宜以苍术、半夏、陈皮、砂仁、茯苓、滑石之类。
如瘦人心下痞者，乃是郁热中焦所致，宜以枳实、黄连、葛根、升麻之类。
如因食后感寒，饮食不化，以致心下痞者，宜以木香、草蔻、吴萸、砂仁之类。
如痞挟血成窠囊者，宜以桃仁、红花、香附、大黄之类。
〔治痞满方〕
●枳实导滞丸
治湿热食积，不得施化而作痞闷。法当消导湿热之积为主，经云：苦可胜湿，寒可以胜热。故用芩、连等诸苦寒以清湿热，枳实、神麴疏积滞，大黄下湿热，茯苓、泽泻分利其湿，白术健脾兼燥其湿。
黄连（苦寒，三两）　黄芩（苦寒，二两）　枳实（苦辛寒，二两）　神麴（苦辛温，二两）　大黄（苦寒，二两）　茯苓（甘淡平，二两）　泽泻（甘咸寒，二两）　白术（甘温，五两）　为末，蒸饼丸，每生姜汤或白汤下五七十丸。
●木香化滞汤
治忧思气结伤脾而成痞满。法当疏散结气。经云：辛以散之。故用枳实、半夏、陈皮、木香、草蔻诸苦辛以散痞结。夫气结而血亦凝，故加归梢、红花以活滞血，佐柴胡疏肝清热，甘草和药。
枳实（苦辛温，一钱）　归梢（辛甘温，一钱）　红花（甘酸平，一钱）　柴胡（苦寒，七分）　陈皮（苦辛温，八分）　草蔻（苦辛温，七分）　半夏（辛温，七分）　木香（辛温，一钱）　炙草（甘温，五分）　加姜三片，水二盅，煎一盅，温服。
●补心汤
治心经虚败，寒乘之而为痞满。法当补心散寒。是以用茯苓、茯神、远志等以补心气，当归、川芎、生地、白芍等以养心血，细辛、肉桂、川椒、乾姜以散寒，佐厚朴、半夏以散痞。一本有防风。
茯苓（甘淡平，二钱）　茯神（甘平，一钱）　远志（苦甘平，八分）　当归（甘温，二钱）　川芎（辛温，七分）　生地（甘寒，一钱）　白芍（苦酸寒，七分）　细辛（辛温，七分）　肉桂（辛甘热，一钱）　川椒（辛热，七分）　乾姜（辛热，七分）　半夏（辛温，八分）　厚朴（苦甘温，一钱）　水二盅，煎一盅，食后服。
●建中汤
治汗多亡阳，中气亏败，致成痞满。法当补中益气。故用炙草、大枣、黄耆补中气，乾姜、肉桂散寒痞，助归芍以调血。一本有阿胶。
炙草（甘温，七分）　大枣（甘温，三枚）　黄耆（甘温，三钱）　乾姜（辛热，二钱）　肉桂（辛甘热，一钱）　川归（辛甘温，二钱）　白芍（苦酸寒，七分）　水二盅，煎一盅，温服。
●三黄附子泻心汤
治邪热蓄于心分而作痞者。法当清利邪热。经云：苦可泻满，寒可泻热，是以用大黄、黄芩、黄连诸苦泻痞清热，佐附子之辛热，为从治，使诸苦寒不为热忤，以散痞闷。
大黄（苦寒，三钱）　黄芩（苦寒，五钱）　黄连（苦寒，一钱）　附子（辛热，五分）　水二盅，煎一盅，温服。
●半夏泻心汤
治中气亏败，运动失常，以致湿热之气凝聚成痰，阨于心胸之分而成痞满。法当补中气，清湿热，豁痰散痞。是以用人参、大枣、炙草诸甘温以补中气，芩、连诸苦寒以清湿热，生姜、半夏诸辛温豁痰散痞。
人参（甘温，二钱）　大枣（甘温，三枚）　炙草（甘温，五分）　黄芩（苦寒，钱半）　黄连（苦寒，一钱）　半夏（辛温，八分）　生姜（辛温，三片）　水二盅，煎一盅，温服。
●秘载大消痞丸
治一切湿热食积作痞。久作不愈者，皆由中气亏败，运动失常所致。法当补益中气为本，清理湿热为标。是以用人参、白术、炙草补中气，芩、连以清热，猪苓、泽泻渗湿，砂仁、神麴消食积，陈皮、半夏、姜黄、枳实、厚朴等以疏郁散痞。
人参（甘温，三两）　白术（苦甘温，二两）　炙草（甘温，五钱）　黄芩（苦寒，一两）　黄连（苦寒，二两）　猪苓（甘淡平，二两）　泽泻（甘咸寒，一两）　砂仁（辛温，五钱）　神麴（苦辛温，一两）　陈皮（苦辛温，一两）　半夏（苦辛温，一两）　姜黄（辛寒，两半）　枳实（苦辛寒，一两）　厚朴（苦辛温，二两）　生姜（辛温，二两）　共为末，以神麴搅糊为丸，如梧子大，每以姜汤送下五七十丸。
●又方
治一切痞气。经云：苦可泻满，辛以散之。是以用吴萸之辛以散痞，黄连之苦以泻满。
吴茱萸（苦辛热，酒浸炒，三两）　黄连（苦寒，酒炒，一两）　为末糊丸，每以陈皮、白术煎汤，下五七十丸。
●枳实消痞丸
治右关脉浮弦，心下痞闷，恶食，四肢懒倦。此乃脾胃受病，盖右关乃脾土之宫，弦乃肝木乘土，脾胃受伤，不能舒布水谷之气，是以心下痞闷，恶食。盖脾主四肢，脾病是以四肢倦怠。法当调养脾胃为本，消导痞滞为标。故用人参、白术、茯苓、甘草诸甘温以补中气，助麦芽开胃进食，生姜、半夏以豁痰，黄连以清湿热，佐枳实、厚朴以散痞滞。
人参（甘温，三两）　白术（苦甘温，两半）　茯苓（甘淡平，八钱）　炙草（甘温，五钱）　麦芽（甘温，七钱）　生姜（辛温，五钱）　半夏（辛温，一两）　黄连（苦寒，二两）　枳实（苦辛寒，一两）　厚朴（苦辛温，五钱）　为末，蒸饼丸，每以米清送下五七十丸。
〔附方〕
●补中益气汤　内伤门。
●大小陷胸汤　伤寒门。


卷之九  ——————————————————————————————————————————————————————————————————————————————————————————

痓门  ***************************
〔论〕
痓者，痉直而不柔和也。其状与痫相似，但痫不时而作，痓则常作无时。方书皆谓感受风湿而致，多用风药。予细详之，恐仍未备，当作气血内虚，外邪干之所致。盖人百骸九窍，必本气血荣养，始能运动。观《内经》云：足得血而能步，掌得血而能握，目得血而能视等之可见。盖筋脉无血荣养，则强直不能运动，痓病之痓是也。但因有数者不同，是以有气虚不能引导津血以养筋脉而致者；有因津血不足无以荣养筋脉而致者；有因痰火塞窒经隧，以致津血不荣者；有因真元本虚，六淫之邪乘袭，致血不能荣养者。虽有数因不同，其于津血有亏无以滋荣经脉则一。详先哲谓：汗下过多，及病家产后，与夫耗精耗血之病，皆能作痓。其意可见。学者不可力执《局方》，专用风药而疗，在乎分因用药可也。若果因外感而致，当遵仲景法驱散风邪。如因中气不足，津血不充而致者，必须调补中气，养血生津，清痰降火。视在何经作病，则佐此经之药以为引导。全在活法，不可执一。
〔痓脉法〕
《脉经》曰：大阴病，发热，其脉沉而细者，为痓。
又云：痓脉来，按之筑筑然而弦，直上下行。
又云：痓家其脉伏坚，直上下。
〔治痓大法〕
痓病，《内经》谓因风因湿。经云：诸痓项强，皆属于湿，诸暴强直，皆属于风是也。至仲景又有刚柔二痓之辨，谓太阳病热，恶热无汗。恶寒，脉弦长，胫急，胞满，口噤，手足挛急，甚则搐搦，角弓反张，乃为刚痓。若太阳症微热，多汗；不恶寒，脉迟涩弦细，四肢不收，时时搐搦，开目含口，此为柔痓，至后人以风湿分刚柔，谓风性刚急，风气胜谓之刚痉；湿性柔和，湿气胜谓之柔痉。此说虽似是，仍未及丹溪之论为的确也。虽然议论纷纭，未有不由津法亡血过多，以致正气亏败，外邪乘之而致，大法在乎滋补气血为本，驱理风湿为标。
〔丹溪治痓活套〕
痓病与痫相似，但痓比痫尤虚，切不可作风治，纯用风药，盖因气血大虚，挟痰挟火而成。大要宜于补养药中兼治痰火之剂，如参、耆、归、芎、竹沥之类。东垣所谓刚柔之痓，非分风湿立论，其因与急慢二惊相似，因虚与实之故，一属外感，一属内伤。属外感者，乃实邪，为刚痓，宜麻黄葛根汤、瓜蒌桂枝汤、小续命汤之类选而用之；入里者，大小承气汤之类选而用之。属内伤者，乃虚邪，为柔痓，宜补中益气、八物、四物等汤之类选而用之。前辈惟以风湿分刚柔者，恐未备也。
〔治痓方〕
●当归补血汤
治一切亡血过多而作痓者，法当补益气血。是以用黄耆补气，兼助当归以养血。
黄耆（甘温，八钱）　当归（辛甘温，三钱）　水煎，温服。
如挟风，加防风一钱、荆芥八分、甘草五分。
●防风当归汤
治血虚挟风作痓。法当补血为本，驱风为标。是以用归、芎、地黄补血为本，防风治风为标。
当归（辛温，五分）　川芎（辛温，七分）　地黄（甘寒，二钱）　防风（甘温，一钱）　水锺半，煎八分，温服。
●十全润痓汤
治气血两亏，风邪乘袭，发热口噤，手足挛缩，角弓反张，一切痰症。法当补益气血为本，疏风清热为标。是以用人参、黄耆补气，当归、川芎、芍药、地黄养血，防风、羌活、荆芥等疏风，葛根、黄芩清热，附子引导诸药以行经络，甘草缓急以和药性。
人参（甘温，三钱）　黄耆（甘温，二钱）　当归（辛甘温，三钱）　川芎（辛温，五分）　地黄（甘寒，一钱）　白芍（苦酸寒，八分）　防风（辛温，行参耆之功，一钱）　羌活（辛温，六分）　荆芥（辛凉，七分）　葛根（苦甘凉，一钱）　黄芩（苦寒，一钱）　附子（辛热，五分，兼散风）　甘草（甘温，五分，制附子毒）　水二锺，煎一锺，温服。
〔附方〕
●麻黄葛根汤　见寒门。
●瓜蒌桂枝汤　寒门。
●小续命汤　见风门。
●大小承气汤　寒门。
●补中益气汤　内伤门。
●四物汤　血门。
●八物汤　虚损门。

痫门  ***************************
〔论〕
痫之为病，大抵与痓相似，但痓久而不苏，痫则醉时复醒，发过如故。原其所由，有因中风不治，郁液成痰，痰因火动，上泛闭于心窍而致者；有因惊恐，以致神不守舍，神舍空虚，邪乘虚入袭而致者。其状卒倒无知，或口吐涎沫，随邪所入五藏而作五畜之声。丹溪谓：此症大率宜乎寻痰寻火而治，其论固是。但痰火不能自生，必由中气不充，以致津液凝结成痰，郁而为火，且惊亦是气夺邪乘虚入，皆中气亏败所致，治法必须调补中气为主，导火寻痰为标。不然，徒只知标而不知本。古方虽谓大法宜吐，但此法施于形气壮盛之人，多得获效，若用于神气怯弱之辈，必反为祸。况吐又是劫法，只可治标，不能理本。学者必须调补中气为主，苟能中气充实，其痰自除，其火自息。不然，中气愈亏，痰火愈炽。必在临症观形或标本兼治，不可执一。
〔痫脉法〕
脉虚弦，为惊风，为痫。脉沉实而滑，为痰热苦口；沉小急疾者，死；虚而弦急者，死。
〔治痫大法〕
丹溪谓：痫病大率属痰与惊，不必分五等大法，行痰降火宜用黄连、南星、瓜蒌、半夏，分痰与火、热多热少而疗。如热多者，宜用凉药清心；痰多者，必用吐法。吐后宜用东垣安神丸，及平肝之剂，如青黛、柴胡之类。
〔丹溪治痫活套〕
痫症多因痰结心胸之间，宜开痰镇心。
如中邪者，以中邪法治之。
如神不守舍，狂言妄作，经年不愈者，乃心经蓄热，治法当清心除热。
如痰迷心窍，宜豁痰清心，或吐或下，或以人事胜之。
如因怒伤肝而致者，宜以忧胜之，余仿此。
〔治痫方〕
●子和朱砂滚痰丸
治一切痫症。盖痫症因火动痰而作，法当坠火豁痰。是以用朱砂、赤石脂以安心神，兼助硝石以降火，用白矾以化痰涎。
朱砂（甘寒）　赤石脂（酸辛平甘）　硝石（苦咸寒）　白矾（酸涩寒）　等分为末，捣蒜，膏丸如绿豆大，以荆芥汤下三五十丸。
●宝鉴龙脑安神丸
治五藏积热，熏灼心神而成痫症。法当泻火清热以安心神。是以用甘草梢、桑白皮、麦门冬等以泻火，地骨皮、马牙硝、朱砂、牛黄、犀角等清心解血热，兼助金箔、茯神等镇心安神，加以人参宁心润肺，龙脑、麝香开通关窍。
生草（甘寒，二两）　桑白（苦酸寒，一两）　麦冬（苦甘寒，两半）　地骨（苦寒，二两）　牙硝（寒，化痰，四两）　朱砂（甘凉，镇心神，五钱）　牛黄（苦干，凉镇心神，五钱）　犀角（咸寒，二两）　金箔（辛平，一两片）　茯神（甘平，一两）　麝香（辛温，一钱）　龙脑（辛凉，散热，一钱）　人参（甘温，一两）　共为细末，炼蜜丸，如弹子大，以金箔为衣，用凉水或薄荷汤下一二丸。日进三服。
●严氏控涎丹
治风痰作痫。法当导去风痰。是以用川乌、半夏、殭蚕、全蝎等驱风豁痰，甘遂逐痰饮，铁粉坠痰火，镇心神，解结热。
川乌（辛热，引药行经络，五钱）　半夏（辛温，一两）　殭蚕（辛甘平，五钱）　全蝎（辛甘平，五钱）　甘遂（辛平，五钱）　铁粉（辛咸平，五钱）
共为末，用姜汁搅糊丸，如绿豆大，以朱砂为衣，食后用姜汤送下三十丸。
●三痫丸
治一切风痰惊痫。法当疏风豁痰，是以用荆芥疏风豁痰。是以用荆芥疏风，白矾豁痰。（亦可治急慢惊风。）
荆芥穗（辛凉，二两）　白矾（酸涩咸寒，半生半枯，一两）　共末，蒸饼丸如黍米大，用朱砂为衣，每以姜汤送下二三十丸。
●本事人参散
治中气亏败，生痰作痫。法当补中豁痰。是以用人参补中气，南星豁痰涎。
人参（甘温，五钱）　南星（苦辛温，一两）　用水一盏，姜三片，冬瓜仁一撮，擂碎同煎，至半盏为度，作三次灌下。
●东垣安神丸
治心火炎上成痫。法当清火热以安神。是以用黄连清火热，朱砂镇心安神，当归养心血，甘草泻火缓急。
黄连（苦寒，二两）　朱砂（甘辛凉，五钱）　生地（甘温，一两）　生草（甘寒，五钱）　当归身（辛甘温，二两）

肿胀门  ***************************
〔论〕
四肢俱肿，谓之肿。惟腹肿满谓之胀。原其所由，尽因湿热而致。叔和虽云藏寒生满病，不过言人藏府虚寒，不克输化水穀所致。其始虽因于寒，其终郁而成热，是以必当以湿热为本，经云：「诸腹胀大，皆属于热」是也。虽然一出于热，但仍有虚实之分，在气在血之异。症因虽多，莫不由中气亏败，运动失常，以致清浊相干，隧道不畅所致。经云：浊气在上，则生肿胀是也。是以丹溪谓：七情内伤，六淫外袭，饮食不节，房劳致虚，以致脾土之官被伤，转输之官失职，胃虽受谷，不能运化，清浊相浑，隧道壅塞，郁而成热，热留成湿，遂生胀满是也。治法在乎补中行湿为主。若得中气充满，自能健运，分布湿热之气为汗为溺，为唾为津，出于诸窍，其肿胀自消。经云：壮者气行则愈是也。再详所挟之因，或行气兼导瘀，或发汗兼利小便，以使湿热上下分消，经云开鬼门洁净府是也。又宜养肺金以制木，使脾无贼邪之患；滋肾水以制火，使肺专清肃之权。患者自当却厚味，断妄想，以防助邪。能如此法而治，无有不瘳者也。
〔肿胀脉法〕
《脉经》曰：关上脉虚者，内胀。又云：迟而滑者，胀。又云：盛而紧者，胀。又云：虚而紧者，胀。
丹溪曰：水肿脉多沉伏。又云：病阳水兼阳症，脉必沉数。阳水之症烦满，小便赤涩，大便闭结。
阴水兼阴症，脉必沉迟。阴水之症，不烦满，大便溏，小便少，不赤涩。又云：凡水病，腹大如鼓，脉实者生，虚者死，洪大者生，虚细者死。《针经》曰：脉大坚而涩者，胀也。
〔治肿胀大法〕
肿胀之症，方书虽有曰寒曰热之不同，曰虚曰实之不一，原其大要，未有不由中气亏败，运动失常，以致水湿等气不得四布所致。大法必在补中行气、疏滞导湿为主，如人参、白术之类为君，苍术、陈皮、茯苓之类为臣，厚朴、木香、木通等为佐。如气下陷，加升麻、柴胡之类以升提之，血虚加血药，痰盛加利痰药，随症加减，无有不效。
如暮宽朝急者，属气虚，四君子汤为主加减。
如朝宽暮急者，属血虚，以四物汤为主加减。
如因痰饮，宜二陈汤，或六君子汤为主加减。
如气实形实壮盛之人，大便或秘，下法亦暂可用。
仲景云：腰以上肿者，宜发汗，腰以下肿者，宜利小便。
东垣云：水肿之症，宜以辛散之，以苦泄之，以淡渗利之，使上下分消其湿。卢氏《医录》谓：水肿之病，乃腐浊之气，渗透经络，以汝溪谷，灌入隧道，血乃因之而化水。法当补脾土以输制之，导肾气以渗利之，使其清者复固，而为血为气为液为津，浊者在上为汗，在下为溺，以渐而消。凡产后浮肿，必在大补气血为主，佐以燥湿之剂。如壅满者，加半夏、陈皮、香附之类，如挟热当清肺金，如麦冬、黄芩之属。
凡胎前肿者，乃因气郁壅遏所致，此但宜顺气安脾，饮食无阻，产后而肿自然消矣。
〔丹溪治肿胀活套〕
肿胀之病，重在脾肾二经，盖人之所以得存生者，水与谷也，水则肾主之，谷则脾主之，故肾虚不能摄水，脾虚不能行湿，且脾与胃相为表里，而胃又为水穀之海。苟中气亏败，则健运失常，手足三焦停滞，经络壅塞，水湿之气渗于皮肤，注于肌肉，而肿胀之症作失。但因多不同，学者当究各类而疗。
如身无热，乃水气在里，则可下。或通利小便，顺气和脾。如症虽应下，然当权其轻重，不可过用芫花、大戟、甘遂等猛烈之剂以损胃气。
如身有热，乃水气在表，可汗。
如风肿者，其症皮粗，麻木不仁，走注疼痛。
如气肿，其症皮厚，四肢瘦削，腹胁膨胀。
如皮肤间有红缕赤痕者，乃血肿也。
如腹胀，初得是气胀，宜行气疏导之剂，如木香、槟榔、枳壳、青皮、陈皮、厚朴之类，久则成水肿，宜行湿利水之剂。
〔治肿胀方〕
●中满分消丸
治一切湿热致成胀满。夫胀满之病，皆因中气有亏，健运失常所致，法当补益中气为本，清湿热疏壅滞为标。经云：中气不足者，补之以甘温。是以用人参、白术、茯苓、甘草补中益气，黄芩、黄连、知母清热，猪苓、泽泻分利水道，用生姜、半夏、砂仁、姜黄、橘红、枳实、厚朴等诸辛温之剂，疏壅滞以消满闷。
人参（甘温，四两）　白术（苦甘温，二两）　茯苓（甘淡平，二两）　炙草（甘温，五钱）　黄芩（苦寒，一两）　黄连（苦寒，二两）　知母（苦甘寒，一两）　猪苓（甘平，一两）　泽泻（甘咸寒，一两）　生姜（辛温，五钱）　半夏（苦辛温，一两）　枳实（苦寒，一两）　砂仁（辛温，五钱）　姜黄（苦辛温，五钱）　橘红（苦辛温，一两）　厚朴（辛温，一两）　为细末，蒸饼丸如梧桐子大。姜汤下七十丸至百丸止。
●济生苏子汤
治胀满喘促烦闷，肠鸣气走，漉漉有声，或大小便不利，脉虚紧而涩者，此乃脾伤气结，运动失常，以致水湿等气不得四布，郁蓄而成。法当补益中气为本，疏通壅胀为标。是以用大枣、人参、甘草、白术等补益中气以健运，大腹皮敛气宽中，木通、茯苓利窍渗湿，苏子、半夏降气定喘，枳实、陈皮、木香、厚朴等行滞气以散肿满。（一本有草果，无茯苓。）
人参（甘温，三钱）　白术（苦甘温，二钱）　大腹皮（辛温，一钱）　炙草（甘温，五分）　木通（甘淡平，八分）　茯苓（甘淡平，一钱）　苏子（辛甘温，七分）　大枣（甘温，二枚）　半夏（苦辛温，七分）　枳实（苦辛寒，七分）　厚朴（苦辛温，八分）　木香（苦辛温，七分）　橘红（苦辛温，一钱）　加姜三片，水二盏，煎服。
●东垣木香顺气汤
治浊气在上则生膨胀。法当升提清气，分利浊气。是以用升麻、柴胡等升提清气，用木香、陈皮、青皮、厚朴等疏导滞气，益智、草豆蔻、生姜、吴茱萸温脾和胃，以散胸胃间郁闷，苍术、半夏燥湿，茯苓、泽泻利小水以渗湿，当归分理气血各归其所。
升麻（苦寒，七分）　柴胡（苦寒，一钱）　木香（苦辛温，七分）　陈皮（苦辛温，一钱）　青皮（苦辛寒，七分）　厚朴（苦辛温，八分）　益智（辛温，六分）　草蔻（辛温，六分）　吴萸（苦辛温，六分）　半夏（苦辛温，八分）　茯苓（甘淡平，二钱）　苍术（辛温，一钱）　泽泻（甘咸寒，一钱）　当归（辛甘温，二钱）　姜三片，水二锺，煎一锺，温服。
●推气丸
治三焦气滞，湿热壅盛而致胀闷。法当行滞气，下湿热。经云：辛以散滞。是以用槟榔、橘红、枳实等诸辛以散滞气。又云：苦以泄漏。故佐黄芩、牵牛等诸苦寒以下湿热。
槟榔（辛温）　橘红（苦辛温）　枳实（苦辛寒）　黄芩（苦寒）　大黄（苦寒）　牵牛（苦辛烈）
上各等分为末，炼蜜丸如梧子大，临卧时白汤下三五十丸。量人虚实加减。
●沉香交泰丸
治湿热之气在上，抑遏清气，郁而不升而为胀满。法当升清气，利浊气。是以用沉香升清气降浊气，木香、厚朴、枳实、橘红、青皮、吴茱萸等散壅滞以疏胀满，白术健脾燥湿，用茯苓、泽泻分利水气，大黄以下湿热，当归理气血，使各归其所。
沉香（辛温，五钱）　木香（苦辛寒，一两）　厚朴（苦辛温，一两）　橘红（辛温，二两）　枳实（苦辛寒，二两）　青皮（苦辛寒，一两）　吴萸（苦辛温，五钱）　白术（甘温，五两）　茯苓（甘淡平，三两）　泽泻（甘咸寒，一两）　当归（辛甘温，三两）　大黄（苦寒，一两）　为末，蒸饼丸如梧子大，姜汤下三五十丸，或七十丸。
●加味五皮散
治四肢水肿，法当行气散水。是以用陈皮、生姜、大腹皮、姜黄等诸辛温以散郁气，赤茯苓、桑白皮、木瓜等以行水湿。一本无陈皮、桑白皮，有五加皮、地骨皮。
大腹皮（辛温，一钱）　陈皮（苦辛温，去白，一钱）　桑白皮（苦甘酸平，一钱）　生姜皮（辛温，一钱）　木瓜（甘酸平，钱半）　赤茯苓（淡平，一钱）　姜黄（苦辛，七分）　水二锺，煎一锺，温服。
●疏凿饮子
治水气遍身，浮肿喘呼，气急烦渴，大小便不利。此乃气滞，蓄遏水湿不得当经所致。法当行气以散水湿。是以用槟榔、大腹皮等以破壅滞之气，椒目、赤小豆、商陆等以行水，泽泻、木通等利小便以渗湿，佐以秦艽、羌活等诸风药以胜湿。
槟榔（辛温，一钱）　大腹皮（辛温，八分）　椒目（苦辛平，一钱）　商陆（辛甘酸平，一钱）　赤小豆（甘平）　茯苓皮（淡平）　泽泻（甘咸寒）　木通（淡平）　羌活（辛温）　秦艽（苦辛温，兼攻风逐水，消浮肿，利小便，各一钱）　水二锺，煎锺半，温服。
●大橘皮汤
治湿热内郁，以致腹胀水肿，小便不利，大便清泄。法当疏壅滞利小便以驱湿热。是以用木香、陈皮、槟榔等以破壅滞，滑石、泽泻、猪苓、白术、茯苓等利小便以渗湿热，甘草、肉桂补中健脾。
木香（苦辛温，七分）　橘红（苦辛温，一钱）　槟榔（辛温，七分）　滑石（甘寒，三钱）　泽泻（咸寒，钱半）　猪苓（淡平，一钱）　茯苓（甘淡平，二钱）　甘草（甘温，五分）　肉桂（辛甘温，三分）　白术（苦甘温，五分）　加姜三片，水三大钟，煎至锺半，温服。
●十枣丸
治四肢水气浮肿，上气喘息，大小便不利。法当逐散水饮。是以用甘遂、大戟、芫花等诸辛苦散水饮以通二便。
甘遂（苦辛寒）　芫花（苦辛温）　大戟（苦甘寒）　上各等分为末，以大枣肉为丸，如梧子大，空心用米饮下二十丸，以利为度。
●加味枳术汤
治气郁痰饮于中，以致心胸坚胀，名曰气肿。法当行气豁痰。是以用枳壳、紫苏、桂心、陈皮、槟榔、桔梗、木香等诸辛味以行滞气，气滞则血凝，故用五灵脂以活凝血，半夏、茯苓豁痰，甘草、白术补中健脾。
枳壳（苦辛温，七分）　桂心（辛甘热，五分）　橘红（苦辛温，一钱）　紫苏（辛温，六分）　槟榔（辛温，二钱）　桔梗（苦辛温，七分）　木香（音辛温，六分）　半夏（辛温，钱半）　茯苓（甘淡平，一钱）　白术（苦甘温，三钱）　五灵脂（苦辛甘平，一钱）　炙草（甘温，五分）　加姜三片，水二锺，煎一锺，温服。
●人参芎归汤
治气血亏败，凝蓄作胀，烦躁，漱水不咽，小便多，大便少。法当行瘀消积，散郁气生新血。是以用五灵脂行瘀血，蓬莪术消坚积，桂心、砂仁、半夏、木香散滞气，人参、甘草益正气，助当归、川芎、白芍等以养新血。
五灵脂（苦甘辛平，一钱）　砂仁（苦辛温，七分）　蓬术（辛温，七分）　桂心（辛甘热，通血脉，五分）　半夏（辛温，一钱）　川归（辛甘温，一钱）　木香（苦辛温，七分）　人参（甘温，一钱）　川芎（辛温，一钱）　白芍（酸寒，一钱）　甘草（甘温，五分）　姜三片，枣二枚，水二锺，煎服。
〔附方〕
●抵当汤　治瘀血肿胀。
●保和丸　治食积胀满。
●三稜消积丸　抵当汤丸　已上俱见伤寒门。
●六君子汤　痰门。
●二陈汤　痰门。
●木香槟榔丸　治气郁成胀。见热门。
●禹功散　舟车丸　三花神佑丸　俱湿门。
●八物汤　虚损门。
●四物汤　见血门。
●四君子汤　见气门。
●丁香脾积丸　三圣散
●实脾饮　厚朴　白术　木瓜　大腹子　木香　草果仁　白茯　乾姜（各一两）　炙草（五钱）　共为末，每一两用水二锺，加姜五片，枣三枚，煎服。
●四磨饮　人参　槟榔　沉香　乌药（各二钱）　浓磨水七分，煎三五沸，服。

郁症门  ***************************
〔论〕
郁者，拂郁而不通畅之谓。盖人之气血冲和，则百病不生，一有所郁，则诸病蜂起。原其所因，未有不由火、热、湿、痰、食、饮、气、血数者窒遏不行所致。治疗之法，不外消导疏利而已。是以经云木郁达之，火郁发之，土郁夺之，金郁泄之，水郁抑之。子和谓：达者，吐之令其条达也；发者，汗之令其疏散也；夺者，下之令无壅遏也；泄者，渗之令其通利也；抑者，制之使无泛漫也。而丹溪又有六郁之论，谓有情欲之抑遏，寒热之交侵，六淫之拂郁，而水之浸渍，酒浆之积聚，湿热之拂结。又有因气郁成热，热郁成湿，湿郁成痰，窒而血不行，血滞而食不化。是以先哲治法，多以顺气为先，盖气顺而郁自解。是以药中多用香附、抚芎之类，以顺其气，诚有至理存焉。学者当熟思之可也。
〔郁脉法〕
大凡郁脉多沉伏，或结，或促代。气郁沉而涩，湿郁沉而缓，热郁沉而数，痰郁弦而滑，血郁芤而结，食郁滑而紧盛。郁在上，则脉见于寸口；郁在中，脉见于关，郁在下，脉见于尺。
《胗家枢要》云：血、气、食、积、痰、饮，一有留滞于其间，脉必因之而止节矣，但当求其有神则吉。
〔治郁大法〕
大抵郁症，总宜顺气。但因多有不同，亦宜分疗，不可不察。
如气郁，脉沉胸胁痛，宜苍术、香附、抚芎之类行之。
如湿郁，脉多沉数，周身走痛，或关节疼，遇阴寒即发，宜苍术、白芷、茯苓、川芎之类为主治。
如热郁，脉沉而数，目瞀，小便数赤，宜桃仁、红花、栀子、青黛、香附、抚芎、苍术之类为主治。
如血郁，脉芤，四肢无力，小便赤，宜桃仁、红花、青黛、川芎、香附之类为主治。
如痰郁，脉弦滑，动则喘，宜海石、香附、南星、瓜蒌仁。
如食郁，左寸平和，右寸紧盛，咽腹胀不能食，宜山楂、神麴、针砂，或保和丸之类为主治。
凡治郁，春加防风，夏加苦参，秋冬加吴茱萸。
凡郁居中，悉以苍术、扶芎开提其气。假令食在气上，气升而食自降。
〔丹溪治郁活套〕
郁者，结聚不得发越也，盖由当升者不得升，当降者不得降，应化者不得化，应行者不得行，传化失常，六郁之病见矣。是以用六郁汤为主加减。
如气郁，主方加乌药、木香、槟榔、枳壳、厚朴等辈。
如湿郁，主方倍苍术，加白术。
如热郁，主方加黄芩、黄连之类。
如痰郁，主方加南星、半夏、贝母、瓜蒌之类。
如血郁，主方桃仁、红花、五灵脂、没药之类。
如食郁，主方加山楂、麦芽、神麴之类。
〔治郁方〕
●六郁汤
治一切郁症。夫郁因气滞不行，郁而成热，热而成湿，湿郁成痰，法当行郁气为主。经云：辛可以散滞。是以用橘红、香附、抚芎、砂仁等诸辛药以行滞气为本。半夏豁痰，用苍术、茯苓理湿，栀子清热，三者为标，佐甘草以和药性。
橘红（苦辛温，一钱）　香附（辛温，七分）　抚芎（辛温，一钱）　砂仁（辛温，七分）　半夏（辛温，八分）　苍术（辛温，一钱）　赤茯苓（甘淡平，解结气，一钱）　栀子（苦寒，七分）　甘草（甘温，五分）　加姜三片，水锺半，煎八分，温服。
●升发二陈汤
治痰郁，火邪于下。法当豁结升发火邪。是以用陈皮、抚芎行滞气，半夏、茯苓豁痰结，柴胡、升麻、防风等升发火邪，佐甘草和药性。
橘皮（辛温，一钱）　抚芎（辛温，八分）　半夏（辛温，钱半）　茯苓（淡平，一钱）　柴胡（苦寒，六分）　防风（辛温，五分）　升麻（苦寒，七分）　甘草（甘温，五分）　姜三片，水二锺，煎一锺，温服。

呕吐门  ***************************
〔论〕
呕吐之症，有实有虚，难执一法而论。是以有因食伤太阴，不能克化而吐者；有因火气上冲而作者；有因胃气伤败，不能容纳者；有因脾病不磨，致胃无由传化而上壅者。虽然种种不同，未有不由火气上炎所致。经云：诸呕吐酸，皆属于火是也。大要重在胃经，盖胃乃水穀之总司，上系咽喉之故。而东垣又分呕、吐、哕为三，而以声物之有无，与夫各经气血多少之殊异。谓呕者，有声有物，气血俱伤，属于阳明，由阳明多气少血之故也；吐者，有物无声，乃血受伤，属太阳，盖太阳多血少气之故也；哕者，有声无物，乃气受伤，属于少阳，多气少血之故也。而河间又谓：胃膈热盛则为呕。其症有三：曰气，曰积，曰寒。皆从三焦为主。盖上焦在胃口，上通天气，主纳而不出。中焦在中脘，上通天气，下通地气，主腐熟水穀。下焦在脐下，下通地气，主出而不纳。故上焦吐由于气分，其状或有声而无物，或声多而物少，或食已而即吐，其脉浮而洪，渴而欲饮水，大便燥结，气上冲胸而作痛。治法在乎降气而和中。中焦吐者，多由于积，其状声物并盛，或食已良久始作，乃由新食触积所攻，其脉洪而长。或先吐而后痛，或先痛而后吐，治法在乎行气去积为先。下焦吐者，由于血分，其症或有物而无声，或物多而声少，或朝食而暮吐，或暮食而朝吐，或小便清而大便秘，其脉沉而迟。治法在乎温中散寒，通其闭塞。而仲景又谓有因伤寒，阳明实热太甚而吐逆者；东垣又谓有胃热而吐者；有胃寒而吐者；有久病气虚，胃气衰甚，闻穀气而哕呕者；有脾湿太甚，不能运化精微，以致清痰流饮郁于上中二焦，时时恶心而吐清水者。众论不同，学者宜求各类而治，不可拘执一法。
〔呕吐脉法〕
《脉经》曰：呕而脉弱，小便后利，身有微热，厥者难治。趺为脉浮胃气虚，寒气在上，嗳气在下，二气相争，但出而不入，其人即呕而不得食，恐怖则死，实缓则瘥。又云：阳紧阴数，其人食已即吐，阳浮而数亦吐。关上脉数，其人即吐。脉弦者，虚也，胃气无馀，朝食暮吐，暮食朝吐，变为翻胃。
〔治呕吐大法〕
凡呕吐症，切不可下，盖逆之故也，必在分因而疗。如久病吐者，乃胃气虚，不能纳穀之故也，宜以人参、黄耆、白术、香附、生姜之类。
如痞闷短气而呕者，乃中气亏也，宜以补中益气汤或调中益气汤之类。
如胃中有热，膈上有痰而吐者，宜以二陈汤加炒栀子、姜汁炒黄连、生姜煎服。
如肝火攻胃而吐者，宜抑青丸。
凡夏月呕吐不止，宜以五苓散加姜汁，入汤调服。如吐虫而呕，宜以黑锡炒成灰，加槟榔末米饮调服。大抵恶心，吐清水者，皆宜以生姜为主，随症佐以他药。
如胃热者，宜以二陈汤加姜汁炒芩连调服。
如挟虚而吐，宜二陈汤加人参、白术、砂仁、藿香之类。
如因多食生冷，以致脾胃不和，呕吐恶心，或头眩，或胃脘懊憹不惺，或发寒热，宜二陈汤加丁香、乌梅煎服。如心下痹而痛者，再加草豆蔻仁。
如恶心呕吐，气盛者，宜导痰汤加姜炒黄连、砂仁、竹茹。
〔丹溪治呕吐活套〕
凡呕吐、嗳气、恶心、吞酸等症，悉以二陈汤加栀子、苍术、川芎、香附、生姜、砂仁、姜炒黄连、山楂、神麴、木香之类选而用之。
如久病及虚人，前方加人参、白术。
如胃寒而吐者，前方加益智、草豆蔻、乾姜、桂心之类，甚者加丁香、附子，去栀子、黄连。
凡呕吐不已，胁痛脾痛，右关脉弦，此木乘土之分，前方加参、术、升麻、柴胡、青皮、川芎、芍药、砂仁、神麴之类。
如时常吐清水，或口乾不喜食，冷涎自下涌上者，乃脾热所致，前方加白术、白芍药、土炒黄连、栀子、神麴、麦芽、生姜，或为丸，或作汤皆可。
如时常恶心，吐清水，心胃作痛，得食暂止，饥则痛甚，乃胃中有蛔，宜以前方加苦楝根、使君子煎服，或用黑锡灰、槟榔末等分，米饮调服。
〔治呕吐方〕
●藿香安胃散
治呕吐恶心，不能饮食，此乃脾胃虚弱所致。法当补中养胃。是以用陈皮、人参补中以健运动，藿香、丁香温胃止呕吐以进饮食。
人参（甘温，五钱）　陈皮（苦辛温，留白，二钱）　藿香（辛温，一钱）　丁香（辛热，六分）　水锺半，煎八分，温服。
●镇骨丸
治中气亏败，肝火上乘而作呕吐。法当补中气为本，理肝火为标。是以用人参、炙草补中气，柴胡、青黛辅黄芩以泻肝火，生姜、半夏散逆气，止呕吐。
人参（甘温，二两）　炙草（甘温，一两）　柴胡（苦寒，一两）　黄芩（苦寒，一两）　生姜（辛温，二两）　半夏（辛温，一两）　青黛（苦辛咸寒，另研为衣，七钱）　为末，姜汁浸，蒸饼丸如梧子大，每食后，姜汤下七十丸。
●白术汤
治中气挟痰作吐。法当补中豁痰。是以用白术、炙草补中，茯苓、半夏豁痰，木香、槟榔散逆气以止呕吐。
白术（苦甘温，一钱）　炙草（甘温，七分）　茯苓（甘淡平，一钱）　半夏（辛温，二钱）　木香（苦辛温，七分）　槟榔（辛温，七分）　生姜水煎服。
●东垣藿香平胃散
治内伤饮食，脾湿壅滞，而作呕吐。法当导宿食，疏壅滞。是以用神麴、砂仁化宿食，厚朴、苍术疏壅滞，藿香、陈皮、生姜和中，散逆气以止呕吐。
神麴（苦辛温，一钱）　砂仁（辛温，八分）　厚朴（苦辛温，八分）　苍术（辛温，八分）　藿香（辛温，八分）　生姜（辛温，二钱）　陈皮（苦辛温，一钱）　用水一锺，煎六分，温服。
●丁附治中汤
治中气亏败之人，飧食生冷不化，以致心腹疼痛，呕哕不已。法当补中散寒。是以用人参、白术、甘草、大枣等以补中气，丁香、附子、乾姜等温胃以散寒，青皮削坚滞，兼助陈皮、生姜等散逆气以止呕吐。
人参（甘温，二钱）　白术（苦甘温，二钱）　大枣（甘温，二枚）　炙草（甘温，七分）　丁香（辛热，六分）　附子（辛热，四分）　乾姜（辛热，六分）　青皮（苦辛温，七分）　陈皮（苦辛温，一钱）　生姜（辛温，三片）　水二锺，煎一锺服。
●东垣茯苓半夏汤
治脾胃虚弱，羁风挟痰，宿食不化而作呕者。法当补中为本，驱风痰导宿食为标。是以用白术补中气，神麴、麦芽消宿食，天麻驱风，茯苓、半夏豁痰，用橘红、生姜散逆气以止呕吐。
白术（苦甘温，二钱）　神麴（苦辛温，八分）　麦芽（甘温，一钱）　天麻（辛平，七分）　茯苓（甘淡平，一钱）　半夏（辛温，一钱）　橘红（苦辛温，一钱）　生姜（辛温）　水二锺，煎一锺服。
●理中丁香汤
治中脘停寒作痛。法当补中散寒。是以用人参、白术、炙草诸甘温以补中，乾姜、丁香诸辛热以散寒，生姜散逆气以止呕吐。
人参（甘温，五钱）　白术（苦甘温，三钱）　炙草（甘温，七分）　丁香（辛热，七分）　乾姜（辛热，七分）　生姜（辛温，十片）　水二锺，煎一锺服。
〔附方〕
●补中益气汤　调中益气汤　并见内伤门。
●二陈汤　导痰汤　并见痰门。
●五苓散　伤寒门。

哮喘门  ***************************
〔论〕
哮喘之症，有实有虚，盖因痰火内郁，厥气上逆所致。但实者气盛而息粗，多系外感；虚者气微而息迟，多由内伤。治疗之法，虚者补之以甘温，实者散之以辛凉，加之以治火治痰之剂，无有不效。学者临症宜深察焉。
〔哮喘脉法〕
大凡喘脉，宜浮迟不喜急数。喘病脉滑而迟者生，涩而数者死。脉数有热，喘咳吐血，上气不得卧者，死。寸口脉伏，胸中有逆气。尺寸俱沉，独关无者，苦心下喘。脉滑而手足温者生，脉涩而四肢寒者死。
〔治喘大法〕
哮喘之症多原痰与火，必须患者薄滋味，安心静养。医者不可纯用寒凉药，必兼散表之剂，亦用因吐法而愈者。但虚怯人，其吐法难以概用。而戴元礼又谓有痰喘、气急喘、胃虚喘、火炎喘四者之分，不可不察。
如痰喘者，但喘便有痰声，宜豁痰为主。
如气急喘者，呼吸急促而无痰声，宜调气为主。
如胃虚喘者，抬肩撷项，喘而不休，宜补中为主。
如火炎上喘者，乍进乍退，得食则减，食已愈鸣，盖由胃脘有实火，膈上有稠痰，得食入咽，稠痰坠下，故喘暂息。久则食入胃中，交助其火，痰火再升，喘愈大作。俗不知此，作胃虚治，及用燥热之剂，以火济火，其误可胜言哉！此症宜降火为主。
凡喘症用阿胶者，须分虚实。若久病发喘，必是肺虚，故必用阿胶、人参、五味之类补之。如新病肺实而发喘者，宜桑白皮、葶苈、麻黄、杏仁之类以泻之。东垣谓：久嗽郁热在肺者，勿用人参。气咳人因服参耆过多而作喘者，宜服三拗汤以泄气。
〔丹溪治喘活套〕
大抵哮喘之症，重在肺经，盖肺主清阳之气，为五藏华盖，而居于上，妙合阴阳，升阳往来，无过不及，命曰平人。苟若六淫七情之侮伤，饮食动作之交会，以致藏气不和，遂使呼吸之气不得宣畅，而哮喘之症作焉。学者在乎各推究其源而疗可也。
如因外邪所干而作者，法当驱散外邪，如三拗汤之类。
如因气郁而作者，宜调气。
如伤脾胃虚而作者，法当温理脾胃。
凡伤风寒而作者，其上必气急有声，不得卧，或声不出。宜三拗、华盖散、九宝汤、神秘等汤选而用之。
或因痰而作喘者，宜四磨汤、苏子降气汤之类。
凡虚喘，脉必微，色青黑，四肢厥，小便多，宜以活人五味汤，或四磨汤之类。
凡短气而喘者，乃因火热伤气所致，不可骤用苦寒之药。盖火盛，故宜佐以辛散之剂。
凡痰壅喘，亦令短气，宜导痰汤、千缗汤之类。
凡自小腹下火起而上作喘者，乃阴虚，宜降火，当以四物汤加黄柏、知母及枳壳、半夏。
凡上气喘而燥者，为肺胀，宜作风木汗之而可愈。
凡气虚作喘者，宜人参、黄耆、麦门冬、地骨皮之类。
大凡喘症因火者，宜降火清金；因痰者，宜豁痰降气。
凡喘症，诸药未效，宜以椒目，不拘多少，研极细末，以生姜汤调服二三钱以劫之。
又一法：用萝卜子不拘多少，蒸熟为君，佐以皂角烧灰，等分为末，用生姜汁同炼蜜为丸，如梧子大，每噙化三五十丸。
凡治喘与嗽，多用五味子者，盖因五味能生津止渴，润肺益肾。但有南北之分，如治劳嗽者，宜用北五味；风邪在肺嗽者，宜用南五味。
〔治哮喘方〕
●济生葶苈散
治肺气壅盛作喘。法当疏泄肺邪。是以用桑白皮泄肺邪，瓜蒌仁、桔梗润肺利气，葶苈、薏苡仁保肺定喘，甘草、升麻泻火清热，葛根发散表邪。
桑皮（苦酸寒，一钱）　瓜蒌仁（苦辛温，七分）　桔梗（苦辛温，载诸药不令下流，七分）　葶苈（苦辛寒，钱半）　薏苡仁（甘温，八分）　生草（甘寒，五分）　升麻（苦寒，六分）　葛根（苦甘凉，一钱）　水二锺，姜三片，煎一锺服。
●华盖散
治风寒外束，喘嗽胸满身重。法当散表寒为本，降逆气定喘嗽为标。是以用麻黄发表，桑白皮泻肺实以定喘嗽，用苏子、陈皮降气，佐茯苓以豁火痰。一本有杏仁、甘草。
麻黄（苦辛温，二钱）　桑皮（苦酸寒，一钱）　苏子（辛温，一钱）　青皮（辛温，八分）　赤茯（甘淡平，一钱）　水一锺，煎六分服。
●九宝汤
治嗽而身热，发喘恶寒。此乃风寒外束所致，盖皮毛乃肺之合，外受风寒，则肤腠闭密，腔中阳气不得疏泄，郁而为热，是以发热。遇寒则腠理愈密，热愈拂郁，故此恶寒。火热不得疏越，上炎而作喘嗽。法当发散表寒为本，疏利肺气为标。故用麻黄、桂枝发散表邪，大腹皮、薄荷、苏子、橘红等疏利肺气，桑白皮、杏仁以散肺邪，生草泻火和药。
麻黄（苦辛热，钱半）　桂枝（辛甘热，八分）　大腹皮（苦辛温，宽中，八分）　薄荷（辛凉，七分）　苏子（辛温，一钱）　橘红（苦辛温，一钱）　杏仁（辛甘温，八分）　桑白皮（苦酸寒，钱半）　生甘草（甘寒，五分）　加姜三片，葱白三根，水二锺，煎一锺服。
●活人书五味子汤
治肺气虚败发喘。法当滋补肺气为主。是以用五味子、人参、麦门冬、杏仁等润肺益气，橘红、生姜开郁，大枣补中益肺之母气。
人参（甘温，一钱）　五味（甘酸温，钱半）　麦冬（甘寒，一钱）　杏仁（辛甘温，一钱）　生姜（辛温，五片）　大枣（甘温，三枚）　水煎服。
●三拗汤
治鼻塞声重，语音不出，咳嗽喘急。此乃风寒外袭所致。法当驱散外邪。是以用麻黄发表驱外邪，杏仁泄肺实降逆气，以止喘嗽，生草泄火和药。
麻黄（苦辛热，去节，三钱）　杏仁（辛甘温，不去尖，钱半）　生甘草（甘寒，五分）　加姜五片，水锺半，煎八分，温服。
●四磨汤
治七情郁结，上气喘急。法当散郁为本。经云：辛以散之。是以用槟榔、台乌、沉香诸辛剂散郁降气，人参润肺益气。
槟榔（辛温，一钱）　台乌（辛温，八分）　人参（甘温，二钱）　沉香（辛温，七分）　用水二锺，将上三味磨化，加入沉香末服。
●神秘汤
治肺气亏败，壅塞喘急。法当润肺为本，疏利壅塞为标。是以用人参、五味补肺益气，橘红、桔梗、紫苏疏利壅塞。
人参（甘温，四钱）　五味子（甘酸平，钱半）　桔梗（甘温，七分）　紫苏（辛温，八分）　橘红（苦辛温，一钱）　用水锺半，煎一锺服。
●又方
治寒包热而作痰喘。法当散外寒，清内热，利滞气以豁痰。是以用麻黄发表寒，黄芩清内热，枳壳、桔梗、紫苏利滞气，助半夏豁痰，杏仁降气定喘，甘草泻火和药。
麻黄（辛甘热，钱半）　黄芩（苦寒，一钱）　枳壳（苦辛温，八分）　桔梗（辛温，六分）　紫苏（辛温，八分）　杏仁（辛甘温，七分）　生草（甘寒，七分）　半夏（辛温，一钱）　水锺半，煎八分服。冬月加桂枝。
〔附方〕
●苏子降气汤　见气门。
●四物汤　见血门。
●千缗汤　二陈汤　导痰汤　并痰门。

疝门  ***************************
〔论〕
疝症，经书分寒、水、筋、血、气、狐、㿗七种，形元相殊，因必不一，而治法有不同焉。是以寒疝囊冷，结硬如石，阴茎不举，或控肾丸痛。原其所由，或得之坐卧湿地，或寒冷涉水，踏冰履雪所致，治宜辛温之剂散之。水疝肾囊肿痛，时出阴汗，或囊肿如水晶，或囊痒而出黄水，或小腹按之作水声。其由或得醉酒饮水，或房劳汗出，而为风寒湿气乘之，聚于腹中而作，治法宜以驱风散寒之剂为主治之。筋疝阴囊肿胀，或溃为脓，或囊急筋缩，或茎中作痛，痛极则痒，或放纵不收，或出白物如精，随溲而下。其由或得房室劳伤及伎巧所致，治法宜滋肾水以降心火。血疝状如黄瓜，在小腹两傍，横骨两端，约纹中乃得。大燠之时，过劳动作，以致气血溢经，渗入腹囊，留而不去，结成痈肿，脓少血多，宜以行血活气之剂为主治。气疝则上连肾俞，下及阴囊，乃得于号哭忿怒，伤动肝经，沉结于囊内，治法宜以散气为主治。狐疝状如仰瓦，卧则入于小腹，行立出腹入囊，如狐昼出穴而溺，夜入穴而不溺之义。其所致之由，与气疝同，宜以逐气流经之剂下之。㿗疝，囊大如升斗，不痒不痛，乃得土地卑湿之处，为寒湿之气所袭而致，治法宜逐湿散寒为主。状症多端，方书皆谓专属于足厥阴肝之一经，则肝与胆春升之气相表里，循胁挟目，则当病目黄胁痛，又何必聚于小腹之下而为疝哉？而《内经》又谓曰任之为病，内若结，男子为七疝之文。或以肝主筋，而阴囊则属肝，重肝经则可，若专肝经则不可。盖肝肾俱属于下，与冲脉相附，会于阴器，由各经原有郁热，而阴囊则下，与冲脉相附，会于阴器，由各经原有郁热，而值寒湿之气所袭，郁热不宣，下流于囊而为疝。大法宜乎疏郁散寒为主，如《金匮》乌头桂枝汤、沉香桂附丸之类可也。又有木肾之症，由人嗜欲内戕，肾元虚乏，阴阳不交，水火不济，沉寒痼冷，凝滞其间，胀大作痛，顽痹结硬，又不可专用燥热。宜当温养正气，使其荣卫流通，其症自愈。经云：养正而邪自除是也。又有小儿得此症者，名曰偏坠，由其父之年老，或年少多病，阴痿精怯，强力入房，因而得子，乃禀胎气，甚是难治，惟筑宾一穴，有灸之而愈者，学者不可不详究焉。
〔疝脉法〕
《内经》曰：肝脉大急沉为疝。心脉滑搏急为心疝。肺脉沉搏为肺疝。三阳急为瘕，三阴急为疝。阳明脉滑则病心风疝。《脉经》曰：寸口脉弦而紧，弦则卫气不行，卫气不行则恶寒，紧则不欲食，弦紧相搏，则为寒疝绕脐痛。若发则自汗出，手足厥寒，其脉沉紧，乌头汤主之。
〔治疝大法〕
夫疝之病，由肝经并任督肾冲五脉交贯之地郁结而成，男子气泣为疝，女子血泣成症，故《难经》谓：任之为病，若内结，男子为七疝，女子为瘕聚是也。原其大要，始内郁结热在经，加以寒冷外束，郁热不得疏泄，是以胀硬作痛。治法大要宜乎升散之剂，佐以咸寒之药，如茴香、橘核、栀子、乌、附之类，不可偏任大热之药及补药。
〔丹溪治疝活套〕
凡七疝之症，用热药治之，须以寒凉之剂监佐。不然，久则必生变症。大抵宜以二陈汤加枳实、橘核、山楂、茴香、姜汁之类为主方加减。
如有瘀血作痛，宜主方加玄胡索、桃仁之类。
如气郁作痛，主方加没药、楝实之类。
如六脉沉细，手足厥冷，主方加附子、乾姜、肉桂之类。
如控睾丸痛甚者，加荔枝核、乳香、没药。或只用此三味为细末，以主方煎成汤调服。
如木肾肿大如斗升者，主方去甘草，加海藻、昆布、荔枝核、川楝子等为末，以顺流水调服，作丸亦可用。
如小肠气引肾核作痛，用苍术、陈皮、川楝子各二钱半，紫苏钱半，甘草五分，酒水各一锺，连须葱白五根，煎作半，温服。
〔治疝方〕
●正宗桃仁散
治食积、瘀血、湿热下流，郁而为疝。法当驱瘀血导积为本，清湿热疏郁为标。是以用桃仁行瘀血，山楂导食积，枳实、吴茱萸以散郁结，栀子清湿热。
桃仁（苦辛温）　山楂（甘酸温）　枳实（苦辛寒）　吴茱萸（苦辛温）　栀子（苦寒）　等分为末，顺流水煎，生姜汤调三五钱服。
●沉香桂附丸
治疝作引心腹俱痛，便利无度，手足逆冷。此乃沉寒痼冷为病，法当疏散寒气。经云：辛以散之，热可胜寒。是以用沉香、茴香、良姜、官桂、吴茱、附子、乾姜等诸辛热疏郁以散寒。
沉香（苦甘温，五钱）　茴香（辛甘温，一两）　良姜（辛热，一两）　官桂（辛热，二两）　吴萸（辛热，一两）　附子（辛热，一两）　乾姜（辛热，一两）　乌头（辛热，一两）　共为细末，用醋糊丸，如梧子大，米饮下五七十丸。
●东垣吴萸汤
治一切寒疝。法当疏郁散寒。是以用吴茱萸、细辛、肉桂、良姜、乾姜、乌头诸辛热疏郁以散寒。寒无不伤血，故加当归救血分，理气血各归其所。
吴萸（苦辛热，二钱）　细辛（辛热，七分）　肉桂（辛甘热，一钱）　良姜（辛热，七分）　乌头（辛热，一钱）　乾姜（辛热，七分）　归尾（辛甘温，七分）　水煎，温服。
●天台乌药散
治小肠痛引及腹脐。此乃寒涩，其气不通所致。法当散寒行气。是以用良姜、附子以散寒，助乌药、茴香、槟榔、川楝子、青皮、木香等以疏郁。
良姜（辛热，五钱）　附子（辛热，五钱）　乌药（辛温，一两）　槟榔（辛温，七钱）　茴香（辛甘温，二两）　青皮（苦辛寒，一两）　川楝（苦温，一两）　木香（苦辛温，七钱）　为细末，温酒调三五钱。一本有巴豆，无附子。
●济生瞿子汤
治膀胱蓄热，小便不通，以致小腹膀胱作痛。法当疏泄膀胱蓄热。是以用猪苓、茯苓、冬葵子、瞿麦、木通、车前、滑石等诸淡渗，疏窍利水以导蓄热，黄芩、生甘草以泻火，用枳实以疏下焦郁气。
猪苓（甘淡平，一钱）　赤茯（甘淡平，二钱）　冬葵子（甘平，二钱）　滑石（甘寒，二钱）　瞿麦（苦辛平，一钱）　木通（甘淡平，一钱）　车前（咸寒，二钱）　黄芩（苦寒，一钱）　生草（甘寒，七分）　枳实（苦辛寒，钱半）　加姜三片，水煎，空心服。
●补中丸
治元气亏败，寒湿乘虚内袭，以致胸膈痞塞，小腹疼痛。法当补中益元气为主，散寒胜湿为标。是以用人参、白术、黄耆等补中以益元气，附子散寒，羌活、木瓜、茯苓等渗水胜湿，沉香、紫苏等疏郁气而除痞塞，甘草和药。
人参（甘温，四两）　白术（苦甘温，三两）　黄耆（甘温，三两）　炙草（甘温，五钱）　赤茯（甘淡平，二两）　木瓜（甘酸平，一两）　附子（辛热，五钱）　沉香（苦甘辛，五钱）　羌活（辛温，风能胜湿，兼为足阳明经引表药，七钱）　紫苏（辛温，七钱）
炼蜜丸如梧子大，每空心用姜枣汤下五七十丸或百丸。
●宝鉴蒺藜汤
治外寒束郁热于内。治当清热郁为本，散寒气为标，用栀子、蒺藜清郁热，附子散寒气。
栀子（苦寒，炒，七钱）　蒺藜（苦辛平，七钱）　附子（辛热，一钱）　水煎，温服。
●橘核散
治一切疝症。盖疝症由郁热为寒气所束而致。法当疏郁热为本，散寒湿为标。是以用橘核之辛，辅栀子之寒以疏郁热，吴茱萸、川乌等以散寒滞，寒束则血泣，故加桃仁以行涩血。一本有柴胡、牡丹皮。
橘核（苦辛温，二两，另研末）　栀子（苦寒，炒，五钱）　桃仁（苦甘平，五钱，另研成泥）　吴茱萸（苦辛热，一两）　川乌（辛热，五钱）　共为末，每空心用姜汤调三五钱服。
●肾气丸
治肾虚疝作。法当温补肾元。是以用胡芦巴、破故纸温补肾元，茴香、吴茱萸、木香等以疏郁滞。
胡芦巴（苦甘辛温，一两）　破故纸（苦甘辛温，一两）　茴香（辛甘温，两半）　吴茱萸（苦辛热，一两）　木香（苦辛温，五钱）　共为末，以萝卜汁丸如梧子大，每空心用盐汤下五七十丸。
●又方
治食积湿痰郁结为症。法当疏豁痰湿，消导食积。是以用南星、半夏、苍术、白芷以燥湿痰，神麴、山楂导食积，用昆布、海藻软坚疝，吴茱萸、橘核以疏郁滞。
南星（苦辛温，二两）　半夏（苦辛温，一两）　白芷（辛温，一两）　苍术（辛温，两半）　神麴（苦辛温，二两）　山楂肉（甘平，一两）　昆布（咸平，七钱）　海藻（咸平，七钱）　吴萸（苦辛温，两半）　橘核（苦辛温，三两）　共为末，酒糊丸服。
●又方
治木肾。此乃肾元亏败，不能疏导，水湿郁聚而成。法当补肾疏郁以导积湿。是以用黄柏、枸杞益肾，苍术、南星、半夏燥湿，山楂、神麴导积，白芷、吴萸散郁，昆布软坚，滑石利窍。
黄柏（苦辛寒，四两）　枸杞（甘温，三两）　苍术（辛甘温，一两）　南星（辛温，一两）　半夏（辛温，两半）　山楂肉（甘酸，二两）　神麴（苦辛温，一两）　白芷（辛温，一两）　吴萸（苦辛热二两）　昆布（咸平，一两）　滑石（甘寒，二两）　为末，酒糊丸，如梧子大，每空心盐汤下五七十丸。
〔附方〕
●二陈汤　痰门。
●乌头桂枝汤　乌头　桂心（各八两）　共为末，每用一两，水二锺，煎一锺服。
●沉香桂附丸　沉香　附子　川乌　乾姜　良姜　官桂　茴香　吴萸（各一两）　共为末，用醋糊为丸，每空心饮汤下一百丸。

汗门  ***************************
〔论〕
汗乃津液之属，非湿不成，非热不作，由甑中烧酒相似，非汤火蒸淘，不能成液，必以湿热为主，随其何经湿热则作是经之汗。经云：饮食饱甚，汗出于胃；惊而夺精，汗出于心；持重远行，汗出于肾；疾走恐惧，汗出于肝；摇体劳苦，汗出于脾是也。共中又有自汗、盗汗之症。自汗者，由胃气虚败不能荣护皮毛，以致腠理疏豁，津液外泄，名曰自汗；盗汗者，由阴血亏败，阳气乘之，陷入阴中蒸淘所致。盖人寤则阳气浮于肌表，寐则阳气内行，乘阴之虚下入阴中，蒸逼汗出，名曰盗汗，寤则阳气返表而汗亦收。治疗之法，自汗宜补阳益胃为主，盗汗宜补阴清热为主。又有心虚冷，汗自出者，理宜补心元以清阴翳。又有阴虚火动而汗出者，法当壮肾水以制阳光，学者宜各究详，毋执一端。
〔汗脉法〕
《脉经》曰：脉大而虚，浮而涩者，汗。在寸为自汗，在尺为盗汗。又云：伤寒脉阴阳俱紧，当无汗，苦自汗者，乃亡阳也，死不治。
〔治汗大法〕
汗症有四：曰自汗，盗汗，火气上蒸脾湿，痰火内蒸，皆能作汗。学者必在分因而治。
如自汗，属胃气虚，宜调卫汤为主加减。
如盗汗，属荣血虚，宜补益丸为主加减。
如火气上蒸脾湿，宜凉膈散为主加减。
如火痰内攻，宜二陈汤为主加减。
〔丹溪治汗活套〕
心之藏于内者为血，发于外者为汗。汗乃心之液，未有不由心气虚所致。阴虚阳必凑之，发热而汗出者，阳虚阴必乘之，发厥而汗出者，皆由阴阳偏胜之所致。治疗之法，在敛心气益肾水，阴阳调和，则汗症自愈矣。
仲景桂枝汤，治外感风寒自汗之圣药。
黄耆建中汤，治外感系气虚自汗之药。
东垣补中益气汤，治内伤挟气虚之药。若六脉浮濡而虚者，少加附子。
如左寸脉浮洪而自汗者，乃心火炎也，以补中益气汤倍参耆，加麦冬、五味、黄连之类各钱半。
如右关脉浮洪无力而自汗，宜补中益气倍参耆。
如左尺脉浮洪无力而自汗，乃水亏火盛，以补中益气汤加黄柏、知母各五分，熟地一钱。
如左关脉浮弦而自汗，宜补中益气汤加桂枝、白芍各五分。若不挟气虚自汗，桂枝汤可用。
如右尺脉浮数无力自汗，或盗汗，乃相火挟君火之势克伐肺金。以补中益气汤加黄连、黄芩、黄柏各五分。或只用当归六黄汤亦可。
凡内伤及一切虚损之症，自汗不收者，宜以补中益气汤为主，或少加附子、麻黄根、浮小麦，多有获效。但其中柴胡、升麻俱宜蜜炒，以缓其升发勇悍之性，惟止使其引参耆至肌表耳。
〔治汗方〕
●调卫汤
治卫气亏败，湿热内攻，口渴自汗，不任风寒。法当补中益卫气为主，清湿热止渴为标。是以用白术补中，黄耆益卫气实腠理，不令汗泄，麻黄根以止汗，羌活驱风。汗多不无损耗阴血，故加归身、地黄、红花、苏木以理阴血，麦冬、五味生津止渴，生草、黄芩泻火清热，猪苓渗湿。
白术（苦甘温，二钱）　黄耆（甘温，五钱）　麻黄根（辛热，一钱）　羌活（辛温，七分）　川归（辛甘温，一钱）　生地（甘寒，一钱）　红花（甘酸温，八分）　苏木（甘平，七分）　麦冬（苦甘寒，七分）　五味（甘酸平，五分）　生草（甘寒，五分）　黄芩（苦寒，七分）　猪苓（甘淡平，八分）　水二锺，煎一锺，温服。
●河间当归六黄汤
治阴虚热乘，盗汗淋漓。法当滋阴清热。是以用当归、地黄滋阴血，黄连、黄芩、黄柏胜火热，黄耆实腠理以止汗。
当归（辛甘温，三钱）　生地（甘寒，二钱）　熟地（甘温，二钱）　黄芩（苦寒，七分）　黄连（苦寒，七分）　黄柏（苦辛寒，七分）　黄耆（甘温，四钱）　用水二锺，煎一锺，温服。
●东垣麦煎汤
治表虚汗泄不止。法当益卫气为本，止汗为标。是以用黄耆益卫气以实腠理，牡蛎、麻黄根、浮小麦以止盗汗。
黄耆（甘温，五钱）　牡蛎（咸寒，钱半）　麻黄根（辛热，钱半）　浮小麦（一撮）　用水二锺，煎一锺，温服。
●正气汤
治阴虚盗汗。法当滋阴泻火。是以用黄柏、知母等以滋阴，佐生甘草以泻火。
黄柏（苦辛寒，五钱）　知母（苦辛寒，四钱）　生甘草（甘寒，一钱）　用水二锺，煎一锺，食前热服。
●大补黄耆汤
治虚弱汗泄。法当补益气血。是以用人参、白术、茯苓、甘草等补中益气，当归、川芎、熟地等养血，山茱萸、肉苁蓉补精元，黄耆益卫气实腠理以止汗，防风以行黄耆之功，肉桂通血脉和荣卫兼止汗，且助五味以补肾元。
人参（甘温，一钱）　白术（苦甘温，一钱）　白茯（甘淡平，八分）　炙草（甘温，五分）　当归（辛甘温，一钱）　川芎（辛温，七分）　熟地（甘温，一钱）　山萸（酸温，一钱）　肉苁蓉（甘辛咸温，八分）　黄耆（甘温，二钱）　北五味（甘酸平，八分）　肉桂（辛甘热，六分）　防风（辛温，七分）　加姜三片，枣二枚，水二锺，煎一锺，温服。
●玉屏风汤
治一切自汗，由卫气亏败而致。法当滋补卫气，是以用白术补中，助黄耆益卫气实腠理以止汗，助防风以行黄耆之功。
白术（苦甘温，二钱）　黄耆（甘温，五钱）　防风（辛温，一钱）　加姜三片，水二锺，煎一锺服。
〔附方〕
●补中益气汤　内伤门。
●补阴丸　虚损门。
●凉膈散　热门。
●二陈汤　痰门。
●黄耆建中汤　桂枝汤　并伤寒门。

怔忡惊悸门  ***************************
〔论〕
怔忡者，心中憷惕而不宁静之谓也，且有惊恐之状，皆心血有亏所致。原其所由，有因思想过度，心君不宁，神灵不安而致者；有因稠痰积饮，留结于心胸之间而致者。各有不同，治法亦难执一。是以心血不足者，在乎养血安神为主；痰饮所致者，清痰理气为先。学者在乎通变，幸毋胶执可也。
〔怔忡脉法〕
寸口脉动而弱，动则为惊，弱则为悸。趺阳脉微而浮，浮为胃气虚，微则不能食，此乃恐惧之脉，忧迫所致。寸口脉紧，趺阳脉浮，胃气虚，是以悸。肝脉暴动，有所惊骇。
〔治怔忡惊悸大法〕
怔忡惊悸之症，肥人多是痰火冲心，瘦人多是心血不足。故在肥人，宜理气导痰为先；在瘦人，当补血养心为要。
〔丹溪治怔忡惊悸活套〕
人之所主者心，心之所养者血，心血一亏，神气不守，是以怔忡惊悸之症由是而生矣耳。或闻大声，目忽见异物，遇险临危，触事丧志，或心虚停水，水气凌心，心火恶之，皆能致此，当要分因而疗。
如血不足而作者，宜养血为先，宜四物汤为主加减。
如因惊悸而致者，当安神为主，宜朱砂安神丸为主加减。
如痰迷心窍，以二陈汤加金玉琥珀煎汤，下定志丸。
如水气凌心而作者，宜逐水消饮为主。
凡心跳，亦属血少，宜四物汤送朱砂安神丸及养心汤之类。或问：人当惊恐后，何故作此症？盖惊则神出其舍，神舍空虚，痰气上乘所致，亦宜用养心汤为主加减。
〔治怔忡方〕
●温胆汤
治一切痰郁以作惊悸者。法当疏郁豁痰为主。故用半夏、橘红、生姜、枳实豁痰疏郁，竹茹清热，生草泻火。
半夏（辛温，一钱）　橘红（苦辛温，八分）　生草（甘寒，一钱）　生姜（辛温，五片）　枳实（苦辛寒，钱半）　竹茹（二钱）　水二锺，煎一锺，食后温服。
●养心汤
治肥人气虚挟痰惊悸。治宜补气豁痰为主，安神定气为标。是以用人参、黄耆、甘草以补气，茯神、远志、柏子仁、酸枣仁等，安心神以定惊悸，佐桂心、川芎以导血脉，五味、半夏清金以豁痰。
人参（甘温，二钱）　黄耆（甘温，钱半）　甘草（甘温，五分）　茯神（甘平，八分）　远志（苦温，七分）　柏子仁（辛平，八分）　酸枣仁（酸平，一钱）　桂心（辛温，五分）　川芎（辛温，八分）　五味子（甘酸平，七分）　半夏（苦辛温，七分）　用水二大钟，煎一大钟，温服。
●定志丸
治心气不足，恍惚多忘。故用菖蒲通心神，引人参以补心气，茯神、远志安心神以定恍惚。
菖蒲（苦辛温，五钱）　人参（甘温，一两）　茯神（甘平，一两）　远志（苦辛温，五钱）　炼蜜为丸，如梧子大，以朱砂为衣，每食后用白汤送下五七十丸，日进三服。
●八味定志丸
治症同前。用菖蒲以通心神，人参、白术、茯苓以补心气，远志、茯神、牛黄安神定悸，麦门冬以清烦热。
人参（甘温，一两）　白术（苦甘温，一两）　白茯（淡平，一两）　菖蒲（苦辛温，七钱）　远志（苦温，五钱）　茯神（甘平，一两）　牛黄（苦凉，三钱）　麦冬（甘温，一两）　炼蜜丸梧子大，朱砂为衣，每食后白汤下三五十丸。
●又方
治心役过度，致血不生而成惊悸之症。宜安心养血为主。故用朱砂以安心神，归身、白芍、侧柏叶、川芎以养心血，用陈皮调气，黄连清心热，助甘草以泻火。
朱砂（甘辛凉，五钱）　白芍（苦辛寒，七钱）　归身（辛甘温，一两）　川芎（辛温，五钱）　侧柏（苦辛凉，兼引归等诸药入心经以生血，一两）　陈皮（辛温，五钱）　黄连（苦寒，五钱）　生草（甘寒，五钱）　共末，猪心血为丸，以菖蒲汤下三五十丸。
〔附方〕
●朱砂安神丸　治血虚心跳惊悸。见热门。
●归脾汤　治思虑过度，劳伤心脾，健忘惊悸。

健忘门  ***************************
〔论〕
健忘之症，乃神思不舒，精神短少，为事有始无终，言谈不知首尾。原其所由，尽因忧思过度，致伤心血，心无血养，神气不全所致。治法宜用归脾汤，多有获效。学者宜致思焉。
〔健忘脉法〕
〔治健忘大法〕
〔丹溪治健忘活套〕
俱见怔忡门。
〔治健忘方〕
●六神三黄金箔丸
治七情伤心，以致心血不生，遂令心神恍惚。法当益血安心神。是以用当归、地黄养心血，黄连清心热，远志、茯神、菖蒲、牛黄、辰砂、金箔等以安心神以定恍惚。
川归（辛甘温，一而）　生地（甘寒，三两）　黄连（苦寒，一两）　牛黄（苦平，五钱）　茯神（甘平，一两）　辰砂（甘平，五钱）　金箔（辛平，三十片）　远志（辛温，五钱）　菖蒲（苦辛温，五钱）　共为末，用猪心血为丸，如黍米大，用金箔为衣，每白汤送下五七十丸。
〔附方〕
●归脾汤　血门。
●温胆汤　定志丸　朱砂安神丸　八味定志丸　以上俱怔忡门。

邪祟门  ***************************
〔论〕
邪祟之症，皆由气血不足，心神亏败，邪气乘虚所袭而致。又有痰火上冲，迷塞心窍，阻窒经隧，妨碍升降，以致十二官各失其职，而言动视听皆虚妄，似乎邪祟之状。若以邪祟治之，必死不救。盖由内火拂郁不得外泄，加之符水之寒闭密，肤腠火热愈不得舒，其热愈炽。兼加法尺之声以惊其神，内外搔扰，不得宁息，神愈不安，是以多致不救。医者患家两宜审焉。
〔邪祟脉法〕
脉乍疏乍数，乍大乍小，或促或结，皆邪脉也。
脉紧而急者，遁尸。
〔治邪祟大法〕
邪祟之症，皆由正气亏败，邪乘虚入，必须补正气养心神为是。故经云：邪之所凑，其气必虚。养正而邪自除是也。
〔丹溪治邪祟活套〕
邪祟之症，在内必须养正气，在外以秦丞相灸鬼法治之。其法以大拇指并齐，用细麻绳缚定，以大艾炷置于两甲界及两指角肉际周围，一齐著火，灸七壮，神效。但著火必要四面一齐同烧著艾，如有一处不著，即无效也。
〔治邪祟方〕
●辟邪丹
治一切邪病。皆由正气亏败，邪乘虚入。法当养正气安心神为主。是以用人参、白术以养正气，茯神、远志、石菖蒲、辰砂、金箔、牛黄等以安魂魄镇心神，苍术、雄黄、麝香等辟邪气，鬼箭羽、桃奴等以杀鬼魅，当归以养心血。
人参（甘温，三两）　当归（辛甘温，二两半）　白术（苦甘温，三两）　茯神（淡平，二两）　桃奴（苦辛平，五钱）　麝香（辛温，五钱）　远志（苦辛平，一两）　牛黄（苦寒，五钱）　菖蒲（苦辛温，一两）　金箔（辛平，三十片）　雄黄（辛平，五钱）　辰砂（辛平，五钱）　苍术（辛甘温，两半）　鬼箭羽（五钱）　共为末，酒调，米糊丸如龙眼大，用金箔为衣，临卧时用木香煎汤化下一丸，或二丸，或三丸，以绛纱囊盛五十丸，悬于床帐中。
〔附方〕
●二陈汤　千缗汤　导痰汤　俱见痰门。


卷之十  ——————————————————————————————————————————————————————————————————————————————————————————

黄疸门  ***************************
〔论〕
黄疸之症，方书有酒、食、大饥、女劳、失治五者之分。谓失治者，因伤寒热病，阳明内实，以致湿热郁甚所致。饥疸，大饥入浴，以致水湿之气乘虚入袭，蓄热而成。食疸，因饱食过度，以致脾土被伤，不能输布水谷之气，湿热壅郁于内而成。女劳，因炎天夏月房事之后，即便澡浴，以致水湿之气乘虚内伏而致。其因虽有五者之分，所致不过总一湿热。是以先哲皆用茵陈五苓散、茵陈汤、茯苓渗湿汤之类，俱可取效。而戴元礼谓：五疸之中，除穀食疸量其虚实下之，余疸皆宜利小便为主，兼之汗法，使上下分消其湿热，学者宜自详焉。
〔黄疸脉法〕
《脉经》曰：凡黄疸，寸口近掌无脉，口臭黑色，俱不可治。又云：脉沉，渴欲饮水，小便不利，必发黄也。又云：酒疸者，或无热，清言了了，腹满欲吐，鼻燥，其脉浮者，先吐之；沉弦者，先下之。酒疸下之久，为黑疸，目清面黑，心头如啖蒜薤之状，大便黑，皮肤四肢不仁，其脉浮弱，颜色微黄者，难治。又云：谷疸，寸口脉微而弱，微则为恶寒，弱则为发热。当发不发，骨节疼痛；当烦不烦，而极汗出。趺阳脉缓而迟，胃气反强，饥则烦满，满则烦热，客热消穀，食已则饥，谷强肌瘦，名曰谷疸之症。
〔治黄疸大法〕
黄疸之症，丹溪谓不必分五因，同是一湿热，如盫曲相似。轻者以小温中丸，重者以大温中丸，如热多加黄连，湿多用茵陈五苓散，积重加食积之药，随其所见症而疗。戴氏谓倒仓法亦可治疸病。
如色如熏黄，一身重病，乃湿甚，宜理湿为本。
如干熏燥，小便或利，四肢不沉重，渴而引饮，乃热胜，宜栀子、柏皮之类。
如湿黄，四肢沉重，小便或不利，渴而不欲饮，宜大茵陈汤。
如寒热往来，一身尽黄，宜小柴胡合栀子汤。
如挟瘀血发黄，宜抵当汤。实壮者，桃仁承气汤亦可用。
如伤寒发黄者，宜仲景法，在表汗之，在里下之。
〔丹溪治黄疸活套〕
黄疸之病，乃脾胃二经湿热壅盛所致，当究所因，分利为本。凡诸疸，口淡怔忡，耳鸣脚软，微寒发热，小便白浊，此为虚症，宜用四君子汤吞八味丸，不可过用凉剂强通小便，恐肾水枯竭久，而面黑黄色及作渴者，不治。如不渴者，可治。
凡疸症，通身面目萎黄，宜生料五苓散加茵陈，或小柴胡加茵陈、茯苓、枳实，少佐朴硝，或济生茵陈汤，或《千金方》东引桃根细者，煎汤空心服。
如谷疸，食已头悬，心中不安，乃胃气蒸冲所致，宜小柴胡加穀芽、枳实、厚朴、山栀、大黄。或用济生谷疸丸。
如酒疸身目黄，心中懊憹，足胫满，尿黄，面黄而赤斑，乃酒热过度而致，宜小柴胡、茵陈、豆豉、大黄、葛花。若脉微数，面目青黑，或大便黑，宜三因方白术散。如脉弦涩，宜三因当归白术散，或济生五苓加葛根汤。
如女劳疸，其症额黑身黄，小腹满急，小便不利，以大麦一撮，加滑石、石膏末一钱，煎服。
凡黄汗者，因脾胃有热，平旦入水所致。其症汗出染衣俱黄，不渴，宜济生黄耆汤、茵陈汤，或用如豆大者苦丁香深吸鼻中，取出一黄水，瘥。
凡发黄之症，其脉沉细迟，四肢逆冷，身冷，自汗不止，宜茵陈四逆汤。
〔治黄疸方〕
●茵陈五苓散
治湿热黄疸。法当清理湿热为主。故用白术补中健脾以燥湿，猪苓、茯苓、泽泻利小水以渗湿，茵陈清湿热以退黄，桂心通血脉以和荣卫，用当归分理气血各归其所。
白术（苦甘温，五钱）　茯苓（甘淡平，二钱）　猪苓（淡平，二钱）　泽泻（咸寒，二钱）　茵陈（苦辛凉，五钱）　桂心（辛甘热，八分）　当归（辛甘温，二钱）　加姜三片，枣二枚，水二锺，煎锺半，温服。
●茯苓渗湿汤
治湿热壅成黄疸，小便不利，不思饮食。法当健脾疏郁，清热疏湿。是以用白术、苍术健脾燥湿，青皮、橘红、枳实等疏郁滞，芩、连、山栀等清热，赤茯、猪苓、泽泻利小便以渗湿，茵陈散湿热以退黄。
白术（苦甘温，五钱）　苍术（苦辛温，三钱）　青皮（苦辛温，七分）　橘红（辛温，一钱）　枳实（苦辛寒，八分）　黄芩（苦寒，七分）　黄连（苦寒，一钱）　栀子（苦寒，五分）　赤茯（甘淡平，一钱）　猪苓（甘淡平，二钱）　泽泻（甘咸寒，二钱）　茵陈（苦寒，三钱）　水三升，煎升半，温服。
●肘后三黄二术茵陈汤
治湿热郁成黄疸。法当清湿热疏壅滞。经云：苦可燥湿，寒可胜热。是以用芩、连、栀子、龙胆草、茵陈等诸苦寒以清湿热，猪苓、泽泻分利小便，苍术、白术健脾燥湿，青皮疏郁行滞。
黄芩（苦寒，一钱）　黄连（苦寒，钱半）　胆草（苦寒，一钱）　栀子（苦寒，一钱）　茵陈（苦辛寒，二钱）　猪苓（淡平，一钱）　泽泻（甘咸寒，一钱）　苍术（苦辛，二钱）　白术（苦甘温，五钱）　青皮（苦辛寒，二钱）　水煎，温服。
如因饮食积成谷疸，本方加三稜、莪术、砂仁各七分，陈皮、神麴各一钱。
●东垣黄疸汤
治中气虚败，运动失常，不能分布水湿之气，以郁而成热，遂使浑身俱黄。法当补中为本，清湿热为标。经云：中气不足者，补之以甘温。故用人参、白术、茯苓、炙草诸甘温以补中。经云：风能胜湿。故用羌活、防风、苍术、藁本、独活等诸风剂以胜湿，升麻、柴胡、黄芩、黄连等诸苦寒以清热，猪苓、泽泻等诸淡渗以分利小便，神麴消导积滞。（一本无茯苓、黄连，有黄柏。）
人参（甘温，二钱）　白术（苦甘温，二钱）　茯苓（甘淡平，一钱）　炙草（甘温，五分）　羌活（辛温，七分）　防风（辛温，七分）　苍术（辛温，一钱）　藁本（辛温，六分）　独活（辛温，六分）　升麻（苦寒，七分）　柴胡（苦寒，七分）　黄芩（苦寒，一钱）　黄连（苦寒，一钱）　猪苓（淡平，饯半）　泽泻（甘咸寒，钱半）　神麴（辛温，一钱）　水二大盅，煎一盅，温服。
●小温中丸
治食积郁成黄疸。法当疏郁导积。是以用苍术、抚芎、香附等以疏郁，神麴、针砂等以导积。
苍术（苦辛温，两半）　抚芎（辛温，七钱）　神麴（苦辛温，二两）　香附（辛温，八钱）　针砂（辛咸寒，醋炒红，一两）　春秋加川芎，夏加黄连或苦参，冬加吴茱萸或乾姜为末，丸如梧子大。
●大温中丸
治症同前。用陈皮、苍术、厚朴、青皮、香附等疏郁，助三稜、莪术、针砂导积，甘草和药。
陈皮（苦辛温，去白，五两）　苍术（苦辛温，五两）　青皮（苦辛寒，五两）　厚朴（苦辛温，五两）　香附子（辛温，一斤）　针砂（辛咸寒，醋炒红，二两）　三稜（辛温，四两）　甘草（甘温，一两）　莪术（辛温，四两）　共为末，用醋打糊为丸，如梧子大，每食前用姜盐汤送下五六十丸。
〔附方〕
●四君子汤　见气门。
●承气汤　桃仁承气汤　抵当汤　茵陈汤　小柴胡汤　栀子柏皮汤　五苓散　并伤寒门。
●茵陈四逆汤　甘草（一两）　乾姜（两半）　附子（一两）　茵陈（二两）　共末，分作四服。每服，水二盅，煎一盅。
●当归白术汤　白术　茯苓（各三两）　当归　黄芩　茵陈（各一两）　前胡　枳实　炙草　杏仁（各二两）　半夏（二两）　共末，每五钱加姜三片，水二盅，煎一盅服。
●谷疸丸　牛胆（一个）　苦参（二两）　胆草（二两）　共为末，将牛胆汁入蜜少许，为丸，甘草生姜汤下，每用五七十丸。
●白术汤　桂心　白术（各一两）　豆豉　乾葛　杏仁　甘草（各五钱）　枳实（一两）　共为末，每五钱用水一盅，煎七分服。
●黄耆散　黄耆　赤芍　茵陈（各二两）　甘草（五钱）　石膏　麦冬　豆豉（各一两）　共为末，每五钱加姜三片，水一盅，煎七分服。
●八味丸　熟地（八两）　泽泻　牡丹皮　白茯苓（各三两）　山萸肉　山药（各四两）　附子　桂心（各一两）　共为末，炼蜜丸，如梧子大。
●五苓葛根汤　即五苓散加葛根是也。

霍乱门  ***************************
〔论〕
霍乱之症，内因饮食七情所伤，外为五气六淫所袭，内外受邪，清浊混淆，水火相干，上下奔趋乖隔所致。邪居上焦则吐，下焦则泻，中焦则吐泻并作。如心先痛则先吐，腹先痛则先利，心腹齐痛，吐泻并作。甚则吐泻过多，津液枯涸，筋失荣养，以致转筋挛缩等症。总其大要，不越风寒火湿之气而已。是以陈无择云：因风则有汗恶风，因寒则无汗恶寒，因湿则重著，因火则烦躁。治法在乎分利阴阳，疏散风湿，消导积滞，不可专执寒凉。如仲景谓：热多欲饮水，宜五苓散；寒多不饮水，宜理中丸。而刘河间又谓：五苓散、益元散、桂苓甘露饮等药，皆治霍乱吐泻之圣药。至丹溪谓此症实由饮食积遏而致，切不可即与穀食，必待吐泻定后半日，方可少与稀粥。不然，粒米下咽必死。医者患者两宜致意焉。又有乾霍乱之症，其候极危，百难救一。其症欲吐不吐，欲泻不泻，乃邪有所入而无所出，否塞不通，宜以吐法升提其气为上，或刺委中及十指头出血，皆是良法，学者不可不知。
〔霍乱脉法〕
脉微而涩，或代而散，或隐而伏，或大而虚，或右关滑，皆为霍乱吐泻之候。洪者为热，弦者为饮。气口脉滑，膈间有宿食留饮。宜顺其性，以盐汤吐之。
〔治霍乱大法〕
霍乱之症，内因饮食七情所伤，外因风寒暑湿六淫所遏，水火相干，阴阳相搏，上下失离，荣卫失统，甚则筋挛掣痛。由其吐泻过多，津液重亡，筋失所养而致。治疗大法在乎分利阴阳，散风行湿降火，引清气上升，使浊气下降。如因虚，加以参、术等补剂，如六合汤之类。
〔丹溪治霍乱活套〕
霍乱之症，挥霍撩乱，起于一时，多由内伤挟外感，阴阳乖隔而致。偏阳多热，偏阴多寒，卒然而来，上吐下泻，名湿霍乱。其症虽危，仍多可治，盖由所伤之邪，因吐利而解之故也。如欲吐利而不得吐利者，名乾霍乱，其症必死不治。盖由所伤之邪不得发越，壅闭正气，关格阴阳，不得通接之故。治法大要，必在探吐升提气中而寓发散之意焉。余则详其虚实寒热加减用药。
如有寒，腹满而痛，四肢拘急，转筋下利者，宜理中加附子、官桂。
如中暑霍乱，烦躁大渴，心腹撮痛，四肢冷汗，脚转筋，宜藿香正气散，或理中汤加石膏。
如霍乱吐泻，心腹疼痛，宜先用盐汤探吐，后用藿香正气加木香五分。若频欲登圊而不通，再加枳壳一钱。
如夏月多食寒冷，乘风取凉，以致食留不化，否隔上下，而成霍乱，宜六合汤倍加藿香。
凡转筋多由血热，宜四物加酒芩、红花、南星、苍术。
凡霍乱不渴者，宜以生姜理中汤最妙；如渴者，用五苓散加五味、麦门冬、滑石。
如冬月霍乱，理中汤为主；夏月，黄连香薷饮，井中浸冷服。
二陈汤加藿香、苍术、厚朴、砂仁、白芷、人参、神麴，善治霍乱吐泻，遇寒月加乾姜，甚则加附子。
凡转筋，男子以手挽其阴，女子以手牵两乳近两傍。
〔治霍乱方〕
●桂苓甘露饮
治暑热霍乱。盖霍乱之症，皆由中气亏败，外邪干之而成。法当补中气为本，理外邪为标。是以用人参、黄耆、白术、甘草补益中气，茯苓、泽泻、滑石等分利小水以泄火，石膏、寒水石以清热，木香和气导滞，葛根解肌止渴，桂枝通血脉和荣卫。
人参（甘温，二两）　黄耆（甘温，三两）　白术（苦甘温，二两）　炙草（甘温，一两）　茯苓（甘淡平，二两）　泽泻（甘咸寒，一两）　滑石（甘寒，一两半）　石膏（辛寒，两半）　寒水石（甘寒，两半）　葛根（苦甘凉，一两）　桂枝（辛甘温，五钱）　木香（辛温，五钱）　上共为细末，每白汤调服三五钱。
●六和汤
治霍乱吐泻不止。此乃中气亏败，脾胃不和所致。法当补中气和脾胃。故用人参、白术、甘草等补中气以止泻，砂仁、藿香、白扁豆以止呕，半夏、杏仁降逆气，厚朴以疏滞，香薷以清暑，赤茯、木瓜等以理湿。
人参（甘温，二钱）　白术（苦甘温，二钱）　甘草（甘温，六分）　砂仁（甘温，七分）　藿香（辛温，八分）　扁豆（甘温，一钱）　半夏（苦辛温，七分）　杏仁（甘平，七分）　厚朴（苦辛温，七分）　香薷（苦辛温，二钱）　赤茯（甘淡平，一钱）　木瓜（甘温，七分）　加姜三片，枣三枚，水二盅，煎一盅。
●通脉四逆汤
治寒霍乱，身冷脉绝，法当温中散寒。经云：热可胜寒。又云：辛以散之。是以用吴茱萸、附子、细辛等以散寒，桂心和荣卫，助通草以通血脉。寒则不无伤血，故加归、芍以救血，佐甘草缓中和药。
吴萸（苦辛热，三钱）　附子（辛热，一钱）　细辛（辛热，七分）　桂心（甘温，七分）　通草（淡平，八分）　当归（辛甘温，一钱）　白芍（苦酸寒，八分）　炙草（甘温，五分）　加姜三片，水酒各半，煎服。
〔附方〕
●香薷饮　见暑门。
●五苓散　黄疸门。
●理中汤　伤寒门。
●二陈汤　痰门。
●机要浆水散　见泻门。
●四物汤　血门。
●藿香正气散　伤寒门。
●四君子汤　气门。
●平胃散　见湿门。
●建中汤　腹痛门。

厥门  ***************************
〔论〕
厥者，四肢卒然或冷或热，昏懵无知之谓。方书分阴厥、阳厥不同，原其所因，未有不由元阳真阴亏败所致。而丹溪所谓厥症，乃因气虚血虚是也。其阴厥者，由人摄养失宜，元阳虚竭，不能遍充肢体，以致阴气独留，故症身凉不渴，脉迟而微；阳厥由人嗜恣无节，真阳亏败，阳气无依，浮漫欲散，故症烦渴，谵妄，身热，脉数或大。状虽不同，总由虚损，并宜补益为本。是以热厥法当大补其阴，以制阳光，寒厥法当峻补其阳，以消阴翳。《内经》所谓诸寒之而热者，取之阴；诸热之而寒者，取之阳是也。愚见如此，学者宜自详焉。
〔厥症脉法〕
《脉经》曰：寸口脉沉大而滑，沉则为实，滑则为气，实气相搏，血气入藏则死，入府则愈。唇青身冷，为入藏；身温和，汗自出，为入府。
《活人书》云：阳厥，脉滑而沉实；阴厥，脉细而沉伏。
〔治厥症大法〕
厥症有气虚、血虚之不同，故有寒热之二症，尽由虚邪与外邪相忤，气遏不行，闭于经络所致。如气虚脉当缓细，血虚则脉大如葱管。热厥则脉数，挟外感则脉浮而实，寒厥则脉沉而迟，挟痰则脉弦而滑。如热者或用承气汤，寒者宜用理中汤，外感宜双解散，或于主方中加乾葛、麻黄，挟痰加姜汁、竹沥。凡厥卒之症，苏合香丸最妙。
如初得病，身热头痛，大便秘，小便赤，或畏热，或饮水，或扬手掷足，烦躁不得安卧，谵语昏懵，此阳厥也。宜大柴胡、小承气之类。渴者白虎汤妙。
如手足厥冷，脉乍热结，此邪气结胸中，心中烦满，饥不能食，宜瓜蒂散吐之。
如寒热而厥，面色不泽，冒昧，两手忽无脉，或一手无脉，必是有邪干之，宜多用绵帛裹手足，急服五味汤，或兼桂枝、麻黄各半汤，须使大汗出而愈。
如伤寒厥逆，心下怔忡，宜治水，以茯苓甘草汤主之。
如得病后，四肢逆冷，脉沉而细，手挛，卧而恶寒引衣盖覆，不欲水，或下利清穀而厥逆者，此阴厥症也，宜以四逆汤或白通汤之类。
如厥逆脉不至者，宜通脉四逆汤、附子乾姜甘草汤。
如手足指头微寒者，谓之清冷，宜理中汤。
凡无热症而厥者，宜当归四逆汤加茱萸生姜汤：当归、白芍、桂枝、细辛、甘草、通草、吴茱萸、生姜。
凡喘促脉大而厥，宜五味子汤：五味、人参、麦冬、陈皮。
凡吐利手足厥冷，烦躁欲死者，宜吴茱萸汤：吴茱萸、生姜、人参。
〔丹溪治厥活套〕
厥者，逆也。因气血忤逆而作也。有气虚血虚，有内伤外感，有火有痰，有尸气等症不同。
如气虚宜四君子汤，血虚宜四物汤。
如外感宜双解散加减，内伤宜补中益气汤加减。
如尸气卒厥，宜苏合香丸之类。
如因痰，宜二陈汤加竹沥、姜汁；因火，直升阳散火汤加减。
如蛔厥，此乃胃寒所生，宜理中汤加川椒、槟榔，吞乌梅丸。
如气厥，宜八味顺气散，或调气散之类。
如热厥，四肢烦热，乃湿热郁于脾土之中，宜东垣升阳散火汤，乃火郁发之。
如寒厥，手足厥冷，多是气血不足，宜补气血药中加附子以行补药之力。
如饮酒人，或肥盛人，手足热者，乃湿痰郁火所致，宜二陈加芩、连、栀子之类。
如手足忽然逆冷，卒厥不知人者，多属痰火，亦有阴先亏而阳暴绝者，宜多服独参膏及竹沥、姜汁。
如黑瘦人而火盛，宜四物加黄柏、知母、竹沥之类。
〔治厥方〕
●通脉四逆汤
治阴厥，下利清穀，四肢逆冷，脉微。此乃元阳亏败，阴寒乘之。法当复阳气以散阴寒，是以用乾姜、附子等复阳气以散寒，甘草缓急，兼解附子之毒。
乾姜（辛热一两）　附子（辛热，五钱）　甘草（甘温，二钱半）　水二盅，煎一盅，服。（一本加葱白三茎。）
●吴茱萸汤
治中气亏败，阴寒乘之而作厥。法当补中为本，散寒为标。是以用人参、大枣等以补中气，用吴茱萸、生姜以散寒。
人参（甘温，五分）　大枣（甘温，三枚）　吴萸（苦辛热，二分）　生姜（辛温，二分）　水一盅，煎一盅，服。
●调气散
治气郁作厥。法当疏利壅遏之气。经云：辛以散气。故用白豆蔻、丁香、檀香、木香、砂仁、藿香等诸辛窜以行壅滞之气，甘草缓中和药。
白蔻（辛温，一两）　丁香（辛温，一两）　檀香（辛甘温，五钱）　木香（苦辛，五钱）　砂仁（辛温，五钱）　藿香（辛温，一两）　炙草（甘温，一两）　共为细末，每以盐沸汤调三五钱服。
〔附方〕
●理中汤　白虎汤　二陈汤　独参汤　大柴胡汤　小柴胡汤　瓜蒂散　四逆汤　白通汤　茯苓甘草汤　桂枝麻黄各半汤　双解汤　已上方俱伤寒门。
●补中益气汤　内伤门。
●八味顺气散　气门。
●苏合香丸　痰门。
●升阳散火汤　火门。
●四君子汤　气门。
●四物汤　血门。

痹门  ***************************
〔论〕
痹者，麻木不仁之谓也。症状多端，是以方书有痛痹、行痹、著痹、周痹、肉痹、骨痹、脉痹等名之痹。虽然种种不同，未有不由体质虚弱，风寒湿气乘之所致。是以经云：风寒湿三气杂至，合而为痹。风胜为走痹，湿胜为著痹，寒胜为痛痹。春月遇此为筋痹，夏月遇此为脉痹，秋月遇此为脾痹，冬月遇此为骨痹，至阴月遇此为肉痹是也。大抵痹之为患，在肌肉则麻木不仁，在筋则拘屈不便，在脉则血凝不流，入骨则重著不举。若邪在肌肉之时，或针或汗或灸俱易成功。不然，至入筋骨之际，必不易治，患者医者两宜致意焉。虽然，有又气虚不能导血荣养筋脉而作麻木者，有因血虚无以荣养肌肉，以致经隧涩涩而作麻木者，又不可专执汗灸针三法，当要分辨气虚、血虚、痰饮、瘀血而疗。如气虚宜四君子为主加减，血虚宜四物为主加减，因痰导痰为先，因瘀血则行瘀为本，宜各推类，不可执一。
〔痹脉法〕
脉浮而濡，属气虚。脉浮而缓，属湿，为著痹。
脉紧而浮，属寒，为痛。脉弦而滑，属痰。
脉涩而芤，属死血。脉见关前，痹在上体；关后，痹在下体；关内，痹在中。
〔治痹大法〕
痹症虽因风寒湿三气而成，未有不由正气亏败所致，始则客于筋脉皮肉筋骨，久而不已，入于五藏则死矣。
如烦满喘而呕者，是痹客于肺。
如烦心上气，嗌乾恐噫，厥胀满者，乃痹客于心。
多饮，小便数，小腹病如娠妊，夜卧则惊，是痹客于肝。
如善胀，尻以代踵，脊以代头者，是痹客于肾。
如四肢懈惰，发咳，呕沫，上为大寒者，是痹客于脾。又有腹痹、胞痹，随其府腧以施针灸，或先泻后补，或补泻兼施可也。
〔丹溪治痹活套〕
痹症多由气血亏败，风寒湿等邪乘之，是以有气虚、血虚、挟风、挟痰、挟湿、挟寒、挟瘀血等因不同，治宜补养气血本，疏理邪气为标。
如因气虚，人参、黄耆、白术为主治。
如因血虚，宜以当归、地黄、芍药为主治。
如风胜，防风、羌活等为主治。
如因湿胜，宜以苍术、白术为主治。
如因寒胜，宜以乌头、附子、乾姜为主治。
如痰胜，宜以南星、半夏、香附等为主治。
如因瘀胜，宜以桃仁、红花、牛膝等为主。
〔治痹方〕
●导气汤
治麻痹。此乃肺气亏败，不能养血所致。法当补益肺气为主。是以用五味补肺，黄耆补气，升麻、柴胡益气，青皮、橘红疏滞气，归尾行瘀血。
五味（甘酸平，一钱）　黄耆（甘温，二钱）　升麻（苦寒，七分）　柴胡（苦寒，七分）　青皮（苦辛寒，八分）　橘红（苦辛温，一钱）　归梢（辛甘温，二钱）　甘草（甘温，五分）　红花（辛甘平，八分）　水二盅，煎一盅，服。
●黄耆酒
治气虚风湿外乘，以致浑身顽痹麻木，皮肤瘙痒，筋脉挛急，言语謇涩，手足不遂。是以用人参、黄耆、白术、甘草以补气，白芍、当归以养血，肉桂和荣卫以通血脉，木香行滞气，防风、天麻、萆薢、石斛、威灵仙、云母粉、茵芋叶驱风胜湿，虎胫骨、川续断以壮筋骨。
人参（甘温，四两）　黄耆（甘温，八两）　白术（苦甘温，四两）　炙草（甘温，二两）　白芍（苦酸寒，二两）　当归（辛甘温，四两）　肉桂（辛甘温，一两）　木香（辛温，一两）　防风（辛温，一两）　天麻（苦辛温，一两）　萆薢（辛甘温，一两）　石斛（甘平，一两）　威灵仙（苦辛凉，温一两）　云母粉（甘咸平，一两）　茵芋叶（苦辛温，一两）　虎胫骨（辛甘温，兼祛拘挛，二两）　川续断（辛甘温，兼通血脉，益气，一两）　共为细末，以细绢袋盛之。用酒一官斗，如春月浸五日，夏浸三日，秋七日，冬十日，再以慢火用重汤煮三炷香为度，每服一二杯。一本无人参。
●人参益气汤
治气虚手足麻木，四肢倦怠。法当补益肺气为本。是以用北五味滋肺以助元气，人参、黄耆、炙草等补气，芍药引生草泄肺火，升麻、柴胡升引生发之气。
五味（甘酸平，七分）　人参（甘温，五分）　黄耆（甘温，二钱）　炙草（甘温，五分）　白芍（苦酸，七分）　生草（甘寒，七分）　升麻（苦寒，七分）　柴胡（苦寒，七分）　水二盅，煎一盅，服。
●冲和补气汤
治中气亏败，四肢无力，阁眼则麻，目昏头弦，委厥醋心。法当补益中气为本。是以用人参、白术、黄耆、炙草等补中益气，羌活、独活驱风，猪苓、泽泻渗湿，麻黄、苍术发表以驱外邪，神麴、草豆蔻温脾和胃，陈皮、木香行滞，当归、芍药养血，升麻、柴胡升提胃中发生之气。湿久必成热，故佐以黄连、黄柏以清热。一本无甘草。
人参（甘温，二钱）　黄耆（甘温，二钱）　白术（苦甘温，二钱）　甘草（甘温，五分）　羌活（辛温，七分）　独活（辛温，七分）　猪苓（淡平，一钱）　泽泻（咸寒，一钱）　麻黄（辛温，一钱）　苍术（辛温，一钱）　神麴（苦辛温，八分）　草蔻（辛温，七分）　陈皮（苦辛温，一钱）　木香（苦辛温，五分）　川归（辛甘温，一钱）　白芍（酸寒，七分）　天麻（苦寒，六分）　柴胡（苦寒，六分）　黄柏（苦寒，七分）　黄连（苦寒，七分）　水二大盅，煎一盅，服。
〔附方〕
●四君子汤　见气门。
●四物汤　血门。
●二陈汤　见痰门。
●茯苓汤　治痰饮作痹。即二陈加枳实、桔梗。

吞酸门  ***************************
〔论〕
吞酸之症，有因中气不健，以致胃中痰饮宿食郁成湿热，遂作酸水吐出，名曰吐酸；有因胃中湿热壅郁，以致中气亏败，不能输布，伏于脾胃之间，因值风寒外束，腠理闭密，湿热愈滋，遂作酸味刺心；有因饮食过度，脾胃不及传化，郁成酸气上呕，名曰吞酸。数者名虽不同，其实属一湿热。是以河间谓：酸者，肝木之味，因火盛制金不能平木，肝木自盛所致，犹热物覆盖于器而成酸者是也。治法宜以苦辛寒之剂散郁以清湿热，如芩、连、茱萸之类，或佐以消导之剂，如山楂、神麴之辈，或加南星、半夏、橘红等以燥湿痰药，外更宜薄滋味以自养，无有不瘳矣。
〔吞酸脉法〕
脉沉而迟者，胸中有寒饮。脉洪者，湿热在膈间，时吐酸水，欲成翻胃。
〔治吐酸大法〕
吐酸之症，以病机言之属于湿热，以藏府言之属于脾胃，以病邪言之属痰饮宿食。治疗之法，热者，以寒清之；脾湿者，以苦燥之；痰饮者，豁之利之；宿食者，消之导之。各宜类究，毋执一端。
如食郁挟痰，宜二陈汤加南星、黄芩之类。
如食郁吐酸，宜平胃散加炒神麴、炒麦芽、姜、枣同煎。
凡吐清水，宜陈壁土炒苍术、白术，同茯苓、滑石、陈皮煎服。
凡治酸，必用吴茱萸者，乃顺其性而折之也。
〔丹溪治吐酸活套〕
酸症乃湿热郁于肝而出于脾胃之内，必要蔬食自养。宜以炒茱萸顺其性而折之，仍必以炒黄连为主，或用二陈加吴茱萸、黄连，随时令加减，或丸，或散，或汤服。
〔治吐酸方〕
●吴茱萸丸
治湿热郁成酸味上抢。法当疏郁滞，清湿热为主。是以用吴茱萸、橘红等诸辛以疏郁，苍术燥湿，芩、连等以清热。
吴茱萸（苦辛热，炒，二两）　橘红（苦辛温，去白，二两）　苍术（苦辛温，一两）　黄芩（苦寒，酒炒，三两）　黄连（苦寒，酒炒，二两）　共末，用神麴打，糊丸如梧子大，每以姜汤送下三五十丸，日进三服。
●东垣藿香安胃丸
治中气不足，脾胃不和，呕吐作酸。法当补中气和脾胃。是以用人参、橘红补中气，丁香、藿香温脾和胃，助生姜散郁以止呕。一本无丁香，有吴萸。
人参（甘温，一两）　橘红（苦辛温，去白，一两）　丁香（苦辛温，五钱）　藿香（辛温，一两）　生姜（辛温，五钱）　共末，用陈米糊丸，如梧子大，每服三五十丸。
●三因曲术丸
治宿食留饮停滞中脘而作酸症。法当消宿食为本，燥湿行滞为标。故用砂仁、神麴消宿食，苍术燥湿饮，陈皮行滞气。
砂仁（辛温，两半）　神麴（苦辛温，一两）　陈皮（苦辛温，一两）　苍术（辛温，一两）　上共为细末，用姜汁搅神麴，糊丸如梧子大，每以姜汤下五七十丸。
●又方
治胃中痰饮，郁成酸症。法当豁痰疏郁。是以用南星、半夏、石膏以豁痰，香附以疏郁。（一本有炒子生姜。）
南星（苦辛温，二钱）　半夏（苦辛温，三钱）　软石膏（辛温，三钱）　香附（辛温，二钱）　水二盅，煎一盅服，或作丸亦可。
〔附方〕
●二陈汤　痰门。
●平胃散　湿门。

咳逆门  ***************************
〔论〕
咳逆之症，忤错不顺之谓也。有因水渍于肺而作者；有因喜笑过度，气噎而作者；有因咽饮错喉，气抢而作者；有因急食乾物，气塞而作者，虽然因各不同，未有不由胃气上逆，不得下降所致。法当降气行气而咳逆自除。又有阴虚不能为阳之守，以致阳火浮上，冲于肺而作咳者，又不可执以行气降气之剂，宜以滋阴降火苦寒之药，或以甘温补养之药，使其阳长而阴自生。经云：阳生阴长是也。有因饮食太过，填塞胸中，致气不得升降而作咳者，治宜瓜蒂散加人参芦以吐之。有因痰闭于上，火起于下，其气不得升越而咳者，治宜六君子汤加黄柏以降火。有因中气不足，虚火上炎，气不相续而作咳者，治宜以生脉散加补中益气以补之。经云虚火宜补是也。有因阳火内实失下而作者，宜大小承气等类以下之。经云：实火宜泻是也。有因渴饮凉水过多，停蓄不散，成水结胸而作咳者，宜小陷胸汤，或青龙汤去麻黄加附子，以散水寒。有因误用热药，助起火邪，痰火上壅而作咳者，宜以黄连解毒，或白虎加竹沥之类以降火。种种不同，学者当要分因而疗，不可执一。或涌之泄之，或清之利之，随机应变，合宜而施，无有不愈者也。
〔咳逆脉法〕
脉缓者易治。脉急，按之不鼓者，难治。脉代者，危。脉结、促、微，三者可治。右关脉弦者，乃木乘土位，难治。
〔治咳逆大法〕
咳逆之症，皆由阴气已亏，阳火暴甚，直冲而上，出于胃，入于肺而作声，是以东垣用凉药者，乃泄热以降火也，先哲用甘温之剂而获效，于危恶之际，亦是阴气先竭，阳火无根，浮于胸中，亦将欲散。故此不用寒药，而以甘温之剂养胃，留其阳气，使胃气一和，阴气自复，乃阳生阴长之意也，皆属阴虚火炎为主。学者在于临症详其所挟，加减施治。如壮实之人，吐法亦可用。在观其虚实立方。
如伤寒汗吐下后，及久痢併产后，或一切亡损津血而作此症者，皆属阴虚所致，法当滋补为本。
如平人，或用食太速，或饮水喜笑，错喉而气抢，或因痰饮停蓄心分，或暴怒气逆痰厥，或伤寒热病失下等因而作此症，皆为实火，不得疏越所致，法当疏泄为先。虽有虚实二因之分，实由火气炎上所致。经云：诸逆冲上皆属于火是也。虽然属于火，又不可以苦寒之剂峻治，全在斟酌合宜，分因而用药可也。
如汗吐下误服寒凉过剂，宜从温补。
如脾虚、阴虚，当以平补，或佐重坠之剂于辛凉药内。
如挟热，当以凉剂清之。
如伤寒失下，地道不通，因而咳逆者，宜硝黄苦寒之剂下之。
如痰饮停于心分，或暴怒气逆痰厥，此等必形气俱实，而别无恶候，当随其邪之所在，或涌之泄之，或清之利之。
〔丹溪治咳逆活套〕
咳逆之症，有痰，有气虚，有阴虚，有虚火，在乎分因视症而疗。
如阴痰与食上塞，遏气不得上越者，宜吐之，如人参芦、稀涎散之类。
如虚怯人作咳，宜参、耆、白术等浓煎汤，下大补丸极妙。
如因痰作咳，宜陈皮、半夏为主。
如因火上炎，宜黄连、黄柏、滑石之类。
凡咳逆而自利者，用滑石、甘草、黄柏、芍药、陈皮、人参、白术、竹沥等煎服。
凡属痰发咳，宜人参、白术浓煎，频调益元散服。
凡无病平人，偶然致咳者，此乃气逆而致，宜小半夏茯苓汤，即二陈加黄芩，再加半夏、枳实。或煎沸汤泡萝菔，研木香调气散热服之。木香、檀香、藿香、白蔻、砂仁、甘草。
〔治咳逆方〕
●六君子汤
治中气亏败，挟痰作咳。法当补中豁痰。是以用人参、白术、大枣、甘草等补益中气，半夏、茯苓豁痰，助生姜、橘红以散逆气。
人参（甘温，二钱）　白术（苦甘温，二钱）　大枣（甘温，二枚）　炙草（甘温，五分）　半夏（辛温，八分）　橘红（苦辛温，一钱）　茯苓（甘淡平，一钱）　生姜（辛温，三片）
●橘皮半夏生姜汤
治气虚挟痰。法当补气为本，豁痰为标。是以用人参补气，半夏豁痰，兼助橘红、生姜以散逆气。（一本有通草。）
人参（甘温，三钱）　半夏（辛温，钱半）　橘红（苦辛温，钱半）　生姜（辛温，三片）　水盅半，煎八分，温服。
●活人陈皮竹茹汤
治伤寒大病后气虚，馀热未解，心烦作咳。法当补正气为本，清馀热为标。是以用人参、大枣、甘草等以补正气，竹茹清馀热以止心烦，橘红、生姜散逆气以除咳逆。
人参（甘温，三钱）　炙草（甘温，五分）　大枣（甘温，三枚）　竹茹（苦寒，二钱）　橘红（音辛温，一钱）　生姜（辛温，三片）　水二盅，煎一盅，温服。
●人参白术汤
治暑热气作咳。法当清暑益气。是以用黄芩、柴胡、乾葛、栀子仁等清暑泄热，五味救肺金，人参、白术、甘草益气，半夏、生姜散逆止咳。一本有防风。
黄芩（苦寒，二钱）　柴胡（苦寒，七分）　乾葛（苦甘凉，八分）　栀子（苦寒，钱半）　五味（甘酸平，八分）　人参（甘温，二钱）　白术（苦甘温，一钱）　炙草（甘温，五分）　半夏（辛温，一钱）　生姜（辛温，三片）　水二盅，煎一盅。
●橘皮乾姜汤
治咳逆不止。夫咳逆由中气亏败，火邪上炎所致。法当补中为本，散火为标。经云：甚者从之。又云：急则治标。是以用乾姜、桂心以补气，通草利窍通关以泄火。
乾姜（辛热，一钱）　桂心（辛甘热，八分）　人参（甘温，二钱）　炙草（甘温，五分）　橘红（苦辛温，一钱）　通草（淡平，八分）　水二盅，煎一盅。
〔附方〕
●补中益气汤　内伤门。
●大小承气汤　大小陷胸汤　大小青龙汤　黄连解毒汤　白虎汤　瓜蒂散　俱伤寒门。
●益元散　生脉散　俱暑门。
●稀涎散　中风门。
●二陈汤　痰门。
●大补丸　黄柏一味，为末，炼蜜丸。

痛风门  ***************************
〔论〕
痛风即古之痛痹，近世方书谓之白虎历节风。因其走痛于四肢骨节间，犹虎咬之状故也。原其所由，尽因血虚受热，血已沸腾，或即复入寒泉受湿，热血得寒凝滞，阻塞经络关节，是以作痛。夜则痛甚，行于阴也。治法宜用辛温辛凉之剂，开通郁结，流散寒湿，使其血行气运而痛自止。丹溪谓：此症有痰，有风热，风湿、血虚等异，而治有不同焉。是以因风者，宜小续命汤；因湿，苍术、白术加竹沥；因痰，用二陈加酒炒黄芩、羌活、苍术、竹沥之类；因血虚，宜四物加红花、桃仁。大抵此症，宜用苍术、川芎、南星、白芷、当归、酒芩等为主，在上加羌活、威灵仙、桂枝，在下加牛膝、防己、木通、黄柏。学者宜自致意，不可草草误人。血虚虽四物为主，但地黄、芍药二味，性多涩滞，非通利流行之剂，亦在所忌，用之须宜仔细。
〔痛风脉法〕
《脉经》曰：脉涩而紧者，痹也。
又云：少阳脉浮由弱，弱则为血不足，浮则为风，风血相搏，疼痛如掣。
〔治痛风大法〕
痛风之症，多由湿痰浊血流注为病，因其道路远僻，非乌附雄壮之剂不能达，是以此症必须乌附以为引经，但不可用为主治。分其肿与不肿而疗，必在行气流湿，疏风导痰，活滞血生新血。切不可肉食，盖肉属阳火能助火。须先以二陈汤加酒浸白芍药，少佐黄连以降心火。宜以苍术、南星、川芎、白芷等为主，看在上下部分，随经加减。
如在上，属风，主方加桂枝、羌活、威灵仙。
如在下，属湿，主方加牛膝、防己、木通、黄柏。
如气虚，主方加人参、白术、龟板。
如血虚，主方加当归、川芎、桃仁、红花。
如挟痰，主方加南星、半夏、生姜。
〔丹溪治痛风活套〕
痛风之症，因状多端，并宜辛温辛凉，行气活血之剂为主治。如痛有常处，或痛处赤肿灼热，或浑身壮热，此乃欲成风毒，宜败毒散为主加减。
如肢节痛，须用羌活。风湿亦宜用之。
如肥人肢节痛，多是风湿与痰饮流注经络作痛者，宜南星、半夏为主。
如瘦人性急躁而肢节痛发热者，用血热也，宜以四物汤加酒炒黄芩、黄柏。
如肢节疼痛脉滑者，乃湿痰壅塞经隧，宜苍术、南星燥湿痰，木香、枳壳、槟榔行滞，在下者加牛膝、汉防己。
如肢节肿痛，脉涩数者，乃瘀血也，宜桃仁、红花、当归、川芎，或佐大黄微利之。
如倦怠无力而肢节痛，乃中气虚兼痰饮流注，宜以人参、白术、半夏、南星。
如因痰，宜二陈汤加酒洗黄芩、苍术、羌活。
如因湿，宜苍术、白术，佐以姜汁、竹沥及行气药。
如湿郁周身走痛，或节间痛，遇阴寒即发，宜白术一味酒服。
如病久，两脚痠软疼痛，或膝肿如鼓槌，乃亡阴也，宜以归、芎、芍、地补血之剂治之。若挟气虚，加参、耆；挟风湿，加防风、羌活、白术之类，切不可纯作风治，专用风药以燥其血，而终莫能愈。
如手臂痛，是上焦湿痰横行经络作痛，宜半夏、酒芩、南星、白术、香附、苍术、陈皮、茯苓、威灵仙、薄桂、甘草、生姜。
凡治头风用薄桂者，盖薄桂味淡，其性轻扬，能横行胸胁手臂之间，引南星、苍术等至患所。
威灵仙治上体痛风最速，但虚弱人不宜多用。
凡痛风之症，世俗多用石丝藤、过山龙等草药煮酒治此症，血虚之人大宜忌之，盖此药性热而燥，不能滋血润筋，惟善燥湿。若病之浅，湿痰得燥则开，瘀血得热则行，故有速效。若病之深而血少者，愈服愈虚，终莫救。戒之戒之。
〔治痛风方〕
●加味四味汤
治血为风热所触而作痛风者。经云：邪之所凑，其气必虚。是以用当归、地、芎、芍药等以补血为本，白芷疏风，龙胆草退热，桃仁、牛膝等以行浊血，茯苓、橘红等以散结气，甘草缓急和药。
当归（辛甘温，酒洗，三钱）　川芎（辛甘温，酒洗，钱半）　生地（甘寒，酒洗，一钱）　白芍（苦酸寒，八分）　白芷（辛温，一钱）　龙胆草（苦寒，一钱）　牛膝（苦甘酸平，一钱）　桃仁（苦甘辛温，八分）　白茯苓（甘淡平，一钱）　橘红（苦辛温，去白，二钱）　甘草（甘寒，五分）　水酒各一盅，煎至一盅，服。
如痛在上，重在风，宜羌活、桂枝、威灵仙。
如痛在下，属湿重，倍牛膝，再加防己、木通、黄柏。
如气虚，加人参、黄耆、白术。血虚甚，倍归、芍加红花。
如有痰，加南星、半夏、生姜。
●东垣大羌活汤
治风湿相搏，肢节疼痛。法当疏风胜湿。是以用羌活、升麻、威灵仙、独活等以疏风，苍术、白术、茯苓、防己、泽泻等以治湿，川归分理气血各归其所。一本有川芎。
羌活（辛温，一钱）　升麻（苦寒，七分）　威灵（苦辛温，八分）　独活（辛温，八分）　苍术（辛温，一钱）　白术（苦辛温，一钱）　茯苓（甘淡平，一钱）　防己（苦寒，七分）　泽泻（甘咸寒，一钱）　川归（辛温，二钱）　水二盅，煎一盅服。
●丹溪益元丸
治中气亏败，阴虚火炎，致生浊痰，阻遏经隧而作痛楚。法当补中益气救真阴为主，降阴火豁浊痰为标。是以用参、术、山药等补中气，锁阳、龟板、熟地等益真阴，乾姜、黄柏退阴火，南星、海石豁痰结。
人参（甘温，二两）　白术（苦甘温，二两）　山药（甘温，二两半）　锁阳（咸温，一两）　龟板（甘咸平，酥炙黄色，两半）　熟地（甘寒，酒浸，二两）　乾姜（辛热，炒褐色，五钱）　黄柏（苦辛寒，酒炒，两半）　南星（苦辛寒，姜制，两半）　海石（咸寒，二两）　共末，酒糊丸如梧子大，盐汤下五七十丸。
●丹溪龙虎丹
治走注疼痛，或麻木，或半身痛。此乃血为风搏所致。法当疏风散湿。是以用草乌行经络，兼助白芷、苍术疏风散湿，当归、牛膝理血，乳香、没药行气血以止痛。
草乌（辛热，一两）　白芷（辛温，二两）　苍术（辛温，二两）　川归（辛温，四两）　牛膝（甘酸平，二两）　乳香（辛温，一两）　没药（辛温，一两）　共末，酒糊丸如弹子大，每温酒化下一二丸。
●二妙散
治湿热筋骨疼痛。法当燥湿清热。是以用苍术燥湿，黄柏胜热，气虚者加补气药，痛甚者加姜汁，热辣服之。
苍术（辛温）　黄柏（苦辛寒）　二味共等分为末，每以沸汤，加姜汁调服。
若表实气实之人，以酒调服。
若痰挟热者，先以舟车丸，或导水散，或神芎丸，以赶痛散热。
乳香、没药、桃仁、红花、当归、地龙、五灵脂、牛膝、羌活、甘草、香附或加酒芩、酒柏服之。
〔附方〕
●控涎汤　二陈汤　俱见痰门。
●小续命汤　见风门。
●四物汤　见血门。
●四君子汤　见气门。
●败毒散　疮疡门。

伤损门  ***************************
〔论〕
伤损之症，乃因跌扑挫闪，与夫刃伤皆是。但中有虚实之分，方书行逐瘀血之法，难以概用，当分因而治可也。如皮肉未破，惟肉里紫肿或硬，此乃实症，内必有瘀血，法当行逐瘀血为主。如皮肉已破，气外出，此乃虚症，内无瘀积，法当补养气血为先。再详所伤经络气血孰多孰少，或补气药过于补血之剂，或补血药过于补气之剂，不可拘执。若已经亡血过多，久不补接而反下之，乃重损气血，愈益其虚，必致不救，学者宜深思焉。
〔伤损脉法〕
《内经》曰：肝木搏坚而长，色不青，当病坠。若搏，因血在胁。
《金匮》曰：寸口脉得微而涩，当亡血。
又云：凡损伤已亡血，脉沉小者生，浮大者死也。若未经亡血，内蓄瘀血者，脉坚强实者生，虚小弱者死。
〔治伤损大法〕
伤损之症，乃血受病，但分有无瘀血停积，及亡血多少何如。
如跌扑坠堕，皮肉未破而内损者，中必有瘀血，宜行气逐瘀为主，如桃仁、红花、归尾、五灵脂、香附之类。若壮实之人，大黄亦可用。
如金刀伤，及皮肉已破亡血之症，内无瘀积，必须调气补血，兼养胃气，如人参、黄耆、归、芎等药为主。
如皮肉虽破，而血未曾大亡于中，尚有瘀积者，宜补养药中兼以疏导之剂。
〔丹溪治伤损活套〕
凡伤损之症有瘀血者，宜用苏木活瘀血，黄连降火，白术补中，以童便煎服。如欲下瘀血，必先补托。若瘀血在上焦，宜韭汁或和粥服，切不可饮冷水。盖血得寒愈凝之故，但有一丝血入心则死。
凡骨损，必当大补气血为主，佐以接骨之药，如自然铜、古文钱，以醋煮，加入乳、没调服。
凡金疮，宜急以石灰厚敷裹之，或用煨葱白热包，或以牛胆、石灰敷之，俱速效。
若气质壮实之人，明知内有瘀血者，则宜用桃仁承气汤加苏木、红花以下之。
方书多用自然铜煅炼，以为接骨之药，但此物属金类，金毒与火毒相扇，虽有接伤之功，而燥烈之毒甚于刀剑，用者须宜慎之。
〔治伤损方〕
●元戎接骨丹
治一切骨损之症，夫骨既损而血无不被伤，是以用归、芍、白芷等以养血，自然铜、虎胫骨以接骨，龟板、骨碎补以续筋。既亡血则藏府必燥，故加郁李仁以润燥，佐川椒以祛风痹，活死肌。乳香、没药行郁气散瘀血以止痛。一本有龙骨、川芎。
当归（辛甘温，四两）　白芍（苦酸寒，二两）　白芷（辛甘温，散皮肤之风，一两）　自然铜（辛平，火煅，三出火，一两）　虎胫骨（辛酸平，二两）　龟板（甘咸平，酥炙黄，三两）　骨碎补（苦辛温，三两）　郁李仁（苦甘辛平，二两）　川椒（辛温，一两）　乳香（辛温，一两）　没药（苦辛温，一两）　为末，以白蜡和蜜丸，如弹子大，每用滚热好酒一锺，化开一丸，以向东南柳枝条搅散，乘热服。
●发明复元活血汤
治跌扑以致胁肋疼痛。此乃瘀血流入肝经所致，法当疏逐肝经瘀血。是以用柴胡为肝经引使，导当归、大黄、桃仁、红花、天花粉等以散肝经瘀血。肝主筋甲，乃筋之馀，故加川山甲续筋络，甘草缓急和药。
柴胡（苦寒，八分）　川归（辛甘温，去头，一钱）　大黄（苦寒，一钱）　桃仁（甘平，八分）　天花粉（甘寒，八分）　川山甲（甘咸平，一钱，酥炙，研末）　甘草（甘寒，七分）　用酒盅半，煎八分，取利为度。
●接骨散
治一切骨损。用乳香、没药疏利壅滞之气血以止痛，麝香、滑石通关窍，赤石脂、自然铜、龙骨等以补骨伤。
乳香（辛温，五钱）　没药（辛温，五钱）　麝香（辛温，研，一钱）　滑石（甘寒，二两）　赤石脂（甘酸平，有收敛之功，五钱）　龙骨（甘涩平，五钱）　自然铜（苦辛平，煅碎，一两）　共为末，用好醋浸没，煮乾炒燥为度，临服时用三钱，加麝香半分留舌上，以温酒下。如损在上，食后服，伤在下，食前服，若骨能接，仍但痛，去龙骨、石脂，再仍多服，极效。
〔附方〕
●桃仁承气汤　伤寒门。
●四物汤　血门。
●十全大补汤　八物汤　并虚损门。

破伤风门  ***************************
〔论〕
破伤风症，有因专破皮肉，气血外亡，卒遇风邪所乘者；有疮口未合，失于摄养而为风邪所袭者，有疮结白痂之时，疮口闭密，拂热于内不得宣泄，以致热极生风者；有因疮口不合，或用汤水淋洗，或以艾火烧灸，以致湿热之气乘虚内攻。此数者，皆属破伤风候。方书同伤寒治，但伤寒气血未耗，内未大虚，邪入少缓。此症气血已经外亡，内已空虚，邪入甚速，是以此症多即角弓反张，目邪口噤，若不早治，多致不救。方书虽云在表宜汗，在经宜和，在里宜下，仍亦不可孟浪，当审其初亡血多少而疗，庶不实实虚虚。如邪拂郁在表，虽宜辛热之药开冲结滞为主，于中亦宜佐以寒凉之剂，庶免药不中病，怫热愈甚。犹伤寒症麻黄、桂枝等辛热药中，佐以黄芩、石膏、知母清寒是也。如邪已在肌肉之间，宜以驱风退凉之药，亦当稍加辛热之剂以为佐治，使凉药不为热忤。如邪深入于里，虽宜散结除风寒药下之，若亡血过多，又不可专执下药，以致阴血愈亏，又当佐以生血养血之剂，仍当时常按摩引导，或用物乾开牙关，勿令口噤。学者务在圆机，不可拘于一法。
〔破伤风脉法〕
脉浮无力，太阳经，属表。脉长有力，阳明也。脉浮而弦小者，少阴也。
〔治破伤风大法〕
破伤风之症，乃血分受伤，其症甚恶，于中亦有三因，学者在于分别而治可也。
如因不谨摄养，以致风邪入袭，乃外因，属太阳，法当汗之。
如因疮口不合，因汤淋火灸，以致湿热乘之，此属不内外因，系少阳，法当和解。
如因疮结白痂，怫热内郁，热极生风，属内因，系阳明，法当下之。此皆邪凑三阳，仍有可疗之理，如入于阴，此症极危，百无一活，不可治矣。
刘河间论此症，又分三阳受邪，而弗论三阴受病，学者宜自斟酌焉。
〔丹溪治破伤活套〕
破伤风同伤寒坏症，治法看在何经，而用是经之剂驱逐之。切不可妄治，误则杀人。河间有法有方，宜选而用之。大抵此症非全蝎、防风不开，故当以全蝎、防风为主。
如血凝，以鹅翎烧灰存性，酒调一钱服，极效。
〔治破伤风方〕
●羌活防风汤
治破伤风邪在皮肤。法当疏表邪。是以用防风、羌活、藁本、细辛等以散在表之风邪，盖破伤不无伤血，故加当归、川芎、芍药等以调血，地榆以清热。如大便闭结，稍加大黄。
羌活（辛温，一钱）　防风（辛温，二钱）　细辛（辛热，七分）　藁本（辛温，八分）　当归（辛甘，二钱）　川芎（辛温，二钱）　芍药（苦酸寒，七分）　地榆（苦寒，一钱）　水二盅，煎一盅服。
●养血当归地黄汤
治一切破伤风之症。破伤不无亡气亡血。经云：邪之所凑，其气必虚。是以用人参、白术等以补气，当归、川芎、白芍、熟地等以补血，二者为本。经云：风之所胜，散之以辛。是以用藁本、防风、白芷、细辛等诸辛剂以散风为标。
人参（甘温，二钱）　白术（苦甘温，二钱）　川归（辛甘温，二钱）　川芎（辛温，一钱）　熟地（甘温，一钱）　白芍（甘酸平，七分）　防风（辛温，钱半）　藁本（辛温，一钱）　白芷（辛温，八分）　细辛（辛温，五分）　水二盅，煎一盅服。
●天麻丸
治破伤风。法当疏散风邪。故用天麻、川乌、草乌、雄黄等诸辛剂，开通经络以散风。
天麻（苦辛平，五两）　川乌（辛热，五钱）　草乌（苦辛热，五钱）　雄黄（苦甘辛平，七钱，另研末，临丸入药为衣。）　共末，酒糊丸如梧子大，每温酒下一二十丸。
予思此方，用之于新中风寒者甚效，如挟虚之人，用此恐愈取祸，宜慎之。
●又方
治破伤风发热作痛有痰。法当疏风清热，兼以豁痰。是以用苍术、白芷散风，连、芩、黄柏清热，瓜蒌仁、南星、滑石豁痰，橘红疏郁，芍药调血，甘草缓急和药。
苍术（辛温，一钱）　白芷（辛温，一钱）　黄连（苦寒，七分）　黄芩（苦寡，七分）　黄柏（苦辛寒，七分）　瓜蒌仁（苦寒，一钱）　南星（苦辛温，一钱）　滑石（甘寒，钱半）　橘红（苦辛温，八分）　白芍（苦酸寒，五分）　甘草（甘寒，五分）　水二盅，煎一盅服。
〔附方〕
●麻黄桂枝汤　小柴胡汤　承气汤　俱伤寒门。


卷之十一  ——————————————————————————————————————————————————————————————————————————————————————————

痈疽疮疡门  ***************************
〔论〕
外科方脉，有疽，有疡，有疠。名状多端，不能尽举。原其所由，因亦非一。是以有肥甘过度而致者，经云膏粱之变，足生大丁是也；有因气血亏败，不能充荣经络，以致隧道窒塞，气血凝滞而成者，经云荣气不从，逆于肉理，乃生痈肿是也；有因湿气客于经络之间，妨碍升降，以致气血浊乱郁结而成者，经云：地之湿气，感则害人皮肉经脉是也。因状虽殊，不越乎热。经云：诸痛疮疡，皆属心火。又云：热甚则肉腐是也。其形之大小，由热之微甚也。治疗之法，宜详各经气血孰多孰少而疗。如毒发于少阳、少阴、太阴，皆多气少血；如毒发于厥阴、太阳，皆少气多血；如发于阳明，则气血俱多。仍分在内在外在经之殊。如自外而之内者，宜先托里，以防内攻之变，如自内而之外者，宜先疏通其内以绝其源；如在经者，宜和荣卫，或汗或下，合宜而用。又有脓溃之后，邪气已去，正气已虚，又不可执于汗下，宜乎补养为主。经云：肿疡为实，溃疡为虚是也。又有毒气已成，但脓未溃，又不可专执补药，法当排脓溃毒为先，或以针砭，或以艾焫，速毒速溃，不使毒攻其内。经云：砭焫可以攻毒是也。大抵毒之初起，不越疏通、托里、和荣卫三者；已成，不越排脓溃毒；溃后；不越补。此特论其大概，微妙之际，全在认证施治，兹不尽述。学者宜致意焉。
〔痈疡脉法〕
《脉经》曰：脉数，身无热，内有痈也。
又云：腹无积聚，身热脉数，此为肠中有脓，宜薏苡败酱附子汤主之。
又云：诸浮数脉，应当发热，反洒淅恶寒，若有痛处，当发痈脓。
又云：脉微而迟，反发热；弱而数，反振寒，当发痈肿。
又云：脉浮而热，身体无热，形嘿嘿，胸中微燥，不知痛之所在，此人当发痈肿。
又云：脉滑而数，数则为热，滑则为实；数则主卫，滑则主荣；荣卫相逢，则结为痈。热之所过，则为脓也。
〔治痈疽大法〕
痈疽由阴阳相滞而生。盖气，阳也；血，阴也。气行脉外，血行脉内，相併周流，循环不息。若寒与湿搏之，则凝涩而行迟，乃为不及；若寒与火搏之，则沸腾而行速，乃为太过；若气得邪而郁，则津液稠黏，为疼为饮，积久渗入脉中，血为之浊，此阴滞于阳也。若血得邪而郁，则隧道阻隔，或滞或结，积久渗出脉外，气为之乱，此阳滞于阴也。阳滞于阴，其脉浮洪弦数；阴滞于阳，其脉沉弱细涩。阳滞，以寒治之；阴滞，以热治之。百病皆由是而生，不特痈疽而已，在乎临症细详，不可拘于一法。
疮疡者，火之属，须分内外以治其本，如膏粱之变，其源在内而发于外，皆是从虚而出。如太阳经虚从鬓而出，阳明经虚从髭而出，督脉经虚从脑而出之类，法当疏通为主。
如感地之湿气而痈肿者，其源在外，盛则外行。如脉沉实，当先疏内以绝其源；若脉浮大，当先托里以防邪气内侵。
如荣气不从，逆于肉理，乃生痈肿者，其源在表里之间，法当和荣卫为本。
凡内之外者，其脉沉实，其症发热烦躁，外无焮赤，痛深在内，乃邪气沉于里也，故先疏通以绝其源。如内疏黄连汤之类：黄连、当归、芍药、木香、槟榔、黄芩、薄荷、桔梗、甘草、连翘、大黄。
凡外之内者，其脉浮数，其症焮肿在外。邪既外显，热则内行。或汗，或托里以防入内。如荆芥败毒散：荆芥、防风、人参、羌活、独活、前胡、柴胡、桔梗、枳壳、茯苓、甘草、川芎。或内托复煎散之类：地骨皮、黄芩、茯苓、人参、白芍、黄耆、白术、肉桂、甘草、防风、汉防己、川归。先以苍术一束，水五升，煎三升，去术入药，再煎至二升，终日饮之。
凡内外之中者，外无焮热之气，内则藏府宣通，乃邪气在于经。法当和荣卫，如当归黄耆汤：当归、川芎，黄耆、芍药、防风、生地、荆芥、白蒺藜、何首乌、甘草。
凡疮疽有三种，如高而软者，发于血脉；肿下而坚者，发于筋骨；如肉色不辨者，发于骨髓。
凡痈疽，以手按之，疮肿根牢而大者，深也；根小而浮者，浅也。
凡毒初生，便觉壮热恶寒，拘急头痛，精神不宁，烦躁欲饮冷者，毒必深也。如起居平和，饮食如常者，毒必浅也。
凡恶疮初生，如头似粟，微有痛痒，误触破之即焮展。凡毒高肿，五七日不平陷者，乃攻内之候，宜以托里散：人参、黄耆、当归、川芎、白术、茯苓、芍药、厚朴、白芷、甘草。
如内托汤之类：人参、黄耆、熟地、茯苓、麦门冬、甘草、白芍、川芎、官桂。
凡痈之毒浅者，其邪惟壅遏于经脉之间，而传于外。是以初发身表便热，其毒高肿外形，甚者纵欲下陷，缘正气内固不密，是以或便秘，或发渴、发逆以拒之。其骨髓终不焦枯，而藏府终无损坏。
凡疽之毒深者，其邪内壅五藏，而不专攻于外，是以身无热毒，或不高肿，甚者声嘶色脱，眼黑青小，及十指肿黑，其症必死，不治。
如痈初生，当以洁古法治之为主，表者陷之，里者下之，聚者散之，未成者即消，已成者即溃。
凡疽初发，当以涓子法为主填补藏府，令实，勿令下陷之邪延蔓。外以火灸，引邪透出，便有所归而不乱攻。
凡疖初生，突起浮赤无根脚，肿见于皮肤，至大不过二寸，少有疼痛，数日后微软薄，皮剥起，如出清水后，自破脓出；如不破，用替针丸：乳香、巴豆、白丁香。
凡痈初生，红肿突起，阔三四寸，发热，烦渴，恶寒，或不热，抽掣疼痛，四五日后按之微软，此症毒气浮浅，宜防风败毒散散（即荆防败毒散）。如春夏加葱、姜、枣，秋冬去葱、姜、枣加丁香、瓜蒌。又有皮色不变，但肌肉微肿痛，甚则发热，恶寒，烦渴，此乃热毒深沉，日久按之中心微软。脓成，用火烙烙开以决其脓，再宜服托里药。
凡疽初生，白粒如粟米，便觉痒痛。触著，其痛应心。或即微赤肿，痛三四日后，脚根赤晕展开，浑身壮热，微渴，疮上亦热。如疽上或渐白粒如黍米，逐个用银篦挑去，勿令见血，或见少血亦不妨，不见血更好，却用老皮散敷之，五七日疮头如蜂房，脓不肯出。冬用五香连翘汤：沉香、木香、丁香、麝香、乳香、连翘、射干、升麻、独活、甘草、大黄、木通、桑寄生。
夏用黄连羌活散：黄连、羌活、黄芩、黄柏、生地、知母、独活、防风、当归尾、连翘、苏木、藁本、桔梗、陈皮、泽泻、汉防己、黄耆、甘草。
夏初，用荆防败毒散加葱、枣；秋去葱枣加木香。若形质实，脉洪滑有力，痛肿焮开便秘，宜五和大黄汤：大黄、升麻、黄芩、朴硝。复元通气散：木香、茴香、穿山甲、青皮、陈皮、白芷、甘草、漏芦之类，选而用之。如初白粒，误触后便觉情思不畅，背重如石，身体烦痛，胸膈痞满，怕闻食气，此乃外如麻，里如爪，其毒极恶，内连藏府，十难活一。如疽白粒如数十，则有大如莲子蜂房者。以手抹之，有脓。不流时，有清水。微肿不突，脚根红晕，渐渐展开，或痒痛，或不痛，疽不甚热，疮反陷下，形如牛项皮，渐变黑色，恍惚沉重，脉似虚弱，宜用大料参、耆、白术、当归，浓煎汤服。
凡诸痈疽，发于何经上，当求治何经，不可干扰别外余经。
凡患疮毒昏冒者，此乃毒气上攻，宜汗之可愈。
凡瘤有气血之分，如瘤软不痛者，曰血瘤；如发瘤，日渐增长而不火热，时时牵痛者，曰气瘤。久而不消后，亦成脓。
凡诸癃瘤疣赘等，至年衰时，皆自内溃，急当治于年壮时。
凡疮疽，痛息自宁，饮食知味，脉症俱缓，可以王道平和之药徐而治之，以理其本。设脉实焮肿，烦躁寒热，脉症俱实者，又非王道所宜，当用硝黄猛烈霸药以攻其标。如若聚肿不溃，或溃而肿脓，水清稀或泄利肠鸣，饮食不入，呕吐无时，或手足并冷，此乃极虚之症，当以大补之剂为主，不可误用硝黄，全在详其表里虚实，庶得万全。
凡瓜蒌、射干、穿山甲、蟾酥、地丁、鼠黏子、金银花、木鳖子之类皆是内消之药。
凡疮毒作渴，不问肿溃，但脉数发热者，宜竹叶黄耆汤：淡竹叶、地黄、麦冬、黄耆、当归、川芎、芍药、人参、甘草、半夏、石膏、黄芩。
如脉不数，不发热，或脉数无力而竭，宜用补中益气汤：人参、黄耆、白术、当归、柴胡、陈皮、升麻、黄柏、甘草。
如尺脉洪大，按之无力而竭，用加减八味丸：山茱萸、五味子、牡丹皮、白茯苓、山药、桂心、生地黄。凡口燥舌乾，饮水不渴者，此丸极妙。
如溃后作渴，多属于虚，宜参、耆、归、地以补气血为主。如诸疮毒发呕，须分肿溃而治，如肿作时，乃毒气上攻，宜以消毒为主。
如溃后作呕，乃阴虚火炎，宜滋阴。
凡诸疮疡，及他症面色赤者，虽然火热便秘，亦不可攻利，此乃阳气怫郁，邪气在经。苟攻下，则邪反入里，惟发表以散其怫郁之阳气。设大便秘，数日不去者，于表散药中佐以润燥之剂。若见风脉症，只用发表药便可通利。
凡诸疮毒，皆由气血壅滞而成，当详表里虚实而早治之，可以内消。若毒气已结者，则不能勿消，当辨脓之成否，酌量浅深，急与刺之。缓则穿通藏府，腐烂筋膜多致不救。
凡诸毒，以手按之上，热者有脓，不热者无脓。按之牢硬，未成脓；按之软，已成脓。如薄皮剥起者，脓浅；皮色不变，不高阜者，脓深。浅则宜砭，深则宜针。
凡手足指梢上生毒，必俟脓大软方开。
凡麻痘后，肢节间生毒，稍觉有脓，便宜决破，迟则恐成挛曲之疾。
凡诸毒溃后，内有腐肉，必须去之。盖腐肉不去，新肉不生，乃推陈致新之意也。
凡去腐肉，可用手法去之，或用雄黄轻粉敷之。
凡蠹肉胬出者，远志末酒调涂之，或以乌头五钱、苦酒三升，浸渍三日夜，洗之。日夜五七度。
凡诸毒胬肉，如蛇出数寸，以硫黄末敷之即缩。如脓溃后，蠹肉不腐，亦用硫黄、轻粉敷之。仍有肿焮处，用锋针烧赤刺之，约一米深，红肿即缩。凡诸毒，宜速决开取脓者，乃使毒气不合内攻。
凡用追脓药缚其疮，血出不止者，未可缚之，但以追蚀药掺于疮上，待其势可缚方缚之。应心痛者，亦不可缚。
凡诸毒虽溃，久不敛者，由气血亏败之故也。苟欲收敛，必在生肌之法，须调理脾胃，补助气血，则肌肉自生，又何必龙蝎治之耶。
凡止诸痛，当分其所因，如实者泄之，虚者补之，热者清之，寒者温之，郁者疏之，恶肉浸蚀者去之，如是其痛自止，又何必假乳没之辛药耶。
凡诸毒，久溃不敛则成瘻，若有脓水不绝，其脓不臭，内无歹肉，须先服参、耆、归、芍、白术等大剂托补之药为主，外以附子饼灸之，不过五七次，肌肉自平。每三日灸一次。又法：面和硫黄、大蒜三物，共捣成饼灸之。
凡治大毒，药无全功，必须针灸。盖灼艾之功甚大，能使毒散滞行，是以谓大毒。若不针灸，则毒气无由而散，脓瘀无从而泄，故此必假火力始能成功。是以灸法治未溃，能拔引郁毒，行散滞气，使毒易溃；已溃，能接引阳气，祛散寒邪，使疮口易合。
凡疽毒始发，必先当头灸之，以开其户，次详所发分野，属何经脉，则内用所属经药引经以发其表，外刺所属之经俞穴以泄其邪。
如从背出，当太阳经五穴选用：至阴（在小指外侧，去爪甲间如韭叶许。）　通谷（在小指本节前陷中是。）　束骨（在小指外侧本节后陷中。）　崑崙（在足外踝后跟骨上陷中。）　委中（在膝后膕中央约纹间动脉。）
如从鬓出，当于足少阳五穴选用：窍阴（在足小指次指端，去爪甲如韭叶。）　侠溪（在足小指次指岐骨间，本节前陷中。）　临泣（在足小指次指本节后间陷中。）　阳辅（在足外踝上四寸，辅骨前绝骨端，如前三分。）　阳陵泉（在膝下一寸外廉陷中。）
如从髭出，宜于足阳明五穴选用：厉兑（在足大指次指去爪甲间如韭叶。）　内庭（在足大指次指外间陷中。）　陷中（在足大指间本节后陷中。）　冲阳（在足趺上五寸骨间动脉，去陷谷二寸。）　解溪（在冲阳后一寸五分，腕上陷中是。）
如从脑出者，则以绝骨一穴：绝骨（在外踝上三寸动脉中。）
凡附骨疽，乃流注之败症，切不可用苦寒药。盖苦寒之剂，内伤脾胃，外冰血脉。脾胃伤则饮食减，血脉冰则经脉涩，惟宜甘温理中之药，令气血充实，其毒自消，肌肉自平。
凡诸毒不溃，肿高焮痛，脉浮者，邪在表也，宜托之，如内托复煎散之类。
如肿硬痛，脉沉者，邪在内，宜下之，如黄连内疏汤、仙方活命饮、苦参丸之类。
如外无焮肿，内不便秘，乃邪气在经络，宜调和荣卫，如托里荣卫汤、白芷升麻汤。
如焮肿烦躁，或咽乾作渴者，宜降火，如黄连解毒汤。如焮肿发热，或胸急，或头痛，邪在表也，宜散之，如荆防败毒散、人参败毒散之类。
如大痛，或不痛，乃邪气实也，宜隔蒜灸之，更宜解毒，如仙方活命饮之类。
如烦躁饮冷，焮肿痛，脉数者，邪在上也，宜清之，如清凉散、金银花散之类。
如恶寒而不溃，乃气实兼寒邪也，宜宣补之，如十宣散之类。
如焮痛，发热，汗多，大渴，便秘，谵语，乃结阳症，宜黄连内疏汤及破棺散之类。
如脓势不溃者，阳气虚也，宜补之，如圣愈汤之类。
凡诸毒已溃而瘀肉不腐者，宜大补气血为主，如参、耆、归、术之类，更以桑柴火灸之。
如脓清，补之不应，及不痛，或木闷，或坚硬者，俱不冶。如脓清或不敛，皆由气血大虚，宜大补之，如八物汤及十全大补汤之类。
如倦怠懒言，少食不睡，亦虚也，宜补之，如黄耆人参汤之类。如有脓，或脂膜间隔不得出而作胀痛者，去之宜用针引之，或用利刀剪之，腐肉填塞者去之。
凡脓血大泄后，当大补气血为先。须有他症当末治之。
凡瘰疬，皆由食味之厚、郁气之积所致，其始必起于少阳一经，若不守禁忌，则延及阳明。治疗须分虚实，实者易治，虚者难理，盖由其经属胆，主决断，寓相火，且又气多血少，若妇人见此症而月水不调，寒热变生，久而转为潮热，则多危矣。不断欲，神仙弗治。
凡流注之症，多由抑郁气结，或暴怒，或脾虚，或湿气逆于肉理，或腠理不密，寒邪客于经络，或挫闪，或产后瘀血流注关节，或伤寒馀邪未尽，因而为患。皆缘真气不足，邪气乘之。治疗之法：郁者开之，怒者平之，瘀血散之，脾虚及腠豁者驱而补之，伤寒馀邪调而解之。虽然，又必固元气为主，佐以见症之药。
凡囊痈下疳，皆由下元虚败，湿热之毒乘虚下陷所致，治法宜疏肝经郁滞，兼以导湿清热，及补下元为主。
凡妇人乳痈之症，多由暴怒所致，或儿口气所吹而成，治法宜疏肝行气为主。
〔丹溪治痈疽诸毒活套〕
凡诸痈疽，皆由积毒在藏府，必先助胃壮气，固其根本，而以行经活血之剂佐之。参之天时寒暑，若治早，亦可内消。苟毒已结，不可执法内消，急宜砭焫，令毒气外泄。
凡诸经作毒，惟少阳、厥阴二经多血少气，肌肉难长，理宜预防，疮久不合，多成死症，遽用驱利之剂，愈虚其虚，祸不旋踵。
凡肿疡内外皆实，宜以表散为主。如欲用大黄，则宜戒猛浪之非。
凡溃疡内外皆虚，宜以补接为主。如欲用香豉，则宜戒虚虚之失。
凡诸毒始发，即以艾炷于毒上灸之，庶可移轻就浅。骑竹马灸法最妙，盖艾火畅达，拔引郁毒。此从治之法。惟头乃诸阳之所会，艾炷宜小而少于他处。必要原痛，灸至不痛；原不痛，灸至痛。若虚极之人，孤阴将绝，脉浮数而大，精神昏短，不能抵敌火气者，不可灸之，灸之即死。
蜞针之法，可施小毒。若积毒在藏府者，必不能治，徒竭其血。
凡脓出而又痛者，乃虚也，宜补之。
秽气所触而作痛者，宜和解之。
风冷所遏而痛者，宜温养之。
溃疡作呕者，宜作阴虚补之。
肿痛作呕，宜作毒气上攻治之。
蒲公英化热毒、消恶肿、散结核皆有奇功。
白蜡属金，禀收敛坚滞之气，止痛生肌，接骨续筋，与合欢树皮同入长肉膏有神效，乃外科之要药。
蓖麻子性善收，能追脓取毒。
凡诸痈疽，已破未破，俱用皂角刺，能钻引至痛处。
凡诸毒疮痛不可忍者，宜以黄连、黄芩为君，详上下根梢，以引经之药为佐。
凡诸疮，当以当归、黄连为君，连翘、黄芩为佐。
凡诸疮疡，若在禀受壮实之人，宜四物合承气下之。
凡诸疮疡，若在性急黑瘦血热之人，宜四物加芩、连、大力子、甘草，在下焦加黄柏。凡诸疮疡，若在肥胖之人，乃是湿热，宜防风、羌活、荆芥、白芷、苍术、连翘，取其能胜湿故也。
凡脓窠疮，宜清热燥湿为主，用无名异。
凡干疮，宜开郁为主，用吴茱萸。
凡虫疮，如癣疮者，宜退热散虫为主，用芜荑、狗脊、白矾、雄黄、硫黄、水银、樟脑、松香。头上多者，加黄连、蛇床子，如肿多，则加白芷以开郁。
凡天疱疮，用防风通圣散为末，加蚯蚓粪蜜调涂搽。如从肚上起者，乃里发于外也，亦宜通圣散。
凡冻疮，用煎熟桐油，调密佗僧末敷之，极效。
凡乳疮，大宜疏利厥阴肝经之滞，如青皮、橘红、皂角刺、金银花之类为主治，佐以当归、乳、没等行血止血之药为主。
凡疔疮，用针刀刺破头，用蟾酥敷之，再以绿豆、野菜、莎酒擂搅汁，饮之，醉睡觉，即痛定热除，不必去疔自愈，或用紫梗菊花连根茎叶擂酒搅汁饮之亦效（山慈菇磨酒服更妙）。
凡瘰疬，用针刺破头，入些少烂药敷之，待四围肉烂核脱出妙。又或牡蛎煅为末，用玄参捣膏丸服，或取黑熟桑椹捣汁熬膏服，或以大田螺烧灰存性为末，入麝少许，如湿则干服。干则用香油调服夏枯草，大能散结气，有补气血脉之功，亦外科之要药。
凡杖疮，宜乎凉血散瘀为先，如黄柏、生地、紫金皮皆是要药，及鸡鸣散之类，或以生地、黄柏、紫金皮为末，用童便、韭汁调敷。如未破皮，以韭菜葱根擂碎，炒熟敷之，冷则易之，用紫金皮、乳、没、黄柏、生地、大黄等熬成膏贴之。
凡附骨疽，皆因人得厚味，及劳役与夫酒后涉水而得，此阳滞于阴之症。
凡环跳穴痛不止，防生附骨疽，当以苍术为君，佐以黄柏之苦，行以青皮之辛，冬加桂枝，夏加条芩，体虚者加杜仲、牛膝，佐以生甘草为使，作大料浓煎，入姜汁，食前饮之。如痛甚，少加麻黄一二服。仍不愈，乃疽将成。急掘地坑，以火煅坑通红，沃以小便，令患者赤体坐于坑中，以席或敛衣围抱下体，使热气熏蒸，腠理开豁，气血通畅，自然而愈。凡癖痈居小腹之后，在下之位，乃阴中之阴，道远位癖，须属太阳多血，但气运难到，血亦罕来，中年之人患此，但见脉症虚弱，便宜滋补血气。
凡肺痈之病，其症咳唾脓血，而脉数实，必先发表，轻汗乃可以治痈经也。
凡肠痈之病，乃是湿热积，其症小腹重，强按之则痛，小腹淋数，时时汗出，腹胀，大转则有水声，或绕脐生疮，或脓自脐出，或大便脓血。如入风者，难治。
凡乳痈之病，尽由乳母不知调养所致。益乳房足阳明所经，乳头足厥阴所属，皆忿怒所逆，郁闷所遏，厚味所酿，以致厥阴之气不行，其窍闭而汁不通，遂使阳明之血壅滞为热而为脓。有或所乳之子膈有痰火，含乳而睡，口气焮热，吹成结核。初起之际便当忍痛揉令核软，吮令汗透即愈。否则结之，法当用青皮导厥阴之滞，石膏清阳明之热，生甘草节行瘀血以泻火，瓜蒌子以导其肿，加以乳、没、橘红、皂角刺、金银花、当归梢等类，或汤或散，以酒佐之煎服。仍以艾于痛处灸一二壮，更妙。
凡瘤核之病，尽由气血凝滞聚结而成，但中有六者之分：曰骨，曰脂，曰脓，曰血，曰筋，曰风。以其中各有物之故也。
〔治痈疽诸毒药方〕
●东垣黄连消毒饮
治太阳经一切诸疮。夫疮由湿热而生，法当清理湿热为是。经云：风能胜湿，寒能胜热。故用防风、防己、羌活、独活、藁本等风剂以疏湿，黄连、黄芩、连翘、桔梗、黄柏、知母诸苦寒以胜热，佐以人参、黄耆、橘红等理气，归梢、生地、苏木等理血，甘草泻火和药。（一本有泽泻。）
防风（辛温，一钱）　羌活（辛温，一钱）　防己（辛温，七分）　独活（辛温，一钱）　黄芩（苦寒，一钱）　桔梗（辛平，七分）　黄柏（苦辛寒，一钱）　连翘（苦寒，一钱）　知母（苦寒，一钱）　人参（甘温，一钱）　橘红（苦辛温，八分）　黄耆（甘温，一钱）　川归（辛温，一钱）　生地（甘寒，一钱）　苏木（甘酸寒，七分）　甘草（甘寒，五分）　水二升，煎一升半，或用酒煎亦可。
●内疏黄连汤
凡治诸毒，发热而呕，大便秘，脉洪实，乃内毒热炽上炎所致。法当清热解毒。故用黄芩、黄连、栀子、连翘、薄荷、桔梗、生甘草清热解毒，大黄通秘结，下实热，木香、槟榔行滞气，当归、芍药理恶血。
黄连（苦寒，二钱）　黄芩（苦寒，一钱）　栀子（苦寒，七分）　薄荷（辛凉，七分）　桔梗（辛平，七分）　生草（甘寒，七分）　大黄（苦寒，钱半）　木香（辛温，五分）　槟榔（苦辛温，五分）　川归（辛温，钱半）　赤芍（酸寒，八分）　水煎温服。
●泻心散
治诸疮毒，脉实洪数，烦躁作渴，乃热毒上攻所致。法当清热解毒。故用黄连、连翘、黄芩、犀角以解热毒，助大黄下实热，泽兰、漏芦排脓攻痈肿，生肌长肉，苏木、归梢行浊血。
黄芩（苦寒，一钱）　黄连（苦寒，一钱）　连翘（苦寒，一钱）　犀角（酸寒，五分）　大黄（苦寒，一钱）　泽兰（苦辛温，一钱）　漏芦（苦寒，七分）　归梢（辛温，七分）　苏木（甘酸寒，七分）　水煎温服。
●托里消毒饮
治一切痈毒，由气血不调而成。法当调气血为本，排脓解毒为标。故用参、耆、茯苓、白术以补气，当归、芎、芍以调血，用白芷、金银花、生甘草排脓解毒。
人参（甘温，二钱）　黄耆（甘温，二钱）　白术（苦甘温，八分）　茯苓（甘平，一钱）　川归（辛甘温，钱半）　川芎（辛温，八分）　芍药（苦酸寒，七分）　白芷（辛温，一钱）　金银花（甘寒，三钱）　生草（甘寒，七分）　水煎温服。
●又方
治一切脓疱疮。盖脓疱由湿热而成，法当清理湿热为本。故用黄丹、白矾、轻粉、无名异等以渗湿，黄连、黄芩、大黄、寒水石以解毒，白芷散风热，助木香行滞气。
黄丹（辛寒，五钱）　白矾（酸涩寒，二钱）　轻粉（辛寒，二钱）　无名异（灰胚）　黄芩（苦寒，一两）　黄连（苦寒，一两）　大黄（苦寒，一两）　白芷（辛温，一两）　木香（辛温，三钱）　寒水石（甘寒，二两）　蛇床子（苦辛温，二两）　上共为细末，掺之。
●龙胆泻肝汤
治肝经痈毒，小便秘涩。用胆草、柴胡以清肝经之热，归尾、生地凉血活血，泽泻、车前子、木通利小便以泻火。
柴胡（苦寒，一钱）　胆草（苦寒，一钱）　生地（苦寒，二钱）　归尾（辛温，三钱）　泽泻（甘咸寒，一钱）　木通（甘淡平，七分）　车前（苦寒，七分）　水煎温服。
●乳香定痛散
治一切疮毒，痛不可忍。益疮毒痛由气血为热气所搏，不得舒畅而作肿痛。法当散热毒、行气血。经云：辛以散之，寒以胜热。是以用冰片之辛窜，辅寒水石、滑石等诸寒剂以散热毒，乳香行滞气，没药散瘀血。
冰片（辛热，一分）　寒水石（甘寒，五钱）　滑石（甘寒，五钱）　乳香（辛温，二钱）　没药（辛温，二钱）　共为细末，调搽患处，神效。
●蛇床子散
治一切风癣疥癞，脓水淋漓。法当散风疏湿。是以用蛇床子、独活、防风、荆芥等疏风散湿，苦参泄热，用枯矾、铜绿以败脓血。
蛇床（苦辛温，一两）　独活（辛温，一两）　防风（辛温，一两）　苦参（苦寒，二两）　荆芥穗（辛温，一两）　铜绿（酸涩寒，五钱）　枯矾（酸甘，五钱）　为末掺之。
●益气养荣汤
治男妇或因抑郁，或劳伤气血以致四肢或颈项患毒，或软或硬或赤，或日晡发热，或溃而不敛。此皆气血亏败，荣气不从，逆于肉理所致。法当补气血散郁滞。是以用人参、白术、黄耆、茯苓、甘草补气，当归、川芎、芍药、熟地养血，陈皮、贝母、桔梗、香附散郁结。
人参（甘温，二钱）　黄耆（甘温，盐水炒，二钱）　白术（苦甘温，炒，一钱）　白茯（淡平，一钱）　白芍（苦酸寒，炒，二钱）　炙草（甘温，五分）　川归（辛温，二钱）　川芎（辛温，一钱）　熟地（甘寒，一钱）　桔梗（辛温，七分）　橘红（辛温，一钱）　贝母（辛温，一钱）　香附（辛甘温，钱半）　水二盅，姜三片，煎一盅服。
如胸满，加枳壳，倍香附，减人参一钱，熟地三分。如饮食不进，加厚朴、苍术。
如痰多，倍橘红加半夏。
如潮热往来，加柴胡、地骨皮。
如发热，加黄芩、柴胡。
如脓溃作渴，倍人参、黄耆、当归、白术。
如脓或清，加当归、川芎。
如胁下痛，或痞，加青皮、木香。
如肌生迟，加白蔹、官桂。
如口乾渴，加五味、麦门冬。
〔附方〕
●当归拈痛汤　治一切风热毒。
●防风通圣散　治一切风积热毒。
●十全大补汤　治一切痈疽溃后，大不收敛。一本加川乌、香附，名加味十全大补汤。
●八物汤　治症同十全大补汤。以上俱见虚损门。
●苦参丸　用苦参不拘多少为末，水丸服。
●十宣散　人参、黄耆、当归各三钱，甘草、川芎、桔梗各二钱，白芷二钱，厚朴五分，防风、肉桂各三分，水煎服。
●圣愈汤　生熟地俱酒拌，蒸川芎、人参各五钱，当归、酒洗黄耆，盐水拌，各一钱，水煎服。
●仙方活命饮　穿山甲用蛤粉炒黄色，甘草节、防风、没药、赤芍、白芷、归尾、乳香各一钱，天花粉、贝母各八分，金银花、陈皮各三钱，皂角刺炒黄一钱，用酒煎服。
●人参败毒散　人参、羌活、独活、前胡、柴胡、桔梗、枳壳、茯苓、川芎、甘草各一钱，水煎服。
●白芷升麻汤　白芷钱半，升麻桔梗各一钱，生黄耆三钱，红花、甘草各五分，酒芩四钱，酒水各半煎服。
●人参黄耆汤　人参、黄耆、白术、当归、麦冬、苍术、神麴各一钱，甘草、陈皮、升麻各五分，黄柏酒拌三分，五味子九粒，水二盅，姜三片，枣一枚，煎服。
●破棺丹　硼砂五钱，乌梅一两，捣丸如芡实大，噙化嚥下。又方芒硝、甘草各一两，大黄二两半，用半生半熟，炼蜜丸弹子大，童便调服。

斑疹门  ***************************
〔论〕
斑乃红色成片而无颗粒之分，疹乃红赤小点而有颗粒可辨，二者皆属于火。经云：诸痛疹痒，皆属于火是也。又：少阳所致，为疡疹是也。但有君相二火之分，是以洁古云：疹发焮肿于外者，属三焦相火主之，谓之斑；若止小红点隐见于皮肤之中者，谓之疹。盖由火热熏蒸肺金所致。盖肺主皮毛，故发于皮毛之间，乃有诸中而形诸外也。治宜清凉之药泄火清肺为主。如通圣散之类可也。但因多端难执一法。是以又有脾胃虚极，无根之火游行于皮肤之间而作斑疹者，又不可执以辛凉解散之剂，当要补中理胃为主，经云虚火可补是也。而方书谓之阴症发斑。又有伤寒等病，热毒内蓄，汗下失宜而致者，又不可执以补剂，当用玄参升麻汤，或用白虎汤之类为主，经云郁火可发是也。而方书谓之阳毒发斑，外有时气发斑。虽然种种不同，大法阳症发斑者，宜托里清热化斑凉血为主；阴症发斑，宜理中调胃补气为先，参之以天时运气加减，不可轻忽误入。
〔斑疹脉法〕
经曰：上焦有火而阳脉数，下焦实热而阴脉实大。
《脉经》曰：脉者血之波澜。其发斑之症，乃血散于肌肤，故脉多伏，或细而散，或绝若无。
〔治斑疹大法〕
斑疹之症，有阴有阳，有胃热，有伤寒下早，热气乘虚入胃而作者；有伤寒失下，以致胃热不得施泄者。种种不同，在乎分因而疗。但详虚实立方可也。
凡发斑疹，若自吐泻者多吉，盖邪热上下分清故也。
凡小儿发斑者，不可骤以汗下，盖小儿胃气未实，必须安里药为主，发散药为标。如便秘，微疏利之，令邪热不致壅遏。大抵身温者顺，身凉者逆。
〔丹溪治斑疹活套〕
凡斑疹皆是热毒，恶血蓄于命门，为邪所激而作。如值寒月，宜升麻葛根汤，辛温之剂以解之；如值暑月，宜通圣散，辛凉之剂以散之。其症皆自内达外，但中有阴阳之分。
如阳症发斑，其状如锦纹，或见于面部，或见于胸背，或发于四肢。红赤色者，乃胃烂也，宜以玄参、升麻等凉药之类。
如阴症发斑，虽亦出于胸背手足，但终稀少微红，浑如蚊蚋所啮之状而无锦纹，此乃无根失守之火，聚于胸中上焦，熏于肺，出于皮肤，治宜调中理胃，加以茴香、芍药，如大建中汤之类。如内蕴实热而作斑者，宜以白虎泄心汤，及调胃承气汤。
如乳核因胎毒，两腋生疮疖，后腹胀满，发赤疹如霞片者，取剪刀草捣汁，调晚蚕砂敷之，立愈。
如冷丹，属血风血热，宜通圣散。
如有痰血相搏，用蝉退、殭蚕、荆芥、南星之类敷之。
〔治斑疹方〕
●元戎葛根橘皮汤
治一切斑症。盖斑由热毒达于肌表而致。法当解肌清热。经云：汗之则斑已。是以用麻黄、葛根以解表，知母、黄芩以清热毒，生甘草以泻火，橘红理气。一本有杏仁。
麻黄（苦辛温，六分）　葛根（苦甘凉，一钱）　知母（苦辛，七分）　黄芩（苦寒，一钱）　生草（甘寒，五分）　橘红（苦辛温，七分）　水一盅，煎五分服。
●阳毒栀子汤
治胃热发斑。法当清胃退热。是以用石膏、升麻清胃，栀子、黄芩、知母、柴胡、芍药等益阴退热，杏仁救肺，甘草和药泄火。
升麻（苦寒，一钱）　石膏（辛寒，二钱）　栀子（苦寒，七分）　黄芩（苦寒，一钱）　柴胡（苦寒，七分）　知母（苦寒，七分）　白芍（苦酸寒，七分）　甘草（甘寒，五分）　杏仁（苦甘温，解肌，七分）　水盅半，煎八分。
●犀角解毒饮
治一切风热发斑。法当疏风清热。是以用防风、荆芥散风，牛蒡子、犀角解热，甘草和药泄火。
防风（辛温，一钱）　荆芥（辛凉，二钱）　牛蒡子（辛甘凉，一钱）　犀角（酸咸寒，研极细末，临熟时，用一钱调服。）　生甘草（甘寒，七分）　水盅半，煎八分。
●加味羌活散
治四时感冒不正之气而发瘾疹者。经云：邪之所凑，其气必虚。是以用人参、茯苓、甘草等补托中气，不令邪气内行。经云：辛以散之。是以用羌活、天麻、川芎、蝉退、薄荷、前胡等以散风热，桔梗载诸药于胸肺皮肤之分，不使下沉，枳壳疏利滞气。
人参（甘温，二钱）　炙草（甘温，五分）　茯苓（甘淡平，一钱）　羌活（辛温，八分）　天麻（苦辛平，一钱）　川芎（辛温，七分）　蝉退（甘咸寒，八分）　薄荷（辛凉，一钱）　前胡（苦辛寒，七分）　桔梗（苦辛温，七分）　枳壳（苦辛温，七分）　水二盅，煎一盅服。
●通圣散
治一切斑疹。益斑疹由热毒发于外。法当解表散热。故用麻黄发表，薄荷、连翘、桔梗、荆芥诸辛凉助黄芩、石膏、栀子、滑石等胜热。夫毒非血弗载，非气弗领，故佐白术、甘草补气，归、芎、白芍养血。
麻黄（苦辛温，钱半）　薄荷（辛凉，一钱）　石膏（辛寒，一钱）　荆芥（辛凉，一钱）　桔梗（苦辛，七分）　黄芩（苦寒，一钱）　连翘（苦寒，一钱）　栀子（苦寒，一钱）　滑石（甘寒，二钱）　白术（苦甘温，二钱）　炙草（甘温，五分）　川归（甘温，二钱）　川芎（辛温，七分）　白芍（苦酸寒，八分）　水二盅，煎一盅服。
如身疼，加苍术、羌活。痰嗽，加半夏、生姜。
●玄参升麻汤
治阳症发斑。法当泄火清热。故用玄参散浮火，升麻清胃热，甘草泄火和药。
玄参（苦寒）　升麻（苦寒）　生草（甘寒）　等分，水煎服。
〔附方〕
●补中益气汤　治胃虚发斑。
●调中汤　治症同前。并内伤门。
●白虎汤　调胃承气汤　建中汤　黄耆、当归、桂心、芍药、人参、甘草（各钱半）。

痔门  ***************************
〔论〕
痔乃肠胃之病。益胃为仓廪之官，五味藏焉；大肠乃传导之官，变化出焉。若饱食太过，与夫用力过度，致伤中气，健运失常，以致水穀之气输布不及，湿热下流于大肠而成此症。经云：因而饱食，筋脉横解，肠癖为痔是也。又有脾气虚败，肺藏失养，大肠之府亦从而虚。肝木之气乘虚下流而为肠风藏毒等症。治疗之法，当以苦寒之药为君，如芩、连、栀子、槐花之类；以辛温和血为臣，如归、芎、桃仁之类。如风邪下陷，以秦艽、防风之类提之；如燥热怫郁，以大黄、枳壳、麻仁之类润之；药外更宜慎口节欲，无有不疗者也。
〔痔脉法〕
沉小实者易治，浮洪软者难治。
〔治痔大法〕
痔病因风热燥三者归于大肠而成，必须清热凉血为本。当以槐花、条芩、黄连等清热，归、地凉血，枳壳疏大肠之滞，升麻清胃提气。
如成漏，必须先以大剂参、耆、归、术为主以补之，外以附子为末，津唾捏作饼子如钱厚，以艾柱灸之，令微热。勿使痛，干则易之。或用十全大补汤浓煎成膏，贴之亦效。
〔丹溪治痔活套〕
痔病皆由大肠经藏府皆虚，兼以外伤风湿，内蕴热毒。又或醉饱交接，或多恣自戕，以致气血下坠，结聚肛门，滞窒不散，冲突为痔。而有牝、牡、脉、肠、血、酒、气七者之殊。
如肛旁生肉珠如鼠乳，时时滴溃脓血者，曰牡痔。
如肛旁生疮肿痛，突出一枚，数日后脓溃，后即散，曰牝痔。
如肠口颗颗发瘰，且痛且痒，出血淋漓，曰脉痔。
如肠内结核有血，寒热往来，登厕脱肛，曰肠痔。
如每遇大便清，血随下不止，曰血痔。
如每遇饮酒，肿痛血流，曰酒痔。
如每遇忧惧郁怒，便发肿痛，大便艰难，强力则肛门坠出不收，曰气痔。名虽不同，原其所由，未有不因气郁血热所致。治法必须清热凉血，疏郁行滞为先。盖热则血脉沸腾，血脉沸腾则经涩，经涩则气道不舒，气与血滞，乘虚坠入大肠而为诸痔。是以用芩、连、栀子、槐花等诸苦寒之剂以泄火，川归、川芎、桃仁等诸辛温以和血。如风邪在下，用秦艽、防风、升麻之类以提之；如燥热怫郁，则以大黄、麻仁之类以润之。
〔治痔方〕
●四黄汤
治气虚不能拘摄湿热，以致下流大肠而作热症，法当补气调血为主，清理湿热为标。是以用人参、黄耆补气，当归、川芎、生地调血，芩、连、槐花以清湿热，佐枳壳疏郁，升麻提气。
人参（甘温，一钱）　黄耆（甘温，八分）　川归（辛甘温，一钱）　川芎（辛温，六分）　生地（甘寒，一钱）　黄苓（甘寒，二钱）　黄连（苦寒，二钱）　槐花（苦寒，三钱）　枳壳（苦辛温，一钱）　升麻（苦寒，七分）　水二盅，煎一盅服。
●槐角丸
治一切诸痔，及肠风下血者。此乃风热客于大肠而成。法当疏散大肠经之风热。是以用防风散风，条芩、槐角以清热，地榆凉下部血，枳壳疏大肠郁，佐当归调理气血各归其所。
防风（辛温，五钱）　条芩（苦寒，二两）　槐角（苦寒，四两）　地榆（苦寒，一两）　枳壳（苦辛温，二两）　当归（辛甘温，二两）　共末，炼蜜丸如梧子大，每空心米饮下五七十丸。
又一方，加大黄、木香同猪大肠煮药捣丸。
●芎归丸
治一切诸痔，下血不止者。此乃气虚血热所致。法当补气凉血。是以用黄耆补气，芎、归引槐花、地榆以凉血，阿胶、发灰以止血，佐神麴去积滞，荆芥以散风（一本有木贼。）
黄耆（甘温，两半）　川芎（辛温，五钱）　川归（辛甘温，一两）　槐花（苦寒，三两）　地榆（苦寒，一两）　阿胶（苦甘平，一两）　发灰（苦甘平，五钱）　神麴（辛平，一两）　荆芥（辛凉，一两）　共为末，炼蜜丸如梧子大，每空心以米饮下五七十丸。
●当归郁李仁汤
治大肠风秘结燥，湿热内攻以作痔痛。法当疏风润燥，通秘下湿热。是以用秦艽、皂角疏风，郁李仁、麻仁润燥，归、地调血，枳壳散郁，苍术燥湿，泽泻渗湿，大黄通秘结以下湿热。
秦艽（苦辛平，一钱）　皂角（苦辛温，八分）　郁李仁（辛平，一钱）　麻仁（辛平，一钱）　川芎（辛温，一钱）　川归（辛甘温，二钱）　生地（甘寒，二钱）　枳壳（辛温，八分）　苍术（苦辛温，七分）　泽泻（咸寒，一钱）　大黄（苦寒，二钱）　水二大盅，煎一盅，空心服。
●橘皮汤
治气痔。经云：气郁不行者，散之以辛。是以用橘皮、枳壳、川芎、紫苏、木香、槟榔、香附等诸辛剂以散郁气，桃仁行瘀血，槐花清大肠经热，甘草和药性。
橘红（苦辛温，一钱）　枳壳（苦辛温，钱半）　紫苏（辛温，七分）　川芎（辛温，七分）　木香（苦辛温，六分）　槟榔（辛温，六分）　香附（苦辛温，七分）　桃仁（甘平，一钱）　槐花（苦辛温，三分）　甘草（甘寒，七分）　水二盅，煎一盅，空心服。
〔附方〕
●十全大补汤　虚损门。
●四物汤　血门。

疠风门  ***************************
〔论〕
疠风者，乃天地间杀疠之气也。人或感之，客于脉则气乱血浊，荣卫不清，怫郁为热而生虫，俗名为癞是也。经云：风气与太阳行诸脉俞，散于分肉之间，与卫气相干，其道不利，故使肌肉膹䐜而有疡。卫气凝而不行，故其肉有不仁。此之谓也。又有血中伏火之人，或于夏月劳甚，以致血脉沸腾，辄入寒泉澡浴，或冬月酒后腠疏汗泄而辄踢水覆雪，或辄入水取鱼，由是热血为寒所遏，湿热内郁不散，遂致溃肌腐肉。其始属于足阳明肠胃为主，盖肠胃为市，无物不包，且又多血多气，湿热易于攒聚。内郁既久，续必溃皮腐肉而形于外，又属手足太阴脾肺所主。盖肺主皮毛，脾主肌肉，且与肠胃相为表里，乃有诸中而形诸外。故先哲治法，先取阳明，后取太阴，正此意也。而丹溪治法又有在气在血之分，谓上体先见，及上体多者，乃气分受邪，宜醉仙散：胡麻子、苦参、瓜蒌、牛蒡子、蔓荆子、防风之类，取恶物于齿缝中出。若下体先见，及下体多者，乃血分受邪，宜再造散：郁金、皂角、黑丑、大黄之类，取污物于穀道中出。若上下齐出及均多者，乃气血俱受，甚为恶候，百难救一。古有刺法。经云：骨节重，眉毛堕，刺肌肉为故是也。子和亦云：有汗法，谓一汗抵千金。症状不一，治法难拘，全在活法。其毒出表，须是宜汗。若恶血凝滞，亦当刺其肿处，或委中穴去其恶血。如毒居肠胃之中，又须下之逐去秽污。大抵治法在乎宣泄表里郁热为主，患者在乎清心寡慾、恬淡内观为先，否则难愈。然此又在患者而不在医也，故医与患两致意焉。
〔疠风脉法〕
脉浮缓者，易治；洪大而数者，难愈。又云：沉实者，难愈；黑者不治。
〔治疠风大法〕
疠风之症，未必尽由于风，亦有嗜欲劳动，气炽血热，汗泄不避邪风冷湿，使淫气与卫气相干不得施化，气既不施，血为之聚，血聚则肉烂而生虫。食肝眉落，食脾鼻崩，食肺声哑，食心足底穿，膝虚肿，食肾耳鸣啾啾，耳弦生疮，或痒或痛如针刺状，食身则皮痒如虫行。治疗大法：先以再造散下之，以稀粥养半月，勿妄动作劳苦，用醉仙散中间，或吐或利，不必惧怯。虽颈喉面肿，吞嚥不下，旋出恶水，或齿缝中出臭水血丝，或言不得，或闷欲死，亦止以稀粥用管灌入。或一旬或半月，或面旋转白而安。重者又与换肌散。
白花蛇　黑花蛇　地龙　川归　细辛　白芷　天麻　蔓荆子　威灵仙　荆芥穗　甘菊花　白蒺藜　苦参　不灰术　胡麻子　石菖蒲　定风草　何首乌　紫参　草乌头　木鳖子　砂参　木贼　炙草　天冬　赤芍　苍术　川芎　共为末，以酒调服。
疠风有五，黑者不治，尽由淫气与卫气滞而不行，血为之聚，致使肉烂生虫，以次传历藏府。先以再造散，或防风通圣散、局方升麻汤吞下泻青丸。或以浮萍浓煎汤，乘热频频浴洗，皆可取效。但得愈之后，必在患者忌口节欲，方保无虞，否则虽愈必发。
〔治疠风方〕
●愈风丹
治疠风及一切疥癣风。此乃风湿为害，法当散风以清湿热。是以用乌梢蛇、白花蛇以去风，经云：苦可胜湿，寒可胜热，故加苦参清湿热以杀虫。
乌梢蛇（甘咸平）　白花蛇（甘咸平，各一条）　苦参（苦寒，一斤）　共为末，用皂角一斤，细锉碎，以酒五升，浸一昼夜，揉取浓汁去渣，于磁砂臼内煎成膏，和前末，丸如梧子大，每用防风通圣散煎汤送下五七十丸，随以粥食压。每用紫浮萍、苦参各等分，煎浓汤，每三日一浴。
●东垣四神丹
治一切风疹症。盖此症由湿热挟风而成，血为所浊，法当疏风湿清热调血，是以用羌活疏风胜湿，苦参清热，归地调血。
羌活（辛温）　黄芩（苦寒）　川归（辛甘温）　生地甘寒）　各等分，炼蜜丸如梧子大，每服三五十丸。
〔附方〕
●防风通圣散　风门。
●泻青丸　热门。
●升麻汤　半夏　茯苓　白芷　川归（各五钱）　苍术　乾葛　桔梗　升麻（各一两）　枳壳　乾姜（各五钱）　大黄　乌药（各七钱半）　陈皮　甘草（各两半）　共末，每五钱用水一盅，姜三片，灯心三分，煎七分服。

喉痹门  ***************************
〔论〕
喉痹之症，皆由手足厥阴少阳相火火炽，循经上行，郁结于咽喉之中。经云：一阴一阳结谓之痹是也。俗呼谓单乳鹅、双乳鹅、单闭喉、双闭喉、子舌胀、木舌胀、缠喉风、走马闭。分名为八，于中惟走马闭为害最速。治疗之法，轻者咸以软之，如朴硝、胆矾、铜绿之类，其次辛以散之，如薄荷、殭蚕、乌头之类。切不可治以苦寒。盖此乃龙火作疾，非苦寒正治可折，当以辛凉从治之法可也。其最效者，针砭尤妙而速。又有伤寒，少阳伤寒所致喉痹者，又不可专执针砭，当从仲景之法治之。又有痰火上壅而成此症者，吐法亦可取效。又有虚火无附游行，客于咽喉而致者，法当补之，经云：虚火可补是也。如人参、黄柏、荆芥、竹沥之类。又有天行时疫，名捏颈瘟，其症甚恶，当推运气，如东垣普济消毒饮子之类。全在临机应变，不可拘执一方。大抵此症，针砭为上，经云：砭石可去壅是也。学者宜深思焉。
〔喉痹脉法〕
两手脉浮洪而溢者，喉痹也。脉微而伏者，死。
〔治喉痹大法〕
大凡喉痹之症，皆属火热，虽有数种之名，轻重之异。乃火之微甚故也。其微而轻者，可以药饵缓治；甚而急者，则药难以成功，必须针砭去血乃为上策，其次吐法亦可用。盖山豆根大能治喉痹之要药，或以远志去心为末，水调敷项上周围，亦效。
如咽喉乾燥痛者，乃阴血亏败，津液枯涸，宜以四物汤加桔梗、荆芥、黄柏、知母立止。
〔丹溪治喉痹活套〕
大抵喉痹之症俱属火热，但相火为害，不可治以苦寒，当用辛温从治之法，针砭尤易成功。咽喉生疮，多属血虚，虚热虚火游行无制，客于咽喉所致。经云：虚火可补是也。当用人参、荆芥、蜜炙黄柏、竹沥等加入四物汤内。
如实热，宜黄连、荆芥、薄荷、芒硝、姜汁和蜜丸，噙化。
如痰火，吐法亦可用。
凡喉痹必用荆芥，凡阴火炎必用玄参。
山豆根乃治喉痹之圣药。
〔治喉痹方〕
●通关饮
治元气亏败，相火上炎而作喉痹。法当益元气为本，驱相火为标。是以用人参、白术、茯苓、甘草诸甘温以益元气，助防风、荆芥、桔梗、薄荷、乾姜等诸辛凉以散火热。（一本无桔梗有附子。）
人参（甘温，二钱）　白术（苦甘温，一钱）　白茯（甘淡平，八分）　炙草（甘温，五分）　防风（辛温，一钱）　荆芥（辛凉，二钱）　薄荷（辛凉，钱半）　乾姜（辛热，二钱）　桔梗（辛甘平，一钱）　水煎热服。
●荆芥甘桔汤
治一切咽喉痛，用荆芥、桔梗之辛凉以散热，生草之甘寒以泄火，川归和血。
荆芥（辛凉，五钱）　桔梗（辛甘平，二钱）　生草（甘寒，钱半）　川归（甘温，一钱）　水煎，乘热徐徐服之。
一本加黄连、栀子、薄荷、黄芩，名拔甘桔汤。
如热甚，加黄芩、枳壳。仍未愈，刺少商穴出血立愈。
●吹喉散
治咽喉肿硬疼痛。经云：辛以散之，咸以软之，寒以胜之。又云：甚者从之。是以用巴豆之辛热为从热治，佐以胆矾、铜绿、朴硝、轻粉、青黛诸咸寒豁痰火以软坚硬。
巴豆（辛热，七粒）　胆矾（酸涩寒，二钱）　朴硝（咸寒，二钱）　铜绿（咸寒，一钱）　轻粉（辛寒，七分）　青黛（苦咸寒，一钱）　上六味，同入磁盆内，同炒巴豆黄色为度。去巴豆不用，馀五味研末，加麝香少许研匀，每以三五分吹入喉中，吐出痰血立愈。
●三因玉钥匙
治风热喉痹。用白殭蚕驱风，焰硝、硼砂清热豁痰，片脑开关通窍。（一本加雄黄，名金钥匙。）
殭蚕（咸平，五钱）　焰硝（咸寒，一两）　硼砂（甘咸寒，五钱）　片脑（辛热，一钱）　共为细末。
〔附方〕
●东垣普济消毒饮子　疫门。
●四物汤　血门。


卷之十二  ——————————————————————————————————————————————————————————————————————————————————————————

月经门  ***************************
〔论〕
妇人属阴，以血为本。但人肖天地，阴常不足，且妇人加以乳哺月经之耗，阴血愈亏，是以妇人血病者众。夫月经者，津液血脉之所成，人苟荣卫和，经候自然应期，如月之盈亏，不失常候，故曰月经。苟气血一有所忤，则月水或先或后，而无常候，且多寡不均，或闭绝不行，百病由此变生。因状种种不同，必在分因而疗。如真水亏败，阳火内炽，血海枯竭，经绝不通，治宜补养阴血而经自行。如因寒客胞门子户，涩血不通而为症瘕之候者，治宜散寒逐污而病自愈。虽然，但血乃气之配，其升降、寒热、虚实、清浊，一从乎气，是以气热血热而色紫，气寒血寒而色凝，气升血逆而上出，气陷血随而下崩，气滞血积，气和血调。是以丹溪谓：血成块者，气之凝也；将行作痛者，气之滞也；来后反痛者，气血虚也；色淡者亦虚，犹水之混也；错经妄行者，气之乱也；先期而至者，热也；后期而至者，虚也；崩漏者，气陷不能升举也。亦有损伤冲任而致者，由冲任乃经脉之海，血气之宗，外循经络，内荣藏府，若劳役过度，致使冲任亏损，不能约制经水，遂使崩症生焉。治疗之法，虚者补之，热者凉之，滞者行之，寒者温之，全在合宜应变，毋实实，毋虚虚，夭人天命。
〔月经脉法〕
《脉经》曰：寸口脉微而涩，微则卫气不足，涩则荣气无馀。卫不足，其息短，其形燥；荣不足，其形逆。荣卫俱虚，言语谬误。
太阳脉微而涩，微则卫气虚，虚则短气咽燥口苦，涩则失液。
少阴脉微而迟，微则无精，迟则阴中寒，涩则血不来，此乃居经，三月一至。
脉微者，气血俱虚，年少者，亡血。乳子下利者庶几，否则亦为居经，三月一至。
脉微弱而涩，年少得此为无子，中年得此为绝产。
寸口脉沉而迟，沉则为水，迟则为寒，寒水相搏。趺阳脉伏，水穀不化，脾气衰则鹜溏，胃气衰则身体肿。少阳脉牢，少阴脉细，男子则小便不利，妇女则经水不通。经通则为血，不利则为水，名曰水分。
寸口脉沉而数，数则为出，沉则为入，出为阳实，入为阴结。
实阳脉微而弦，微则无胃气，弦则不得息。少阴脉沉而滑，沉则在里，滑则为实。沉滑相搏，血结胞门，其藏经络不通，名曰血分。
〔治月经大法〕
经候之病，有血海枯竭，闭绝不行者，有不及期与过期者，有妄行者，有色或紫黑及淡者，有作痛者，有成块者，有因多产伤血而致经闭者，有因久患潮热致销阴血而经闭者；有因久发盗汗，过多损血致经闭者，有因便利亡血致经闭者，有因七情气伤停结致经闭者，有因脾胃不和，饮食少进，使血不生致经闭者。种种不同，必在分因而疗。
如血海枯竭，经闭不行者，宜四物加桃仁、红花之类，或加人参更好。如不及期者，血热也，宜四物加黄连、黄芩、香附之类。若肥人，佐以治痰之剂。
如过期者，乃血虚。兼色淡者，夹痰。宜二陈加归、芎。如经水妄行逆出，乃气乱兼热也，宜降气以清火热。如色紫黑者，热极也，宜四物加芩、连、牡丹皮之类。如成块者，热结也，宜四物加芩、连、桃仁、红花、苏木之类，或加香附、玄胡索之类。
如因多产者，宜四物加人参之类。
如因久患潮热，宜清热养血。
如因久发盗汗而致经闭者，宜滋阴养血，以四物加黄柏、知母之类。
如因久痢而致者，宜四物加入条芩、地榆之类。
如因脾胃不和，饮食少进而致者，宜八物汤为主加减。
如因七情伤心而致者，宜调心气，通心经，使血生而经自行，宜四物加菖蒲、茯苓之类。
如肥人躯脂满致经闭者，以导痰汤加芎、归、黄连。不可服地黄，恐其性滞泥膈。如欲用，必须以姜汁制拌。
其肥人多无子者，盖由痰与脂膜遮蔽子户不得受精之故，亦宜服前煎药。
如瘦人而无子者，由子宫血少，不能摄精所致，宜以四物加减，调补阴血为主。
凡经先断而后病水者，先哲谓之血分，难疗。若先病水后断经，先哲谓之水分而易理。学者不可不知。
〔丹溪治月经活套〕
凡妇人经候不调之症，乃属血病，并以四物为主，详症加减。
如经候微少，渐渐不通，手足烦痛，渐瘦，生潮热，脉微数，以四物去芎、地加泽兰叶三倍，甘草半分。
如经候过多，四物去熟地用生地，或只加黄芩、白术。如经行身热，脉数，头昏，四物加柴胡、黄芩。
如经行微少，或胀或疼，四肢倦痛，四物加玄胡、没药、白芷为末，以淡醋汤调下。
如经候不调，心腹疼痛，只用归芎、二味，名君臣散。
如气充经脉，月事频频，并脐下作痛者，以四物汤倍加芍药，减去地黄。
如经候欲行，脐腹绞痛，以四物去地黄，加玄胡、槟榔、炒苦楝佐木香、柴胡。
如经水涩少，以四物加红花、葵花。
如经水适来适断，或有往来寒热者，先服小柴胡汤，后以四物汤和之。如经水过后作痛，乃气血俱虚，宜八物为主加减。如肥盛妇人，经水二三月一行者，乃痰盛兼躯脂闭塞所致，宜导痰汤加芎、归、香附及苍术、白术。
如经行过三五日，腹中绵绵走痛者，乃血行而气滞未尽，行以四物加槟榔、木香立效。如经候将来，腹中阵阵痛，乍作乍止者，乃血气实热也，四物用生地加黄连、香附、桃仁、红花、玄胡索、牡丹皮之类。
如经候常过期者，瘦人多由血少，四物倍地黄、当归，加黄耆、甘草，少佐红花、桃仁为生血之引药。肥人多是虚夹痰，阻滞升降，四物生地黄加参、耆、香附合二陈汤。
〔治月经方〕
●过期饮
经水过期不行，乃血虚气滞之故。法当补血行气。是以用归、川芎、熟地、白芍以补血，桃仁、红花行宿血生新血，莪术攻积血，香附、肉桂导滞气和荣卫通血脉，加木通利窍以通经水，甘草以补中和药。
川芎（辛甘温，八分）　熟地（甘温，一钱）　白芍（苦酸寒，一钱）　当归（辛温，一钱）　红花（辛酸寒，七分）　莪术（苦甘温，五分）　香附（苦辛温，七分）　桃仁（甘温，七分）　木通（苦淡平，五分）　甘草（甘温，四分）　肉桂（辛甘温，三分）　水二盅，煎一盅服。
●先期汤
治经水先期而来，乃血热之故。法当清热凉血为本，是以用生地凉血，芩、连清热，知母、黄柏滋阴降火，归、芎、白芍养血，阿胶、艾叶止崩漏，香附理血中之气，甘草和药。
生地（甘寒，二钱）　条芩（苦寒）　黄连（苦寒，各八分）　黄柏（苦辛寒）　知母（苦辛寒，各一钱）　川归（辛甘温，二钱）　川芎（辛温，八分）　炙草（甘温，七分）　阿胶（甘寒温，炒，八分）　艾叶（苦辛温）　香附（苦辛温，各七钱）　白芍（酸寒，二钱）　水二盅，煎一盅，食前温服。
●固经丸
治经水过多不止，乃阴虚夹热所致。法当补阴清热。是以用黄柏、龟板补阴，助黄芩清热，白芍缓中兼生新血，樗根皮固涩滑漏，香附以理血中之气。
黄柏（苦辛寒，二两）　龟板（甘寒平，炙，四两）　黄芩（苦寒，二两）　白芍（苦酸寒，三两）　樗根皮（辛酸温，一两）　香附（苦辛温，一两）　为细末，酒糊丸，梧子大，每以空心白汤下五七十丸。
●人参黄耆当归汤
治经水暴崩不止，胃脘痛，鼻窍不利而喘。此因气血亏败，外邪乘之。法当补调气血为本，驱散寒邪为标。是以用人参、黄耆以补气，归身、生地以理血，神麴、豆蔻消宿食以止胃脘之痛，麻黄、桂枝发表驱散外邪，通利肺窍，杏仁定喘，橘红理气，黄连胜热，升麻、柴胡提气以止下崩。
人参（甘温，三钱）　黄耆（甘温，二钱）　川芎（辛甘温，二钱）　生地（甘寒，二钱）　神麴（苦甘辛温，一钱）　草豆蔻（苦甘辛温，一钱）　杏仁（苦甘温，八分）　桂枝（辛甘热，八分）　橘红（苦辛温，八分）　黄连（苦寒，八分）　柴胡（苦寒，八分）　升麻（苦寒，八分）　麻黄（苦甘辛热，八分）　水二盅，煎一盅。先煮麻黄一二沸，去渣，再入余药。
●东垣立效散
治妇人、室女经血过多不止。法当补血止崩漏。是以用当归、红花养血，莲蕊、茆花止血崩。
川归头（辛甘温，一两）　红花（苦酸寒，五钱）　莲蕊（苦甘涩，一两）　茅花（二钱）　俱锉过，用纸包裹，泥固火煅存性，为末，每以温酒调五钱，内加血蝎末三分服。
●通经丸
治妇人、室女经水不通，结成血瘕，盖由寒气泣血所致，理宜辛热散寒行血为主。是以用川椒、莪术、川乌、乾姜、乾漆等散寒通经。以削坚积，归梢、桃仁行血，桂心通血脉，青皮疏郁积之气。
川椒（辛热，温中散寒，一两）　莪术（苦辛温，破瘕通经，一两）　乾漆（辛咸温，削坚积，破瘀，炒烟尽，三两）　川乌（辛热，攻积散寒）　乾姜（辛热，散寒引血入经，一两）　归梢（甘温，二两）　桃仁（苦甘温，二两）　青皮（苦辛寒热，削坚积）　大黄（苦寒，一两）　桂心（辛热，一两）　共为细末，醋糊丸梧子大，每空心醋汤下三五十丸。如畏漆者，入鸡卵清和药。
●逍遥散
治血气不充，以致月经不调，脐腹胀满，痰嗽潮热。法当补气养血为主。是以用人参、白术补气，川归、白芍养血，茯苓散痰结，柴胡解潮热。
人参（甘温，二钱）　白术（苦甘温，一钱）　当归（辛甘温，二钱）　白芍（苦酸寒，一钱）　茯苓（甘淡平，一钱）　柴胡（苦寒，七分）　水二盅，煎八分，温服。
●良方温经汤
治血气亏败，以致经水蓄积不通。法当调补为主，攻积通经为标。是以用人参、甘草补气，归、芎、白芍、牡丹皮补血，桂心、牛膝、莪术攻积行血通经。
人参（甘温，三钱）　炙草（甘温，五分）　川归（辛温，一钱半）　川芎（辛温，七分）　白芍（苦酸寒，一钱）　牡丹皮（苦酸寒，一钱）　桂心（辛甘热，七分）　莪术（苦辛温，七分）　牛膝（苦甘酸，八分）　水盅半，煎八分，温服。
●又方
治经水过期不至，此乃气滞血凝之故。法当行气导血。经云：辛以散之。是以用香附、枳壳疏滞气，玄胡、牛膝行滞血。
玄胡（辛甘温）　牛膝（苦酸甘平，另捣汁，盅半）　香附（苦辛温）　枳壳（苦辛温）　共四味，除牛膝一味另捣汁外，馀三味共为末，空心牛膝汁调，温服。
●交加地黄丸
治经水不调，气痞血块，肚脐疼痛，此乃气血亏败凝聚所致。法当补血为本，疏导为标。是以用人参、归、芎、地、芍等补气血，生姜、木香、香附疏导滞气，玄胡、没药行逐积血。
人参（甘温，二两）　川归（苦甘温，二两）　川芎（辛温，一两）　生地（甘寒，一两半）　白芍（苦酸寒，一两）　老生姜（辛热，八钱）　术香（苦辛温，五钱）　香附（辛温，一两）　玄胡（苦辛温，一两）　没药（苦辛温，一两）　桃仁（辛甘温，去皮尖，一两）　共十一味，内除生姜、地黄二味，各先捣汁，拌生姜渣。以生姜汁浸地黄渣，各以汁尽为度。晒乾，同上九味为末，醋糊丸梧子大，空心米汤下五十七十丸。
〔附方〕
●四物汤　见血门。
●八物汤　见虚损门。
●二陈汤　导痰汤　并见痰门。
●小柴胡汤　见伤寒门。

带下门  ***************************
〔论〕
带下之症，色有黑白之分，病有气血之异，是以白者气分受伤，赤者血分受伤，与痢相似，尽由中气亏败，运动失常，以致热湿郁结下焦带脉之分，渗流而下，故名带下。治疗之法，必在清热湿为主，与治痢同。患者必须却厚味，防助湿热。能如此，治无有不疗。
〔带下脉法〕
带下脉迟及虚小者生，急数疾紧实大者必死。沉小者吉，浮大者凶。
〔治带下大法〕
带下之症，皆由湿热为患，肥人有挟痰者。大要以二陈加苍术为主方加减。挟气虚，加人参、黄耆；血虚，加当归、川芎；夹痰，加南星、半夏、海石、黄柏、川芎、香附、生姜。大抵带下之症，瘦人少有。设有此症，乃热也。主方加姜炒黄连、地榆、青黛之类。
〔丹溪治带下活套〕
赤白带下，皆由七情内伤，使下元虚惫，以致湿热痰积乘虚下流，是以叔和谓崩中日久为白带。盖崩中日久者，则下元虚败之意。治疗之法，罗太康谓十枣汤、神佑丸、玉烛散皆可散。虽然可用，但虚弱者不可峻攻，必须详症加减。经旨云：带症赤属血，白属气，出于大肠小肠之分，主治燥湿为先。丹溪谓是胃中痰积流下，渗入膀胱，只宜升提。无人知此之妙甚者，上用吐法以提其气，下用二陈汤加苍术、白术，仍服丸子药。
如血虚者，以四物汤为主加减。
如气虚者，以四君子汤加减。
如气血两虚者，以八物汤加减。
如湿热，以固肠丸。
如相火动者，以补阴药倍加黄柏。滑者，加龙骨、赤白脂。滞者加葵花，白者白葵，赤者赤葵。
如温热，以二陈加苍术、香附、滑石、蛤粉、半夏；如寒月加乾姜。务在临机应变。
〔治带下方〕
●严氏当归煎丸
治下元虚败，赤白带下，腹痛不思饮食。带下既久，精血俱伤，法当调补精血为主。是以用川归、白芍、熟地、阿胶、续断等补血益精，地榆清下焦湿热，牡蛎固滑脱。
川归（辛甘温，四两）　白芍（苦酸寒，三两）　赤芍（苦酸涩寒，两半）　熟地（苦寒，一两）　阿胶（甘酸平，二两）　续断（苦辛温，止精滑）　地榆（苦酸寒，两半）　牡蛎（咸寒，一两）　共为末，醋糊丸梧子大，空心，米清下五七十丸。
●又方
治肾气亏败，湿痰乘虚下流而为带下。法当补肾清热，燥湿豁痰，是以用黄柏滋阴补肾，橘红、半夏、南星等豁痰，茯苓、苍术等理湿，川芎、牛膝等行秽积之血，甘草缓中和药。
黄柏（苦辛寒，一钱）　橘红（苦辛温，去白，八分）　半夏（苦辛温，一钱半）　茯苓（甘淡平，一钱）　苍术（苦辛温，二钱）　川芎（辛温，八分）　牛膝（苦甘酸平，一钱）　甘草（甘寒，七分）　南星（苦辛寒，一钱半）　水二盅，姜三片，煎一盅，食前服。
●又方
治症同前。用黄柏、龟板、山药、茱萸滋阴补肾，苦参清热，枳实、香附、贝母等疏郁豁痰，赤芍、椿根之酸涩止滑泄。
黄柏（苦辛寒，二两）　龟板（甘酸平，一两）　山药（甘酸平，二两）　苦参（苦寒，二两）　枳实（苦辛寒，二两）　香附（苦辛温，二两）　贝母（苦辛平，四两）　赤芍（苦酸，二两）　椿根皮（苦寒涩平，一两）　山茱萸（甘酸平，一两）　共为末，醋糊丸，梧子大。每空心盐汤下百丸。
●又方
治妇人有妊白带，此乃胎气壅聚，郁成湿热下流。法当疏湿清热。是以用苍术、白芷理湿，黄连、黄芩清热，黄柏、茱萸补肾元，白芍、椿白皮止滑。
苍术（辛温，五钱）　白芷（辛温，二钱）　黄芩（苦寒，炒，一钱）　黄连（苦寒，酒炒，二钱）　黄柏（苦辛寒，炒，一钱）　山茱萸（苦酸平，一钱半）　白芍（苦酸寒，二钱）　椿根皮（苦酸涩寒，一钱）　水二盅，煎一盅，空心服。
〔附方〕
●二陈汤　见痰门。
●四物汤　见血门。
●四君子汤　见气门。
●神术丸　十枣汤　固肠丸　见痰门。
●八物汤　见痛门。
●玉烛散　即四物加调胃承气汤。见虚损门。
●治赤白带　乾姜（炒黄）　白芍（炒）　香附（各一两）　甘草（五钱）　共四味，每服三钱，以水酒送下。
●鹤顶丹　当归（全身，一两半）　黑附子（五钱泡去皮脐）　龙骨　赤石脂（醋淬，各一两）　艾叶（炙乾，一两）　乾姜（炮，五钱）　牡蛎（一两三钱）　为末，醋糊丸梧子大，赤石脂为衣，每服五十丸，食前滚白汤送下。

胎孕门  ***************************
〔论〕
胎育之肇，在妇之气血和平而始有孕，其中男女又在经水将断未断之际，一二日之间，血海空虚，此时交感，精胜其血，血不胜精，精为之主而男形成。若三日以后，阴血已盛，此时交媾，精不胜血，血为之主而女形备，是以古哲云：三十时中两日半，二十八九君须算，落红将尽是佳期，经水过期空霍乱。既成胎后必在摄养有方，绝去嗜欲，安养胎元，毋得贪淫纵色，触动胎孕，以致半产坠落。所食五味必在温凉，不可恣食辛热及煎煿之物。盖情欲动中，胎元便热，辛辣入口，胎气便燥，以致血气失常，遂使胎元不安，小产之患作矣。如风撼其木，人折其葩之象。又有气血亏败，胎元失养而半产矣，犹枯枝果落，藤萎花飞之义。治疗之法，在乎逐月详其所司之经气血而疗。如初月乃是足厥阴肝经，二月属足少阳胆，三月属手少阴心，四月属手少阳三焦，五月属足太阴脾，六月属足阳明胃，七月属手太阴肺，八月属手阳明大肠，九月属足少阴肾，十月属足太阳膀胱，逐月详其所属之经气血虚实，而用是经之药。虚则补之，壅则疏之，热则凉之，寒则温之，不可汗下及利小便，盖胎元必赖气血所养，若汗则亡阳伤气，若下则亡阴伤血，若利小便则伤津液，是以三者皆在所忌，不可犯也。学者宜致思焉。
〔胎孕脉法〕
《脉经》曰：妇人三部脉浮沉，以手按之无绝者，孕子也；脉滑疾，重以手按之散者，胎已三月也；重手按之不散，但疾而不滑者，五月也。妊娠四月，脉左疾为男，右疾为女，俱疾为生二男。又云：右手沉实为男，右手浮大为女，右左俱沉实生二男，左右手俱浮大，生二女。又云：妇人尺脉左偏大为男，右偏大为女。妇人怀孕，脉离经而浮没，腹痛引腰脊者，欲生也。凡妇人慾生者，其脉离经，半夜觉，日中即生。
〔治产前大法〕
凡妇人无子，瘦者皆由血少不能摄精，肥者尽因子宫驱指满溢，与夫湿痰阻塞之故，是以瘦者宜补阴养血为先，肥者宜驱痰燥湿为主，至有妊之后，必须清热调血，使血循经不妄，得养其胎。故丹溪用黄芩、白术乃安胎之圣药，盖胎之成，由母之气血蓄聚以养气血，既聚易郁，是以先哲多用黄芩清热，香附开郁。
如漏胎者，属虚夹热，宜四物，用生地，加人参、阿胶、白术、条芩、香附或少佐缩砂之类。妇人怀胎，小便不通，名曰转胞，其症多见于禀受怯弱之人，或忧闷多者，或性急者，或味厚者，盖由气血亏败，不能正举其胎，兼且胎气壅郁不畅，坠压膀胱，以致胎繫了戾不通，故使小便闭塞。但得胎元正举，胞系得疏，水道自利。治疗之法，补益气血药中加以升提之剂，或得吐法亦可取效。
〔丹溪治产前活套〕
凡妇人胎前诸症，必先以四物为主，看症加减。如觉腹中烦闷口苦厌食，不问月数多少，并以四物加白术、条芩、砂仁煎服。
如五六个月后，胎动不安，或逆抢逼心，四物加阿胶、艾叶、砂仁、枳壳、条芩、白术、野苎根，入金银同药煎服。如或恶逆心烦，或脉虚大无力，或怔忡手战，或时有微热，四物加人参、白术、黄芩、甘草、酸枣仁、远志、麦门冬、地骨皮之类。
如五六个月前无故下血，或因事下血，谓之漏胎，四物加条芩、甘草、白芷、地骨皮、地榆、桑寄生之类。如七八月前后，面目及四肢浮肿，四物加茯苓、泽泻、白术、条芩、炒栀子、厚朴、甘草梢、麦门之类。
如感风寒，头痛发热，或身体疼痛，四物加小柴胡，或加细辛、白芷、防风、羌活等类。如妊中忽然口噤吐沫，不省人事，言语错乱，四物合二陈加麦门、竹茹、远志、石菖蒲之类。
如二三个月内呕吐恶心，不纳饮食，谓之恶阻，四物去地黄加陈皮、半夏、砂仁、神麴、藿香、麦芽、陈仓米、白术之类。
如或因事动胎，致胎动摇不已，及下血欲坠，四物加人参、白术、黄芩、条芩、白芷、桑寄生、砂仁、阿胶之类。
如或有白浊白带，四物加茯苓、苍术、陈皮、半夏、牡蛎、龙骨之类。
如或腹痛泄利清水，或发热胎动不安，四物加白术、茯苓、猪苓、泽泻、苍术、诃子肉、砂仁、神麴、乾姜之类。
如因火动胎逆，上作喘急者，用条芩、香附之类为末调服。
益母草，胎前产后诸病皆可用，由其能行血养血。凡难产，用益母草膏，或牛膝膏、地黄膏皆可用。
〔治胎前药方〕
●金匮当归散
治胎妇一切诸症。盖妊娠之妇，气血凝聚，胎元湿热，易于壅郁。法当调养气血，清理湿热。是以用川归、芍药、川芎、白术、人参养血益气，黄芩清热。（一本无人参，有香附亦妙。）
川归（辛温）　川芎（辛温）　白芍（苦酸寒）　白术（苦甘）　人参（甘温）　黄芩（苦寒）
●固胎饮
治妊妇气血不充，以致胎元不安，法当调理气血为主。是以用人参、白术、甘草、橘红调气，归身、熟地、芎、芍养血，黄芩清热，砂仁疏郁。
人参（甘温，二钱）　白术（苦甘温，二钱）　甘草（甘温，五分）　橘红（苦辛温，七分）　黄芩（苦寒，八分）　砂仁（苦辛温，六分）　归身（苦辛温，一钱半）　熟地（甘寒，一钱）　白芍（苦酸寒）　川芎（辛温，七分）　水二盅，煎一盅。如血虚胎动，加阿胶。
●安胎饮
治胎气不安，腰腹作痛，饮食无味，此乃气血蓄聚成胎，中气不健，以致郁热之气触动胎元，理宜调养气血，清理郁热。是以用人参、白术、甘草调气，归、芎、芍药养血，橘红、砂仁、紫苏行郁，条芩清热。
人参（甘温，二钱）　白术（苦甘温，二钱）　甘草（甘温，五分）　归身（辛甘温，一钱）　白芍（苦酸寒，八分）　川芎（辛温，七分）　条芩（苦寒，一钱）　陈皮　砂仁　紫苏　水二盅，煎一盅，温服。
●参橘散
治妊娠二三月间，呕逆不食，或心虚烦闷。此乃气血攒聚以养胎元，秽污之气上冲，是以呕逆不能纳食。血既养胎，心失所荣，是以心虚烦闷。法当调血散郁。是以用人参、白术、甘草健中气，橘红、厚朴、生姜散郁气，茯苓安心，麦门、竹茹清热解烦。
人参（甘温，一钱半）　白术（苦甘温，二钱）　甘草（甘温，五分）　橘红（苦辛温，七分）　厚朴（苦辛温，七分）　生姜（辛温，三片）　茯苓（甘淡平，七分）　竹茹（苦甘温，一钱）　麦门（甘寒，一钱）　水煎服。
●产宝方
治胎气不和，凑上心胸，肚腹胀满疼痛，谓之子悬。法当补气血疏壅滞。是以用紫苏、陈皮和气，大腹皮敛气宽中，归、芎、参、芍以养气血，甘草缓急和药性。
紫苏（辛温，七分）　陈皮（苦辛温，和中气，一钱）　大腹皮（辛温，八分）　归身（辛温，一钱）　川芎（辛温，七分）　人参（甘温，八分）　白芍（苦酸寒，八分）　甘草（甘温，炙，五分）　水盅半，煎一盅，温服。
●犀角散
治胎妊烦闷，谓之子烦。盖由胎元郁壅，热气上冲所致。法当清热疏郁，是以用犀角、地骨皮、条芩、麦门冬清热除烦，赤茯开胸膈以安胎。
犀角（甘咸寒，一钱）　地骨皮（苦寒，八分）　条芩（苦寒，二钱）　麦门（甘寒，一钱）　生地（甘寒，一钱）　赤茯苓（甘平，八分）　水盅半，煎八分，与竹沥一合，温服。
●治胎动不安及下血方
艾叶　阿胶　川归　川芎（各二钱）　甘草（七分）　水煎服，去渣，纳阿胶搅令化服。（一方加秦艽、糯米。）
●治胎妊内热口乾或胎动不安方
麦门　防风　茯苓　人参（各一钱）　水煎服。若血虚有热，用逍遥散。若气虚有热，用四君子加黄芩、紫苏。
●泽泻散
治妊娠气壅成湿，以致身体腹胁浮肿，喘急气促，小便闭涩不利，谓之子满。法当疏壅气，行水湿。是以用枳壳、槟榔以疏壅滞之气，桑白皮、木通、茯苓、泽泻以到水湿。
枳壳（苦辛温，一钱）　槟榔（辛温，八分）　桑白皮（苦甘酸，七分）　木通（苦甘，八分）　泽泻（甘咸寒，一钱）　赤茯（甘淡平，一钱）　水二盅，煎一盅，空心服。
●天仙藤散
治妊娠胎，两足胫渐肿至膝，若水肿状。甚则足指间有黄水出，谓之子气。此乃中气聚养胎元，壅郁不得升发所致。法当疏壅郁行滞气。是以用天仙藤、香附、陈皮、乌药、木香、紫苏、甘草诸辛之剂行滞散郁，甘草缓药和中。
天仙藤（即清木香，苦辛温，一两）　香附（辛温，八钱）　陈皮（苦辛温，一两）　乌药（辛温）　术香（苦辛温，五钱）　紫苏（辛温，七分）　甘草（甘温，二钱）　共为细末，每以沸姜汤调泡三五钱。
●安荣散
治妊娠小便涩少，遂成淋沥，谓之子淋。此乃气血聚养胎元，不及敷荣渗导，遂使膀胱郁所致。法当养气血以荣渗道，利小便以导郁热。是以用归、芎调血，人参养气，麦门清肺经以滋肾水之元，滑石、灯草、通草利小便以导郁滞。
当归（辛甘温，二两）　川芎（辛温，一两）　人参（甘温，三两）　麦门（甘寒，二两）　通草（甘辛淡，一两）　滑石（甘寒，一两）　灯心（甘淡平，一两）　共为细末，每以麦门汤服二三钱。愚意此方内滑石乃重坠之剂，恐致胎坠，若临月极妙，如在七八个月前，宜去此味加栀子、萹蓄、石斛最稳。瞿麦亦能损胎，慎之！
●葛根汤
治胎妊临月，忽发中风，至闷乱不省人事，少时醒后复发，谓之子痫。此因气血内荣胎元，表上卫气不足，风邪易于外袭，湿热易于内攻。法当驱外邪清内热。是以用葛根、防己、防风、独活、桂皮等以散外邪，黄芩、石膏、贝母、牡丹皮清内热，茯苓、泽泻利小便渗湿热，归、芎调血，人参养气，甘草泄火和药。
葛根（苦甘凉，一钱）　防己（苦甘淡平，八分）　黄芩（苦寒，一钱）　桂枝（辛甘温，五分）　防风（辛温，七分）　石膏（甘辛寒，八分）　独活（辛温，七分）　牡丹皮（辛苦寒，八分）　茯苓（甘淡平，一钱）　泽泻（甘淡平，一钱）　贝母（苦辛寒，八分）　川归（甘温，钱半）　人参（甘温，一钱）　甘草（甘温，炙，五分）　川芎（辛温，七分）　水二盅，煎一盅，日三服。（贝母且令人易产，未临月，去此一味，以升麻代之。忌菘菜。）
●天门冬饮
治妊娠咳嗽，谓之子嗽。此由津血聚养胎元，肺乏濡润，兼又郁热上炎所致。法当滋润肺经为主。故用桑白皮泄肺热，天门冬、紫菀茸、北五味、知母、桔梗等清金润肺以止嗽。
桑白皮（苦辛酸寒，蜜炙，七分）　天门冬（苦甘温，一钱）　紫菀（苦辛温，一钱）　北五味（苦酸平，一钱）　知母（苦辛寒，七分）　桔梗（苦辛温，七分）　水二盅，煎一盅。如嗽出血，加阿胶、黄芩；大便结者，当归加之一钱，加葶苈七分。
治胞腹痛，小便不通，遍身浮肿，胎间有水气。
白茯苓　茯苓　当归　芍药（各二钱）　用鲤鱼一头，煮取汁，每药四分　入汁一杯半，姜三片，橘皮少许煎服。若脾胃虚，佐四君子。
治面目虚肿如水气，名曰胎肿。
白术　姜皮　大腹皮　陈皮　白茯（各五钱）　每一钱米饮下。如不应，佐四君子汤。
●羚羊角散
治妊中风，头项强直，筋脉挛急，语言謇涩，痰涎壅盛，或时发搐，不省人事，名曰子痫。
羚羊角　独活　杏仁　酸枣仁　五加皮（各六分）　薏苡仁　防风　当归　川芎　茯神　木香　甘草（各二钱）　若因肝经风热怒火，宜加味逍遥散。
●达生散
治孕妇难产，八九个月内服十数剂，极妙，易产。盖难产之由，皆由气血不足。法当补益气血为主，疏郁行滞为标。是以用人参、白术、甘草补气，当归、白芍养血，大腹皮敛气宽中，橘红、紫苏行滞降气。
人参（甘温，三钱）　白术（苦甘温，钱半）　炙草（甘温，五分）　川归（辛甘温，二钱）　白芍（苦酸寒，一钱）　大腹皮（辛温，八分）　橘红（苦辛温，一钱）　紫苏（辛温，八分）　水二盅，葱五根，黄杨脑七个，春加川芎、防风，夏加黄连、黄芩、五味，秋加泽泻，冬加砂仁，或通加枳壳、砂仁妙。
如胎动不安，加野苎草根、麻黄各二钱，用金银同煎。
如气上逼心，加地黄倍紫苏。如性急多怒，加柴胡、黄芩。
如食少进，加砂仁、神麴。如渴，加麦门、黄芩、天花粉。有痰加半夏、黄芩。
●女科撮要达生散
大腹皮（黑豆汁洗，晒乾，三钱）　紫苏叶　人参　炙草　陈皮（各五钱）　水煎。用黄杨叶七茎、葱五叶煎服。春夏依前加减。
●达生无忧散
临产服之，补其血顺其气，使易产。又治小产瘀血痠痛。
南木香　当归　川芎　白芍　枳壳　乳香（每三钱）　水煎服。若胎衣既破，其气已涸，或元气困惫，急以八珍汤斤许、水数碗煎熟，时饮救之。饮尽，再制，方为得生。
●下衣汤
治胎衣不下，皆内污秽所阻。法当行逐瘀血为主，是以用当归梢行瘀血活血，牛膝、蜀葵子逐瘀露，木通、滑石利关窍。
归尾（辛甘温，五钱）　牛膝（苦甘酸平）　蜀葵子（苦甘凉，各四钱）　滑石（甘寒，四钱）　木通（苦甘淡，二钱）　水二盅，煎一盅，连进二三服，立下。
●催生膏
治难产及浆水黏涸，胞胎不下，此乃产门乾燥所致。诀曰：滑可以去著。是以用麻油、蜜糖、滑石等诸润滑以下著滞。
麻油（甘寒）　蜜糖（甘温，各半斤）　滑石（四两，研末）　先以油蜜二味，于铜铫内煎二三沸，去沫搅匀，调滑石末顿服。再以油蜜摩涂产母脐之上，立产。
〔附方〕
●四物汤　见血门。
●八物汤　见虚损门。
●二陈汤　见痰门。
●小柴胡汤　见伤寒门。
小产后瘀血，心痠痛，或发热恶寒，当归川芎汤主之：当归、川芎、熟地、白芍、玄胡、桃仁、红花、香附、青皮、泽兰、牡丹皮水煎，入小便，酒半盅。
若手按痠疼，此是瘀血为患，宜此药或失笑散消之。
若按之不痛，是血虚，用四物、参、苓、白术。
若痛而作呕，宜香附六君子；痛而作泄，是脾虚，宜六君子。

产后门  ***************************
〔论〕
凡子在腹中，母子一气，母呼亦呼，母吸亦吸，母饥亦饥，母热亦热，藉母气血以养其身。十月数足，形身俱备，犹如梦觉，用手折胞，寻路而出，若母之气血旺盛，胎元充实，则子转头疾速，随其胞浆而出。若母气血亏虚，胎元不足，其子转身迟慢，不得随浆而出，以致胞浆乾涸，无水导送，且又瘀血随来阻塞道路，未得遽出，或横生倒产，或子死腹中，母子二命，垂于旦夕。当此之时，必须调养气血疏导瘀络，如牛膝丸，或催生丸，八物汤。如兔头肉、木通、葵子、葱、蛇蜕之类。既产之后，母之气血两亡，邪易乘袭，切勿早离床褥，及澡浴身垢，亦无啖食生冷及诸难化之物，由其中气已亏，运动少力，易致停积。当此之时，极宜重惜百日之内。纵有杂病，必遵丹溪之说，以末治之，须当大补气血为主，不可猛浪攻击，促人长命。
〔脉法〕
产后气血两亏，宜细小则吉，洪数实大则凶。
〔治产后大法〕
产后诸症，宜八物汤为主加减。
如发热轻，以参、术、黄耆、陈皮、归、芎、炙草为主，加茯苓淡渗之剂，其热自除。设热重，从丹溪加炒乾姜。或问：既热重，何反用乾姜辛热之剂？云：产后发热，非是实热，由阴虚而生，盖乾姜之辛能入肺分以利肺气，又能于肺分引诸药以生血，然必与补阴药同用，乃见妙处。
如发热恶寒，或口眼歪斜证，皆是气血虚甚，并宜补益为主。
如左脉不足，补血药多于补气药；右脉不足，补气药多于补血药。切不可妄用小续命等诸风剂，以致愈虚其血。
如恶寒发热腹中痛，法当去瘀血，若腹不硬，非恶血，由虚也。如瘀露未尽，小腹作痛，宜五灵脂、香附米为末，醋糊丸服，甚者加留尖桃仁，或以神麴丸，用白术陈皮汤下气虚，用四君子汤下产后血晕。用韭菜细切，盛于有嘴瓶中，以醋滚沃之，急封瓶口，以瓶嘴纳妇鼻中，立苏。或烧乾漆、旧漆器俱可取效。
如产后乳汁不通，其因有二：有因气血壅盛，乳脉滞而不疏；有因气血虚败，不能成乳汁者。治法：虚者补以锺乳粉、猪蹄、鲫鱼之类，壅者行以通草、漏芦、黄瓜根之辈。
〔丹溪治产后活套〕
产后诸病，须大补气血为主，虽有杂症，以末治之。宜八物汤去芍，加黄耆为主，再详兼症加减。
如气虚者，主参、术、茯苓、甘草，发热加炒乾姜。
如自汗多者，主方减川芎，倍黄耆，去茯苓。
如口渴，加五味、麦门。
如腹痛，非芍不可疗。若新产十日内，其芍必用酒浸炒。
如新产，子宫未敛作痛，名儿枕疼，又名瘕母块疼，宜醋炒芍药、粟壳、甘草水煎，入米醋少许，或以三物为末，醋汤调服，乃酸以收敛之故。
如产后恶血不去，发寒热，成症瘕者，四物加三稜、莪术、乳、没、香附、五灵脂、牛膝、红花、桃仁之类。
如产后腹痛不息，宜四物加乌药、香附、桂心、良姜、陈皮，用童便和醋煎。
如产后月馀，经血淋沥不止，四物加人参、白芷、升麻，调血馀灰。
如产后头痛，四物加藁本、防风。
如产后遍身浮肿，四物加乳、没、桂心、木通、大腹皮、良姜、血竭、槟榔、海金砂。
如产后子肠不收，八物加升麻、防风，须以酒炒黄耆为君。
如产后中风，口歪斜，八物加附子、荆芥、羌活、防风煎服。
产后血晕由亡阴，阴无附，虚火载血上行，渐渐晕来。用鹿角烧灰出火毒，极研细末，以好酒同童便灌下。一咂即苏，行血极快。
产后水肿，必在大补气血为主，少佐参、术、茯苓微渗利之。
产后发热，乳汁不通，膨胀无子，消乳者，宜麦芽二两炒研细末，清饮汤调下。
如产后妇人慾断胎娠，白面一升，以无灰酒五升作糊，煮至二升，滤去渣，分作三服。候经水至前一日晚、次早五更及天明各吃一服，经即行，终身再不孕矣。
〔治产后方〕
●丹溪愈风汤
治产后口噤，牙关紧，手足瘛瘲，角弓反张，此乃亡血过多，筋失所养，表虚感寒所致。治以养血散风。故用当归养血，荆芥通利血脉以驱风。
当归（辛甘温）　荆芥穗（苦辛凉，兼止产后血晕，各二两）　为细末，再以大黑豆不拘多少，炒焦，用好酒沃之，去豆用酒调服二五钱，或童便调服亦可。
●人参当归散
治产后亡阴过多，心烦发热，短气自汗。法当养气益血而热自除。故用地黄、白芍、归身养血，人参益气，麦门清心解烦热，肉桂通血脉和荣卫。
熟地（甘寒，一钱）　归身（苦酸寒，煨，八分）　人参（甘温，三钱）　麦门（甘寒，一钱）　肉桂（辛甘热，四分）　水盅半，煎八分，温服。（一本加姜三片，竹叶七个。）
●茯苓散
治产后心神恍惚。此乃亡血过多，心失所养。法当益血养心。故用桂心、远志、山药、茯苓补心以定恍惚，麦门清心解烦，当归调血，人参补气，甘草缓中和药。
茯苓　当归　桂心（辛甘温，六分）　远志（苦温，七分）　山药（甘凉，一钱）　麦门（苦甘凉，一钱半）　人参（甘温，三钱）　甘草（甘温，五分）　水二盅，姜三片，枣二枚，煎一盅。
●增损四物汤
治产后晚间发潮热，此乃血虚生热也。法当养血清热。故用当归、川芎、生地生阴血，柴胡以清潮热。
归身（辛甘温，二钱）　川芎（辛温，一钱）　生地（甘寒）　柴胡（苦寒，八分）　水一盅，煎半盅，温服。
●麻仁丸
治产后大便秘结。此乃亡血过多，大肠枯燥，法当养血润燥。是以用人参、当归补气血，大黄、麻仁润燥结，枳壳疏利大肠结。
人参（甘温，三两）　当归（辛甘温，二两）　大黄（苦寒，五钱）　麻仁（甘平，一两）　枳壳（苦辛温，五钱）　为细末，炼蜜丸梧子大。每蜜汤下五七十丸，便利为度。
●八味理中丸
治产后饮食不化，不思饮食。此乃中气亏败，运动失常所致，法当补中气消宿食。是以用参、术、茯苓、甘草等补中益气，乾姜温胃，砂仁、神麴、麦芽等消宿食。
人参（甘温，三两）　白术（苦甘温，两半）　茯苓（甘淡平，一两）　炙草（甘温，五钱）　乾姜（苦辛温，五钱）　砂仁（辛温，五钱）　神麴（苦辛温，五钱）　麦芽（甘温，一两）　为细末，神麴糊丸，梧子大，每姜汤下百丸。
●旋覆花汤
治产后感冒风寒，咳嗽痰喘。此乃气血产后两亏，外邪乘袭。法当补气血为主，驱外邪为标。是以用人参补气，当归养血，麻黄、荆芥发表以驱外邪，前胡、旋覆花、半夏以豁痰，五味、杏仁止嗽以止喘，炙草补中和药。
人参（甘温，三钱）　归身（辛甘温，二钱）　麻黄（苦甘温，七分）　荆芥（苦辛凉，七分）　前胡（苦辛温，七分）　旋覆花（甘咸温，八分）　半夏（苦辛温，一钱）　五味（甘酸平，一钱）　杏仁（苦甘温，七分）　甘草（甘温五分）　水二盅，煎一盅，温服。（一本无人参、当归，有赤芍、茯苓。）
●当归黄耆饮
治产后阴户下脱。此乃气血亏败，不能摄持之故。宜大补气血为主。是以用参耆补气，归芍养血，升麻提脱。
人参（甘温，七钱）　黄耆（甘温，五钱）　川归（辛甘温，五钱）　白芍（苦酸寒，二钱）　升麻（苦寒，七钱）　水二大碗，浓煎一碗，食前空心服。
●又方
治产后诸症。理宜补养为主。是以用参、术、茯苓、甘草补中益气，川芎、归、芍养血活血，陈皮调导滞气。
人参（甘温，三钱）　白术（苦甘温，二钱）　茯苓（甘淡平，一钱）　川芎（辛温，八分）　甘草（甘温，五分）　陈皮（苦辛温，七分）　水二盅，煎一盅。（有热加黄苓一钱，姜三片。）
●参术膏
治收生不谨，伤损胞脬。法当调补为主，使气血旺盛，肌肉自完。是以用参、术、黄耆、茯苓、甘草等大补中气，助桃仁生血，陈皮疏滞，猪羊胞为胞家引导。
人参（甘温，五钱）　黄耆（甘温，五钱）　白术（苦甘温，三钱）　茯苓（甘淡平，一钱半）　炙草（甘温，七钱）　桃仁（苦甘温，一钱）　陈皮（苦辛温，一钱）　先以水四升，煎猪羊胞至二升。去胞，入药浓煎至一升，空心服下。
●清魂散
治产后血迷血晕，此乃气血亏败所致。法当补气益血，清利头目。是以用人参补气，川芎、泽兰叶调血，助荆芥清利头目，甘草补中和药。
人参（甘温，五钱）　泽兰（苦甘辛温，兼消瘀血，通九窍，二钱五分）　荆芥（苦辛凉，一两）　川芎（辛温，五钱）　甘草（甘温，三钱）　为细末，每以温酒调二三钱服。
〔附方〕
●四物汤　四君子汤　见血气二门。
●催生散　白芷灰、百草霜、滑石共为末，川芎、当归煎汤，调服五七分。
●八物汤　十全大补汤　并见虚损门。
●清阳散　即清魂散、人参等药。


卷之十三  ——————————————————————————————————————————————————————————————————————————————————————————

小儿门  ***************************
〔论〕
小儿藏府脆嫩，不胜药力，且又患苦难，以询问不堪，诊视最难，周折必在，观形察色，辨其病原。大抵赤子，内无七情六淫之交感，外无大风大寒之侵袭，不过乳食所伤，胎毒内作，是以吐泻、黄疸、五疳、腹胀、水肿、霍痢等症，尽由乳食内伤所致。其变麻痘斑疹烂、惊悸、风痫、发喘痰壅、赤瘤白秃、解颅、重舌、木舌等症，皆胎毒内攻而成。其外感时寒时暑，十惟二三而已。故全在观形察色。如额赤，乃心热；鼻红，乃脾热；左腮青，为肝有馀；右脸白，乃肺不足；颏白，为肾虚之类。更参虎口三关之脉，则小儿之情病，知过半矣。又有婴儿初生，血气未足，阴阳未实，藏府未备，骨骼未全，而变蒸之候，每三十二日一发，或作热，或恶寒，或吐泻，或汗出，或呻吟不等，此皆长血脉全智意之常候，不治自愈。每变生一藏或一府，十变藏府始完，胎毒由是以散，为小儿。医者不可不知。亦有胎元壮实，暗变而不发作者，又不可不审焉。
〔小儿脉法〕
小儿症候，难以手太阴尺寸诊候，惟以男左女右，食指三节，分为三关，以察其病。
第一节为风关，无红紫经络，则无病；有则病轻易治。第二节为气关，有红紫经络，病虽重，仍尚可治。第三节为命关，有红紫经络者，病极深剧，十难一生。七岁以上者，则不取决于三关，而以一指后拦掌尺关寸，一息七八至为数，一息五六至为平。数则为热，迟则为寒，浮则为虚为风，沉则为实为积，浮而数者为乳痫，牢而革者为便秘，沉而弦者为食积，为腹病；紧而弦者为气急，为风寒；洪数者为热，伏结者为伤食；软细者为虫蚀、痫，若散无伦次者，死不治。业幼者，可不尽心于此乎？
〔论小儿大法〕
凡看小儿，宜先观形症神色，然后察脉。假如肝之为病，则面青，心之为病则面赤，脾之为病则面黄，肺之为病则面白，肾之为病则面黑。先要分别五藏形症，次看禀受盈亏，胎气虚实，审其标本，施治可也。如钱氏谓：面之症：左腮为肝，右腮为肺：额为心，鼻为脾，颏为肾。如目内之症：赤者心热，导赤散主之；淡红者心虚，生犀散主之；青者肝热，泻青丸主之；无精光者肾虚，地黄丸主之。必在分经理治。
如肝主风，实则目嗔，大叫呵欠，项急烦闷。虚则咬牙多欠。
如肝热，则手寻衣领及乱捻，泻青丸主之。壮热，饮水，喘满，泻白散主之。
如肝主风，目连札不搐，得心热则搐。治肝，泻青丸；治心，导赤散。
凡病或新或久，皆引肝风，风动而上于头目。目属肝，风入于目一下，左右如风吹，不轻不重，儿不能任，故目连札也。若热入目，牵其筋脉，两背皆紧，不能转视，故目直视也。其得心热则喘者，以其子母俱有实热，风火相搏故也。又云：脾木心火二藏交争，故发惊搐。心主惊，实则叫哭发热，饮水而搐；虚则困卧，悸动不安。心病多叫哭，手足动摇，惊悸。心气热，则心胸亦热。又言不能答，面卧有就凉之意。
脾主病困，病则困睡，泄泻不思饮食。实则困睡，虚则吐泻，主风，心热饮水。
肺主喘，实则闷乱喘促，有饮水者，有不饮水者。虚则哽气长出气。
肺热，手掐眉目面，鼻寒。肺虚热，唇润红色，治宜散虚。肺盛伤风寒，胸满短气。肺口伤寒，则不胸满。
肺急喘嗽上气，当先散肺逆，后散风寒。
肺藏怯，唇色白，当补。若闷乱，气粗硬，喘促硬气者，难治。由肺虚损也。肾主虚，无实。
心主热，目病或大热，泻心汤主之。实则烦热，黄连泻心汤主之，虚则热惊悸，生犀散主之。
肝乘心为虚邪，乃风热也，宜大羌活汤送下大青丸。
肺乘心为微邪，其症喘而壮热，宜泻白散。
脾乘心为实邪，泄心热者，宜泻黄散。
肾乘心为贼邪，其症恐怖恶寒，宜安神丸。
凡心得病，先调其肝肾。盖肾，心之鬼，肝气通则心气和，肝气滞则心气乏。此心病先求于肝者，乃清其源而流自澄也。治其肾者，由五藏受病，必传其所胜。盖心，火也；肾，水也。水能胜火，则肾之受邪必传于心。其先治肾者，逐其邪也，故有退肾邪益肝气二方。或诊其脉，肝肾二藏俱和，而心自生病者，则又当察其心家虚实治之。
肺主燥，自病则喘嗽，燥则润之，实则喘而气盛，泻白散。虚则喘而少气，先益黄散，而后阿胶散。
心乘肺为贼邪，其症喘嗽，先地黄丸，中导赤散，后阿胶散。
肝乘肺为微邪，其症恶风，眩冒，昏愦，咳嗽，宜羌活膏。肾乘肺为实邪，其症增寒，嗽清利，宜百部丸。
脾乘肺为虚邪，其症身重，吐痰，泄泻，咳嗽，治宜人参白术散。
凡肺之得病，必观心之虚实。盖心火炎盛，则熏烙肺经。是以法当先抑心气，后用清肺药。若心气和，则不当看脾脉。苟脾土虚冷，则不能养肺经，而肺家生气不足，则风邪易感。故患肺寒者，皆脾虚得之。苟脾气盛实，则又否隔中焦，而大肠与肺经相为表里，中焦脾土湿热之壅盛，肺与大肠表里不得相通，郁热上蒸于肺而病生矣。是以患肺热者，皆由脾实得之，治气盛者泻之，脾气虚者补之，膈壅者疏之，然后随其肺之寒热而疗。如诊其脉，心脾二藏俱和，而肺家自病者，则又当察肺之虚实而治。
肝主风，自病则风搐拘急，实则风搐力大，宜泻青丸；虚则风搐力小，宜地黄丸。
心乘肝为实邪，其症壮热而搐，治宜利惊丸主之。肺乘肝为贼邪，其症气盛呵欠，发搐。法当泻肺兼补本藏。补肝宜地黄丸，泻肝宜泻白散。
脾乘肝为微邪，其症多睡，体重发搐。先当定搐，宜泻青丸。搐止，再见后症，别立法治之。
肾乘肝为虚邪，其症增寒，呵欠，搐搦，宜羌活膏。
凡肝得病，必先察肺肾，然后复详本职虚实。盖肺乃肾之母，肺者肝之贼，其肝之得病，若非肾虚不能相生，是以肺经鬼贼相击。治法：若因肾虚不能相生者，则当补肾以滋其根；如因金锐而相贼者，法当泻金而除其贼。然后审其邪家、本藏虚实寒热而疗。
脾主湿，自病则吐泻、多睡、身重、昏倦。实则泻黄色，睡不露睛，宜泻黄散；虚则泻白色，睡露睛，宜白术散。
肝乘脾为贼邪，其症发风而呕，茯苓半夏汤主之。心乘脾为虚邪，其症壮热，体重而泻，羌活黄芩甘草汤主之。
肺乘脾为实邪，其症不能大便而呕嗽，煎槟榔大黄汤下葶苈丸。
肾乘脾为微邪，其症恶寒，或泻利清穀，宜理中丸之类。
凡脾之得病，必先察其肝心二藏之虚实，究其根之所起。盖肝是脾之贼，心是脾之母。苟肝气旺，则脾之贼邪旺；心气亏，则脾之生气损。治法：盛者抑之，亏者益之。如诊其脉，肝心二藏俱和，而脾家自病者，则又当察脾之虚实而治。
肾主寒，自病则是经寒而逆。
心乘肾为微邪，其症内热，不恶寒，宜桂枝丸。
肺乘肾为虚邪，其症痰作喘，皮涩寒，宜百部丸。
肝乘肾为实邪，其症拘急，气搐身寒，宜理中丸。
凡肾之得病，必先详脾肺二藏，肺乃肾之母，脾乃肾之贼。苟肺气亏则肾少生气，脾气实则肾受贼邪。治法：实则疏之，亏者益之。如诊其脉，脾肺二藏俱和，乃肾家自病，宜滋肾不足。
凡诸藏有虚实，惟肾家无实，只有补而无泻。
五行之间，惟肾一藏，母盛则子反受邪，平则益。肺为肾之母，肺属金，外司皮毛，所生者气；肾属水，内主骨髓，所藏者精。气轻浮，能上不能下；精沉重，能下不能上。肺气盛则热，热则成火气，愈上腾不能下生肾水。治法：凉剂以泻肺之火热，使其肃清之气下降，而肾得生气矣。
〔丹溪治小儿活套〕
小儿乳食不谨，湿热常多，其为病也，多属乳食痰热。大概肺与肝病尤甚，观小儿易怒之理可见，由肝气有馀，肾阴不足，务在必详症，合药而疗。如小儿吐泻黄疸等症，宜以三稜、莪术、青皮、陈皮、茯苓、麦芽、黄连、车前、白术为主之类加减。
如伤食吐泻，主方加山楂。
如时气泄，主方加滑石。
如发热，主方加薄荷。
如发热吐泻甚者，主方加合益元散，及钱氏五补五泻之法。
〔治小儿方〕
●五积丸
治诸般疳积。夫积由湿热壅郁而成。法当清湿热泻壅郁，是以用黄连清湿热，青皮、陈皮行滞气，牵牛泻积，山楂消宿食。
黄连（苦寒，五钱）　青皮（苦辛温，一两）　牵牛（苦辛寒，二两）　陈皮（辛温，一两）　山楂（甘酸，去核，二两）　为末，神麴为丸，绿豆大，一岁服十丸，二岁十五丸，三岁二十丸。观儿之勇怯加减丸数。五更姜汤送下，取利为度。
●夜啼汤
治小儿夜啼。盖乳哺小儿，真阴未长，内多火热，邪热乘心，由是躁烦啼哭。法当泻火热为要。是以用黄连、竹茹、生草泻火清热。
黄连（苦寒，一钱）　竹茹（苦寒，二十叶）　生甘草（甘寒，五钱）　水二杯，酒一杯，煎一酒杯，加姜汁一匙，少许服。
〔附方〕
●大青丸　天麻（一钱）　白附子（一钱九分）　朱砂（五分）　乌蛇肉（五分）　青黛（一钱）　天竺黄（五分）　生蜜和丸。
●泻黄散　见热门。
●导赤散　见热门。
●生犀散　生犀角　地骨皮　赤芍药　柴胡　葛根　甘草（各等分）　为末，薄荷汤下。
●地黄丸　苍术　熟地（各一斤）　乾姜（春秋七钱　夏四钱　冬一两）　共为末，蒸枣肉为丸。
●凉惊丸　胆草　防风　青黛（各三钱）　钩藤（一钱）　牛黄（三分）　麝香（三分）　黄连（一钱）　龙脑（三分）　糊丸黍米大，金箔为衣，薄荷汤下。
●百部散　百部　生姜（各八钱）　细辛　甘草（各二钱）　贝母　白术　五味（各三钱）　桂心（四钱）　麻黄（二钱）　为末，每服三钱，水一盅，煎半盅。
●羌活黄芩苍术甘草汤　即此四味煎服。

急慢惊风门  ***************************
〔论〕
小儿真阴未长，其体纯阳，心火常亢，肺金受制，不能平木，故肝木常是有馀，脾土常是不足。或摄养失宜，致六淫外袭，或为饥饱内伤，致损中气，不能健运，津液凝聚成痰，阻碍升降，而急慢之惊作矣。其急惊者，属肝木风邪有馀，治宜苦寒疏泻之剂；慢惊者，属脾土不足，治宜甘温补中之药。大抵急惊易理，慢惊难疗。急惊之症，其状面青口噤，或音嘶而厥，发过如故，良久复作，身热面赤引饮，口鼻中气热，大小便赤黄，惺惺不睡。盖由热盛生痰，痰盛生风，偶因惊骇触动而作。宜钱氏利惊丸、泻青丸、抱龙丸、宣风散、五福化毒等汤选用。慢惊之症，其状身冷，面黄不渴，口鼻中气冷，大小便青白，昏睡露睛，目上视，手足瘈冷，筋脉挛急。盖中气亏败，脾病生风所致。宜东垣黄耆汤、钱氏钩藤丸、温白丸，或参术汤送下朱砂安神丸之类。学者不察，概以一法而治，相去天渊之隔。危哉危哉！慎之慎之！
〔脉法〕
见前章。
〔治惊大法〕
小儿急慢惊症，钱氏诚是幼科之祖，其立法极妙，学者必须玩其本文大要，慢宜抑肝补脾，用参术汤送下安神丸；急惊宜清肺降火，用养血药送下滚痰丸，或抱龙丸之类。
〔丹溪治急惊风活套〕
小儿急慢惊症，亦有内外二因不同，必须分因而治。如水物惊，宜镇心，黄连安神丸。
如气动致惊，宜寒水石安神丸，大忌风药，盖辛多属热，风能燥血，是以忌之。
如因惊而泻色青者，先朱砂丸之类以镇肝，先实脾土，后泻肝木，大忌泻肺金。盖肺金乃脾之子，由脾气已亏，而复泻其子，则母之气愈亏。经云子能令母虚是也。
如寒水来乘脾土，其症呕吐腹痛，泻利清白，宜益黄散，乃圣药也。今立一方，名黄耆汤，多有获效。其理中丸，乃治脾胃寒湿太盛之神药，临症宜选用之。
〔附搐〕
凡男搐发，目左视无声，右视有声；女发搐，目右视无声，左视有声，乃相胜之故。更看时候所发而疗。
如早晨发搐，于寅卯时潮热，目上视，手足动摇，口流热涎，项强筋急，此乃肝木太旺，法当补肾抑肝，如补肾，地黄丸；抑肝，泻青丸。如日午发搐，巳午未时发潮热，心神惊悸，目上视，白睛赤色，牙关急紧，口流涎，手足动摇，此乃心火大旺，法当补肺泻心。泻心，导赤散、凉惊丸；补肺，地黄丸。如伤风发搐，身体温，多睡多唾，或吐不欲食，宜先服白饼子，后服安神丸。
如日晚时发搐，申酉时潮热，搐而喘，目微斜视，睡则露睛，手足冷，大便淡薄黄水，此乃脾病。法当补脾抑肝。补脾，益黄散；抑肝，泻青丸。
如夜间发搐，亥子时潮热，卧不稳，身体温，无壮热，目时斜视，喉中有痰火，大便银褐色，乳食不消，多睡不省，亦乃脾病。补脾，益黄散；抑心，导赤散、凉惊丸。
如百日内有真假之分，真者不过三四日后必死，假者频作不为害。真者乃内生惊痫，假者由外感风寒，治宜大青龙发散之剂，或用涂囟法及沐体法，皆可取效。
〔治急慢惊风方〕
●利惊丸
治湿热成痰，痰盛生风。法当豁痰以疏风热。是以用轻粉、黑丑以去痰涎，青黛胜热，佐天竺黄以祛风痫。
轻粉（一钱）　黑丑（苦辛寒，九钱）　天竺黄（甘寒，二钱）　青黛（咸寒，三钱）　炼蜜丸梧子大，每岁一丸，食后薄荷汤下。
●泻青丸
治肝热急惊搐。法当疏热泻肝火。是以用胆草泻火，栀子去上焦热，大黄下实热，防风、羌活散风，当归、川芎养血。
胆草（苦寒）　栀子（苦寒）　大黄（苦寒）　防风（辛温）　川芎（辛温）　当归（辛甘温）　各等分，蜜丸芡实大，竹叶汤下化一丸。
●抱龙丸
治风痰壅盛，潮搐惊风。法当疏风豁痰。是以用雄黄、南星豁风痰，麝香开关窍，天竺黄正惊风，辰砂安心神。
雄黄（苦辛甘寒，三钱）　南星（苦辛温，四两）　麝香（辛温，五钱）　天竺黄（甘寒，一两）　辰砂（甘辛凉，五钱）　煎甘草，膏丸如芡实大。未满一岁者半丸，周岁者一丸，二三岁者二丸，薄荷汤冷调化下。
●五福化毒丹
治急惊风热搐搦等症。法当消理痰火为主。故用桔梗、牙硝、茯苓、麝香以散风痰，玄参、青黛清热散火，人参、甘草补中，金银箔安镇心神。
桔梗（苦辛温，一两）　牙硝（咸寒，三两）　茯苓（甘淡平，一两）　麝香（辛温，五钱）　玄参（苦寒，一两）　青黛（咸寒，一两）　人参（甘温，三两）　炙草（甘温，一两）　金箔（辛平寒，二十片）　银箔（辛凉，二十片）　为末，炼蜜丸如芡实大，半岁者半丸，一岁者一丸。浓煎，薄荷汤化下。
若疮疹馀毒上攻口，出涎血臭气，以生地汁化下一丸，以鸡翎刷口内。
●黄耆汤
治中气亏败慢惊。法当补中益气为主。经云：热淫于内，以甘泻之，以酸收之。是以用人参、黄耆、甘草等补中益气，白芍酸寒补阴收热。
人参（甘温，三钱）　黄耆（甘温，钱半）　炙草（甘温，七分）　白芍（酸寒，二钱）　食远服。
●益黄散
治中气不足，内虚生热。法当补中为本。是以用黄耆、人参、陈皮、炙草补中益气，黄连、白芍、生草等益阴以胜火热。
黄耆（甘温，二钱）　人参（甘温，三钱）　陈皮（苦辛温，一钱）　炙草（甘温，五分）　黄连（苦寒，一钱）　生草（甘寒，七分）　白芍（苦酸寒，八分）　水煎，食远服。
●钱氏安神丸
治热盛生风，面黄颊赤，壮热惊啼。此乃火热乘心所致。法当清心解热。是以用麦门、山药、茯苓、朱砂安神解烦，龙脑开关窍散风邪，生甘草泻火和药，寒水、牙硝清热化痰。
寒水石（甘寒，二两）　马牙硝（甘寒，一两）　麦门（甘寒，三两）　山药（甘凉，一两）　茯苓（甘淡平，一两）　朱砂（辛凉，一钱）　龙脑（辛温，一钱）　生草（甘寒，三钱）　为细末，炼蜜丸芡实大，薄荷汤调化一丸。如儿怯弱，用参术煎汤化下。
●又方
治热盛生风，痰涎壅盛急惊之症。法当清热豁痰。是以用青黛、寒水石以去热，薄荷以散风，猪牙皂角通关窍，南星、白殭蚕、全蝎以豁风痰，朱砂镇心神以定恍惚惊搐。
寒水石（甘寒，一两）　青黛（酸寒，二两）　薄荷（辛凉，一两）　牙皂（辛温一两）　胆星（苦辛寒，二两）　姜蚕（辛温，七钱）　全蝎（辛甘平，四钱）　朱砂（辛凉，五钱）　共为末，以灯草汤和乳汁，时时调服之。
●又方
治中气亏败，运动失常，以致津液凝聚成痰而作慢惊。法当补中益气为本，豁痰定搐为标。是以用人参、白术、茯苓、甘草、陈皮补中益气，细辛、薄荷、天麻、全蝎散风热，半夏豁痰涎。
人参（甘温，一钱）　白术（苦辛温，一钱）　茯苓（甘淡平，八分）　炙草（甘温，五分）　陈皮（苦辛温，七分）　细辛（辛温，三分）　天麻（苦辛平，七分）　薄荷（辛凉，六分）　全蝎（辛凉，一个）　半夏（苦辛凉，六分）　姜一片，水煎服。
〔附方〕
●参术汤　即钱氏白术散。
●温白丸　天麻（五分）　姜蚕　白附子　乾姜　南星（各一钱）　蜜丸，如绿豆大，姜汤下。
●导赤散　热门。
●地黄丸　凉惊丸　俱见小儿门附方后。
●大青龙汤　伤寒门。
●宣风散　槟榔（二个）　陈皮、甘草（各五钱）　黑丑（四两）　半生半熟，为末，量儿大小，白汤调服二钱。
●钩藤饮子　钩藤（三钱）　蝉退　防风　人参　麻黄（去节）　姜蚕　天麻　全蝎（各五钱）　甘草　川芎（各一钱）　麝香（三分）　共为末，薄荷汤调服。

疳症门  ***************************
〔论〕
疳者，甘也，肥甘之病也。盖乳食小儿，穀气未完，胃气未实，中气易于伤损，郁滞而成积，渐益壮大，腹胀青筋，身体热瘦，面色萎黄，肚痛泻痢，此皆父母不谨所致。又有小儿因久病后，或吐泻后，医复下之，愈损中气而成。前症此皆医者不察所致，治法当分所因而疗。如因积滞所致者，必以山楂、神麴、麦芽削以消导化积为本，仍用参、术等补中益气为标，经云：积行而脾自运是也。如因病后医复误下所致者，必须大补中气为主，而消导次之，经云：气壮而积自行是也。
〔脉法〕
见前章。
〔治疳症大法〕
疳症皆脾胃之病，疳在内，目肿腹胀，利色无常，或沫青白，渐渐瘦弱，此冷症也。如疳在外，鼻下赤烂，自揉鼻头，上有疮，不著痂，由乳食不消，伏在腹中，内生虚热，外消肌肉，乍凉乍热，或饮水喘嗽而潮热相类。以其有癖，故脾胃虚而发热，不能传化水穀。脾胃愈虚，以致四肢不举，羸瘦成疳。治法健补脾胃，清理湿热，消导癖积，分理各经而治。
如疳在肝，则膜遮睛，法当补肝，地黄丸主之。
如疳在心，其症面颊赤，身体壮热，法当补心，安神丸主之。
如疳在脾，其症体黄腹大，好食泥土，法当补脾，主益黄散。
如疳在肺，其症气喘，口鼻生疮，亦当补脾，宜益黄散主之。（此乃虚则补其母之义也。）
如疳在肾，其症形极瘦，身生疮，法当补肾，地黄丸主之。
如筋疳，则泻血而瘦，宜补肝，地黄丸主之。
如骨疳，喜卧冷地，宜补肾，地黄丸主之。
如疳病，当分冷热肥瘦，其初病者为肥热疳，久病者为瘦冷疳。冷则用木香，热则用黄连。凡小儿藏府脆嫩，不可孟浪攻击。
〔丹溪治疳活套〕
小儿疳病，由其藏府脆嫩，乳哺饮食失常所致，延及岁月，五疳病成。甚者胸陷喘哕，乳食吐泻，肿满下痢，腹胁胀疼，皮发紫疮，肌肉光紫，与夫疳滂渴泄，面藁色夭，骨露齿张，肚硬不食，皆危笃矣。凡有此症类，虽卢扁复生，难施功矣。
〔治疳症方〕
●香胆丸
治肥甘过度，湿热成积，积郁生虫。法当清理实热为本，消导杀虫为标。经云：苦可燥湿，寒可胜热。是以用胡黄连、川连、胆草诸苦寒以去湿热，使君子、川楝子以杀虫，三稜、莪术、乾蟾等以攻积，神麴、麦芽以化宿食，白术健脾补中，青皮、陈皮、木香、槟榔以行积滞之气。
胡黄连（苦寒，五钱）　川黄连（苦寒，一两）　使君子（辛平，一两）　胆草（苦寒，五钱）　川楝子（酸寒，七钱）　三稜（苦辛温，五钱）　莪术（苦辛温，五钱）　麦芽（甘温，一两）　神麴（苦辛温，一两）　白术（苦甘温，四两）　乾蟾（即癞虾蟆，三个）　青皮（辛寒，二两）　陈皮（苦辛温，一两）　槟榔（辛温，五钱）　醋搅，神麴丸，用糊如绿豆大，每空心米饮下二十丸。
●又方
治症同前，用胡黄连、川连以去湿热，白术补中，芜荑、芦荟杀疳虫，山楂、神麴消导食积。
胡黄连（苦寒，三钱）　川连（苦寒，三钱）　白术（苦甘温，三两）　芦荟（苦寒，五钱）　芜荑（苦辛平，三钱）　神麴（苦辛温，一两）　山楂（甘酸平，去核，一两）　猪胆汁丸，麻仁大。量儿大小以米饮下二三十丸。
●健中丸
治误下致成疳病，法当补中益气为本，消导积滞为标。是以用人参、白术、茯苓、陈皮、甘草补中健脾，白豆蔻、神麴和温脾胃以化宿食。误下，必服苦寒之剂过，故加乾姜温中散寒。
人参（甘温，五钱）　白术（苦甘温，一两半）　茯苓（甘淡平，一两）　炙草（甘温，五钱）　陈皮（辛温，留白，一两）　白蔻（苦辛温，五钱）　神麴（苦辛温，一两）　乾姜（辛热，五钱）　为末，神麴糊丸，如麻仁大，每以米清送下二三十丸。量儿大小加减。
〔附方〕
●地黄丸　见小儿附方后。
●安神丸　益黄散　俱惊门。
●木香丸　木香　青皮　槟榔　肉蔻（各二钱半）　麝香（一钱）　续随子（一两，去油）　虾蟆（三个，烧灰存性）　蜜丸绿豆大，每以薄荷汤下一二十丸。
●胡黄连丸　胡黄连　宣连（各五钱）　朱砂（二钱半）　共为末，入猪胆内水煮一二沸，用杖子排挂候乾，加芦荟、麝香各二分研匀，饭丸麻仁大，米饮下三十丸。

吐泻门  ***************************
〔论〕
小儿吐泻，皆由乳食过度，损伤中气，致使传化失常，食郁成热，热郁成酸，郁于胸中则吐，郁于肠中则泻，若肠胃俱有郁积，则吐泻并作。经云：诸呕吐酸，暴注下迫，皆属于热是也。亦有胸中秽恶，流于肠胃之中，亦能作吐泻治之。宜钱氏五泄之法选而用之。
〔脉法〕
见前章。
〔治小儿吐泻大法〕
小儿吐泻，因各不同，有乳食、风热、寒虚之异，必在分别而治。
如吐乳泻黄，肠热也；吐乳泻青，伤冷乳也。
如初生三日内，或十日内吐泻，壮热不思饮食，大便不清，或白色，乃伤乳，当下之，以白饼子。后用调胃和脾之药，如益黄散之类。如三日后十日内吐泻，身不热，或乍热乍凉，不思饮食，大便清白色，或乳食不消，此乃上实下虚，当详藏府见症而治。如心则惊悸饮水，脾则困倦饶睡肝则呵欠烦闷，肾则不语畏明，更看所兼之症而治。
如吐泻因伤风得之，其症身温，乍凉乍热，睡多气粗，大便黄白色，呕吐，乳食不消，时咳嗽，此乃脾肺受寒，不能入食，先大青龙膏，后益黄散。
如伤风吐泻，身热多睡，能食乳，饮水不止，吐痰，大便黄水，此乃胃热作渴，先宜生胃中津液以止其渴，后用发散药。（止渴宜术参等，发散宜大青龙膏。）
如伤风吐泻，身凉吐沫，泻痢青白，色闷乱不渴，哽咽常出气，睡露睛，此伤风挟惊，先宜补脾而后发散。
如夏月心火用事，治吐泻不可用温热药，必须从时令用之。如春凉夏寒，秋温冬热，更详兼症而治。
如风泻用防风、羌活，热泻用黄芩、大黄，如寒泻用乾姜、附子，湿泻用白术、茯苓。
〔丹溪治吐泻活套〕
小儿方脉，惟急慢惊风最为恶候，死生反掌。次则五疳、吐泻，为症不一，当要辨色，钱氏论中备矣，兹不及述，大抵调理脾胃为主。
小儿腹痛，多由脾胃不和，邪正交争，与藏气相击而作，但中有冷热之分。
如挟热作痛者，其症面赤，或壮热，四肢烦，手足心热，治宜四物清凉散，加青皮、枳壳。如挟寒者，其症面色或青或白，甚则面色黯黑，口唇爪甲皆青，治宜指迷七气汤。如冷热不调作疼，宜桔梗枳壳汤，加青皮、陈皮、木香、当归之类。
凡小儿痢，亦作食积治之，初得时木香槟榔丸下之，后用白术、白芍、黄芩、甘草滑石之类和之。如里急后重，则加白术，黄芩；中虚加木香、槟榔、枳壳；久不止者，用豆蔻、粟壳、炒黄连之类。
〔治吐泻方〕
●钱氏白术散
治小儿腹痛吐泻发渴，将成慢惊，此乃脾胃亏败所致。法当补中益气为主。是以用人参、白术、茯苓、甘草补中益气，藿香和胃，白扁豆补中健脾，肉豆蔻温和胃气。
人参（甘温，二两）　白术（苦甘温，二两）　茯苓（甘淡平，七钱）　炙草（甘温，五钱）　藿香（苦辛温，五钱）　扁豆（甘温，一两）　白豆蔻（苦甘辛温，五钱）　为末，每以米饮调服一钱。如因寒，加藿香、吴茱萸；因热，黄连乃小儿吐泻之圣药。
〔小儿拾遗〕
小儿头缝，方书谓之解颅，此由母之气血不足，与夫热多之故，丹溪用八味加黄连煎服，更以绵紧束之，及白蔹敷之。
小儿赤瘤，俗名赤游风，此乃热毒客于血分，发于气分所致，宜用生地凉血，荆芥散皮肤风热，木通疏利腠窍，或以白壁土、寒水石敷之。
小儿舌重，乃脾有热之故，由脾脉连舌本散舌下，脾经有热则舌紧急，是以时舐其舌。治宜藿香、栀子、石膏、甘草、防风、五味以蜜炒香，熟水煎，时时与之。
小儿龟胸，乃由肺热攻于肺膈所致，若乳母多食五辛热物亦成。此症宜以桑白皮、地骨皮、甘草、黄芩水煎服之。
小儿龟背乃由产时不谨，客风入脊，逐于骨髓所致，宜以龟尿点骨节则平。（取龟尿法：将龟放在荷叶上，其尿自出。）
小儿重木舌，乃是热血壅滞而成，宜三稜针于紫脉上刺出恶血即止。
小儿口疮，乃由脾经火毒上攻，宜用盐、白梅、红枣连核烧灰存性，铅丹、人中白火煅各三钱，龙脑少许研末敷之。
小儿疳毒，宜用人中白、枯矾、黄丹、大枣连核烧存性，加龙脑少许，或稍加乾姜研末敷之。
〔附方〕
●益黄散　见惊门。
●白饼子　滑石、轻粉、半夏、南星（各一钱）　巴豆（二十四粒，去皮心膜）　用水一升，煮尽水为度，研匀，饭丸绿豆大。三岁已上三丸，三岁已下一二丸，用薄荷煎汤，临卧服。
●指迷七气汤　木香槟榔丸　俱见气门。

痘疹门  ***************************
〔论〕
痘疹之毒，盖由男女交媾之际，淫欲之火附于精血之中，既成胎后，藏府之内一遇岁火大过之年，热毒流行，岁之同气相感而发，既见点后，俱在脾肺二经，盖肺主皮毛，脾主肌肉故也。大法必须调养气血为主，盖痘毒自内而发于外，非气弗领，匪血弗载，故气不足不能逐其毒，血不足不能任其毒。是以宜发越不宜郁滞；宜红活突绽，忌紫黑陷伏。详其形色以辨表里之虚实，如吐泻不能食，为里虚；不吐泻能食，为里实；灰白色，顶陷，多汗为表虚；红活突绽，无汗为表实。又痛为实而痒为虚，如外快内痛为内实外虚，外痛内快为内虚外实。其表虚者，疮易出而难靥表实者，疮难出而易收；里实者，疮出快而且轻；里虚者，疮出迟而且重；表实里虚，则陷伏倒靥；里实表虚，则发慢而收迟。如三日前未见红点，必用升麻汤、参苏饮之类以表之，一见点后，便禁发越，否则表虚多成斑烂，必须补为先，托为先，随时加减为佐，《痘家要旨》中，论之详也，学者宜本论中求之。
〔脉法〕
见前章。
〔治痘疹大法〕
凡痘疹，春夏为顺，秋冬为逆，但觉身热，症似伤寒，疑似未明，便当宜服惺惺散，或参苏饮。热甚者，以升麻葛根汤、人参败毒散。若见红点，便忌葛根汤等发表之药。如未显斑点，乃外伤，宜升麻汤。
内伤，枳壳丸。大便软者，枳术丸。
伤冷者温之，补应丸。
恶寒者发之，防风苍术汤。火热者夺之。
大便秘者下之，桃仁承气、四顺饮、柴胡饮之类选用，察其在气在血之分。
渴者清之，大渴者白虎汤，小渴者凉膈散。
小便不通者利之，如导赤、八正散之类，当求上中下焦用药，惊者分轻重安之，泻者察寒热理之。
出不快，宜化毒汤；出太甚，犀角地黄杨、地骨皮鼠黏子汤。
咽不利，桔梗甘草鼠黏子汤。
烦者，甘桔栀子汤。肺不利者，紫草甘草枳壳汤。
大阳出不快，荆芥甘草防风汤。
阳明出不快，升麻加紫草汤。
少阳出不快，连翘防风汤。
四肢出不快，防风芍药甘草汤。
〔丹溪治痘疹活套〕
痘疹之病，与伤寒相似，发热烦躁，脸赤唇红，身疼头痛，乍寒乍热，喷嚏呵欠，喘嗽痰涎。其作之由，有因感冒风寒而作者，有因时气搏热而动者，有因伤湿发热呕吐而作者，有因跌扑惊恐而动者，其症状或目撺惊搐，或口舌喉咽乾燥，肚腹疼痛，或狂燥闷烦昏睡，或自汗，或下痢，或发热，或恶寒。症状多端，卒未易辨，必要详究，不可猛浪。治法俱不可妄汗妄下，但宜温剂和之，不越解毒调中安表而已。虚者益之，实者损之，寒者温之，热者清之。是以先哲调此症，犹庖人笼蒸之法，但欲其松气易通畅。盖毒发于表，如苟妄汗，则卫气易虚，重令开泄，转增疮烂，由是风邪乘间，变症百出。毒根于内，如苟妄下，则气易虚不能送，毒出外而反入焉，是以首尾不可妄汗下者，皆由此故也，学者当详察焉。
如气实，烦躁热炽，大便秘结，宜犀角地黄汤、人参败毒散或紫草饮。如秘结太甚，少与大黄亦不妨，但在斟酌，详其热于虚实，不可猛浪。
如小便赤涩，亦当分利小便，使热气随所渗而出。且热又不可骤遏，但宜轻解，若全无热疮，又不能发也。痘疮初出之际，须看胸前多少何如。若稠密，急服消毒散，如山楂、酒芩、紫草，减食加人参。
痘初出色白者，便大补气血，加参、耆、芎、桂、升麻、葛根、甘草、木香、丁皮、白芍，如大便泻，加白术、诃子、肉蔻。痘疮初起，自汗无害，盖湿热熏蒸故也，但不宜过多甚，防其难靥，宜参耆等固表之剂调之。痘疮初起，发时烦躁、谵语、狂渴饮水。若饮水多，恐靥不齐，急以凉药解其标，如益元散之类。凡痘疮已出，可少许化毒汤之类。
如出不快，宜加味四圣散、紫草饮子、紫草木香汤、快斑汤、丝瓜汤之类。如稠密者，人参败毒散，犀角地黄汤。
痘疮必须气虚血虚，而用补药。如气虚用参、术加解毒汤药，血虚用四物解毒药（解毒药即酒炒芩连是也。）
如气血两虚者，用八物。如气虚者，补气药倍于补血药；血虚者，补血药倍于补气药。黑陷者，乃气虚不能送毒出外，宜用制参、耆、紫草等药，甚则用无病小儿粪，烧存性，蜜水调服。
凡痒塌，有虚实之分，当于脉上辨之，如实者，脉有力；虚者，脉无力。虚者以实表之剂加凉血药，实者大便不通，少加大黄等寒凉之药下其结粪。若气怯轻者，淡蜜水调滑石末，以鹅毛润疮上。如挟外邪而实者，少加防风。
凡痘疮乾者，宜退火，止可用轻清之剂，如荆芥、薄荷、升麻、葛根之类。
凡痘疮实者，乃肌表间有湿，宜泻湿，加白芷、防风之类，风能胜湿故也。
如喉咽痛者，宜四圣散、鼠黏子汤。
如喘渴气壅者，宜麻黄黄芩汤。
如烦渴者，宜甘草散、乌梅汤。
如下痢呕逆者，宜木香理中汤。
如将欲起，脚色淡者，宜助血药，如芎、归、酒芍等，少加红花以润血色。将欲成就，脚色紫者属热，宜凉热解毒，如升麻葛根汤之类，加酒芩连、连翘。甚者必用犀角，盖犀角大能解痘毒。将靥时，全白色如豆壳者，乃因初起之时，饮水过多，其靥不齐，名曰倒靥，乃恶候也。宜以实表之剂，及消息大小二便何如。若大小二便秘涩，宜通之。
大便秘结，内外烦热者，宜小柴胡加枳壳，或少服四顺清凉饮子。
凡痘疮，必要权度大小二便，不可不辨。
如大便黄黑色，其毒气已盛，不可多与热剂，宜少与化毒汤。若大小二便一有秘结，则肠胃壅遏，脉结络滞，毒气无从发泄，是以口开声哑，肌肉黧黑，不旋踵而告变也。
如陷入者，宜加味四圣散，更以葫荽酒厚敷其身，薄敷其足，噀其床帐衣被，再用厚绵衣盖之。仍不起，以独圣散入木香煎服。
若痘已黑，宜宣风散加青皮。钱氏谓：黑陷青紫者，百祥丸下之；不黑者，不可下。其下者，乃泻膀胱热也。又云：此症下后身热气温，欲饮水，不治。
如水穀消，或寒战者，易理。盖脾发可制其水，是以可治。如水穀不消，或寒战者，为逆。难理。由脾病不能制水之故，用百祥丸防太峻，宜以宣风散代之，泻后宜调养脾胃，用人参、白术、茯苓等分，厚朴、木香减半。盖疮发，行肌肉之间，乃阳明主之，但得脾土一温，胃气随畅，独不可胜已泄之水乎，此钱氏不刊之秘旨也。
凡疮欲出未出而吐利者，乃中焦停寒，或挟宿食。法当健脾气。宜四君子加砂仁、陈皮，或和中散。挟宿食者，以紫霜丸。
凡痘已出而声不变者，形病也；未出而声变者，气病也，宜用补肺散加生黄耆。
如痘出而声不出者，乃形气俱病也。如形病身病者，宜解毒防风汤。大便秘，宜当归汤。小儿禀赋素弱者，宜预服十奇散，倍当归加木香煎服。
凡痘一发，便密如蚕种布，或如糠秕者，急宜清表，用连翘升麻汤。
如痘未出而先发搐，是兼外感风寒之症，宜清茶送下解毒丸，及犀角地黄散。
如痘出不快，清便自调，乃邪在表也，当微发散，如升麻葛根汤之类。
如痘乾枯黑陷，身不大热，大小便秘，是热蓄于内，宜大黄汤送下宣风散。身表大热者，不可下。
若疮已发，稠密，微喘气，渴欲饮水，宜微下，以当归丸及庞氏地黄膏，或外以黄柏膏涂面，佳。
如值盛夏，暑热正炽，适遇疮发，烦渴，大便实者，宜玉露散，及甘露饮子。如或昏冒不知人，时作搐搦，到靥倒黑陷者，宜猪心龙脑膏之类。
〔治痘疹方〕
●惺惺散
治痘之初动所发，头疼身热，鼻塞口渴，症似伤寒，是否未明。先以人参、白术、茯苓、甘草补托中气，川芎理血兼止头疼，桔梗利肺气以疏鼻塞，天花粉止渴退热。
人参（甘温，一钱）　白术（苦甘温，八分）　茯苓（甘淡平，七分）　炙草（甘温，三分）　桔梗（苦甘温，七分）　天花粉（苦甘寒，七分）　水煎服。
●木香参苏饮
治痘初动，发热三五日，未见红点，痰壅咳嗽。用人参、茯苓补托中气，木香、陈皮调诸滞气，葛根、紫苏发表，桔梗利肺气，佐枳壳、前胡、半夏、豁痰。
人参（甘温，一钱）　茯苓（甘淡平，八分）　木香（苦辛温，二分）　陈皮（辛温，三分）　葛根（苦辛凉，五分）　紫苏（辛温，四分）　桔梗（苦辛温，五分）　枳壳（辛温，三分）　前胡（苦寒，五分）　半夏（辛凉，三分）　姜三片，水煎服。
或问：此方中何多用木香等辛散之药？盖痘毒怫郁于内，不得疏越，是以用诸辛之剂劫而开之，使怫郁之毒服此而发表于外也。
●升麻葛根汤
治痘疹发热，多日不见报点。此乃表实卫毒不得外泄，法当发表疏热。故用葛根发表，升麻解热毒，白芍养血，甘草和中。
葛根（苦甘凉）　升麻（苦寒）　白芍（酸寒）　甘草（甘温）　温服。
●六君子汤
治痘欲出不出，此乃气虚不能发郁毒之故。是以用人参、白术、茯苓、甘草以补气，砂仁、橘红以散郁滞。
人参（甘温，二钱）　白术（苦甘温，一钱）　茯苓（甘淡平，八分）　甘草（甘温，五分）　砂仁（苦辛温，四分）　橘红（苦辛温，七分）　水煎服。
●和中散
治痘疮欲出未出，挟寒吐利。法当散寒理热。是以用乾姜、厚朴等疏郁散寒以止呕吐，白术、甘草等健脾胜湿以止泻利。
厚朴（姜汁炒，一钱）　乾姜（苦辛热，炒，四分）　白术（苦甘温，二钱）　炙草（甘温，五分）　姜三片，水煎温服。
●补肺散
治痘出咳嗽不已。此乃肺虚，为痘毒乘之所致。法宜补肺清毒。是以用黄耆补肺，牛蒡子解毒，阿胶、马兜铃、杏仁等润肺止嗽，炙草、糯米等补中益气。（一本有桔梗。）
黄耆（甘温，一钱）　牛蒡（苦辛温，一钱）　阿胶（甘平，七分）　马兜铃（辛平，五分）　杏仁（辛温，五分）　糯米（甘温，一钱）　炙草（甘温，五分）　水煎服。
●解毒防风汤
治痘疮表虚感寒。法当实表散风。是以用黄耆实表，白芍养血，防风荆芥穗散风，地骨皮、鼠黏子解毒。
黄耆（甘温，八分）　白芍（苦酸寒，八分）　防风（辛温，七分）　荆芥穗（辛凉，五分）　地骨皮（苦寒，七分）　鼠黏子（辛温，七分）　水煎服。
●当归丸
治痘毒内盛，肚腹膨胀，大便秘结不通，此乃热毒燥血所致。法当解热润燥。是以用黄连解热毒，当归理血润燥，大黄通秘结以下实热，甘草和药缓中。
当归（辛甘温，一两）　黄连（苦寒，五钱）　大黄（苦寒，五钱）　甘草（甘寒，五钱）　为末，外以当归五两熬膏，为丸桐子大，三岁以下十丸，五岁以上二十丸，食前清茶送下，取利为度。
●十奇散
治痘内郁，气血不充，不能引导外出。理直补益气血，疏越痘毒。是以用参、耆、甘草等补气，归、芍、白芷等养血，桔梗、桂心、防风、厚朴等诸辛味导行郁毒，发越于外。
人参（甘温，二钱）　黄耆（甘温，二钱）　甘草（甘温，五分）　当归（辛温，钱半）　川芎（辛温，七分）　白芷（辛温，六分）　桂心（辛甘热，五分）　桔梗（辛温，七分）　防风（辛温，七分）　厚朴（辛温，七分）　水煎服，为末酒调更妙。
●连翘防风汤
治痘疹小便秘塞不通，此乃热气壅结所致。法当解毒清热。故用连翘、黄芩、紫草、蝉退以解热毒，防风、荆芥发越痘毒，归、芍理血，车前、木通、瞿麦、滑石利窍通小便以泻热，甘草缓急和中。
连翘（苦寒，一钱）　黄芩（苦寒，一钱）　紫草（苦辛寒，八分）　柴胡（苦寒，七分）　蝉退（甘咸寒，七分）　防风（辛温，八分）　荆芥（辛凉，八分）　川归（甘温，六分）　白芍（苦酸寒，七分）　车前子（咸寒，六分）　木通（甘淡平，六分）　滑石（甘寒，一钱）　瞿麦（苦辛寒，六分）　甘草（甘寒，五分）　水煎服。
●荆芥防风甘草汤
治痘壅郁而出不快。经云：辛以散之。故用防风、荆芥、薄荷诸辛凉发越痘气于外，牛蒡子以解痘毒，甘草和药。
荆芥（辛凉）　防风（辛温）　牛蒡（苦辛凉）　甘草（甘温）　煎服。
●又方
治痘疹头面之分稠密。法当补养正气以清热毒。是以用人参、甘草补托元气，升麻、犀角、射干、黄芩等清毒。
人参（甘温，二钱）　甘草（甘温，七分）　升麻（苦寒，一钱）　犀角（酸甘寒，一钱）　射干（苦辛寒，七分）　黄芩（苦寒，七分）　水煎服。
●犀角地黄汤
治痘稠密搐躁，此乃热毒太甚。法当调血清热。故用生地、赤芍凉血，犀角、丹皮清热。
生地（甘寒，一钱）　赤芍（酸寒，七分）　犀角（甘咸寒，一钱）　丹皮（辛寒，七分）　水煎服。如热甚，加黄芩。
●理中汤
治脾胃虚寒，痘疹欲出不出。法当补中散寒。故用参、术、甘草补托元气，佐乾姜以散寒。
人参（甘温）　白术（甘温）　炙草（甘温）　乾姜（辛热，炒）　煎服。
●解毒丸
治症同犀角地黄汤。经云：寒可胜热。是以用寒水石、青黛、石膏以解热毒。
寒水石（甘寒）　青黛（苦辛寒）　石膏（辛甘寒）　各等分为末，汤浸蒸饼丸。芡实大，冷姜汤化下一丸或二丸。
●猪心龙脑丸
治痘疹躁乱，谵语惊悸。此乃心经蕴热所致。法当疏散心经郁热。是以用猪心血为心经引使，梅花脑子以散心经郁热。
猪心血（酸咸平）　脑子（辛凉，一钱）　为末，用猪心血为丸绿豆大，每以井花水，或薄荷汤化下一丸。
●归芎汤
治痘色不红，乃血虚之故。理当调血为主。是以用当归、川芎补血。
当归（辛甘温，四饯）　川芎（辛温，二钱）　水煎服。
●紫草木香汤
治痘出不快，大便泻。此由中气血败所致。法当补中益气为本，消导痘毒为标。是以用茯苓、白术、炙草补中止泻，木香行滞气，紫草以解痘毒。
白术（苦甘温，二钱）　茯苓（甘淡平，一钱）　炙草（甘温，五分）　木香（辛温，三分）　紫草（苦辛寒，七钱）　水煎服。
●阳毒升麻汤
治痘毒大盛，正气不足，难以任受。法当补正气解热毒，是以人参补正气，升麻、犀角、射干、黄芩以解热毒，甘草和药补中。
人参（甘温，二钱）　升麻（苦寒，一钱）　犀角（甘酸寒，一钱）　黄芩（苦寒，七分）　射干（苦辛温，七分）　甘草（甘温，五分）　水煎服。
〔附方〕
●四君子汤　气门。
●四物汤　血门。
●八物汤　虚损门。
●甘露饮　暑门。
●紫草饮子　紫草（一两，细锉）　以百沸汤一大盅沃之，用物盖定，勿使泄气，量儿大小温服。
●化毒汤　紫草　升麻　甘草（各五钱）　水二盅，糯米九十粒，煎一盅，服之。
●麻黄黄芩汤　麻黄　黄芩　赤芍（各九钱）　甘草、官桂（各三钱）　为细末，每酒调服一二钱。
●紫霜丸　代赭石（醋淬）　赤石脂（各一钱）　杏仁　巴豆（各九十粒）　为末，蒸饼丸粟米大，每九丸米饮下。
●白虎汤　石膏（四两）　知母（两半）　人参（一两）　甘草（五钱）　为末，每四钱加米一撮，水煎服。
●玉露散　寒水石（九钱）　生草（二钱）　方解石（九钱）　为末，每用一钱，温白汤调服。
●四圣散　槟榔（二个）　陈皮（去白）　甘草（各九钱）　黑丑（四两）　半生半熟为末，每以蜜汤调服钱半，或一钱。
●百祥丸　红芽大戟一味，不拘多少，煮极软，去骨，日中晒乾，复纳前煮汁内再煮，以汁尽为度，焙乾为末，汤浸，蒸饼丸粟米大，以赤升麻煎汤，下二三十丸。量儿大小加减丸数。盖此物味苦寒，散水湿，解热毒，利大小肠。
●麻黄汤　治痘疮烦喘甚者。麻黄　杏仁　甘草　桑白皮　水煎服。
