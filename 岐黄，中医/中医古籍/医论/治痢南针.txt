
刘序  ***************************
吾友罗振湘先生曩著《医学阙谬》一书，于余氏《医述》谬妄之点，逐一揭出，息邪距詖，扶翼国学，厥功甚伟，余受而读之，固已心异之矣。今夏又出其所著《治痢南针》见示，盖集古今治痢方法，分为表、里、寒、热、虚、实六门，条分而列举之。其选方也，一依古人成法，间亦附以己意，补其阙略，皆系出自心裁，发前人所未发，余因是益服罗君之寝馈于斯者深也。窃维吾国医书浩如烟海，见解虽非一致，而治验要无不同。特淹博之士，故执己见，往往长篇累牍，理论以愈多而愈晦涩，学说以愈繁而愈庞杂，致令读者如大海行舟，茫然莫知其方向之所指。以是为世诟病者，比比皆是，非独治痢一书然也。诚得如罗君者，挈领提纲，芟芜就简，义例务衷一是，而论说毋任两歧，如科学程式然，一以表解行之，则吾国医绝学行将日即昌明，尚何虑拾西人唾馀者之狂吠也哉？抑更有进者，读书固须能会其通，而临床尤宜善观其变，盖人之赋禀，既有膏粱、藜藿之不同，即其感受，自有劳逸饥饱之各异。曩余随军徐州，时值盛暑，适因溃败，全师退遁，将士兵夫，皆日行百里。至集合时，则病剧痢者十之六七，纷纷求诊于余。馀一一用大承气加清暑理气之品，无不立愈。又某封翁养尊处优，患痢疾，里急后重，无物可下，痛胀难支，飞柬召余，至则前医所主之承气汤已陈榻前。余知其深居简出，决无外邪，立命倾其前药而以补中益气汤重用耆至七八钱，参、术至一二两不等。一剂而病若失。次早亲函来谢，已如前矣。又某太夫人，年已六旬，阳虚下陷，依参、耆、附、桂为命。九月，因前冒暑患痢，医者均以年老体弱，概用温补，日益增剧。至次年正月，一日夜下鲜血至六七十次。余诊其脉实大，知为失下，立用大剂承气而益以滋阴养荣之品。甫半剂，即下燥屎甚多；再剂，则脓血全无。后连用生地、石膏至四、五斤，始得复元。可见膏粱安逸之人不必尽属元弱，而劳顿饥馑之馀又不皆如喻嘉言先生所云内虚久困者也。总之，法者，一成不变者也。是在用法者神而明之。罗君此书既以表里、寒热、虚实揭示方法，吾愿读此书者沉几观变，幸毋食古不化，转令有慈航而不能普渡也。余为此序，因附及之，还以质之罗君，并以质之能读罗君此书者。
民国二十一年仲夏月衡山刘岳仑笃髯甫序于长沙东城外之蔚园

刘序  ***************************
浏阳罗君振湘，为国医健者。予旅长沙之明年春，始识面叩谒焉。相与坐谈，痛今余岩著书诋譭国医，不遗馀力，乃著《医学辟谬》刊行海内，抵抗之，纠正之，回狂澜于既倒，冀正道之复明，良工苦心，钦佩易已！近又著《治痢南针》一书以示予，予盥手焚香，回环庄诵。例分表、里、寒、热、虚、实六门，挈领提纲，条分缕晰，辞虽简而理赅，方不繁而法备，颜曰「南针」者，予窥罗君之意，非徒是书行于我国已也。盖以西医治痢既无善法，而欲以国医之诊断、治疗大行于海外，如周公作指南针，西人用之以航海也。虽然，予进一说为罗君质，且以质之读罗君此书者，幸勿以其非临床经验而唾弃之也。每当夏秋之交，肺欲肃降而肝反敛，肝欲疏泄而肺反收，肝肺不调，金木交战，发生滞下，肛门既开而欲大便矣。旋闭塞之不出，其里急促，其后重坠，下愈闭塞，则上愈逼迫。病者之头汗淋漓，闭口露目，抬肩缩颈，併力以输送于下，矢方得出，出仍不快，移时复便，一分钟数十次，往往有不能起于床者。其痢之险恶若是，乃不数日，有形之阴质告罄，而无形之元阳随脱。病势至此，金木交败，邪正并去。前则肛门闭塞，而此则洞泄无度矣。前则头汗淋漓，而此则冷汗如珠矣。枯瘦之骨，惨晦之色，奄奄一息，嗃逆痰鸣，沿门遍户，死者枕籍。予昔时尝诊之，⿱⿻肀⿰百百皿然心伤，恨其术之不工，且不能普救也。予思之，予重思之，诊断滞下，欲判轻重生死于顷刻之间，征之于脉象，而脉象之浮、沉、迟、数不可凭；征之于舌苔，而舌苔之黑、黄、灰、白亦不可凭。惟凭之于滞下之秽物，则轻重生死可立决也。试以其质言之：浓厚之白，脓也；鲜明之红，血也，此则可生者也。瘀晦之血块也，油漆之胶黏也，此则可生可死者也。若黑如尘墨，散漫如屋漏水者难治。再以其臭言之：香臭固可生，而酸臭亦可生。盖香为脾土正气，而酸乃肝木之生气也。其可生可死者，必其臭腥且臊者矣。其难治者，必其臭如腐尸、败鳅者矣。医者不知滞下之质与臭，则不能判轻重生死，是谓之无诊断学。予同乡有赵医荣和其人者，世承家技，专精滞下，尝与之以判轻重生死，而对症施治，百不失一。生者固易生，而死者治之以冀其生。惟界乎生死之间者，耆、术、姜、附、参、茸、地、归，轻者几两，重者斤许，分用合用，以为主剂，察之未的，不可轻试。其馀诸法，则清金以疏木，渗湿以祛暑，或排脓化瘀，或涩肠填空，或寒热虚实错杂以并治，总以其轻重、缓急、先后而消息出入之。服之一二日，再验其质与色，鲜有不起死回生、转危为安者。勿谓其补之太早，补之大峻，而致成休息痢也。不如是而欲求一休息痢不可得也。是则愚者之一得，而要不出罗君此书之范围也。罗君邃中西学，融会沟通，不执成见，即西法稍有可取者亦节录附卷。至若狂鼓邪说，淆乱黑白，如余岩所为者，则大声疾呼以拒之耳。罗君老于余，好学弥笃，予见已心敬之。此书之作，裨益于社会者不少，予故为之序。
民国二十一年五月刘裁吾序于西湖医社

曾序  ***************************
今日而欲釐正国医学说，难矣！外则余岩等挟其邪说，为虎作伥，上欺政府，下蒙社会，日以消灭中医为能事；内则学说纷歧，各持一是，不能贯通。甚则前人已经釐正而不可移易者，如叶香岩、王孟英之言外感温病，柳宝诒之言伏气温病，唐容川之补注《伤寒》《金匮》各书，不特为海内所公认，外人亦重金赎买，此于国医学说之发展，大有关系。乃近日海上名流如恽氏铁樵，逞其偏见，于此数家，痛加诋譭。若不亟为纠正，实于釐正，国医学说大有障碍，吾故谓其难也。虽然孔子修《春秋》、正礼乐而大道以明，孟子辟杨、墨而邪说以息，使当日无此二圣人，中国何由此文化？吾辈既处此正道陵夷，外患内忧交相侵迫，使畏葸自安不出而任此艰钜，俾后学有正轨可循，国医前途尚堪设想乎？罗君振湘积学敦行，兼精岐黄，博览群书，孜孜不倦，于釐正国医学说尤为热心，前著《医学辟谬》以发明六气，驳斥余岩，词严义正，与吴君汉仙《警铎》一书均为近出杰作，吾道干城。近复有《治痢南针》之作，其书于前人学说採择綦严，而折衷以己之心得，病理治法条理井然。清代虽有治痢专书而无此完备，能完备者而又无此精核。罗君学说固不仅此，然已如此审确，他可知矣。西医日以科学二字骄我，其实科学之解释，不过学问之有统系而已。吾国医学久有全部之统系，惟对于一病有一病之统系，虽有专书，尚未完全。前读韩君止轩之《疟疾论》、唐氏容川之《血证论》及近人张君寿颐之《中风斠诠》，心窃是之，思欲仿其体裁，使一病有一病之完全统系学说，顾以牵于尘劳，有志未遂，心则无日忘之。今读罗君此作，当不禁怦怦欲动。吾愿罗君以此推广，达吾未能达之目的，固于釐正国医学说大有禆益，亦免西医日持其科学二字以相欺矇，无畏难，无苟安，以竟此全功也。抑更有进者，孟子云守先王之道以待后之学者。今则守之外，更须加以发明；待之时，当须急与启迪。加以外患内忧交相侵迫，其难有百倍于守与待者。匹夫有责，岂异人任。对于外，则师孟子之距杨、墨；对于内，则师孔子修《春秋》、正礼乐。吾愿与罗君共勉之也。
民国二十一年六月衡阳曾觉叟序于长沙种福源

吴序  ***************************
呜呼！异教鸱张，圣道日晦，吾国医学不绝其如缕乎！前者中卫部余岩以政治压迫废止国医议案失败，近复从文字进攻，于上海创设《社会医报》，组织一班西医，并将其所著余氏《医述》扩大宣传，而又恐东瀛学者提倡汉医学说致阻《医述》之进行，复著《皇汉医学批评》散布寰球，以为斩草除根、消灭国医之彻底办法，全国医界尚未注意焉，医学前途能无惧乎？去年秋，予袖《医述》一书进陈吾友罗振湘先生。先生曰：狤哉余氏，以物质而攻气化，若如所论，则尊器毁道，重质薄能，国医无立足之地矣。不有以距之，窃恐邪说诬民，祸更烈于杨、墨也。先生乃取《医述》中误点，亟为辨驳，发刊公布，以告国人。予亦奋然而起，自问厕居医界，不能息邪放淫，挽救国学，其如卫道之责何？于是废寝忘餐，特著《医界之警铎》一书，专以距余氏为主旨，而论者以好辩訾之，岂知人民之生命与国学之存亡实系乎此，予与罗君岂好辩哉？不得已也。今先生又出其所著《治痢南针》就商于余。细阅是编，以表、里、寒、热、实、虚六字提纲，虽述而不作，然纂集甚详，辨证处方有条不紊，按法治之，亦航海南针也。然当此异端蜂起，正吾人竞争激烈之时，予所望于先生者，亦如曾公觉叟所言，先距西医之侵侮，再发扬中华之国粹，则是书之整顿内部当认为第二步工作而急其所先也。书以遗之，先生以为然乎？
民国二十一年夏月穀旦岳阳吴汉仙书于长沙省寓

自序  ***************************
痢疾者，大便下利红白，里急后重，日数十行。其为病也，善传染，但亦有不甚传染者，犹不觉其惨。其传染迅速者，尝至有一人患病，传染一家，一家患病，传染一乡一邑，朋友不相往来，亲戚不相顾问，骨肉不相居处，惨莫惨于是矣。究其原因，不甚传染者，因天时气候和平，一人独受湿热，或饮食失调，致生此病；传染迅速者，多由天时不正，并地下污秽之气感于人身，郁结不解，变生此病。西医谓之细菌，国医谓之戾气，其实细菌之发生皆因于戾气。尝观兵燹、水灾、凶年之后，人民死于沟壑，至夏秋两暘交蒸，蝇蚋蛄嘬，而戾气以起，故谓之瘟疫流行。民元以来，战争不息，灾祸时闻，瘟疫流行，报端屡载。以余所闻见者，民十九年，平、浏难民散居岳麓山、北门外等处，死于痢疾者十之七八；二十年，我浏难民聚居古镇、县城等处，死于痢疾者十之六七。他如湘、赣、皖、鄂各难区，无不在在皆是。此岂天欲杀人而假手于痢耶？防御无方，治疗乏术，要亦人事之不具耳！窃以治痢方法，各家皆有发明，举一漏百，终难得其要领。虽圣如仲景，书尚阙如；贤如嘉言，法仅逆挽。即西医传入中国，亦只知滑利为能事，遂致此最恶最惨之症，自中而西，至今尚无善本，操仁术者岂不引为恨事乎？余自承庭训，及入医校学医以来，于此等惨恶之症间尝留意，拟著白喉、瘟疟、霍乱、痢疾等书，以与世之具有同心者互相研究。但前供株萍路局医职，光阴虚度，去秋因事赴京，赞襄于中央国医馆理事之职。今春回湘，得有暇晷，乃将痢疾一书先行脱稿，分为表、里、寒、热、实、虚，颜曰《治痢南针》。沿用古方，本大圣不作之旨；统分六类，实吾人自用之愚。撮要提纲，方少法备，虽间有与古变通之处，要皆几经折肱之言。若能寻余所集，无论不甚传染与传染迅速之症，皆无不治之痢矣。凡遐陬僻壤、绝少良医，好览方书，苦无门径者，一阅此册，则胸有成竹矣。居家旅行，置藏箧中，自卫卫人，非常便益，岂尚有痢症险恶之堪虞耶？付梓后，随将霍乱编出，故附于编末。
民国二十一年夏月浏阳罗振湘序于长沙之医社

凡例  ***************************
古今治痢专家，多守一二秘方，间有博採诸家之说，而胸中茫无主宰，故治之有效，有不效。余著是书，力矫此弊。虽窃取古人成方，然于分症用药间，多系屡经试验。其有未亲自经验者，则弃而不用；有彼此同一效力者，则取其一以弃其馀，删繁就简，舍短取长，仿孔圣举一反三之意，阅者幸无以阙略视之。
是书以表里、寒热、实虚分为六症，其馀表里、寒热、实虚混杂之症亦附于其间。如仲圣《伤寒论》虽分三阳、三阴为六经，其馀太、少、阳明合病、并病，太、少、厥阴兼病之处，无不应有尽有，面面俱到。凡时俗所创各种痢疾名称亦姑存之，而其治法则统于六症焉。
是书採用药方无分今古，但分量及加减或遵原方，或由余自行审定，所谓食古而不泥，万变不离宗者也。
是书纯用中法，所有诊断治疗，不牵西说。其说西法之处，另于编末纪其大略，以明统系而重国粹也。
是书编末所附《霍乱症治》，系付梓后随即编出，故附于者，屡试屡验，活人千万，为霍乱之救命药。惜近来舍中用西，举国若狂，只知有浆苗预防法，甚可哀也。并附有古今治霍乱专方以便博考。


痢疾  ——————————————————————————————————————————————————————————————————————————————————————————

痢疾之症状  ***************************
痢疾者，大便下利红白如胶状之谓也。有下纯红者，谓之赤痢；有下纯白者，谓之白痢。与痔疮、肠风等病相似，其实大有分别。痔疮下脓血，必肛门肿痛；肠风下血，必然轻微。且二症发生时，身体无特别苦状，每日更衣（古人入厕必更衣）不过二三次。若痢疾轻者，亦有四五次，重者尝至数十次。其初起时，必腹中胀痛，或头痛、恶寒发热、身痛，或有汗，或无汗，或呕或渴，或不欲食，或舌上有苔（苔有白色、黄色、黑色之分），或里急后重（即欲便不便，又谓之虚坐努责），或小便赤色，有数日后头痛、恶寒发热自止者，有十馀日后而头痛寒热仍在者，有初起并不见有头痛寒热者。症各不同，以人之体气寒热实虚与所感之邪在表入里，因而变化，故不免有大同小异。

痢疾之原因  ***************************
痢疾古称滞下，由湿热郁结而成。热胜湿多赤，湿胜热多白。薛生白曰：凡湿热之邪从表伤者十之一二，由口鼻入者十之七八。是痢疾多由口鼻而入，而从皮毛而伤者，盖甚少也。尝观夏秋之交，人之阳气外散，腹内寒凉，多食瓜果，易成下利。且瓜果外露，苍蝇群集，当为传染病之媒介。又陈久饼糕、不洁饮料，中藏毒汁，食之往往发生痢疾，此痢之由口而入者也。至于大兵之后，尸填沟壑，大水之后，人畜多亡，加以风、寒、暑、湿、燥、火之气异常变乱，而戾气以起，人嗅之往往发为痢疾。始则由一人沾染而来，继则人人互相传染，谓之瘟疫流行，此痢之由鼻而入者也。若夫暑去寒来，皮毛空虚，邪入人身，或因外寒之来，或因内热之煎，相与郁结，始则见有头痛、发热恶寒之表症与下利之里症，此时若用解表清里之法，则病自愈。若过此失治，则渐变为痢疾，如《伤寒论》之桃花汤主治下利便脓血者是也。此痢之由表而伤者也。近来西医传入中国，谓痢疾皆由细菌传染而来，其实未必尽然。细菌者，要即古之所谓戾气也。然人有染、有不染者，何也？盖细菌之生灭皆由体气之盛衰，气壮者菌自灭，气弱者菌乃生，此一定之理也。西人不究此理，治痢专主杀菌。尝有菌未死而体气先虚，则菌终无由杀矣。我国治痢，专去湿热，必壮其体气，使体气旺，湿热去，而菌自灭减矣。嗟夫，世之司命者尚其参透此理为幸。

痢疾预防法  ***************************
一、宜慎食物
生冷瓜果等物，暑月人多喜食。不知暑月之人，阳气外散，寒气内伏。若中寒之体，食之最易发生下利，则为痢疾之渐。况瓜果多为苍蝇所集，容易传染一切病毒，更为发痢之媒介。腐败不鲜之物多含细菌，食之容易发痢。余于民国十八年秋，因食陈久茴饼一枚，一时许即腹胀下利，越日则成痢疾。又市中月饼糖糕多有陈久粉末混合做成，尝见痢疾之人因食此等而起者不少。余在株萍当医员时，亲见一糖饼小店将卖余之粉末退还原来批发作坊，斢来整货，问其故，曰：凡糖饼粉末均可由作坊混入新料内，若月饼中更为需要之材料。于是每见糖饼深以为戒。膏梁厚味，过饱则恐胃中消化力弱，易成食滞，当夏秋之际，多发下利，亦为痢疾之渐。余临症时，见有人食牛肉甚饱，越日则成痢疾，无他，消化不良之故也。
不洁之水尝含毒汁，饮之则毒传人身，亦为痢疾之一种原因。
二、宜洁沟渠
凡地面抛弃不洁之物多为雨水推至沟渠。倘若沟渠不流通，积久成秽，加以太阳蒸发，变生微菌，人感之则成痢疾。若死鼠人畜暴露之地，非特别扫除清洁，多发为戾气，更为痢疾之原因。
三、宜慎寒暑
凡天之六气，皆足以致人于病。若体内先有湿热，一旦加感外邪，一触即动，亦能变成痢疾。
四、宜慎看护
凡患痢之人，宜独居一室。护病之人，宜慎饮食，或入病室时，先饮雄黄酒一杯，或佩香囊，或鼻中搽香药及雄黄酒，或口吃纸菸，或吃预防之药，皆为免疫之法。至于病人粪桶中，宜倾浓厚之石碳酸或石灰水，倾粪时埋之土中更佳。
预防痢疾之方以一切芳香之品，如藿香正气（方见下）之类是也。他如薛氏《湿热篇》第九条所载之方，藿香叶、薄荷叶、鲜荷叶、枇杷叶、佩兰叶、芦尖、冬瓜仁等亦可选用。又以贯众二条浸入饮水缸中亦佳。若西人传来之防疫药水注射于未发病以前，谓之防疫针，一时或者有效。至于注射后，经日累月，以为永久可以免传染之病，未免欺人太甚。夫人之体气寒热时有变迁，非经医生临时检查，万难意料者也。余于临症时，每遇患痢之人，问曾经打防疫针否，多有答未患病以前已打过二三次，此可见防疫针之不可恃，不过防疫者敷衍门面之一办法也。
（曾注：防疫针之不可恃，诚如所言。然西医所以挟制政府者以此，故卫生行政中医无参加之地位。究其预防之法，防疫针既不可恃，余如清洁等法，中医亦久知之。至病既发现，中医原有治法，西医只束手待其自毙而已。乃政府反奉之如神明，何也？夫亦中医不善敷衍门面之故与。觉叟注。）

痢疾调养法  ***************************
既患痢疾，除服药外，其一切调养方法，最宜注意。如室内空气总宜流通，一概器具宜特别清洁，严密消毒。至于食物，西医主张用牛乳、肉汁、粥、卵等无刺激性、流动性，温食之。不知胃热过甚，食物易消。若食此少量之牛乳、肉汁、粥、卵，尝至身倦脚软，正气日衰，反使邪气日盛，病势日增。余以为胃健能食，无妨仍食硬饭。胃强则体气旺，病气减。谚有云：胀（此胀字指饱胀言，非腹痛胀满也）不死的痢疾。可见痢疾愈能食则愈良。若尊西医约食之法则危矣。不过，难于消化之物亦不可食，及故意取饱，亦可不必耳。


痢疾治法  ——————————————————————————————————————————————————————————————————————————————————————————

痢疾之治法  ***************************
治痢之方，自仲景桃花汤后汗牛充栋，惜言之不详，或详而不得其要领，以致痢疾一症，从古至今皆视为险恶，而无最捷解决方法。余临症四十馀年，对于此病，经验颇多，乃知古今治痢，非其方之不可用，特于辨症之际，尚未详尽，试申言之。古称赤痢属热，白痢属冷，至刘河间、李东垣始非之。然刘以湿热甚于肠胃，用辛苦寒凉之药，微佐以辛热之品，李氏则专保脾胃。若《卫生宝鉴》以赤黄为热，青白为寒。朱丹溪则较量气血虚实以施治。戴氏则顺气为先，开胃为次。王肯堂谓：种种为邪，经经受伤，盖心肺移气血之病，大肠独受其邪，则气凝注而成白痢；小肠独受其邪，则血凝注而成赤痢；大小肠通受其邪，则赤白相混而下。胃之湿热淫于大小肠者亦如之，其色兼黄。若色之黑者有二，如色之焦黑，此热极兼水化也；如黑之光若漆者，此瘀血也。此数子者，皆发前人之所未发，而于治痢不为无见。惜其各执所长，未能会通。最可怪者，喻嘉言用逆流挽舟之法，以人参败毒散治之，诩诩然自鸣得意。在喻氏当日，必有屡试屡验者，而沉尧封斥为伪法。夫沉氏岂自作聪明而故意斥之耶？盖用之不效，有断然者矣。此无他，因辨症不明之故耳。夫痢疾有表里、寒热、实虚之分，未可以一法论治。前贤之主张皆就一种痢疾言之，举其一则漏其馀，所以此用之而效，彼用之而不效也。伤既往冤亡，为将来以造福，不禁苦心孤诣，分为表、里、寒、热、实、虚六门以施治。言虽简而意甚赅，方虽少而用不穷，不离古人成方，分别症候用药，而于治痢之法有条不紊矣。

表症  ***************************
痢疾之病，本在肠胃，应属里症，有何表症之足言？然有时由表而伤者亦兼有表症，如头痛、恶寒发热、脉浮之类，故谓之表症。痢疾因外感不正之气，内伤饮食而发，初起有表症，大便下利红白，或单下白冻，症状轻微，脉见浮紧；或痢疾流行时，但觉胸腹胀满，宜藿香正气散。
●《局方》藿香正气散
藿香叶　紫苏　白芷　大腹皮　茯苓（三两）　白术（土炒）　陈皮　法半夏　厚朴（姜制）　桔梗　甘草（一两）
每服五钱，加姜、枣煎，再加木香五分。伤面食者，加神麴、麦芽；伤肉食者，加山楂；伤瓜果生冷者，加丁香、肉桂，或麝香少许。以后兼有伤食症者，均仿此加之。方内白术易银花或荆芥炭更佳。若血色鲜红，加黑豆三十粒。此方本治外感风寒，内伤饮食，憎寒壮热，头痛呕逆，胸膈满闷，咳嗽气喘，及伤冷伤湿，疟疾中暑，霍乱吐泻，及感岚瘴不正之气。今用治痢疾兼表之轻症，亦极效验。
痢疾因夏秋之交，内伤饮食，外伤暑气，初起有表症，自汗不欲食，或呕或渴，或小便赤，大便甚泻，间有红白，脉浮虚或浮紧者，宜六和汤。
●《局方》六和汤
砂仁　藿香叶　厚朴　杏仁　法夏（二钱）　扁豆　木瓜（三钱）　西党参　白术（钱半）　赤茯苓（二钱）　甘草（一钱）
加姜、枣煎。伤暑脉虚，加香薷二钱；伤寒脉紧，加紫苏二钱；无汗，减去党参。又白术宜照前条易之。原方无分量，余权定之。
此治夏月饮食不调，内伤生冷，外伤暑气，寒热交作，霍乱吐泻，及伏暑烦闷，倦怠嗜卧，口渴便赤，中酒等症。今用治痢疾有表症，吐泻不止者，亦极效验。
痢疾发于夏月暑时，有表症，用黄连香薷饮加甘草、芍药、生姜。
●黄连香薷饮加甘芍姜
黄连（一钱）　香薷（三钱半）　厚朴（二钱）　扁豆（二钱）　甘草（钱）　芍药（三钱）　生姜（三片）
（按：此方用于暑痢异常神效，以夏月多属暑症故也。分量减轻。）
痢疾初起有表症（即头痛恶寒发热等症）无汗，或有微汗，脉浮洪而紧，下利红白，里急后重，或噤口不食者，宜人参败毒散。
●《活人》人参败毒散
人参　羌活　独活　柴胡　前胡　川芎　枳壳　桔梗　茯苓（一两）　甘草（五钱）
每服一两，加生姜三片、薄荷少许煎。本方加陈仓米，名仓廪汤，治噤口痢（即不能食，或食即呕）。若无陈米，以红曲代之。若人参价高，以西党参代之。唐容川加白芍、黄芩。
（按：此汤本治伤寒头痛，憎寒壮热，项强睛暗，鼻塞声重，风痰咳嗽，及时气疠病，岚瘴鬼疟，或声如蛙鸣，眼赤口疮，湿毒流注，脚肿腮肿，喉痹毒痢，诸疮斑疹。今用治痢疾之兼有表症者，百发百中。但此汤服后，宜温覆取微汗。有人患痢，头痛、恶寒发热，余用此汤，服两剂后，仍如故。知其服不如法，乃令再备二剂，一夜服尽，温服取汗，翼日病若失。用此汤者，对于服法上，亦须注意。喻嘉言用此汤谓之逆挽，其实即有表开表之意也。
是书脱稿后，余就正于曾君觉叟、刘君岳仑，多蒙指教。然对于此方，曾君嫌风燥药太多，不宜于热症。刘君嫌人参大补，不宜于强壮之人。有删去全方，及去人参加荆芥、防风之议。但以余所经验，得力于此方极多，不敢改变，姑存其说，以俟研究。）
喻嘉言曰：下痢必从汗先解其外，后调其内。首用辛凉以解表，次用苦寒以清里，一二剂愈矣。失于表者，外邪但从里出，不死不休，故虽为日已远，仍用逆挽之法，引其邪而出于外，则死证可治，危证可安。治经千人，成效历历可纪。
（按：《金匮》有云：下痢，脉反弦，发热身汗者，自愈。夫久痢之脉，深入阴分，必沉涩微弱矣，忽然转弦脉，纯是少阳生发之气，非用逆挽之法，何以得此？久痢邪入于阴，身必不热，间有阴虚发热，则热而不休。今用逆挽之法，逼其暂时燥热，倾之邪从表出，热自无矣。久痢阳气下陷，皮肤乾涩，断然无汗，今以逆挽之法，卫外之阳领邪气同还于表，而身有汗，是以腹中安静而病自愈矣。昌岂敢用无师之智哉？又有骤受暑湿之毒，水穀倾囊而出，一昼夜七八十行，大渴引水自救，百杯不止，此则肠胃为热毒所攻，顷刻腐烂，比之误服巴豆、铅粉，其烈十倍，更用逆挽之法，迂矣，远矣。每从《内经》通因通用之法，大黄、黄连、甘草，一昼夜连进三、五十杯，俟其下痢口渴之势稍缓，乃始平调于内，更不必挽之于外。盖其邪如决水转石，乘势出尽，无可挽耳。）
有急开支河一法，其邪热之在里者，奔迫于大肠，必郁结于膀胱，膀胱热结，则气不化而小便赤，不用顺导而用逆挽，仍非计也。清膀胱之热，令气化行而分消热势，则甚捷也。
（按：开支河一法，即利小便之谓。治下利则可，治痢疾无益。今读喻氏自注，以见用此方时亦多繫有寒热表症，为千古治痢一大法门。惜徒以逆挽解之，未知痢疾有表里、寒热、实虚之不同，是又千虑之一失耳。）
又痢疾不纳食，或汤药入口随即吐出者，俗名噤口，甚为危险，宜详辨之。《准绳》云：有因邪留，胃气伏而不宣，脾气涩而不布，故呕逆而食不得入者；有阳气不足，胃中宿食因之未消，则噫而食卒不下者；有肝乘脾胃发呕，饮食不入，纵入亦反出者；有水饮所停，气急而呕，谷不得入者；有火气炎炽，内格呕逆而食不得入者；有胃气虚冷，食入反出者；有胃中邪热不欲食者，有脾胃虚弱不欲食者；有秽积在下，恶气熏蒸，而呕逆、食不得入者，当各从其所因以为治，以脉症辨之。如脾胃素不虚，问而知其头疼、心烦、手足温热，未尝多服凉药者，此乃毒气上冲心脾，所以呕而不食，宜仓廪汤；若其脉微弱，或心膨胀，手足厥冷，初病则不呕，因服罂粟壳、乌梅苦涩凉药太过，以致闻食先呕者，此乃脾胃虚弱，用山药一味，锉如小豆大，一半炒熟，一半生用，同为末，饭饮调下。又方用真石莲捶去壳，留心，并肉研末，每用陈米饮调下二钱。丹溪用人参、黄连姜汁炒浓煎汁，终日细细呷之，如吐再吃，但一呷下，咽便开，痢亦自止。杨仁齐用参苓白术散加石菖蒲末，以粳米饮乘热调下（参苓白术散即人参、山药、莲肉、扁豆、白术、桔梗、砂仁、茯苓、苡米、炙草，加姜枣）。戴复庵用治中汤加木香半钱，或缩砂一钱（治中汤即理中汤加青皮、陈皮）。
（按：以上各方皆系古人治噤口痢之成法，用之得当，无不灵验。若辨症不明，无怪方之不效也。治痢者，其于表里、寒热、实虚处详察之，庶无不治之症矣。）
痢疾初起有表证，但热多寒少，下利红白，里急后重，或腹痛，或口渴，脉浮沉皆数者，宜柴胡荆芥汤。
●柴胡荆芥汤
北柴胡（八钱，要真者，不辛散，只清香升发而已）　荆芥（一钱半）　竹茹（三钱）　银花（二钱）　连翘（二钱）　白芍（三分）　杏仁（三分）　桔梗（三分）　青木香（一钱）　黄芩（二钱）　甘草（一钱）
先煎诸药，后入荆芥，温服，取微汗，则热自退，痢亦减。
痢疾发热不休，微恶寒，或不恶寒，协热下利，赤白相间，日数十行，或腹痛，或小便赤，或有微汗，或呕者，宜葛根黄芩黄连汤。
●仲景葛根黄芩黄连汤
葛根（四钱）　黄芩（钱半）　黄连（钱半）　炙甘草（钱）
此用仲景《伤寒》方，变通分量。如呕者，加半夏三钱。唐容川曰：喻氏用人参败毒散即此汤之意。不知人参败毒散治发热恶寒，此治发热不恶寒，如此分别，更属精当。余屡试屡验。
痢疾发热如焚，大渴引饮，自汗如雨，下利赤白，日数十行，或下白色，脉洪大者，宜白虎汤。
●仲景白虎汤
知母（三钱）　生石膏（八钱）　炙甘草（一钱）　粳米（二合）
此用仲景《伤寒》方，变通分量。大汗不止者，可加人参。盖热在肌腠，《伤寒》列于《太阳篇》中，故亦云表症。
唐容川曰：白痢属气分，主在肺，病重者，宜用此汤加黄芩、白芍、杏仁、桔梗、厚朴。有外寒者，再加葛根、荆芥；小便不利者，再加桑皮、滑石。若白痢稍轻者，用银菊散，即银花、白菊、连翘、生白芍、杏仁、桔梗、栀子、木香、牛蒡子、甘草等味。如有宿食，加生大黄。

里症  ***************************
痢疾有头痛、恶寒发热之表症，经二三日后自止者；有初起并不见有表症者，脉必沉而不浮，病皆在里，故谓之里症。
痢疾里症，因湿热滞太阴，郁久而成，其症胸痞腹痛，下坠窘迫，脓血稠黏，里急后重，脉软数者，宜银花荆芥炭汤。
●薛氏银花荆芥炭汤
银花炭　荆芥炭（三钱）　川厚朴　黄芩　神麴（二钱）　陈皮　广木香　槟榔（一钱）　北柴胡　煨葛根（钱半）
此系薛生白方，未载分量，亦无方名，余权定之。薛氏自注云：湿热之邪，内伏太阴，阴遏气机，以致太阴失健运，少阳失疏达，热郁湿蒸，传导失其常度，蒸为败浊，脓血下注肛门，故后重气壅不化，仍数至圊而不能便。伤气则下白，伤血则下赤；气血并伤，赤白兼下；湿热盛极，痢成五色。故用厚朴除湿而行滞气，槟榔下逆而破结气，黄芩清庚金之热，木香、神麴疏中气之滞，葛根升下陷之胃气，柴胡升土中之木气，热侵血分而便血，以银花、荆芥炭入营清血。若热盛于里，当用黄连以清热；大实而痛，宜增大黄以逐邪。
（按：此方去芥炭、柴胡、神麴，加地榆炭、槐花、生白芍、山楂、贯众，力量更大。）
痢疾里症，腹不痛者，宜芍归枳榔莱甘汤。
●傅氏芍归枳榔莱甘汤
白芍　当归（三钱）　枳壳　槟榔　甘草　莱菔子（一钱）
此系傅氏治痢疾腹不痛之方。但以腹不痛为寒，未必然。
（按：此方痢疾无表症之轻者宜之。）
痢疾里症，红白兼下，腹内胀满，脉沉数，无表症者，宜当归汤。
●傅氏当归汤
当归（一两）　黄芩（七分，酒炒）　苍术　厚朴　大腹皮　陈皮（一钱）
此系傅青主方，原无方名，余权定之。
（按：此方重用当归以调血，黄芩以清热，苍术以除湿，厚朴、大腹皮、陈皮以行气，极其平稳。）
痢疾里症，感湿热而成，红白相见，如脓如血，至危至急，苟用凉药止血，热药攻邪，俱非善法，宜大剂归芍汤。
●傅氏大剂归芍汤
当归　白芍（二两）　枳壳　槟榔（二钱）　滑石（三钱）　广木香　莱菔子　甘草（一钱）
水煎服，一、二剂收功。此系傅青主《痢门》所载，《验方新编》亦载之，但当归、白芍用三两，与傅氏稍异耳。原无方名，余权定之。傅氏曰：此方妙在用归、芍至二两之多，则肝血有馀，不去克脾，自然大肠有传送之功，加之枳壳、槟榔俱逐秽去积之品，尤能于补中用攻，而滑石、甘草、木香调达于迟速之间，不疾不徐，使瘀滞尽下也。其馀些小痢疾，减半用之，无不奏之功。
此方不论红、白痢疾，痛与不痛，服之皆效。
（按：此方只要无寒热表症及以后各种原因时，用之无不大奏厥功，真起死回生之第一方也。余用之活人甚众，其分量并可由症之轻重而定。）
痢疾里症，红白相间，日久不愈，脉沉紧或呕者，是胃中有寒，肠中有热也，宜理中汤加黄连　茯芩。
●仲景理中汤
人参（或以党参代）　白术（三钱）　乾姜（二钱）　炙甘草（一钱）　加黄连　茯苓（二钱）
此用仲景《霍乱》方，后贤加黄连、茯苓，谓之连理汤，分量亦由余酌理，乃变通古法也。此症陈修园用理中汤加大黄，余用此汤极效。
痢疾定症，噤口不食，或食入即呕，胸中痞满，宜半夏泻心汤。
●仲景半夏泻心汤
法半夏（四钱）　黄芩　乾姜（二钱）　甘草（炙）　人参（二钱）　黄连（一钱）　大枣（五枚）
此用仲景《伤寒》方，变通分量。按：痢疾噤口不食，除胃中有寒外，多是热气上冲。此方原治热症，若间于寒热之间，亦可取用，人参代以党参。

寒症  ***************************
痢疾红白相间，不见有热气，或白色如鱼脑，身无热，口不渴，小便清，舌无黄黑苔，或手足寒，脉沉迟者，谓之寒症。
痢疾有寒症，腹痛，小便不利，下利不止，寒滑而便脓血者，宜桃花汤。
●仲景桃花汤
赤石脂（一两六钱，半完半研）　乾姜（一钱）　粳米（一合）
水煮米熟，下药煎服，一服愈，余勿服。此照仲景原方变通分量。
痢疾有寒症，色黯如瘀，或白如鼻涕，服凉药而下反多者，宜理中加附汤。
●仲景理中加附汤
人参　白术（三钱）　乾姜（二钱）　炙甘草（一钱）　附子（二钱，炮）
此用仲景《霍乱》方变通分量，人参以西党参代之。若再加广木香、肉桂各一钱更佳。
（按：白痢寒症居多，然间亦有属热者。唐容川主在气分，属肺，用白虎汤加味及银菊散等，亦系凉剂。方附白虎汤下。）
痢疾发于处暑后、秋冬间，腹痛甚，有寒症者，宜厚朴丸。
●洁古厚朴丸
川厚朴　蜀椒（去目，微炒）　川乌头（炮，去皮，各一两五钱）　紫菀（去土、苗）　吴茱萸（汤洗）　菖蒲　北柴胡　桔梗　茯苓　官桂　皂角（去皮弦，炙）　乾姜（炮）　人参（各二两）　黄连（二两半）　巴豆（半两）
上为细末，入巴豆霜调匀，炼蜜为剂，旋旋丸如桐子大，每服三丸，渐次加至五七丸，以利为度，生姜汤下，食后而卧，治处暑后、秋冬间痢疾大效，以秋冬痢疾多因寒积故也。此方治效与《局方》温白丸同。

热症  ***************************
痢疾下利红白，或鲜红色，口渴唇焦，舌苔黄黑，小便赤，肛门热，腹内热痛，脉沉数有力者，里有热也谓之热症。
痢疾有热症，下利鲜红血、腹痛者，宜归芍连枳香菔汤。
●傅氏归芍连枳香菔汤
当归尾　白芍（各一两）　黄连（三钱）　枳壳　木香　莱菔子（二钱）
（按：血痢腹痛，有火无疑。然亦有血痢久不止、腹不痛者，用槐花丸，即青皮、槐花、荆芥煎服。）
痢疾有热症，腹痛、热利下重、欲饮水者，宜白头翁汤加甘草、当归。
●仲景白头翁汤
白头翁（一钱五分）　黄连　黄柏　秦皮（钱二）　加甘草（二钱）　当归（三钱）
此借仲景《伤寒》方，减轻分量，再加甘草、当归。唐容川曰：市中白头翁繁茸曲屈，形如蒿艾，其叶外白内青，又曰白茵陈，实非白头翁也。盖白头翁一茎直上，四面细叶，茎高尺许，通体白芒，其叶上下皆白芒也，花微香而味微苦，川中甚多。
（按：《金匮》治产后下痢虚极，以此汤加甘草、阿胶，此加当归，亦大致不差耳。且此方多主血痢。）
痢疾热症，下利脓血稠黏，腹痛后重，身热久不愈，脉洪疾者，宜芍药黄芩汤。
●东垣芍药黄芩汤
黄芩　芍药（各一两）　甘草（五钱）
上㕮咀，每服一两，水一盏半，煎至一盏，温服无时。如痛，加桂少许。
若脓血利无度，小便不通，腹中痛，宜当归导气汤，即甘草一钱半，当归、芍药各一钱半，木香、槟榔各三钱，青皮、槐花炒，各七分，泽泻五分，生地黄一钱半或二钱，酒浸，阴乾。水煎，食前温服。如小便利，去泽泻。
又下痢之后，小便利而腹中满痛不可忍者，此名阴阳反错，不和之甚也，宜《宝鉴》神效越桃散，即大栀子、良姜各三钱，为末，米饮或酒调下三钱。
又止痛如神方，用川黄连一两、枳壳一两、槐花二两，水浸片时，漉起，先将连、槐炒黄，次入枳壳再炒，待燥，拣去槐花不用，取一半用水煎，去渣，调乳香、没药末各七分半服之，次日照前再服，腹痛即止，痢亦稀，神效。此方有服之如醉者，乃药力行也，不妨。
痢疾有腹痛甚，诸药不效者，因肺经之气郁在大肠之间，宜用桔梗发之则愈。《金匮》下痢腹痛者用紫参汤，但紫参市中鲜有真者。
（按：痢疾腹痛，不尽有热，亦有寒症，有寒热复杂症，并有实有虚，治者宜审脉察症，对病施药，自无不应。若胶执一方，往往有此效彼不效者。余尝见时俗治痢，多中此弊。余乡有马某，自称治痢专家，查其秘方，皆系黄连、黄芩、木香、沉香、鸦片、粟壳之类为末与服。若遇热症，亦有效者。否则，则束手待毙而已。）

实症  ***************************
痢疾实症与上热症大略相同，但热轻而实重，且体气壮实，所患之症内热如焚，或日晡潮热，或狂言乱语，烦燥异常，脉沉大有力而长，谓之实症。
痢疾有实症，呕不欲食，此系热毒上冲，谓之噤口痢，宜大黄黄连酒。
●《金鉴》大黄黄连酒
大黄　黄连（一钱）
好白酒煎服。
（按：痢疾能食者吉，不能食者凶。本书对于此症异尝重视，有六和汤、人参败毒散加陈米、连理汤、半夏泻心汤与此方等法。盖食入少顷方呕是寒，随食随吐是热。辨清寒热，施治自无不灵。唐容川曰：肠胃所以能食者，以胃有津液，清和润泽，是以思食。西洋医虽滞于迹，亦间有可信处。言谷入于胃，即有胃津注之，将谷浑化如糜，常探胃津搅饭，顷刻亦化为糜。据此论说，则胃之思食全是胃津使然。试观犬欲得肉，则涎出于口，此涎则欲食之本也。人之胃津，其思食之情，亦类乎此。今胃为邪热浊气所攻踞，其清和之津尽化而为浊滞，下注于大肠，则为痢，停滞胃中，则拒不纳食。丹溪石莲汤虽知清火补胃，然石莲是莲米有黑壳者。今医用石莲子，不知何物，断不可用。即莲米性亦带滞，痢症宜滑以去著，涩乃所忌。且胃中浊滞非洗涤变化不为功。此方虽寒热未差，然未能洗涤其滞，变化其浊，非起死回生之方也。清瘟败毒饮、竹叶石膏汤、人参白虎汤、麦冬养荣汤出入加减，庶可以洗胃变津，为开胃进食之良法。至呕不食，《金鉴》用二黄好酒，取其峻快以攻逆。然治逆洵为得法，而不知化生津液，终未得进食之本也。吾意以为宜用大柴胡汤加石膏、花粉、人参，则攻逆生津、开胃进食，两面俱到。治噤口者，从无此论。吾今悟出切实之理，为斯人大声疾呼，海始欲以文章报国，今已自分不能，庶几发明此道，稍有补于斯民欤。）
痢疾有实症，里急后重已极，内热烦燥，尝见有投冷水以避之者，或休息痢，时止时发，或痢疾因旧积，宜三一承气汤。
●刘氏三一承气汤
大黄　芒硝（用汤泡服）　枳实（二钱）　厚朴（四钱）　甘草（二钱）
此系仲景三承气汤，河间合为一方，分量则较古酌减。按：痢疾实症非用下药不可。若西医治痢，无论何症，皆用甘汞、蓖麻子油、泻盐、大黄末等，先通下之，俟泻去积物，腹不胀后，则服健胃药如苦味酒之类。如此，则世无不可下之痢疾矣。真是岂有此理，治法之粗，不辨自明。至于可下而不下，则又胆识浅小，优容养奸之流耳。
（按：后重有实虚之分。若邪压大肠，坠下而重，其重至圊后不减，用大黄、槟榔等泻其所压之邪则愈。若大肠虚滑不能自收而重，其重至圊后随减，宜用御米壳等涩剂，固其滑、收其气则愈。以此辨之，百不失一。）
又下痢积中有紫黑色而又痛甚者，此为死血症，法当用桃仁泥、滑石粉行之。
又凡用下药之后仍后重者，乃阳气不升也，不可再下，药中宜加升麻，升其阳则后重自愈。休息痢愈而复发，因瘀热留于膜油隐匿之地，宜用此汤下之。又病人有旧积，因而患痢者，宜用此汤下之。王肯堂曰：旧积者，停食结痰所化之积也；新积者，旧积去后而气血复郁所生者也。盖肠胃之腐熟水穀、转输糟粕者，皆荣卫洒陈六腑之功。今肠胃有邪，则肠胃运行至此，其机为之阻，不能施行，故卫气郁而不舒，荣血泣而不行，于是饮食结痰停于胃，糟粕留于肠，与所郁气泣血之积相挟，成滞下病矣。如是者必当下之以通壅塞，利荣卫之行。至于升降仍不行，卫气复郁，荣血复泣，又成新积，故病如初，如是者不必求邪以治，但理卫气以开通腠理，和荣血以调顺阴阳，阴阳调，腠理开，则升降之道行，其积不治而自消矣。然而旧积亦有不可下者。先因荣卫之虚不能转输其食积，必当先补荣卫，资肠胃之真气，充溢然后下之，庶无失矣。
（按：此说论宜下与不宜下甚为妥当。若朱丹溪谓初痢必用调胃承气及大、小承气下之，失之远矣。）
痢疾实症，有喉痛、气呛喘逆者，谓之奇恒痢，以其异于常痢也，是火逆攻肺，有立时败绝之象，其脉反小而沉迟，以三阳并至，三阴莫当，急宜养阴，缓则不救，宜大承气汤。
●仲景大承气汤　即上方去甘草。

虚症  ***************************
痢疾有日久未治与治不如法，延绵日久；或其人体气虚寒，及患痢后医不如法，以致中气虚弱，邪气内侵，下利脓血，里急后重，小便清利，口中和，身倦手清，脉沉弱者，谓之虚症。
痢疾有虚症，日久伤阴，虚坐努责，宜地归芍甘陈皮方。
●薛氏地归芍甘陈皮方
熟地炭（八钱）　炒当归　炒白芍（五钱）　炙甘草　陈皮（二钱）
此方原无分量，余权定之。薛生白曰：里结欲便，坐久而仍不得便者，谓之虚坐努责。凡里结属火居多。火性传送至速，郁于大肠，窘迫欲便而仍不得舒，故痢门中，每用黄芩清火，甚者用大黄逐热。若痢久血虚，血不足则生热，亦急迫欲便，但久坐而不得便耳。此热由血虚所生，故治以补血为主。里结与后重不同。里结者急迫欲便，后重者肛门重坠。里结有虚实之分。实由火邪有馀，虚为荣血不足。后重有虚实之异。实为邪实下壅，虚为气虚下陷。是以治里结者有清热、养阴之别，治后重者有行气、升补之殊。虚实之辨，不可不明。
（按：里结「结」字有用「急」字，均通。薛氏此论辨别明白。治痢者，其三复斯言为幸。）
又痢疾不分赤白、新久，但腹中大满者，其脉弦急，或涩浮大，按之空虚，或举按皆无力者，用仲景建中汤，即桂枝三钱、白芍六钱、甘草二钱、生姜三片、大枣四枚、饴糖二两。
痢疾有虚症，因内伤劳倦，中气虚寒，脾不摄血，或脱肛者，宜补中益气汤。
●东垣补中益气汤
西党参　炙甘草（一钱）　炙黄耆（一钱五分）　秦当归　陈皮　漂术（五分）　升麻　北柴胡（二分）　生姜（三片）　大枣（二枚）　再加熟地炭（二钱）　黑乾姜（五分）
此用东垣方再加地、姜也，分量宜临时酌加。
又痢有因疟后发者，有与疟疾同时併发者。昔人不分症候，统用补中益气汤治之。不知疟邪不一，转痢之邪亦不一。须认清症候，按法治之。但久疟久痢，邪气已退而脾胃阳虚，中气下陷者，亦宜此汤。吴鞠通谓：邪内陷，病较深，不出喻嘉言逆挽之法。其偏处亦与统用此汤无异。不过有用人参败毒散之必要时，用之斯无弊耳。
痢疾有虚症，下血黯黑，脉迟，手足冷，或休息痢时止时发者，宜黄土汤。
●仲景黄土汤
甘草　乾地黄　白术　炮附子　阿胶　黄芩（三钱）　灶中黄土（一两）
先煎灶中黄土，取水澄清，入药煎服。
此方仲景用治先便后血之远血症，余用治此症甚效。陈修园以灶中黄土易赤石脂，附子易炮姜，或加柏叶、鲜竹茹，亦极妙。
痢疾有虚症，久痢不止，诸药不效，脉微而厥，或间吐蛔虫，或休息痢时止时发，宜乌梅丸。
●仲景乌梅丸
乌梅（七粒）　细辛（五分）　乾姜（二钱五分）　黄连（二钱）　当归　附子　蜀椒　桂枝　人参　黄柏（二钱）
此用仲景《伤寒》丸方改作汤，分量亦稍变通，人参以党参代之。
（按：此方若用之得法，异常效验，余用此活人不少。）
又有一种烟痢，凡吃鸦片人，多是大便闭结，若身受寒热，因烟收敛于内，久之变成痢疾。
余用此方治之甚效。但乌梅味酸，不宜与鸦片同食，去之更好；或用上黄土汤亦妙；再用鸦胆子（即苦参子）亦可治，每取七粒去壳，用龙眼肉包好，水吞下。
痢疾有虚症，下痢赤白，脐腹痛，日夜无度；或泻痢日久，赤白已尽，虚寒脱肛，宜真人养脏汤。
●谦甫真人养脏汤
罂粟壳（去蒂，蜜炙，三两六钱）　诃子（面里裹煨，一两三钱）　肉豆蔻（面裹煨，五钱）　木香（二两四钱）　肉桂（八钱）　人参　白术（炒）　当归（六钱）　白芍（炒，一两六钱）　生甘草（一两八钱）
每服四钱。脏寒甚加附子。一方无当归。汪訒庵曰：脱肛由于虚寒，故用参、术、甘草以补其虚，肉桂、肉蔻以祛其寒，木香温以调气，当归润以和血，芍药酸以收敛，诃子、罂壳则涩以止脱也。陈修园曰：此方用木香甚多，则涩而不郁，亦是见解超脱处。
（按：此方虚痢脱肛亦极有效，但不可用之太早尔。）
痢疾大便不禁，其大孔开如空洞不闭者，用葱和花椒末捣烂塞穀道中，并服酸涩固肠之剂以收之，如御米壳、诃子皮之类是也。若大孔痛者，用熟艾、黄蜡、诃子烧熏之。但有寒热之分。因热而痛者，槟榔、木香、黄连、黄芩，加乾姜；因寒而痛者，炒盐熨之，炙枳实熨之。丹溪用人参、当归、陈皮作浓汤饮之，食淡味自安。
痢疾有虚证，因逢产后，气血俱虚，一染痢疾，更属不支。治者宜固其本，兼调其气，宜八珍汤加厚朴、木香。
●八珍汤加厚朴木香
西党参（二钱）　白术（二钱）　茯苓（二钱）　熟地（三钱）　当归（五钱）　川芎（二钱）　白芍（四钱）　甘草（钱）　厚朴（钱半）　木香（七分）
（按：产后痢，方书另立一条，其实不必，盖治痢无分男女。不过，产后血虚宜加注意。若有他症，无妨照诸法治之。）。
痢疾虚证，有因日久失治，脾肾双虚，滑利虚脱者，宜用扶脾固肾汤。
●景岳扶脾固肾汤
人参（三钱）　白术（三钱）　茯苓（二钱）　炙甘草（钱）　黄耆（炙，三钱）　鹿茸（钱）　附子（二钱，炮）　肉桂（钱）　砂仁（二钱）　法夏（二钱）　川椒（钱）　芡实（三钱）　山药（三钱）　故纸（钱半）　益智（钱半）　莲子（去心，三钱）
（按：此症虚极滑脱，非重剂多服不可。如峻补不效，宜速灸百会、气海、天柱、神阙等穴，以回其阳，或有生者。）
痢疾虚症，有因痢久不愈，耗损精血，致肠胃空虚，变生他症，或五心发热，如劳之状，谓之劳痢，宜蓣莲饮。
痢疾有虚症，其实因诸病坏症，久下脓血，或如死猪肝色，或五色杂下，频出无禁，虽似痢疾，究非痢疾也，俗名刮肠。此乃脏腑俱虚，脾气欲绝，故肠胃下脱，用六柱饮去附，加益智、白芍。
●《准绳》六柱饮去附加益智白芍
人参　白茯苓　木香　诃子　肉豆蔻（各一两）
上㕮咀，每服三钱，水一盏半、姜五片、盐少许煎，空心服，或可冀其万一。《活人》有漂术，无诃子。
痢疾虚症后，发现风症。此因痢下大虚，不善调将，或多行，或房劳，或感外邪，致两脚痿软，若痛若痹，遂成风痢。用独活寄生汤吞虎骨四斤丸。
●《宝鉴》独活寄生汤
独活　桑寄生（如无真者，以川续断代之）　杜仲（炒）　防风　牛膝　细辛　秦艽　茯苓　桂心　川芎　人参（各一钱半）　甘草　当归　芍药　乾地黄（一钱）
上加生姜五片煎，食前服，即用吞下丸。
●《和剂》虎骨四斤丸
宣州木瓜（去瓤）　天麻（去芦）　肉苁蓉（洗净）　牛膝（各一斤，去芦）　附子（炮，去皮尖，二两）　虎骨（涂酥炙，一两）
上各如法修制。先将前四味用无灰酒五升浸，春秋五日，夏三日，冬十日，取出焙乾，入附子、虎骨共研为末，用浸药酒打面，糊丸桐子大，每服五十粒。
丹溪云：痢后风，系血入脏腑，下未尽，复还经络，不得行故也。松明节一两以乳香二钱炒焦存性，苍术、黄柏各一两，紫葳一两半，甘草半两，桃仁去皮，不去尖，一两，俱为末，每服三钱，生姜同杵细，水荡起二、三沸服。
（按：此症系恶血留滞隧道所致，宜用补血活血如四物汤合桃仁、红花，再加风药，守服自愈。）

论西法治痢之大略  ***************************
西人所谓赤痢，不限于一种，如伤寒、疟疾、败血脓毒症、水银中毒、尿血、肠癌、直肠梅毒、直肠淋病等，发作常现此症者，皆属广义的赤痢。若狭义者，专指流行性赤痢。其主要成分不外黏液、血液、脓汁等。混多量血液者，其色赤，因名赤痢。混多量黏液或脓汁者，其色白，因名白痢。若大便放恶臭之气者，谓之坏疽性赤痢。其发高热类伤寒，且起脑症，便多而血液、黏液少，谓之伤寒性赤痢。又言小儿赤痢，唯带发热、搐搦、痉挛、呕吐等，大便不过一二次，混黏液或血液，或竟大便不通而死。论症似极精详，而究其疗法有万不敢附和者。第一是禁食硬饭，专以流动性食品，如粥汤、葛汤、水饴、鸡肉汁、牛乳、生卵等，以为容易消化也。不知痢疾之不死，全恃胃健能食。若患者胃健，而概与粥汤等约食之，当见精神日倦，气力减少，病势日益加重，将至于不可救矣。故痢疾之饱者不死，我国已有经验之言。且鸡汁性温补，不益于实热之症，不如饭食味甘补脾，又无何种病人之禁忌。第二是首用下剂，以甘汞六釐、乳糖五釐一次服之，或以蓖麻子油一五釐一次服之。以为不如此，则脓血难于去尽也。不知痢疾有表里、寒热、虚实之分。表症、寒症、虚症皆不可下，唯实热在里，乃可议下。可下而不下，固属养痈贻患，若不可下而下之，则邪反内陷，其祸有不胜言者。至其用收敛剂、制菌剂、麻醉剂，皆系下后补救方法，所谓「失之东隅，收之桑榆」者也。然其间有可採者，用生理食盐水（即百分之五）或百分之一重曹水灌于肠内，籍以洗涤肠中秽物，亦可谓开治痢之又一法门，但不塞其源而欲止其流，又难免舍本从末之议。他如用各种药水如志贺氏赤痢血清等注射于病人体内，间或有效。但注射药水系药肆密制，医生难明真相，与病体何者为宜、何者为忌，总难推测，此不过依样画葫芦而已。然则凡属西法尽不可用乎？曰：非也。吾尝观西法外科器械之精、手术之敏、消毒防腐之严，有为国医所不可及者。惜其治内症，不究天之六气与人身之元气，徒执细菌、细胞之学以包括一切，于是研究药物者亦无温补寒凉之剂，所以临床实验往往束手也。吾于西法之治痢不禁有感而言及之。
（曾注：中医对于此证有表里、虚实、寒热等法，辨证用药效如桴鼓。西医对于此病及类似之证，多用甘汞以推荡之，当亦见效，以无分寒热积聚，下后自觉舒适。唯愈后多发别证，以病根未除，故金鸡纳霜之治寒疟亦然，愈后必以中药消息之。不然，亦必有后患。西医以科学自矜，固只有能知其当然，而不知其所以然也。罗君此书，分证既明，选方亦当，以此寿世，诚苦海慈航，火宅中之甘露也。现在中医正在危急存亡之时，深望罗君先拒西医之侵侮，再发扬中华之国粹。仆虽老矣，亦当奋矛追随诸君之后也。觉叟识。）


附：霍乱症治  ——————————————————————————————————————————————————————————————————————————————————————————

虎不伤人说  ***************************
霍乱（即虎疫）之为病，心腹卒痛，上吐下泻，俗名天乾地漏，不急治则死，西医谓之虎列拉，简名曰虎疫，以其病系细菌，症甚凶恶，如虎之伤人，谈者无不色变。其实，此症治汉中医发明最早。汉张仲景著《伤寒论》已附霍乱一编。自兹以降，陈无择谓霍乱有三因，外因风、寒、暑、湿，内因痰涎郁聚，又有不内外因而在饮食。刘河间谓热气伤于三焦，张戴人则以风、湿、暍三气合而为病，戴氏则谓饮冷乘风，其说不一。盖以原因错杂，所发之病虽大致相同，而或寒或热，或自汗，或转筋，亦往往有差异，故治法亦因症候不同而异。其方有用极冷之香薷饮、藿香正气散、五苓散、胃苓散加木瓜内外兼治者，有用理中汤、四逆汤、诃子散、吴茱萸食盐汤温散寒邪者，有用地浆水、黄连丸、白虎合六一散、木瓜汁清解暑热者，有用连理汤、石膏理中汤、通脉四逆加胆汁汤、桂苓白术散、四君子加大黄汤寒热并治者，有用白矾水吐升其气者，对症施药，无不立愈。然余治病四十馀年，对于此症，经验极多。据余所用最有效力之方，即《局方》中之六和汤是也。所以然者，霍乱病是夏月饮食不调或内伤生冷，或外感六气，错杂混乱，故谓之霍乱也。余前《驳余氏医述·六气论》中，言之甚详。譬如夏月酷暑，晚间必凉，秋日燥炎，雨后必凉，以故风、寒、暑、湿、燥、火当尝含于夏秋之间。人居其中，同时感受六气中之二气或三气，寒热复杂，狼狈为奸，体气强壮者，犹或可免，若体衰抵抗力弱之人，必即时染病。其人人同者，以所感之气相同也。其间有异者，以人之体气各殊也。及至气之既感，伤于脾则泻，伤于胃则吐，伤于肺则渴，伤于膀胱则溺赤，阴阳相争，则寒热交作；或转筋者，以病在脾经，脾主四肢也，岂必细菌而后有此哉（吴氏汉仙六淫为细菌之母可参看）！六和之名取和六气之义也。方中有藿香、砂仁、杏仁、厚朴能舒脾行气，又砂、朴兼能化食，有木瓜平肝舒筋，扁豆、茯苓渗湿泄热，而扁豆又能散暑和脾，有半夏散逆止呕，参、术补正匡邪，甘草补中和气，姜、枣调和营卫，错杂之病则用此错杂之药。轻者一剂，重者二三剂，无不药到病除。初未尝以霍乱为难治者，但是方药味分量加减最关紧要。如伤寒则加苏叶，伤暑则加香薷；吐甚则重用砂仁、半夏，泻甚则重用白术、扁豆；转筋则重用木瓜；余更有热加黄连、黄柏，寒加附子、乾姜，寒热俱有黄连、乾姜同用之权变法。前用各方分治之症，今则以一方加减而统治之矣，其简捷岂啻天壤哉！再有不吐不泻之乾霍乱，俗谓之痧，其或寒或热，或心痛，或腹痛，或手足冷，或自汗出，比前症更凶，往往有一时闷死者。俗有放痧法，及卧龙丹吹鼻取嚏法，均有速效。服方则有炒盐调童便法，二陈汤加川芎、苍术、防风、白芷法，此中法之治霍乱，最为神验者也。若西医诊视此病，谓肠生弯曲形杆菌，分乾性与电击性两种，治用消毒灌肠，生理盐液注射，或服多量甘汞、阿片等剂。寒则用吗啡针、樟脑精、勃兰地温热兴奋药，热则用冰块、冰袋清冷退热药。虽亦有效，然往往经过长久时间，使病者精神受无形损失，此何故哉？盖西医不究六气致病之理，专于杀菌，不知既生之菌被杀，而由六气再生之菌杀之不胜杀矣。且西药补剂缺乏，尝以一药单用，不能面面俱到。即令有造成之复方，又不能临时因病变更其分量与药味，此西法治霍乱所以不及中法也。近日西医又有注射防疫浆苗法，以为先事预防，可以免发霍乱。不知人之身体有强有弱，强者虽不打针而不病，弱者虽打针而亦不免。况霍乱由于天气不正所发，不比人之痘疮，毒出先天，非种而引之使出不可。据广东《光汉医报》所载，上海熊司令之夫人打防疫针后，又以霍乱毙命，可见防疫针未必可恃。今观六和汤加减法，有补有散，有渗有涩，有寒有热，随病变更，故医者有运用在心，自得著手成春之妙，所以在各方中独居上剂，倘能踵而行之，尚得有虎之伤人哉？

霍乱（即虎疫）预防法  ***************************
宜清洁房屋沟渠。凡人呼出碳素，吸入酸素，最为相宜。若房屋沟渠有污秽等物，则能使空气混浊，使人吸之，尝有登时即呕者，不必细菌作用，因腥臭之气刺激人之脏腑机能也。
宜禁赤身乘凉。暑热之时，莫不好乘寒凉，此时最宜谨慎。夏月汗多，皮窍空虚，最易感寒。不比冬时皮肤固结，受稍大凉风而亦能耐也。若过贪寒凉，因表虚之故，往往直中入内，则发吐泻。故乘凉时不宜赤身，电扇下不宜赤身，必须加食以卫之，总期适宜而止。
节食膏粱厚味。凡人尝服之品，适宜滋养，则消化力有习惯常度。若骤然过饱脂肪，则消化力失其常度，往往发生下利，此时又感风寒等气，则吐泻交作。
戒食瓜果生冷。夏月阳气在外，阴气在内，故腹内常寒。少食瓜果生冷等物，体气强壮者，虽无大害，若过食之，体又素弱，则寒者更寒，吐泻并至，不必定有细菌之传入其中也。

霍乱（即虎疫）分门治法诸方  ***************************
●内外兼治
●香薷饮（《活人》）　治阴阳不顺，清浊相干，气郁中焦，名为霍乱，此皆饱食多饮，复睡冷席，外邪内积，结而不散，阴阳二气，壅而不返，阳气欲降，阴气欲升，阴阳交错，变成吐利，百脉混乱，荣卫俱虚，冷搏筋转，皆宜服此。
厚朴（姜汁炒）　黄连（姜汁炒，各二两）　香薷（四两）　甘草（半两）
上为末。每服四钱。水煎，不犯铁器，慢火煎之。兼治不时吐利，霍乱腹撮痛，大渴烦躁，四肢逆冷，冷汗自出，两脚转筋，痛不可忍者，须井中沉令极冷，顿服之，乃效。
●藿香正气散（《局方》）　治伤寒头疼，憎寒壮热，或感湿气，霍乱吐泻。常服除山岚瘴气、伏暑吐泻、脚转筋。
大腹皮　白芷　茯苓　紫苏（用茎叶）　藿香（各三两）　厚朴　白术　陈皮（去白）　苦桔梗　半夏（各二两，制）　炙甘草（一两）
上㕮咀，每服三钱，姜三片，枣二枚，煎热服。
●五苓散（仲景）　治霍乱头痛发热、身疼痛，热多欲饮水者。
猪苓（二钱）　泽泻（三钱）　茯苓（二钱）　桂枝（一钱）　白术（二钱）
（按：仲景治霍乱分寒、热两大法门，热者用五苓散，寒者用理中汤。代远年湮，病变百出，近常有热症用五苓亦嫌辛温者。原方用散，今多用汤，取其便也，分量稍有变通。）
●胃苓散加木瓜　治霍乱头痛、发热、身痛、欲饮水，胸腹痞满，转筋胁痛，脉弦者。
厚朴（钱半）　陈皮（一钱）　苍术（一钱）　桂枝（一钱）　猪苓（二钱）　茯苓（二钱）　漂术（二钱）　泽泻（三钱）　甘草（一钱）　木瓜（五钱）
原方用散，今改作汤。
●温散寒邪
●理中汤（仲景）　治霍乱头痛、发热、身疼痛，寒多不用水者。
人参　炙甘草　白术　乾姜（各三钱）
加减法：若脐上气筑者，肾气动也，去术，加桂四钱；吐多者，去术，加生姜三钱；下多者，还用术；悸者，加茯苓二钱；渴欲饮水者，加术一钱半；腹中痛者，加人参一钱半；寒者，加乾姜一钱半；腹满者，去术，加附子一枚。服后温覆取汗。
●四逆汤（仲景）　治吐利汗出，发热恶寒，四肢拘急，手足厥冷者，又治既吐且利，小便复利而大汗出，下利清穀，内寒外热，脉微欲绝者。
炙甘草（二钱）　乾姜（一钱半）　附子（一枚，生用，去皮，破八片）
若恶寒、脉微而复利，利止亡血也，宜用此方加人参一钱。
●诃子散（《三因》）　治老幼湿霍乱，一服即效。
诃子（炮，去核）　甘草（炙）　厚朴（姜制）　乾姜炮　神麴（炒）　草果（去壳）　良姜（炒）　茯苓　麦芽（炒）　陈皮（各等分）
上为细末。每服二钱，候发不可忍时，用水煎，入盐少许服之。
●吴茱萸食盐汤（《良方》）　治霍乱吐利转筋，四肢逆冷，须臾不救者。
吴茱萸　木瓜　食盐（各半两）
●清解暑热
●地浆水（罗谦甫）　治霍乱感暑热，或因食酒与潼乳，以致吐泻，脉沉数，按之无力。
地浆水法：于墙阴黄色黏土处，掘二尺许，入新汲水搅之澄清，取清一杯饮之，渐渐气和，吐泻遂止。
（按：地属阴，又墙阴二尺之下，贮以新汲水，阴中之阴，能泄阳中之阳，所以能治之也。）
●黄连丸（《良方》）　治霍乱后下利无度，腹中㽲痛。
黄连　黄柏　厚朴（各七钱半）　当归　乾姜（炮）　木香（不见火）　地榆（各半两）　阿胶（炒珠，研，一两）
上为末，炼蜜和捣二三百杵，丸如梧子大。每服二十丸，不拘时，粥饮下。
●白虎合六一散　治伤暑霍乱，身热肢寒，自汗口渴，小便短赤者。
知母（四钱）　石膏（一两六钱）　甘草（钱半）　粳米（一合）　滑石（三钱）
●木瓜汁　治霍乱荣中受热，转筋甚凶者。
木瓜一味，不拘多少，煮汁饮之。亦有烧栀子二十枚研末，熟水调下。
●寒热并治
●连理汤　治暑湿霍乱有寒兼有热者。
人参　白术　乾姜　炙草　黄连（各二钱）　茯苓（二钱）
●石膏理中汤　治霍乱后转筋者。
人参　白术　炙草　乾姜（各二钱）　石膏（一钱，煅）
●通脉四逆加猪胆汁汤（仲景）　治吐已下断，汗出而厥，四肢拘急不解，脉微欲绝者。
甘草（二钱）　附子（生用，大者一枚，去皮，破八片）　乾姜（三钱）　加猪胆汁（一合）
●桂苓白术散（《宝鉴》）　治冒暑饮食所伤，传受湿热内盛，霍乱吐泻，转筋急痛，满腹痛闷，小儿吐泻凉风，皆宜服此。
桂枝　人参　白术　白茯苓（各半两）　泽泻　甘草　石膏　寒水石（各一两）　滑石（二两）　一方有木香　藿香　葛根（各半两）。
上为细末。每服三钱，白汤调下，或新汲水、姜汤下。
●四君子加大黄汤（《准绳》）　治霍乱吐泻止后，大小便不通，胃中实痛者。
人参　茯苓　白术　炙草（各三钱）　加大黄（一两）
又霍乱吐利止后，而身痛不休者，当消息和解其外，宜桂枝汤小和之。即桂枝三钱、白芍三钱、炙甘草二钱、生姜三钱、大枣五枚。按：霍乱吐利止后，见病治病，不另立方。如口渴则用缩脾饮之类是也。
（又按：霍乱寒热错杂之症甚多。阴阳水，即新汲水一半，煮沸水一半，合和与服，能调和阴阳，亦寒热并治之法也。）
●吐升其气
●白矾汤（《准绳》）　霍乱虽已自吐利，还用吐以升其气，或用二陈汤探吐，或樟木煎汤饮之。《三因》用极咸盐汤三升，热饮一升，刺口令吐，宿食便尽，不吐更服，吐讫仍饮，三吐乃止。此法胜他法远矣。俗人鄙而不用，坐观其毙，哀哉！
按：此证虽云吐利，然必探吐、刺吐，必吐证之微者。若吐之甚者，饮之必吐，不饮亦吐，无时休止，岂待探刺哉。此法虽极简便，易于取用，不可尝试于病症较重之人。若遇欲吐不吐、欲泻不泻之乾霍乱，俗谓之痧，除卧龙丹吹鼻使嚏或放痧外，惟有用此吐法最妙。取白矾二、三钱调阴阳水（即新汲水一半，沸开水一半）服之。或炒盐调童便服之，探吐亦妙。或二陈汤加川、苍、防、芷，方即茯苓二钱，陈皮钱，法夏二钱，甘草钱，川芎钱，苍术钱，防风钱，白芷钱，水煎服。

霍乱（虎疫）简单通治方  ***************************
●六和汤　《局方》　治法及汤解见前说。
西党参（三钱）　法半夏（二钱）　藿香叶（钱半）　大砂仁（二钱）　宣木瓜（二钱）　漂白术（二钱）　白扁豆（三钱，炒）　赤茯苓（二钱）　川厚朴（二钱，炒）　大杏仁（钱半，去皮尖）　粉甘草（一钱）　生姜（三片）　大枣（三枚）
加减法：恶寒体痛、头亦痛、脉洪而有力者为伤寒，加苏叶一、二钱；自汗发热、脉虚无力为伤暑，加香薷二、三钱；吐甚，加法夏、砂仁；泻甚，加白术、扁豆；吐泻俱甚，法夏、砂仁、扁豆、白术同加；转筋，加木瓜；腹痛，加广木香。此则内外兼治诸法也。腹痛、手足冷、唇口白、口中和、舌上白滑苔、脉沉迟，加乾姜，甚者加附子，此则温散寒邪诸法也。口苦渴、舌苔焦黄、小便短赤、脉沉数有力，加黄连，甚者再加黄柏，此则清解暑热诸法也。寒热俱有，加黄连、乾姜，此则寒热并治诸法也。除痧症吐法不适用此方外，其馀皆可代替，真简便之极矣。
按：此症《验方新编》有吃姜与粥即不可救之说。查古今治霍乱诸方，用姜者不知凡几。热症或不可用，寒症有非姜、附莫救者，是说万不可信。至于不可吃粥，洁古老人与《保命集》亦已言之，颇有经验。仲景《霍乱篇》末云：吐利发汗，脉平、小烦者，以新虚不能胜穀气故也。是吐伤胃气，穀气（即米粥）宜稍缓进。此中至理，仲景早已说明，惜后人未十分推求其故耳。


跋  ——————————————————————————————————————————————————————————————————————————————————————————

读罗振湘《治痢南针》书后  ***************************
吾读罗君《治痢南针》一书，不禁渊乎以思，憬乎以惧也。夫治病岂易哉！人有南北之异禀，气有风、寒、暑、湿、燥、火之异候，驯至体之强弱、脉之虚实，似是而非，似非而是，为之不慎，其不偾事者鲜矣。罗君此书，既于六气分晰极审，又于证之虚实辨之最细，採各家之详而折中以心得，诚治痢之南针也。康白少习陆军，负笈金陵，三度寒燠，见校中有官医唐小春先生者，所治病，论证奇中，病无弗瘳者。校之生，咸德之，进而请以医，则论病之阳，得病之阴，迥非当时之所为医者可比。因私淑之，课馀，则以医经左义相质，先生为之道其始终，娓娓不倦，志[KT]乎医，盖基于此。洎后改读律令，弭笔趋公，故纸堆中，久寻生活。然常以医籍自随，迄未少间。民元以来，息景蜗庐，鬻医自给。若罗君之少习路政，频耽医籍，著作等身，十手佣抄以视康白之故纸堆中，垂垂以老，无一言以诏于今之人。今读是书，又不禁汗涔涔下也。书其末以奉罗君，且志余之感云。
民国二十一年周正六月二十一日西泠汪康白跋于蜗庐
