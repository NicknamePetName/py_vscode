
张序  ***************************
先生张元素，字洁古，易水人也。八岁试童经，廿七经义登科，犯章庙讳出落，于是怠仕进，遂潜心于医学，廿余年虽记诵广博书，然治人之术，不出人右。其夜梦人柯斧长凿，凿心开窍，纳书数卷于其中，见其题曰《内经主治备要》，骇然惊悟，觉心痛，只为凶事也，不敢语人。自是心目洞彻，便为传道轩岐，指挥秦越也。河间刘守真医名贯世，视之蔑如也。异日守真病伤寒八日误下证，头疼脉紧，呕恶不食，门人侍病，未知所为，请洁古诊之，至则守真面壁不顾也。洁古曰：何视我直如此卑也？诊其脉，谓之曰：脉病乃尔，初服某药犯某味药乎？曰：然。洁古曰：差之甚也。守真遽然起曰：何谓也？曰：某药味寒，下降，走太阴，阳亡，汗不彻故也。今脉如此，当以某药服之。守真首恳，大服其能，一服而愈，自是名满天下。洁古治病，不用古方，但云：古方新病，甚不相宜，反以害人。每自从病处方，刻期见效，药下如攫，当时目之曰神医。暇日辑集《素问》五运六气，《内经》治要，《本草》药性，名曰《医学启源》，以教门生，及有《医方》三十卷传于世。壬辰遗失，□□□存者惟《医学启源》。真定李明之，门下高弟也，请余为序，故书之。
兰泉老人张吉甫序

卷上  ——————————————————————————————————————————————————————————————————————————————————————————

天地六位脏象图  ***************************
天地六位脏象图（图缺）
手足阴阳  ***************************
●手足三阴三阳
注云：肝、心、脾、肺、肾，皆属阴，五脏也。胆、胃、三焦、膀胱、大肠、小肠，皆属阳，六腑也。分而言之，手足皆有三阴三阳是也。
●手三阴三阳
肺寅燥金手太阴，大肠卯燥金手阳明；心午君心手少阴，小肠未君火手太阳；包络戌相火手厥阴，三焦亥相火手少阳。
●足三阴三阳
胃辰湿土足阳明，脾巳湿土足太阴；膀胱申寒水足太阳，肾酉寒水足少阴；胆子风木足少阳，肝丑风木足厥阴。
歌曰：
手经太阳属小肠，膀胱经属足太阳。肝足厥阴手包络，胃足阳明手大肠。胆属少阳足经寻，三焦手内少阳临。脾足太阴手经肺，肾足少阴手是心。
五脏六腑，除心包络十一经脉证法  ***************************
夫人有五脏六腑，虚实寒热，生死逆顺，皆见形证脉气，若非诊切，无由识也。虚则补之，实则泻之，寒则温之，热则凉之，不虚不实，以经调之，此乃良医之大法也。
●肝之经，肝脉本部在于筋，足厥阴，风，乙木也
经曰：肝与胆为表里，足厥阴少阳也。其经王于春，乃万物之始生也。其气软而弱，软则不可汗，弱则不可下。其脉弦长曰平，反此曰病。脉实而弦，此为太过，病在外，令人忘忽眩晕；虚而微，则为不及，病在内，令人胸胁胀满。凡肝实则两胁下引痛，喜怒；虚则如人将捕之。其气逆则头痛、耳聋、颊赤，其脉沉而急，浮之亦然，主胁支满，小便难，头痛眼眩。脉急甚主恶言，微急气在胸胁下。缓甚则呕逆，微缓水痹。大甚内痈吐血，微大筋痹。小甚多饮，微小痹。滑甚㿗疝，微滑遗尿。涩甚流饮，微涩疭挛。肝之积气在左胁下，久而不去，发为咳逆，或为痎疟也。虚梦花草茸茸，实梦山林茂盛。肝病旦慧、晚甚、夜静。肝病头痛目眩，胁满囊缩，小便不通，十日死。又身热恶寒，四肢不举，其脉当弦而急；反短涩者，乃金克木也，死不治。又肝中寒，则两臂不举，舌燥，多太息，胸中痛，不能转侧，其脉左关上迟而涩者是也。肝中热，则喘满多嗔，目痛，腹胀不嗜食，所作不定，梦中惊悸，眼赤，视物不明，其脉左关阳实者是也。肝虚冷，则胁下坚痛，目盲臂痛，发寒热如疟状，不欲食，妇人则月水不来，气急，其脉左关上沉而弱者是也。此寒热虚实，生死逆顺之法也。
《主治备要》云：是动则病腰痛，甚则不可俯仰，丈夫㿗疝，妇人小腹肿，甚则嗌干，面尘脱色，主肝所生病者，胸中呕逆，飧泄狐疝，遗溺闭癃病。肝苦急，急食甘以缓之，甘草。肝欲散者，急食辛以散之，川芎。补以细辛之辛，泻以白芍药之酸。肝虚，以陈皮、生姜之类补之。经曰：虚则补其母。水能生木，水乃肝之母也。苦以补肾，熟地黄、黄柏是也。如无他证，惟不足，钱氏地黄丸补之。实则芍药泻之，如无他证，钱氏泻青丸主之，实则泻其子，心乃肝之子，以甘草泻之。
●胆之经，足少阳，风，甲木
经曰：胆者，中清之腑也，号曰将军，决断出焉。能喜怒刚柔，与肝为表里也，足少阳是其经也。虚则伤寒，恐畏头眩，不能独卧；实则伤热，惊悸，精神不守，卧起不定，玄水发，其根在胆。又肝咳不已，则传邪入胆，呕青汁也。又胆有水，则从头肿至足也。胆病则善太息，口苦，吐宿汁，心中戚戚恐，如人将捕之，咽中介介然数唾。又睡卧则胁下痛，口苦，多太息。邪气客于胆，则梦斗讼，脉在左关上浮而得之者，是其部也。胆实热，则精神不守。胆热则多肿，胆冷则多眠。又左关上脉阳微者，胆虚；阳数者，胆实；阳虚者，胆绝也。以上皆虚实寒热，生死脉证之法也。
《主治备要》云：是动则病口苦，善太息，胸胁痛，不能转侧，甚则面微有尘，体无膏泽，足外反热，是为阳厥。是主胆所生病者，头痛颔肿，目锐眦痛，缺盆中肿痛，腋下肿，马刀挟瘿，汗出振寒，疟，胸、肋、胁、髀、膝，外至胫、绝骨、外踝前及诸节皆痛。《脉诀》云：左关，肝与胆脉之所生也。先以轻手得之，是胆，属表；后以重手取之，是肝，属里也。肝合筋，肝脉循经而行。持脉指法，如十二菽之重，按至筋平，脉道如筝弦者，为弦；脉道迢迢者，为长。此弦长，乃肝家不病之状也。肝脉本部在筋，若出筋上，见于皮肤血脉之间者，是其浮也；入于筋下，见于骨上，是其沉也。临病细推之，举一知十之道也。
●心之经，心脉本部在于血，手少阴君，丁火也
经曰：心者，五脏之尊也，号帝王之称也。与小肠通为表里，神之所舍，又主于血，属火，旺于夏，手少阴太阳是其经也。凡夏脉钩，来盛去衰，故曰钩，反此者病。来盛去亦盛，为太过，病在外；来衰去亦衰，为不足，病在内。太过，令人身热而骨痛，口疮而舌焦引水；不及，令人躁烦，上为咳唾，下为气泄。其脉如循琅玕，如连珠，曰平；来而啄啄连属，其中微曲，曰病；脉来前曲后倨，如操带钩，曰死。思虑过多则怵惕，怵惕则伤心，心伤则神失，神失则恐惧。又真心痛，手足寒而过节，则旦占夕死。又心有水气，身肿不得卧，烦躁。心中风，则吸吸发热，不能行立，饥而不能食，食则呕吐。夏心脉王，左手寸口浮大而散，曰平；反此则病。若沉而滑者，水来克火，十死不治。长而弦者，木来归子，不治自愈。缓而大者，土来入火，为微邪相干，无所害。心病则胸中痛，胁满胀，肩背臂膊皆痛；虚则多惊悸，惕惕然无眠，胸腹及腰背引痛，喜悲。心积气久不去，则苦烦，心中痛。实则笑不休，梦火发；心气盛则梦喜笑及恐畏。邪气客于心，则梦烟火，心胀气短，夜卧不宁，懊憹，气逆往来，腹中热，喜水涎出。心病，日中慧，夜半甚，平旦静。又左手脉大，手热腋肿；大甚，胸中满而烦，澹澹大动，面赤目黄也。心病，先心痛，时刻不止，关格不通，身重不已，三日死。心虚甚，则畏人，瞑目欲眠，精神不守，魂魄妄行。心脉沉之小而紧，浮之不喘，苦心下气坚，食不下，喜咽唾，手热烦满，多忘，太息，此得之思虑太过也。其脉急甚，瘈疭；微急则心中痛，引前后胸背，不下食；缓甚则痛引背，善泪。小甚则哕，微小则消瘅。滑甚则为渴，微滑则心疝，引脐腹鸣。涩甚谙不语。又心脉坚搏而长，主舌强不能言；软而散，当慑怯不食也。又急甚则心疝，脐下有病形，烦闷少气，大热上煎。又心病狂言，汗出如珠，身厥冷，其脉当浮而大，反沉濡而滑，其色当赤，而反黑者，水克火，不治，十死。又心积，沉之空空，上下往来无常处，病胸满悸，腹中热，面颊赤，咽干，躁烦掌热，甚则吐血，夏瘥冬甚，宜急疗之，止于旬日也。又赤黑色入口必死也。面目赤色亦死，赤如衃血亦死。又忧恚思虑太过，心气内去，其色反和而盛者，不出十日死。扁鹊云：心绝一日死，色见凶多，人虽健敏，号曰行尸，一年之中，祸必至矣。又其人语声前宽后急，后声不接前声，其声浊恶，其口不正，冒昧善笑，此风入心也。又心伤则心损，手足不遂，骨节离解，舒缓不自由，利下无休，此病急宜治之，不过十日而亡矣。又笑不休，呻而复忧，此水乘火也，阴击于阳，阴起阳伏，伏则热，热生狂冒，谵乱妄言，不可采问，心已损矣。扁鹊云：其人唇口赤色可治，青黑色即死。又心疟则先烦而后渴，翕翕发热也，其脉浮紧而大是也。心气实而大便不利，腹满身热而重，温温欲吐，吐而不出，喘息急，不安卧，其脉左寸口与人迎皆实大者是也。心虚则恐悸多惊，忧思不乐，胸腹中苦痛，言语战栗，恶寒恍惚，面赤目黄，喜血衄，其脉左寸口虚而微者是也。此心脏寒热虚实，生死逆顺脉证也。
《主治备要》云：是动则病嗌干心痛，渴而欲饮，是为臂厥。主心所生病者，目黄，心胁痛，臑臂内后廉痛厥，掌中热痛。心苦缓，以五味子之酸收之。心欲软，软以芒硝之咸，补以泽泻之咸，泻以人参、甘草、黄芪之甘。心虚则以炒盐补之。虚则补其母，木能生火，肝乃心之母，肝母生心火也。以生姜补肝，如无他证，钱氏安神丸是也。实则甘草泻之，如无他证，钱氏方中，重则泻心汤，轻则导赤散是也。
●小肠经，手太阳，丙火
小肠者，受盛之腑也，与心为表里，手太阳是其经也。小肠绝者，六日死，绝则发直如麻，汗出不已，不能屈伸。又心病传小肠，小肠咳则气咳，气咳一齐出也。小肠实则伤热，伤热则口疮生；虚则伤寒，伤寒则泄脓血，或泄黑水，其根在小肠也。小肠寒则下肿，重有热久不出，则渐生痔；有积则夕发热而旦止；病气发则使人腰下重，食则窘迫而便难，是其候也。小肠胀则小腹䐜胀，引腰而痛厥；邪入小肠，则梦聚井邑中，或咽痛颔肿，不可回首，肩似拔，臑似折也。又曰：心者，主也，神之舍也，其脏固密，而不易伤，伤则神去，神去则心死矣。故人心多不病，病即死不可治也，惟小肠受病多也。又左寸口阳绝者，则无小肠脉也，六日死。有热邪则小便赤涩，实则口生疮，身热往来，心中烦闷，身重。小肠主于舌之官也，和则能言，而机关利健，善别其味也。虚则左寸口脉浮而微，软弱不禁按，病惊惧狂无所守，心下空空然不能言语者。此小肠虚实寒热，生死逆顺脉证之法也。
《主治备要》云：是动气也则病嗌痛颔肿，不可以顾，肩似拔，臑似折，是主液血所生病者，耳聋，目黄，颊肿，颈、颔、肩、臑、肘、臂外后廉痛。《脉诀》云：左寸，小肠心脉之所出也，先以轻手得之，是小肠属表；后以重手得之，是心属里。心合血脉，心脉循血脉而行，持脉指法，如六菽之重，按至血脉而得者为浮；稍稍加力，脉道粗大者为大；又稍稍加力，脉道润软者为散。此乃浮大而散，心家不病脉之状也。心脉本部，在于血脉，若出于血脉之上，见于皮肤之间，是其浮也；入于血脉之下，见于筋骨之分，是其沉也。
●脾之经，脾脉本在肌肉，足太阴，湿，己土
经曰：脾者，土也，谏议之官，主意与智，消磨五谷，寄在胸中，养于四旁，旺于四季，正主长夏，与胃为表里，足太阴阳明，是其经也。扁鹊云：脾病则面黄色萎，实则舌强直，不嗜食，呕逆，四肢缓；虚则多澼喜吞，注痢不已。又脾虚，则精不胜，元气乏力，手足缓弱，不能自持。其脉来似流水，曰太过，病在外也；如鸟距，曰不及，病在内。太过令人四肢沉重，言语謇涩；不及令人中满，不食乏力，手足缓弱不遂，涎引口中，四肢肿胀，溏泄不时，梦中饮食。脾脉来而和柔者，如鸡践地，曰平；来实而满，稍数，如鸡举足，曰病；又如鸟之啄，如鸟之距，如屋之漏，曰死。中风则翕翕发热，状如醉人，腹中烦满，皮肉瞤瞤而起，其脉阿阿然缓，曰平；反弦急者，肝来克脾也，真鬼相遇，大凶之兆也。又微涩而短者，肺乘于脾，不治自愈；又沉而滑者，肾来乘脾，亦为不妨。又浮而洪，心来生脾，不为疾耳。脾病色黄体重，失便，目直视，唇反张，爪甲青，四肢沉，吐食，百节疼痛不能举，其脉当浮大而缓，今反弦急，其色青，死不治。又脾病，其色黄，饮食不消，心腹胀满，体重节痛，大便硬，小便不利，其脉微缓而长者，可治。脾气虚，则大便滑，小便利，汗出不止，五液注下，为五色注痢下也。又积在其中，久不愈，四肢不收，黄疸，食不为肌肤，气满胀喘喘而不定也。脾实则时梦筑墙垣盖屋，盛则梦歌乐，虚则梦饮食不足。厥邪客于脾，则梦大泽丘陵，风雨坏屋。脾胀则善哕，四肢急，体重，不食善噫。脾病日昳慧，平旦甚，日中持，下晡静。脉急甚，则瘈疭；微急，则膈中不利，食不下而还出。缓甚，则痿厥；微缓，则风痿，四肢不收。大甚，则暴仆；微大，则痹疝，气裹大脓血在肠胃之外。小甚，则寒热作；微小，则消瘅。滑甚，则㿗疝；微滑，则虫毒，肠鸣中热。涩甚，则肠㿗；微涩，则内溃下脓血。脾脉至，大而虚，则有积。脾气绝，则十日死。唇焦枯无纹理，面青黑者，脾先死。脾病，面黄目赤者，可治；青黑色入口，半年死；色如枳实者，一日死，吉凶休咎，皆见其色出于部分也。又口噤唇青，四肢重如山，不能自持，大小便利无休歇，饮食不入，七日死。又唇虽萎黄，语声啭啭者，尚可治。脾病，水气久不去，腹中痛鸣，徐徐热汗出，其人本意宽缓，今反急，怒语而鼻笑，不能答人，此不过一日，祸必至矣。又脾中寒热，则使人腹中痛，不下食，病甚舌强语涩，转筋卵缩，阴股腹中引痛，身重，不思食，膨胀，变则水泄不能卧者，十死不治。脾土热，则面黄目赤，季胁痛满；寒则吐涎沫而不食，四肢痛，滑泄不已，手足厥，甚则战栗如疟也。临病之时，切要明察脉证，然后投药，此脾脏虚实寒热，生死逆顺脉证之法也。
《主治备要》云：是动则病舌本强，食则呕，胃脘痛，腹胀善噫，得后与气，则快然如衰，身体皆重。主脾所生病者，舌本痛，体不能动摇，食不下，烦心，心下急痛，寒疟，溏瘕泄，水闭黄疽，不能卧，强立，股膝内肿厥，足大指不用。脾苦湿，急食苦以燥之，白术；脾虚则以甘草、大枣之类补之，实则以枳壳泻之，如无他证，虚则以钱氏益黄散，实则以泻黄散。心乃脾之母，炒盐补之；肺乃脾之子，桑白皮泻之。
●胃之经，足阳明，湿，戊土
胃者，脾之腑也，又名水谷之海，与脾为表里。胃者，人之根本，胃气壮，则五脏六腑皆壮也，足阳明是其经也。胃气绝，五日死。实则中胀便难，肢节痛，不下食，呕逆不已。虚则肠鸣胀满，滑泄。寒则腹中痛，不能食冷物。热则面赤如醉人，四肢不收持，不得安眠，语狂以乱，便硬者是也。病甚则腹胁胀满，呕逆不食，当心痛，下上不通，恶闻香臭，嫌人语，振寒，善欠伸。胃中热，则唇黑；热甚，则登高而歌，弃衣而走，颠狂不定，汗出额上，鼽衄不止。虚极则四肢肿满，胸中短气，谷不化，中满也。胃中风，则溏泄不已；胃不足，则多饥，不消食。病人鼻下平，则胃中病，渴者可治。胃脉搏坚而长，其色黄赤者，当病折髀。其脉弱而散者，病食痹。右关上浮而大者，虚也；浮而短涩者，实也；浮而微滑者，亦实也；浮而迟者，寒也；浮而数者，热也。此胃腑虚实寒热，生死逆顺脉证之法也。
《主治备要》云：是动则病凄沧振寒，善呻数欠，颜黑，病至则恶人与火，闻木声则惕然而惊，心欲动，独闭户塞牖而处，甚则登高而歌，弃衣而走，贲响腹胀，是为骭厥。《脉诀》云：右关上，脾胃脉之所出也，先以轻手得之，是胃，属表；后以重手得之，是脾，属里。脾合肌肉，脾脉循肌肉而行，持脉指法，如九菽之重，按至肌肉，脉道如微风轻扬柳梢者为缓；又稍稍加力，脉道敦实者为大，此为缓大，脾家不病脉之状也。脾脉本部在肌肉，若出于肌肉之上，见于皮毛之间者，是其浮也；入于肌肉之下，见于筋骨之分者，是其沉也。
●心包络，手厥阴，为母血
是动则病手心热，肘臂挛急，腋肿，甚则胸胁支满，心中憺憺大动，面赤以黄，喜笑不休，是主脉所生病者，烦心，心痛，掌中热，治法与小肠同。
●三焦，手少阳，为父气
三焦者，人之三元之气也，号曰中清之腑，总领五脏六腑，营卫经络，内外左右上下之气也。三焦通，则上下内外左右皆通也。其于灌体周身，和内调外，荣养左右，宣通上下，莫大于此也。又名玉海水道。上则曰三管，中则曰霍乱，下则曰走泄，名虽三而归其一，有其名而无其形，亦号孤独之府。而卫出于上，营出于中，上者络脉之系也，中者经脉之系也，下者水道之系也，亦又属膀胱之宗始，主通阴阳，调虚实，呼吸，有病则善腹胀气满，小腹坚，溺而不得，大便窘迫也。溢则作水，留则作胀，手少阳是其经也。又上焦实热，则额汗出而身无汗，能食而气不利，舌干、口焦、咽闭之类，腹胀肋胁痛。寒则不入食，吐酸水，胸背引痛，嗌干，津不纳也。实则食已而还出，膨膨然不乐。虚则不能制下，遗溺，头面肿也。中焦实热，则下上不通，腹胀而喘，下气不上，上气不下，关格不利也。寒则下利不止，饮食不消，中满。虚则肠鸣膨膨也。下焦实热，则小便不通，大便亦难，苦重痛也。虚寒则大小便泄下不止也。三焦之气和则内外和，逆则内外逆也。故云：三焦者，人之三元之气也。此三焦虚实寒热，生死逆顺之法也。
《主治备要》云：是动则病耳聋，浑浑焞焞，嗌肿喉痹。是主气所生病者，汗出，目锐眦痛，颊痛，耳后肩臑肘臂外皆痛，小指次指不用。《脉诀》云：右尺三焦、命门脉之所出，先以轻手得之，是三焦，属表；后以重手得之，是命门，属里也。上焦热，凉膈散、泻心汤；中焦热，调胃承气汤、泻脾散；下焦热，大承气汤、三才封髓丹。气分热，柴胡饮子、白虎汤；血分热，桃仁承气汤、清凉饮子；通治其热之气，三黄丸、黄连解毒汤是也。
●肺之经，肺之脉本部在于皮毛，手太阴，燥，辛金
经曰：肺者，魄之舍也，生气之源，号为相傅，乃五脏之华盖也。外养皮毛，内荣肠胃，与大肠为表里，手太阴阳明是其经也。肺气通于鼻，和则知其香臭，有病则善咳，鼻流清涕。凡虚实寒热，则皆使人喘嗽，实则梦刀兵恐惧，肩息，胸中满；虚则寒热喘息，利下，少气力，多悲感，旺于秋。其脉浮而毛，曰平；又浮而短涩者，肺脉也；其脉来毛而中央坚，两头虚，曰太过，则令人气逆，胸满背痛；不及，令人喘呼而咳，上气见血。又肺脉来厌厌聂聂，如循榆荚，曰平；来如循鸡羽，曰病；来如物之浮，如风吹鸟背上毛者，死。真肺脉至，大而虚，如以毛羽中人皮肤，其色白赤不泽，其毛折者死。微毛曰平，毛多曰病，毛而弦者春病，弦甚者即病。又肺病，吐衄血，皮热脉数，颊赤者死。又久咳而见血身热，而短气，脉当涩，而今反浮大，色当白，而今反赤者，火克金，十死不治。肺病喘咳身寒，脉迟微者，可治。秋旺于肺，其脉多浮涩而短，曰平；反此为病。又反洪大而长，是火刑金，亦不可治；反得沉而软滑者，肾乘于肺，不治自愈；反浮大而缓者，是脾来生肺，不治自瘥；反弦而长者，是肺被肝横，为微邪，虽病不妨。虚则不能息，身重；实则咽嗌干，喘嗽上气，肩背痛。有积，则胁下胀满痛。中风则口燥而喘，身运而重，形似冒而肿，其脉按之虚弱如葱叶，下无根者死。中热则唾血，其脉细紧浮数芤者，皆主失血，此由躁扰嗔怒劳伤得之，气壅结所为也。肺胀则其人喘咳而目如脱，其脉浮大者是也。又肺痿则吐涎沫，而咽干欲饮者，欲愈；不饮者，未瘥。又咳而遗小便者，上虚不能制其下故也。其脉沉涩者，病在内；浮滑者，病在外。肺死则鼻孔开而黑枯，喘而目直视也。肺绝则十二日死，其状腹满，泄利不觉出，面白目青，此为乱经，虽天命亦不可治。又饮酒当风，中于肺，咳嗽喘闷，见血者，不可治也；面黄目白，亦不可治也。肺病颊赤者死。又言谙，喘急短气，好唾，此为真鬼相害，十死十，百死百，大逆之兆也。又阳气上而不降，燔于肺，肺自结邪，胀满喘急，狂言瞑目，非当所说，而口鼻张，大小便俱胀，饮水无度，此因热伤于肺，肺化为血，半年死。又肺疟使人心寒，寒甚则发热，寒热往来，休作不定，多惊，咳喘如有所见者是也。其脉浮而紧，又滑而数，又迟而涩小，皆为肺疟之脉也。又其人素声清而雄者，暴不响亮，噎而气短，用力言语难出，视不转睛，虽未为病，其人不久。肺病实，则上气喘闷，咳嗽身热，脉大是也。虚则力乏喘促，右胁胀，言语气短者是也。乍寒乍热，鼻塞颐赤面白，皆肺病之象也。此肺脏虚实寒热，生死逆顺脉证法也。
《主治备要》云：是动则病肺胀满，膨膨而喘咳，缺盆中痛甚，则交两手而瞀，此为臂厥。是主肺所生病者，咳嗽上气，喘渴烦心，胸满，臑臂内前廉痛厥，掌中热，气盛有余，则肩背痛，风寒，汗出中风，小便数而欠；气虚则肩背痛寒，少气不足以息，溺色变，遗矢无度。肺苦气上逆，黄芩。肺欲收以酸，白芍药也，补以五味子之酸，泻以桑白皮之辛。虚则五味子补之，实则桑白皮泻之，如无他证，钱氏泻白散，虚则用阿胶散。虚则补其母，则以甘草补土；实则泻其子，以泽泻泻肾水。
●大肠经，手阳明，燥，庚金
经曰：大肠者，肺之腑也，传道之司，号监仓之官。肺病久，则传入大肠，手阳明是其经也。寒则泄，热则结，绝则利下不止而死。热极则便血。又风中大肠则下血。又实热则胀满而大便不通；虚寒则滑泄不止。大肠者，乍虚乍实，乍来乍去，寒则溏泄，热则后重，有积物则发寒栗而战，热则发渴如疟状。积冷不去，则当脐痛，不能久立，痛已则泄白物是也。虚则喜满喘嗽，咽中如核妨矣。此乃大肠虚实寒热，生死逆顺脉证之法也。
《主治备要》云：是动则病齿痛，颈肿。是主津液所生病者，目黄，口干，鼽衄，喉痹，肩前臑痛，大指次指痛不用。气有余，则当脉所过者热肿，虚则寒栗不复。《脉诀》云：右寸大肠肺脉之所出也，先以轻手得之，是大肠，属表；后以重手得之，是肺，属里。肺合皮毛，肺脉循皮毛而行，持脉指法，如三菽之重，按至皮毛而得之者，为浮；稍稍加力，脉道不利，为涩；又稍加力，脉道缩入关中，上半指不动，下半指微动者，为短。此乃浮涩而短，肺不病之状也。肺脉本部出于皮毛之上，见于皮肤之表，是其浮也；入于血脉肌肉之分，是其沉也。
●肾之经，命门，肾脉本部在足少阴，寒，癸水
经曰：肾者，精神之舍，性命之根，外通于耳，男子以藏精，女子以系胞，与膀胱为表里，足少阴太阳是其经也。肾气绝，则不尽天命而死也。旺于冬，其脉沉滑曰平，反此者病。其脉来如弹，石名曰太过，病在外；其去如解索，谓之不及，病在内。太过令人解㑊脊痛，而少气不欲言；不及则令人心悬，小腹满，小便滑，变黄色。又肾脉来喘喘累累如钩，按之紧曰平；又来如引葛，按之益坚曰病；来如转索，辟辟如弹石曰死。又肾脉但石无胃气亦死。肾有水，则腹胀脐肿，腰重痛，不得溺，阴下湿，如同牛鼻头汗出，足为逆寒，大便难。肾病，手足冷，面赤目黄，小便不禁，骨节烦疼，小腹结瘀热，气上冲心，脉当沉细而滑，今反浮大，其色当黑，今反黄，其人吸吸少气，两耳若聋，精自出，饮食少，便下清谷，脉迟可治。冬则脉沉而滑曰平，反浮大而缓，是土来克水，大逆，十死不治；反浮涩而短，是肺来乘肾，虽病，易治；反弦细而长者，肝来乘肾，不治自愈；反浮大而洪，心来乘肾，不妨，肾病腹大胫肿，喘咳身重，寝汗出，憎风。虚则胸中痛。阴邪入肾，则骨痿腰痛，上引背脊痛。过房，汗出当风，浴水久立，则肾损。其脉急甚，则病痿；微急则沉厥奔豚，足不收。缓甚则虚损；微缓则洞泄，食不下，入咽还出。大甚则阴痿；微大则水气起脐下，其肿埵埵然而上至胸者，死不治。小甚则亦洞泄；微小则消瘅。滑甚则癃㿗；微滑则骨痿，坐不能起，目视见花。涩甚则寒壅塞；微涩则不月痔疾。其脉之至也，坚而大，有积气在阴中及腹内也，名曰肾痹，得之浴清水，卧湿地来。沉而大坚，浮之而紧，手足肿厥，阴痿不起，腰背痛，小腹肿，心下有水气，时胀满而洞泄，此因浴水未干，而房事得之也。虚则梦舟舡溺人，得其时，梦伏水中，若有所畏；实则梦临深投水中。肾胀则腹痛满，引脊腰痹痛。肾病夜半平，四季甚，下晡静。肾生病，口热舌干，咽肿，上气，嗌干及痛，烦心而痛，黄疸，肠癖，痿厥，腰脊背急痛，嗜卧，足心热而痛，胻酸。肾病久不愈，而膂筋疼，小便闭，而两胁胀满，目盲者死。肾之积，苦腰脊相引而痛，饥见饱减，此肾中寒结在脐下也。积脉来细而软，附于骨者是也，面白目黑，肾已内伤，八日死。又阴缩，小便不出，出而不止者，亦死。又其色青黄连耳，其人年三十许，百日死；若偏在一边，一年死。实则烦闷，脐下重；热则口舌焦而小便涩黄；寒则阴中与腰背俱肿疼，面黑耳聋，干呕而不食，或呕血者是也。又喉鸣，坐而喘咳，唾血出，亦为肾虚寒，气欲绝者。此肾脏虚实寒热，生死逆顺脉证之法也。
《主治备要》云：是动则病饥不欲食，面如漆柴，咳唾则有血，喝喝而喘，坐而欲起，目䀮䀮如无所见，心如悬若饥状，气不足则善恐，心惕惕然如人将捕之，是为骨厥。是主肾所生病者，口热，舌干，咽肿，上气，嗌干及痛，烦心，心痛，黄疸，肠澼，脊股内后廉痛，痿厥，嗜卧，足下热而痛也。肾苦燥，则以辛润之，知母、黄柏是也。肾欲坚，坚以知母之苦，补以黄柏之苦，泻以泽泻之咸。肾虚则以熟地黄、黄柏补之。肾本无实，不可泻，钱氏只有补肾地黄丸，无泻肾之药。肺乃肾之母，金生水，补母故也，又以五味子补之者是也。
●膀胱经，足太阳，寒，壬水
经曰：膀胱者，津液之府也，与肾为表里，号为水曹掾，又名玉海，足太阳是其经也。总通于五腑，所以五腑有疾，则应膀胱；膀胱有疾，即应胞囊也。伤热则小便不利，热入膀胱，则其气急，而小便黄涩也；膀胱寒则小便数而清白也。又水发则其根在膀胱，四肢瘦小，而腹反大是也。又膀胱咳久不已，传之三焦，满而不欲饮食也。然上焦主心肺之病，人有热，则食不入；寒则神不守，泄下利不止，语声不出也。实则上绝于心气不行也，虚则引热气于肺。其三焦和，则五脏六腑之气和，逆则皆逆。膀胱经中有厥气，则梦行不快；满胀，则小便不下，脐下重闷，或肩痛也。绝则三日死，死在鸡鸣也。此膀胱虚实寒热，生死逆顺脉证之法也。
《主治备要》云：是动则病气冲头痛，目似脱，项似拔，脊痛，腰似折，髀不可以曲，腘如结，踹如裂，是为踝厥。是主筋所生病者，痔，疟，狂，癫疾，头囟项痛，目黄泪出，鼽衄，项、背、腰、尻、腘、踹，脚皆痛，足小指不用。《脉诀》云：左尺，膀胱肾脉之所出也，先以轻手得之，是膀胱，属表；后以重手得之，是肾，属里。命门与肾脉循骨而行，持脉指法，按至骨上得之为沉；又重手按之，脉道无力者，为濡；举手来疾流利者为滑。此乃沉濡而滑，命门与肾脉不病之状也。命门与肾部近骨，若出于骨上，见于皮肤血脉筋骨之间，是其浮也；入而至骨，是其沉也。
三才治法  ***************************
华氏《石函经》曰：夫病有宜汤者、宜丸者、宜散者、宜下者、宜吐者、宜汗者。汤可以荡涤脏腑，开通经络，调品阴阳；丸可以逐风冷，破坚积，进饮食；散可以去风、寒、暑、湿之气，降五脏之结伏，开肠利胃。可下而不下，使人心腹胀满，烦乱鼓胀；可汗而不汗，则使人毛孔闭塞，闷绝而终；可吐而不吐，则使人结胸上喘，水食不入而死。
三感之病  ***************************
《内经》治法云：天之邪气感，则害人五脏，肝、心、脾、肺、肾，实而不满，可下之而已。水谷之寒热感，则害人六腑，胆、胃、三焦、膀胱、大肠、小肠，满而不实，可吐之而已。地之湿气感，则害人肌肤，从外而入，可汗而已。
四因之病  ***************************
注云：外有风寒暑湿，天之四令，无形者也；内有饥饱劳逸，亦人之四令，有形者也。
一者，始因气动而内有所成者，谓积聚癥瘕，瘤气，瘿气，结核，狂瞀癫痫。
二者，始因气动而外有所成者，谓痈肿疮疡，疥癞疽痔，掉瘈浮肿，目赤熛胗者痓，胕肿痛痒。
三者，不因气动而病生于内者，谓留饮癖食，饥饱劳逸，宿食霍乱，悲恐喜怒，想慕忧结。
四者，不因气动而病生于外者，谓瘴气魅贼，虫蛇蛊毒，蜚尸鬼击，冲薄坠堕，风寒暑湿，斫射刺割等。
五郁之病  ***************************
（注云：五运之法也。）
木郁之病，肝酸木风。
注云：故民病胃脘当心而痛，四肢两胁，咽膈不通，饮食不下，甚则耳鸣眩转，目不识人，善暴僵仆，筋骨强直而不用，卒倒而无所知也。经曰：木郁则达之，谓吐令其调达也。
火郁之病，心苦火暑。
注云：故民病少气，疮疡痈肿，胁腹胸背，面首四肢，䐜膹胪胀，疡痱呕逆，瘈疭骨痛，节乃有动，注下温疟，腹中暴痛，血溢流注，精液乃少，目赤心热，甚至瞀闷懊憹，善暴死。经曰：火郁发之，谓汗令其发散也。
土郁之病，脾甘土湿。
注曰：故民病心腹胀，肠鸣而为数便，甚则心痛胁䐜，呕吐霍乱，饮发注下，胕肿身重，则脾热之生也。经曰：土郁夺之，谓下之令无壅滞也。
金郁之病，肺辛金燥。
注云：故民病咳逆，心胁满，引少腹，善暴痛，不可反侧，嗌干面尘色恶，乃金胜木而病也。经曰：金郁泄之，解表利小便也。
水郁之病，肾咸水寒。
注云：故民病寒客心痛，腰椎痛，大关节不利，屈伸不便，善厥逆，痞坚腹满，阴乘阳也。经曰：水郁折之，谓抑之制其冲逆也。
五运之政，犹权衡也，高者抑之，下者举之，化者应之，变者复之，此生长化收藏之理也，失常则天地四塞也。
六气主治要法  ***************************
大寒丑上，初之气，自大寒至春分，厥阴风木之位，一阳用事，其气微。故曰少阳得甲子元头，常以大寒初交之气，分以六周甲子，以应六气下。十二月、正月、二月少阳，三阴三阳亦同。
注云：初之气为病，多发咳嗽，风痰，风厥，涎潮，痹塞口，半身不遂，失音，风癫，风中妇人，胃中留饮，脐腹微痛，呕逆恶心，旋晕惊悸，阳狂心风，搐搦颤掉。初之气依《内经》在上者宜吐，在下者宜下。
春分卯上，二之气，春分至小满，少阴君火之位，阳气动清明之间，有阳明之位也。
注云：二之气为病，多发风湿风热。经曰：风伤于阳，湿伤于阴，微则头痛身热，发作风湿之候，风伤于血也，湿伤于胃气也。是以风湿为病，阴阳俱虚，而脉浮，汗出，身重，眠多鼻息，语言难出。以上二证，不宜热药，下之必死。二之气病，宜以桂枝麻黄汤发汗而已。
小满以上，三之气，小满至大暑，少阳相火之位，阳气发万物俱盛，故云太阳旺。其脉洪大而长，天气并万物人脉盛。
注云：三之气为病，多发热，皆传足经者多矣，太阳、阳明、少阳、太阴、厥阴、少阴。太阳者，发热恶寒，头项痛，腰背强。阳明者，肌痛目痛，鼻干不得卧。少阳胸胁痛，耳聋，口苦，寒热往来而呕。此三阳属热。太阴者，腹满咽干，手足自温，自利不渴，或腹满时痛。少阴，口燥舌干而渴。厥阴烦满，舌卷囊缩，喘热闷乱，四肢厥冷，爪甲青色。三之气病，宜下清上凉及温养，不宜用巴豆热药下之。
大暑未上，四之气，大暑至秋分，太阴湿土之位，阳气发散之后，阴已用事，故曰太阴旺，此三阴三阳，与天气标本阴阳异矣。脉缓大而长，燥金旺；紧细短涩，以万物干燥，明可见矣。
注云：四之气为病，多发暑气，头痛身热，发渴，不宜作热病治宜以白虎汤，得此病不传染，次发脾泄，胃泄，大肠泄，小肠泄，大瘕泄，霍乱吐泻，白利及赤白相杂，米谷不消，肠鸣切痛，面浮足肿，目黄口干，胀满气痞，手足无力，小儿亦如之。四之气病宜渗泄，五苓之类是也。
秋分酉上，五之气，秋分至小雪，阳明燥金之位，阳衰阴盛，故曰金气旺，其脉细而微。
注云：五之气为病，多发喘息，呕逆咳嗽，及妇人寒热往来，㾬疟瘅痔，消渴中满，小儿斑疹痘疮。五之气病，宜以大柴胡汤解治表里。
小雪亥上，终之气，小雪至大寒，太阳寒水之位，阴极而尽，天气所收，故曰厥阴旺。厥者，极也，其脉沉短而微。万物收藏在内，寒气闭塞肤腠，气液不能越，故脉微也。
注云：终之气为病，多发风寒，风痰湿痹，四肢不收。秋尽冬水复旺，水湿相抟，肺气又衰，冬寒甚，故发则收引，病厥痿弱无以运用。水液澄澈清冷，大寒之疾，积滞瘕块，寒疝血瘕。终之气病，宜破积发汗之药是也。

卷上·主治心法  ——————————————————————————————————————————————————————————————————————————————————————————

随证治病用药  ***************************
头痛须用川芎，如不愈，各加引经药，太阳蔓荆，阳明白芷，少阳柴胡，太阴苍术，少阴细辛，厥阴吴茱萸。
顶巅痛，用藁本，去川芎。肢节痛，用羌活，风湿亦用之。小腹痛，用青皮、桂、茴香。腹痛用芍药，恶寒而痛加桂；恶热而痛加黄柏。腹中窄狭，用苍术、麦芽。下部腹痛川楝子。腹胀用姜制厚朴、紫草。腹中实热，用大黄、芒硝。心下痞，用枳实、黄连。肌热去痰，用黄芩；肌热亦用黄芪。虚热，用黄芪，亦止虚汗。胁下痛，往来寒热，用柴胡。胃脘痛，用草豆蔻。气刺痛，用枳壳。看何经，分以引经药导之。眼痛不可忍者，用黄连、当归根，以酒浸煎。茎中痛，用甘草梢。脾胃受湿，沉困无力，怠惰嗜卧，去痰，用白术、枳实、半夏、防风、苦参、泽泻、苍术。破滞气，用枳壳（高者用之，能损胸中至高之气，三二服而已）、陈皮、韭白、木香、白豆蔻、茯苓。调气用木香、香附子、丁、檀、沉。补气用人参、用膏、粳米。去滞气用青皮，多则泻元气。破滞血用桃仁、苏木、红花、茜根、玄胡索、郁李仁。补血不足，用甘草、当归、阿胶。和血用当归，凡血受病皆用。血刺痛用当归，详上下用根梢。上部血，防风使牡丹皮、剪草、天麦二门冬。中部血，黄连使。下部血，地榆使。新血红色，生地黄；陈血瘀色，熟地黄。去痰用半夏，热痰加黄芩，风痰加南星。胸中寒邪痞塞，用陈皮、白术。然，多则泻脾胃。嗽用五味、杏仁、贝母，去上焦湿及热，须用黄芩，泻肺火故也。去中焦湿与痛，用黄连，泻心火故也。去下焦湿肿及痛，并膀胱火，必用汉防己、草龙胆、黄柏、知母。渴者用干葛、茯苓、天花粉、乌梅，禁半夏。心烦，用栀子仁、牛黄、朱砂、犀角、茯苓。饮水多致伤脾，用白术、茯苓、猪苓。喘用阿胶。宿水不消，用黄连、枳壳。水泻，用白术、茯苓、芍药。肾燥香豉。疮痛不可忍者，用苦寒药，如黄芩、黄连，详上下分根梢及引经药则可。小便黄用黄柏，涩者加泽泻，余沥者杜仲。惊悸恍惚，用茯神、金虎睛珠。凡春加防风、升麻；夏加黄芩、知母、白芍药；秋加泽泻、茯苓；冬加桂、桂枝。凡用纯寒纯热药，必用甘草，以缓其力也；寒热相杂，亦用甘草，调和其性也；中满者禁用。经曰：中满勿食甘。
用药凡例  ***************************
凡解利伤风，以防风为君，甘草、白术为佐。经曰：辛甘发散为阳。风宜辛散，防风味辛，乃治风通用，故防风为君，甘草、白术为佐。
凡解利伤寒，以甘草为君，防风、白术为佐，是其寒宜甘发散也。或有别证，于前随证治病药内选用，其分两以君臣论。
凡水泻，茯苓、白术为君，芍药、甘草佐之。
凡诸风，以防风为君，随证加药为佐。
凡嗽，以五味子为君，有痰者半夏为佐；喘者阿胶为佐；有热无热，俱用黄芩为佐，但分两多寡不同耳。
凡小便不利，黄柏、知母为君，茯苓、泽泻为使。
凡下焦有湿，草龙胆、汉防己为君，黄柏、甘草为佐。
凡痔漏，以苍术、防风为君，甘草、芍药为佐，详别证加减。
凡诸疮，以黄连为君，甘草、黄芩为佐。
凡疟疾，以柴胡为君，随所发之时，所属之经，分用引经药佐之。
以上皆用药之大要，更详别证，于前随证治病药内，逐款加减用之。
解利外感  ***************************
伤风者恶风，用防风二钱，麻黄一钱，甘草一钱。如头痛，加川芎一钱；项下脊旁至腰病者，羌活一钱；体沉重，制苍术一钱；肢节痛，羌活一钱；目痛鼻干及痛，升麻一钱；或干呕、或寒热、或胁下痛者，俱加柴胡一钱。
伤寒恶寒者，麻黄二钱，防风一钱，炙甘草一钱；头沉闷者，羌活一钱。
伤寒表热，服石膏、知母、甘草、滑石、葱、豉之类寒药，汗出即解。如热病半在表、半在里，服小柴胡汤能令汗出而愈。热甚，服大柴胡汤之下；更甚者，小承气汤下之；里热大甚者，调胃承气汤下之，或大承气汤下之。发黄者，茵陈汤下之；结胸中，陷胸汤下之。此皆大寒之利药也。又言：身恶寒，麻黄汤汗泄之，热去身凉即愈。
伤寒热食物  ***************************
伤西瓜、冷水、牛乳寒湿之物，白术二钱，川乌半钱，防风一钱，丁香一个，炙甘草一钱。
伤羊肉、面、马乳皆湿热之物，白术一钱，黄连一钱，大黄二钱，炙甘草半钱，制黄芩一钱。
以上二证，腹痛加白芍药一钱；心下痞，枳实一钱；腹胀，厚朴半钱；胸中不利，枳壳半钱；腹中寒，陈皮三分；渴者，白茯苓一钱；腹中窄狭，苍术一钱；肢体沉重，制苍术一钱；因怒而伤者，甘草半钱；因忧而伤者，枳壳半钱；因喜而伤者，五味子半钱；因悲而伤者，人参半钱。大抵伤冷物以巴豆为君，伤热物以大黄为君，详认病证，添加为佐之药，或丸或散均可也。
目疾  ***************************
目疾暴发赤肿，羌活、防风、柴胡、香白芷、升麻、二制黄芩、黄连、甘草。白睛红，白豆蔻；少许，则当归为主。去翳，谷精花、蝉蜕、瞿麦、秦皮洗。养目血，菊花。明目，蕤仁、蜀椒、龙脑。凡眼暴发赤肿，以防风、黄芩为君以泻火；和血为佐，黄连、当归是也；兼以各经药引之。凡目昏暗，以熟地黄、当归根为君，以羌活、防风、甘菊花、甘草之类为佐。
泻痢水泄  ***************************
凡痢疾腹痛，以白芍药、甘草为君，当归、白术为佐，见血先后，分三焦热论。凡泻痢小便白，不涩为寒，赤涩为热也。又法曰：完谷不化，而色不变，吐利腥秽，澄澈清冷，小便清白不涩，身凉不渴，脉细而微者，寒证也。谷虽不化，而色变非白，烦渴，小便赤黄而或涩者，热证也。凡谷消化，无问他证及色变，便为热也。寒泄而谷消化者，未之有也。泻痢，白术、甘草；水泻，米谷不化，防风；伤食微加大黄；腹胀，厚朴；渴者，白茯苓；腹痛，白芍药、甘草为主；冬月，白芍药一半，白术一半，夏月制黄芩。先见脓血，后见大便者，黄柏为君，地榆佐之；脓血相杂而下者，制大黄；先大便而后脓血者，黄芩二制，皆以当归根梢，详其上下而用之；腹不病，白芍药半之。身体困倦，目不欲开，口不欲言，黄芪、人参；沉重者，制苍术。不思饮食者，木香、藿香叶。里急，大黄、芒硝、甘草下之。后重者，木香、藿香、槟榔和之。
中风  ***************************
手足不遂者，中腑也，病在表也，当先发汗，羌活、防风、升麻、柴胡、甘草各二钱，作一服，取发汗，然后行经养血，当归、秦艽、甘草、独活各一两，行经者随经用之。
耳聋目瞀及口偏，邪中脏也，病在里也，当先疏大便，然后行经。白芷、柴胡、防风、独活各一两，又川芎半两，薄荷半两。
上为末，炼蜜丸弹子大，每服一丸，细嚼，温酒下，茶清亦可。
破伤风  ***************************
脉浮在表，当汗之；脉沉在里，当下之。背后搐者，羌活、防风、独活、甘草。向前搐者，升麻、白芷、防风、独活、甘草。两旁搐者，柴胡、防风、甘草；右搐者，白芷加之。
破伤中风法  ***************************
经曰：凡疮热甚郁结，而营卫不得宣通，故多发白痂，是时疮口闭塞，气不通泄，热甚则生风也。《治法》曰：破伤中风，风热燥甚，怫郁在表，而里气尚平者，善伸数欠，筋脉拘急，或时恶寒而搐，脉浮数而弦者，以辛热治风之药，开冲结滞，营卫宣通而愈也。凡用辛热之药，或以寒凉之药佐之尤妙，免致药不中病，而风转甚。若破伤中风，表不已，而渐入于里，则病势转甚；若里未太甚，而脉在肌肉者，宜以退风热、开结滞之寒药调之。或以微加治风辛热药，亦得以意消息，不可妄也。至宝丹亦凉药也。如热甚于里，以大承气汤下之。
疮疡  ***************************
苦寒为君：黄芩、黄柏、黄连、知母、生地黄酒洗。甘温为佐：黄芪、人参、甘草。大辛解结为臣：连翘、当归、藁本。辛温活血去瘀：当归梢、苏木、红花、牡丹皮。脉浮者为在表，宜行经：黄连、黄芩、连翘、当归、人参、木香、槟榔、黄柏、泽泻。在腰以上至头者，枳壳仍作引药，引至疮所。出毒消肿：鼠粘子。排脓：肉桂。入心引血化经汗而不溃，伤皮：王瓜根、三棱、莪术、黄药子。痛甚：芩、连、柏、知母。脉沉者在里，当疏利脏腑，利后，用前药中加大黄，取利为度，随虚实定分两。痛者，只以当归、黄芪止之。
妇人  ***************************
产妇临月未诞者，凡有病，先以黄芩、白术安胎，然后用治病药。发热及肌热者，黄连、黄芩、黄芪、人参。腹痛者，白芍药、甘草。感冒者，依前解利。
产后诸病，忌用白芍药、黄芩、柴胡。内恶物上冲，胸胁痛者，大黄、桃仁。血刺痛者，当归。内伤发热，黄连。渴者，白茯苓。一切诸病，各依前法，惟渴去半夏，喘嗽去人参，腹胀忌甘草。
妇人带下，举世皆曰寒，误之甚矣。所谓带下者，任脉之病也。经曰：任脉者，起于中极之下，以上毛际，循腹里，上关元，至于咽喉，上颐循面入目。注言：任脉自胞上，过带脉，贯络而上，然其病所发，正在带脉之分，而淋沥以下，故曰带下也。其赤白说者，与痢义同，而无独寒者。法曰：头目昏眩，口苦舌干，嗌咽不利，小便赤涩，大便涩滞，脉实而数者，皆热证也。
小儿  ***************************
小儿但见上窜及摇头咬牙，即是心热，黄连、甘草。目连闪，肝热，柴胡、防风、甘草。若左腮红，是肝风，与钱氏泻青丸。右腮红，肺热，与泻白散。额上红者，是心热，与黄连一味。鼻上红，是脾热，与钱氏泻黄散。颏上红者，肾热，知母、黄柏皆二制，甘草炙。
凡治小儿病，药味与大人同，只剂料等差少。如见腮、目胞赤，呵欠，嚏喷，惊悸，耳尖、手足梢冷，即是疮疹。三日后其证不减，亦不见疮苗，即以柴胡、升麻、甘草，加生姜煎，慎不可投以寒凉利脏腑之剂，使疮不能出，其祸不可测。
凡养小儿，酒肉油腻生硬冷物及生水等，不可食，自无疳癖二证、惊风搐者，与破伤风同。
潮热  ***************************
潮热者，黄连、黄芩、生甘草。辰戌时发，加羌活；午间发，黄连；未间发，石膏；申时发，柴胡；酉时，升麻；夜间，当归根。若有寒者，加黄芪、人参、白术。
咳嗽  ***************************
咳嗽有声无痰者，生姜、杏仁、升麻、五味子、防风、桔梗、甘草。无声有痰者，半夏、白术、五味子、防风、枳壳、甘草，冬月须加麻黄、陈皮少许。有声有痰者，白术与半夏、五味子、防风。久不愈者，枳壳、阿胶。痰有五证，风、气、热、寒、温也，详见《活法机要》中。
五脏补泻法  ***************************
肝
虚以陈皮、生姜之类补之。经曰：虚则补其母，水能生木，肾乃肝之母。肾，水也，若补其肾，熟地黄、黄柏是也。如无他证，钱氏地黄丸主之。实则白芍药泻之，如无他证，钱氏泻青丸主之。实则泻其子，心乃肝之子，以甘草泻心。
心
虚则炒盐补之。虚则补其母，木能生火，肝乃心之母。肝，木也；心，火也。以生姜泻肝。如无他证，钱氏安神丸是也。实则甘草泻之，如无他证，以钱氏方中重则泻心汤，轻则导赤散。
脾
虚则甘草、大枣之类补之，实则以枳壳泻之。如无他证，虚则以钱氏益黄散，实则泻黄散。心乃脾之母，以炒盐补之；肺乃脾之子，以桑白皮泻肺。
肺
虚则五味子补之，实则桑白皮泻之。如无他证，实则用钱氏泻白散，虚则用阿胶散。虚则以甘草补土，补其母也；实则泻子，泽泻泻其肾水。
肾
虚则熟地黄、黄柏补之，泻以泽泻之咸。肾本无实，本不可泻，钱氏只有补肾地黄丸，无泻肾之药。肺乃肾之母，金生水，补之故也。补则以五味子。
以上五脏，《内经·藏气法时论》中备言之，欲究其详，精看本论。

卷中·内经主治备要  ——————————————————————————————————————————————————————————————————————————————————————————

五运主病  ***************************
诸风掉眩，皆属肝木。
诸痛痒疮疡，皆属心火。
诸湿肿满，皆属脾土。
诸气膹郁、病痿，皆属肺金。
诸寒收引，皆属肾水。
六气为病  ***************************
诸暴强直，支痛软戾，里急筋缩，皆属于风。
诸病喘呕吐酸，暴注下迫，转筋，小便浑浊，腹胀大而鼓之有声如鼓，痈疽疡疹，瘤气结核，吐下霍乱，瞀郁肿胀，鼻窒鼽衄，血溢血泄，淋闭身热，恶寒战栗，惊惑悲笑，谵妄，衄蔑血污，皆属于热。
诸痉强直，积饮痞隔中满，霍乱吐下，体重胕肿，肉如泥，按之不起，皆属于湿。
诸热瞀瘈，暴喑冒昧，躁扰狂越，骂詈惊骇，胕肿疼酸，气逆冲上，禁栗如丧神守，嚏呕，疮疡喉痹，耳鸣或聋，呕涌溢，食不下，目眛不明，暴注瞤瘈，暴病卒死，是皆属于火。
诸涩枯涸，干劲皴揭，皆属于燥。
诸病上下所出水液，澄澈清冷，癥瘕㿗疝，痞坚，腹满急痛，下痢清白，食已不饥，吐利腥秽，屈伸不便，厥逆禁固，皆属于寒。
五运病解  ***************************
五运主病，木、火、土、金、水，顺则皆静，逆则变乱，四时失常，阴阳偏胜，病之源也。
诸风掉眩，皆属肝木。
注云：掉，摇也。眩，昏乱眩晕也。风主动故也。所谓风气甚则头目眩者，由风木旺，则必是金衰不能制木，而木生火，木火者皆阳也，故风火多兼化也。风热相抟，则头目眩晕而转也。火性本动，火得风则成焰而旋转也。风势甚，则曲直动摇，更加呕吐也。
诸痛痒疮疡，皆属心火。
注云：痛痒而为疮，火之用也。五常之道，过极则胜己者反来制之，故火热过极，而反兼于水化也。所谓盐能固物，而令不腐者，咸寒水化，制其火热，使无热之过极，乃水化制之，而久固也。热极即是木来生火也，甚则皮肉肌肤之间，不得宣通，故生疮疡而痛痒也。
诸湿肿满，皆属脾土。
注云：湿，地之体也。湿极甚则痞塞肿满，物湿亦然。故长夏暑湿之甚，则庶物隆盛也。
诸气膹郁、病痿，皆属肺金。
注云：肺主气，气为阳，阳主轻清而升，故肺居上部，而为病则气郁。至于痿弱，手足无力，不能收持，乃血液衰少，故病然也。秋金旺，则雾气蒙郁，而草木萎落，病之象也。
诸寒收引，皆属肾水。
注云：收敛引急，寒之用也，故冬寒则物拘缩也。
六气病解  ***************************
六气为病，风、热、湿、火、燥、寒，乃天之六气也。
风木厥阴，肝胆之气也。
诸暴强直，支痛緛戾，里急筋缩，皆属于风。
暴强直
注云：暴，卒也，虐害也。强劲有力而不柔和也。直，筋劲强也。
支痛緛戾，里急筋缩
注云：支痛，支，持也，坚固支持，筋挛不柔而痛也。緛，緛缩也，戾，乖戾也，谓筋缩里急，乖戾失常而病也。然燥金主为紧敛、短缩、劲切，而风木为病，反见燥金之化者，由亢则害，承乃制也。况风能湿而为燥也，筋缩者，燥之甚也，故谓风甚皆兼于燥也。
热者，少阴君火之热，乃真心小肠之气也。
诸病喘呕吐酸，暴注下迫，转筋，小便浑浊，腹胀大而鼓之有声如鼓，痈疽疡疹，瘤气结核，吐下霍乱，瞀郁肿胀，鼻窒鼽衄，血溢血泄，淋闭身热，恶寒战栗，惊惑悲笑，谵妄，衄蔑血污，皆属于热。
喘
注云：喘，热则息数气粗而为喘也，故热则脉实而甚数，喘之象也。
呕
注云：火气炎上之象也，故胃膈热甚，则为呕也。
吐酸
注云：酸者，肝木之味也。由火实制金，不能平木，则肝木自甚，故为酸也。法宜湿药散之，亦犹解表之义也。使肠胃结滞开通，怫热散而和之。若久喜酸而不已，不宜温之，宜以寒药下之，后以凉药调之，结散热去，则气和也。
暴注
注云：卒暴注泄，肠胃热甚，则传化失常，火性疾速，故如是也。
下迫
注云：后重里急，窘迫急痛也。火性急速，而能燥物故也。
转筋
注云：转，反戾也，热气燥烁于筋，则挛瘈而痛也。所谓转者，动也，阳动阴静，热证明矣。多因热甚，霍乱吐泻，以致脾胃土衰，则肝木自甚，而热燥于筋，故转筋也。大法曰：渴则为热，凡霍乱转筋而不渴者，未之有也。或不因吐泻，而但外冒于风，腠理闭密，阳气郁结，怫热内作，热燥于筋，则转筋也。故诸转筋，以汤渍之，而使腠理开泄，阳气散而愈也。因汤渍之而愈，故反疑为寒也。
小便浑浊
注云：天气热则水浑浊，寒则水清洁，水体清，火体浊故也。又如清水为汤，则自然浊也。
腹胀大而鼓之有声如鼓
注云：气为阳，阳为热，气甚则然也。
痈
注云：浅而大也。经曰：热胜血则为痈脓也。
疽
注云：深而恶也。
疡
注云：有头小疮也。
疹
注云：浮而小隐疹也。
瘤气
注云：赤瘤丹熛，热胜气也，火之色也。
结核
注云：火气热甚，则郁结坚硬如果中核也，不必溃发，但以热气散，则自消也。
吐下霍乱
注云：三焦为水谷传化之路，热气甚，则传化失常，而吐下霍乱，火性燥动故也。大法曰：吐利烦渴为热，不渴为寒。或热吐泻，始得之亦有不渴者，若不止，则亡液而后必渴也。或寒本不渴，若不止，亡津液过多，则亦燥而渴也。若寒者，脉当沉细而迟；热者，脉当实大而数。或损气亡液过极，则脉亦不能实数，而反缓弱也，虽尔，亦不为热矣。
瞀
注云：昏也，热气甚，则浊乱昏昧也。
郁
注云：怫热结滞，而气不通畅也。所谓热甚则腠理闭密而郁结也。则如火炼物，反相合而不离也。故热郁则闭塞不通畅也。然寒水主于闭藏，而今反属热者，谓火热亢甚，则反兼水化制之故也。
肿胀
注云：热胜于内，则气郁而为肿也。阳热气甚则腹胀。火主长而高茂，形貌彰显，升明舒荣，皆肿胀之象也。
鼻窒
注云：窒，塞也。火主䐜膹肿胀，故阳明热，而鼻中䐜胀，则窒塞也。
鼽
注云：鼽者，鼻出清涕也。夫五常之道，微则当其本化，甚则兼其鬼贼，故经曰：亢则害，承乃制也。由是肝热甚则出泣，心热甚则出汗，脾热甚则出涎，肺热甚则出涕，肾热甚则出唾。此乃寒伤皮毛，则腠理闭密，阳热怫郁，而病愈甚也。
衄
注云：阳热怫郁于足阳明，而上热甚，则血妄行为鼻衄也。
血溢
注云：血溢者，上出也。心养于血，故热甚则血有余而妄行也。
血泄
注云：热在下焦，而大小便血也。
淋
注云：小便涩痛，热客膀胱，郁结而不能渗泄故也。可用开结利小便之寒药，以使结散热退，血气宣通，营卫和平，精神清利而已。
闭
注云：大便涩滞也。热耗其液，则粪坚结，大肠燥涩紧敛故也。俗谓风热结者，谓火甚则制金，不能平木，则肝木自甚故也。或大便溏而闭者，燥热在乎肠胃之外，而湿热在内故也。
身热恶寒
注云：此热在表也。邪热在表而浅，邪畏其正，故病热而反恶寒也。仲景云：无阳不可发汗。又云：身热恶寒，麻黄汤汗之。汗泄热去，身凉即愈。
战栗
注云：战栗动摇，火之象也。阳动阴静，而水火相反。故厥逆禁固，屈伸不便，为病寒也。栗者，寒冷也。此由心火热甚，亢极而战，反兼水化制之，故寒栗也。然寒栗者，由火甚似水，实非兼有寒气也。故以大承气汤下之，多有燥粪，下后热退，战栗愈矣。
惊
注云：心卒动而不宁也。火主于动，心火热甚故也。虽尔，只为热极于里，乃火极而似水，则喜惊也。反兼肾之恐者，亢则害，承乃制故也。
惑
注云：疑惑、犹豫、浊乱，而志不一也。象火参差而惑乱，故火实则水衰，失志而惑乱也。志者，肾水之神也。
悲
注云：金肺之志也。金本燥，能令燥者，火也。所谓悲泣五液俱出者，火热亢极，而反兼水化制之故也。
笑
注云：蕃茂鲜淑，舒荣彰显，火之化也，故喜为心火之志也。喜极而笑者，犹燔烁火喜而鸣，笑之象也。
谵
注云：多言也。言为心声，犹火燔而鸣，故心火热则多言，犹心醉而热，故多言也。
妄
注云：虚妄也。火为阳，故外清明而内浊昧，其主动乱。故心火热甚，则肾水衰而志不专一，虚妄见闻，而自为问答，则神志失常，而如见鬼神也。
衄蔑血污
注云：血出也。污，浊也。心火热极，则血有余；热气上甚，则为血溢。热势亢极，则燥而污浊；亢则害，承乃制，则色兼黑而为紫也。
湿者，太阴湿土，乃脾胃之气也。
诸痉强直，积饮痞隔中满，霍乱吐下，体重胕肿，肉如泥，按之不起，皆属于湿。
诸痉强直
注云：筋劲强直，而不柔和也，土主安静故也。阴痉曰柔痉，阳痉曰刚痉，亢则害，承乃制，故湿过极，则反兼风化制之。然，兼化者，虚象也，实非风也，治风则误。
积饮
注云：留饮积蓄而不散也。水得燥则消散，湿则不消，以为积饮，土湿主痞故也。
痞
注云：与否同，不通泰也，谓纹理闭密，而为痞也。
隔
注云：阻滞也，谓肠胃隔绝，而传化失常也。
中满
注云：湿为积聚痞隔，而土主形体，位在中央，故中满也。
霍乱吐下
注云：湿为留饮，为痞隔，而传化失常，故甚则霍乱吐泻也。大法曰：若利色青者，肝木之色，由火甚制金，使金不能平木，则肝自甚，故色青也。或言利色青为寒者，误也。则如仲景曰：少阴病，下利清水，色纯青者，热在里也，大承气汤下之。及小儿热甚急惊，利色多青，为热明矣。利色黄者，由火甚则水必衰，而脾土自旺，故色黄也。利色红者为热，心火之色也；或赤者，热深也。利色黑而反为热者，由火盛过极，而反兼水化制之，故色黑也。则如伤寒阳明热病，则日晡潮热，甚则不识人，循衣摸床，如见鬼状，独语，法当大承气汤下之。大便不黑者易治，黑则难治也。诸痢同法。然辨痢色以明寒热者，更当审其饮食、药物之色也。则如小儿病热，吐利霍乱，其乳未及消化，而痢尚白者，不可便言是寒，当以脉证别之。又法曰：凡泄利，小便清白，不涩为寒，赤涩者为热也。又法曰：完谷不化，而色不变，吐利腥秽，澄澈清冷，小便不涩，身凉不渴，脉迟细而微者，寒证也。谷虽不化，其色变非白，烦渴，小便赤黄而或涩者，热证也。凡谷消化者，无问他证，便为热也。
体重
注云：轻清为天，重浊为地，故土湿为病，则体重痞宜也。
胕肿、肉如泥、按之不起
注云：按之不起，泥之象也，土过湿则为泥。湿为病也，积饮痞隔，中满体重，霍乱吐下，故甚则胕肿也。
火者，少阳相火之热，乃心包络、三焦之气也。
诸热瞀瘈，暴喑冒昧，躁扰狂越，骂詈惊骇，胕肿疼酸，气逆冲上，禁栗如丧神守，嚏呕，疮疡喉痹，耳鸣或聋，呕涌溢，食不下，目眛不明，暴注瞤瘈，暴病卒死，是皆属于火。
瞀
注云：昏也。则如酒醉而心火热甚，则神浊昧而瞀昏也。
瘈
注云：动也。惕跳动瘈，火之体也。
暴喑
注云：卒哑也。金肺主声，火旺水衰，热乘金肺，而神浊气郁，则暴喑而无声也。
冒昧
注云：冒，昏冒也；昧，昏暗也。气热则神浊冒昧，火之体也。
躁扰
注云：躁动烦热，扰乱而不宁，火之体也。热甚于外，则肢体躁扰；热甚于内，则神志躁动，反覆颠倒，懊憹烦心，不得眠也。由水衰而火之动也。故心胸躁动，谓之怔忪，俗云心忪，皆为热也。
狂越
注云：狂者，无正定也；越者，乖越理法而失常也。夫外清内浊，动乱参差，火之体也；静顺清朗，准则信平，水之体也。由是肾水主智，而水火相反，故心火旺则肾水衰，乃失志而狂越也。凡发热于中，则多干阳明胃经也，故经云：阳明之厥，面赤而热，妄言。
骂詈
注云：言为心之声也。骂詈，言之恶也。今病阳实阴虚，则水弱火强，制金而不能平木，而善言恶发，骂詈不避亲疏，本火热之所生也。
惊骇
注云：惊骇者，惊愕也，火之用也。
胕肿
注云：热胜肉而阳气郁滞故也。
疼酸
注云：酸疼也。由火实制金，不能平木，则木旺而为兼化，故酸疼也。
气逆冲上
注云：火气炎上故也。
禁栗如丧神守
注云：战栗禁冷也。如丧神守者，神能御形，而反禁栗，则如丧失保守形体之神也。
嚏
注云：鼻中因痒，气喷作声也。鼻为肺窍，痒为火化，心火邪热，干于阳明，发于鼻而痒，则嚏也。
疮疡
注云：君火化同也。
喉痹
注云：痹，不仁也，俗作闭，犹塞也。火主肿胀，故热客于上焦，而咽噎肿胀也。
耳鸣
注云：有声非妄闻也。耳为肾窍，交会手太阳、少阴、足厥阴、少阴、少阳之经，若水虚火实，而热气上甚，客其经络，冲于耳中，则鼓其听户，随其脉气微甚而作音声也。故经曰：阳气为物，上甚而跃，故耳鸣也。然音在耳中，故微亦闻之也。
聋
注云：聋为肾虚冷，俗已误之矣。夫《正理》曰：心火本热，衰则寒矣；肾水本寒，衰则热矣。肾水既少，岂能反为寒邪？故经言：足少阴肾水虚，则腹满身重，濡泻，疮疡，大便难，口苦，舌干，咽肿，上气，嗌干及痛，烦心心痛，黄疸，肠澼下血，皆热证也。凡治聋者，适其所宜，若热证已退，其聋不已者，当以辛热发之；二三服不愈者，不可久服，恐热极而成他病耳。若聋有热证相兼者，宜以散风退热凉药调之，热退结散而愈也。然聋甚闭绝，亦为难矣。慎不可攻之，过极，则伤正气也。
呕涌溢食不下
注云：火气炎上故也。胃膈热甚，则传化失常故也。
目眛不明
注云：目赤肿痛，翳膜眦伤，皆为热也。经云：热甚目瞑，眼黑也。仲景言伤寒病：热极则目不识人，乃目盲也。《正理》曰：由热甚怫郁于目，而致之然也。
暴注
注云：卒泻，与君火义同。
瞤瘈
注云：惕跳动也。火主动，故夏热则脉洪大而长，瞤瘈之象也。
暴病卒死
注云：火性速疾故也。或心火暴甚，而肾水衰弱，不能制之，热气怫郁，心神昏冒，则筋骨不用，卒倒而无所知，是为僵仆也。甚则水化制火，热甚而生涎，至极即死也。俗云暗风，由火甚制金，不能平木，故风木自甚也。肥人腠理致密，而多郁滞，气血难以通利，若阳热又甚而郁结，甚则故卒中也。瘦人反中风者，由暴然阳热太甚，而郁结不通故也。
燥者，阳明燥金，乃肺与大肠之气也。
诸涩枯涸，干劲皴揭，皆属于燥。
涩
注云：凡物湿润则滑泽，干燥则涩滞，燥湿相反故也。如遍身中外涩滞，皆属燥金之化，故秋脉涩。涩，涩也。或麻者，亦由涩也。由水液衰少而燥涩，气行壅滞，而不得滑泽通利，气强攻冲，而为麻也。俗方多用乌附辈者，令气因之冲开道路，以得通利，气行，故麻愈也。无热证，即当此法，治之甚佳。或风热胜湿为燥，因而病麻，则宜以退风散热，活血养液，润燥通气之凉药调之，则麻自愈也。治诸燥涩，只如此法是也。
枯涸干劲
注云：枯，不荣旺也；涸，无水液也；干，不滋润也；劲，不柔和也。然春秋相反，燥湿不同故也。大法曰：身表热为热在表；渴饮水为热在里；身热饮水，表里俱有热；身凉不渴，表里俱无热。经所不取火化渴者，谓渴非特为热，如病寒吐利，亡液过极，则亦燥而渴也；虽病风热，而液尚未衰，则亦不渴也。岂可止言渴为热，而痞为寒也。
皴揭
注云：皮肤启裂也。乾为天，为燥金；坤为地，为湿土。天地相反，燥湿异用，故燥金主于紧敛，故秋脉紧细而微；而湿土主于纵缓，故六月其脉缓大而长也。如地湿则纵缓滑泽，干则紧敛燥涩，皴揭之理明矣。俗言皴揭为风者，由风能胜湿，而为燥故也。经云：厥阴所至，为风府，为璺启，由风胜湿而为燥也。
寒者，太阳寒水，乃肾与膀胱之气也。
诸病上下所出水液，澄澈清冷，癥瘕㿗疝，痞坚，腹满急痛，下利清白，食已不饥，吐利腥秽，屈伸不便，厥逆禁固，皆属于寒。
诸病上下所出水液，澄澈清冷
注云：澄湛而不浑浊也。水体清净，而其气寒冷，故水谷不化，而吐利清冷，水液为病寒也。如天气寒，则浊水自然澄清也。
癥（犹征也）
注云：腹中坚硬，按之应手，谓之癥也。水体柔顺，而今反坚硬如地体者，亢则害，承乃制也。故病湿过极而为痓，反兼风化制之也。风病过极而反燥，筋脉劲急，反兼金化制之也。燥病过极而烦渴，反兼火化制之也。热病过极而反出五液，或为战栗恶寒，反兼水化制之也。其为治者，俾以泻其过极之气，以为病本，不可反误治其兼化也。夫五常之道，甚而无以制之，则造化息矣。如春木旺而多风，风大则反凉，是反兼金化制其木也。大凉之下，天气反温，乃火化承其金也。夏火热极，体反出液，是反兼水化制其火也。因而湿蒸云雨，乃土化承于水也。雨湿过极，而兼烈风，乃木化制其土也。飘骤之下，秋气反凉，乃金化承于木也。凉极而反燥，乃火化制其金也。因而以为冬寒，乃水化承于火也。寒极则水凝如地，乃土化制其水也。凝冻极而起东风，乃木化承土而成岁也。凡不明病之标本者，由未知此变化之道也。
瘕
注云：腹中虽硬，而忽聚忽散，无有常准。经曰：血不流而寒薄，故血内凝不流而成瘕也。一云：腹内积病也。又曰：小肠移热于大肠，为伏瘕，为沉。注曰：小肠热以传入大肠，两热相抟，则血溢而为虙瘕也。血涩不利，则月事沉滞而不行，故云为虙假、为沉虙。乃或阳气郁结，怫热壅滞而坚硬不消者，非寒瘕也，宜以脉证别之。瘕一为疝，传写之误。
㿗疝
注云：小腹连卵肿急绞痛也，寒主拘缩故也。寒极而土化制之，故肿满也。经云：丈夫㿗疝，谓阴器连小腹急痛也。经注曰：寒气聚而为疝也。脉急者，寒之象也。然，寒则脉当短小而迟，今言急者，非急数而洪也，由紧脉主痛，急为病甚也。病寒缩急，亦短小也。所以有痛而脉紧急者，脉为心所养也。凡气为痛，则心神不宁而紧急，不得舒缓，故脉亦从之而见也。欲知何气为其痛者，诊其紧急相兼之脉可知矣。如紧急洪数，则为热痛之类也。
坚痞腹满急痛
注云：寒主拘缩，故急痛也。寒极则血脉凝冱，而反兼土化制之，故坚痞而腹痛也。或热郁于内，而腹满坚结痛者，不可言为寒也，当以脉别之。
下利清白
注云：寒则清净明白故也。
食已不饥
注云：胃热则消谷善饥，故病寒则食虽已而不饥也。胃膈润泽，而无燥热故也。或邪热不杀谷，而腹热胀满，虽数日而不食，亦不饥者，不可言为寒也。由阳热太甚而郁结，传化失常，故虽不食，亦不饥也。二证以脉别之自见。
吐利腥秽
注云：肠胃寒而传化失常，我子能制鬼贼，则己当自实，故寒胜火衰金旺，而吐利腥秽也。腥者，金之臭也，由是热则吐利酸臭，而寒则吐利腥秽也。亦犹饭浆，热则喜酸，寒则水腥也。
屈伸不便，厥逆禁固
注云：阴水主于清净，故病寒则四肢逆冷，而禁止坚固，舒卷不便利也。故冬脉沉而短以敦，病之象也，或病寒尚微，而未至于厥逆者，不可反以为热；或热甚而成阳厥者，不可反以为病寒也。然阴厥者之病脉候，皆为阴证，身凉不渴，脉迟细而微，未尝见于阳证也。其阳厥者之病脉证，皆为阳证，热极而反厥，时复反温，虽厥而烦渴谵妄，身热而脉数也。若阳厥极深，而至身冷，反见阴脉，而欲绝者，止为热极而欲死也。经曰：一阴一阳之谓道，偏阴偏阳之谓疾，阴阳以平为和，以偏为病，万物皆负阴抱阳而生，故孤阴不长，独阳不成；是以阳气极甚，而阴气极衰，则阳气怫郁，阴阳偏倾，而不能宣行，则阳气蓄聚于内，而不能营运于四肢，则手足厥冷为阳厥。仲景曰：热深则厥亦深，热微则厥亦微。又曰：厥当下之，下后厥愈。当以凉药养阴退阳，凉膈散、调胃承气汤下之是也。大凡治病者，必先明其标本，标者末，本者根源也。故经曰：先病为本，后病为标。又曰：标本相传，先以治其急者。又言：六气为本，三阴三阳为标，故病气为本，受病经络脏腑谓之标。夫标本微甚，治以逆从，不可不通也。故经曰：知逆与从，正行无问；明知标本，万举万当；不知标本，是谓妄行。正此谓也。

卷中·六气方治  ——————————————————————————————————————————————————————————————————————————————————————————

风  ***************************
防风通圣散：
治一切风热郁结，气血蕴滞，筋脉拘挛，手足麻痹，肢体焦痿，头痛昏眩，腰脊强痛，耳鸣鼻塞，口苦舌干，咽嗌不利，胸膈痞闷，咳呕喘满，涕唾稠粘，肠胃燥热结，便溺淋闭。或肠胃蕴热郁结，水液不能浸润于周身，而为小便多出者；或湿热内甚，而时有汗泄者；或表之正气与邪热并甚于里，阳极似阴，而寒战烦渴者；或热甚变为疟疾，久不已者；或风热走注，疼痛麻痹者；或肾水阴虚，心火阳热暴甚而中风；或暴喑不语，及暗风痫者；或破伤中风，时发潮热搐搦，并小儿热甚惊风，或斑疹反出不快者；或热极黑陷，将欲死者；或风热疮疥久不愈者；并解耽酒热毒，及调理伤寒，发汗不解，头项肢体疼痛，并宜服之。
防风（二钱半）　川芎（五钱）　石膏（一钱）　滑石（二钱）　当归（一两）　赤芍（五钱）　甘草（二钱半，炙）　大黄（五钱）　荆芥穗（二钱半）　薄荷叶（二两）　麻黄（五钱，去根、苗、节）　白术（五钱）　山栀子（二钱）　连翘（五钱）　黄芩（五钱）　桔梗（五钱）　牛蒡（酒浸，五钱）　人参（五钱）　半夏（姜制，五钱）
以上共五钱，上为粗末，每服四钱，水一盏，生姜三片，煎至六分，去滓，温服。不计时候，日三服。病甚者五、七钱至一两；极甚者，可下之，多服，二两、三两，得利后，却当服三、五钱，以意加减。病愈，更宜常服，则无所损，不能再作。
灵砂丹：
治风热郁结，血气蕴滞，头目昏眩，鼻塞清涕，口苦舌干，咽嗌不利，胸膈痞闷，咳嗽痰实，肠胃燥涩，小便赤；或肾水阴虚，心火炽甚，及偏正头风痛，发落齿痛，遍身麻木，疥癣疮疡，一切风热，并皆治之。
独活　羌活　细辛　石膏　防风　连翘　薄荷（各三两）　川芎　山栀　荆芥　芍药　当归　黄芩　大黄（生）　桔梗（以上各一两）　全蝎（微炒，半两）　滑石（四两）　菊花　人参　白术（各半两）　寒水石（一两，生用）　砂仁（一钱）　甘草（三两，生）　朱砂（一两，为衣）
上为细末，炼蜜为丸，每两作十丸，朱砂为衣。每服茶清嚼一丸，食后服。
神仙换骨丹：
治气血凝滞，营卫郁结，风热湿气相抟筋骨之间，内舍偏虚，发为不遂之病，气感八风，血凝五痹，筋挛骨痛，瘫痪偏枯，一切风证，并宜治之。服之神妙，难以言宣。
槐角（炒黄，熟）　桑白皮（去皮）　川芎　苍术（泔浸，去皮）　白芷　蔓荆子（去萼）　人参　威灵仙　何首乌　防风（各二两）　苦参　五味子　香附（各一两）　麝（半两，别研）　麻黄（十斤）　朱砂（水飞，一两）
上将麻黄去根、苗、节，用河水三石三斗三升，小斗七升是也，熬至六升，滤去麻黄，澄清再熬至二升半，入其余药末，每一两三钱作十丸，朱砂为衣。每一丸，酒一盏，浸至晚，溶化，临卧服。
不换金丹：
退风散热。治风有二法，行经和血及开发腠理。经脉凝滞，非行经则血不顺，是治于内也。皮肤郁结，非开发则营卫不和，是调理于外也。此亦发散之药也。
荆芥穗　白僵蚕（炒）　天麻　甘草（各一两）　羌活（去芦）　川芎　白附子（生）　川乌头（生）　蝎梢（去毒，炒）　藿香叶（各半两）　薄荷（三两）　防风（一两）
上为细末，炼蜜丸弹子大，每服细嚼茶清下。如口向左，即右腮上涂之，即止。
花蛇续命汤：
治卒中风，牙关紧急，精神昏愦，口眼斜，不知人事，痰涎不利，喉中作声。
白花蛇（酒浸，去皮、骨，焙干）　全蝎（炒）　独活（去土）　天麻　附子　人参　防风　肉桂　白术　藁本　白附子（炮）　赤箭　川芎　细辛（去叶）　甘草（炙）　白僵蚕（去丝、灰，炒）　半夏（汤浸，切）　白茯苓（去皮）　麻黄（去节，水煮三沸，去沫，细切。以上各一两）
上为粗末，每服五钱，水一盏，生姜五片，煎至七分，去滓，稍热服，不拘时。
加减冲和汤：
治中府之病，宣外阳，补脾胃，泻风木，实表里，养营卫。
柴胡（五分）　升麻（三分）　黄芪（五分）　半夏（二分）　黄芩　陈皮　人参　芍药　甘草（各二分半）　当归　黄柏（酒浸。各三分）
上锉如麻豆大，作一服，水二盏，煎至一盏，去滓，稍热服。
如有自汗多者，加黄芪半钱；嗽者加五味子二十粒。
防风天麻散：
治风痹走注，肢节疼痛，中风偏枯，或暴喑不语，内外风热壅滞，解昏眩。
防风　川芎　天麻　羌活　白芷　当归　草乌头　白附子　荆芥穗　甘草（炙。各半两）　滑石（二两）
上为末，热酒化蜜少许，调半钱，加至一钱，觉药力运行微麻为度。或炼蜜丸如弹子大，每服一丸，热酒化下。或半丸，细嚼，白汤下亦得。散郁结，宣气血。如甚者，服防风通圣散。
祛风丸：
治风偏，手足颤掉，语言謇涩，筋骨痛。
乌头（炮）　天南星　草乌头（炮）　半夏　绿豆粉（各一两）　甘草　川芎　白僵蚕　藿香　零零香　地龙　蝎梢（各三两）　川姜（半两，炮）
上末一两，用绿豆粉一两，白面二两，滴水丸梧桐子大。每三、五丸，细嚼，茶清下，或五、七丸亦得，食后服，初服三丸，渐加多。
大通圣白花蛇散：
中府之药也。治诸风，无问新久，手足亸曳，腰脚缓弱，行步不正，精神昏昧，口眼斜，语言謇涩，痰涎壅盛，筋脉挛急，肌肉顽痹，皮肤燥痒，骨节疼，目眩，下注腰脚，疼痛腿重，肿疡生疮；或痛无常处，游走不定，及风气上攻，面浮肿耳鸣，并宜服之。
天麻（去苗）　赤箭　防风（去苗）　藁本　木香　海桐皮　肉桂　杜仲（炒）　干山药　当归　威灵仙　白附子（炮）　菊花　蔓荆子　羌活（去芦）　虎骨（酥炙）　白芷　干蝎　白花蛇（酒浸，去皮，骨、肉用）　荜薢　甘草（炙）　牛膝（去苗）　郁李仁（去皮，研）　厚朴（姜制。各一两）
上为末，每服一钱至二钱，温酒调下，荆芥汤调下亦得，空心服之。常服祛风逐气，通行营卫，久病风人，尤宜常服。轻者中风，不过二十服，平安如故。
活命金丹：
治风中脏不语，半身不遂，肢节顽痹，痰涎上潮，咽嗌不利，饮食不下，牙关紧禁，及解一切药毒。发热腹胀，大小便不利，胸膈痞满，上实下虚，气闭面赤，汗后余热不退，劳病诸证，无问老幼妇人，俱得服之。
川芎　甘草　板蓝根　葛根（各一两）　龙脑（二钱，研）　麝香（二钱，研）　牛黄（研，五分）　生犀　桂（各三钱）　珠子粉（半两）　川大黄（二两半）　甜硝（一两）　辰砂（四钱，一半为衣）　青黛（三钱）　薄荷（五钱）
上为细末，炼蜜同水浸蒸饼，糊为剂，每一两作十丸，别入朱砂为衣，就湿，以真金箔四十叶为衣。葛月修合，瓷器内收贮，多年不坏。如风毒，茶清送下；解毒药，新冷水化下；余热劳病，及小儿惊热，薄荷汤化下。以上煎，量大小加减用之。
至宝丹：
治卒中风急不语，中恶气绝，中诸物毒，暗风，中热疫毒，阴阳二毒，山岚瘴气毒，中暑毒，产后血晕，口鼻血出，恶血上攻心，烦躁，心肺积热，霍乱吐利，风注筋愓，大肠风秘，神魂恍惚，头目昏眩，眠卧不安，唇口干焦，伤寒狂语，小儿急惊，风热卒中，客忤，不得眠睡，惊风搐搦，以上无不治者。
辰砂（五两，水飞）　生犀（五两）　麝香（二两半）　玳瑁（五两）　牛黄（二两）　龙脑（五两，水飞）　人参（五两）　银箔（一百二十片，一半为衣，余入药）　琥珀（五两）　安息香（五两，用酒半升熬膏）　金箔（二百二十片，一半为衣，余入药）　雄黄（一两半）　南星（三两，水煮软，切片。一法：酒二升半，浸蒸七次，焙干用。）
上为细末，半用安息香膏，次炼蜜，一处搜和为丸，梧桐子大，每服三丸至五丸，煎人参汤下之。小儿一丸至二丸，汤下之同上。
牛黄通膈汤：
治初病风证，觉一二日实，则急下之。
牛黄（二钱，别研）　大黄（一两）　甘草（一两，炙）　朴硝（三钱，别研）
上件为末，每服一两，水二钟，除牛黄、朴硝外，煎至一盏，去滓，入牛黄、朴硝一半调服，以利三、二行为度。未利，再量虚实加减服之。
暑热  ***************************
白虎汤：
伤寒大汗出后，表证已解，心胸大烦，渴欲饮水。及吐或下后七八日，邪毒不解，热结在里，表里俱热，时时恶风，大渴，舌上干燥而烦，欲饮水数升者，宜服之。又治夏月中暑毒，汗出，恶寒，身热而渴。
知母（去皮，一两半）　甘草（一两，炙）　粳米（一合）　石膏（乱纹者，别研，四两）
上为末，每服三钱，水一盏半，煎至一盏，去滓，温服。小儿量力与之。或加人参少许同煎亦得，食后服。此药立夏后立秋前可服，春时及秋后并亡血虚人不宜服。
桂苓甘露饮：
治饮水不消，呕吐泻利，流湿润燥，宣通气液，水肿腹胀，泄泻不能止者。兼治霍乱吐泻，下利赤白，烦渴，解暑毒大有神效，兼利小水。
白茯苓（去皮）　白术　猪苓　甘草（炙）　泽泻（以上各一两）　寒水石（一两，别研）　桂（去粗皮，半两）　滑石（二两，别研）
上为末，或煎，或水调，二三钱任意，或入蜜少许亦得。
桂苓白术散：
治冒暑、饮食，所伤转甚，湿热内甚，霍乱吐泻，转筋急痛，腹满痞闷，小儿吐泻惊风，宜服之。
木香　桂枝　藿香　人参　茯苓（去皮。各半两）　甘草（炙）　白术　葛根　泽泻　寒水石（各一两）　滑石　石膏
上为末，每服三钱，白汤调下，新水或生姜汤亦得。
益元散：
桂府滑石（二两，烧红）　甘草（一两）
上为极细末，每服三钱，蜜少许，温水调下，无蜜亦得。或饮冷者，新水亦得。或发汗，煎葱白豆豉汤调，无时服。
竹叶石膏汤：
治伤寒解后，虚羸少气，气逆欲吐。
淡竹叶（六钱半，剉）　石膏（四两，别研）　人参　甘草（炙。各半两）　麦门冬（一两半）　半夏（二钱半，汤洗）
上锉如麻豆大，每服五钱，水一盏半，入粳米百余粒，煮取八分，米熟，去滓温服。
化痰玉壶丸：
南星　半夏（生）　天麻（各一两）　白面（三两）
上为细末，滴水丸梧子大，每服二十丸，用水一大盏，先煎令沸，下药煮，候浮，漉出，方熟。放温，别用生姜汤下，不拘时候。
四君子汤：
治烦热燥渴。
白茯苓（去皮）　人参（去芦）　甘草（炙）　白术（各等分）
上㕮咀，每服三钱，水一盏，煎至七分，去滓，温服。
白术散：
治诸烦热渴，津液内耗，不问阴阳，服之止渴生津液。
白术　人参　白茯苓（去皮）　甘草（炙）　藿香　木香（各一两）　干葛（二两）
上为粗末，每服三钱，水一盏，煎至七分，去滓，温服，不拘时。
小柴胡汤：
治伤寒温病，恶风，颈项强急，胸膈肋痛，呕哕烦渴，寒热往来，身面皆黄，小便不利，大便秘硬；或过经未解，潮热不除；及瘥后劳复，发热头痛，妇人伤风，头痛烦热，经血适断，寒热如疟，发作有时；及产后伤风，头痛烦热，并宜服之。
柴胡（四两，去苗）　黄芩　人参　半夏（汤洗七次）　甘草（各一两半）
上为粗末，每服二钱，水一盏半，生姜五片，枣子一枚，擘破，同煎至七分，去渣，热服，不拘时。小儿分作二服，更量加减。
升麻葛根汤：
治大人小儿，时气瘟疫，头痛发热，肢体烦热，疮疹未发，并宜服之。
升麻　葛根　甘草（炙）　芍药（各半两）
上为末，每服三钱，水一盏半，煎至一盏，去渣，稍热服，不拘时。日进二三服，病去身凉为度。小儿量力与服。
湿土  ***************************
葶苈木香散：
治湿热内外甚，水肿腹胀，小便赤涩，大便滑泻。
葶苈　茯苓（去皮）　白术　猪苓（去皮。各一两）　木香（半钱）　泽泻　木通　甘草（各半两）　桂（一钱）　滑石（三两）
上为细末，每服三钱，白汤调下，食前服。此药下水湿，消肿胀，止泻利，利小便。若小便不得通利，而反转泄者，此乃湿热癃闭极深，而攻之不开，故反为注泻，此正气已衰，多难救也。慎不可攻之，而无益耳。
白术木香散：
治喘嗽肿满，欲变成水病（者），不能卧，不欲饮食，小便闭者。
白术　猪苓（去皮）　泽泻　赤茯苓（以上各半两）　木香　陈皮（各二两。去白）　槟榔　官桂（各二钱）　滑石（三两）
上为粗末，每服五钱，水一盏，生姜三片，煎至七分，去渣，食前温服。
大橘皮汤：
治湿热内甚，心腹胀满，水肿，小便不利，大便滑泄。
橘皮（一钱半）　木香（一钱）　滑石（六钱）　槟榔（三钱）　茯苓（一两，去皮）　猪苓（去皮）　泽泻　白术　官桂（各五钱）　甘草（三钱）
上为末，每服五钱，水一盏，生姜五片，煎至七分，去渣，温服。
桂苓白术丸：
消痰逆，止咳嗽，散痞满壅塞，开坚结痛闷，推进饮食，调和脏腑，无问寒湿湿热，呕吐泻利，皆能开发，以令遍身流湿润燥，气液宣平而愈。并解酒毒，兼疗肺痿痨嗽，水肿腹胀，泻利不能止者，服之，利止为度，后随证治之。
楝桂　干生姜（各一分）　茯苓（去皮）　半夏（各一两）　白术　红皮（去穰）　泽泻（各半两）
上为末，面糊为丸，如小豆大，每服二三十丸，生姜汤下，日进三服。病在膈上，食后服；膈下，食前服；在中者，不拘时。或一法：加黄连半两，黄柏二两，水丸，取效甚妙。
六一散：
治身热呕吐泄泻，肠癖下利赤白。治癃闭淋痛，利小便。偏荡胃中积聚寒热，宣积气，通九窍六腑，生津液，去留结，消蓄水，止渴，宽中，除烦热心躁。治腹胀痛，补益五脏，大养脾、胃、肾之气，理内伤阴痿，安魂定魄，补五劳七伤，一切虚损。主痫痓，惊悸，健忘，心烦满，短气，脏伤咳嗽，饮食不下，肌肉疼痛。治口疮，牙齿疳蚀，明耳目，壮筋骨，通经脉，和血气，消水谷，保真元，解百药酒食邪毒，耐劳役饥渴，宣热，辟中外诸邪所伤，久服强志轻身，驻颜延寿，及解中暑、伤寒、疫疠、饥饱、劳损、忧愁、思虑、恚怒、惊恐、传染。并汗后遗热，劳复诸病，并解两感伤寒，能令遍身结滞宣通，气和而愈。及妇人下乳催生，并产后损液血衰，阴虚热甚，一切热病，并宜服之。兼防发吹奶乳痈，或已觉吹乳乳结，顿服即愈，乃神验之仙药也，惟孕妇不可服。
滑石（六两，烧红）　甘草（一两，微炒）
上为细末，每服三钱，蜜少许，温水调下，无蜜亦得，日三四服，或水调下亦得，解利发汗，煎葱白豆豉汤下四钱，并三四服，以效为度。此药寒凉，解散郁热，若病甚不可解，多服无害，但有益耳。
五苓散：
治伤寒温热，病在表里未解，头痛发热，口燥咽干，烦渴饮水，或水入即吐，小便不利，及汗出表解，烦渴不止者，宜服之。及治霍乱吐利，烦渴饮水。
泽泻（二两半）　猪苓　赤茯苓（去皮）　白术　官桂（去皮。各一两）
上为粗末，每服三钱，热汤下。恶热，欲饮冷者，新水调下，或生姜汤下愈妙。或加滑石二两甚佳。或喘嗽烦心不得眠者，加阿胶半两。及治瘀热在里，身发黄疸，浓煎茵陈蒿汤调下，食前服。疸病发渴，及中水引饮，亦可服，新汲水调下。小儿加白术末少许，如虚热，加黄芪、人参末少许。
赤茯苓丸：
治脾胃水湿太过，四肢肿满，腹胀喘逆，气不宣通，小便赤涩。
葶苈（四两，炒）　防己（二两）　赤茯苓（一两）　木香（半两）
上为细末，枣肉丸梧桐子大，每服三十丸，桑白皮汤食前下。
人参葶苈丸：
治一切水肿喘满不可当者。
人参（一两，去芦）　苦葶苈（炒，四两）
上为细末，枣肉丸梧子大，每三十丸，煎桑白皮汤下。
海藻散：
治男子遍身虚肿，喘满闷不快者。
海藻（剉碎）　川大黄　大戟（并剉）　续随子（去壳。以上各二两）
上件，好酒二钟，净碗内浸一宿，取去晒干候用。
甘遂（面炒黄色，一两）　白牵牛（生，一两）　滑石（半两）　肉豆寇　青皮（去瓤）　橘皮（去白。以上各一两）
上为细末，每服二钱，如气实者，三钱半，平明冷茶清调下，至辰时取下水二三行，肿减五七分。隔二三日，平明又一服，肿消。鱼、肉、盐皆忌。一曰：小儿肿一钱，五岁以下者半钱，孕妇勿服。
火  ***************************
凉膈散：
治伤寒表不能解，半入于里，下证未全，下后燥热怫结于内，心烦懊憹不得眠，脏腑积热，烦渴头昏，唇干咽燥，喉痹目赤，颊硬，口舌生疮，咳唾稠粘，谵语狂妄，肠胃燥涩，便溺闭结，风热壅滞，疮癣发斑，惊风热极，豆黑陷欲死者。
连翘（一两）　山栀　大黄　薄荷　黄芩（以上各半两）　甘草（一两半）　朴硝（一钱）
加减法：咽喉痛涎嗽，加荆芥半两，桔梗一两。咳而呕者，加半夏半两，每服生姜三片同煎。血衄呕血，加当归、芍药各半两，生地黄一两。淋者加滑石四两，茯苓一两。风眩目痛，加川芎半两，石膏三两，防风半两。斑疹加葛根一两，荆芥半两，赤芍、川芎、防风、桔梗各半两。
上为末，每服二钱至五钱，水一盏，蜜少许，同煎至七分，去渣温服。虚实加减如前。或小儿可服七分八分，或无热，甚黑陷，腹胀喘急，小便赤涩而将死者，此一服，更加大承气汤约下之，得和者即瘥。
黄连解毒汤：
治伤寒杂病燥热毒，烦闷干呕，口燥，呻吟喘满，阳厥极深，蓄热内甚，俗妄传为阴毒者。及汗吐下后，寒凉诸药，不能退热势，并两感证同法。
黄连　黄柏　黄芩　大栀子（各半两）
上锉如麻豆大，每服半两，水一盏，煎至四分，去渣温服。或腹满呕吐，或欲作利者，每服加半夏三个，厚朴二钱，茯苓四钱去皮，水一盏半，姜三片，煎半盏，去滓温服，名曰黄连半夏解毒汤。
三一承气汤：
治伤寒杂证，内外所伤，日数远近，腹满咽干，烦渴谵妄，心下按之硬痛，小便赤涩，大便结滞，或湿热内甚而为滑泄，热甚喘咳闷乱，惊悸狂颠，目病口疮，舌肿喉痹痈疡，阳明胃热发斑，脉沉而可下者。小儿热极风惊，潮搐昏塞，并斑疹黑陷不起，小便不通，腹满欲死。或斑疹后，热不退，久不作痂，或作斑痈疮癣，久不已者，怫热内盛，痃癖坚积，黄瘦疟疾，久新暴卒心痛，风痰酒隔，肠垢积滞，久壅风热，暴伤酒食，烦心闷乱，脉数沉实。或肾水阴虚，阳热暴甚，而僵仆卒中，一切暴喑不语，蓄热内伤，阳厥极深，脉反沉细欲绝。或表之冲和正气，与邪气并之于里，则里热亢极似阴，反为寒战，脉微而绝。或风热燥甚，客于下焦，而大小便涩滞不通者。或产妇死胎不下，或两感表里热甚，须可下者。
大黄　芒硝　枳壳　厚朴（各半两）　甘草（一两）
上锉如麻豆大，水一盏半，姜三片，煎至六分，下硝一二沸，去渣热服，以利为度。热甚者，作一服，得利为效，临时消息。
八正散：
治大人小儿心经邪热，一切蕴毒，咽干口燥，大渴引饮，心忪面热，烦躁不宁，目赤睛痛，唇焦鼻衄，口舌生疮，咽喉肿痛；又治小便赤涩，或癃闭不通，及热淋血淋，并宜服之。
大黄（面裹煨干用）　瞿麦　木通　萹蓄　车前子　山栀　甘草（炙）　滑石（以上各一两）
上为散，每服二钱，水一盏，入灯心些子，煎至七分，去滓温服，食后临卧。小儿量力与之。
洗心散：
治风壅壮热，头目昏痛，肩背拘急，肢节烦疼，热气上冲，口苦唇焦，咽喉肿痛，痰涎壅滞，涕唾稠粘，心神烦躁，眼涩睛疼，及寒热不调，鼻塞声重，咽干多渴，五心烦热，小便赤涩，大便闭硬宜服。
大黄（面裹煨净用）　甘草（炙）　当归（去苗，洗）　芍药　麻黄（去根）　荆芥穗（各半两）　白术（三钱半）
上为细末，每服二钱，水一盏，生姜、薄荷各少许，同煎至七分，内硝更上火煎一二沸，去滓，温服。如小儿麸豆疮疹，欲发先狂语，多渴，及惊风积热，可服一钱，并临卧服。如大人五脏壅实，欲要溏转，加至四五钱，乘热服之。
调胃承气汤：
治胃中热实而下满，一切胃经实热者，皆可服之。
大黄（炙，半两）　芒硝（半两）　大黄（半两）
《内经》曰：热淫于内，治以咸寒，佐以苦甘。芒硝咸寒以除热，大黄苦寒以荡实，甘草甘平以助二物，推陈致新法也。
上件锉如麻豆大，水一盏，煮二味至七分，去滓，纳硝更上火煎一二沸，服之。
大承气汤：
治痞满燥实，地道不通。
大黄（苦寒，一两）　厚朴（苦寒，姜制，二两）　芒硝（咸寒，一合）　枳壳（五个，去瓤，麸炒）
《内经》曰：燥淫于内，所胜以苦下之，大黄枳实之苦，以除燥热。又曰：燥淫于内，治以苦温，厚朴之苦下燥结。又曰：热淫所胜，治以咸寒，芒硝之咸，以攻郁热蕴结。
上四味，以水五升，先煮二味，取三升，去滓，纳大黄，取二升，去滓，入芒硝，更上火微煎一二沸，分二服，得下勿服余者。方内去硝，即小承气汤也，治证同。
柴胡饮子：
解一切肌热、蒸热、积热，及寒热往来，蓄热或寒战，及伤寒发汗不解，或不经发汗传受，表里俱热，口干烦渴，或表热入里，下证未全，下后热未除，及汗后余热、劳复，或妇人经病不快，产后但有如此之证，并宜服之，乃气分热也。
柴胡　人参　黄芩　甘草（炙）　大黄　当归　芍药（各半两）
上为粗末，每服四钱，水一盏，姜三片，煎至六分，去滓温服。小儿分三服，不拘时日，三服除病为度，热甚者加服。
白虎汤：
方见前暑热内，此方加甘草半两。
桃仁承气汤：
治热结膀胱，其人如狂，热在下焦，与血相抟，血下则热随出而愈。
芒硝　甘草　桂枝（各六钱）　桃仁（五十个，去皮、尖）　大黄（一两三钱）
甘以缓之，辛以散之，小腹急结，缓以桃仁之甘；下焦蓄血，散以桂枝之辛；大热之气，寒以取之；热甚搏血，加二物于调胃承气汤中也。
上五味，㕮咀，以水二升三合，煮取一升二合，去滓，纳芒硝，煎一二沸，分五服。
神芎丸：
治一切热证，常服保养，除痰，消酒食，清头目，利咽膈，能令遍身结滞宣通，气利而愈。神强体健，耐伤省病。并妇人经病，产后血滞，腰脚重痛，小儿积热，惊风潮搐，藏用丸，亦曰显仁丸。加黄连、薄荷、川芎各半两，名曰神芎丸。
大黄　黄芩（各二两）　牵牛　滑石（各四两）
上为末，滴水丸如小豆大，或炼蜜丸亦妙。每十五丸加至五、七十丸，温水下，冷水亦得。
燥  ***************************
脾约丸：
约者，结约之象，又曰约束之约也。《内经》曰：饮入于胃，游溢精气，上输于脾，脾气散精，上归于肺，通调水道，下输膀胱，水精四布，五经并行，为其津液者。脾气结，约束精液，不得四布五经，但输膀胱，致小便数，大便硬，故曰其脾为约。麻仁味甘平，杏仁甘温，《内经》曰：脾欲缓，急食甘以缓之。麻仁、杏仁润物也，《本草》曰：润可以去枯，肠燥必以甘润之物为主，是以麻仁为君，杏仁为臣。枳壳味苦寒，厚朴味苦温，润燥者必以甘，甘以润之；破结者必以苦，苦以泄之。枳壳、厚朴为佐，以散脾之约；芍药味酸微寒，大黄味苦涌泄为阴，芍药、大黄为使，以下脾之结。燥润结化，津液还入胃中，则大便利，小便数愈。
麻仁（一两）　白芍药　枳壳　厚朴（各半两）　大黄（二两）　杏仁（汤浸，去皮、尖，研，三钱）
上为极细末，蜜丸梧子大，米饮下三十丸，日进三服，渐加，以利为度。
润肠丸：
治脾胃中伏火，大便秘涩，或干燥不通，全不思食，此乃风结秘、血结秘，皆令闭塞也。风以润之，血以和之，和血疏风，自通利矣。
麻仁　桃仁（去皮、尖）　羌活　当归　大黄（各半两）
上除麻仁、桃仁别研如泥，余药细研，炼蜜丸梧子大，每服五十丸至百丸，空心白汤下。如血涩而大便燥者，加桃仁酒洗大黄。如大便不通而涩，滋其荣甚者，急加酒洗大黄；如风结燥，大便不行，加麻仁、大黄；如风湿大便不行者，加皂角仁、大黄、秦艽以利之；如脉涩，觉身有气涩而大便不通者，加郁李仁、大黄以除气涩。
当归润燥汤：
升麻（一两）　当归（一两）　生地黄（二两）　甘草（一钱，炙）　干地黄（一钱）　桃仁（一钱，研）　麻仁（一钱）　红花（半钱）　大黄（一钱，煨）
上桃仁、麻仁别研如泥，余锉麻豆大作一服，水二钟，入桃、麻仁煎至一盏，去渣，空心宿食消尽，稍热服。
橘杏丸：
治气闭，老人虚弱人皆可服。
橘皮　杏仁（汤浸，去皮、尖）
上二味等分，炼蜜丸梧子大，每服七十丸，空心米饮下。
七宣丸：
疗风气，治结聚宿食不消，兼砂石皮毛在腹中，及积年腰脚疼痛，冷如冰石，脚气冲心，烦愦，头眩暗倒，肩背重，心腹胀满，胸膈痞塞，风毒肿气，连及头面，大便或秘，小便时涩，脾胃虚痞，不能饮食，脚转筋，挛急掣痛，心神恍惚，眠卧不安等疾。
柴胡（去苗，五两）　桃仁（去皮，六两）　枳实（麸炒，五两）　诃子皮（五两）　木香（五两）　大黄（面煨，十五两）　甘草（炙，四两）
上为细末，炼蜜丸梧子大，每服二十丸，食前临卧服，米饮下一服，加至四、五十丸，宣利为度。觉病势退，服五补丸，不问男女老幼，并可服之，量与加减。
麻仁丸：
调三焦，和五脏，润肠胃，除风气，及治风热壅结，津液耗少，令大便闭涩不通，高年及有风人大便秘，宜服之。
枳实（面炒）　白槟榔（各一两半）　羌活（一两，洗）　菟丝子（一两半，酒浸，别末）　山茱萸（一两半）　郁李仁（四两，去皮）　车前子（一两半）　肉桂（一两）　木香（一两）　大黄（四两半）　麻仁（四两，别研）
上为细末，炼蜜丸如梧子大，每服十五丸至二十丸，临卧温水下。
神功丸：
治三焦气壅，心腹痞闷，六腑风热，大便不通，腰脚疼痛，肩背重疼，头昏面热，口苦咽干，心胸烦躁，眠卧不安，及治脚气，并素有风人大便结燥。
大黄（四两，面煨）　麻仁（二两，别研）　人参（二两）　诃子皮（四两）
上一处研，炼蜜丸如梧子大，每服三十丸，温水下，酒亦得，食后服。如大便不通，倍服，利为度。
厚朴汤：
凡治脏腑之秘，不可一例治疗，有虚秘，有实秘。有胃实而秘者，能饮食，小便赤，当以麻仁丸、七宣丸之类主之。胃虚而秘者，不能饮食，小便清利，厚朴汤宜之。
厚朴（三两，锉）　白术（五两）　半夏（二两，泡）　枳壳（二两，炒）　陈皮（三两）
上为细末，每服三钱，水盏半，姜三片，枣三个，煎至一盏，去滓温服，空心食前。胃实秘，物也；胃虚秘，气也。
七圣丸：
治风气壅盛，痰热结抟，头目昏重，涕唾稠粘，心烦面热，咽干口燥，精神不爽，夜卧不安，肩背拘急，胸膈痞闷，腹胀胁满，腰腿重痛，大便秘涩，小便赤涩，宜服之。
川芎　肉桂　木香　大黄（各半两。酒浸）　羌活（一两）　郁李仁（一两，去皮）　槟榔（半两）
上七味为末，炼蜜丸梧子大，每服十五丸至二十丸，温水下，食后临卧服。山岚瘴地，最宜服之。更量脏腑虚实加减。
犀角丸：
治三焦邪热，一切风气，又治风盛痰实，头目昏重，肢体拘急，痰涎壅塞，肠胃燥结，大小便难。
黄连　犀角（各一两）　人参（二两）　大黄（八两）　黑牵牛（二十两）
上与黑牵牛和合为细末，炼蜜丸如梧子大，每服十五丸至二十丸，卧时温水下，更量虚实加减。
寒水  ***************************
大己寒丸：
治大寒积冷，脏腑虚寒，心腹疼痛，胸胁胀满，泄泻肠鸣，下利自汗，米谷不化，阳气暴衰，阴气独盛，手足厥冷，伤寒阴胜，神昏脉短，四肢怠惰，并宜服之。
干姜　良姜（各六两）　桂　荜茇（各四两）
上为末，水糊丸梧子大，每二十丸，米饮汤下，食前服。
四逆汤：
治阴证伤寒，自利不渴，呕哕不止，或吐利俱作，小便涩；或利，脉微欲绝，腹痛胀满，手足厥冷；或病内寒外热，下利清谷，四肢沉重；或汗出不止，并宜服之。此药助阳救衰。
甘草（炙，六钱）　干姜（半两）　熟附子（一枚，去皮）
上㕮咀，每服四钱，水一盏半，煎至七分，温服，不拘时。
附子理中丸：
治脾胃冷弱，心腹绞痛，呕吐泻利，转筋霍乱，体冷微汗，手足厥冷，心下逆满，腹中雷鸣，呕吐不止，饮食不进，及一切沉寒痼冷，并宜服之。
人参　白术　干姜（炮）　甘草　附子（各二两。炮，去皮、脐）
上五味为末，炼蜜丸，每两作十丸，每服一丸，水一盏，拍破，煎至七分，稍热，空心食前服之。
胡椒理中丸：
治脾胃虚寒，气不通宣，咳嗽喘急，逆气虚痞，胸膈噎闷，腹胀满痛，迫塞短气，不能饮食，呕吐痰水不止。
胡椒　荜茇　干姜（炮）　款冬花　甘草　陈皮　良姜　细辛（去苗。各四两）　白术（五两）
上为细末，炼蜜丸梧子大，每服五丸至七丸，温酒下，不拘时，日进三服。
理中丸：
治中焦不和，脾胃宿冷，心下虚痞，腹疼痛，胸胁逆冷，饮食不下，噫气吞酸，口苦失味，怠惰嗜卧，不思饮食，及肠鸣自利，米谷不化。
白术　干姜（炮）　人参（去芦）　甘草（炙。各等分）
上为末，炼蜜丸梧子大，每服三十丸至五十丸，空心沸汤下。为粗末，理中汤也，味数相同。
铁刷汤：
治积寒痰饮，呕吐不止，胸膈不快，饮食不下，并宜服之。
半夏　草豆蔻　丁香　干姜（炮）　诃子皮（各三钱）　生姜（一两）
上㕮咀，水五盏，煎至二盏半，去渣，分三服，相继不拘时。大吐不止，加附子三钱，生姜半两。
桂附丸：
治风邪冷气，入乘心络，或脏腑暴感风寒，上乘于心，令人卒然心痛，或引背膂，甚则经久不瘥。
川乌头（三两，炮，去皮、脐）　附子（三两）　干姜（二两，炮）　赤石脂（二两）　桂（二两）　蜀椒（去目，微炒）
上六味为末，蜜丸如梧子大，每服三十丸，温水下，觉至痛处即止；若不止，加至五十丸，以知为度。若早服无所觉，至午后，再服二十丸。若久心痛，每服三十丸至五十丸，尽一剂，终身不发。
姜附汤：
治五脏中寒，或卒然晕闷，手足厥冷。
干姜　附子（炮，去皮、脐）　甘草（炙。各半两）
上㕮咀，每服四钱，水盏半，姜五片，煎至七分，去渣，食前服。挟风不仁，加防风半两；兼湿肿满，加白术半两；筋脉挛急，加木瓜半两；肢节疼，加桂心半两。
加减白通汤：
治形寒饮冷，大便自利，完谷不化，腹脐冷痛，足胫寒逆。《内经》云：寒淫于内，治以辛热；湿淫于内，治以苦热，以苦发之。以附子大辛热，助阳退阴，温经散寒，故以为君。干姜、官桂，辛甘大热，亦除寒湿；白术、半夏苦辛，温胃燥脾湿，故为臣。草豆蔻、炙甘草、人参，甘辛大温，温中益气；生姜辛大温，能除湿之邪；葱白辛温，以通上焦阳气，故以为佐。又云：补下治下制以急，急则气味厚，故大作汤剂投之，不数服而止痛减，足胫渐温，调饮食数次平复。
附子（一两，去皮、脐）　干姜（一两，炮）　官桂（五钱）　白术（五钱）　草豆蔻（煨）　甘草　人参　半夏（炮。各五钱）
上㕮咀，每两，水二盏半，生姜五片，葱五茎，煎至一盏二分，去滓，空心服。
二姜丸：
治痼冷。
良姜　干姜（炮。各三两）
上二味等分，为末，酒糊丸梧子大，每服三十丸，空心下。
术附汤：
治沉寒痼冷。
黑附子（炮，一两）　白术（一两半）　甘草（炙，七钱半）
上为细末，每服三五钱，水盏半，姜五片，枣二枚，拍破，煎至一盏，去滓，食后温服。

卷下·用药备旨  ——————————————————————————————————————————————————————————————————————————————————————————

气味厚薄寒热阴阳升降之图  ***************************
气味厚薄寒热阴阳升降之图（图缺）
注云：味为阴，味厚为纯阴，味薄为阴中之阳；气为阳，气厚为纯阳，气薄为阳中之阴。又曰：味厚则泄，味薄则通；气厚则发热，气薄则发泄。又曰：辛甘发散为阳，酸苦涌泄为阴；咸味通泄为阴，淡味渗泄为阳。
升降者，天地之气交也。茯苓淡，为天之阳，阳也，阳当上行，何谓利水而泄下？经云：气之薄者，阳中之阴，所以茯苓利水而泄下，亦不离乎阳之体，故入手太阳也。麻黄苦，为地之阴，阴也，阴当下行，何谓发汗而升上？经曰：味之薄者，阴中之阳，所以麻黄发汗而升上，亦不离乎阴之体，故入手太阴也。附子，气之厚者，乃阳中之阳，故经云发热；大黄，味之厚者，乃阴中之阴，故经云泄下。竹淡，为阳中之阴，所以利小便也；茶苦，为阴中之阳，所以清头目也。清阳发腠理，清之清者也；清阳实四肢，清之浊者也；浊阴归六腑，浊之浊者也；浊阴走五脏，浊之清者也。
药性要旨  ***************************
苦药平升，微寒平亦升；甘辛药平降。甘寒泻火，苦寒泻湿热，甘苦寒泻血热。
用药升降浮沉补泻法  ***************************
肝胆：味辛补，酸泻；气温补，凉泻。
注云：肝胆之经，前后寒热不同，逆顺互换，入求责法。
心小肠：味咸补，甘泻；气热补，寒泻。
注云：三焦命门补泻同。
脾胃：味甘补，苦泻；气温热补，寒凉泻。
注云：温凉寒热，各从其宜；逆顺互换，入求责法。
肺大肠：味酸补，辛泻；气凉补，温泻。
肾膀胱：味苦补，咸泻；气寒补，热泻。
注云：五脏更相平也，一脏不平，所胜平之，此之谓也。故云：安谷则昌，绝谷则亡，水去则营散，谷消则卫亡，营散卫亡，神无所居。又仲景云：水入于经，其血乃成；谷入于胃，脉道乃行。故血不可不养，卫不可不温，血温卫和，营卫乃行，常有天命。
脏气法时补泻法  ***************************
肝苦急，急食甘以缓之，甘草。
心苦缓，急食酸以收之，五味子。
脾苦湿，急食苦以燥之，白术。
肺苦气上逆，急食苦以泄之，黄芩。
肾苦燥，急食辛以润之，黄柏、知母。
注云：开腠理，致津液，通气血也。
肝欲散，急食辛以散之，川芎。以辛补之，细辛。以酸泻之，白芍药。
心欲软，急食咸以软之，芒硝。以咸补之，泽泻。以甘泻之，黄芪、甘草、人参。
脾欲缓，急食甘以缓之，甘草。以甘补之，人参。以苦泻之，黄连。
肺欲收，急食酸以收之，白芍药。以酸补之，五味子。以辛泻之，桑白皮。
肾欲坚，急食苦以坚之，知母。以苦补之，黄柏。以咸泻之，泽泻。
注云：此五者，有酸、辛、甘、苦、咸，各有所利，或散、或收、或缓、或软、或坚，四时五脏病，随五味所宜也。
治法纲要  ***************************
《气交变论》云：五运太过不及。夫五运之政，犹权衡也，高者抑之，下者举之，化者应之，变者复之，此长、化、收、藏之运，气之常也，失常则天地四塞矣。
注云：失常之理，则天地四时之气，无所运行。故动必有静，胜必有复，乃天地阴阳之道也。以热治热法，经曰：病气热甚，而与寒药交争，则寒药难下，故反热服，顺其病势，热势既休，寒性乃发，病热除愈，则如承气汤寒药，反热服之者是也。病寒亦同法也。凡治病，必求其所在，病在上者治上，在下者治下，故中外脏腑经络皆然。病气热，则除其热；病气寒，则退其寒，六气同法。泻实补虚，除邪养正，平则守常，医之道也。
大法曰：前人方法，即当时对证之药也。后人用之，当体指下脉气，从而加减，否则不效。余非鄙乎前人而自用也，盖五行相制相兼，生化制承之体，一时之间，变乱无常，验脉处方，亦前人之法也。厥后通乎理者，当以余言为然。
用药用方辨  ***************************
如仲景治表虚，制桂枝汤方，桂枝味辛热，发散、助阳、体轻，本乎天者亲上，故桂枝为君，芍药、甘草佐之。如阳脉涩，阴脉弦，法当腹中急痛，制小建中汤方，芍药为君，桂枝、甘草佐之。一则治其表虚，一则治其里虚，是各言其主用也。后人之用古方者，触类而长之，则知其本，而不致差误矣。
去脏腑之火  ***************************
黄连泻心火，黄芩泻肺火，白芍药泻肝火，知母泻肾火，木通泻小肠火，黄芩泻大肠火，石膏泻胃火。柴胡泻三焦火，须用黄芩佐之；柴胡泻肝火，须用黄连佐之，胆经亦然。黄柏泻膀胱火，又曰龙火，膀胱乃水之府，故曰龙火也。
以上诸药，各泻各经之火，不惟只能如此，更有治病，合为君臣，处详其宜而用之，不可执而言也。
各经引用  ***************************
太阳经，羌活；在下者黄柏，小肠、膀胱也。少阳经，柴胡；在下者青皮，胆、三焦也。阳明经，升麻、白芷；在下者，石膏，胃、大肠也。太阴经，白芍药，脾、肺也。少阴经，知母，心、肾也。厥阴经，青皮；在下者，柴胡，肝、包络也。以上十二经之的药也。
五味所用  ***************************
苦以泻之，甘以缓之及发之，详其所宜用之，酸以收之，辛以散之，咸以软之，淡以渗之。
用药各定分两  ***************************
为君最多，臣次之，佐使又次之。药之于证，所主停者，则各等分也。
药性生熟用法  ***************************
黄连、黄芩、知母、黄柏，治病在头面及手梢皮肤者，须酒炒之，借酒力上升也。咽之下，脐之上者，须酒洗之；在下者，生用。凡熟升生降也。大黄须煨，恐寒伤胃气；至于乌头、附子，须炮去其毒也。用上焦药，须酒洗曝干。黄柏、知母等，寒药也，久弱之人，须合之者，酒浸曝干，恐寒伤胃气也；熟地黄酒洗，亦然；当归酒浸，助发散之用也。
药用根梢法  ***************************
凡根之在上者，中半以上，气脉上行，以生苗者为根。中半以下，气脉下行，入土者为梢。当知病在中焦用身，上焦用根，下焦用梢。经曰：根升梢降。
五脏六腑相生相克为夫妻子母  ***************************
肺为金，肝为木，肾为水，心为火，脾为土。生我者为父母，我生者为子孙；克我者为鬼贼，我克者为妻财。相生：木生火，火生土，土生金，金生水，水生木。相克：木克土，土克水，水克火，火克金，金克木。假令木生火，木乃火之父母，火乃木之子孙；木克土，木乃土之夫，土乃木之妻。余皆仿此。
七神  ***************************
心藏神，肺藏魄，肝藏魂，脾藏意与智，肾藏精与志。
制方法  ***************************
夫药有寒、热、温、凉之性，有酸、苦、辛、咸、甘、淡之味，各有所能，不可不通也。夫药之气味不必同，同气之物，其味皆咸，其气皆寒之类是也。凡同气之物，必有诸味，同味之物，必有诸气，互相气味，各有厚薄，性用不等。制方者，必须明其用矣。经曰：味为阴，味厚为纯阴，味薄为阴中之阳；气为阳，气厚为纯阳，气薄为阳中之阴。然，味厚则泄，薄则通；气厚则发热，气薄则发泄。又曰：辛甘发散为阳，酸苦涌泄为阴，咸味涌泄为阴，淡味渗泄为阳。凡此之味，各有所能。然，辛能散结润燥，苦能燥湿坚软，咸能软坚，酸能收缓，甘能缓急，淡能利窍。故经曰：肝苦急，急食甘以缓之；心苦缓，急食酸以收之；脾苦湿，急食苦以燥之；肺苦气上逆，急食苦以泄之；肾苦燥，急食辛以润之，开腠理，致津液通气也。肝欲散，急食辛以散之，以辛补之，以酸泻之；心欲软，急食咸以软之，以咸补之，以甘泻之；脾欲缓，急食甘以缓之，以甘补之，以苦泻之；肺欲收，急食酸以收之，以酸补之，以辛泻之；肾欲坚，急食苦以坚之，以苦补之，以咸泻之。凡此者，是明其气味之用也。若用其味，必明其味之可否；若用其气，必明其气之所宜。识其病之标本脏腑，寒热虚实，微甚缓急，而用其药之气味，随其证而制其方也，是故方有君臣佐使，轻重缓急，大小反正逆从之制也。主病者为君，佐君者为臣，应臣者为使，此随病之所宜，而又赞成方而用之。君一臣二，奇之制也；君二臣四，偶之制也。去咽喉之病，近者奇之；治肝肾之病，远者偶之。汗者不可以奇，下者不可以偶。补上治上制以缓，缓则气味薄；补下治下制以急，急则气味厚。薄者则少服而频服，厚者则多服而顿服。又当明五气之郁，木郁达之，谓吐令调达也；火郁发之，谓汗令其疏散也；土郁夺之，谓下无壅滞也；金郁泄之，谓解表利小便也；水郁折之，谓制其冲逆也。凡此五者，乃治病之大要也。
㕮咀药味  ***************************
古之用药治病，择净口嚼，水煮服之，谓之㕮咀。后人则用刀桶内细锉，以竹筛齐之。
药类法象  ***************************
药有气味厚薄，升降浮沉补泻主治之法，各各不同，今详录之，及拣择制度修合之法，俱列于后。
●风升生
味之薄者，阴中之阳，味薄则通，酸、苦、咸、平是也。
防风，气温味辛，疗风通用，泻肺实，散头目中滞气，除上焦风邪之仙药也，误服泻人上焦元气。《主治秘要》云：味甘纯阳，太阳经本药也，身去上风，梢去下风。又云：气味俱薄，浮而升，阳也。其用主治诸风及去湿也。去芦。
羌活，气微温，味甘苦，治肢节疼痛，手足太阳经风药也。加川芎治足太阳、少阴头痛，透关利节。《主治秘要》云：性温味辛，气味俱薄，浮而升，阳也。其用有五：手足太阳引经一也，风湿相兼二也，去肢节疼痛三也，除痈疽败血四也，风湿头痛五也。去黑皮并腐烂者，锉用。
升麻，气平，味微苦，足阳明胃、足太阴脾引经药。若补其脾胃，非此为引用不能补。若得葱白、香芷之类，亦能走手阳明、太阳，能解肌肉间热，此手、足阳明经伤风之的药也。《主治秘要》云：性温味辛，气味俱薄，浮而升，阳也。其用有四：手、足阳明引经一也，升阳于至阴之下二也，阳明经分头痛三也，去风邪在皮肤及至高之上四也。又云：甘苦，阳中之阴，脾痹非升麻不能除。刮去黑皮腐烂者用，里白者佳。
柴胡，气味平，微苦，除虚劳烦热，解散肌热，去早晨潮热，此少阳、厥阴引经药也。妇人产前产后必用之药也。善除本经头痛，非他药所能止。治心下痞，胸膈中痛。《主治秘要》云：味微苦，性平微寒，气味俱轻，阳也，升也，少阳经分药，能引胃气上升，以发散表热。又云：苦为纯阳，去寒热往来，胆痹非柴胡梢不能除。去芦用。
葛根，气平味甘，除脾胃虚热而渴，又能解酒之毒，通行足阳明之经。《主治秘要》云：味甘性寒，气味俱薄，体轻上行，浮而微降，阳中阴也。其用有四：止渴一也，解酒二也，发散表邪三也，发散小儿疮疹难出四也。益阳生津液，不可多用，恐损胃气。去皮用。
威灵仙，气温味苦甘，主诸风湿冷，宣通五脏，去腹内瘕滞，腰膝冷痛，及治伤损。《主治秘要》云：味甘，纯阳，去太阳之风。铁脚者佳，去芦用。
细辛，气温，味大辛，治少阴经头痛如神，当少用之，独活为之使。《主治秘要》云：味辛性温，气厚于味，阳也，止诸阳头痛，诸风通用之。辛热，温少阴之经，散水寒，治内寒。又云：味辛，纯阳，止头痛。去芦并叶。华山者佳。
独活，气微温，味甘苦平，足少阴肾引经药也，若与细辛同用，治少阴经头痛。一名独摇草，得风不摇，无风自动。《主治秘要》云：味辛而苦，气温，性味薄而升，治风须用，及能燥湿。经云：风能胜湿。又云：苦头眩目晕，非此不能除。去皮净用。
香白芷，气温，味大辛，治手阳明头痛，中风寒热，解利药也，以四味升麻汤中加之，通行手足阳明经。《主治秘要》云：味辛性温，气味俱轻，阳也，阳明经引经之药，治头痛在额，及疗风通用，去肺经风。又云：苦辛，阳明本药。
鼠粘子，气平味辛，主风毒肿，消利咽膈，吞一枚，可出痈疽疮头。《主治秘要》云：辛温，润肺散气。捣细用之。
桔梗，气微温，味辛苦，治肺，利咽痛，利肺中气。《主治秘要》云：味凉而苦，性微温，味厚气轻，阳中阴也，肺经之药也。利咽嗌胸膈，治气。以其色白，故属于肺，此用色之法也。乃散寒呕，若咽中痛，非此不能除。又云：辛苦，阳中之阳，谓之舟楫，诸药中有此一味，不能下沉，治鼻塞。去芦，米泔浸一宿用。
藁本，气温，味大辛，此太阳经风药，治寒气郁结于本经，治头痛、脑痛、齿痛。《主治秘要》云：味苦，性微温，气厚味薄而升，阳也，太阳头痛必用之药。又云：辛苦纯阳，足太阳本经药也，顶巅痛，非此不能除。
川芎，气味辛温，补血，治血虚头痛之圣药也。妊妇胎动，加当归，二味各二钱，水二盏，煎至一盏，服之神效。《主治秘要》云：性温，味辛苦，气厚味薄，浮而升，阳也。其用有四：少阳引经一也，诸头痛二也，助清阳之气三也，去湿气在头四也。又云：味辛纯阳，少阳经本药。捣细用。
蔓荆子，气清，味辛温，治太阳头痛、头沉、昏闷，除目暗，散风邪之药也。胃虚人不可服，恐生痰疾。《主治秘要》云：苦甘，阳中之阴，凉诸经之血热，止头痛，主目睛内痛。洗净用。
秦艽，气微寒，味苦，主寒热邪气，风湿痹，下水，利小便，疗骨蒸，治口噤，及肠风泻血。《主治秘要》云：性平味咸，养血荣筋，中风手足不遂者用之。又云：阴中微阳，去手足阳明经下牙痛、口疮毒，及除本经风湿。去芦净用。
天麻，气平味苦，治头风，主诸风湿痹，四肢拘急，小儿惊痫，除风气，利腰膝，强筋力。《主治秘要》云：其苗谓之定风草。
麻黄，气温味苦，发太阳、太阴经汗。《主治秘要》云：性温，味甘辛，气味俱薄，体轻清而浮升，阳也。其用有四：去寒邪一也。肺经本药二也。发散风寒三也。去皮肤之寒湿及风四也。又云：味苦，纯阳，去营中寒。去根，不锉细，微捣碎，煮二三沸，去上沫，不然，令人烦心。
荆芥，气温，味辛苦，辟邪毒，利血脉，宣通五脏不足气。《主治秘要》云：能发汗，通关节，除劳渴，冷捣和醋封毒肿，去枝茎以手搓碎用。
薄荷，气温，味辛苦，能发汗，通关节，解劳乏，与薤相宜，新病瘥人不可多食，令人虚，汗出不止。《主治秘要》云：性凉味辛，气味俱薄，浮而升，阳也。去高巅及皮肤风热。去枝、茎，手搓碎用。
前胡，气微寒，味苦，主痰满胸胁中痞，心腹结气，治伤寒寒热，推陈致新，明目益精。锉用。
●热浮长
气之厚者，阳中之阳，气厚则发热，辛甘温热是也。
黑附子，气热，味大辛，其性走而不守，亦能除肾中寒甚，以白术为佐，谓之术附汤，除寒湿之圣药也。治湿药中宜少加之，通行诸经，引用药也。及治经闭。《主治秘要》云：辛，纯阳，治脾中大寒。又云：性大热，味辛甘，气厚味薄，轻重得宜，可升可降，阳也。其用有三：去脏腑沉寒一也。补助阳气不足二也。温暖脾胃三也。然不可多用。慢火炮制用。
干姜，气热，味大辛，治沉寒痼冷，肾中无阳，脉气欲绝，黑附子为引，用水同煎二物，姜附汤是也。亦治中焦有寒。《主治秘要》云：性热味辛，气味俱厚，半沉半浮，可升可降，阳中阴也。其用有四：通心气助阳一也。去脏腑沉寒二也。发散诸经之寒气三也。治感寒腹疼四也。又云：辛温纯阳，《内经》云：寒淫所胜，以辛散之，此之谓也。水洗，慢火炙制，锉用。
干生姜，气味温辛，主伤寒头痛，鼻塞上气，止呕吐，治咳嗽，生与干同治。与半夏等分，治心下急痛。锉用。
川乌头，气热，味大辛，疗风痹半身不遂，引经药也。《主治秘要》云：性热味辛甘，气厚味薄，浮而升，阳也。其用有六：除寒疾一也。去心下坚痞二也。温养脏腑三也。治诸风四也。破积聚滞气五也。治感寒腹痛六也。先以慢火炮制去皮，碎用。
良姜，气热味辛，主胃中逆冷，霍乱腹痛，翻胃吐食，转筋泻利，下气消食。《主治秘要》云：纯阳，健脾胃。碎用。
肉桂，气热，味大辛，补下焦火热不足，治沉寒痼冷之病，及表虚自汗，春夏二时为禁药也。《主治秘要》云：若纯阳，渗泄止渴。又云：甘辛，阳，大热，去营卫中之风寒。去皮，捣细用。
桂枝，气热，味辛甘，仲景治伤寒证，发汗用桂枝者，乃桂条，非身干也，取其轻薄而能发散。今又有一种柳桂，乃桂枝嫩小枝条也，尤宜入治上焦药用也。《主治秘要》云：性温，味辛甘，气味俱薄，体轻而上行，浮而升，阳也。其用有四：治伤风头痛一也。开腠理二也。解表三也。去皮肤风湿四也。
草豆蔻，气热，味大辛，治风寒客邪在于胃口之上，善去脾胃寒，治客寒令人心胃痛。《主治秘要》云：纯阳，益脾胃去寒。面裹煨熟，去面皮，捣细用。
丁香，气味辛温，温脾胃，止霍乱，消痃癖、气胀，及胃肠内冷痛，壮阳，暖腰膝，杀酒毒。《主治秘要》云：纯阳，去胃寒。
厚朴，气温味辛，能除腹胀，若元气虚弱，虽腹胀，宜斟酌用之，寒腹胀是也。大热药中，兼用结者散之，乃神药也。误服，脱人元气，切禁之。紫色者佳。《主治秘要》云：性温，味苦辛，气厚味厚，体重浊而微降，阴中阳也。其用有三：平胃气一也。去腹胀二也。孕妇忌之三也。又云：阳中之阴，去腹胀，厚肠胃。去粗皮，姜汁制用。
益智仁，气热，味大辛，治脾胃中寒邪，和中益气，治人多唾，当于补中药内兼用之，不可多服。去皮捣用。
木香，气味辛苦，除肺中滞气，若疗中下焦气结滞，须用槟榔为使。《主治秘要》云：性热味辛苦，气味俱厚，沉而降，阴也。其用，调气而已。又曰：辛，纯阳，以和胃气。广州者佳。
白豆蔻，气热，味大辛，荡散肺中滞气，主积冷气，宽膈，止吐逆，久反胃，消谷，下气，进饮食。《主治秘要》云：性大温，味辛，气味俱薄，轻清而升，阳也。其用有五：肺金本药一也。散胸中滞气二也。治感寒腹痛三也。温暖脾胃四也。赤眼暴发，白睛红者五也。又云：辛，纯阳，去太阳经目内大眦红筋。去皮捣用。
川椒，气温味辛，主邪气，温中，除寒痹，坚齿发，明目，利五脏。凡用须炒去汗，又去含口者。《主治秘要》云：辛，阳，明目之剂。手搓细用。
吴茱萸，气热味辛，治寒在咽喉，隘塞胸中。经云：咽膈不通，食不可下，食则呕，令人口开目瞪，寒邪所结，气不得上下，此病不已，令人寒中腹满，膨胀下利，寒气诸药，不可代也。《主治秘要》云：性热味辛，气味俱厚，半沉半浮，阴中之阳也，气浮而味降。其用有四：去胸中寒一也。止心痛二也。治感寒腹痛三也。消宿酒，为白豆蔻之佐四也。又云：辛，阳中之阴，温中下气。洗去苦味，晒干用。
茴香，气平味辛，破一切臭气，调中、止呕、下食。须炒黄色，捣细用。
玄胡索，气温味辛，破血治气，妇人月事不调，小腹痛甚，温暖腰膝，破散癥瘕，捣细用。
缩砂仁，气温味辛，治脾胃气结滞不散，主虚劳冷泻，心腹痛，下气消食，捣细用。
红蓝花，气温味辛，主产后口噤血晕，腹内恶血不尽，绞痛，破留血神验。酒浸，佐当归生新血。
神曲，气暖味甘，消食，治脾胃食不化，须用于脾胃药中少加之。《主治秘要》云：辛，阳，益胃气。炒黄色用。
●湿化成中央
戊土其本气平，其兼气温凉寒热，在人以胃应之；己土其本味淡，其兼味辛甘咸苦，在人以脾应之。
黄芪，气温，味甘平，治虚劳自汗，补肺气，实皮毛，泻肺中火，脉弦、自汗。善治脾胃虚弱，疮疡血脉不行，内托阴证，疮疡必用之药也。《主治秘要》云：气温味甘，气薄味厚，可升可降，阴中阳也。其用有五：补诸虚不足一也。益元气二也。去肌热三也。疮疡排脓止痛四也。壮脾胃五也。又云：甘，纯阳，益胃气，去诸经之痛。去芦并皱，锉用。
人参，气温味甘，治脾肺阳气不足，及肺气喘促，短气少气，补中缓中，泻肺脾胃中火邪，善治短气，非升麻为引用，不能补上升之气，升麻一分，人参三分，可为相得也。若补下焦元气，泻肾中之火邪，茯苓为之使。甘草梢子生用为君，善去茎中痛。或加苦楝，酒煮玄胡索为主，尤妙。《主治秘要》云：性温味甘，气味俱薄，浮而升，阳也。其用有三：补元气一也。止渴二也。生津液三也。肺实忌之。又云：甘苦，阳中之阳也，补胃嗽喘勿用，短气用之。去芦。
甘草，气味甘，生大凉，火炙之则温，能补三焦元气，调和诸药相协，共为力而不争，性缓，善解诸急，故有国老之称。《主治秘要》云：性寒味甘，气薄味厚，可升可降，阴中阳也。其用有五：和中一也。补阳气二也。调诸药三也。能解其太过四也。去寒邪五也。腹胀则忌之。又云：甘苦，阳中阴也，纯阳，养血，补胃，梢子；去肾茎之痛，胸中积热，非梢子不能除，去皮，碎用。
当归，气温味甘，能和血补血，尾破血，身和血。《主治秘要》云：性温味辛，气厚味薄，可升可降，阳也。其用有三：心经药一也。和血二也。治诸病夜甚三也。又云：甘辛，阳中微阴，身和血，梢破血，治上治外，酒浸洗糖黄色，嚼之，大辛，可能溃坚，与菖蒲、海藻相反。又云：用温水洗去土，酒制过，或焙或晒干，血病须去芦头用。
熟地黄，气寒味苦，酒晒熏如乌金，假酒力则微温，补血虚不足，虚损血衰之人须用，善黑须发，忌萝卜。《主治秘要》云：性温味苦甘，气薄味厚，沉而降，阴也。其用有五：益肾水真阴一也。和产后气血二也。去脐腹急痛三也。养阴退阳四也。壮水之源五也。又云：苦，阴中之阳，治外治上。酒浸，锉细用。
半夏，气微寒，味辛平，治寒痰，及形寒饮冷伤肺而咳，大和胃气，除胃寒，进饮食，治太阴痰厥头痛，非此不能除。《主治秘要》云：性温，味辛苦，气味俱薄，沉而降，阴中阳也。其用有四：燥脾胃湿一也。化痰二也。益脾胃之气三也。消肿散结四也。渴则忌之。又云：平，阴中之阳，除胸中痰涎。汤洗七次，干用。
白术，气温味甘，能除湿益燥，和中益气，利腰脐间血，除胃中热。《主治秘要》云：性温味微苦，气味俱薄，浮而升阳也。其用有九：温中一也。去脾胃中湿二也。除脾胃热三也。强脾胃，进饮食四也。和脾胃，生津液五也。主肌热六也。治四肢困倦，目不欲开，怠惰嗜卧，不思饮食七也。止渴八也。安胎九也。
苍术，气温味甘，主治与白术同。若除上湿，发汗，功最大。若补中焦，除湿，力少。《主治秘要》云：其用与白术同，但比之白术，气重而体沉。治胫足湿肿，加白术。泔浸，刮去皮用。
橘皮，气温味苦，能益气。加青皮减半，去滞气，推陈致新。若补脾胃，不去白；若理胸中滞气，去白。《主治秘要》云：性寒味辛，气薄味厚，浮而升，阳也。其用有三：去胸中寒邪一也。破滞气二也。益脾胃三也。少用同白术则益脾胃；其多及独用则损人。又云：苦辛，益气利肺，有甘草则补肺，无则泻肺。
青皮，气温味辛，主气滞，消食破积。《主治秘要》云：性寒味苦，气味俱厚，沉而降，阴也。其用有五：足厥阴、少阳之分，有病则用之一也。破坚癖二也。散滞气三也。去下焦诸湿四也。治左胁有积气五也。
藿香，气微温，味甘辛，疗风水，去恶气，治脾胃吐逆，霍乱心病。《主治秘要》云：性温味苦，气厚味薄，浮而升，阳也。其用，助胃气。又云：甘苦，纯阳，补胃气，进饮食。去枝茎用叶，以手搓用。
槟榔，气温味辛，治后重如神，性如铁石之沉重，能坠诸药至于下。《主治秘要》云：性温，气味苦，气薄味厚，沉而降，阴中阳也。其用，破滞气下行。又云：辛，纯阳，破滞气，泄胸中至高之气。
广荗，气温，味苦辛，主心膈痛，饮食不消，破痃癖气最良。火炮开用。
京三棱，气平味苦，主心膈痛，饮食不消，破气，治老癖癥瘕结块，妇人血脉不调，心腹刺痛。《主治秘要》云：味苦，阴中之阳，破积气，损真气，虚人不用。火炮制使。
阿胶，气微温，味甘平，主心腹疼痛，血崩，补虚安胎，坚筋骨，和血脉，益气止痢。《主治秘要》云：性平味淡，气味俱薄，浮而升，阳也，能补肺气不足。慢火炮脆，搓细用。
诃子，气温味苦，主腹胀满，不下饮食，消痰下气，通利津液，破胸膈结气，治久痢赤白，肠风。去核，捣细用。
桃仁，气温，味甘苦，治大便血结、血秘、血燥，通润大便，七宣丸中用之，专疗血结，破血。汤浸，去皮尖，研如泥用。
杏仁，气温，味甘苦，除肺中燥，治风燥在于胸膈。《主治秘要》云：性温味苦而甘，气薄味厚，浊而沉降，阴也。其用有三：润肺气一也。消宿食二也。升滞气三也。麸炒，去皮尖用。
大麦蘖，气温味咸，补脾胃虚，宽肠胃。捣细，炒黄色，取面用之。
紫草，气温味苦，主心腹邪气，五疳，利九窍，补中益气，通水道，疗腹肿胀满。去土用茸，锉细用。
苏木，气平，味甘咸，主破血，产后血胀闷欲死者。排脓止痛，消痈肿瘀血，妇人月经不调，及血晕口噤。《主治秘要》云：性凉，味微辛，发散表里风气。又云：甘咸，阳中之阴，破死血。锉细用。
●燥降收
气之薄者，阳中之阴，气薄则发泄，辛、甘、淡、平、寒、凉是也。
茯苓，气平味甘，止消渴，利小便，除湿益燥，利腰脐间血，和中益气为主。治小便不通，溺黄或赤而不利，如小便利，或数服之，则损人目；如汗多人服之，损元气，夭人寿。医言赤泻白补，上古无此说。《主治秘要》云：性温味淡，气味俱薄，浮而升，阳也。其用有五：止泻一也。利小便二也。开腠理三也。除虚热四也。生津液五也。刮皮，捣细用。
泽泻，气平味甘，除湿之圣药也。治小便淋沥，去阴间汗，无此疾服之，令人目盲。《主治秘要》云：味咸性寒，气味俱厚，沉而降，阴也。其用有四：入肾经一也。去旧水，养新水二也。利小便三也。消肿疮四也。又云：咸，阴中微阳，渗泄止渴。捣细用。
猪苓，气平味甘，大燥除湿，比诸淡渗药，大燥亡津液，无湿证勿服。《主治秘要》云：性平味淡，气味俱薄，升而微降，阳也。其用与茯苓同。又云：甘苦，纯阳，去心中懊憹。去黑皮，里白者佳。
滑石，气寒味甘，治前阴窍涩不利，性沉重，能泄气，上令下行，故曰滑则利窍，不比与淡渗诸药同。白者佳，捣细用；色红者服之令人淋。
瞿麦，气寒，味苦辛，主关格诸癃结，小便不通，治痈肿排脓，明目去翳，破胎堕胎，下闭血，逐膀胱邪热。《主治秘要》云：阳中之阴，利小便为君。去枝用穗。
车前子，气寒味甘，阴癃气闭，利水道，通小便，除湿痹，肝中风热冲目赤痛，捣细用。
木通，气平味甘，主小便不通，导小肠中热，刮去粗皮用。
灯草、通草，气平味甘，通阴窍涩不利，利小便，除水肿、癃闭、五淋。《主治秘要》云：辛甘，阳也，泻肺，利小便。锉细用。
五味子，气温味酸，大益五脏气。孙真人曰：五月常服五味子，以补五脏之气。遇夏月季夏之间，令人困乏无力，无气以动，与黄芪、人参、麦门冬，少加黄柏，锉煎汤服之，使人精神、元气两足，筋力涌出。生用。
白芍药，气微寒，味酸，补中焦之药，炙甘草为辅，治腹中痛；如夏月腹痛，少加黄芩；若恶寒腹痛，加肉桂一分，白芍药二分，炙甘草一分半，此仲景神品药也。如冬月大寒腹痛，加桂一钱半，水二盏，煎至一盏服。《主治秘要》云：性寒味酸，气厚味薄，升而微降，阳中阴也。其用有六：安脾经一也。治腹痛二也。收胃气三也。止泻利四也。和血脉五也。固腠理六也。又云：酸苦，阴中之阳，白补赤散，泻肝补脾胃，酒浸引经，止中部腹痛。去皮用。
桑白皮，气寒，味苦酸，主伤中五痨羸瘦，补虚益气，泻肺气，止吐血、热渴，消水肿，利水道。去皮用。
天门冬，气寒，味微苦，保肺气，治血热侵肺，上喘气促，加人参、黄芪，用之为主，神效。《主治秘要》云：甘苦，阳中之阴。汤浸，晒干，去心用。
麦门冬，气寒，味微苦甘，治肺中伏火，脉气欲绝。加五味子、人参二味，为生脉散，补肺中元气不足，须用之。《主治秘要》云：甘，阳中微阴，引经酒浸，治经枯、乳汁不下。汤洗，去心用。
犀角，气寒，味苦酸，主伤寒、瘟疫头痛，安心神，止烦渴霍乱，明目镇惊，治中风失音，小儿麸豆，风热惊痫。镑末用。
乌梅，气寒味酸，主下气，除热烦满，安心调中，治痢止渴。以盐豉为白梅，亦入除痰药。去核用。
牡丹皮，气寒味苦，治肠胃积血，及衄血、吐血必用之药，是犀角地黄汤中一味也。《主治秘要》云：辛苦，阴中之阳，凉骨热。锉用。
地骨皮，气寒味苦，解骨蒸肌热，主消渴、风湿痹，坚筋骨。《主治秘要》云：阴，凉血。去骨用皮，碎用。
枳壳，气寒味苦，治胸中痞塞，泄肺气。《主治秘要》云：性寒味苦，气厚味薄，浮而升，微降，阴中阳也。其用有四：破心下坚痞一也。利胸中气二也。化痰三也。消食四也。然不可多用。又云：苦酸，阴中微阳，破气。麸炒，去瓤用。
琥珀，气平味甘，定五脏，定魂魄，消瘀血，通五淋。《主治秘要》云：甘，阳，利小便，清肺。
连翘，气平味苦，主寒热瘰疬，诸恶疮肿，除心中客热，去胃虫，通五淋。《主治秘要》云：性凉味苦，气味俱薄，轻清而浮升，阳也。其用有三：泻心经客热一也。去上焦诸热二也。疮疡须用三也。手搓用之。
枳实，气寒味苦，除寒热，去结实，消痰癖，治心下痞，逆气，胁下痛。《主治秘要》云：气味升降，与枳壳同，其用有四：主心下痞一也。化心胸痰二也。消宿食，散败血三也。破坚积四也。又云：纯阳，去胃中湿。去瓤，麸炒用。
●寒沉藏
味之厚者，阴中之阴，味厚则泄，酸、苦、咸、寒是也。
大黄，味苦气寒，其性走而不守，泻诸实热不通，下大便，荡涤肠胃中热，专治不大便。《主治秘要》云：性寒味苦，气味俱厚，沉而降，阴也。其用有四：去实热一也。除下焦湿二也。推陈致新三也。消宿食四也。用之须酒浸煨熟，寒因热用也。又云：苦，纯阴，热淫所胜，以苦泻之。酒浸入太阳，酒洗入阳明，余经不用。去皮锉用。
黄柏，气寒味苦，治肾水膀胱不足，诸痿厥，腰脚无力，于黄芪汤中少加用之，使两足膝中气力涌出，痿软即时去矣。蜜炒此一味，为细末，治口疮如神，瘫痪必用之药也。《主治秘要》云：性寒味苦，气味俱厚，沉而降，阴也。其用有六：泻膀胱龙火一也。利小便热结二也。除下焦湿肿三也。治痢先见血四也。去脐下痛五也。补肾气不足，壮骨髓六也。二制则治上焦，单制则治中焦，不制则治下焦也。又云：苦厚微辛，阴中之阳，泻膀胱，利下窍。去皮用。
黄芩，气寒，味微苦，治肺中湿热，疗上热目中肿赤，瘀血壅盛，必用之药，泄肺中火邪，上逆于膈上，补膀胱之寒水不足，乃滋其化源也。《主治秘要》云：性凉，味苦甘，气厚味薄，浮而降，阳中阴也。其用有九：泻肺经热一也。夏月须用二也。去诸热三也。上焦及皮肤风热风湿四也。妇人产后，养阴退阳五也。利胸中气六也。消膈上痰七也。除上焦及脾诸湿八也。安胎九也。单制、二制、不制，分上中下也。又云：苦，阴中微阳，酒炒上行，主上部积血，非此不能除。肺苦气上逆，急食苦以泄之，正谓此也。去皮锉用。
黄连，气寒味苦，泻心火，除脾胃中湿热，治烦躁恶心，郁热在中焦，兀兀欲吐，心下痞满，必用药也。仲景治九种心下痞，五等泻心汤皆用之。《主治秘要》云：性寒味苦，气味俱厚，可升可降，阴中阳也。其用有五：泻心热一也。去上焦火二也。诸疮必用三也。去风湿四也。赤眼暴发五也。去须用。
石膏，气寒，味辛甘，治足阳明经中热，发热，恶热，躁热，日晡潮热，自汗，小便浊赤，大渴引饮，身体肌肉壮热，苦头痛之药，白虎汤是也。善治本经头痛，若无此有余之证，医者不识而误用之，则不可胜救也。《主治秘要》云：性寒味淡，气味俱薄，体重而沉降，阴也，乃阳明经大寒药，能伤胃气，令人不食，非腹有极热者，不宜轻用。又云：辛甘，阴中阳也，止阳明头痛，胃弱者不可服，治下牙痛，用香芷为引。捣细用。
草龙胆，气寒，味大苦，治两目赤肿睛胀，瘀肉高起，痛不可忍，以柴胡为主，龙胆为使，治眼中疾必用药也。《主治秘要》云：性寒味苦辛，气味俱厚，沉而降，阴也。其用有四：除下部风湿一也。除湿热二也。脐下以至足肿痛三也。寒湿脚气四也。其用与防己同。又云：苦，纯阳，酒浸上行。去芦用。
生地黄，气寒味苦，凉血补血，补肾水真阴不足，此药大寒，宜斟酌用之，恐损人胃气。《主治秘要》云：性寒味苦，气薄味厚，沉而降，阴也。其用有三：凉血一也。除皮肤燥二也。去诸湿热三也。又云：阴中微阳，酒浸上行。
知母，气寒，味大辛，治足阳明火热，大补益肾水、膀胱之寒。《主治秘要》云：性寒味苦，气味俱厚，沉而降，阴也。其用有三：泻肾经火一也。作利小便之佐使二也。治痢疾脐下痛三也。又云：苦，阴中微阳，肾经本药，欲上头引经，皆酒炒。刮去毛，里白者佳。
汉防己，气寒，味大苦，疗胸中以下至足湿热肿盛，脚气，补膀胱，去留热，通行十二经。《主治秘要》云：辛苦，阴也，泄湿气。去皮净用。
茵陈蒿，气寒，味苦平，治烦热，主风湿风热，邪气热结，黄疸，通身发黄，小便不利。《主治秘要》云：苦甘，阴中微阳，治伤寒发黄。去枝茎，用叶，手搓。
朴硝，气寒，味苦辛，除寒热邪气，六腑积聚，结固血癖，胃中饮食热结，去血闭，停痰痞满，消毒。《主治秘要》云：芒硝性寒味咸，气薄味厚，沉而降，阴也。其用有三：治热淫于内一也。去肠内宿垢二也。破坚积热块三也。妇人有孕忌之。又云：咸寒，纯阴，热淫于内，治以咸寒，正谓此也。
瓜蒌根，气寒味苦，主消渴，身热烦满大热，补虚安中，通月水，消肿毒、瘀血及热疖毒。《主治秘要》云：性寒味苦，阴也，能消烦渴。又云：苦，纯阴，心中枯渴，非此药不能除。
牡蛎，气寒，味咸平，主伤寒、寒热、温疟，女子赤白带，止汗，止心痛，气结大小肠，治心胁痞。《主治秘要》云：咸，软痞积。烧白，捣用。
玄参，气寒味苦，治心中懊憹，烦而不能眠，心神颠倒欲绝，血滞，小便不利。
苦参，气寒味苦，足少阴肾经之君药也，治本经须用。《主治秘要》云：苦，阴，气沉逐湿。
川楝子，气寒，味苦平，主伤寒大热烦躁，杀三虫疥疡，通利大小便之疾。《主治秘要》云：入心，止下部腹痛。
香豉，气寒味苦，主伤寒头痛、烦躁、满闷，生用之。《主治秘要》云：苦，阴，去心中懊憹。
地榆，气微寒，味甘酸，主妇人乳产，七伤带下，经血不止，血崩之病，除恶血，止痛疼，疗肠风泄血，小儿疳痢。性沉寒，入下焦，治热血痢。《主治秘要》云：性微寒，味微苦，气味俱薄，其体沉而降，阴中阳也，专治下焦血。又云：甘苦，阳中微阴，治下部血。去芦用。
栀子，性寒味苦，气薄味厚，轻清上行，气浮而味降，阳中阴也。其用有四：去心经客热一也。除烦躁二也。去上焦虚热三也。治风热四也。又云：苦，纯阳，止渴。
续添：
巴豆，性热味苦，气薄味厚，体重而沉降，阴也。其用有三：导气消积一也。去脏腑停寒二也。消化寒凉及生冷硬物所伤三也。又云：辛，阳，去胃中寒积。
白僵蚕，性微温，味微辛，气味俱薄，体轻而浮升，阳也，去皮肤间诸风。
生姜，性温，味辛甘，气味俱厚，清浮而生升，阳也。其用有四：制厚朴、半夏毒一也。发散风邪二也。温中去湿三也。作益胃脾药之佐四也。
杜仲，性温，味辛甘，气味俱薄，沉而降，阴也。其用壮筋骨，及足弱无力行。
以上诸药，此大略言之，以为制方之阶也，其用有未尽者。
法象余品  ***************************
蜀葵花，冷，阴中之阳，赤治赤带，白治白带。
梧桐泪，咸，瘰疬非此不能除。
郁金，辛苦，纯阳，凉心。
款冬花，辛苦，纯阳，温肺止嗽。
香附子，甘，阳中之阴，快气。
大戟，苦甘，阴中微阳，泻肺，损真气。
白及，苦甘，阳中之阴，止肺血，涩，白蔹同。
甘遂，苦，纯阳，水结胸中，非此不能除。
蜀漆，辛，纯阳，破血。
射干，苦，阳中之阴，去胃中痈疮。
天南星，苦辛，去上焦痰及头眩晕。
御米壳，酸涩，固收正气。
胡芦巴，阴，治元气虚寒，及肾经虚冷。
马兜铃，苦，阴中之阳，主肺湿热，清肺气，补肺。
白附子，阳，温，主血痹，行药势。
槐花，苦，阴，气薄，凉大肠热。
槐实，苦酸，同上。
茯神，阳，疗风眩、风虚。
沉香，阳，补肾。
檀香，阳，主心腹痛，霍乱，中恶，引胃气上升，进食。
乳香，阳，补肾。
竹叶，苦，阴中微阳，凉心经。
山茱萸，酸，阳中之阴，温肝。
郁李仁，苦辛，阴中之阳，破血润燥。
金铃子，酸苦，阴中之阳，心暴痛，非此不能除。即川楝子。
草豆蔻，辛，阳，益脾胃，去寒。
红花，苦，阴中之阳，入心养血。
朱砂，心热非此不能除。
赤石脂，甘酸，阴中之阳，固脱。
甘菊，苦，养目血。
茜根，阴中微阳，去诸死血。
王不留行，甘苦，阳中之阴，下乳引导用之。
艾叶，苦，阴中之阳，温胃。
硇砂，咸，破坚癖，独不用。
五行制方生克法  ***************************
（附汤例）
夫木、火、土、金、水，此制方相生相克之法也，老于医者能之。
风
制法：肝、木、酸，春生之道也，失常则病矣。风淫于内，治以辛凉，佐以苦辛，以甘缓之，以辛散之。
暑
制法：心、火、苦，夏长之道也，失常则病矣。热淫于内，治以咸寒，佐以甘苦，以酸收之，以苦发之。
湿
制法：脾、土、甘，中央化成之道也，失常则病矣。湿淫于内，治以苦热，佐以咸淡，以苦燥之，以淡泄之。
燥
制法：肺、金、辛，秋收之道也，失常则病矣。燥淫于内，治以苦温，佐以甘辛，以辛润之，以苦下之。
寒
制法：肾、水、咸，冬藏之道也，失常则病矣。寒淫于内，治以甘热，佐以苦辛，以辛散之，以苦坚之。
注云：酸、苦、甘、辛、咸，即肝木、心火、脾土、肺金、肾水之本也。四时之变，五行化生，各顺其道，违则病生。圣人设法以制其变，谓如风淫于内，即是肝木失常也，火随而炽，治以辛凉，是为辛金克其木，凉水沃其火，其治法例皆如此。下之二方，非为治病而设，此乃教人比证立方之道，容易通晓也。
当归拈痛汤：
治湿热为病，肢节烦痛，肩背沉重，胸膈不利，遍身疼，下注于胫，肿痛不可忍。经云：湿淫于内，治以苦温，羌活苦辛，透关利节而胜湿；防风甘辛，温散经络中留湿，故以为君。水性润下，升麻、葛根苦辛平，味之薄者，阴中之阳，引而上行，以苦发之也。白术苦甘温，和中除湿；苍术体轻浮，气力雄壮，能去皮肤腠理之湿，故以为臣。血壅而不流则痛，当归身辛，温以散之，使气血各有所归。人参、甘草甘温，补脾养正气，使苦药不能伤胃。仲景云：湿热相合，肢节烦痛，苦参、黄芩、知母、茵陈者，乃苦以泄之也。凡酒制药，以为因用。治湿不利小便，非其治也，猪苓甘温平，泽泻咸平，淡以渗之，又能导其留饮，故以为佐。气味相合，上下分消，其湿气得以宣通矣。
羌活（半两）　防风（三钱，二味为君）　升麻（一钱）　葛根（二钱）　白术（一钱）　苍术（三钱）　当归身（三钱）　人参（二钱）　甘草（五钱）　苦参（酒浸，二钱）　黄芩（一钱，炒）　知母（三钱，酒洗）　茵陈（五钱，酒炒）　猪苓（三钱）　泽泻（三钱）
上锉如麻豆大，每服一两，水二盏半，先以水拌湿，候少时，煎至一盏，去滓温服，待少时，美膳压之。
天麻半夏汤：
治风痰内作，胸膈不利，头眩目黑，兀兀欲吐，上热下寒，不得安卧，遂处此方云眼黑头眩，虚风内作，非天麻不能治，故以为君。偏头痛乃少阳也，非柴胡不能治；黄芩苦寒酒制炒，佐柴胡治上热，又为引用，故以为臣。橘皮苦辛温，炙甘草甘温，补中益气为佐。生姜、半夏辛温，以治风痰；白茯苓甘平，利小便，导湿热，引而下行，故以为使。不数服而见愈。
天麻（一钱，君）　柴胡（七分）　黄芩（五分，酒制）　橘皮（七分，去白）　半夏（一钱）　白茯苓（五分）　甘草（五分）
上锉碎如麻豆大，都作一服，水二盏，生姜三片，煎至一盏，去滓温服。