
序一  ***************************
自古学者，挟其所长，自命一家者，往往欲持己见，以印定后人眼目，而不知立言之弊，或流而为偏也，如吴又可温疫论是已，唯善读者，淘而汰之，替否而献可，则未始无益矣，刘松峰著类编，于其叙次纷错，字句谬戾者，细加是正，而至其说当否，则置而不论，舒驰远撰摘录，虽于达原饮等，稍加辨驳，然大抵语焉未详，则俱未为善读吴氏书者也，余常慨于斯，将就吴氏书中辨析其能羽翼仲景者，与其悖于仲景之旨以误后人者，述为一书，事务倥偬，有志不果，顷者南丰秋吉文卿著温疫论私评，刊印问世，请余弁言，披而阅之，于吴氏之所偏，必逐一一辨订之，于吴氏之所长必详加表章其说，往往与愚见相符，而其精确，非刘舒二氏之所及，真为善读者，则余亦搁笔勿复烦辨已，抑尝考之，当明清鼎革之际，热疫暴行，遽犯少阳陷阳明，吴氏特目击此等证，遂立温疫无表证，邪著膜原及阴证，世间罕有之说，且不察仲景就证而命名之义，又不知仲景所谓伤寒，是外邪之凡名，名而温疫实包在其中，肆然别树旗帜，开后人歧误之端，此余之所云立言之弊，流而为偏者矣，然除达原三消二方外，临病处方，深得仲景不传之秘，则卓然足以羽翼仲景，文卿所谓彼此对照，反覆玩味，当如合符契者，盖亦谓此也，文卿之书出，而后学知所取舍，则不啻吴氏书之应用无愆，而仲景之旨，亦有因以灿然者，则其益于人，固不浅鲜云。
嘉永二年己酉春三月江户丹波元坚茝庭撰于存诚药室

序二  ***************************
良医之治疾，犹名将之平贼，胸有成算固也，然其所以立功者，在我气盛，先挫贼胆，山阳咏毛利氏曰，当时眼已无二氏，终使十州供旗牙，吾云庵之临病客也，未诊脉候，眼已无二竖，以我元气助彼元气，病魔安得不降伏乎哉，云庵余通家也，累世业医，天性豪爽，英气压人，弱冠始出乡入京师，乃能起众医束手之病儿于其师家，尔后駸駸致今日名望之盛矣，顷者，诸门人将刻其所著温疫论私评，使馀一言，余不解医，然不读焉，而知其一一明快中窾，魏武注孙子他人所不能及者，以实事证之也，云庵之评，其必有如此者矣，是为序。
嘉永纪元岁在戊申秋八月小竹散人筱崎弼撰并书

原序  ***************************
夫温疫之为病，非风非寒，非暑非湿，乃天地间别有一种异气所感，其传有九，此治疫紧要关节，奈何自古迄今，从未有发明者，仲景虽有伤寒论，然其法始自太阳，或传阳明，或传少阳，或三阳竟自传胃，盖为外感风寒而设，故其传法与温疫，自是迥别，嗣后论之者纷纷，不止数十家，皆以伤寒为辞，其于温疫证，则甚略之，是以业医者，所记所诵，连篇累牍，俱系伤寒，及其临证，悉见温疫，求其真伤寒，百无一二，不知屠龙之艺虽成，而无所施，（庄子列御寇篇，朱泙漫，学屠龙于支离益，三年技成，而无所用其功，言苦学无益也，）未免指鹿为马矣，（史记秦纪，赵高持鹿献于二世，曰马也，云云，）余初按诸家咸谓春夏秋皆是温病，而伤寒必在冬时，然历年较之，温疫四时皆有，及究伤寒者，每至严寒，虽有头疼身痛，恶寒无汗发热，总似太阳证，至六七日失治，未尝传经，每用发散之剂，一汗而解，间有不药亦自解者，并未尝因失汗，以致发黄谵语狂乱胎刺等证，此皆感冒肤浅之病，非真伤寒也，伤寒感冒，均系风寒，不无轻重之殊，究竟感冒居多，伤寒希有，况温疫与伤寒，感受有霄壤之隔，今鹿马攸分，益见伤寒世所绝少，仲景以伤寒为急病，仓卒失治，多致伤生，因立论，以济天下后世，用心可谓仁矣，然伤寒与温疫，均急病也，以病之少者，尚谆谆告世，至于温疫多于伤寒百倍，安忍反置勿论，或谓（王安道溯洄集，张仲景伤寒立法考之说，）温疫之证，仲景原别有方论，历年既久，兵火湮没，即伤寒论，或系散亡之馀，王叔和立方造论，谬称全书，由此观之，温疫之论，未必不由散亡也明矣，崇祯辛巳，疫气流行，山东，（济南府也）浙省，（杭州府也）南北两直，（南北两直隶也，盖明制分于天下，置十三省，以隶属州郡，两京傍近者，直隶于京师，故曰之直隶州，）感者尤多，至五六月益甚，或至阖门传染，始发之际，时师误以伤寒法治之，未尝见其不殆也，或病家误听七日当自愈，不尔，十四日必廖，因而失治，有不及期而死者，或有妄用峻剂，攻补失叙而死者，或遇医家见解不到，心疑胆怯，以急病用缓药，虽不即受其害，然迁延而致死，比比皆是，所感之轻者，尚获侥倖，感之重者，更加失治，枉死不可胜计，嗟乎，守古法不合今病，以今病简古书，原无明论，是以投剂不效，医者傍遑无措，病者日近危笃，病愈急，投药愈乱，不死于病，乃死于医，不死于医，乃死于圣经之遗亡也，吁，千载以来，何生民不幸如此，余虽固陋，静心究理，格（例也）其所感之气，所入之门，所受之处，及其传变之体，平日所用历验方法，详述于下，以俟高明者正之。
峕崇祯壬午仲秋姑苏洞庭吴有性书于淡淡斋

凡例  ***************************
此书清康熙间，仪真刘方舟所校梓也，我明和间，荻野台州，始翻刻之，原有又可氏裔孙，天都吴尚中序，曰，书成垂百年，岂无知此书者，世无传书，书亦未经人读，由此观之，是系其原稿明矣，方舟或得之于尚中，亦未可知也，以尘埋年久，不能无舛讹，今集类书，以是正之。
篇目序次，虽有如错置者，不敢恣移易，仍循旧贯。
篇中文义垂戾不可读者，不妄改窜之，校照诸本，折衷取舍，盖亦存旧之意也。
要语要论，并字眼，加傍批以便记诵。
引用诸说，填古出处，字义文理，至天文地理，制度名物，各加细注，使童子易知焉。
私评接于本行间，恐溷原文也，加圜儿以分之。
如药品效功，载于附录以审之。
读此书者，勿眩气焰而错本义，勿执溢辞而儹条理，要须知吴氏善用长沙之方法，浑沌圆转，有形而无常形，纵横顺逆，无方而有定规，运用得妙而变化不穷矣。
坂本栋谨识


卷上  ——————————————————————————————————————————————————————————————————————————————————————————

原病  ***************************
病疫之由，昔以为（伤寒例）非其时有其气，春应温而反大寒，夏应热而反大凉，秋应凉而反大热，冬应寒而反大温，得非时之气，长幼之病相似，以为疫，馀论则不然，夫寒热温凉，乃四时之常，因风雨阴晴稍为损益，假令秋热必多晴，春寒因多雨，较之亦天地之常事，未必多疫也，伤寒与中暑，感天地之常气，疫者感天地之厉气，在岁运有多寡，在方隅有厚薄，在四时有盛衰，此气之来，无论老少强弱，触之者即病，（犹饮酒者多少皆醉）邪从口鼻而入（王慈溪明医杂著）则其所客，内不在脏腑，外不在经络，舍于夹脊之内，去表不远，附近于胃，乃表里之分界，是为半表半里，即针经（素问疟论）所谓，横连膜原是也，胃为十二经之海，十二经皆都会于胃，故胃气能数布于十二经中，而荣养百骸，毫发之间，靡所不贯，凡邪在经为表，在胃为里，今邪在膜原者，正当经胃交关之所，故为半表半里，其热淫（随其脉理而浸渍也）之气，浮越（发也）于某经，即能显某经之证，如浮越于太阳，则有头项痛，腰痛如折，如浮越于阳胆，则有目痛，眉稜骨痛，鼻乾，如浮越于少阳，则有胁痛耳聋寒热，呕而口苦，大概观之，邪越太阳居多，阳明次之，少阳又其次也，邪之所著，有天受，有传染，所感虽殊，其病则一，凡人中鼻之气，通乎天气，本气充满，邪不易入，本气适逢亏欠呼吸之间，外邪因而乘之，昔有三人冒雾早行，（博物志）空腹者死，饮酒者病，饱食者不病，疫邪所著，又何异耶，若其年气来之厉，不论强弱，正气消衰者，触之即病，则又不拘于此矣，其感之深者，中而即发，感之浅者，邪不胜正，未能顿发，或遇饥饱劳碌，忧思气怒，正气被伤，邪气始得张溢，营卫运行之机，乃为之阻，吾身之阳气，因而屈曲，故为热，其始也，格（音隔）阳于内，不及于表，故先凛凛恶寒，甚则四肢厥逆，阳气渐积，郁极而通，则厥回而中外皆热，至是，但热而不恶寒者，因其阳气之通也，此际应有汗，或反无汗者，存乎邪结之轻重也，即使有汗，乃肌表之汗，若外感在经之邪，一汗而解，今邪在半表半里，表虽有汗，徒损真气，邪气深伏，何能得解，必俟其伏邪渐溃，表气潜行于内，乃作大战，精气自内，（胃中）　由膜原以达表，振战止而复热，此时表里相通，故大汗淋漓，衣被湿透，邪从汗解，此名战汗，当即脉静身凉，神清气爽，划然而愈，然有自汗而解者，但出表为顺，即不药亦自愈也，伏邪未溃，所有之汗止，得卫气渐通，热亦暂减，逾时复热，午后潮热（热之势，如潮之进退，故名，）者，至是郁甚，阳气与时消息也，自后加热而不恶寒者阳气之积也，甚恶寒或微或甚因其人之阳气盛衰也，其发热，或久或不久，或昼夜纯热，或黎明稍减，因其感邪之轻重也，疫邪与疟彷彿，疟不传胃，惟疫乃传胃，始则皆先凛凛恶寒，既而发热，又非若伤寒发热而兼恶寒也，至于伏邪动作，方有变证，其迹或从外解，或从内陷，从外解者顺，从内陷者逆，更有表里先后不同，有先表而后里者，有先里而后表者，有但表而不里者，有但里而不表者，有表里偏胜者，有表里分传者，有表而再表者，有里而再里者，从外解者，或发斑，或战汗，狂汗自汗盗汗，从内陷者，胸膈痞闷，心下胀满，或腹中痛，或燥结便秘，或热结傍流，或协热下利，或呕吐恶心谵语，唇黄舌黑胎刺等证，因证而知变，因变而知治，此言其大略，详见脉证治法等条。
质按，伤寒时疫，一病而二名也，医家名之伤寒，世俗呼之时疫，其实一已，其为病，感天地之厉气，沿门阖境相同，而流行传染者，固无论也，长沙伤寒论自叙曰，卒然遭邪风之气，婴非常之疾，又曰，余宗族素多，向馀二百，建宁纪年以来，犹未十稔，其死亡者，三分有二，伤寒十居其七，若其不流行，不传染者，何为死者之甚多也，按后汉书五行志曰，自建宁四年，至光和二年，相去仅九年，大疫三流行，与仲景自序相应，由是观之，曰伤寒，曰时疫，一病而二名者，可得而知也，素问热论曰，今夫热病者，皆伤寒之类也，可知指疫曰伤寒，所从来古矣，王叔和作伤寒例，不知伤寒为热病之总司，徒泥其名义，求之四时之气，以伤冬时寒者，为伤寒，以感非时气者，为时行气，吴氏立说排之，疫上冒一温字，谓非伤寒者，亦非也，盖吴氏所谓温疫者，即长沙所谓阳明病也，吴氏所谓厉气者，即长沙所谓邪风之气也，按素问疟论曰，邪气内薄于五藏，横连膜原也，又王慈溪明医杂著曰，有一种天行温疫热病，多发春夏之间，沿门阖境相同者，此天地之厉气也，又曰，春秋时月，人感山岚瘴雾毒气，发寒热，胸膈烦闷，不思饮食，此毒气从口鼻入内也，吴氏盖本于此等说，举长沙温病之目，掇阳明内外之证，入炉锤，变面目，杂已独行之见，以著温疫论，明核详悉，殆无馀蕴，使人不知其点化之痕，而主张口鼻膜原之说者，盖亦不得已也，夫鼻从喉通于肺，口从咽达于胃，凡邪气从鼻而入，则当外在经，而汗之不解，从口而入，则当内在胃，而下之不愈，乃曰，从口鼻而入，伏于膜原，去表不远，附近于胃，独奈口鼻间，无别有一窍以通膜原，乃概言口鼻，以搪塞焉，盖以其初阳明外证，汗下共无益，故其立说如此，学者所不可不知也。

温疫初起  ***************************
温疫初起，先憎寒而后发热，日后但热而无憎寒也，初得之二三日，其脉不浮不沉而数，昼夜发热，日晡益甚，头疼身痛，此时邪在挟脊之前，肠胃之后，虽有头疼身痛，此邪热浮越于经，不可认为伤寒表让，辄用麻黄桂枝之粗，强发其汗，此邪不在经，汗之徒伤表气，热亦不减，又不可下，此邪不在里，下之徒伤胃气，其渴愈甚，宜达原饮。
达原饮
槟榔（二钱）　厚朴（一钱）　草果仁（五分）　知母（一钱）　芍药（一钱）　黄芩（一钱）　甘草（五分）
上用水二锺，煎八分，午后温服。
按槟榔能消能磨，除伏邪为疏利之药，又除岭南瘴气，厚朴破戾气所结，草果辛烈气雄，除伏邪盘踞，三味协力直达其巢穴，使邪气溃败，速离膜原，是以为达原也，热伤津液，加知母以滋阴，热伤营气，加白芍以和血，黄芩清燥热之馀，甘草为和中之用，以后四味，不过调和之剂，如渴与饮，非拔病之药也，凡疫邪，游溢诸经，当随经引用，以助升泄，（升发也）如胁痛耳聋寒热，呕而口苦，此邪热溢于少阳经也，本方加柴胡一钱，如腰背项痛，此邪热溢于太阳经也，本方加羌活一钱，如目痛眉稜骨痛，眼眶痛鼻乾不眠，此邪热溢于阳明经也，本方加乾葛一钱，证有迟速轻重不等，药有多寡缓急之分，务在临时斟酌，所定分两大略而已，不可执滞，间有感之轻病者，皆伤寒之类也，可知指疫曰伤寒，所从来古矣，王叔和作伤寒例，不知伤寒为热病之总司，徒泥其名义，求之四时之气，以伤冬时寒者，为伤寒，以感非时气者，为时行气，吴氏立说排之，疫上冒一温字，谓非伤寒者，亦非也，盖吴氏所谓温疫者，即长沙所谓阳明病也，吴氏所谓厉气者，即长沙所谓邪风之气也，按素问疟论曰，邪气内薄于五藏，横连膜原也，又王慈溪明医杂著曰，有一种天行温疫热病，多发春夏之间，沿门阖境相同者，此天地之厉气也，又曰，春秋时月，人感山岚瘅雾毒气，发寒热，胸膈烦闷，不思饮食，此毒气从口鼻入内也，吴氏盖本于此等说，举长沙温病之目，掇阳明内外之证，入炉锺变面目，杂已独得之见，以著温疫论，明核详悉，殆无馀蕴，使人不知其点化之痕，而主张口鼻膜原之说者，盖亦不得已也，夫鼻从喉通于肺，口从咽达于胃，凡邪气从鼻而入，则当外在经，而汗之不解，从口而入，则当内在胃，而下之不愈，乃曰，从口鼻而入，伏于膜原，去表不远，附近于胃，独奈口鼻间，无别有一窍以通膜原，乃概言口鼻，以搪塞焉，盖以其初阳明外证，汗下共无益，故其立说如此，学者所不可不知也。

温疫初起  ***************************
温疫初起，先憎寒而后发热，日后但热而无憎寒也，初得之二三日，其脉不浮不沉而数，昼夜发热，日晡益甚，头疼身痛，此时邪在挟脊之前，肠胃之后，虽有头疼身痛，此邪热浮越于经，不可认为伤寒表证，辄用麻黄桂枝之类，强发其汗，此邪不在经，汗之徒伤表气，热亦不减，又不可下，此邪不在里，下之徒伤胃气，其渴愈甚，宜达原饮。
达原饮
槟榔（二钱）　厚朴（一钱）　草果仁（五分）　知母（一钱）　芍药（一钱）　黄芩（一钱）　甘草（五分）
上用水二锺，煎八分，午后温服。
按槟榔能消能磨，除伏邪为疏利之药，又除岭南瘴气，厚朴破戾气所结，草果辛烈气雄，除伏邪盘踞，三味协力直达其巢穴，使邪气溃败，速离膜原，是以为达原也，热伤津液，加知母以滋阴，热伤营气，加白芍以和血，黄芩清燥热之馀，甘草为和中之用，以后四味，不过调和之剂，如渴与饮，非拔病之药也，凡疫邪，游溢诸经，当随经引用，以助升泄（升发也）　如胁痛耳聋寒热，呕而口苦，此邪热溢于少阳经也，本方加柴胡一钱，如腰背项痛，此邪热溢于太阳经也，本方加羌活一钱，如目痛眉稜骨痛，眼眶痛鼻乾不眠，此邪热溢于阳明经也，本方加乾葛一钱，证有迟速轻重不等，药有多寡缓急之分，务在临时斟酌，所定分两大略而已，不可执滞，间有感之轻者，舌上白胎亦薄，热亦不甚，而无数脉，其不传里者，一二剂自解，稍重者必从汗解，如不能汗，乃邪气盘踞于膜原，内外隔绝，表气不能通于内，里气不能达于外，不可强汗，或加发散之药，便欲求汗，误用衣被壅渴，或将汤火熨蒸，甚非法也，此时无游溢之邪在经，三阳加法不必用，宜照本方可也，感之重者，舌上胎如积粉满布无隙，服汤后，不从汗解，而从内陷者，舌根先黄，渐至中央，邪渐入胃，此三消饮证，若脉长洪而数，大汗多渴，此邪气适离膜原，欲表未表，此白虎汤证，如舌上纯黄色，兼之里证，为邪已入胃，此大承气证也，有二三日即溃而离膜原者，有半月十数日不传者，有初得之四五日淹淹，五六日后，陡然势张者，凡元气胜者，毒易传化，元气薄者，邪不易化，即不易传，设遇他病久亏，适又微疫能感不能化，安望其传，不传则邪不去，邪不去则病不瘳，延缠日久，愈沉愈伏，多致不起，时师误认怯证，日进参耆，愈壅愈固，不死不休也。
质按，伤寒论，太阳上篇第六章云，太阳病发热而渴，不恶寒者，名温病，又阳明篇第四章云，阳明病外证云何，答云，身热汗自出，不恶寒，反恶热也，又问，病有得之一日，不发热而恶寒者，何也，答云，虽得之一日恶寒，将自罢，即自汗出而恶热也，吴氏乃取义而易文，为温疫初起之证，曰先憎寒而后发热，日后但热而无憎寒也，由此观之，可知为阳明外证也，又曰，下之徒伤胃气，其渴愈甚，夫愈之为言逾也，其初虽不曰渴，有渴可知也。

传变不常  ***************************
疫邪为病，有从战汗而解者，有从自汗盗汗狂汗而解者，有无汗竟传入胃者，有自汗淋漓，热渴反甚，终得战汗方解者，有胃气壅郁，必用下，乃得战汗而解者，有表以汗解，里有馀邪，不因他故，越三五日，前证复发者，有发黄因下而愈者，有发黄因下而斑出者，有竟从发斑而愈者，有里证急，虽有斑，非下不愈者，此虽传变不常，亦疫之常变也，有局外之变者，男子适逢淫欲，或向来下元（肾命门）空虚，邪热乘虚陷于下焦，气道不施，以致小便闭塞，小腹胀满，每至夜即发热，以导赤散，五苓五皮之类，分毫不效，得大承气一服，小便如注而愈者，或素有他病一隅之亏，邪乘宿昔所损而传者，如失血崩滞，经水适来适断，心痛疝气，痰火喘急，凡此皆非常变，大抵邪行如水，惟注者受之，传变不常，皆因人而使，盖因疫而发旧病，治法无论某经某病，但治其疫，而旧病自愈。
质按吴氏以建言者，其旨与长沙异，长沙举伤寒，而括阴阳二证，建六经而标病位，所谓传者，谓自经传经也，故有合病并病之名焉，吴氏所论专主阳明，故分病位为三部，曰表曰里曰中，盖以经为表，以胃为里，以膜原为中，曰邪气伏于膜原，自此而传于表里也，故传于表者，邪发于肌表也，传于里者，邪陷于肠胃也，此其所以与长沙异也，又曰化曰溃者，邪毒已败坏，由元气振荡之势，欲向表里诸窍，而分离也，又曰热淫之气，浮越某经者，长沙所谓合病并病也，或言异而义同，或言同而义异，至如特举太阳麻黄之证，指之为伤寒，曰伤寒与温疫别途，最为甚矣，学者不可不辨也。

急证急攻  ***************************
温疫发热一二日，舌上白胎如积粉，早服达原饮一剂，午前舌变黄色，随现胸膈满痛，大渴烦躁，此伏邪即溃，邪毒传胃也，前方加大黄下之，烦渴少减，热去六七，午后复加烦躁发热，通舌变黑生刺，鼻如烟煤，此邪毒最重，复瘀到胃，急投大承气汤，傍晚大下，至夜半热退，次早鼻黑胎刺如失，此一日之间而有三变，数日之法一日行之，因其毒甚，传变亦速，用药不得不紧，设此证不服药，或投缓剂，羁迟二三日必死，设不死服药亦无及矣，尝见温疫二三日即毙者，乃其类也。

表里分传  ***************************
温疫舌上白胎者，邪在膜原也，舌根渐黄至中央，乃邪渐入胃，设有三阳现证，用达原饮三阳加法，因有里证，复加大黄，名三消饮，三消者，消内消外，消不内不外也，此治疫之全剂，惟毒邪表里分传，膜原尚有馀结者宜之。
三消饮
槟榔　草果　厚朴　芍药　甘草　知母　黄芩　大黄　葛根　羌活　柴胡
姜枣煎服。

热邪散漫  ***************************
温疫脉长洪而数，大渴复大汗，通身发热，宜白虎汤。
白虎汤
石膏（一两）　知母（五钱）　甘草（五钱）　炒米（一撮）
加姜煎服。
按白虎汤，辛凉发散之剂，清肃肌表气分药也，盖毒邪已溃，中结渐开，邪气分离膜原，尚未出表，然内外之气已通，故多汗，脉长洪而数，白虎辛凉解散，服之，或战汗，或自汗而解，若温疫初起，脉虽数未至洪大，其时邪气，盘踞于膜原，宜达原饮，误用白虎，既无破结之能，但求清热，是犹扬汤止沸也，若邪已入胃，非承气不愈，误用白虎既无逐邪之能，徒以刚悍而伐胃气，反抑邪毒，致脉不行，因而细小，又认阳证得阴脉，妄言不治，医见脉微欲绝，益不敢议下，日惟杂进寒凉，以为稳当，愈投愈危，至死无悔，此当急投承气，缓缓下之，六脉自复。
质按，白虎辛凉消热，固非发散之剂，得之而汗者，以折其伏热也，盖药投于其机，而营卫运行得宜，正气鼓散其邪也，犹于柴胡承气之战汗，柴胡承气，岂发散之剂乎哉，学者当思焉，长沙曰，服桂枝汤，大汗出后，大烦渴不解，脉洪大者，又曰太阳病，若吐若下后，七八日不解，热结在里，表里俱热，时时恶风，大渴，舌上乾燥而烦，欲饮水数升者，又曰，伤寒无大热，口燥渴，心烦，背微恶寒者，又曰，伤寒脉浮，发热无汗，其表不解者，不可与白虎汤，渴欲饮水，无表证者，又曰，若渴欲饮水，口乾舌燥者，可见表证不解者，及胃实者，虽有烦渴，并非白虎证也。

内壅不汗  ***************************
邪发于半表半里，一定之法也，至于传变，或出表，或入里，或表里分传，医见有表复有里，乃引经论，先解其表，乃攻其里，此大谬也，尝见以大剂麻黄连进，一毫无汗，转见烦躁者，何也，盖发汗之理，自内以达表，今里气结滞，阳气不能敷布于外，即四肢未免厥逆，又安能气液蒸蒸以达表，譬如缚足之鸟，乃欲飞昇，其可得乎，盖鸟之将飞，其身必伏，先足纵而后扬翅，方得升举，此与战汗之义同，又如水注闭其后窍，则前窍不能涓滴，与发汗之义同，凡见表里分传之证，务宜承气先通其里，里气一通，不待发散，多有自能汗解。
质曰，吴氏欲斥经论而张己说，然已曰内壅不汗，则所谓表证，岂太阳之证耶，所谓发汗，岂肌表之汗耶，若果为太阳证欤，下之其非法，虽吴氏亦必不下也，学者当思之。

下后脉浮  ***************************
里证下后，脉浮而微数，身微热，神思或不爽，此邪热浮于肌表，里无壅滞也，虽无汗，宜白虎汤，覆杯（灵枢邪客篇，覆杯则卧，汗出则已矣，）则汗解，下后脉浮而数，原当汗解，迁延五六日，脉证不改，仍不得汗者，以其人或自利经久，或素有他病先亏，或本病（本者此也，犹本月本年之本也，）日久不痊，或反覆数下，以致周身血液枯涸，故不得汗，白虎辛凉，除肌表散漫之热邪，加人参以助周身之血液，于是经络润泽，元气鼓舞，腠理开发，故得汗解。
质曰，血液枯涸不得汗者，岂可概与白虎加人参乎，甚哉，吴氏之偏见也。

下后脉复沉  ***************************
里证脉沉而数，下后脉浮者，当得汗解，今不得汗，后二三日，脉复沉者，膜原馀邪，复瘀到胃也，宜更下之，更下后，脉再浮者仍当汗解，宜白虎汤。

邪气复聚  ***************************
里证下后脉不浮，烦渴减，身热退，越四五日，复发热者，此非关饮食劳复，乃膜原尚有馀邪隐匿，因而复发，此必然之理，不知者，每每归咎于病人误也，宜再下之，即愈，但当少与，慎勿过剂，以邪气微也。

下后身反热  ***************************
应下之证，下后当脉静身凉，今反发热者，此内结开，正气通，郁阳暴伸也，即如炉中伏火，此时胃尚无邪，误用承气更加发热，实非承气使然，乃邪气方张分内之势也，但嫌下早之误，徒伤胃气耳，日后传胃，再当下之，又有药烦者，与此悬绝，详载本条。

下后脉反数  ***************************
应下失下，口燥舌乾而渴，身反热减，四肢厥，欲得近火拥被，此阳气伏也，既下厥回，去炉减被，脉大而加数，舌上生津，不思水饮，此里邪去，郁阳暴伸也，宜柴胡清燥汤，去花粉知母加葛根，随其热而升泄之，此证类近白虎，但热渴既除，又非白虚实所宜也。

因证数攻  ***************************
温疫下后二三日，或一二日，舌上覆生胎刺，邪未尽也，再下之，胎刺虽未去，而锋芒已软，然热渴未除，更下之，热渴减，胎刺脱，日后更复热，又生胎刺，更宜下之，馀里周因之者，患疫月馀，胎刺凡三换，计服大黄二十两，始得热不复作，其馀脉证方退也，所以凡下不以数计，有是证则投是药，医家见理不透，经历未到，中道生疑，往往遇此证，反致担阁，但其中有间日一下者，有应连下三四日者，有应连下二日，间一日者，其中宽缓之间，有应用柴胡清燥汤者，有应用犀角地黄汤者，至投承气，某日应多与，某日应少与，其间不能得法，亦足以误事，此非可以言传，贵乎临时斟酌。
朱海畴者，年四十五岁，患疫得下证，四肢不举，身卧如塑，（束土象人也）目闭口张，舌上胎刺，问其所苦，不能答，因问其子，两三日所服何药，云，进承气汤三剂，每剂投大黄两许，不效，更无他策，惟待日而已，但不忍坐视，更祈一诊，余诊得脉尚有神，下证悉具，药浅，病深也，先投大黄一两五钱，目有时而小动，再投舌刺无芒，目渐开能言，三剂舌胎少去，神思稍爽，四日服柴胡清燥汤，五日复生芒刺，烦热又加，再下之，七日又投承气养荣汤，热少退，八日仍用大承气，肢体自能少动，计半月共服大黄十二两而愈，又数日始进糜粥，调理两月平复，凡治千人所遇，此等不过三四人而已，姑存案以备参酌耳。

病愈结存  ***************************
温疫下后，脉证俱平，腹中有块，（必在少腹左边）按之则疼，自觉有所阻而膨闷，或时有升降之气，往来不利，常作蛙声，此邪气已尽，其宿结（宿昔结粪）尚未除也，此不可攻，攻之徒损元气，气虚益不能传送，终无补于治结，须饮食渐进，胃气稍复，津液流通，自能润下也，尝遇病愈后，食粥半月，结块方下，坚黑如石。

下格  ***************************
（格音隔，言下部阻隔不通也，）
温疫愈后，脉证俱平，大便二三旬不行，时时作呕，饮食不进，虽少与汤水，呕吐愈加，此为下格，益下既不通，必返于上，设误认翻胃，乃与牛黄狗宝，及误作寒气，藿香丁香二陈之类误也，宜调胃承气热服，顿下宿结，及溏粪，黏胶恶物，臭不可当者，呕吐立止，所谓欲求南风，须开北牖是也，呕止慎勿骤补，若少与参耆，则下焦复闭，呕吐仍作也，此与病愈结存彷彿，彼则妙在往来蛙声一证，故不呕而能食，可见毫釐之差，遂有千里之异，按二者，大便俱闭，脉静身凉，一安一危者，在乎气通气塞之间而已矣。

注意逐邪勿拘结粪  ***************************
温疫可下者，约三十馀证，不必悉具，但见舌黄心腹痞满，便于达原饮，加大黄下之，设邪在膜原者，已有行动之机，欲离未离之际，得大黄促之而下，实为开门祛贼之法，即使未愈，邪亦不能久羁，二三日后，馀邪入胃，仍用小承气，彻其馀毒，大凡客邪贵乎早逐，乘病人气血未乱，肌肉未消，津液未耗，未至危殆，投剂，人不致掣肘，（见于家语屈节篇）愈后亦易平复，欲为万全之策者，不过知邪之所在，早拔去病根为要耳，但要谅人之虚实，度邪之轻重，察病之缓急，揣邪气离膜原之多寡，然后药不空投，投药无太过不及之弊，是以仲景，自大柴胡以下，立三承气，多与，少与，自有轻重之殊，勿拘于下不厌迟之说，应下之证，见下无结粪，以为下之早，或以为不应下之证，误投下药，殊不知承气本为逐邪而设，非专为结粪而设也，必俟其粪结，血液为热所搏，变证迭起，是犹养虎遗患，（史记项羽本纪语）医之咎也，况多有溏粪失下，但蒸作极臭，或如败酱，或如藕泥，至死不结者，但得秽恶一去，邪毒从此而消，脉证从此而退，岂徒孜孜粪结，而后行哉，假令经枯血燥之人，或老人血液衰少，多生燥结，或病后血气未复，亦多燥结，在经所谓不更衣十日，无所苦，有何妨害，是知燥结不致损人，邪毒之为损命也，要知因邪热致燥结，非燥结而致邪热也，但有病久失下，燥结为之壅闭，瘀邪郁热，益难得泄，结粪一行，气通而邪热乃泄，此又前后之不同，总之邪为本，热为标，结粪又其标也，能早去其邪，安患燥结也，假令滞下，（痢也）本无结粪，初起质实，频数窘急（后重也）者，宜芍药汤加大黄下之，此岂亦因结粪而然耶，乃为逐邪而设也，或曰，得毋为积滞而设与，余曰非也，邪气客于下焦，气血壅滞，泣（泣音丘，与涩通，血凝不消也，素问云，寒气客于背俞之脉，则血脉泣，）而为积，若去积以为治，已成之积方去，未成之积复生，须用大黄，逐去其邪，是乃断其生积之原，营卫流通，其积不治而自愈矣，更有虚痢，又非此论，或问，脉证相同，其粪有结，有不结者，何也，曰，原其人，病至大便当即不行，续得蕴（韫也）热，益难得出，蒸而为结也，一者，其人平素，大便不实，虽胃家热甚，但蒸作极臭，状如黏胶，至死不结，应下之证，设引经论初头硬，后必溏，不可攻之句，诚为千古之弊。
大承气汤
大黄（五钱）　厚朴（一钱）　枳实（一钱）　芒硝（三钱）
水姜煎服，弱人减半，邪微者，各复减半。
小承气汤
大黄（五钱）　厚朴（一钱）　枳实（一钱）
水姜煎服。
调胃承气汤
大黄（五钱）　芒硝（二钱五分）　甘草（一钱）
水姜煎服。
按三承气汤，功用彷彿，热邪传里，但上焦痞满者，宜小承气汤，中有坚结者，加芒硝，软坚而润燥，病久失下，虽无结粪，然多黏腻极臭恶物，得芒硝，则大黄有荡涤之能，设无痞满，惟存宿结，而有瘀热者，调胃承气宜之，三承气功效，俱在大黄，余皆治标之品也，不耐汤药者，或呕或畏，当为细末蜜丸汤下。
质按，吴氏所尤长，在用三承气，而其说功用甚粗，今审其分量，较之元方，大有不同，且不审水率煮法及服量，但曰水姜煎服，方中如芒硝，若与诸药同煮，其效大减，故古方皆汤成之后内之，更上火，微沸令消，服之，吴氏则齐煮之，然则所谓三承气者，增损长沙之方，所自定者，宜哉，其说不精也，既曰，证有迟速轻重不等，药有多寡缓急之分，所定分两大略而已，务在临时斟酌，此乃随意取舍增损，虽示运用之妙，亦似无纪律者。

畜血  ***************************
畜血便血，不论伤寒时疫，尽因失下，邪热久羁，无由以泄，血为热搏，留于经络，败为紫血，溢于肠胃，腐为黑血，便色如漆，大便反易者，虽结粪得瘀（瘀血也）而润下，（长沙曰，阳明证，其人喜忘者，必有畜血，屎虽硬大便反易，其色必黑，）结粪虽行，真元已败，多至危殆，其有喜笑如狂者，此胃热波及于血分，血乃心之属，血中留火，延蔓心家，故有是证矣，仍从胃治，发黄一证，胃实失下，表里壅闭，郁而为黄，热更不泄，搏血为瘀，凡经气不郁，不致发黄，热不于血分，不致畜血，同受其邪，（经与血分，同受其邪也，）故发黄而兼畜血，非畜血而致发黄也，但畜血一行，热随血泄，黄因随减，尝见发黄者，原无瘀血，有瘀血者，原不发黄，所以发黄，当咎在经瘀热，若专治瘀血误也，胃移热于下焦气分，小便不利，热结膀胱也，移热于下焦血分，膀胱畜血也，小腹硬满，疑其小便不利，今小便自利者，责之畜血也，然小便不利，亦有畜血者，非小便自利，便为畜血也，胃实失下，至夜发热者，热留血分，更加失下，必致瘀血，初则昼夜发热，日晡益甚，既投承气，昼日热减，至夜独热者，瘀血未行也，宜桃仁承气汤，服汤后，热除为愈，或热时前后缩短，再服再短，畜血尽而热亦尽，大势已去，亡血过多，余焰尚存者，宜犀角地黄汤调之，至夜发热，亦有瘅疟，有热入血室，皆非畜血，并未可下，宜审。
质按，伤寒论太阳中篇，举畜血兼发黄者，以小便利与不利，辨抵当茵陈，二方之证，今此篇亦举发黄者，明畜血与发黄病由各异，以发长沙余蕴也，夫小腹即膀胱部，故小便不利者，小腹必硬满，今小便自利，故责之畜血也，然畜血之证，在一七二七者，元气仍支持，或为可治，越三七者，真元已败，膀胱麻痹，不尿闭则必遗矢，为难治矣，故吴氏曰，小便不利，亦有畜血者，非小便自利，便为畜血也，盖亦审其亥矣也。
桃仁承气汤
大黄　芒硝　桃仁　当归　芍药　丹皮
照前煎服。
质按，元方有桂枝甘草，无当归芍药丹皮，吴氏泥于太阳随经之语，且嫌桂枝之辛热，故增损之。
犀角地黄汤
地黄（一两）　芍药（三钱）　丹皮（二钱　）　犀角（二钱研碎）
上先将地黄，温水润透，铜刀切作片，石臼内捣烂，再加水如糊，绞汁听用，其滓入药同煎，药成去滓，入前汁合用。
按伤寒太阳病不解，从经传府，热结膀胱，其人如狂，血自下者愈，血结不行者，宜抵当汤，今温没初无表证，而惟胃实，故肠胃畜血多，膀胱畜血少，然抵当汤，行瘀逐畜之最者，无分前后二便，并可取用，然畜血结甚者，在桃仁力所不及，宜抵当汤，盖非大毒猛厉之剂，不足以抵当，故名之，然抵当证，所遇亦少，此以备万一之用。
抵当汤
大黄（五钱）　虻虫（二十枚炙乾研末）　桃仁（五钱研如泥）　水蛭（炙乾为末五分）
照常煎服。
质曰，长沙审于脉与证，略于脏腑经络，故病在里者，不必谓在某藏某府，单谓脏谓里谓内也，其在表者，亦不必谓在某经某腧，单谓经谓表谓外也，如曰内寒外热，救里攻表，在经动经，胸中腹中，脏寒脏燥，脏无他病，为热入血室，为热结膀胱，为蛔上而入膈，心下有水气，寒结胞门之类，可以观也，今小腹急结，若硬满者，小腹即膀胱之部，盖膀胱之腑，主足太阳经，故谓热随经入腑耳，吴氏拘泥其辞，以为区区说，谓抵当桃仁之证，膀胱实有畜血者，不亦迂也哉。

发黄  ***************************
黄疸是腑病，非经病也，瘟邪传里，遗热下焦，小便不利，邪无输泄，经气郁滞，其传为疸，身目如金者，宜茵陈汤。
茵陈汤
茵陈（一钱）　山栀（二钱）　大黄（五钱）
水姜煎服。
按茵陈，为治疸退黄之专药，今以病证较之，黄因小便不利，故用山栀，除小肠屈曲之火，瘀热既除，小便自利，当以发黄为标，小便不利为本，及论小便不利，病原不在膀胱，乃系胃家移热，又当以小便不利为标，胃实为本，是以大黄为专功，山栀次之，茵陈又其次也，设去大黄，而服山栀茵陈，是忘本治标，鲜有功矣，或用茵陈五苓，不惟不能退黄，小便间亦难利。
质曰，发黄之论，既审于畜血篇，故在此甚略之，专说茵陈之方意，审证之标本，以分品味之甲乙，亦何等捷径。

邪在胸膈  ***************************
瘟疫胸膈满闷，心烦喜呕，欲吐不吐，虽吐而不得大吐，腹不满，欲饮不能饮，饮食不能食，此疫邪留于胸膈，宜瓜蒂散吐之。
瓜蒂散
瓜蒂（二分五釐）　赤豆（二分五釐）
上细末，以淡豆豉二钱，用水二合，煎取一合，去滓，以药末搅之，顿服，温覆须臾，不吐更服，吐之未尽，烦满尚存者与盐汤，探而吐之。
质曰，凡吐方，必兼汗下，其法，服药之后，更饮温汤数瓯，须温覆，俟温温欲吐，使病者端坐，以纸捻若羽翮之类，探而吐之，不吐者，后进温汤而探之，仍不吐者，使之起立，旋转循环徐步，须臾必吐，以吐黄色苦辣液为度，吐过不止者，与冷水一碗，不吐尽者，与盐汤而探之，须百方吐之，失期不吐，必下利，竟亦无益也。

辨明伤寒时疫  ***************************
或曰，子言伤寒与时疫，有霄壤之隔，今用三承气，及桃仁承气，抵当茵陈诸汤，皆伤寒方也，既用其方，必同其证，子何言之异也，曰，夫伤寒，必有感冒之因，或单衣风露，（大成论头痛门云，新沐之后，当风露卧，）或强力入水，或临风脱衣，或当檐出浴，随觉肌肤粟起，既而四肢拘急，恶风恶寒，然后头疼身痛，发热恶寒，脉浮而数，脉紧无汗，为伤寒，脉缓有汗，为伤风，至于时疫初起，原无感冒之因，忽觉凛凛，以后但热而不恶寒，然亦有有所触因而发者，或饥饱劳碌，或焦思气郁，皆触动其邪，是促其发也，但不因所触，无故自发者居多，促而发者，十中之一二耳，且伤寒之邪，自毫窍而入，时疫之邪，自口鼻而入，伤寒感而即发，时疫多感久而后发，伤寒感邪在经，以经传经，时疫感邪在内，内溢于经，经不自传，伤寒感发甚暴，时疫多淹缠二三日，或渐加重，或淹缠五六日，忽然加重，伤寒初起，以发表为先，时疫初起，以疏利为主，伤寒投剂得汗而解，时疫发散虽汗不解，伤寒投剂可使立汗，时疫汗解俟其内溃，汗出自然，不可以期，伤寒解以发汗，时疫解以战汗，伤寒汗解在前，时疫汗解在后，伤寒发斑则病解，时疫发斑则病衰，伤寒不传染，时疫能传染，各自不同，其所同者，伤寒时疫，皆能传胃，至是同归于一，故皆用承气汤辈，导邪而出，要之伤寒时疫，始异而终同也，但伤寒之邪，自肌表一迳传里，如浮云之过太虚，原无根蒂，惟其传法，始终有进而无退，故下后皆能脱然而愈，时疫之邪，始则匿于膜原，根深蒂固，发时与营卫交併，客邪经由之处，营卫未有不被其伤者，因其伤故名曰溃，然不溃则不能传，不传则邪不能出，邪不出则疾不瘳，故时疫下后，多有未能顿解者，盖疫邪，每有表里分传者，因有一半向外传，则邪留于肌肉，一半向内传，则邪留于胃家，邪留于胃，故里气结滞，里气结，表气因而不通，于是肌肉之邪，不能即达于肌表，下后里气一通，表气亦顺，向郁于肌肉之邪，方能尽发于肌表，或斑或汗，然后脱然而愈，伤寒下后，无有此法，虽曰终同，及细较之，而终又有不同者矣，或曰，伤寒感天地之正气，瘟疫感天地之戾气，气既不同，俱用承气，又何药之相同也，曰，风寒疫邪，与吾身之真气二者，势不两立，一有所著，则气壅火积，气也，火也，邪也，三者混一，与之俱化，失其本然之面目，则均为之邪矣，但以驱逐为功，何论邪之向异也，譬初得伤寒，为阴邪，闭藏而无汗，伤风为阳邪，开发而多汗，始有桂枝麻黄之分，原其感而未化也，传至少阳，并用柴胡，传至胃家，并用承气，至是亦无复有风寒之分矣，推而广之，是知瘟邪传胃，治法无异。
质按，长沙自序曰，卒然遭邪风之气，婴非常之疾，未尝谓四时之气也，而至论其病，则曰脉证如此者，名为中风，名为伤寒，其论病由，不过如此，名为二字，可以观也，叔和泥于伤寒之名义，求之四时之气，吴氏亦由其说，曰伤寒感天地之正气，温疫感天地之戾气，今复曰伤寒必有感冒之因，或单衣风露云云，其果如此，冬时之寒，亦为邪风气乎，邪风之气，岂可谓之正气邪，富贵之人，焉有触此因者，不知伤寒，特为贫贱之病乎，不通之论也，且曰伤寒必有感冒之因，时疫原无感冒之因，伤寒感而即发，其发甚暴，时疫感久而后发，即曰时疫无感冒之因，来而不觉，感而不知，试问何由知其自口鼻而入，感久而后发乎，若论受邪之原由，则不过以理推之，于伤寒亦如此，不特瘟疫也，又曰，伤寒感邪在经，温疫感邪在内，又曰，伤寒投剂可使立汗，温疫汗解，俟其内溃，汗出自然，不可以期，盖吴氏所谓伤寒者，即太阳麻黄之证，故发汗而愈者多，若夫温疫初起，固为阳明外证，故桂麻之类，发之不愈，传入于胃者多，其理当然也，然伤寒有发汗不解遂入于胃者，温疫有发汗而愈者，故达原饮方后曰，其不传里者，一二剂自解，稍重者，必从汗解，又曰，但出表为顺，又曰，大概观之，邪越太阳许多，阳明次之，少阳又其次也，可见其初宜解表，俟邪气传胃而下之，但是阳明外证，不宜桂麻之类，此乃其所以苦心制达原饮也，若曰必无表证，则三阳加法何为而设之也，既曰，伤寒汗解在前，温疫汗解在后，而其初有外证者，必以三阳加法，在后多用白虎，白虎岂发汗药乎哉，此所谓汗出自然者，犹伤寒柴胡证，战汗而解者，与桂麻之汗解，不可同日而论矣，盖长沙之法，先解表后攻里，俟邪毒尽传于胃，而后下之，故得一剿而尽焉，吴氏则不然，见仅入于胃，辄直下之，故已传之邪去，而未传之邪复聚，竟有至再下三下，或屡下者，此锐于战而不能俟机会者也。

发斑战汗合论  ***************************
凡疫邪留于气分，解以战汗，留于血分，解以发斑，气属阳而轻清，血属阴而重浊，是以邪在气分，则易疏透，邪在血分，恒多胶滞，阳主速而阴主迟也，所以从战汗者，可使顿解，从发斑者，当图渐愈。
质曰，夫邪无常形，由著处而现证，犹水之由地而变形也，邪酷则搏血，血败则为斑疹，病亦为重也，故发斑愈早，则其病愈重，是其所以难瘳也，吴氏由气血而论汗与斑，以阴阴清浊，判发离迟还，盖又汉人气习矣，其实未必如此也。

战汗  ***************************
瘟疫伏邪中溃，忽得战汗，邪气输泄，当即脉静身凉，烦渴顿除，若至三五日后，阳气渐积，不待饮食劳碌，而有反覆者，盖一半已解表，一半复传里也，下之即解，其表里分传者，里气壅闭，非汗下不可，汗下之未尽，日后复热，当复下复汗，下后烦渴减，腹满去，或思饮食而知味，里气和了，倘身热未除，脉近浮，此邪气怫郁于经，表未解也，当得汗解，如未得汗，以柴胡清燥汤和之，复不得汗者，从渐解也，勿强发其汗，应下失下，气消血耗，既下欲作战汗，但战而不汗者危，以中气亏微，但能降陷，不能升泄也，次日当期复战，厥回汗出者生，厥不回汗不出者死，以正气脱不胜邪也，战而厥回无汗者，真阳尚在，津液枯涸也，可使渐愈，战而不复，忽痉者必饮，痉者身如尸，牙关紧，目上视，凡战不可扰动，但可温覆，扰动则战而中止，次日当期复战，战汗后，复下后，越二三日，反腹痛不止者，欲作滞下也，无论已见积未见积，宜芍药汤。
芍药汤
芍药（一钱）　当归（一钱）　槟榔（二钱）　厚朴（一钱）　甘草（七分）
水姜煎服，里急后重，加大黄三钱，红积倍芍药，白积倍槟榔。

盗汗  ***************************
（质曰，盗汗，古谓之寝汗，后世名之盗汗，盖取于盗乘于人之不知义也，）
里证下后，续得盗汗者，表有微邪也，若邪甚，竟作自汗，伏邪中溃，则作战汗矣，凡人目张则卫气行于阳，目瞑则卫气行于阴，行阳谓升发于表，行阴谓敛降于内，今内有伏热，而又遇卫气，两阳相搏，热蒸于外，则腠理开而盗汗出矣，若内伏之邪一尽，则盗汗自止，设不止者，宜柴胡汤以佐之，时疫愈后，脉静身凉，数日后，反得盗汗及自汗者，此属表虚，宜黄耆汤。
柴胡汤
柴胡（三钱）　黄芩（一钱）　陈皮（一钱）　甘草（一钱）　生姜（一钱）　大枣（二枚）
古方用人参半夏，今表里实，故不用人参，无呕吐，不用半夏。
黄耆汤
黄耆（三钱）　五味子（五分）　当归（一钱）　白术（一钱）　甘草（五分）
照常煎服，如汗未止，加麻黄净根一钱五分，无有不止者，然属实常多，属虚常少，邪气盛为实，正气夺为虚，虚实之分，在乎有热无热，有热为实，无热为虚，若颠倒误用，必有实实虚虚之误，临证当慎。
质曰，以热之有无，辨证之虚实，恐未尽也。

狂汗  ***************************
狂汗者，伏邪中溃，欲作汗解，因其人禀赋充盛，阳气冲击，不能顿开，故忽然坐卧不安，且狂且躁，少顷大汗淋漓，狂躁顿止，脉静身凉，霍然而愈。

发斑  ***************************
邪留血分，里气壅闭，则伏邪不得外透而为斑，已下之，内壅一通，则卫气亦从而疏畅，必出表为斑，则毒邪亦从而外解矣，若下后斑渐出，不可更大下，设有下证，少与承气，缓缓下之，若复大下，中气不振，斑毒内陷则危，宜托里举斑汤。
托里举斑汤
芍药　当归（各一钱）　升麻（五分）　白芷　柴胡（各七分）　川山甲（二钱涂黄土泥炒黄去土为粗末）
水姜煎服，下后斑渐出，复大下斑毒复隐，反加循衣摸床，撮空理线，脉渐微者危，本方加人参一钱补，补不及者死，若未下而先发斑者，设有下证，少与承气，须从缓下。
质曰，此篇承发斑战汗论而起，宜与彼篇照见。

数下亡阴  ***************************
下证以邪未尽，不得已而数下之，间有两目加涩，舌反枯乾，津不到咽，唇口燥裂，缘其人所禀阳藏，素多火而阴亏，今重亡津液，宜清燥养劳汤，设热渴未除，里证仍在，宜承气养荣汤。
质曰，此证当从缓缓治之，若欲速除其邪，则邪尽而人毙。

解后宜养阴忌投参术  ***************************
夫疫乃热病也，邪气内郁，阳气不得宣布，积阳为火，阴血每为热搏，暴解之后，余焰尚在，阴血未复，大忌参耆白术，得之反助其壅郁，馀邪留伏，不惟目下淹缠，日后必变生异证，或周身痛痹，或四肢挛急，或流火结痰，或遍身疮疡，或两腿攒痛，或劳嗽涌痰，或气毒流注，或痰核穿漏，皆骤补之为害也，凡有阴枯血燥者，宜清燥养荣汤，若素多痰，及少年平时肥盛者，投之恐有腻膈之弊，亦宜斟酌，大抵时疫愈后，调理之剂，投之不当，莫如静养节饮食为第一。
质曰，下后阳脱者，间又有姜附证，况于参术乎，要在审其证，不可偏执也，若谓热病不可温药，伤寒亦不可温药乎，不通之论也，盖吴氏所谓温疫者，即为阳明病，故温药之证稀耳，然至于血液已被热搏，更经汗下，阴阳亡夺者，仍以参耆为戒，岂其不偏见耶。
清燥养荣汤
知母　天花粉　当归身　芍药
地黄　陈皮　甘草
加灯心煎服，表有馀热，宜柴胡养荣汤。
柴胡养荣汤
柴胡　黄芩　陈皮　甘草　当归
芍药　生地　知母　天花粉
姜枣煎服，里证未尽，宜承气养荣汤。
承气养荣汤
知母　当归　芍药　生地
大黄　枳实　厚朴
水姜煎服，痰涎涌甚，胸膈不清者，宜蒌贝养荣汤。
蒌贝养荣汤
知母　花粉　贝母　瓜蒌实
橘红　芍药　当归　紫苏子
水姜煎服。

用参宜忌有前利后害之不同  ***************************
凡人参所忌者，里证耳，邪在表及半表半里者，设之不妨，表有客邪者，古方如参苏饮，小柴胡汤，败毒散是也，半表半里者，如久疟挟虚，用补中益气，不但无凝，而且得效，即使暴疟邪气正盛，投之不当，亦不至胀，为无里证也，夫里证者，不特伤寒温疫传胃，至如杂证气郁血郁，火郁湿郁，痰郁食郁之类，皆为里证，投之即胀者，盖以实填实也，今温疫下后，适有暂时之通，即投人参，因而不胀，医者病者，以为用参之后，虽不见佳处，然不为祸，便为是福，乃恣意投之，不知参乃行血里之补药，下后虽通，馀邪尚在，再四服之，则助邪填实，前证复起，祸害随至矣，间有失下以致气血虚耗者，有因邪盛数下，及大下而挟虚者，遂投人参，当觉精神爽慧，医者病者，皆以为得意，明后日再三投之，即加变证，盖方下后，始则胃家乍虚，沾其补益而快，殊弗思馀邪未尽，恣意投之，则渐加壅闭，邪火复起，愈投而变证愈增矣，故前后利害之不同者，有如此。
质曰，此篇宜与乘除之论照见，乃知吴氏之精细，又曰时疫与疟，共有表里之证，证候虽相似，其病迥异，故时疫若失治，有顷刻而死者，疟疾虽失治不死，且有不药亦自愈者，不可同日而论也。

下后间服缓剂  ***************************
下后或数下，膜原尚有馀邪，未尽传胃，邪热与卫气相併，故热不能顿除，当宽缓两日，闭馀邪聚胃，再下之，宜柴胡清燥汤缓剂调理。
柴胡清燥汤
柴胡　黄芩　陈皮
甘草　花粉　知母
姜枣煎服。

下后反痞  ***************************
疫邪留于心胸，令人痞满，下之痞应去，今反痞者虚也，以其人或因他病先亏，或因新产后，气血两虚，或禀赋娇怯，因下益虚，失其健运，客气留止，故令痞满，今愈下而痞愈甚，若更用行气破气之剂，转成坏证，宜参附养荣汤。
质曰，此篇宜与长沙泻心汤条参考，今下之反痞者，胃中虚，客气留止也，长沙甘草泻心汤条曰，此非结热，客气上逆也，固为不可下，而反下之，令其益痞者误也，若夫下后，心下如肿痞，舌上乾燥无胎，脉浮虚而数，发热汗多者，间变畜血证，为难治。
参附养荣汤
当归（一钱）　芍药（一钱）　生地（三钱）　人参（一钱）　附子（炮七分）　乾姜（炒一钱）
照常煎服，果如前证，一服痞当如失，倘有下证，下后脉实，痞未除者，再下之，此有虚实之分，一者有下证，下后痞即减者为实，一者表虽微热，脉不甚数，口不渴，下后痞反甚者为虚，若潮热口渴，脉数而痞者，投之祸不旋踵。
质曰，遽然下之，而后论其虚实，岂不暴耶，盖亦吴氏偏于下之弊也。

下后反呕  ***************************
疫邪留于心胸，胃口热甚，皆令呕不止，下之呕当去，今反呕者，此属胃气虚寒，少进粥饮，便欲舌酸者，宜半夏藿香汤，一服呕立止，穀食渐加。
半夏藿香汤
半夏（一钱五分）　真藿香（一钱）　乾姜（炒一钱）　茯苓（一钱）　广陈皮（一钱）　白术（炒一钱）　甘草（五分）
水姜煎服，有前后一证，首尾两变者，有患时疫，心下胀满，口渴，发热而呕，此应下之证也，下之诸证减去六七，呕亦减半，再下之，胀除，热退，渴止，向则数日不眠，今则少寐，呕独转甚，此疫毒去而诸证除，胃续寒而呕甚，与半夏藿香汤，一剂而呕即止。
质按，长沙曰，呕多者，虽有阳明证，不可攻之，此证治法，当在大小柴胡之间，未可始遽下之也，盖亦吴氏专下之弊矣，然早知其误，而急救之者，乃所以警悟过人也。

夺液无汗  ***************************
温疫下后脉沉，下证未除，再下之，下后脉浮者，法当汗解，三五日不得汗者，其人预亡津液也，一人患疫，得下证，日久失下，逐日下利纯臭水，昼夜十数行，乃致口燥唇乾，舌裂如断，医者误按仲景协热下利法，因与葛根黄连黄芩汤，服之转剧，邀予诊视，乃热结傍流，急与大承气一服，去宿粪甚多，色如败酱，状如黏胶，臭恶异常，是晚利顿止，次日服清燥汤一剂，脉尚沉，再下之，脉始浮，下证减去，肌表仅存微热，此应汗解，尚不得汗，然里邪既尽，中气和平，所以饮食渐进，半月后忽作战汗方解，盖缘下利日久，表里枯燥之极，饮食半月，津液渐回，方得汗，所谓积流而渠自通也，可见脉浮身热，非汗不解，血燥津枯，非液不汗，昔人以（灵枢营卫生会篇）夺血无汗，今以夺液亦无汗，血液虽殊，枯燥则一也。
质曰，夫液泌于血，血生于饮食，今下利经久饮食不消，血何由生，况血液被热搏，承气复下之，宜矣，其不得汗也。

补泻兼施与先泻后补合论  ***************************
证本应下，耽阁失治，或为缓药羁迟，火邪壅闭，耗气搏血，精神殆尽，邪火独存，以致循衣摸床，撮空理线，筋惕肉瞤，肢体振战，目中不了了，皆缘应下失下之咎，邪热一毫未除，元神将脱，补之则邪毒愈甚，攻之则几微之气，不胜其攻，攻不可，补不可，补泻不及，两无生理，不得已，勉用陶氏黄龙汤，此证下亦死，不下亦死，与其坐以待毙，莫如含药而亡，或有回生于万一者。
质曰，应下而失下，邪盛神夺，凶兆交见，补泻不及，两无生理，当此时，用黄龙汤，犹讨君侧恶，侥倖万一耳矣，然黄龙之功，毕竟在承气，如参地当归，岂暇立功哉。
黄龙汤（陶节庵，伤寒六书方，治心下硬痛，下利纯清水，谵语发渴，身热者，曰是非内寒而利，因燥屎结实，乃下利所饮汤药也，其意同于长沙，治少阴病，下利清水，云云之证，用大承气，吴氏治热结傍流，以大承气，）
大黄　厚朴　枳实　芒硝　人参　地黄　当归
照常煎服。
按前证实为庸医耽阁，及今投剂，补泻不及，然大虚不补，虚何由以回，大实不泻，邪何由以去，勉用参地以回虚，承气以逐实，此补泻兼施之法也，先泻后补之法，则纯用承气，下证稍减，神思稍苏，续得肢体振战，怔忡惊悸，心内如人将捕之状，四肢反厥，眩晕郁冒，项背强直，并前循衣摸床撮空等证，此皆大虚之候，将危之证也，急用人参养荣汤，虚候少退，速可屏去，盖伤寒温疫，俱系客邪，为火热燥证，人参固为益元气之神品，但偏于益阳，有助火固邪之弊，当此又非良品也，不得已而用之。
质曰，客邪之病，岂可概为热证也，长沙何为立三阴之目，此吴氏偏一之见，不通之论也。
人参养荣汤
人参　麦冬　辽五味　地黄　归身　芍药　知丹　陈皮　甘草
照常煎服。
如人方肉食，而病适来，以致停积在胃，用大小承气连下，惟是臭水稀粪而已，于承气汤中，但加人参一味服之，虽三四十日所停之完穀，及完肉，于是方下，盖承气藉人参之力，鼓舞胃气，宿物始动也。
质曰，吴氏勇敢武断，而反有此精细处，可谓英雄细心矣。

药烦  ***************************
应下失下，真气亏微，及投承气下咽，少项额上汗出，发根搔痒，邪火上炎，手足厥冷，甚则振战心烦，坐卧不安，如狂之状，此中气素亏，不能胜药，名为药烦，凡遇此证，急投姜汤即止，药中多加生姜煎服，则无此患矣，更宜均两三次服，以防呕吐不纳。
质曰，此证与狂汗相似，然彼则因邪气将出于表，禀赋充盛而不得速汗也，此则热实于胃久之，真气亏微，不能胜药也，自有表里虚实之分，可以辨也。

停药  ***************************
服承气，在腹中不行，或次日方行，或半日仍吐原药，此因病久失下，中气大亏，不能运药，名为停药，乃天无几绝，大凶之兆也，宜生姜以和药性，或加人参以助胃气，更有邪实，病重剂轻，亦令不行。

虚烦似狂  ***************************
时疫坐卧不安，手足不定，卧未稳则起坐，才著坐即乱走，才抽身又欲卧，无有宁刻，或循衣摸床，撮空捻指，师至方诊脉，将手缩去，六脉不甚显，尺脉不至，此平时斫丧，根源亏损，因不胜其邪，元气不能主持，故烦躁不宁，固非狂证，其危有甚于狂也，法当大补，然有可急下者，或下后厥回，尺脉至烦躁少定，此因邪气少退，正气暂复，微阳少伸也，不二时邪气复聚，前证复起，勿以前下得效，今再下之，速死，急宜峻补，补不及者死，此证表里无大热，下证不备者，庶几可生，辟如城郭空虚，虽残寇而能直入，战不可，守不可，其危可知。
质曰，此证脉细数，若大而虚者，共为难治，小便不利，若还失者，膀胱麻痹也，必死。

神虚谵语  ***************************
应下稽迟，血竭气耗，内热烦渴谵语，诸下证具，而数下之，渴热并减，下证悉去，五六日后，谵语不止者，不可以为实，此邪气去，元神未复，宜清燥养荣汤加辰砂一钱，郑声谵语，态度无二，但有虚实之分，不应两立名色。
质按，长沙曰，夫实则谵语，虚则郑声，郑声重语也，吴氏曰，郑声谵语，态度无二，但有虚实之分，不应两立名色，何其抝强也，夫重语者，以精神虚惫喜忘故也，为非实证，谵语者，以神识错乱，妄想故也，为有实又有虚。

夺气不语  ***************************
时疫下后，气血俱虚，神思不清，惟向里床睡，似寐非寒，似寤非寤，呼之不应，此正气夺，与其服药不当，莫如静守，虚回而神思自清，语言渐朗，若攻之，脉必反数，四肢渐厥，此虚虚之祸，危在旦夕，凡见此证表里无大热者，宜人参养荣汤补之，能食者，自然虚回，前证自除，设不食者，正气愈夺，虚证转加，法当峻补。

老少异治  ***************************
三春旱草，得雨滋荣，残腊枯枝，虽灌不泽，凡年高之人，最已剥削，设投承气，以一当十，设用参术，十不抵一，盖老年荣卫枯涩，几微之元气，易耗而难复也，不比少年气血生机甚捷，其势浡然，但得邪气一除，正气随复，所以老年慎泻，少年慎补，何况误用也，万有年高禀厚，年少赋薄者，又当从权，勿以常论。
质曰，不曰忌补忌泻，曰慎补慎泻，慎字可深味矣。

妄投破气药论  ***************************
瘟疫心下胀满，邪在里也，若纯用青皮枳实槟榔，诸香燥破气之品，冀其宽胀，此大谬也，不知内壅气闭，原有主客之分，假令根于七情郁怒，肝气上升，饮食过度，胃气填实，本无外来邪毒客气相干，止不过自身之气壅滞，投木香砂仁豆蔻枳壳之类，上升者即降，气闭者即通，无不见效，今疫毒之气，传于胸胃，以致升降之气不利，因而胀满，实为客邪，累及本气，但得客气一除，本气自然升降，胀满立消，若专用破气之剂，但能破正气，毒邪何自而泄，胀满何由而消，治法非用小承气弗愈，既而肠胃燥结，下既不通，中气郁滞，上焦之气，不能下降，因而充积，即膜原或有未尽之邪，亦无前进之路，于是表里上中下三焦皆阻，故为痞满燥实之证，得大承气一行，所谓一窍通，诸窍皆通，大关通，而百关尽通也，向之所郁于肠胃之邪，由此而下，肠胃既舒，膜原设有所传不尽之馀邪，方能到胃乘势而下也，譬若河道阻塞，前舟既行，余舟连尾而下矣，至是邪结并去，胀满顿除，皆藉大黄之力，大黄本非破气药，以其润而最降，故能逐邪拔毒，破结导滞，加以枳朴者，不无佐使云尔，若纯用破气之品，津液愈耗，热结愈固，滞气无门而出，疫毒无路而泄，乃望其宽胸利膈，惑之甚矣。

妄投补剂论  ***************************
有邪不除，淹缠日久，必至尫羸，庸医望之，辄用补剂，殊不知无邪不病，邪气去，正气得通，何患乎虚之不复也，今投补剂，邪气益固，正气日郁，转郁转热，转热转瘦，转瘦转补，转补转郁，循环不已，乃至骨立而毙，犹言服参几许，补之不及，天数也，病家止误一人，医者终身不悟。
质按，此篇不举治法者，审于补泻兼施篇也。

妄投寒凉药论  ***************************
疫邪结于膜原，与卫气并固，而昼夜发热，五更稍减，日晡益甚，此与瘅疟相类，但瘅疟热短，过时如失，明日至期复热，今温疫热长，十二时中，首尾相接，寅卯之间，乃其热之首尾也，即二时余焰不清，似乎日夜发热，且此时也，邪结膜原，气併为热，胃本无病，误用寒凉，妄伐生气，此其误者一，及邪传胃，烦渴口燥，舌乾胎刺，气喷如火，心腹痞满，午后潮热，此应下之证，若用大剂芩连栀蘖，专务清热，竟不知热不能自成其热，皆由邪在胃家，阻碍正气，郁而不通，火亦留止，积火成热，但知火与热，不知因邪而为火热，智者必投承气，逐去其邪，气行火泄而热自已，若概用寒凉，何异扬汤止沸，每见今医，好用黄连解毒汤，黄连泻心汤，盖本素问热淫所胜治以寒凉，（至真要大论，作热淫所胜，平以咸寒，）以为圣人之言，必不我欺，况热病用寒药，最是捷径，又何疑乎，每遇热甚，反指大黄，能泄而损元气，黄连清热，且不伤元气，更无下泄之患，且得病家无有疑虑，守此以为良法，由是凡遇热证，大剂与之，二三钱不已，增至四五钱，热又不已，昼夜连进，其病转剧，至此技穷力竭，反谓事理当然，又见有等（有等即有一等之略语盖谓有一等甚者也）日久，腹皮贴背，乃调胃承气证也，况无痞满，益不敢议承气，唯类聚寒凉，专务清热，又思寒凉之最者，莫如黄连，因而再倍之，日近危笃，有邪不除，耽误至死，犹言服黄连至几两，热不能清，非药之不到，或言不治之证，或言病者之数也，他日凡遇此证，每每如是，虽父母妻子，不过以此法毒之，盖不知黄连苦而性滞，寒而气燥，与大黄均为寒药，大黄走而不守，黄连守而不走，一燥一润，一通一塞，相去甚远，且疫邪，首尾以通行为治，若用黄连，反招闭塞之害，邪毒何由以泄，病根何由以拔，既不知病原，焉能以愈疾耶。
问曰，间有进黄连而得效者，何也，曰，其人正气素胜，又因所受之邪本微，此不药自愈之证，医者误投温补，转补转郁，转郁转热，此以三分客热，转加七分造热也，客热者，因客邪所郁，正分之热也，此非黄连可愈，造热者，因误投温补，正气转郁，反致热极，故续加烦渴不眠谵语等证，此非正分之热，乃庸医添造分外之热也，因投黄连，于是烦渴不眠谵语等证顿去，要之黄连，但可清去七分无邪造热，又因热减而正气即回，所存三分有邪客热，气行即已也，医者不解，遂以为黄连得效，他日藉此，概治客热，则无效矣，又以昔效而今不效，疑其病原本重，非药之不到也，执迷不悟，所害更不可胜计矣。
问曰，间有未经温补之误，进黄连而疾愈者，何也，曰凡元气胜病为易治，病胜元气为难治，元气胜病者，虽误治，未必皆死，病胜元气者，稍误，未有不死者，此因其人元气素胜，所感之邪本微，是以正气有馀，足以胜病也，虽少与黄连，不能抑郁正气，此为小逆，以正气犹胜，而疾幸愈也，医者不解窃自邀功，他日设遇邪气胜者，非导邪不能瘳其疾，误投黄连，反招闭塞之害，未有不危者。
质曰，凡邪气在于表者，非汗不解，实于胃者，非下不瘥，此二者，芩连栀蘖，不能清其热也，非寒凉不能治疫热也，盖药各有所主治，譬如桂枝麻黄之一治于太阳，白虎承气之同证于阳明，桂枝自有桂枝之证，麻黄自有麻黄之证，白虎不能彻胃实之邪焉，承气不能清在里之热结焉，其一于太阳也，同于阳明也，而所主治，各自不同，于芩连栀蘖之清热，亦犹如此耳，苟审所主治而投之，何药不奏效，岂独大黄治疫热乎哉，吴氏欲痛矫时弊，矫枉而过直也，学者不可不察焉。

大便  ***************************
热结傍流，协热下利，大便闭结，大肠胶闭，总之邪在里，其证不同者，在乎通塞之间耳。
协热下利者，其人大便素不调，邪气忽乘于胃，便作烦渴，一如平时泄泻，稀粪而色不败，其色但焦黄而已，此伏邪传里，不能稽留于胃，至午后潮热，便作泄泻，子后热退，泄泻亦减，次日不作潮热，利亦止，为病愈，潮热未除，利不止者，宜小承气汤，以彻其馀邪，而利自止，若利止，二三日后，午后忽加烦渴，潮热下泄，仍如前证，此伏邪未尽，复传到胃也，治法同前。
质按，吴氏所谓协热利者，即长沙阳明病，大小承气之证也，盖伏邪传里，与胃气协合，而下利之义也，长沙所谓协热利者，太了病桂枝之证，胃本无邪，由数下之，徒令胃气虚寒，利下不止，表里不解也，故以人参汤理中，加桂枝以救表，盖协与挟通，所谓协热者，里寒挟表热之义也，虽同名协热，其证乃有虚实之分，不可同日而论。
大便闭结者，疫邪传里，内热壅郁，宿粪不行，蒸而为结，渐至梗硬，下之结粪一行，瘀热自除，诸证悉去。
热结傍流者，以胃家实，内热壅闭，先大便闭结，续得下利纯臭水，全然无粪，日三四度，或十数度，宜大承气汤，得结粪而利立止，服汤不得结粪，仍下利臭水及所进汤药，因大肠邪盛，失其传送之职，知邪犹在也，病必不减，宜更下之。
质曰，热结傍流者，内热燥结，傍流下臭水之义也。
大肠胶闭者，其人平素大便不实，设遇疫邪传里，但蒸作极臭之物，如黏胶然，至死不结，愈蒸愈闭，以致胃气不能下行，疫毒无路而出，不下即死，宜大承气汤下之，但得黏胶一去，下证自除，霍然而愈。
质曰，病同于协热下利，但有通塞之异而已。
温疫愈后，三五日，或数日，反腹痛里急者，非前病原也，此下焦别有伏邪所发，欲作滞下也，发于气分则为白积，发于血分则为红积，气血俱病，红白相兼，邪尽利止，未止者，宜芍药汤，（方见前战汗条，）
质曰，此非特异病源，馀邪不尽者，间亦变为他病也，屡见为滞下疟疾及脚气者，盖其变虽不一，共由余邪未尽，气血虚耗，腠理易闭塞也。
温疫愈后，大便数日不行，别无他证，此足三阴不足，以致大肠虚燥，此不可攻，饮食渐加，津液流通，自能润下也，觉穀道夯（负担用力也，欲力去也，）闷，宜作蜜煎导，甚则宜六成汤。
质曰，此章宜与病愈结存，及下格篇照见。
病愈后，脉迟细而弱，每至黎明（五更也）或夜半后，便作泄泻，此命门真阳不足，宜七成汤，或亦有杂证属实者，宜大黄丸（出于外台温病门劳复条）下之立愈，（此证万中之一耳，）
六成汤
当归（一钱五分）　白芍药（一钱）　地黄（五钱）　天门冬（一钱）　肉苁蓉（三钱）　麦门冬（一钱）
照常煎服，日后更燥者，宜六味丸少减泽泻。
质按，补足三阴不足，故名六成，六者水成数，即天一生水，地六成之之义也。
七成汤
破故纸（炒锤碎三钱）　熟附子（一钱）　辽五味（八分）　白茯苓（一钱）　人参（一钱）　甘草（炙五分）
照常煎服，愈后更发者，宜八味丸倍加附子。
质按，补命门真阳，故名七成，七者火生数，即天二生火，地七成之之义也。

小便  ***************************
热到膀胱，小便赤色，邪到膀胱，干于气分，小便胶浊，（邪从小便分离）干于血分，溺血畜血，留邪欲去，小便数急，膀胱不约，小便自遗，膀胱热结，小便闭塞。
质曰，吴氏分邪之与热，而明本之与标，其说极细矣，盖亦原长沙，长沙黄连汤之条曰，胸中有热，胃中有邪气，腹中痛欲呕吐也，盖遗尿与尿闭，俱有虚实之分，不可概论也。
热到膀胱者，其邪在胃，胃热灼于下焦在膀胱，但有热而无邪，惟令小便赤色而已，其治在胃。
质曰，传变不常条云，与导赤散五苓五皮之类，分毫无效者，得大承气一服，小便如注而愈，可以参考。
邪到膀胱者，乃疫邪分布下焦，膀胱实有之邪，不止于热也，从胃家来，治在胃，兼治膀胱，若纯治膀胱，胃气乘势，拥入膀胱，非其治矣，若肠胃无邪，独小便急数，或白膏如马遗，（遗者，尿也，汉书东方朔传，遗殿上，）其治在膀胱，宜猪苓汤。
猪苓汤　邪干气分者，宜之。
猪苓（二钱）　泽泻（二钱）　滑石（五钱）　甘草（八分）　木通（一钱）　车前（二钱）
灯心煎服。
桃仁汤　邪乾血分者，宜之。
桃仁（三钱研如泥）　丹皮（一钱）　当归（一钱）　赤芍（一钱）　阿胶（二钱）　滑石（五钱）
照常煎服，小腹痛，按之硬痛，小便自调者，畜血也，加大黄三钱，甚则抵当汤，药分三等，（桃仁汤，桃仁加大黄，抵当汤也，）随其病之轻重而施治。
质曰，小便胶浊，及溺血者，宜长沙猪苓汤，若兼畜血有，宜桃仁汤，剧者大黄牡丹汤，其效优于抵当汤远矣。

前后虚实  ***************************
病有先虚后实者，宜先补而后泻，有先实后虚者，宜先泻而后补，所谓先虚后实者，或因他病先亏，或因年高血弱，或因先有内伤劳倦，或因新产亡血过多，或旧有吐血，及崩漏之证，时疫将发，即触动旧疾，或吐血，或崩漏，以致亡血过多，然后邪热渐渐加重，以上并宜先补而后泻，泻者谓疏导之剂，并承气下药，概而言之也，凡遇先虚后实者，此万不得已，而投补剂一二帖，后虚证少退，便宜治疫，若补剂连进，必助疫邪，祸害随至，所谓先实后虚者，疫邪应下失下，血液为热搏尽，原邪尚在，宜急下之，邪退六七，急宜补之，虚回五六，慎勿再补，多服则邪热复炽，下后毕竟加添虚证者，方可补，若以意揣度其虚，不见虚证，误用补剂，贻害不浅。
质曰，此篇示逐机法，宜与乘除，及补泻兼施篇，为一类见。

脉厥  ***************************
温疫得里证，神色不败，言动自如，别无怪证，忽然六脉如丝，微细而软，甚至于无，或两手俱无，或一手先伏，察其人，不应有此脉，今有此脉者，皆缘应下失下，内结壅闭，营气逆于内，不能达于四末，此脉厥也，亦多有过用黄连石膏诸寒之剂，强遏其热，致邪愈结，脉愈不行者，医见脉微欲绝，以为阳证得阴脉，为不治，委而弃之，以此误人甚众，若更用人参生脉散辈，祸不旋踵宜承气绶缓下之，六脉自复。
质曰，余每遇此证，辄诊脉于尺泽及腋下，必大而实，或滑而数。

脉证不应  ***************************
表证脉应浮，不浮者亦有可汗而解者，以邪气微，不能牵引正气，故脉不应，里证脉应沉，不沉者亦有可下而解者，以邪气微不能抑郁正气，故脉不应，阳证见阴脉，有可生者，神色不败，言动自如，乃禀赋脉也，再问平日无此脉，乃脉厥也，下后脉实，亦有病愈者，但得证减，复有实脉，乃天年脉也，夫脉不可一途而取，须以神气形色病证，相参以决安危为善。
质曰，夫脉者，以吾之气，接渠之气，以我神，揣彼神，得之于心，而应之于手，彼我权衡，以决安危也，吴氏之言，可以为诊理要诀矣，古曰，知其要者，一言而达，盖吴氏之谓夫。
张昆源之室，年六旬，得滞下，后重窘急，日三四十度，脉常歇止，诸医以为雀啄脉，必死之候，咸不用药，延予诊视，其脉参伍不调，或二动一止，或三动一止而复来，此涩脉也。
质按，此脉近于结若代，岂可以涩名耶，涩反于滑，往来涩滞也。
年高血弱，下利脓血，六脉短涩，固非所能任，询其饮食不减，形色不变，声音烈烈，言语如常，非危证也，遂用芍药汤，加大黄三钱，大下纯脓成块者两碗许，自觉舒快，脉气渐续，而利亦止，数年后，又患伤风，咳嗽痰涎涌甚，诊之又得前脉，与杏桔汤二剂，嗽止脉调，方知此妇，凡病俱作此脉，大抵治病，务以形色脉脉参考，庶不失其大段，方可定其吉凶也。

体厥  ***************************
阳证阴脉，身冷如冰，为体厥。
施幼声，卖卜颇行，年四旬，禀赋肥甚，六月患时疫，口燥舌乾，胎刺如锋，不时太息，咽喉肿痛，心腹胀满，按之痛甚，渴思冰水，日晡益甚，小便赤涩得涓滴则痛甚，此下证悉备，但通身肌表如冰，指甲青黑，六脉如丝，寻之则有，稍按则无，医者不究里证热极，但引陶氏（节庵）全生集，以为阳证，但手足厥逆，若冷过肘膝，便是阴证，今已通身冰冷，此之冷过肘膝，更甚，宜其为阴证，一也，宜陶氏以脉分阴阳二证，全在有力无力中分，今已脉微欲绝，按之如无，比之无力，更甚，宜其为阴证，二也，阴证而得阴脉之至者，复有何说，遂主附子理中汤，未服，延予至，以脉相参，表里互较，此阳证之最者，下证悉具，但嫌下之晚耳，盖因内热之极，气道壅闭，乃至脉微欲绝，此脉厥也，阳郁则四肢厥逆，况素禀肥盛，尤易壅闭，今亢阳已极，以至通身冰冷，此体厥也，急投大承气汤，嘱其缓缓下之，脉至厥回，便得生矣，其妻闻一曰阴证，一曰阳证，天地悬隔，疑而不服，更请一医，指言阴毒，须灸丹田，其兄叠延三医续至，皆言阴证，乃进附子汤，下咽如火，烦躁顿加，逾时而卒。
质曰，阴证冷过肘膝多死，今至通身冰冷，而不死者，此所谓热厥也，有白虎证，又有承气证，长沙曰，脉滑而厥者里有热也，白虎汤主之，又曰，厥深者，热亦深，厥当下之。

乘除  ***************************
（算法，添算曰乘，减算曰除，）
病有纯虚纯实，非补即泻，何有乘除，设遇既虚且实者，补泻间用，当详孰先孰后，从少从多，可缓可急，随其证而调之。
吴江沉青来之室，少寡，素多郁怒，而有吐血证，岁三四发，吐后即已，无有他证，盖不以为意也，三月间，别无他故，忽有小发热，头疼身痛，不恶寒而微渴，若恶寒不渴者，乃感冒风寒，今不恶寒微渴者，疫也，至第二日，旧证大发，吐血倍常，更加眩晕，手振烦躁，种种虚躁，饮食不进，且热渐加重，医者病者，但见吐血，以为旧证复发，不知其为疫也，故以发热认为阴虚，头疼身痛认为血虚，不察未吐血前一日，已有前证，非吐血后所加之证也，诸医议补，问予可否，余曰，失血补虚权宜则可，盖吐血者，内有结血，正血不能归经，所以吐也，结血牢固，岂能吐乎，能去其结，于中无阻，血自归经，方冀不发，若吐后专补，内则血满，既满不能归，血从上溢也，设用寒凉尤误，投补剂，亦只顾目前之虚，用参暂效，不能拔去病根，日后又发也，况又兼疫，今非昔比，今夙疾因伤而发，血脱为虚，邪在为实，是虚中有实，如投补剂，始则以实填虚，沾其补益，既而以实填实，灾害立至，于是暂用人参二钱，以茯苓归芍佐之，两剂后，虚证咸退，热减六七，医者病者，皆谓用参得效，均欲连进，余禁之不止，乃恣意续进，便觉心胸烦闷，腹中不和，若有积气，求哕不得，此气不时上升，便欲作呕，心下难过，遍体不舒，终夜不寐，喜按摩槌击，此皆别加有馀之变证也，所以然者，止有三分之疫，只应三分之热，适有七分之虚，经络枯涩，阳气内陷，故有十分之热，分而言之，其间是三分实热，七分虚热也，向则本气空虚，不与邪搏，故无有馀之证，但虚不任邪，惟懊憹郁冒眩晕而已，今投补剂，是以虚证减去，热减六七，所馀三分之热者，实热也，乃是疫邪所致，断非人参可除者，今再服之，反助疫邪，邪正相搏，故加有馀之变证，因少与承气，微利之而愈，按此病，设不用利药，宜静养数日，亦自愈，以其人大便，一日一行，则知胃气通行，邪气在内，日从胃气下趋，故自愈，间有大便自调而不愈者，内有湾粪隐曲不行，下之得宿粪极臭者，病始愈，设邪未去，恣意投参，邪乃益固，日久不除，医见形体渐溲，便指为怯证，愈补愈危，死者多矣。
质曰，夫恶寒而不渴者，感冒也，渴而不恶寒者，疫也，在其初宜审焉，盖恶寒者，为太阳之主让，渴者，为阳明之主证也。


卷下  ——————————————————————————————————————————————————————————————————————————————————————————

杂气论  ***************************
日月星辰，天之有象可睹，水火土石，地之有形可求，昆虫草木，动植之物可见，寒热温凉，四时之气，往来可觉，至于山岚瘴气，岭南毒雾，咸得地之浊气，犹可以察，而惟天地之杂气，种种不一，亦犹天之有日月星辰，地之有水火土石，气交之中，有昆虫草木之不一也，草木有野葛巴豆，星辰有罗计荧惑，（五杂沮，天部曰，金木土水火，五星之外，又有四馀星，一曰紫气，二曰月孛，三曰罗喉，四曰计都，而罗计二星，人多忌，）昆虫有毒蛇猛兽，土石有雄硫磠信，万物各有善恶之不等，是知杂气之毒亦然，然气无形可求，无象可见，况无声复无臭，何能得睹得闻，人恶得而知其气也，其来无时，其著无方，众人有触之者，名随其气而为诸病焉，其为病也，或时众人发颐，或时众人头面浮肿，俗名为大头瘟是也，或时众人咽痛，或时音哑，俗名为虾蟆瘟是也，或时众人疟痢，或为痹气，或为痘疮，或为斑疹，或为疮疥疔瘇，或时众人目赤肿痛，或时众人呕血暴下，俗名为瓜瓤瘟，探头瘟是也，或时众人瘿痎，俗名为疙瘩瘟是也，为病种种，难以枚举，大约病偏于一方，延门合户，众人相同，皆时行之气，即杂气为病也，为病种种，是知气之不一也，盖当其时，适有某气，专入某脏腑经络，专发为某病，故众人之病相同，非关脏腑经络，或为之证也，不可以年岁四时为拘，盖非五运六气，所即定者，是知气之所至无时也，或发于城市，或发于村落，他处安然无有，是知气之所著无方也，疫气者，亦杂气中之一，但有甚于他气，故为病颇重，因名之厉气，虽有多寡不同，然无岁不有，至于瓜瓤瘟，疙瘩瘟，缓者朝发夕死，急者顷刻而亡，此又在诸疫中最重者，幸而几百年来罕有之，不可以常疫并论也，至于发颐咽痛，目赤斑疹之类，其时村落中，偶有一二人所患者，虽不与众人等，然考其证，甚合某年某处，众人所患之病，纤悉相同，治法无异，此即当年之杂气，但目令所钟不厚，所患者希少耳，此又不可以众人无有，断为非杂气也，况杂气为病最多，而举世皆误认为六气，假如误认为风者，如大麻风鹤膝风，痛风历节风，老人中风，肠风厉风之类，概用风药，未尝一效，实非风也，皆杂气为病耳，至又误认为火者，如疔疮发背痈疽，疳毒气毒流注，流火丹毒，与夫痘麻斑疹之类，以为痛痒疮疡，皆属心火，投芩连栀柏，未尝一效，实非火也，亦杂气之所为耳，至于误认为暑者，如霍乱吐泻，疟痢暴注，腹痛绞肠痧之类，皆误认为暑，作暑证治之，未尝一效，与暑何与焉，至于一切杂证，无因而生者，并皆杂气所成，盖因杂气来而不知，感而不觉，惟向风寒暑湿所见之气求之，既已错认病原，未免误投他药，刘河间作原病式，盖祖五运六气，百病皆原于风寒暑湿燥火，谓为病者，无出此六气，实不知杂气为病，更多于六气，六气有限，现在可测，杂气无穷，茫然不可测，专务六气，不言杂气，岂能包括天下之病与。
质曰，夫疫，役也，众人均等之谓也，偶有一二人患轻微之证者，以与某年某处众人所患，其证相同也，直指谓疫，然则时疫与他病，其证相同者，亦可谓非时疫，然其实即疫也，不得不谓之疫，谓疫则违名义，不谓则失其实，于此乎吾常病于病名之无益于治，而或紊其实也，无已则仿长沙，以六经包括万病欤。

论气所伤不同  ***************************
所谓杂气者，虽曰天地之气，实由方土之气也，盖其气从地而起，有此气则有是病，譬如所言天地生万物，然亦由方土之产也，彼植物藉雨露而滋生，动物藉饮食而颐养，必先有是气，然后有是物，推而广之，有无限之气，因有无限之物也，但二五（阴阳五行）之精，未免生剋制化，是以万物各有宜忌，宜者益而忌者损，损者制也，故万物各有所制，如猫制鼠，如鼠制象之类，既知以物制物，即知以气制物矣，以气制物者，蟹得雾则死，枣得雾则枯之类，此有形之气，动植之物，皆为所制也，至于无形之气，偏中于动物者，如牛瘟羊瘟，鸡瘟鸭瘟，岂但人疫而已哉，然牛病而羊不病，鸡病而鸭不病，人病而禽兽不病，究其所伤不同，因其气各异也，知其气各异，故谓之杂气，夫物者气之化也，气者物之变也，知气可以制物，则知物之可以制气矣，夫物之可以制气者，药物也，如蜒蚰解蜈蚣之毒，猫肉治鼠瘻之溃，此受物之气以为病，还以物之气制之，至于受无形杂气为病，莫知何物之能制矣，惟其不知何物之能制，故勉用汗吐下三法以当之，嗟乎，即三法且不能尽善，况能知物乎，能知以物制气，一病足有一药之制病已，不烦君臣佐使，品味加减之劳矣。
质曰，杂气论，及论气所伤不同之二篇，是吴氏精神之所汇，犹书之有禹贡洪范，足以观其学识深高，瘟疫一篇文字盖自此而出矣，所论辨，虽不脱拗理之习，亦多所发明，格致之功，起于金元诸子远矣，学者须熟读精思，必将有大所得也。

论气盛衰  ***************************
其年疫气盛行，所患皆重，最能传染，即童辈皆知其为疫，至于微疫，反觉无有，盖毒气所锺，有厚薄也，其年疫气衰少，里闾所患者，不过几人，且不能传染，时师皆以伤寒为名，不知者固不言疫，知者亦不便言疫，然则何以知其为疫，盖脉证与盛行之年，所患之证，纤悉相同，至于用药取效，毫无差别，是以知温疫，四时皆有，常年不断，但有多寡轻重耳，疫气不行之年，亦有微疫，众人皆以感冒为名，实不知为疫也，设用发散之剂，虽不合病，然亦无大害，疫自愈，实非药也，即不药亦自愈，至有稍重者，误投发散，其害尚浅，若误用补剂，及寒凉，反成痼疾，不可不辨。

蛔厥  ***************************
疫邪传里，应下失下，邪气盛于内，四肢厥冷，胃热如沸，蛔动不安，下既不通，必反于上，蛔因呕出，此常事也，但治其胃，蛔厥自愈，每见医家，妄引经论，脏寒蛔上入膈，其人当吐蛔，又云，胃中冷必吐蛔之句，便用乌梅丸，或理中安蛔汤，方中乃细辛附子乾姜，桂枝川椒，皆辛热之品，投之如火上添油，殊不知疫证，表里上下皆热，始终从无寒证者，不思现前事理，徒记纸上文辞，以为依经傍注，坦然用之无疑，因此误人甚众。
质曰，拘泥文辞，不晓事理，贵耳而贱目者，古今读书家通弊，不特医事也，又曰吐死蛔者，属热，吐活蛔者，多属胃寒，死蛔色白，活蛔微红色。

呃逆  ***************************
胃气逆则为呃逆，吴中称为冷呃，以冷为名，遂指为胃寒，不知寒热皆令呃逆，且不以本证相参，专执俗语为寒，遂投丁茱姜桂，误人不少，此比执辞害义者，尤为不典，治法各从其本证而消息之，如见白虎证，则投白虎，见承气证，则投承气，膈间痰闭，则宜导痰，如果胃寒，丁香柿蒂散宜之，然不若四逆汤功效殊捷，要之但治本证，其呃自止，他可以类推矣。
质曰，呃逆者，膈膜之痉挛也，有虚实之分，宜从本证而治之，概为胃寒误矣，故吴氏辨驳之。

似表非表似里非里  ***************************
时疫初起，邪气盘踞于中，表里阻隔，里气滞而为闷，表气滞而为头疼身痛，因见头疼身痛，往往误认为伤寒表证，因用麻黄桂枝，香苏葛根败毒，九味羌活之类，此皆发散之剂，强求其汗，妄耗津液，经气先伤，邪气不损，依然发热，更有邪气传里，表气不能通于内，必壅于外，每至午后潮热，热甚则头胀痛，热退则已，此岂表实者耶，以上似表，误为表证，妄投升散之剂，原邪愈实，火气上升，头疼转甚，须下之，里气一通，经气降而头疼立止，若果感冒头疼，无时不痛，为可辨也，且有别证相参，不可一途而取，若汗若下后，脉静身凉，浑身肢节反加痛甚，一如被杖，一如坠伤，少动则痛苦号呼，此经气虚营卫行涩也，三四日内，经气渐回，其痛渐止，虽不药必自愈，设妄引经论，以为风湿相搏，一身尽痛，不可转侧，遂投疏风胜湿之剂，身痛反剧，以此误人甚众。
伤寒传胃，即便潮热谵语，下之无辞，今时疫初起，便作潮热，热甚亦能谵语，误认为里证，妄用承气，是为诛伐无辜，不知伏邪附近于胃，邪未入腑，亦能潮热，午后热甚，亦能谵语，不待胃实而后能也，假令常疟热甚，亦作谵语，瘅疟不恶寒，但作潮热，此岂胃实者耶，以上似里证，误投承气，里气先虚，及邪陷胃，转见胸腹胀满，烦渴益甚，病家见势危笃，以致更医，医见与下药病甚，乃指大黄为砒毒，或投泻心，或投柴胡枳桔，留邪在胃，变证日增，神脱气尽而死，向则不应下而反下之，今则应下而反失下，盖因表里不明，用药前后失序之误。
质按，长沙曰，伤寒不大便六七日，头痛有热，小便赤者，与承气汤，其小便反清者，知不在里，仍在表也，又曰，解后身疼痛者，宜桂枝加芍药生姜人参汤，宜参考。

论食  ***************************
时疫有首尾皆能食者，此邪不传胃，切不可绝其饮食，但不宜过食耳，有愈后数日，微渴微热，不思食者，此微邪在胃，正气衰弱，强与之，即为食复，有下后一日便思食，食之有味，当与之，先与米食一小杯，如至茶瓯，渐进稀粥，不可尽意，饥则再与，如忽加吞酸，反觉无味，乃胃气伤也，当停谷一日，胃气复，复思食也，仍如渐进法，有愈后十数日，脉静身凉，表里俱和，但不思饮食者，此中气不苏，当与粥饮迎之，得谷后，即思食觉饥，久而不思食者，一法以人参一钱煎汤与之，少引胃气，忽觉思食，便可勿服。
质曰，论食绵密精致，自少而多，自稀而稠，秩如有法，严不可犯，又调理法曰，多与，早与，迟与，皆非所宜，宜与此篇参考。

论饮  ***************************
烦渴思饮，酌量与之，若引饮过多，自觉水停心下，名停饮，宜四苓散，如大渴思饮冰水及冷饮，无论四时，皆可量与，盖内热之极，得冷饮相救甚宜，能饮一升，止与半升，宁使少顷再饮，至于梨汁藕汁，蔗浆西瓜，皆可备不时之需，如不欲饮冷，当易白滚汤与之，乃至不思饮，则知胃和矣。
质按，长沙曰，渴思饮水者，少少与饮之，令胃气和则愈，又曰，渴欲饮水者，少少与之，但以法救之，又曰，少阴病，渴欲饮水者，少少与之，盖少少者，不使尽意也，若尽意饮之，必为水逆，甚非法也，吴氏曰，烦渴思饮，酌量与之，又曰，能饮一升，止与半升，仍是长沙之法。
四苓汤
茯苓（二钱）　泽泻（一钱五分）　猪苓（一钱五分）　陈皮（一钱）
取长流水煎服，古方有五苓散，用桂枝者，以太阳中风，表证未罢，併入膀胱，用四苓以利小便，加桂枝以解表邪，为双解散，即如少阳并于胃，以大柴胡，合表里而治之，今人但见小便不利，便用桂枝，何异聋者之听宫商，胃本无邪，故用白术以建中，今不用白术者，疫邪传胃而渴，白术性壅，恐以实填实也，加陈皮者，和中利气也。
质按，吴氏以为桂枝发汗，而其性辛温，白术健胃，而其弊壅塞，故共去之，盖亦恶温补之偏见。

损复  ***************************
邪伤人也，始而伤气，继而伤血，伤肉伤筋伤骨，邪毒既退，始而复气，继而复血，复肉复筋复骨，以柔脆者，易损亦易复也。
天倾西北，地陷东南，故男先伤右，女先伤左，及其复也，男先复左，女先复右，以素亏者易损，素实者易复也。
质曰，男女左右之说，汉人拗理之习，吴氏亦不得脱也。
严正甫，年三十，时疫后，脉证俱平，饮食渐进，忽然肢体浮肿，别无所苦，此即气复也，盖大病后，血未成，气暴复，血乃气之依归，气无所依，故为浮肿，嗣后饮食渐加，浮肿渐消，若误投行气利水药则谬矣。
张德甫，年二十，患禁口痢，昼夜无度，肢体仅有皮骨，痢虽减，毫不进谷，以人参一钱煎汤，入口不一时，身忽浮肿，如吹气球速，自后饮食渐进，浮肿渐消，肿间已有肌肉矣。
若大病后，三焦受伤，不能通调水道，下输膀胱，肢体浮肿，此水气也，与气复悬绝，宜金匮肾气丸，及肾气煎，若误用行气利水药必剧，凡水气足冷，肢体常重，气复足不冷，支体常轻，为异。
质曰，气复与水肿相似，试以指按之，肌肤从没，放之从复者，气复也，须臾复故者，水肿也，久不能复者，虚肿也，此所其不同，瘥后贪食者，多患水肿，盖气血未复，特胃气暴复，易饥而易消，贪食而不止，故未熟之液，满于一身也，不肿必下利，宜节饮食，自愈，若饮食不进，先自足浮肿，渐及腰腹，色白而光泽，按之如败瓜者，此由气血共虚，元气不能四布也，宜补之，或心下先肿，或小腹先肿者，属于胃膀胱之衰弱，或由余邪不尽，有虚实之分，共为难治，适有一手俄肿，或一足肿大者，是属内脏之焮肿，多死。
余桂玉，年四十，时疫后，四肢脱力，竟若瘫痪，数日后，右手始能动，又三日，左手方动，又俞桂冈子室，所患皆然。
质曰，适亦然耳，焉足以为定论。

标本  ***************************
诸窍乃人身之户牖也，邪自窍而入，未有不由窍而出，经曰，（素问热论）未入于府者，可汗而已，已入于府者，可下而已，麻征君，（麻九畴字知几，从张子和学医，故详儒门事亲，）复增汗吐下三法，总是导引其邪，从门户而出，可为治疫之大纲，舍此皆治标云尔，今时疫首尾，一于为热，独不言清热者，盖因邪而发热，但能治其邪，不治其热而热自已，夫邪之与热，犹形影相依，形亡而影未有独存者，若以黄连解毒汤，黄连泻心汤，纯乎类聚寒凉，专务清热，既无汗吐下之能，焉能使邪从窍而出，是忘其本，徒治其标，何异于小儿捕影。

行邪伏邪之别  ***************************
凡邪所客，有行邪，有伏邪，故治法有难有易，取效有迟有速，所谓行邪者，如正伤寒，始自太阳，或传阳明，或传少阳，或自三阳入胃，如行人经由某地，本无根蒂，因其漂浮之势，病形虽重，若果在经，一汗而解，若果传胃，一下而愈，药到便能获效，所谓伏邪，如温疫之邪，伏于膜原，如鸟栖巢，如兽藏穴，营卫所不关，药石所不及，至其发也，邪毒渐张，内侵于府，外淫于经，营卫受伤，诸证渐显，然后可得而治之，方其浸淫之际，邪毒尚在膜原，此时但可疏利，使伏邪易出，邪毒既离膜原，乃观其变，待其或出表，或入里，然后可导邪使去，邪尽方愈，初发之时，毒势渐张，莫之能御，其时不惟不能即瘳，而病证日惟加重，病家见证日增，即欲更医，医家不解，亦自惊疑，竟不知先时感受邪甚则病甚，邪微则病微，病之轻重，非关于医，人之生死，全赖于药石，故谚曰，伤寒莫治头，劳怯莫治尾，若果正伤寒，初受于肌表，不过在经之浮邪，一汗即解，何难治之有，此言盖指温疫而设也，所以疫邪方张之际，势不可遏，但使邪毒速离膜原，便是治法全在后段工夫，识得表里虚实，更详轻重缓急，投剂不致差谬，如果可以万举万全，即使感受之最重者，按法治之，必无殒命之理，若夫久病枯削，酒色耗竭，耆耄风烛者，此等已是天真几绝，更加温疫，自是难支，又不可同日而语矣。
质曰，扁鹊尝曰，病入骨髓者，虽司命不可如之何，今吴氏曰，即使感受之最深者，按法治之，必无殒命之理，其说可疑，盖又豪杰气魄。

应下诸证  ***************************
舌白胎，渐变黄胎。
邪在膜原，舌上白胎，邪在胃家，舌上黄胎，胎老变为沉香色也，白胎未可下，黄胎宜下。
质曰，以下六条，审舌胎，以辨病之轻重，及邪之所著，盖发明前贤所未言，以为后学之针车也，其功亦钜矣。
舌黑胎
邪毒在胃，薰腾于上，而生黑胎，有黄胎老而变焦色者，有津液润泽，作软黑胎者，有舌上乾燥，作硬黑胎者，下后二三日，黑皮自脱，又有一种舌上俱黑而无胎，此经气，非下证也，妊娠多见此，阴证亦有此，并非下证，下后里证去，舌尚黑者，胎皮未脱也，不可再下，务在有下证方可下，舌上无胎，况无下证，误下舌反见离离黑色者危，急当补之。
舌芒刺
热伤津液，此疫毒之最重者，急当下，老人微疫，无下证，舌上乾燥，易生胎刺，用生脉散，生津润燥，芒刺自去。
舌裂
日久失下，血液枯极，多有此证，又热结傍流，日久不治，在下（肠）则津液消亡，在上（胃）则邪火毒炽，亦有此证，急下之，裂自满。
舌短　舌硬　舌卷
皆邪气胜，真气亏，急下之，邪毒去，真气回，舌自舒。
质曰，舌短舌硬舌卷，此三者，亦有虚实之分，宜审之。
白砂胎
舌上白胎，乾硬如砂皮，一名水晶胎，乃自白胎之时，津液乾燥，邪虽入胃，不能变黄，宜急下之，若白胎润泽者，邪在膜原也，邪微胎亦微，邪气盛，胎如积粉满布，其舌犹未可下，久而胎色不变，别有下证，服三消饮，次早舌即变黄。
唇燥裂　唇焦色　唇口皮起　口臭　鼻孔如烟煤
胃家热，多有此证，固当下，唇口皮起，仍用别证互较，鼻孔煤黑，疫毒在胃，下之无辞。
质按，唇燥裂，焦色，唇口皮起，此三者，或有不可下者，不可概为下证也，口臭可吐者多。
口燥渴
更有下证者，宜下之，下后邪去胃和，渴自减，若服花粉门冬知母，冀其生津止渴殊谬，若大汗，脉长洪而渴，未可下，宜白虚汤，汗更出，身凉渴止。
目赤　咽乾　气喷如火　小便赤黑涓滴作痛　小便极臭　扬手掷足　脉沉而数
皆为内热之极，下之无辞。
质曰，咽乾有虚实之分，宜审之。
潮热　谵语
邪在胃有此证，宜下，然又有不可下者，详载似里非里，热入血室，神虚谵语，三条之下。
善太息
胃家实，呼吸不利，胸膈痞闷，每欲引气下行，故然。
心下满　心下高起如块　心下痛　腹胀满　腹痛按之愈痛　心下胀痛
以上皆胃家邪实，内结气闭，宜下之，气通则已。
头胀痛
胃家实，气不下降，下之头痛立止，若初起头痛，别无下证者，未可下。
小便闭
大便不通，气结不舒，大便行，小便立解，误服行气利水药，无益。
大便闭　转屎气极臭
更有下证，下之无辞，有血液枯竭者，无表里证，为虚燥，宜蜜煎导，及胆导。
大肠胶闭　协热下利　热结傍流
并宜下，详见大便条下。
四逆　脉厥　体厥
并属气闭，阳气郁内，不能四布于外，胃家实也，宜下之，下后反见此证者，为虚脱，宜补。
质曰，以上三章，有阴证，有阳证，又有痧证，有食伤积聚，蛔厥脏厥，宜审之。
发狂
胃家实，阳气盛也，宜下之，有虚烦似狂，有因欲汗作狂，并详见本条，忌下。

应补诸证  ***************************
向谓伤寒无补法者，（和剂局方，许洪指南总论说，）盖伤寒时疫，均是客邪，然伤于寒者，不过风寒，乃天地之正气，尚嫌其填实，而不可补，今感疫气者，乃天地之毒气，补之则壅裹甚毒，邪火愈炽，设误补之，为害尤甚于伤寒，此言其常也，及言其变，则又有应补者，或日久失下，形神几脱，或久病先亏，或先受大劳，或老人枯竭，皆当补泻兼施，设因行而增虚证者，宜急峻补，（虚证散在诸篇，此不再赘）虚证少退，切忌再补，（详见前虚后实）补后虚证不退，及加变证者危，下后虚证不见，乃意度其虚，辄用补剂，法所大忌，凡用补剂，本日不见佳处，即非应补，盖人参为益元气之极品，开胃气之神丹，下咽之后，其效立见，若用参之后，元气不回，胃气不转者，勿谓人参之功不捷，盖因投之不当耳，急宜另作主张，若恣意投之，必加变证，加而更投之者死。
质按，吴氏谓，人参下咽，其效立见，是本因下之，元气暴夺者耳，若夫久虚以渐者，岂得如此效捷耶。

论阴证世间罕有  ***************************
伤寒阴阳二证，方书皆以对待言之，凡论阳证，即继之以阴证，读者以为阴阳二证，世间均有之病，所以临诊之际，先将阴阳二证，在于胸次，往来踌躇，最易致误，甚有不辨脉证，但窥其人，多蓄少艾，（孟子曰，知好色则慕少艾，尔雅云，少艾美好也，）或适在妓家，或房事后得病，或病适至行房，医问及此，便疑为阴证，殊不知病之将至，虽僧尼寡妇，室女童男，旷夫阉宦，亦皆有之，与房欲何与焉，即使多储少艾，频宿娼妓，房事后适病，病适至行房，此际偶值病邪发行，膜原气壅火郁，未免发热，到底终是阳证，与阴证何与焉，况又不知阴证实乃世间罕有之证，而阳证似阴者，何日无之，究甚所，以然者，盖不论伤寒温疫，传入胃家，阳气内郁，不能外布，即便四逆，所谓阳厥是也，又曰，（伤寒论，厥阴篇，）厥微热亦微，厥深热亦深，其厥深者，甚至冷过肘膝，脉沉而微，剧则通身冰冷，脉微欲绝，虽有轻重之分，总之为阳厥，因其触目皆是，苟不得其要领，于是误认者良多，况且温疫每类伤寒，苟不得要领，最易混淆，夫温疫热病也，从无感寒，阴自何来，一也，治温疫数百人，才遇二三正伤寒，二也，及治正伤寒数百人，才遇二三真阴证，三也，前后统论，苟非历治多人，焉能一见阴证，岂非世间罕有之病耶，观今伤寒科盛行之医，历数年间，或偶得遇一真阴证者有之，由之观是，又何必才见伤寒，便疑阴证，况多温疫，又非伤寒者乎。
质按，吴氏所谓温疫，即长沙阳明病，固无阴证，然因误汗误下，阳气脱者，适有见阴证。

论阳证似阴  ***************************
凡阳厥，手足皆冷，或冷过肘膝，甚至手足指甲皆青黑，剧则遍身冰冷如石，血凝青紫成片，或六脉无力，或脉微欲绝，以上脉证，悉见纯阴，犹以为阳证何也，及审内证，气喷如火，龈烂口臭，烦渴谵语，口燥舌乾，舌胎黄黑，或生芒刺，心腹痞满，小腹疼痛，小便赤涩，涓滴作痛，非大便燥结，即大肠胶闭，非协热下利，即热结傍流，以上内三焦，悉见阳证，所以为阳厥也，粗工不察内多下证，但见表证脉体纯阴，误投温剂，祸不旋踵，凡阳证似阴证者，温疫与正伤寒，通有之，其有阴证似阳者，此正伤寒家事，在温疫，无有此让，故不附载，（详见伤寒实录）温疫阳证似阴者，始必由膜原，以渐传里，先几日发热，以后四肢逆冷，伤寒阳证似阴者，始必由阳经，发热脉浮而数，邪气自外渐次传里，里气壅闭，脉体方沉，乃至四肢厥逆，盖非一日矣，其真阴者，始则恶寒而不发热，其脉沉细，当即四肢逆冷，急投附子回阳，二三日失治即死，捷要辨法，凡阳证似阴，外寒而内必热，故小便血赤，以阴证似阳者，格阳之证也，上热下寒，故小便清白，但以小便赤白为据，以此推之，万不失一。
质按，长沙曰，病有发热恶寒者，发于阳也，无热恶寒者，发于阴也，又曰小便色白者，少阴病形具，吴氏盖本于此，然是谓其常也，至于言其变有少阴病始得之，反发热云云之类，不可固执也。

舍病治药  ***************************
尝遇微疫，医者误进白虎汤数剂，续得四肢厥逆，病势转剧，更医，谬指为阴证，投附子汤病愈，此非治病，实治药也，虽误病原，药则偶中，医者之庸，病者之福也，盖病本不药自愈之证，因连进白虎，寒凉剽悍，抑遏胃气，以致四肢厥逆，疫邪强伏，故病增剧，今投温剂，胃气通行，微邪流散，故愈，若果直中无阳阴证，误投白虎，一剂立毙，岂容数剂耶。

舍病治弊  ***************************
一人感疫，发热烦渴，思饮冰水，医者以为凡病须忌生冷，禁止甚严，病者苦索勿与，遂至两目火迸，咽喉焦燥，不时烟焰上腾，昼夜不寐，目中见鬼无数，病剧苦甚，自谓但得冷饮一滴下咽，虽死无恨，于是乘隙匍匐，窃取井水一盆，置之枕傍，饮一杯顿觉清亮，二杯鬼物潜消，三杯咽喉声出，四杯筋骨舒畅，饮至六杯，不知盏落枕傍，竟而熟睡，俄而大汗如雨，衣被湿透，脱然而愈，盖因其人瘦而多火，素禀阳藏，始则加之以热，经络枯燥，既而邪气传表，不能作正汗而解，误投升散，则病转剧，今得冷饮，表里和润，所谓除弊便是兴利，自然汗解宜矣，更有因食因痰，因寒剂，而致虚陷，疾不愈者，皆当舍病治弊，以此类推，可以应变于无穷矣。

论轻疫误治每成痼疾  ***************************
凡客邪，皆有轻重之分，惟疫邪感受轻者，人所不识，往往误治而成痼疾，假令患痢，昼夜无度，水穀不进，人皆知其为痢也，其有感之轻者，昼夜虽行四五度，饮食如常，起居如故，人亦知其轻痢，未尝误以他病治之者，凭有积滞耳，至于温疫感之重者，身热如火，头疼身痛，胸腹胀满，胎刺谵语，斑黄狂躁，人皆知其危疫也，其有感浅者，微有头疼身痛，午后稍有潮热，饮食不甚减，但食后或觉胀满，或觉恶心，脉微数，如是之疫，最易误认，即医家素以伤寒温疫为大病，今因证候不显，多有不觉其为疫也，且人感疫之际，来而不觉，既感不知，最无凭据，又因所感之气薄，今发时证不甚现，虽有头疼身痛，况饮食不绝，力可徒步，又焉得而知其疫也，病人无处追求，每每妄诉病原，医家不善审察，未免随情错认，有如病前适遇小劳，病人不过以此道其根由，医家不辨是非，便引东垣劳倦伤脾，元气下陷，乃执甘温除大热之句，（脾胃论，饮食劳倦所伤，为热中论云云，）随用补中益气汤，壅补其邪，转壅转热，转热转瘦，转瘦转补，多至危殆，或有妇人患此，适逢产后，医家便认为阴虚发热，血虚身痛，遂投四物，及地黄丸，泥滞其邪，迁延日久，病邪益固，邀遍女科，无出滋养阴血，屡投不效，复更凉血通瘀，不知原邪仍在，积热自是不除，日渐虺羸，终成废痿，凡人未免七情劳郁，医者不知为疫，乃引丹溪五火相扇之说，（详于格致馀论，相火之论，）或指为心火上炎，或指为肝火冲击，惟类聚寒凉，冀其直折，而反凝注其邪，徒伤胃气，疫邪不去，瘀热何清，延至骨立而毙，或有宿病淹缠，适逢微疫，未免身痛发热，医家病家，同认为病加重，仍用前药加减，有妨于疫，病益加重，至死不觉者，如是种种，难以尽述。
质曰，凡物微则难辨，大则易知，岂独疫哉，故曰，能见日月，不足为明，能闻雷霆，不足为聪，此以君子慎其微矣。

肢体浮肿  ***************************
时疫潮热而渴，舌黄身痛，心下满闷，腹时痛，脉数，此应下之证也，外有通身，及面目浮肿，喘急不已，小便不利，此疫兼水肿，因三焦壅闭，（妄投破气药论云，表里上中下三焦皆阻，又曰，一窍通，诸窍皆通，大关通，而百关尽通也，）水道不行也，但治其疫，水肿自已，宜小承气汤，向有单腹胀而后疫者，治在疫，若先年曾患水肿，因疫而发者，治在疫，水肿自愈，病人通身浮肿，下体益甚，脐凸，阴囊及阴茎，肿大色白，小便不利，此水肿也，继又身大热，午后益甚，燥渴，心下满闷，喘急，大便不调，此又加疫也，因下之，下后胀不除，反加腹满，宜承气加甘遂二分，弱人量减，盖先肿胀，续得时疫，此水肿兼疫，大水在表，微疫在里也，故并治之，时疫愈后数日，先自足浮肿，小便不利，肿渐至心腹而喘，此水气也，宜治在水，时疫愈后数日，先自足浮肿，小便如常，虽通身浮肿而不喘，别无所苦，此气复也，盖血乃气之依归，气先血而生，无所归，故暂浮肿，但静养节饮食，不药自愈，时疫身体羸弱，言不足以听，气不足以息，得下证，少与承气，下证稍减，更与之，眩晕欲死，盖力不足以胜也，绝谷期月，稍补则心腹满闷，攻不可，补不可，守之则元气不鼓，馀邪沉匿膜原，日惟水饮而已，以后心腹忽加壅满，烦冤者，向来沉匿之邪，方悉分传于表里也，宜承气养荣汤，一服病已，设表肿未除，宜微汗之，自愈，时疫得里证失下，以致面目浮肿，及肢体微肿，小便自利，此表里气滞，非兼水肿也，宜承气下之，里气一疏，表气一顺，浮肿顿除，或见绝谷期月，指为脾虚发肿，误补必剧，妊娠更多此证，治法同前，则子母俱安，但当少与，慎无过剂，（共七法）

服寒剂反热  ***************************
阳气通行，温养百骸，阳气壅闭，郁而为热，且夫人身之火，无处不有，无时不在，但喜通达耳，不论脏腑经络，表里上下，血分气分，一有所阻，即便发热，是知百病发热，皆由于壅郁，而火郁又根于气，气常灵而火不灵，火不能自运，赖气为之运，所以气升火亦升，气降火亦降，气行火亦行，气若阻滞，则火屈曲，惟是屈曲，热斯发矣，是气为火之舟楫也，今疫邪透出于膜原，气为之阻，时欲到胃，是求伸而未能遽达也，今投寒剂，抑遏胃气，气益不伸，火更屈曲，所以反热也，往往服芩连知药之类，病人自觉反热，其间偶有灵变者，但言我非黄连证，亦不知其何故也，终以寒凉清热，热不能清，竟置弗疑，服之反热，全然不悟，虽至白首，终不究心悲夫。

知一  ***************************
邪之著人，如饮酒然，凡人醉则脉必洪数，气高身热，面目俱赤，乃其常也，及言其变，各自不同，有醉后妄言妄动，醒后全然不知者，有虽沉醉而神思终不乱者，有醉后应面赤而反刮白者，应委弱而反刚强者，应壮热而反恶寒而战慄者，有易醉而易醒者，有难醉而难醒者，有发呼欠及嚏喷者，有头眩眼花及头疼者，态度百出，总因其气血虚实之不同，脏腑禀赋之各异，更兼过饮小饮之别，考其情状，各自不同，至于醉酒则一也，及醒诸熊如失，凡人受疫邪，始则昼夜发热，日晡益甚，头疼身痛，舌上自胎，渐加烦渴，乃众人之常也，及言其变，则各自不同，或纯纯发热，或发热而兼凛凛，或先凛凛而后发热，或以后渐渐寒少而热多，以至纯热者，或昼夜发热者，或但潮热，余时稍缓者，或呕或吐，或咽喉乾燥，或痰涎涌甚者，有从外解者，或战汗，或狂汗，或自汗，或盗汗，或发斑，有从内传者，或胸膈痞闷，或心腹胀满，或心痛腹痛，或胸胁痛，或大便不通，或前后癃闭，或协热下利，或热结傍流，有黄胎黑胎者，有口燥舌裂者，有舌生芒刺，舌色紫赤者，有鼻孔如烟煤者，有发黄发疹，及蓄血，吐血衄血，大小便血，汗血嗽血，齿衄血，有发颐疙瘩疮者，有首尾能食者，有绝谷一两月者，有渐消者，有无故善反复者，有愈后渐加饮食如旧者，有愈后饮食胜常二三倍者，有愈后退爪脱发者，至论恶证，口禁不能张，昏迷不识人，足屈不能伸，唇口不住牵动，手足不住振战，直视圆睁，目瞑上视，口张声哑，舌强舌短，遗尿遗粪，项强发痉，手足俱痉，筋惕肉瞤，循衣摸床，撮空理线等证，种种不同，因其气血虚实之不同，脏腑禀赋之有异，更兼感重感轻之别，考其证候，各自不同，至受邪则一也，及邪尽诸证如失，所谓知其一万事毕，（庄子云，通于一而万事毕，）知其要者，一言而终，不知其要者，流散无穷，（素问，至真要大论语，）此之谓也。
以上止举一气因人而变，至有岁气稍有不同者，有其年众人皆从自汗而解者，更有其年众人皆从战汗而解者，此又因气而变，馀证大同小异，皆疫气也，至又杂气为病，一气自成一病，每病各又因人而变，推而言之，其变不可胜言，医者能通其变，方为尽善。

四损不可正治  ***************************
凡人大劳大欲，及大病久病后，气血两虚，阴阳并竭，名为四损，当此之际，忽又加疫，邪气虽轻，併为难治，以正气先亏，邪气日陷，故谚有云，伤寒偏死下虚人，（陶节庵，伤寒全成集，）正谓此也，盖正气不胜者，气不足以息，言不足以听，或欲言而不能，感邪虽重，反无胀满痞塞之证，误用承气，不剧即死，以正气愈损，邪气愈伏也，若真血不足者，面色萎黄，唇口刮白，或因吐血崩漏，或因产后亡血过多，或因肠风藏毒所致，感邪虽重，面目反无阳色，误用承气速死，以营血愈消，邪气益加沉匿也，若真阳不足者，或四肢厥逆，或下利清穀，肌体恶寒，恒多泄泻，至夜益甚，或口鼻冷气，感邪虽重，反无发热燥渴胎刺等证，误用承气，阳气愈消，阴凝不化，邪气留而不行，轻则渐加委顿，（挫伤折坏也）重则下咽直毙，若真阴不足者，自然五液乾枯，肌肤甲错，感邪虽重，应汗无汗，应厥不厥，误用承气，病益加重，以津液枯涸，邪气涩滞，无能输泄也。
凡遇此等，不可以常法正治，当从其损而调之，调之不愈者，稍以常法治之，治之不及者，损之至也，是故一损二损轻者，或可挽回，重者治之无益，乃至三损四损，虽卢扁（扁鹊，人称之卢医，）亦无所施矣，以枯魄独存，化源已绝，不复滋生矣。
劳复　食复　自复
疫邪已退，脉证俱平，但元气未复，或因梳洗沐浴，或因多言妄动，遂至发热前证复起，惟脉不沉为辨，此为劳复，盖气为火之舟楫，今则真气方长，劳而复折，真气既亏，火亦不前，如人慾济，舟楫已坏，其可渡乎，是火也，某经气陷，则火随陷于某经，陷于经络，则为表热，陷于脏腑，则为里热，虚甚热甚，虚微热微，治法轻则静养可复，重则大补气血，候真气一回，血脉融和，表里通畅，所陷之火，随气输泄，自然热退，而前证自除矣，若误用承气及寒凉剥削之剂，变证蜂起，卒至殒命，宜服安神养血汤，若因饮食所伤者，或吞酸作嗳，或心腹满闷而加热，此名食复，轻则损谷自愈，重则消导方愈，若无故自复者，以伏邪未尽，此名自复，当问前得某证，所发亦某证，稍与前药，以撤其馀邪，自然获愈。
安神养血汤
茯苓　枣仁　当归　远志　桔梗　芍药　地黄　陈皮　甘草　
加龙眼肉，水煎服。

感冒兼疫  ***************************
疫邪伏而未发，因感冒风寒，触动疫邪，相继而发，既有感冒之因，由复有风寒之脉证，先投发散，一汗而解，一二日，续得头疼身痛，潮热烦渴，不恶寒，此风寒去，疫邪发也，以疫法治之。

疟疫兼证  ***************************
疟疾二三发，或七八发后，忽然昼夜发热，烦渴不恶寒，舌上胎刺，心腹痞满，饮食不进，下证渐具，此温疫著，疟疾隐也，以疫法治之，温疫昼夜纯热，心腹痞满，饮食不进，下后脉静身凉，或间日，或每日，时恶寒，而后发热如期者，此温疫解，疟邪未尽也，以疟法治之。

温疟  ***************************
凡疟者，寒热如期而发，余时脉静身凉，此常疟也，以疟法治之，设传胃者，必现里证，名为温疟，以疫法治者生，以疟法治者死，里证者下证也，下后里证除，寒热独存者，是瘟疫减，疟证在也，疟邪未去者，宜疏，邪去而疟势在者，宜截，疟势在而挟虚者，宜补，疏以清脾饮，截以不二饮，补以四君子，方见疟门，仍恐杂乱，此不附载。

疫痢兼证  ***************************
下痢脓血，更加发热而渴，心腹痞满，呕而不食，此疫痢兼证，最为危急，夫疫者，胃家事也，盖疫邪传胃，十常八九，既传入胃，必从下解，疫邪不能自出，必借大肠之气传送而下，而疫方愈，夫痢者，大肠内事也，大肠既病，失其传送之职，故正粪不行，纯乎下痢脓血而已，所以向来穀食，停积在胃，直须大肠邪气退，而胃气通行，正粪方能自此而下，今大肠失职，正粪尚自不行，又何能与胃载毒而出，毒气既不前，羁留在胃，败坏真气，在胃一日，有一日之害，一时，有一时之害，耗气搏血，神脱气尽而死，凡遇疫痢兼证者，治在痢尤为吃紧，疫痢俱急者，宜槟芍顺气汤，诚为一举两得。
槟芍顺气汤　专治下痢频数，里急后重，兼舌胎黄，得疫之里证者。
槟榔　芍药　枳实　厚朴　大黄
生姜煎服。
质曰，里急者，腹里急痛之略也，后重者，肛重也，战国策云，宁为鸡口，不为牛后，后读为肛，可征，言穀道夯闷，如重坠也，长沙谓之下重，盖以穀道焮肿，令然也。

妇人时疫  ***************************
妇人伤寒时疫，与男子无二，惟经水适断适来，及崩漏产后，与男子稍有不同，夫经水之来，乃诸经血满，归注于血室，下泄为月水，血室者，一名血海，即冲任脉也，为诸经之总任，经水适来，疫邪不入于胃，乘势入于血室，故夜发热谵语，盖卫气昼行于阳，不与阴争，故昼则明瞭，夜行于阴，与邪相搏，故夜则发热谵语，至夜止发热而不谵语者，亦为热入血室，因有轻重之分，不必拘于谵语也，经曰，无犯胃气及上二焦，必愈，盖言胸膈并胃无邪，勿以谵语为胃实而妄攻之，但热随血下，故自愈，若有如结胸状者，血因邪结也，当刺期门以通其结，以柴胡汤治之，不若刺者功捷，经水适断，血室空虚，其邪乘势传入，邪胜正亏，经气不振，不能鼓散其邪，为难治，且不从血泄，邪气何由即解，与适来者，有血虚血实之分，宜柴胡养荣汤，新产亡血过多，冲任空虚，与夫素善崩漏经气久虚，皆能受邪，与经水适断同法。
质曰，吴氏以血室，为任冲脉者，非也，按金匮，大黄甘遂汤条曰，妇人小腹满，如敦（音对，盛黍稷器，上狭下丰，镂以波文，）状，是生后者，水与血俱结在血室，可见血室即子宫矣，夫月三十日而为盈虚，经亦三十日而满损，上应于月，故谓之月水，素问云，地有十二经水，人有十二经脉，又云，女子二七天癸通，经水始下，七七阴道绝，经水断矣，盖癸为水，故谓之经水也，夫妇人与男子不同者，不特有经水之变，崩漏产后之异也，盖以其筋脉软弱，经气不奋，不能鼓散其邪而速使分离，动过期为坏证，医务在促分离也，经水适来适断者，不止所谓热入血室之证，多变不食病，吐涎腥臭，连绵不止，或胸膈烦闷，或咽喉窒塞，颈项强急，眼花耳罄，身热不去，小便赤少，或喜怒如狂，或懵昧如痴，是皆邪气未尽，更加子宫之病也，其治在子宫，兼治胃，荏苒不愈，已经二旬者，虽热除而脉迟，肌肉不消，色脉不乱，为难治，若至吐清冷透彻，状如牛涎，不可抱断之物，虽司命不可如之何矣，期门穴，在乳下一寸五分，刺之勿使针直立，恐伤肋膜也，须以指头，撮起肌肉，循其脉理而斜刺之，针入一二分，见血即效矣，凡热病之可刺者，其证虽多端，要之热实而无汗者，是由其气血凝泣，或运行太过也，不论证之表里，不问脉之虚实，须放尺泽而去血，是达其郁也，其郁一达，正气得从而畅，汗出而热减，邪气从此而衰，药亦易取效，至期划然愈，必不可少之术也，去血多少，虽随其人之虚实，率以六十钱为准，多则虚难复，少则邪不衰，邪实势急，血虚病缓，缓者易治，急者难救，与其少宁多。

妊娠时疫  ***************************
孕妇时疫，设应用三承气汤，须随证施治，慎毋惑干参术安胎之说，病家见用承气，先自惊疑，或更左右嘈杂，必致医者掣肘，为子母大不祥，若应下之证，反用补剂，邪火壅郁，热毒愈炽，胎愈不安，耗气搏血，胞胎何赖，是以古人有悬钟之喻，（王慈溪，明医杂著，妇人半产论，）梁腐而锺未有不落者，惟用承气，逐去其邪，火毒消散，炎熇顿为清凉，气回而胎自固，用当其证，反见大黄，为安胎之圣药，历治历当，子母俱安，若腹痛如锥，腰痛如折，此时将堕，欲堕之候，服药亦无及矣，虽投承气，但可愈疾而全母，昧者以为因服承气胎堕，必反咎于医也，或诘其故，余曰，结粪瘀热，肠胃间事也，胎附于脊，胃肠之外，子宫内事也，药先到胃，瘀热才通，胎气始得舒养，是以兴利除害于顷刻之间，何虑之有，但投药之际，病衰七八，馀邪自愈，慎勿过剂耳。
凡孕妇时疫，万一有四损者，不可正治，当从其损而调之，产后同法，非其损而误补必死，（四损详见前应补诸证条后）

小儿时疫  ***************************
凡小儿感冒风寒疟痢等证，人所易知，一感时疫，人所难窥，以致错误者多，盖由幼科专于痘疹吐泻惊疳，并诸杂证，在伤寒时疫，则略而未当究心，一也，古人称幼科为哑科，盖小儿不能尽罄所苦以告师，师又安能悉乎问切之义，所以但知其身热，不知其头疼身痛也，但知不思乳食，心胸膨胀，疑其内伤乳食，安知其疫邪传胃也，但见呕吐恶心口渴下利，以小儿吐泻为常事，又安知其协热下利也，凡此何暇致思为时疫，二也，小儿赋质娇怯，筋骨柔脆，一染时疫，延挨（负重也）失治，即便二目上吊，不时惊搐，肢体发痉，十指钩曲，甚则角弓反张，必延幼科，正合渠平日学习见闻之证，多误认为慢惊风，遂投抱龙丸，竭尽惊风之剂，转治转剧，因见不啼不语，又将神门（手少阴心经，在掌后兑骨端，动脉陷中，主小儿惊痫，）眉心（证治准绳，小儿急惊，灸两眉心，及人中，）乱灸，艾火虽微，内攻甚急，两阳相搏，如火加油，红炉添炭，死者不可胜计，深为痛悯，今凡遇疫毒流行，大人皆染，小儿岂独不染耶，所受之邪虽一，但因其气血筋骨柔脆，故所现之证为异耳，务宜求邪以治，故用药与大人彷彿，凡五六岁以上者，药当减半，二三岁者，四分之一可也，又肠胃柔脆，少有差误，为祸更速，临证尤宜加慎。
小儿太极丸
天竺黄（五钱今真物希以蝲蛄石代用，）　胆星（五钱）　大黄（三钱）　麝香（三分）　冰片（三分）　殭蚕（三钱）
上为细末，端午日，午时修合，糯米饭杵为丸，如芡实，朱砂为衣，凡遇疫证，姜汤化下一丸神效。

主客交浑为痼疾  ***************************
凡人向有他病尫羸，或久疟，或内伤瘀血，或吐血便血咳血，男子遗精白浊，精气枯涸，女人崩漏带下，血枯经闭之类，以致肌肉消烁，虚火独存，故脉近于数，此际稍感疫气，医家病家，见其穀食暴绝，更加胸膈痞闷，身疼发热，彻夜不寐，指为原病加重，误以绝谷为脾虚，以身痛为血虚，以不寐为神虚，遂投参术归地神茯枣仁之类，愈进愈危，知者稍以疫法治之，发热减半，不时得睡，穀食稍进，但数脉身热不去，肢体时疼，胸胁锥痛，过期不愈，医以杂药频试，补之则邪火愈炽，泻之则损脾坏胃，滋之则胶邪愈固，散之则经络益虚，疏之则精气愈耗，守之则日消近死，盖但知其伏邪已溃，表里分传，不知里证虽除，正气衰微，不能托出表邪，表邪留而不去，因与血脉合而为一，结为痼疾也，肢体时疼者，邪与荣气搏也，脉数身热不去者，邪火併郁也，胁下锥痛者，火邪结于膈膜也，过期不愈者，凡疫邪交卸，近在一七，远在二七，甚至三七，过此不愈者，因失其治，不为坏证，即为痼疾也，夫痼疾者，所谓客邪胶固于血脉，主客交浑，最难得解，久而愈固，治法当乘其大肉未消，真元未败，急用三甲散，多有得生者，更附加减法，随其平素而调之。
三甲散
鳖甲　龟甲（并用酥炙黄为末各一钱如无酥各以醋炒代之）　川山甲（土炒黄为末五分）　蝉退（洗净炙乾五分）　殭蚕（白硬者切断生用五分）　牡蛎（煅为末五分咽燥者斟酌用）　䗪虫（三个乾者劈碎鲜者捣烂和酒少许取汁入汤药同服其渣入诸药同煎）　白芍药（酒炒七分）　当归（五分）　甘草（三分）
水二锺，煎八分，沥渣温服，若素有老疟，或瘅疟者，加牛膝一钱，何首乌一钱，胃弱欲作泻者，宜九蒸九晒，若素有郁痰者，加贝母一钱，有老痰者，加瓜蒌霜五分，善呕者勿用，若咽乾作痒者，加花粉知母各五分，若素燥嗽者，加杏仁捣烂一钱五分，若素有内伤瘀血者，倍䗪虫，若无，以乾漆炒，烟尽为度，研末五分，及桃仁捣烂一钱代之，服后病减半勿服，当尽调理法。

调理法  ***************************
凡人胃气强盛，可饥可饱，若久病之后，胃气薄弱，最难调理，盖胃体如灶，胃气如火，穀食如薪，合水穀之精微，升散为血脉者，如焰，其糟粕下转为粪者如烬，是以灶大则薪多火盛，薪断而余焰犹存，虽薪后续而火亦燃，若些小铛釜，只宜薪数茎，稍多则壅灭，稍断则火绝矣，死灰而求复燃，不亦难乎，若夫大病之后，客邪新去，胃口方开，几微之气，所当接续，多与，早与，迟与，皆非所宜，宜先与粥饮，次糊饮，次糜粥，次软饭，循序渐进，先后勿失其时，当设炉火，昼夜勿令断绝，以备不时之用，思谷即与，稍缓则胃饥如灼，再缓则胃气伤，反不思食矣，既不思食，若照前与之，虽食而弗化，弗化则伤而又伤，若幸不为食复者，当如初进法，若更多与，及食黏硬之物，胃气壅甚，必胀满难支，气绝谷存，乃至反复颠倒，形神俱脱而死矣。
质曰，气绝谷存者，长沙所谓除中之证也。

统论疫有九传治法  ***************************
夫疫之传有九，然亦不出乎表里之间而已矣，所谓九传者，病人各得其一，非谓一病人而有九传也，盖温疫之来，邪自口鼻而感，入于膜原，伏而未发，不知不觉，已发之后，渐加发热，脉洪而数，此众所同，宜达原饮疏之，继而邪气一离膜原，察其传变，众人有不同者，以其表里各异耳，有但表而不里者，有但里而不表者，有表而再表者，有里而再里者，有表里分传者，有表里分传而再分传者，有表胜于里者，有里胜于表者，有先表而后里者，有先里而后表者，凡此九传，其病则一，医者不知九传之法，不知邪之所在，如盲者之不任杖，聋者之听宫商，无音可求，无路可适，未免当汗不汗，当下不下，或颠倒误用，或寻枝摘叶，但治其证，不治其邪，同归于误一也。
所言但表而不里者，其证头疼身痛，发热而复凛凛，内无胸满腹胀等证，穀食不绝，不烦不渴，此邪外传，由肌表而出，或自斑消，或从汗解，斑则有斑疹，桃花斑，紫云斑之殊，汗则有自汗，溢汗，狂汗，战汗之异，此邪气使然，不必较论，但求得汗得斑为愈，凡自外传者为顺，勿药亦能自愈，间有汗出不彻而热不退者，宜白虎汤，斑出不透而热不退者，宜举斑汤，有斑汗并行而愈者，若斑出不透，汗出不彻，而热不除者，宜白虎合举斑汤。
间有表而再表者，邪发未尽，膜原仍有隐伏之邪，或二三日后，四五日后，依前发热，脉洪而数，及其解也，斑者仍斑，汗者仍汗而愈，未愈者，仍如前法治之，然亦希有至于三表者。
若但里而不表者，外无头疼身痛，继而亦无三斑四汗，惟胸膈痞闷，欲吐不吐，虽得少吐而不快，此邪传里之上，宜瓜蒂散吐之，邪从吐减，邪尽病已，若邪传里之中下者，心腹胀满，不呕不吐，或大便燥结，或热结傍流，或协热下利，或大肠胶闭，并宜承气辈导去其邪，邪减病减，邪尽病已，上中下皆病者，不可吐，吐之为逆，但宜承气导之，则在上之邪，顺流而下，呕吐立止，胀满渐除矣。
有里而再里者，愈后二三日，或四五日，前证复发，在上者仍吐之，在下者仍下之，再里者常有，三里者希有也，虽有上中下之分，皆为里证。
有表里分传者，始则邪气伏于膜原，膜原者，即半表半里也，此传法以邪气平分，半入于里，则现里证，半出于表，则现表证，此温家之常事，然表里俱病，内外壅闭，既不得汗，复不得下，不可汗而强求其汗，必不可得，宜承气先通其里，里邪既去，则里气通，中气方能达表，曏者郁于肌肉之邪，乘势尽发于肌表，或斑或汗，宜随其势而升泄之，诸证悉去，既无表里证，而热不退者，膜原尚有未尽之邪也，宜三消饮调之。
有表里分传而再分传者，宜三消饮，复汗复下而愈，此亦常事，至三发者，亦希有之也。
有表胜于里者，传表之邪多，传里之邪少也，当治其表，里证兼之。
有里胜于表者，里证多而表证少也，但治其里，表证自愈。
有先表而后里者，宜达原饮，有现三阳经证者，当用三阳加法，后脉洪大而数，汗出而渴者，是邪离膜原，未能出表也，宜白虎汤，邪从汗解，脉静身凉而愈，愈后二三日，或四五日，依前发热，宜达原饮，后加胸满腹胀，不思穀食，烦渴舌上胎刺等证，加大黄微利之，邪久而不去，在上者，宜瓜蒂散吐之，在中下者，宜承气导之。
有先里而后表者，始则发热，渐加里证，下之里证除，二三日内复发热，反加头疼身痛脉浮者，宜白虎汤汗之，服汤后不得汗者，因精液枯竭也，加人参温覆则汗解。
若大下后，若大汗后，表里之证悉去，继而一身尽痛，身如被杖，甚则不可反侧，周身骨寒而痛，非表证也，勿汗之，经气渐回，身痛自愈，（详在似表非表证）
凡疫邪再表再里，或再表里分传者，医家不解，反责病家不善调理，以致反复，病家不解，每咎医家用药有误，致病复起，彼此归咎，胥失之矣，殊不知病势之所当然，绝非医家病家之过，以膜原伏邪未尽故也，但得病者精神完固，虽再三反复，可以随复随治而愈，惟虚怯者，不宜耳。
间有延挨失治，或治之不得其法，热证日久不除，精神耗竭，嗣后更医，投承气，但将现在之邪拔去，因而得效，殊不知膜原尚有伏邪，一二日内，前证复起，反加循衣摸床，神思昏愦，目中不了了等证，且脉气渐萎，大凶之兆也，病家不咎于前医担误时日，反咎于后医既生之，而又杀之，良可叹也，当此之际，攻之则元气几微，是求速死，补之则邪火益炽，精气愈耗，守之则正不胜邪，必无生理矣。

正名  ***************************
伤寒论曰，发热而渴，不恶寒者，为温病，后人省氵加疒为瘟，即温也，如病证之证，后人省文作证，嗣后省言加疒为症，又如滞下，古人为下利脓血，盖以泻为下利，后人加疒为痢，要之，古无瘟痢症三字，盖后人之自为变易耳，不可因易其文，以温瘟为两病，各指受病之原，乃指冬之伏寒至春夏发，为温热，又以非时之暖，为温疫，果尔，又当异证异脉，不然临治之际，何以知受病之原不同也，设使脉证不同病原各异，又当另立方论治法，今脉证无异，然则方论治法，又何立哉，枝节愈繁，而正意愈乱，学者未免有多歧之惑，夫温者热之始，热者温之终，温热首尾一体，热病即温病也，又名疫者，以其延门合户，如徭役之役，众人均等之谓也，今省文作殳，加疒为疫，又为时疫时气者，因其感时行戾气所发也，因其恶厉，又谓之疫厉，终于得汗而解，故燕冀名为汗病，此外又有风温湿温，即温病夹外感之兼证，名各不同，究其病则一，第近世称疫者众，仍用温字者，弗遗其言也，后以伤寒例，及诸家所议，凡有关于温疫，其中多有误者，恐致惑于来学，悉採以正焉。
质曰，吴氏谓温者热之始，热者温之终，温热首尾一体，热病即温病也，是犹谓儿者翁之始，翁者儿之终，翁儿一人，翁即儿也，使人喷饭。

伤寒例正误  ***************************
阴阳大论云，春气温和，夏气暑热，秋气清凉，冬气冷冽，此则四时正气之序也，冬时严寒万类深藏，君子固密，则不伤于寒，触冒之者，乃名伤寒耳，其伤于四时之气，皆能为病，以伤寒为毒者，以其最成杀厉之气也，中而即病者，名曰伤寒，不即病者，寒毒藏于肌肤，至春变为温病，至夏变为暑病，暑病者，热极重于温也。
成（成无己，金聊摄人，初注伤寒论，）注，内经曰，先夏至为温病，后夏至为暑病，温暑之病，本于伤寒而得之。
按十二经络，与夫奇经八脉，无非营卫气血，周布一身而营养百骸，是以天真元气，无往不在，不在则麻木不仁，造化之机，无刻不运，不运则颠倒仆绝，风寒暑湿之邪，与吾身之营卫，势不两立，一有所中，疾苦作矣，苟或不除，不危即毙，上文所言，冬时严寒所伤，中而即病者，为伤寒，不即病者，至春变为温病，至夏变为暑病，然风寒所伤，轻则感冒，重则伤寒，即感冒一证，头疼身痛，四肢拘急，鼻塞声重痰嗽喘急，恶寒发热，风寒所伤之最轻者尚尔，当即为病不能容隐，况冬时严寒所伤，非细事也，反能藏伏，过时而发耶，更问何等中而一即病，何等中而一不即病，中而即病者，头痛如破，身痛如杖，恶寒项强，发热如炙，或喘或呕，甚则发痉，六脉疾数，烦躁不宁，至后传变不可胜言，仓卒失治，乃致伤生，中而不即病者，感则一毫不觉，既而延至春夏，当其已中之后，未发之前，饮食起居如常，神色声气纤毫不异，其已发之证，势不减于伤寒，均系风寒，一者何其蒙懵，藏而不知，一者何其灵异，感而即发，同源而异流，天壤之隔，岂无说耶，既无其说，则知温热之原，非所中伤寒矣，且言寒毒藏于肌肤之间，肌为肌表，肤为皮之浅者，其间一毫一窍，无非营卫经行所摄之地，况风寒所伤，未有不由肌表而入，所伤皆营卫所感，即感冒些小风寒，尚不能稽留，当即为病，何况受严寒杀厉之气，且感于皮肤最浅之处，反能容隐者耶，以此推之，必无是事矣，凡治客邪大法，要在表里分明，所谓未入于腑者，邪在经也，可汗而已，既入于腑者，邪在里也，可下而已，果系寒毒藏于肌肤，虽过时而发，邪气由然在表，治法不无发散邪从汗解，后世治温热病者，若执肌肤在表之邪之说，一投发散，是非徒无益，而又害之矣。
质曰，吴氏谓营卫经行之地，无容隐寒毒之理者，此为张膜原说张本矣，凡病毒伏于人身，触气候而发者，亦不为少焉，夫伤寒温疫，本只一而已矣，若谓无人身容隐寒毒之理，则温邪亦无伏藏之理，是以曰邪气伏于膜原耳，其说盖出于不得已矣。
凡病先有病因，方有病证，因证相参，而后始有病名，稽之以脉，而后可以言治，假令伤寒中暑，各以病邪而立名，若言热证，尚可模糊，（糊涂也，言不分明也，）若以暑病为名，乃是香薷饮之证，彼此岂可相混，凡客病感邪之重者，则病甚，其热亦甚，感邪之轻者，则病轻，其热亦微，热之微甚，存乎感邪之轻重也，二三月，及八九月，其时亦有病重，大热不止失治而死者，五六月，亦有病轻热微不药而愈者，凡温病四时皆有，但仲夏感者多，春秋次之，冬时又次之，但可以时令分病之多寡，不可以时令分热之轻重也。
是以辛苦之人，春夏多温热病，皆由冬时独寒所致，非时行之气也，凡时行者，春时应暖而反大寒，夏时应热而反大凉，秋时应凉而反大热，冬时应寒而反大温，此非其时而有其气，是以一岁之中，长幼之病多相似者，此则时行之气也。
然气候亦有应至而不至，或有未应至而至者，或有至而不去者，或有至而太过者，皆成病气也。
春温夏热秋凉冬寒乃四时之常，因风雨阴晴，稍为损益，假令春应暖而反多寒，其时必多雨，秋应凉而热不去者，此际必多晴，夫阴晴旱潦之不测，寒暑损益，安可以为拘，此天地四时之常事，未必为疫也，疫者乃感天地之戾气也，夫戾气者，非寒非暑，非暖非凉，亦非四时交错之气，乃天地间，则有一种气，多见于兵（兵乱）荒（饥馑）之岁，间岁亦有之，但不甚耳，上文所言，长幼之病，多相似者，此正为时行之气，虽不言疫，疫之意寓是矣，殊不知四时之气，虽损益于其间，及其所感之病，终不离其本源，假令正二月应暖，偶因风雨交集，天气不能温暖，而多春寒，所感之病，轻则为感冒，重则为伤寒，原从感冒伤寒法治之，但春寒之气终不若冬时严寒杀厉之气为重，投剂不无有轻重之分，此即应至而不至，至而不去之谓也，又加八九月适多风雨，偶有暴寒之气先至，所感之病，大约与伤寒彷彿，深秋之寒，终不若冬时杀厉之气为重，此即未应至而至，即冬时严寒倍常，是为至而太过，所感亦不过即病之伤寒耳，假令夏时多风雨，炎威少息，为至而不及，时多亢旱，烁石流金，（出楚辞，又庄子，大旱金石烁土山焦，盖言暑热酷也，）为至而太过，太过则病甚，不及则病微，至于伤暑一也，其病与四时正气之序何异耶，治法无出于香薷饮而已。
其冬时有非节之暖，名曰冬温。
此即未应至而至也，按冬伤于寒，至春变为温病，今又以冬时非节之暖为冬温，一感于冬寒，一感于冬温，一病两名，寒温悬绝，然则脉证治法又何似耶，夫四气乃二气之离合也，二气（阴阳二气）即一气（太极一元之气）之升降也，升极则降，降极则升，升降之极，为阴阳离，离则气亢，气亢则致病，亢气者，冬之大寒，夏之大暑也，将升不升，将降不降，为阴阳合，合则气和，气和则不致病，和气者，即春之温暖，秋之清凉也，是以阴极而阳气来，和为温暖，阳极而阴气来，和为清凉，斯有既济（周易水火既济）之道焉，若夫春寒秋热，为冬夏之偏气，倘有触冒之者，因以为疾，若夏凉冬暖，转得春秋之和气，岂有因其和而反致疾者，所以但见伤寒中暑，未尝见伤温和而中清凉也，温暖清凉，未必为病，又焉可以言疫。
从春分以后，至秋分节，天有暴寒者，此皆时行寒疫也，三月四月，或有暴寒，其时阳气尚弱，为寒所折，病热犹轻，五六月，阳气已盛，为寒所折，病热为重，七八月，阳气已衰，为寒所折，病热亦微，其病与温及暑病相似，但有殊耳。
按四时皆有暴寒，但冬时感严寒杀厉之气，名伤寒，为病最重，其馀三时寒微，为病亦微，又以三时较之，盛夏偶有些小风寒，所感之病更微矣，此则以感寒之重，病亦重而热亦重，感寒之轻，病亦轻而热亦轻，是重于冬而略于三时，至夏而又略之，此必然之理也，上文所言，三四月，阳气尚弱，为寒所折，病热犹轻，五六月，以其时阳气已盛，为寒所折，病热为重，七八月，其时阳气已衰，为寒所折，病热亦微，由是言之，可在冬时，阳气潜藏，为寒所折，病热更微，如此则反是夏时感寒为重，冬时感寒为轻，前后矛盾，（韩非子，说难语，言前后相反也，）岂不于理大违乎，又春夏秋三时，偶有暴寒所著，与冬时感冒相同，治法无二，但可名感冒，不当另立寒疫之名，若又以疫为名，殊类画蛇添足，（史记，楚世家，陈轸语，）

诸家温疫正误  ***************************
云岐子，（张壁）伤寒汗下不愈，过经，其病尚在而不除者，亦为温疫病也，　如太阳证汗下，过经不愈，诊得尺寸俱浮者，太阳温病也，　如身热目痛不眠，汗下过经不愈，诊得尺寸俱长者，阳明温病也，　如胸胁胀满，汗下过经不愈，诊得尺寸俱弦者，少阳温病也，　如腹满咽乾，诊得尺寸俱沉细，过经不愈者，太阴温病也，　如口燥舌乾而渴，诊得尺寸俱沉细，过经不愈者，少阴温病也，　如烦满囊缩，诊得尺寸俱微缓，过经不愈者，厥阴温病也，是故随其经而取之，随其经而治之，如发斑乃温毒也。
按伤寒叙，一日太阳，二日阳明，三日少阳，四日太阴，五日少阴，六日厥阴，为传经尽，七日后，传太阳为过经，云岐子所言，伤寒过经不愈者，便指为温病，竟不知伤寒温病，自是两途，未有始伤寒而过经，变为温病者，若果温病，自内达外，何有传经，若能传经，即是伤寒，而非温病明矣。
汪云，（名机，字省之，号石山，）愚谓温与热，有轻重之分，故仲景云，若遇温气，则为温病，（此叔和之言，非仲景本论，）更遇温热气，即为温毒，热比温尤重故也，　但冬伤于寒，至春而发，不感异气，名曰温病，此病之稍轻者也，温病未已，更遇温气，变为温病，此病之稍重者也，　伤寒例，以再遇温气，名曰温疫，　又有不因冬伤于寒，至春而病温者，此特感春温之气，可名春温，如冬之伤寒，秋之伤湿，夏之中暑，相同也，（按阴阳大论，四时正气之序，春温夏暑，秋凉冬寒，今特感春温之气，可名春温，若感秋凉之气，亦可名秋凉病矣，春温可以为温病，秋凉独不可为凉病乎，但以凉病似觉难言，勉以湿证搪塞，既知秋凉有碍口，反而思之，则知春温名，殊为谬妄矣，）以此观之，是春之温病，有四种不同，有冬伤于寒，至春变为温病者，有温病未已，再遇温气，而为温病者，有重感温气，相杂而为温病者，有不因冬伤于寒，不因更遇温气，只于春时感春温之气而病者，若此四者，皆可名为温病，不必各立名色，只要知其病原之不同也。
凡病各有病因，如伤寒，自觉触冒风寒，如伤食，自觉饮食过度，各有所责，至于温病，乃伏邪所发，多有安居静养，别无他故，倏焉而发，询其所以然之故，无处寻思，况求感受之由，且自不觉，故立论者，或言冬时非节之暖，或言春之温气，或言伤寒过经不解，或言冬时伏寒，至春夏乃发，（按冬伤于寒，春必病温，出自素问，此汉人所撰，晋时王叔和，又以述伤寒例，盖顺文之误，）或指冬不藏精，春必病温，（此亦汉人所撰，但言斫丧致病，不言因邪致病，然则童男室女，无感温者乎，）又见冬时之温病，与春夏之温疫，脉证相同，治法无异，据云冬时即病为伤寒，今温病亦发于冬时，思之至此，不能无疑，乃觉前人所论难凭，务求其所以然之故，既不可言伤寒，又不可言伏寒，因以冬时非节之暖，牵合而为病原，不思严寒酷暑，因其锋利，人所易犯，故为病最重，至于温暖，乃天地中和之气，万物得之而发育，气血得之而融和，当其肃杀之令，权施仁政，未有因其仁政而反蒙其害者，切尝考之，冬时未尝温暖，亦有温病，或遇隆冬暂时温暖，虽有温病，感温之由，亦无确据，既不过猜疑之说，焉足以为定论耶，或言感三春当令之温气，为温病，夫春时自应温暖，责之尤其无谓，或言温病后，感温气而为温病，正如头上安头，或言伤寒汗下，过经不愈者，为温病，则又指鹿为马，活人书曰，又以夏应暑，而寒气折之，责邪在心，为夏温，秋应凉，而大热折之，责邪在肺，为秋温，转属支离，（庄子人间世，有支离疏，废人也，）陶氏又以秋感温气，而为秋温，明是杂证，叙温者络绎，议论者各别言，枝节愈繁杂，而本源愈失，使学者反增盳洋之惑，于医道何补。
活人书云，夏月发热恶寒，头疼，身体肢节痛重，其脉洪盛者，热也，冬伤于寒，因暑气而发，为热病，治热病，与伤寒同，有汗宜桂枝汤，无汗宜麻黄汤，如烦躁，宜大青龙汤，然夏月药性须带凉，不可太温，桂枝，麻黄，大青龙，须用加减，夏至前，桂枝加黄芩，夏至后，桂枝，麻黄，大青龙，加知母石膏，或加升麻，盖桂枝麻黄，性热，地暖处，非西北之比，夏月服之，必有发黄出斑之失，热病三日处，与前汤不瘥，脉势仍数，邪气犹在经络，未入脏腑者，桂枝石膏汤主之，此方夏至后，可代桂枝证，若加麻黄，可代麻黄，青龙汤证也，若三月至夏，为晚发伤寒，栀子升麻汤，亦暂用之，（王宇泰述，万历癸卯，李氏一婿，应举南下，时方盛暑，病伤寒，一太学生，新读仲景书，自谓知医，投以桂枝汤，入腹即毙，大抵麻黄桂枝二汤，隆冬正伤寒之药，施之于温病，尚且不可，况于热病乎，）
按活人书，以温热病，用桂枝麻黄，虽加凉药，终未免发散之误，岂止三日外，与前汤不瘥，脉势仍数而已哉，不死幸矣，至此尚然不悟为半里之证，且言邪气犹在经络，仍用桂枝石膏汤，至死无悔，究竟不识温热之源，是以不知用药耳，王宇泰非之甚当，是以不用麻黄桂枝，贤于活人书远矣。
春温　活人书曰，春应温而清气折之，责邪在肝，或身热头疼，目眩呕吐，长幼率相似，升麻葛根汤，解肌汤，四时通用，败毒散，　陶氏曰，交春后，至夏至前，不恶寒而渴者，为温病，用辛凉之药，微解肌，不可大发汗，急证现者，用寒凉之药，急攻之，不可误汗误下，当须识此，表证不与正伤寒同法，里证治法同。
夏温　活人书曰，夏应暑而寒气折之，责邪在心，或身热头疼，腹满自利，长幼率相似，理中汤，射干汤，半夏桂枝汤，　陶氏曰，交夏至，有头疼发热，不恶寒而渴，此名温病，愈加热者，为热病，止用辛凉之药解肌，不宜大汗，里证现者，急攻下，表证不与正伤寒同法，里证治法同。
秋温　活人书曰，秋应凉而大热折之，责邪在肺，湿热相搏，民病咳嗽，金沸草散，白虎加苍术汤，病瘅发黄，茵陈五苓散，　陶氏曰，交秋至霜降前，有头疼发热，不恶寒身体痛，小便短者，名湿病，亦用辛凉之药，加疏利以解肌，亦不宜汗，里证见者，宜攻下，表证不与正伤寒同法。
冬温　活人书曰，冬应寒而反大温折之，责邪在肾，宜萎蕤汤，丹溪曰，冬温为病，非其时有其气者，冬时严寒，君子当闭藏，而反发泄于外，专用补药，带表药。
按西北高原之地，风高气燥，湿证希有，南方卑湿之地，更遇久雨淋漓，时有感湿者，天地或时久雨，或时亢旱，盖非时令所拘，故伤湿之证，随时有之，不待交秋而后能也，推节庵之意，以至春为温病，至夏为热病，至秋似不可复言温热，然至秋冬，又未免温病，只得勉以湿证抵搪，且湿为杂证，更不可藉此混淆，惟其不知温病四时皆有，故说到冬时，遂付之不言，王宇泰氏，因见陶氏不言，乃引丹溪，述非其时有其气，以补冬温之缺，然则冬时交错之气，又不可以为冬温也，俗人但言四时之温，盖不知温之源，故春责清气，夏责寒气，秋责热气，冬责温气，殊不知清温寒热，总非温病之源，复以四时专令之藏而受伤，不但胶柱鼓瑟，（杨子法言，先知篇，言拘束于常规也，）且又罪及无辜矣。


跋  ——————————————————————————————————————————————————————————————————————————————————————————

跋  ***************************
黄岐之书，汗牛充栋，可谓繁矣，而挽近著作，非考证则折衷，未睹有卓越之议论也，然而俗医斗筲不识丁字者，固无论已，若夫宿学老师，持论大满，执一守株，守死句而杀生人者，独何邪，盖以心鉴不彻，活法不达故也，活法者何，陶氏有言曰，如珠走盘，须得传受活泼泼地，是谓心鉴之可彻，活法之可达也，吾
锦水先生，学踏实地，识破今古，常以活法训导子弟，顷日著私评一篇，以发活法传受之一端，呜呼，此书也，活法活人之至诀也矣哉，与考证折衷之流，奚啻天渊。
嘉永戊申夏门人玉木弘谨识
