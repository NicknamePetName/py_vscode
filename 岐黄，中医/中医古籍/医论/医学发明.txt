
序  ***************************
东垣老人，明之，李氏者，世为东垣富盛之族也。天姿敏达，纯孝，幼业儒术，受《春秋》于冯内翰叔献，学书口于王内翰从之，其昂耸之志，不为小矣。居无何，值母王氏遘疾。公侍，色不满容，夜不解衣。遂厚礼求治。遍之士，或以为热，或以为寒，各执己见，议论纷纷。维不知主人为何病而殁，公痛恨之。尝心口语曰：医之道尚矣！自《本草》《灵》《素》垂世，传习之者代不乏人。若和缓、若越人、若淳于、若华、若张，皆活人当世，垂法后来。奈何此辈习经之不精，见证之不明，其误人也多矣！自是始有志于医。洁古老人易水张元素，以医名天下。公就学之。洁古，教人以忠者也。曾斗白金以献。不四、五年，倾困倒廪，尽得其术。遂将《本草》《难》《素》及医学，非细事也，何哉？盖人有禀受虚实寒热之不同，药有轻重君臣佐使之各异。用不得其方，病不审其理，汤剂妄投，反掌生死。噫！医之学岂细事哉？
东垣老人姓李，讳杲，字明之。本东垣人，家世饶财。幼有活人之志。后遇易水张先生，尽得其道。北渡后，专事于医。道艺既精，负有高气，不委曲与世合。人或有疾病无可奈何，祷于君。君亦不以前事介意，疗之者无不愈。人以是益重之。今所为书，痛人命之非辜，虑药祸之不悟。在君所学，才十一耳！君之高弟罗君谦甫，惜其湮没，将镂板以传。议之当代闻人，目之曰《医学发明》，求题其端。予谓：非东垣，无古不传之秘；非谦甫无以明东垣。书一出，岂小补哉？至元十六年。
诸家方书，莫不备览。识药之性，知病之宜。如兔起鹘落，无不得者。始公之习医，为己非为人也。鹿世兵口，渡河居汴梁。通医之名，雷动一时。其所济活者，不可遍举。壬辰北渡乡里。因悯世医背本趋末，舛错莫省。遂著是书，庶释其疑。罗君谦甫，乃公之高弟也，故受其本，题曰《医学发明》，持以示予，求为之引。罗君自有口口其终始。东垣之术，尽得之矣。予喜公活人之心非浅，利及后人，阴功为尤多，又服其有知人之哲，得罗君教育之，不独道师之言，行师之行。身殁之后，奉公之室王氏，与嫡母无异。岁时甘旨不乏者，殆十余年。王氏享年八十，以寿终。其窀穸之事，墦间追远祭祀之礼不缺。近世以来，师弟之道，及之者鲜矣哉！

至元柔兆摄提格皋月下旬松岗老人侍其轴成之引《医学发明》序  ***************************
医之《素问》，犹儒之六经。不明《素问》之理，非医也；不明六经之旨，非儒也。世之医者，皆知医自《内经》来。往往溯流而迷源。故千枝万派，失之愈远，为害不可胜言者。间有究心轩岐之书，又复溺旧闻而莫知可否，持新见而强有异同。能精研古圣之心者有几？洁古老人张君，幼传是学，长遇至人指授，立法用药，大抵凭《黄帝针经》《素问》《本草》，诚得医之源矣。东垣李明之先生，从张君学，朝思夕惟，心开神悟，所造益深。凡经之讹舛，注释之谬误，莫不了然于心。世以为疑，实无可疑者，则辨明之。其或未安者，则折衷之。可谓善继前学，有功于天下后世矣。罗君谦甫，受业先生之门，亲炙数年，知其可与传道也，遂以授之。谦甫不敢私为己有，欲推以仁天下，名曰《医学发明》。卫生之家，幸口是书不可阙也。先生潜心医学，积有年矣。可传于世者，殆非一书。会众流而归源，实不外乎此编。故曰：不明《素问》之理，非医也，信哉！
至元丁丑中秋日䢵城口坚序


卷一  ——————————————————————————————————————————————————————————————————————————————————————————

医学之源  ***************************
人之生也，负阴而抱阳，冲气以为和。一昼夜之间，有阳中之阳，阳中之阴，阴中之阴，阴中之阳。天地四时之阴阳，人之十二脏应之。善摄生者，调停顺适，使二气和静，内外交养，无过不及，则病安从来？惟形与物接，心为形役，内为七情之所攻，外为六气之所贼，冲和既就，何病不生？伏羲观象于天，观法于地，远取诸物，近取诸身，类万物之情，通神明之德，所以养人之情性也。神农品尝金石草木、毛羽鳞介、寒凉温热之不齐，气味厚薄之不等，华实根叶之别，有毒无毒之分，水陆山泽之产，莫不纤悉备具。所以养人之形也。轩辕氏穷天纪，极地理，归之人事。远近风土之异宜，针石汤液之异用。重复详备，不惮其繁。又所以著其养生之理也。大抵不外乎阴阳之两端，取其平而已矣，盖以天地阴阳偏胜，则有早干水溢之灾。人之阴阳偏胜，则有寒淫热淫之疾。自是以来，名贤代有，方论迭出。皆发挥三圣之旨。故医者必须先读《内经》《本草》，辨十二经、十二藏、十二时之阴阳，以合天地四时之阴阳，了然于心。次及诸家方论，然后施之于用。有余者损之，不足者补之，治而平之，务得其中，庶无误也，得其要者，一言而终。其斯之谓欤。

十二经并胃气流注论（《针经·营气第十六》）  ***************************
十二经，其实一脉也，界为十二分而巳。何以知之？手太阴起于中焦，出于大指之端；手阳明起于大指次指之端，上侠鼻孔，足阳明起于鼻，交入大指间，出其端，足太阴起于大指之端，注于心中，手少阴起于心中，入掌内循小指，手太阳起于小指之端，于目内眦，足太阳起于目内眦，至小指外侧，足少阴起于小指之下，注胸中；手厥阴起于胸中，循小指次指出其端，手少阳起于小指次指之端，至目锐眦；足少阳起于目锐眦，入大指循歧骨内出其端，足厥阴起于大指丛毛之际，上注肺中。以此考之，故知其血气流通相贯，未尝间断，终而复始，如环无端。不然，何以云流注也？然必始于中焦者，何也？扁鹊云：焦者，原也。人受天地之中以生。所谓冲气，其天五之气，始自中原，播于诸脉，寅时注于肺，卯时注于大肠，辰时注于胃，巳时注于脾，午时注于心，未时注于小肠，申时注于膀胱，酉时注于肾，戌时注于心包络，亥时注于三焦，子时注于胆，丑时注于肝，寅时复注于手太阴。上合鸡鸣，下应口水。其气与天地同流，加一至则热，减一至则寒。上鱼为溢，入尺为复。古人处百病，决死生，候此而已。

六部所主十二经脉之图（《至真要大论》）  ***************************
东方　甲风　胆　乙木　肝
南方　丙热　小肠　丁火　心
西南方　戊湿　胃　己土　脾
西方　庚燥　大肠　辛金　肺
北方　壬寒　膀胱　癸水　肾
甲乙　丙丁　戊己　庚辛　壬癸
风木　热火　湿土　燥金　寒水
胆肝　小肠心　胃脾　大肠肺　膀胱肾
丙，三焦相火，父气也，无状有名。
丁，命门包络，母气也，乃天元一气也。
甲丙戊庚壬　气（温热凉寒升浮降沉）
在天为天元一气，又为寒、暑、燥、湿、风、火；
在人为六府，又为呼吸荣卫。
乙丁己辛癸　味（辛甘淡咸苦酸散缓急软坚收）
在地为三阴三阳，又为金、木、水、火、土、火；
在人为五藏，又为皮肉筋骨脉。
帝曰：地之为下，否乎？岐伯曰：地为人之下，太虚之中者也。帝曰：凭乎？岐伯曰：大气举之也。嫌以干之，暑以蒸之，风以动之，湿以润之，塞以坚之，火以温之。故燥热在上，湿气在中，风寒在下，火游行其间，寒暑六入，故令虚而生化也，人亦应之，故心肺在上，脾胃在中，肝肾在下，三焦元气游行其间，通行十二经脉。如经行在肺之分野，以肺经言之；至肝之分野，以肝言之之类是也。以名命气，以气命处。主生化之气血，维养神明者也。衰则从火化，神气衰矣。

经脉流行逆顺（《针经·逆从肥瘦第三十八》  ***************************
黄帝曰：脉行逆顺奈何？岐伯曰：手之三阴从脏走手，手之三阳从手走头，足之三阳从头走足，足之三阴从足走腹。
已上说十二经之血脉，在足少阴作元气、真气、谷气、三焦之气右迁也。此数者，乃胃气之别名也。

病有逆从治有反正论（《至真要大化》）  ***************************
《至真要大论》云：病有逆从，治有反正。夫四反治者，是明四经各经之病源，一经说手足二经，内之病证，便是八经。治法亦然。《内经》曰：上下同法。此之谓也。
手少阳三焦之经，治法曰通因通用。拟病题止言手少阳三焦之经，便有足少阳胆之经。明见脉如筝弦无力，时时带数是也。大抵为手足经气血一般，更为所主者同。此则上下同法。余三反治仿此，不须再解也。夫圣人立通因通用之意，谓少阳，春也，生化万物之始也。金石草木，羽毛鳞介，乃阴阳生化之端也。天将与之，谁能废之？故国有春分停刑之禁，十二经有取决于胆之戒。履端于始，序则不愆。故中风者，为百病之长，乃气血闭而不行，此最重疾。凡治风之药皆辛温，上通天气，以发散为体，是元气始出地之根蒂也。此手足少阳二经之病，治有三禁：不得发汗，为风证多自汗，不得下，下之则损阴，绝其生化之源；不得利小便，利之则使阳气下陷，反行阴道。实可戒也。
手少阴心之经，乃寒因热用。且少阴之经，真阴也。其心为根本，是真火也。故曰：少阴经标寒本热。是内则心火为本，外则真阴为标。其脉沉细，按之洪大鼓甚而盛也。心火在内，则鼓甚洪大也；真阴为标，则脉得之沉细，寒水之体也。故仲景以大承气汤，酒制大黄煎成，热吃之，以除标寒；用大黄、芒消，辛苦大寒之气味，以泻本热。以此用药，可以为万世法。
足太阳膀胱之经，乃热因寒用。且膀胱之本真寒，其经老阳也。太阳标，有阳之名，无阳之实，谓其将变阴也。其脉紧而数，按之不鼓而定虚，是外见虚阳而内有真寒也。故仲景以姜附汤久久热煎，不温服而顿服之，亦是寒也。姜附气味俱阳，加之久久热煎，重阳之热，泻纯阴之寒，是治其本也，不温服而寒服，以此假寒，治太阳标之假阳也。故为真假相对之治法也。用药处治者，当按其脉之空虚，则内伏阴寒之气，外显热证。然大渴引饮，目赤口干，面赤身热，四肢热，知真阳将绝于外，则为寒所逐，而欲先绝。其躁曰阴躁，欲坐井中者也。
手太阴肺之经，乃塞因塞用。以岁气言之，主秋主收。又况内伤饮食，其物有形，亦属于阴也。所主内而不出，故物塞其中，以食药塞令下行也。但脾胃有痞气。仲景治痞九证惟五药，皆用黄连以泄之。兼伤之物有形质也，皆从阴物，乃寒之类，亦以大黄、枳实阴寒之药下泄之。举斯二者，是塞因塞用，又寒因寒用，可以明知之矣。
已上四经反治之法，为标本相反而不同，为病逆而不顺也，故圣人立反治之法以应之。虽言四经，以手足经同法，乃八经也。其病为从治之法，反治也。正治者，以寒治热，以热治寒，直折之也。又《经》云：惟有阳明、厥阴，不从标本，从乎中也。启玄子注：以厥阴司天，中见少阳，阳明司夭，中见太阴。当从少阳太阴处治。洁古老人云：殆不然也。四反治中，见有少阳、太阴二经。若举此，是重差也。夫厥阴者，为生化之源，其支在卯，二月之分，前为阳，后为阴。阳明者，为肃杀之司，其支在酉，八月之分，前为寒水，后为燥火。且二、八月者，乃阴阳之门户，为在天地分阴分阳之际。《内经》谓：其分则气异。不见病传之逆顺，不能立定法。故曰：疑疑之间者，阳明、厥阴。知厥阴、阳明之体也。《至真要大论》云：两阳合明也，故曰阳明。在辰巳之间，是生化之用也。两阴交尽，故曰厥阴。在戌亥之间，是殒杀之用也。其厥阴心包乃包络，十二经之总也。《经》曰：中有阳明，生杀之本。足阳明为水谷之海，又《经》云：万物生于土而终于土，是也。标本俱阳，诸经中皆有之。故不能从其标，亦不能从其本。且手阳明喜热而恶清，足阳明喜清而恶热。足厥阴为生化之源，宜温而恶清。而手厥阴心包不系五行，是坤元一正之土。虽主生长，阴静阳躁，禀乎少阳元气，乃能生育也。若独阴不长。以此明之，是标本俱阴也，足厥阴肝，亦标本俱阴。肝为五脏之一也，受胆之气，乃能生长根亥芽甲于地中。其经，乃阴之尽也，故阳明纯阳，厥阴纯阴，此二者，标本不相反也，故以塞治热，以热治寒，正治之法也。从少阳生化之用，其四经好恶不同。故圣人之法，为在疑疑之间，不能立定法也，临病斟酌。若热病以塞治，寒病以热治，故曰从其中也。今明正治，假令手阳明有余，足阳明不足，当以热治寒，若足阳明有余，手阳明不足，当以寒治热。故曰以寒治热，以热治寒，谓之正治。言从中者，以从合宜酎中处用药也。手足厥阴二经仿此。通而英之，是手足同身十二经反正之治法也。启玄子作中外之中，非也。或作上中下之中，亦非也。此中之义，为在难立定法处，乃不定之辞也，临病斟酌于中道合宜之义也。此理明白，易决断矣。然则此中字，是《中庸》所谓君子随时而中之义也。

手足经上下同法论  ***************************
夫手少阴心，标寒本热；足太阳膀胱，标热本寒。此二者标本相反，故为之反治。疑手太阳小肠标本俱阳，又疑足少阴肾标本俱阴。虽所受气血多少不同，俱阳俱阴亦不相逆，如何与手少阴之经相反者，同法而治哉？且如足少阴标本纯寒，若更中寒邪，便用热药以折其寒，则寒热相拒，热药不得入。不惟不得入，而邪与正相反也。兼既上下经同其塞邪，便走上犯少阴心，为大逆乱。若热药冷之如冰，或少加塞药为乡导人，引之而得入寒邪之所，不相恶拒，药进而入邪中。寒散显热，热药成其功，邪气乃服。是亦为热因寒用，从反治法也。故宜上下同法，手太阳仿此。

六经禁忌（仲景）  ***************************
足太阳膀胱经，太阳为诸阳之首，此老阳也。禁下之太早，太阳寒水所伤，伤人之表。下之，则去其里邪。里邪者，肠胃中实热是也。膀胱者，主小便，无滓秽。滓秽者，血病也，宜下之。膀胱主小便者，气也。治气与血各异。总以六经言之，非胃实，不当下。胃实者，里实也，不大便，日晡潮热，大渴引饮，途语，发热恶热，乃可下也。诸经皆然。仲景云：病发于阳，下之太早，则为结胸，治之以陷胸汤、陷胸丸之类是也。病发于阴，不之太早，则为痞气，其证有九种，治之以五个泻心汤是也，夫太阳者，其病在经，则头项痛，腰脊强，腘如结，膈如裂，腰屈不得伸。此伤风伤寒，须有此证。若脉浮缓，发热恶风自汗，乃病发于阳。表证未罢，不作里实。下之，则成结胸。何故结于胸中？盖风邪伤卫。卫者，固皮毛之元气是也。皮毛，肺之标也。下之，则邪入于本，故邪结胸中，肺之部也。若已成结胸，表证尚在，不可便用陷胸汤等攻之，当先解表，表解乃可攻也。痞气亦然。太阳证，头项痛，腰脊强，眉如结，脯如裂，痍屈不得伸，病于阴。脉浮紧，发热恶寒无汗，未传入里，下之，则成痞气。痞气者，邪结心下。何故邪结心下？盖寒邪伤荣。此荣者，亦太阳所管，血之别名也，心主所主，表邪陷入于本，故心下为痞也。此太阳证不止禁下，细禁尤多。今略陈本经中一禁。若邪气在经，未渴，小便清，知邪气未入于本，只宜解表。若与五苓散利小便，谓之唤贼入家，不可与之；若已渴而表证罢，知谷消水去形亡，将传入阳明。当急与五不散利其小便而彻其邪气，使不传阳明而愈矣。仲景曰：“汗家不得重发汗”。为重亡津液，必成血结膀胱。若头痛恶寒脉浮紧者，是表未解也。表证全在，虽数十汗而不为逆也。咽干者，不得发汗。为津液已亡，恐重亡津液，则必成畜血。若有小便，不得更利小便。或已有下证者，不大便，澹语，日瞩所发潮热，大渴引饮者，亦禁之，若无此证，只在太阳经之本，小便黄色者，宜利之。若小便黄而迟不利之，必成小便闭塞，发为黄也。
足阳明胃之经，有二禁。尺寸脉俱长，身热目痛，鼻干不得卧。不得发汗，不得利小便，夫胃者，血也，不主小便。此经得之时，戊癸化燥火，津液不得停，燥热必生。发汗利小便者，是重损津液，故禁之。
足少阳胆之经，胸胁痛而耳聋，口苦舌干，往来寒热而呕。有三禁：禁发汗，禁利小便，禁下，何故？盖经行太阳、阳明水火之间，下之犯太阳，汗之、利小便亦犯阳明。故为三禁。且胆者，无出无入。若犯此禁，必变成凶证，必得痼疾，犯生发之气故也。此经治法，当通因通用，热因热用。为天地俱生，不可伐也。为生气之源，不可犯此禁也。仲景之法，惟宜小柴胡汤和解之，柴胡证不必悉具，但有一证，皆柴胡证也。
足太阴脾之经，尺寸脉俱沉细，腹满而啦干，禁下之，足少阴肾之经，尺寸俱沉，其病口燥咽干而渴，禁发汗。谓病在里，脉沉细故也。脉涩而弱者，不得下。少阴病，始得之，反发热脉沉者，麻黄细辛附子汤。三阴，非胃实不可下。此三阴无传经，止胃实得下也。

辨伤塞只传足经不传手经  ***************************
伤寒受病之由，皆出《热论》一篇而已。皆传足经，不传手经，何也？盖伤寒病，冬月得之，足太阳膀胱经为首，次至足厥阴肝经为尾。此病惟伤北方与东方，及戊上有足阳明胃湿之专位，兼己上有足太阴脾土之专位。盖足之六经，皆在东北之方。《经》云：冬伤于寒，即发者为伤寒，春发为温病，夏发为温疫，为病最重。此之谓也。仲景云：无奇经则无伤寒。缘奇经皆附足之六经，不附手经。寒邪只伤足经者，为有奇经故也，足太阳为巨阳，为老阳，又为诸阳之首，故多传变尔。太阳传阳明谓之微邪，是水传土也，又谓之循经得度传，太阳传少阳谓之越经传，太阳传太阴谓之误下传，太阳传少阴谓之表里传。传变之邪，太阳为甚。复传少阴，水胜火，火胜水，此南北二方之变，顷刻之间，其害人也甚于太阳多矣。若辨之不早，必成不救之疾，况乱投汤药者乎？太阳传厥阴，谓之首尾传，灾害至重，不为不多矣。

三焦统论（《三十一难》）  ***************************
三焦，有名无形，主持诸气，以象三才之用。故呼吸升降，水谷往来，皆待此以通达。是以上焦在心下，主内而不出，中焦在胃中脘，主腐熟水谷，下焦在脐下，主分别清浊，出而不内。统而论之，三者之用，本于中焦。中焦者，胃脘也，天五之冲气，阴阳清浊自此而分，十二经络自此而始。或不得其平，则寒热偏胜，虚实不同，荣卫涩滞，清浊不分，而生诸病。故曰：气会三焦，手少阳脉通于膻中。膻中者，臣使之官，为气之海。审此，则知三焦者，冲和之本也。

三焦病（《针经·邪气胜腊病形第四》）  ***************************
《黄帝针经》谓；三焦病者，䐜胀气满，不得小便，窘急，溢则为水，水则为胀。夫三焦者，决渎之官，水道出焉。上焦者，其治在膻中。膻中为气海。中焦主腐熟水谷。下焦当膀胱上口，主分别清浊。今三焦俱病，故䐜胀气满，不得小便，溢而为水为胀也。治宜升降气道，则胀满自消，水道自利矣。

膈咽不通四时用药法（同上）  ***************************
《黄帝针经》云：胃病者，腹膻胀，胃脘当心而痛，上支两胁，膈咽不通，食饮不下，取三里。夫咽者，咽物之门户也；膈者，上焦胸中心肺之分野。不通者，升降之气，上下不得交通。又云：清气在下，则生飧泄。飧泄者，谓泄黄如糜，米谷不化者是也。浊气在上，则生膻胀。腹中膜满，不得大便，或大便难。或先结后溏皆是也。浊气在上，当降而不降者，乃肾、肝吸入之阴气，不得下而反在上也。胃气逆上，或为呕、或为吐、或为哕者，是阴火之邪上冲，而吸入之气不得入，故食不得下也。此皆气冲之火，逆胃之脉，反上而作者也。清气在下，则生飨泄者，胃气未病之日，当上行心肺，而营经也。因饮食失节，劳役形体，心火乘于土位，胃气弱而下陷于阴中，故米谷入而不得升，反降而为飧泄也，膈咽之间，交通之气，不得表里者，皆冲脉上行，逆气所作也。盖胃病者，上支两勒，膈咽不通，食饮不下，取之三里者是也。《针经》云：清浊相干，乱于胸中，是为大悗。悗者，惑也。气不交通，最为急证，不急去之，诸变生矣。圣人治此有要法：阳气不足，阴气有余，先补其阳，后泻其阴。是先令阳气升发于阳分，而后泻阴也。春夏之月，阴气在经，当益其经脉，去其血络。秋冬阳气降伏，当先治其脏腑。若有噎有塞，塞者，五脏之所生，阴也，血也；噎者，六腑之所生，阳也，气也。二者皆由阴中伏阳而作也。今立四气用药并治法于后。
冬三月，阴气在外，阳气内藏，当外助阳气，不得发汗；内消阴火，勿令泄泻。此闭藏周密之大要也。盛冬乃水旺之时，水旺则金旺，子能令母实。肺者，肾之母，皮毛之阳。元本虚弱，更以冬月助其令，故病者善嚏，鼻流清涕，寒甚出浊涕，嚏不止。比常人大恶风寒，小便数而欠，或上饮下便，色清而多，大便不调，夜常的无寐。甚则为痰、为咳、为呕、为哕、为吐、为唾白沫，以至口开目瞪，气不交通，欲绝者，吴茱萸丸主之。
吴茱萸丸
吴茱萸　草豆蔻仁各一钱二分　橘皮　益智仁　人参　黄芪　升麻各八分　泽泻　白僵蚕　姜黄　柴胡各四分　当归身　炙甘草各六分　木香二分　青皮三分　大麦栗一钱五分　半夏一钱
上件为细末，汤浸，蒸饼为丸，如绿豆大。细嚼三十丸，白汤送下，无时。
夏三月，大暑，阳气在外，阴气在内。以此病而值此时，是天助正气，而挫其邪气，不治而自愈矣。然亦有当愈不愈者，盖阴气极正盛，正气不能伸故耳，且如膈咽不通，咽中如梗，甚者前证俱作。治法当从时，利膈丸泄肺火，以黄芪补中汤送下。如两足痿厥，行步偃然，欹侧欲倒，臂臑如折，及作痛而无力，或气短、气促而喘，或不足以息，以黄芪、人参、甘草、白术、苍术、泽泻、猪苓、茯苓、橘皮等作汤，送下滋肾丸一百五十丸。
六、七月之间，湿热之令大行，气短不能言者，加五味子、麦门冬，如心下痞，膨闷，食不下，以上件白术、苍术等汤，送下消痞丸五七十丸，更当审而用之。
利膈丸主胸中不利，痰嗽喘促，脾胃壅滞。
木香七钱　槟榔七钱半　厚朴姜制，二两　人参　藿香叶　当归　炙甘草　枳实麸炒，各一两　大黄酒浸，焙，秤，二两
上为细末，滴水和丸，或少用蒸饼亦可，如桐子大。每服三五十丸，食后，诸饮下。
消痞丸治一切心下痞闷，及积年久不愈者。
黄连去须，拣净，炒，六钱　黄芩刮黄色，六钱　姜黄　白术各一两　人参四钱　炙甘草二钱　缩砂仁三钱　枳实麸炒黄色，半两　橘皮四钱　干生姜二钱　半夏汤洗七次，四钱　曲炒黄色，二钱（一方加泽泻、厚朴各三钱，猪苓二钱半）
上为极细末，汤浸，蒸饼为丸，如桐子大。每服五七十丸至百丸，白汤送下，食后服。
黄芪补中汤
黄芪一钱　人参八分　炙甘草　白术　苍术　橘皮各半两　泽泻猪苓　茯苓各三分
上㕮咀。都作一服，水二盏，煎至一盏，去滓，大温送下上件丸药。


卷二  ——————————————————————————————————————————————————————————————————————————————————————————

宣可去壅姜橘之属  ***************************
宣——可以去壅，姜、橘之属是也，此大略言之。盖外感六淫之邪，欲传入里，三阴尚实，而不受逆，邪气干胸中，窒塞不通，而或哕、或呕，所谓塞也，仲景云：呕多，虽有阳明证，不可攻之，况干哕者乎（三阴者，牌也）？故单用生姜，宣散必愈。若呕者，有声而有物，邪在胃系未深入胃中，以生姜、橘皮治之；或以藿香、丁香、半夏，亦此之类，投之必愈。此天分、气分虚无处，一无所受，今乃窒塞。仲景谓：膈之上属上焦，悉属于表。或有形质之物，因而越之则可，若气壅则不可（越之者，吐也。亦无下之理），破气药也（辛泻气），若阴虚，秽气逆上，窒塞、呕哕，不足之病，此地道不通也。止当用生地黄、当归、桃仁、红花之类，和血、凉血、润血，兼用甘药，以补其气，微加大黄、芒硝，以通其闭，大便利，邪气去，则气逆、呕哕自不见矣。复有胃中虚热，谷气久虚，发而为呕哕者，但得五谷之阴以和之（五谷皆属阴，或食或饮白汤皆止呕哕），则呕、哕自止。且如小儿斑后，余热不退，痂不收敛，大便不行，是谓血燥，则当以阴药治血，因而补之，用清凉饮子，通利大便，而泻其热也。洁古云：凉风至，而草木实。夫清凉饮子，乃秋风彻热之剂。伤寒家，邪入于里，日晡潮热，大渴引饮，谵语躁狂，不大便，是谓胃实，乃可攻之。夫胃气为湿热所伤，以承气汤泻其土实，元气乃得周流，承气之名，于此见矣，今哀世人，以苦泻火，故备陈之。除热泻火，非甘寒不可。以苦寒泻火，非徒无益，而反害之，故谆谆及此。至如孙真人言：生姜，呕家之圣药。谓上焦气壅，表实而言之，非以泻气而言之也。
若脾胃虚弱，谷气不行，荣卫下流清气不上，胸中闭塞，惟益胃推扬谷气而已，不宜泻也。若妄以泻气、泻血药下之，下之则转增闭塞疼痛，或变作结胸，复下其膈，由此致危者多矣。《针经》说：呵欠、哕唏、振寒、噫嚏、亸涕、泪出、太息、涎下、耳中鸣，自啮舌、颊、唇，视主成病者补之。此十二邪者，皆奇邪之走空窍者也。凡邪之所在，皆为不足，宜补而不宜泻。空窍者，胃之清气能通也。胃既虚，则谷气不上行，是气路不利。《经》云：廉泉、玉英者，津液之道路也。律液不上，胸中气路不开，亦令人哕。勿作外实，以辛药生姜之类，泻其壅滞。盖肺气已虚，而反泻之，是重泻其气，必胸中如刀制之痛，与正结胸无异，亦声闻于外。用药之际可不慎哉？

通可去滞通草防己之属  ***************************
通——可以去滞，通草、防己之属是也。防己大苦寒，能泻血中大热之滞也，亦能泻大便。与大黄气味同者，皆可泻血滞，岂止防己而已？通草甘淡，能助西方秋气下降。利小便，专泻气滞也。小便气化，或热绝律液之源于肺经，源绝则寒水断流，故膀胱受湿熟，津液癃闭约缩，小便不通，宜以此治之。其脉右寸洪缓而数，左尺亦然。其证胸中烦热，口燥舌干，咽嘴亦干，大渴引饮，小便淋沥，或闭塞不通，胫腹脚热，此通草主之。凡与通草同者，茯苓、泽泻、灯草、猪苓、琥珀、瞿麦、车前子之类，皆可以渗泄，利其滞也。此虽泄气滞小便不利，于肺中有所未尽尔。予昔寓长安，有王善夫病小便不通，渐成中满，腹大坚硬如石，壅塞之极，脚腿坚胀，破裂出黄水，双睛凸出，昼夜不得眠，饮食不下，痛苦不可名状。其亲戚辈求治，病人始病不渴，近添呕哕，所服治中满、利小便之药甚多。细思《素问》云：无阳者，阴无以生；无阴者，阳无以化。膀胱，津液之府，气化乃能出矣。此病小便癃闭，是无阴，阳气不化者也。凡利小便之药，皆淡味渗泄为阳。止是气药，谓禀西方燥金之化，自天降地，是阳中之阴，非北方寒水，阴中之阴所化者也。此盖奉养太过，膏梁积热，损北方之阴，肾水不足。膀胱，肾之室，久而干涸，小便不化，火又逆上，而为呕哕，非膈上所生也。独为关，非格病也。洁古曰：热在下焦，填塞不便，是治关格之法。今病者，内关外格之证悉具，死在旦夕，但治下焦，乃可愈。遂处以禀北方之寒水所化，大苦寒气味者：黄柏、知母各二两酒洗之，以肉桂为之引用，所谓寒因热用者也。同为极细末，煎熟水为丸，如桐子大，焙干，空腹令以沸汤下二百丸。少时来报，药服须臾，如刀刺前阴，火烧之痛，溺如瀑泉涌出，卧具尽湿，床下成流，顾盼之间，肿胀消散，故因记之。
或曰：防己之性若何？曰：防己大苦寒，能泄血中之湿热，通血中之滞塞，补阴泻阳，助秋冬，泻春夏药也。比之于人，则检而健者也。险健之小人，幸灾乐祸，遇风尘之警，则首为乱阶。然而见善亦喜，逢恶亦怒，如善用之，亦可以敌凶暴之人，保雌固之地，此瞑眩之药，圣人有所存而不废耳。大抵闻其臭则可恶，下咽则令人身心为之烦乱，饮食为之减少。至于十二经有湿热壅塞不通，及治下注脚气，除膀胱积热，而庇其基本，非此药不可。真行经之仙药，无可代之者。复有不可用者数事：若遇饮食劳倦，阴虚生内热，元气、谷气已亏之病，以防己泄大便，则重亡其血，此不可用一也。＇如人大渴引饮，是热在上焦肺经气分，宜淡渗之，此不可用二也，若人久病，津液不行，上焦虚渴，宜补以人参、葛根之甘温，用苦寒之剂，则速危，此不可用三也。若下焦有湿热，流入十二经，致二阴不通，然后可审而用之耳。

补可去弱人参羊肉之属  ***************************
补——可以去弱，人参、羊肉之属是也。夫人参之甘温，能补气之虚；羊肉之甘热，能补血之虚。羊肉，有形之物也，能补有形肌肉之气。凡气味与人参、羊肉同者，皆可以补之，故云属也。人参补气，羊肉补形，形气者，有无之象也。以大言之，具天地两仪者也；以小言之，则人之阴阳气血也。以之养生，则莫重于斯。以天地物类论之，则形者，坤土也，人之脾胃也，乃生长万物也。地欲静，静则万物安。坤元一正之土，亘古不迁者也。耕种之土，乃五行运用者也。动之有时，春耕是也。若冬时动之，令天气闭藏者泄，地气凝聚者散，精气竭绝，万化不安。亦如人之劳役形体，则大病生焉。故曰：不妄作劳则明。当静之时，若劳役妄作，则百脉争张，血脉沸腾，精气竭绝，则九窍闭塞，卫气散解。夫以人参、甘草之类，治其已病，曷若救其未病，为拔本塞源之计哉？《内经》云：志闲少欲，饮食有节，起居有常，减其思虑，省语养气，庶几于道，何病之有？如或不慎，病形已彰，若能调其廊胃，使荣气旺，清气上升，则四脏各得其所。
以气论之，天地人三焦之气各异。损其肺者，益其气；损其脾胃，调其饮食，适其寒温。黄芪之甘温，能补皮毛之气；人参之甘温，能补肺之气；甘草之甘温，能补脾胃之中经营之气。肺主诸气，气旺则精自生，形自盛，血气以平。故曰：阳生则阴长，此之谓也。血不自生，须得生阳气之药，血自旺矣，是阳主生也。若阴虚单补血，血无由而生，无阳故也。仲景以人参为补血药，其以此欤。乃补气、补血之大略也。

泄可去闭葶苈大黄之展  ***************************
泄——可以去闭，葶苈、大黄之属是也。此二味皆大苦寒，气味俱厚。葶苈不减大黄，又性过于诸药，以泄阳分肺中之闭也，亦能泄大便，为体轻象阳故也。大黄之苦寒，能走而不守，泄血闭也。血闭者，谓胃中粗秽有形之物闭塞者也。阳明病，胃家实是也。日晡潮热，大渴躁作。有形之热，故泄其大便，使通和汗出而愈矣。一则治血病泄大便，一则泄气闭利小便。若经络中及皮毛分肉间，但有疼痛，一概用牵牛、大黄下之，乖戾甚矣。通则不痛，痛则不通。痛随利减，当通其经络，则疼痛去矣。如轻可以去实，麻黄、葛根之属是也。谓如头痛，当以细辛、川芎之类通之，则无所凝滞，即痛随利减也。臂痛有六道经络，究其痛在何经络之闭，以行本经，行其气血，气一血利则愈矣。若表上诸疼痛便下之则不可，当详细而辨之也。

轻可去实麻黄葛根之属  ***************************
轻——可以去实，麻黄、葛根之属是也。夫六淫有余之邪，客于阳分皮毛之间，腠理闭拒，谓之实也。实者，荣卫气血不行之谓也。宜以轻利开腠理，致津液通气也，皮毛经络寒邪之实去矣。故二药之体，轻清成象，象气之轻浮也。寒邪为实，轻可以去之。然大向而小异。盖麻黄微苦，为阴之阳，可入足太阳寒水之经。其经循背下行，本寒而又受外塞，汗出乃愈，当以发之。葛根味甘温，可以发足阳明燥火之经，身已前所受寒邪也，非正发汗之药。谓阳明禁发汗、利小便，但解去经络肌肉间寒邪，则气和汗自出矣。麻黄专发汗，去皮毛气分寒邪；葛根和解血分寒邪。乃一阴一阳，能泻表实，不能泻里实。若饮食劳倦，杂病自汗，表虚之证，认作有余，便用麻黄发之，汗大出，则表益虚。此盖不知表虚宜补其亡阳，闭其自汗。秋冬用桂枝，春夏用黄芪代之。黄芪者，能治虚劳自汗，阳明标病者也。阳明胃主自汗，小便数。若以人参、甘草之类补之，脾胃实，脾胃实则卫气行，卫气行则表自实，表既实，自汗何由而出？清气上行，虽飨泄亦止矣，此治其本也，葛根虽为和解之药，亦不可用，用之则重虚其表。仲景所论内外不足自汗之证，大禁发汗、利小便。若已经发汗，寒邪未去，虽发汗数多，不可禁也。寒邪已去，重发其汗，则脱人元气。若多汗，小便赤涩，不得利小便，为汗夺津液故也。汗家，不得重发汗；小便多，不得发汗；汗多，不得利小便，小便多，不得重利小便。圣人所以切禁此者，为津液乃气血之基本也。一云亡阳，一云脱血。病人重发汗，重利小便，必脱元气，七神无依，则必危困矣。因辨麻黄、葛根之宜禁，故兼及之。


卷三  ——————————————————————————————————————————————————————————————————————————————————————————

中风同堕坠论（《贼风第五十八》）  ***************************
夫从高坠下，恶血留于内，不分十二经络，圣人俱作风中肝经，留于胁下，以中风疗之。血者，皆肝之所主，恶血必归于肝，不问何经之伤，必留于胁下。盖肝主血故也。痛甚，则必有自汗。但人有汗出，皆为风证。诸痛，皆属于肝木。既败血凝近，从其属入于肝也。从高坠下，逆其上行之血气，非肝而何？非伤风无汗，既自汗，必是化也，以破血行经之药治之。
复元活血汤治从高坠下，恶血留于胁下，及疼痛不可忍。
柴胡半两　瓜蒌根　当归各三钱　红花　甘草　川山甲炮，各二钱大黄酒浸，一两　桃仁酒浸，去反尖，研如泥，五十个
《黄帝针经》云：有所堕坠，恶血留内。若有所大怒，气上而不行，下干胁，则伤肝肝胆之经，俱行于胁下，经属厥阴、少阳。宜以柴胡为引，用为君；以当归和血脉，又急者，痛也，甘草缓其急，亦能生新血（甘生血），阳生阴长故也，为臣；川山甲、瓜蒌根、桃仁、红花，破血、润血为之佐；大黄酒制，以荡涤败血，为之使。气味和合，气血各有所归，痛自去矣。
上件除桃仁外，锉如麻豆大。每服一两，水一盏半，酒半盏，同煮至七分，去津，大温服之，食前，以利为度。得利痛减，不尽服。
乳香神应散治从高坠下，疼痛不可忍，及腹中疼痛。
乳香　没药　雄黑豆　桑白皮　独科栗子各一两　破故纸二两，炒香
上为细末。每服半两，醋一盏，于砂石器内煎至六分，入麝香少许，去滓，温服。
当归导滞散治落马坠车，打扑损伤瘀血，大便不通，红肿青黯，疼痛昏闷，畜血内壅欲死。
川大黄一两　川当归一分　麝香少许
上三味，除麝香另研外，为极细末研匀。每服三钱，热酒一盏调下，食前。内瘀血去，或骨节折，疼痛不可忍，以定痛接骨紫金丹治之。
紫金丹
川乌头炮　草鸟头炮，各一两　五灵脂　木鳖于去壳　骨碎补　葳灵仙　金毛狗脊　自然铜醋焠七次　防风　地龙去土　乌药　青皮去白　陈皮去白　茴香　黑牵牛各半钱　乳香　没药　红娘子　麝香各二钱半　禹余粮石酷炒，四两
上为细末，醋面糊为丸，如桐子大。每服十丸至二十丸，温酒调下。病在上，食后；病在下，食前。
圣灵丹治打扑损伤，及伤折疼痛，不可忍者。
乳香半两　乌梅去核，五个　莴苣子一大盏，炒黄，取二两八钱　白米一捻
上为细末，炼蜜和丸，如弹子大。每服一丸，细嚼，热酒送下。吃了一伏时不痛，如痛再服。

卫气留于腹中畜积不行（《卫气失常第五十九〉）  ***************************
凡卫气留于腹中，积畜不行，脉弦急，及腹皮急，竟蕴不得常所，支胁胃中满，喘呼逆息者。
调中顺气丸治三焦痞滞，水饮停积，胁下虚满，或时刺痛。 ·
木香　白豆蔻仁　青皮去白　陈皮去白　京三棱炮，各一两　大腹子　半夏汤洗七次，各二两　缩砂仁　槟榔　沉香各半两
上为细末，水糊为丸，如桐子大。每服三十丸，渐加至五十丸，煎陈皮汤下。
沉香导气散治一切气不升降，胁肋刺痛，胸膈痞塞。
沉香　槟榔各二钱半　人参　诃子肉　大腹皮锉，炒，各半两　乌药，锉　麦芽，炒　白术　神曲，炒　厚朴，姜制　紫苏叶各一两　香附，炒，一两半　姜黄　红皮　炙甘草各四两　京三棱，炮　广茂，炮　益智仁各二两
上为极细末。每服二钱，食前，沸汤点服。


卷四  ——————————————————————————————————————————————————————————————————————————————————————————

浊气在上䐜则生胀（《阴阳应象大论》）  ***************************
清气在下，则生飧泄，浊气在上，则生䐜胀。此阴阳反作，病之逆从也。饮食失节，则为胀，又湿热，亦为胀。右关脉洪缓而沉弦，脉浮于上，是风、湿、热三脉合而为病也。是脾胃之令不行，阴火亢甚，乘于脾胃，故膈咽不通，致浊阴之气不得下降，而大便干燥不行，胃之湿与客阴之火，俱在其中，则胀作，使幽门通利，泄其阴火，润其燥血，生益新血，则大便不闭，吸门亦不受邪，浊阴得下归地也。《经》云：中满者，泄之于内。此法是也一
木香顺气汤治浊气在上，则生䐜胀。
木香三分　厚朴姜制，四分　青皮去白　陈皮　益智仁　白茯苓去皮　泽泻干生姜　半夏汤洗　吴茱萸汤洗，各二分　当归五分　升麻　柴胡各一分　草豆蔻面裹烧，去皮，三分　苍术泔浸，三分
上㕮咀，都作一服。水二大盏，煎至一盏，去滓，大温服，食前。忌生冷硬物及怒。
《经》云：留者行之，结者散之。以柴胡、升麻苦平，行少阳、阳明二经，发散清气，运行阳分为君，以生姜、半夏、草豆蔻仁、益智仁辛甘大热，消散中寒为臣，厚朴、木香、苍术、青皮苦辛大温，通顺滞，当归、人参、陈皮辛甘温，调和荣卫，滋养中气；浊气不降，以夺泄之，吴茱萸苦热，泄之者也，气之薄者，阳中之阴，茯苓甘平，泽泻咸平，气薄，引导浊阴之气自天而下，故以为佐。气味相合，散之泄之，上之下之，使清浊之气，各安其位也。
范天騋夫人，先因劳役，饮食失节，加之忧思气结，病心䐜胀满，旦食则不能暮食，两胁刺痛。诊其脉弦而细。至夜浊阴之气，当降而不降，䐜胀尤甚。大抵阳主运化，饮食劳倦，损伤脾胃，阳气不能运化精微，聚而不散，故为胀满。先灸中脘，乃胃之募穴，引胃中生发之气，上行阳道；又以前药助之，使浊阴之气，自此而降矣。
沉香交泰丸治浊气在上，而扰清阳之气，郁而不伸，以为䐜胀。
沉香　白术　陈皮去皮，各三钱　枳实麸妙，去穰　吴茱萸汤洗　白茯苓去皮　泽泻　当归洗　木香青皮去白，各二钱　大黄酒浸，一两　厚朴姜制，半两
上件各拣净，同为细末，汤浸蒸饼为丸，如桐子大。每服五十丸至七八十丸，温白汤下，食前。微利即止。

呕咳气喘（《脉解篇》）  ***************************
所谓呕咳上气喘者，阴气在下，阳气在上，诸阳气浮无所依从，故呕咳上气喘也。
加减泻白散治阴气在下，阳气在上，咳嗽呕吐喘促。
桑白皮一两　地骨皮七钱　甘草　陈皮　青皮去白　五味子　人参去芦，各半两　白茯苓三钱
上件㕮咀。每服四钱，水一盏半，入粳米十粒，同煎至一盏，去滓，大温服，食后。
神秘汤治病人不得卧，卧则喘者。水气逆上，乘于肺，肺得水而浮，而使气不通流，其脉沉大，宜此治之。
橘皮洗　生姜　紫苏叶　人参　桑白皮锉，炒，各半两　木香　白茯苓去皮，各三钱
上㕮咀。以水三升，煎至一升，去滓，大温，分三服。
加减三奇汤治咳嗽上气，痰涎喘促，胸膈不利。
桔梗去芦，半两　半夏汤洗，七钱　陈皮去白　甘草　青皮去白　人参去芦，各五钱　杏仁三钱，研　五味子四钱　加紫苏叶　桑白皮各半两
上㕮咀。每服四钱，水二大盏，生姜三片，煎至一盏，去滓，大温服，食后。


卷五  ——————————————————————————————————————————————————————————————————————————————————————————

饮食劳倦论（《调经论》）  ***************************
古之至人，穷于阴阳之化，究乎生死之际，所著《内经》，悉言人以胃气为本。人受水谷之气以生，所谓清气、营气、运气、卫气、春升之气，皆胃气之别称也。夫胃为水谷之海，饮食入胃，游位精气，上输于脾，脾气散精，上归于肺，通调水道，下输膀胱，水精四布，五经并行，合于四时五脏阴阳，揆度以为常也。苟饮食失节，寒温不适，则脾胃乃伤，喜怒忧恐，而损耗元气。既脾胃气衰，元气不足，而心火独盛。心火者，阴火也。起于下焦，其系系于心。心不主令，相火代之，相火，下焦包络之火，元气之贼也，火与元气不两立，一胜则一负，脾胃气虚，则下流于肾肝，阴火得乘其土位。故脾胃之证，始得之则气高而喘，身热而烦，其豚洪大而头痛，或渴不止，其皮肤不任风寒，而生寒热。盖阴火上冲，则气高，喘而烦热，为头痛，为渴，而豚洪。睥胃之气下流，使谷气不得升浮，是春生之令不行，则无阳以护其营卫，故不任风寒，乃生寒热。此皆脾胃之气不足所致也。然而外感风寒所得之证，颇同而实异。内伤脾胃，乃伤其气；外感风寒，乃伤其形。伤其外，为有余，有余者，泻之；伤其内，为不足，不足者，补之（汗之、下之、吐之、克之之类皆泻也，温之、和之、调之、养之之类皆补也）。内伤不足之病，荀误认作外感有余之病，而反泻之，则虚其虚也。实实虚虚，损不足，而补有余，如此死者，医杀之耳！然则奈何？曰：惟当以辛甘温之剂，补其中，而升其阳，甘寒以泻其火，则愈矣。劳者温之，损者温之，温能除大热。大忌苦寒之药，泻其土耳。今立补中益气汤主之。
补中益气汤
黄芪半钱，病甚、劳役热甚者一钱　当归身二钱，酒焙干，或日干，以和血脉　人参去芦，三钱，有嗽去之　白术三分，以调中气　柴胡二分，引清气上升，行少阳之经　炙甘草五分　升麻二分，引胃气上腾而复其本位，便是行春升之令　橘皮三分，以导滞气，又能益元气，得诸甘药乃可。若独用，泻胃气　一方加白芍药、黄柏、红花。
上件㕮咀。都作一服，水二盏，煎至一盏，去粗，大温服，食远。
立方本指：
夫脾胃虚者，因饮食劳倦，心火亢甚，而乘其土位，其次肺气受邪。须用黄芪最多，甘草、人参次之。脾胃一虚，肺气先绝，故用黄芪，以益皮毛，而闭腠理，不令自汗，损其元气。上喘气短，人参以补之。心火乘脾，须炙甘草之甘，以泻火热，而补脾胃中元气。若脾胃急痛并大虚，腹皮急缩者，最宜多用，急者缓之。胃中清气在下，必加升麻、柴胡以引之，引黄芪、甘草上升，能补卫气之散解，以缓椎脉之缩急。二味苦平味薄者，阴中之阳，而引清气上升也。黄芪、人参、甘草三味，皆甘温为主。凡脾胃虚，乃必用之药。气乱于胸，为清浊相干，用去白橘皮以理之，又能助阳气之升，以散滞气，助诸甘辛为用也。口干嗌干者，加葛根。脾胃气虚，不能升浮，为阴火伤其生发之气，荣血大亏，营气不营，阴火炽盛，是血中伏火，日渐煎熬，血气日减。心包与心主血，血减则心无所养，致使心乱而烦，病名曰快。快者，心惑而烦闷不安也。故加辛温、甘温之剂生阳，阳生则阴长。或曰：甘温何能生血？云：仲景之法，血虚以人参补之，阳旺则能生阴血，更加当归和之。又宜加黄柏，以救肾水，能泻阴中之伏火。如烦犹不止，少加生地黄补肾水，水旺而心火自降。如气浮心乱，以朱砂安神丸镇固之则愈。
朱砂安神丸
朱砂半两，另研，水飞，阴干，秤　黄连去须，拣净，酒洗，秤，六钱　炙甘草五钱半　生地黄二钱半　当归去芦，二钱半
上件四味为细末，另研朱砂，水飞如尘，阴干为衣，汤浸蒸饼为丸，如黍米大。每服十五丸，津唾咽之，食后。热淫所胜，治以甘寒，以苦泻之。以黄连之苦寒，去心烦，除湿热，为君，以甘草、生地黄之甘寒，泻火补气，滋生阴血，为臣，以当归补其血不足；朱砂纳浮溜之火，而安神明也。
四时用药加减法：长夏湿土，客邪大旺，加苍术、白术、泽泻，上下分消其湿热之气，湿热大胜，主食不消，故食减，不知谷味，则加曲以消之，加五味子、步门冬，助人参泻火益肺气，助秋损也，在三伏中为圣药。
填塞咽喉，阳气不得出，病名曰塞；阴气不得降，病名曰噎。噎塞迎逆于咽喉胸膈之间，令诸经周身阳气不行，令人口开目瞪，气欲绝者，何也？清气在阴，浊气在阳，清浊相干，乱于胸中，是为大愧。夏月加青皮、陈皮、益智、黄柏泄阴火之上逆，或以消痞丸、滋肾丸，各七八十丸则愈；冬月加吴茱萸，大热大辛苦之味，以泻阴寒之气则愈；食不消，则加炒曲（空心，约宿食消尽服之，待少时，以美膳压之，不令胸中停留也）；食不下，乃胸中有寒，胃上有寒，或气塞涩滞，加青皮、陈皮、木香，此三味为定法。
冬月，加益智仁、草豆蔻仁，夏月，少加黄芩、黄连，秋，更加槟榔、草豆蔻仁、缩砂仁、白豆蔻仁，如春初犹寒，更少加辛热之剂，以补春气之不足，为风药之佐，益智、草豆蔻可也。，
冬月咳嗽者，加不去节麻黄五分，如秋凉亦加；如春月天温，只加佛耳草、款冬花各三分，若痰嗽久病，肺中伏火者，去人参，防痰嗽增益耳，然调和阴阳血气之际，甘温为必用之药。脉洪大兼见热证，少加黄芩、黄连、生地黄、甘草。脉缓，显沉困怠情无力者，湿胜也，加苍术、泽泻、人参、白茯苓、五味子。脉涩，气滞涩者，加当归身、木香、天门冬、青陈皮；觉寒者，加桂枝、黄芪（不足病虽见热证，须加寒热药，不宜多，以从权）；头痛有痰，沉重懒倦者，乃太阴痰厥头痛，加半夏五分，生姜三、二分；若更烦及，如腹中或周身有刺痛，皆血涩不足，加当归身。胁下急或痛甚，俱加柴胡、甘草、人参。腹中气上逆者，冲脉逆也，加黄柏三分，黄连二分，以泻之。多唾或唾白沫，胃口上停寒也，加益智仁。如少气不足以息，服正药二三服，犹气短促，此膈上及皮表间有寒所遏，当引阳气上升则愈，多加羌活、独活、升麻、柴胡，藁本次之，黄芪倍之。扪之而肌热者，表证也，只服正药一二服，得微汗则已。躁热，作蒸蒸而热者，肾间伏火上腾也，加黄柏、生地黄各三分，脚膝痿软、行步乏力或痛，乃肾肝伏热，少加黄柏，空心服；如不愈，更加汉防己五分则愈，使脚膝中气力涌出矣。脉缓，有痰而痞，加半夏、黄连。脉弦，四肢满闷，便难而心下痞，加黄连、柴胡、甘草。
大便秘燥，心下痞，加黄连、桃仁，少加大黄、当归身。心下痞，夯闷者，加白芍药、黄连。心下痞，䐜胀，加五味于、白芍药、缩砂仁；如天寒，少加干姜或中桂。心下痞，觉中寒，加附子、黄连。心下痞，呕逆者，加黄连、生姜、橘皮；冬月不加黄连，少加木香、藿香叶。能食而心下痞，加黄连半钱，枳实三分。胸中气滞，加去白青皮，唯痛颔肿，脉洪大面赤者，加黄芩、桔梗、甘草。耳鸣目黄，颊颔肿，头、肩、腐、肘、管外后廉痛，面赤脉洪大者，以羌活、防风、甘草、藁本以通其经血，加黄芩、黄连消其肿，人参、黄芪益元气而泻火邪。如脉紧，面白喜嚏，或面色恶者，皆寒也，亦羌活等四味中加之，当泻足太阳也，不用寒药。小便遗失，肺金虚也，宜安卧养气，以黄芪、人参之类补之，不愈，是有热也，加黄柏、生地黄，切禁劳役。卧而多惊，小便淋溲者，邪在少阳、厥阴，亦宜太阳经所加之药，更添柴胡半钱；如淋，加泽泻半钱，此下焦风寒合病也。肾肝之病，同一治，为俱在下焦，非风药行经则不可，乃受客邪之湿热也，宜升举发散以除之。头痛加蔓荆子半分，痛甚加川芎二分；顶痛、脑痛，加藁本三分；若苦头痛加细辛二分；谱头痛并用此四味足矣。脐下痛者，加熟地黄三分，不已者，大寒也，其寒从传变中来，加肉桂三分。遍阅《内经》，少腹痛皆寒，非伤寒厥阴之证也（仲素以抵当汤、丸主之，乃血结下焦膀胱）。身有疼痛及身重者，湿也，以五苓散主之。如风湿相搏，一身尽痛，加羌活、防风各半钱，升麻、柴胡各半钱，藁本、苍术各一钱。所以然者，为风药也，能胜湿，故另作一服与之。
肩背痛，汗出，小便数而欠者，风热乘肺，肺气郁甚也，当泻风热则愈，以人参益肺散主之。
人参益肺散
柴胡　升麻　黄芪各一线　羌活　防风　人参　陈皮各五分　藁本三分　青皮　黄芩　白豆蔻仁各二分
上㕮咀。都作一服，水二盏，煎至一盏，去滓温服，食后。如面色白，脱色气短者，不可服。
肩背痛，不可回顾者，此手太阳气都而不行，以风药散之；脊痛项强，腰似折，项似拔者，此足太阳经不通行，以通气防风汤主之。
通气防风汤
羌活　独活各一钱　藁本　防风　甘草各五分　川芎　蔓荆子各三钱
上㕮咀，都作一服。水二盏，煎至一盏，去滓温服，空心。如身重，腰沉沉然，经中有寒湿也，更加酒泱汉防己半钱，轻者附子，重者川乌头。腹中痛，不恶寒，加黄芩、芍药。腹中痛，恶寒而脉弦者，小建中汤；如脉沉细者，理中汤之类主之。腹痛在寒凉时，加半夏、益智、草豆蔻之类。胃肮当心而痛，气欲绝者，胃虚之极也，俗言心痛，以草豆藏丸主之。
草豆蔻丸
草豆蔻一钱四分，面裹烧熟，去皮脐，秤　吴茱萸汤洗去苦，焙，秤　益智仁　陈皮　白僵蚕　黄芪　人参各八分　生甘草　炙甘草　当归身　青皮各六分　神曲末　姜黄各四分　桃仁去皮尖，汤浸，七个　泽泻一钱，小便数，减半　半夏汤洗七次，一钱　大麦芽炒黄，钱半　柴胡四分，详胁下痛多少用之
上一十八味，除桃仁另研如泥外，为极细末，同研匀，汤浸蒸饼为丸，如桐子大。每服三十丸，热白汤送下，食远。旋斟酌多少用之。
夫脾胃之证，始则热中，终则寒中。阴盛生内寒，厥气上逆，寒气积于胸中，是肾水反来侮土，此所谓胜者妄行也。作中满䐜胀，作涎，作清涕，或多溺，足下痛不能任身履地，骨乏无力，喜睡，两丸多冷，时作阴阴而痛；或妄见鬼状，梦亡人，腰、背、胛、眼、腰、脊皆痛，而不渴不泻。不渴不泻则温气去，寒独留；寒独留，则血凝近；血凝距则脉不通，故其脉盛大以涩，曰寒中，当以白术附子汤主之。
白术附子汤
白术附子炮，去皮脐　苍术　陈皮　厚朴姜制　半夏汤洗七次　茯苓　泽泻各二两　猪苓去皮，半两　肉桂四钱
上件，锉如麻豆大。每服半两，水三盏，生姜三片，同煎至一盏，去滓，食前温服。量病人虚实，加减多少。

滑脉生㿗疝（《四时剌逆从论》）  ***************************
丁香楝实丸治男子七疝，痛不可忍，妇人痕聚带下，皆任脉所主阴经也。乃肾肝受病，治法同归于一。
当归去芦，锉碎　附子炮制，去成脐，锉　川楝子锉碎　茴香炒
上四味，各一两，健碎，以好酒三升同煮，酒尽为度，焙干作细末，每秤药末一两，再入下项药；
丁香　木香，各二钱　全蝎十三个　玄胡一两
上四味，同为细末，入在前项当归等药末内，拌和，酒糊为丸，如桐子大。每服三十丸至一百丸，温酒送下，空心，食前。凡疝气、带下者，皆属于风，全蝎治风之圣药，茴香、川楝子皆入小肠经；当归、玄胡和血止痛，疝气、带下皆积塞，邪入小肠之间，故以附子佐之，丁香、木香为引导也。
天台岛药散
天台乌药　木香　茴香炒　青皮去白　良姜炒，各半两　槟榔锉，二个　川楝子十个　巴豆七十个
上八味，先以巴豆微打破，同棵子用获炒，候黑色，豆荻不用外，为细末。每服一钱，温酒送下，疼甚者，妙生姜热酒下，亦得。
茴香楝实丸
川楝子炒　茴香　山茱萸　食茱萸　吴茱萸汤洗　青橘皮去白　陈皮　马蔺花醋炒　芫花各一两
上为极细末，醋糊为丸，如桐子大。每服三十丸，温酒送下，食前。量人虚实，加减丸数，以利为验。
川苦楝散
木香一两，另为细末　茴香拣净，一两，盐一匙一处炒茴香黄色，去盐不用　川楝子一两，锉碎，用巴豆一十个，微破皮，与川楝子一处炒黄，不用巴豆
上件为极细末，每服二钱。温酒一盏调下，空腹。大抵此疾因虚得之，不可以虚而骤用补药。邪之所凑，其气必虚，留而不去，其病则实。故必先涤所蓄之邪，然后补之。是以诸方多借巴豆气者，盖为此。


卷六  ——————————————————————————————————————————————————————————————————————————————————————————

下之则胀已汗之则疮已（《五常政大论》）  ***************************
东南二方者，在人则为丙小版热，甲胆风。小肠与胆，皆居其下，其性炎上。其疮外有六经之形证，内无便溺之阻隔，饮食如故，清便自调，知不在里，非疽疮也，止痈布也。小则为布，大则为痈。其邪所受于下＇风湿之地气，自外而来侵加于身者也。《经》云：营气不从，逆于肉理，乃生痈肿。诸痛痒疮，皆属心火。此疮自外而入，是丙小肠左迁入于胆作痛，而非痒也。此二方皆主血，血为病必痛。此元气不足，营气逆行，其疮初出，未有传变，在于肌肉之上，皮毛之间，只于风热六经，所行经络地分出矣。宜泻其风湿热。医者只知阴复其阳，则汗也。此宜发汗者，乃湿热郁其手、足少阳，致血脉凝逆，使营卫周身元气消弱也。其风热部滞于下，其面色必赫赤而肿，微黯色（东方青，建没之四也），风木之性上冲，颜必忿色，其人多怒，其疮之色亦赫赤肿硬，微带黯色。其疮之形势，亦奋然高起，结硬而作痛也。其脉止在左手，左手主表，左寸外洪缓，左关洪缓而弦，是客邪在于血脉之上，皮肤之间。宜急发其汗，而通其荣卫，则邪气去矣。以内托荣卫汤主之。
内托荣卫汤
黄芪半两　柴胡　连翘各二钱　羌活　防风　当归身　生黄芩各钱半　炙甘草　人参各一钱　苍术三钱　红花　桂枝各半两
上㕮咀，都作一服，水、酒各一大盏，同煎至一盏，去滓，大温服。
沉香海金砂丸治一切积聚，脾湿肿胀，肚大青筋，赢瘦恶证。
沉香二线　海金砂一钱半　轻粉一钱　牵牛头末一两
上各秤分两，同为细末，研独科蒜如泥为丸，如桐子大。每服三十丸或五十丸，煎百沸灯心通草汤送下，空腹，食前。量大小虚实，加减丸数，取利为验。
续随子丸治通身虚肿，喘闷不快。
人参　汉防己　赤茯苓面蒸　木香　槟榔各半两　续随子　海金砂五钱，另炒　苦葶苈四两，纸隔炒
上为细末，枣肉为丸，如桐子大。每服二三十丸，煎桑根白皮汤送下。
海金砂散治脾湿太过，通身肿满，喘不得卧，䐜胀如鼓。
牵牛一两半，半生，半炒　甘遂　海金砂各半两
上为细末。每服二钱，煎倒流水一盏调下，食前。得宣利，止后服。

太阴所至为蓄满（《六元正纪大论》）  ***************************
木香塌气丸治中满䐜胀，下虚虚损者。
陈皮去白　萝卜子炒，各半两　胡椒　木香　草豆蔻面裹烧去皮　青皮去白，各三钱　蝎尾去毒，二钱半
上为细末，水糊为丸，桐子大，每服三十丸，温米饮送下，食后。忌服白粥百日，重者一年。小儿麻子大，桑白皮汤送下十丸，日三服，大人桐子大，四十丸，如阴囊洪肿水冷，次用沧盐、干姜、白面各三钱，水和交摊纸上涂用。
广茂溃坚汤治中满䐜胀，内有积块，坚硬如石。令人坐卧不能，大小便涩滞，上喘气促，面色痿黄，通身虚肿。
厚朴　黄芩　草豆蔻　益智仁　当归各半钱　黄连六分　半夏七分　广茂　红花　吴茱萸　升麻各二分　生甘草　柴胡　泽泻　神曲　青皮　橘皮各三分如渴，加葛根四分。
上㕮咀，都作一服。水二盏先浸少时，煎至一盏，去滓，大温服，食前。
导滞通经汤治脾湿有余及气不宣通，面目手足浮肿。
陈皮　桑白皮　白术　木香　茯苓去皮，各一两，霖雨时，加泽泻半两。
上㕮咀。每服半两，水二盏，煎至一盏，去滓，大温服，食前。
赤茯苓丸治脾湿太过，四肢肿满，䐜胀喘逆，气不宣通，小便赤涩。
葶苈四两　防己二两　赤茯苓一两　木香半两
上件为细末，枣肉为丸，如桐子大，每三十丸，煎桑白皮汤送下，食前。

诸脉按之无力所生病证  ***************************
六脉中之下得弦细而涩，按之无力，腹中时痛，心胃控睾，阴阴而痛，或大便泄泻，鼻不闻香臭，清浊涕不止，目中泣出，喘喝痰嗽，唾出白沫，腰沉沉苦痛，项背胸皆时作痛，目中流火，口鼻恶寒，时头痛目眩，苦振寒不止，或嗽或吐，或呕或哕，则发躁蒸蒸而热，如坐甑中，必得去衣居寒处，或饮寒水则便过，其振塞复至，气短促，胸中满闷而痛，必有膈咽不通，欲绝之状，甚则目瞪，声闻于外，而泪涕涎痰大作，方过其发躁，须臾而已，振寒复至，或面白而不泽者，脱血也。悲愁不乐，情惨惨，意悲悲，健忘或善嚏间出，此风热大损，寒水燥金之复也。如六脉细弦而涩，按之空虚，此大塞证，亦伤精气，以辛甘温甘热滑润之剂，以泻西方北方则愈。
姜附汤治中寒口噤，四肢强直，失音不语，或卒然晕倒，口吐涎沫，状如冒风，手足厥冷，或复烦躁。兼治阴证伤寒，大便自利而发热者。
干姜二两，另为粗末　附子一两，生用，去皮腓，细切
上和匀。每服三钱，水一盏半，煎至七分，去柤，温服。或虑此药大燥，即以附子理中汤相继服饵。姜、附本治伤寒经下之后，又复发汗，内外俱虚，身无大热，昼则烦躁，夜则安静，不呕不渴，六脉沉伏，并宜服此。不知脉者，更须审之。兼治中肮虚寒，久积痰水，心腹冷痛，霍乱转筋，四肢厥逆。一方：附子汤以生用者，名白通汤；加白术倍之，甘草减半，名生附白术汤，治中风湿，昏闷恍惚，腹满身重，手足缓纵，浆梁自汗，失音不语，便利不禁。一方：用姜附汤加麻黄、白术、人参、甘草等分，名附子麻黄汤，治中寒湿，昏晕缓弱，腰背强急，口眼㖞斜，语声浑浊，心腹䐜胀，气上喘急，不能转动。更宜审而用之。
沉香桂附丸
沉香　附子泡，去皮脐　干姜炮　良姜锉，炒　官桂去皮　茴香炒　川乌头炮，去皮脐，锉作小块子如豆大，再炒令黄用　吴茱萸汤浸，洗去苦，炒
上各一两，为细末，用好醋煮面糊为丸，如桐子大。每服五七十丸，熟米饮送下，空腹，食前，日进二服。忌生冷，硬物。
十全大补汤
人参　肉桂　川芎　熟地黄　茯苓去皮　白术　甘草　黄芪　当归去芦　白芍药
上件一十味，锉为粗末。每服二钱，水一盏，入生姜三片，枣二枚，同煎至七分，去滓，温服，不拘时。

诸胀腹大皆属于热（《至真要大论》〉  ***************************
诸胀腹大，皆属于热。此乃八益之邪有余之证，自天外而入。是感风寒之邪传里，寒变为热，作胃实。日晡潮热，大渴引饮，讝语，是太阳、阳明，并大实大满者，大承气下之。少阳、阳明，微满实者，小承气下之。泄之则胀已，此之谓也。假令痎疟为胀满，亦有寒胀、热胀，是天之邪气，伤暑而得之，不即时发，至秋暑气衰绝，而疟病作矣，知其寒也。《局方用》交解饮子者是也。内虚不足，寒湿令人中满，及五脏六腑俱有胀满，更以脉家寒热多少较之。胃中寒，则胀满；浊气在上，则生胀䐜。胀取三阳。三阳者，足太阳膀胱寒水为胀腹暴满，按之不下。取太阳经络者，胃之募也。正同腹满胰胀，支鬲肤胁，下厥上冒中，过在太阴、阳明，胃中寒湿郁遏也。太阴䐜胀，后不利，不欲食，食则呕，不得卧，按所说寒胀之多如此。中满治法，当开鬼门，洁净府。开鬼门者，谓发汗也；洁净府者，利小便也。中满者，泻之于内，谓脾胃有病，当令上下分消其气。下焦如渎，气血自然分化，不待泄滓秽。如或大实大满，大小便不利，从权以寒热药下之。或伤酒湿面及味厚之物，膏粱之人，或食已便卧，使湿热之气，不得施化，致令䐜胀满，此胀亦是热胀。治热胀分消丸主之。如或多食寒凉，及脾胃久虚之人，，胃中寒，则胀满，或脏寒生满病，以治寒胀，中满分消汤主之，病势大小，用药轻重，临时加减，不敢少越耳。
中满分消丸治中满膨胀，气胀、水气胀、大热胀，不治寒胀。
黄芩去腐，锉，炒，半两　姜黄　白术　人参去芦　炙甘草　猪苓去黑皮，各一钱　黄连去桀，锉，炒，半两　白茯苓去皮　缩砂仁　干生姜各二钱　枳实麸炒黄　半夏汤浸七次，各半两　厚朴姜制，一两　知母锉，炒，四钱　泽泻三钱　陈皮
上细碾茯苓、泽泻、生姜，各各为末，另秤外，共为极细末，秤，入上三味和匀，水浸，蒸饼为丸，如桐子大。每服一百丸，焙热白汤送下（寒因热用，故焙热服之），食远。量病人虚实加减。
中满分消汤治中满寒胀，寒疝，大小便不通，阴躁，足不收，四肢厥逆，食入反出，下虚中满，腹中寒，心下痞，下焦躁寒沉厥，奔豚不收，并宜服之。
益智仁　半夏　茯苓　木香　升麻各三分　川乌头　泽泻　人参青皮　当归　生姜　麻黄　柴胡　干姜　荜澄茄　黄连各二分　黄芪　吴茱萸　草豆蔻　厚朴各五分　黄柏五分，使药，又为热因寒用
上件锉如麻豆大，都作一服。水二大盏，煎至一盏，去滓，大温服，食前。大忌房劳、酒、湿面、生冷硬物。

诸呕吐酸皆属于热（《至真要大论》）  ***************************
藿香安胃散治胃虚弱，不能饮食，呕吐不待腐熟。
藿香　丁香　人参各二钱半　橘皮半两
上件四味为细末。每服二钱，水一盏，生姜三片，同煎至七分，和滓冷服，食前。
加减二陈汤治痰饮为患，或呕吐恶心，或头眩心悸，或中脘不快，或发为寒热，或因食生冷，脾胃不和，并宜服之。
丁香一两　半夏　橘红各五两　茯苓三两　炙甘草一两半
上㕮咀。每服四钱，水一盏半，生姜七片，乌梅一个，煎至六分，去札热服，不拘时候。治痞疾，加草豆蔻一两半，面裹烧熟用。

诸痿喘呕皆属于上（《至真要大论》）  ***************************
人参平肺散治心火形包肺，传为肺痿，咳嗽喘呕，痰涎壅盛，胸膈痞满，咽嗌不利。
桑白皮一两　知母七钱　炙甘草　地骨皮五钱　五味子三百个　茯苓　青皮　人参各四钱　陈皮半两，去白　天门冬去心，四钱
上件㕮咀。水二盏，煎至一盏，去滓，温服，食后，如热甚，加黄芩四钱，紫苏叶五钱，半夏五钱（洗）。
参苏温肺汤治形寒饮冷伤肺，喘嗽烦心，胸满，气不得动畅。
人参　紫苏叶　甘草各五钱　肉桂　五味子　木香各四钱　陈皮去白　白术各六钱　半夏姜制　白茯苓去皮，各半两　桑白皮一两
上为粗末。每服五钱，水一盏半，生姜三片，同煎至八分，去滓，大温服，食后。如冬寒，每麻中加不去节麻黄半钱，先煎去沫，下诸药。


卷七  ——————————————————————————————————————————————————————————————————————————————————————————

小便不利有气血之异（《三难》）  ***************************
滋肾丸治不渴而小便闭，邪热在血分也，
黄柏三西，细锉，酒拌，阴干，秤　知母二两，酒浸，阴干，秤　肉桂一钱半
上前二味，气味俱阴，以同肾气，故能补肾而泻下焦火也，桂与火邪同体，故曰寒因热用。凡诸病在下焦，皆不渴也。熟水为丸，百沸汤送下。
清肺饮子治渴而小便闭，邪热在气分也。
茯苓去皮　猪苓去皮　白术各三钱　泽泻　琥珀　瞿麦　桂各半钱　灯心一分　木通七分　车前子泡，二钱　通草二分　萹蓄七分
上为极细末。每服五钱，水一盏半，煎至一盏，带热服。或锉如麻带豆大，作汤煎服亦可。《局方》中八正散、仲景五苓散亦宜用。

损其肾者益其精（《十四难》  ***************************
肾有两枚，右为命门相火，左为皆水，同质而异事也。夫损者，当损何脏而治之，形不足者，温之以气，精不足者，补之以味。气化精生，味和形长。无阴则阳无以化，当以味补肾真阴之虚，而泻其火邪，以封髓丹、滋肾丸、地黄丸之类是也。阴本既固，阳气自生，化成精髓。若相火阳精不足，宜用辛温之剂。世之用辛热之药者，治寒甚之病，非补肾精也。
还少丹大补心肾脾胃、一切虚损，神志俱耗，筋力顿衰，腰脚沉重，肢体倦怠，血气嬴乏，小便浑浊。
干山药　牛膝酒浸一宿，培干　远志　山茱萸　白茯苓　五味子　巴戟酒浸，去心　石菖蒲　肉苁蓉酒浸一宿，切，焙干　楮实各一两　枸杞一两半　杜仲去皮，姜汁并酒合涂，炙熟　舶上茴香各一两　熟地黄一两半
上为细末，炼蜜同枣肉为丸，如桐子大。每服三十丸，温酒或盐汤送下，日三服，食前。五日觉有力，十日精神爽，半月气力颇壮，二十日目明，一月夜思饮食，冬月手足常暧，筋骨壮盛。如热，加山栀子一两；心气不宁，加麦门冬一两；少精神，加五味子一两，阳弱，加续断一两。常服牢牙饥永无瘅疟；妇人服之，暧子宫，姿容悦泽。
补益肾肝丸治目中溜火，视物昏花，耳聋耳鸣，困倦乏力，寝汗憎风，行步不正，两足欹侧，卧而多惊，脚膝无力，腰已下消瘦。
柴胡　羌活　生地黄炒　苦参　防己炒，各半两　附子炮　肉桂各一两　当归身三钱
上件为细末，熟水为丸，如鸡头大。每服四十丸，温水下，食前，
水芝丸
莲实去皮，不以多少，用好酒浸一宿，入大猪肚内，用水煮熟，取出焙干。
上为极细末，酒糊为丸，如鸡头大。每服五七十丸，温酒送下，食前。

脉辨当吐不吐者死（《十四难》）  ***************************
瓜蒂散
瓜蒂　赤小豆各等分
上二味，为细末。每服二钱匕，温浆水调下，取吐为度。

两肾有水火之异（《三十六难》）  ***************************
地黄丸治肾气虚，久新憔悴，寝汗发热，五脏齐损，瘦弱虚烦，骨蒸痿弱，下血。
干山药　山茱萸各四钱　泽泻　牡丹皮　白茯苓各三钱　熟地黄八钱
上为末，炼蜜为丸，如桐子大。每服五十丸，温水送下，空心，
三才封髓丹降心火，益肾水。
天门冬去心　熟地黄　人参去芦，各半两　黄柏三两　缩砂仁一两半　甘草七钱半，炙
上件为细末，水糊为丸，如桐子大。每服五十丸，用苁蓉半两，切作片子，酒一大盏，浸一宿，次日煎三四沸，去滓，送下，空心。
高珠丹（又名神珠丹）治下焦阳虚，脐腹冷痛，足所寒而逆。
杜仲三两，去丝　萆薢二两　诃子五个　龙骨一两　破故纸炒，三两　朱砂一钱半，研　胡桃一百二十个，去隔皮　缩砂仁半两　巴戟酒浸，去心，二两
上件为细末，酒糊为丸，如桐子大，朱砂为衣。每服二十丸，空心，盐汤、温酒下。
天真丹治下焦阳虚。
沉香　巴戟酒浸，去心　茴香盐炒香，去盐用　萆薢酒浸，炒　胡芦巴炒香　破故纸炒香　杜仲炒，去丝　牵牛盐炒香黑，去盐　琥珀各一两　肉桂半两
上十味为细末，用元浸药酒打面糊为丸，如桐子大。每服五十丸至七八十丸，空心，温酒下。
八味丸治肾气虚乏，下元冷惫，脐腹疼痛，夜多旋溺，脚膝缓弱，肢体倦怠，面色痿黄或黛黑，及虚劳不足，渴欲饮水，腰重疼痛，少腹急痛，小便不利，并宜服之。
熟地黄八两　山药　山荣萸各四两　肉桂去皮，二两　牡丹皮　泽泻　白茯苓去皮，各三两　附子炮，二两
上件为细末，炼蜜为丸，如桐子大。每服五十丸至七十丸，温酒送下，盐汤亦得。空腹，食前，妇人淡醋汤下。
阳事多痿不振，依全方。然夏减桂、附一半，春秋三停减一（疾去精走，全成桂、附，只服六味地黄丸）。血虚阴衰，熟地为君；精滑，山茱萸为君；小便或多或少，或赤黄，白茯苓为君；小便淋沥，泽泻为君；心虚肠胃间积热心火盛，心气不足，牡丹皮为君；皮肤燥涩，干山药为君。已上但言为君者，其分两用干地黄分两。其干地黄，却依立为君分两同。

七冲门《四十四难》）  ***************************
通幽汤
当归身　升麻　桃仁泥子各一钱　生地黄　熟地黄各五分　红花　炙甘草各一分
上㕮咀。水煎服，食前。
润肠汤治大肠燥结不通。
升麻　当归尾　生甘草　煨大黄　桃仁　麻仁　熟地黄各一钱　生地黄二钱　红花三分
上件锉如麻豆大，都作一服。水三盏，先拌药湿，煎至一盏，去滓，带热服，食前。


卷八  ——————————————————————————————————————————————————————————————————————————————————————————

脚气总论  ***************************
夫脚气之疾，实水湿之所为也。盖湿之害人皮肉筋脉，而属于下，然亦有二焉：一则自外而感，一则自内而致，其治法自应不同。南方之疾，自外得之，北之方族，自内而致者也。南方地下水寒，其清湿之气中于人，必自足始；北方之人，常食潼乳，又饮之无节。且潼乳之为物，其形质则水也。酒醴亦然，人之水谷入胃，胃气蒸腾其气，与味宣之于经络，化之为气血。苟元气不充，胃气本弱，饮食自倍，脾胃乃伤，其气与味，不得宣畅旁通＇，水湿之性，润下而致之也。
当归拈痛汤治湿热为病，肢节烦疼，肩背沉重，胸膈不利，及遍身疼痛，下疰于足胫，肿痛不可忍。
羌活半两　人参去芦　苦参酒洗　升麻　葛根　苍术各二钱　炙甘草　黄芩酒洗　茵陈叶酒炒，各五钱　防风去芦　当归身　知母酒洗　泽泻　猪苓各三钱　白术一钱半
上㕮咀，如麻豆。每服一两，水二大盏半，先以水拌湿，候少时，煎至一大盏，去滓＂温服，空心食前。待少时，以美腊压之Ｉ临卧一服，不须膳压。
羌活导滞汤治脚气初发，一身尽疼，或肢节肿痛，便溺阻隔，以此药导之，后以当归拈痛汤除之。
羌活　独活各半两　大黄酒煨，一两　防己　当归各三钱　枳实麸炒，二钱
上件㕮咀，如麻豆大。每服秤五钱或七钱，水二盏，煎至一盏，去滓，温服。以微利则已，量虚实加减。
开结枳实丸治饮食不消，心下痞闷。
橘皮　白术　泽泻　茯苓　麦芽面　炒曲各一两　干生姜　青皮各半两　枳实麸炒，一两半　半夏汤洗七次，一两，如有积块，加巴豆霜一钱半。
上件为细末，汤浸蒸饼为丸，如桐子大。每服三五十丸至七十丸，温水下，食远。
除湿丹治诸湿客传仞，腰膝重痛，足胫浮肿。
槟榔　甘遂　威灵仙　赤芍药　葶苈各二两　乳香　没药各一两，另研　牵牛半两大戟炒，三两　陈皮去白，西两
上为末，面糊为丸，如桐子大。每服五十丸至七八十丸，温水下，食前。得更衣，止后服。如服药，前后忌酒二日；药后，亦忌湿面三两日。食温淡粥，补胃尤佳。
脚气渫洗法内受湿气，不能外达，淋漂开导，泄越其邪。
威灵仙　防风去芦　荆芥穗　当归去芦　地骨皮　蒴藋叶　升麻去腐　白芍药去皮，各一肉
上件各锉细末，水二斗，煮至一斗五升，去滓。热渫洗，无时。
导气除湿汤治脚气肿痛。
羌活一钱半　当归身一钱　枳实　大黄各五分
上锉如麻豆大，都作一服。水二大盏半，煎至一盏，去滓，大温服，空心。下利一、两行，痛止。


卷九  ——————————————————————————————————————————————————————————————————————————————————————————

中风有三  ***************************
《内经》曰：人之气，以天地之疾风名之。故中风者，非外来风邪，乃本气病也。凡人年逾四旬，气衰者，多有此疾。壮岁之际，无有也。若肥盛，则间有之。亦形盛气衰如此。治法：和脏俯，通经络，便是治风。然轻重有三：中血脉，则口眼㖞邪，亦有贼风袭虚，伤之者也，中府，则肢废；中藏，则性命危急。此三者，治各不同。如中血脉，外有六经之形证，则从小续命汤加减及疏风汤治之；中腑，内有便溺之阻隔，宜三化汤或《局方》中麻仁丸通利。外无六经之形证，内无便溺之阻隔，宜养血通气，大秦艽汤、羌风愈风汤治之；中藏，痰涎昏冒，宜至宝丹之类镇坠。若中血脉、中腑之病，初不宜用龙、麝、牛黄，为麝香治脾入肉，牛黄入肝治筋，龙脑入肾洽骨，恐引风深入骨髓，如油入面，莫之能出。又不可一概用大戟、芫花、甘遂泻大便，损其阴血，真气愈虚。方列于后：
小续命汤
麻黄去节　人参去芦　黄芩去腐　芍药　炙甘草　川芎　杏仁麸炒，去皮尖　防己　官桂各一两　防风一两半　附子炮，去皮脐，细锉，半两
上除附子、杏仁外，捣为粗末，后入二味，令匀。每服五钱，水一盏半，入生姜五片，煎至一盏，去滓，稍热眼，食前。
始治中风，不审六经之形证加减，虽治与不治无异也。《内经》云：腠理开则洒然寒，闭则热而闷，知暴中风邪，宜先以加减续命汤，随证治之。
中风无汗恶寒，麻黄续命汤
麻黄续命汤
麻黄　防风　杏仁
依本方，加一倍。宜针太阳、至阴出血，昆仑举跷。
中风有汗恶风，桂枝续命汤
桂枝续命汤
桂枝　芍药　杏仁
依本方，加一倍。宜针风府。此二证，太阳中风也。
中风身热无汗，不恶禀，白虎续命汤
白虎续命汤
石膏　知母一料中各加二西　甘草
依本方，加一倍。
中风身热有汗，不恶风，葛根续命汤
葛根续命汤
葛根　桂枝　黄芩
依本方，加一倍。宜针陷谷，刺厉兑。针陷谷者，去阳明之贼也，刺厉兑者，泻阳明之实也。此二证，阳明中风也。
中风无汗身凉，附子续命汤
附子续命汤
附子加一倍　干姜加二两　甘草加三两
宜针隐白穴，去太阴之贼也。此一证，太阴经中风也。
中风，有汗无热，桂附续命汤
桂附续命汤
桂枝　附子　甘草
依本方，加一倍。宜针太谿。此一证少阴经中风也。
无此四证，六经混淆，系于少阳、厥阴，或肢节挛痛，或麻木不仁，宜羌活连翘续命汤
羌活连翘续命汤
小续命八两　羌活西两　连翘六两
上古之续命，混淆无经。今立分经治疗，又分各经针刺，无不愈也。治法：厥阴之井大敦刺，以通其经，少阳之经绝骨，灸，以引其热。此通经引热，是针灸同象，治法之大体也。
疏风汤治半身不遂，或肢体麻痹，筋骨疼痛。
麻黄去节，三两　益智仁　杏仁叶，去皮，各一两　炙甘草　升麻各五两
上件㕮咀。每服一两，水一小碗，煎至六分，去滓，热服。脚蹬热水葫芦，以大汗出，去葫芦。冬月不可，
中风，外有六经之形证，先以加减续命，随证治之；内有便溺之阻隔，复以三化汤导之。
三化汤
厚朴姜制　大黄　枳实　羌活
上锉麻豆大。每服三两，水三升，煎至一升半。终日服之，以微利则已。如内邪已除，外邪巳尽，当从愈风汤，以行中道。久服，大风悉去，纵有微邪，只从愈风汤加减治之。然治病之法，不可失于通塞，或一气之微汗，或一旬之通利，如此为常治之法也。久之清浊自分，荣卫自和矣。
羌活愈风汤疗肾肝虚，筋骨弱，语言难，精神昏愦，及治风湿。内弱者，是风热体重也。或瘦而一肢偏枯，或肥而半身不遂，或恐而健忘，喜已多思，思忘之道，皆精不足也。故心乱则百病生，静则万病息。是以此药，能安心养神，调阴阳，无偏胜。
羌活　甘草炙　防风去芦　黄芪去芦　蔓荆子　川芎　细辛去苗枳壳麸炒，去稷　人参去芦　地骨皮去骨　麻黄去根　知母去皮　甘菊　薄荷去枝　枸杞　当归去芦　独活　白芷　杜仲炒，去须　秦艽去芦　柴胡去苗　半夏汤洗，姜制　厚朴姜制　熟地黄　防己以上各二两　芍药去皮　黄芩去腐　白茯苓去皮，各三两　石膏四两　生地黄　苍术各西两　官桂一两，泔浸　前胡二两
上锉。每服一两，水二盏，煎至一盏，去滓，温服。如遇天阴，加生姜三片煎服，空心一服，临卧再煎滓服。俱要食远。空心一服，噀下二丹丸，为之重剂；临卧噀下四白丸，为之轻剂。立其法，是动以安神，静以清肺。
二丹丸　治健忘，养神定志，和血以安神，外华腠理。
熟地黄　天门冬　丹参各一两半　茯苓　甘草各一两　远志半两，去心　人参半两　麦门冬一两，去心　朱砂半两，研为衣
上为细末，炼蜜为丸，如桐子大。每服五十丸至百丸，空心煎愈风汤下。
四白丹能清肺气养魄。中风者多昏冒气不清和也。
白术　白茯苓　人参　缩砂　香附子　甘草　防风　川芎各半两白芷一两　白檀一钱半　知母二钱　羌活　薄荷　独活各二钱半　细辛二钱　麝香一钱，另研　牛黄半钱，另研　藿香一钱半　甜竹叶二两
上为细末，炼蜜为丸，每两作十丸。临卧嚼一丸，煎愈风汤咽下。能上清肺气，下强骨髓。
假令一气而微汗，用愈风汤三两，加麻黄一两，匀作四服，每服加生姜五七片，空心服之，以粥投之，得微汗则佳，如一旬之通利，用愈风汤三两，大黄一两，亦匀作四服，如前煎，临卧服之，得利为妙。
常服之药，不可失四时之辅，如望春、大寒之后，加半夏二两，柴胡二两，通四两，人参二两，通四两，谓迎而夺少阳之气也，望夏之月半，加石膏二两，通六两，黄芩二两，通五两，知母二两，通四两，谓迎而夺阳明之气也。季夏之月，加防己二两，通四两，白术二两，茯苓二两，通五两，谓胜脾土之湿也。初秋大暑之后，加厚朴二两，通四两，藿香二两，桂一两，通二两，谓迎而夺太阴之气也。霜降之后望冬，加附子一两，官桂一两，当归二两，通四两，谓胜少阴之气也，得春，减冬所加药，四时加减类此。此药具七情六欲四气，无使五脏偏胜，反不动于荣卫。如风秘则服之，永不燥结；如久泻则服之，能自调适。初觉风气，便能服此药，及新方中天麻丸一料，相为表里，治未病之圣药也。及已病者，更宜常服。无问男子、妇人、小儿风痫，急慢惊风等病，服之神效。如解利、四时伤寒，随四时加减法服之。
中风，外无六经之形证，内无便溺之阻隔，知为血弱，不能养于筋。故手足不能运化，舌强不能言，宜养血而筋自荣也，当以大秦艽汤主之。
秦艽　石膏各二两　甘草　川芎　当归　羌活　独活　防风　黄芩　白芍药　吴白芷　白术　生地黄　熟地黄　白茯苓各一两　细辛半两
上锉。每服一两，水二盏，煎至一盏，去滓，温服，无时。如遇天阴，加生姜七八片；如心下痞，每服一两，内加枳实一钱，同煎。

病分昼夜气血衰旺论  ***************************
夫百病昼则增剧，遇夜安静，是阳病有余，乃气病而典不病也。百病夜则增剧，昼则安静，是阴病有茶，乃血病而气不病也。昼则发热，，夜则安静，是阳气自旺于阳分也。昼则安然，夜则发热烦燥，是阳气下陷入阴中也，名曰热入血室。昼则发热烦燥，夜亦发热烦燥，是惠阳无阴也，当亟泻其阳，峻补其阴。夜则恶寒，昼则安静，是阴血自旺于阴分也，夜则恶寒，昼亦恶寒，是重阴无阳也，当亟泻其阴，峻补其阳；夜则安静，昼则恶寒，是阴气上溢于阳中也。

身热有五不同论  ***************************
夫五藏有邪，各有身热，其状各异，以手扪摸有三法：以轻手扪之则热，重按之则不热，是热在皮毛血脉也。重按之，至筋骨之分则热，蒸手极甚，轻手则不热，是邪在筋骨之间也。轻手扪之不热，重加力以按之不热，不轻不重按之而热，是在筋骨之上，皮毛血脉之下，乃热在肌肉也。此为三法，以三黄丸通治之。细分之为五等：
肺热者，轻手乃得，但微按全无，是瞥瞥然见于皮毛之上。日西尤甚，乃皮毛之热，其证必见喘咳，洒淅寒热。轻者泻白散，重者宜凉膈散、白虎汤、地骨皮散。
心焦者，心主血脉，微按至皮肤之下，肌肉之上，轻手乃得，微按至皮毛之下则热，少加力按则全不热，是热在血脉也。日中大甚，乃心之热也，其证烦心，心痛，掌中热而哕。宜黄连泻心汤、导赤散、朱砂安神丸、清凉饮子。
脾热者，轻手扪之不热，重按至筋骨又不热，不轻不重，在轻手重手之间，热在肌肉，遇夜尤甚，证必怠情嗜卧，四肢不收，无气以动。宜泻黄散。
肝热者，重按之肌肉之下，至骨之上，乃肝之热，寅卯间尤甚，其脉弦，四肢满闷，便难，转筋，多怒多惊，四肢困热，筋痿不能起于床，宜泻青丸、柴胡饮子。
肾热者，轻手重手俱不想，如重手按至骨分，其热蒸手如火，其人骨苏苏，如虫蚀其骨，困热不任，亦不能起于床，宜滋肾丸、六味地黄丸。

脾肺受寒痰嗽用药法  ***************************
半夏温肺汤治心腹中脘痰水冷气，心下注洋，嘈杂肠鸣，多唾，口中清水自出，胁肋急胀痛，不欲食，此胃气虚冷所致，其脉沉弦细退。
细辛　橘皮　桂心　人参　旋复花　甘草　桔梗　芍药　半夏各半两　赤茯苓三分
上为粗末。每服四钱，水一盏半，生姜七片，煎至八分，去滓，温服，食后。
丁香半夏丸治心下停饮，冷痰，头目眩晕，睡卧口中多涎。
槟榔三分　丁香　半夏各一两　细辛　干姜　人参各半
上为细末，生姜面糊为丸，如桐子大。每服三十丸，生姜汤下，日三。
紫苏饮子治脾肺虚寒，痰涎咳嗽。
紫苏叶　桑白皮　青皮　五味子　杏仁　麻黄　甘草　陈皮各半两　人参　半夏汤洗，各三钱
上㕮咀。每服半两，水二盏，生姜三片，煎至七分，去滓温服。

面色白而不泽  ***************************
巴戟丸治肝肾俱虚，收敛精气，补真戢阳，充越肌肤，进美饮食。
五味子　川巴戟去心　肉苁蓉　人参　兔丝子　熟地黄　复盆子白术　益智仁炒　骨碎补洗，去毛　白龙骨　茴香　牡蛎各等分
上为细末，炼蜜为丸，如桐子大。每服三十丸，空心，食前，米饮送下。此药补精气，止汗。
双和散补益血气，治虚劳少力。
黄芪　熟地黄　当归　川芎各一两　白芍药三两半　官桂　甘草各三分　人参三钱
上㕮咀。每服五钱，水二盏，生姜三片，肥枣一枚，同煎至八分，去滓温服。大疾之后，虚劳气乏者，以此调治皆验，温而有补。
附子温中丸治脾胃顺气，化痰呕吐，噎膈留饮，肠鸣湿冷，泄注辟寒，养正气。
附子　干姜　白术各一两　肉桂　炙甘草各半两　良姜七钱
上为细末，炼蜜为丸，一两作十丸。每服一丸，细嚼，生姜橘皮汤送下，米饮亦得，食前。

五邪相干（谓贼实微虚正也）  ***************************
假令肝病：实邪，风热相合，风性急，火摇动焰，而旋转，其脉弦而紧洪，风热发狂，宜芎黄汤。
芎黄汤
羌活　川芎　大黄各一两　甘草半两
上㕮咀。每服半两，水二盏，煎至六分，去滓温服。
虚邪，风寒相合，木虑肾恐，拘急自汗，其脉弦紧而沉。仲景云：风感太阳，移证在太阳经中，桂枝加附子汤主之。
贼邪，风燥相合，血虚筋缩，皮肤皴揭，脉弦浮而涩。仲景云：血虚筋急，桂枝加栝蒌汤主之。
微邪，风湿相合，体重节痛，脏腑洞泄，脉弦长而缓。仲景云：身体疼痛，下痢清谷，急当救里，四逆汤主之。
正邪中风，目弦头重，叫怒不咄，脉弦紧而长。仲景云：甚则如痫为痓。宜羌活汤。《本草》云：羌活主痓主痫，防风、黄芩为佐。小儿为痫，大人为痓。
假令心病：实邪，热湿相合，愦愦心烦，热蒸不眠，脾经终于心，心经起于心，二经相接，故为湿热，脉浮大而缓。足太阴寄证在手太阳，宜施豉汤。若痞，加厚朴、枳实。
虚邪，热风相合，妄听妄闻耳箫声。胆与三焦之经，同出于耳。《铜人》云：刺关冲出血，泻支沟。脉浮大而弦，初小柴胡汤，后大柴胡汤。此证是太阳与少阳为病，前客后主也。
贼邪，热寒相合，胆惕心悬如饥，神怯恐怖。足少阴与手厥阴相接水中，心经守邪，故神怯怖耳。脉大而沉濡，亦在太阳经中。《内经》曰：心虚则热收于内。黄连附子泻心汤主之。法云：热多寒少以为佐矣。如寒多热少，加附子、干姜佐之。
微邪，热燥相合，过饮歌乐，实为热燥，俗言畅饮也。病人曰：快活。快活，是有声于歌乐也。以意思浆，是无声歌乐也。脉洪大而涩，白虎汤主之。喘则加人参。
正邪热也，脱阳见鬼，躁扰狂起，脉洪实，一呼四至，是八至脉也，小承气汤主之。谓复不坚大也。
假令脾病：实邪，湿燥相合，胃中燥屎，腹满坚痛，其脉缓而长涩，则正阳阳明证也。调胃承气汤主之。
虚邪，湿热相合，热陷胃中，肠涛下血，脉中缓，大黄芪连解毒汤主之。
贼邪，湿风相合，呕逆胁痛，往来寒热，脉缓而弦长，小柴胡汤主之。
微邪，湿寒相合，湿与寒交，寒来求湿，身黄而不热，体重而不渴，谓之寒湿，其脉缓沉而滑，术附汤主之。如小便不利者，加茯苓。
正邪，湿自病，腹满时痛，手足自温，其脉沉涩而长。虚痛，桂枝加芍药汤主之。实痛，桂枝加大黄汤。
假令肺病：实邪，燥寒相合，毛耸皮凉，漫多而清，其脉短涩而沉。此证如秋冬宜八味丸，若春夏宜地黄丸。
虚邪，燥湿相合，微喘而痞，便难而痰，其脉浮涩而缓，枳实理中丸主之。如喘甚，加人参；若便难，加木香、槟榔各半钱，为极细末，煎下理中丸。
贼邪，燥热相合，鼻窒航切，血溢血泄，其脉涩而浮大。甚者，桃仁承气汤，微者，犀角地黄汤；极者，抵当汤；微极，抵当丸。
微邪，燥风相合，皮著甲枯，血虚气虚，二脏俱虚，先血后气，其脉浮涩而弦，久养气血药主之。
正邪，燥自病，其气奔郁，皆属于肺，诸燥有声，其脉浮涩而短，列诸嗽药，选而用之，
假令肾病：实邪，寒风相合，脏不藏散，下利纯清，其脉沉滑而弦。仲景云：少阴证，口燥咽干，下利纯清，大承气汤主之。脉沉弦而迟，四肢逆冷者，宜四逆汤等。
虚邪，寒清相合，肾唾多呻，洒淅寒清，无寐。《经》言：燥化清，其脉沉实而涩，酸枣仁汤主之。
贼邪，寒湿相合，肾为胃关，关闭水溢，关闭不利，水在胃为肿，水在肺为喘，及变诸证，其脉沉缓而大。仲景云：大病差后，腰下有水气者，牡蛎泽泻汤主之。
微邪，寒热相合，膀胱热郁，津液枯少，其脉沉濡而大。《内经》曰：水少，干涸也。猪苓汤主之。
正邪，塞自病，黛忿用脏，黑痹经沉，其脉沉濡而滑，黑痹天麻丸。如证同豚异，微者，腑病也，甚者，藏病也。

淹疾疟病  ***************************
肝病：面青，脉弦，皮急，多青则痛，形盛，胸胁痛，耳聋，口苦，舌干，往来寒热而呕，以上是形盛，当和之以小柴胡汤也，如形衰骨摇，而不能安于地，此乃膝筋，治之以羌活汤，《本草》云：羌活，为君也。疟证取以少阳。如久者，发为瘅疟，宜以镵针，刺绝骨穴，复以小柴胡汤治之。
心病：面赤，脉洪，身热，赤多则热，暴病，壮热恶寒，麻黄加知母石膏黄芩汤主之。此证如不发汗，久不愈为疟也。淹疾䪼肿，面赤身热，脉洪紧而消瘦。妇人则亡血，男子则失精。
脾病：面黄，脉缓，皮肤亦缓，黄多则热，形盛。依《伤寒》说，是为湿温，其脉阳浮而弱，阴小而急。治在太阴，湿温自汗，白虎汤加苍术主之；如久不愈为温疟、重圈，白虎加桂枝主之；淹疾肉消，食少无力，故曰热消肌肉，宜以养血凉药。《内经》曰：血生肉。
肺病：面白皮涩，脉亦涩，多白则寒暴病，涩痒气虚，麻黄加桂枝，令少汗出也。《伤寒论》曰：夏伤于暑。汗不得出为痒，若久不痊为风疟，形衰面白，脉涩，皮肤亦涩，形赢气弱，形淹卫气不足。
肾病：面黑，身凉，脉沉而滑，多黑则痹，暴病，形冷恶寒，三焦伤也。治之以姜附汤，或四逆汤，久不愈为疟，暴气冲上，吐食，夜发，俗呼谓之夜疟。太阳经，桂枝证，形衰淹疾，黑瘅赢瘦，风痹痿厥，不能行也。

治病必须求责  ***************************
假令治病，无问伤寒、畜血、结胸、发黄等诸证，并一切杂证等，各当于六经中求责之。谓如黄证，或头痛、腰脊强、恶寒，即有太阳证也；或身热、目痛、鼻干、不得卧，即有阳明证也。余皆仿此。
