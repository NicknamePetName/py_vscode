
序  ***************************
予尝搜索先考橘轩翁平生抄录，得王肯堂医论摘钞数十叶，读之，其中颇多要语良方，但憾未见全书。顷书坊人携来一书请序，题曰《王宇泰医辨》，未知何人所撰。盖熟读二书，节取其精要，以备未读二书者之省览，可见其用心之仁且勤矣。夫王氏之著《准绳》也，就戴复庵《要诀》而推衍增益之，古今方法莫不该载焉。倾群方之渊海，集治法之大成，学者不可不读焉。然简帙巨大，恐穷乡僻邑难容易购得贮蓄，且得此抄本而读焉，则不劳多日涉猎，亦足以了大意矣。顾夫读书之法岂在多哉，须得其要耳；苟得其要，则引伸触长，可以临机应变矣。不然汗牛充栋，亦何益于治？此学者所当知也。
正德丙申季春日松冈恕庵成章序


卷之上  ——————————————————————————————————————————————————————————————————————————————————————————

中风  ***************************
经云：暴病卒死，皆属于火。注云：火性速疾故也。然初治之药，不寒而温、不降而升，甚者从治也。俗有中风、中气、中食、中寒、中暑、中湿、中恶之别。但见卒然仆倒，昏不知人，或痰涎塞壅，咽喉作声，或口眼喎斜，手足瘫痪，或半身不遂，或六脉沉伏，或指下浮盛者，并可用麻油、姜汁、竹沥调苏合香丸。如口噤，抉开灌之，或用三生饮一两，加人参一两，煎成入竹沥二三杯、姜汁少许；如抉不开，不可进药，急以生半夏为末吹入鼻中，或用细辛、皂角、菖蒲为末吹入，得嚏则苏。此可以验其受病深浅，则知其可治不可治。若口开、手撒、遗尿者，虚极而阳暴脱也，速用大料参、耆接补之，及脐下大艾灸之。盖心是天真神机开发之本；胃是穀气充大真气之标，标本相得，则胸膈间之膻中气海所留宗气盈溢，分布四脏三焦，上、中、下无不周遍。若标本相失，则不能致其气于气海，而宗气散矣。故分布不周于经脉则偏枯，不周于五脏则喑。
有元气素弱，或过于劳役，或伤于嗜欲，而卒然厥仆，状类中风者，手必散，口必开，非大剂参耆用至斤许，岂能回元气于无何有之乡哉。亦有不仆而但舌强语涩，痰壅，口眼喎斜，肢体不遂者，作中风治必殆，以六君子汤加诸汁治之。
有热盛生风而为卒仆偏枯者，以麻、桂、乌、附投之则殆，当以河间法治之。《绀珠经》云：以火为本，以风为标。心火暴甚，肾水必衰。肺金既摧，肝木自旺。治法先以降心火为主，或清心汤，或泻心汤，大作剂料服之，心火降则肝木自平矣。次以防风通圣散汗之，或大便闭塞者，三化汤下之。内邪已除，外邪已尽，当以羌活愈风汤常服之，宣其气血，导其经络，病自已矣。或舌蹇不语者，转舌膏或活命金丹以治之，此圣人心法也。或有中风便牙关紧急，浆粥不入，急以三一承气汤灌于鼻中，待药下则口自开矣，然后按法治之。《宝鉴》云：凡人初觉大指、次指麻木不仁或不用者，三年内有中风之疾也。宜先服愈风汤、天麻丸各一料，此治未病之法也。薛己云：预防之理，当养气血，节饮食，戒七情，远帏幕可也。若服前方以预防，适所以招风取中也。
卒仆偏枯之症虽有多因，未有不因真气不周而病者，故黄耆为必用之君药，防风为必用之臣药，黄耆助真气者也，防风载黄耆助真气以周于身者也，亦有治风功焉。许胤宗治王太后中风口噤，煎二药熏之而愈，况服之乎。
多怒加羚羊角；渴加葛根汁、秦艽；口噤、口喎亦加秦艽；恍惚错语加茯神、远志；不得睡加炒酸枣仁；不能言加竹沥、荆沥、梨汁、陈酱汁、生葛汁、人乳汁；内热加梨汁、人乳、生地黄汁；痰多加竹沥、荆沥，少佐以姜汁。予每治此症，用诸计以收奇功，为其行经络、渗分肉，捷于汤、散故也。
中风将发预防之：黄耆（蜜炙）五钱，防风一钱五分，人参一钱五分，橘红一钱，当归身（酒洗）二钱五分，木通二钱五分，山栀一钱，甘草五分，红花三分。
脾胃虚弱，语言无力，再加人参二钱，乾山药一钱五分，薏苡仁二钱，白术一钱。内热加山栀至二钱，仍多啖消梨妙；渴加麦门冬二钱五分，五味子五分；眩晕加明天麻一钱；痰多而晕更加旋覆花五分；脚膝麻痹无力，加杜仲（姜汁炒去丝）、牛膝（酒浸）、石斛（酒浸）各一钱五分；夜卧不安，或多惊恐，心神不宁，加酸枣仁（炒香熟）、茯神各一钱五分。
上用水二锺，煎至一锺，入竹沥一杯、梨汁一杯，加姜汁一匙，温服无时。
中风将发之前，未有不内热者，热极生风，子能令母实，故先辈谓以火为本，以风为标。治法先以降心火为主，心火既降，肝木自平矣，此实则泄其子之法也。若作风治，而以辛热之药疏之者，固贻害不小，而调气一法亦百无一验，明者更精思之。
《太平广记》载：唐梁新见一朝士，诊之曰：风痰已深，请速归去。其朝士复见鄜州马医赵鄂，乃复诊之，言疾危，与梁说同矣。曰：只有一法，请官人试吃消梨，不限多少。咀齕不及绞汁而饮，到家旬日，惟吃消梨顿爽矣。此亦降火除热之验也。
每见时师初用八味顺气散多不得效，已而用二陈、四物加胆星、天麻之类，自谓稳当之极，可以久而奏功，而亦竟无一验，何也？盖妄以南星、半夏为化痰之药，当归、川芎为生血之剂，而泥于成方，变通无法故也。正不知通血脉、助真元非大剂人参不可。而有痰者惟宜竹沥，少加姜汁佐之，不宜轻用燥剂。至于归、地，甘黏能滞脾气，使脾精不运，何以能愈瘫缓？岂若人参出阳入阴，少则留而多则宣，无所不达哉。其能通血脉，虽明载《本草》，谁信之？
里中一老医，右手足废，不起于床者二年矣。人传其不起。过数月，遇诸涂，讯之。曰：吾之病几危矣。始服顺气行痰之药，了无应验，薄暮神志辄昏，度不可支，令家人煎进十全大补汤，即觉清明，遂日服之，浃数月能扶策而起，无何则又能舍策而步矣。经云：邪之所凑，其气必虚。吾治其虚，不理其邪而邪自去，吾所以获全也。余曰：有是哉。使进顺气疏风之药不辍者，墓木拱矣。然此犹拘于成方，不能因病而变通，随时而消息，故奏功稍迟。使吾早为之，当不止是也。姑书之以俟明者採焉。
凡卒中之时，不可惊惶搬搅，只掐其人中，徐徐以药灌之。
遗尿，浓煎参耆汤，少加益智子，频啜之。
失音不语，竹沥、荆沥、大梨汁各三杯，生葛汁、人乳汁各二杯，陈酱汁半杯，和匀，隔汤顿温服。
风邪中人，六脉多沉伏，亦有脉随气奔，指下洪盛者。浮迟吉，坚大急疾凶。浮迟为寒，虚大为暑，不当暑则为虚。浮涩为湿。浮大为风，浮数无热亦为风。微而数，浮而紧，沉而迟，皆气中。风应人迎，气应气口。洪大为火，滑为痰。或浮而滑、沉而滑、微而虚者，皆虚与痰。
更当察时月气候及其人之起居，参以显症而定病之主名，以施治疗。

虚劳  ***************************
《玄珠》云：五行六气，水特五之一耳。一水既亏，岂能胜五火哉，虚劳等证蜂起矣。其体虚者，最易感于邪气，当先和解，微利微下之，从其缓而治之，次则调之。医者不知邪气加于身而未除，便行补剂，邪气得补，遂入经络，至死不悟。如此误者，何啻千万，良可悲哉。夫凉剂能养水清火，热剂能燥水补火，理易明也。劳为热证明矣，还可补乎？惟无邪、无热、无积之人，脉举按无力而弱者，方可补之，又必察其胃中及右肾二火亏而用之。心虚，则动悸，恍惚，忧烦，少色，舌强，宜养荣汤、琥珀定神丸之类以益其心血。脾虚，面黄肌瘦，吐利清冷，腹胀肠鸣，四肢无力，饮食不进，宜快胃汤、进食丸之类以调其饮食。肝虚，目昏，筋脉拘挛，面青，恐惧，如人将捕之状，宜牛膝益中汤、虎骨丹之类以养助其筋脉。肺虚，呼吸少气，喘乏咳嗽，嗌乾，宜枳实汤加人参、黄耆、阿胶、苏子以调其气。肾虚，腰、背、膝厥逆而痛，神昏耳鸣，小便频数，精漏，宜八味丸加五味、鹿茸，去附子，用山药等丸以生其精。
《证治要诀》云：五劳皆因不量才力，勉强云为，忧思过度，嗜欲无节，或病失调将，积久成劳。其证头旋眼晕，身疼脚弱，心怯气短，自汗盗汗，或发寒热，或五心常热，或往来潮热，或骨蒸作热，夜多恶梦，昼少精神，耳内蝉鸣，口中无味，饮食减少，此皆劳伤之证也。五脏虽皆有劳，心肾为多。心主血，肾主精，精竭血燥则劳生焉。治劳之法，当以调心补肾为先，不当用峻烈之剂，惟当温养滋补以久取效。天雄、附子之类投之，适足以发其虚阳，缘内无精血，不足当此猛剂。然不可因有热，纯用甜冷之药，以伤其胃气。独用热药者，犹釜中无水而进火也。过用冷药者，犹釜下无火而添水也。非徒无益，而又害之。宜十全大补汤，或双和散，或养荣汤、七珍散、乐令建中汤，皆可选用，间进双补丸。
有重阴覆其阳，火不得伸，或洒洒恶寒，或志意不乐，或脉弦数，四肢、五心烦热者，火郁汤、柴胡升麻汤。病去即已，不可过剂。服寒凉药证虽大减，脉反加数者，阳郁也，宜升，宜补火，忌寒凉，犯之必死。
丹溪论劳瘵主乎阴虚者，盖自子至巳属阳，自午至亥属阴，阴虚则热在午后子前。寤属阳，寐属阴，阴虚则汗从寐时盗出也。升属阳，降属阴，阴虚则气不降，气不降则痰涎上逆而连绵吐出不绝也。脉浮属阳，沉属阴，阴虚则浮之洪大，沉之空虚也。此皆阴虚之证，用四物汤加黄柏、知母主之。然世医遵用治疾，乃百无一效者，何哉？盖阴既虚矣，火必上炎，而川芎、当归皆味辛，气大温，非滋虚降火之药。又川芎上窜，尤非虚炎短乏者所宜。地黄泥膈，非胃弱、食少、痰多者所宜。黄柏、知母苦辛大寒，虽曰滋阴，其实燥而损血；虽曰降火，其实苦先入心，久而增气，反能助火，至其败胃，所不待言。用药如此，焉能奏功也。予每用薏苡仁、百合、天门冬、麦门冬、桑根白皮、地骨皮、牡丹皮、枇杷叶、五味子、酸枣仁之属，佐以生地汁、藕汁、乳汁、童子小便等。如咳嗽则多用桑皮、枇杷叶；有痰则增贝母；有血则多用薏苡仁、百合，增阿胶；热盛则多用地骨皮；食少则用薏苡仁至七八钱，而麦门冬常为之主，以保肺金而滋生化之源，无不应手而效。盖诸药皆禀燥降收之气，气之薄者，为阳中之阴，气薄则发泄。辛甘淡平，寒凉是也，以施于阴虚火动之症，犹当溽暑伊郁之时，而商飚飒然，倏动则炎歊如失矣，与治暑热用白虎汤同意。然彼是外感，外感为有馀，故用寒沉藏之药而后能补其偏。此是内伤，内伤为不足，但用燥降收之剂而已得其平矣，此用药之权衡也。
虚劳之疾，百脉空虚，非黏腻之物填之不能实也。精血枯涸，非滋湿之物濡之不能润也。宜用人参、黄耆、地黄、天麦门冬、枸杞子、五味子之属各煎膏，另用青蒿以童便熬膏，及生地汁、白莲藕汁、人乳汁、薄荷汁隔汤炼过，酌定多少，并麋角胶、霞天膏合和成剂，每用数匙，汤化服之。如欲行瘀血，加入醋制大黄末子、玄明粉、桃仁泥、韭汁之属；欲止血，加入京墨之属；欲行痰，加入竹沥之属；欲降火，加入童便之属。
凡虚劳之证，大抵心下引胁俱疼。盖滞血不消，新血无以养之也，尤宜用膏子加韭汁、桃仁泥。
呼吸少气，懒言语，无力动作，目无精光，面色㿠白，皆兼气虚，用麦门冬、人参各三钱，橘红、桔梗、炙甘草各半两，五味子二十一粒，为极细末，水浸油饼为丸，如鸡头子大。每服一丸，细嚼，津唾嚥下，名补气丸。
气虚则生脉散，不言白术。血虚则三才丸，不言四物。
大略前言薏苡仁之属治肺虚，后言参耆地黄膏子之类治肾虚，盖肝心属阳，肺肾属阴，阴虚则肺肾虚矣。故补肺肾即是补阴，非四物、黄柏、知母之谓也。
当以脾肾二脏为要，何以言之？肾乃系元气者也，脾乃养形体者也。经曰：形不足，温之以气者也。谓真气有少火之温，以生育形体。然此火不可使之热，热则壮，壮则反耗真气也。候其火之壮少，皆在两肾间。经又曰：精不足，补之以味。五味入胃，各从所喜之脏而归之，以生津液、输纳于肾者。若五味一有过节，反成其脏有馀，胜克之祸起矣。候其五味之寒热，初有脾胃，次在其所归之脏。即当补其不足，泻其有馀，谨守精气，调其阴阳，使神内藏。夫如是，则天枢开发而胃和脉生，故荣卫以周于内外，无不被滋养而病愈矣。
劳疾久而嗽血，咽疼，无声，此为自下传上；若不嗽不疼，久而溺浊脱精，此为自上传下，皆死证也。
骨蒸之极，声嗄咽痛，面黧，脉躁，汗出如珠，喘之气促，出而无入，毛焦唇反，皆死证也。
又：骨肉相失，声散呕血，阳事不禁，昼凉夜热者，死。
秘方：治虚症有火，服参、耆则作喘嗽，服归、地则少饮食，服降火滋阴之药则反削元气而火又不降，宜用此方。甘枸杞、石斛（酒蒸，多用）、麦门冬（去心，多用）、天门冬、乾山药（以上五味皆补虚药而带凉者，又不滞脾气，以治虚症有火者绝妙）、山茱萸、酸枣仁（炒研，多用）、薏苡仁、白茯苓。若咳嗽，宜用五味子十馀粒，乾姜二三分，薄荷四五分，忌桑皮、杏仁、苏子降气等药。若发躁，宜倍用收敛之药，摄火归源，忌用知母、黄柏苦寒之药，犯之则躁愈甚矣。

发热  ***************************
杨仁斋云：凡壮热，烦躁，用柴胡、黄芩、大黄解利之。其热乍轻而不退，盍用黄芩、川芎、甘草、乌梅作剂，或用黄连、生地黄、赤茯苓同煎，临熟入灯心一捻主之，其效亦速。盖川芎、生地黄皆能调血，心血一调，其热自退。
肌热燥热，目赤面红，烦渴引饮，日夜不息，脉浮大而虚，重按全无，为血虚发热症，似白虎，唯脉不长实为辨也。误服白虎必危，宜当归二钱，黄耆一两，水煎服。
有肾虚火不归经，游行于外而发热者，烦歇引饮，面目俱赤，遍舌生刺，两唇黑裂，喉间如烟火上冲，两足心如烙，痰涎壅盛，喘急，脉洪大而数无伦次，按之微弱者是也，宜十全大补汤吞八味丸。或问：燥热如此，复投桂、附，不为以火济火乎？曰：心包络相火，附于右尺命门，男子以藏精，女子以系胞，因嗜欲竭之而火无所附，故厥而上炎。桂、附与火同气也，而其味辛，能开腠理，致津液，通气道，据其窟宅而招之，同气相求，火必下降矣。且火从肾出者，是水中之火也。火可以水折，而水中之火不可以水折，故巴蜀有火井焉，得水则炽，得火则熄，则桂、附者，固治相火之正药欤。
其人脉涩，必有漱水之症，必有呕恶痰涎之证，必有两脚厥冷之证，亦必有小腹结急之证，或唾红，或鼻衄，此皆滞血作热之明验也。用药不止于柴胡、黄芩，当以川芎、白芷、桃仁、五灵脂、甘草佐之。大便秘结者，于中更加大黄、浓蜜，使滞血一通，黑物流利，则热不复作。
仲景有三物黄芩汤，治妇人四肢烦热。
脉浮大而无力为虚，沉细而有力为实，沉细或数者死。病热有火者生，心脉洪是也；无火者死，沉细是也。浮而涩，涩而身有热者死。热而脉静者难治。脉盛，汗出不解者死；脉虚，热不止者死；脉弱，四肢厥，不欲见人，食不入，利下不止者死。

不能食  ***************************
许学士云：有人全不进食，服补脾药皆不效，予授二神丸，服之顿能进食。此病不可全作脾气治。盖肾气怯弱，真元衰削，是以不能消化饮食。譬之鼎釜之中置诸水穀，下无火力，终日米不熟，其何能化？黄鲁直尝记：服菟丝子，淘净酒浸，曝乾，日挑数匙，以酒下之，十日外饮啖，如汤沃雪。亦知此理也。
今按治法，虚则补其母。不能食者，戊己虚也。火乃土之母，故以破故纸补肾为癸水，以肉豆蔻厚肠胃为戊土，戊癸化火，同为补土母之药也。杨仁斋云：脾肾之气交通，则水穀自然克化。《瑞竹堂方》谓：二神丸虽兼补脾胃，但无斡旋，往往常加木香以顺其气，使之斡旋空虚仓廪，仓廪空虚则能受物，屡用见效，其殆使之交通之力欤。
严用和云：人之有生不善摄养，房劳过度，真阳衰虚，坎水不温，不能上蒸脾土，冲和失布，中州不运，是致饮食不进，胸膈痞塞，或不食而胀满，或食而不消，大腑溏泄。古人云：补肾不如补脾。予谓：补脾不如补肾。肾气若壮，丹田火盛，上蒸脾土，脾土温和，中焦自治，膈开能食矣。
薛新甫云：予尝病脾胃，服补剂及针灸脾俞等穴不应，几殆。吾乡卢丹谷先生令予服八味丸，饮食果进，三料而平。予兄年逾四十，貌丰气弱，遇风则眩，劳则口舌生疮，胸常有痰，目常赤涩，又一人脾虚发肿，皆以八味丸而愈。按此皆补肾之验。
杨仁斋医学恐当在丹溪之右。有云：脾肾之气交通，则水穀自然克化。其见亦及此。

诸气  ***************************
经云：诸痛皆因于气。百病皆生于气。怒则气上，喜则气缓，悲则气消，恐则气下，寒则气收，热则气泄，惊则气乱，劳则气耗，思则气结，九气不同也。
气无补法，世俗之言也。以其为病痞闷壅塞，似难于补。不思正气虚者，不能运行，邪滞著而不出，所以为病。经曰：壮者气行则愈，怯者著而成病。苟或气怯不用补法，气何由行？气属阳，无寒之理。上升之气觉恶寒者，亢则害，承乃制也。
气有馀便是火。冷生气者，高阳生之，谬言也。自觉冷气自下而上者，非真冷也。盖上升之气自肝而出，中挟相火，自下而上，其热为甚，火极似水，阳亢阴微也。
按：河间论气为阳，而主轻微，诸所动乱、劳伤，乃阳火之化。神狂、气乱，而病热矣。又云：五志过极皆为火也。而其治法独得言外之意，凡见喜、怒、悲、恐、思之证，皆以平心火为主。至于劳者伤于动。动便阳惊者，骇于心，心便属火，二者必以平心火为主。俗医不达此者，遂有寒凉之谤。
脉滑者，多血少气。涩者，少血多气。大者，血气俱多。小者，血气俱少。下手脉沉，便知是气，其或沉滑，气兼痰饮。
脉弦软，或虚大、虚滑、微弱，饮食不节，劳伤过度，精神倦怠，四肢困乏，法当补益。
脉结涩，或沉弦急疾，收敛四肢，腹胁、腰胯间牵引疼痛，不能转侧，皆由七情郁滞，挫闪伤损。谨察病原，随证疏导。

水肿  ***************************
许学士云：脐腹、四肢悉肿者，为水。但腹胀，四肢不甚肿，为蛊，蛊即胀也。然胀亦有头面、手足尽肿者，大抵先头足肿，后腹大者，水也；先腹大，后四肢肿者，胀也。
仲景法：诸有水者，腰以下肿，当利小便；腰已上肿，当发汗乃愈。防己黄耆汤、防己茯苓汤、蒲灰散（已上利小便）、越婢汤、越婢加术汤、甘草麻黄汤、麻黄附子汤、杏子汤（已上发汗）。
肿病不一，或遍身肿，或四肢肿，面肿脚肿，皆谓之水气。然有阳水，有阴水，并可先用五皮饮，或除湿汤加木瓜、腹皮各半钱，如未效，继以四磨饮兼吞桂黄丸，仍用赤小豆粥佐之。
有脾肺虚弱不能通调水道者，宜用补中益气汤补脾肺，六味丸补肾。有心火克肺金，不能生肾水，以致小便不利而成水证者，用人参平肺散以治肺，滋阴丸以滋小便。
若肾经阴亏，虚火烁肺金而小便不生者，用六味地黄丸以补肾水，用补中益气汤以培脾土，肺脾肾之气交通，则水穀自然克化。二经既虚，渐成水胀，又误用行气分利之药，以致小便不利，喘急痰盛，已成蛊证，宜加减金匮肾气丸主之。
《资生经》云：水肿惟得针水分，若针馀穴，水尽即死。然灸水分则有效，乃为要穴也。有里医与李生治水肿，以药饮之不效。一日忽为灸水分与气海穴，翼早观其面如削矣。信乎，水分之能治水肿也。
鲤鱼一头，重一斤已上者，煮熟取汁，和冬瓜、葱白作羹食之。
水病，脉洪大者可治，微细者不可治。又云：浮大轻者生，沉细虚小者死。又云：实者生，虚者死。

胀满  ***************************
仲景云：胀满，按之不痛为虚，痛者为实，可下之。腹胀时减，复如故，此为寒，当与温药。
有因积聚相攻，或疼或胀者，初用七气消聚散。日久元气虚、脾胃弱而胀者，参术健脾汤少佐消导药。
瘀蓄死血而胀，腹皮上见青紫筋，小水反利，脉芤涩，妇人多有此疾。先以桃仁承气汤，势重者抵当汤。如虚人不可下者，且以当归活血散调治。
大病后，饮食失调，脾胃受伤，运化且难而生胀者，先以化滞调中汤，次以参苓白术散。泻利后，并过服通利药，以致脾胃太弱而胀，专以补脾为主。若泻痢未止，间用胃风汤。经久患泄泻，昼夜不止，乃气脱也，宜用益智子煎浓汤服，立愈。
嘉定沉氏子年十八，患胸腹身面俱胀满，医治半月不效。诊其脉，六部皆不出也。于是用紫苏、桔梗之类，煎服一盏，胸有微汗，再服则身尽汗，其六部和平之脉皆出，一二日其证悉平。
一男子三十馀岁，胸腹胀大，发烦躁渴，面赤不得卧而足冷，予以其人素饮酒，必酒后入内，夺于所用，精气溢下，邪气因从之上逆，则阴气在上，故为䐜胀。其上焦之阳因下逆之邪所迫，壅塞于上，故发烦躁。此因邪从上下而盛于上者也，于是用吴茱萸、附子、人参辈以退阴逆，水冷饮之，以解上焦之浮热。入咽觉胸中顿爽，少时腹中气喘如牛吼，泄气五七次，明日其证愈矣。
胀，脉浮大洪实者易治，沉细微弱者难治。胀或兼身热，或兼如疟状，皆不可治，累验。

积聚  ***************************
肝之积，名曰肥气，在左胁下，如覆杯，有头足，久不愈，令人呕逆，或两胁痛牵引小腹，足寒转筋，久则如疟，宜大七气汤煎熟待冷却，以铁器烧通红，以药淋之，乘热服，兼吞肥气丸。
肺之积，名曰息贲，在右胁下，大如覆杯，气逆背痛，或少气喜忘，目瞑，肤寒，皮中时痛如蝨喙针刺，久则咳喘，宜大七气汤加桑白皮、半夏、杏仁各半钱，兼吞息贲丸。
心之积，名曰伏梁，起脐上，大如臂，上至心下，久不愈，令人病烦，心腹热，咽乾，甚则吐血，宜大七气汤加石菖蒲、半夏各半钱，兼吞伏梁丸。
脾之积，名曰痞气，在胃脘，大如覆杯，痞塞不通，背痛心疼，饥减饱见，腹满吐泄，久则四肢不收，发黄疸，饮食不为肌肤，足肿肉消，宜大七气汤下红丸子，兼吞痞气丸。
肾之积，名曰贲豚，发于少腹，上至心，若豚状，或下或上，无时，饥见饱减，小腹急，腰痛，口乾目昏，骨冷，久不已，令人喘逆，骨痿少气，宜大七气汤倍桂加茴香、炒楝子肉各半钱，兼吞奔豚丸。
磨积之药，必用补气血药相兼服之，积消及半即止。若纯用之致死，乃医杀之也。
凡攻病之药，皆是伤气损血，故经曰：大毒治病，十去其五；小毒治病，十去其七，不得过也。
治积之法，理气为先。气既升降，津液流畅，积聚何由而生？丹溪乃谓：气无形而不能作块成聚，只一消痰破血为主，误矣。夫天地间有形之物每自无中生，何止积聚也。戴复庵以一味大七气汤治一切积聚，其知此道欤。

痰饮  ***************************
经曰：饮入于胃，游溢精气，上输于脾，脾气散精，上归于肺，通调水道，下输膀胱，水精四布，五经并行，安有所谓痰者哉。痰之生，由于脾气不足，不能致精于肺，而淤以成焉者也。故治痰先补脾，脾复健运之常，而痰自化矣。然停积既久，如沟渠壅遏淹久，则倒流逆上，瘀浊臭秽，无所不有，若不疏决沟渠，而欲澄治已壅之水而使之清，无是理也。
庞安常有言：人身无倒上之痰，天下无逆流之水，故善治痰者，不治痰而治气，气顺则一身之津液亦随气而顺矣。并宜苏子降气汤、导痰汤各半帖和煎。或小半夏茯苓汤加枳实、木香各半钱，吞五套丸。或以五套丸料，依分两作饮子煎服亦好。
有阴血不足，阴火上逆，肺受火侮，不得清肃下行，由是津液凝浊生痰不生血者，此则当以润剂，如门冬、地黄、枸杞子之属滋其阴，使上逆之火得返其宅而息焉，而痰自清矣。投以二陈，立见其殆。
肾虚不能纳气归原，出而不纳则积，积而不散则痰生焉，八味丸主之。
脉来细滑或缓，痰涎清薄，身体倦怠，手足痠软，此脾虚挟湿，六君子汤，或补中益气加半夏、茯苓。
脉来结涩，胸膈不利，或作刺痛，此挟气郁，宜七气汤、越鞠丸。
有人坐处率吐痰涎满地，其痰不甚稠黏，只是沫多。此气虚不能摄涎，不可用利药，宜六君子汤加益智仁一钱摄之。
丹阳贺鲁庵，年七十馀，膈间有痰不快，饮食少思，初无大害，就医京口，投以越鞠丸、清气化痰丸，胸次稍宽，日日吞之，遂不辍口，年馀困顿不堪，僦舟来就予诊治，则大肉已脱，两手脉如游丝，太溪绝不至矣。见予有难色，因曰：吾亦自分必死，但膈间胀不可忍，大便秘结不通，诚为宽须臾，即死瞑目矣。固强予疏方，以至亲难辞，教用大剂人参、白术煎汤进之，少顷如厕，下积痰数升，胸膈宽舒，更数日而殁。
通用海藏五饮汤、局方倍术丸。若乃虚症有痰，勿理其痰，但治其虚，虚者既复，则气血健畅，津液流通，何痰之有？今人乃谓补药能滞气而生痰，此聋聩之言，流害无穷矣。

咳嗽  ***************************
咳谓无痰而有声，肺气伤而不清也。嗽谓无声而有痰，脾湿动而为痰也。咳嗽是有痰而有声，盖因伤于肺气而咳，动于脾湿，因咳而为嗽也。经言：脏腑皆有咳嗽。咳嗽属肺，何为脏腑皆有之？盖咳嗽为病，有自外而入者，有自内而发者。风寒暑湿外也，七情饥饱内也。风寒暑湿先自皮毛而入，皮毛者，肺之合，故虽外邪欲传脏腑，亦必先从其合而为嗽，此自外而入者也。七情饥饱内有所伤，则邪气上逆，肺为气出入之道，故五脏之邪上蒸于肺而为嗽，此自内而发者也。然风寒暑湿有不为嗽者，盖所感者重，径伤脏腑，不留于皮毛。七情亦有不为嗽者，盖病尚浅，止在本脏，未即上攻。所以伤寒以有嗽为轻，而七情饥饱之嗽，久而后见，治法当审脉证、三因。若外因邪气，止当发散，又须原其虚实，冷热。若内因七情，则随其部经，在于气口脉相应，当以顺气为先，下痰次之。有停饮而咳，又须消化之方，不可用乌梅、罂粟酸涩之药。其寒邪未除，亦不可便用补药。尤忌忧思过度，房室劳伤，遂成瘵疾，宜养脾生肺也。
薛新甫云：春月风寒所伤，咳嗽声重，头疼，用金沸草散。咳嗽声重，身热头痛，用局方消风散。盖肺主皮毛，肺气虚则腠理不密，风邪易入，治法当解表兼实肺气。肺有火则腠理不闭，风邪外乘，治宜解表兼清肺火，邪退即止。若数行解散，则重亡津液，邪蕴而为肺疽、肺痿矣。故凡肺受邪不能输化，而小便短少，皮肤渐肿，咳嗽日增者，宜用六君子汤以补脾肺，六味丸以滋肾水。夏月喘急而嗽，面赤潮热，其脉洪大者，黄连解毒汤。躁而咳，栀子汤。咳唾有血，麦门冬汤。俱吞六味丸，壮水之主以制阳光，而保肺金。秋月咳而身热，自汗口乾，便赤，脉虚而洪者，白虎汤。身热而烦，气高而短，心下痞满，四肢困倦，精神短少者，香薷饮。若病邪既去，宜用补中益气汤加乾山药、五味子以养元气，柴胡、升麻各二分以升生气。冬月风寒外感，形气、病气俱实者，宜华盖散、加减麻黄汤，所谓从表而入，自表而出。若形气、病气俱虚者，宜补其元气，而佐以解表之药，若专于解表，则肺气益虚，腠理益疏，外邪乘虚易入，而其病愈难治矣。
《衍义》云：有妇人患肺热久嗽，身如炙，饥瘦，将成肺劳。以枇杷叶、木通、款冬花、紫菀、杏仁、桑白皮各等分，大黄减半，各如常制治讫，同为末，蜜丸如樱桃大。食后、夜卧各含化一丸，未终剂而愈。
一男子五十馀岁，病伤寒咳嗽，喉中声如齁，与独参汤一服而齁声馀，至二三帖咳嗽亦渐退，凡服二三斤，病始全愈。
诊：浮为风，紧为寒，数为热，细为湿，浮紧则虚寒，沉数则实热，弦涩则少血，洪滑则多痰，涩为房劳。右关濡伤脾，左关弦短伤肝，浮短伤肺。久嗽脉弱者可治，实大数者死。上气，喘息低昂，脉滑，手足温者生；脉涩，四肢寒者死。咳嗽，羸瘦，脉形坚大者死。咳嗽，脉沉紧者死；浮直者生，浮软者生；小沉伏匿者死。咳而呕，腹满，泄，弦急欲绝者死。

喘  ***************************
喘者，促促气急，喝喝息数，张口抬肩，摇身撷肚。短气者，呼吸虽数而不能接续，似喘而不摇肩，似呻吟而无痛，呼吸虽急而无痰声。逆气者，但气上而奔急，肺壅而不下。宜详辨之。
仲景云：膈间支饮，其人喘满，心下痞坚，面色黧黑，其脉沉紧，得之数十日，医吐之不愈，木防己汤主之。虚者即愈，实者三日复发。与不愈者，宜木防己汤去石膏加茯苓芒硝汤主之。支饮不得息，葶苈大枣泻肺汤主之。
云岐云：四七汤治痰涎咽喉中，上气喘逆，甚效。
人参半夏丸，化痰定喘。楼全善云：予平日用此方治久喘，未发时服此丸，已发时用沉香滚痰丸微下，累效。
楼全善云：凡下痰定喘诸方，施之形实有痰者神效。若阴虚而脉浮大，按之涩者，不可下，下之，必反剧而死。
初虞世云：火喘用白虎汤加瓜蒌仁、枳壳、黄芩，神效。
经云：岁火太过，炎暑流行，肺金受邪，民病少气咳喘。又，热淫所胜，病寒热喘咳。宜以人参、麦门冬、五味子救肺，童便、炒黄柏、知母降火。
平居则气平和，行动则气促而喘者，此冲脉之火，用滋肾丸。
仲景云：火逆上气，咽喉不利，止逆下气，麦门冬汤主之。
东垣云：肺胀膨膨而喘咳，胸膈满，壅盛而上奔者，予随证用药方中多加五味子，人参次之，麦门冬又次之，黄连少许。如甚则交两手而瞀者，真气大虚也。若气短加黄耆、五味子、人参；气盛去五味子、人参，加黄芩、荆芥穗，冬月去荆芥穗，加草豆蔻仁。
《本草》治咳嗽上气喘急，以人参一味为末，鸡子清投新水调下一钱。昔有二人同走，一含人参，一不含，俱走三五里许，其不含者大喘，含者气息自如，此乃人参之力也。
楼全善治一妇人，五十馀岁，素有痰嗽，忽一日大喘，痰出如泉，身汗如油，脉浮而洪，似命绝之状，速用麦门冬四钱、人参二钱、五味子一钱五分，煎服一帖，喘定汗止，三帖后痰亦渐少，再与前方内加瓜蒌仁一钱五分，白术、当归、芍药、黄芩各一钱，服二十馀帖而安。此实麦门冬、五味子、人参之功也。如自汗兼腹满，脉沉实而喘者，里实也，宜下之。
有阴虚挟痰喘者，四物汤加枳壳、半夏，补阴降火。愚谓归、地泥膈生痰，枳、半燥泄伤阴，不如用天门冬、桑皮、贝母、马兜铃、地骨皮、麦门冬、枇杷叶之属。
人参平肺散，治心火刑肺，传为肺痿，咳嗽喘呕，痰涎壅盛，胸膈痞闷，咽嗌不利。
参苏温肺汤，治形寒饮冷则伤肺，喘，烦心胸满，短气不能宣畅。
调中益气汤加减法：如秋冬月，胃脉四道为冲脉所逆，并胁下少阳脉二道而反上行，病名曰厥逆，其证气上冲咽不得息，而喘息有音不得卧，加茱萸五分或一钱，汤洗去苦，观厥气多少而用之。如夏月有此证，为大热也。盖此证随四时为寒热温凉，宜以酒黄连、酒黄柏、酒知母各等分，为细末，熟汤丸如桐子大。每服二百丸，白汤送下，空心服，仍多饮热汤，服毕少时，便以美膳压之，使不得胃中停留，直至下元，以泻冲脉之邪也。
胃络不和，喘出于阳明之气逆。阳明之气下行，今逆而上行，古人以通利为戒，如分气紫苏饮、指迷七气汤加半夏，二陈汤加缩砂，施之为当。
真元耗损，喘生于肾气之上奔。真元虚惫，肾气不得归元，固有以金石镇坠，助阳接阴而愈者，然亦不可峻骤，且先与安肾丸、八味丸辈，否则人参煎汤，下养正丹主之。
肺虚则少气而喘。经云：秋脉者，肺也。秋脉不及则喘，呼吸少气而咳。上气见血，下闻病音，其治法则门冬、五味、人参之属是也。
《素问·逆调论》：夫不得卧，卧则喘者，是水气之客也。夫水者，循津液而流也。肾者水藏，主津液，主卧与喘也。东垣云：病人不得眠，眠则喘者，水气逆行，上乘于肺，肺得水而浮，使气不流通，其脉沉大，宜神秘汤主之。
《素问·逆调论》：不得卧而息有音，是阳道之逆也。足三阳者下行，今逆而上行，故息有音也。阳明者胃脉也。胃者六腑之海，其气亦下行。阳明逆，不得从其道，故不得卧也。《下经》曰：胃不和则卧不安，此之谓也。
上气，而浮肿，肩息，脉浮大者危；脉滑，手足温者生；脉涩，四脉寒者死。

头痛  ***************************
盖头象天，三阳、六腑清阳之气皆会于此，三阴、五脏精华之血亦皆注于此。于是天气所发六淫之邪，人气所变五贼之逆，皆能相害。或蔽覆其清阳，或瘀塞其经络，因与其气相薄，郁而成热则脉满，满则痛。若邪气稽留，则脉亦满，而气血乱，故痛甚，是痛皆为实也。若寒湿所侵，虽真气虚，不与相薄成热，然其邪客于脉外则血泣脉塞，寒则脉缩卷紧急，外引小络而痛，得温则痛止，是痛为虚也。如因风木痛者，则抽掣恶风，或有汗而痛。因暑热痛者，或有汗，或无汗，则皆恶热而痛。因湿而痛者，则头重而痛，遇天阴尤甚。因痰饮而痛者，亦头昏重而痛，愦愦欲吐。因寒而痛者，细急恶寒而痛。各与本脏所属，风寒湿热之气兼为之状而痛。更有气虚而痛者，遇劳则痛甚，其脉大。有血虚而痛者，善惊惕，其脉芤。用是病形分之，更兼所见证察之，无不得之矣。
气血俱虚头痛者，于调中益气汤加川芎、蔓荆子、细辛、其效如神。
当归、川芎、连翘、熟苄各二钱，水煎去渣，入龙脑薄荷末二钱，乘沸泡之，鼻吸其气，候温即服，服即安卧，效（血虚头痛）。
东垣选奇汤，治眉骨痛不可忍，效。

腹痛  ***************************
绵绵痛而无增减，欲得热手按，及喜热食，其脉迟者，寒也。当用香砂理中汤，或治中汤、小建中汤、五积散等药。若冷痛用温药不效，痛愈甚，大便不甚通，当微利之，用藿香正气散，每服加官桂、木香、枳壳各半钱，吞下来复丹，或用苏感丸。不利，则量虚实用神保丸。
时痛时止，热手按而不散，其脉洪大而数者，热也。宜二陈平胃散炒芩、连，或四顺清凉饮、黄连解毒汤、神芎丸、金花丸之类。若腹中常觉有热而痛，此为积热，宜调胃承气汤。
感暑而痛，或泄利并作，其脉必虚豁，宜十味香薷饮、六和汤。
感湿而痛，小便不利，大便溏泄，其脉必细，宜胃苓汤。
痰积作痛，或时眩运，或呕冷涎，或下白积，或小便不利，或得辛辣热汤则暂止，其脉必滑，宜二陈加行气之剂，及星半安中汤。
食积作痛，痛甚欲大便，利后痛减，其脉必弦或沉滑，宜二陈平胃加山楂、神麴、麦芽、砂仁、草果，温中丸、枳术丸、保和丸、木香槟榔丸之类。
酒积腹痛，用三稜、蓬术、香附、官桂、苍术、厚朴、陈皮、甘草、茯苓、木香、槟榔主之。多年败田螺壳，煅存性，加三倍于木香槟榔丸中，更加山茵陈等分，其效甚速。
气滞作痛，痛则腹胀，其脉必沉，宜木香顺气散。
死血作痛，痛有常处而不移，其脉必涩或芤，宜桃仁承气汤。虚者加归、地蜜丸服，以缓除之，或用牡丹皮、江西红曲、麦芽、香附、川通草、穿山甲、番降香、红花、苏木、山楂、玄胡索、桃仁泥，酒、童便各一锺，煎至一锺，入韭汁服。
七情内结，或寒气外攻，积聚坚牢如杯，心腹绞痛，不能饮食，时发时止，发即欲死，宜七气汤。
腹痛有作止者，有块耕起往来者，吐清水者，皆是虫痛。或以鸡汁吞万应丸下之，或以椒汤吞乌梅丸安之。
脉多细小紧急，滑为痰，弦为食，阴弦或紧，或尺紧而实，或伏者，可下。细小迟者生，坚大疾者，数而紧者，浮大而长者死。痛而喘，脐下或大痛，人中黑色者，不治。

胁痛  ***************************
仲景云：胁下偏痛，发热，其脉弦紧，此寒也。以温药下之，宜大黄附子汤。
房劳过多，肾虚羸怯之人，胸膈之间多有隐隐微痛，此肾虚不能约气，气虚不能生血之故。气与血犹水也，盛则流畅，少则壅滞。故气血不虚则不滞。既虚则鲜有不滞者，所以作痛。宜用破故纸之类补肾，当归之类和血。若作寻常胁痛治，即殆矣。
《九灵山房集》云：里锺姓者一男子，病胁痛，众医以为痈也。投诸香、姜、桂之属益甚。项彦章诊其脉告曰：此肾邪病，法当先温利而后竭之，投神保丸，下黑溲痛止，即令更服神芎丸。或疑其太过，彦章曰：向用神保丸，以肾邪透膜，非全蝎不能引导，然巴豆性热，非得芒硝、大黄荡涤之，后遇热必再作，乃大泄数出病已。彦章所以知男子之病者，以阳脉弦，阴脉微涩。弦者，痛也。涩者，肾邪有馀也。肾邪上薄于胁不能下，且肾方恶燥，今以燥热发之，非得利不愈。经曰：痛随利减。殆谓此也。
云中秦文山掌教平湖，与家兄同官，每患胁痛，遇劳、忍饿则发，介家兄书来求方，予为处以人参、黄耆、白术、当归、川芎、地黄、牛膝、木瓜、山茱萸、石斛、薏苡仁、酸枣仁、柏子仁、桃仁之属，令常服之。后来谢云：自服药后，积久之疾，一朝而愈，不复发矣。闻魏昆溟吏部亦以劳饿得胁痛，无大病也。而医者投以枳壳、青皮破气之药，痛愈甚，不数日而殒。予故著之以为世戒。

腰痛  ***************************
有风，有湿，有寒，有热，有挫闪，有瘀血，有滞气，有痰积，皆标也。肾虚其本也。风伤肾而痛，其脉必带浮，或左或右，痛无常处，牵引两足，宜五积散，每服加防风半钱，全蝎三个。小续命汤、独活寄生汤皆可选用，（三因方小续命汤加炒去皮桃仁，治风腰痛最妙），仍吞三仙丹。杜仲，姜汁炒，研末，每一钱温酒调，空心服，治肾气腰痛，兼治风冷为患，名杜仲酒。《三因》又有牛膝酒，治肾伤风毒，攻刺腰痛不可忍者。
伤湿而痛，如坐水中，盖肾属水，久坐水湿处，或为雨露所著，雨水相得，以致腰痛，其脉必带缓，遇天阴或久坐必发，身体必带沉重，宜渗湿汤主之。不效，宜肾著汤，或生附汤。
风湿腰痛，独活寄生汤。
寒湿腰痛，五积散加桃仁、川芎，肉桂汤，麻黄苍术汤，并摩腰膏。
湿热腰痛，苍术汤、独活汤、羌活汤。东垣云：如身重腰沉沉然，乃经中有湿热也。于羌活胜湿汤中加黄柏一钱，附子五分，苍术二钱。
感寒而痛者，腰间如冰，其脉必紧，见热则减，见寒则增，宜五积散去桔梗，加吴茱萸半钱，或姜附汤加辣桂、杜仲，外用摩腰膏。
伤热而痛者，脉必洪数而滑，发渴便闭，宜甘豆汤加续断、天麻，间服败毒散。
若因闪挫，或攧扑伤损而痛者，宜乳香趁痛散，及黑神散，和复元通气散，酒调下。不效，则必有恶血停滞，宜先用酒调下苏合香丸，仍以五积散加桃仁、大黄、苏木各一钱，当归倍原数。若因劳役负重而痛，宜和气饮，或普贤正气散，或十补汤下青娥丸。
瘀血为病，其脉必涩，转侧若锥刀之刺，大便黑，小便赤黄或黑，日轻夜重，名沥血腰痛，宜调荣活络饮，或桃仁酒调黑神散，或四物汤加桃仁、红花之类。丹溪用补阴丸中加桃仁、红花主之。
气滞而痛，其脉必沉，宜人参顺气散，或乌药顺气散加五加皮、木香，入少甘草煎汤调下。
痰注而痛，其脉必滑或伏，宜二陈汤加南星、香附、乌药、枳壳主之。
大抵诸腰痛，皆起肾虚，既挟邪气，则须除其邪。如无外邪积滞而自痛，则惟补肾而已。腰肢痿弱，身体疲倦，脚膝痠软，脉或洪或细而皆无力，痛亦攸攸隐隐而不甚，是其候也。亦分寒热二证。脉细而无力，怯怯短气，小便清利，是为阳虚，宜肾气丸、茴香丸、鹿茸、羊肾之属，或以大建中汤加川椒十粒，吞下腰肾丸，及生料鹿茸丸之类。仍以茴香，炒研末，破开猪腰子作薄片，勿令断，层层掺药末，水纸裹，煨熟，细嚼、酒咽。此皆所以补阳之不足也，其脉洪而无力，小便黄赤，虚火时炎，是谓阴虚。东垣所谓：膏粱之人，久服汤药，醉以入房，损其真气，则肾气热，肾气热则腰脊痛而不能举，久则髓减骨枯，发为骨痿，宜六味丸、滋肾丸、封髓丹、补阴丸之类。以补阴之不足也。
杨仁斋云：经云腰者肾之府，转摇不能，肾将惫矣。审如是，则病在少阴，必究其受病之源而处之为得。虽然宗筋聚于阴器，肝者肾之同系也。五脏皆取气于谷，脾者肾之仓廪也。郁怒伤肝则诸筋纵弛，忧思伤脾则胃气不行，二者又能为腰痛之寇，故并及之。郁怒伤肝，发为腰痛，宜调肝散主之。忧思伤脾，发为腰痛，宜沉香降气汤和调气散，姜枣煎主之。
煨肾丸，治肝肾损及脾损，穀不化，腰痛不起者，神效。
又有沮挫失志伤肾而痛者，和剂七气汤，多加白茯苓，少加乳香、沉香主之。
疟、痢后腰痛，及妇人月经后腰痛，俱属虚，宜补。于补气血药中加杜仲、侧柏叶主之。
丹溪云：久腰痛，必用官桂开之方止，腹胁痛亦然。橘香丸，治腰痛经久不瘥，亦用官桂开之之意也。

心痛、胃脘痛  ***************************
或问：丹溪言心痛即胃脘痛，然乎？曰：心与胃各一脏，其病形不同。因胃脘痛处在心下，故有当心而痛之名，岂胃脘痛即心痛者哉！历代方论将二者混同，叙于一门，误自此始。
仲景云：按之心下满痛者，此为实也。当下之，宜大柴胡汤。凡脉坚实，不大便，腹满不可按，并可承气汤下之。
死血作痛，脉必涩，作时饮汤水下或作呃，壮人用桃仁承气汤下，弱人用归尾、川芎、牡丹皮、苏木、红花、玄胡索、桂心、桃仁泥、赤曲、番降香、通草、大麦芽、穿山甲之属，煎成入童便、酒、韭汁，大剂饮之，或失笑散。
又有病人气血虚损，及素作劳、羸弱之人患心痛者，皆虚痛也，有服大补之剂而愈者，不可不知。
病人旧有酒积、食积、痰积在胃脘、一遇触犯，便作疼痛。挟风寒，参苏饮加姜、葱；挟怒气，二陈加青皮、香附、姜汁炒黄连；挟饮食，二陈加炒山栀、曲糵、草果、山楂；挟火热者，二陈加枳实、厚朴、姜汁炒黄连、山栀，加减越鞠丸，川芎、苍术、香附、神麴、贝母、炒栀子、砂仁、草果，参酌脉病施治。

耳  ***************************
秘传降气汤加石菖蒲，治气壅耳聋，大有神效。

鼻  ***************************
●鼻塞　孙氏姑，鼻塞不闻香臭有年矣，后因他疾，友人缪仲淳为处方，每服用桑白皮至七八钱，服久而鼻塞忽通。
●鼻渊　谓鼻出浊涕也。楼全善治一中年男子，右鼻管流浊涕，有秽气，脉弦小，右寸滑，左寸涩。先灸上星、三里、合谷，次以酒芩二两，苍术、半夏各一两，辛夷、细辛、川芎、白芷、石膏、人参、葛根各半两，分七帖服之全愈。此乃湿热痰积之证也。
孙一奎云：尝以防风通圣散，除硝、黄，其滑石、石膏减半，倍加辛夷花，先服三五帖，再用此为丸，每服七十丸，早晚白汤吞，服半斤则瘳矣。
●鼻瘜肉　《韩氏医通》云：贵人鼻中肉赘，臭不可近，痛不可摇，束手待毙。予但以白矾末，加硇砂少许吹其上，顷之化水而消，与胜湿汤加泻白散二帖愈。此厚味拥湿热蒸于肺门，如雨霁之地突生芝菌也。

口  ***************************
●口糜　《内经》云：膀胱移热于小肠，膈肠不便，上为口糜。东垣云：好饮酒人多有此疾。易老用五苓散、导赤散相合服之，神效。
●口疮　服凉药不愈者，此酒色过度，劳役不睡，舌上光滑而无皮，或因忧思损伤中气，虚火泛上无制，用理中汤，甚者加附子或官桂噙之。
●口臭　常熟严文靖公，年逾七十，未断房室，口服温补之药无算，兼以人参煮粥，苁蓉作羹，致滋胃热，满口糜烂，牙齿动摇，口气臭秽，殆不可近，屡进寒凉清胃之药不效，有欲用姜、桂反佐者，请决于予，予曰：用之必大剧。主用加减甘露饮，八剂而平。

齿  ***************************
●牙痛　用清凉药便痛甚者，从治之，用荜茇、川椒、薄荷、荆芥、细辛、樟脑、青盐为末，擦牙上。
●牙疼　以平胃散入梅花片脑少许，研匀擦之，立效。

舌  ***************************
曾有舌上病疮，久蚀成穴，累服凉剂不效，后有教服黑锡丹，遂得渐愈。此亦下虚故上盛也。
又有舌无故常自痹者，不可作风治，由心血不足，理中汤加当归服之。

咽喉  ***************************
急喉痹，有声如鼾，有如痰在喉响者，此为肺绝之候，速宜参膏救之，用姜汁、竹沥放开服。如未得参膏，或先煎独参汤救之，服早者十全七八，次则十全四五，迟则十不全一也。
针法治喉闭，刺少商出血，立愈。孙兆治文潞公喉肿，刺之，呕出脓血升馀而愈。楼全善治一男子喉痹，于太溪穴刺出黑血半盏而愈。由是言之，喉痹以恶血不散故也。凡治此疾，暴者必先发散，发散不愈，次取痰，取痰不愈，次去污血也。

目  ***************************
若赤眼久而不愈，用诸眼药无效者，早起以苏子降气汤下黑锡丹，日中以酒调黑神散，临睡以消风散下三黄丸。此数药，不独治久赤，诸眼疾皆治之。
目赤肿痛，人知降火而不知活血，所以不得力。只用四物汤内，地黄用生，芍药用赤，加酒蒸大黄、赤茯苓、薄荷叶治之，甚妙。此戴复庵法。
许学士云：《素问》曰：久视伤血。血主肝，故勤书则伤肝，主目昏，肝伤则自生风，热气上腾致目昏，亦不可专服补药，但服益血镇肝明目药自愈。
《九灵山房集》云：元末四明有吕复，别号沧洲翁，深于医道，临川道士萧云泉眼中视物皆倒植，请治于复，复问其因。萧曰：某尝大醉，尽吐所饮酒，熟睡至天明，遂得此病。复切其脉，左关浮促，即告之曰：尝伤酒大吐时上焦反覆，致倒其胆腑，故视物皆倒植。此不内外因而致内伤者也，法当复吐以正其胆。遂以藜芦、瓜蒂为粗末，用水煎之，使平旦顿服，以吐为度，吐毕视物如常。
盖目主气血，盛则玄府得利，出入升降而明，虚则玄府无以出入升降而昏，此则必用参耆、四物等剂助气血运行而明也。


卷之中  ——————————————————————————————————————————————————————————————————————————————————————————

伤饮食  ***************************
大抵气口脉紧盛者，宜下；尺脉绝者，宜吐。经曰：气口脉盛伤于食，心胃满而口无味。
口与气口同，口曰坤者，口乃脾之候，故胃伤而气口紧盛。夫伤有多少，有轻重。如气口一盛，得脉六至，则伤于厥阴，乃伤之轻也，枳术丸之类主之。气口二盛，脉得七至，则伤于少阴，乃伤之重也，雄黄圣饼子、木香槟榔丸、枳壳丸之类主之。气口三盛，脉得八至、九至，则伤太阴，填塞闷乱，则心胃大痛，备急丸、神保丸、消积丸之类主之。兀兀欲吐不已，俗呼食迷风是也。经曰：上部有脉，下部无脉，其人当吐不吐者死，瓜蒂散主之，如不能吐，是无治也。经曰：其高者，因而越之。此之谓也。或曰：盛食填塞，胸中痞乱，两寸脉当用事，今反两尺脉不见，其理安在？曰：胸中有食，是木郁，宜达，故探吐之。食者物也，物者坤土也，是足太阴之号也。胸中者肺也，为物所塞。肺者手太阴金也，金主杀伐，与坤土俱在手上而旺于天。金能剋木，故肝木发生之气伏于地下，非木郁而何？吐去上焦阴土之物，木得舒畅则郁结去矣。食塞于上，脉绝于下，若不明天地之道，无由达此至理。水火者，阴阳之征兆，天地之别名也，故独阳不生，独阴不长。天之用在于地下，则万物生长；地之用在于天上，则万物收藏，此乃天地交而万物通也。此天地相根之道也。故阳火之根本于地下，阴水之源本于天上，故曰水出高源。故人五脏主有形之物，物者阴也，阴者水也，右三部脉主之，偏见于寸口。食塞于上，是绝五脏之源，源绝则水不下流，两尺脉之绝，此其理也，何疑之有？然必视所伤之物冷热，随证加减。如伤冷物一分、热物二分，则用寒药二停、热药一停，随时消息。经云：必先岁气，无伐天和。此之谓也。
既有三阴可下之法，亦必有三阴可补之法，故曰内伤三阴可用温剂。若饮冷内伤，虽云损胃，未知色脉各在何经？若面色青黑，脉浮沉不一，弦而弱者，伤在厥阴。若面色红赤，脉浮沉不一，细而微者，伤在少阴。若面色黄洁，脉浮沉不一，缓而迟者，伤在太阴也。伤在厥阴肝之经，当归四逆汤加吴茱萸生姜汤之类主之。伤在少阴肾之经，通脉四逆汤主之。伤在太阴脾之经，理中丸汤主之，大便软者宜汤，结者宜丸。
凡诸脾脉微洪，伤苦涩物，经曰：咸胜苦。微弦，伤冷硬物，经云：温以克之。微涩，伤辛辣物，经云：苦胜辛。微滑，伤腥咸物，经云：甘胜咸。弦紧，伤酸硬物，经云：辛胜酸。洪缓，伤甜烂物，经云：酸胜甘。微迟，伤冷痰、积聚、恶物，温胃化痰。单伏，主物不消化，曲糵、三稜、广术之类。浮洪而数，皆中酒，葛根、陈皮、茯苓。伤食作泻不止，于应服药中加肉豆蔻、益智仁以收固之。
按：酒之为物，气热而质湿。饮之而昏醉狂易者，热也，宜以汗去之。既酲，则热去而湿留止，宜利小便而已，二者宜酌而用之，大抵葛花解醒汤备矣。
饮食过多，胀痞不下，寻常率以破气之药投之，是食物既伤于前，药剂又攻之于后，脾气安得而健畅也。须以平补之药为主，佐以他药一升一降，使脾肾交通而水火既济，自然腐化矣。

中寒  ***************************
中寒之证，身体强直，口噤不语，或四肢战掉，或洒洒恶寒，或翕翕发热，或卒然眩晕，身无汗者，此寒毒所中也。其异于伤寒何也？曰：伤寒发热，而中寒不发热也。仲景于伤寒详之，而中寒不成热者未之及，何也？曰：阳动阴静，动则变生，静则不变。寒虽阴邪，既郁而成热，遂从乎阳动，传变不一，靡有定方，故极推其所主之病，不得不详也。其不成热者，则是邪中于阴形之中，一定而移，不移则不变，不变则止在所中寒处而生病，是故略而不必详也。治之先用酒调苏合香丸，轻则五积散加香附一钱、麝香少许；重则用姜附汤。若人渐苏，身体回暖，稍能言语，须更问其别有何证。寒脉迟紧，挟气带洪，攻刺作痛，附子理中汤加木香半钱。挟风带浮，眩晕不仁，加防风一钱。挟湿带濡，肿满疼痛，加白术一钱。筋脉牵急，加木瓜一钱。肢节疼痛，加桂一钱。亦可灸丹田穴，以多为妙。大抵中在皮肤则为浮，中在肉则为苛，为重，为聚液分裂而痛，或痛在四肢，或痛在胸胁，或痛在胫背，或痛在小腹引睾，或经脉引注脏腑之膜原为心腹痛，或注连于脏腑则痛死不知人。中于筋骨为筋挛骨痛，屈伸不利。中入六腑五脏，则仲景述在《金匮要略》中。所以肺中寒者，吐浊涕。肝中寒者，两臂不能举，舌本燥，喜太息，胸中痛而不得转侧，则吐而汗出也。心中寒者，其人苦心中如啖蒜状，剧者心痛彻背，背痛彻心，如虫注，其脉浮者，自吐乃愈。不言脾肾二脏中寒者，缺文也。然所谓中脏者，乃中五脏所居畔界之郭，内阻隔其经，脏气不得出入故病，真中脏则死矣。

伤暑  ***************************
伤暑与热病外证相似，但热病脉盛，中暑脉虚，以此别之。又有湿温与中暑同，但身凉不渴为异耳。
《此事难知》伤暑有二：动而伤暑，心火大盛，肺气全亏，故身脉洪大。动而火胜者，热伤气也，辛苦人多得之，白虎加人参汤。静而伤暑，火胜金位，肺气出表，故恶寒、脉沉疾。静而湿盛者，身体重也，安乐之人多受之，白虎加苍术汤。
暑先入心者，心属南方离火，各从其类。小肠为心之府，利心经，暑毒使由小肠中出。五苓散利小便，为治暑上剂也。
伤暑而大汗不止甚，真元耗散，宜急收其汗，生料五苓散倍桂，加黄耆如术之数。
六七月之间湿令大行，子能令母实而热旺。湿热相合而刑庚大肠，故用寒凉以救之。燥金受湿热之邪，绝寒水生化之源，源绝则肾亏，痿厥之病大作，腰以下痿软，瘫痪不能动矣。步行不正，两足欹侧，以清燥汤主之。

伤湿  ***************************
湿有天之湿，雾露雨是也。天本乎气，故先中表之荣卫。有地之湿，水泥是也。地本乎形，故先伤皮肉、筋骨、血脉。有饮食之湿，酒水乳酪之类是也，胃为水穀之海，故伤于脾胃。有汗液之湿，汗液亦气也，止感于外。有人气之湿，太阴湿土之所化也，乃动于中。治天之湿，当同司天法，湿上甚而热者，平以苦温，佐以甘辛，以汗为效而止。如《金匮要略》诸条谓风湿相搏，身上疼痛者是也。治地之湿，当同在泉法，湿淫于内，治以苦热，佐以酸淡，以苦燥之，以淡泄之。治饮食之湿，在中夺之，在上吐之，在下引而竭之。汗液之湿，同司天者治。虽人气属太阴脾土所化之湿者，在气交之分也，与前四治有同有异。何者？土兼四气，寒热温凉，升降浮沉，备在其中。脾胃者，阴阳异位，更实更虚，更逆更从，是故阳盛则木胜，合为风湿；至阳盛则火胜，合为湿热；阴盛则金胜，合为燥湿；至阴盛则水胜，合为阴湿。为兼四气，故淫泆上下中外，无处不到。大率在上则病呕吐、头重、胸满，在外则身重、肿，在下则足胫跗肿，在中腹胀、中满痞塞，当分上下中外而治，随其所兼寒热温凉以为佐使。至若因乘克，以致脾虚津积而成湿者，则先治胜克之邪。或脾胃本自虚而生湿者，则用补虚为主。或郁热而成湿者，则以发热为要。或脾胃之湿淫泆流于四脏、筋骨、皮肉、血脉之间者，大概湿主乎否塞，以致所受之脏涩不得通疏，本脏之病因而发焉。其筋骨、皮肉、血脉受之，则发为痿痹，缓弱痛重，不任为用。所治之药各有所入，能入于此者，不能入于彼，且湿淫为病，《内经》所论叠出于各篇，《本草》治湿，亦不一而见，凡切于治功者，便是要药。今丹溪书乃止归重苍术一味，岂理也哉！

伤劳倦  ***************************
盖人受水穀之气以生，所谓清气、营气、运气、卫气、春升之气，皆胃气之别名也。夫胃气为水穀之海，饮食入胃，游溢精气，上输于脾，脾气散精，上归于肺，通调水道，下输膀胱，水精四布，五经并行，合于四时五脏阴阳，揆度以为常也。若阴阳失节，寒温不适，脾胃乃伤。喜怒忧恐，损耗元气。脾胃气衰，元气不足，而心火独盛。心火者，阴火也，起于下焦，其繫系于心，心不主令，相火代之。相火，包络之火，元气之贼也。火与元气不两立，一胜则一负。脾胃气虚则下流，肝肾阴火得以乘其土位，故脾证始得则气高而喘，身热而烦，其脉洪大而头痛，或渴不止，其皮肤不任风寒而生寒热。盖阴火上冲则气高喘而烦热，为头痛，为渴而脉洪。脾胃之气下流，使穀气不得升浮，是春生之令不行，则无阳以护其荣卫，使不任风寒，乃生寒热，此皆脾胃之气不足所致也。然与外感风寒之证颇同而实异，内伤脾胃，乃伤其气；外感风寒，乃伤其形。伤其外则有馀，有馀者泻之；伤其内则不足，不足者补之。汗之、下之、吐之、克之之类，皆泻也；温之、和之、调之、养之之类，皆补也。内伤不足之病，苟误认作外感有馀之证，而反泻之，则虚其虚也。实实虚虚，如此死者，医杀之耳。然则奈何？为当以辛甘温剂补其中而升其阳，甘寒以泻其火则愈矣。经曰：劳者温之，损者温之。又曰：温能除大热，大忌苦寒之药损其脾胃，今立补中益气汤主之。
大抵治饮食劳倦所得之病，乃虚劳七损证也，当用温平、甘多辛少之药治之，是其本法也。如时上见寒热病四时也，又或将理不如法，或酒食过多，或辛热之食作病，或寒冷之食作病，或居大热大寒之处益其病，当临时制宜，暂用大寒大热治法而取效。此从权也，不可以得效之故而久用之，必致夭横矣。

泄泻  ***************************
丹溪云：有湿，有气虚、火、痰、食积。戴复庵云：泻水，腹不痛者，湿也。饮食入胃，辄后之，完穀不化者，气虚也。腹痛，泻水，肠鸣，痛一阵泻一阵者，火也。或泻或不泻，或多或少者，痰也。腹痛甚而泻，泻后痛减者，食积也。
理中汤治泄泻，加橘红、茯苓各一两，名补中汤，若溏泄不已者，于补中汤内加附子一两，不喜饮食，水穀不化者，再加砂仁一两，共成八味。
湿泻，脉濡细，乃太阴经脾土受湿，泄水虚滑，身重微满，不知穀味，口不渴，久雨泉溢河溢，或运气湿土司令之时，多有此疾。宜除湿汤吞戊己丸，佐以胃苓汤，重者术附汤。
湿兼寒泻，《内经》曰：湿胜则濡泄。《甲乙经》云：寒气客于下焦，传为濡泄。夫脾者，五脏之至阴，其性恶寒湿。今寒湿之气内容于脾，故不能裨助胃气腐熟水穀，致清浊不分，水入肠间，虚莫能制，故洞泄如水，随气而下，谓之濡泄。法当除湿利小便也，治之以对金饮子。
湿兼热泻，益元散、参萸丸。
寒泻，脉沉细或弦迟，身冷，口不渴，小便清白，或腹中绵绵作疼，宜理中汤、附子温中汤、浆水散。
暴泄如水，周身汗出，一身尽冷，脉沉而弱，气少而不能语，甚者加吐，此谓紧病，宜以浆水散治之。
戴云：寒泻，寒气在腹，攻刺作痛，洞下清水，腹内雷鸣，米饮不化者，理中汤或附子补中汤，吞大已寒丸，或附子桂香丸。畏食者，八味丸。元是冷泻，因泻而烦躁引饮，转饮转泻者，参附汤、连理汤。
热泻，脉数疾或洪大，口乾燥，身多动，音声响亮，暴注下迫，益元散加芩、连、灯心、淡竹叶之属。
泄而身热，小便不利，口渴者，益元、五苓，若火多，四苓加木通、黄芩。
戴云：热泻，粪色赤黄，弹响作疼，粪门焦痛，粪出穀道犹如汤热，烦渴，小便不利，宜五苓散吞香连丸。
玉龙丸，治一切伏暑泄泻神效。
气泻，肠鸣气走，胸膈痞闷，腹急而痛，泻则腹下稍可，须臾又急，亦有腹急气塞而不通者，此由中脘停滞，气不流转，水穀不分所致。戴法用大七香丸，入米煎服。久而不愈者，五膈宽中散吞震灵丹，仍佐以米饮调香附末。
气虚泻，用四君子汤加曲糵、升、柴，吞二神加木香丸。
伤食泻，因饮食过多，脾胃之气不足以运化而泻。其人必噫气如败卵臭，宜治中汤加砂仁半钱，曲糵枳术丸，或七香丸、红丸子杂服。食积腹痛而泻，不可遽用治中兜住，宜先用消导推荡之药。或因食一物过伤而泻，后复食之即泻者，以脾为所伤未复而然，宜大建脾汤（寒者可用），仍烧所伤之物存性，为末，三五钱重调服。
痰泻，二陈汤、海石、青黛、黄芩、神麴、姜汁、竹沥为丸，每服三五十丸。少者必用吐法，吐之方愈。
因伤于酒，每晨起必泻者，宜理中汤加乾葛，吞酒煮黄连丸，或葛花解酲汤吞之。
有人每五更将天明时必溏利一次，有人云：此名肾泄，服五味子散顿愈。有人久泄，早必泄一二行，泄后便轻快，脉滑而少弱，先与厚朴和中丸五十丸，大下之后，以白术为君，枳壳、半夏、茯苓为臣，厚朴、炙甘草、芩、连、川芎、滑石为佐，吴茱萸十馀粒为使，生姜煎服，十馀帖而愈。
二神丸合五味子散名为四神丸，治泻尤妙。
小便不利而泄，若津液偏渗于大肠，大便泻而小便少者，用胃苓散分利之。若阴阳已分而小便短少，此脾肺气虚不能生水也，宜补中益气汤加麦门、五味。阴火上炎而小便赤少，此肺气受伤不能生水也，用六味地黄丸加麦门、五味。肾经阴虚，阳无所生，而小便短少者，用滋肾丸、肾气丸。肾经阳虚，阴无所化，而小便短少者，用益气汤、六味丸。若误用渗泄分利，复伤阳气，阴无所生，而小便益不利，则肿胀之证作而疾危矣。
泄而口渴引饮，此为津液内亡，用钱氏白术散或补中益气汤。肾水不足之人患泄，或过服分利之剂而渴者，加减八味丸。失治，必变小便不利、水肿、胀满等危证矣。
赵以德云：昔闻先生言泄泻之病，其类多端，得于六淫、五邪、饮食所伤之外，复有杂合之邪，似难执法而治。乃见先生治气暴脱而虚，顿泻，不知人，口眼俱闭，呼吸微甚，殆欲绝者，急灸气海，饮人参膏十馀斤而愈。治阴虚而肾不能司禁固之权者，峻补其肾。治积痰在肺，致其所合大肠之气不固者，涌出上焦之痰，则肺气下降，而大肠之虚自复矣。治忧思太过，脾气结而不能升举，陷入下焦而成泄泻者，开其郁结，补其脾胃，使穀气升发也。凡此之类，不可枚举。因问：先生治病何其神也？先生曰：无他，圆机活法，具在《内经》，熟之自得矣。
滑泻。东垣云：中焦气弱，脾胃受寒冷，大便滑泄，腹中雷鸣，或因误下，末传寒中，复遇时寒，四肢厥逆，心胃绞痛，冷汗不止，此肾之脾胃虚也，沉香温胃丸治之。薛氏曰：前证若脾胃虚寒下陷者，用补中益气汤加木香、肉豆蔻、补骨脂。若脾气虚寒不禁者，用六君子汤加炮姜、肉桂。若命门火衰，脾土虚寒者，用八味丸。若脾肾气血俱虚者，用十全大补汤送四神丸。若大便滑利，小便闭涩，或肢体渐肿，喘嗽唾痰，为脾肾亏损，宜金匮加减肾气丸。
因伤面而泻者，养胃汤加莱菔子（炒、研）一钱，痛者更加木香五分，泻甚者去藿香，加炮姜如其数。
泻已愈，至明年此月日时复发者，有积故也。脾主信，故至期复发。热积，大承气汤。寒积，感应丸。虚者，以保和丸加三稜、蓬术之属投之。
脉细，皮寒气少，泄利前后饮食不入，此谓五虚不治，若用参术膏早救之，亦有生者。
下利后脉绝，手足厥冷，晬时脉还，手足温者生，脉不还者死。
下利，手足厥冷无脉者，灸之不温，若脉不还，反微喘者死。
泄注，脉缓时小结者生，浮大数者死。

滞下（即痢疾）  ***************************
古以赤为热，白为冷。至金河间、李东垣始非之。刘谓：诸痢皆由乎热，而以赤属之心火，黄属之脾土，白属之肺金，青属肝木，黑乃热之极而反兼肾水之化。其诸泻利皆兼于湿，湿主于痞，以致怫郁气不得宣通，湿热甚于肠胃之中，因以成肠胃之燥，故里急后重，小便赤涩。谓治诸痢，莫若以辛苦寒药而治，或微加辛热佐之。辛能开郁，苦能燥湿，寒能胜热，使气宣平而已。行血则便血自愈，调气则后重自除。
李从脾胃病者而论，则曰：上逆于肺为白，下传于阴为赤。《卫生宝鉴》因谓：太阴主泻，传于少阴为痢。由泄亡津液而火就燥，肾恶燥，居下焦血分也，其受邪者，故便脓血。然亦赤黄为热，青白为寒。丹溪谓：滞下，因火热下迫而致里急后重，用刘氏之治湿热，李氏之保脾土，更复一一较量气血虚实以施治。三家皆发前代之未发，而举其要也。予尝因是而研究之，自其五色分五脏者言，则可见湿热之中具有五邪之相挟。自其上逆下传气血者言，则可见五脏六腑、十二经脉之气血，诸邪皆得伤之而为痢之赤白。本自其湿热为病者言，则可见由来致成湿热之故非一端。自其分痢有虚实者言，则可见凡在痢病者中所有之证，如烦躁者，咽乾舌黑者，哕噫后重者，腹痛者，胀满者，脚痛肿弱之类，悉有虚实之殊。是故予于痢证，直断之种种为邪入胃以成湿热，经脏受伤，其气伤则病于肺，血伤则传于心，心肺者，气血之主也，气血所行之方既病，安得不归所主之脏乎？而大小肠者，心肺之合也，出纳水穀，糟粕传输之官。胃乃大小肠之总司，又是五脏六腑、十二经脉禀气之海。苟有内外之邪，凡损伤于经脏者，或移其邪入胃，胃属土，湿之化，胃受邪则湿气不化，怫郁而成湿热矣。或心肺移气血之病，传之于合，大肠独受其病，则气凝注而成白痢，小肠独受其病，则血凝注而成赤痢，大小肠通受其病，则赤白相混而下。胃之湿热，淫于大小肠者亦如之，其色兼黄。若色之黑者有二，如色之焦黑，此极热兼水化之黑也；如黑之光若漆者，此瘀血也。或曰：治利以肠胃，世人所守之法也。今乃复求其初感之邪，与初受之经，将何为哉？曰：病在肠胃者，是其标也。所感之邪与初受之经者，是其本也。且《内经》于治标本，各有所宜，施之先后，况所传变之法，又与伤寒表里无异，何可不求之乎？岂止此而已，至若肠胃自感而病，亦当以邪正分，或正气先虚而受邪，或因邪而致虚，则以先者为本，后者为标。与夫积之新旧亦如之。旧积者，停食、结痰所化之积也；新积者，旧积去后而气血怫郁所生者也。旧积当先下之，新积则不宜下，其故何哉？盖肠胃之腐熟水穀，转输糟粕者，皆荣卫洒陈六腑之功。今肠胃有邪，则荣卫运行至此，其机为之阻，不能施化，故卫气郁而不舒，荣血泣而不行，于是饮食、结痰停于胃，糟粕留于肠，与所郁气泣血之积，相挟成滞下病矣。如是者，必当下之，以通壅塞，利荣卫之行。至于升降仍不行，卫气复郁，荣血复泣，又成新积，故病如初。若是者，不必求邪以治，但理卫气以开通腠理，和荣血以调顺阴阳，阴阳调，腠理开，则升降之道行，其积不治而自消矣。然而旧积亦有不可下者，先因荣卫之虚，不能转输其食积，必当先补荣卫，资肠胃之真气充溢，然后下之，庶无失矣。予数见俗方，惟守十数方治利，不过攻之、涩之而已矣，安知攻病之药，皆是耗气损血之剂，用之不已，甚至于气散血亡，五脏空虚，精惫神去而死。其固涩之，又皆足以增其气郁血泣之病，转生腹胀，下为足肿，上为喘呼，诸疾作焉。世人之法，何足守乎！
《玄珠》云：下痢赤白，腹满胀痛，里急，上渴引饮，小水赤涩，此积滞也。宜泄其热，中用清肠丸、导气丸，推其积滞而利自止矣。凡治积聚之证，轻则温而利之，清肠丸是也；重者天真散、舟车丸下之，下后勿便补之。其或力倦，自觉气少，恶食，此为挟虚证，宜加白术、当归身尾，甚者加人参。若又十分重者，止用此药加陈皮补之，虚回而痢自止矣。

大便不通  ***************************
《金匮真言论》云：北方黑色，入通于肾，开窍于二阴，故肾阴虚则小大便难，宜以地黄、苁蓉、车前、茯苓之属，补真阴、利水道，少佐辛药开腠理、致津液而润其燥，施之于老人尤宜。若大小便燥结之甚，求通不得，登厕用力太过，便仍不通，而气被挣脱，下注肛门，有时泄出清水，而里急后重不可忍者，胸膈间梗梗作恶，乾呕有声，渴而索水，饮食不进，呻吟不绝。欲利之则气已下脱，命在须臾，再下即绝。欲固之则溺与燥矢膨满腹肠间，恐反增剧。欲升之使气自举，而秽物不为气所结，自然通利，则呕恶不堪，宜如何处？家姑年八十馀，尝得此患，予惟用调气、利小便之药，虽小获效，不收全功。尝慰之令勿急性，后因不能食，遽索末药，利下数行，不以告予，自谓稍快矣。而脉忽数动一止，气息奄奄，颓然床褥。予知真气已泄，若不收摄，恐遂无救，急以生脉药投之，数剂后结脉始退。因合益血润肠丸与服，劝以勿求速效，勿服他药，久之自有奇功。如言调理两月馀，而二便通调，四肢康胜矣。便秘自是老人常事，俗以为后门固，寿考之征，而一时难堪，辄躁扰而致疾。予所处方，不犯大黄，可以久服，故表而出之。
益血润肠丸：熟地黄六两，杏仁（炒，去皮尖）、麻仁各三两，以上三味俱杵膏。枳壳（麸炒）、橘红各二两五钱，阿胶（炒）、肉苁蓉各一两半，苏子、荆芥各一两，当归三两，末之，以前三味膏同杵千馀下，仍加炼蜜，丸如桐子大，每服五六十丸，空心白汤下。
大法云：大便秘，服神芎丸。大便不通，小便反利，不知燥湿之过，本大肠少津液，以寒燥之药治之，是以转燥，少服则不济，多服则亡血，所以不通。若用四物、麻子、杏仁之类则可。经云：燥则为枯，湿剂所以润之。

小便不通  ***************************
或问：以吐法通小便，方论中未尝有之，理将安在？曰：取其气化而已。何则？《内经》谓：三焦者，决渎之官，水道出焉。膀胱者，州都之官，津液藏焉，气化则能出矣。故上中下三焦之气，有一不化，则不得如决渎之水而出矣。岂独下焦膀胱气塞而已哉。上焦肺者，主行荣卫，通调水道，下输膀胱，而肾之合足三焦，下输又上连肺，此岂非小便从上焦之气化者乎？张仲景有言：卫气行则小便宣通。其义亦在是矣。《内经》又谓：脾病则九窍不通。小便不利，是其一也。此岂非小便从中焦之气化者乎？由是而言之，三焦所伤之邪不一，气之变化无穷，故当随处治邪行水，求其气化，亦无穷也。然而大要在乎阴阳无相偏负，然后气得以化。若「方盛衰论」曰：至阴虚，天气绝，至阳盛，地气不足。夫肾肝在下，地道也。心肺在上，天道也。脾胃居中，气交之分也。故天之阳绝而不交于地者，尚且白露不下，况人同乎天，其在上之阳不交于阴，则在下之阴无以为化，而水道其能出乎！东垣引《八十一难经》谓：有阴阳相乘，有覆有溢，而为内关，不得小便者。有或在下之阴虚，在上之阳盛，不务其德而乘之，致肾气之不化者，必泻其阳而举之，则阴可得而平也。若此条所叙之证，皆用吐法，盖因气道闭塞，升降不前者而用耳，何尝舍众法而独施是哉？丹溪尝曰：吾以吐法通小便，譬如滴水之器，上窍闭则下窍无以自通，必上窍开而下窍之水出焉。予尝推是开窍之法，用之多验，姑书一二证以明之。甲午秋，治一妇人，年五十，初患小便涩，医以八正散等剂，展转小便不通，身如芒刺加于体。予以所感霖淫雨湿，邪尚在表，因用苍术为君，附子佐之，发其表，一服即汗，小便即时便通。又治马参政父，年八旬，初患小便短涩，因服药分利太过，遂致闭塞，涓滴不出。予以饮食太过，伤其胃气，陷于下焦，用补中益气汤，一服小便通。因先多利药，损其肾气，遂致通后遗尿，一夜不止，急补其肾，然后已。凡医之治是证，未有不用泄利之剂者，安能顾其肾气之虚哉！表而出之，以为世戒。
大抵小腹痛胀如覆碗者为实，亦分在气在血。气壅塞于下者，木香流气饮。血污于下者，桃仁煎、代抵当丸、牛膝膏。

淋  ***************************
小便淋，茎中痛不可忍，相引胁下痛，宜参苓琥珀汤。
有小便难涩如淋，不痛而痒者，虚证也。宜八味丸、生料鹿茸丸之类。若因思虑过度致淋，宜归脾汤，或辰砂妙香散，吞威喜丸，或妙香散和五苓散。
石首鱼脑骨十个，火煅滑石二钱，琥珀三分，俱为细末，每服一钱，空心，煎木通汤调下。

遗精  ***************************
丹溪书分梦遗、精滑为二门。盖梦与鬼交为梦遗，不因梦感而自遗者为精滑，然总之为遗精也。其治法无二，故合之。
叶氏云：遗滑之证，予累见人多作肾虚，而用补涩之药无效，殊不知此因脾胃湿热所乘，饮酒、厚味、痰火之人多有此疾。肾虽藏精，其精本于脾胃，饮食生化而输于肾。若脾胃受伤，湿热内郁，使中气淆而不清，则所输皆浊气，邪火扰动，水不得而安静，故遗滑也。治以苍白二陈汤加黄檗、升麻、柴胡，俾清气升，浊气降，而脾胃健运，则遗滑自止矣。其有欲心太炽，思想无穷而致者，当从心治，心清则神宁，而火不妄起，宜远志丸、茯神汤。房劳无度致肾虚者，必兼见怯弱等证，方可用补肾药。故治有多端，须当审察，不可偏作肾虚治也。
赵以德治郑叔鲁，二十馀岁，攻举子业，读书夜至四鼓犹未已，遂发此病，卧间玉茎但著被与腿，便梦交接脱精，悬空则不梦，饮食日减，倦怠少气。此用心太过，二火俱起，夜不得睡，血不归肝、肾水不足，火乘阴虚入客下焦，鼓其精房，则精不得聚藏而欲走，因玉茎著物，犹厥气客之，故作接内之梦。于是上补心安神，中调脾胃升举其阳，下用益精、生阴、固阳之剂，不三月而病安矣。
医家大法曰：尝治脱真不止者，以涩剂收止之，则不能收、不能止，不若泻心火；若泻心火不能止之，不若用升阳之剂，加风药之类止之。非此能止之也，举其气，上而不下也。

赤白浊  ***************************
溺与精所出之道不同，淋病在溺道，故《纲目》列之肝胆部。浊病在精道，故《纲目》列之肾、膀胱部。今患浊者，虽便时茎中如刀割火灼而溺自清，唯窍端时有秽物如疮脓、目眵淋漓不断，初与便溺不相混滥，犹河中之济焉，至易辨也。每见时医以淋法治之，五苓、八正杂投不已而增剧者，不可胜数。予每正之，而其馀尚难以户说也。盖由精败而腐者什九，由湿热流注与虚者什一。

疝  ***************************
男子、妇女疝气，脐下冷痛，相引腰胯而痛，宜当归四逆汤。
丹溪治内郁之湿热，煎方：枳实九粒（炒），桃仁十四个（炒），山栀仁九个（炒），吴茱萸七粒（炒），山楂四粒（炒），生姜如指大。上六味，同入擂盆擂细，取顺流水一锺，入瓶内煎至微沸，带渣服。如湿胜㿗疝者，加荔枝核；如痛甚者，加盐炒大茴香二钱；如痛处可按者，加薄桂少许。丸方：山栀二两（炒），山楂四两（炒），枳实（炒）、茴香（炒）各二两，柴胡、牡丹皮、八角茴香各一两（炒），桃仁、茱萸（炒）各半两，末之，酒糊丸，空心盐汤下五六十丸。阳明受湿热，传入大肠，发热恶寒，小腹连毛际间闷痛不可忍，用栀子仁（炒）、桃仁（炒）、枳实（炒）、山楂各等分。同研细，入生姜汁半合，用水一小钟，烫起煎令沸，热服之。一方加茱萸。
丹溪云：疝有挟虚而发者，其脉不甚沉紧，而大豁无力者是也。然其痛亦轻，唯觉重坠牵引耳。当以参、术为君，疏导药佐之。盖疏导药即桃仁、山楂、枳实、栀仁、茱萸、川楝、玄胡索、丁香、木香之类是也。
不问何证，皆可用生料五积散，每服一两，入盐炒吴茱萸、茴香各一钱，生姜三片，葱白五寸煎，空心热服。
楼全善治谢人妻，小腹疼痛，小便不通，先艾灸三阴交，以茴香、丁香、青皮、槟榔、桂、茱萸、玄胡索、山楂、枳实，又倍用黄檗煎服，愈。

脱肛  ***************************
寒者，以香附子、荆芥等分，煎汤洗之。热者，以五倍子、朴硝煎汤洗之。亦用木贼烧灰，不令烟尽，入麝香少许，大便了，贴少许。或以五倍子末摊纸上贴肛，缓缓揉入。
大肠热甚与肠风者，凉血清肠散。
泻痢后大肠气虚，肛门脱出，不肿不痛，属气血虚，宜补气血为主。赤肿有痛，宜凉血祛风为主。补气血，八珍汤、十全散。凉血，生地、赤芍、槐花、槐角、黄栝蒌、鸡冠花。疏风，防风、羌活、荆芥。
生铁三斤，水一斗，煮取五升，出铁，以汁洗。内服磁石散。

痔  ***************************
薛新甫云：初起焮痛、便秘，或小便不利者，宜清热凉血，润燥疏风。若气血虚而寒凉伤损者，调养脾胃，滋补阴精。若破而久不愈，多成痔漏，有穿臀、穿阴、穿肠者，宜养元气、补阴精为主。大便秘涩或作痛者，润燥除湿。肛门下坠或作痛者，泻火除湿。坠肿痛或作痒者，祛风胜湿。肿痛、小便涩滞者，清肝导湿。若有患痔而兼疝，患疝而兼下疳，皆属肝肾不足之变症，但用地黄丸、益气汤以滋化源为善。若专服寒凉治火者，无不致祸。

痞  ***************************
或问：痞属何脏？邪属何气？曰：尝考之《内经》，有阳明之复，心痛痞满者。注：以清甚于内，热郁于外。太阳之复，心胃生寒，心痛痞闷者。注：以心气内燔。备化之纪，病痞；卑监之纪，留满痞塞；太阴所至，为积饮、痞膈。注：皆以阴胜阳也。由是观之，则是受病之脏者，心与脾也。因而怫郁壅塞不通为痞者，火与湿也。其论致病所由之邪，则不可一言而尽。天气之六淫外感，人气之五邪相乘，阴阳之偏负，饮食、七情之过节，皆足以乱其火土之气。盖心，阳火也，主血。脾，阴土也，主湿。凡伤其阳，则火怫郁而血凝，伤其阴，则土壅塞而湿聚，二脏之病，相去不离方寸间，至于阴阳之分，施治之法，便不可同也。何则？《金匮要略·水病篇》谓：心下坚大如盘，边如旋杯，水饮所作者，二条同是语也。但一条之上有气分二字，用桂枝去芍药加麻黄附子细辛汤，治为水寒之邪闭结，气海之阳不布，荣卫不行。一条用枳术汤，为中焦水停土壅故也。又「胸痹篇」云：胸痹，心下痞留，气结在胸，胸满，胁下逆抢心，枳实薤白桂枝汤主之，人参汤亦主之。一证列二方，原其意，盖是留气结在胸为重者，便须补中。又：心中痞，诸逆心悬痛，桂枝生姜枳实汤主之。《伤寒论》中有谓：病人手足厥冷，脉作紧，邪结在胸中者，当吐之。脉浮大，心下反硬，有热属脏者，下之。兹二者为不汗、下而痞满，从其邪有高下，故吐下之不同。若经汗下而心下痞，则以诸泻心汤。大抵痞与结胸，同是满硬，但结胸则涌治，岂非仲景治痞亦在心脾二脏，从火土之阴阳者欤，各适其宜而治。高者越之，下者竭之，上气不足推而扬之，下气不足温而行之。高者抑之，下者举之，郁者开之，结者解之，寒者热之，热者寒之，虚则补，实则泻，随机应变以为治。
若酒积杂病，下之大过，亦作痞满，宜升提胃气，以血药兼之。
脾胃弱而转运不调为痞，宜四君子汤。伤于劳倦者，补中益气汤，大病后元气未复而痞者，亦宜之。
脉之右关多弦，弦而迟者，必心下坚，此肝木克脾上，郁结涎闭于脏腑，气不舒则痞，木香顺气汤。
海藏云：治痞独益中州脾土，以血药治之，其法无以加矣。

疟  ***************************
予弱冠游乡校时，校师蒋先生之内，患牝疟身痛，逾月不瘥，困甚。时予初知医，延予诊治，告以医欲用姜、附温之。予曰：溽暑未衰，明系热邪，安得寒而温之。经云：阳并于阴，则阴实而阳虚，阳明虚则寒慄鼓颔也。医阳虚则腰背、头项痛，三阳俱虚则阴气胜，阴气胜则骨寒而痛。寒生于内，故中外皆寒，此所云寒，乃阴阳交争互作之寒，非真寒也，岂得用桂、附温之？乃处一方，以柴胡、升麻、葛根、羌活、防风补三阳之虚（升之也，何曰补？曰：虚亦非真虚，以陷入阴分而谓之虚，故升之即补矣），以桃仁、红花引入阴分，而取阳以出还于阳分，以猪苓分隔之，使不复下陷，一剂而病良已。
外祖母虞太孺人，年八十馀，夏患疟，诸舅以年高不堪，惧其再发，议欲截之。予曰：欲一剂而已，亦甚易，何必截乎！乃用柴胡、升麻、葛根、羌活、防风之甘辛气清以升阳气，使离于阴而寒自已；以知母、石膏、黄芩之苦甘寒引阴气下降，使离于阳而热自已，以猪苓之淡渗分利阴阳，使不得交併；以穿山甲引之，以甘草和之，果一剂而止。
疟发已多遍，诸药未效，度无外邪，及虚人患疟者，以人参、生姜各一两煎汤，于发前二时，或发日五更，连进二服，无不愈者。愈后亦易康复，不烦调将。近因人参价高，难用济贫，以白术代之，夜发则用当归，亦莫不应手而愈。
大法：先热后寒者，小柴胡汤；先寒后热者，小柴胡加桂枝汤；多热、但热者，白虎加桂枝汤。多寒、但寒者，柴胡桂姜汤。此以疟之寒热多少定治法也。若多寒而但有寒者，其脉或洪实，或滑，当作实热治之，若便用桂枝，误也。如或多热而但有热者，其脉或空虚，或微弱，当作虚寒治之，若便用白虎，亦误也。所以欲学者，必先问其寒热多少，又诊脉以参之，百无一失矣。
仲景云：疟脉自弦，弦数者多热，弦迟者多寒，弦小紧者可下之，弦迟者可温之，弦紧者可发汗及针灸也，浮大者可吐之，弦数者风疾发也，饮食消息止之。
凡寒热发作，有期者，疟也；无期者，诸病也。
仲景、易老治疟法晰矣，然用之外因暑邪，病在盛热之时为宜，若深秋悽清之候，与七情、痰食诸伤，未可泥也。

呕吐  ***************************
《金匮方》：诸呕吐，谷不得下者，小半夏汤主之。又云：呕家本渴，渴者为欲解，今反不渴，心下有支饮故也，小半夏汤主之。用半夏一升，生姜半斤，水七升，煮取一升半，分温再服。又云：卒呕吐，心下痞，有水眩悸者，小半夏加茯苓汤主之。即前方加茯苓四两也。然则生姜、半夏固通治呕吐之正剂矣，然东垣云：辛药生姜之类治呕吐，但治上焦气壅表实之病。若胃虚穀气不行，胸中闭塞而呕者，唯宜益胃推扬穀气而已，勿作表实用辛药泻之。故服小半夏汤不愈者，服大半夏汤立愈，此仲景心法也。
寒而呕吐，则喜热恶寒，四肢悽清，或先觉咽酸，脉弱小而滑，因胃虚伤寒饮食，或伤寒汗下过多，胃中虚冷所致，当以刚壮温之。宜二陈汤加丁香十粒，或理中汤加枳实半钱，或丁香吴茱萸汤、藿香安胃散、铁刷汤，不效则温中汤，甚则附子理中汤，或治中汤加丁香，并须冷服。盖冷遇冷则相入，庶不吐出。（罗谦甫云：诸药不愈者，红豆丸神效。）
曾有患人用附子理中汤、四逆汤加丁香，到口即吐，后去乾姜，只参、附加丁、木二香，煎熟，更磨入沉香，立吐定。盖虚寒痰气凝结，丁、附既温，佐以沉、木香则通，乾姜、白术则泥耳。
热呕，食少则出，喜冷恶热，烦躁引饮，脉数而洪，宜二陈汤加黄连、炒栀子、枇杷叶、竹茹、乾葛、生姜，入芦根汁服。
《金匮方》：呕而发热者，小柴胡汤主之。
《金匮方》：心胸中有停痰、宿水，自吐出水后，心胸间虚，气满不能食，茯苓饮主之。能消痰气，令能食。又云：渴欲饮水，水入则吐者，名曰水逆，五苓散主之。
仲景以吐蛔为胃中冷之故，则成蛔厥，宜理中汤加炒川椒五粒、槟榔半钱，吞乌梅丸。

胃反（即膈噎）  ***************************
瘀血在膈间，阻碍气道而成者居多，以代抵当丸作芥子大，取三钱，去枕仰卧，细细嚥之，令其搜逐停积，至天明利下恶物，却好将息自愈。
治反胃，用新汲水一大碗，留半碗，将半碗水内细细浇香油，铺满水面上，然后将益元散一帖，轻轻铺满香油面上，须臾自然沉水底，此即阴阳升降之道也。用匙搅匀服，却将所留水半碗烫药碗漱口令净。吐既止，却进末子凉膈散通其大小便，未效，再进一帖益元及凉膈即效也。此方极验。
童便（降火），竹沥（行痰），韭汁（行血），人乳汁、牛乳汁（补虚润燥），芦根汁（止呕），茅根汁（凉血），姜汁（佐竹沥行痰），甘蔗汁（和胃），驴尿（杀虫），仍入烧酒、米醋、蜜各少许和匀，隔汤炖温服。
自制　通肠丸　大黄（酒浸）、滑石（飞研）各二两，陈皮（去白）、厚朴（姜制）各一两半，人参、当归、贯众（去毛）、乾漆（炒烟尽）各一两，木香、槟榔各七钱半，三稜（煨）、蓬术（煨）、川芎、薄荷、玄明粉、雄黄、桃仁泥、甘草各五钱，俱各另取细末，用竹沥、童便、韭汁、人乳、驴尿、芦根汁、茅根汁、甘蔗汁、烧酒、米醋、蜜各二杯，姜汁一杯，隔汤煮浓，和丸如芥子大。每服三钱，去枕仰卧，唾津嚥下，通利止后服。服此丸及前诸汁后，得药不反，切不可便与粥饭及诸饮食，每日用人参五钱，陈皮二钱，作汤细啜，以扶胃气，觉稍安，渐渐加人参，旬日半月间，方可小试陈仓米饮及糜粥。仓廪未固，不宜便贮米穀，常见即食粥饭者，遂致不救。
李绛疗反胃呕吐无常，粥饮入口即吐，困倦无力垂死者，以上党人参三大两，劈破，水一大升，煮取四合，热顿服。
服耗气药过多，中气不运而致者，当补气而使自运，补气运脾汤。
或痰饮阻滞而脉结涩者，二陈汤入竹沥、姜汁。
有因火逆冲上，食不得入，其脉洪大有力而数者，滋阴清膈散加枇杷叶二钱、芦根一两。
痰多，食饮才下便为痰涎裹住不得下者，以来复丹控其痰涎。自制涤痰丸：半夏曲、枯矾、皂角（火炙，刮去皮弦子）、玄明粉、白茯苓、枳壳各等分，霞天膏和丸。
有因脾胃阳火内衰，其脉沉微而迟者，以辛香之药温其气，却宜丁沉透膈汤、五膈宽中散、嘉禾散之类，仍以益阴之药佐之。
诊：沉缓而无力，或大而弱，为气虚。数而无力，或涩小，为血虚。数而有力为热。寸关沉，或伏，或大而滑数，是痰。寸关脉沉而涩，是气。年高病人，元气败坏，手足寒冷，粪如羊矢，沫大出者，皆不治。

霍乱  ***************************
或间：霍乱病，亦复有他论者乎？曰：尝考之《内经》，有太阴所至，为中满、霍乱、吐下。有土郁之发，民病呕吐、霍乱、注下（上湿土霍乱，即仲景五苓散、理中丸之类）。有岁土不及，风乃大行，民病霍乱、飧泄（上土虚风胜霍乱，即罗谦甫桂苓白术散之类）。有热至则身热、霍乱、吐下（上热霍乱，即《活人书》香藿散之类）。《灵枢》有足太阴之别，名曰公孙，去本节后一寸，别走阳明。其别者，入络肠胃。厥气上逆则霍乱，实则肠中切痛，虚则蛊胀，取之所别。有清气在阴，浊气在阳，营气顺脉，卫气逆行，清浊相干，乱于肠胃，则为霍乱。取之足太阴、阳明不下，取之三里。巢氏因此一条乃云：霍乱者，由阴阳清浊二气相干，乱于肠胃间，因遇饮食而变，发则心腹绞痛。挟风而实者，自发热，头痛，体疼。虚者，但心腹痛而已。亦有因饮酒食肉腥脍生冷过度，居处不节，或露卧湿地，或当风取凉，风冷之气归于三焦，传于脾胃，水穀不化，皆成霍乱。自巢氏之说行，后世守之以为法，无复知《内经》诸条者矣。至刘河间乃云吐下霍乱。三焦为水穀传化之道路，热气甚则传化失常，而吐泻霍乱，炎性躁动故也。世俗止谓是停食者，误也。转筋者，亦是脾胃土衰，肝木自甚，热气燥烁于筋，则筋挛而痛，亦非寒也。张戴人则以风湿暍三气合而为邪。盖脾胃湿土为风木所克，郁则热乃发，发则心火炎上故呕吐，呕吐者暍也。脾湿下注故注泄，注泄者湿也，风急甚故筋转，转筋者风也。可谓善推病情者乎。王海藏亦谓：风湿热外至，生冷物内加，内外合病者，此条殆似之矣。凡治病，当从《内经》随宜施治，安可执一端而已哉。然则此病当以何为要？曰：脾胃之湿为本，诸邪感动者为病之由。然其间脾胃为虚有实，邪有阴阳相干之孰甚，皆宜消息处治。至若《明理论》谓：伤寒吐利者，由邪气所伤。霍乱吐利者，由饮食所伤。其有兼伤寒之邪，内外不和者，加之头痛、发热而吐利者，是霍乱伤寒也。原仲景之意，岂必在饮食始为是病，彼于寒邪传入中焦，胃气因之不和，阴阳否隔者，安得不有以致之乎！不然，何以用理中、四逆等汤治之。
《保命集》云：凡霍乱，慎勿与粟米粥，汤入胃即死。如吐泻已多，欲住之后，宜以稀粥渐渐补养，以迟为妙。
霍乱并诸吐泻后，胸膈高起，痞塞欲绝，理中汤加枳实半钱，茯苓半钱。若枳实理中汤吐泻已愈，而力怯、精神未复者，十补散。
诊：霍乱，遍身转筋，肚痛，四肢厥冷欲绝者，其脉洪大易治，脉微、囊缩、舌卷不治。
霍乱之后，阳气已脱，或遗尿而不知，或气少而不语，或膏汗如珠，或大躁欲入水，或四肢不收，皆不可治也。
乾霍乱，忽然心腹胀满搅痛，欲吐不吐，欲泻不泻，燥乱愦愦无奈，俗名搅肠沙者是也。
丹溪云：吐提其气，最是良法。吐中兼有发散之义。有用解散者，不用凉药，但二陈汤加川芎、苍术、防风、白芷。

呃逆  ***************************
呃逆，即《内经》所谓哕也。或曰：成无己、许学士固以哕为呃逆，然东垣、海藏又以哕为乾呕，陈无择又以哕名咳逆，诸论不同。今子独取成、许二家之说，何也？曰：哕义具在《内经》，顾诸家不察耳。按《灵枢·杂病》篇末云：哕，以草刺鼻，喷嚏而已；无息而疾迎引之立已；大惊之，亦可已。详此经文三法，正乃治呃逆之法。按呃逆用纸捻刺鼻便嚏，嚏则呃逆立止；或闭口，鼻气使之无息，亦立已；或作冤盗贼大惊骇之，亦已。此予所以取成、许二家之论，哕为呃逆，为得经旨也。若以哕为乾呕，设使乾呕之人，或使之嚏，或使之无息，或使之大惊，其乾呕能立已乎？哕非乾呕也明矣。若以哕名咳逆，按《内经·生气通天论》曰：秋伤于湿，上逆而咳。「阴阳应象论」曰：秋伤于湿，冬生咳嗽。以此论之，则咳逆为咳嗽无疑，以春夏冬三时比例自见。孙真人《千金》曰：咳逆者嗽也，本自明白，后人不知何以将咳逆误作呃逆，失之远矣。
刘宗厚曰：呃逆一证，有虚有实，有火有痰，有水气，不可专作寒论。盖伤寒发汗、吐、下之后，与泻利日久，及大病后、妇人产后有此者，脾胃气血大虚之故也。若平人食入太速而气噎，或饮水喜笑错喉而气抢，或因痰水停隔心中，或因暴怒气逆痰厥，或伤寒病失下而有此者，则皆属实也。夫水性润下，火性炎上，今其气自下冲上，非火而何？大抵治法，虚则补之，虚中须分寒热。如因汗、吐、下后误服寒凉过多，当以温补之。如脾胃阴虚，火逆上冲，当以平补之。挟热者，凉而补之。若夫实者，如伤寒失下，地道不通，因而呃逆，当以寒下之。如痰饮停蓄，或暴怒气逆痰厥，此等必形气俱实，别无恶候，皆随其邪之所在，涌之泄之，清之利之也。
治呃逆，于脐下关元灸七壮立愈，累验。
又方，男左女右，乳下黑尽处一韭叶许灸三壮，甚者二七壮。

面痛  ***************************
面痛皆属火。盖诸阳之会，皆在于面，而火阳类也。心者，生之本，神之变，其华在面，而心君火也。暴痛多实，久痛多虚。高者抑之，郁者开之。血热者凉血，气虚者补气。不可专以苦寒泻火为事。
老母年七十馀，累岁患颊车痛，每多言伤气、不寐伤神则大发，发之剧则上连头，下至喉，内及牙龈，皆如针刺火灼，不可手触。乃至口不得开，言语、饮食并废，自觉火光如闪电，寻常涎唾稠黏，如丝不断，每劳与饿则甚，得卧与食则稍安。知其虚也，始以清胃散、犀角升麻汤、人参白虎汤、羌活胜湿汤加黄芩、甘、桔皆不效，后改用参、耆、白术、芎、归、升、柴、甘、桔之类，稍佐以芩、栀、连翘、黍黏，空腹进之，而食远则加服加减甘露饮，始渐安。第老人性躁，不耐閒，劳与多言时有之，不能除去病根，然发亦稀少，即发亦不如往岁之剧矣。
从子鋙因丧子郁结，复多饵鹿角胶诸种子药，或于食后、临卧辄进之，以至积成胃热，遂患面痛，如老母证。服清胃散、甘露饮，大加石膏过当，而见虚证，又服参、耆等补药过当，而复见火证。门人施生以越鞠加山栀、连翘、贝母、橘红之属，开其郁结，而始向安。

脚气  ***************************
脚气之名，起自后代，其顽麻肿痛者，则经所谓痹厥也。痿软不收者，则经所谓痿厥也。其冲心者，则经所谓厥逆也。
凡脚气之候，或见食呕吐，憎闻食臭，或有腹痛下利，或大小便闭涩不通，或胸中冲悸，不欲见光明，或精神昏愦，或喜迷忘，语言错乱，或壮热头痛，或身体极冷疼烦，或觉转筋，或肿或不肿，或䏶腿顽痹，或时缓纵不随，或复百节挛急，或小腹不仁，引皆脚气状貌也。
方书以肿者为湿脚气，不肿者为乾脚气。
不问久近、乾湿及属何经，并可用除湿汤加木瓜、槟榔、白芷各半钱，或芎芷香苏散加赤芍药、萆薢各半钱，仍吞木瓜丸。
脚气冲心，丹溪用四物汤加炒檗、以附子末津调傅涌泉穴，以艾灸，泄引其热下行。金匮八味丸，治脚气上攻入少腹不仁。已上虚者宜之。槟榔为末，童便调服三脘散、大腹子散、桑白皮散、薏苡仁散，已上实者宜之。
脚气，上气喘息，紫苏叶三两，桑白皮（锉、炒）二两，前胡（去芦）一两。㕮咀，每服八钱，水二盏半，槟榔二枚，杏仁（去皮尖）二十枚，生姜五片，煎至一盏，温服无时。脚气喘急，此系入腹，宜苏子降气汤，仍佐以养正丹或四磨饮。
脚气，呕逆恶心，宜八味平胃散加木瓜一钱，胃食者，宜生料平胃散加木瓜一钱。二证并可用半夏散、橘皮汤。
小便不通，用生料五苓散一帖，除湿汤一帖，加木瓜二钱重，分二服。
大便不通，羌活导滞汤。
大小便俱不通，槟榔丸，或五苓散和复元通气散。
发热不退者，败毒散加木瓜一钱，或用败毒散、五积散各半帖和匀，名交加散，更加木瓜一钱。
若久履湿，而得两脚或肿或疮，五苓散或和气饮，加木瓜、萝卜子各半钱，大黄一钱。
脚气日久，脚胫枯细，或寒或热，或疼或痒，或一脚偏患软弱嚲曳，状如偏风者，宜小续命汤加木瓜，或独活寄生汤、附子八味汤，吞活络丹、虎骨四斤丸。
脚心痛者，宜大圣散二钱重，入木瓜末一钱，豆淋酒调，仍用川椒、香白芷、草乌煎汤洗。
脚气隐痛，行步艰辛，用平胃散加赤曲同煎服最妙，鸡鸣散亦佳。
诊：脉浮弦为虚，濡细为湿，洪数为热，迟涩为寒，微滑为虚，牢坚为实。浮为表，沉为里，沉弦为风，沉紧为寒，沉细为湿，沉数为热。结因气，散因忧，紧因怒，细因悲。入心则恍惚谬妄，呕吐，食不入，眠不安，脉左寸乍大、乍小、乍无者不治。入肾则腰脚皆肿，小便不通，呻吟，口额黑，冲胸而喘，左尺绝者不治。
但见心下急，气喘不停，或自汗数出，或乍寒乍热，其脉促短而数，呕吐不止者死。

著痹（即麻木）  ***************************
《原病式》列麻证，在六气、燥金、诸涩条下释之。曰：物得湿则滑泽，干则涩滞，麻犹涩也。由水液聚少而燥涩，气行壅滞而不得滑泽通行，气强攻冲而为麻也。俗方治麻病，多用乌、附者，令气行之暴甚，以故转麻，因之冲开道路以得通利而麻愈也。然六气不必一气独为病，气有相兼，若亡液为燥，或麻木无热证，即当此法。或风热胜湿为燥，因而病麻，则宜以退风散热、活血养液、润燥通气之凉药调之。东垣则曰：麻者气之虚也。真气虚弱，不能流通，填塞经络，四肢俱虚，故生麻木不仁。或在手，或在足，或通身皮肤尽麻者，皆以黄耆、人参、白术、甘草、五味、芍药、当归、升麻、柴胡之类，随时令所兼之气出入为方，但补其虚，全不用攻冲之剂。窃详刘、李二公，生同时，居同地，无世运方土之异宜，何乃凡病遽有补攻之别如此？盖因悟入圣人之道不同。刘以人禀天赋本无亏欠，因邪入搅乱其气而后成病，所以攻邪为要，邪退则正气自安。李以人之真气荣养百骸，周于性命，凡真气失调，少有所亏，则五邪、六淫便得乘间而入，所以补正为要，正复则邪气自却。今宜酌量二公之法，当攻当补，从中调治，无执泥其说。
浑身麻木不仁，或左或右半身麻木，或面或头或手臂或脚腿麻木不仁，并神效黄耆汤。
丹溪曰：手麻是气虚，木是湿痰、死血。十指麻木，胃中有湿痰、死血。气虚者，补中益气汤，或四君子汤加黄耆、天麻、麦门冬、川归。湿痰者，二陈汤加苍、白术，少佐附子行经。死血者，四物汤加桃仁、红花、韭汁。
大理少卿韩珠泉，遍身麻痹，不能举动，求治于予，予以神效黄耆汤方加减授之，用耆一两二钱，参、芍各六钱，他称是。一服减半，彼欲速效，遂并二剂为一服之，旬日而病如失矣。予以元气初复，宜静以养之，完固而后可出。渠不能从，盛夏遽出见朝谒客，劳顿累日，偶从朝房出，上马忽欲坠仆，从者扶至陈虚舟比部寓，邀予视之，予辞不治，数日而殁。呜呼！行百里者，半于九十，可不戒哉！


卷之下  ——————————————————————————————————————————————————————————————————————————————————————————

诸见血证  ***************************
《撄宁生卮言》云：古人言诸见血非寒证，皆以血为热迫，遂至妄行，然皆复有所挟也。或挟风，或挟湿，或挟气，又有因药石而发者，其本皆热。上、中、下治，各有所宜。在上则栀子、黄芩、黄连、芍药、犀角、蒲黄，而济以生地黄、牡丹皮之类。胃血，古人有胃风汤，正是以阳明火邪为风所扇，而血为之动，中间有桂，取其能伐木也。若苍术、地榆、白芍药之类，而济以火剂。大肠血，以手阳明火邪为风为湿也，治以火剂、风剂，风能胜湿也。如黄连、黄芩、芍药、檗皮、荆芥、防风、羌活之类，兼用鸡冠花，则又述类之义也。
血溢、血泄、诸蓄妄证，其始也，予率以桃仁、大黄行血破瘀之剂折其锐气，而后区别治之。虽往往获中，然犹不得其所以然也。后来四明遇故人苏伊举，间论诸家术，伊举曰：吾乡有善医者，每治失血蓄妄，必先以快药下之。或问：失血复下，虚何以当？则曰：血既妄行，迷失故道，不去蓄利瘀，则以妄为常，曷以御之，且去者自去，生者自生，何虚之有？予闻之愕然，曰：名言也。昔者之疑，今释然矣。
妇人之于血也，经水蓄而为胞胎，则蓄者自蓄，生者自生；及其产育为恶露，则去者自去，生者自生；其酝而为乳，则无复下，满而为月矣。失血为血家妄逆，产妇为妇人常事，其去其生则一也。失血家须用下剂破血，盖施之于蓄妄之初，亡血虚家不可下，盖戒之于亡失之后。
惊而动血者属心，怒而动血者属肝，忧而动血者属肺，思而动血者属脾，劳而动血者属肾。
《九灵山房集》云：湖心寺僧履师，偶搔膕中疥，自出血汩汩如涌泉，竟日不止，疡医治疗不效。邀吕元膺往视时，已困极，无气可语，及待其脉，惟尺脉如蛛丝，他部皆无，即告之曰：夫脉，血气之先也，今血妄溢，故荣气暴衰，然两尺尚可按，惟当益荣以泻其阴。乃作四神汤加荆芥穗、防风，不间晨夜并进，明日脉渐出，更服十全大补汤十剂，遂痊。
《仁斋直指》云：血遇热则宣流，故止血多用凉药，然亦有气虚挟寒，阴阳不相为守，荣气虚散，血亦错行，所谓阳虚阴必走是耳。外证必有虚冷之状，法当温中，使血自归于经络，可用理中汤加南木香，或局方七气汤加川芎，或甘草乾姜汤，其效甚著。又有饮食伤胃，或胃虚不能传化，其气逆上，亦令吐衄，木香理中汤、甘草乾姜汤。
诊：脱血而脉实者难治。病若吐血复鼽衄，脉当沉细，反浮大而牢者死。吐血、衄血，脉滑弱小者生，实大者死。汗出若衄，其脉滑小者生，大躁者死。呕血，胸满引痛，脉小而疾者逆也。脉至而搏，血衄，身热者死。吐血，咳逆上气，其脉数而有热，不得卧者死。诸见血，身热脉大者难治，难治者，邪胜也。身凉脉静者易治，易治者，正气复也。衄血者，若但头汗出，身无汗，及汗出不至足者死。血溢上行，或唾、或呕、或吐，皆凶也。若变而下行为恶。利者，顺也。血上行为逆，其治难，下行为顺，其治易。故仲景云：畜血证下血者，当自愈。若无病之人，忽然下利者，其病进也。今病血证，上行而复下行恶，利者其邪欲去，是知吉也。

鼻衄出血  ***************************
血衄不愈，以三稜针于气街穴出血，更用五味子十粒，麦门冬、当归、黄耆、生地、人参各一钱，水煎，空心热服。
曾病衄，后血因旧路，一月或三四衄，又有洗面而衄，日以为常，此即水不通借路之意。并宜止衄散，茅花煎汤调下，或四物汤加石菖蒲、阿胶、蒲黄各半钱，煎熟，调火煅石膏末一匙头许，兼进养正丹。前诸证服药不效，大衄不止者，养正丹多服，仍佐以苏子降气汤，使血随气下。

舌衄  ***************************
舌上忽出血如线，用槐花炒，研末，掺以麦门冬煎汤，调妙香散。

齿衄  ***************************
《医旨绪馀》云：有侄女十岁，因毁齿动摇，以苎麻摘之，血出不止，一日夜积十一盆，用末药止其处，少顷复从口出。诊其脉，皆洪大有力。以三制大黄末二钱，枳壳汤少加童便调下，去黑粪数块，其血顿止。一男子每齿根出血盈盆，一月一发，百药不效，知其人好饮，投前剂一服而安。一老妪患此，一发五七日，日约升馀，投前剂亦安。所下皆有黑粪，是知此疾多阳明热盛所致。缘冲、任二脉皆附阳明，阳明一经气血俱多，故一发如潮涌，急则治其标，故投以釜底抽薪之法，应手而愈。要知肾虚血出者，其血必点滴而出，齿亦攸攸而疼，必不如此之暴且甚也。

耳衄  ***************************
耳中出血，以龙骨吹之即止，左关脉弦洪，柴胡清肝散。尺脉或躁或弱，六味地黄丸。

吐血  ***************************
夫口鼻出血，皆繫上盛下虚，有升无降，血随气上，越出上窍。法当顺其气，气降则血归经矣，宜苏子降气汤加人参、阿胶各一钱，下养正丹。
亦有气虚不能摄血者，其脉必微弱虚软，精神疲惫，宜独参汤，或人参饮子、团参丸。
上膈壅热吐血，脉洪大弦长，按之有力，精神不倦，或觉胸中满痛，或血是紫黑块者，用生地黄、赤芍、当归、牡丹皮、荆芥、阿胶、滑石、大黄、玄明粉、桃仁泥之属，从大便导之，此釜底抽薪法也。
血从下出者顺，从上出者逆。一应血上溢之证，苟非脾虚泄泻，羸瘦不禁者，皆当以大黄醋制，和生地黄汁，及桃仁泥、牡丹皮之属，引入血分，使血下行以转逆而为顺，此妙法也。不知此，而日从事于芩、连、栀、檗之属，辅四物而行之，使气血俱伤，脾胃两败。今医治血证，百岂有一生者耶。
血既下行之后，用薏苡仁（多用）、百合、麦门冬、鲜地骨皮。嗽、渴加枇杷叶、五味子、桑根白皮，有痰加贝母，皆气薄味淡，西方兑金之本药，因其衰而减之，自不再发，于虚劳证为尤宜。
急欲止之，用血馀灰二钱，以白汤化阿胶二钱，入童便、生藕汁、刺蓟汁、生地黄汁各一杯，仍用好墨磨浓黑，顿温服。
吐血人多发渴，名为血渴，十全大补汤，或黄耆、人参、五味子、地黄、麦门冬、葛根、枇杷叶，量胃气虚实用之。

咳嗽血  ***************************
或问：咳血止从肺出，他无可言耶？曰：肺不独咳血，而亦唾血。盖肺主气，气逆为咳。肾主水，水化液为唾。肾脉上入肺，循喉咙、侠舌本。其支者，从肺出络心，注胸中。故二脏相连，病则俱病，于是皆有咳、唾血也。亦有可分别者，涎唾中有少血散漫者，此肾从相火炎上之血也。若血如红缕在痰中，咳而出者，此肺络受热伤之血也，其病难已。若咳白血，必死。白血，浅红色，似肉似肺也。然肝亦唾血，肝藏血，肺藏气，肝血不藏，乱气自两胁逆上，唾而出之。《内经》有血枯证，先唾血，为气竭伤肝也。

咯血  ***************************
咯血，不嗽而咯出血也。咯与唾少异，唾出于气，上无所阻；咯出于痰，气郁于喉咙之下，滞不得出，咯而乃出。求其所属之脏，咯、唾同出于肾也。治咯血之方，宜用童便、青黛，以泻手足少阳三焦与胆所合之相火，而姜汁为佐，用四物、地黄、牛膝辈，以补肾阴安其血也。
《撄宁生卮言》云：咯血为病最重，且难治者，以肺手太阴之经，气多血少。又：肺者金象，为清肃之脏，金为火所制，迫而上行，以为咯血，逆之甚矣。上气见血，下闻病音，谓喘而咯血，且咳嗽也。

溲血  ***************************
大抵溲血、淋血、便血三者，虽以前后阴所出之窍血有不同，然于受病则一也，故治分标本亦一也。其散血、止血之药，无越于数十品之间，惟引导、佐使，各走其乡者少异耳。
先与生料五苓散和四物汤，若服药不效，其人素病于色者，此属虚证，宜五苓散和胶艾汤，吞鹿茸丸。或八味地黄丸，或鹿角胶丸，或辰砂妙香散和五苓散，吞二项丸子。若小便自清，后有数点血者，五苓散加赤芍药一钱。亦有如砂石而色红，却无石淋之痛，亦属虚证。宜五苓散和胶艾汤，或五苓散和辰砂妙香散，吞鹿茸丸、八味丸、鹿角胶丸。

下血  ***************************
血之在身，有阴有阳，阳者顺气而行，循流脉中，调和五脏，洒陈六腑，如是者谓之荣血也。阴者居于络脉，专守脏腑，滋养神气，濡润筋骨。若其脏感内外之邪，伤则或循经之阳血至其伤处，为邪气所阻，漏泄经外，或居络之阴血，因著留之邪，僻裂而出，则皆渗入肠胃而泄矣。世俗每见下血，率以肠风名之，不知风乃六淫中之一耳。或风有从肠胃经脉而入客者，或肝经风木之邪内乘于肠胃者，则可谓之肠风。若其他不因风邪而肠胃受火热二淫，与寒、燥、湿怫郁其气，乃饮食用力过度，伤其阴络之血者，亦谓之肠风，可乎？许学士谓：下清血色鲜者，肠风也。血浊而色暗者，脏毒也。肛门射如血线者，脉痔也。然肠风挟湿者，亦下如豆汁及紫黑瘀血，不必尽鲜，正当以久暂为别耳，然要之皆俗名也。世医编书者，或以泻血为肠风，或分泻血与肠风、脏毒为二门，皆非也。
先血而后便，此近血也。由手阳明随经下行，渗入大肠，传于广肠而下者也。赤小豆当归散主之。
先便而后血，此远血也，由足阳明随经入胃，淫溢而下者也。黄土汤主之。

蓄血  ***************************
夫人饮食起居一失其宜，皆能使血瘀滞不行，故百病由污血者多，而医书分门类，症有七气而无畜血，予故增著之。
衄血，畜血上焦。心下手不可近，畜血中焦。脐腹小肿大痛，畜血下焦。三焦畜血，脉俱在左手中。畜血上焦，活人犀角地黄汤。畜血中焦，仲景桃仁承气汤。畜血下焦，仲景抵当汤、韩氏地黄汤、生漆汤。
如牙齿等蚀，数年不愈，当作阳明畜血治之，以桃仁承气汤，细末，炼蜜丸桐子大，服之。好饮者多有此疾，屡服有效。

痉  ***************************
痉（《说文》：强直也。而无痓字。《广韵》：痓，恶也，非强直明矣。作痓者误，今正之。）
《金匮》云：病者身热足寒，颈项强急，恶寒，时头热、面赤、目赤，独头动摇，卒口噤，背反张者，痉病也（《活人书》云：外证发热恶寒，与伤寒相似，但其脉沉迟弦细，而项背反张为异耳。）
太阳病，发热无汗，反恶寒者，名曰刚痉。
太阳病，发热汗出而不恶寒，名曰柔痉。
太阳病，其证备，身体强[几][几]，然脉反沉迟，此为痉，栝蒌桂枝汤主之。
太阳病，无汗而小便反少，气上冲胸，口噤不得语，欲作刚痉，葛根汤主之。
刚痉为病，胸满口噤，卧不著席，脚挛急，必齘齿，可与大承气汤（此阳明经药也。阳明总宗筋，以风寒湿热之邪入于胃中，津液不行，宗筋无所养，故急宜此汤下湿热，行津液。故《宣明》云：痉病，目直口噤，背强如弓卧摇动，手足搐搦，宜三一承气汤下之，亦此意也。然非察证之明，的有实热者，亦不可轻用也）。
丹溪云：大率与痫相似，比痫为甚。盖因气血大虚，挟痰、挟火而成。药宜人参、竹沥之类，不可用凤药。
一男子二十馀岁，患痘疮，靥谢后，忽患口噤不开，四肢强直不能屈，时或达脐腹痛一阵，则冷汗如雨，痛定则汗止，时作时止，其脉急，弦紧而急。此因劳倦伤血，山居多风寒乘虚而感。又因痘疮，其血愈虚。当用辛温养血，辛凉散风，遂用当归身、芍药为君，川芎、青皮、钩藤为臣，白术、陈皮、甘草为佐，桂枝、木香、黄连为使，更加红花少许，煎十二帖而安。
薛新甫云：痉病，因伤寒汗下过度，与产妇、溃疡等病，及因克伐之剂，伤损气血而变。若金衰木旺，先用泻青丸，后用异功散。肾水虚，用六味丸。肝火旺，先用加味小柴胡汤，次用加味四物汤。发热，用加味逍遥散。若木侮脾土，用补中益气加芍药、山栀。脾经郁结，用加味归脾汤。脾土湿热，用三一承气汤。大凡病后气血虚弱，用参、术浓煎，佐以姜汁、竹沥，时时用之。如不应，用十全大补汤；更不应，急加附子，或用参附汤，缓则不救。
虞抟治一妇人，年三十馀，身形瘦弱，月经后忽发痉，口噤，手足挛缩，角弓反张，此去血过多，风邪乘虚而入。用四物汤加防风、羌活、荆芥，少加附子行经，二帖病减半，六帖病全安。

眩晕  ***************************
眩谓眼黑眩也，运如运转之运，世谓之头旋是也。
凡有过节，即随其所动，经脏之气而妄起，因名曰厥阳之火。厥阳之火有五，谓之五邪。五邪之变，遂胜克之病作。又或肾水不足，或精血伤败，不能制其五阳之火独光，或中土虚衰，不能提防下气之逆，则龙雷之火得以震动于巅。诸火上至于头，重则搏击为痛，轻则旋转为眩运矣。
或曰：治诸邪当何如？曰：夫火因动而起，但各从其所动之因而治之。因实热而动者，治其热。因邪搏击而动者，治其邪。因厥逆逼上者，下治所厥之邪。因阴虚而起者，补其阴，抑其阳，按而收之。因阳虚而气浮上者，则补其阳，敛其浮游之气。因五志而动者，各安其脏气以平之。因郁而发者，治其所郁之邪，开之、发之。因精血不足者补之，不已，则求其属以衰之。因胜克而动者，从盛衰之气而补泻之。中气虚衰而动者，补其土以安之。上焦清明之气虚，不能主持而动者，亦当补中焦之穀气，推而扬之。因五脏六腑上注之精气不足而动者，察其何者之虚而补之。如是虽不专治其火，而火自息矣。凡治百病之由火而生者皆然，非唯掉眩而已。
《内经》论眩，皆属肝木，属上虚。丹溪论眩，主于补虚、治痰、降火。仲景治眩，亦以痰饮为先也。

癫狂痫  ***************************
《素问》止言癫而不及痫。《灵枢》乃有痫瘛、痫厥之名。诸书有言癫狂者，有言癫痫者，有言风痫者，有言惊痫者，有分癫痫为二门者，迄无定论。究其独言癫者，祖《素问》也。言癫痫、言癫狂者，祖《灵枢》也。要之癫、痫、狂大相径庭，非名殊而实一之谓也。《灵枢》虽编癫狂为一门，而形证两具，取治异途，较之于痫，又不侔矣。徐嗣伯云：大人曰癫，小儿曰痫，亦不然也。《素问》谓癫为母腹中受惊所致，今乃曰小儿无癫可乎？痫病，大人每每有之，妇人尤多。今据经文，分辨于后。
癫者，或狂或愚，或歌或笑，或悲或泣，如醉如痴，言语有头无尾，秽洁不知，积年累月不愈，俗呼心风。此志愿高大而不遂所欲者多有之。
狂者，病之发时猖狂刚暴，如伤寒阳明大实发狂，骂詈不避亲疏，甚则登高而歌，弃衣而走，逾垣上屋，非力所能，或与人语所未尝见之事，如有邪依附者是也。
痫病，发则昏不知人，眩仆倒地，不省高下，甚而瘛瘲抽掣，目上视，或口眼喎斜，或口作六畜之声。
癫病，俗谓之失心风。多因抑郁不遂，侘傺无聊而成，精神恍惚，言语错乱，喜怒不常，有狂之意，不如狂之甚。狂者暴病，癫则久病也。宜星香散加石菖蒲、人参各半钱，和竹沥、姜汁，下寿星丸。或以涌剂涌去痰涎后，服宁神之剂。
痫病与卒中、痉病相同，但痫病仆时口中作声，将醒时吐涎沫，醒后又复发，有连日发者，有一日三五发者。中风、中寒、中暑之类，则仆时无声，醒时无涎沫，醒后不复再发。痉病虽亦时发时止，然身强直反张如弓，不如痫之身软，或如猪、犬、牛、羊之鸣也。

烦躁  ***************************
成氏曰：烦为扰乱而烦，躁为愤激而躁。合而言之，烦躁为热也。折而言之，烦，阳也；躁，阴也，烦为热之轻者，躁为热之甚者。
先贤治烦躁俱作，有属热者，有属寒者。治独烦不躁者，多属热。唯悸而烦者，为虚寒。治独躁不烦者，多属寒，唯火邪者为热。盖烦者，心中烦、胸中烦，为内热也。躁者，身体、手足躁扰，或裸体不欲近衣，或欲在井中，为外热也。内热者，有本之热，故多属热。外热者，多是无根之火，故属寒也。
内外俱虚，身体冷而汗出，微呕而烦扰，手足厥逆，体不得安静者，死。
热病七八日，其脉微细，小便不利，加暴口燥、脉代、舌焦乾黑者，死。
大法津液去多，五内枯燥而烦者，八珍汤加竹叶、酸枣仁、麦门冬。
荣血不足，阳胜阴微而烦者，人参、生地黄、麦门冬、地骨皮、白芍药、竹茹之属，或人参养荣汤下朱砂安神丸。
肾水下竭，心火上炎而烦者，竹叶石膏汤下滋肾丸。
产、痘、滞下后虚烦，为血液耗散，心神不守，危矣！宜猛进独参汤。
烦而小便不利，五苓散。
心中蕴热而烦，清心莲子饮。
烦而呕，不喜食，陈皮汤。

惊悸恐  ***************************
或问：惊、悸、怔忡、恐怖之别？曰：悸，即怔忡也。怔忡者，本无所惊，自心动而不宁。惊者，因外有所触而卒动。张子和云：惊者为自不知故也，恐者为自知也。盖惊者闻响即惊，恐者自知，如人将捕之状，及不能独自坐卧，必须人为伴侣，方不恐惧，或夜必用灯照，无灯烛亦恐惧者是也。
人之所主者心，心之所养者血，心血一虚，神气失守，失守则舍空，舍空而痰入客之，此惊悸之所由发也。或耳闻大声，目击异物，遇险临危，触事丧志，心为之忤，使人有惕惕之状，是则为惊。心虚而停水，则胸中渗漉，虚气流动，水既上乘，心火恶之，心不自安，使人有怏怏之状，或筑筑然动，是则为悸。惊者与之豁痰定惊之剂，悸者与之逐水消饮之剂。所谓扶虚，调养心血、和平心气而已。若一切以刚燥从事，或者心火自炎，又有热生风之证。
心胆虚怯，触事易惊，或梦寐不祥，遂致心惊胆慑，气郁生涎，涎与气抟，变生诸证，或短气悸乏，或复自汗者，并温胆汤主之。呕则以人参代竹茹。
丹溪云：怔忡，大概属血虚与痰。有虑便动者，属虚，时作时止者，痰因火动。瘦人多是血虚，肥人多是痰饮。真觉也跳者是血少，宜四物、安神之类。
久思所爱，触事不意，虚耗真血，心血不足，遂成怔忡，宜养荣汤。
有失志者，由所求不遂，或过误自咎，惧恨嗟叹不已，独语书空，若有所失，宜温胆汤去竹茹加人参、柏子仁各一钱，下定志丸，仍佐以酒调辰砂妙香散。
有痞塞不饮食，心中常有所歉，爱处暗地，或倚门后，见人则惊避，似失志状，此为卑惵之病，以血不足故耳，宜人参养荣汤。脾胃不足者，穀神嘉禾散加当归、黄耆各半钱。

健忘  ***************************
思虑过度，病在心脾，宜归脾汤，有痰加竹沥。
有因精神短少者，人参养荣汤、小定志丸、宁志膏。
有因痰迷心窍者，导痰汤下寿星丸，或加味茯苓汤。
心火不降，肾水不升，神志不定，事多健忘，宜朱雀丸。

汗  ***************************
凡眠熟而汗出，醒则倏收者，曰盗汗，亦曰寝汗。不分寤寐，不由发表而自然汗出者，曰自汗。若劳后因动汗出，非自汗也。
阴虚阳必凑，故发热自汗，当归六黄汤加地骨皮。
阳虚阴必乘，故发厥自汗，黄耆建中汤，甚者加附子，或耆附汤。
滑伯仁治一妇，暑月身冷自汗，口乾烦躁，欲卧泥水中，脉浮而数，按之豁然虚散。曰：《素问》云：脉至而从，按之不鼓，诸阳皆然，此为阴盛格阳。得之饮食生冷，坐卧当风，以真武汤冷饮之，一进汗止，再进躁去，三进全安。
有痰证冷汗自出者，宜七气汤或理气降痰汤，痰去则汗自止。
火气上蒸胃中之湿，亦能作汗，可用凉膈散。
有气不顺而自汗不止，须理气使荣卫调和，小建中汤加木香。
若服诸药欲止汗固表而并无效验，药愈涩而汗愈不收止，可理心血。盖汗乃心之液，心无所养，不能摄血，故溢而为汗，宜大补黄耆汤加酸枣仁。有微热者，更加石斛，兼下灵砂丹。
汗出如胶之黏，如珠之凝，及淋漓如雨，揩拭不逮者，难治。
戴复庵用黄耆建中汤加浮麦少许煎，黄耆六一汤，或玉屏风散。
补中益气汤治内伤气虚自汗，如脉洪大，心火炎上者，加五味子、麦门冬、黄连各一钱，如左关脉浮弦，自汗，挟风邪也，加桂枝五分，白芍药一钱。如一切虚损之证自汗不休者，加麻黄根、浮小麦。虚阳甚者加附子，但升麻、柴胡俱用蜜水炒。尺脉虚大者加炒黄檗、知母、熟地黄。
当归六黄汤，治盗汗之圣药。

喑  ***************************
喑者，邪入阴部也。经云：邪搏阴则为喑。又云：邪入于阴，搏则为喑。然有二证，一曰舌喑，乃中风舌不转运之类是也。一曰喉喑，乃劳嗽失音之类是也。盖舌喑但舌本不能转运言语，而喉咽音声则如故也。喉喑但喉中声嘶，而舌本则能转运言语也。
楼全善云：人舌短，言语不辨，乃痰涎闭塞舌本之脉而然。尝治一中年男子，伤寒身热，师与伤寒药五帖，日后变神昏而喑，遂作体虚有痰治之，人参五钱，黄耆、白术、当归、陈皮各一钱，煎汤，入竹沥、姜汁饮之。十二日其舌始能语得一字，又服之半月，舌渐能转运言语，热除而瘥。盖足少阴脉挟舌本，脾足太阴之脉连舌本，手少阴别系舌本，故此三脉虚则痰涎乘虚闭塞其脉道，而舌不能转运言语也。若此三脉亡血，则舌无血营养而喑。经云：刺足少阴脉重虚出血，为舌难以言。又云：刺舌下中脉太过，血出不止为喑。治当以前方加补血药也。又尝治一男子五十馀岁，嗜酒，吐血桶许后不食，舌不能语，但渴饮水，脉略数。与归、芎、芍、地各一两，术、参各二两，陈皮一两半，甘草二钱，入竹沥、童便、姜汁，至二十馀帖能言。若此三脉风热中之，则其脉弛纵，故舌亦弛纵不能转运而喑。风寒客之，则其脉缩急，故舌强、舌卷而喑。治在中风半身不收求之也。
楼全善治一男子四十九岁，久病痰嗽，忽一日感风寒，食酒肉，遂厥气走喉，病暴喑。与灸足阳明、丰隆二穴各三壮，足少阴、照海穴各一壮，其声立出。信哉，圣经之言也。仍用黄芩降火为君，杏仁、陈皮、桔梗泻厥气为臣，诃子泄逆，甘草和元气为佐，服之良愈。

消瘅  ***************************
渴而多饮为上消（经谓：膈消）。消穀善肌为中消（经谓：消中）。渴而便数有膏为下消（经谓：肾消）。
上消者，上焦受病。「逆调论」云；心移热于肺，传为膈消是也。舌上赤裂，大渴引饮，少食，大便如常，小便清利，知其燥在上焦，治宜流湿润燥，以白虎加人参汤主之。
能食而渴为实热，人参、石膏，加减地骨皮散。
不能食而渴为虚热，白术散、门冬饮子。
小便不利而渴，知内有热也，五苓散、猪苓散泄之。
小便自利而渴，知内有燥也，甘露饮、门冬饮润之。
大便不利而渴，止渴润燥汤。
中消者，胃也，渴而多饮，善食而瘦，自汗，大便硬，小便频数赤黄，热能消穀，知热在中焦也，宜下之，以调胃承气汤，又三黄丸主之。
下消者，病在下焦，初发为膏淋，谓淋下如膏油之状，至病成，烦躁引饮，面色黧黑，形瘦而耳焦，小便浊而有脂液，治宜养血以分其清浊而自愈矣，以六味地黄丸主之。
益火之源以消阴翳，则便溺有节（八味丸）。
壮水之主以制阳光，则渴饮不思（六味丸）。
消渴后成水气，方书虽有紫苏汤、瞿麦汤、葶苈丸，皆克泄之剂，不若五皮饮送济生肾气丸，及东垣中满分消诸方为妥。
诊：心脉微小为消瘅，滑甚为善渴（滑者，阳气胜）。肺、肝、脾肾脉微小，皆为消瘅。心脉软而散者，当消渴自已。脉实大，病久可治。悬小坚，病久不可治。数大者生。细小、浮短者死。

黄疸  ***************************
大法宜利小便、除湿热。脉浮，腹中和，宜汗。脉浮，心中热，腹满欲吐者，宜吐。脉沉，心中懊憹或热痛，腹满，小便不利而赤，自汗出，宜下。脉不浮不沉微弦，腹痛而呕，宜和解。脉沉细无力，身冷而黄，或自汗泄利，小便清白，为阴黄，宜温。男子黄，大便自利，宜补。饥饱劳役，内伤中州，变寒病生黄，非外感而得，宜补。
治疸须分新久，新病初起，即当消导攻渗，如茵陈五苓散、胃苓饮、茯苓渗湿汤之类，无不效者。久病又当变法也，脾胃受伤日久，则气血虚弱，必用补剂，如参术健脾汤、当归秦艽散，使正气盛则邪气退，庶可收功。若口淡怔忡，耳鸣，脚软，或微寒热，小便赤白浊，又当作虚治，宜养荣汤或四君子汤吞八味丸。五味子、附子者，皆可用。不可过用凉剂强通小便，恐肾水枯竭，久而面黑黄色，不可治矣。然有元气素弱，避渗利之害，过服滋补，以致湿热愈增者，又不可拘于久病调补之例也。
疸病，渴者难治。不渴者，可治。脉洪大，大便利而渴者死。脉微小，小便利，不渴者生。疸毒入腹，喘满者危。凡年壮气实，脉来洪大者易愈。年衰气虚，脉来微涩者难瘥。年过五十，因房劳、饮酒，七情不遂而得，额黑呕秽，大便自利，手足寒冷，饮食不进，肢体倦怠，服建中、理中，渗湿诸药不效者，不可为也。

疠风  ***************************
《素问·脉要精微论》曰：脉风成为疠。「风论」曰：风寒客于脉而不去，名曰疠风。疠风者，荣卫热胕，其气不清，故使鼻柱坏而色败，皮肤疡溃。又谓：风气与大阳俱入，行诸脉俞，散诸分肉之间，与卫气相干，其道不利，故使肌肉膹䐜而有疡，卫气有所凝而不行，故其肉有不仁也。「长刺节论」曰：大风骨节重，须眉堕，名曰大风。刺肌肉为故，汗出百日。王注：以泄卫气之怫热。刺骨髓，汗出百日。王注：以泄荣气之怫热。二百日。须眉生而止。《灵枢》曰：疠风者，数刺其肿上，已刺，以锐针，针其处，按出其恶气，肿尽乃止。常食方食，毋食他食。今观经之论治，分荣卫者如此，若古方虽多，但混泻其风热于荣卫，又无先后之分，至东垣、丹溪始分之。《治法机要》云：先桦皮散，从少至多，服五七日，灸承浆穴七壮，灸疮愈，再灸再愈，三灸之后，服二圣散泄热，祛血之风邪，戒房室，三年病愈。此先治其卫，后治其荣也。《试效方》治段库使用补气泻荣汤，此治荣多于治卫也。丹溪云：须分在上在下。在上者，以醉仙散，取臭恶血于齿缝中出；在下者，以通天再造散，取恶物、蛔虫于穀道中出。所出虽有上下道路之异，然皆不外于阳明一经而已。看其疙瘩，上先见，在上体多者，病在上也。下先见，在下体多者，病在下也。上下同得者，病在上覆在下也。阳明主胃与大肠，无物不受。此风之入人也，气受之在上多，血受之在下多，血气俱受者，上下皆多。自非医者神手，病者铁心，罕有免者。夫气为阳为卫，血为阴为荣，身半已上，阳先受之，身半已下，阴先受之。是故再造散治其病在阴者，用皂角刺出风毒于荣血中。肝主血，恶血留止，其属肝也。虫亦生于厥阴，风木所化，必用是治其脏气，杀虫为主，以大黄引入肠胃荣血之分，利出瘀恶虫物，醉仙散治其病在阳者，用鼠黏子出风毒遍身恶疮，胡麻逐风，补肺润皮肤，蒺藜主恶血，身体风痒，通鼻气，防风治诸风，栝蒌根治瘀血，消热胕肿，枸杞消风热，散疮毒，蔓荆子主贼风，苦参治热毒风，皮肌烦躁生疮，赤癞眉脱，八味药治功固至矣，然必银粉为使。银粉乃是下膈通大肠之要剂，所以用其驱诸药入阳明经，开其风热怫郁痞隔，逐出恶风臭秽之毒，杀所生之虫，循经上行至牙齿软薄之分，而出其臭毒之涎水。服此药若有伤于齿，则以黄连末揩之，或先固济以解银粉之毒。银粉在醉仙散有夺旗斩将之功，遂成此方妙用，非他方可企及，故丹溪取二方分用之，如破敌之先锋。至于馀邪未除者，但调和荣卫药中少加驱逐剂耳。
薛新甫以邪之所凑，其气必虚，世医治疠，止知攻邪，而不知补虚，非徒无益，而又害之，故作《疠疡机要》三卷。循其法，虽不能去病，亦可以延天年，无夭枉之患。

破伤风  ***************************
夫风者，百病之始也，清净则腠理闭拒，虽有大风苛毒，莫之能害。诸疮不瘥，荣卫虚，肌肉不生，疮眼不合，而风邪入之，为破伤风之候。亦有因疮热郁结，多著白痂，疮口闭塞，气难宣通，故热甚而生风者。先辨疮口，干无汁者，中风也；边自出黄水者，中水也，并欲作痉，急治之。
东垣云：破伤风者，通于表里，分别阴阳，同伤寒证治。人知有发表，不知有攻里、和解。夫脉浮而无力，太阳也，在表宜汗。脉长而有力，阳明也，在里宜下。脉浮而弦小者，少阳也，半在表半在里，宜和解。明此三法，而治不中病者，未之有也（此但云三阳，不及三阴者，盖风邪在三阳经，便宜按法早治而愈，若得传入三阴，其证已危，或腹满自利，口燥嗌乾，舌卷卵缩，皆无生理，故置而勿论也）。

瘛瘲  ***************************
瘛者，筋脉拘急也；瘲者，筋脉张纵也，俗谓之搐是也。
《原病式》云：诸热瞀瘛，皆属于火。热胜风搏，并于经络，风主动而不宁，风火相乘，是以热瞀瘛生矣。治法：祛风涤热之剂，折其火热，瞀瘛可立愈。若妄加灼艾，或饮以发表之剂，则死不旋踵矣。
产后瘛瘲：经云：肝主筋而藏血。盖肝气为阳为火，肝血为阴为水，前证因产后阴血去多，阳火炽盛，筋无所养而然耳。故痈疽脓水过多，金疮出血过甚，则阳随阴散，亦多致此。治法当用加味逍遥散或八珍散加丹皮、钩藤以生阴血，则阳火自退，诸证自愈。如不应，当用四君、芎、归、丹皮、钩藤以补脾土。盖血生于至阴，至阴者，脾土也。故小儿吐泻之后，脾胃亏损，亦多患之，乃虚象也。无风可逐，无痰可消。若属阳气脱陷者，用补中益气加姜、桂，阳气虚败者，用十全大补加桂、附，亦有复生者。此等证候，若肢体恶寒，脉微细者，此为真状。若脉浮大，发热烦渴，此为假象，唯当固本为善。无力抽搐，戴眼反折，汗出如珠者，皆不治。

颤振  ***************************
颤，摇也；振，动也。筋脉约束不佳，而莫能任持，风之象也。
气虚而振，参术汤补之。心虚而振，补心丸养之。挟痰，导痰汤加竹沥。老人战振，宜定振丸。

挛  ***************************
《内经》言：挛皆属肝，肝主身之筋故也。又，阳明之复，甚则入肝，惊骇、筋挛。又，脾移寒于肝，痈肿、筋挛。有热，有寒，有虚，有实。
灸筋急不能行，内踝筋急，灸内踝四十壮；外踝筋急，灸外踝三十壮，立愈。

痛痹（即痛风）  ***************************
有风，有湿，有痰，有火，有血虚，有瘀血。诊其脉浮者，风也。缓细者，湿也。滑者，痰也。洪大者，火也。芤者，血虚也。涩者，瘀血也。
因于风者，加减小续命汤，或乌药顺气散去乾姜，加羌活、防风。
因于湿者，遇阴雨即发，身体沉重，宜除湿蠲痛汤，佐以竹沥、姜汁，或大橘皮汤。伤湿而兼感风寒者，汗出身重，恶风，喘满，骨节烦疼，状如历节风，脐下连脚冷痹，不能屈伸，宜防己黄耆汤或五痹汤。
因痰者，玉隐君豁痰汤，二陈汤加姜汁、竹沥，甚者控涎丹。
因火者，潜行散加竹沥。
因湿热者，二妙散。
因于血虚者，四物苍术各半汤，吞活血丹。
因瘀血者，芎、归、桃仁、红花、水蛭，入麝香少许。
上部痛，羌活、桂枝、桔梗、威灵仙。
下部痛，牛膝、防己、木通、黄檗。
上部肿痛，五积散、乌药顺气散加姜、葱煎，发其汗。
下部肿痛，五苓、八正、大橘皮汤加灯心、竹叶，利小便。
若肿痛而大便不通者，大柴胡汤、防风通圣散主之。

痿  ***************************
痿者，手足痿软而无力，百节缓纵而不收也。
丹溪云：痿属湿热，有湿痰者，有气虚者，有血虚者，有食积妨碍不降者，有死血者。
湿热，东垣健步丸加黄檗、苍术、黄芩、或清燥汤。湿痰，二陈加苍术、黄檗之类，入竹沥、姜汁。血虚，四物汤加苍术、黄檗，下补阴丸。气虚，四君子汤加苍术、黄檗。气血俱虚，十全大补汤。食积，木香槟榔丸。死血，桃仁、红花、蓬术、归梢、赤芍药之类。痿病，食积妨碍不得降者，亦有死血者，俱宜下之。
按：丹溪以《难经》泻南补北之法摘为治痿之方，亦是举其例耳，若胃口不开，饮食少进者，当以芳香辛温之剂进之，不可拘于此例，宜藿香养胃汤主之。况依《内经》当分五脏。

恶寒  ***************************
经曰：恶寒战慄，皆属于热。又曰：战慄，如丧神守，皆属于火。恶寒者，虽当炎月，若遇风霜，重绵在身，如觉凛凛；战慄，如丧神守，恶寒之甚也。《原病式》曰：病热证而反觉自冷，此为病热，实非寒也。或曰：往往见有服热药而愈者何也？曰：病热之人，其气炎上，郁为痰饮，抑遇清道，阴气不升，病热尤甚。积痰得热，亦为暂退，热势助邪，其病益深。或曰：寒势如此，谁敢以寒凉药与之，非杀而何？曰：古人遇战慄，有以大承气汤下燥粪而愈者。恶寒、战慄，明是热证，但有虚实之分耳。
有卫气虚衰，不能实表、温分肉而恶寒者，丹溪用参、耆之类，甚者加附子少许，以行参、耆之气是也。
上焦不通，则阳气抑遏，而皮肤分肉无以温之，故寒慄。东垣升阳益胃汤，用升发之剂开发上焦，以伸阳明出外温之也。丹溪吐出湿痰，亦开发上焦，使阳气随吐升发出外温之也，故寒慄皆愈。
背恶寒是痰饮。仲景云：心下有留饮，其人背恶寒，冷如冰。治法，茯苓丸之类是也。

潮热  ***************************
潮热有作有止，若潮水之来，不失其时，一日一发。若日三五发、即是发热，非潮热也。有虚有实，惟伤寒日晡发热乃胃实，别无虚证。其馀有潮热者，当审其虚实，若大便坚涩，喜冷畏热，心下愊然，睡卧不著，此皆气盛，所谓实而潮热者也。轻宜参苏饮，重则小柴胡汤。
若气消乏，精神憔悴，饮食减少，日渐尪羸，虽病暂去，而五心常有馀热，此属虚证。宜茯苓补心汤、十全大补汤、养荣汤之类。病后欠调理者，八珍散主之。
有潮热似虚，胸膈痞塞，背心疼痛，服补药不效者，此乃饮证随气而潮，故热随饮而亦潮，宜于痰饮门求之。

厥  ***************************
寒厥，表热里寒，下利清穀，食入即吐，脉沉伏，手足冷，四逆汤主之。
热厥，腹满身重，难以转侧，面垢，谵语，遗溺，厥冷自汗，脉沉滑，白虎汤主之。
热厥，手足热而游赤，宜升阳泄火汤。
若大便结实，大柴胡汤主之。
寒厥，手足冷，以附子理中汤。
指尖冷，谓之清，理中汤主之。
厥有涎潮，如拽锯声在咽中，为痰厥。先用瓜蒂散，或稀涎散，或人参芦煎汤探吐，随用导痰汤，多加竹沥，少加姜汁。暴怒气逆而昏运者，为气厥，宜八味顺气散，或调气散，或四七汤。手足搐搦为风厥，宜小续命汤。因酒而得为酒厥，宜二陈汤加乾葛、青皮，或葛花解酲汤。

郁  ***************************
●气郁汤　治因求谋不遂，或横逆之来，或贫窘所迫，或暴怒所伤，或悲哀所致，或思念太过，皆为气郁，其状胸满胁痛、脉沉而涩者是也。香附（童便浸一宿，焙乾，杵去毛，为粗末）三钱，苍术、橘红、制半夏各一钱半，贝母（去心）、白茯苓、抚芎、紫苏叶（自汗则用子）、山栀仁（炒）各一钱，甘草、木香、槟榔各五分，生姜五片，煎。如胸胁作痛，此有血滞也，宜参血郁汤治之。
●湿郁汤　治因雨露所袭，或岚气所侵，或坐卧湿地，或汗出衣衫，皆为湿郁，其状身重而痛，倦怠嗜卧，遇阴寒则发，脉沉而细缓者是也。苍术三钱，白术、香附、橘红、厚朴（姜汁炒）、半夏（制）、白茯苓、抚芎、羌活、独活各一钱，甘草五分，生姜五片，水煎。
●血郁汤　凡七情郁结，盛怒叫呼，或起居失宜，或挫闪致瘀，一应饥饱、劳役，皆能致血郁。其脉沉涩而芤，其体、胸胁常有痛如针刺者是也。香附（童便制）二钱，牡丹皮、赤曲、川通草、穿山甲、降真香、苏木、山楂肉、大麦芽（炒、研）各一钱，红花七分，水、酒各一半煎，去滓，入桃仁（去皮）泥七分，韭汁半盏，和匀，通口服。
●热郁汤　有阴虚而得之者，有胃虚食冷物抑遏阳气于脾土中而得之者，其治法皆见发热条中。此则治夫非阴虚，非阳陷，亦不发热，而常自蒸蒸不解者也。连翘四钱，薄荷叶、黄芩各一钱五分，山栀仁二钱，麦门冬（去心）三钱，甘草五分，郁金一钱，瓜蒌皮穰二钱，竹叶七片，煎。问：何不用苍术、香附、抚芎？曰：火就燥，燥药皆能助火，故不用也。
痰郁于痰饮门求之，食郁于伤食门求之，故不著方。

杂类  ***************************
尝治伤寒病未平复犯房室，命在须臾，用独参汤调烧褌散。凡服参一二斤馀得愈者，三四人。信哉，用药不可执一也。
余尝治一刻字工人，新婚，冬月冒寒，表证悉具，令以人参、紫苏茎、叶各一两，煎汤饮之，汗出而愈。一孕妇，春夏之交患温病，头痛发热，不恶寒而渴，未及疗治，胎堕去，血无算，昏眩欲绝，余令以麦门冬斤许，入淡竹叶、香豉，频频饮之，亦汗出而愈，盖用劳复法治之。得此活法，则于治是病庶几可十全矣。
余每治伤寒、温热等证为庸医妄汗、误下已成坏病，死在旦夕者，以人参一二两，用童子小便煎之，水浸冰冷，饮之立起。
治伤寒黑斑。曾治一人，伤寒七八日，因服凉药太过，遂变身凉，手足厥冷，通身黑斑，惟心头温暖，乃伏火也。诊其六脉沉细，昏沉不知人事，亦不能语言，状似尸厥，遂用人参三白汤加熟附子半枚，乾姜二钱，水二锺，煎一锺，与之服下，待一时许，斑色渐红，手足渐暖而甦醒（人参三白汤：白术、白茯苓、白芍药、人参，生姜三片，大枣二枚。若脉沉、足冷，加附子半枚。上水煎）。
万　痘疮，主治解表、和中、解毒三法也。解表兼发散之义，使邪气尽出于外，不使留伏于中，如防风、白芷、荆芥穗、升麻、葛根、柴胡、桂枝之属。和中专主脾胃，兼助血气，使里气常实，血气不亏，助养痘疮而待其成，不致痒塌倒陷，如黄耆、人参、白芍药、当归、木香、陈皮之属。解毒只泻火、凉血、清气，使毒邪有制，不为正害，如山豆根、大力子、紫草、连翘、芩、连、栀子之属。
万　世俗谓几日发热，几日出形，几日起发，几日作浆，几日收靥，此大略之言耳。痘有疏密，毒有微甚，人有虚实，岂可一切拘以日数？如疮本疏者，其毒微，其人中气实，又能食，自然易出易靥，固不待于旬日者。如疮本密者，其毒甚，其人中气实，又能食，荣卫调和，内外无诸伤犯，至十二三日可以刻期收靥也。若其人中气虚，食少或内外曾有伤犯，或遇气候乖变，因而难靥。岂可必拘以日数哉！
万　不知虚实者，不可以为工。经曰：无虚虚，无实实，虚实之分不可不知也。经曰：必先度其形之肥瘠，以调其气之虚实。此以形体别虚实也。又曰：谷盛气盛，谷虚气虚。此以饮食别虚实也。又曰：脉实血实，脉虚血虚。此以脉别虚实也。又曰：邪气盛则实，精气夺则虚。此以邪正别虚实也。大抵实者邪气实也，虚者正气虚也。经曰：邪之所凑，其气必虚。留而不去，其病则实是也。又曰：五实死者，谓邪气之实也；五虚死者，谓正气之虚也（凡人诊同）。疮痘之证，其人形体肥健，饮食能多，六脉洪实，素无疾病，大便如常，疮色红润者，此表里正气俱实也，不须服药。若形体羸怯，素多疾病，饮食减少，六脉微弱，吐利频频，疮色淡嫩者，此表里正气俱虚也，陈氏温补之法可用。如疮势太盛，焮肿痛胀，大热不退，烦渴昏睡，大小便秘，此表里邪气俱实也，钱氏凉泻之法可用。如疮本稠密，焮发红活，吐利不食者，此表实里虚也，于补汤中加解毒药。如疮色淡白，发不透满，大小便秘，浩饮大嚼者，此里实表虚也，于解利中加发药。又如疮痛者，邪气实也，当活血以开其郁。若痛如刀剜，闷乱大叫者，勿治。疮痒者，正气虚也。当补气以燥其湿。如爬搔不定，破烂皮脱者，勿治。灰白者，气虚也，参、耆之功为大。乾燥者，血虚也，归、芎之力宜多。虚则补之，实则泻之，中病即已，无过其制，此治之权衡也。若本实而反补之，则毒气弥盛，或为溃烂，或为痈肿，或为目病，或为咽疮，或为失血，皆补之过也。如本虚而反泻之，则正气益虚，或为吐、为利、为厥逆，皆泻之过也。经云：毋致邪，毋失正，绝人长命，其此之谓欤。
凡物得其平则静，失其平则动。经曰：阳气者，静则养神，柔则养筋。又曰：阴气者，静则神藏，躁则消亡。夫患痘者，阴阳俱病，息欲其匀，语欲其少，寐欲其定，寤欲其宁，饥则索食，渴则少饮，触其疮则吟，拂其欲则鸣，此平人之候。神清气定，谓之静而吉也。如呻者，身有苦也。自语者，神不清也。喘粗者，内热也。肠鸣者，泄也。坐卧不定者，心烦也。啼叫不止者，痛也。摇头者，风也。指欲搔者，痒也。咽物难者，咽痛也。咬牙者，心肝热也。若闷乱躁扰，谵妄昏眩，如见鬼状，摇头扭项，手舞足掷，目睛上翻，寒战咬牙，语音不出，则皆死候矣。如病向静，忽作扰动者，异也，以法求之。如疮色变，无他候者，此戾气所触也；如疮色不变，又无他证，此必有因，但俟自定。其有目瞑息微，四肢僵直，口噤疮坏，昏睡不醒者，此真气将脱、魂魄欲离之兆，又不可作静诊也。
或云：痘疮之候，无以脉诊，言形色可辨也。谓之形者，痘之形也。故尖圆坚厚，始出之形；发荣滋长，欲壮之形；饱满充足，成浆之形；敛束完固，收靥之形。与大豆、豌豆、绿豆相似者，皆正形也。或平或陷，形之变也。如初出时空如蚕种之蜕，隐如蚊蚤之迹，薄如麸片，密如针头，若热之疿、寒之慄者，不能起发而死。黏聚模糊，肌肉虚浮，溶软嫩薄，皮肤溃烂者，不能收靥而死。谓之色者，痘之色也。喜鲜明而恶昏黯，喜润泽而恶乾枯，喜苍蜡而恶娇嫩。红不欲焰，焰则易破；白不欲灰，灰则难靥。由红而白，白而黄，黄而黑者，此出形、起发、成浆、结痂之正色也。出形而带紫，起发而灰白，此色之变。能辨痘之形色，可知死生之期。
先贤看痘有四：曰根，曰窠，曰脚，曰地。用是以验吉凶、断死生，不易之法也。何谓窠？中透而起顶者是也。何谓根？外圈而红者是也。即圈之红否，而其中之虚实与痘毒之浅深可见矣。即窠之起否，而根之浅深、毛血之盈亏可定矣。所谓脚、地，则本乎根窠之圆混、痘子之稀密也。红晕之外谓之脚，彼此颗粒界限分明，不散不离者，此痘脚明净也。空隙之处便谓之地，彼此颗粒不相连缀者，此地面明净也。根欲其活，窠欲其起，脚欲其固，地欲其宽，四者俱顺，痘虽密无虑矣。
圆者气之形也，气盛则痘窠必圆满周净。晕者血之形也，血盛则痘窠必光明红活。气虚则顶陷，气散则塌阻，或有气虚极而不塌陷者，乃火载之，虽见圆满，实空壳如泡然也。血虚则晕淡，血惫则晕枯，根必散，或有血虚极面犹红色者，乃火上浮，虽见圈晕，实枯藁而不润泽也。
痘色之明暗，繫于血气之虚实。如色之红者，痘初出也。白者，毒未解也。黄者，毒将解也；干黄者，毒尽解也。灰白者，气衰而血不附也。紫者，毒盛而血滞也。黑者，热极而兼水化也。焦褐者，气血枯也。红变白，白变黄者，顺而生；红变紫，紫变黑者，逆而死。
初验之时，以红纸蘸清油燃火照之，验其生意有无。又以手揩摩面颊，如红色随手转白，随白转红，谓之血活，生意在矣。如揩之不白，举之不红，是为血枯，纵疏不治。又看目睛，神光瞭然，口唇尖上红活如常，无燥白之色发，乃为吉证，万无忧也。
发热轻则毒气轻，则报痘亦轻。发热重则毒气重，故报痘亦重。轻者不必言治，重者宜先解表，凉血解毒次之，及痘既出，便当温补气血，以助其成浆、收靥，失此不治，六日之后无能为矣。审之慎之。
庚午，余自秋闱归，则亡妹已病。盖自七月乳肿痛不散，八月用火针取脓，医以十全大补汤与之，外敷铁箍散，不效，反加喘闷。九月产一女，溃势益大，两乳房烂尽，延及胸腋，脓水稠黏，出脓几六七升，略无敛势。十一月始归就医，医改用解毒和中平剂，外掺生肌散、龙骨、寒水石等剂，脓出不止，流溅所及即肿泡溃脓，两旁紫黑，疮口十数，胸前、腋下皆肿溃，不可动侧，其势可畏。余谓：产后毒气乘虚而炽，宜多服黄耆解毒补血、益气生肌。而医鉴前弊，不敢用。十二月中旬后益甚，疮口廿馀，诸药尽试不效，始改用余药。时脓秽黏滞，煎楮叶猪蹄汤沃之顿爽，乃制一方，名黄耆托里汤，黄耆甘温以排脓、益气、生肌为君；甘草补胃气、解毒，当归身和血生血为臣；升麻、葛根、漏芦为足阳明本经药，及连翘、防风皆散结疏经，瓜蒌仁、黍黏子解毒去肿，皂角刺引至溃处，白芷入阳明败脓长肌，又用川芎三分及肉桂、炒柏为引用，每剂入酒一盏煎，送白玉霜丸疏脓解毒。时脓水稠黏，方盛未已，不可遽用龙骨等药，理宜追之，乃制青霞散外掺，明日脓水顿稀，痛定秽解，始有向安之势。至辛未新正，患处皆生新肉，有紫肿处俱用葱熨法，随手消散，但近腋足少阳分尚未敛。乃加柴胡一钱、青皮三分，及倍川芎，脓水已尽者，即用戴糁散掺之。至元宵后，遂全妥。凡治痈疽，须审经络部分，今所患正在足阳明之分，少侵足少阳经分，俗医不复审别，一概用药，药无嚮导，终归罔功，甚可叹也。近有患之剧甚如亡妹所苦者，一庠友就余求方，余以冗未及应，诸疡医卒拱手以待毙，余甚伤之，议刊布其方，不忍自秘也。隆庆辛未九日记。
●青霞散　治痈疽溃烂、脓多、不敛。先用楮叶猪蹄汤洗过，以此敷之。
青黛二钱，乳香一钱五分，没药一钱五分，韶粉一钱，海螵蛸一钱五分，枯矾一钱，白蔹一钱，寒水石一钱，冰片三分，红粉霜（另研极细，和匀，再研入）一钱，杏仁（去皮尖）廿四个。
有死肉加白丁香五分；大痈疽烂甚腐多，加铜绿一钱五分。此方专治溃疡因血热肉腐化而为脓，故用青黛凉血解毒而使肉无腐为君；乳香、没药活血止痛而消肿为臣；寒水石之寒，佐青黛以凉血肉使不腐，枯矾之收涩，排脓而追毒，韶粉、海螵蛸之收湿，止脓汗之多而不燥，粉霜之拔毒，白蔹之敛创，冰片之透肌，以为佐使，诸药多燥，又假杏仁之油以润之，此制方之旨也。
大抵治法，有是病投是药，岂可狐疑而误治哉。且夹阴伤寒，先因欲事，伏阴于内，却又著寒，内外皆阴。阴气独盛，则阳气以衰，故脉沉而足冷也，必须急用人参健脉以益元气为主，佐以附子温肾经，散寒邪，以退阴而回阳也。若舍此二味不用，将何以救之哉。
发热如伤寒，而其人有所从高坠下攧扑损伤，或盛怒叫呼，无何而病，小便自利，口不甚渴，按心下或胁下或脐腹间有痛处，或至手不可近者，畜血也。劳逸、饥饱、七情、房室所伤皆能瘀血，不止一途。友人缪仲淳，每服滋补丸药，多至数两，忽发热不已，投凉解之药有加无损，沉困之极，殆将不支，余用畜血法治之，方烹煎次，仲淳闻其气，曰：一何香也？饮已而热退，明日下黑粪斗许而安。

拾遗（编成而有遗者萃此）  ***************************
循衣、撮空、摸床多是大虚之候，不问杂病、伤寒，以大补之剂投之，多有得生者。大抵此证，非大实即大虚，当审其因、察其脉、参其证而分若黑白矣。实而便秘，大承气泻之；虚而便滑，独参汤补之，厥逆者加附子。
●资生丸　健脾开胃，消食止泻，调和脏腑，滋养荣卫。余初识缪仲淳时，见袖中出弹丸咀嚼，问之，曰：此得之秘传，饥者服之即饱，饱者食之即饥。因疏其方，余大善之而颇不信其消食之功。已于醉饱后顿服二丸，径投枕卧，夙兴了无停滞，始信此方之神也。先恭简年高脾弱，食少痰多，馀龄葆摄，全赖此方，因特附著于此，与世共之。
白术（米泔水浸，用山黄土拌蒸九次，晒九次，去土，切片，焙乾）三两，人参（去芦，人乳浸透，饭锅上蒸熟）三两，白茯苓（去粗皮，水飞去筋膜，人乳拌，饭锅上蒸，晒乾）一两五钱，橘红、山楂肉（蒸）、神麴（炒）各二两，川黄连（姜汁炒）、白豆蔻仁（微炒）、泽泻（去毛，炒）各三钱半，桔梗（米泔浸，炒）、真藿香（洗）、甘草（蜜炙，去皮）各五钱，白扁豆（炒，去壳）、莲肉（去心）各一两，薏苡仁（淘净、炒）三两，乾山药（炒）、麦芽面（炒）、芡实（净肉，炒）各一两五钱。末之，炼蜜丸，每丸二钱重，每服一丸，醉饱后二丸，细嚼，淡姜汤下。
有肾气不循故道，气逆挟脊而上，致肩背作痛，宜和气饮加盐炒小茴香半钱、炒川椒十粒。或看书、对奕久坐而致脊背疼者，补中益气汤或八物汤加黄耆。
臂为风、寒、湿所搏，或饮液流入，或因提挈重物，皆致臂痛。有肿者，有不肿者，除饮证外，其馀诸痛并可五积散及乌药顺气散，或蠲痹汤。外有血虚不荣于筋而致臂痛，宜蠲痹汤、四物汤各半帖，和匀煎服。
活血丹与四物苍术各半汤相表里，治遍身骨节疼痛如神。
《金匮》：下利，谵语者，有燥屎故也，小承气汤主之。
仲景云：下利、便脓血者，桃花汤主之。丹溪云：桃花汤主病，属下焦血虚且寒，非乾姜之温，石脂之涩且重不能止血，用粳米之甘引入肠胃。
仲景法：下利清穀，里寒外热，汗出而厥者，通脉四逆汤主之。
痢疾，不纳食，或汤药入口随即吐出者，俗名噤口，有因邪留，胃气伏而不宣，脾气涩而不布，故呕逆而食不得入者；有阳气不足，胃中宿食因之未消，则噫而食卒不下者；有肝乘脾胃，发呕，饮食不入，纵入亦反出者；有水饮所停，气急而呕，谷不得入者；有火气炎炽内格，呕逆而食不得入者；有胃气虚冷，食入反出者；有胃中邪热不欲食者；有脾胃虚弱不欲食者；有秽积在下，恶气熏蒸而呕逆，食不得入者，当各从其所因以为治。
按：卒仆暴厥之证，不论男子、妇人，是风，是寒，是气，是食，是痰，是湿，但要分得闭与脱二证明白。如牙关紧闭，两手握固，即是闭证，宜苏合香丸、三生饮之类开之；若口开手撒，即是脱证，宜用大剂黄耆、人参煎浓汤灌之，虽曰在法不治，亦十救五六。若误服苏合香丸之类，即不可救矣。盖斩关夺门之药原为闭证设，若施之脱证，是人既入井而又下之石也。
大抵惊悸、健忘、怔忡、失志、心风、不寐皆是胆涎沃心，以致心气不足，若用凉心之剂太过，则心火愈微，痰涎愈盛，病愈不减，惟当以理痰气为第一义，导痰汤加石菖蒲半钱。
膀胱者，州都之官，津液藏焉，气化则能出矣。何谓气化？津液乃气所化也。「经脉别论」云：饮入于胃，游溢精气，上输于脾，脾气散精，上归于肺，通调水道，下输膀胱，水精四布，五经并行。盖譬之蒸物然，汤气上熏，釜甑遂有液而下滴，此脾气熏蒸肺叶，所以遂能调水道而输膀胱也。故小便不通之症，审系气虚而水涸者，利之益甚，须以大剂人参少佐升麻煎汤饮之，则阳升阴降，是地气上为云，天气下为雨也，自然通利矣。
外兄贺晋卿，因有不如意事，又当劳役之后，忽小腹急痛欲溺，溺中有白物如脓并血而下，茎中急痛不可忍，正如滞下后重之状，日数十行。更数医不效，问方于余，余作汗血治之。以牛膝四两（去芦）酒浸一宿，长流水十二碗煎至八碗，再入桃仁一两（去皮尖，炒）、红花二钱五分、当归梢一两（酒浸）、赤芍药一两五钱，木通一两，生甘草二钱五分，苎麻根二茎，同煎至二碗，去渣，入琥珀末二钱、麝香少许，分作四服，一日夜饮尽，势减大半。按：《素问·奇病论》云：病有癃者，一日数十溲，此不足也。今瘀血虽散，宜用地黄丸加菟丝子、杜仲、益智仁、牛膝之属补肾阴之不足，以杜复至。因循未及修治，遂不得全愈。或闭，或一夜数十起，溺讫痛甚，迳服前丸及以补肾之药入煎剂调理而安。
呕血：宜降气，不宜降火。
水曰润下，火曰炎上，引其气而使之下，即以水剋火之理，是降气即所以降火也。若用苦寒之药以降火，火万无降理。盖炎上作苦，苦先入心，故芩、连之苦本助火入心经之药。而名为降火者，徒以其寒耳，寒能凝血，苦能伤胃，是非但不能抑上升之气而使之平，行横溢之血而使之归源，害且有不可胜言也，可不戒哉。
宜行血，不宜止血。
凡呕血之症，其始也未有不病胸胁痛者。盖由平日起居失节致血停，淤之久，不能归源，满而溢焉，遂发为呕，殆非一日之积矣。使其流行宣畅，散行百脉，又何呕血之有？故凡治呕血之症，必须用行血之药宣其馀滞而推陈以致新焉。血既流行，胃脘清楚，自不出矣。是行之乃所以止之也。医往往拘泥犀角地黄汤等，过于凉血，虽间或止之，其后常患胸胁大痛、肿满等症，以致不起。盖血得凉则陈者不行，新者不生，淤物愈积而真元愈削故也，况血不可止，而强欲止之得乎！
宜补肝，不宜伐肝。
肝藏血，血阴物也，阴难成而易亏。又，肝为东方木，于时为春，为发生之脏，宜滋养而不宜克伐。先医谓：肝无补法。大谬论也。失血之后，肝脏空虚汲汲焉，实之不暇，而敢以纤毫平肝之药伐之哉！往往见有治疝胀诸症，谓为肝火有馀，而用平肝之药，以致爪青、囊缩而不起者，则肝之不可伐也亦明矣。
●噙化丸（自制方）：清肺止嗽，定喘化痰。
薄荷叶四两，桑白皮、天门冬（去心）、麦门冬（去心）、知母（去皮毛）、百部、贝母（去心）、柿霜各二两，枇杷叶（去毛，蜜炙）、诃子肉、阿胶、橘红、紫菀、款冬花各一两半，栝蒌仁（去油）、栝蒌皮瓤、黄芩、杏仁（炒，去皮尖、油，取净霜）、白茯苓，玄明粉、铅白霜、桔梗各一两，旋覆花、马兜铃、五味子各七钱半，硼砂五钱、冰片一钱（非真者勿用）。上为极细末，梨膏为丸，如无梨膏，则以白蜜、竹沥、梨汁熬至滴水不散为度，丸如龙眼大，噙化一丸。
正德六年（丙申）五月吉辰川胜七郎兵卫板


跋  ——————————————————————————————————————————————————————————————————————————————————————————

跋王宇泰医辨  ***************************
王太史《证治准绳》并《医论辨》，诸症明且尽矣。予尝反复二书之馀，抄纂精确详明，尤切于治疗者，名曰《王宇泰医辨》。凡上、中、下三卷，乃以缮写，元禄壬申阳复之日成焉。
伊东大业纲
