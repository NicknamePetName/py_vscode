
弁言  ***************************
此编为二十年前旧稿。当十七岁时，先慈患热病吐血，诸医竞进温补，病寝加剧，迁延五十馀日，凭几倚坐，昼夜不得交睫者二十馀日，张口喘息，血丝缕缕自齿缝中出，齿垢焦黑，舌芒刺，便秘溺涩，渴甚，频索饮童便。先师广西桂林还俗老僧方博斋、雷丹峰夫子最后至，一诊即曰：「病属误药，时机已失，不可为矣。」勉拟大剂白虎汤，竟不及救。弥留时，口不能言，犹力注视愚面不少瞬，呜呼恸哉！躬历情境，印象最深，每一瞑想，宛在心目，此诚终身之大憾已。当是时，愚方肆业西营盘官立英文学校，遘此惨变，深慨乎人子之不可不知医。遂请于先君，愿辍学习医。先君许焉。因从丹峰夫子游，四年卒所业，而人事倥偬，不遑宁处，忽忽有年矣。
愚先世曾以医名，先君亦尝修药济人，不取值。顾自中年后，遭遇坎坷，所业亏折殆尽，又以所生子女十一人，时惟四兄觉非与愚二人存者。先慈在日，以是儿致丧明。先君亦壮志销磨，不复事家人生产。惟其如是，故对兄及愚，期望愈殷，督教愈切，尝诏愚曰：「人子固不可不知医，矧医不特可救己，更可救人。然欲救己救人必仗真实学问，欲得真实学问，必须脚踏实地，刻苦用功，否则学之不精，识之不广，岂特不能救己救人，反足以害己害人。害己固不可，害人尤不可，汝既粗在成就，更宜勇猛勤修，以求进益。凡读书当知札记，絜其纲领，撮其旨要，参照所得，条理记录而存之，既以鞭策上进，更可备异日检阅，以觇所学进退。须知为学如逆水行舟，不进则退，苟不能刻苦用功，世上事业正多，何必孳孳此道为也。汝当志之。」愚敬谨遵命，因尽发家中所藏医书百数十种而读之，就其理论、治法、方药、病案排比类别，次第刺取其要，加以评骘论断，著录于篇。数年，成医论三卷，医话两卷，杂说一卷，都十万言。
其后先君弃养，愚亦营役奔走，时而港澳，时而乡邑，十馀年间，九迁其居，器物委弃，文稿散佚，久不复置念矣。近以兄督使刊布历年治案若干篇，以就正当世，书将付印，忽忆尚有如许旧稿，因使家人发箱启箧而遍搜之，仅得此数十则。始忆医论三卷，在澳门时，为谢君景文取去，久借不归，今事隔十馀年，已无可追际。杂说一卷，半饱虫腹，漫滤不堪寓目。即此数十则医话，亦仅佔原稿三分一强，披阅一过，浅率简陋，无可为讳。诚哉，为学之道，不进则退，二十年来，思想播迁，学术禅变，若是其亟，旧日所为，良未足当大雅一盼，惟习医之经过如此，而焚膏继晷，兀兀穷年之苦况，恩之若有回甘。重以有此一番严命，未敢湮没，复恐磨以岁月，连此虫余片段亦散失无可追忆，爱于医案刊印之始，略为编次，一字不易，以存其真，附益成书，共表于世，记其缘起，以永其事，并书之家乘，以勖我后昆。
民国二十七年五月吉旦卢觉愚谨识。


正文  ——————————————————————————————————————————————————————————————————————————————————————————

古人自序  ***************************
尝谓读古人自序，即可觇其造诣之精粗与品格纯驳，而历代医字之因革，亦大略可见。如《伤寒论》自序，悲天悯人之意，既真且切，盖仲景当时伤宗族之死亡，悯横夭之莫救，乃勤求古训，博採众方，冀于世有所济。故其学之精与其言之切，有至相似者。孙思邈之《千金方》《千金翼方》，序文气度沉椎，文辞古雅，如见其人。第思邈为道家，其言每不离玄门色彩，如论医须妙解阴阳、禄命相法、龟灼五兆、周易六壬，又所论房中补益、服食修养、咒禁掌诀，皆其证也。王禄幼多疾病，长好医术，遭逢有道，遂蹑亨衢，登南宫，拜东掖，繁台阁，由是遍读弘文馆图籍方书。后贬守房陵，提携江上，冒犯蒸暑，自南徂北，染瘴掉撄疴十有六七，死生契阔不可问天。赖有经方，仅得存者，故发奋刊削，成《外台秘要》四十卷。读其序文，殷殷以救济生民为言，以利天下为心，其不敢苟率将事，有由来矣。刘河间自序，言多玄妙，所著《原病式》，以内经病机十九条，而畅发其义，虽言或偏激，为邵元伟所讥，而阐发之详，亦足称者。李东垣《辨惑论》自序，寥寥数行，言颇自负。查当壬辰改元之时，正当扰攘之秋，居民流离失所，饥饱无时，元气既虚，易于感病，其升补脾阳一法，当然有左右逢源之妙，其自负固宜。《儒门事亲》成于麻知几之手，而无自序。《丹溪心法》为后人辑录，《金匮钩玄》为戴原礼校补，及《格致馀论》均无序。惟《局方发挥》篇首数言，辨晰局方之讹，颇为明显，书中议论，亦多切理。喻嘉言深通佛学，序文多释家言，《阴病论》一篇更足代表之，第言多虚泛，浮词满目，蒋式玉谓其好发议论，洵不诬也。观其论春温，强分三撅，已为尤在泾所讥。论青龙二方，亦为柯韵伯所鄙。第其苦心力学，入理颇深，《医门法律》《寓意草》，皆可传之作，其功未可尽掩。张隐菴、高士宗，道不行时，乃隐居钱塘，闭户著书，所作《伤寒集注》，会经义以为注解。读其序文，谓童而习之，白首始获其要。研读之苦，昼之所思，夜则梦焉，夜之所得，旦则录焉，经寒暑，历岁月，废寝食，绝交游，春花秋月之莫问，澄山佳水之弗临，故其书之精博，非偶然也。黄元御自负古今无双，其为文之牢骚抑郁，与其骄做自负，历历如见。故诋譭前贤，强同夺理，而立论偏颇，惟知补阳，虽才宏学博，亦瑜瑕参互。而窃书之隐，更为陆九芝抨击，品格如何，可见一斑。陈修园在都门时，忤某钜公，乃罢职归闽，公馀著述，成书颇富。然其愤世傲慢之性，至老不衰，观《医病顺其自然说》一篇可知。且性喜扶阳，参、地、萸、麦等阴药，尤深恶痛绝，观《景岳新方砭》一书又可知。修园自谓读《伤寒论》数十年，方悟出存津液三字，杨素园谓其用药仍偏辛燥，不知所悟者何在，亦定论也。王潜斋禀性颖悟，刻苦自励，其习医也，足不出户者十年，手不释卷者永夜，故见理精而议论博。田杏村谓其当时于医家称祭酒，然其遭遇坎坷，观《归砚录》自序，感慨苍凉，不忍卒读。意者其不慕荣势，自甘淡薄，乃得肆力于医，而宏造就乎。医籍从古至今，汗牛充栋，兹之所论，挂一漏万，势所难免，然历代医学沿革变迁，习医者所宜知。余尝欲著《中国医学概论》一书，以就正医界先觉，惜人事倥偬，未暇命笔，倘有机缘契合，当俟诸异日。

医不三世  ***************************
《礼记》曰：「医不三世，不眼其药。」后人多以父子三世相传释之，惟汉儒谓《神农本草》《黄帝素问》《玄女脉诀》为三世医书，必尽读之，方为有本之学，非言祖孙相传之三世也。王潜斋曰：「《橘旁杂著》云：『医必父而子，子而孙，如是则其业精，始服其药。若传至曾玄，更为名医矣。』其间贤者不待言，其不肖者奈何？因其世业而安心服其药，设为所误，生死攸关，虽愚者不为也。况医道通乎仙道，远数十百年，偶出一豪杰之士，聪明好学，贯微彻幽，然其上世并非医者，舍是人而必求所谓三世者，有是理乎？」梁茝林曰：「古之医师，必通于三世之书：一曰《申农本草》，二曰《灵枢针灸》，三曰《素问脉诀》。脉诀所以察证，针灸所以去疾，本草所以辨药，非是三者，不足以言医。」俞子容曰：「古之豪杰自振者，不能悉举，若李东垣、朱丹溪、滑伯仁辈，皆非世传，而精造方术，屡起危殆，著书立言，为后世楷模，初不闻其父子相传也。是知医在读书，不在三世明矣。」叶香岩曰：「医者必须天资敏悟，又读破万卷书，而后可借术以济世，不然鲜有不杀人者。」俞东扶曰：「习医何难，不过多读书耳。夫学无前后，达者为师，固不定限以三世，否则纵十世，何益哉！」

熟读王叔和不如临证多  ***************************
「熟读王叔和，不如临证多。」世俗之言也。余谓彼之徒守家传，独承师训，读父书而不知通变者，固无足取，若夫胸无学问者，临证之际，既不明致病之源，岂能知为治之道，如是而求其能收治疗之效，岂可得哉？纵使日夕临证，亦徒伤生害命而已。须知读书与临证，均不可偏废，而读书以培其学识，尤为吃紧之图，俗人之言，不足论也。吴鞠通曰：「医者必先读书，而后临证始知用方之变化，况病有虚实，变化万端，治有补泻，方不执一。如同一发热，而热有虚实，宜温宜补，宜凉宜泻，不读书何以知彼虚而此实，如大匠之无绳墨，不几怅怅无之耶。」曹炳章曰：「先读书则胸有成竹，而后临证，则凡病之虚实寒热，自知有一定之标准，而用药之补泻温凉，必不至于妄施。」此亦先理想而后实验，乃必由之径也。斯皆先余而言者，益知余言非过矣。又俗有行医须凭时运之说，更为悖理。果如所言，则为医者，只专候时运之至，便可为治十全，不必读书矣。张隐菴《侣山堂类辨》曾论及之，问世之士，幸毋为所惑也。

古书之遭割据  ***************************
古之医籍，其湮没既久，为后人所得者，每窃其言，参以已意，冒为己作。亦有流传既远，版已残阙，而忘其著者之真名，误以为别人之书者。如喻嘉言《尚论篇》，多方中行《条辨》之语；黄元御之新方，则窃自《松峰说疫》书中；张元素著《保命集》，后人伪撰序文，混入伤寒六书中，不知者，竟属之刘河间。又《脉因证治》乃秦皇士所著，而刻本则属之朱丹溪；《景岳全书发挥》人尽知为叶香岩之书，亦有谓是姚颐真所撰者。馀外见于《冷庐医话》《世补斋医书》者，辨正尤多，至如《东垣十书》《薛氏医案》《陈修园七十二种》等，多非本人自著。四库提要医家类谓：「坊贾务新耳目，滥为增入，以足卷数」，此则显而易见者也。

古书存疑  ***************************
古书所载，有荒谬者，有欠解音。如庞安常扪腹针儿一案，夫胎儿在胞，岂能手执母之肠胃？虽针之得下，而立论则乖。免脑丸治难产，服之则男握左手出，女握右手出，遑计未消化之药剂不能奏效，而丸入肠胃，何能竟入胎儿手中？姚蒙诊邹来学，以其脉左关滑而缓，谓肝第四叶有漏通下，故根器上别有一窍出汗水，则明属夸张之词矣。《清代异记》载咽膈奇方，用老苏梗泡水和面粉，俟日食时，在日中搓为丸，即日本干，则丸皆中空，治咽膈奇效，他时制之则不然。婴儿初生，啼哭一声，后竟默不作声，治法以猫一只，以袱包之，持向儿耳边，隔袱咬猫耳，猫必大曝，而儿亦即应声而啼。胞衣不下，用芡叶囫囵不碎者一张，煎汤服立效；若芡叶裂作两片者，胞衣亦分裂而下。此等法，古人曾经试验，真不可解也。至《千金》所载禁法掌决，《串雅》所载疔毒、徙痈等，虽祝由遗意，然其事不经，且不曾试验，存而不论可也。

医家附会之说  ***************************
古来医家恒多依託之言，其事怪诞，多不切理。如《史记》扁鹊遇长桑君饮药，以此视病，尽见五脏症结；华佗《中藏经》谓佗之外孙，因吊寝室，得之于梦中；许叔微梦白衣神，劝其习医；刘河间梦道者饮以美酒，既醒，遂有所悟；《金史》载张元素梦有神人以斧洞其腹，纳书数卷；张景岳则谓游东藩遇老人秘授；朱明重刻《薛氏医案》，谓见梦于立斋；黄元御著《伤寒悬解》，谓梦境初回，恍然而通其义；周梦觉著《三指禅》，自云鬼神默为启迪。更谬者，陈远公《石室秘录》托诸歧伯、雷公、仲景、元化所传；窦林《神（心）书》，居然自比扁鹊，皆欲藉此以神其术，而坚后人之信，此古来医家通弊也。按扁鹊《神（心）书》论治以艾灸为第一，服丹药次之，服附子又次之，更诋譭仲景，不遗馀力，立言荒诞不经，早为四库馆书所不採，惟汪莲石《伤寒论汇言》则极推重之。考《汇言》多采喻嘉言、舒驰远、陈修园之注，而三家于伤寒均好用温补者，则其推重是书，意亦可见矣。

世人好温补之非  ***************************
「人情畏虚，补死无怨」，此张信堂述徐灵胎之激论也。今则温补之说，犹牢在人心，举世滔滔，如饮狂药，故喻嘉言先议病后议药之说，今则竟成绝调矣。夫有是病，服是药，药得其宜，硝、黄即为补；药失其宜，参、术亦为毒。若必以参术为补，失之远矣。须知温补不过治病之一法，虽不可废，但非可尽治诸病也。盖凡病未必皆虚，即虚矣未必尽为寒证，而温补之药，只可以治阳虚，不可以治阴虚。凡阴虚之病，脉见虚促细数者，悉宜清滋，不比虚寒之脉，浮大无力之宜温补者也。设阴虚之证，而投以温补，不死何待？虽然，世人相习成风，原无足怪，独医者亦徇随俗好意用温补，从未有别其证之当补当泻，宜温宜凉，而随证以用药者，不亦可怪哉！王潜斋曰：「古人详于治寒，略于治温，故好用参、耆者，每谓甘温能除大热，而投之阴虚之症，则其弊立见。盖参、耆能除之热，乃脾肺虚寒之热，非肝肾阴虚之热也。」魏玉璜曰：「凡产后阴虚血少之病，第以二地、二冬、杞子，一切养营之剂，投之无不立愈。若气血兼补，杂以姜、附刚剂，非担延时日，即贻病者后患矣。」叶香岩曰：「『《内经》言劳者温之』，谓温存以养，使气自充，若甲热药为温补，大失经旨矣。」李东垣亦有热药耗人元气之诫，奈何世之好用温补者，竟不一思哉！

小儿之病多由不善防护所致  ***************************
小儿骨肉柔脆，脏腑娇嫩，血气未充，精神易动，防护不易，调治亦难。而病苦不能自言，全凭医者之意以为推测，幸而得，则得矣，否则鲁莽施治，贻患何堪！故非确知其病情，毋宁守不服药为中医之诫。昔张子和告陈敬之，以蒸饼泛丸，给妻妾以为真药，使儿服之，以俟天命。盖取其不伤胃气，兼有化气消滞利水之功，远胜误服别药也。且小儿之病，多由将理失宜，或间接由母体感受而成，苟知其故，自能预为防护。观《颅囟经》曰：「初生小儿，乳剂如胶，是母寒气伤胃；乳剂如血，是母胸有滞热。两眼赤者，是在胎时，母吃炙爆、热面拥滞气入胎中，熏儿脑所致。孩子无故烦渴，由饮乳猛冲损肺；无故肚大项细，四肢消瘦，筋脉骨节弛缓，是因母乳少，嚼饭与吃，遂成骨热疳痨；行走迟者，是少时抱损。夏热时，乳母沐浴多使冷水，乳得冷气，血气皆乱，气未定，便与儿乳，使儿胃毒，及成赤白恶痢。师巫烧钱，乳母须预祝之，勿令著水喷儿，致令惊热入心，转成患害。」凡此皆医书所未载者。后薛铠《保婴撮要》，其论乳下婴儿有疾，必调治其母，母病子病，母安子安，且云小儿苦干服药，亦当令母服之，药从乳传，其效自捷。钱仲阳亦谓粪溺不可近褪褓小儿，盖恐其为秽气所触也。其意悉与《颅囟经》合，爰录于此，以告为人父母者。

圣人不治已病  ***************************
经云：「圣人不治已病治未病」，谓治病于未传，非无病而服药也，如《金匮》谓见肝之病，当先实脾者是，后人纵情声色，耽于逸乐，汲汲惟恐不足，黯者又倡为房中之术，服食之药，以投其所好，独不思药犹干戈耳。无病而服药，是铸兵也，乌乎可！袁简斋谓享长年者生平不服丸散，惜世人不悟耳。盖无病而服药者，原自有说。裴兆期曰：「人之一身，无非病也，亦无非药，泥金、石、鸟、兽、虫、鱼为药，偏矣亦后矣。饥饱待时，饮食药也；寒温适所，衣服药也；动静有常，起居药也。色不视邪则甘明；声不听淫则耳聪；口无莠言，行无颠步，则口体正，均药也。使有人焉，知填精而不知寡欲，知养气而不知守默，知保神而不知绝虑，亦焉往而得药？至如逸可治营，静可治躁，处阴以避暑，就懊以避寒，凡此之类，皆随在而得之之圣药，远胜草根木皮万万，其如世人之不肯服食何？

用方须知  ***************************
药虽与病合，而病重药轻者，非可求效于一、二剂之间，若不明其故，见其不效，又即转方，朝寒暮热，朝攻晚补，漫无主宰，必致误人。徐灵胎曰：「病之中人，愈必有渐，不可因无速效而即换方也。况所服之方，或未尽善，不思于前方损益万当，而遽求变法，皆胸无定见之故。」然有病与药不合，亦见小效者，必须明察其故，急当转药，切勿以有小效而不思变法也。刘河间曰：「有病郁热甚而反恶寒，得寒较甚，得暖少愈者，谓暖则腠理疏通，而阳气得散，怫郁稍退，故小愈。然药力尽则病必反甚也，减病则微，加病则甚。」俗无所悟，但云服之而获效，力尽而病加，因而加志服之，由是诸热证皆生矣。此两说均医者所当知，故并录之。

古方宜忌  ***************************
古人治病，类多各明一义，如东垣善治劳倦致虚，脾阳不升之病，故用药多升补。子和以汗吐下尽赅治法，故力表独圣、双解、舟车、神佑之功。他如河间之主火，丹溪之主痰湿热亦然。在当时善用某种药而获愈者多，便以为天下各病悉皆同病，而其治法可以尽治天下各病矣，故其议论方药，每每表彰过甚。古医书类多如此，全在后人之能洞达其理，融会而贯通之，勿泥执其说而误人也。至于东垣之升补，果遇脾阳不升之病，自然奏效；子和之三法，果是实证，自是不可废。若以升补之药，而概用之温病；以汗吐下峻剂，而泛施于虚证，其祸可忍言哉！夫药有定性，热治寒，寒治热，不可假借也，虽有监制佐使等法，亦仍利用药之偏性以为治。故用热药能治之病，皆寒病也；以补药能愈之病，皆虚病也，岂有热药能治火病，补药能泻实病者。昔圣散子一方，固燥热霸劫之剂也，只以东坡之言，遂至天下盲从，流祸万世，俞子容辨之详矣。医者必须知此义，自不为古书所惑。

医不执方  ***************************
医贵变通，尤贵识证，如《伤寒论》热入血室三条，一刺期门；一无犯胃气及上二焦；待其自愈；其出方者，只有小柴胡汤一方。后人凡遇此证，必援用之，竟不思是方有参、夏、姜、枣之辛甘温，以之治热入血室，岂可轻投；尝读沉尧封《女科辑要》治热入血室两案，一属胃液乾燥，用白虎加生地、麦冬，继与麻仁丸；一则病从怒起，用胆草、黄芩、山栀、丹皮、羚羊角、芦荟、甘草、当归。其治张女一案，用肾气丸，即自谓似是实非之症，不可不辨，其不胶守小柴胡一法，可谓善变通矣。又《金匮》治阴吹，用猪膏发煎，取其润肠而气自顺，不转趋于前阴耳。而吴鞠通《医医病书》一书，治阴吹者三案皆用辛温药获效，设必泥猪膏发煎一方，而不详辨脉证，安有愈理乎？举一反三，识此以例其馀。

服药煎药之法  ***************************
古医者于药之服法、煎法均有研究，如《伤寒论》之麻黄证，则覆取微似汗；桂枝证，则服药后骤热稀粥以助药力；五苓散证，则多饮暖水；柴胡泻心诸方，则去渣再煎；炙甘草汤，则用酒水合而久煎。馀外分煎、合煎，先煮、后入等，尤宜博考。盖药虽对症，而煎服不合法，亦难奏效，或反害之。如服麻黄汤，不温覆取汗，则邪从何去？然或取汗太过，则虚其卫阳，交自变证矣。至若桂枝，虽性本辛温，其实不能出汗。杨素园曾论之，苟非借热粥以助药力，岂能令其漐漐微汗乎？若五苓散证之饮暖水，亦犹桂枝症之啜热粥。而柴胡泻心诸方，医者多不知去渣再煎之法，炙甘草汤只以水煎数沸即饮，诸如此类，不胜记载，观徐灵胎《医学源流论》及《慎疾刍言》自知。又缪仲淳曰：「凡诸煎汤，必先以主治之君药先煎数沸，然后下余药，文火缓缓熬之，勿揭盖，煎毕连罐取起，坐凉水中，候温热服之，庶气味不泄，若遽乘热揭封，则气泄而性不全。煎时不宜烈火，其汤腾沸，耗蚀而速，药性未尽出，而气味不纯，人家多有此弊，反责药不效，咎将谁归？」又曰：「凡服汤药，虽品物专精，修治如法，而煎药者卤莽造次，水火不良，火候失度，则药亦无功。观夫茶味之美恶，饭味之甘褐，皆繫于水火熟饪之得失，即可推矣。」王秉衡曰：「凡清解之药，煎须急火，则气尚存，若缓火煎浓，即全失清凉之味矣。」此则各有攸宜，可补徐氏所未及，特载于此，以告医者。

某药人某经  ***************************
张元素著《脏腑标本药式》，王海藏集《汤液本草》多以某药入某经，某经用某药为言，余窃疑之而未有说也。后读徐灵胎《医学流源论》，谓人之血气无所不通，而药性之寒热温凉，有毒无毒，亦一定不移，入于人身，其功能亦无所不到，岂有某药只入某经之理。盖人之病，各有所现之处，而药之治病，必有专长之功。如柴胡治往来寒热，能愈少阳之病；桂枝治恶寒发热，能愈太阳之病；葛根治肢体大热，能愈阳明之病。盖其愈寒热，已畏寒，除大热，此乃柴胡、桂枝、葛根专长之事，因其能治何经之病，后人即指为何经之药，孰知其功能实不仅入少阳、太阳、阳明也。故以某药能专治某经之病则可，以某药为独治某经则不可；谓某经之病当用某药则可，谓某药不复入他经则不可也。后再读邹润安《本经疏证》，以方论病，以证论药，以药论方，反复推勘，一扫本草诸家庞杂芜秽之言而归于至当，由是知张、王二书之未可心准也。又如沉芊绿谓今人治疟必用柴胡，若其疟果发于少阳，服之自愈，若系他经用之，则必使他经之邪展转而入少阳，迁延以毙云。余谓小柴胡汤中参、夏、姜、枣，皆辛甘温之品，投诸温热暑湿时疟，当然误事，然其咎不仅在柴胡也。且谓柴胡为少阳经药，他经病而误用之，以致邪入少阳，何不仍以柴胡治之？昔华佗论伤寒，谓热毒在胃外，未入于胃而先下之者，其热乘虚入胃，则烂胃也。然热入胃病，要当须复下之，不得留于胃中云。是则先以下早而伤胃，后则仍当复下以救其误，彼误服柴胡而邪入少阳，固可援引此例，何至迁延至毙。盖芋绿所言，实有语病，与元素所谓早服葛根反引邪入阳明，同一无稽也。

药有特性  ***************************
丁氏丛书《医界铁椎》曰：「人类虽瞑目于地下，犹有使世界人类永不消灭之希望，宇宙间之万物如此各逞其欲望，虽死不易其初心。不问其有生活力、无生活力，是有机体、非有机体，凡物莫不向其所有之特性而进行不已。」如水蛭、虻虫，古人以之配药，疏涤瘀血，号下瘀血汤，能下瘀血。贴于急性化脓炎症，能速化脓，速破溃，容易流出脓汁，是即其死后犹具生前特性之征也。番木鳖为为诸动物之毒物，特于犬鼠等尤甚，古人以之配药，治犬毒病、鼠毒病，此亦向其自然性进行不已之征。蛇畏蜈蚣，蜈蚣畏蟾蜍，蟾蜍复畏蛇，相畏相制，循环不已。唐宗海《本草问答》以五行之理释之，虽未足为训，然亦可见物之各有特性，故能相畏相制也。琥珀拾芥，磁石引针，则又以所含之电力有阴阳之异耳。吴又可《温疫论》谓蟹得雾则死，枣得雾则枯，此则以气质而相制。喻嘉言《尚论篇》谓鸡瘟死鸡，猪瘟死猪，牛马瘟死牛马，于人亦然，此则感受其同类之厉气使然，而又足见气与质之互相感应也。王秉衡《重庆堂随笔》谓葭管飞灰，惟河南□县之葭应候而飞，足见药之所产，各有土地之宜，而物性亦各有专长，如蜜能固密护内，酥能融化攻坚。又各有所制，如以醋浸象牙一宿，则软如腐，再用木贼水煮之，则坚如故；白银触倭硫磺则色黑；犀羚之角畏人气；珍珠畏尸气，并不近铁与柏木；梨与芦菔同藏，冬採橙橘藏绿豆中，皆不坏；铜以凫茈水煮可刻字；木槿叶揉水浸丝则不乱；桃杏仁可澄水；血污衣嚼芦菔擦之则洁；墨污衣生半夏或白果、杏仁杵烂，揉之则去；围炉炭烈，分开易灭，不分易炽；用草纸一张覆于火顶，烧过存灰，则火不焰而四布；严冬向火，惟桑柴炭不燥皮肤，此足征物各有特性。其特性之表露，即其物之效用也，在人能知其所以然而善用之耳。又方书所载药忌、食忌等，尤不胜缕述，凡此之类，皆当博考。

治血病用炭药  ***************************
医治血病，多用炭药，谓血见黑则止也。所用多敛涩之品，流弊之多，惟葛可久十灰散，尚称平稳，盖汇集止血行瘀清热之药成方，初非敛涩之谓也。且用炭药，亦有分别，赵晴初曰：「楼全善《医学纲目》治血崩，用香矾散，以香附醋浸一宿，炒黑为炭、存性，每两入白矾末二钱，米饮空心调服，此气滞者用行气炭止之也。五灵脂散用五灵脂炒令烟尽为未，每服一钱，温酒调下。一法每服三钱，水酒童便各半盏煎服，名抽刀散，此血淤者用行血炭止也。荆芥散，用麻油点灯，多上灯芯，就上烧荆芥焦色为末，每服三钱，童便调下，此气陷者用升气药炭止之也。治崩中不止，不问年月远近，用槐耳烧作炭，为末，以酒服方寸匕，此血热者用凉血药炭止之也。如圣散：棕榈、乌梅各一两，乾姜一两五钱，并烧炭存性为细末，每服二钱，乌梅酒调下，空心服，久患不过三服愈，此血寒者用热血炭止之也。棕榈、白矾煅为末，酒调服，每二钱，此血脱者用涩血炭止之也。同一血崩证，同一用炭药，而条分缕晰如是。治病用药，首贵识证，可以一隅三反矣。

产后与生化汤  ***************************
妇人产后，必服生化汤，云以消瘀。外此如吾筦俗更服吴萸、姜、醋等，动辄数两以至数十斤，似非此不足以复其元气者。而易思兰谓瑞州之妇，产后必以胡椒炒鸡为馔，是则更有甚焉者矣。故余尝谓妇人产后有病，强半由俗例酿成，非过论也。丹溪《局方发挥》曰：「初产之妇，好血未必亏，污血未必积，脏腑未必寒，何以药为？饮食起居，勤加调护，何病之有？或有他病，当求病起何因，气病治气，血病治血，寒者温之，热者清之，凝者行之，虚者补之，血多者止之。」是故产后无病，只当以糜粥清汤将养，不当乱投药饵，尤不当投以种种僭热之品。且人之体质，万有不齐，分娩时日亦不一致，即使有病，亦须察其有无夹杂外邪，食积痰瘀，尤当细审，何可概以生化汤为不祧之方哉？盖是方重用芎、归之辛温走窜，原为血寒而滞者设，若血虚而热之体，即不可误服，吴鞠通、王潜斋论之详矣。惟陆九芝谓是方为妇科要药。原方炮姜只用四分，不过藉以行气之用，助芎、归、桃仁以逐瘀生新，而甘草辅之，寒固可消，热亦可去。后人不善会其义，见方中有炮姜炭，遂援其例而用于姜、生姜、桂、附、丁、萸等物，且更有将川芎、桃仁疑前人之不通而去之，于是生化汤遂多变相，直谓生化汤不可用。不知此说之不可用者，即此变相之生化汤，非此但用四分炮姜之生化汤，亦非以芎归为治之生化汤也。然陆记其先人治唐春铃一案，盛夏畏冷，以麻黄三分、附子三分、甘草一分与之，果一服解一裘，两服而重裘皆弛。夫七分之药，既可以愈病，反之亦何尝不可以增病，盖剂虽有轻重，而药之性不殊也。彼变相之生化汤固不可用，即只用四分炮姜之生化汤，仍有大剂芎归，讵可轻用乎？其谓寒固可消，热亦可去，恐无此理。虽然，昔人善用生化汤加减以治产后各病者，以傅青主、阎纯玺、计寿乔等为最著，盖必审之真而辨之确，斯能无弊耳。用是方者，宜知之。

麻桂两证  ***************************
桂枝证之自汗，麻黄证之无汗，其所以然之故，医者聚讼纷坛，靡所依归。余考泰西生理诸书，谓饮食入胃，赖消化作用变成乳糜，由小肠之微细管吸收之，汇归吸收系，流入回血管，入心过肺，与氧气化合，生出热度，以维持体温。复赖心脏循环作用，使血液周流全体，于是各脏器即就血液中吸取滋养料，以维持其生活。而血液又吸收各脏器之废料，运往各排泄机关而排除之，彼皮肤之汗液，口鼻之碳气，与乎粪溺涕唾皆是，此所谓新陈代谢作用，无须臾之停者也。皮肤有无数之汗孔，为废料排泄之路，若一旦感受寒气，则皮肤收缩，汗孔闭紧，初则凛凛恶寒，继则体中热度不能排泄于外，则积而发热，且因其汗孔闭塞，汗液不能通至皮肤，故始终无汗，此麻黄证也。若桂枝证，虽同为皮肤感寒所致，不过汗液尚能通至汗孔，而热度之蒸发自能随汗液外泄，故发热不比麻黄证之甚，而恶寒亦较减，故杨素园谓此证虽一月、半月不解，仍无变证者也。反观麻黄证，因热度与汗液不能排泄而郁结于里，故变证恒多。至表证之解与未解，全在恶寒上别之，世医多能辨此，惟有里热已发，恶寒未尽解，虽遍身大热，日日出汗，寒自不动。周学海谓宜扶正气，兼用行血通络之品，乃能发疹而愈，非只表散能治。此则同中有异，故附录及之。

轮回酒  ***************************
世有「血征服童便者，百无一死；服寒凉者，百无一生」之语。更有创为轮回酒者，愚人误信，贻害不浅。王秉衡曰：「小便必用童子者，取其智识未开，而无妄动之火也。尤须淡薄滋味，不食荤膻，去其头尾，但以中间一段清澈如水者，始有功效。若炼成秋石，昔人尚谓其中寓暖气，在所不取，何后人妄造轮回酒之名，令病人自饮己溺？夫人既病矣，溺即病溺，以病溺犹堪治病，则无病之溺皆可为药，何必取童子，戒荤膻、去头尾、欲清澈，而故难其事哉？盖人虽无病，其饮食之精华，皆已化为气液，其糟粕则下出而为便溺，以二便为浊阴之出路也。可见病人之便，浊阴中更有病气杂焉，再使病人饮之，是以既出之病气，更助以浊阴之污气，仍令入腹，殆不欲其病之去乎！况病人之溺，臭秽必甚于平人，极能败胃。若溺色清澈者，则其病非寒则虚，治宜温养，更不可令饮己溺矣。」其辩析最详，足破世俗之惑。爰备录之，以警世焉。

宣通之义  ***************************
方有七，大、小、缓、急、奇、偶、复也。剂有十，宣、通、补、泻、轻、重、滑、涩、燥、湿也。王好古补寒热二种，其用乃备。顾俗医多以宣为泻剂者，抑不思十剂中已有泻剂；又以宣为通剂音，抑不知十剂中已有通剂。举世皆曰春宜宣，以为下夺之药，抑不知仲景曰：「大法春宜吐。」《内经》曰：「高者因而越之，木郁则达之。」宣者升而上也，以君召臣曰宣，义或同此。伤寒邪气在上，宜瓜蒂散；头痛葱根豆豉汤；伤寒懊憹，宜栀子豆豉汤，皆涌剂也，乃仲景不传之妙。故以宣训吐，确而有理，因节录子和之说以明之。至于通剂，王荆公曰：「治法云：『诸痛为实，痛随利减。』世俗以利为下也。假令痛在表者，实也；痛在里者，实也；痛在血气者，亦实也。故在表者，汗之则愈；在里者，下之则愈；在血气者，散之，行之则愈，岂可以利为下乎？宜作通字训则可。」此说虽非因通剂而发，然以通释利，义亦明显，可互参也。

上下异治  ***************************
仲景诸泻心汤，寒热并用，开后人无穷法门。盖寒热之邪，交结不散，药难偏用，非此不可也。然病或有上下、虚实不同，寒热、攻补不一者，又当另求治法矣。
间尝阅昔贤医案，颇多成法可遵，如孙文垣治陈松弈五更胸膈胀痛，寒热温凉，遍投不效。诊之右寸软弱，左平，两尺亦弱，病属肺肾两经不足，法当补而敛之。用人参、鹿角霜、故纸、萸肉、杜仲、巴戟、山药、茯苓、车前，以鹿角胶酒化为丸，空心淡盐汤送下。又以御米壳煨诃子、陈皮蜜丸，五更枕上服之，白汤送下，一月而愈。王潜斋谓人参鹿角之丸，佐以茯苓、车前，是导之下行，以敛虚气之上逆，故不用蜜丸，而送以盐汤。粟壳诃子之方，丸之以蜜，服于枕上，是使其留恋胸膈，以敛肺化痰。用药之法，丝丝入扣。
又陆养愚治陆前川，素患肠风便燥，冬天喜食铜盆柿，致胃脘当心而痛。医以温中行气之药疗其心痛，痛未减而肠红如注。以寒凉润燥之药疗其血，便未通而心痛如刺。屡易医而技屡穷。其脉上部沉弱而迟，下部洪滑而数，乃胃中积冷肠中热也。先以润字丸三钱，以沉香末三分衣其外，浓煎姜汤送下二钱，半日许又送一钱。平日每服寒凉药，胃脘必痛如割，今两次丸药，胸膈竟不作祟，夜半便行极坚，但不甚痛，血减平日十之六七，少顷又便一次，微痛而血亦少，便亦不坚，清晨又解一次，微见血而竟不作痛矣，惟心口之痛未愈。因为修合脏连丸，亦用沉香为衣，姜汤送之，以清下焦之热，而润其燥，又以附子理中料为散，以温其中，饴糖拌吞之。取其恋膈，不使速下，不终剂而两病并愈。卢绍庵谓其妙在丸散异治，盖丸者缓以达下，不犯中宫；散者过咽即消溶，不犯魄门之热，更妙在沉香饴糖，合成其功。陆又治陈曙仓妻，咳嗽、吐痰有血，夜热头眩，胸膈不舒，脚膝无力。医用滋阴降火药已半年，饮食渐少，精神渐羸，其脉两寸关沉数有力，两尺涩弱而反微浮，乃上盛下虚之证。上盛者，心肺间有留饮、瘀血也；下虚者，肝肾之气不足也。用人参固本丸，令空腹时服之，日中用贝母、苏子、山查、丹皮、桃仁、红花、小蓟，以茅根煎汤代水煎药，服十剂，痰清血止。后以清气养荣汤与固本丸间服，三月后病痊而受孕。卢绍庵谓上盛下虚之证比比，治之见效者寥寥。盖此证必下虚培之，上盛抑之，上下攻补，并行不悖，乃能随施辄效耳。
王潜斋治程芷香，春日病温，而精关不固，旬日后陡然茎缩寒颤，医欲以附补之。王谓其平日体丰多湿，厚味酿痰，是以苔腻不渴，善噫易吐，而吸受风温，即以痰湿为山险，乘其阴亏阳扰，流入厥阴甚易，岂容再投温补，以劫液铜邪，而速其痉厥耶？乃于午后进肃清肺胃方以解客邪，蠲痰热而斡枢机，早晨投凉肾舒肝法，以静浮越，搜隧络而守关键，病果逮减。奈善生嗔怒，易招外感，不甘淡薄，反复多次，每次必茎缩寒颤，甚至齿缝见紫血瓣，指甲有微红色，溺短而浑黑极臭。幸其上焦已清，中焦已运，亟宜填肾阴、清肝热，以西洋参、二冬、二地、苁蓉、花粉、知、柏、连、楝、石英、斛、芍、三甲、阿胶、鸡子黄之类，相迭为方，大剂连服二十馀帖，各恙渐退。继以此药熬膏晨服，午用缪仲淳资生丸，各品不炒，皆生晒研末，竹沥为丸，枇杷叶汤送下，服之入秋，始得康复。杨素园谓此乃四损症之最重者，治法稍不善，即变症纷如，便不可保矣。王氏又治屠敬思，素属阴亏，久患痰嗽，动即气逆，夜不能眠，频服滋潜，纳食渐减，稍沾厚味，呕腐吞酸，其脉左弦而微数，右则软滑兼弦。病由水常氾滥，土失堤防，肝木过升，肺金少降，良由久投滋腻，浊湿内燔，无益于下焦，反碍乎中运，左强右弱，升降不调。以苁蓉、黄柏、当归、芍药、熟地、丹皮、在苓、楝实、砂仁，研为末，藕粉为丸，早服温肾水以清肝；以党参、白术、枳实、菖蒲、半夏、茯苓、橘皮、黄连、蒺藜，生晒研末，竹沥为丸，午服培中土而消痰；暮吞威喜丸，肃上源而化浊，三焦分治，各恙皆安。徐然石谓上下分治，原有矩□，当随证而施，如此案是也。徐灵胎批《叶案》，亦谓医能煎丸异药，上下异方，则治无不顺，故此等治法，医者所当博考也。

表里相通  ***************************
《素问·咳论》曰：「皮毛者，肺之合也。」《灵枢·本输篇》曰：「肺合大肠。」又曰：「肾合膀胱。膀胱者，津液之府也。少阴属肾，肾上连肺，故将两藏。」生理学谓皮肤与肺脏同营呼吸作用，所以排碳气而吸氧气者也，而皮肤又与肾脏之泌尿机能有密切之关系。彼徒知肺司呼吸，而不知皮肤于排汗之外，其吸引力亦最强，彼知皮肤有排汗功用，而不知其与肾脏有盈亏关系者，是皆未了然人体脏器之生活状态者也。人身体温，无论冬夏皆能保持常度，并无增减，其有自觉寒热者，不过感触天空气体之殊常耳。故夏热则人身之血液流往肌肤者多，而排汗亦多；冬寒则皮肤收敛，汗液排泄于外者自少。此类之废料仍随血流返肾脏，赖其泌尿作用，将之滤出，由输尿管下输膀胱为溺，故夏日汗多而冬日溺多。何梦瑶谓夏日阳外泄，则汗出而内涸；冬月气内敛，则化水而阴充，亦是此义。又考外感诸证，肌表不通，碳气容积于里者多，势必影响于肺脏之呼吸。观桂枝证之鼻鸣，麻黄证之乾呕，麻杏石甘证之气喘可知。不特此也，表证未解，影响于肾脏者亦绝巨，彼膀胱蓄水之五苓散证，血结精室之桃核承气、抵当诸证，虽有表里先后不同，何莫非由皮肤间接波及乎？若汗液不能排泄于外，表证仍属未解，肾脏又不能将血液中之水量滤而为溺，于是此应排泄之水量乃渗入大肠而下利，则又属葛根证矣。察其挟热，则葛根芩连；挟寒，则人参桂枝，虽寒热不同，而病因则一。若不下利而但呕者，则又气体上冲所致，彼葛根证原有不下利但呕者之文，故不必治利，不必治呕，但察其由表病未解而转属者，一解其表，而利与呕自止矣。于此足见皮肤与肺、肾、膀胱、大肠之相为表里，而亦可见病传之必有所因，彼之头痛医头，脚痛治脚者，安足语此？

攻补兼用  ***************************
裴兆期曰：「凡用补药，必兼泻邪，邪去则补药得力。」《古今医案按选》载丹溪治叶名仪痢疾案，先投以参、术、陈皮、芍药等数剂，奈药日投而病日甚，游朋譁然，后始以小承气汤饮之遂愈。问故，曰：「前诊气口脉虚，形虽实而面黄稍白，此平素与人接言多，多言者，中气虚。又其人务竟己事，恒失之饥而伤之饱，伤于饱，其流为积，积之久，成为痢疾。夫滞下之病，谓宣去其旧而新是图，而我顾投以补药十馀帖，安得不日以剧？然非浃旬之补，岂能当此两帖承气哉！故先补完胃气之伤，而后去其积，则一旦霍然矣。」然此乃饥饱劳役之虚痢，故可先补而后泻，况其所谓补者，参术之中，仍助陈皮，芍药以调气破滞，并非后人之重浊蛮补之药，盖深得补中兼攻之法以裁方者。又古人治虚中夹实之病，凡用攻药，必兼以补药助胃气而行药力。如黄龙汤中用参，则硝黄得鼓荡之功，其破敌之力愈锐。此旨惟张石顽《千金方衍义》一书，阐发最详，医者不可不读也。

泻痢异治  ***************************
《内经》言肠澼，昔人谓之滞下，即今之痢疾也。古无痢字，与泄泻同以利言，惟证候各异，治亦不同。尤在泾曰：「泄泻多起寒湿，寒则宜温，湿则宜燥也；痢病多由湿热，热则宜清，湿则宜利也。虽泄泻亦有热证，然毕竟寒多于热；痢病亦有寒证，然毕竟热多于寒。是以泄泻经文，必伤脾阳，而肿胀喘满之病生；痢病经久，必损其阴，而虚烦痿废之疾起。痢疾兜涩太早，湿热留注，多成痛痹；泄泻疏利或过，中虚不复，多作脾劳。两者不同，于斯可见。」后人未达其义，混同论治，竞用温补；张景岳其尤者也。虽泄泻门中原有温补之法，张景岳其尤者也。虽泄泻门中原有温补之法，但非治泻之全法，更不可概施于痢病也。考之仲景，以热痢下重，渴欲饮水，主以白头翁汤。谵语有燥屎，下利脉反滑，主以承气汤。张洁古发调气行血之论，创芍药汤。皆以痢言，盖痢病无不里急后重，或血或脓。腹痛口渴者，与泄泻之病原易分别，即湿伤血分之痢，口不渴，腹不痛，亦必里急后重，小便短少而脉数。刘河间主以黄连汤，陆定圃尝言其效，然则泻痢两证，其可混而莫别乎？

滋阴降火  ***************************
地黄、龟板、知母、黄柏，为大补阴丸，俗医执方施治，每每偾事。非方之不善，实用者之不善耳。方中地黄、龟板补阴，知母、黄柏降火，以治阴虚火亢，脾胃实而便艰者，确切不移，故好用温补之陈修园亦盛称其妙。盖阴虚固宜滋，火亢亦宜降，若只滋阴而不降火，则病岂能愈？叶香岩曰：「譬如釜中之水，灶底之火，火旺则水煎乾，频加其水，火终不退，莫若加水而釜底抽薪，自然釜中之水不于。」薛时平曰：「凡水虚火实之甚者，非滋阴降火之剂兼致其力，不能尽治法之要妙。」《素问》谓诸寒之热者，取之阴，所谓求其属也。王冰注曰：「壮水之主，以制阳光。」夫以寒治热而热不除者，由乎真水不足，不能制其火故也。水之主，肾也，壮者，滋益之也，必当滋肾水之不足。彼苦寒之药，能泻火者，不过折其威势而使之暂伏耳，终不能使其不再作也。然病非因阴虚者，误眼滋阴之药，每致呕闷减食；病不因火亢而服知柏者，每致伤胃泄泻，此则用药者之责，不可归咎于药也。

补阴发表  ***************************
补阴发表之说，创于张景岳，药用理阴、补阴、温中等方，补血散寒，使邪从荣解。后贤如尤在泾、杨玉衡，皆盛称之。惟叶香岩深叱其谬，谓《内经》云气味辛甘发散为阳，岂有阴柔腻滞之药而能发汗者？言亦有据。然则张说是乎？抑叶说是乎？余谓叶说据理言之固当，而张氏之法，亦未尝不是也。观王潜斋治罗元奎，患伤寒，脉极虚细，阴血太亏，不可徒攻其病，乃用当归、熟地、芍药、炙草、橘皮、柴胡等药，一剂而愈，此即景岳五柴胡饮也。魏玉璜治陈士华感冒案，谓病前因误药伤其津液，外邪乘虚内结，故以大剂甘润之品，如二地、杞子等药投之，即借其热结之力，蒸郁勃发，乃一涌而汗出邪散，此所谓内托之法也。按此与景岳虽用药不同，而法则相同，是则张说未为厚非。故医者治病，总须随证而施，勿徒守一说也。

血脱益气  ***************************
血脱益气，乃血证门中治法之一。盖血以载气，血尽而气将随之，此时补血，既不能骤生，惟先固其气，气固血止，再商治法。然亦为气不摄血，可用参耆之证言之耳。设外受热迫，内因火动，而致诸般失血，亦难概援此例也。顾晓澜治徐氏妇，吐血倾盆，数日不止，危如累卵。病虽因郁火久蒸肺胃，复缘暑热外迫，惟苦寒之药，到口即吐，其为虚火可知。故借用八汁饮意，纯取甘寒，冀其入胃清上，先止其血。乃以蔗、藕、芦根、白果、萝卜水、梨、西瓜、鲜荷叶等，生取汁，和匀，炖热与服，不住口缓缓灌之，血遂止。惟神倦懒言，奄奄一息，脉虽稍平，右愈浮大无力，此血去过多，将有虚脱之患，始以当归补血汤合生脉散意裁方，煎成仍加入诸汁，服之而愈。王潜斋治陈秋槎，年六十八岁，忽大便骤下黑血数升，继即大吐鲜红之血，汗出神昏，肢冷搐搦，躁乱妄言，其脉左手如无，右弦软，佥虑其脱，将煎参汤灌之矣。王氏急止之，谓高年阴分久亏，阴血大亏，而风阳陡动，殆由忿怒，兼服热药所致耳。询之果然，乃以西洋参、羚羊、犀角、生地、银花、绿豆、栀子、元参、茯苓、茅根为剂，冲入热童便灌之。外以烧铁淬醋，令吸其气，龙牡研粉扑汗，生附子捣贴涌泉穴，以引纳浮阳，两服血止，仍以是法加减，半月后，始解黑燥屎，便溺之色皆正，以滋补药善后而愈。读上两案，其先后缓急之序，辨证用药之妙，堪为师法，益可见治病不可徒守一说也。

阳生阴长  ***************************
《内经》阳生阴长之说，本为寒证而发，所谓无阳则阴无以生也。更有无阴则阳无以化之语，正与此相对待。后人断章取义，而好用温补者，遂援阳生阴长一语为口实，竟欲以此一法，尽治天下寒热各病，实古人所不及料。如喻嘉言《寓意草》治金鉴一案，魏玉璜谓其病于春月，故曰春温，其实乃是伤寒，若属温病，断无用麻黄附子细辛汤之理，是固然矣。不知喻氏指为温病者，亦自有故，盖喻氏尝谓今人见热胜烦躁之证，而不敢用附子者，恶其以热助热也，不知不藏精之人，肾中阳气不鼓，津液不得上升，故枯燥外见，才用附子助阳，则阴精上交于阳位，如釜底加薪，则釜中之气水上腾，而润泽立至矣。其持论如此，固无怪其谓金鉴为病温，不知其论，乃阴凝之枯燥，故可用温药，非所论于阴竭之枯燥也。尤在泾尝辨之矣。设金鉴果属温病，则现证如彼，阴液已竭，投以麻附，不死何待！此亦误会阳生阴长之义者。

虚损须知  ***************************
杨素园曰：「虚损之病，多由阴虚，其证无不潮热、咳嗽、吐血、减食。脉来细数者，治法固以滋阴清热为主，然滋而不滞，清而不寒，且时时照顾脾胃，方不犯手。但得脉象日和，饮食渐增，即是生机，至阴气已充，可以用参耆时，而其病已愈矣。」从古医书，专重扶阳，每云不服参耆者不治，脉细数者不治，岂知能服参耆之证，愈之甚易，固不劳诸公之畅发高论也。至阴虚而脉细数者，误服参耆，则阴竭而死，故古人皆谓不治。然调治得法，亦有生者，未可尽诿于不治也。至于景岳、立斋辈，亦有补阴之论，特专任重浊腻滞之品，机枢愈窒，去生愈远，使人愈信扶阳之说为不诬，而虚损之证，遂万无愈理。又《古今医案按》载叶香岩治黄公子劳病案，王潜斋辨之曰：「上损下损，皆以脾胃为扼要，固治损之大旨也。」然亦此人脾胃素弱，故病前先有泄泻，而病后调理，于天暑时服生脉散，独嘱云便溏则停也。设病肝肾真阴不足，能食便艰者，亦不能舍滋濡之药为治矣，故医者治病，必先辨证而后议药也。又《冷庐医话》载海盐寺僧，能疗一切虚损、吐血、劳伤、干劳之证。此僧不知《神农本草》《黄帝内经》，惟善于起居得宜，饮食消息，患者住彼寺中，三月半年，十愈八九，此盖以怡养性真，调节饮食之法，助药饵之不及耳。然虚损之证，病热重者，脾胃必伤，饮食已难运化，精血无以资生，又加偏热、偏寒之药，即使对证，亦恐更伤脾胃。至曰怡养性真，不知患此者，多心若忘猿，情难自禁，安能使其心如止水，天君泰然者哉？故病浅者，原易调治；重者，虽神医无益，奉劝世人，宜早猛醒。

引火归源  ***************************
今医治相火之证，动用桂、附，辄云引火归源。不知相火寄于肝肾，上应心包，心动则相火妄行，势必烁及真阴，肝肾阴虚，则相火愈炽，故秦皇士谓乙癸同源，治宜培养肝肾真阴以制之，若用辛热摄伏，岂不误哉？夫引火归源而用桂、附者，乃治真阳不足，无根之火，为阴邪所逼，失守上炎，如戴阳、阴燥之证而已。叶香岩曰：「引火归源，因肾水不足，虚火上亢，用滋阴降火之法，少加热药为嚮导，引之下降，使无拒格之患。若以温补之药为引火，则大误矣。盖阳为火，阴为水，水衰阳无所附，而浮于上者，宜滋补真阴，则孤阳下附。若可用热药者，乃戴阳、格阳二证，是内真寒而外假热，阴极似阳，仍是寒证，故用热药，此处务要讲究明白。」何梦瑶曰：「桂、附引火归源，为下寒上热者言之。若水涸火炎之证，上下皆热，治宜六味丸之类，补水制火，若动用桂、附为引火，不知引归何处？」以上数说，明白晓畅，足破俗医之惑，爰录之以为世戒。

舌辨寒热  ***************************
舌为肉质，其色本红，热则赤，甚则绛；寒则淡，甚则白；热则液涸，故舌焦；寒则湿聚，故舌润。外邪入里，与痰涎秽浊相合则生胎（苔），故外感者，舌无苔，有苔则邪已入里矣。邪从外入，其苔由白而黄而黑，其体由润而燥而焦，若伏气从里发，则初病之时，舌或无苔，但舌色必赤，舌体必燥，伏邪既化，苔乃渐露。然投药不差，则苔亦渐化，由厚而薄，由焦而润，由黄而白，故舌色可测病之寒热，舌苔可辨邪之进退也。推之杂证，验舌亦为至要，如杨乘六治沉某父病一案，证甚危，舌黑而枯，满舌遍裂人字纹，曰：「脉不必诊也，此虚寒证，误用芩、连，无救矣。」病家固请一诊，曰：「脉隐而难凭，不若舌之显而有据也，何必诊？」窬日果殁。又治张学海，病微寒壮热，头痛昏沉，服发散药数剂，目瞪而聋，热犹炽，油汗如珠，谵语撮空，恶候悉具，其脉洪大疾而空，其舌乾黄焦燥而胖。诸医金拟白虎承气，杨独以养荣汤，用参、附各三钱与之，曰：「服此后，当得睡，睡醒则诸脉俱静，诸病俱退，而舌变嫩红滑润矣。」翌日复诊，果如所言。盖病有真假，凭诸脉，脉有真假，凭诸舌。如系实证，则脉必洪大躁疾而重按愈有力；如系实火，则舌必乾燥焦黄而敛缩且坚卓。岂有重按而脉全无，满舌俱胖，尚得谓之实证也。仍用原方，减去参、附各一半，数剂而愈。按此案议论甚创，辨舌数言，亦发诸家所未发，医者如遇此等脉证，所当细审也。

平脉病脉  ***************************
今世盛行之《脉诀》，乃高阳生所撰，而伪託王叔和之名者。元委戴启宗同父曾著《脉诀刊误》一书以正之。汪石山为之补正，并附所撰《矫世辨惑论》于后而为之叙。略谓俗间所传《脉诀》，辞最鄙浅，非叔和本书。殊不知叔和所辑者，《脉经》也，当叔和时，未有歌括，此盖后人特假其名以取重于世耳。摭为韵语，取便讲习，故人以能口熟脉诀为能，而不复穷其经之为理也。同父因集诸家之论，正于歌括之下，勒为成书，诚诊家之至要云。明李时珍复撮举其父言闻《四诊发明》，著《濒湖脉学》一卷，释论二十七种脉象，颇为精核，并附载崔嘉彦及诸家考证《脉诀》之说，以互相发明。《四库提要》医家类，谓是书一出，《脉诀》遂废，其廓清医学之功，亦不在启宗下也云。然诊脉必先知常，乃能通变，能熟习平人之脉，即易辨病人之脉，故用功在平时，不在临时。周梦觉《三指禅》曰：「二十七脉，以缓为极平脉，馀二十六为病脉。定清缓脉，方可定诸病脉；精熟缓脉，即可以知诸病脉；脉之有缓，犹权度之有平定星也。夫缓者，不浮不沉，恰在中取；不迟不数，正好四至；欣欣然，悠悠然，从容柔顺，圆净分明。微于缓者即为微，细于缓者即为细，虚实长短、弦弱滑涩，无不皆然。至于芤、革、紧、散、濡、牢，洪、伏、促、结、动、代，为缓为权度，尤其显而易见者也。又程观泉《诸脉条辨》乃衷辑景岳、士材之书而成，言颇简切，如谓浮脉轻手便得，非必中沉俱无。如崔氏云，有表无里，有上无下，则脱然无根，混于散脉矣。洪脉只是脚根润大，却非坚硬，若大而坚硬，则为实脉矣。濡脉浮软，与虚脉相类，但虚脉形大，而濡脉形小也。濡脉之细小，与弱脉相类，但弱在沉分，而濡在浮分也。树以根深为牢，盖深入于下者也，监狱以禁固为牢，盖深藏于内者也。仲景云：「寒则牢坚，又有坚固之义。」以牢脉与革脉议论，则革浮而牢沉，革虚而牢实，脉象不同，为病亦异，不可混也。紧脉热为寒束，故其象绷急而不宽舒；实脉邪为火迫，故其象坚满而不柔和。微脉模糊难见，细脉则显而易见，故细比于微，稍稍加大也。阴寒之证，脉必见迟，然与缓脉绝不相类，盖缓以其形之宽纵得名，迟以至数不及为义。医者于各种脉象，必须严为分别，不可稍有含混，否则认脉既差，为治亦误矣。

脉之虚实  ***************************
仲景论脉以浮、大、滑、动、数为阳，沉、弱、涩、迟为阴，柯韵伯以六法释之，无馀蕴矣。然脉与证宜合参，脉证相应，辨治弗难，第病情隐伏，头绪纷繁，脉理渊深，推测匪易。先以虚实言之，证虚脉虚，证实脉实，其常也。若证则实矣，而脉似虚；或证则虚矣，而脉似实，其将何说以通之？不知脉证讵有相反之理，盖所谓病实脉虚者，其脉或隐伏难寻，或至数模糊，或涩滞不利，虽似乎虚而非虚也。若丹溪论涩脉曰：「人之所藉以为生者，血与气也。或因忧郁，或因厚味，或因无汗，或因补剂，气腾血沸，清化为浊，老瘀宿痰，胶固杂揉，脉道阻涩，不能自行，亦见涩象。若重取至骨，来似有力，参之于证，验之形气，但有热证，当作锢热治之。」叶香岩论喉闭证曰：「暴病暴死，皆属于火，火郁于内，不能外达，故似寒证。经络不通，脉道不行，多见沉涩无火之脉，非虚也。」易思兰曰：「凡遇极微之脉，久久寻之而得于指，稍稍加力，按之至骨，愈坚牢者，乃伏匿之脉，阳郁极矣，岂可认作虚寒？」凡此皆气机郁滞，脉道不利所致，切忌误作虚治。若证虚而脉似实者，或浮大而数，按之豁然，或鼎指洪盛，而重取则绝，乃阳气浮散于外，而里虚所致，此则似实而非实也。至于虚实不相应，脉证悉相反者，自非佳兆，又不可并此同论矣。

伤食脉涩  ***************************
仲景以脉滑者，迟实者，紧而转索无常者主宿食，夫人而知之。惟脉浮而大，按之反涩，尺中亦微而涩，亦主宿食，则知者鲜矣。张石顽治汪五符夏月伤食，六脉模糊，寻之似有如无，自认阴寒，而服五积散，病遂剧。叶阳生以为伤暑，而与香薷饮，遂头面汗出如蒸。程郊倩以其证大热，而脉息模糊，按之殊不可得；以为阳欲脱亡之候，欲猛进人参、附子。沉明生以阴证无汗出如蒸之理，脉虽虚而证大热，当用人参白虎。相持未下，乃取决于石顽。诊之，六脉虽涩弱模糊，而心下按之大痛，舌上灰刺如芒，乃食填中宫，不能鼓运其脉也。以凉膈散下之，一下神思大清，脉息顿起，当知伤食之脉，虽气口滑盛，若屡伤不已，每致涩数模糊，乃脾不消运之兆，此证若非下夺而与参、附助其壮热，则顷刻立毙矣。

战汗脉伏  ***************************
伤寒邪不内传，其人胃气复，则汗解而不战；胃气虽复而未充，邪气将退而未散，邪正搏结渐通，郁滞渐散，始战汗而愈。滑伯仁曰：「伤寒家服药后，身热烦燥，发渴冒瞀，两手脉忽伏而不见，恶寒战慄，此皆阴阳氖氢，正邪相争，作汗之征也。」魏玉璜曰：「病有脉双伏，或单伏，而四肢厥冷，或爪甲青紫，欲战汗也。」吴又可曰：「发汗之理，自内以达表，若里气壅滞，阳气不能敷布于外，即四肢未免厥逆，又安能气液蒸蒸以达表？譬如缚乌之足，乃欲飞昇其可得乎？盖鸟之将飞，其身必伏，先纵足而后扬翅，方得升举，此战汗之义也。又欲作战汗之时，慎勿以药扰之。」故张石顽但主热姜汤，助其驱邪之力，义可见矣。

温病谵语  ***************************
陆九芝《世补斋医书》论温病谵语，归本阳明，一以硝黄为正治，深叱叶香岩逆传心包之非，学者多宗之。青浦陆士谔曰：「温病谵语，有阳明、厥阴之别。阳明证，断不能投厥阴剂；厥阴证，断不能投阳明剂。一主硝黄荡涤，一主犀角开透，误投皆有弊害。辨别之法，凡厥阴心包之谵语，是昏不识人，虽唤之不醒，是神明已蔽之铁证；阳明之谵语，呼之即醒，呼过仍谵语如旧，足征神明未尽蔽也。虽同属谵语，而两证判若天渊，足见九芝专以硝黄为治者，仍未尽善。然阳明谵语，虽呼之即醒，而病重者亦间有呼之不应，若只以呼之醒与不醒为别，似亦难凭。虽知阳明谚语以胃家实为本，柯韵伯所谓只因有胃家实之病根，即有胃家实之病情是也；若厥阴心包之谵语，则以热传营分，痰蔽清阳为主，亦必各有本证可辨。罗伯夔曰：「温邪传入气分，热结胃腑，腹满谵语，舌苔黄厚而燥，脉沉实，宜荡涤热邪，承气汤主之。若热邪入营，血液受劫，舌色纯绛，神昏谵语者，宜清营热，佐以宣窍，犀角地黄汤加味，送至宝丹、牛黄丸等主之。」余谓《伤寒论》三阳合病，腹满身重，难以转侧，口不仁而面垢，谵语遗尿汗出，白虎汤主之一节，亦是阳明证，特承气则责在燥屎，此则责在热气耳。故温病谵语，不独有厥阴、阳明之别，即同属阳明，亦有承气与白虎之分。他如叶香岩治湿热作痞，神识如蒙，有泻心法。玉潜斋治痰热交结，闭塞心包，有小陷胸合蠲饮六神法，皆宜博考。至若杂证中谵语，仍当以杂证法治之，又不可与温热门中谵语同论也。

三消属火  ***************************
饮不解渴为上消；多食不为肌肤曰中消；小便如膏，饮一溲一曰下消，皆热证也。刘河间《宣明论》隶诸燥门，其义可见。而三消论，阐发尤详。谓治消渴者，当补肾水阴寒之虚，泻心火阳热之实，除肠胃燥热之甚，济一身津液之衰，使道路散而不结，津液生而不枯，气血利而不滞，则其病日已矣。又释下消溲数之故，谓燥热太甚，而三焦肠胃之腠理，怫郁结滞，密致壅塞，水液不能渗泄浸润于外，以荣养百骸，故肠胃之外，燥热太甚，虽复多饮于中，终不能浸润于外，故渴不止。小便多出者，为其多饮不能渗泄于肠胃之外，故溲数也。其说颇精。张子和亦以三消从火断，谓五行之中，惟火能焚物；六气之中，惟火能消物。故火之为用，潘木则消而为炭，焚土则消而为伏龙肝，链金则消而为汁，煅石则消而为灰，煮水则消而为汤，煎海水则消而为盐，干汞则消而为粉，熬锡则消而为丹。故泽中之潦，涸于炎晖；鼎中之水，干于壮火。夫火得其平，则熟炼饮食，糟粕去焉；不得其平，则燔灼脏腑，而津液竭焉。以故入水之物，无物不长；入火之物，无物不消。故一身之火，甚于上，则为膈膜之消；甚于中，则为肠胃之消；甚于下，则为膏液之消，其言甚精。
后世以《内经》有心火移寒饮一溲二之说，《金匮》有男子消渴，小便反多，饮一斗，小便亦一斗，肾气丸主之一节，遂谓消渴有寒证，戒用清凉。何梦瑶辨之曰：「《金匮》所言，乃因其人命门火衰，不能蒸动肾水与脾胃中谷气以上达于肺，故上焦失润而渴；其所饮之水，未经火化，直下膀胱，故饮一溲一，其味不咸。肾气丸以壮其命门之火，如釜底加薪，则水穀之气上腾，蒸为润泽也。然此证只因水不上滋而渴，非如盛火之焚灼，则其渴不甚，饮亦必不多，其谓饮一斗，便一斗，乃合计之词，非言每饮辄一斗也。其与热证之大渴引饮者，安得无殊耶？且肾热则小便如膏，肾寒则小便清白，又自有辨也。至《内经》所言心火衰微，反为水冷金寒之化，不特所饮之水，无气以化，即身中之津液，亦无气提摄。相併下趋，而成饮一溲二之证，则肺气之消索已极，尚何大渴大饮之有？似皆不当名为消渴，以至后人泾渭不分，动手温补，热证逢之，不死何待！」此辨最为精切。此外更有可笑者，谓肾气丸乃仲景立以治武帝消渴而设，是未考建安为何人年号，而二人相去且三百馀年，不知其何能相值于一时？章杏云曰：「医师所列诸方，尝有某帝王某卿相试验之说，皆是游方术士，虚张声势，哄骗乡愚之法，理或然欤。

黄帝内经  ***************************
孟子曰：「尽信书，不如无书。」柯韵伯曰：「读书无眼，病人无命。」盖谓古书不可尽信，而读书须具只眼也。《内经》十八卷，为医书之鼻祖，王太仆谓其文简，其意博，其理奥，其趣深，故历数千年，医家尊之，莫敢或贰，然谓其为歧黄遗书。究属可疑。薛生白曰：「其书乃成于不知何代，明夫医理，托为君臣问答之词，而传于民者，盖其时始命大挠作甲子，其干支节序占候，岂符于今日？而旨酒溺生，禹始恶之，当其玄酒味溏，人谁嗜以为浆，以致经满络虚，肝浮胆横耶？至于十二经配十二水名，彼时未经地平天成，何以江淮河济，方隅珍域，竟与后世无岐？如此罅漏，不一而足。」史琦曰：「医籍之古，无如《神农本草》《灵素》《难经》，后之言医者，莫敢违也。以为此神农、黄帝、越人之传，秦火未亡者，可深信也。」夫文字之古，无如羲画？而羲画无言语。其次则《尚书》，然而《尚书》积千百年之久，汇四代之籍，而文不满数万，即云散失者多，而其完善者，固班班可考也。即就《禹贡》一篇而论，盖完善也，平地成天之略，稍衍之，百万言不足尽，今乃简略若是，况以在黄、农之世，作医者之书，其文辞不当益简耶？而《灵素》之文，累数十万，字义条畅，仿之《月令》《乐记》之文，抑又何欤？汉世鹰纬诸书，尽托古圣，儒者且不难诬圣，况方士乎哉！况汉之方士，其敢于欺世，如文成五利之后徒，概不少矣。马端临号称博雅，其《文献通考》之叙书籍也，谓医卜种树之书，当时虽未尝废锢，而并无一卷流传至今。当宋元之际，《灵素》《本草》已大行，岂得曰并无一卷流传？盖马氏固疑之矣。《神农经》每药必曰久服轻身延年，虽毒药亦云，此正方士口语。《灵素》明经络脏腑，验之人身，多龃龉出入，其疾病治疗，亦或效或否，而《难经》则窃《灵素》之绪以衍之。司马迁传扁鹊，言其特假诊脉为名，然则即令《难经》出扁鹊，已非心传，况又近赝乎。余谓学术随时代而进化，千年古籍，必难免有不尽不实之处，后人自当辨其疑似，重补修正，去伪存真，方为首务。观《内经》所载脉络、骨度、营卫生会等，证以解剖生理学，显有出入。如谓人一日一夜一万三千五百息，试问平人每日呼吸，岂有此数？此数既差，则漏水下百刻，营卫五十度周于身之说，亦必不确。他如天有日月，人有两目；地有九洲，人有九窍等，虽云取譬，究属无谓，司天在泉，天符岁会，亦与人体无关。张飞畴、何梦瑶曾论之。而人身之骨，全体连目耳部之三小骨，不过二百零八件，而书则作三百六十五节，以附会一岁之三百六十五日。更可议者，如云胃大一尺五寸，径五寸，长二尺六寸，横屈受水穀三斗五升，以及大小肠之尺度等，皆不可信。然数千年前之解剖术，当然不及今日之精，即权衡度量，亦与今异，其能定出脏腑名目，足见当日确曾将人体剖视。观《灵枢·经脉篇》曰：「夫八尺之士，皮肉在此，外可度量切循而得之，其死可解剖而视之」之言可知。后世以解剖为有伤人道，谁肯遵行，故其书类此之误，至今未破。清道光时，王清任著《医林改错》力辟古书论脏腑之谬，而以所亲见者绘图而说明之。尝谓论病不知脏腑，如痴人说梦；治病不知脏腑，如盲子夜行。其革新医学之功，实在不小，虽仍多未尽善，而其志可嘉也。后唐宗海《中西汇通》五书，尝引王说，兼採泰西生理诸书而折衷之，亦多所发明。惜其尊经过甚，处处务求与经论相合，附会武断之处，不一而足，遂为陈邦贤、卢予甫所讥。故余尝谓习中医者，宜兼参西学，则于古书之谬误，自不致于承讹，而所学必更有进者。语云：「他山之石，可以攻玉。」有志之士，其勉之哉。

石山医案  ***************************
《汪石山医案》三卷，案中以参、耆奏效者居其强半，或则疑其偏于温补，或则泥其法以误人，是皆不得汪氏之意耳。观其凡以参、耆主治者，其载脉不曰浮濡、即曰虚数无力，此正气虚之确据。且虽以参、耆为主，然不辅以桂、附之辛热，而佐以麦冬、黄柏之甘昔寒，即制方之缓急轻重、佐使先后，皆有法度，洵非浅识所能步武。其门弟子程延彝亦曰：「先主治病，多用参、耆，盖其病已遍试诸医，历尝诸药，非发散之过，则降泄之多；非伤于刚燥，则损于柔润，胃气之存也几希矣。而先生最后至，不得不用参、耆以救胃气，实出于不得已，非性偏也。」观此知汪氏非执板方以试病者，独怪其《营卫论》中有曰：「人于日用之间，不免劳则气耗，悲则气消，恐则气下，怒则气上，思则气结，喜则气缓，凡此数伤，皆伤气也。以有涯之气，而日犯此数伤，欲其不虚难矣。」虚而不补，气何由行？则正言气虚而宜用参、耆者也。姑无论气上、气结之因于思怒者，不可妄补，然尚不失为论气之言。惟下文则曰：「卫固阳也，营亦阳也。」又曰：「补阳者，补营之阳；补阴者，补营之阴。」又曰：「譬如天之日月，皆在大气之中。分而言之，日为阳，月为阴。合而言之，月虽阴而不禀日之阳，则不能光照而运行矣。故古人于阴字下加一气字，可见阳固此气，阴亦此气也。」是则混营卫阴阳为一矣。故其下再曰：「是知人参、黄耆补气，亦补营之气。补营之气，即补营也。」补营，即补阴也，岂非太含混乎？昔董载臣论妇人晕厥者，谓宜逍遥散为主，轻则合四物，重则合六味加黄连，云极有效验。王潜斋正之曰：「如果肾水亏少，肝枯木动之晕眩，惟集灵膏、琼玉膏、甘露饮、固本丸等为宜。逍遥、四物，如何有效？董氏所云乃血虚晕眩也。」是则不独营卫、气血宜分论，即血之与阴，仍有分际，岂如汪氏之混而莫别乎！

丹溪学说  ***************************
丹溪阳有馀阴不足论，谓人自有生以后，端赖水穀以养。男二八，女二七，而精通经至，阴气始成。及男八八，女七七，而精绝经断。夫阴气之成，只供给得三十年之视听言动，此难成易亏之阴，讵可不加保养哉？又其《茹谈论》，谓谷菽果菜，为开赋之味，自然冲和，有养人补阴之功。揆其意，以精血化生于水穀，故纯以饮食为补，此深得子和之法者也。后人不达其义，见其补阴丸中用知、柏，即援以为例，及治而误事，竟不咎己之审证不明，而咎丹溪立方以误世，甚有丑诋谩骂，不遗馀力，如黄元御、张景岳辈，其尤者也。不知丹溪之用知、柏，原以治阴虚火亢，能食便艰之证，非概治一切阴虚而脾胃不实之证也。又其医案中言阴虚者，每用参、术为治，盖以脾在六经为足太阴，《内经》所谓阴中之至阴也，胃纳脾运，胃降脾生，水穀腐化，精血赖以资生。设若劳倦内伤，虚耗脾气，则饮食不能腐化，而精血虚矣。故用参、术以助脾之用，乃不易之定法。则知其所云阴虚，乃指足太阴脾脏之虚而言，与阴虚火亢治宜清滋之阴虚不同也。后之虞夭民、汪石山，虽有论列，惜皆未明斯义。陈修园虽知补脾为补阴，亦矫枉过正，一若补脾之外，其它补阴之法，均可不讲。故王子能谓人之才识学力，各有能至不能至，真知言哉。

东垣方法  ***************************
李东垣发明补脾升阳之法，以治劳倦致虚，脾阳下陷之证，其功甚大。至《脾胃论》虽以脾胃并举立名，《兰室秘藏》虽知归本脾胃，其实只明治脾之法，而治胃之法则阙焉不详，且其立方，多杂群队之药。徐灵胎曾讥其驳杂，而不拘何病，立方必兼升散之药数种。后贤如陆丽京、魏玉衰、章杏云，尝非议之。试以其所立诸方而论，清暑益气汤虽以清暑为名，却无清暑之实；补中益气汤，只可治虚人外感及脾阳不升之病；升阳益胃汤、泻阴火升阳汤等，则药太庞杂，诚如徐氏所讥矣。抑尝论之，凡病属脾气下陷者，升阳之法原不可废，但不可误施于温热门中耳。盖东垣生平独得力于此法，故其所论，不外发明斯义，非治病之全体也。而《四库全书》医家类谓其制方：「君臣佐使，相制相用，条理整然，他人罕能效之者。斯则事由神解，不涉言诠」云，未免推许过当，实未敢赞同也。

温病条辩  ***************************
吴鞠通《温病条辨》，力辨寒温之异，多所发明，论药亦多精妙。《解产难》《解儿难》两篇，皆属可传之作。顾《条辨》一书，简误之处亦在不少，详见王潜斋《归砚录》、章虚谷《医门棒喝》中，著书之难，古今同患，讵不信哉！然《条辨》之未尽善，实吴氏自取之咎。古越曹炳章谓当时吴以省墓回绍城，与任济堂先生善，因出《条辨》一书、互相辨析。任君独赞《解产难》《解儿难》两篇，余则谓自条自注，著书无此成例，且其中缺误处甚多云。由是拂其意，交遂疏。蒋湖书屋主人谓吴性刚气做，洵不诬也。故惟其性刚，乃不能容物；气做，则自视过高，虽得良友，亦无从获益。设当日能虚心下问，互相切磋研究，弃瑕取瑜，重为编订，当能免此遗憾。今则长留缺点，为后人驳难，未免不值矣。


跋  ——————————————————————————————————————————————————————————————————————————————————————————

跋  ***************************
范文正公曰：「不为良相，当为良医。」盖良医活人，良相治国，其要一也。刽于课馀之后，常侍家君诊证，每见有扶掖而来者，揹负而来者，舆乘车载而来者，或喘或咳，或晕眩呕吐，或热极烦躁，坐立不安，为状至苦。家君一一为之详辨脉证，分别拟方与之，明日再来，则病已轻减，更数日，遂渐痊愈。钊见之，极感兴趣，所谓良医活人者非耶。然又见顽痼之疾，非一二剂所能奏效者，家君必发箧取书，详细参究，有时至废寝食，既而治愈，则津津乐道其诊断、处方之经过，若不胜愉快者。惟其如是，故年甫四十而发半斑白，此皆劳恼焦思所致。不肖等屡请节劳，家君惟颔之而已。尝诏不肖等日：「医者半以谋衣食，半以活人，且医为性命之学，万不能苟且从事。不特诊证拟方，须极端审慎，即平日研究医理，亦须痛下功夫。惟勤之一字，实为治学之根本，要知凡学皆不能侥倖得来者，一分勤学，一分成就，十分勤学，十分成就，不独医学为然，其他学术，莫不然也。汝等有志于学，必须以此自勉。」不肖等敬谨遵诺，不敢或忘，是知家君医学之成就，全由刻苦用功得来，非可幸致也。今以其所积存医案，择取四十则，刊表于世，此皆历来治验之成绩，知医者读之，可增加其学识，不知医者读之，亦可明医药之得失。并附医话一卷，为早年习医札记所成，其中言论皆有根据，足裨实用。然则家君是书，其必永传于世也夫，他日人手一编，与金石同寿，是不肖等之私愿矣。全书校阅既竟，敬附数言于书末，以志不忘焉。
次男启钊敬跋
