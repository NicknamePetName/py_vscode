
引  ***************************
嘉靖己酉，予守衢之八月，以病疡不能视事，日坐郡斋。贰守周公潭石间过予谭，偶及《颜氏家训》《袁氏世范》《三元延寿》《养生杂纂》《便民图纂》《通书》《居家必用》诸书，亟借读之。呜呼！兹数种者，其于民生日用，亦云备矣。顾大繁而言，成文不易了了，且无所执要。因摘取简易者，自婴至老，凡性情之动，饮食起居之节，推而处己、睦亲、治家之大概，附以断章名，云稍为隐括颇铨次成帐，令吏人抄录，以示潭石，乃潭石固欲加诸梓。予笑曰：「此直家庭为童子者设教耳，刻之何居？」潭石曰：「不然，王者之政，自老老幼幼。始而居处笑语，日用饮食，诗人歌之，况兹生人所厚，日迁去不识不知，盖逖矣。推是以诒告斯人，俾由之生，生而咸登寿考之域，亦政也，奚不可者？」予曰：「有是哉。」姑刻之以示衢民，如其礼乐，俟后之君子云。
知衢州府在山周臣撰


卷之一  ——————————————————————————————————————————————————————————————————————————————————————————

育婴（附产忌）  ***************************
凡受胎三月，禀气未定，逐物变化。故娠妊者，欲观犀象，鸾凤珠玉，钟鼓俎豆，军旅陈设之类。欲闻贤人君子盛德，大师嘉言善行。焚烧名香，诵读诗书，居处简静，调心神，和性情，谨嗜欲，节饮食，慎起居，庶事清净，则生子端正寿考，忠孝仁义，聪慧无疾。盖文王胎教也。
凡妊娠临月，预备好甘草，如中指许，一节擘碎，用水一蚬壳，以绢蘸令儿吮之，若吐出恶汁为佳。次用好朱砂，如大豆许，细研，水飞过，炼蜜和朱砂成膏，旋抹小儿口中，镇心安神，免痘疮之患。凡小儿初生，急以绵裹指，拭尽口中恶血，若不急拭，啼声一出，即入腹成百病矣。亦未可与乳，且先与擘破黄连，浸汤取浓汁，调朱砂细末，抹儿口中，打尽腹中旧屎，方可与乳。又看舌下，重舌有膜，如石榴子，若啼声不出，速以指抓或针微刺舌线，有血出即活，取桑汁调蒲黄涂之。若血出多者，烧发用猪脂涂之。凡断脐不可用刀，须隔衣咬断，兼以热气呵七遍，然后缠结所留脐带，令至儿足上。若短则中寒，或成内吊。若先断脐而后浴，则水入脐中，后必有患。其脐断讫，脐中多有虫，宜急去之。断脐后用软绵缚之宜紧，免脐风也。凡解脐须闭户下帐，冬间令火温，若脐不干，烧帛末敷之。初生之儿，全在乳哺得法。乳者奶也，哺者食也，乳后不得与哺，哺后不得与乳。盖小儿脾胃怯弱，乳食相併，难以克化，始则成呕，小则成积，大则成癖，疳气自此始也。凡乳儿不可过饱，满而必溢，则成呕吐。乳或来猛，当取出少挼后再乳。凡乳时，须当捏去宿乳，然后乳之。儿若卧乳，当以臂枕之，令乳与头平，令乳不噎。母欲睡，即夺其乳，睡著不知饥饱，即成呕吐。儿啼未定，气息未调，乳母遽以乳饮之，致不得下，停滞胸膈，而成呕吐。
初生小儿，慎不宜针，针反为害也。婴儿乳母，须每三时，摸儿顶后风池，若壮热即须熨之，使微汗即愈。凡小儿莫抱于檐下澡洗，当风解衣，及神物之前，驴马之畔，各房异户之亲，诸色秽恶异物，并不得触犯，切宜忌之。凡儿春夏间有疾，不可乱用动下之药，使下焦虚，上焦热，变成大病。小儿缺乳，吃物太早，母喜嚼食喂之，致生疳疾，羸瘦腹大，发竖痿黄。凡小儿匍匐以后，逢物便吃，父母喜之，或饮食而以口物饲之，此非爱惜，乃成害一端，食癖疳积，腹痛面黄，腹大颈细，皆由于此。
凡小儿皆阳气有馀，阴气不足，故多患惊风痰热之疾。若父母恣其食肉，及诸厚味，必助火益阳，消竭阴气，鲜不为患。其有痘方出，而发紫泡以死者何哉？正以厚味积热，触其相火故耳，切宜戒之。
凡小儿始生肌肤未成，不可衣新绵过暖，当以故絮衣之。况筋骨痿弱，宜时见风日，则血凝气刚，肌肉牢密耐风寒，不致疾病。若藏在帏帐中，重衣温暖，不见风日，则其肌肤脆软，便易中伤矣。凡婴儿三、五月，必待人襁褓，贵顺适其宜。如春夏乃万物生长之时，宜时时放令地卧。如秋冬万物收藏之时，宜就温和之处。使不逆岁气，然后血宁气刚，百病无由而入。小儿睡，忌母鼻中吹风及囟门处，成疯疾。交合之间，儿卧于侧，或惊哭便不可乳儿。小儿不宜令指月。母泪不可滴入儿眼中。儿未能行，母更有娠，儿犹食乳，必黄瘦立骨，发热发落。小儿食鸡鸭卵、鱼子之类，长而多忘。食鲟鱼，结症瘕咳嗽。食鸡肉生蛔虫，食王瓜生疳虫，粟子饲之，生齿迟，肾气弱。黍米饭并蕨食之，脚无力。食荞麦发落，羊肝同椒食损儿，幼女食鱼魨则拙。吃热莫吃冷，吃软莫吃硬，吃少莫吃多。
婴儿之流，天真未剖，禁忌饮食，又无所犯，至有夭折者，此父母之过也。为父母者，或阳盛阴亏，或阴盛阳亏，或七情郁于内，或六淫袭于外，或母因胎寒而饵暖药，或父因阴痿而饵丹药，或产元既充，淫欲未已，如花伤蒂，结子不实，既产之后，禀赋怯弱，调养又失其宜，骄惜太过，睡思既浓，尚令咀嚼，火阖既暖，犹厚衾重覆，抚背拍衣，风从内作，指物为虫，惊因戏谑，危坐放手，欲令喜笑，肋胁指龊，雷鸣击鼓，且与掩耳，眠卧过时，不令早起，饮食饱淤，不与戒止，睡卧当风，恐吓神鬼，此等不一，父母因是而鉴之，则后嗣流芳而同寿矣。婴孩于其始，有知不可不使知尊卑长幼之礼，若侮詈父母，殴击兄妹，父母不加诃禁，反笑而奖之，彼既未辨好恶，谓礼当然，及其既长，性习已成，乃怒而禁之，不可复制，于是父母疾其子，子怨其父母，残忍悖逆，无所不至，盖父母无深识远虑，不能防微杜渐，溺于小慈，遂养成其恶，至如此也。教子斋：一曰学礼，凡为人要识道理，识礼数，在家庭事父母，入书院事先生，并教恭敬顺从，遵依教诲与之言，则应教之事，则行，毋得怠慢，自任己意。二曰学坐，凡坐要定身端坐，齐脚敛手，毋得伏盘靠背偃仰倾侧。三曰学行，凡行要笼袖徐行，毋得掉背跳足。四曰学立，凡立要拱手正身，毋得跛倚歌斜。五曰学言，凡言语要朴实，语事毋得妄诞，低细出声，毋得叫唤。六曰学揖，凡作揖要低头屈腰出声收手，毋得轻率慢易。七曰学诵，凡读诵专心，看字断句，谩读须要分明，不可一字放过，毋得目视东西，手弄他物。八曰学书，凡写字专志把笔，字要整齐圆净，毋得轻易糊涂。
《产书》云：一月足厥阴肝养血，不可纵怒，疲极筋力，冒触邪风。二月足少阳胆合于肝，不可惊动。三月手心，主右肾养精，不可纵欲悲哀，触冒寒冷。四月手少阳三焦合肾，不可劳逸。五月足太阴脾养肉，不可忘思饥饱，触冒卑湿。六月足阳明胃合脾，不可杂食。七月手太阴肺养皮毛，不可忧郁叫呼。八月手阳明大肠合肺，以养气勿食燥物。九月足少阴肾养骨，不可怀恐房劳，触冒生冷。十月足太阳膀胱合肾，以太阳为诸阳主气，使儿脉缕皆成，六腑调畅，与母分离，神气各全，候时而生。不言心得，以心为五脏之主，故也。凡妇人妊娠，切忌饮酒叫怒，恐产时心神昏乱。凡妇人妊娠之后，以至临月，脏腑壅塞，关节不利，切须时时行步，不宜食黏硬之物，不可多饮酒，不可乱服药，亦不可忘针灸，须宽心减思虑，不得负重涉险，防诸不测，如此爱护，方保临产无虞，仍不欲见丑恶之物，食当避异味，不然有损无益。凡妊六七月后，须常服益母丸，凡遇临产时，少见不顺当，服柞枝汤一二服，能使横者直，而逆者顺，方用柞枝四两，甘草五钱，好酒三碗，煎去半频服之即效。服至二服，永保无虞。
鸡肉与糯米同食，令子生寸白虫，食羊肝，令子多厄。食山羊肉，令子多病。鲤鱼与鸡子同食，令子成疳多疮。食犬肉，令子无声音。食茨菰，能消胎气。食麝脂及梅、李，令子青盲。食兔肉，令子唇缺。食子姜令子多指生疮。鳝鱼、田鸡同食，令子音痖。鸭子与桑椹同食，令子倒生，心寒。食鳖令子项短，及损胎。食螃蟹，令子横生。食雀脑，令子雀目。食雀肉饮酒，令子无耻多淫。雀肉豆酱同食，令子面生黑痣黑斑。豆酱与藿同食，堕胎。食水浆绝产。食浆水粥，令子骨瘦不成人。食骡马肉，过月难产。妊妇不可沐头，沐之则横生逆产。欲分娩者，取酽醋涂口鼻，仍置醋于傍使闻其气，兼细细饮之，此为上法。如昏晕即以醋喷面，苏来，即饮醋以解之。
凡生产毕，不可因男女辄喜恶，不得便卧，且宜闭目而坐，须臾方可扶上床，宜盘膝而坐，未可伸足，高倚床头时，令人以手从心擀至脐下，使恶露不滞，如此三日方止，不可令多卧，多卧频要唤醒，或烧乾漆器，并醋气蒸薰口鼻，以防血逆、血迷、血晕之患。夏月仍于房门外烧砖，以醋沃之，置于房中，房中不得放火，以煮粥煎药。或有临产，母肠先出者，甚可惊恐，即以盆盛温水，浸其肠入，香油一盏，令母仰卧，以言语安慰其心，却用好米醋半盏，和新汲水七分，搅均忽噀于产母面，或背微以手拊之，则肠渐收儿即产矣。分娩后须臾，食白粥一味，勿太饱，频频少与之，仍时与童便一盏，温饮之。□□得与酒，产母脏腑方虚热酒入腹必致错闷。□□方进，酒可以辟风邪、养血气、下恶气、行脉气也。未满月不宜多语笑，惊恐忧惶，哭泣思虑恚怒，强起离床，行动久坐，或作针线，用力恣食生冷、黏硬、肥腻之物，及不避风寒，脱衣洗浴，或冷水洗灌，当时虽未觉大损，后即成蓐劳。
满月之后，尤忌任意饮食，触冒风寒，恣意喜怒，梳头用力，高声作劳，尤忌房欲之类，若不依此，必成大患。产后忌食热药热面，且不可见狐臭人。
未满月饮冷水与血相聚，令腹胀痛。若恶露未止而食酸咸之物，遍体无血色，腹痛发寒热。


卷之二  ——————————————————————————————————————————————————————————————————————————————————————————

饮食（附诸忌）  ***************************
夫人赖水穀之气以养神，水穀尽而神去。安穀则昌，绝谷则亡，水去则荣散，谷消则卫亡，荣散卫亡，神无所依故死。凡食所以养阳气也，凡饮所以养阴气也，而生血生气，皆本于此。故六畜、果菜、酒浆之类，善养生者取其益人者食之。饮之尤必先渴而饮，饮不过多，多则损气，渴则伤血。先饥而食，食不过饱，饱则伤气，饥则伤胃，仍戒粗与速，恐损气伤心，非福也。减五味浓厚食以免伤其精，省煎煿焦燥物以免伤其血。清晨食白粥，能畅胃气生津液。空心茶卯时酒申后饭宜少。饮茶者宜热宜少，不饮尤佳，久饮去人脂，下焦虚冷，饥则尤不宜，令不眠，惟饱食后一二盏不妨，最忌点盐空心饮。食后以浓茶漱口齿不败。饮不欲杂，杂之则或有所犯，当时或不觉，积久令人作痰。浆水味甘酸，微温无毒大益人，为人常用，故不齿其功，然日不可缺也。酒饮之体软、神昏是其有毒也，不可过多，过多而恒饮，则损肠烂胃，溃髓蒸筋，伤神伤寿。酒浆照人，无影不可饮。酒后食芥辣物，多则缓人筋骨。凡中药毒，及一切毒，从酒得者难治。醋，多食损人骨，损人胃，损人颜色。美食须熟嚼，生食不粗吞，食物以象牙、金、银、铜为匙，或鱼鲩为器，皆可试毒。热食伤骨，冷食伤肺，热无灼唇，冷无冰齿。食后以小纸拈打喷嚏数次，使气通则目自明、痰自化。每食毕，即呵出口中毒气，则永无患失。百味未成熟，勿食五味太多，勿食腐败，闭气之物勿食。春宜减省酸味，增添甘味；夏宜减省苦味，增添辛味；秋宜减省辛味，增添酸味；冬宜减省咸味，增添苦味。青色属肝合筋，其荣爪，故肝宜酸，多食则令人阴闭。赤色属心合脉，其荣色，故心宜苦，多食令人变呕。黄色属脾合肉，其荣唇，故脾宜甘，多食令人缓满。白色属肺合皮，其荣毛，故肺宜辛，多食令人洞心。黑色属肾合骨，其荣发。故肾宜咸，多食令人渴酸，多伤皮肉，皱而唇揭。咸多伤心，血凝注而色变；甘多伤肾，骨痛而齿落；苦多伤肺，皮藁而毛落；辛多伤肝，筋急而爪枯。孙真人曰：食五味不可偏胜，否则五脏不平，百病蜂起。夫人之所慎，切忌饮食便卧，及终日久坐。食欲频而少，不欲频而多，只宜饱中饥，不宜饥中饱，且鱼鱠生肉尤宜忌之。粳米过熟则佳，苍耳同食卒心痛，马肉同食发痼疾。糯米妊娠与杂肉食之，子生寸白虫，久食身软发风动气。秫米似黍而小，亦可造酒动风，不可常食。
黍米发宿疾，小儿食不能行，五种粟米合葵食之成痼疾。饴糖进食，健胃动脾风。食粟米后食杏仁吐泻。稷米穄也，发三十六种疾，不可同川附子服，陈廪粟米粳米皆冷，频食之自利。麦佔四时，秋种夏收，北方多霜雪面无毒，南方少雪面有毒。大麦久食多力健行，头发不白宜人。麦蘖久食消肾，少用健胃宽中。荞麦多食动风头眩，和猪肉食脱眉发。白扁豆久食头不白。绿豆治病，则皮不可去，去皮壅气，作枕明目。赤小豆行小便，久食虚人，能逐津液。青小豆、赤白豆合鱼、虾食之成消渴。服大豆末者，忌猪肉、炒豆与一岁以上十岁以下小儿食之，即吃猪肉久当壅气死。酱当以豆为之，今以面麦为之，杀药力。芝麻乘熟，压出生油，止可点灯，再煎炼成，方为熟油可食。黑芝麻炒食不生风疾，风人食之，则步履端正，语言不謇。胡麻服之不老，耐风补衰老，九蒸九曝为末，以枣丸服之，治白发还黑。
葵同鲤鱼食之害人，食生葵发一切宿疾，百药忌食之。生葱与蜜同食，下痢腹痛，食烧葱啖蜜，壅气死。杂鸡雉白犬肉食之，九窍出血，大抵功在发汗，多食则昏人神。韭，病人可食，多食神昏暗目，酒后尤忌，不可与蜜同食，未出土为韭黄，滞气动风，共牛肉食成瘕。薤肥健人，生食引涕唾，与牛肉同食成症。大蒜久食，伤肝损目弱阳，多食蒜行房伤肝气，面无光。胡荽久食令人多忘，根发痼病。芥多食动风发气，与兔肉同食成恶病。荠菜与面同食发病。苋多食动气烦闷，共鳖及蕨食生瘕。鹿角菜久食发病，损经络少颜色。菠菜多食，冷大小肠，久食脚软腰痛。蓴菜性滑发痔。芹生高田者宜食，赤色者害人，和醋食之损齿。苦荬夏月食之益心，蚕妇忌食。莴苣久食昏人目。莙薘多食动气。蕨久食，脚弱无力，弱阳眼昏，多睡鼻塞发落，生食成蛇瘕。茄至冷，多食发疮动气，秋后食之损目。冬瓜多食阴湿生疮，发黄疸，九月勿食，老人中其毒，至秋为疟痢。一切瓜苦者有毒，两鼻两蒂者害人。瓠子冷气人食之病甚。葫芦多食令人吐。紫菜多食腹痛发气，饮少热醋解。茭白不可同生菜食，不可杂蜜食，发痼疾，伤阳气。苦笋主不睡，去面目并舌热黄，消渴明目，解热毒健人，多食动气。菌，地生为菌，木生为檽，为木耳，为蕈，新蕈有毛者，下无纹者，夜有光者，煮不熟者，欲烂无虫者，煮讫照人无影者，春夏有虫蛇经过者，皆杀人。误食枫树菌者，往往笑不止而死，须掘地为坎，投水搅取清者饮之。木菌，楮、榆、柳、桑、五木之耳可食，如前所云者皆杀人，又赤色仰而不覆者，及生田野中者皆毒。甘露子不可多食，生寸白虫。与诸鱼同食翻胃。茱萸六七月食之伤神气。茼荞多食气满。
莳萝根曾有食者杀人。蔓青，菜中之最益人者，常食通中益气，令人肥健。多种鸡头、芋奶可以代食，山药、凫茨可以充饥。芋冬月食不发病，薯蓣颇胜芋，小者名山药，佳。萝卜力弱，人不宜多食，生者渗人血。姜九月九日勿食，伤人损寿。
谚云：上床萝卜下床姜，盖夜食萝卜，则消酒食，清晨食姜能开胃。食莲子宜蒸熟去心，生则胀腹，不去心则令人呕。藕久服轻身耐老，止热破血。食生藕，除烦渴，解酒毒，若蒸熟之，甚补五脏，实下焦，与蜜同食，令腹脏肥，不生诸虫。菱多食冷脏伤脾。茨菰动宿冷气腹胀，小儿食之脐下痛。茨菰生食，动风冷气，损脾难消，熟能益精。生枣多食动脏腑损脾，与蜜同食损五脏。梅子坏齿及筋。樱桃多食发暗风，伤筋骨，小儿多食作热。橘、柚酸者聚疾，甜者润肺，不可多食。橙子皮，多食伤肝，与槟榔同食，头旋恶心。杨梅多食发热损齿。杏多食伤筋骨。杏仁久服目盲、眉发须落，动宿痰。双仁者杀人，研细可治大伤。桃损胃，多食有热。桃、杏花本五出，而六出者又双仁，能杀人者，失常也。李发疟，食多令虚热，和白蜜食伤人，五内不可临水上啖之，及与雀肉同食。
李不沉水者有毒。梨治心热，生不益人，多食寒中，产妇金疮人勿食，令痿困，其性益齿而损脾胃，正二月勿食佳。有人家生一梨大如斗，送之朝贵食者皆死，考之树下有一大蛇，毒在于此，可见凡物异常者，皆不可食也。石榴多食损肺及齿。慄生食治腰脚。熟即发气，宜暴乾、蒸炒食。多则气壅，患风气人不宜食。生慄可于灰火中煨，令汁出杀其木气，小儿食生者多难化，熟者多滞气。柿乾者性冷，生者弥冷，食多腹痛。白果，生引疳解酒，熟食益人，不可多食。胡桃多食利小便，动风动痰脱人眉，同酒肉多咯血、齿豁并酸，伤齿者食之即已。枇杷多食发痰热。榧子多食，能消穀，助筋骨。行荣卫，明目轻身，治咳嗽，过多滑肠。榛益气力宽肠胃。一切果核双仁者害人。
甜瓜多食动痼疾，发虚热。西瓜甚解暑毒。甜瓜沉水者杀人，双蒂者亦然。生果停久有损处者不可食。甘蔗多食衄血。砂糖多食心痛，鲫同食成疳，葵同食生流癖，笋同食成食瘕，小儿亦不宜食。猪肉之用最多，然不宜久食，食之曝肥致风。白蹄青爪者不可食。猪肾理肾气，多食肾虚，久食少子，猪心猪肝不可多食，猪肉共羊肝食之心闷，猪脑损阳，临房不举，嘴动风尤毒。羊肉和鮓食伤人，心脑食之损精少子，六月勿食之，羊心有孔者食之杀人。羊肝有窍，羊有独角头黑者，皆不可食。猪羊血不可多食。黄牛大补脾，黑牛白头并独肝者不可食。凡盛热时卒死者，尤杀人。牛五脏各补人五脏，牛乳不可与醋同食。马生角及白马黑头，白马青蹄者，皆不可食。马自死者害人，不与陈仓米同食，卒浔恶症，十死其九。马汗气及毛，偶人食中害人。凡有马汗阴疮者，近之必杀人。骡肉动风，脂肥尤甚，食之者慎不可饮酒，致疾杀人。白犬虎文，黑犬白耳，畜之家富贵，犬纯白者主凶。犬斑青者，识盗贼则吠之。春末夏初，犬多发狂，当戒，人持杖预防之。鹿肉獐肉，五月勿食之，豹文者杀人。鹿茸内有小虫，不可以鼻㗜虫，入鼻则药力不及。鹿肉痿人阴，饵药人食之无效，以其食解毒之草故也。獐肉，八月至于十一月食之，胜羊肉，余月动气。麂肉动痼疾，以其食蛇也。麋脂，近男子阴冷痿骨，可煮汁酿酒饮之，令人美颜色。猫肉补阴血，能治痨瘵，瘫疾，瘰疬，杨梅毒疮，久不收口者，皆宜食。兔八月、十一月可食，多食损阳，兔死而眼合者，食之害人，兔只眼者不可食。獭肉伤阳。熊脂近阴不起。大抵禽肝青者，兽赤足者，有歧尾者，肉堕地不黏尘者，煮熟不敛水者，煮而不熟者，生敛者，禽兽自死无伤处者，犬悬蹄肉中有星如米者，羊脯三日以后有虫如马尾者，米瓮中肉脯久藏者，皆杀人。鸡黄者宜老人，乌者产妇宜之，具五色食之必旺。六指玄鸡白头，或四距及野禽生子，有八字文者，及死不伸足，口目不闭者，俱不可食。乌鸡合鲤鱼食生痈疽，鸡子不宜多食，老鸡头有毒杀人，线鸡善啼肉毒，山鸡养之禳火灾。雉损多益少，久食瘦人。黑鸭滑中发痢，脚气人不可多食，白者六月忌食，白鸭补虚目，白者杀人，鸭卵多食发疾，不合蒜及李子鳖肉食，老鸭善，嫩鸭毒。野鸭九月以后即中食不动气，身上热疮久不好者，但多食即瘥。白鹅，多食发酒疾，苍鹅发疮浓卵不可食多。鹌鹑，四月以后八月以前不堪食，《本草》云：虾蟆化也。鹑，患痢人可食之良，与猪肝同食面生黑子，与菌同食发痔疾。凡雀不可合杂生肝食，合酱食妊妇所忌。雀粪和乾姜末，蜜丸服之肥白。鹁鸪益人，有病者食之减药力。鲤鱼发风热，五月五日勿食。鳜鱼有十二骨，每月一骨毒杀人，取橄榄核末，流水调服则愈。白鱼发脓，有疮疖人勿食。鲫鱼春不食其头，中有虫也，子与麦门冬食杀人。青鱼及鮓服术者忌之。鲥鱼发疳痼疾。鲂鱼患疳痢者禁之。鲟鱼发诸药毒，鮓不益人，小儿食之成瘕，合笋食之瘫痪。鲈鱼多食令人发痃癖。河豚鱼有毒，浸血不尽，有些赤斑眼者，及修治不如法杀人。肝有大毒，中其毒者，橄榄汁或芦根汁解之。鳝鱼多食成霍乱。乌鱼黑鳢水厌不宜食。鳗鲡鱼治劳，夏月以干鳗鱼室中烧之，蚊虫即化为水。置其骨于衣箱及毡物中，断白鱼蛀虫。一切鱼忌荆芥，食犯必至杀人。凡鱼目能开闭者，及两目不同，无腮无胆连鳞者，无鳞者及白目白背黑点赤鳞有角者，头有白色如连珠至脊上者，皆不可食。鳖不可食，目大者，赤足者，腹下生王字形者，三足者，独目者，目白者，腹有蛇蟠纹者，并害人。夏月每有蛇化，切不可食，腹下有蛇纹者蛇也。蟹极动风，有风疾人，不可食蟹，背上有星点者，脚生不齐全者，独螯者，独目者，两目相向者，足斑目赤者，腹有毛者并杀人。虾发风动气，无须者，及腹中黑煮而色白不可食。螺大寒疗热醒酒。蚌冷无毒。蚶利五脏健脾。淡菜即壳菜也，多食烦闷。蚬多食发嗽消肾。蛏，天行病后不可食，饭后食之佳。凡肉汁藏器中，气不泄者有毒。以铜器盖之，汁滴入者亦有毒。铜器内盛水过夜不可饮。陶瓶内插花宿水，及养腊梅花水，饮之能杀人。饮食于露天飞丝堕其中，食之咽喉生泡。穿屋漏水，杂诸脯中食之生檽瘕。暑月磁器，如日晒大热者，不可便盛饮食。盛蜜瓶作鮓，鮓瓶盛蜜，俱不可食。肉经宿并熟鸡过夜，不再煮不可食，祭神肉自动，及祭酒自耗者，皆不可食。诸禽兽脑滑精不可食。（以上饮食所宜所忌。）
食豆腐中毒以萝卜汤下药可愈。中蕈毒连服地浆水解之。诸菜毒，甘草、贝母、胡粉等分为末调服，及小儿溺。野芋毒饮土浆水解之。瓜毒，瓜皮汤或盐汤解之。柑毒，柑皮汤或盐汤解之。诸果毒烧猪骨为末水调服。误食闭口花椒，饮醋解之。误食桐油，热酒解之，乾柿及甘草亦可。
食鸡子毒，醇醋解之。凡中鱼毒，煎橘皮汤，或黑豆汁，或大黄、芦根、朴硝汁，皆可解之。中蟹毒，煎紫苏汤一二盏，或冬瓜汁、生藕汁解之。中诸肉毒，壁土调水一钱服之，又方烧白扁豆末可解。
食猪肉过伤者，烧其骨水调服，或芫荽汁、生韭汁解之。饮酒毒，大黑豆一升煮汁二升，服立吐，即愈之。又方生螺蛳、荜澄茄并解之。凡诸般毒，以香油灌之，令吐即解。凡饮食后，心烦闷不知中何毒者，急煎苦参汁饮之令吐。又方煮犀角汤饮之，或以好酒，或以苦酒煮饮之。以上疗饮食之毒。
凡肝病宜食小豆、犬肉、李、韭，心病宜食麦、羊肉、杏、薤，脾病宜食粳米、牛肉、枣、葵，肺病宜食黄黍米、鸡肉、桃、葱，肾病宜食大豆、豕肉、粟臛。有风病者勿食胡桃，有暗风者勿食樱桃，食之立发。时行病后，勿食鱼鱠，及蛏与鳝。又宜食鲤鱼，再发必死。时气病后百日之内，忌食猪、羊肉，并肠、血、肥鱼、油腻、乾鱼，犯者必大下痢，不可复救。又禁食面及胡蒜、韭、薤、生菜、虾等，食此多致伤发则难治，又令他年频发。患疟者勿食羊肉，恐发热致死。病眼者，禁冷水、冷物挹眼，不忌则作病。牙齿有病者，勿食枣。患心痛、心恙者，食獐心及肝，则迷乱无心绪。患脚气者，食甜瓜其疾永不除，兼不可食鲫鱼及瓠子。黄疸病，忌面、肉、醋、鱼、蒜、韭热物，犯者即死。患咯血、吐血者，忌面、酒、煎煿醃藏、海味、硬冷难化之物。其鼻衄、齿衄诸血病皆仿此。有痼疾者，勿食麂与雉肉。患疖者，不可食姜，忌鸡肉。癞者，不可食鲤鱼。瘦弱者不可食生枣。病瘥者不可食薄荷，食之令人虚汗不止。伤寒得汗后，不可饮酒。久病者食李子加重。产后忌生冷物，惟以藕不为生冷，为其能破血也。（以上疾病所忌。）
〔附：诸忌〕
服茯苓忌醋。服黄连、桔梗忌猪肉。服细辛、远志忌生菜。水银、朱砂忌牲肉。服常山忌生葱、生菜并醋。服天门冬忌鲤鱼。服甘草忌菘菜、海藻。服半夏、菖蒲忌饧糖、羊肉。服术忌桃、李、雀肉、胡荽、蒜鮓。服杏仁忌粟米。服乾姜忌兔肉、麦门冬皮、鲫鱼。服牡丹皮忌胡荽。服商陆忌犬肉。服地黄、何首乌忌萝卜。服巴豆忌芦笋、野猪肉。服乌头忌豉汁。服鳖甲忌苋菜。服藜芦忌狸肉。服丹药、空青、朱砂不可食蛤蜊并猪、羊血及绿豆粉。凡服药皆忌食胡荽、蒜、生菜、肥猪、犬肉、油腻、鱼鱠、腥臊、生冷、酸臭、陈滑之物。（以上服药所忌。）
四季用黑豆五升，净洗后蒸三遍，熬干去皮。又用大火麻子三升，汤浸一宿，漉出熬干，胶水拌熬，去皮淘净，蒸三遍，碓捣，次下豆黄共为细末，用糯米粥合和成团如拳大。入甑蒸，从夜子住火，至寅取出，于磁器内盛盖，不令风乾，每服一二块，但饱为度，不得食一切物。第一顿七日不食，第二顿七七日不食，第三顿三百日不食，容貌佳胜，更不憔悴。渴即研大麻子浆饮，更滋润脏腑。若要重吃物，用葵子三合杵碎煎汤饮，开导胃脘，以待冲和无损。又方：缩砂、贯仲、白芷、茯苓、藿香、甘草为细末，煮豆熟，以药末拌，却就锅以黄蜡一两薄切，掺在豆上令均，取豆焦乾为度，以数粒通松钗中节食之，令人不饥。又方：蜜二斤，白面六斤，小黄米五升炒，香油二斤，白茯苓四两，芝麻一升去皮，甘草四两为细末，拌匀和捏成块，甑内蒸熟，阴乾为末，每服一匙，新水调下，其面于青布袋盛之，可留十年。又方：生服松柏叶。茯苓、骨碎补、杏仁、甘草捣罗为末，取生叶蘸水滚药末同服，香美。又方：天门冬二斤，熟地黄一斤，共为末，炼蜜为丸，如弹子大，每服三丸，温酒下，无酒，汤亦可，日进三服。若遇山居之日，辟穀不饥。（以上救荒所备。）


卷之三  ——————————————————————————————————————————————————————————————————————————————————————————

起居（附诸忌）  ***************************
春三月，此谓发陈，夜卧早起，广步于庭，被发缓行，以使志生，生而勿杀。夏三月，此谓蕃秀，夜卧早起，使志无怒，使气得泄。秋三月，此谓容平，早卧早起，使志安宁。冬三月，此谓闭藏，水冰地圻，无扰乎阳，早卧晚起，必待日光，去寒就温，毋泄皮肤。春冰未泮，衣欲上厚下薄。春天不可薄衣伤寒。夏之一季，是人休息之时，心旺肾衰，液化为水。至秋而凝，冬始坚。当不问老少，皆食暖物，则百病不作。四月、五月，其时金水极衰，火土甚旺，必须独宿，养阴尤胜服药。夏至以后迄秋分，须慎肥腻、饼臛、油酥之物，此物与酒浆瓜果相妨，病多为此也。夏月不宜坐日晒石上，热则成疮，冷则成疝，睡铁石上损目。夏月远行不宜用冷水洗足。夏月并醉时，不可露卧，生风癣冷痹。五六月泽中停水，多有鱼鳖精，饮之成瘕。猛热时河内浴成骨痹。
热极用扇，扇手心则五体俱凉。盛热大汗，不宜当风，冷水沃面成目疾。伏热不得饮水及以冷物迫之，杀人。冬时绵衣毡褥之类，急寒急著，急换急脱。冬寒虽近火，不可令火气聚，不须于火上烘炙衣服，若炙手暖则已，不已损血，令五心热。大雪中跣足，人不可使以热汤洗，或饮热酒。又触寒未解，勿便饮汤食热物。大寒早出，含真酥油则耐寒气。大雾不宜远行，宜少饮酒，以御雾瘴。大寒、大热、大风、大雾勿冒之，行房更忌。天之邪气，感则害人五脏；水穀寒热，感则害人六腑。地之湿气，感则害人皮肉筋脉。朝不可虚，暮不可实。朔不可哭，晦不可歌，招凶。星月下裸形当风中，醉卧以人扇之，皆不可。忽逢暴风雨，震雷昏雾，皆是诸龙鬼神经过，宜入室烧香静坐，以避之，过后方出，吉。尤不可犯房。过神庙，勿轻入，必恭敬，不宜恣视，吉。忽见光怪变异之物，强抑勿怪，吉。心之神发手目，久视则伤心；肾之精发乎耳，久听则伤肾。五色皆损目，惟皂糊屏风可养目。目不点不昏，耳不挖不聋。生五辛接热饮食，极目瞻视山川草木，夜读注疏古书，久居烟火，博奕不休，饮酒不已，热餐面食，抄写多年，雕镂细巧，房室不节，泣泪过多，月下观书，夜观星斗，刺头出血，驰驱田猎，冒涉风霜，眼目病赤，沐浴房劳，迎风不忌，皆丧明之由，慎之。人身以津液为本，在皮为汗，在肉为血，在肾为精，在口为津，伏脾为痰，在鼻为涕，在眼为泪，出则皆不可回，惟津在，口独可回，回则生意又续矣。人皆终日不唾，常嗽而咽之，则精气常留，面目有光。故曰多唾损神，远唾损气。又曰远唾不如近唾，近唾不如不唾。发是血之馀，一日一次梳，通血脉，散风湿。大小便皆不可用力努，亦不可强闭抑忍，一失其度，或涩或滑，皆伤气害生，为祸甚速。忍小便成五淋，忍大便成五痔。大小便时，不可开口说话，切记。夜间小便时，仰面开眼，至老眼不昏。饥则坐小便，饱则立小便，慎之无病。久行伤筋劳于肝，久立伤骨损于肾。行汗勿跂床悬脚，久成血痹腰病。
行路劳倦骨疼，直得暖处睡。行路多，夜间向壁角拳足睡，则明目足不劳。远行触热及醉后用冷水洗面，则生黑点成目疾。早行食煨生姜少许，避瘴开胃。夜行常叩齿杀鬼邪，或用手掠脑后发，而精邪不敢近。夜间行勿歌唱大叫。久坐伤肉，久卧伤气。坐勿背日，勿当风湿，勿坐卧于坟墓之傍，令人精神散。灯烛而卧，神魂不安，尤忌行房。口吹灯则损气。将睡叩齿则齿固。卧宜侧身屈膝，不损心气，觉宜舒展，精神不散，舒卧招邪魅。床高三尺以上，则地气不及，安卧榻当门，不吉。枕内安麝辟邪，安决明子、菊花明目。濯足而卧，四肢无冷疾。卧足一伸一屈不梦泄。寝不得言语，五脏如悬磬然，不悬不可发声。睡不可张口，泄气损气。眠勿歌咏，大不祥。夜间不宜说鬼神事。醉卧黍穰中发疮患。人卧不可戏将笔墨画其面，魂不归体。卧魇不语，是魂魄外游，为邪所执，宜暗唤或以梁上尘吹鼻中即醒，忌以火照，则神魂不入，或于灯前魇者，本由明出不忌火，并不宜近唤及急唤，亦恐失神魂也。起晏则神不清。凡睡觉饮水更睡成水癖。
沐浴未乾未可睡。频浴者，气壅于脑，滞于中，血凝而气散，体虽泽而气自损，故有疖疽之患。多汗损血。大汗偏脱衣，及醉令人扇，生偏枯半身不遂。食饱不可洗头，不宜冷水淋。用炊汤洗面无精神。水过夜面上有五色光彩，及磨刀水俱不可洗手。人生十岁，五脏始定，血气通，真气在下，好走。二十岁血气始盛，肌肉方长，好移。三十岁五脏大定，肌内坚固，血脉盛满好步。四十岁脏腑十二筋脉皆大盛以平定，腠理始疏，荣华颓落，发颇斑白，平盛不摇，好坐。五十岁肝气始衰，肝叶始薄，胆汁始减，目始不明。六十岁心气始衰，善忧悲，血气懈惰，好卧。七十岁脾气虚，皮肤枯。八十岁肺气衰，魄将离，故言善误。九十岁肾气焦，四脏经脉虚。百岁五脏皆虚，神气乃去，形骸独居。人年四十阴气自半矣，五十肝气衰，六十筋不能动，精气少，须当自慎自戒，少加调和摄养，宁不为养生之本。七十岁以上取性自养，不可劳心苦形，冒寒暑。若能顺四时运气之和，自然康健延年，苟求贪得尚如壮岁，不知其可也。养生以不损为延年之术，不损以有补为养生之经，居安虑危，防未萌也。不以小恶为无害而不去，不以小善为无益而不为。虽少年致损，气弱体枯，及晚景得悟防患补益，气血有馀而神自足矣。导引法，夜半后生气时，或五更睡觉，或无事閒坐腹空时，宽衣解带，先微微呵出腹中浊气一九止，或五六止，定心闭目，叩齿三十六通，以集身神，然后以手大拇指背拭目，大小九过，使无翳障，明目去风，亦补肾气。兼按鼻左右七过，令表里俱热，所谓灌溉中岳以润肺。次以两手摩令极热，闭口鼻气，然后摩面，不以遍数，连发际，面有光。又摩耳根耳轮，不拘遍数，所谓修其城郭，以补肾气，以防聋聩。真人起居之法，次以舌拄上腭，漱口中内外津液满口，作三嚥下之，如此三度九咽，便兀然放身，心同大虚，身若委衣，万虑俱遣，久行之，气血调畅，自然延寿也。又两足心涌泉二穴，能以一手举足，一手摩擦之百二十数，疏风去湿，健脚力。手常摩擦皮肤温热，慰去冷气，此调中畅外，养形之法。
入山山精老魅多来试人形，当悬明镜九寸于背后，以辟众恶。盖鬼魅能变形，而不能使镜中之形变，其形在镜中，则消亡退走，不敢为害。渡江河朱笔书「禹」字佩之，能免风涛之厄。如遇风使帆，若风势颠猛，便须少落帆，投港稍泊，不得贪程。倘风势不止，天色昏暮，前行不知，宿泊多有疏失。如使风，遇风忽转，便当使回寻港，不可当江抛锚，止望风息，恐致误事。春夏港汊内泊舡，须多用椿缆，恐忽有山水涨发冲决之患。如秋冬当江稍泊，夜间勤起看风色，加添绳缆，恐贪睡有仓卒之患，措手不及。在船人等，过晚不可尽醉，恐有不测，无人使唤。每到马头关津，不可令妇人妆饰露白，恐惹眼目。在舡器用金银，衣服不必鲜华，到处买物交易，密地包藏上船，毋得彰露。遇晚宿泊，须要赶伴，或前或后，不可孤零，三五生人，不可容易搭载。凡上下水船，忽见后有小船，远近相逐，当早奔汊宿泊，日落泊西，黄昏不见人时，又泊向东，或前或后，使人不认方可。凡夜起必唤知同伴。出门外必回身掩门，恐盗乘隙而入。凡觉有盗及犬吠，宜唤醒同伴，直言有盗，徐起逐之，盗必且窜，不可乘暗击之，恐盗急刀伤及我，及误击自家之人。起逐盗防改易元路。贼以物探，不可用手击。凡刀刃伤，切勿饮水，令血不止而死。当急以布蘸热汤合之，或冷水浸嚼柏叶止血妙。箫管挂壁，取之勿便吹，恐有蜈蚣。古井及深阱中有毒气不可人。窥古井损寿，塞古井令人盲聋。女子不宜祭灶。妇人不宜跂灶。坐灶前不宜歌唱、骂詈、吟哭、咒咀、无礼。刀斧不宜安灶上，簸箕不宜安灶前。灶灰不宜弃厕中。登厕不宜唾，初登时咳嗽三声，吉。日夜无故，不可于官舍正厅，私家正堂向南坐，多招异事。

御情  ***************************
大道无情，非气不足以长养万物，气化则物生，气壮则物盛，气变则物衰，气绝则物死。此生长收藏之机，万物因之而成变化也。人肖天地，同此一气，七情六慾，交相震挠，真气耗极，形体消亡而神自去矣。故喜乐无极则伤魄，魄伤则狂，令人心意不存，皮革焦。多笑则伤脏且伤神。大怒伤肝，血不荣于筋，而气激上逆，呕血目暗，使人薄厥。怒甚而不止，志为之伤，健忘前言，腰背隐痛。多怒则百脉不定，鬓发焦，筋痿为劳，药力不及。当食暴嗔及晨嗔，令人神惊，夜梦飞扬。悲哀动中则伤魂，魂伤则狂忘失精，久而阴缩拘挛。悲哀太甚则胞络绝，伤气内动。悲哀则伤志，毛悴色夭，竭绝失生。遇事而忧不止，遂成肺劳。忧愁不解则伤意，恍惚不宁，四肢不耐。当食而忧，神为之惊，梦寐不安。大恐伤肾，恐不除则志伤，恍惚不乐。恐惧不解则精伤，骨酸瘛瘲，精时自下，五脏失守，阴虚气弱不耐。多好则专迷不理，多恶则憔悴无欢。疑惑不止，心无所主，正气不行，外邪干之，必为心疾。思忧过度，恐虑无时，郁而生涎，涎与气结，升而不降，忧气劳思，不食，为五噎之病。女人忧思哭泣，则阴气结，月水时少时多，内热苦渴色恶，肌体枯黑。凡人不可无思，常渐渐除之。人身虚无，但有游气，气息得理，百病不生。道不在烦，但能不思衣食，不思声色，不思胜负，不思得失，不思荣辱，心不劳，神不极，自尔可得百岁。精者，神之本；气者，神之主；形者，气之宅。神太用则耗，气太用则竭，气太劳则绝。气清则神畅，气浊则神昏，气乱则神劳，气衰则神去。乐色不节则耗精，轻用不止则精散。年高之人，血气衰弱，阴事辄盛，必慎而抑之，一度不泄，一度火灭，一度火灭，一度增油，若不制而纵情，则是膏火将灭，更去其油。人年六十者，当闭精勿泄，若气力尚壮盛者，亦不可强忍。能一月再泄精，一岁二十四泄，得寿二百岁。故曰上士异床，中士异被，欲多则损精。人可保者，命；可惜者，身；可重者，精。肝精不用，目眩无光；肺精不交，肌内消瘦；肾精不固，神气灭少；脾精不坚，齿发浮落。若耗散真精，疾病死亡随至。故曰多思则神散，多念则心劳，多笑则脏腑上翻，多言则气海虚脱，多喜则膀胱纳客风，多怒则腠理奔浮血，多乐则心神邪荡，多愁则头面焦枯，多好则智气溃溢，多忿则精爽奔腾，多事则筋脉乾急，多机则智虑沉迷。伐人之生，甚于斧斤；蚀人之性，猛于豺狼。夫未闻道者，放逸其心，逆于生乐，以精神殉智巧，以忧畏殉得失，以劳苦殉礼节，以身世殉财利，四殉不置，心为之病矣。极力劳形，噪奉气逆，当风纵酒，餐嗜辛酸，肝为之病矣。饮食生冷，温凉失度，久坐久卧，大饱大饥，脾为之病矣。呼叫过常，辨争倍答，冒犯寒暄，恣食咸苦，肺为之病矣。久坐湿地，强力入水，纵欲劳形，三田漏溢，肾为之病矣。五病既作，故未老而羸，未羸而病，病至则重，重则必毙。呜呼！是皆弗思而自取之也。强力入房，则精耗肾伤，髓枯腰痛。阴痿不能快欲，强服丹石以助阳，肾水枯竭，心火如焚，五脏乾燥，消渴立至。醉饱行房，令人五脏翻覆。忿怒中尽力房事，精虚气壅，发而痈疽。恐惧中房事，阴阳偏虚，发厥，自汗盗汗，积而成劳。远行疲乏入房，为五痨虚损。月事未绝而交接生白驳，又冷气入内，身面痿黄，不产。忍小便入房得淋，茎中痛，面失血色，或致胞转，脐下急痛，死。新病起而行房，或少年而迷欲，交接输泻，必动三焦，动则热而欲火炽，因入水致中焦热郁发黄，下焦气胜额黑，上焦血走随瘀热行内，大便黑溏。服脑麝入房，关窍开通，真气走散。时病未复犯者，舌出数寸，死。诸神降日犯淫者促寿。朔日减一纪，望日减十年，上弦、下弦、三元减五年，二分、二至、二社各减四年，庚申、甲子、本命减二年。正月初三日万神都会，十四、十六三官降，二月二日万神会，三月初九日牛鬼神降，犯者百日中恶。四月初四日，万佛善化，犯者失音。每月初八，善恶童子降，犯者血死。五月三个五日，三个六日，三个七日，为九毒日，犯者不过三年。十月初十日夜，西天王降，犯之一年死，十一月二五，掠剌大夫降，犯之短年。十二月初七，夜犯之恶病死。二十日天师相交行道，犯之促寿。每月望日，人神在阴，四月十月，阴阳纯用事，俱不可犯淫。童男室女，积想在心，思虑过当，多致苛损。羸女宜及时而嫁，弱男则待壮而婚。


卷之四  ——————————————————————————————————————————————————————————————————————————————————————————

处己  ***************************
世事多更变，乃天理如此。今世人往往见目前稍稍荣盛，以为此生无足虑，不旋踵而破坏者多矣。大抵天序十年一换甲，则世事一变，今不须广论久远，只以乡曲十年前，二十年前比论目前，其成败兴衰何当有定势？世人无远识，凡见他人兴进及有如意事则妒忌，见他人衰退及有不如意事则讥笑，同居及同乡人最多此患。若知事无定势如筑墙之板然，或上或下，或下或上，则自虑之不暇，何暇妒人、笑人哉？夸之一字，坏人终身，凡念虑言语，才有夸心，即便断却，满招损，谦受益，时乃天道。又曰作事皆依本分，屈己饶人，终无悔吝。为钱穀毋与人争斗，款款让人。至于祸患中，第一莫使性气，中外些小事，一切用柔道理之。识些道理，不做好人，天地鬼神亦深恶之。盖不识好恶如童稚，如醉人，虽有罪，可赦。若知而故犯，王公不可免也。膺高年，享富贵之人，必须少壮之时，嚐尽艰难，受尽辛苦，不曾有自少壮享富贵安逸至老者。故早年登科甲，及早年得意之人，必于中年龃龉不如意，中年龃龉不如意，却于暮年方得荣达。或仕宦无龃龉，必其生平窘薄，忧饥寒、虑婚嫁，有所困郁而然。若早年宦达，不历艰难辛苦，及承父祖生业之厚，更无不如意者，又多不获高寿。盖造物乘除之理，类多如此。其间亦有始终享富贵者，乃是有大福之人，亦千万人中间或有之。今人往往机心巧谋，皆欲不受辛苦，终身享有富贵，且思延其子孙，恐人力终不能胜天，徒为苍苍者笑耳。人生世间自有知识以来，即有忧患不如意事。小儿叫号，皆其意有不平。自幼至少、至壮、至老，如意之事常少，不如意之事常多。虽大富贵之人，天下之所仰羡以为神仙，而其不如意处各自有之。与贫贱人无异，特其所忧患之事异耳，故谓之缺陷世界。以人生世间，无足心满意者。能达此理而顺受之，则可少安。凡人谋事，虽日用至微者，亦须龃龉而难成，或已成而败，既败而覆成，然后其成也，永久平宁，无复后患。若偶然易成，后必有不如意者。造物机微，不可测度，如此静思之，则见此理，可以宽怀。人之在世，吉凶悔吝，皆生于动，四者之中，惟吉一而已。人岂可不于举动慎乎？人之性行，虽有所短，必有所长。与人交游，若常见其短，而不见其长，则时日不可同处，若念其长，而不顾其短，虽终身与之交游可也。凡人行己公平正直者，可用此以事神，不可恃此以慢神，可用此以事人，不可恃此以傲人。虽孔子亦以敬鬼神，事大夫，畏大人为言，况下此者哉？彼有行己不当理者，中有所歉，动辄知畏，犹能避远灾祸，以保其身，至于君子而偶罹于灾祸者，多由自负以召致之耳。
人立詈人，而人不答者，必有所容也。不可以为人畏我，而更求以辱之，人或起而我应，恐口噤而不能出言矣。人有讼人，而人不校者，必有所处也。不可以为人畏我，而更求以攻之，为之不已，人或出而我辨，恐理亏而不能逃罪矣。同居之人，或往来须扬声曳履，使人知之，不可默造。倘或适然议我，彼此惭愧，况其间有不晓事之人，好伏于幽暗处，以伺人言，此生事兴讼之端也。凡人僻居静坐，不可辄讥议人，必虑有闻之者，俗谓墙壁有耳是也。稠人中亦不可讥人，恐有相亲厚者。士大夫之子弟，苟无世禄可守，无常产可依，而欲为仰事俯育之计，莫若为儒，命通可以取科第。否则训导生徒，可以取束脩之奉。否则后事笔札，可以为餬口之资。如不能为儒，则医卜、农商技艺可以养生，不至辱先，皆可为然。必以廉耻节义为先，虽贫贱至极，亦不可失。不然则安逸无事，流荡无成，心术大坏，甚至为乞丐盗窃者，亦可哀哉。凡人生耽迷麴蘖而纵饮无度，贪饕膏梁而侈滥不已，家富者至于破荡，家贫者必为劫盗，甚至卖坟茔树木，掘父祖棺木者。悲夫！悲夫！有诫饮者曰：吃酒二斤，籴麦一斗，磨面五斤，可饱十口。诫食曰：人能咬菜根则百事可做。倡优起于夏桀声伎之奉，其来虽远，但尤物移人，后必有灾，古人之戒极明，切矣。其不晓世事者，被诱固不足怪，而素称明智，亦有被其狐媚蛊惑，迷不自觉，至于败德丧身乱家者，殊可哀悯也。故有诗曰：二八娇娥体似酥，笑中悬剑斩愚夫，虽然不见头颅落，暗使精神即渐枯。博与奕，乃贪心、杀心、痴心、嗔心之变理也，于事虽小，害道则大。人家不肖子孙，堕其窟窖，至有败荡家业，丧失身命者，要皆一念，贪痴之心，有以溺之耳。少年之人，尤宜警戒。故曰：世人不省事，日日奕与博，赢得转头空，何须论高著。黄白之说，固有是事，乃大福德之人，鬼神欲资其了道，故以界之，亦非资其富贵也。世之碌碌者，妄意希冀，信丹客虚诳，而迷恋不已，然不知非求之所可得也。况得之未必能享耶。借使有之，彼丹客者岂不自珍秘，而肯轻以与人耶？其不可信明矣。故有诗曰：破布衣衫破布裙，逢人便说会烧银，若还果有烧银术，何不烧此养自身。又云：肯将身后无穷术，卖得人间有限财。卜其宅祧葬之事也，葬乘生气，葬之理也。世乃溺于风水可致当富贵，而百计营求甚至暴露其亲，以俟善地，至终身不葬焉。殊不知人固有得地而发福者，苟非天与善人，或亦地遇其主而然，盖万中之一也。若心慕富贵，不加修为，而颛颛谋人之地，思以致之，是欲以智力而窃夺造化之权，岂理也哉？故有诗曰：风水先生惯说空，指南指北指西东。山中定有王侯地，何不搜寻葬乃翁。

睦亲  ***************************
上智不教而成下愚，虽教无益，中庸之人，不教不知也。古者圣王有胎教之法，及子生孩提，师保固明，仁孝礼义，以导习之矣。凡庶纵不能尔当及婴稚，识人颜色，知人喜怒，便加教诲，使为则为，使止则止，比及数岁，可省笞罚，父母威严而有慈，则子女畏惧而生孝矣。吾见世间无教而有爱，曲意顺从，饮食运为，恣其所欲，宜诫反奖，应诃反笑，至有识知，谓法当耳。骄慢已习，方复制之，垂挞至死而无成，忿怒日隆而增怨，逮于成长必为败德。孔子云：少成若天性，习惯如自然是也。凡人不能教子女者，亦非欲陷其罪恶，但不忍诃怒伤其颜色耳，不忍楚挞惨其肌肤耳。当以疾病为谕，安得不用汤药针艾救之哉？父子之严，不可以狎。骨肉之爱，不可以简。简则慈孝不接，狎则怠慢性焉。由命士以上，父子异宫，此不狎之道。抑搔痒痛，悬衾箧枕，此不简之教也。人之爱子，罕亦能均，自古及今，此弊多矣。贤俊者自可赏爱，顽鲁者亦当矜怜，有偏宠者，虽欲以厚之，更所以祸之。共叔之死，母实为之，赵王之戮，父实使之。刘表之倾宗覆族，袁绍之地裂兵亡，可为灵龟明鉴也。人之有子，必使各有所业。贫贱有业，不致于饥寒。富贵有业，不致于为非。凡富贵之子弟，耽酒色，好博奕，异衣服，饰舆马，与群小为伍，以致破家者，非其本心之不肖，由无业以度日，遂起为非之心。小人赞其为非，则有哺啜钱财之利，常乘间而赞成之，子弟宜早省悟。子孙有过，父祖多不能知，贵官尤甚。盖子孙有过，多掩蔽父祖之耳目，外人知之，窃笑而已。至于乡曲之进见，有时称道盛德之不暇，岂敢言其子孙之非？又自以子孙为贤，而以人言为诬，故子孙有弥天之过，而祖父不知也。间有家训稍严，而母氏犹有庇其子之恶，不使其父知之者。富家之子孙不肖，不过耽酒色，近赌博，破家之事而已。贵家之子孙不止于此，强索人之钱，强贷人之财，强借人之物而不还，强买人之物而不偿，亲近群小则假势以凌人，侵害良善则饰词而妄讼。乡人有曲理犯法事，认为己事，名曰担当。乡人不争讼，则伪作祖父之简，千恳州县，以曲为直。差夫借船，放税免罪，以所得为酒色之娱，殆非一端。其随侍也私令吏人买物，私托场务卖物，皆不偿。其直吏人补名，吏人免罪，吏人有浸润，必责其报典。买婢妾限以低价，而使他人填赔。或同院子游狎，或于场务放税，其他妄有求觅，亦非一端，不恤误其父祖，陷于刑宪也。凡为人父祖者，常严为关防，更宜询访，或庶几焉。夫有人民而后有夫妇，有夫妇而后有父子，有父子而后有兄弟，一家之亲，此三者而已矣。自兹以往，至于九族，皆本于三亲焉。故于人伦为重，不可不笃。若兄弟者，分形连气之人也。方其幼也，父母左提右挚，前襟后裙，食则同案，衣则传服，学则连业，游则共方，虽有悖乱之人，不能不相爱也。及其壮也，各妻其妻，各子其子，虽有笃厚之人，不能不少衰也。姊娰之比兄弟则疏薄矣。今使疏薄之人，而节量亲厚之恩，犹方底而圆盖，必不合矣。惟友爱深至不为傍人之所移者勉。夫二亲既没，兄弟相顾，当若形之与影，声之与响，爱先人之遗体，惜己身之分气，非兄弟何念哉？兄弟之际，异于他人，望深则易怨，望近则易饵，譬犹居室，一穴则塞之，一隙则涂之，庶无颓毁之虑。如雀鼠之不恤，风雨之不防，壁陷楹沦，无可救矣。仆妾之为雀鼠，妻子之为风雨，甚哉。兄弟不睦，则子侄不爱。子侄不爱，则群从疏薄。群从疏薄，则童仆为双舌矣。如此则路行皆错，其面而蹈，其心谁救之哉？人家不和，多因妇女以言激怒其夫，及于同气。盖妇女所见不广远，不公平，所谓舅姑伯叔妯娌，皆假合强为称呼，非自然天属，故轻于割恩，易于悠怨，非丈夫有远识，则为其役而不自觉，一家之中，乖变生矣。于是兄弟子侄，有隔屋连墙至死不往来者，有无子而不肯以犹子为后，有多子而不与兄弟者，有不恤兄弟之贫，养亲必欲如一，宁弃亲而不顾葬亲，亦欲均费；宁留丧而不葬者，其事多端，不可既述。亦有远识之人，知妇女之不可谏诲，而外与兄弟相爱，私救其所急，私賙其所乏，不使妇女知之，彼兄弟之贫者，虽怨其妇女，而爱其兄弟，至于分析，不敢以贫而贪爱兄弟之财产者，盖由不听妇人之言，而先施之厚，因以得兄弟之心也。妇女易生言语者，多出于婢妾，婢妾愚贱，尤无见识，以他人之短，言于主母。若妇人有见识，能一切勿听，则虚妄之言，不复敢进。若听信之，从而爱之，则必再言之，又言之，使主母与人遂成深仇，而婢妾方且得志。奴隶亦多如此。若主翁听信门房族亲，故皆大失欢。有识之人，自宜触类醒悟。兄弟子侄，同居长者，或恃其长，凌轹卑幼，专用其财，自取温饱，因而成私，薄书出入，不令幼者预知，幼者至于饥寒，必启争端，固为不可。或长者处事至公，幼者不能承顺，盗取财物以为不肖之资，尤为不可。若长者总持大纲，幼者分干细务，长必幼谋，幼必长听，各尽公心，自然无事。朝廷立法于分析一事，非不委曲，然有窃众营私，却于典买契中，称系妻财置到，或诡名置产，官中不能尽究。又有处于贫寒，不因父祖资产，自能夺立，营置财业，或虽有祖众财产，别事置立私财，其同宗之人，必求分析。至于经州县所在官府，累年争讼，各至破荡而后己。若富者反思，果因众成私，不分与贫者，于心岂无愧歉？果是自置财产，分与贫者，明则为高义，幽则为阴德，又岂不胜于连年争讼，妨废家务，及资结证佐，嘱託胥吏贿赂官负之费耶？贫者亦宜自思，彼非窃众，亦由辛苦营运，以至增置，岂可悉分之？况彼之私财，吾受之宁有不愧？苟能知此，必不至争讼也。一应亲戚故旧，有所假贷，不若随力给与之。言借则我望其还，不免有所索，索之既频，而负偿者反曰我欲偿之，以其频索，则姑已之。方其不索，则又曰彼不下气问我，我何力强还之？故索亦不偿，不索亦不偿，终于结怨而后已。盖贫人之假贷，初无欲偿之意，纵其欲偿，则将何偿？或假作经营，又多以命穷计拙而折。方其始借之时，礼恭言逊，其感恩之心，指天誓日可表，及其至责偿之，日恨不以兵刃相加，所谓因财成怨矣。不若念其贫，随吾力之厚薄，以与之财，我无责偿之，念彼亦无怨于我也。同姓之子，昭穆不顺，亦不可以为后。鸿雁虽微，亦不乱行，人乃不然，至于以叔拜侄于理安乎？设不得已，养弟、养侄孙以奉祭祀，当抚之如子，与之财产。受所养者，奉之如父，如古人为嫂制服，今世为祖承重之意，而昭穆不乱，庶几得之。若近世立继，其在生前者，多出于所后，本心犹不为害。至于死后立继，往往皆为遗资争竞而已。彼贫而无后者，曾见谁为之意哉？此最可为慨叹者也。古人谓：周人恶媒，以其言语反覆，诒女家则曰男富，诒男家则曰女美，近日尤甚。若轻信其言而成婚，则夫妇反目，至于仳离者有之。大抵嫁娶，固不可无媒，而媒者之言，不可尽信。至于为婚姻争告者，盖缘议婚之始，不立婚书，止凭媒言，或小札为定，亦是一大不美事，婚姻之家，宜谨始可也。人之姑姨姊妹，及亲戚妇人，年老而子孙不肖，不能供养者，不可不收养。然又当关防，恐其身故之后，其不肖子孙妄经官府，称其人因饥寒而死，或称其遗下有囊箧之物，官府受词必为追证所扰。须于生前白之于众，明白知其身外，无馀物而后可，凡要为高义之事，必预防之。父祖高年，怠于营干，多将财产，均给子孙。若父祖出于公心，初无偏曲，子孙各能戮力，不事游荡，必致兴隆。若父祖缘有过房之子，有前母后母之子，有子亡而不爱其孙，又虽是一等子孙，自有憎爱，凡衣食财物，亦有厚薄，致令子孙，力求均给，其父祖于其中，又有轻重，安得不起他日争端？若父祖缘子孙内有不肖者，虑其侵害，不得已而均给者，止可逐时均给财谷，未可均给田产。若均给田产，彼以为已分所有，必邀求尊长立契典卖。典卖既尽，窥觑他房，从而婪取，必致兴讼，使贤子贤孙，被其扰害，同于破荡，不可不思。大抵人之子孙，或十数人皆贤，其中有一人不肖，则十数均受其害，至于破家者有之。国家法令百端，终不能禁，父祖智谋日出，终不能防。欲保家延祚者，览他家之已往，思我家之未来，可不悠德熟虑，以为长久之计耶？遗嘱之文，皆贤明之人，为身后之虑然，亦须公平，乃可以保家。如劫于悍妻黠妾，因后妻爱子，中有厚薄偏曲，或妄立嗣，或妄逐子，不近人情之事，不可胜数，皆兴讼破家之端也。


卷之五  ——————————————————————————————————————————————————————————————————————————————————————————

治家  ***************************
夫风化者，自上而行于下者也，自先而施于后者也。是以父不慈则子不孝，兄不友则弟不恭，夫不义则妇不顺矣。父慈而子逆，兄友而弟傲，夫义而妇陵，则天下之凶民，乃刑戮之所摄，非训导之所遗也。笞怒废于家，则竖子之过立见，刑罚不中，则民无所措手足。治家之宽猛，亦犹国焉。孔子曰：奢则不逊，俭则固，与其不逊也宁固。又曰：如有周公之才之美，使骄且吝，其馀不足观也。已然则可俭而不可吝也。俭者，省约为礼之谓也。吝者，穷急不恤之谓也。今有奢则施，俭则吝，如能施而不奢，俭而不怯可矣。生民之本，要当稼穑而食，桑麻以衣。蔬果之用，取给于园场；鸡豚之畜，所资于时圈。爰及栋宇器械樵苏脂烛之类，取足于山林，是闭门而为生之具已足，但无盐井耳。人有事业而能勤俭节用以赡衣食，自能久远，有何不可？惟奢侈者，求炫目前，图人夸羡，易富易贫，多不逮焉。昔人有诗云：莫入州衙与县衙，劝君勤理作生涯。池塘多放聊添税，田地深耕足养家。教子教孙须教义，栽桑栽柘胜栽花。閒非閒事都休管，渴饮清泉困饮茶。又云：仕宦之人，南州北县。商贾之人，天涯海岸。争如农夫，六亲对面。夏绢新衣，秋米白饭，鹅鸭成群，猪羊满圈。官税早输，逍遥散诞。似此之人，直钱千万。妇主中馈，唯事酒肉、衣服之礼耳。国不可使预政，家不可使干蛊。如有聪明才智，识达古今，正当辅佐君子，助其不足。不可牝鸡晨鸣，以致家祸焉。太公曰：养女太多一费也。陈蕃曰：盗不过五女之门，女之为累久矣。然天生蒸民，先人传体，其如之何？世人多不育女，贼行骨肉，岂可如此，而望福于天乎！吾有疏亲，家饶，妓媵，诞育将及，便遣阍竖守之体，有不安窥窗倚户，若生女者，辄持将去，母随号泣，莫敢救之，使人不忍闻也。妇人之性，率宠于婿，而虐儿妇，宠婿则兄弟之怨生焉，虐儿妇则姊妹之谗行焉。然则女之行，得罪于其家者，母实使之。谚云：落索阿姑餐此其相报也。家之常弊，可不戒哉。婚姻量财自是人道之常。近世嫁娶遂有卖女纳财，买妇输绢，比量父祖，计较锱铢，责多还少，此与市井交易无异。或蝟婿在门，或傲妇擅室，以致坏家成仇者，往往有之。贪荣求利，反招羞耻，可不慎欤。人家好夜饮多生奸盗，此最宜戒。其夜卧若停灯，分明是与贼为眼，切记不可。劫盗虽小人之雄，亦自有识见。如富贵家平时不刻剥，又能乐施，又能种种方便，当兵火扰乱之际，犹得保全，必不忍焚燬其屋。凡盗所决意焚掠者，皆积恶之人，人宜自省。富人有爱其小儿者，以金银珠宝之属饰其身，小人有贪者，于僻静处坏其性命，而取其物。虽闻于官，置于法，何益小儿？非有壮夫携抱，不可令游行巷，恐有诱略之人。清晨早起，昏晚早睡，可防婢仆奸盗。婢妾苦与主翁亲近，多挟此私通仆辈，有子则以主翁藉口，破家多矣。凡有婢妾，不可不谨其始而防其终也。人有婢妾，不禁出入，至于外人私通有妊之日，不正其罪，而遽逐去者，往往有于主翁身故之后，言是主翁遗腹子而求归宗，旋至兴讼。所宜谨此，免累后人。妇人多妒，有正室者，少蓄婢妾。蓄婢妾者，内有子弟，外有仆隶，皆当閒防。制以主母，犹有他事，况无所统辖，以一人之耳目，临之岂难欺蔽哉。暮年及有别宅，尤非所宜，使有意外之事，当如之何？夫置婢妾教歌舞，使侑樽以为宾客之欢，切勿蓄恣貌过人者，虑有恶客起觊觎之心，必欲得之，逐兽则不见太山，苟势可以凌我，则无所不至，绿珠之事，在古可鉴。凡干人须择勤谨，其狡狯者决不可用。其有顽狼全不中使令者，宜善遣之，不可留，留则生事。主或过于殴伤，此辈或挟怨为恶，有不忍言者。婢仆有奸盗及逃亡者，宜送之于官，依法治之，不可私自鞭挞。亦恐有意外之事，或逃亡非其本情，或所窃止于微物，宜念其平日有劳，只略惩之，仍前留备使令可也。婢妾有小过，不可亲自鞭打，盖不时怨气所激，鞭打之数必不记，徒且费力，婢仆未必知畏。惟徐徐责问，令他人执而打之，视其过之轻重，而足其数，虽不过怒，自然有威，婢妾亦自畏惮矣。寿昌胡彦持家，子弟不得自打仆隶，妇女不得自打婢妾，有过则告之家长为之行遣。妇女擅打婢仆则挞子弟，此贤者之家法也。婢仆宿卧去处，当为点检，冬无风寒，夏无蚊蚋。以至牛马六畜，过冬寒各为区处牢圈栖息之处，此仁之用心，物我为一理也。蓄奴婢惟本土人最善，或病患则有亲属为之扶持，或非理自残，有亲以明其事，或婢妾无父母兄弟可依，仆隶无家可归，念其有劳，不可不养，当预经官自陈，则无后患。买婢妾不可不细询其所自来，恐有良人子女为人所诱，若果然则告之于官，不可还与引来之人，恐有自残。佃仆妇女等，于人家妇女小儿辈，每每诱诳，莫令家长知而借贷钱穀，以生放利息者，是皆有心于骗取，必无还意。盖妇女小儿，不令家长知，则不敢取索，不敢取索，则终为所负。为家长者，宜常以此言喻之。尼姑、道婆、媒婆、牙婆及妇人以买卖针炙为名，皆不可令入人家，凡脱漏及引诱为不美之事，皆此曹也。邻近利便之产欲得之，宜增其价，不可恃势执其亲邻典卖，及无人敢买而欲低折其价，万一他人买之，则悔且无及，亦争论之由也。凡交易必须项项合条，即无后患。不可以人情契密，不为之防，或失欢成争端。如交易取钱未尽，及赎产不曾取契之类，宜即理会去著，或即闻官以绝将来词讼。贫富无定势，田产无定主，有钱则买，无钱则卖，买产之家，当知此理，不可苦抑卖产之人。盖人之卖产，或缺食、或负债、或疾病、或死亡、或婚嫁、争讼，百千之用，则鬻百千之产。若买产之家，即还其值，虽转手无存，已济其用。惟为富不仁之人，知其欲用之急，则阳拒阴钩之以重折其价，既成契，则始还其值之半，延引数日，辞以未辨，或以此少米穀他物，高价补偿，而出产之家所得零微，随即耗散，向之准拟以辨此事，今不复辨矣。而又往来取讨，跋涉之费出乎其中。彼富家方自喜以为善谋，不知天道好还有及其身而获报者。纵不及其身，而及其子孙，富家多不之悟。贪并之家，恃其豪强，见富家子弟，昏愚不肖，及有缓急，多是将钱强以借与，或始借之，时设酒食，以媚悦其意，或既借之后，历数年而不索。待其息多，又设酒食以诱使之，转息併为本钱，而又生息，又诱勒其将田产折还于条，虽倖免天纲则不漏。谚云：富儿更替做迭相报也。诗曰：十分惺惺使五分，且留一半与儿孙。若把惺惺都使尽，恐怕儿孙不如人。又曰：一派青山景色幽，前人田土后人收。后人收得休欢喜，还有收人在后头。凡轻于举债者，多不可借，盖此辈必是无藉之人，已有负赖之意。故凡借人钱穀，少则易偿，多则易负，故借多者，虽力可还，亦不肯还，宁以所还之资，为争讼之费者多矣。凡人之敢于举债者，必谓他日之宽馀可以偿也。不知今日之无，他日何为而有。譬如百里之路，分为两日行，则两日可办。若以今日之路，使明日并行，虽劳亦不可至。无远识之人，求目前宽馀，而那积在后者，无不破家也。凡人有好争讼者，此不可晓万一，必不得已被人残贼欺害。告状固是正事，其中有小事閒气，及事不干已，并些小财物田产，往往争告累年，不以是非为曲直，惟以胜负为强弱，甚至牵累至死，破产殆尽，伤情害义，而不顾不息者，此愚人之极也。昔有诗日：些小争差莫若休，不经府县与经州。费钱吃打陪茶酒，赢得猫儿卖了牛。最可唸诵。邻里乡党，无所逃于世者也，处之最宜和穆，相賙相恤，相比相容，比之家亲，似当均一。不然，孤立无与，缓急谁为之济哉？凡有产必有税赋，须是先留输纳之费，却将馀剩给供日用。所入或薄，只得省俭，不可辄尔侵费，若临时官中追索，未免举贷出息，以致耗家。大抵曰贫曰俭，自是贤德，切不可以此为愧，若能知此，则自无破家之患矣。人有纠率钱物造桥修路及造渡船，宜随力助之，不可谓舍财不见获福而不为。且如道路桥船既成，吾晨出暮回，过桥乘渡，无有疏虞，皆所获福也。凡人之经营财利，偶有得意致富者，必其命运亨通，造物者阴阳至此。其间有不达者，欲以智力求之，如贩米则加之以水，卖盐则加之以灰，卖漆则和之以油，卖药则杂之以他物，如此等类目下，侥倖其心欣然，不知造物者，随即以他事取去，终于贫乏。所谓人力不能胜天，大抵转贩经营，先存心地，凡物贷必真，又须本分不贪厚利，任天理如何？虽目下所得之薄，必无后患矣。起造屋宇，最人家至难之事。盖未造物之时，匠者惟恐主人惮费而不为，则必小其费用，主人以为力量可办，锐意为之。及至半途，凡事顿增，主人势不可止，或举债以图成，事又不能充，或停阁以费前功，甚至破家者有矣。余尝劝人起造屋宇，须数年经营，凡木植瓦石以渐为之，虽工顾之费，亦不取办于仓卒，则屋成而富自若矣。凡人安处，非华堂邃宇重裀广榻之谓，在乎雅素洁净耳。尤须南向而坐，东首而寝，阴阳适中，明暗相半。屋无高，高则阳盛而明多；屋无卑，卑则阴盛而暗多。明多伤魂，暗多伤魄，人之魂阳而魄阴，苟伤明暗则疾病生，此居处高下使然。况天地之气，有亢阳之攻肌，淫阳之侵体，岂可不防慎哉。故曰居室四边皆窗户，遇风即阖，风息即开。前帘后屏，太明则下帘以和其内映，太暗则捲帘以通其外曜，内以安心，外以平目，心目皆安，则身安矣。凡人居洪润光泽阳气者吉，乾燥无润泽者凶。前低后高，世出英豪，前高后低，长幼昏迷。左下右昂，男子营昌，阳宅则吉，阴宅不强。左下右高，阴宅丰豪，阳宅非吉，主必奔逃。两新夹故，死须不住，两故夹新，光显宗亲，新故俱半，陈粟朽贯。实东空西，家无老妻，有西无东，家无老翁。坏宅留屋，终不断哭，宅材鼎新，人旺千春。荐屋半柱，人散无主，间架成只，潜资衣食，接栋连屋，三年一哭。宅欲左有流水为青龙，右有长道为白虎，前有污地为朱雀，后有丘陵为玄武，为最贵地。若无此相应种树，东种桃柳，西槐榆，南种梅枣，北种李杏。凡宅不居当冲口处，不居古寺庙及祠社炉治处，不居草木不生处，不居故军营战地，不居正当流水，不居山脊冲处，不居城门口处，不居对狱门处，不居百川口处，不居四面冲处。凡宅东有流水达江海吉。东有大路贫，北有大路凶。南有大路富贵。凡树木皆向宅吉，背宅凶。凡宅地形，卯酉不足，居之自如。子午不足，居之大凶，子丑不足，口舌南北长，东西狭吉。东西长，南北狭，初凶后吉。东北开门多招怪异之事。门口不宜有水坑。门前青草多愁怨，门外垂杨非吉祥。墙头冲门，直路冲门，神社冲门，小路冲门，与门中水出并凶。房门不可对天井，厨房不可对房门，两家门不宜相对，天井须方为上。中庭不宜种树，大树不宜近轩。厅内、堂前、堂后不宜开井。灶并不宜相见，主内乱，作灶不宜用壁泥。桑树不宜作木料。死树不宜作栋梁。凡门以慄木为关，可以远盗。盖屋布椽不得齐柱，头梁上须是两边倚梁，不得以小压大。屋梁与门宜只不宜双。水檐头相射主杀伤。外檐广阔为上，不得逼促。斜雨泼压，家多痢疾。风吹不著，不用服药。廨屋漏浆，新妇无良。梁栋偏欹，家多是非。屋势倾斜，睹博贪花。瓦移栋催，子孙贫羸。凡柱尾为斗，枋尾为升，升在斗下，为不顺，主有不孝不弟，斗在升下吉。起造防木匠放木笔于柱下，主人家不吉。更防倒木作柱，亦不吉。厚葬固人子之情，衣衾棺椁已觉无益，况藏奇玩金宝于其中耶？鲜有不为人所窃掘者矣。古今前车可鉴者甚多，故曰未归三尺土，难保百年身；既归三尺土，难保百年坟。可味可味。


卷之六  ——————————————————————————————————————————————————————————————————————————————————————————

养老  ***************************
老人骨肉疏，冷风寒易中。若窄衣贴身，暖气著体，自然气血流通，四肢和畅。虽遇盛夏，亦不可令袒露其颈项。盖自脑至颈项，乃风府督脉所过，中风人多是风府而入，须常用絮软夹帛贴巾帻中，垂于颈下，著肉入衣领中至背膊间，以护腠理为妙。不然风伤腠中，必为大患，慎之慎之。春时遇天气顿暖，不可顿减绵衣，须一重重渐减，庶不至暴伤。夏月尤宜保辅，当居虚堂静室，水次木阴，洁净之处，自有清凉。不可当风纳凉，饮食勿食太饱，凡饮食尤戒生冷、粗硬、油腻及勉强饮食。渴饮粟米汤、豆蔻熟水为妙。夏至以后，宜服甘寒平补肺肾之药，二三十服，以助元气可也。冬月最宜密室温净，衾服轻软，仍要暖裹肚腹，早眠晚起，以避霜威。朝宜少饮醇酒，然后进粥，临卧服凉膈化痰之剂。其炙煿燥毒之物，尤切戒之。老人以牛乳煮粥食大补益。天寒之日，山药酒、肉酒时进一杯，以扶衰弱，以御寒气，切不可远出，触冒严风。老人当避大风、大雨、大寒、大暑、露雾、霰雪、旋风、恶气，能不触冒，是谓大祥。老人所居之室，必须大周密，无致风伤也。老人之食，大抵宜温热熟软，忌黏硬生冷，其应进饮食，不可顿饱，但频频与食，使脾胃易化，穀气常存。若顿令饱食则多伤胃，老人肠胃虚薄，不能消运，故易成疾。然尤大忌杂食，杂则五味相挠，更易生患，若乳酪酥蜜，冬春间常温而食之颇宜，但不宜多食，恐致腹胀作泻，为人子者宜留意焉。凡老人有患，宜先以食治，未愈然后服药，此养老人之大法也。老人药饵，止是扶持之法，只可温平顺气，进食补虚中和药治之，不可用市肆赎买，他人惠送，不知方味，及狼虎之剂，最宜慎重详审。新登五穀，老人不宜，食动一切宿疾。人年五十以上，率患大便不利，或常若下痢，须当预防。若秘涩则数数食葵菜等冷滑之物，如其下痢，宜用参苓白术，兼与姜韭温热之菜以治疗之。男子六十闭房户，所以补衰败，重性命也。老人之道，当常念善，无念恶，常念生，无念杀，常念信，无念欺。无作博戏，强用气力，无举重，无疾行，无喜怒，无极视，无极听，无太用意，无太思虑，无吁嗟，无叫唤，无吟咏，无歌啸，无啈啼，无悲愁，无哀动，无庆弔，无接对宾客，无预局席，常常淡食，如此者可以无病常寿。老人须知，服食将息，调身按摩，摇动取接，导引行气，不得杀生取内以自养。又当非其书勿读，非其声勿听，非其务勿行，非其食勿食。非其食者，如猪、㹠、鸡、鱼、蒜、鱠、生肉、生菜、白酒、一应冷硬之类。常学淡食，轻清甜软为佳。盖淡为五味之本，土德冲和之气，淡食养胃，则百病不生。故云老者，非肉不饱，肥则生风，非人不暖，暖则多淫。必须不饥、不饱、不寒、不热，行住坐卧，言谈笑语，寝食造次之间，不妄失者，则可延年益寿矣。太乙真人曰：一者少言语养内气，二者戒色欲养精气，三者薄滋味养血气，四者咽津液养脏气，五者莫嗔怒养肝气，六者淡饮食养胃气，七者少思虑养心气。人由气生，气由神住，养气全神，可得真道。凡在万物之中所保者，莫先于元气摄养之道，莫若守中实内有陶和将护之方。须在閒日，安不忘危，圣人预戒老人，尤不可不慎也。春夏秋冬，四时阴阳，生病起于过用。五脏受气盖有常分，不适其性而强，云为用之过耗，是以病生。善养生者，保守真元，外邪客气，不得而干之。至于药饵，则招徕真气之药少，攻伐和气之药多，故善服药者，不如善保养。康节诗曰：爽口物多终作疾，惧心事过必为殃。与其病后能加药，孰若病前能自防。郭康伯遇神人授一保身卫生之术云：自身有病自心知，身病还将心自医。心境静时身亦静，心生还自病生时。郭信用其言，知自护爱，康强倍常，年几百岁。年老养生之道，不贵求奇，先当以前贤破幻之诗，洗涤胸中忧郁，而名利不苟求，喜怒不妄发，声色不因循，滋味不耽嗜，神虑不邪思。三纲五常，现成规模，贫富安危，且处见定，是亦养寿之大道也。庞居士诗云：北宅南庄不足夸，好儿好女眼前花。忽朝身没一丘土，又属张三李四家。先贤诗云：克己工夫未肯加，吝骄封闭宿如蜗。试与静夜深思省，剖破藩篱即大家。又诗云：世人用尽机关，视为贪生怕死，我有安乐法门，直须颠倒于此。祁孔宾，闻窗外诗云：祁孔宾隐去来，修饰人间事甚苦，不堪偕，所得末，毫铢所丧如山崖。晁文地公云：众所好者，虚名客气冗具羡财，予所好者，天机道眼法要度门。又云：观身无物，从外化缘生，观心无物，从颠倒想生。又云：身有安全败坏者，事之招也。即世而可见性有起升沦坠者，行之报也。异世而不知，譬如形声之有影响，必然之理也。人云：人有疾苦或多偶尔，非因所作，无如之何？历观幻化之躯，而有甚于此者，能推此理，足以自宽。又云：仕宦之间，暗触祸机；衽席之上，密涉畏途：输回之中，枉入诸趣。古人云：心死形方活，心强命即亡。又云：你喜我不喜，君悲我不悲，雁飞思塞北，鹰忆旧巢归。秋月春花无限意，箇中只许自家知。天师云：灵台皎洁似冰壶，只许元神里面居。若向此中留一物，平生便是不清虚。老子云：虚其心，实其腹，是皆融智慧，黜聪明，而宅天和，以却百邪者也。比于金石草木刚烈之剂，丧津枯液以求补益者，其功远矣。此又老人之所当知者。温公率真约会，序齿不序官为，具务简素，朝夕食不过五味、菜果、脯醢之类，各不过三十器，酒巡无算，深浅自斟，主人不劝，客亦不辞。逡巡无下酒时，作菜羹不禁，召客共用一简。客住可否，于字不下别作简。或因事分简者，听会早赴不待促。违约者，每事罚一巨觥。诗曰：七人五百有馀岁，同醉花前今古稀。走马关鸡非我事，紵衣丝发且相辉。又曰：经春无事连翻醉，彼此往来能几家。切莫辞斟十分酒，尽教人笑满头花。当时同会伯康（温公之兄）与君从（席汝言）七十八岁，安之（王尚恭）七十七岁，正叔（楚建中）七十四岁，不疑（王谨言）七十三岁，叔达七十岁，温公六十五岁，合五百一十岁。口号成诗用安之韵。呜呼！为人子者，于亲寿在堂之时，随分约邻里之老者，约为此会以娱其颓龄，无不可者，故特取云。罗大经云：予家深山中，每春夏之交，苍藓盈阶，落花满径，门无剥喙，松影参差，禽声上下。午睡初足，旋汲山泉，拾松枝煮苦茗啜之。随意读书，或诗数篇。从容步山径，抚松竹，与犊麛共偃息于长林丰草之间，坐弄流水，漱口濯足。既归竹窗下，山妻稚子作笋蕨，供麦饭，欣然一饱。美笔墨，任大小，作数十字，展所藏法帖尽卷纵观之。兴到则吟小诗一两首，再煮苦茗一杯。出步溪边，邂逅园翁溪友，门桑麻，说粳稻，量时校雨探节数，时相与剧谈一饷。归而倚杖柴门之下，则夕阳在山，紫绿万状，变幻顷刻，可悦人目。牛背笛声，两两归来，而月印前溪矣。唐子西云：山静似太古，日长如小年。玩味此句最妙，然识其妙者盖少。彼牵黄臂苍，驰猎于声利之场者，但见滚滚马头尘，忽忽驹隙影耳，人能真知此，妙则东坡所谓无享。此静坐一日是两日，若活七十年，便是百四十，所得不已多乎？易曰：观颐观其自养也。康节诗云：老年躯体素温存，安乐窝中别有春。尽道山翁拙于用，也能康济自家身。此自养之旨也。善自养如鹤林，斯可以逸老矣。

法言  ***************************
君子处身，宁人负己，己无负人。小人处事，宁己负人，无人负己。小人诈而巧，似是而非，故人悦之者；众君子诚而拙，似迂而直，故人知之者寡。闻君子议论如啜苦茗、森严之后甘芳溢颊。闻小人谄笑如嚼糖水，爽美之后寒凝沍腹。君子择而后交故寡过，小人交而后择故多怨。君子之利利人，小人之利利己。耳不闻人之非，目不视人之短，口不言人之过，庶几君子。君子对青天而惧，闻雷霆而不惊；履平地而恐，涉风波而不疑。天网恢恢，疏而不漏。种穀得谷，种豆得豆。人以巧胜天，天以直胜人。为子孙作富贵计者，十败其九；为人己善方便者，其后受惠。以德为后者昌，以祸遗后者亡。谦柔卑退者福之馀，强忍奸诈者祸之胎。要知前世因，今生受者是；要知来世因，今生作者是。逆取顺取命中只有这些财，紧走慢走前程只有许多路。祸福无门，唯人自召，善恶之报，如影随形。人可欺天不可欺人，可瞒天不可瞒人；人善人欺天不欺，人恶人怕天不怕。深耕浅种尚有天灾，利己损人岂无果报。为善得祸乃是为善未熟，为恶得福乃是为恶未深。慧不如命，智不如福。祸不可以倖免，福不可以苟求。料得人生皆素定，空多计较竟何如。用不节，财何以丰；民不苏，国何以安。饱藜藿者鄙膏梁，乐贫贱者薄富贵，安义命者轻生死，达是非者忘减否。仁者阳之属，暴者阴之属。好生者祥，好杀者殃，天行也。力除閒气，固守清贫。饱肥甘，衣轻暖，不知节者，损福；广积聚，骄富贵，不知止者，杀身。少不勤苦，老必艰辛；少能服劳，老必安逸。为家以正伦理，别内外为本，以尊祖睦族为先，以勉学修身为要，以树艺畜牧为常。好义如饮食，畏利如蛇虺，居官如居家，爱民如爱身。人有过失己必知之，己有过失岂不自知。喜是非者检人，畏忧患者检身。诚无悔，恕无怨，和无仇，忍无辱。寡言择交可以无悔吝，可以勉忧辱，坐密室如通衢，驭寸心如六马可以免过。语人之短不曰直，济人之恶不曰义。以众资己者，心逸而事济；以己御众者，心劳而怨聚。不自重者取辱，不自畏者招祸，不自满者受益，不自是者博闻。广积不如教子，避祸不如省非。责人者不全交，自恕者不改过。以爱妻子之心事亲，则无往不孝；以保富贵之心事君，则无往不忠。以责人之心责己，则寡过；以恕己之心恕人，则全交。节食养胃，清气养神，口腹不节，致疾之由。念虑不正，杀身之本。心可逸形不可不劳，道可乐身不可不忧。形不劳则怠惰易弊，身不忧则荒淫不定。故逸生于劳而常休，乐生于忧而无厌。以忠孝遗子孙者昌，以智术遗子孙者亡。以谦接物者强，以善自卫者良。日费千金为一瞬之乐，孰若散而活冻馁者几千人？处眇躯以广厦，何如庇寒士一席之地乎？夙兴夜寐所思忠孝者，人不知天必知之；饱食暖衣怡然自得者，身虽安其如子孙何。骄富贵者慼慼，安贫贱者休休，所以景公千驷，不如颜子之一瓢。屈己者能处众，好胜者必遇敌。利可共而不可独，谋可寡而不可众，独利则败，众谋则泄。保生者寡欲，保身者避名，无欲易，无名难。溺爱者受制于妻子，患失者屈己于富贵。莫大之患起于斯须之不忍，一言一动毫釐不忍，遂致数年立脚不定。得便宜事不可再作，得便宜处不可再去。衣冠佩玉可以化强暴，深居简出可以却猛兽，定心寡欲可以服鬼神。盛名必有重贵，大巧必有奇穷。气宇要老成近厚，不要有芒角，防有钝挫缺折。甚爱必太费，多藏必厚亡。祸莫大于纵己之欲，恶莫大于言人之非。事有垂成而覆败者，或者惜之，非也，得之本有，失之本无。观朝夕起卧之早晏，可以卜人家之兴替。一年之计在春，一日之计在寅，一生之计在勤。宝货用之有尽，忠孝享之无穷。好名则立异，立异则身危，故圣人以名为戒。内睦者家道昌，外睦者人事济。不护人短，不賙人急，非仁义也。心不清则无以见道，志不确则无以立功。结怨于人谓之种祸，舍身不为谓之自贼。广积聚者遗子孙以祸害，多声色者残性命之斧斤。外事无大小，中欲无浅深，有断则生，无断则死，大丈夫以断为主。人非贤莫交，物非义莫取，念非善莫举，事非见莫说。谨则无忧，忍则无辱，静则常安，俭则常足。修身莫若敬，避强莫若顺。诫酒后语，忌食时嗔。忍难忍事，顺自强人。伪贾乱廛，惰农败田，谗夫挠邦，害为污群。拙制伤锦，侈用破家。欺人者不旋踵人必知之，感人者益久人益信之。賙人之凶，乐人之善，济人之急，救人之危。信者行之基，行者人之主，人非行无以成，行非信无以立。贪利者害己，嗜欲者戕生，肆傲者纳侮，讳过者长恶。言而不益，不若勿言，为而无益，不若勿为。天道远，人道迩，顺人情，合天理。身閒不如心閒，药补不如食补。富贵不知止，杀身；饮食不知止，损寿。富时不俭贫时悔，见时不觉用时悔，醉后狂言醒时悔，安不将息病时悔。务德莫如滋，去恶莫如尽。嘉穀不早实，大器当晚成。安分身无辱，知机心自閒。避色如避仇，避风如避箭。作福不如避罪，服药不如忌口。服药千朝不如独宿一宵，饮酒一斛不如饱食一粥。粗茶淡饭饱即休，补缀遮寒暖即休，三平二满过即休，不贪不妒老即休。得忍且忍，得诫且诫，不忍不诫，小事成大。舌存以软，齿亡以刚。百战百胜不如一忍，万言万当不如一默。施恩勿求报，与人勿追悔。凡事只须求顺理，所为不可道天高。无意顺时为善计，人情安处是良图。眼前随分好光阴，谁道人生多不足。见人富贵不可妒，见人贫贱不可欺，见人之善不可掩，见人之强不可扬。德业，常看胜于我者则耻愧自增；福禄，常看不及我者则忌尤自息。知止自当除妄想，安贫须是禁奢心。得便宜是失便宜，失便宜是得便宜。耕尧田者有水虑，耕汤田者有旱忧，耕心田者无忧无虑，日日丰年。衣垢不湔，器缺不补，对人犹有惭色；行垢不湔，德缺不补，对天岂无愧心。富贵过目，无异梦觉，既觉不可复为梦也。故贫贱人事之常，富贵暂时事耳，有得必有失。易损而难复者精也，易躁而难静者神也，唯养气使充，则精神庶全，精神苟全，则功名事业皆可为之也。不妄求则心安，不妄作则身安，身心既安，乐在其中矣。彼以悭吝狡伪之心待我，吾以正大光明之体待之。人如负我我何预，我若辜人人有词。盛喜中勿许人物，盛怒中勿答人简。看经未为善，作福未为愿，莫若当权时，与人行方便。勤为无价之宝，慎是护身之门。寡言则省谤，寡欲则保身。福生于清俭，德生于早退，道生于安静，命生于和畅，患生于多欲，祸生于多贪，过生于眩慢，罪生于不仁。宁可正而不足，不可邪而有馀。短莫短于苟得，孤莫孤于自恃。知足常足，终身不辱；知止常止，终身不耻。心不负人，面无惭色。不作皱眉事，应无切齿人。薄施厚望者不报，贵而忘贱者不久。寸心不寐，万法皆明。过去事明如镜，未来事暗如漆。人为事遂志不可喜，有不遂志不可忧，其中祸福难知故也。自信者不疑人，人亦信之，吴越皆兄弟；自疑者不信人，人亦疑之，身外皆敌国。势交者近势，竭而亡；财交者密财，尽而疏；色交者亲色，衰而绝。踏实地无烦恼。居必择邻，交必择友。勤俭常丰，生老不穷。蔬菜当肉，缓步当车，无罪当贵，无灾当福。大厦千间，夜眠八尺；良田万顷，日食二升。富因忔借许，贫为不争多。人于仓卒颠沛之际，善用一言，上资祖考，下阴儿孙。饮卯时酒，一日不快活，多置宠妾，一生不快活。至乐莫如读书，至要莫如教子。至富莫盖屋，至穷莫卖田。欲要宽先了官。少追陪紧还债，家缘成人情在。利心专则背道，私意确则减公。轻诺者必寡信，面誉者背必非。欲去病须正本，本固则病可攻，药石可以效；欲齐家须正身，身端则家可理，号令可以行。固其本，端其身，非一朝一夕之故也。立身之道内刚外柔，肥家之道上逊下顺。不和不可以接物，不公不可以驭下。谗臣乱国，妒妇乱家。妇人悍者必淫，丑者必妒。士大夫谬者忌，险者疑，必然之理也。孝于亲则子孝，钦于人则众钦。不肖之子志在游荡，身在屋下，心在屋上。家欲成，看后生。子孙不如我，要钱做甚麽。子孙强如我，要钱做甚麽。教子婴孩，教妇初来。遗子千金不如教子一经，养身百计不如随身一艺。为子孙者欲其悫，不欲其浮，欲其循循然，不欲其頟頟然。养儿如虎，犹恐如鼠；养女如鼠，犹恐如虎。起家之子惜粪如金，败家之子弃金如粪。养男之法莫听诳语，育女之法莫教离母。国之将兴实在谏臣，家之将兴必有诤子。痴人畏妇，贤妇敬夫。健奴无礼，娇儿不孝。读书起家之本，勤俭治家之本，和顺齐家之本。事不可做尽，势不可倚尽，言不可道尽，福不可享尽。留有馀不尽之巧以还造化，留有馀不尽之禄以还朝廷，留有馀不尽之财以还百姓，留有馀不尽之福以还子孙。
