
序  ***************************
浙中精于医学者，有二高子：居钱塘者曰士宗先生，居四明者曰鼓峰先生。余志学时，慕士宗先生之名，欲受业其门，迫于贫，不果。每得其著述，不厌研究，以为私淑之益。洎后闻鼓峰先生，所言多奇论，治病多奇中，则又心窃愿见之，而不获一晤其人以为恨。乙巳春，越溪王谦中来，为余言鼓峰医术，当代少有出其右者，且以其所著《医家心法》示余。余深喜数十年景企之私，一旦得读其书，不啻见其人，何快如之。及披阅终编，见其用心，似欲出前人意表，而修辞不免纰缪于轩岐、仲景。心窃异之，鼓峰之奇，乃如是欤！何所见与所闻之不同也？夫天下之理，莫不本于正，何有于奇？意主于奇，则索隐行怪，而惑世欺人之言出，未有不悖圣贤之道者。读鼓峰之书，而想其平日之所言所行，时出于奇者，亦约略可见。较之士宗之持身整饬，应事周慎，而其著述，典而可则者，不相径庭欤！不揣鄙陋，就其书中有不合于轩岐正义者，妄为纠正，爰以济世之心切也。鼓峰而心存乎济世者，谅不以予言为吹索也夫！
雍正三年岁次乙巳嘉平既望钱塘胡珏念菴氏识


正文  ——————————————————————————————————————————————————————————————————————————————————————————

诊法  ***************************
治病之要，在临证时，先察其内外、脏腑、经络、新久、虚实、痰食、血气，才以脉合之。如证与脉合，或正治，或从治，可也；有证与脉不合者，则当审其轻重，辨其真假，或舍证从脉，或舍脉从证以治之。复有证与时不合者，或舍证从时，或舍时从证以治之。证、脉、时三者，须互相参考。
《内经》之法，大要在察色、按脉、审时、辨证，验阴阳之多寡，识寒热之真假，分别脏腑雌雄，端理经络浮沉，神机之有出有入，气化之或升或降，须皆参互详察，体认既确，则神明可通矣。
何谓内？言七情也，喜、怒、忧、思、悲、恐、惊也。七情之病起于脏，七情过极，必生拂郁，病从内起。拂郁之脉，大抵多弦涩凝滞，其来也必不能缓，其去也必不肯迟，先有一种似数非数躁动之象，细体认之，是无焰之火也，是无韵之音也，是往来不圆滑也。此为郁脉，法当疏之发之。如火在下而以湿草盖之，则闷而不舒，必至烧乾而自尽，故疏之发之，使火气透，则反可以自存。何也？郁是气抑，郁则气不透，不透则热，热则为火矣。古方疏发，以越鞠丸为主，严用和以逍遥散代之。如单得郁脉，上二方是也。如郁而血为火逼，变成燥证，疏肝益肾汤，从水生木，左归饮重加归、芍：或不清，乃加丹皮、山栀、黄芩，以清肝、胆二经，所谓夫妇并治也。
拂郁二字，乌能概得七情？惟五运可以言郁，若七情不专主郁。《内经》九气论，言之详矣。
何谓外？言六淫也，风、寒、暑、湿、燥、火是也。六淫之邪，或从皮毛而传络，从络传经，从经传腑传脏是也。亦有竟感于络，竟感于经者。六淫所感，必生拂郁，病从外入，故必皮毛先闭，外束其所感之邪，而蒸蒸发热也，法当疏之发之是也。大抵脉浮，或洪，或大，或紧，而必数者也，是燎原之火也，是击撞之声也，是往来不肯沉静而出于皮肤之外也，亦谓之郁脉，是外郁也。疏之发之不愈，则霜雪以压之，古方麻黄、桂枝、白虎、承气等剂是也。此真外感也，易之以羌活冲和者，亦真外感也，有内伤似外感者，此火不可发散也，散之则亡阳；不可霜雪以压之，压之则火灭。初起，以小柴胡汤加减调之可也，逍遥散加生地，合生脉饮加黄芩之类。以滋肾生肝、生金滋水可也；重则六味饮加归、芍，合生脉可也。盖非水无以救火也，非有根之水，无以救离根之火也。
六气之在两间，动润蒸乾，举大地以生化万物。乃天之正气也。若本是淫气，则何能生长化收藏乎？惟是过则为害，害则为淫，亦缘人之六气有愆感，而为病因，名之日六淫。今人遂以六气称六淫，何舍本而言末，认主以作贼，弗思甚矣！
六气之感，惟风寒能郁皮毛腠理之间，若本及为标，即不可以言郁。且风则腠理发泄，又善行而数变，亦不得为郁．至若火与湿，乃五运之郁，非关六气也。
内伤似外感，无庸散发，不可凉遏，所论甚正；至用小柴胡、逍遥，则其理又非．盖内伤，非劳倦，即房室，非讥饱失宜，即忧思过度，当须温补，或从温化，所谓劳者温之，损者温之是也。若用此二方，鲜有不拔其根而坏其真者也。
何谓脏腑？有从腑迁脏者，有从脏迁腑者。如阳明伤食，则气阻而脾不能运化，其病迁于脾。初起，法当先消食，食消则气通而脾运矣，或久之，则脾病益深，必先救脾，何也？腑尚可病，脏不堪久病也。腑主气，气无形，无形治之以无形，易也；脏主血，血有形，有形者亦须假无形以治之，而后能有形，故难也。传曰：无形之气易补，有形之血难偿，此之谓也。消食者，保和、枳术等类是也。然不可过于消。经曰：大积大聚，皆可犯也，衰其半而已。如过于消则气衰矣，消之不得其法，或不及，则食积而生热，热则脾病，当用参、术加五味异功散，六君子汤，或加枳、桔以开提健运，再佐以芩、连以消其积热。此脏腑相救缓急之法也，各脏腑可类推之。
六腑主传化物，以气言则可；五脏主藏神志，以血言则不可。
脏主藏神，腑主传物，故脏主无形，而腑主有形。有形者，气化行而易愈，无形者，神志伤而难全全。故经云：脏不可伤，脏伤则失守而阴虚，故不易治也。若专言脏主血为有形，未免牵强其说。盖入胃之水穀，传之于肺而流溢，奉心之气而化赤，由肾之冲脉而布散，外而充肤热肉，内而蓄藏于肝；至于周身经隧之血，又总统于脾，所谓脾藏营而胃主血也。如此，则血之生始出入，皆五脏之气化流行，而所主专在脾胃，不可以腑主气而脏主血分属也。分属之论，初看似若出人意表，细疏其理则非。
积久生热，间亦有之。脾病温补，得其要矣。配以枳、桔，亦属两歧。必以为热，而佐以芩、连，固矣哉！先生之为论也，宁不知始为热中，末传寒中乎？
何谓经络？经者，如江河之经地，其筋脉生于肉中；络者，如藤之络石，其筋脉生于皮里肉外。经筋属五脏，络筋属六腑。属五脏者，以血药补之，以行经药通之，补之者，归、芍、熟地是也；通之者，川芎、秦艽、没药、乳香是也。属六腑者，以气药补之，以走络药通之。补之者，参、耆、白术是也：通之者，羌活、柴胡、葛根是也。然又要看其病之深浅，而彼此相通，不可执一也。
《内经》以经属阴而络属阳，未尝以经属脏而络属腑也。以三阴三阳论之，则经脉亦有阳；以阴络伤、阳络伤论之，则络脉亦有阴。至谓络脉如藤之络石，则所言者乃外络、孙络，而遗却内络、大络矣。论欲出奇，反悖于理。
何谓新久？有内伤之新，有外感之新，有内伤之久，有外感之久。内伤之新，补之当早；外感之新，散之戒重。如补之迟，迁延成弱矣；散之重，变成他证矣。内伤之久，补之当峻、当速；外感之久，散之不可峻、不可猛、不可速。何也？人之元气有限，病久必伤元气，若再攻之，元气竭矣，真阴亡矣，经云：邪之所凑，其气必虚。又曰：粗工汹汹，以为可攻。此之谓也。
内伤、外感，揆轻重而治得其宜，何论新久。设内伤久而胃气大虚，不胜重剂，用峻用速反致其变；外感新而邪气方炽，缓则如焚如溺，可不乘其元气未漓而急攻尽剿乎，略有畏缩，必受其弊。又今之外感挟内伤者多，即轻散亦须斟酌。
何谓虚实？有阴虚，有阳虚，有先天之阴阳虚。何谓阴虚？血虚也。何谓阳虚？气虚也。血虚者，补其血，四物汤之类是也。气虚者，补其气，补中益气汤之类是也，先天之阴虚，六味、左归之类是也。先天之阳虚，八味、还少、虎潜、右归之类是也。有攻伐太过之阳虚，如用寒凉而致阳遏不升，当用参，耆、术以温之，甚者姜、桂以助之，又甚者八味、右归从其原以救之。有攻伐太过之阴虚，如用发散而致津液乾枯，当用归、芍、熟地以滋之，枸杞、龟、鹿、阿胶黏腻之物以填之是也。
以阴阳为气血是矣，以先天之阴阳，贴有形之气血，则非是。盖先天之阴阳，乃常先身生之精，与所禀赋之真，属无形之太极者也，若以后天之气血混同立论，则粗矣！
何谓食？膏粱煿炙，酒酪湩乳，能生火以伤胃之阴：伤阴者，救之四物以养血，佐之芩、连、栀、柏以清火。浮瓜沉李，冷水寒冰，能灭火而伤胃之阳；伤阳者，救之理中以养气，佐之桂、附、豆蔻以生火。至于饥饱失时，中气受伤，当补而兼运，六君子汤加枳实、桔梗之类，运而提之。
《内经》只言胃阳，而不言胃阴，盖胃阳乃中土充和之气，脏腑气血，荣卫经络，周身无一不取给焉，故不可伤也，今创言胃阴，殊属臆见，究竟遵古说脾阴为理正。
何谓痰？有食积之痰，有中虚之痰，有水泛水沸所为之痰。食积之痰，消其积则痰自除，保和、太安、枳术之类，虚者六君子之类。中虚之痰，或脾虚不运，或胃虚不容。脾虚不运则积，六君子加白豆蔻、神麴是也。胃虚不容则聚，六君子加砂仁、神麴是也，水泛为痰，土虚不能摄水也。其痰浓而白，补中益气加半夏、木香、白豆蔻是也。水沸为痰，其痰白如沫，吐出时如蟹沫，水顷变为稠黏之水矣。此肾水不足，不能制火，火紧而沸也，六味丸主之。
阴虚水泛，中胃未伤而脉数者，可作肾虚火紧而用六味。若真火不足，土乏生原，脾溏胃弱者，乃脾败而津不摄，非水沸也，重剂固补，可以救持，如用六味，必摈于危。
何谓血？凡六淫、七情之病，皆有因死血薄积于脏腑而成者。其证见于外，或似外感，或似内伤，医者多以见证治之，鲜不谬矣，大凡死血在内，其脉必涩滞，其出于皮肤也必不满，其入于筋骨也必不完，其形大都如线涂生漆，不能充润之状。医者遇此病，多以痰食求之，而于死血，多不知察，故备言之。
此证察识颇难，治亦不易，攻补温润，只在毫釐之辨耳！慧心者于脉证形色上，互相参证，则亦难遁其情矣。
何谓证与脉合，与脉不合？有外感之脉证，有内伤之脉证。外感者，翕翕发热，或蒸蒸发热，其脉必洪大浮数，是证与脉合也。如发热而脉不洪大浮数，是证与脉不合也。传曰：阳证得阴脉者死。此句是论伤寒，若别证不可便以死论，此必是火遏也，或胃阴不能充拓也，或肾水不能化其荣血也，则舍证从脉可也。火遏者，逍遥散加薄荷、生地以发之，或加丹皮、山栀屈曲下行以通之；胃阴不能充拓者，四物汤重加熟地、枸杞、人参、麦冬、五味以滋之；肾水不能化营血者，六味、左归以补之。如内伤而外不发热，其脉当静，反洪大浮躁而数，是证与脉不合也。传曰：阴证得阳脉者生。此句亦是论伤寒，若别证又不可便许为生。此是阴亡也，或阳明有食与火也，或肾虚不能纳气也，或过服乌、附而下焦津液枯竭也。又有一种重按有力，却不弦，从肌肉渗开，脉与肉无界限，此近于浮洪豁大也，总是阴之象也，阴亡也。如阴亡，分先后天以救其阴。有食与火者，健运兼清凉也：肾虚不能纳气者，六味、都气是也，过服乌、附者，六味加知、柏是也：脉与肉无界限者，六味加归、芍、杞子、枣仁，合生脉也。凡证皆有合有不合，举此一端，可以引伸触类矣。
伤寒之外，所谓别证者，即时行感冒，以及劳倦内伤诸证是也。发热而得标阳，反得里阴之脉，是机神不能浮合于外也，阳气不得内接于阴也，斯时到手即温，无庸顾虑，以为火遏而用逍遥等剂，名虽发越，其实凉降，是下井而投之以石矣。吾怪世医抛弃可凭之脉，专习无根之论，舍大道而不求，惟从俗以自逞，病家信其肤词，称其稳当，以为解郁退热，切中病情，朝斯夕斯，日复一日，而不知潜拨其本，暗损其真，以致变为无可挽回之证，皆由此等之说误之也。
何谓证与时不合？譬之夏月，恶热而躁，不当用辛热矣。然却是无根之火狂越于外，非人参、桂附八味无以反飞越之孤阳。传曰：桂、附清蒸热是也。此舍时从证之谓也。又如冬月，畏寒怕冷，必当用辛热矣。然却是火郁于中，火郁生风，冲突元气，气从火散，故凛凛畏寒，或辛甘以发之，或芩、连、承气以通之，则火透而寒冷除矣。传曰：硝、黄解战寒是也。此亦舍时从证之谓也。夏月用凉药，冬月用热药，互看。
桂、附消蒸，硝、黄解战，无本杜撰之言，不知出于何典？此条所论，本是正理，赘此二语，反觉有画蛇添足之病。

二十五法方论  ***************************
五五二十五方之机轴。出于张景岳五阴煎、五柴胡饮。其用药法象较稳，不似十方之私心拟议，不可为训也。然细阅之，尚未能该括，亦未能的确不移。后起者，当为补正，始成完备。
足厥阴肝、足少阳胆木主病，变见五证用药之法
（图缺）
肝与胆自病为正邪，用逍遥散，泻木中之木。
肝之心病为实邪，用七味饮，泻木中之火。
肝之脾病为微邪，用小柴胡汤，泻木中之土。
肝之肺病为贼邪，用左金丸，泻木中之金。
肝之肾病为虚邪，用滋肾生肝散，泻木中之水、
手少阴心、手太阳小肠火主病，
变见五证用药之法
（图缺）
心、小肠自病为正邪，用归脾汤，泻火中之火。
心之脾病为实邪，用远志饮子，泻火中之土。
心之肺病为微邪，用龙骨丸，泻火中之金。
心之肾病为贼邪，用导赤散，泻火中之水。
心之肝病为虚邪，用养荣汤，泻火中之木。
心包络、三焦附。
足太阴脾、足阳明胃土主病，
变见五证用药之法
（图缺）
脾与胃自病为正邪，用六君子汤，泻土中之土。
脾之肺病为实邪，用四君子汤，泻土中之金。
脾之肾病为微邪，用理中汤，泻土中之水。
脾之肝病为贼邪，用建中汤，泻土中之木。
脾之火病为虚邪，用香连丸，泻土中之火。
手太阴肺、手阳明大肠金主病，
变见五证用药之法
（图缺）
肺、大肠自病为正邪，用泻白散，泻金中之金。
肺之肾病为实邪，用生脉散，泻金中之水。
肺之肝病为微邪，用生金滋水饮，泻金中之木。
肺之心病为贼邪，用黄耆汤，泻金中之火。
肺之脾病为虚邪，用补中益气汤，泻金中之土。
足少阴肾、足太阳膀胱水主病，
变见五证用药之法
（图缺）
肾、膀胱自病为正邪，用六味饮，泻水中之水。
肾之肝病为实邪，用疏肝益肾汤，泻水中之木。
肾之心病为微邪，用八味丸，泻水中之火。
肾之脾病为贼邪，用右归饮，泻水中之土。
肾之肺病为虚邪，用左归饮，泻水中之金。
命门附。
〔木中之木　逍遥散〕
治肝、胆二经郁火，以致胁痛、头眩，或胃脘当心而痛，或肩背绊痛，或时眼赤痛，连及太阳。无论六经伤寒，但见阳证，悉用此方，或妇人郁怒伤肝，致血妄行，赤白淫闭、砂淋、崩浊等证，俱宜此方加减治之。《易》曰：风以散之。此方是也。
柴胡　白术　茯苓（各一钱）　当归　白术（各钱半）　炙甘草（三分）　姜、枣引。
右方加丹皮、山桅各一钱，名加味逍遥散。去丹皮、山栀，加吴茱萸（黄连同炒），名左金逍遥散。加龙胆草三钱，亦名逍遥散。加生地或熟地三钱，名黑逍遥散。
木中之木，是本脏风动之邪也，其证来多夹杂。气血阴阳，皆有是证。此方论尚肤浅不切，当另补正。
〔木中之火　七味饮〕
治肝经气虚，筋无所养，变为寒证，以致筋骨疼痛。脚软懒行，并伤寒服凉药过多，木中无火，手足牵引，肝经血虚，以致火燥筋挛，变为结核瘰疬等证。经曰：辛以润之。此方是也。
熟地　山药　山萸肉　丹皮　茯苓　泽泻　肉桂
木中之火，木中生养之气。若在五邪为实，治有别法。非火实诸证，当舒达其木也；火虚诸证，亦恐非宜。
〔木中之土　小柴胡汤〕
治少阳胆经伤寒之证，凡耳聋、胁痛、口渴、目赤，及夏秋六经疟疾，俱当用此方。
人参　黄芩　柴胡　半夏（各一钱）　炙甘草（三分）
右方加丹皮、山桅各一钱，名加味小柴胡汤。
木中之土，乃木虚其位，而土反侮之，亦名横。欲于木中泻土，别有证治。苟能散精而淫气，其内助之功不小矣！
〔木中之金　左金丸〕
治肝经郁火，酒湿发黄，胸胁痛不可忍，每食吞酸，如醋浸心，嗳出于口，齿不可合。
吴茱萸（一两）　黄连（六两）
木中之金，是金来逆凌也，为贼邪，亦曰纵。所引方论俱不合。
〔木中之水　滋肾生肝散〕
治肝火郁于胃中，以致倦怠嗜卧，饮食不思，口燥咽乾，及内虚小便自遗，频数无度。凡伤寒后，热已退而见口渴者用之。
熟地　山药　山萸肉　丹皮　茯苓　泽泻　以上分两，照六味古方减用。柴胡　当归　白术（各一钱）　五味子（五分）　炙甘草（三分）
木中之水，是母来乘子也，为顺，名虚邪。水寒上乘，当别有方证。
〔火中之火　归脾汤〕
治心火衰微，不能生土，以致土困金败，外见咳嗽吐痰，寒热往来，盗汗，急以此方去木香，加白芍治之。凡见脾胃衰弱，饮食不思，大便泄泻，总由君火不明所致，此补本法也。凡各种虚证，补中益气汤所不能效者，投以此方。余尝以此方加酒炒白芍、北五味子以敛心神，奏效更神也。
人参　白术　茯神（各钱半）　黄耆（炙）　当归（各二钱）　枣仁（炒一钱）　远志蜜（炙钱半）　木香（磨五分）　甘草（炙三分）　龙眼　黑枣（各三枚）　生姜（三片）
右方加丹皮、山栀，名加味归脾汤。
火中之火，烁石流金矣。凉颸一扇，大暑西流而作解。若威福过甚，宁不畏在下者，起而承之乎？
〔火中之土　远志饮子〕
治风入大肠，传为风痢，脓血并见，但里急后重而腹不痛者，此方主之。
远志（一钱）　白术（钱半）　黄耆　当归（各二钱）　防风（六分）　炙甘草（五分）　或加桔梗。
火中之土，乃母虚而子反乘之，逆道也。在五邪为实，实者泻之，当别有方法。
〔火中之金　龙骨丸〕
治肾气不足，不能上交心火者，此方最宜。
龙骨（煅）　苁蓉（酒洗去鳞膜）　补骨脂（盐水炒）　二蚕沙（各二两二钱）　五味子（一两）　右各为末，蜜丸梧子大，每服三十丸。
火中之金，是妻来乘夫，寡畏而司晨也。三纲紊而可无法以治之乎？
〔火中之水　导赤散〕
治心火亢盛，小肠郁结，不能通利，此方主之。白浊、沙淋等证，合逍遥散。
生地　甘草梢　竹叶　一本作生地、木通、黄芩三味，与此方异。又黄芩下有「或用黄连，或用甘草」八字注。
火中之水，洪涛泛溢，天下忧其溺矣。宁不思敷土之禹功乎？
〔火中之木　养荣汤〕
凡属大虚证，勿论其脉与证，但服此方，其病悉退。此十全大补汤对子也。十全大补，但分气血，此则五脏皆补，无乎不到。虚寒极者，予尝加附子以治之。三阴疟（一本作阴虚）更妙，较古方小异。
人参　当归（各三钱）　白术　白芍　黄耆　茯苓（各二钱）　陈皮　远志肉　枣仁（炒研）　肉桂（各钱半）　熟地（五钱）　五味子　炙甘草（各五分）　姜　枣
火中之木，为母来乘子，抱薪救火也，在五邪为虚，在病为风热，在中见为两火相煽，沿烧林木矣。当别有方法。
〔土中之土　六君子汤〕
治脾胃气虚，饮食不运，致成痰癖，不时咳嗽，或胃气虚寒，动成呕恶。凡虚疟及诸病后、痢后，俱当以此方调之。
人参　白术　茯苓　炙甘草　陈皮　半夏
土中之土，是太过而敦阜也。物不可以终盛，皆行夺法以泄之。
〔土中之金　四君子汤〕
治脾胃气虚，饮食不进，泄痢虚饱，此方最良。
人参　白术　茯苓　炙甘草
土中之金，母力不能庇子，而子反侵损其母，非道也。津液暗受其耗，剥肤之忧难免。
〔土中之水　理中汤〕
治虚寒胃痛，呕吐不止，泄泻完穀不化。此太阴、阳明两经药也。
人参　炙甘草　乾姜（炮各二钱）　白术（炒四钱）
右方加附子，名附子理中汤。治法同。
土中之水，权势下移，横逆之加，理所必有，苟奠定之法施之于早，而不俾下民昏垫，善矣！
〔土中之木　建中汤〕
治肝虚不能生火，以致火不能生土。用芍药之酸，甘草之甘，此甲己化土也。再加肉桂，补肝之子，益土之母，以培其生化之原。凡脾胃不和，饮食不进，其外见证两胁寒痛，泄痢，小腹痛，此方主之。
白芍（酒炒三钱）　甘草（炙一钱）　肉桂（八分）
右方加黄耆，名黄耆建中汤。
土中之木，是土虚而木来乘之，夫临妻位，谓之纵。在五邪谓之贼；贼者害也。夫妇和谐，家道可成，若怒而相夷，室内其能安妥乎？
〔土中之火　香连丸〕
治脾胃两经湿火，传变大肠，泄痢无度，里急后重。
黄连（一两）　木香（四钱八分，不宜见火）。
土中之火，母临子位，顺象也。然过于炎蒸，未免熯其干矣。耗津竭液，将成顽土，设法以救之，其可缓乎？
〔金中之金　泻白散〕
凡属肺热咳嗽，当用此加减之。
桑皮蜜炙　地骨皮（各一两）　甘草（炙五分）　嗽多，加桔梗、百合。痰多，加贝母。口渴，加知母。有食，加枳实。
此金自病，名曰正邪，当另有证候，云有食加枳实，此语更夹杂。
〔金中之水　生脉散〕
治暑伤元气，汗出过多，倦怠嗜卧，此方主之。如有虚热口渴，不思饮食，轻则合四君，重则合补中益气。
人参　麦门冬（各一钱）　五味子（七粒）　右方如无人参，以枸杞代之。
金中之水，是子来犯母，谓之逆，其证与方，不应如是，当另补正。
此方是金中生水也，不可云金中之水。又人参功力，亦非枸杞可代。
〔金中之木　生金滋水饮〕
凡伤寒热退后，有易补之阴，有难动之阳，皆当以此养之。其见证，或汗后烦躁未除，口渴，微热，大便艰涩，小便短赤，即是。又有一种少阳阳明证，手足肿痛，此是火燥生风，风淫末疾，不必俟其汗后，亦用此方。兼针手足要穴（一本改兼针手足要穴六字，作加柴、芩与之五字）。无不效者。
人参　麦冬（各钱半）　归身（二钱）　白芍　生地（各三钱）　白术（生用）　丹皮（各一钱）　甘草（三分）　姜引。一方有桑皮。
金中之木，是木临于金位也。木临金，名曰横，当别有证候。
〔金中之火　黄耆汤〕
凡肺气大虚，腠理不固，寒证至矣。或小腹隐痛，大便不实，小便频数无度，终夜不寐，盗汗不止，命门虚衰，精滑梦遗，此方通治之。其自汗、盗汗，尤为紧要。
黄耆（炙）　当归（各三钱）　枣仁（炒）　白术（各二钱）　远志蜜（炙一钱）　补骨脂（盐水炒八分）　姜、枣引。
金中之火，是火来铄金，名曰纵。此证之来，大是危恶！治之不及，恐有火炎昆冈，玉石俱焚之悔。
〔金中之土　补中益气汤〕
凡六经内伤外感，及暑月劳倦发热，或汗出不止，当用本方加白芍一钱。痢疾腹痛已除，泻犹不止，是脾气下陷也，加酒炒白芍三钱。疟疾发久，形体尩羸，无论六经，皆当加半夏一钱。即有外感，不过加黄芩一钱。凡妇女胎前气虚，以致胎动不安，小产崩漏，或产后血虚发热，加酒炒白芍二钱。此方凡属中宫虚损，病后失调，无不相宜。倪氏曰：七情内伤，脾胃先病，治宜补土。此方是也。
人参　白术（土炒）　归身（各一钱）　黄耆（半钱炙）　甘草（三分炙）　升麻　柴胡（各五分俱蜜拌炒）　古方有陈皮。
金中之土，乃母临子位，为顺。其病别有证治。夫尊亲饶裕，卑幼得以资生，若咳者则剧，数吐诞沫，乌哺诚难矣！
〔水中之水　六味饮〕
治肾水不足，虚火上炎，销铄真阴，变为潮热、咳嗽、消渴、虚劳等证。《易》曰：雨以润之。此方是也。
熟地　山药　山萸肉　丹皮　茯苓　泽泻
水中之水，乃自受之正邪，水冰地坼，寒冱极矣。当重温补，得生阳一动，春气潜萌矣。
〔水中之木　疏肝益肾汤〕
凡胃院痛而大便燥结者，肝血虚也，此方主之。逍遥散所不能愈者，此方妙。
柴胡（一钱）　白芍（二钱）　熟地　山药　山萸肉　丹皮　茯苓　泽泻
水中之木，乃水中木来贼也。其惟肾风，或风水乎？子来乘母，为悖逆无道，当另立方治。
〔水中之火　八味丸〕
凡命门、三焦火衰，元气虚惫，变为腹痛、泄泻、胀满、阳痿、精寒、不能生子、两膝痠疼、脚软无力、眼目昏花，悉以此方主之。《易》曰：日以暄之。此方是也。
附子　肉桂　熟地　山药　山萸肉　丹皮　茯苓　泽泻
水中之火，非自失其职，而君火横乘，寡于畏也。即真阴不足，而龙火飞腾，逞其烈也。二者方法各异，俟补而正之。
〔水中之土　右归饮〕
凡命门虚寒等证，八味丸治之不效者，宜服此方。见证已详八味丸下。
熟地（六两六钱）　山药　山萸肉　菟丝（各二两二钱）　补骨脂　桂心　附子　甘草炙（各一两一钱）　北五味（八钱八分）　一本有枸杞、杜仲，而少菟丝子、补骨脂、北五味，与此少异。
水中之土，乃水虚其位，而土来制之，为贼邪也，当另立方证，倘得少阴见趺阳，则为戊癸合化，又为吉兆也。
〔水中之金　左归饮〕
治肾水枯竭，虚火上蒸，脾胃阴土受亏，以致饮食不进，大便燥结，甚至三阳癃闭，将成噎膈。治之以早，无不愈也，余尝以此方加归、芍，治伤寒舌黑唇焦，大渴引饮，此必服攻伐寒凉之药过多也，以此方救之。疟疾而兼燥证，热重寒轻者，此方更宜。
熟地　枸杞　山药　山萸肉　茯苓　甘草
水中之金，是母下临子宫，为顺，名虚邪，寒水燥金为病，当须温养，方俟补出．（五脏之病，有五五二十五变，本出《素问·玉机真脏论》，谓风寒入舍于肺，为肺痹；弗治，肺即传而行之肝，为肝痹，弗治，肝传之脾，为脾风，弗治，脾传之肾，为疝瘕；弗治，肾传之心，为瘈。此举风之为病，而详其顺传所胜之次如此。举一气而其馀五气可例推矣。又《素问·气厥论》中言五脏六腑寒热相移之病，肾移寒于脾，为痈肿，少气；脾移寒于肺，为痈肿，筋挛；肝移寒于心：为狂，隔中；心移寒于肺，为肿消；肺移寒于肾，为涌水；脾移热于肝，为惊衄；肝移热于心，则死；心移热于肺，为隔消；肝移热于肾，为柔痉；肾移热于脾，为虚，肠澼，死不治。是又举寒热二气为病，而言其顺逆相移之变如此。举二气而风、暑、燥、湿之四气可例推矣。至谓邪有虚、实、贼、微、正五者之分，本于秦越人《难经》之四十九难、五十难二章。假令心病，由中风得之为虚邪，伤暑得之为正邪，饮食劳倦得之为实邪，伤寒得之为微邪，中湿得之为贼邪。是举一脏之病而其馀四脏之病可例推矣。夫六气各能为脏腑之病，五五二十五变，语其常也。若尽其变，则出于二十有五之外，不可终穷。盖以内感七情，外缘人事，新旧移易，正反误治，情形错杂，难以拟议。是以上古医经探微穷奥，洞明造化元机，详言病之所由生，与其所传变，亦云备矣。而初不立方剂，详诏后人，其意岂有隐哉！良以一定之式，不可以应无穷之变焉耳！鼓峰选取二十五方，以配五脏传变，治法亦是彷彿《素问》《难经》中大意，将以示后人用药之径路，非谓二十五方足以治五脏之变证，而无所不该也。但其所选之某方，用以治某脏之变证，核其五行生化之理，不尽相符。念庵议其方论不合，殊是。至欲另选古方易之，而终未得，可选以易者，则以求其可以分配，而确乎不可移易者之诚难也。余谓学者当识其分属之大旨，至于审因察脉，随其证而用之，分属此脏变证之方，未尝不可通为彼脏变证之治，若仅识其外之情形，而不究其内之机运，按式以定方，譬之刻舟以求剑，欲其得心应手而无所失也，又乌可得哉！

伤寒  ***************************
（未得汗，宜阳脉，忌阴脉；已得汗，反是。）
伤寒初感，入于皮毛，玄府壅塞，气不得舒，无所发泄，故脏腑之气亦拂郁而生热也。其所为传里者，由肌肉传入也。肌肉之中有所谓脉络经络者，皆内达脏腑。脏腑之气血，由此而渗润于肌肉，是即井、荥、俞、经、原、合之经脉也。故邪气由皮毛而肌肉，由肌肉而经络，而传入脏腑，是为表传里也。又《素问》循经传者，缘足三阳经从头走足，以其相併而行，故传亦易而循经次也。其有越经传者，是井、荥、俞、经、原、合互用交错之处，值一经虚者，邪乘之而迁也。
此是皮腠之气血，与脏腑之气血，交会于肘膝之间，井、荥、俞、经等循次而行，谓其有互相交错之处，则非也。
《素问》所言者常也，越经者变也。至于由经络而脏腑，如阳明病，目痛，恶寒，身热，鼻乾，不得眠，此阳明胃经病也，伤寒书所谓阳明表证也。巳后潮热，自汗，谵语，发渴，痞满燥实，大便坚硬者。邪毒传入胃中。胃必大热，津液悉燥，胃阴枯而少润泽之状，此书中所谓正阳明腑病也。举此而三阳可类推矣。所谓直入阴经者，乃心、肝、脾、肺、肾五脏之经，受肃杀严寒之气，由肌肉间之经络，直逼脏中，或心，或肝，或脾，或肺，或肾，冰冷如铁，气不能通，便成阴证也。此时急以热药依经通之，渐渐温热，使脏中热气得通于肌肉间之经络也。举此而三阴之证可类推矣。
伤寒一论，千古难诠，未许浅见者妄为饶舌，至欲弄巧出奇，于仲景门墙之外，另辟畦径，则误而又误矣。脉络经络之说，本于《素问》，井、荥、原、合之词，出于《灵枢》。详玩本文，自有原委，若牵作伤寒话头，以欺不学无术之人则可，自有学有识者观之，则为东扯西拽之游谈而已。夫置标本气化不论，舍太阳大纲不谈，扭捏阳明在腑在经之分，妄言阴证脏冷如铁之喻，宁不惧见笑大方之家耶！又谓邪毒入胃，试问毒从何处生来？谓直入阴经，试问阴向哪方直入？杂乱无稽之谈，予未敢震眩高名，随声附和。按人之五脏，至有一脏冰冷如铁，则此脏阳气己亡，恐无再生之望，亦恐非草根树皮之药所能挽回。此语出自名震一时之高手，甚觉可骇！宜念庵先生起而驳之也。
伤寒本证，及传变各证极多，看《准绳》自知之，此不能备述也。其治法不论四时六经，但见发热三四日，俱当以逍遥散与之。不论四时六经一语，谬误之极，后学不可因此致趋径路。
发热三四日，太阳证曾罢否与未罢否？又三日有少阳证否？四日有太阳证否？俱不审察，总以逍遥散一方投之，望其人人痊愈，我断其必无此理。
如兼食者，合小柴胡汤。如经发表过多者，竟用逍遥散加熟地。
发表多者，外不伤其阳乎？内不损其荣乎？中不亡其津液乎？概置不问，而以逍遥散加熟地与之，更觉非理。
兼食者，面必拥热通红，气粗，脉必牢实，神志昏沉，胸前按之必微痛，视其微甚，用逍遥散加熟地，自四五钱，可加至一二两。
面拥热而通红，为拂郁乎？为戴阳乎？不问其该解该温，亦总以逍遥方重加熟地，治伤寒如此之易，无怪乎世医于岐黄之正典，多忽而不讲也。
伤寒发热，必审四时六经，至于传变，更有千头万绪，先贤一一辨晰明彻，方法井然，岂可以逍遥散、小柴胡汤混同施治，而欲以概古人许多成法乎？且逍遥散乃杂证热郁肝脾之剂，小柴胡汤乃太阳陷入中土之方，焉有不问其阴阳、表里、虚实、久新，而统括以治者，能必其一一皆合乎？既有不合，能保其必不变为败证，而陷人于死乎？予谓人苟未能详辩伤寒许多传变，只可缄口不言，言则必误。若更著书立说，流传世上，贻误后生，杀人不少。戒之！慎之！
如发热至九日十日外，舌必黑，脉必洪数无伦，竟用人参一两，熟地一二两，救之：甚者加煨姜三片。如经攻里多者，轻者四君子汤加归、芍，或补中益气汤大剂与之；甚者急用人参一两，附子三钱，煨姜三片，以发其汗，然后仍用四君子汤加归、芍调理。
凡十一二月伤寒，或从畏寒而起者，此即感也，属表证，前胡汤主之。二剂后不应，亦当以小柴胡汤，加桔、枳与之。如二剂后再不应，仍用逍遥散继之，无不愈也。
〔前胡汤〕
前胡　柴胡　苏叶　半夏　桔梗（各二钱）　陈皮（一钱）　白芷（八分）　甘草（三分）　姜、枣为引。有食，加枳实。
定此方以教后学、传后世，是乃误人耽搁时日也。夫邪在皮表，可拟麻黄，邪在肌腠，不妨阳旦。因病治病，不终剂而解矣，即有馀邪，再商别法，况初感邪未陷入，何必柴胡枢转，设或根气虚人，未有不拨其本源，而致虚阳浮越者，谚云：开口奶要吃得好，不然，误到底也。
凡发热，觉胁痛，耳聋，口乾，舌黑，此属邪热不清也，逍遥散加山栀、丹皮、生地、黄连，二三剂。如不应，即属火燥，疏肝益肾汤，或归脾汤加柴胡、芍药。有热甚而痛及头目，手足自觉肿起，此火燥生风，风淫末疾也，滋肾清肝饮，加熟地一倍为主，禁用寒凉药。
发热，胁痛，耳聋，口乾，舌黑，固属邪热不清，内中亦有属虚证者，不可不知。若脉见弦大，或空数，或微小而急疾，乃是大虚证，法当重剂温补。若一例作邪热治之，必至败坏。
想其平日，以逍遥散、小柴胡汤用之得手，故教人亦不论虚实，总以此二方为先务。不知用此二方以治伤寒，虽似稳当，实倚杀机。世人不觉其误，信手乱用，受其害者甚多。且发热证中，属虚者不少，非饥饱劳倦，即房室忧焦。若犯斯证，开手即当温补；温补未效，即用大温大补。病者笃信，医者有恒，自然阴阳和而荣卫调，沛然作解矣。若以逍遥散入栀、连等滋阴凉降之品，二三剂不效，遂致脱陷者有矣。知其将至脱陷，然后改用温平，迁延时日，亦多变成败证，至于不救。
凡大便硬者，除合仲景痞满燥实坚证，方可用承气汤。然世甚少太阳证，今治伤寒用前法，尚有痞满燥实坚证乎？
余尝疑鼓峰先生未曾细观仲景之书，故所论多支离。痞满燥实坚之说，乃陶节菴无根之谈，今以为仲景之论，非其一证乎！
且勿论其是太阳，非真太阳，如遇粗工，发表、攻里过当，以致真阴耗竭，燥结不出者，一味养气补阴，宿物自下。须安慰病人，勿急于攻下，守至数日，自可奏效也。
或有一种不行便而能食者，推陈致新，仓库盈溢，自能通利，不便无忧，有不便而不能食者，粗工必主便则邪去而膈清，才能思食。余独曰：不然。必须先养胃，以助正去邪；如养未到，邪不即去，不食不妨也。
养气助正，俟其自便，是最稳法。
凡伤寒复发，世皆作有馀证治，必曰因食而起。殊不知有馀不尽之毒，留滞阳明胃经也。盖缘战汗后，元气亏损之甚，即以补阴得汗，力只及得七八分便住，表既得解，便能清爽。其不尽者，复归阳明，加以一二日之饮食，与邪相蒸，复腾腾而作热矣。曰：治之当何如？曰：舍补正无由也。当此之时，大汗一出，元气骤虚，饮食入胃，生化迟缓，于是所留之邪，与新入之物，合而为热，如依时师，再用攻邪，则元气愈虚，热邪愈炽，索然而死矣。惟以大剂六君子汤加当归投之，纵有病愈增而热愈甚者，乃是邪与食为元气所攻发，将出之候也。守不过三日，复战而汗解矣。若用芩、连退邪，枳、朴消食，必死无疑。或曰：汗至七八分，而馀邪何以复归阳明？曰：胃主肌肉，而元气薄故也。如元气盛者，无此病也。如流泊肌肉筋骨，则为馀毒，治法亦先补正。
此段所论，俱是正理，后学确当遵守。其所以有一段入理之言，即间一段无巴鼻之论，不能无杂者，良由其说不从轩岐、仲景书参出，而于节庵、《准绳》中脱化，故虽高出时流，而不中理之谈，时一杂见。
谓有馀不尽之毒，此「毒」字从王叔和《序例》中用来，盖以为发论之奇，而不知用字之欠理，谓之「邪」可也，何毒之有？」胃主肌肉」四字，用在此处，未免落空，何不云阳明居中，土为万物之所归乎？
凡直中三阴者，理中、真武、四逆等方，辨证用之。
仲景并无直中之名，乃是陶节菴撰出，贻误后人，至今习成常语，牢不可改。
如夏日坐凉亭小阁、高堂大厦中，亦能中寒，宜附子理中。不可泥于盛夏，而禁用热药也。
戴阳者，两颧浅红，必游移无定处，不尽面通红：或烦躁发狂，欲饮水，坐卧泥水中，此阴盛格阳也。大剂八味饮，或参附汤，人参、熟地可用至二三两，附子可用至三五钱。如认作白虎证而治之，立死。
中暑者，面部通红紫胀，眼白必黄，更以口渴辨之。凡中暑口必渴，面赤气粗，烦躁狂乱。审知阳明的确，方可用白虎汤。
此数条所论，俱是正语，后学所当深信不疑。
伤寒一法，惟太阳证用麻黄汤发表，一涉口渴，则非太阳证矣。缘太阳经络行身之背，故有项强、头痛，方是表证，余则与表无涉，麻黄发表等药，所当禁忌也。洁古之九味羌活汤与双解散，俱可废而不录。今真伤寒绝无，虽发于严寒，亦当作内伤治，况不发于肃杀之令乎？予立五法以治内伤，而热证无馀义也。原汗乃胃中津液也，故伤寒书中，最要紧关头，在「存津液」三字，至热郁于内，则津液亡矣，何以能助其汗乎！
一验其舌胎白如刺，此肺病也。生脉散加生地、白芍、当归、黄耆、甘草、柴胡、黄芩，以生金滋水。
一舌胎黑滑，此肾气凌心，用八味饮；黑燥，用六味饮，以救肾阴。
一舌黄胎，补中益气汤加黄芩或黄连，以补土生金。如有食，去黄耆，加厚朴．白术不可去，且发其汗，纵有食不顾也。
一舌觉转动不活，防其卷也，逍遥散加黄芩、丹皮、生地，以滋水生肝。
一舌鲜红，此心经病也。六味饮合生脉散，以滋水清火。
凡内伤、外感寒热之分，皆从舌胎颜色为准。如黑而滑者，乃肾气凌心，用八味饮；如枯黑不润泽者，用六味饮，其人必两颧游红，一剂战而汗愈。如白而加黄，黄而加黑，此肾凌脾，须治中宫，如补中益气之类。肾乃北方元武之色，故属黑。且火位之下，水气承之，水来救母，若此时泄火，火无从泄，助子以救母，则仇未有不复者也。亢则害，承乃制，其理昭然如是。灰色，指甲刮下无渣汁者，方是火证，乃芩、连之对证也。若肾气凌心，而用芩、连，则舌上现出人字纹必死。黑而不滑，则肾水枯乾，当急救其阴也。凡烈焰近炙则燔手，渐高则渐冷，缘冷气乃火逼所致，热病之舌黑，即此理也。
太阳行身之表，是身之背也。三阴行身之里，是身之前也。少阳则半表半里，譬如该补中宫，而邪热未除，补中益气汤合小柴胡，以治其少阳，是半表半里也。自论太阳证用麻黄发表以下八条，胡彦庵评本不载。世所刊传《已任篇》本有之，在详看《准绳》自知。不能备述之下，治法不论四时六经之上，观其所谓今真伤寒绝无，虽发于严寒，亦当作内伤治云云，知其所论诸条，治法与仲景不同者，盖有由矣。彦庵据仲景所论者，一一纠绳，宜其触处有碍也。此八条内，亦有可採，故补录于后，所期后学细心研察，分别取之，洞彻于中，有得于通变化裁之用。技也，而进乎道矣！

中风  ***************************
（脉宜浮迟，忌急数。）
真中风者，其病不过在经络，经络之气为风所逐，则气逆行，气逆行，则脏腑之气血不能外达，故多卒然仆倒，不省人事；感之轻者，半身不遂，口眼歪斜，及经而止也。类中风者，其风自内出，七情恣纵，六淫外侵，真阴不守，久之水衰火盛，风从火出，离其故宫，飞扬飘逐，卒然仆倒，故其人两肾腰胯间及脐下，必冰冷如铁。盖别证必他脏先病，缓缓穷到肾经，惟中风竟是肾经与命门无形之水火自病，故一病竟绝也。当其发病之际，必有一股虚气，从两肾中间上夹脊，穿崑崙，过泥丸，直至命门。命门为三阴三阳结聚处，此股虚气一冲，三阴三阳之气亦突然而散，遂外不省人事，而在内脏腑之气亦随之而去矣。脏腑之气既去，故手撒、眼合、遗尿、声齁、口开等证，又相随而来矣。此命门，即《素问》至阴之根，结于命门。乃两肾之上下左右，各相去一寸，其中间便是。《内经》七节之旁，中有小心是也。丹家谓之元神。此股虚气，是即所谓无形之火也。缘无形之水，虚不能守，遂化作冷气，腾空而去。
真中风者，小续命汤。其人形体实，无类中风证，而卒然仆倒者，北方有之，江南少见。类中风者，乃大虚也，其证卒然仆倒，眼合，口角歪斜，手撒，遗尿。大抵见一种犹可治，数种俱见不治。尤当急以手按其少腹，冰冷如石者，急当灸气海，兼用蒸脐法。脉必二三至，阔大虚软如棉花，急煎人参一二两，附子一两，或有生者。俟其势定，方用人参五钱，黄耆二两，附子五钱，不数饮之，但觉脐下温和，手足运动，口眼能动是矣。俟饮食如故，二便如常，大剂补中益气汤加附子三钱，吞八味丸至两许。大抵凡有头目眩晕难开，开即见居室百物如倒转，胸中漾漾，恶心欲吐，即类中风之渐也，治法同上，但不必灸，药物足矣。
此论颇是正解，但好奇过甚，未免援引支离，夫两间之理，惟在切近，使人易知易行足矣，不必探幽索隐以鸣高也。古所谓中风者，真中、类中、脱证三者而已。大江以南，无真中风，其所病者，大抵虚风类中耳！即有闭证兼见而属实者，不妨略用通关开窍、疏气行痰之剂，俾其大势一定，然后审察其证而治之，其法大要和其阴阳，调其气血，或有兼证，随所现而治之，或温，或清，或补，或散，以无失其宜为贵。若无闭证，总属于虚，辨别其阴阳而重补之可也。通泄之药概不可投，若不审而误用牛黄、苏合，后即治得其法，亦不免为痼疾之人。脱证，即《内经》所谓急虚证也，五脏败绝，定无生理，若见一二证而不遗尿者，用先生所言诸法而速救之，亦有生者。

疟疾  ***************************
疟之为病，非经非络，非脏非腑，乃夏月汗出太多，肌表空疏，外感暑邪，乘虚而直入脏腑募原之间，待收、藏二令一行，玄府闭束，则所藏之邪，无以泄其怒而寒热作矣。然其寒也，乃内热将作，火冲其气，故凛凛然而寒，非真寒也，故不得以热药治之也。然《素问》分六经疟，岂膜原足以尽之欤？曰：非是之谓也。凡脏与脏，或腑与腑，或脏与腑，彼此相接之处，中间盖有虚界之募原，而虚界中复有刚柔筋脉，其为某脏之筋，便为某脏之病。譬如胃与小肠相近，而邪入于胃与小肠之虚界，而彼筋脉属胃，则为阳明经疟矣。如肝与脾相近，而邪入于肝脾之虚界，而筋脉或属脾，便为太阳经疟矣。
开口从汗出太多说起，便与经旨相悖。不观《内经》云：夏暑汗不出者，秋成风疟乎？至其分疏募原界限联络，甚为得理。按《素问》谓夏暑汗不出者，秋成风疟，见《金匮真言论》中。又谓痎疟得之夏伤于暑，热气盛藏于皮肤之内，肠胃之外，令人汗空疏，腠理开，因得秋气，汗出遇风云云。又谓夏伤于大暑，其汗大出，腠理开发，因遇夏气凄沧之水寒，藏于腠理皮肤之间，秋伤于风，则病成矣。此二条见《疟论》。可见致疟之由，政自不一。鼓峰所言，似本之《疟论》。彦庵引《金匮真言》以驳之，各据一说，皆不能圆备。又《素问》谓先伤暑，而致汗以大出，腠理开发。鼓峰则谓汗出太多，肌表空疏，致外感暑邪，则其说又倒乱，与《素》论相反。立言者固应细自检点。
究之脏腑虽病，皆因募原之气迁移也。至于每日、间日、间二日者，疟之卫气，日行一周，历五脏六腑十二经之界分，每一界分必有其舍，舍有随经络浮沉内薄之外邪，故与日行之卫气，相集则病作，离则病休也。间日、间二日者，由其募原之远近也。曰：古人言无痰不作疟，信乎？痰之所为，非热不生，今病人饮食入胃，而每日发热，则脾不能守其静化，一惟外邪所化之热煎熬，并饮食而化为痰矣。其有先伤饮食而痰热内作，复挟外感之暑邪，变而为疟者有之矣。无痰不成疟。凡疟皆由脾虚，此二语乃透疟病之根，医家不可忽诸！
疟疾之原，多由夏暑贪凉，失其养阳之道，至秋正气欲收而不能入，邪气欲出而不能达，是以邪正交争而疟作。其间有风胜、寒胜之不同，舍近、舍远之各异。《内经》所论，无遗蕴矣。治之之法，不过和阴阳，调经络，有邪去邪，无邪养正，或温，或散，或补，或清，随其证之重轻、人之虚实而治之，何拘拘于痰与食，而胶柱于此数法哉？
疟初发时治法，不论六经内外，只用清中祛疟饮，或清脾饮；三四发不应，以二妙丸与之，立除：若淹延岁月不愈者，一味六君子汤自愈。有发在酉时者，五发内，俱当用香红饮，古人用升提法，转出阳分，不过言道理当如是耳！时人执此法，愈提则阴愈虚矣。且凡属夜病，若俱要见阳而愈，则亦不胜其升提矣。
间一日发，与每日发者，治法不甚相远，惟三日发者最难治。余于岁月未久者，用参汤下二妙丸，服之半月一月，自愈。如年深月久，尩羸不堪者，大剂养荣汤，吞八味丸，仍于汤中加熟附子一钱，十剂必愈。疟痞初起，三妙丸加鳖甲，久服自愈。凡有痰有食，误服补药，以致不瘥者，用二妙丸立愈。或再用小柴胡汤，加枳实、桔梗二三剂。
清中祛疟饮
黄芩　山楂（各一钱）　柴胡　半夏　陈皮　青皮　枳实　厚朴　苍术　草果（各八分）　生姜一片为引。
清脾饮
黄芩　柴胡　半夏　青皮　厚朴　苍术　草果　白术　茯苓　炙甘草　生姜
香红饮
人参　炙甘草　当归（各二钱）　香附　红花（各半钱）　生姜　一本无甘草，用益母草二钱。
二妙丸
橘红　半夏（姜制各四两）　右为末，神麴和丸。每于未发前三个时辰许，吞一二丸，自然不发。加白术，名三妙丸。
经云：夏伤于暑，秋必痎疟。痎疟者，阴疟也。阴疟而可用寒凉散泄乎？尝阅李易安《金石录》后序，言其夫赵明诚，因途中奔驰冒暑，至行在旅邸，病痁。予闻信惊怛，念渠性素急，病痁患热，必服寒凉药，疾可忧。遂解舟下，一日夜行三百里，比至，果大服柴胡、黄芩，疟且痢，遂以不起。嗟夫！易安一女子耳，尚知柴、芩不可妄用。何世之所谓名医，奉此为治疟之神剂，日事杀人而不觉？良可叹焉！
痢疾　诸痢疾脉，流连细小者生，浮数洪大者死。
痢之一证，古人咸以赤白分寒热，殊不知伤气分为白，伤血分为赤。丹溪谓先水泻而后脓血，为脾传肾；先脓血而后水泻，为肾传脾。此已发前人所未发。至损庵以为种种痢疾，总由湿热入胃。此一句，便可悟病形矣，盖痢疾腹痛，必是绕脐以下，当小肠之分野。饮食入胃，挟暑毒而归于中脘，初食未成糟粕，后食以继之，则初食挟毒而归于下脘矣。夫中无毒邪，则气血升降。得以循其正，所食之物，变糟粕而从下脘归小肠。若毒与食在下脘，则升降不得循其正，糟粕欲行而不行，然毕竟要行，而不得行，则将脏腑脂膏逼迫而下，迨交入小肠之后，脓血由小肠刮下。小肠缘无毒，而糟粕得循其正，故小肠虽曲，而顺下无碍，惟脓血则不得循其正而不肯下，故痛在绕脐而下，属胃之下口及小肠也。小便不利者，小肠为邪毒所逼，不能分别，故短缩也。
六气在天，暑则长养人者也，不可以毒字加之。祗缘见王叔和「寒毒」字用得奇，故是处用之。
脏腑脂膏，非膜络，即募原也，乃保护脏腑，外通腠理者。逼迫而下，其人乌能存乎？此等奇论，不知出自何书？良由见理未明，故尔认主作贼，以长养之正气而称之曰「毒」。其源头先错，自然左支右吾，通篇说不清楚矣。夫痢疾之原，皆由夏日寒凉过度，饥饱失节，以致中土寒而经脉病，及秋阳气收，而所积之寒气无所容内，气壮者随经脉外出，枢转而为疟，内气少弱，则随经脉内陷从总阁，而为痢矣。色有赤白者，感厥阴之气则赤，感太阴之气则白，二气夹杂，则赤白相间而为痢脓血矣。苟求其气化，审其阴阳、虚实而治之，庶无差失！
有噤口痢，乃毒气原盛，或破药太过，损伤上中二脘宗气，邪毒乘虚而上逆也。有不从暑毒而得者，或食浮瓜沉李，或卧高室大厦，皆由寒得，随感随发，病止在下脘，寒气所乘，脾亦不运，故为痢。如逾二三日，寒化为热，其病形亦与暑毒同也。
《内经》只有始为热中，末传寒中之说，若寒化为热之言，乃伤寒初则病本气而为寒，继则病标阳而为热，非所论于杂证也。或者张、刘而下诸先辈有此论，与轩经相悖，不敢随声附和。
凡痢疾初起，三日内皆可用白芍药汤，立除，若初起但觉腹痛，水泻无度，厚朴汤主之，一见红白，毒势凝结矣，但当解毒、和气、养血，切莫破气、行血，是为大法，调金汤主之。如服调金汤后，红白减而渐见粪色，便当减芩、连分数，芩用一钱犹可，连须渐减；加人参矣，此宜相机以消息之。红白尽除，用六君子汤加归、芍调理。
如初起发热，此热病也，竟以调金汤加柴胡与之。初热只用黄芩，热甚方用黄连。此则必视其热之浅深、色之红白，而分别用之。
初起即发热，非肌表有邪，即经络不和，温散而调荣卫，外邪一解，痢亦松去。若概以为热病，而开手即用寒凉，多有陷入而变为难治者。
久痢能食，六君于汤加归、芍。久痢发热，不能食，肌肉减者，不治。
〔白芍药汤〕
治热痢便血后重。经曰：溲而便脓血，此气行而血止也。行血则便脓自愈，调气则后重自除。
白芍　当归（各二钱）　大黄（生用）　黄芩　槟榔（各一钱）　黄连（八分）　肉桂（五分磨）　木香　甘草（各三分）
〔厚朴汤〕
厚朴　枳实　黄芩　槟榔　泽泻（各一钱）　青皮（八分）　甘草（三分）
〔调金汤〕
黄芩　黄连　丹皮　槟榔　泽泻　厚朴　神麴（各一钱）　当归　芍药　陈皮（各二钱）　生姜片为引。
〔吕先生治痢泽泻汤〕
白芍（二钱）　当归　黄芩　泽泻　甘草　楂肉　丹皮（各一钱）　木香（四分）　滑石（二钱）　青皮　厚朴（各八分）
如红积，加黄连八分或一钱至钱五分，如鲜血，加生地三钱。如初起毒盛便难，人壮实者，加酒制大黄二三钱。如身体发热，加柴胡八分或一钱。
痢之为患，皆由夏暑失其长养之道，以致中土寒而经脉病，及秋天气降，阳气入，则所积之寒与经脉之病，相因而欲陷，再加饮食不节，劳力过度，而痢从兹作矣，今以此数方，为治痢之能事，其于壮实者，虽用硝黄承气上承下涤，亦可应手而解，何惮此降泄之品？苟其人挟虚而本元亏弱，或恣纵寒凉而中胃虚冷，一概用此，未有不变为冰脱者也。二君所定之方，皆对待暑热之剂，一例寒凉通泄，而无挽转之法。夫不究其本，不审其因，不问其中土虚寒，不别其经脉内陷，而欲立法定方，以为后人楷模，后人信之，不问虚实，一往混施，以致夭札苍生，作俑者乌得不受其责！

鼓证  ***************************
鼓即肿满也，不论五脏六腑，新久虚实，一味补中益气汤尽之，但有郁而成者，和中丸为妙，即肿初起亦可。舍是而别有方法，吾不信也。又有一种寒水侮土者，其肿必先头面四肢起，然后及于腹中，惟此证可以补中益气汤，吞金匮加减肾气丸。然当治之于早，不然，水势冲中，土崩岸败，无济于事矣。又有一种食鼓者，乃是饮食所伤，初起必先雀目起翳，医家不识，只治眼目，不知乃是鼓之根也。此时急当用清剂以治之，经云开鬼门，洁净府，去宛陈莝是也，然古方太峻，今定一保中丸，久服自愈。
〔和中丸〕
人参（三两）　白术（三两）　陈皮　木瓜（去穰）　乾姜　甘草（各一两）　右为末，蒸饼丸。食前，白汤下三五十丸。
〔金匮加减肾气丸〕
治脾肾虚寒，腰重脚肿，湿饮留积，小便不利，或肚腹满胀，四肢浮肿，气喘痰甚，或已成水证，其效如神。
熟地（四两，掐碎酒拌杵膏）　茯苓（三两）　泽泻　山药　山萸肉　丹皮　肉桂（各一两）　附子（五钱）　牛膝　车前（各一两）　右为末，和熟地膏，炼蜜为丸，桐子大。每服七八十丸，空心米饮下。
〔保中丸〕
萝卜子（炒）　半夏（姜汁制）　厚朴（姜汁炒）　枳实（麸炒）　黄芩（酒炒）　山楂　广陈皮　苍术（米泔浸炒）　蓬术（各等分）　神麴和丸。一本有三稜，无山楂。
鼓是胀满，通身肿为肿满，不可混，当分别之。然鼓只单腹胀，初觉即投温补，或可望全，不则万无生理，总之肿胀属实者易治，挟虚则难矣。至若足趺久肿，渐而上入腹者，亦属败证不治。补中益气于趺肿时用则验，若肿至腹，则无及矣。

鬲证  ***************************
鬲之为病，一阳明尽之矣。丹溪谓噎鬲反胃之病，由得之六淫、七情，遂有火热炎上之化，多升少降，津液不布，血液衰耗，胃脘乾枯。其藁在上，近咽之下，水饮可行，食物难入，入亦不多，名之曰噎；其藁在下，与胃相近，食虽可入，难尽入胃，入即吐出，名之曰鬲。总缘下脘与厥阴、少阴相逼，七情用事，肝胆先病，病则郁而生热，热则其气熏蒸于胃，久之胃中阴血亦干，而渐致糟粕不能受气化之推移，积叠于胃底，于是胃中之气上逆而为火，中脘为火所盘据，竟不思食矣。其津液不能下行，则小肠下之阑门亦致枯藁。小肠，手太阳也，闭则生火，愈干则愈热，愈热则愈干，亦不能司其泌别矣。然后膀胱无所禀受，而小便赤浊，大肠无所禀受，而便若羊矢，成不治之证矣。
鬲证以一阳明尽之，此种高谈，不知本于何书？至谓熏蒸于胃之气，又不知认其气为何物？若谓熏蒸于胃之火，则此火乃三焦之火。三焦根于右肾，而为元气之别使，所以腐熟水穀，而上为开发，下为泌别者也。岂有反使胃中血耗，而糟粕不能移动之理？《内经》谓少火生气，壮火散气。火之美恶须要辨得极分明。若于此不加分别，混杂言之，以致后学不明此理，习用寒凉，有加无已，至于生气之火，而亦思尽力清解，致成败证，往往有之。此皆立言不善者之过也。
总之，胃为多气多血之海。人见其不思饮食，便为胃气之虚，而用参、耆、白术以补之，见其食即呕吐，便为胃中之寒，而用姜、桂、茱萸以暖之。殊不知肠胃之为物，最是润泽，试以羊、豕之肚观之，必是滑腻稠黏，如液如脂，如膏如津，在人胃亦如之，所谓阴也。鬲证之人，其肠胃必枯藁乾燥，绝无滑腻稠黏等象，是胃阴亡也；阴亡，地气绝也；地气绝，则天气从何处得生乎？故多死。
用温补不合法，致与病机不相中，非温补之过也。先生管中窥豹，祗见一斑，而竟以是立言传世，致使后人禁用温补，为利少而为害多矣。
鬲证与翻胃，何以辨之？鬲证饥欲得食，但噎塞迎逆于咽喉胸膈之间，在胃口之上，未曾入胃，即带痰涎而出，若一入胃，无不消化、不复出矣，惟男子年高者有之，故曰少无噎鬲。翻胃者，饮食倍常，尽入于胃矣，但朝食暮吐，暮食朝吐，或一两时而吐，或积至一日夜而吐，腹中胀闷不可忍，而复吐出原物，酸臭不化，此已入胃而反出，故曰翻胃，男女老少皆有之。世医治鬲，或以胃虚而用温补，或以开郁而用香燥等剂，必至死而后已。殊不知关门枯藁，肾水不能上达，经云肾者胃之关，关门不利，升降息矣。关门，即气交之中，天之枢也。故肾旺则胃阴充足，胃阴充足则思食，当用六味加归、芍养之。或血燥，大肠枯乾，有黑粪积叠胃底，则当以熟地五钱，当归、麻仁各三钱，白芍、桃仁各二钱，微微润之。视其形体如常，气血充足，即于前方内加大黄一二钱，以助血药，大肠一润利，而胃自开矣。一开之后，大剂六味、左归等类，不数数饮之，方有济也。脉必至数匀调，其形体则微大而弦。
胸中有此数方作主，故援《内经》以证其是耳！然此等温平之剂，病微者可以奏效，剧者恐不能胜其任也。
有一种大便甚利而且溏，每食必吐，是名翻胃。王太仆曰：食久反出，是无火也，八味丸主之。此证全在大便上验，如一干结，便非无火，一味滋润如前法。
膈证一条，古今方论繁多，而治之得其效者甚少。余甚悯其罹是患而莫之能救也。每有一书出，于是证必留意参考，探微索隐数十年，未尝见有妙论奇方，得以起痼扶危，而超然独擅其艺者，出而应世，亦尝治效十馀人，乃问诸心曲，终未敢自以为得其要领也。先生夙以奇论鸣世，而治疾又独擅其奇，宜其于是证，必有创出之论，超人意表者，及观其书，甚不合于轩岐、仲景之正论。其所列之方，究不越河间、丹溪之范围，所谓趋小而遗大，得一而废百，乌足为定法哉？夫《内经》止有三阳结谓之鬲，与一阳发病，其传为鬲之论，而未尝有阳明病鬲之词。夫三阳者天为业，业而为天，则其至尊无对，而为最清纯阳之气可知。且天统万物，阳气流行，故三阳升于泉下而出于中土，上膈而外达于皮毛，复从皮毛内合肺，下膈而入于渊泉，往来升降，无一息之暂停，一如天体之周流，自上而下，自下而上，循行三百六十五度而无息也。结而为病，则升降之机几于息矣，其病岂不重乎？至若一阳者，少阳也，出于水中而根于命门，乃生阳之本，真火之源也，天无此火，不能燥物，人无此火，不能生活，通元真于肌腠，将荣卫而并行，下约膀胱而泌别其津液，上蒸胃腑而腐熟其水穀，古人称三焦为釜底之然，良有谓也，若夫甲胆，亦为一阳，秉春生之气，而十一脏皆取决焉，则其于人身，亦非细也，乃发病而传为鬲，又岂轻浅之证乎？苟不知三阳、一阳之气化，而懵懵以治，鲜有不摈于危亡者。先生之论，乃以一阳明尽之，谈何易耶！夫阳明者，二阳也，《灵》《素》并无为鬲之论，先贤亦无病鬲之辞，而先生新创之，不过谓燥结枯藁，若二阳之气化使然，而遂以一阳明概之，所谓泥其形似而昧其神化，执其一节而忘其大体者也，殊不知太阳气化失调，则阳气不克出入于膈中，而津液不能游行于外内，三焦运行失职，则生阳乖升降之机，而水穀愆蒸腐之力，于是阳气蓄积，上下阻绝，津液藁干，饮食难入，结而为噎为鬲矣。于斯时也，将以寒凉承其亢乎？抑以阴冷折其热乎？将以膏腻润其燥乎？抑以辛烈开其结乎？将以毒药攻之乎？抑以正药养之乎？其法弥多，其治弥拙。盖此证虽不外于六淫、七情，或由外入，或自内召，然其气化神机为病，终不容形像摹拟，自非心通《灵》《素》，洞悉气机，不遗毫发者，所能治也，设已知生阳之不可逆，机神之不可违，而执持两端，多方顾忌，傍论杂遝，畏首畏尾，稍用重剂，复行监制，此虽有识而无力，亦不能治也。或曰：然则病此者，究无法以治之乎？曰：非无法也。惟其心空太虚，目无全牛，勇如贲育，胆若姜维，线索在手，神应无方者，庶几近之。至若信任不专，朝秦暮越，一齐众楚，难于理折，宵小在傍，乘微伺隙，狎暱盈前，妖姬侍侧；半匕未投，便生异说；逞厥性情，恣其饕餐；纵进良言，漫无关涉；才见小瘳，即思改辙，重财轻命，初恭后亵；求巫则欣，见医则戚；我具热肠，彼如冰铁；撄斯笃证，犹然慢易。如此之人，治亦无益。更若真阳已败，浮热奔驰，谬误既久，神气已漓，纵遇和、扁，妙术难施。惟在未甚之先，早为觉察，看破身心，屏绝世事，一切经营，皆为弃置，笃信师言，确依指示。如此则医得以擅其良，尽其技，洞晰阴阳，分别同异，一意扶阳，渐辟阴翳，朝斯夕斯，无间晨夜，任其火炎，听其热炽，莫惑旁言，毋生变志，倏尔云开，焕然光霁，一旦欣欣，都成和煦。如斯治疾，方称进乎技矣。阅鼓峰所论列，未尝本《灵》《素》之正义，而只为模糊影响之词，虽广为譬喻，曲引万端，总不外前人糟粕之馀，即有可以节取之处，亦得半失半。后人若奉之以为规矩准绳，恐存济世仁心者，终无裨实用焉耳！

吞酸  ***************************
凡是吞酸，尽属肝木曲直作酸也。河间主热，东垣主寒，毕竟东垣言其因，河间言其化也。盖寒则阳气不舒，气不舒则郁而为热，热则酸矣。然亦有不因寒而酸者，尽是木气郁甚，薰蒸湿土而成也，或吞酸，或吐酸也。又有饮食太过，胃脘填塞，脾气不运而酸者，是拂郁之极，湿热蒸变，如酒缸太热则酸也。然总是木气所致，若非木气，即寒，即热，即饱，即拂郁，亦不酸，以酸为木气也。曰：胃与肝、胆，其分野若何，而能令种种作酸？曰：少阳与阳明经相併而行，肝并于胃，故胃热，则少阳相火与厥阴之火，皆由外相引而薰蒸也。至于七情之郁，轻者本气太盛，侵犯土位，重者真水枯涸，肾气奔逆，载水上浮，荆棘横施，湿土浑浊，不由于寒，不由于热，而吞吐皆酸，此又河间、东垣因热因寒之说所不及也。又有一种饮食入胃，即成酸味，此必伤寒久疟，胃阴未复，水穀入胃，增其湿热而成酸者，当必以澹泊滋味，养其真阴，才可复也。
吞酸、吐酸，固有寒、热之异，必竟寒证多而热证少，若专泥作热治，恐失手者反居大半也。伤寒、久疟之后，真火无馀，胃阳己竭，重温峻补，而慎其饮食，何酸之有？
全篇广引曲喻，大概证为湿热之证，而不可不用寒凉耳！宁不知中土受伤，与生阳之气不能蒸运者居多耶！重用温补，使根气充实，则木自调达，而酸水不作矣。若必欲治标而不顾其本，则中满、腹胀、泄泻、水肿、噎隔等证，且见不旋踵而至矣。

眩晕  ***************************
眩晕之病，悉属肝、脾二经风火。风、火属阳，阳主动，故目眩转而头晕，譬之火焰得风，则旋转不已也。缘手少阳之支，从耳后出走目锐眦，而交于足少阳；足少阳之支，从跗上入大指爪甲，出三毛而交于足厥阴。经云：五脏六腑之精气，皆上注于目而为之精。裹撷筋骨气血之精，与脉併为目系，上属于脑，后出项中。故邪中于项，因逢其身之虚，其入深，则随目系以入于脑，入于脑则脑转，脑转则引目系急，目系急则目眩而转矣。所谓邪者，总风寒湿热内外之诸邪也，然则何为而属于肝胆？盖五脏六腑之精气上注于目，是必循筋脉而才能上注。肝主筋，肝有风火则筋病，而上注者壅而不行。所谓目系者，因风火而澡，燥则收引而急，急则目眩，此一说也。又胆经之脉，起于目锐眦童子髎穴，终足厥阴厥阴当是窍阴之讹，故胆经风火，亦致掉眩。故经云：诸风掉眩，悉属于木也。又有太阳之气，标在于颠，入络于脑。又膀胱穴自睛明出至阴于足外。故寒水之气太过，凌逼真火，亦眩仆也。又有心下有支饮，其人苦眩冒，是格心火不行，而上冲头目也。又有风寒相薄，食谷即眩，是内受湿饮之郁，而不足之微阳，与所郁之热并，而上冲于头目为眩也。晴明穴，属阳明。又阳明支者，入目内眦，故眩也。又有阴虚之人，常若眩冒，目中见火如星，此胸膈必有痰，故发晕时，眼不可开，开即所见之物非倒即斜，则土虚之发也。其眩晕不能起，必见恶心呕吐而心烦热。又有肾阴不足，三阳之焰震耀于当前；中土虚衰，下逆之光上薄于颠顶。此则似乎不关肝、胆两经，不知其始也，各有所因，其终也，不能不由其所从历之途，而见端于极也，则仍谓之悉属于木可也。
所列诸证，皆繫有余标病，即《内经》所云狗蒙招尤，目冥耳聋，过在足少阳、厥阴。似属风火为灾，苟非不足而治得其法，或清或解，可不终剂而愈者也，假使肾虚而心火上炎，肝亏而虚风内动，脾虚而水饮内停，心虚而浮阳不敛，肺失其治节而宗气不能上注于耳目，冲任失其守而血液不克上濡于空窍，俱能为眩晕之病，须当究其因而补之、温之；若不应，则当大温、大补以救之。然须以渐而投，亦不能才饮数剂，而即可望其见效也。若作有馀，而以辛散降泄之品治之，未有不日医日甚，而为入脏不治之证者。
咳嗽　脉宜浮软，忌坚急弦小。
咳嗽之证属肺经，然有本经之咳嗽，有各赃腑迁移之咳嗽。本经之咳嗽，外感者皮毛受之，玄府闭矣；玄府闭，则肺气不舒，其在中之二十四窍，所以列行分布诸脏之气者，亦不能行，于是肺满而逆，戛戛然咳嗽矣。此肺实也。肺虚者，由脾土不能生化，津液不能上布，则肺失所养而阴虚；阴虚则肺热，肺热则上焰火扇，其窍时为翕张，亦多嗽矣。此肺虚也。独有心火刑金，与水中之火，直奔西极，而销铄煎熬，则肺便危矣。缘肺为华盖，以覆诸脏，其二十四空窍，虚如蜂窝下垂，无透窍，吸之则满，呼之则虚，最喜清凉，不耐烦热；今心、肝、脾、肾四脏之火势上炎，则随所吸之气而入于窍中，肺不受热，则戛戛然而嗽，甚至肺瓣乾枯，形如经霜荷叶，委顿零落而不能振举，水精亦不能四布，五经亦不能并行，而成肺败之证。总缘肺之窍中，只受得脏腑中固有之元气，以运用乎一身，受不得一分邪气耳！
初起者，金沸草散主之。年壮力盛，即久亦可用。如每月一二发，弱证之渐也，六君子汤以补土生金，六味丸以滋水养金。此攻补二法也。如咸哮、醋哮，胜金丸极妙，时嗽，嗽则涕泪出，一味泻白散加黄芩、桔梗。寒嗽无痰，或即有痰，必是稀涎，少食，一味泻白散加桔梗、姜、枣，甚则六君子加姜、枣。风嗽必绊牵有痰，金沸草散。自时嗽嗽则涕泪出以下六十字，杨本所无。
〔金沸草散〕
金沸草（二钱）　麻黄（去根节炒）　前胡　荆芥穗　黄芩（各一钱）　甘草（五分）　生姜（三片）　大枣（二枚）
〔胜金丸〕
三稜醋（炒）　莪术（醋炒）　高良姜　人参　陈皮　黄连（酒炒各三钱）　右神麴和丸，梧子大。每服七十丸，空心白滚汤下。
观《内经》饮入于胃，游溢上归之论，则知津液之通调于脏腑而化气者，皆肺之治节为之也。又观谷入于胃，传之于肺之说，则知脏腑内外之血气，亦肺之流溢布散也。夫五脏六腑内外之津液血气，虽由胃腑水穀之所化，靡不藉肺气以传布，故肺位独处其高，以行营卫阴阳也。咳虽肺病，而五脏六腑皆能致之，善治之者，治其五脏六腑，或补，或温，或通，或塞，随其因而调之，自然咳止肺宁，而其法得矣。若沾沾唯肺是求，譬犹长安在西而向东指，不其惑乎？又皮毛者，肺之合也。六气外客，皮毛先受，而肺即为之不舒，于是咳作。是推驱其客感，使皮腠宣通于外，则肺脏自清宁于内，不劳馀力而咳止矣。设起手即用寒凉，致玄府闭塞，肺气冰伏，气化不和于外，神机不转于内，传而为痨瘵难起之证。此非病气之害，乃医者所作之孽也。至若所言肺虚，由于脾土不能生化，肺金失其所养，则是地天不交也；地天不交，则诸脏腑皆无所取给。斯时惟有重投温补，使资生之本充足，庶几仍可交济，岂可云阴虚火炎，而再以凉降治之，至于土崩水败而后已耶？又云：心火刑金，与水中之火直奔西极。夫君火炎亢，一剂承制，暑退而生化依然。若水中之火，乃雷龙之火也，惟有求其属而从治之，则应手而愈；若行对待而直折之，则火愈炽而销铄熬煎之患不免矣。又云五脏之火沸腾，以至肺瓣乾枯，如经霜荷叶委顿零落。夫焦藁至此，垂死必矣，奚止为肺败之证乎？若云最喜清凉，此说恐非确论。盖肺虽为清虚之府，然必藉胃中阳气温养；若中焦不能如沤之蒸运，则上焦焉能如雾之通调？观《内经》形寒饮冷则伤肺，与肺恶寒之说，自可知矣。苟执肤见以为是，而恣意寒凉，则胃阳日见其消乏，生机必至于荡然，驯致痨瘵而不可救药，皆由执偏见逞臆说之医误之也！
如年高筋骨作痛，气喘有痰，腰痛，用熟地、山药、当归、白芍、杜仲、枸杞、黄耆、枣仁、麦冬、五味、甘草。喘盛，去黄耆。如年高痰喘，气不归原者，生脉散加熟地、山药、当归、枸杞、牛膝、菟丝等治之，此一条胡本不录，採杨本补入。

怔忡  ***************************
怔忡，心血少也。其源起于肾水不足，不能上升，以致心火不能下降。大剂归脾汤，去木香，加麦冬、五味、枸杞、白芍，吞都气丸。如怔忡而实，挟包络一种有馀之火，兼痰者，则加生地、黄连、川贝之类清之。
怔忡证，虽缘心血不足，然亦有胃络不能上通者，有脾脉不能入心者，有宗气虚而虚里穴动者，有水气凌心者，有奔豚上乘者。治法略同，惟水气与奔豚有别耳！

血证  ***************************
吐血世皆知火证，便以寒凉湿润之剂投之，土死金衰，木势转炽，疾反剧矣。除是瘀血抑蓄，折土而奔注，与伤寒变热，迫窍而出者，余俱当以大剂参、耆回其气，气回则血循经络矣。待稍定，即以重料六味、左归等饮，于水中养木，亦须加人参，使气自阴生也。瘀血而吐，必先胸痛，四物汤加桃仁、大黄、丹皮、香附以行之，后用六君子汤加当归以调之。伤寒失血，必骤涌出，然伤寒大抵从鼻来者多，来而即住者，不药可望愈，一来不止者不治。其馀俱属七情、饥饱、劳力等因，必见恶心，一味固元汤主之。
伤寒动血，苟邪因血解，自可勿药有喜。若所出不畅，则邪仍不解，发表何疑？设骤然大出，药不能止，则危证也，须重剂参、耆、姜、附以救其脱，或可保全，其馀吐血证，亦如衄血法治之可也。
倪漱山曰：七情内伤，脾胃先病，固元之后，即继以补中益气、归脾等饮，寒凉断不可用，若治以童便、秋石等，工之粗而庸甚者也。
〔固元汤〕
人参　黄耆（各五钱）　当归　白芍（酒洗炒各三钱）　甘草（二钱炙）　煨姜（一大片）　大枣（二枚）
吐血一证，其所因表里不同，虚实各异，审察少差，为害匪小，所谓毫釐之差，千里之谬者也。若医人于此，不辨因证，死守古法，专尚寒凉直折，未有不延久而成痨瘵不治之证者。先生痛扫其习，专固元本，诚发前人所未发，后学当奉之以为典型。然而补既可用，温岂不宜？虚而挟寒，併火衰脉微及豁大无根者，不妨配入姜、附，如畏其僣亢，佐之以熟地可也。

消证　脉宜数大，忌虚小。  ***************************
三消之病，一原于心火炽炎：火甚于上，为膈膜之消；甚于中，为肠胃之消；甚于下，为膏液之消；甚于外，为肌肉之消。上甚不已，则消及于肺；中甚不已，则消及于脾；下甚不已，则消及于肝肾；外甚不已，则消及于筋骨。四脏皆消甚，则其心始自焚而死矣。然其病之始也，皆由不节嗜欲，不慎喜怒，膏粱煿炙，酒酪湩乳，湿热之气浸淫燔灼，郁成燥热，气不宜平。故其传变之形，为饮水多而小便多，曰消渴，胃中津液乾枯，不能上荣舌本也；为善饥，多食而渴，小便数而消瘦，曰消中，胃中热极，所入水穀随火而化也；为渴而饮水不绝，腿消瘦而小便有脂液，曰肾消，是燥热并及于胃底大小肠，故脂液凝浊，清阳与浊阴不能分疏也。三消之中，上、中可治，下消最难治。然饮一未至溲二，犹可治；如饮一溲二，不可治矣。又三消久而小便不臭，反作甘气，在溺桶中涌沸，其病为重；更有浮在溺面，如猪脂油，溅在桶边，如柏烛泪，此精不禁而真元竭矣。何以甘气为重？大抵水在天地与人身，皆有盐有甘，甘为生气，盐为死气，小便本盐而反甘，是生气泄也，是脾气下陷入于肾也，土剋水，故死也。
甘为生气，盐为死气。此二言盖欲为奇创之论，却于物理，全未参核。夫五液之在人身，皆肾所主，故汗与涕、泪及痰，其味皆咸；其诞、唾与乳，悉淡而甘，以脾开窍于口，而乳乃胃中初酿之汁，所谓玄酒味方淡，可取以譬也，若小便乃三焦约膀胱之津液而下注，味独加盐，如海纳百川，而水味更盐，其理一也。若以盐为死气，则身中之汗、涕、泪、痰，皆为死液乎？非通论也。小便常盐，今变为甘，则水已败，而土味下泄矣。此先后天真气已绝，而为克贼之证，不死奚为？末后二语，乃是正论。
赵养葵曰：人之水火得其平，气血得其养，何消之有？其间调养失宜，水火偏胜，津液枯藁，以致龙雷之火上炎，热煎既久，肠胃同消，五脏乾藁，令人四肢消瘦，精神倦怠。故治之之法，无分上、中、下，先治肾为急，惟六味、八味及加减八味，随证而服，降其心火，滋其肾水，则渴自止矣。内有桂、附之辛热，壮其少火，灶底加薪，枯笼蒸溽，禾穗得雨，生意维新。
论消证，专以心火炽盛，延而为上中下内外五脏之消，盖举《内经》心移热于肺，传为鬲消之一端而发，是但知热之为病，而不知其心移寒于肺为肺消。《灵枢》论心、肺、肝、脾、肾脉微小皆为消。又五变篇及本气篇，言五脏脆者与五脏柔弱者，皆善病消瘅，易伤于邪。则知消之一证，属虚寒者亦不少也。奈后人悉言其热，而置虚寒于不讲，所以患是病而不愈者比比。人能即《灵》《素》之理而研穷之，于阴阳、虚实之间，细为分剖，其实与热者，可用古人治法，其虚与寒者，为补、为温，觉之于早而用药得当，乌在其不能愈耶！赵氏以六味、八味，专主水火津液之源，诚为探本之论，然亦在治之于早，而大剂以进，或全料，或半料，再入参两许，审其阴阳而用之，庶可渐臻其效也。

弱证  ***************************
阴虚、阳虚者，此虚为劳，即今所谓怯弱证也。虽有五脏之别，然皆起于心脾，脉必数而有浮大、细小之别。浮大而数，阴虚甚也；细小而数，阴中之阳绝矣。此等证，必见咳嗽，或吐血，或遗精，或女子不月，或诸般劳伤而起，要当治之于始。妇人产后，最易成此证，慎之慎之！
细小而数，阴中之阳绝矣。此语非大有见识、大明脉理者，不能道。诚与仲景少阴篇中，脉细沉数，乃肾气虚少，而君火虚陷之意符合。今之患怯弱者，得是脉居多。奈时师悉以为阴虚，而用寒凉降润之品，未曾济得半点肾水，而君火已日衰日熄矣。或遇有见之医，欲投温补以挽救，而犹造蜚语以诬谤之。如此设心，其不肖为何如也！
治弱之法，只一归脾汤去木香，加麦冬、五味、白芍，吞六味丸，此外别无治法。有一种郁而起者，即以加味归脾，外再加丹皮、山栀。曾经庸医用寒凉者，不可复服。又有一种阳虚者，脉不数，但缓而大不收，奄奄无力，夜卧不安，梦中尝见鬼神不吉，醒来胸中战跳不宁。或下见遗精，口中无味，饮食不思，略食即饱，此皆命门虚损，心火衰息，以致脾土不运，生气不旺，大剂养荣汤加附子，吞八味丸。
阳虚一段，所论极确，卢张复起，不易斯言矣。

霍乱　脉宜浮洪，忌微迟。  ***************************
有湿霍乱，腹痛而上吐下泻者是也，藿香散主之。有乾霍乱，俗名斑痧，又名搅肠痧，不吐不泻，面色青冷，腹中绞痛，乃是阴阳错乱，最恶之候，而最易治。急刺委中部分出血，用明矾末调饮探吐，或用阴阳盐汤，或用菜油探吐，兼用碗刮背上，或用苎麻根皮，蘸清菜油，刮夺命穴、督脉后顶、天庭等处，后服砂仁细末数口，连嗳数十声，即愈。如遍身有斑点见者，即用油纸捻火粹之，以爆响为度，或用荞麦汤饮之，俱妙。然其要在急刺委中出血，则不死。
藿香散
藿香　苍术　陈皮（各八分）　半夏　茯苓（各一钱）　甘草（三分）　一本有厚朴，无甘草。
乾霍乱救急诸法，皆可用。近时以盐擦背脊亦佳；用来复丹，以阴阳汤磨服更妙。

伤风  ***************************
伤风发热者，苏叶饮主之。
苏叶饮
苏叶　前胡（各一钱）　乾葛（钱半）　半夏　黄芩　薄荷（各八分）　甘草（三分）　如咳者，合泻白散各钱半。
今人以伤风是轻浅证，多忽略之，不问其所因与所兼之证，亦不察其脉之是虚是实，随手发散，动彻寒凉，故因伤风而变成痨瘵者，往往有之。

胃脘痛　脉宜浮滑，忌短涩。  ***************************
胃脘痛，即俗所谓心痛也。心不可痛，痛则立死。以心在胃脘之前，故误指胃痛为心痛也。胃脘痛，有食、痰、死血、气寒、火中、气虚之别，方书载列甚明，无甚深微，独有一种肝胆之火，移入于胃而热，又肝藏血，血少则肝叶胀硬，不肯下垂，将叶抵胃，胃受肝抵，得食则满，愈与肝相逼，隐隐而痛者，久之变成燥证而为隔证矣。又有一种胃中作酸，不觉其为酸，每进饮食，不敢多用，多用则竟日闷痛，直待食过，方得稍舒。此痛是胃中一味酸热也，若得嗳一口气，亦觉少舒。然最难得者嗳也，若嗳得重，此自下转上，必有一口食气，或水或挟物是酸者；其下最难得泄气，并且便硬。此皆少阳、厥阴二脏之气所为也，久之亦防其变痞隔、中满等证。又有一种胃脘痛，是阴虚证将成，须认明白，二阳之病发心脾，此类可通。
食痛者，胸膈按之痛甚，勺水不入，兼大便闭，闻穀气则欲吐，用二陈汤，或平胃散，加桔梗、枳实主之。痰痛者，亦不思食，口即欲食而不能食，大便不闭，二陈汤加枳壳、黄芩、海石主之，死血痛者，胸膈刺痛，而食可进，四物汤加大黄、桃仁、红花主之。胃脘虚痛者，得食痛止，食多又痛，食过又痛，理中汤主之。此皆易明也。独有一种肝血燥痛，人多不察，亦不思食，交阴分，外按之不热，病人自言热、口渴者是也，逍遥散加生地、丹皮、炒山栀，甚者六味丸加柴胡、归、芍主之。又有虫痛者，亦不食，然痛必时发时止，痛则牵引手臂或肩背上，俱如穿透不可当，必唇红，面上有白点是也，痛时不欲食，痛才止即可食，实者化虫丸主之，虚者六味丸加川黄连、胡黄连、芦荟、青黛、川楝子，随证加减治之。
〔化虫丸〕
芜荑　鹤蝨　雷丸　芦荟　胡黄连　莪术　京三稜　史君子（各三钱）　神麴糊为丸。
心胃之痛，《内经》有五脏厥气之所客，三阴三阳经脉之所侵，以及五运之郁发，皆能致其病，究其源，总属阴寒不足之证也。盖心为阳中之太阳，胃阳乃一身之取给，厥气客之，当急于温散，而无使伤其气化。又心为君主而主脉，胃为经脉资生之本，故凡经脉之相干，当急和调其阴阳血气，而使之各循其度数，运气之郁发，由于不及之年，政令遏而不伸，及得展布而未畅，不免疾患之生。惟有顺其机而建其神，不可直折也。且人身之所当重者，不过气化神机与经脉之流行而已，苟能分析其故，则于痰、食、血、气等之九种，与他傍杂之证，可不劳辨别，到手自明矣，至于苦寒破泄之剂，非禀赋壮盛而证属实热者，慎勿轻试！

痫证  ***************************
痫证种类虽多，然其原总属于厥阴心包络火病也。大概宜以清心散主之，但要久服则有效耳！
清心散
青黛　川黄连　生地黄　赤芍药　殭蚕　木通　辰砂（飞净研）　琥珀（另研各等分）
痫证阴多阳少，虚多实少，法当温补而宁神镇心，佐以消痰顺气，再加以灸法，渐可见效。此方乃治火盛痰实者，若以为痫证总括之品，恐非确论。

妇人胎前  ***************************
凡受孕二三月内，必呕吐恶心，此月水不通，阳明壅盛，故不安食。但此是始膏始凝始衃之时，骤然壅盛故耳！迨四五月，则血渐荫胎，儿形体成，便具五行生剋循环之理，血有所归而不壅盛矣。或曰：血壅盛，何独于胃有病？曰：胃为多气多血之海，五脏之母也，女子应有是生，应有是化，今不行而成孕，骤然不化，阳明气血俱盛，遂有是上僣之势，久之自平，不足虑也。然有微甚，微者饮食调理，甚者六君子汤加砂仁、生姜以和之。或曰：半夏损胎可信乎？曰：独食半夏一味，虽非胎亦能损人，若与参、术同用，但著开胃健脾之功耳！曰：思食何为？曰：胃气盛则思食，血壅则气逆，气逆则食入反出也。或女子性气褊急者，于六君子汤中少佐黄芩以清火，消息用之，调治胎前呕吐，无出此方，如原有胃脘痛，而此时夹发，加丹皮、山栀。如发热，不必加退热药，只以此方调之。
胎前下血，名曰漏胎，气不摄血也，多服补中益气汤。其恼怒伤肝，肝木贼土，血不能藏，致成漏胎者，加味逍遥散加生地。
胎前不安，血不养胎也，四物汤去川芎，即用亦不过五分，加白术、杜仲。有肝旺而动者，必痛无定处，归、芍、生地、黄芩、白术、甘草。如气虚者，必怠惰嗜卧，脉必豁大而缓，补中益气汤加酒炒白芍。
堕胎，即俗所谓小产也。总属气虚、血虚及纵欲、嗜酒而来。医家动云：热则流动，胎火逼迫。殊不知气血调和，胎火何由而生？岂胎不属母身，别有一种耶？寒凉杂投，利气行血，卒致陨堕，岂非医害之乎？既堕之后，犹不禁忌，至复有娠，前以是月堕，后复及期而来矣。不申补救，止作火治，以致三胎、四胎，逢期必堕，乌能有济？余每于未堕之前，大料黄耆丸预补之；将堕之际，大料补中益气汤加酒炒白芍，勿论其脉，勿论其证，勿论其时，一概峻补中宫母气，万无一失。即先贤有一经配一月，以补其经者，是亦昧于阴阳之理，不足信也。
此条诚不磨之论，专门产科，恐未能明悉此义。盖由祖父相传，祗此印板治法，未尝留心古学，而讲求夫通变化裁之活用，执定寒凉为安胎之要药，妇女受其害者不少。重耳不重目者，当三复斯言！
子肿、子悬、子嗽、子泻、小便不通，俱当用补中益气汤。有因胎火盛而致此数种病者，用四物汤去川芎，加黄芩、白术、茯苓、甘草以和之，独子泻挟火，宜四君子汤加黄芩、砂仁。
胎前伤寒、疟、痢，悉以固胎为主。伤寒依平时伤寒治，自不损胎，但当倍用归、芍耳！或当用参，须平时预先料理。独前胡汤与半夏、白芷不可用，若小柴胡有人参者，即用半夏，亦不妨矣。疟疾亦与平时不甚异，但清中驱疟饮去苍术、山楂、枳实，余俱如法，大抵黄芩为胎前疟中要药，总当视病人之盛衰而消息之。
胎前诸方论，皆切近正理，尽可取法。惟伤寒、疟疾治法，虽不异于平时，然小柴胡、清中驱疟等剂，亦须因证审用。

妇人产后  ***************************
临盆之时，专赖气血旺足，然后能生。此时惟有多用参、耆、归、桂，甘温重补，儿信一下，频频服之，自无横生、逆产、胎衣不下之病矣。有不耐药气者，独参汤妙。服法：于未产下时，用芎、归、参、耆浓煎饮之，自然紧痛易产矣。儿下后，即用前药加肉桂一钱煎服，自无血块痛之病矣。
庸陋产科，每言产后不宜服参　恐将恶露补定。世人奉为至言，家喻户习牢不可破，诚可为扼腕叹息者也，更可怪者，竹林寺僧，以削发披缁之辈，而从事妇女产科一门，已违如来大戒；一到病家，更有各样丑态，入中人之室，则傍若无人，登贵人之堂，则趋奉尽礼，开口即扫前医用补之误，而投以巴霜丸子。不知产后大虚，积渐温补，机候未能即到，不无身热烦满，倘再得数剂，自尔涣然以解。无如病家聋瞶，急于求愈，信任髠徒，重费抬来，惑彼狂言，甘心信服。患者日进补药，未能见效，巴丸到腹，便觉肠中鸣动，即欲大便，便后，胸腹顿觉宽爽神清，竟认之为灵丹妙药矣。由是而彼得以肆其卤莽之说，目高气杨，迅手撮数味消削之药，大索其酬而去。咸以为得遇良医，一匕见效，而不晓其真元受伤，病根仍在，不逾一日，而前证复作，且加泄泻、神昏矣。再去奔请，彼髠狡猾，託言应请他出，或言本地请者极多，不得分身两地，竟拒而不来。复请前医，前医亦束手难于下药，往往致于不起。嗟嗟！杭城习俗，大抵以耳为目，好听狡饰之言，不好听真实之语。故以直道行实学之医，未有不为时所弃，而彼髠者流，害人累累，犹奉若卢扁而终于不悟，又可为三叹者也！
产后血晕，用醋炭熏鼻法，好老酒和童便服之，不可放倒。如气血脱而晕者，必唇口、手足厥冷，无脉。此时生死，间不容发，当急以大剂参附回其阳。如认作血晕，而以前法治之，则毙矣。
产后发热，乃气血大亏也。即有见识者，亦必曰：发散固不可，且以轻剂疏通之。此一句害人不浅。总之，脉必浮数，与外感无辨，一时不敢骤补也。殊不知产后发热，我不管其是邪非邪，有脉无脉，一味八珍、十全峻补之。有邪自然汗解，无邪自然热退矣。杨潜村曰：产后亦有食物太早，气弱不能运而发热者，必兼恶心、饱闷，治宜健运为主。又有乳结不通作热者，治宜通乳。若外感发热，必兼头痛、拘急等证，脉必浮数有力，补中益气加芎、苏热服，补以散之，切忌发汗。
按产后固然气血多虚，然禀气大旺者，全然不见虚状，即或身体虚弱，而所犯者确是实证，斯皆不可一例而论也。张景岳全书云：尝读丹溪书，谓产后当大补气血，即有杂证，以末治之。一切病多是血虚，皆不可发表。此其意谓血气随胎而去，必属大虚，故无论诸证，皆当以大补为先，其他皆属可缓。余于初年佩服其说，及执而用之，则每为所困，经历数次，始悟其言虽有理，而未免言之过也。盖产后气血俱去，诚多虚证，然有虚者，有不虚者，有全实者，凡此三者，但当随证随人，辨其虚实，以常法治疗，不得执有成心，概行大补，以致助邪。此辨之不可不真也。景岳现身说法，一片婆心，有益后人不浅。鼓峰所谓不管是邪非邪，有脉无脉，一味八珍、十全峻补之说，属一偏之见也。学人苟能参观而分别用之，悉因其人其证，而或清或补，各得其宜，庶几可以两全，而无偏失之患哉！
瘀血痛不发热者，以生地酒洗三钱，当归二钱，桃仁去皮尖钱半，白术酒炒，牛膝酒洗微炒，青皮、丹皮各一钱，川芎八分，与服，二三剂自愈。愈后即以八珍汤调之。如瘀血痛而发热者，四物汤加桃仁、红花、丹皮足矣。然俟腹痛、口渴一退，亦以八珍汤与之，瘀血发热，腹必痛，口必微渴。
余尝治一潘姓妇，产后瘀痛，产科用行瘀化滞药者，二十馀日，瘀全不下，其腹胀硬，昼夜发热，饮食不入，唇焦舌裂，目睛赤而不和，脉结涩而似无根，呻吟叫苦，无有宁晷。诸医束手，其父延余诊视。余曰：观其脉证，大势已危矣。论瘀血蓄积，固当用逐，但产后气血两亏，阳机不化，虽用硝、黄，不能推动，惟有重剂温补一法，尚可救全，其他则非余所知也。其父与夫，悉首肯求救。乃以人参三钱，附子、炮姜各二钱，肉桂钱半，黄耆、于术各一两，归身五钱，炙甘草一钱，定方命服。服竟，其妇连声号叫，一茶顷，小腹作响，下紫黑血块，如碗大者三四，杯大者五六；又一茶顷，瘀血几满床蓆，而人昏厥矣，急以二煎灌之，渐渐甦醒，身汗如雨。更配一剂，夜分服之，次日遂安。
产后泄泻，断不可利水。如有此等证，一味补中益气汤加白芍。如发热而渴，乃阴竭也，六味丸，另煎六君子汤，或人参汤下之，
产后不大便，有至二十馀日者，不足为患。然产妇急于便，必多努力，往往成玉门不闭，子宫下坠之病。治之贵早，一味用八珍汤加桃仁、杏仁各二钱，多则二三剂，自下矣。
子宫下坠，乃劳力所伤也，补中益气汤加白芍，倍用参、耆、白术。如下坠而痛，大剂归脾汤加白芍。如因恼怒下坠而痛，此骤动肝火所致，归脾汤加丹皮、山栀，然当治之于早，如子宫乾枯，不能升矣。玉门不闭，治同。
产后感风，率多成痓者，气血虚故也。刚痓由血虚，大剂四物汤，倍用归、地，加钩藤钩、软柴胡。柔痓由气虚，补中益气汤加钩藤钩、软柴胡。如主去风燥血之剂，则筋挛而成痉矣。无汗为刚痓，有汗为柔痓。
刚柔二痓，作风燥治者，真是不明理庸医。然用四物及补中益气二方，又配软柴胡，轻者可以取效，若剧者，非大温补不可，迟亦不效。
产后咳嗽，弱证之渐也，六味饮加人参主之。如兼发热，归脾汤去木香，加白芍、麦冬、五味，吞六味丸。然当于初起时，即用此药，或有可救者。如经发散，用过凉药，不效。
产后咳嗽，此二方虽稳当，若稍兼虚寒，更当重剂温补，若仅用此二方，不知变换，亦恐成弱。

妇女带下  ***************************
带下是脾土亏损，不能摄水也。六君子汤加炮姜以实之，甚者补中益气汤加白芍、半夏，久服自除。如脾土湿热下流者，六君子汤加柴胡、黄芩、丹皮、白芍。如恼怒伤肝者，加味逍遥散加人参。亏损者，起于劳力，面色痿黄，不思饮食，脉必大而无力且迟，腰痠脚软。湿热者，起于饮食不节，或多嗜酒，带色必兼黄浊而浓，脉必大而有力，兼见腰痠。恼怒者，以前诸证俱无，但见面色常带红，胸中常闷热，脉必弦数而有力。
带证皆由中土亏损，带脉不能收引，以致十二经脉因而内陷也。重剂温补，频频服去，一月少愈，百日可除。

妇女淋证  ***************************
淋证，妇女俱属肝经湿火，或小肠移热，一味逍遥散加六味。若见发热，便属阴虚，疏肝益肾汤。

小儿痘疮  ***************************
发热时，先看有痘情，然后用药。何谓痘情？必先见耳冷、骪冷、脚冷，眼如含水，懒于言笑是也。斯时投以加味葛根汤，服至见点。
葛根　青皮　升麻　桔梗　前胡　山楂　木通　荆芥　抚芎　灯芯　甘草
三日后用红花汤。
红花　蝉退　升麻　桔梗　前胡　山楂　木通　荆芥　抚芎　灯芯　甘草
如服加味葛根汤后，而不见点，是毒盛也，其证必重。若热甚，气闷，谵语，腰无力，冬月即于葛根汤加麻黄一钱，夏月加石膏一钱，甚者加至二钱。如冬月热甚，过四五日，重证已见，而舌灰白色者，亦须以石膏合麻黄用之。夏月，苏叶、薄荷，俱可进退用之。若见点如糠粞齐布，热甚口臭，此脾经痘也，死不治。
如见点三日，痘已齐而热不退，此是毒盛，危候见矣。须以凉药凉血，红花汤去升麻、抚芎、山楂，加生地、丹皮与之。然此是乾红候，百不一活。
六日已过，痘脚已齐，浆势欲行矣。服桔梗汤。
桔梗　前胡　红花　荆芥　蝉退　殭蚕　牛蒡子　灯芯　通草
又三日，发热起顶，浓浆至矣。当和其毒。
丹皮　丹参　天花粉　连翘　荆芥　木通　殭蚕
其有变白色而发痒者，气血亏也，五味异功散加白芍，以救其元气，虚甚者，加人参、白术五六钱，大剂用之，自然有效。或泥于庸医发未尽而禁补，或反咎发表欠透，以致今日内陷者，此杀人之论，不可信也，信手大补，不一二剂，必然窠下浆来，生气勃然矣。即有撏掐破者，亦自循皮烂臭而回生。
五味异功散
人参　白术　茯苓　甘草　陈皮
有一种变黑者，乃毒盛变黑归肾，火盛水反制之，从其化也，非真有毒能归肾经也。要在放点时，必然部位不妙，或根窠脚地，有不如式，医者须先决到某日变黑归肾而死。
又有一种灰白色者，亦毒盛也，然不痒，须以当归黄连汤与之。
当归　黄连　生地黄　金银花　天花粉　牛蒡子　荆芥　殭蚕　丹皮　灯草
自行起发，至顶已起矣。至第六日，当有回意，用保元汤。
人参　黄耆　甘草
至七八日，竟用加味异功散加白术。
人参　黄耆　白芍　茯苓　陈皮　甘草　煨姜　大枣
如浆有不起，顶不充满而发痒，窠壳脱落如梅花片，下发泻者，虚甚也。五味异功散加黄耆、木香，甚者附子、肉桂、吴茱萸俱当用。
见点至回，十二日矣。斯时惟恐摧折之馀，虚寒必甚，医者须谨慎将养之，切莫以为结痂在迩，不足虑也。一味加味异功散，直服至脱痂而色红，方以饮食补之。
初起时，发热一二日，便抽搐、惊叫、不省人事、眼直，或闪烁无定，或舞唇、弄舌、鱼口、角弓等证，此是心经痘也。不必慌忙，但用加味葛根汤。当此之时，痘已隐隐在皮肤间矣，细看自然吉顺。凡心经痘决稀，自起至收，只要顺序调理，决无变证。肺经痘，见点热久，或少见咳嗽，点数不多，不过百馀粒，吉多凶少，竟可不药，不过发热时，用几剂表药而已。肝经痘，吉凶相半，然要论岁气，有岁气合者，其痘必吉居八九，凶者或有一二。吉者发热、见点、起浆、结痂，按日而来。其有传变者，皆属肝经。古云肝经多变是也。肝经痘不大不小，颗数调匀。脾经痘最恶，发热时必如火烙，放点时必如芝麻，五六日定胃烂口臭；五六日内，芝麻点内，忽然发斑，九日必死矣。肾经痘，发热时，昏沉壮热，四五日尚不见点，忽然于腰下发斑，十二日必死矣。
初放点，必要在两颊间鼻上，然后看太阳部位俱有，便是吉痘。歌曰：绕唇带颊方为吉，额角眉心总是凶。有面部未见，而额下一片簇簇而来，凶痘也，不治。有面部未见，而胸脯簇簇一片，及背上簇簇一搭，先见者，俱不祥。面部一见，四肢必朗朗而来。总之顺不嫌多，逆怕一点。即弥月小儿，紧密亦何妨，但要调护得法而已，树小花多，此俗论也。
如儿小甚，不能服药，不可强与，乳母服药以过其气可也。此论道理如是，若论小儿初生，不过一点精血凝聚耳！初无饮食之毒，寒暑风露之感，根于天者吉，勿药可也。但得乳母谨慎，切戒油腻煿炙辛辣酒醋　等物，勿犯污秽不洁之气，足矣。时取茵陈烧之，悬酒喷胡荽于床间，以发其气，儿自安稳也。如以数日内之婴儿，亦如童子，按方投药，痘虽吉而凶矣。以其脏腑脆薄，未得水穀之气也。如根于天者凶，即药亦何效哉！
痘初发时，要他泻；泻一通，则痘起发几分。何也？毒传腑也，是里传表也。点一有，即禁泻。如不止，而痘色渐渐白，面色晃晃而白，急以六君子汤加煨姜救之，不可泥于毒未尽而犹多畏忌也，如果毒甚而泻，则婴儿必捏扤不安，口渴唇红，面色壅盛，气粗。如点不齐，不可用寒凉，只发表足矣，如齐而犹泻，虽黄连亦所必用，即于葛根汤加黄连七分可也。
肚痛一证，最恶候也。未见点而痛，葛根汤加麻黄亦可。有痛而身弯不能立者，肾败矣，不治。见点肚痛，亦须发之，痘色不变者可治。起顶发浆时而痛是虚，五味异功散加白芍。
寒战、咬牙，初起者，毒盛也。然咬牙者多，而寒战者少，起浆之后，寒战、咬牙者，悉属虚，黄耆白术散，甚者加煨姜、桂、附。

小儿痧证  ***************************
痧证即疹子，又姓瘄子。《准绳》云：痧证初起，用升麻葛根汤合泻白散，其间宜加桔梗、牛蒡子、荆芥，连翘、薄荷等，尤为至当。次日，标形颧鼻见点多者最吉，以其清阳喜上升也。第二日，葛根可去，恶其开肌腠而耗津液也。若热甚势重，前汤必合白虎，芩、粉之类，断不可少。若服药后而热愈甚者，正毒达之故也，得大汗而毒自解矣。若略见标而不见形者，此为痧毒不透，后必防疳。宜从养阴治，甘露饮主之，必多服乃效，亦从汗解，乃屡验者。
又有一等小儿乳疹，一口可解，不必循三日九朝之说。此以清火为主，兼解可也。缘小儿禀质尚弱，神气有限，如遇粗工，不审虚实，发散过多，常致正气虚脱，而不可救者多矣。
有痧毒痰喘甚者，虽用石膏、黄连，如水淋石，要知疹毒痰火壅结上焦之故。宜用栝蒌霜、枳壳、花粉、金沸草等，消痰清火。如夹气虚者，加人参立应。如痰上壅盛者，可用牛黄珍珠散。
痧证腹痛者，乃毒郁于阳明故也。宜服升麻、石膏、黄连之类。若毒郁于太阳，以苦梗开之。
痧证多泄泻，慎勿止涩，惟用升麻、葛根、黄连、甘草，则泄泻自止。
痧家不忌泻，泻则阳明之邪热得解，是亦表里分消之义也。
痧后泄泻及便脓血，皆由热邪内陷故也。大忌止涩，惟宜升散，仍用升麻乾葛汤加黄连、扁豆。若便脓血，加滑石必愈。
痧证不宜依证施治，惟当治本。本者，手太阴、足阳明两经之邪热也。解其邪热，则诸证自退矣。
升麻葛根汤
升麻　葛根　白芍　甘草
白虎汤
石膏　知母　甘草　粳米
甘露饮
熟地　生地　天门冬　麦门冬　石斛　黄芩　枇杷叶　甘草　积壳　茵陈
吃乳小儿，尚未出痘，有患疹者，名曰奶疹，不可与治正疹同法，今之儿医，皆不谙此，往往误人。辛巳六月，疹证盛行，沿门比户，坏者累累。余家患此者，大小有七八人。次儿未周岁，发热，咳嗽，儿医亦作疹治，辛凉透发。凡三四日，皮腠间若有若无，遂认为皮里瘾闷证也，危言相恐，更用大凉大发，且禁吃乳。余亦不经意，以事出门，抵暮方归，见其啼声不出，面青囟陷，四肢与鼻尖俱冷。忙捧至怀细视之，头向余胸，似觅乳状，视其脉极微，息止二三至。急呼与乳，尽其饱吮，面色稍和，肢体微温，囟亦略起，但哭竟无声，少顷大泻如水，急投附子理中汤，始得安卧，次早热退，而疹亦不见矣。连服温补半月，啼声始出。儿医之子，所患略同，余以此告之，勉其速进参、附，渠惑于家学，不信余言，反以为荒唐之说。其儿竟以寒凉致死。嗟乎！不但误人，兼且误己，执迷不悟，始终一辙，甚为悯之！常谓为医者，当虚心博览，事事讨一分晓，然后出而应世，致误者庶几少耳！

小儿吐泻  ***************************
小儿吐泻，除是明知停食受寒，方可消导，如枳术、二陈、平胃之类，其馀吐泻，乃肝木乘土而来，急以七味白术散安之，万无失一。暑月尤宜补正，吐加半夏七分，姜汁制；泻加白芍一钱，酒洗炒。
七味白术散
人参　白术　茯苓　甘草　木香（三分）　藿香（八分）　乾葛（八分）　煨姜引。
儿医于小儿吐泻，不审病因，总以惊风痰食为混词，专以发散消克为治法，驯致成慢脾风者不少。能遵钱氏，专主七味白术散，赤子之无辜而枉死者，可少免矣。

小儿惊证  ***************************
惊证无论轻重，一味五味异功散，加软柴胡、钩藤钩。即为外物所惊，亦是木气虚而受，切勿投抱龙、镇惊等丸。
前人皆云肝无补法，惟凉惟泻。先生独云木气虚，而用异功散，勿用镇坠之品，高出前一筹。

小儿疳证  ***************************
疳病无论五疳虚实，一味五味异功散加黄连、木香，万不失一。若头大、肚大、筋青、四肢独细，即黄连、木香亦不可用，一味参苓白术散主之。如疳而有虫，大便必似水而焦赤无渣滓者是也。甚至经年累月，并用五味异功散一料，加虾蟆一枚，酒炙，川黄连五钱，姜汁拌炒。
参苓白术散
人参　白术（各五钱）　茯苓　薏米仁　扁豆　芡实　山药　川黄连（各三钱）　桔梗　砂仁　甘草（炙各五钱）
小儿疳病，即大人之虚劳。所列方论，补中兼运，甚当。若虚寒者，亦须温补。

伤寒捷论  ***************************
〔表证〕
脉浮，发热，恶寒，头痛，项强，身痛，四肢拘急，面惨洒淅，喘与咳嗽，目舌和，口不渴，大小便如常，皆属表证。必待表解，方可攻里。若误下之，必为痞，为结胸，为懊憹矣。
〔肌肉〕
脉尺寸俱长，目痛，鼻乾，唇焦，漱水不欲咽，俱邪在阳明肌肉经也，勿将脏腑混治。
〔半表半里〕
脉不浮不沉，头汗出，盗汗，耳聋，舌滑，胁痛，呕吐，口苦，目眩，往来寒热，默默不欲饮食，未经下过，胸中胀满，皆半表半里证也。此经有三禁，惟小柴胡加减和解，误用他药，则为坏病矣。
〔传经里证〕
脉沉而有力，自汗，潮热，恶热，腹痛，下痢肠垢，下利清黄水，小腹满而硬者，硬而痛者，大便秘结，小便多者，转失气，咽乾齿燥，目不明，不得眠，谵语狂斑，头痛、发热俱止，手足心并腋下有汗出，舌胎黄黑，及津液枯藁。已上不拘日数多少，皆传里证也。下之无疑，若误汗之，则为狂，为斑烂矣。
〔直中里证〕
脉沉细无力，乾呕，不渴，呕吐清涎，背恶寒，倦卧多眠，囊缩，唇甲青，身痛如被杖，四肢拘急，不发热，四肢厥冷过肘膝，不头痛、发热、恶寒、身痛，绵绵腹痛，下利清穀，小便清长色白，皆直中里寒证也，温之无疑。
〔表里俱见〕
头痛，发热，表证，下利清穀，里证。腹痛，口渴甚，里证，脉浮，表证，大便闭，里证；倘微恶寒，表证未解。此皆表里俱见证也。或先解表，或先救里，要在活法以治之。
此数条，是为后学开一辨证捷法。第不从仲景论中参出，而于节六菴书脱化，于形层气化阴阳标本之旨，终不能无毫釐之差。


跋  ——————————————————————————————————————————————————————————————————————————————————————————

跋  ***************************
鼓峰医术，自是高手，四明人传其起痼扶衰，悬决生死日时，多奇验。及观其自述医案中，所载语溪吕氏妇产后惊悸，诊脉而知其幼时有齿病，致大惊之事，询之果然。人问何以知此？答曰：脉法当如是耳！不精于象数钤法之学不能也。我仪其人必旁通象数之学，而参用其术，以决嫌疑，别可否治，令人震骇，其言若神明，要之不尽自医经中来。所著《心法》一书，学人多遵用之，其中方论往往偏尊于一说。夫疾之表里寒热，判分两途，祗说一边，遗失一边，缘是下笔不能周到耳！想其学识未必偏著如此，但人辨脉不明，审证不确，依样画葫芦，而尝试其法，恐不能不致失手之患。念菴奋笔纠绳，补偏救弊，为学人指示迷津，一准上古经论，谓为后辈之良导师也可，即谓为先辈之诤友也亦可。
乾隆丙戌正月辛未朔后九日庚辰钱江王琦
