
序  ***************************
医，小道也。圣人戒人之无恒，谓小道如巫医，不可以无恒也。注家诂巫、医为二，或曰：巫，古之始为医者。孟子曰：巫，匠亦然。巫亦谓医，不曰医者，犹甲之为函也。后，莫贱于匠，乃以医配之，圣贤下视艺术如此。夫以尧、舜、周公、孔子之道觇所能，则属辞文，亦不过为小技，况其下者乎？然世之舍道而执艺也，久矣！　于艺之中，存君子之心者，于医为近。故司马温公言：人生不得为良相，必为良医。医人与相相配，岂欲熇孔孟之说哉？以为与其无益于人，而为庸相，不若有益于人，而为良医也。元·丹溪先生，以理学上承徽国，而名乃以医著。前明王肯堂，以士人夫而著《证治准绳》一书，世咸奉之，遂目肯堂为医人，是岂他小道比哉？扁鹊云：越人非能生死人也，此自当生者，越人能起之耳。术而精，能使当生者生，不精反令可生者死，可弗慎欤？古之神医，无事于书，后世庸医，废书不观，更有执其偏见，如张景岳谓：人尽虚寒。近某，著人参不可饵论，猖狂恣睢，眩惑愚者，是何异王安石之乱天下也。吾友朱君南珍，去儒业医，勤苦学问，常手录前人秘本，索馀一再序之。今又有《一见能医》之著，皆其读书有得，採掇精华，不为好奇立异，世苟能诵习伏膺，何患术之不精哉？是所望于有恒者。
时乾隆三十四年姤月十一日叶凤毛题

序  ***************************
读书之法，广稽博考，参互错综，两不可缺。中人之姿，强识既难，贯通非易，安望能兼？况岐黄之道，死生攸寄，其于古人方论，资乎善记善悟，更非儒书比。而世之习医者，往往以举业不就，退而从事，则质性已半属中下，平时既鲜博考之功，临症又乏明辨之识，费人之诮，初非过也。余读书三十年，窃苦姿性庸钝，过目易忘，少所触类，因就耳目所及，于古今名家辨论，手抄卷汇，积成是编。类列病形，瞭如掌上之螺；详分治法，判若水中之犀。俾得指下分明，胸中有主，虽初学之士见之，亦可依类而求，按书而治，名之曰《一见能医》。付之梨枣，亦聊为未能广稽博考，参互错综者，开一捷径云尔。
时乾隆己丑春王月南邑石笋里朱时进南珍氏题于振秀草


卷之一  ——————————————————————————————————————————————————————————————————————————————————————————

运气司天  ***************************
〖主运〗
天气始于甲，地气始于子，天地相合则为甲子。故甲子者，干支之始也。天气终于癸，地气终于亥，天地相合则为癸亥。故癸亥者，干支之末也。阴阳相间，刚柔相须，是以甲子之后，乙丑继之；壬戌之后，癸亥继之。三十年为一纪，六十年为一周。有主运焉，有客运焉；有主气焉，有客气焉。主运主气，万载而不易，客运客气，每岁而迭迁。自天干兄弟次序言之，甲乙东方木也，丙丁南方火也，戊己中央土也，庚辛西方金也，壬癸北方水也。故木为初之运，火为第二运，土为第三运，金为第四运，水为第五运。此主运也。
诗曰
大寒木运始行初，清明前三火运居，
芒种后十土运是，立秋后六金运推，
立冬后九水运伏，周而复始万年好。
〖客运〗
自其夫妇之配言之，甲与己合而化土，乙与庚合而化金，丙与辛合而化水，丁与壬合而化木，戊与癸合而化火。故甲己之岁，土运统之；乙庚之岁，金运统之；丙辛之岁，水运统之；丁壬之岁，木运统之；戊癸之岁，火运统之。此客运也。
诗曰
甲己化土乙庚金，丁壬之岁木成林，
丙辛化水戊癸火，逐年客运细推寻。
甲己之岁，正月建丙寅，丙火生土，故为土运，馀四运仿此。
假如甲己年，甲为土运，初之运，即土也。（天之五运于以明）土生金，二之运，即金也。金生水，三之运，即水也。水生木，四运之，即木也。木生火，五之运，即火也。每一运各主七十二日零五刻，此天干在上为阳，所以主乎运也。
〖主气〗
又以地支循环次序言之，寅卯属春，术也；己午属夏，火也；辰戌丑未属四季，土也；申酉属秋，金也；（六气于以明）亥子属冬，水也。故风为初之气，火为二之气，暑为三之气，湿为四之气，燥为五之气，寒为终之气。此主气也。
诗曰
大寒厥阴气之初，春分君火二之隅，
小满少阳分三气，大暑太阴四相呼，
秋分阳明五位是，小雪太阳六之馀。
〖客气〗
自其对冲之定位言之，子对午而为少阴君火，丑对未而为太阴湿土，寅对申而为少阳相火，卯对酉而为阳明燥金，辰对戌而为太阳寒水，巳对亥而为厥阴风木。故子午之岁，君火主之；丑未之岁，湿土主之；寅申之岁，相火主之；卯酉之岁，燥金主之；辰戌之岁，寒水主之；巳亥之岁，风木主之。此客气也。
诗曰
子午少阴君火天，阳明燥金应在泉，
丑未太阴湿土上，太阳寒水雨绵绵，
寅申少阳相火旺，厥阴风木地中联，
卯酉却与子午友，辰戌巳亥例皆然。
〖司天〗
少（阳）　阳（明）　太（阳）　厥（阴）　厥少太是阴，少阳太是阳
指　太（阴）　少（阴）　上为司天，下为在泉
掌　少（阴）　太（阴）　右左为间气
图　厥（阴）　太（阳）　阳（明）　少（阳）
主岁者为司天，位当三之气。司天之下相对者，为在泉，位当终之气。司天之左，为天之左间。司天之右，为天之右间。在泉之左，为地之左间。在泉之右，为地之右间。（顺行）
客运之行也，甲丙戊庚壬五阳干为太过，太寒前十三日交名先天。乙丁己辛癸五阴乾为不及，大寒后十三日交名后天。平气之年，大寒日交名齐天。
正司化　令之实　对司化
正化　寅午未酉戌亥。
对化　子丑卯辰巳申。
叠见曰盛者，病。　相剋曰衰者，病。
以子临父，曰不当位者，病。
以父临子，曰相得，谓平气。
客胜主则从，主胜客则逆。
司天管上半年。
在泉管下半年。
天符（岁运与司天相合，故曰天符。）如丁巳年（丁壬化木，木运。巳亥之年，厥阴风木司天。）
岁值（运气与地支年辰相值，故曰值岁。）如丁卯年（丁壬化木，木运。地支寅卯为木。）
三合（司天运气地支，三者俱会，故曰三合。）如己丑年（甲己化土，土运。丑未年太阴湿土司天，地支丑年属土。）
五天歌
木苍危室柳鬼宿，火丹牛女壁奎旁，
土黅心尾轸角度，金素亢氐昂毕前，
水玄张翌娄胃是，下为运气上经天。
三气歌
敷和发生委和木，升明赫曦伏明火，审平坚成从革金，备化敦阜卑监土，
静顺流衍涸流水，平气太过不及数，
甲太宫　乙少商　丙太羽　丁少角　戊太征
己少宫　庚太商　辛少羽　壬太角　癸少征
甲丙戊庚壬为阳属太，太者为有馀；
乙丁己辛癸为阴属少，少者为不及。
南北政
甲己土运为南政，盖土居中央，君遵南面而行，乙庚、丙辛、丁壬、戊癸四运为北政，以臣事之，而北面受令所别也。
南政子午两寸沉，丑未、己亥左右寻（左右寸），
卯酉两尺寅申左左尺，辰戌右尺真分明，
北政阳明卯酉沉两寸，太阳（辰戌）少阳（寅申）左寸应，
少阴子午两尺厥阴（己亥）左（左尺），太阴（丑未）右尺何须问。
十二经手足所属
心手少阴包厥阴，太阴属肺手之经，
小肠太阳三焦少，大肠却是手阳明，
肾足少阴肝足厥，太阴脾土就中分，
太阳膀胱少阳胆，阳明属胃足经行。
十二经气血多少
心肾三焦胆肺脾，气多血少是根基；
小肠膀胱肝包络，血多气少定无疑；
惟有阳明大肠胃，气血俱多两不亏。
十二经络本旨
中焦肺脉起之中，出手大指之端冲；
大肠即手起次指，上行环口交鼻里；
胃经源又下鼻交，出足大指之端饶；
脾脉就足指端上，注于心中少阴向；
心经中之入掌循，手内端出小指行；
小肠从手小指起，上斜络于目内眦；
膀胱经就目内生，至足小指外侧穷；
肾脉动于小指下，起注胸中过腹胯；
心包出处又属胸，循手小指次指终；
三焦向手次指侧，环走耳前目锐息；
胆家接生目锐傍，走足大指三毛间；
足肝就起三毛际，注入胸中循不已。
十二经形象轻重
肺者，相傅之官，治节出焉。其形四垂，附著于眷之第三柱，中有二十四空，行列分布，以行诸藏之气，为藏之长，为心之盖。是经常多气少血。其合皮也，其荣毛也，开窍于鼻。《难经》曰：肺重三斤三两，六叶两耳，主藏魄，肺管九节。
大肠者，传导之官，变化出焉。回肠当脐，左十六曲大四寸，径一寸，寸之少半长一尺二寸，受谷一斗，水七升半。广肠传脊以受回肠，乃出滓秽之路，大八寸，径二寸寸之大半，长二尺八寸，受谷九升三合八分合之一，是经多气多血。
《难经》曰：大肠重二斤十二两，肛门重十二两，大肠上口，即小肠下口。
胃者，水穀气血之海也。胃大一尺五寸，径五寸，长二尺六寸，横屈受水穀三斗五升。其中之谷，常留二斗，水一斗五升而满。是经多气多血。《难经》曰：胃重二斤一两，胃之上口，名曰贲门，饮食之精气，从此上输于脾肺，宣播于诸脉。胃之下口，即小肠上口，名曰幽门。
脾者，仓廪之官，五味出也。形如刀镰，与胃同膜，而附其上之左，俞当十一柱下，闻声则动，动则磨胃而主运化。其合肉也，其荣唇也，开窍于口。是经常多气少血。《难经》曰：脾重二斤三两，广扁。
心者，君主之官，神明出焉。心居肺管之下，膈膜之上，附著脊之第五柱。是经常多气少血。其合脉也，其荣色也，开窍于耳，又曰舌。《难经》曰：心重十二两，中有七孔，三毛，盛精汁三合，主藏神。
小肠者，受盛之官，化物出焉。小肠后附于脊，前附于脐上，左回叠积十六曲，大二寸半，径八分，分之少半，长二丈二尺，受谷二斗四升，水六升三合合之大半，小肠上口，在脐上二寸近脊，水穀由此而入，腹下一寸，外附于脐，为水分穴，当小肠下口。至是而泌别清浊，水液渗入膀胱，滓秽流入大肠。是经常多血少气。《难经》曰：小肠重二斤十两，小肠上口，即胃之下口，小肠下口，即大肠上口，名曰阑门。
膀胱者，州都之官，津液藏焉，气化则能出焉。膀胱当十九柱，居肾之下，大肠之前，有下口，无上口。当脐上一寸，水分穴处，为小肠下口，乃膀胱之际，水液由此别，回肠随气泌渗而入，其出其入，皆由气化。入气不化，则水归大肠而为泄泻；出气不化则秘塞下窍而为癃肿。后世诸书，有言其有上口，无下口；有言上下俱有口者，皆非。是经常多血少气。《难经》曰：膀胱重九两二钱，纵广九寸，盛溺九升九合，口广二寸半，下联前阴，溺之所出。
肾者，作强之官，伎巧出焉。肾附于脊之十四柱下。是经常少血多气。其合骨也，其荣发也，开窍于二阴。《难经》曰：肾有两枚，重一斤二两，主藏相与志。又曰：肾者，精神之舍，性命之根。
心包一脏，《难经》言其无形，滑伯仁曰：心包一名手心主。以藏象校之，在心下横膜之上，坚膜之下，其与横膜相黏，而横脂里者心也。脂漫之外，有细筋膜如丝，与心肺相连者，心包也。此说为是，凡言无形者非。
三焦者，决渎之官，水道出焉。是经常少血多气。三焦者，统上、中、下而言，故曰三，切近于脏腑，故曰焦。
胆者，中正之官，决断出焉。《难经》曰：胆在肝之短叶间，重三两三铢，长二寸，盛精汁三合。是经常多血少气，主藏而不泄。
肝者，将军之官，谋虑出焉。肝居膈下，上著脊之九柱下，是经常多血少气。其合筋也，其荣爪也。主藏魂，开窍于目，其繫上络心肺，下亦无窍。《难经》曰：肝重二斤四两，左三叶，右四叶，凡七叶。又曰：肝生于左。

经论总抄  ***************************
三才，天、地、人也。天者，轻清而上浮也。地者，重浊而下凝也。阳之精者为日，东昇而西坠也。阴之精者为月，夜见而昼隐也。天不足西北，故西北方阴也；而人右耳目，不如左明也。地不满东南，故东南方阳也；而人左手足，不如右强也。天气下降，地气上升也。阴中有阳，阳中有阴也。平旦至日中，天之阳，阳中之阳也。日中至黄昏，天之阳，阳中之阴也。合夜至鸡鸣，天之阴，阴中之阴也。鸡鸣至平旦，天之阴，阴中之阳也。故人亦应之。
天地者，万物之上下也。阴阳者，血气之男女也。左右者，阴阳之道路也。水火者，阴阳之征兆也。金木者，生成之始终也。玄气凝空，水始生也。赤气炫空，火始生也。苍气浮空，木始生也。素气横空，金始生也。黄气际空，土始生也。
天地絪縕，万物化醇；男女媾精，万物化生。人者，得天地之正气，灵于万物者也。命者，天之赋也。精者，身之本也。形者，生之舍也。气者，生之元也。神者，生之制也。心者，君主之官，神明出焉。肺者，相傅之官，治节出焉。胆者，中正之官，决断出焉。胆中者，臣使之官，喜乐出焉。肝者，将军之官，谋虑出焉。脾胃者，仓禀之官，五味出焉。大肠者，传导之官，变化出焉。小肠者，受盛之官，化物出焉。肾者，作强之官，伎巧出焉。三焦者，决渎之官，水道出焉。膀胱者，州都之官，津液藏焉，气化则能出矣。命门者，精神之所舍也，男子以藏精，女子以系胞。
三阳者，太阳、阳明、少阳也。三阴者，太阴、少阴、厥阴也。阳明者，两阳合明也。厥阴者，两阴交尽也。手太阳，小肠经也。手阳明，大肠经也。手少阳，三焦经也。手太阴，肺经也。手少阴，心经也。手厥阴，心包络也。足太阳，膀胱经也。足阳明，胃经也。足少阳，胆经也。足太阴，脾经也。足少阴，肾经也。足厥阴，肝经也。
头者，诸阳之所会。面者，五脏六腑之荣。鼻属肺，肺和则鼻知香臭矣。目属肝，肝和则目辨黑白矣。口属脾，脾和则口知五穀矣。舌属心，心和则舌知五味矣。耳属肾，肾和则耳闻五音矣。
头者，精神之府，头倾视深，精神将脱矣。背者，胸中之府，背曲肩垂，府将坏矣。腰者，肾之府，转摇不能，肾将惫矣。骨者，髓之府，不能久立，立则振掉，骨将惫矣。膝者，筋之府，屈伸不能，行则偻俯，筋将惫矣。
九窍者，肝开窍于目，心开窍于耳，肺开窍于鼻，脾开窍于口，肾开窍丁二阴也。
发者属心，禀火气也。眉者属肝，禀木气也。须者属肾，禀水气也。咽者咽物，纳水穀，接三脘，以通胃也。喉者候气，有九节，通五脏以系肺也。发者，血之馀也。神者，气之馀也。爪者，筋之馀也。齿者，骨之馀也。魂者，神明之辅弼也。魄者，精气之匡佐也。血为荣，荣者水穀之精气也。气为卫，卫者水穀之悍气也。直行者为之经，旁行者谓之络也。脉者，天真委和之气也。三部，寸、关、尺也。九候，浮、中、沉也。五脏，心、肝、脾、肺、肾也。六腑，胆、胃、大肠、小肠、膀胱、三焦也。
左手寸口，心与小肠之脉所出，君火也。左手关部，肝与胆之脉所出，风木也。左手尺部，肾与膀胱之脉所出，寒水也。右手寸口，肺与大肠之脉所出，燥金也。右手关部，脾与胃之脉所出，湿土也。右手尺部，命门与三焦之脉所出，相火也。
每部中，各有浮中沉三候，三而三之，为九候也。浮者，主皮肤，候表及腑也；中者，主肌肉，以候胃气也。沉者，主筋骨，候里及脏也。寸为阳，为上部，法天，主心胸以上至头之有病也。关为阴阳之中，为中部，法人，主膈以下至脐之有疾也。尺为阴，为下部，法地，主脐以下至足之有疾也。
四时之脉者，弦、钩、毛、石也。春脉弦，肝，东方木也；夏脉钩，心，南方火也；秋脉毛，肺，西方金也；冬脉石，肾，北方水也。四季脉迟缓，脾，中央土也。四时平脉。六脉俱带和缓也，谓有胃气。有胃气曰生，无胃气曰死。
五行者，金、木、水、火、土也。相生者，谓金生水，水生木，木生火，火生土，土生金也。相剋者，谓金剋木，木剋土，土剋水，水剋火，火剋金也。相生者吉，相剋者死。
左手属阳，右手属阴也。关前为阳，关后为阴也。男子左手脉常大于左手者，为顺也。女子右手脉常大于左手者，为顺也。男子尺脉常弱，寸脉常盛，是其常也。女子尺脉常盛，寸脉常弱，是其常也。反者，女得男脉，男得女脉。男得女脉为不及，女得男脉为太过，不及固病，太过亦病，所谓过犹不及也。
人迎者，左手关前一分是也。气口者，右手关前一分是也。人迎以候天之六气，风、寒、暑、湿、燥、火之外感也。气口以候人之七情，喜、怒、忧、思、悲、恐、惊之内伤也。人迎脉紧盛，大于气口一倍，属表为阳，为腑也。气口脉紧盛，大于人迎一倍，属里为阴，为脏也。属表为外感风寒，属里为内伤饮食。人迎、气口俱紧感，为夹食伤寒，为内伤挟外感也。男子久病，气口充于人迎者，有胃气也。女子久病，人迎充于气口者，有胃气也。病虽重可治，反者为逆也。
外因者，六淫之邪也。内因者，七情之气也。不内外因者，饮食、劳倦、跌仆也。
六脉，浮、沉、迟、数、滑、涩也。浮者为阳，在表，为风，为虚也。沉者为阴，在里，为湿，为实也。迟者为阴，寒在脏也。数者为阳，热在腑也。滑者，血多气少也。涩者，气滞血枯也。
八要者，表、里、虚、实、寒、热、邪、正也。表者，病不在里也。里者，病不在表也。虚者，五虚也。实者，五实也。寒者，脏腑积冷也。热者，脏腑积热也。邪者，外邪相干也。正者，脏腑自病也。
七表者，浮、芤、滑、实、弦、紧、洪也。
八里者，微、沉、缓、涩、迟、伏、濡、弱也。
九道者，长、短、虚、促、结、代、牢、动、细也。
七死者，雀啄、屋漏、弹石、解索、鱼翔、虾游、釜沸也。
奇经八脉者，阳维、阴维、阳跻、阴跻、冲脉、任脉、督脉、带脉也。
人病脉不病，名曰内虚；脉病人不病，名曰行尸也。
五运诸病者谓：诸风掉眩，皆属于肝木；诸病痒疮疡，皆属于心火；诸湿肿满，皆属于脾土；诸气膹郁，皆属于肺金；诸寒收引，皆属于肾水也。
六气为病者谓：诸暴强直，肢痛软戾，里急紧缩，皆属于风，厥阴风木之风，乃肝胆之气也。诸病喘呕，吐酸暴注，下迫转筋，小便浑浊，腹胀大，鼓之如鼓，痈疽疡疹，瘤气结核，吐下霍乱，瞀郁肿胀，鼻塞鼽衄，血溢血泄，淋闭身热，恶寒战慄，惊惑悲笑，谵妄衄蔑血污，皆属于热，少阴君火之热，乃心与小肠之气也。诸痉强直，积饮痞膈，中满霍乱，吐下体重，胕肿肉如泥，按之不起，皆属于湿，太阴湿土之土，乃脾胃之气也。
诸热瞀瘛，暴瘖冒昧，躁扰狂越，骂詈惊骇，胕肿痠疼，气逆上冲，禁慄如丧神守，嚏呕疮疡，喉痹耳鸣及聋，呕涌溢食不下，目昧不明，暴注润瘛，暴病暴死，皆属于火，于少阳相火之热，乃心包络三焦之气也。
诸涩枯涸，干劲皴揭，皆属于燥，阳明燥金之金，乃肺与大肠之气也。诸病上下，所出水液，澄澈清冷，症瘕㿗疝，坚痞腹满，急痛下痢清白，食已不饥，吐利腥秽，屈伸不便，厥逆禁固，皆属于寒，太阳寒水之寒，乃肾与膀胱之气也。
亢则害，承乃制者，寒极则生热，热极则生寒，木极而似金，火极而似水，土极而似木，金极而似火，水极而似土也。
五虚者：脉细，皮寒，气少，泄利前后，饮食不入者。浆粥入胃，泻止则生。
五实者：脉盛，皮热，腹胀，前后不通，瞀闷也。大小便通利而得汗者，生。
六慾者：耳听声音，眼观邪色，鼻闻香气，舌贪滋味，心帷大地，意幄万方。
五胜者：风胜则动，热胜则肿，燥胜则乾，寒胜则浮，湿胜则濡泄也。
五恶者：心恶热，肝恶风，脾恶湿，肺恶寒，肾恶燥也。
六脱者：脱气，脱血，脱津，脱液，脱精，脱神也。
五劳者：久视伤血，劳于心也。久卧伤气，劳于肺也。久坐伤肉，劳于脾也。久立伤骨，劳于肾也。久行伤筋，劳于肝也。心劳神损，肺劳气损，脾劳食损，肝劳血损，肾劳精损。
六极者：尽力谋虑，劳伤乎肝，应乎筋极；曲运神机，劳伤乎心，应乎脉极。意外过思，劳伤乎脾，应乎肉极。预事而忧，劳伤乎肺，应乎气极。矜持志节，劳伤乎肾，应乎骨极。此五劳应乎五极者也。然精极者，五脏六腑之气衰，形体皆极，眼视无明，齿焦发落，体重耳聋，行履不正，邪气逆于六腑，厥于五脏，故成精极也。
七伤者：久视伤血，久卧伤气，久坐伤肉，久立伤骨，久行伤筋，房劳思虑伤心肾。
五脏受病者：忧愁思虑则伤心，形寒饮冷则伤肺，恚怒气逆则伤肝，饮食劳倦则伤脾，坐湿入水则伤肾也。
五损者：一损，损于皮毛，皮聚而毛落。二损，损于血脉，血脉虚少，不能荣于五脏六腑。三损，损于肌肉，肌肉消瘦，饮食不能为肌肤。四损，损于筋，筋缓不能自收持。五损，损于骨，骨痿不能起于床。从上下者，骨痿不能起于床者，死。从下上者，皮聚而毛落者，死。然损其肺者，益其气；损其心者，调其荣卫；损其脾者，调其饮食，适其寒温；损其肝者，缓其中；损其肾者，益其精也。
四时发病者：春伤于风，夏必殆泄；夏伤于暑，秋必痎疟；秋伤于湿，冬必咳嗽；冬伤于寒，春必温病。凡病之始起也，可刺而已，其盛可待衰而已，故因其轻而扬之，因其重而减之。形不足者，温之以气；精不足者，补之以味。在表者，汗而发之；在里者，下而夺之。高者，因而越之。剽悍者，按而收之。脏寒虚脱者，治以灸炳。脉病挛痹者，治以针刺。血实蓄结肿热者，治以砭石。气滞痿厥寒热者，治以导引。经络不通，病生于不仁者，治以醪醴。血气凝结，病生于筋脉者，治以熨药。然又必先岁气，无伐天和，能合色脉，可以万全。化而裁之，存乎变；神而明之，存乎人。此先圣作之于前，诸贤述之于后，诚入门之阶梯，乃医家之总领也。

望闻问切  ***************************
〖望色〗
面上白点，腹中虫积。如蟹爪路，一黄一白，食积何疑。两颧时赤，虚火上炎。面无血色，又无寒热，脉见沉弦，将必衄血。病人黄色，时现光泽，为有胃气，自必不死。乾红少润，凶灾立应。赤现两颧，大如拇指，病虽小愈，必将卒死。黑色出庭，拇指相似，不病卒死。冬月面惨，伤寒已至。
紫浊，时病；色白而肥，气虚多痰；黑而且瘦，阴虚火旺。
〖形体〗
大体为形，形充者气。形胜气者，必主夭亡（肥白而气不足。）气胜形者，寿考之征（修长黑色有神。）气实形实，气虚形虚，形盛脉细，气难布息，已濒于危。形瘦脉大，胸中多气，可断其死。肥人中风，形厚气虚，痰壅气塞，火冲暴厥。瘦人阴虚，血液衰少，相火易亢，故多劳嗽。病人形脱，气盛者死（正虚则形脱，邪实则气盛。）形体充大，皮肤宽缓，定遵耄耋。形体充大，皮肤紧急，当为夭折。形盛气虚，气盛形虚，形涩脉滑，形大脉小，形小脉大，形长脉短，形短脉长，形滑脉涩，肥人脉细，羸人脉躁，俱为凶候（言反常也）。血实气虚，则体易肥；气实血虚，则体易瘦。肥者能寒（能读耐字），瘦者能热。美髯及胸，阳明有馀；髯少而短，阳明不足。坐垂一脚，因有腰痛。行迟者，痹，或表素强，或腰腿痛，或有麻木，渐成风疾。里实护腹，如怀卯物，心痛之证。持脉而欠，知其无病（经云：阳引而上，阴引而下，则欠，阴阳相引，故云无病，病亦即愈。）
息摇肩者，心中坚急。息引胸中，上气者，咳息而张口，必乃短气，肺痿吐沫。掌寒腹寒，掌热阴虚。诊时，病人叉手扪心，闭目不言，心虚怔忡。仓禀不藏，门户不约，水泉不止，膀胱不藏。头倾视深，精神将夺。背曲肩随，腑将坏矣。腰难转摇，肾将惫矣。膝为筋府，屈伸不能，行则偻俯，筋将惫矣。骨为髓府，不能久立，行则振掉，骨将惫矣。眼胞十指肿，必久咳。
〖闻声〗
肝呼应用，心言应征，脾歌应宫，肺哭应商，肾呻应羽，五藏五声以合五音。大笑不止，乃为心病。喘气太息，乃为肺病。怒而骂詈，乃为肝病。气不足息，乃为脾病。欲言不言，语轻多畏，乃为肾病。前轻后重，壮厉有力，乃为外感。倦不欲言，声怯而低，内伤不足。攒眉呻吟，必苦头痛。叫喊呻吟，以手扪心，为中脘痛。呻吟身重，转即作楚，乃为腰痛。呻吟摇头，攒眉扪腮，乃为齿痛。呻吟不起，乃为脚痛。诊时呼气，为属郁结（凡人吁则气郁得以少申。）摇头而言，乃为里痛。喉中有声，谓之肺鸣，火来乘金，不得其平。形羸声哑，咽中有疮，肺被火囚（肺主声音故耳），声音暴哑，风痰伏火，曾系喊伤，不可断病。声嘶色败，久病不治。气促喉声，痰火哮喘；中年声浊，痰火之殃。独言独语，言谈无绪，思神他奇，思虑伤神。伤寒坏症，哑为狐惑，上唇有疮，虫食其脏；下唇有疮，虫积食其肛。
风滞于气，机关不利，出言蹇涩，乃为风病。气短不续，言止复言，乃为夺气。衣被不敛，骂詈亲疏，神明之乱，疯狂之类。若在热病，又不必论。欲言复寂，忽又惊呼，病深入骨。声音低沙，听不明彻，必心膈间有所阻碍。啾然细长，头中之病。气来短促，不足以息，呼吸难应，乃为虚甚。素无寒热，短气难续，知其为实。吸而微数，病在中焦。实则可生，虚者不治。上焦吸促，下焦吸远，上下暌违，何以施疗。
〖问证〗
入国问俗，何况治病。本末之因，瞭然胸臆，然后投剂，百无一失。凡诊病脉，先问何人，或男或女，或老或幼，或为仆、妾、寡妇、师尼，形之肥瘦。次问得病起于何日，饮食胃气，梦寐有无，问其嗜欲，以知其病。好食某味，病在某脏，当分顺逆，以辨吉凶。心喜热者，知其为寒，心喜冷者，知其为热。好静恶动，知其为虚；烦躁不宁，知其为实。伤食恶食，伤风恶风，伤寒恶寒。或常纵洒，或久斋素，始终境过，须辨三常。封居败伤，及欲侯土，常贵后贱，虽不中邪，病从内生，名曰脱营。常富后贫，名曰失精。五气流连，病有并所。常富大伤，斩筋绝脉，身体复行，合泽不息。故伤败结，留薄归阳，脓积寒炅。暴乐暴苦，始乐后苦，皆伤精气，精气竭绝，形亦寻败。暴怒伤阴，暴喜伤阳。厥气上行，满脉去形。形乐志苦，病生于脉，治以灸刺。形乐志乐，病生于肉，治以针石。形苦志乐，病生于筋，治以熨引。形苦志苦，病生咽嗌，调以甘乐。形数惊恐，经络不通，病生不仁，按摩醪药。起居何似？曾有损伤？曾服何药？便利何如？有无胀闷？性情常变，一一详明。问病不答，必系耳聋，即当询之，是素聋否，否则病久，或经汗下，过伤元气。问而懒答，惟点头者，是中气虚。昏愦不知，问是暴厥，抑是久病。妇女僵厥，多是中气，须问怒否。妇人诸病，当问月水，或前或后。师尼寡妇，气血凝滞，两尺多滑，不可言胎，室女亦同。心腹胀痛，须问新旧。产后须问坐草难易，恶露多少，饮食迟早，生子存亡，饮食失节。若问病处，按之而痛，止者为虚；按之而痛甚者为实。痛而不易，知为死血，痛无定者，知其为气。凡问百病，昼而增剧，夜则安静，气病血否；夜则增剧，昼而安静，血病气否。昼热夜静，阳气独旺，入于阳分；昼静夜热，阳气不陷，入于阴中。昼夜俱热，重阳无阴，亟泻其阳，而补其阴；昼夜俱寒，重阴无阳，亟泻其阴，而补其阳。四肢作痛，天阴转甚，必问以前患霉疮否。
〖血脉〗
诊血脉者，多赤多热，多青多痛，多黑久痹，赤黑青色，皆见寒热。（血脉，即脉络，肌皮嫩薄者，视之可见。）臂多青脉，则曰脱血（络中血脱，故不红而多青。）
〖毛发〗
发枯生穗，血少火盛；毛发堕落，卫疏有风。若还眉堕，风证难愈。头毛上逆，久病必凶。血枯不荣，如枯草不柔顺而动直，小儿病多此，亦主有虫。
〖诊病新久〗
征其脉小，色不夺者，乃为新病。其脉不夺，其色夺者，乃为久病。脉色多夺，乃为久病。俱不夺者，乃为新病。
〖诈病〗
向壁而卧，闻医惊起，面目盼视，二言三止，脉之嚥唾，此为诈病。若脉和平，当言此病，须针须灸，服吐下药，然后可愈，欲以吓其诈，使彼畏惧，不敢言病耳。
〖绝证〗
尸臭舌卷，囊缩，肝绝；口闭，脾绝；肌肉不滑，唇反，胃绝；发直齿枯，遗尿，肾绝。毛焦面黑，直视，目瞑，阴气已绝。眶陷系倾，汗出如珠，阳气已绝。病后喘泻，脾脉将绝。目若正圆，手撒，戴眼，太阳已绝。声如鼾睡，吐沫面赤，画黑唇青，人中肿满，唇反出外，发眉冲起，爪甲肉黑，手掌无纹，脐凸跗肿，面青欲眠，目视不见，汗出如油，肝绝之期，在于八日。眉倾瞻死，手足甲青，或渐脱落，呼骂不休，筋绝之期，亦如于肝。肩息直视，心绝，立死。发直如麻，不得屈伸，自汗不止，小肠绝也，六日而死。口冷足肿，腹热肤胀，泄利无时，乃为脾绝，五日而死。脊病身重，不可反复，乃为胃绝，五日而死。耳干背肿，溺血屎赤，乃为肉绝，九日而死。口张气出，不能复返，乃为肺绝，三日而死。泄利无度，为大肠绝。齿枯面黑，目黄腰折，自汗不休，乃为肾绝，四日而死。齿黄枯落，乃为骨绝。五脏已夺，神明不守，故作声嘶。寻衣摸床，谵语不休，阳明已绝。妄语错乱，不语失音，则为热病，犹或可生。脉浮而洪，身汗如油，喘而不休，乃为肺绝（肺腻不流，脉洪而喘不休，真气外散。）阳火反独留，形如烟燻，直视摇头，乃为心绝（心为火脏，故阳热独存，烟燻火极，焦灼之象。）唇吻反青，漐漐汗出，乃为肝绝（唇吻属脾，而青色属木，木象土故曰反）。环口黧黑，柔汗发黄，乃为脾绝（水色凌土，冷汗身黄，脾真散越）。溲便遗失，狂言直视，乃为肾绝（溲便二阴，肾脏所司，遗失则门户不闭，水精败绝，目背瞳人）。阴气先绝，阳气后竭，临死之时，身面必赤，腋温心热（阴先脱，阳绝于后，故赤色见，余阳未即尽，故腋温心热。）水浆不下，形体不仁，乍静乍乱，乃为胃绝（胃纳水穀，合水肉故）。六腑气绝，足冷脚缩。五脏气绝，便利不禁，手足不仁。手太阴绝，则皮毛焦，丙日笃，丁日死。手少阴气绝，则面色黑如黧，壬日笃，癸日死。足太阴绝，口唇不荣，甲日笃，乙日死。足少阴绝，则骨髓枯，戊日笃，己日死。足厥阴绝，筋缩引卵，渐入于舌，庚日笃，辛日死。三阴俱绝，眩转矇目。六阳俱绝，阴阳相离，腠理泄绝，汗出如珠，旦占夕死，夕占旦死。
〖切脉〗
脉有要诀，胃、神、根三者而已。人与天地相参，脉必应乎四时，而四时之中，均以胃气为本，如春弦、夏洪、秋毛、冬石，而其中必兼有和缓悠扬之意，此为胃气，谓之平人。若弦多胃少，曰肝病。洪多胃少，曰心病。毛多胃少，曰肺病。石多胃少，曰肾病。如但见弦、洪、毛、石而胃气无一者，则危矣。凡诊脉之要，有胃气曰生，胃气少曰病，胃气尽曰不治，乃一定之诊法，自古良工莫易也。夫胃气全亏，则大可危。胃气稍存，犹为可治。即当于中候求其神气，中候者，浮中沉之中也，如六数、七极，热也。中候有力，则有神矣。三迟二败，寒也。中候有力，则有神矣。脉之有神，则清之而热即退，温之而寒即除。若热寒偏胜，中候不复有神，清温之品，将何所恃耶？虽然神气不足，犹当察其根气。根气者，沉候应指是也。三部九候，以沉分为本，而两尺又为根中之根也。《脉诀》云：寸关虽无，尺犹未绝，如此之流，何忧殒灭。历试之，洵非虚语。夫尺之有脉，如树之有根，枝叶虽枯，根蒂未坏，则生意不息。是以诊脉之法，必求其根以为断。而总其要领，实不出胃、神、根三者而已。如或胃、神、根三者，稍有差忒，则病脉斯见。其偏于阳，则浮、芤、滑、实、洪、数、长、大、紧、革、牢、动、疾、促以应之。其偏于阴，则沉、迟、虚、细、微、涩、短、小、弦、濡、伏、弱、结、代、散以应之。惟有缓脉，一息四至，号曰平和，不得断为病脉耳。其他二十九字，皆为病脉，必细察其形象而知其所主。其曰浮，不沉也，主病在表。沉，不浮也，主病在里。迟，一息三至也，为寒。数，一息五至也，为热。滑，往来流利也，为痰为饮。涩，往来滞涩也，为血少气凝。虚，不实也，为劳倦。实，不虚也，为邪实。洪，大而有力也，为积热。大，虚而无力也，为体弱。微，细而隐也；小，细而显也，为气少。弦，端直之象也，为饮。长，过乎本位也，为气旰。短，不及本位也，为气少。紧，如引绳转索也，为寒为痛。弱，微细之甚也，为血气两亏。涩，沉而细也，为真火不足。动，如豆粒动摇之象也，为气血不续。伏，脉不出也，为寒气凝结，又或因痛极而致。促，数时一止也，为热甚。结，缓时一止也，为寒盛。芤，旁有中无也，为失血。代，动而中止，有至数也，亦为气血不续，又为跌打闷乱，以及有妊数月之兆。革，浮而坚急也，为精血亏少。牢，沉而坚硬也，为胃气不足。疾，数之甚也，为极热。散，涣而不聚也，为卫气散漫。惟有缓者，和之至也，为无病。其所主病，大略如此。如或数脉相参而互见，则合而断之，以知其病。至于脉有真假，有隐伏，有反关，有怪脉，均宜一一推求，不可混淆。何谓真假？如热症脉涩细，寒症反鼓指之类。何谓隐伏？如中寒腹痛，脉不出；又外感风寒，将有正汗，脉亦不出。书曰：一手无脉，曰单伏，两手无脉，曰双伏。何谓反关？正取无脉，反在关骨之上，或见于左，或见于右，诊法不可造次。何谓怪脉？两手之脉，如出二人，乍大乍小，迟数不等，此为祟症。又有老少之脉不同，地土方宜不同，人之长短肥瘦不同，诊法随时而斟酌。然而脉症相应者，常也。脉症不相应者，变也。知其常而通其变，诊家之要，庶不相远矣。然总其要领，总不出胃、神、根三者，三者无亏，则为平人。若有乖违，则病见矣。若或全失，则危殆矣。必须胃、神、根三者俱得，乃为指下祯祥之兆。
〖绝脉〗
一曰雀啄，连连转指，忽然止绝，少顷复来，如雀啄食，肝绝也。
一曰鱼翔，本不动而末强摇，似有似无，如鱼之翔，心绝也。
一曰屋漏，如屋残漏下，半时一滴，胃绝也。
一曰解索，指下散乱，乍数乍疏，如索之解，脾绝也。
一曰虾游，浮于指下，始则冉冉不动，少焉而去，久之忽然一跃，进退难寻，如虾之游，大肠绝也。
一曰釜沸，浮于指下，有出无入，无复止数，如釜汤沸，肺绝也。
一曰弹石，沉于筋间，劈劈急硬，如指弹石，肾绝也。
凡此七脉一见，皆主胃气消亡，脏元已竭，死无时矣。

入门看病诀  ***************************
凡看症之法，先辨内伤、外感，次辨表里。得其大概，然后切脉问症，与我心中符合，斯用药，无有不当。口鼻之气，可以察内伤、外感；身体动静，可以观表里。口鼻者，气之门户也。外感则为邪气有馀，邪有馀，则口鼻之气粗，疾出疾入。内伤则为正气虚弱，正气虚，则口鼻之气微，徐出徐入，此决内外之大法也。动静者，表里之分也。凡发热静而默默者，此邪在表也。若动而躁，及谵语者，此邪在里也。而里症之中，复有阴阳之分。凡病人卧，须看其向里向外睡，仰睡覆睡，伸脚蜷脚睡。向里者，阴也；向外者，阳也；仰者，多热；覆者，多寒；伸脚者为热，蜷脚者为寒。又观其能受衣被与否，其人若衣被全覆，手脚不露，身必恶寒，既恶寒，非表症，即直中矣。若揭去衣被，扬手露足，身必恶热，既恶热，邪必入腑矣。此以身体动静，并占其寒热也。然又有阳极似阴，女人衣被全覆，昏昏而睡，复有阴极似阳，假渴烦躁，欲坐卧泥水中，此乃真热假寒，真寒假热之象，尤不可不辨。
〖色〗
《内经》曰：脉以应月，色以应日。色者，视之易见者也。如伤风，关庭必光泽。伤寒，关庭必暗晦。面青黑为寒，为直中阴症。紫赤为热，为传经里症。若已发汗后，面赤色盛，此表邪出不彻也，当重表之。又阴盛格阳，阁面赤色，是为载阳之后，宜急温之，以通阳气。大抵黑色见者多凶，为病最重；黄色见者多吉，病虽重可治。《经》云：面黄目青，面黄目赤，面黄目白，面黄目黑者，皆吉。盖黄属土，今恶症虽见，土犹未绝，故可救。若面青目赤，面赤目白，面青目黑，面黑目白，面赤目青，皆难治也。言无土色，则胃气已绝。凡天庭（额上）、印堂、年寿等处，黑色枯藁者，凶。黄色明润者，吉。然人有五色，不能齐等。《经》云：五色者，气之华也。赤欲如白裹朱，不欲如赭；白欲如鹅羽，不欲如盐；青欲如苍壁之泽，不欲如蓝；黄欲如罗裹雄黄，不欲如黄土；黑欲如黑漆色，不欲如地苍。五色之欲者，皆取其润泽。五色之不欲者，皆恶枯藁色也。《经》云：又五色精微象见矣，其寿不久也。言五色固不宜枯藁，若五色之精华尽发越于外，而中无所蓄，亦非宜也。大抵五色之中，须以明润为主也。而明润之中，须有蕴蓄。若一概发华于外，亦凶兆也。察色之妙不过是矣。
〖鼻〗
《经》云：五色决于明堂。明堂者，鼻也。故鼻头色青者，腹中痛；微黑者，有痰饮；黄色者，为湿热；白色者，为气虚；赤色者，为肺热；明亮者，为无病也。若伤寒，鼻孔乾燥者，乃邪热在阳明肌肉之中，久之必将衄血也。病人慾嚏而不能者，寒也。鼻塞浊涕者，风热也。鼻息鼾睡者，风温也。鼻孔乾燥，黑如烟煤者，阳毒热深也。鼻孔出冷气，滑而黑者，阴毒冷极也。凡病中鼻黑如煤，乃大凶之兆。若见鼻孔煽张，为肺气将绝之症也。凡产妇鼻起黑气，或鼻衄者，为胃败肺绝之危候，古方用二陈参苏饮，加附子以救之，多有得生者。
〖唇口〗
唇者，肌肉之本，脾之华也。故视其唇之色泽，可以知病之深浅。乾而焦者，为邪在肌肉。焦而红者，吉；焦而黑者，凶。唇口俱赤肿者，肌肉热甚也。唇口俱青黑者，冷极也。口苦者，胆热也。口甜者，脾热也。口燥咽乾者，肾热也。口噤难言者，或为痉、为痰厥、为中寒，不相等也。又狐惑症，上唇有疮，为狐虫，食其脏；下唇有疮，为惑虫，食其肛也。若病中见唇舌卷，唇吻反青，环口黧黑，口张气直，或如鱼口，或气出不返，或口唇颤摇不止，皆难治也。
〖耳〗
耳者，肾之窍。察耳之枯润，知肾之强弱。故耳轮红润者生，枯藁者难治。薄而白，薄而黑，薄而青，或焦如炭色者，皆为肾败。若耳聋及耳中痛，皆属少阳（胆），此邪在半表半里，当和解之。若耳聋，舌卷，唇青，此症属厥阴，为最重也。
〖目〗
目者，五脏精华之所注，能照物者，肾水之精也。热则昏暗，水足则明察秋毫。如常而瞭然者，邪未传里也。若赤若黄，邪已入里矣。若昏暗不明，乃邪热在内，消灼肾水，肾水枯竭，故目不能朗照，急用大承气汤下之。盖寒则目清，未有寒甚，而目不见者也。凡开目欲见人者，阳症也；闭目不欲见人者，阴症也。目瞑者，将衄血也。目睛黄者，将发黄也。至于目反上视，横目斜视，瞪目直视，及眼胞忽然陷下者，为五脏已绝之症也。凡杂病忽然双目不明者，此气脱也。《经》云：气脱者目不明。此气虚也，丹溪用人参膏主之。《经》又云：脱阴者目瞀，此血脱也。邪热则下之，血虚则补之，以救肾水也。然此症已为危险之候。
〖舌〗
舌者，心之窍。凡伤寒症，津液如常，此邪在表，而未传里也。见白苔而滑，邪在少阳，半表半里之间也。见黄胎而乾燥，邪已入里，胃腑热甚也，宜急下之。见黑苔芒刺，破裂乾枯，邪热盛极，肾水枯涸，至重之候也，宜急下之。若舌黑津润，不破裂乾燥，此直中寒症也，宜急温之。夫寒症舌黑，本色也。而热症反赤为黄，反黄为黑者，何也？盖热极反兼水化，若燔柴燃火，变成炭，至危之候也。凡舌肿胀、或重舌、木舌、舌生芒刺、舌胎黄燥，皆热甚也。凡舌硬、舌强、舌短缩、舌卷、神气昏乱，语言不清者，皆危症也。又阴阳易病，吐舌数寸者，危恶已甚也。
〖身〗
大抵病人身轻，自能转侧者，为轻；若身体沉重，不能转侧者，为重。然中湿、风湿、感寒，皆主身重疼痛，须以兼症辨之。若阴症身重，必厥冷而踡卧，无热恶寒，闭目不欲嚮明，懒见人也。又阴毒，身痛如被杖，身重如山，而不能转侧者，大抵热则流通，身轻无痛，寒则凝塞，故身重而痛也。若手足抽搐，角弓反张者，痉也。若头重视身，此天柱骨倒，而元气败也。若头摇不止，发直如妆，头上撺，皆绝症也。凡病中寻衣摸床，两手撮空，此神去而魂乱也。凡病人皮肤润泽者，生；枯藁者，危。若大肉尽脱，九候虽调，犹难治也。
〖胸〗
凡看伤寒，欲知邪之传与不传，先看目舌，次问病人胸前痛胀否，若不痛满，知邪气在表，若胀满未经下者，即半表半里症也。已下过而痛甚者，恐成结胸也。故胸者，可以知邪之传与不传也。
〖腹〗
腹者，至阴也。乃里症之中，可以辨邪之实与不实也。既问胸前明白，次则以手按其腹，若未痛胀者，知邪未入里也。入里，必胀痛。若邪在表及半表半里，腹焉得胀痛乎？若腹胀不减，及里痛不止，此里症之实，方可攻之。若腹胀时减，痛则绵绵，此里症犹为实也，但可清之。故腹者，可以知邪之实与不实也。若直中腹痛，则不由阳经传来，此为冷气在内，脉必沉迟，急当温之。
〖小腹〗
小腹者，阴中之阴，里症之里，可以知邪之必结实也。既问胸腹后，以手按其小腹，盖小腹藏糟粕之处，邪至此必结实。若小腹未硬痛者，知非里实也。若邪已入里，小腹必硬痛，硬痛而小便自利，大便黑色，蓄血症也，宜桃仁承气攻之。若小腹绕脐硬痛，小便数而短者，燥粪症也，当以大承气攻之。若小腹胀满，大便如常，恐属溺涩而不通，宜利其小腹。
凡看病，先观形色，次及耳、目、口、鼻、唇、舌、身体，次问胸腹及小腹，则病形、病情瞭然矣。
●岁次辛巳民国卅年腊月除夕日录于南沙笋里


卷之二  ——————————————————————————————————————————————————————————————————————————————————————————

医门八法  ***************************
论病之源，以内伤、外感四字括之，论病之情，则以寒、热、虚、实、表、里、阴、阳八字统之，而论治病之方，则又以汗、和、下、消、吐、清、温、补八法尽之。盖一法之中，八法备焉。八法之中，百法备焉。病变虽多，而法归于一，此予数十年来，心领神会，历试而不谬者，尽见于八篇中矣。学者诚熟读而精思之，于以救济苍生，亦未必无小补云。

论汗法  ***************************
汗者，散也。《经》云：邪在皮毛者，汗而发之，是也。又云：体若燔炭，汗出而散，是也。然有当汗不汗之误人者；有不当汗而汗误人者；有当汗不可汗，而妄汗之误人者；有当汗不可汗，而又不可以不汗，汗之不得其道以误人者；有当汗而汗之，不中其经，不辨其药，知发而不知敛以误人者。是不可以不审也。何则？风寒初客于人也，头痛，发热而恶寒，鼻寒，身重而体痛，此皮毛受病，法当汗之。若失时不汗，或汗不知法，以致腠理闭塞，营卫不通，病邪深入，流传经络者，有之，此当汗不汗之过也。亦有头痛发热与伤寒同，而其人倦怠无力，鼻不塞，身不重，脉来虚弱，此内伤元气不足之症；又有劳心好色，真阴亏损，内热晡热，脉细数而无力者；又有伤食病，胸膈满闷，吞酸嗳腐，日晡渐热，气口脉紧者；又有寒痰厥逆，湿淫脚气，内痈、外痈、瘀血凝积，以及风温、湿温、中暑、自汗诸症。皆有寒热，与外感风寒似同而实异，若误汗之，变症百出也。所谓不当汗而汗者，此也。若夫症在外感应汗之例，而其人脐之左右上下或有动气，则不可以汗。《经》云：动气在右，不可发汗，汗则衄而渴，心烦，饮水即吐。动气在左，不可发汗，汗则头眩，汗不止，筋惕肉瞤。动气在上，不可发汗，汗则气上冲，正在心中。动气在下，不可发汗，汗则无汗，心大烦，骨节疼，目晕，食入则吐，舌不得舒。又脉沉，咽燥，病已入里，汗之则津液越出，大便难而谵浯。又少阴症，但厥无汗而强发之，则动血，未知从何道出，或从耳目，或从口鼻出者，此为下厥上竭，为难治。又少阴中寒，不可发汗，汗则厥逆，蜷卧不能自温也。又寸脉弱者，不可发汗，汗则亡阳。尺脉弱者，不可发汗，汗则亡阴也。又诸亡血家不可汗，汗则直视，额上陷。淋家不可汗，汗则便血。疮家不可汗，汗则痉。又伤寒病在少阳不可汗，汗则谵妄。又坏病虚人，及妇人经水适来者，皆不可汗，若妄汗之，变症百出矣，所谓当汗不可汗，而妄汗误人者此也。夫病不可汗，而又不可以不汗，则将听之乎。是有道焉，伤寒赋云：动气理中去白术，是即于理中汤（理中汤：人参、白术、乾姜、炙草）。去术而加汗药，保元气而除病气也。又热邪入里，而表未解者，仲景有麻黄石膏之例，有葛根黄芩黄连之例，是清凉解表法也。又太阳症，脉沉细；少阴症，反发热者，有麻黄附子细辛之例，是温中解表法也。又少阳中风，用柴胡汤加桂枝（小柴胡汤：半夏、人参、甘草、黄芩、生姜、大枣）。是和解中兼表法也。又阳虚症、东垣用补中汤加表药（补中益气汤：人参、白术、当归、黄耆、甘草、陈皮、升麻、柴胡）。阴虚者，丹溪用芎归汤加表药，其法精且密矣。总而言之，凡一切阳虚者，皆宜补中发汗；一切阴虚者，皆宜养阴发汗。挟热者，皆清凉发汗；挟寒者，皆以温经发汗；伤食者，则宜消导发汗。感重而体实者，汗之宜重，麻黄汤（桂枝、杏仁、甘草、麻黄）。感轻而体虚者，汗之宜轻，香苏散（香附、紫苏、陈皮、甘草）。又东南之地，不比西北，隆冬开花，少霜雪，人禀常弱，腠里空疏，凡用汗药，只须对症，不必过重。予常治伤寒初起，专用香苏散加荆、防、川芎、秦艽、蔓荆等药，一剂愈，甚则两服，无有不安。而麻黄峻剂，数十年来，不上两馀，可见土地不同，用药迥别。其有阴虚阳虚，挟寒挟热，兼食而为病者，即按前法治之。但师古人用药之意，而未曾尽泥其方，随时随症，酌量处治，往往有验，此皆已试之成法，而与炘世共白之。所以拯灾救患者，莫此乎此，此汗之之道也。且三阳之病，浅深不同，治有次第。假如症在太阳，而发散阳明，已隔一层；病在太阳、阳明，而和解少阳，则引贼入门矣。假如病在二经，而专治一经，已遗一经；病在三经，而偏治一经，即遗二经矣。假如病在一经，而兼治二经，或兼治三经，则邪过经矣。况太阳无汗，麻黄为最；太阳有汗，桂枝可先。葛根专主阳明，柴胡专主少阳，皆的，当不易之药。至于九味羌活乃两感热症（九味羌活汤洁古解表道剂：羌活、防风、细辛、苍术、白芷、川芎、黄芩、生地、甘草、生姜、葱头）。三阳三阴并治之法，初非太阳一经故也。又柴葛解肌汤（柴葛解肌汤：柴胡、葛根、芍药、黄芩、白芷、羌活、生姜、大枣、石膏、甘草、桔梗）。乃治春温夏热之症，自里连表，其症不恶寒而口渴。若新感风寒，恶寒而口不渴者，非所宜也。又伤风自汗，用桂枝汤（桂枝汤<仲景>：桂枝、芍药、甘草、生姜、大枣）。伤暑自汗则不可用。若误用之，热邪愈盛，而病必增剧。若于暑症而妄行发散，复伤津液，名曰重暍，多致不救。古人设为白术防风例以治风，设益元散（益元散：滑石、甘草、朱砂）。香薷饮（香薷饮：香薷、扁豆、厚朴。）以治暑。俾不犯三阳禁忌者，良有以也。又人知发汗退热之法，而不知敛汗退热之法，汗不出则散之，汗出多则敛之。敛也者，非五味、酸枣之谓，其谓致病有因，出汗有由，治得其宜，汗自敛耳。譬如风伤卫，自汗出者，以桂枝汤和卫营，祛风邪而汗自止。若热邪传里，令人汗出者，乃热气熏蒸，如釜中炊煮，水气旁流，非虚也，急用白虎汤清之（白虎汤<仲景>：石膏、知母、甘草、粳米）。若邪已结聚，不大便者，则用承气汤下之（大承气汤：芒硝、枳实、大黄、厚朴）。热气退而汗自收矣。此与伤暑自汗略同。若暑伤气，为虚邪，只有清补开行之一法。寒伤营为实邪，则清热之外，更有攻下止汗之法也。复有发散太过，遂致汗多亡阳，身瞤动欲僻地者，宜用真武汤真武汤<仲景>：茯苓、白术、芍药、附子、生姜）。此救逆之良药，与中寒冷汗自出者，同类并称。又与热症汗出者，大相径庭矣。其他少阳症，头微汗，或盗汗者，小柴胡汤（小柴胡汤：半夏、人参、甘草、黄芩、生姜、大枣）。水气症，头汗出者，小半夏加茯苓汤。至于虚人自汗、盗汗等症，则归脾、补中、八珍、十全，按法而用，委屈寻绎，各尽其妙，而后即安。所谓汗之必中其经，必得其乐，知发而知敛者，此也。嗟嗟！百病起于风寒，风寒必先客表，汗得其法，何病不除，汗法一差，夭枉随之矣。吁！汗岂易言者？

论和法  ***************************
伤寒在表者可汗，在里者可下，其在半表半里者，惟有和之一法也。仲景用小柴胡汤加减是已。然有当和不和误人者，有不当和而和误人者。有当和而和，而不知寒热之多少，禀质之虚实，脏腑之燥湿，邪气之兼併以误人者，是不可不辨也。夫病当耳聋、胁痛、寒热往来之际，应用柴胡汤和解之。而或以麻黄桂枝发表，误矣；或以大黄芒硝攻里，则尤误矣。又或因其胸满胁痛而吐之，则更误矣。盖病在少阳，有三禁也，汗、吐、下是也。且非惟汗、吐、下有所当禁，即舍此之法，而妄用他药，均为无益，而反有害。古人有言，少阳胆为清净之府，无出入之路，只有和解一法，柴胡一方最为切当。何其所见明确而立法精微，亦至此乎。此所谓当和而和者也。然亦有不当和而和者，如病邪在表，未入少阳，误用柴胡，谓之引贼入门，轻者为疟，重者传入心包，渐变神昏不语之候；亦有邪已入里，燥渴谵语，诸症丛集，而医者仅以柴胡汤治之，则病不解。至于内伤劳倦，内伤饮食，气虚血虚，痈肿瘀血，诸症皆令寒热往来，似疟非疟，均非柴胡汤所能去者。若不辨明症候，切实用药，而藉此平稳之法，巧为藏拙，误人非浅，所谓不当和而和者此也。然亦有当和而和，而不知寒热之多寡者，何也？夫伤寒之邪，在表为寒，在里为热，在半表半里则为寒热交界之所，然亦有偏于表者则寒多，偏于里者则热多，而用药须与之相称。庶阴阳和平，而邪气顿解，否则寒多而益其寒，热多而助其热，药既不平，病益增剧，此非不和也，和之而不得寒热多寡之宜者也。然又有当和而和，而不知禀质之虚实者，何也？夫客邪在表，譬如贼甫入门，岂敢遽登吾堂而入吾室，必窥其堂奥空处，乃乘隙而进，是以小柴用人参者，所以补正气使正气旺，则邪无容，自然得汗而解。盖由是门入，复由是门出也。亦有表邪失汗，腠理致密，贼无出路，由此而传入少阳，热气渐盛，此不关本气之虚，故有不用人参而和解自愈者。是病有虚实，法在变通，不可误也。然又有当和而和，而不知脏腑之燥湿者，何也？如病在少阳而口不渴，大便如常，是津液未伤，清润之药，不可太过，而半夏、生姜，皆可用也。若口大渴，大便渐结，是邪气将入于阴，津液渐少，则辛燥之药可除，而花粉、瓜蒌有必用矣。所谓脏腑有燥湿之不同者，此也。然又有当和而和，而不知邪之兼併者，何也？假如邪在少阳，而太阳、阳明症未罢，是少阳兼表里邪也，小柴胡中须加表药，仲景有柴胡加桂枝之例矣。又如邪在少阳而兼里热，则便闭谵语燥渴之症生，小柴胡中须兼里药，仲景有柴胡加芒硝之例矣。又三阳合病，合目则汗，面垢谵语，遗尿者，用白虎汤和解之。盖三阳同病，必连胃腑，故以辛凉之药，内清本腑，外彻肌肤，令三经之邪，一同解散。是又专以清剂为和矣，所谓邪有兼併者，此也。由是推之，有清而和者，有温而和者，有消而和者，有补而和者，有燥而和者，有润而和者，有兼表而和者，有兼攻而和者，和之义则一，和之法变化无穷焉。知斯意者，则温热之治，瘟疫之方，时行痎疟，皆从此推广，不难应手而愈矣。世人漫曰和解，而不能尽其和之法，将有增气助邪而益其争，坚其病者，和云乎哉。

论下法  ***************************
下者，攻也。攻其邪也。病在表，则汗之；在半表半里，则和之；病在里，则下而已。然有当下不下误人者；有不当下而下误人者；有当下不可下，而妄下之误人者；有当下不可下，而又不可以不下，下之不得其法，以误人者；有当下而下之，不知浅深，不分便溺与蓄血，不论汤丸，以误人者。又杂症中，不别寒热、积滞、痰水、虫血、痈脓，以误人者，是又不可不察也。何谓当下不下？仲景云：少阴（肾）病，得之二三日，口燥咽乾者，急下之。少阴病六七日，腹满不大便者，急下之。下利脉滑数不欲食，按之心下硬者，有宿食也，急下之。阳明（胃）病，谵语不能食，胃中有燥屎也，可下之。阳明病发热汗多者，急下之。少阴病，下利清水，色纯青，心下必痛，口乾燥者，急下之。伤寒六七日，目中不了了，睛不和，无表症，大便难者，急下之。此当下之例。若失时不下，则津液枯竭，身如藁木，势难挽回矣。然又有不当下而下者，何也？如伤寒表症未罢，病在阳也。下之则成结胸，病邪虽已入里，而散漫于三阴经络之间，尚未结实，若遽下之，亦成痞气。况有阴结之症，大便反硬，得温则行，如开冰解冻之象。又杂症中，有高年血燥不行者，有新产血枯不行者，有病后亡津液者，有亡血者，有日久不更衣，腹无所苦，别无他症者。若误下之，变症蜂起矣。所谓不当下而下者，此也。然又有当下不可下者，何也？病有热邪传里，已成可下之症，而其人脐之上下左右，或有动气，则不可以下。《经》云：动气在右，不可下，下之则津液内竭，咽燥鼻乾，头眩心悸也。动气在左，不可下，下之则腹内拘急，食不下，动气更剧，虽有身热，卧则欲踡。动气在上，不可下，下之则掌握烦热，身浮汗泄，欲得水自灌。动气在下，不可下，下之则腹满头眩，食则青谷，心下痞也。又咽中闭塞者，不可下，下之则下轻上重，水浆不入，倦卧身疼，下利日数十行。又脉微弱者，不可下；脉浮大，按之无力者，不可下；脉迟者，不可下；喘而胸满者，不可下；欲吐欲呕者，不可下；病人阳气素微者，不可下，下之则呃；病人平素胃弱不能食者，不可下；病中能食，胃无燥屎也，不可下；小便清者，不可下；病人腹满时减，复如故者，不可下，若误下之，变症百出矣。所谓当下不可下，而妄下误人者，此也。然有当下不可下，而又不得不下者，何也？夫以羸弱之人，虚细之脉，一旦而热邪乘之，是为正虚邪盛，最难措手。古人有清法焉，有润法焉，有导法焉，有少少微和之法焉，有先补后攻，先攻后补之法焉，有攻补并行之法焉，不可不讲也。如三黄解毒，清之也。麻仁梨汁，润之也。蜜煎猪胆汁、土瓜根，导之也。（凉膈散凉膈散：山栀、连翘、黄芩、薄荷、甘草、硝、黄、大柴胡大柴胡汤：半夏、大枣、生姜、黄芩、芍药、枳实、大黄），少少和之也。更有脉虚体弱，不能胜任者，则先补之，而后攻之；或暂攻之，而后补之；或以人参汤送下三黄枳术丸；又或以人参、瓜蒌、枳实攻补并行而不相悖。盖峻剂一投，即以参、术、归、芍维持调护于其中。俾邪气潜消，而正气安固，不愧为王者之师矣。又有杂症中，大便不通，其用药之法，可相参者，如老人、久病人，新产妇人，每多大便闭结之症，丹溪用四物汤（四物汤：当归、川芎、芍药、生地。东垣用通幽汤通幽汤：生地、熟地、归身、桃仁、红花、升麻、甘草）。予曾合而酌之，而加以苁蓉、枸杞子、柏子仁、芝麻、松子仁、人乳、梨汁、蜂蜜之类，随手取效。又曾于四物加升麻，及前滋润药，治老人血枯，数至圊而不能便者，往往有验，此皆委曲疏通之法。若果人虚，虽传经热邪，不妨借用，岂得猛然一往，败坏真元，至成洞泻，虽曰天命，岂非人事哉？所谓下之，贵得其法者，此也。然又有当下而下，而不知浅深，不分便溺与蓄血，不论汤、丸以误人者，何也？如仲景用大承气汤（大承气汤：芒硝、枳实、大黄、厚朴），必痞满燥实兼全者，乃可用之。若仅痞满而未燥实者，仲景只用泻心汤（泻心汤：生姜、乾姜、人参、半夏、黄芩、黄连、甘草、大枣）。痞满兼燥而未实者，仲景只用小承气汤（小承气汤：厚朴、枳实、大黄。加羌活名三化汤）。除去芒硝，恐伤下焦阴血也。燥实在下而痞满轻者，仲景只用调胃承气汤（调胃承气汤：芒硝、甘草、大黄）。除去枳实、厚朴，恐伤上焦阳气也。又有太阳伤风症，误下而传太阴，以致腹痛者，则用桂枝汤加芍药（桂枝汤：桂枝、白芍、甘草、生姜、大枣）。大实痛者，桂枝汤加大黄，是解表中兼攻里也。又有邪从少阳来，寒热未除，则用大柴胡汤大柴胡汤：半夏、大枣、生姜、黄芩、芍药、枳实、大黄、柴胡），是和解之中兼攻里也。又结胸症，项背强，从胸至腹，硬满而痛，手不可近者，仲景用大陷胸汤丸（大陷胸汤：芒硝、黄连、葶苈、杏仁、甘草）。若不按不痛者，只用小陷胸汤（小陷胸汤：瓜蒌、甘草、黄连）。若寒食结胸，用三白散，热药攻之。又水结胸，头出汗者，用小半夏加茯苓汤。水停胁下，痛不可忍者，则用十枣汤。凡结胸阴阳二症，服药罔效，活人俱用枳实理中丸，应手而愈。又《河间三书》云：郁热蓄甚，神昏厥逆，脉反滞涩，有细微欲绝之象。世俗未明造化之理，投以温药，则不可救，或者妄行攻下，致残阴暴绝，势大可危，不下亦危，宜用凉膈散合解毒汤，养阴退阳，积热藉以宣散，则心胸和畅，而脉渐以生，此皆用药浅深之次第也。又如太阳症未罢，口渴，小便短涩，大便如常，此为溺涩不通之症，治用五苓散（五苓散：白术、泽泻、桂枝、茯苓、猪苓）。又太阳传来，热结膀胱，其人如狂，小腹硬满而痛，小便自利者，此为蓄血下焦，宜抵当汤丸。若蓄血微轻，但少腹急结未至硬满者，则用桃核承气汤（桃核承气汤：甘草、芒硝、大黄、桂枝、桃仁）。或用生地四物汤加酒洗大黄各半下之，犹为稳当。盖溺涩症，大便如常。燥粪症，小便不利。蓄血症，小便自利，大便黑色也，此便溺蓄血之所由分也。血结膀胱，病势最急，则用抵当汤；稍轻者，抵当丸。结胸恶症悉具，则用大陷胸汤；稍轻者，大陷胸丸。其他荡涤肠胃，推陈致新之法，则皆用汤。古人有言，凡用下药攻邪气，汤剂胜丸散。诚以热淫于内，用汤液涤除之，为清净耳，此汤丸之别也。然又有杂症中，不别寒热积滞，痰水虫血痈脓以误人者。何也？东垣治伤食症，腹痛便闭拒按者，因于冷食用见睍丸，因于热食，用三黄枳术丸。若冷热互伤，则以二丸酌其所食之多寡而互用之，应手取效。又实热老痰，滚痰丸（滚痰丸：青礞石、上沉香、酒大黄、淡黄芩）。水肿实症，神佑丸（神佑丸：甘遂、芫花、大戟、大黄、黑丑、青皮、陈皮、木香、槟榔、轻粉）。虫积，剪红丸。血积，花蕊丹、失笑丸。肠痈，牡丹皮散。随症立方，各有攸宜，此杂症攻下之良法也。近世庸家，不讲于法，每视下药为畏途，病者亦视下药为砒鸩，致令热症垂危，袖手旁观，委之天数，大可悲耳。昔张子和《儒门事亲》三法，即以下为补，谓下去其邪，而正气自复，穀肉果菜，无往而非补养之物，虽其说未合时宜，而以治病攻邪之法正未可缺。吾愿学者，仰而思之，平心而察之，得其要领，以施救济之方，将以跻斯民于寿域，不难矣。

论消法  ***************************
消者，去其壅也。脏腑筋络肌肉之间，本无此物而忽有之，必为消散，乃得其下。《经》云：「坚者削之」是已。然有当消不消误人者，有不当消而消误人者，有当消而消之不得其法以误人者，有消之而不明部分以误人者，有消之而不辨夫积聚之原，有气血积食，停痰蓄水，痈脓虫蛊，劳瘵，与夫痃癖症瘕，七疝、胞痹，肠覃、石瘕，以及前后二阴诸疾，以误人者，是不可不审也。凡人起居有常，饮食有节，和平恬淡，气血周流，穀神充畅，病安从来？惟夫一有不慎，则六淫外侵，七情内动，饮食停滞，邪自留止，则诸症生焉。法当及时消导，俾其速散，气行则愈耳。倘迁延日久，积气盘踞坚牢，日渐强大，有欲拔不能之势，虽有智者，亦难为力，此当消不消之过也。然亦有不当消而消者，何也？假如气虚中满，名之曰鼓，腹皮臌急，中虚无物，取其形如鼓之状，而因以名之，此为败症，必须填实，庶乎可消！与蛊症之为虫血，内实而有物者，大相径庭。又如脾虚水肿，土衰不能制水也，非补土不可，真阳火亏，火衰不能生土者，非温暖命门不可。又有脾虚食不消者，气虚不能运化而生痰者，肾虚水泛为痰者，血枯而经水断绝者，皆非消导所可行而妄行之，误人多矣。所谓不当消而消者，此也。然又有当消而消之不得其法者，何也？夫积聚症瘕之症，有初、中、末之三法也。当其邪气初客，所积未坚，则先消之，而后和之；及其所积日久，气郁渐深，湿热相生，块因渐大，法从中治，当祛湿热之邪，削之软之，以底于平。但邪气久客，正气必虚，须以补泻叠相为用。如薛立斋用归脾汤（归脾汤：白术、人参、当归、米仁、白芍、黄耆、远志、甘草、龙眼肉）送下芦荟丸。予亦曾用五味异功散（五味异功散：人参、白术、茯苓、甘草、陈皮），佐以和中丸，皆攻补并行，中治之道也。若夫块消及半，便从末治，不使攻击，但补其气，调其血，导达其经脉，俾荣卫流通而块自消矣！凡攻病之药，皆损气血，不可过也，此消之之法也。然又有消之而不明部分者，何也？心、肝、脾、肺、肾，分立五方，胃、大肠、小肠、膀胱、三焦、胆与胆中，皆附丽有常所。而皮毛、肌肉、筋骨各有浅深。凡用汤、丸、膏、散，必须按其部，而分君臣佐使，驾驭有方，使不得移，则病处当之，不至诛伐无过矣。此医门第一义也。而于消法为尤要，不明乎此，而妄行克削，则病未消而元气已消，其害可胜言者。况乎积聚之原，有气血食积，停痰蓄水，痈脓虫蛊，劳瘵，与夫痃癖症瘕，七疝、胞痹，肠覃、石瘕，以及前后两阴诸疾，各各不同，若不明辨，为害匪轻，予因约略而指数之。夫积者．成于五脏，推之不移者也。聚者，成于六腑，推之而移者也。其忽聚忽散者，气也。痛有定处而不散者，血也。得食则痛，嗳腐吞酸者，食积也。腹有块，按而软者，痰也。先足肿后及腹者，水也。先腹满后及四肢者，胀也。痛引两胁，咳而吐涎者，停饮也。咳而胸痛，吐脓腥臭者，肺痈也。当胃而痛，呕而吐脓者，胃脘痈也。当脐而痛，小便如淋，转侧作水声者，肠痈也。憎寒壮热，饮食如常，有身痛偏著一处者，外痈也。病人嗜食甘甜或异物，饥时则痛，唇之上下有白斑点者，虫也。虫有九，湿热所生而为蛇，为鳖，则血之所成也。胡以知为蛇，鳖，腹中如有物，动而痛不可忍，吃血故也。又岭南之地，以蛊害人，施于饮食，他方之蛊，多因近池饮冷，阴受蛇蛔之毒也。病人咳嗽痰红，抑抑不乐，畏见人，喉痒而咳剧者，劳瘵生虫也。痃如弓弦，病筋也。癖则隐癖，附骨之病也。症则有块可征，积之类也。瘕者，或有或无，痞气之类也。少腹如汤沃，小便涩者，胞痹也。痛引睾丸，疝也。女人经水自行，而腹块渐大，如怀子者，肠覃也。经水不行，而腹块渐大，并非妊者，石瘕也。有妊无妊，可以脉之滑涩辨之也。至于湿热下坠，则为阴菌、阴蚀、阴挺、下脱、阴茎肿烂之类，而虚火内烁庚金则为痔漏，为悬痈，为脏毒。种种见症，不一而足，务在明辨症候，按法而消之也。医者以一消字，视为泛常，而不知其变化之曲折，较他法为尤难，则奈何不详稽博考，以尽济世之仁术也耶？

论吐法  ***************************
吐者，治上焦也。胸次之间，咽喉之地，或有痰食痈脓，法当吐之。《经》曰：「其高者，因而越之」是也。然有当吐不吐，误人者；有不当吐而吐，以误人者；有当吐不可吐，而妄吐之，以误人者；亦有当吐不可吐，而又不可以不吐，吐之不得其法，以误人者，是不可不辨也。即如缠喉、锁喉诸症，皆风痰郁火，壅塞其间，不急吐之，则胀满难忍矣。又或食停胸膈，消化勿及，无由转输，胀满疼痛者，必须吐之，否则胸高满闷，变症莫测矣。又有停痰蓄饮，阻塞清道，日久生变，或妨碍饮食，或头眩心悸，或吞酸嗳腐，手足麻痹，种种不齐，宜用吐法，导去其痰，诸症如失。又有胃脘痈，呕吐脓血者，《经》云：呕家有脓，不须治，呕脓尽自愈，凡此皆当吐而吐者也。然亦有不当吐而吐者，何也？如少阳中风，胸满而烦，此邪气而非有物，不可吐，吐则惊悸也。又少阴病始得之，手足厥冷，饮食入口则吐，此膈上有寒饮，不可吐也。病在太阳，不可吐，吐之则不能食及生内烦，虽以吐中有散，然邪气不除，已为小逆也，此不当吐而吐者也。然又有当吐不可吐者，何也？盖凡病用吐，必察其病之虚实，因人取吐，先察其人之性情，不可误也。夫病在上焦，可吐之症，而其人病势危笃，或老弱气衰者，或体质素虚，脉息微弱者，妇人新产者，自吐不止者，诸亡血者，有动气者，四肢厥冷，冷汗自出者，皆不可吐，吐之则为逆候，此因其虚而禁吐也。若夫病久之人，宿积已深，一行吐法，心火有降，相火必强，设犯房劳，转生虚症，反难救药，更须戒怒凝神，调息静养，越三旬而出户，方为合法。若其人性气刚暴，好怒喜淫，不守禁忌，将何持以无恐，此又因性情而禁吐也，所谓当吐不可叶者，此也。然有不可吐者，而又不得不吐，何也？病人脉滑大，胸膈停痰，非吐不除，宜瓜蒂散，与橘红淡盐汤。痰以二陈汤（二陈汤：熟半夏、陈皮、红茯苓、甘草、生姜）。用指探喉中而出之，体质极虚者，或桔梗汤代之，斯为稳当。而予更有法焉。予曾治寒痰闭塞，厥逆昏沉者，用半夏、橘红各八钱，浓煎半杯，和姜汁成一杯，频频灌之，痰随药出，则拭之，随灌随吐，随吐随灌，少倾痰开药下，其人即苏，如此者甚众。又曾治寒邪中脏，将脱之症，其人张口痰鸣，声如曳锯，溲便自遗者，更难任吐，而延皂角等药，既不可用，亦不暇用，因以大剂参附姜夏，浓煎灌之，药随痰出则拭之，随灌随吐，随吐随灌，久之药力下咽，胸膈流通，参附大进，立至数两，其人即渐醒。一月之间，参药数斤，遂至平复，如此者又众。又曾治风痰热闭之症，以牛黄汤，灌如前法；颈疽内攻以苏合香丸，灌如前法；风热不语者，以解语丹，灌如前法。中暑不醒者，以消暑丸，灌如前法。中恶不醒者，以前项橘半姜汁，灌如前法。魇梦不醒者，以莲须葱白煎酒，灌如前法。自缢不醒者，以肉桂三钱，煎水，灌如前法。喉闭喉风，以杜牛膝捣汁，雄黄丸等，灌如前法，但获全安，如此者又众。更有牙关紧急，闭塞不通者，以搐鼻散，吹鼻取嚏，嚏出牙开，或痰或食，随吐而出，其人遂醒，如此者又众。盖因症用药，随药取吐，不吐之吐，其意更深，此皆古人之成法，而予稍为变通者也。昔仲景治胸痛不能食，按之反有涎吐，下痢日数十行，吐之痢则止，是以吐痰止痢也。丹溪治妊妇转脬，小便不通，用补中益气汤，随服而探吐之，往往有验，是以吐法通小便也。华佗以醋蒜吐蛇，河间以狗油雄黄同瓜蒂，以吐虫而通膈，丹溪以韭汁去瘀血以治前症。由之观之，症在危疑之际，古人恒以通剂，尽其神化莫测之用。况于显然易见者乎？甚矣！吐法之宜讲也，近世为医者，每将此法置之高阁，亦以汗下之外并无吐法，以致病中常有自呕自吐而为顺症者，见者惊，闻者骇，医家亦不论虚实，而亟亟止之，反成坏病，害人多矣，吁！可不畏哉！

论清法  ***************************
清者，清其热也。脏腑有热，则清之。《经》云：「热者寒之，」是已。然有当清不清误人者；有不当清而清误人者；有当清而清之，不分内伤外感，以误人者；有当清而清之，不量其人，不量其症，以误人者，是不可不察也。夫六淫之邪，除中寒、寒湿外，皆不免于病热，热气熏蒸，或见于口舌唇齿之间，或见于口渴、便溺之际，灼知其热而不清，则斑黄狂乱，厥逆吐衄，诸症丛生，不一而足，此当清不清之误也。然又有不当清而清者，何也？有如劳力辛苦之人，中气大虚，发热倦怠，心烦溺赤，名曰虚火。盖春生之令不行，无阳以护其荣卫，与外感热症，相隔霄壤。又有阴虚劳瘵之人，日晡潮热，与夫产后血虚，发热烦躁，症象白虎，脉白虎者，难治。更有命门火衰，浮阳上泛，有似乎火者，又有阴盛隔阳，假热之症，其人面赤狂躁，欲坐卧泥水中，或数日不大便，或舌黑而润，或脉反洪大，峥峥然鼓击于指下，按之豁然而空者，或口渴欲饮冷而不能下，或因下元虚冷，频饮热汤以自救，世俗不识，误投凉药，下咽既危矣，此不当清而清之误也。然又有清之而不分内伤外感者，何也？盖风寒邪火，则散而清之。《经》云：「火郁发之」是也。暑热伤气，则补而清之，东垣清暑益气汤是也（清暑益气汤：泽泻、神麴、苍术、麦冬、五味、黄柏、青皮、葛根）。湿热之火，则或散、或渗、或下，而清之，开鬼门，清净腑，除陈莝是也。燥热之火，则润而清之，通大便也。伤食积热，则消而清之，食去火自平也。惟夫伤寒传入胃腑，热势如蒸，自汗口渴，饮冷而能消水者，藉非白虎汤之类，鲜克有济也。更有阳盛拒阴之症，清药不入，到口随吐，则以姜汁些少为引，姜制黄连，反佐以取之，所谓寒因热用是也。此外感实火之清法也。若夫七情气结，喜、怒、忧、思，悲、恐、惊，互相感触，火从内发，丹溪治以越鞠丸（越鞠丸：香附、苍术、抚芎、神麴、山栀），开六郁也。立斋主逍遥散（逍遥散：柴胡、薄荷、当归、白芍、茯苓、白术、甘草、陈皮），调肝气也。意以一方治木郁，而诸郁皆解也。《经》云：怒则气上，喜则气缓，悲则气消，恐则气下，惊则气乱，思则气结。逍遥一方，以治气上、气结者，则为相宜。而于气缓、气消、气乱、气下之症，恐犹未合。盖气虚者，必补其气；血虚者，必补其血。气旺血充，而七情之火，悠焉以平。至若真阴不足，而火上炎者，壮水之主，以镇阳光；真阳不足，而火上炎者，引火归原，以导龙人入海，此内伤虚火之治法也。或曰：病因于火而以热药治之，何也？不知外感之火，邪火也，人火也，有形之火，后天之火也，得水则灭，故可以水折。内伤之火，虚火也，龙雷之火也，无形之火，先天之火也。得水则炎，故不可以水折，譬如龙得水而愈奋健，雷因雨而益震动。阴濛沉晦之气，光焰烛天，必候云收日出，而龙雷各归其宅耳。是以虚火可补而不可泻也。其有专用参耆而不用八味者（八味丸：熟地、丹皮、淮药、泽泻、茯苓、山萸、肉桂、附子），因其穴宅无寒也。其有专用六味而不用桂附者（六味丸：即上八味丸减去肉桂、附子），因其穴宅无水也。补则同而引之者稍不同耳。盖外感之火，以清为清；内伤之火，以补为清也。然又有清之而不量其人者，何也？夫以壮实之人而犯实热之症，清之稍重，常为无碍。若本体素虚，脏腑本寒，饮食素少，肠胃虚滑，或产后病后，房室之后，即有热症，亦宜少少用之，宁可不足，不使有馀，或馀热未清，即以轻药代之，庶几病去人安。倘清剂过多，则疗热未已，而寒生矣。此清之贵量其人也。然又有清之不量其症者，何也？夫以大热之病，而清剂太微，则病不除；微热之症，而清剂太过，则寒症即至。但不及犹可再清，太过则将医药矣。且凡病清之而不去者，犹有法焉，壮水是也。王太朴云：大热甚而寒之不寒，是无水也，当滋其肾。肾水者，天真之水也。取吾天真之水，以制外邪，何邪不服？何热不除？而又何必沾沾于寒凉，以滋罪戾乎？由是观之，外感之火，尚当滋水以制之，而内伤者可知矣。大抵清火之药，不可久恃，必归本于滋阴。滋阴之法，又不能开胃扶脾，以恢复元气，则参、苓、术、耆，亦当酌量而用，非曰清后必补，但元气无亏者，可以不补，元气亏者，必须补之，俟其饮食渐进，精神爽慧，然后止药可也。此清之贵量其症也。总而言之，有外感之火，有内伤之火。外感为实，内伤为虚，来路不同，治法迥别，岂曰热者寒之，遂足以毕医家之能事也乎。

论温法  ***************************
温者，温其中也。脏受寒侵，必须温剂。《经》云：「寒者热之」是已。然有当温不温，误人者；即有不当温而温，以误人者；有当温而温之不得其法，以误人者；有当温而温之，不量其人，不量其症与其时，以误人者，是不可不审也。天地杀厉之气，莫甚于伤寒，其自表而入者，初时即以温散，则病自除。若不由表入而直中阴经者，名曰中寒，其症恶寒厥逆，口鼻气冷，或冷汗自出，呕吐泻痢，或腹中急痛，厥逆无脉，下利清穀，种种寒症并见，法当温之。又或寒湿侵淫，四肢拘急，发为痛痹，亦宜温散，此当温而温者也。然又有不当温而温者，何也？如伤寒热邪传里，口燥咽乾，便闭谵语，以及斑黄狂乱，衄血便血诸症，其不可温，固无论矣。若乃病热已深，厥逆渐进，舌则乾枯，反不知渴，又或挟热下痢，神昏气弱，或脉来涩滞，反不应指，色似烟燻，形如藁木，近之无声，望之似脱，甚至血液衰耗，筋脉拘挛，但唇口齿舌乾燥，而不可解者，此为真热假寒之候。世俗未明亢害承制之理，误投热剂，下咽即败矣。更有郁热内蓄，身反恶寒，温热胀满，皮肤反冷，中暑烦心，脉虚自汗，燥气焚金，痿软无力者，皆不可温。又有阴虚脉细数，阳乘阴而吐血者，亦不可温，温之则为逆候。此所谓不当温而温者也。然又有当温而温之不得其法者，何也？假如冬令伤寒，则温而散之；冬令伤风，则温而解之；寒痰壅闭，则温而开之；冷食所伤，则温而消之。至若中寒暴痛，大便反硬，温药不止者，则以热剂下之。时当暑月，而纳凉饮冷，暴受寒侵者，亦当温之。体虚挟寒者，温而补之，寒客中焦，理中汤温之（理中汤：人参、白术、乾姜、甘草）。寒客下焦，四逆汤温之（四逆汤：甘草、淡姜、附子）。又有阴盛格阳于外，温药不效者，则以白通汤加人尿、猪胆汁，反佐以取之（白通汤：附子、乾姜）。《经》云：热因寒用是已。复有真虚挟寒，命门火衰者，必须补其真阳，太朴有言，大寒盛而热之不热，是无火也，当补其心。此心字，指命门而言，《仙经》所谓：「七节之旁，中有小心」是也。《书》曰：「益心之阳，寒亦通行，滋肾之阴，热之犹可」是也。然而医家有温热之温，有温存之温，参、耆、归、术，和平之性，温存之温也，春日煦煦是也。附子、姜、桂，辛辣之性，温热之温也，夏日烈烈是也。和煦之日，人人可近，燥烈之日，积雪凝寒，开冰解冻，不可近也。更有表里皆寒之症，始用温药，里寒顿除，表邪未散，复传经络，以致始为寒中，而其后转变为热中者，客或有之，籍非酙酌时宜，对症投药，是先以温药救之者，继以温药贼之矣。亦有三阴直中，初无表邪，而温剂太过，遂令寒退热生，初终异辙，是不可以不谨。所谓温之贵得其法者，此也。然又有温之不量其人者，何也？夫以气虚无火之人，阳气素微，一旦客寒乘之，则温剂宜重，且多服，亦可无伤。若其人平素火旺，不喜辛温，或曾有阴虚失血之症，不能用温者，即中新寒，温药不可太过，病退则止，不必尽剂，斯为克当其人矣。若论其症，寒之重者，微热不除，寒之轻者，过热则亢。且温之与补，有相兼者，有不必相兼者。虚而且寒，则兼用之。若寒而不虚，即专以温药主之。丹溪云：客寒暴痛，兼有积食者，可用桂附，不可遽用人参。盖温即是补，予遵其法，先用姜桂温之，审其果虚，然后以参术辅之，是以屡用屡验，无有差忒。此温之贵量其症也。若论其时，盛夏之月，温剂宜轻；时值隆冬，温剂宜重。然亦有时当盛暑，而得虚寒极重之症，曾用参附煎膏而治愈者，此舍时从症法也。譬如霜降以后，药不用白虎，然亦有阳明病，蒸热自汗，谵语烦躁，口渴饮冷者，虽当雨雪飘淫之际，亦曾用白虎治之而痊安，但不宜太过耳。此温之贵量其时，而清剂可类推已。迩时，医者群尚温补，痛戒寒凉，且曰阳为君子，阴为小人，又曰阳明君子，苟有过，人必知之，诚以知之，而即为补救，犹可言也。不思药已疗病，及转而疗药，则病必增剧，而成危险之候。又况桂枝下咽，阳盛则殆，承气入胃，阴盛以败，安危之机，祸如反掌，每多救援弗及之处，仁者鉴此，顾不痛欤！吾愿医者精思审处，晰理不差于毫釐，用药悉归于中正，俾偏阴偏阳之药，无往不底于中和，斯为善治，噫可不勉哉。

论补法  ***************************
补者，补其虚也。《经》云：「不能治其虚，安问其馀」。又曰：「邪之所凑，其气必虚」。又曰：「精气夺则虚。」又曰：「虚者补之。」补之为义大矣哉！然有当补不补误人者；有不当补而补误人者；亦有当补而不分气血，不辨寒热，不识开合，不知缓急，不分五脏，不明根本，不深求调摄之方，以误人者，是不可不讲也。何谓当补不补，夫虚者损之渐，损者虚之积也。初时不觉，久则病成。假如阳虚不补，则气日消；阴虚不补，则血日耗。消且耗焉，则天真荣卫之气渐绝，而亏损成矣。虽欲补之，将何及矣。又有大虚之症，内实不足，外似有馀，脉浮大而涩，面赤火炎，身浮头眩，烦躁不宁，此为出汗晕脱之机，更有精神浮散，彻夜不寐者，其祸尤速，法当养荣，归脾汤（归脾汤：人参、白术、当归、枣仁、白芍、黄耆、远志、甘草、龙眼肉）加敛药以收摄元神，俾浮散之气退藏于密，庶几可救。复有阴虚火亢，气逆上冲，不得眠者，法当滋水以制之，切忌苦寒泻火之药，反伤真气，若误清之，去生远矣。古人有言，至虚有盛候，反泻舍冤者，此也。此当补不补之误也。然亦有不当补而补者，何也？病有脉实症实不能任补者，固无论矣。即其人本体素虚而客邪初至，病势方张，若骤补之，未免开门留寇，更有大实之症，积热在中，脉反细涩，神昏体倦，甚至憎寒振慄，欲著复衣，酷肖虚寒之象，而其人必有唇焦口燥，便闭溺赤诸症，与真虚者相隔天渊，倘不明辨精切，误投补剂，陋矣。古人有言，大实有羸状，误补益疾者，此也。此不当补而补之之误人也。然亦有当补而补之，不分气血，不辨寒热者，何也？《经》曰：「气主煦之，血主濡之。」气用四君子汤（四君子汤：人参、白术、茯芩、甘草）。凡一切补气药，皆从此出也。血用四物汤（四物汤：当归、川芎、生地、白芍）。凡一切补血药，皆从此出也。然而少火者生气之源，丹田者出气之海，补气而不补火者，非也。不思少火生气，而壮火即食气，譬如伤暑之人，四肢无力，湿热成痿，不能举动者，火伤气也。人知补火可以益气，不知清火亦所以益气，补则同，而寒热不同也。又如血热之症，宜补血行血以清之；血寒之症，宜温经养血以和之。立斋治法，血热而吐者，谓之阳乘阴，热迫血而妄行也，治用四生丸（四生丸：细生地、生荷叶、生侧柏叶、生艾叶）、六味汤。血寒而吐者，谓之阴乘阳，如天寒地冻，水凝成冰也，治用理中汤加当归。医家当须识此，勿令误也。更有去血过多成升斗者，无分寒热，皆当补益，所谓血脱者益其气，乃阳生阴长之至理。盖有形之血不能速生，无形之气所当急固，以无形生有形，先天造化本如是耳。此气血寒热之分也。然又有补之而不识开合，不知缓急者，何也？天地之理，有合必有开，用药之机，有补必有泻，如补中汤用参耆，必用陈皮以开之。六味汤用熟地，即用泽泻以导之。古人用药补正必兼泻邪，邪去则补自得力，又况虚中挟邪，正当开其一面，戢我人民，攻彼贼寇，或纵或擒，有收有放，庶几贼退民安，而国本坚固。更须酌其邪正之强弱，而用药多寡得宜，方为合法。是以古方中有补散并行者，参苏饮、益气汤是也。有消补并行者，枳术丸、理中丸是也。有攻补并行者，泻心汤、硝石丸是也。有温补并行者，治（似理字）中汤、参附汤是也。有清补并行者，参连饮、人参白虎汤是也。更有当峻补者，有当缓补者，有当平补者，如极虚之人，垂危之病，非大剂汤液，不能挽回。予曾用参附煎膏，日服数两，而救津液将枯之症，阳微将脱之症。又曾用参麦煎膏，服之数两，而救津液将枯之症，亦有无力服参，而以耆术代之者。随时处治，往往有功。至于病邪未尽，元气虽虚，不任重补，则从容和缓以补之，相其机宜，循序渐进，脉症相安，渐为减药，穀肉果菜，食养尽之，以抵于平康。其有体质素虚，别无大寒大热之病，欲服丸散以保真元者，则用平和之药，调理气血。不敢妄用偏僻之方，久而争胜，反有伤也，此开合缓急之意也。然又有补之而不分五脏者，何也？夫五脏有正补之法，有相生而补之之法。《难经》曰：「损其肺者，益其气；损其心者，和其荣卫；损其脾胃，调其饮食，适其寒温；损其肝者，缓其中；损其肾者，益其精。」此正补也。又如肺虚者补脾，土生金也；脾虚者补命门，火生土也；心虚者补肝，木生火也；肝虚者补肾，水生木也；肾虚者补肺，金生水也。此相生而补之也。而予更有根本之说焉，胚胎始兆，形体未成，先生两肾，是肾者先天之根本也。因地一声，一事未知，先求乳食，是脾者后天之根本也。然而先天之中，有水有火，水曰真阴，火曰真阳，名之曰真，则非气非血，而以为气血之母，生身生命，全赖乎此。周子曰：无极之真，二五之精，妙合而凝，凝然不动，感而遂通，随我神以为往来者，此也。古人深知此理，用六味滋水，八味补火，十补、班龙水火兼济，法非不善矣。然而以假补真，必其真者，未曾尽丧，庶几有效。若先天祖气，荡然无存，虽有灵芝，亦难续命，而况庶草乎。至于后天根本，尤当培养，不可勿视。《经》曰：「安穀则昌，绝谷则危。」又云：「粥浆入胃，即虚者活。」古人诊脉，必曰胃气，制方则曰补中，又曰归脾，健脾者，良有以也。夫饮食入胃，分布五脏，灌液周身，如兵家之粮饷，民间之烟火，一有不继，兵民离散矣。然而因饿致病者固多，而因伤致病者亦复不少，过嗜肥甘则痰生，过嗜醇酿则饮积，瓜果乳酥，温从内受，发为肿满泻利。五味偏啖，欠而增气，皆令夭殃，可不慎哉？是知脾肾两脏，皆为根本，不可偏废。古人或谓补脾不如补肾者，以命门之火，可生脾土也；或谓补肾不如补脾者，以饮食之精，自能下注于肾也。须知脾弱而肾不虚者，则补脾为亟；肾弱而脾不虚者，则补肾为先。若脾肾两虚，则并补之药即补矣。更加摄养有方，斯为善道。谚有之曰：「药补不如食补。」吾则曰：「食补不如精补，精补不如神补。」节饮食，惜精神，用药得宜，病不痊者寡矣。
●岁次壬午民国三十一年元月念三日上午录于南沙笋里


卷之三  ——————————————————————————————————————————————————————————————————————————————————————————

辨症上  ***************************
〖医药辨〗
或问仲景、东垣、河间、丹溪诸书孰优？学之宜何主？曰：宜专主《内经》而博观乎四子，斯无弊矣。盖《内经》犹儒者之六经，无所不备，四子之说，则犹学庸论孟，为六经之阶梯，不可缺一者也。四子初无优劣，但各发明一义耳。仲景见《内经》载伤寒而其变迁反复之详未备也，故著三百九十七法，一百十七方，以尽其变。后人宗用既久，渐失其真，遂以通治温暑及内伤诸症，以致误人，故河间出而始发明治温暑之法，东垣出而始发明治内伤之法。河间之说，即《内经》五运六气之旨，东垣之说，即《内经》饮食劳倦之义。仲景非不知温暑与内伤也，特其著书未之及，河间、东垣之于伤寒，则遵用仲景而莫敢违矣。至于丹溪出，而又集诸医之大成，发明阴虚发热，类于外感内伤及湿热相火为病甚多，随症著论，亦不过阐《内经》之虚旨，补前贤之未备耳。故曰：外感法仲景，内伤法东垣，热病用河间，杂病用丹溪，一以贯之，归于《内经》，斯医道之大全矣。
愚按：既有阴虚火旺之人，岂无阳虚火衰之辈，火乃天地间真阳之气，天非此火，不能生物，人非此火，不能有生。张景岳主补火立论，亦发前人之所未发也。独是少火生气，壮火食气，宜补少火，不可助壮火耳，学景岳者宜察之。或问仲景处方，药品甚少，东垣用药，多至二十馀味，丹溪云：予每治病，用东垣之药，效仲景处方，庶品数少，则药力专精，丹溪何以不法东垣而效仲景耶？曰：明察药性，莫如东垣。盖所谓圣于医者也。故在东垣则可多，他人而效其多，则乱杂矣。东垣如韩信将兵，多多益善，丹溪不过能将十万，故不敢效其多。或问东南气热，可服寒药；西北气寒，须用温药。然今东南之俗，胡椒姜桂，人常食之，不见生病；西北士夫，畏食胡椒辛热之物。何也？曰：东南虽然，然地卑有湿，食辛热药，亦能去湿；西北虽寒，然地多高燥，食辛热药，却能助燥。故而治病用药者，须识此意。东垣、丹溪多自制方，盖二公深明本草药性，洞究《内经》处方要法，故能自制。自宋以来，局方盛行，人皆遵用，不敢轻率自为，局方论症治疾，虽多差谬，丹溪曾论辨之，然方皆明医所制，其君臣佐使，轻重缓急，大小多寡之法，则不差也。近因东垣、丹溪之书大行，世医见其不用古方，卒皆效颦，辄自制方，然药性不明，处方之法莫究，鲁莽乱杂，反致生害。甚有变证多端，遂难识治。且夫药之气味，厚薄不同，如五味子之味厚，故东垣方少者五六粒，多则十数粒，今世医或用二三钱。石膏味淡薄，故白虎汤用半两，今世医不敢多用，补上治下，剂宜轻少，今不论上下，率用大剂，丸散汤液，各有攸宜，今不论缓急，率用汤煎，如此类者多矣。今之为医者，若不熟读本草，深究《内经》而轻自制方者，鲜不误人也。或问今人言东垣之法，可用于北；丹溪之法，可行于南，如何？曰：东垣北医也，罗谦甫传其法，以闻于江浙。丹溪南医也，刘宗厚世其学，以名于陕西。果如其言，则《本草》《内经》皆神农、黄帝、岐伯之说，亦正宜施于北方耶？夫五方所生异病，及治之异宜，《内经》「异方法宜论」、「五常正大论」已详言之矣。又如北方多寒，南方多热，江湖多湿，岭南多瘴，谓其得此气多，故多生此病。非谓北方无热，南方无寒也。至于治寒以热，治热以寒，则五方皆同，岂有南北之异耶？但人之脏腑，火各居二，天之六气，热者三分又半，故天下之病热多而寒少，观《内经·至真要大论病机》一篇可见。又湿热相火致病甚多，自王太朴注文湮没，以致局方偏用温热之药，故丹溪出而阐《内经》之旨，辨局方之偏，论湿热相火之病，以补前人之未备耳。后人不识，见其多用芩、连、栀、柏之类，苦寒之药，遂以为宜用于南，浅矣哉！
〖证有疑似辨〗
天下皆轻谈医，医者辄以长自许，一旦临疑似之症，若处云雾，不辨东西，几微之间，瞬眼生杀矣。夫虚者补之，实者泻之，寒者温之，热者清之，虽在庸浅，当不大谬。至如至实有羸状，误补益疾；至虚有盛候，反泻含冤。阴症似乎阳，清之必弊；阳症似乎阴，温之转伤。当斯时也，非察于天地阴阳之故，运气经脉之微，鲜不误者。抑积聚在中，实也，甚则嘿嘿不欲语，肢体不欲动，或眩晕昏花，或泄泻不实，皆大实有羸状也。正如食而过饱，反倦怠嗜卧也。脾胃损伤，虚也，甚则胀满而食不得入，气不得舒，便不得利，皆至虚有盛候也，正如饥而过时，反不思食也。脾肾虚寒，真阴症也，阴盛之极，往往格阳，面目红赤，口舌裂破，手扬足掷，语言错妄，有似乎阳也。正如严冬惨肃而水泽复坚，坚为阳刚之象也。邪热未解，真阳症也。阳盛之极，往往发厥，厥则口鼻无气，手足逆冷，有似乎阴也。正如盛夏炎灼，而林木流津，津为阴柔之象也，诸凡疑似之症，不可更仆数，一隅三反，是有望乎智者。大抵症既不足，凭当参之脉理，脉又不足，凭当取诸沉候。彼假症之发现皆在表也，故浮取脉而脉亦假焉。真症之隐伏，皆在里也，故沉候脉而脉可辨耳。脉辨已真，犹未敢恃，更察禀之厚薄，症之新久，医之误否，夫然后济以汤丸，可以十全，使诸疑似之症，濒于死而复生之，何莫非仁人君子之遗泽耶！
〖寒热虚实表里阴阳辨〗
病有总要，寒、热、虚、实、表、里、阴、阳八字而已。病情既不外此，则辨症之法亦不出此。
一病之寒热，全在口渴与不渴，渴而消水与不消水，饮食喜热与喜冷，烦躁与厥逆，溺之长短、赤白，便之溏结，脉之迟数以分之。假如口渴而能消水，喜冷饮食，烦躁，溺短赤，便结，脉数，此热也。假如口不渴，或假渴而不能消水，喜饮热汤，手足厥冷，溺清长，便溏，脉迟，此寒也。
一病之虚实，全在有汗无汗，胸腹胀痛与否，胀之减与不减，痛之拒按与喜按，病之新久，禀之厚薄，脉之虚实以分之。假如病中无汗，腹胀不减，痛而拒按，病新得，人禀厚，脉实有力，此实也。假如病中多汗，腹胀时减，复如故，痛而喜按，按之则痛止，病久，禀弱，脉虚无力，此虚也。
一病之表里，全在发热与潮热，恶寒与恶热，头痛与腹痛，鼻塞与口燥，舌苔之有无，脉之浮沉以分之。假如发热恶寒，头痛鼻塞，舌上无苔，脉息浮，此表也。假如潮热恶热，腹痛口燥，舌苔黄黑，脉息沉，此里也。
至于病之阴阳，统上六字而言，所包者广，热者为阳，实者为阳，在表者为阳。寒者为阴，虚者为阴，在里者为阴。寒邪客表，阳中之阴；热邪入里，阴中之阳。寒邪入里，阴中之阴；热邪连表，阳中之阳。而真阴真阳之别，则又不同。假如脉数无力，四肢倦怠，唇淡口和，饥冷便溏，饮食不化，此真阳不足也。寒、热、虚、实、表、里、阴、阳之别，总不外此。然病中，有热症而喜热饮者，同气相求也。有寒症而喜冷饮，却不能饮者，假渴之象也。有热症而大便溏泻者，挟热下利也。有寒症而大便反硬者，名曰阴结也。有热症而手足厥冷者，所谓热深厥亦深，热微厥亦微是也。有寒症而反烦躁，欲坐卧泥水之中者，名曰阴躁也。有有汗而为实症者，热邪在里也。有无汗而为虚症者，津液不足也。有恶寒而为里症者，直中于寒也。有恶热口渴而为表症者，温热之病，自里连表也。此乃阴阳变化之理，为治病之权衡，龙辨之不可不早辨也。
〖直中传经辨〗
直中阴症，则先不发热，四五日或六七日后反发热者，阴极生热也。传经阴症，则先发热，五六日后而变四逆厥冷，热极反兼寒化也。亦有始本阳症，汗下太过，而变虚寒，反热烦躁者，阴阳俱虚也。
〖伤寒无脉辨〗
伤寒六七日，或十馀日，脉伏而不起者，此欲战汗而解也。如大下后，厥冷下痢无脉，是骤虚，脉随气脱也。与三阴厥冷，无脉，炙之不温，及服姜附，脉不出，皆死症也。
〖痞满结胸辨〗
痞满为虚邪，必居胸胁，不在中也，虽满而不痛。结胸为实邪，正在胸中，痛不可近者，为大结胸。按之方痛者，为小结胸。
〖下利清水漏底辨〗
热邪传里，燥屎内结，小腹硬痛，谵语恶热，渴饮水浆，而利下旁流，纯清臭水，为热结利。若下利清穀，腹痛喜按者，为内寒。又夹食伤寒，因本虚不化，不结而自利，或因误用消导及攻下，遂利不止者，俗名漏底也。
〖如狂发狂辨〗
伤寒初起无热，狂言烦躁不安，精采不与人相当，此因热结膀胱也。又有当汗不汗，五六日后，小便利，大便黑，此蓄血如狂也。若阳明内热，发必妄言谵语，欲登高弃衣，此躁结失下而致也，是谓发狂。
〖谵语狂言辨〗
谵语有虚有实，热入胃腑，水涸燥结者，阳邪内实也，可下之。若大劫取汗，谵语者，神明扰乱也，宜和之。下利纯清水而谵语者，阳邪暴虐，有似阴寒也，急下之。若狂言不能食者，是失志也，为肾绝，不治。
〖合病并病辨〗
合病，则初起便见两经之症。并病，则先见一经之症，一二日又加一经症见，前症不罢，两经俱病也。若先见一经症，便变他经者，又属传经矣。
〖哕与乾呕辨〗
哕为胃虚，误攻其热，或饮冰水所致，其声浊恶而长。乾呕则似吐而无物出，胃中热与穀气相併，及水逆痰气所致，非恶候也。
〖短气发喘辨〗
呼吸短促，而反盛者，为短气，此失于汗下所致，宜分表里汗下之。若气息虚微不续，为少气，此汗下太过所致，宜生津兼和营卫。若里气逆上，张口抬肩者，为发喘，此因水饮伤肺，宜疏表邪、散水饮为首务。若夫真阳不归，而卫气逆上者，又当从事桂、附，然多难救也。
〖蚊蜴发斑辨〗
发斑多见于胸腹，脉洪大，病人昏愦，先红后赤者是也。蚊蜴多见于手足，脉不洪大，病人自静，先红后黄者是也。
〖腑病经病辨〗
腑病是胃腑受病，六七日不大便，谵语发渴而脉实。经病是经络受病，身热目疼，鼻乾不得卧而脉长。温热发于阳明，则自腑连经，烦渴自汗，壮热目赤，而脉洪大。
〖温疟风疟辨〗
温疟是温病热邪未尽，重感于寒而成，发于春夏之交，其症多热少寒，风疟多在夏秋也。
〖疫痢漏底辨〗
疫痢乃是冬时伏气，因春夏多雨，火邪复为湿伏，延至秋时，真阳内人，其邪内不能容，外不得泄，古人以败毒散加陈仓米治之，误与攻积利水必死。若漏底，则因肾气素亏，或夹冷食，而见外热里寒之症，其脉必尺中微弱，当以夹阴例治之。亦有热邪传里而下利，秽积者，又当以传经热症治之。
〖发黄辨〗
血症发黄，则小便自利，伤血而不伤气也。湿热发黄，则小便不利，气病而血不病也。
〖中湿风湿辨〗
中湿，则一身尽痛而重，脉来沉缓，或面黄、头痛、鼻塞。风湿，则一身尽痛而肿，关节不利，不能转侧，恶风不欲去衣，其脉浮虚而涩。
〖燥症湿症辨〗
燥症，则肌肤枯藁，血少不能荣食百脉，而必痿弱无力。湿症则肢体浮肿，经隧道中为湿所袭，而痹著不举也。
〖表热里热辨〗
其脉浮紧无汗为伤寒，浮缓有汗为伤风，皆风寒外袭，表发热也。其脉实而蒸蒸发热，六七日不大便者，为里发热，邪气内传而热也。
〖里寒表寒辨〗
初起不热，但恶寒而体倦息微，脉沉迟无力，此寒中三阴，里恶寒也。若初起恶寒而体重气促，脉阴阳俱紧，为表恶寒，始虽恶寒，后必发热也。
〖女劳复阴阳易辨〗
瘥后御女（瘥者病，新愈之谓也），为女劳复，此虚邪为患，复犯虚虚之戒，必死。若不病人，与新瘥者交而得病者，为阴阳易，此热毒虽乘虚入犯少阴，犹可用祛热药治之。
〖阴症有三辨〗
世人论伤寒，辄曰阴症，而不知有传经之阴症，阴中之热症也。有直中之阴症，阴中之寒症也。有房室之阴症，阴中之虚症也。既犯房室而得热症，则灼热极甚，犯房室而得寒症，则阴寒极盛。热之甚，则清剂宜轻，寒之甚，则温剂宜重，斯无弊耳。乃世人混称夹阴，而医者漫不加察，反从而和之，噫，陋矣！
〖阳厥阴厥辨〗
阳厥者，先自三阳经气分，因感寒邪，起于头疼发热，恶寒以后，传进三阴血分，变出四肢厥冷，大便燥实，谵语发渴，扬手掷足，不恶寒，反怕热，脉沉有力，此传经热证，谓之阳厥。外虽厥冷，内有实热，盖因大便结实不下，便气血不通，故手足乍冷乍温也。如火链金，热极金反化水，水寒极而成冰，反能载物。厥微热亦微，用四逆散，厥深热亦深，大承气（大承气：芒硝、枳实、川军、厚朴）。正所谓亢则害其物，承乃制其极也。若疑为阴厥而进热药，一如抱薪救火矣。阴厥者，因三阴经血分，自受寒邪，初病无身热，无头痛，就便恶寒，四肢厥冷，直至臂胫以上，过乎肘膝不温，引衣踡卧，不渴，或兼腹痛吐泻，或战慄，面如刀刮，口吐涎沫，脉沉迟无力，此为直中。直阴寒症，不从阳经传入，谓之阴厥也，轻则理中汤，重则四逆汤温之。
〖阳症似阴辨〗
阳症似阴者，乃火极似水也。盖伤寒热甚，失于汗下，阳气亢极，郁伏于内，反见胜已之化于外，故其身凉，手足厥冷，状若阴症，唇焦舌燥，能饮水浆，大便闭硬，小便赤涩，没有粪水利出，内有燥屎结聚，乃傍流之物，非冷痢也。再审，有屁极臭者是也。其脉虽沉，切之必滑数有力，或时燥热，不欲衣被，或扬手掷足，或谵语有力，此阳症也。轻则用四逆散合小柴汤，渴用白虎汤合解毒汤（黄连解毒汤：川连、黄柏、黄芩、山栀）。渐热大便实者，用大柴汤（大柴胡汤：柴胡、半夏、黄芩、大黄、枳实、芍药、生姜、大枣）。重则燥实坚硬，痞满全具者，用大承气汤下之。
〖阴症似阳辨〗
阴证似阳者，乃水极似火也。盖伤寒传变或误服寒凉，攻热太过，其人素本肾虚，受寒遂变阴症，冷极于内，逼其浮阳之火发见于外，面赤烦躁，欲坐井中，身有微热，渴欲饮水，复不能饮，大便闭结不通，或自利，小便淡黄，或呕逆，或气促，或郑声，或咽痛，状似阳证，庸医不识，妄投寒凉之剂，下咽遂毙，可不谨哉？切其脉，若沉细迟而微，以通脉四逆汤，倍加参、附以接真阳之气（从脉舍症法，设或救迟，遂至阴盛阳衰，虽使参附，亦不能救。）
〖中风辨〗
凡中暑、中寒、中湿、痰厥、气厥、食厥、热厥、虚晕皆卒倒不语。但风必有歪斜搐搦，或偏枯之症为异。就诸类症之中，惟中气与中风尤相似。但中气身冷脉沉，无痰涎；中风身温脉浮，有痰涎也。
〖真中类中辨〗
真中风者，中于太阳，则与伤寒外感传经相符。若中血脉，必有偏枯歪斜之症。中脏虽为在里，亦必兼有经络偏枯之症。若类中者，寒则厥冷，呕泻而暴痛也。暑则亦日中，行而卒倒也。湿则痰涎壅盛而闭塞也。火则面赤烦渴，唇燥而便闭也。食则因于过饱而胸胀满闷也。气则因于盛怒而闭塞无音也。恶则因于登塚入庙，冷屋栖迟，而卒然头面青黯也。虚则面色㿠白，鼻息轻微也。见症各殊，与真中之偏枯歪斜，自是不同其间，或有相同者，乃真中类中相兼也。必须一一辨明，察其多寡，兼併之处，辨其标本缓急之情，审度得宜，用古人经验良方，随手而起矣。
〖闭证脱证辨〗
凡卒仆暴厥，须分闭脱。牙关紧闭，两手握固，即是闭证，其症易治。如口开鼾睡，小便自遗，即是脱证，其症难治。闭者，邪气闭塞于外，元气犹然在内，但与开关利气。热闭，牛黄丸（牛黄丸：牛黄、辰砂、栀子、黄芩、黄连、玉金）。冷闭，橘半姜汁汤。其热闭极盛，胸满便结者，或用三化汤以攻之（三化汤：厚朴、枳实、川军、羌活）。脱者，元气泄于外，邪气溷于内，口张心绝，眼合肝绝，手撒脾绝，声如鼾睡肺绝，遗屎肾绝，更有发直摇头上撺，面赤如妆，汗出如珠，此际须用理中汤加参两馀，以温补元气。若寒痰阻塞，或用三生饮加人参以灌之，虽与峻补，而脏已伤残矣。诸症皆然，不独中风也。
〖中风不语辨〗
不语，有心、脾、肾三经之异。心者，君主之官，神明出焉。心经不语，必昏冒全不知人，或兼直视摇头等症。盖心不受邪，受邪则殆，此败症也。若胞络受邪，则时昏时醒，或时自喜笑。若脾经不语，则人事明白，或唇缓，或口角流涎，语言蹇涩。若肾经不语，则腰或痿痹，或耳聋遗屎，此为辨。又有风寒客于会厌，亦令不语，不过喊风声哑之属，口能收，舌能转，枢机皆利，但不发音耳。
〖伤风伤暖辨〗
外风所伤，鼻流清涕，咳嗽清痰，舌无苔膜。内热生风，鼻流浊涕，咳嗽稠痰，舌有红点，其馀诸症则相似也。
〖伤风伤寒辨〗
风循经络，亦有六经传变，其初起头疼身热与伤寒同。但伤风必鼻塞流涕，且多恶风，居暖室之中，则恒然自如；伤寒恶寒，虽近烈火，仍复怕寒。又伤风在表者，有汗而手足微烦；伤寒在表者，无汗而手足微冷。伤风在里，肺热而皮肤发疹（即是风温症）；伤寒在里，胃热而肌肉发斑，皆各异也。
〖外感阴毒辨〗
阴毒者，受天地杀厉之气，入三阴经而成病，此中寒稍轻，如被杖，手足清冷、短气不得息，四五日可治，六七日不可治。宜用发表之剂，升麻鳖甲汤，雄黄蜀椒主之。
〖内伤真阴辨〗
内伤真阴者，因房劳伤肾，生冷伤脾，内既伏阴，外又感寒，比之中寒更重。亦有伤寒阳症，过服凉药而变成者，其症六七日后，渐见精神恍惚，身倦懒言，头额手背，冷汗时出，舌上生苔，淡黑冷滑，心下结硬如石，四肢寒冷如冰，唇青甲黑，鼻如烟煤，腹痛吐利，咽痛睛疼，身如被杖，囊缩舌卷，宜温经之剂，回阳散、返阴丹，并外灸丹田、气海两穴，数壮。
〖夏月杂症辨〗
风、寒、暑、湿、燥、火及伤热饮食，外火也。外可驱而不可留，驱外火有四法：一曰发，风寒壅闭，火邪内郁，宜升发之，如升阳散火汤之类是也（升阳散：葛、升、柴、羌、独、防、参、芍、生草、炙草、姜、枣）。二曰清，内热极盛，宜用寒凉，如黄连解毒汤之类是也。三曰攻，火气郁结，大便不通，法当攻下，此釜底抽薪之法，如承气汤之类是也。四曰制，热气拂郁，清之不去，攻之不可，此本来真水有亏，不能制火，所谓寒之不寒，是无水也，当滋其肾，如地黄汤之类可用也。
七情色欲，劳役耗神，内火也。内可养而不可害。养内火有四法：一曰达：肝经气结，五郁相因，当顺其性而升之，所谓木郁则达之，如逍遥散之类是也。此以一方治木郁，而诸郁皆解也。二曰滋，虚火上炎，必滋其水，所谓壮水之主，以镇阳光，如六味汤之类是也。三曰温，劳役神疲，元气受伤，阴水乘其土位，《经》曰：劳者温之。又曰：甘温能除大热，如补中益气汤之类是也。四曰引，肾气虚寒，逼其无根之火，浮游于上，当以辛热杂于壮水药中，导之下行，所谓导龙入海，引火归原，如八味汤之类是也（八味汤：熟地、丹皮、淮山药、泽泻、茯苓、山萸肉、桂枝、附子。此名附桂八味。）
〖虚火实火辨〗
大约实火之热，日夜无间，口渴能饮，大便坚闭，然实火亦有日晡潮热者，如外感阳明里症是也。亦有大便泄泻者，如暑湿气食之症也。虚火之热，向夜潮热，口燥不饮，大便不闭。然虚火亦有昼夜俱热者，如气血两虚之证也。亦有大便乾燥者，如产后、病后及劳弱、血枯便燥是也。当合兼症脉息辨之。
〖火升有三辨〗
气从左边起者，肝火也。气从脐下起者，阴火也。气从涌泉穴起者，虚之甚也。要知上升之气，自肝而出，中挟相火，自觉冷者，非真冷也，乃火极似水耳。
〖虚火有五辨〗
有劳倦内伤，身热无力，为气虚火者。有失血之后，阴分转剧，为血虚火者。有遇事烦冗，心火焦灼，为阳强病者。有房室过度，肾水不足，阳光上亢，为阴虚火者。有劳弱病后，吐泻脱元，上热下寒，为阳虚火者。
〖郁火有三辨〗
有平素内热，外感风寒，腠理闭塞而为郁热者。有恚怒不发，谋虑不遂，肝风屈曲而为郁火者。有胃虚食冷，抑遏阳气于脾土之中，四肢发热，扪之烙手而为火郁症者。
〖痰病分辨〗
痰症初起，停留中焦，头痛寒热类外感表症，久则停于脾肺，潮热咳重，类内伤阴火。又痰饮流注，肢节疼痛，类风家痹症，但痰病胸满食减，肌色如故，脉滑或细为异。
〖饮与痰辨〗
饮者，蓄水之名，自外而入。痰者，肠胃之液，自内而生，其初各别，其后同归，故积饮不散，亦能变痰，是饮为痰之渐，痰为饮之化也。若其外出，则饮形清稀，痰形稠浊，又不同也。
〖失精脱营辨〗
饮食居处，暴乐暴苦，始乐后苦，皆伤精气，病从内生。其先富后贫而病，曰失精。先贵后贱而病，曰脱营。外症身渐瘦，无精神，又有郁结在脾，不思饮食，午后发，酉戌时止，或烦闷渴呕，或坐卧呆痴，喜向暗处，妇人经少，男子溺涩，皆郁病也。更有失名利之士，有志恢图，过于劳倦，形气衰少，穀气不盛，上焦不行，下脘不通，胃气热，热气熏胸中，因而内热，亦郁病也。宜归脾汤随症调之。
〖脾胃受病辨〗
饮食劳倦，则伤脾胃。故有劳倦受伤者，有饮食受伤者，有劳倦后继以食伤者，有食伤后加以劳倦者。大抵劳役伤脾者，心口按之不痛。饮食伤脾者，心口按之刺痛。又食伤则其症初寒，后变郁热者多，劳倦则其症初起，后变虚寒者多，故《经》曰：始受热中，未传寒中。即是谓欤。
〖脾胃变病辨〗
脾属阴，主湿化，胃属阳，主火化。传在脾者，阴不配阳，而胃独旺，则为湿热之病。如痈肿、疮疡、食㑊、黄疸、消渴、肉痿、噎膈、痰火、食少之类是也。伤在胃者，阳不配阴，而脾阴独滞，则为寒湿之病，如身重肢麻，面黄浮肿，痞胀噫气，倦怠积块，泻痢之类是也。又，不能食者，病在胃，能食而不能化者，病在脾。
〖劳倦症似阳明辨〗
有体虚气弱之人，饥困劳役之后，肌肤壮热，燥渴引饮，目赤面红，谵语闷乱，或日晡转甚，或昼夜不息。症虽有馀，脉实不足，洪大空虚，重按全无。《经》曰：脉虚则血虚，血虚则发热，证似白虎，而脉不长实为异。
〖劳倦症似伤风辨〗
有劳役辛苦，肾中阴火沸腾，或脱衣，或沐浴，歇息凉处，其阴火不行，还归皮肤，腠理极虚，无阳以护，被风与阴凉所遏，以此表虚不任风寒，与外感恶风相似，但气息短促，懒于言语，困倦无力有别。
〖内伤外感辨〗
夫劳倦内伤，而认作外感者，因有恶风恶寒，发热头疼之症也。殊不知外感寒热，齐作无间；内伤寒热，间作不齐。外感头痛如破如裂；内伤头痛，时作时止。外感恶寒，虽近烈火不除；内伤恶寒，得救温暖即解。外感恶风，不耐一切风寒；内伤恶风，偏恶些少贼风。外感发热，无有歇息，直待汗下方退；内伤发热，昼夜不常，或自袒裸便凉。外感筋骨疼痛，不自支持，便著床褥；内伤四肢不收，无力倦怠而已，间有气衰火旺，变为骨消筋缓者，然非初病即显是症也。内伤神思昏怠，语言懒倦，先重而后轻；外感神思猛壮，语言强健，先轻而后重。内伤手心热而手背不热；外感手背热而手心不热。内伤症显在口，故口不知味；外感症显在鼻，故鼻塞不利。内伤从内而出，故右脉洪大；外感从外而入，故左脉浮盛。
〖虚损辨〗
凡阴阳亏损，皆因水火不济，真阴内亏，虚火炎灼，肺金受伤，无以生肾水，肾水枯竭，无以济心火，心火一旺，肾水从之，而梦遗精脱之病作。肺气一虚，则腠理疏豁，而盗汗自汗之病生。火动其血，血随火生，而咳嗽吐红之症起。
〖虚损辨症〗
虚损之症，因名以责实，不过气虚、血虚、阴虚之异耳。凡脾肺不足，皆气虚也。心肝不足，皆血虚也。肾水不足，即阴虚也。故心肝损而色败，汗多为阳虚；肾肝损而形痿，汗多为阴虚。
〖劳有阴阳辨〗
阳病口乾舌疮，咽痛声哑，能嗜滋味，五心烦疼，小便黄赤，大便燥结，用甘凉气药。阴病胃逆恶心，饮食虽化，痰淡白色，四肢懈惰，小便常多，大便溏泄，用甘温气药佐血药。又有嗽痰仰卧不得者，必阴阳俱病也。
〖虚分脾肾辨〗
夫人之虚，不属于气，即属于血，五藏六腑，莫能外焉。以水为万物之源，无形之本，土为万物之母，有象之基，二脏安和，一身皆治。故救肾者，必本乎阴血，血主濡之，血属阴，主不陷，虚则上升，当敛而抑（六味等。六味丸：熟地、丹皮、淮药、泽泻、茯苓、山萸肉）。救脾者，必本乎阳气，气主煦之，气为阳，主上升，虚则下陷，当升而举（四君等）。故邵氏曰：死生之机，升降而已。
〖发热作止辨〗
夫外感寒热，齐作无间，内伤寒热，间作不齐，此特论其常耳。然外感初起似疟状，发有作止，此邪气尚浅，而未能混淆正气，故乍离乍合，脉必至数有力，仍当解散。更有内伤劳倦，似阳明白虎，发热昼夜不减，此气血两虚，故亦齐作无间，脉必重按无力，仍当温补。
〖昼热夜热辨〗
昼则发热，夜则安静，是阳气偏胜于阳分也。昼则安静，夜则发热，是阳气下陷于阴中也。昼则发烦热燥，夜亦发热烦躁，是重阳无阴也。更有昼热阳虚，口中无味，病责之胃，宜甘温补气。暮热阴虚，口中有味，病责之肾，宜甘寒滋阴。
〖三焦发热辨〗
热在上焦，咽乾口糜。热在中焦，心烦口渴。热在下焦，便闭溺赤。
〖虚热实热辨〗
胸闷而恶心，引饮便实者，实热也。胸爽而少食，自汗短气者，虚热也。
〖表热里热辨〗
有表症而身热者，外感表热也。无表症而身热者，内伤里热也。
〖气热血热辨〗
气分虚热者，用甘温以除热。盖大热在上，大寒必伏于内，用甘温以助地气，使真气旺而邪火息熄。血分虚热者，用甘寒以胜热。盖阴火浮于外，必真阴竭于内，用甘寒以补肾，使真水充而虚焰潜灭也。
〖真热假热辨〗
真热则发热恶寒，脉数有力，按之有实，烦躁口渴，大便燥，小便赤涩，或利臭积，发言壮厉，不欲近衣者是也。在表者散之，在里者泻之，假热亦发热，恶寒而足必不热，脉大而虚，按之微弱，身虽炽热而不燥不渴，或见虚狂而项之即止，终不及高声詈骂者也。《经》曰：寒热有真假，治法有逆从，此之谓也。
〖假热有二辨〗
如大热而甚，寒之不寒，是无水也。热去复来，昼见夜伏，夜见昼止，时节而动，是无火也。热动复止，倏往倏来，时作时止，是无水也，当助其肾。又寒之不寒，责肾之虚，寒之不入，责肾之少火。有治热以寒，寒之而穀食不入，此为气不疏通，壅而为实也。有病热脉数，按之不鼓，击于指下者，此阴盛格阳，内真寒而外假热，阴症似阳也。病热忽寒，手足俱冷，按之脉来鼓击于指下，有者此阳盛拒阴，外假寒而内实热，阳症似阴也。（从脉不从症。）
〖疸兼杂症辨〗
黄疸初起，多兼杂症。如风症色黄带青；寒症色黄带黯；暑症色黄带赤；瘀血发黄，喜妄如狂，溺清便黑；食积发黄，恶食噫气，胸满腹胀。又有瘀热入心发黄者，痰火入肺发黄者，不拘外感内伤，拂郁不舒，皆能成疸。
〖痓痫有别辨〗
病发身软，时醒者为痫，身强直，角弓反张，不醒为痉。
〖头风分辨〗
血虚者，朝轻夕重；气虚者，朝重夕轻。风热痛者，遇热则发；风湿痛者，阴雨则甚。湿痰痛者，绵密无间，眩晕吐逆；火郁痛者，喜暖畏光，面赤口渴。
〖咽喉虚实辨〗
实火，因过食煎炒，热毒蕴积，胸膈不利，烦渴便闭；虚火，因七情劳欲，气虚火炎，咽膈乾燥，二便如常。
〖喘分虚实辨〗
虚者，气乏身凉，冷痰如冰；实者，气壮胸满，身热便硬。
〖短气分辨〗
若夫少气，不足以息，呼吸不相接续，出多入少，名曰短气。短气者，气微力弱，非若喘症之气，粗奔迫也。
〖哮喘分辨〗
哮以声音言，喘以气息言。又喘促而喉中如水鸡声者，谓之哮；气促而连续不能以息者，谓之喘。
〖血分浮沉辨（有三种）〗
血吐水内，浮者肺血也。沉者，肝血也。半浮半沉者，心血也。色赤如太阳之红者，肾血也。各随见症而参之。
〖吐衄咳咯血辨（有四种）〗
吐血出于胃，吐行浊道；衄血出于经，衄行清道，喉与咽二者不同也。盖经者走经之血，走而不守，随气而行，火性急速，故随经直犯清道而出于鼻，其不出于鼻者，则挟火凌金，渗入肺窍而出于咽，为咳咯也。胃者守营之血，守而不走，存于胃中，胃气有伤，不能摄血，故令人呕吐，从呕而出于口也。
〖呃逆虚实辨〗
不足者，因内伤脾胃，及大病后胃弱，多面青、肢冷、便软。有馀者，因外感胃热，及大怒大饱，多面红、肢热、便闭。虚者难治，实者易愈。如寻常无别症，忽然发呃者，属气逆与痰滞。
〖呕吐哕辨〗
呕属阳明，气血居多之乡，故有声有物，气血俱病也。吐属太阴，多血少气之所，故有物无声，血病也。哕属少阳，多气少血之部，故有声无物，气病也。
〖噎膈翻胃辨〗
饮食入于噎间，不能下噎，随即吐出，自噎而转，故曰噎。膈是膈膜之膈，非隔截之谓也。饮食下噎，至于膈间，不能下膈，乃徐吐出，自膈而转，故曰膈。翻胃是饮食已入胃中，不能运化而下脘，有燥结不通，朝食而暮吐，暮食而朝吐，明其自胃中而倒出，故曰翻胃也，均一吐也，而有上、中、下之分类。数千年间，惟洁古老人，治吐而有上、中、下论，曰：上焦吐者主于气，中焦吐者主于积，下焦吐者主于寒。故令今人有用香燥而治愈者，实寒气使然也。
〖反胃分辨〗
有损伤胃气而吐者，有脾不运化而吐者，有中焦积热者，有下焦虚寒者。脉大有力，当作热治，脉小无力，当作寒医。色之黄白而枯者为虚寒，色之红赤而泽者为实热。
〖吞吐各别辨〗
吐酸者，吐出酸水，平时津液上升之气，郁滞清道，温中生热，故从火化，遂作酸味，如穀肉在器，得热则易酸也。吞酸者，郁滞日久，不能自涌而出，伏于肺胃之间，咯不得上，咽不得下。
〖恶心分辨〗
胃有寒气恶心者，呕清水不浊，脉迟；胃有痰火恶心者，呕酸水，烦渴，脉洪。
〖痫与卒中痓病辨〗
叄症相因，但痫病仆时，口作六畜声，将醒时吐涎沫，醒后复发，有连日发者，有一日三五发者。若中风、中寒、中暑之类，则仆地无声，醒时无涎沫，亦不复发。惟痉，病虽时发时止，然身体强直，反张如弓，不似痫病身软作声也。
〖腹痛分辨〗
痛而胀闷者多实，痛而不胀闷者多虚；拒按者为实，可按者为虚；喜实者多实，受热者多虚；饱则甚者多实，饥即闷者多虚；脉强气粗者多实，脉虚气少者多虚；新病年壮者多实，久病年高者多虚；补而不效者多实，攻而愈剧者多虚。病在经者脉多弦大，病在藏者脉多沉微。
〖腹痛各别辨〗
肠痈痛者，腹重而痛，身皮甲错，绕脐生疮，小便如淋。疝气痛者，大腹胀，小腹急，下引睾丸，上冲而痛。痧症痛者，或大吐，或大泻，上下绞痛，厥冷转筋。阴毒痛者，爪甲青，面唇黑，厥逆呕吐，身冷欲绝。积聚痛者，有形可按。痢疾痛者，后重逼迫。至于妇人腹痛，多有关于经水胎孕者，宜先审之。
〖霍乱寒热分辨〗
因寒者，不烦不渴，或吐利后，仍见烦渴，以津液外亡也。因暑者，大烦大渴，吐利清水，未吐利前，预见烦渴，以暑邪内扰故也。
〖症瘕各别辨〗
症者，征也。以其有所征验也。腹中坚硬，按之应手不能移动。瘕者，假也。假物而成，蠢动之形，如血鳖之类，中虽硬而聚散无常，且有活性，故或上或下，或左或右。症因伤食，瘕是血生，二症多见于脐下。
〖痃癖痞异辨〗
痃在腹内，贴进脐旁，左右一条，筋脉急痛，有时而见。癖居两肋，有时而痛，外不可见。痞居心下，满闷壅塞，按之不痛，而无形迹。
〖胀分虚实辨〗
腹胀坚硬，按之而痛者为实；按之不坚不痛者为虚。先胀于内，而后胀于外者为实；先胀于外，而后胀于内者为虚。小便黄赤，大便闭结为实；小便清白，大便溏泻为虚。脉滑数有力为实；弦浮微细为虚。色红气粗为实；色枯气短为虚。
〖水分血分辨〗
妇人身肿，有水分、血分之殊。水分者，中州停湿，心下坚大，病发于上，先水肿而后经断，治在中焦。血分者，血结胞门，脐下胀，病发于下，先经断而后水肿，治在下焦。且血分之病，小便硬痛，手不可按，而水道清长，与脾虚之候，大腹柔软，水道涩滞者各别，宜破瘀之剂。若属怀孕，亦有气遏水道而肿者，但宜顺风安胎，俟产而肿自消。
〖疝病分辨〗
疝必睾丸先痛，次连小腹，次攻胸胁，有自下而上之象。若小肠气者，脐旁钩痛，连及腰脊。膀胱气者，肿胀溺涩，手按有声。肾气胀者，脐下绕身，撮急引痛，或连胯内。三症之发，必从腹而下及睾丸，有自上而下之象，其偏坠于肾者，惟睾丸为病，而无攻冲诸症。
〖肠鸣分辨〗
湿多成五泄，肠走若雷奔，此寒湿之患。然亦有火势攻冲，搏击水气而鸣者，兼腹痛，暴注下迫，肛门湿滞，小水色黄，非若湿症之腹不痛也。
〖完穀分辨〗
完穀不化，其因有四：曰气虚，曰胃寒，曰胃火，曰胃风。夫气虚胃寒，固不能传化矣。火者，火性急速，传运失常，即邪热不杀穀也。至于胃风者，肝风传脾，土受其克，不能变化，名为飧泄，乃五泄之一也。
〖痢疾虚实辨〗
世俗多以白为寒，赤为热，似矣。然白色亦有属热者，如穀食腐熟而成脓也。赤色亦有属寒者，因血瘀凝涩而入肠也。不可以赤白为准，但常以脉辨之。
〖里急分辨〗
里急而不及更衣者，火也。火性急速，能燥物也。里急而频见更衣者，虚也。元气滑脱，不禁固也。
〖后重分辨〗
邪迫而后重者，至圊稍减，未几复作，此大肠经积滞，不能宣通也。虚滑而后重者，至圊不减，后反加甚，此肺脾气降，不能发升也。
〖浊分虚实辨〗
大约窍端结盖为多火，不结盖者为兼湿。小水赤涩而痛，或浊带赤色者，为小肠湿热。小水不涩不痛，而所下色白，或渗利转甚者，为脾气下陷。茎中痛痒而发寒热，或有结痛者，为毒邪所侵。
〖浊分精溺辨〗
要知浊出精窍，淋出溺道，由败精瘀腐者，十常六七，由湿热流注（甚多），与脾虚而下陷者（果少），十中二三。
●壬午年杏月初三日午后抄


卷之四  ——————————————————————————————————————————————————————————————————————————————————————————

辨症下  ***************************
〖似损非损辨〗
有外邪初感，不为解散，而误作内伤治之，以致寒邪郁伏，久留不散，而为寒热往来，或为潮热咳嗽，其证全似劳损。若用滋阴等剂，愈以留邪，热蒸既久，非损成损矣。法当详察表里，而审其致病之由。盖虚损之证，必有所因，而外感之邪，其来必速，或身有疼痛，而微汗则热退，无汗则复热，或见大声咳嗽，脉虽弦紧而不甚数，或见和缓等症，则虽病至一二月，而有邪不解，病终不退者，本无劳损，毋误治也。若寒热往来不止者，宜柴胡饮（柴胡饮：人参、黄芩、生姜、红枣、大黄、当归、芍药）。兼咳嗽者，柴陈煎。脾肾虚而兼咳嗽者，金水六君煎。
有劳热骨蒸，四肢微瘦，有汗脉长者，有汗胃实也。脉长，阳明病也，用石膏研细，每夕新汲水服，方七寸，取热退为度。盖石膏大寒，质重，能入里降火，味辛气轻，能透表解肌，虽寒而甘能缓脾益气，火劳有实热者，非此不为功。
有妇人虚劳发热，盗汗咳嗽，痰喘面红，经闭不通，而六脉有力，用滋阴百补，累投无效者，以大黄用酒九蒸九晒，血竭、没药各五钱，为末，水丸桐子大，每服七十丸，四物汤加红花汤下，不三四服，经水通而前症悉愈。
有童男少女，孀妇师尼，思想不得，气结于中，血留于内，阻住经脉关要之地，气血不得流通，精神无以生长。气阻则积阳为热而骨蒸，血阻则积阴为寒而倦怠。初起宜逍遥散合地黄丸，久则旧血不去，新血不生，气涩血枯，变为肌肤甲错，面目黧黑，咳嗽困倦，遍身黄肿，月事不行，宜消其瘀血，神应丸主之。此仲景大黄䗪虫丸、百劳丸二方变化而来（百劳丸：乳香、没药、大黄、虻虫、水蛭、桃仁、人参、当归）。世人遇五劳羸瘦，用滋阴而不见效，每坐以待毙，乌足以知仲景妙用哉！但大肉已脱，大便自利者，又当禁用。
有闺女天癸己来而复止，旭羸发热，已成怯弱，乾血劳症也。用白鸽子一只，去肝肠净，入血竭，一年者一两，二年者二两，三年者三两，以针线缝住，用无灰酒煮数沸，令病人吃之，瘀血即消。如心中慌乱者，食白煮肉一块即止。又方用母羊腹中小羊，煅灰服三钱酒下，至重者不过三服，最凶者最易愈。又用经霜后小丝瓜连皮子，火煅存性研末，陈白酒面共研末，和白熟酒送下，只此一服，天癸即通，真仙方也。
治虚损之症，吃紧处功夫，只在保护脾胃为上，如和解攻里二法，义之所当用者，虽老弱久病，亦所不避，乃拨乱反正之意。惟在用舍得宜，有先攻而后补者，有先补而后攻者，谓攻补并行者，当攻则攻，当补则补。如丹溪治人，久嗽吐红，发热消瘦，众以为瘵，脉弦数，日轻夜重，行倒仓法而愈，次年生子。滑伯仁治宋无逸，病疟瘠损，毡粥难下咽者，六十馀日，殆甚，脉数，关下尤弦，疾久体瘠而神完，是积热居脾，且滞于饮食，法当下，众疑而难之，药再进而疾去其半，继以甘露饮、白虎汤而安。观此，乃当攻则攻也。纵久病瘦弱，法有所不避也。丹溪治一人，咳嗽恶寒，胸痞口乾，心微疼，脉浮紧而数，左大于右，盖表盛里虚，问其素嗜酒肉有积，后因行房，涉寒冒雨忍饥，继以饱食，先以人参四钱，麻黄连根节一钱半，与二三帖，嗽止寒除，改用厚朴、青皮、陈皮、瓜蒌、半夏为丸，参汤下，二十服而痞除。汪石山治一人，年弱冠，房劳后，忽洒洒恶寒，自汗发热，头背胃脘皆痛，唇赤舌强，呕吐眼胞青色，午后谵语发热，小便长。初日，脉皆细弱而数，次日，脉浮而数，医以手按脐下痛，议欲下之。石山曰：此疫也。疫兼两感，内伤重，外感轻耳。脐下痛者，肾水亏，若用利药，是杀之也。古人曰：疫有补、有降、有散，兹宜合补降之法，以清暑益气汤除苍术、泽泻，加地黄而安，此当补则补也。夫业医者，胆欲大而心欲小，毅然独断于里，病所当泻，则须泻之。幸无曰：虚弱者，何敢算险？《经》曰：有故无损，亦无损也。设务姑息，而一味调补是务，此犹南宋议和之说，岂知邪正不两立，王业不偏安，然不伐贼，王业亦亡，坐而待亡，熟若伐之，古人以医譬国，岂徒语哉！
〖内伤分辨〗
东垣有内伤外感之辨，而内伤者，立补中益气汤，后人混同施治，殊不知补中益气汤，在劳力元气下陷者可也，若内伤醉饱者，内有参耆，未免有实实之患，至精血不足，而用升提之剂，则下元愈提而愈亏，岂为良法？如劳力所伤，血气之病也，百节疼痛，腿足酸倦，无气以动，亦无气以言，此内伤元气，治宜补中益气汤。饮食所伤，脾胃之病也。盖脾主运化，伤则所运皆难，而中气胀满，饮食不思，见食则恶，或食下作痛，四肢倦怠，口多粗气，其脉右关紧盛，治以导湿宽中可也，宜用二陈加厚朴、香附之剂。若肉食伤，加山楂；面食伤，加麦芽；米食伤，加神麴；生冷伤，加吴茱萸；鱼蟹伤，加乾姜；形寒饮冷伤，加苍术、厚朴；酒食伤，加乾姜、山楂。房劳所伤，精血之病也。伤精则脉数，伤血则脉虚，其症精神困倦，饮食无味，头晕腰疼，小腹急痛，治以滋阴养血，添精补髓之剂，宜用四物汤加参、术、麦冬、五味、牛膝、枸杞之类。又有醉饱行房，脾肾之所伤也。伤脾则中脘作痛，伤肾则小腹急胀。小腹不利，亦宜补中益气汤加山楂、厚朴。有房劳之后，继以劳力，或劳力之后加以行房，是则伤精伤气之症也。伤精则精神不守，伤气则四肢不举，宜十全大补汤加酸枣五味。有醉饱劳力者，以劳伤脾气之症也。脾主运化，劳伤元气，则健运难而中气胀满，气息喘嗽，宜以健脾为主，行气次之，治用二陈、楂、朴、白术、当归之类。有劳伤元气，加以醉饱房劳，此伤其真元，中气下陷，亏损脾土，运化不行，致令相火攻入大小二便，欲出不出，欲利不利，急坠作痛，无从上下治，宜升提之剂，如补中益气加黄柏之类。有坠车落马，打仆闷错，血凝气滞，积于脐腹，久则面黄肌瘦而痛，亦内伤症也。其症血肉筋骨受病，不在气分，专从血论，宜用和伤活血汤，山甲炒研、归尾、红花、苏木、生地、灵仙、茄皮各二钱，川芎滴乳香、没药、花粉各五分，甘草三分，桃仁打碎四十九粒，血竭二分，大黄五钱，水酒各一碗煎服。
〖虚中有实辨〗
如年高久病，气血两虚，若兼内有所积，外有所感，补之不应也。一伤寒热病后，元气虽虚，补之必复热，若多食，食后，尤宜消导。一疟后、痢后，中气脾元未复，饮食易伤，风寒易袭，最宜细察。一产后发热，血虚者多，若兼恶露不行，腹有块痛，其热血也，滞无疑。若兼胸腹满闷，咽酸恶心，其热也，停食无疑。若不用行瘀消导，而概施补血之品，其能愈乎？一小儿痘后，惟当补益，倘兼他病，亦宜察风食而调治之，盖表虚则风易入，脾虚则食易伤也。
〖实中有虚辨〗
如病人现在头疼体痛，身形拘急，恶寒发热，无汗，此表实也，宜汗之。若其人或吐衄下血，或梦遗滑精，或小便淋漓，或大便泻利，或内伤劳倦，或房劳阴虚，或动气疮痛，或胎前产后，或热入血室，或口燥咽乾，或尺脉微弱，俱不可汗，汗之则自汗亡阳，而变为肉瞤筋惕等症。一病人现在发热潮热，烦渴谵语，腹胀便瞒，大便五六日不通，此里实也，宜下之。若其人内伤劳倦，或房劳阴虚，或气血两虚，或胎前崩漏，或经水适来适断，或小便清白，或手足逆冷，或脐有动气，或腹痛按减，或六脉无力，或小儿痛后慢惊，或伤寒恶寒，及表症在者，俱不可下，下之则自利亡阴，而变为逆冷昏沉等症。一病人现在胸满郁郁微烦，或食在胃口，或喉中有痰，或胸中懊憹，或寸口脉滑，皆病在膈上也，宜吐之。若其人老弱气衰，或吐衄崩漏，或劳倦内伤，或好怒喜淫，或胎前产后，或热入血室，俱不可吐，吐之则自吐不止，而变为呃逆，喘急、厥逆等症。又如胸腹胀满实也。若其平素少食，或不思食，或右关微细，或胀满，手揉则软，或不嗳气，作酸恶食，俱属脾虚不运化。如胸胁腹中诸痛，实也。若其人劳倦内伤，或奔走太过，或房劳阴虚，皆为气虚不得归元。面赤烦躁，实也。若足冷，脉沉无力，自利，则为阳虚阴极发烦躁之症。
〖上病治下辨〗
凡病头痛目痛，耳红腮肿，咽喉肿痛，一切上焦等症，除清凉发散正治外，更有三法：大便结，脉沉实者，用酒蒸大黄三钱，加入汤中，微下之，名釜底抽薪之法。大便如常，脉无力，用牛膝、车前引下之，名引火归原之法。如大便泻泄，脉沉足冷者，宜六味地黄丸加牛膝、车前、肉桂，足冷甚者，加熟附子，是冷极于下，而迫其浮火上升也，名导龙入海之法。若不知此，不免头痛医头之谓也。
〖下病治上辨〗
凡治下焦病，用本病药不愈者，须从上治之。如足痛足肿，无力虚软，臁疮红肿，用木瓜、米仁、牛膝、防己、黄柏、苍术之品不愈者，定是中气下陷，湿热下流，用补中益气升提之。若足软能食而不能行，名曰痿症，宜清肺热。如治泄泻，用实脾利水之剂不效，亦用升提，补中益气去当归，加苍术、炮姜；脉迟，再加故纸、肉蔻。如治下痢日数行，寸口脉滑者，宜吐之。如治溺血，用凉血利水不效，宜清心莲子饮清心。复不止，宜加升麻、柴胡。如治大便下血，用地榆、侧柏、槐花、棕灰、蒲黄、荆芥、血馀、阿胶等件不效者，若兼泄泻，再诊其脉，如右关微细，或数大无力，是脾虚不能摄血，宜用六君子加炮姜。若右关沉紧，是饮食伤脾，不能摄血，沉香末子甚验。若右寸洪数，大便如常，是实热在肺，热主流通，传于大肠，宜清肺热，用麦冬、花粉、元参、枯芩、桔梗、五味、枳壳之类。如小便闭，用五苓、车前、瞿麦，不效者，须加清肺药桑皮、桔梗、玄参之类。脉虚口渴者，用生肌散，加灯心、木通之类。《经》云：气化则能出矣。若上部脉滑有痰，是痰壅于上，如玉漏之上窍塞而下窍闭也。宜用二陈、四君煎，大剂顿服，鹅翎探吐之。
〖夹食辨（以下论伤寒）〗
凡伤寒、寒痰、温病、热病，多有夹食之症，四五日脉来滑数，胸前热甚者，宿食发热也，调中饮加减。若脉沉滑，虽寒食内结，其人胃气不虚，尚可温中消散。若夹食而气口反涩滞伏结，或始虽浮大，而按之渐虚小，其症反身热足冷，或腹痛，或头疼，但胸膈满闷，时或烦躁者，必其元气素虚，坚硬之物，固结中宫，胃中阳气，不得不通，故但足冷而手不冷也，五积散去取之。头痛者，阳邪上郁也。甘草乾姜汤，加葱豉以通其阳。腹痛者，阴气下结也，枳实理中汤加熟附子以通其阴，若曾峻利消导，以致自利厥逆，痞满不除者，桂枝人参汤。若误下而实邪内陷，愈加胀满壮热不止者，小陷胸合枳实理中，若过汗伤血，小便秘涩，枳实理中加归、芍，或真武汤加当归。阴虚之人，伤寒与伤食，皆难用药，若阴虚伤寒兼伤食者，为不治之候，所以古人从无治法。予曾以小建中，用肉桂酒制生芍，内以温其中，厚朴汁制甘草，内以散其滞，更加枳、桔、砂仁，以行其气，热除后，以六味丸去熟地，加砂仁、沉香，调理自安。复有中气虚者，更兼感冒停食，则以补中益气，用桂枝酒制黄耆，内以行其滞，枳实汁制生白术，内以消其满，热服，微汗为度。惟气口脉大而按之涩滞，或浮取小涩而久按愈觉有力，大便五六日不行，脐下按之痛者，此为大腹气郁而脉涩，以大承气下之。凡伤寒夹食既久，痰饮固结，有屡用承气不效者，黄龙汤主之（黄龙汤：芒硝、枳实、大黄、厚朴、当归、甘草、生姜、大枣、人参、桔梗），内有人参助胃，以祛宿垢也。温热时痰夹食，无论表里症见，日数多少，并宜凉膈散加消导药，伤寒夹食，十常四五，或先伤食而后感寒，或先受寒而后伤食，或病势稍减而强与饮食，重复发热，甚至谵语躁狂，舌短目瞪，变症百出。况复医者不审病之表里、先后、标本、虚实，或先当解表而反兼治其里，或当急治本而反先治其标，横行逆施，多致不救，可不慎欤。至于食积不化，症类伤寒外症，亦发热恶寒，但头不痛为异，且气口脉必不和，而恶寒吞酸，嗳气腹满，欲吐不吐，呕逆痞闷，见此症者，即当以调中饮治之，外感势盛者，调中汤治之。
〖夹痰辨〗
夹痰者，津液之所化也。风伤于肺，湿伤于脾，肺气不清，脾气凝浊而成。风寒夹痰，则寸口浮滑，发热头痛，咳嗽自汗，宜金沸草散及芎苏散（金沸草散：金沸草、前胡、细辛、半夏、荆芥、甘草、赤苓、生姜、红枣）。温病、热病夹痰，则关脉滑盛，痞闷声鼾，宜凉膈双解。内伤气虚夹痰，则气口脉滑而濡，咳吐涎饮，宜二陈汤加生白术。虚人六君加香砂，盖白术，熟则补脾腻膈，生则豁痰散血，燥湿利水，世人所不知者。凡人中脘有停痰留饮，亦令增寒发热，恶风自汗，喘咳，胸膈痞闷，气冲咽喉不得息，有似伤寒，但身不疼，项不强为异。若涎多者，亦隐隐头痛，清痰亦隐隐腹痛，然止发不以其时，目睛微寒，眼胞上下如煤炭色是也。其脉左手和平，右关濡滑，或寸口伏匿，俱宜小柴胡去参加茯苓、橘皮。或二陈汤随症上下加引经药，要以分寻出路为主。至于痰迷心窍如祟者，与伤寒阳明发狂相似，口中时吐涎沫，胸腹按之不痛辨之，宜加味导痰汤加减。气上冲胸，脉滑而迟者，为痰伏膈上，宜瓜蒂散，虚人只用稀涎散探吐之。曾见外感夹痰症，脉不甚浮，不宜大发其汗，激动其痰，则呕不能食，宜于理气中合解散之剂，如香苏正气散之类，气顺则痰化矣。
〖夹水辨〗
夹水者，长沙之方论具在，何世无用之者？盖此水即肺之液也。风寒伤人皮毛，肺先受之，肺为金，主生水，肺既受伤，不能行其水液至肾，遂停留心下，为咳为喘，及乾呕发热等症，故以小青龙发散风寒，并涤肺经停留之液，必令作汗以泄之，故方中用麻、细以开发皮腠也。始失其治，乘所不胜，则传少阳之分，而变心下痞硬，引胁下痛，乾呕短气等症。又取十枣汤以攻逐之，若又失治，木复传土，则渍入胃而成协热利也。若水在少阳部分，不传入胃，游溢经络，则藏腑不受其邪，大热得以差可，惟腰以下重，足胫浮肿，小便不利者，重则牡蛎泽泻散，轻则五苓加防己主之。又少阴病腹痛，小便不利，四肢沉重疼痛，自下利者，此为有水气，或咳或呕者，真武汤主之，此又肾虚不能制邪水也。
〖夹血辨〗
夹血与蓄血不同，其人素有内伤跌仆，停经血瘕，及暴怒伤肝，皆有瘀积，因伤寒温痰等症，发动痼疾，谓之夹血，必有痛处定而不移，治宜察其部分，消息微甚用药。又有跌仆打伤，一时不觉，过数日寒热乃作，有似伤寒，脉当坚强，最忌细涩，胁痛、少腹痛，手足不安，甚至昏迷不醒，少顷复醒，乃瘀血上冲所致也。其人大便或秘或黑，轻则香谷散，重则代抵当丸或桃仁承气，加炮姜、穿山甲，最破瘀积，寒热更加柴胡、当归。在经络，当归活血汤；在胃口，犀角地黄汤加酒大黄。若更兼寒食停滞，中脘作痛者，枳实理中汤，重则加乾漆三分，轻则加姜汁炒山楂肉。又或脱衣斗殴，兼感风寒，有表症者，必先解表邪，然后治血，如欲发汗，宜桂枝汤，芎苏散加归、附、桂心，甚则加延胡、蓬术，不得行麻黄青龙等汤，亦不得用寒凉止血之剂。盖血得热则行，得寒则凝，瘀结不散，必发热如狂，咳喘呕逆。若发汗太过，误触瘀血，则或呕或泄，或发呃逆，但活血则呕泄呃逆自止，然既发热，则攻血药中，必加乾漆炒黄连，非此化热，则血不得散也。盖呕泄之血，其色红紫而散者可治。色如败衄而凝结成块，多兼血水，此正气已脱，邪不能留也。又或如污泥而黏腻不断，臭秽异常者，此津气已败，与浊腐同下也。
〖夹气辨〗
又有奋力斗殴之人，脱衣露体，触犯风寒，谓之夹气伤寒，今人但知用理气药，不知兼有夹血夹食者，其症恶寒发热，筋骨疼痛，胸膈胀闭，气逆喘呼。若其脉浮紧，则轻剂发散，兼理气宽胸，如局方香苏散最宜。有食，则加枳、朴；痰加茯、半；感寒嗽，则加羌、桔；伤热嗽，则加苏、薄；头痛加芎、芷；四时不正之气，加藿香；甚则芎苏散主之。若脉弦紧，或有伏结，为积血在内，当用破血利气之药，如香谷散之类。有食不妨用温中消导，如调中散、正气散之类。若但恚怒伤气，只用小柴胡去参、苓，加橘、枳。若胁下痛，为郁怒伤肝，当归活血汤。少腹急痛，为有瘀血结聚，桃仁承气或代抵当汤。又有暴怒抑郁，不得发泄，形厥如尸，不语如喑者，宜用沉香降气散。若但郁闷不得发泄之人，偶感风寒，或发伏气，或伤暑热，或兼内伤，俱随症施治，但略兼开郁理气，不行破血消导也。
〖夹阴辨〗
房室不谨之后，感冒风寒，及恣意乘凉，触犯风露，劳役伤精而病者，谓之夹阴，其症亦发热头痛，胸膈痞闷。若阴火上乘，则面赤而足胫逆冷，以其虚阳外发，故发热烦渴而躁乱不宁，真阳不能下通于阴分，故足不能热，而阳道痿缩也。每见庸工，治夹阴伤寒，用小柴胡和之，多致厥呕哕呃而死者，以不胜黄芩之阴寒也。亦有见其足冷阳缩，以四逆汤温之，多致烦躁血溢而死者，以不胜附子之雄悍也。《秘旨》云：脉来尺中迟弱无力，而足冷阳缩者，于黄耆建中内用生附汁制黄耆以温卫气，肉桂酒制白芍以调营血，不应改用参制黄耆，麻、附、细辛汁制甘草以汗之。若尺中弦数而多虚大（老书上火字），面赤戴阳者，于小建中内用参制甘草以助胃气，丹皮酒制白芍以降阴火，不应加连附汁制黄耆，及葱豉以摄之。盖阴虚之人，虽犯表邪发热，其中必夹阴象，所以尺脉必不能实，足胫必不能温，用药最为扼腕，较阳虚之可用温补，迥乎不侔也。至于温病热病之夹阴（红膏汤治之），虽长沙复生，难于措手，惟暴感风寒夹阴，可用上法治之耳。
〖冒雨辨〗
冒雨则寒湿之气，先从汗孔袭入背俞，况雨气通乎肾，虽有发热、头痛、咳逆等症，表药中必先通少阴之经，而兼开肺气，故细辛、羌活在所必用，所以首推神术汤主之。又须随时令寒暄，元气盛衰加减。若冒雨而更加之以风，则风湿相搏，一身尽痛，当与除风湿，羌活汤或小建中去芍加耆、术、羌、防。湿袭阳明而发热者，茯苓桂枝白术甘草汤。大抵此症虽大暑亦忌寒冷，若严冬稍加麻、附；饥后则加白术；饱后则加橘、半。劳役伤气而冒雨涉水，发热喘咳，则以补中益气加细辛、炮姜。若水寒之气伤肺而喘咳不止者，又以小青龙加减；阳虚者，去麻黄加附子、白术。
〖溺水辨〗
溺水者，忌热酒火烘，只宜温暖覆盖，原其溺水之时，必多惊恐，心肾受伤，虽有发热头痛、骨节痛等症，表药中必兼通心肾，冬月麻黄细辛汤或小青龙加生附子三五分。盖麻黄发汗通心，附子温经通肾，细辛通彻表里之邪，更宜稍加苓、半，以开豁惊痰。若在夏月则忌麻、附，宜五苓散加朱砂热服一半，探吐取汗，更服一半。盖惊则气乱，故宜去湿利水药中加朱砂；或脉浮而见表症多者，柴苓汤各半和解之；或五苓合羌活胜湿汤各半微汗之。至于暴怒悲号，投河跃井，虽有表症当解，须香苏散加川芎、木香、乌药理气为要。跌伤加当归、桃仁、桂枝。安有溺水而不惊不恐？气不受伤者，但当取其所胜治之。其有天时寒冷，兼挟食冷伤脾，与夫曾犯房室而遭风溺水，及冒雨涉川，伤肾而病，身热足冷者，参夹阴例治之。
〖暴死辨〗
按暴死者，卒然而倒，其因甚多，如暴仆口噤吐涎，身温体暖，脉虚者，中风也。二陈汤加天麻钩藤。如腹痛额黑，手足收引，脉来沉迟，无气以息，中寒也。理中四逆汤，更灸关元。有本于阴虚，复遇暑途饥困劳役，暴仆昏绝者，此暑邪而犯神明之府，生脉散（人参、麦冬、五味）加香薷。如有痰声者，名曰痰厥，此虚阳载痰上升也，四君子加竹沥、姜汁，切不可用二陈燥痰之剂。如行止之间，暴眩仆绝，喉无痰声，身无邪热者，此阴虚而阳暴绝也，独参汤。如暴怒卒倒，身冷无涎污者，名曰气厥，六磨汤。如食后著寒著气而暴死者，名曰食厥，二陈汤探吐之，小儿多有此症。有大怒载血痰瘀于心胸而暴死者，名曰血升，宜逐（老书上遂字）瘀行血，妇人产后经行，偶著恚怒者有之。如感臭秽瘴毒暴死者，名曰中恶，宜醋炭熏鼻，候醒以藿香正气散调之。或探丧入庙，或入无人之室，或造天地坛场，归来暴绝，面赤不语者，名曰尸厥，进药即死，宜移患人东首，焚香北面礼拜，更行醋炭熏鼻。有伤寒新瘥，与妇人交，急犯小腹急痛，外肾搐缩，面黑喘急，冷汗自出，名曰脱元。有因大吐大泻后，卒然四肢厥冷，不省人事，名曰脱阳，俱宜急以葱白紧缚，切去两头，先用一头烧热，放脐上，以熨斗熨之，使热气入腹，后以参附姜汤救之，汗止喘急为可治，迟则无及矣。有男女交接而死者，男子名走阳，女子名脱阴。男虽死，阳事犹然不倒；女虽死，阴户犹然不闭。有梦中脱泄死者，其阳必举，阴必泄，尸容尚带喜笑，为可证也，皆在不救。
〖鬼箭辨〗
俗以遍身作痛，呼为鬼箭。夫鬼神无形，乌能有箭，所以然者，其入卫气空虚，腠理不固，贼风乘虚而入，客于经络，荣卫不通则痛，南人呼为鬼箭，北人称为羊毛疔。就其痛处按之，用针挑出，形如羊毛，故名。南人亦就此毛为箭，其实闭塞结硬之络脉也。若真以为箭为疔，不亦冤乎。世以治此者，或挑以泄其气，或燃麻油灯以焠之，或用艾叶温散，石灰炒熨，或用白芥子调之外敷，或用金银花内服，取效从无一定之方。曾见挑时暂快，过则依然，甚至挑断络脉，终成痿废，良可惜哉。
〖舌胎辨〗
舌胎之名，始于长沙，以其邪气结里。若有所怀，故谓之胎，伤寒之邪在表，则胎不生，邪热传里，则苔渐生，自白而黄，黄而黑，黑甚则燥裂矣。要以滑润而白者为表邪，灰黑湿润无苔为阴寒，灰黑薄滑为夹冷，食皆不可用寒凉攻下之品。然中暑夹血，多有中心黑润者，又不可拘于上说也。若黄黑灰色而乾燥纹裂者为热极，万无虚寒失血之理。惟屡经汗下，舌虽干而有微薄苔，却无燥裂芒刺，此为津液耗亡，不可误认实热而攻之，红为瘟热，紫为酒毒，霉酱色为夹食，蓝为肝脏绝色。舌本强硬为痰；舌短囊不缩为宿食，舌胀大满口，为龙火燔灼，此最为急候，即宜砭之。舌深赤带紫者为里热，舌色淡白为里寒，舌枯萎者为心气耗绝也。
〔白苔〕
白苔者，邪伤气分。肺主气而色白，又主皮毛，故凡白苔犹带表症，仲景以为胸中有寒，故正宜和解，禁用攻下，攻下必结痞，变症不侧。若温病热病，一发便壮热，昏愦躁渴，舌正赤而有白滑苔，即当用白虎和汗之。时疫初起，舌上白苔如积粉者，达原饮解之。若伤寒邪入胃腑，则白苔中黄。邪传少阴，则白中变黑。若纯色为一经症，边与中间两色，俱传经症。若从根至尖，直分两路者，是合病与夹阴舌也。合病则白中兼两路黄，夹阴则白中兼两路黑润及灰色也。从根至尖，横分两三截苔色者，是并病舌也。故尖白根黄，尖白根黑，及半边苔滑者，虽症类不同，皆为半表半里。白苔多而滑黄黑苔少者，表症多也，尚宜和解。黄黑胎多而白苔少，或生芒刺黑点乾燥者，里症多也，必下无疑。或中心黄黑而滑润边白，此为表症未尽，伤寒则大柴胡两解之。温热时疫，则白虎合承气攻下之。又伤寒坏病，虽白而厚甚燥裂者，此为邪耗津液，宜小柴胡稍加芒硝，微利之。纯白滑苔，为胃虚寒饮，结聚膈上之后，每于十三四日过经致变，不可泛视也。一种白厚苔，如煮熟色，到底不变者，必里夹寒物，留滞不散，致脉伏不出，乃心脾气绝，肺气受伤也，慎不可下，宜枳实理中汤，热甚合小陷胸主之。至于能食自利而白苔滑者，为藏结难治也，黄连汤、连理汤、备息丸选用，间有得主之。
〔黄苔〕
黄苔者，阳明腑实也。黄湿而滑者，为热未盛，结尚未定，不可便攻，攻之必初硬后溏也。冬时宜守此例，俟结定乃攻，不得已，大柴胡微利之。若在夏月，一见黄胎，便宜攻下，以其时伏阴在内，多有下症，里急而苔不燥者，不可泥也。若黄而燥者，为热已盛，峻下无疑。黄而生芒刺黑点者，为热极。黄不瓣裂者，为胃液干，下症犹急也。诸黄苔皆为胃热，分缓急轻重而下之。有种根黄而硬，尖白而中不甚干，亦不滑，短缩不能伸出，谵妄烦乱者，此痰挟宿食，佔据中宫也，大承气加生姜半夏主之。有舌色青紫而苔却黄厚，甚则纹裂，而但觉口燥，舌仍不干者，此阴症夹食也。脉或沉细而伏，或虚大而涩，按其心下，或脐旁硬痛，而时失气者，急宜大承气，另煎生附子佐大黄下之。若脉虚大者，黄龙汤下之。热极烦躁者，更加生姜、麦冬，夏月尤宜。若冬时阴症夹食，而舌上黄苔不燥者，宜附子理中汤合小承气下之。大抵舌有积苔，虽阴象，亦是虚中有实，急当攻下无疑，但下法与寻常不同耳。又中宫有痰饮水血者，舌多不燥，不可因其不燥而延缓时日致误也。凡温热病，稍见黄白苔，无论燥润，即宜凉膈双解。时行疫疠，稍见白苔，即宜白虎、达原。若见黄黑，无论乾湿，大承调胃急夺无疑。
〔黑苔〕
黑苔者，少阴肾色也。若五六日后，热传少阴，水乘火位，无极之火，不为水衰，及兼水化，如火过炭黑是也。始因表症失汗，致邪入里，而传少阴，下之则愈，然有屡下热不减，苔不退者，此必宿食留滞于中宫也，宜黄龙汤加炮姜、黄连。有误用汗下太过，津液枯竭，而苔燥黑者，此为坏症，须量人虚实为治。虚者其胎必薄而润，生脉合附子理中；实者其苔必厚而干，生脉合黄连解毒。一则阴虚阳亢，一则阳虚阴亢，不可不审。热势盛剧，则黑苔上生芒刺，及燥裂分隔瓣者，须以青布蘸薄荷汤拭润，更以姜片刮去芒刺，撅起隔瓣者，看刺下瓣底色红者，可治，急下之。若俱黑者，不治。又黑胎腐烂者，为心肾俱绝，舌黑而捲缩者，肝绝。皆为不治。舌黑及灰，或黄而发疱生虫，腐烂，虽为湿热，亦属肝伤，皆危候也。又中间一路，阔黑燥胎，两边或黄或白者，两感舌也。边黄则调胃承气，边白则大柴胡汤。若中间一路，黑滑薄胎，两边白滑，此表里俱虚，胃中虽有留结，急宜附子汤温之。凡黑胎多凶，黑而乾燥，或芒刺瓣裂，皆为实热，急下之。黑薄湿润，或兼白滑者，皆为阴寒，急当温经也。一种中黑而枯，或略有微刺，色虽黑而无积苔，舌形枯瘦而不甚赤，症烦渴，耳聋，身热不止，大便五六日或十馀日不行，腹不硬满，按之不痛；神色不昏，昼夜不得睡，稍睡或呢喃一二句，或带笑，或太息，此津液枯，血燥之候，急用炙甘草汤，或生料六味丸，熟地换生地，合生脉散加桂，滋其化源，庶或可生。误与承气，必死。误与四逆，亦死。凡舌苔半黄半黑，或半黄半白，或中燥边滑，或尖干根润，皆为传并之邪，寒热不和之候，大抵尖黑稍轻，根黑至重，黄黑宜大承气，兼白者宜凉膈散，分缓急下之。若全黑者，为死现舌，不治。夏月热病，时火、邪火内外燔灼，苔黑易生，犹可攻治。冬月伤寒，舌苔全黑，决难救也。然中暑误认外感，而加温覆，多致中黑，边极红而润，脉必虚大，急用白虎清之。虚者人参竹叶，如更误认阴寒，而与热药，必致烦躁不救也。夏月中暑，多有黑舌，黑而中乾者，白虎无疑；黑而滑润，或边白者，必夹寒食，古法用大顺散，然不如理中合小陷胸之妙。若直中少阴真寒，始病不发热，舌心便黑，非由白黄色变，其舌虽黑而滑，舌亦瘦小，此真脏寒，必厥冷自利，呕吐脉沉迟，四逆附子辈急温之，稍缓则不治。
〔灰黑苔〕
灰黑舌者，足三阴互病，如以青黄和入黑中，则灰色也。然有传经直中之殊。盖传经热邪，始自白苔而黄，黄而灰黑，或生芒刺，黑点纹裂乾燥，不拘在根在尖，俱宜攻下泄热。有淡灰色中，起深黑重晕者，乃温病热毒，急用凉膈双解治之，热毒内传一次，见晕一重，传二三次，见二三重也。若三重者，不治。若真中三阴，如病无燥气，便见灰色，舌润无苔，更不变作别色者，此必内夹寒食及冷痰水饮，或蓄血如狂等症，当随症治之。又有感冒夹食，屡经汗下消导，二便已通，而舌上灰黑未退，或湿润，或虽不湿，亦不干燥者，不可因其湿而误为寒，妄投姜附，亦不可因其不润而误与硝黄，此因汗下过伤津液，虚火上炎所致，其脉必虚微少力，治宜救阴为急，虽无心悸脉伏，宜炙甘草汤主之。内有生地、阿胶、麻仁、麦冬之甘润，可以滋阴润燥。盖阳邪亢盛，则用硝黄以救阴，阴血枯涸，则宜生地以滋阴，可不辨乎。
〔红色〕
红色者，心之正色，若红极，为温热之毒蕴于心胃，及瘟疫热毒内盛也。若湿者，不可便下，解毒汤或白虎汤。红中有白苔者，更感非时之寒也，桂枝白虎汤。红中夹两路灰色苔者，温热而夹寒食也，凉膈散加消导药一、二味。红中有黑苔者，热毒入少阴也，大承气合白虎汤。红极有黄黑芒刺者，热毒入腑也，调胃承气汤。红极有紫黑斑，及遍身发斑者，阳毒入心也，人参白虎汤加犀角、川黄连。红极而纹裂者，燥热入肝也，大承气加柴（老书紫字）芍，甚则加芩、连。坑烂者，湿热入脾也，小承气加芩、连、半夏。白疱者，火气燔灼也。三黄石膏去麻黄。紫疮者，火气郁伏也，解毒汤。红星者，心包火炎也，凉膈散。一种柔嫩如新生，望之似润而燥，涸殆甚者，为妄行汗下，津液竭也，多不治，急宜生脉散合人参三白汤主之。口痿不能动者，肝绝；舌忽瘦而长，心绝，并不治。
〔紫色〕
紫色者，酒后伤寒也。世俗庸愚，往往受寒不服汤药，用姜葱酒发汗，未当而酒毒藏于心包，多有此症。若纯紫，或中间略带白苔而润者，葛根汤加石膏。紫中有红斑，或紫而干黄，紫而短缩，俱凉膈散下之。若全紫而干，如煮熟肝者死，肝绝也，其症必厥冷，脉必沉滑，此阳极似阴也，急以当归四逆散（老书汤字）加酒大黄下之，然多不救。大抵深紫而赤者，是阳热酒毒，宜苦寒解毒。若淡紫而带青滑者，是直中肾肝阴症，急以吴茱萸汤、四逆汤温之。然亦有中心生薄青紫苔，或略带灰黑而不燥不湿，下症复急者，热邪伤于血分也，犀角地黄汤加酒大黄微利之。
〔霉酱色苔〕
霉酱色苔者，夹食伤寒也。食填太阴，郁遏不得发越，久之盦而成酱色也。其症腹满时痛者，桂枝汤加枳朴橘半。痛甚加大黄；因冷食不消加炮姜、厚朴，甚则调胃承气汤加炮姜下之。如胃气绝，脉代结，唇吊齿燥，下利者死。
〔蓝苔〕
蓝苔者，肝脏绝色也。伤寒日久，屡经汗下，失于调理，致胃气伤极，心火无气，脾土无依，则肺金不生，肝木无制，侮于脾土，故苔色如靛，或兼身生蓝斑，乃心、脾、肺三脏气绝于内也，必死。如微蓝而不甚深，或略见蓝纹者，为木受金伤，藏气未绝，脉不沉涩而微弦者可治，小柴胡加炮姜、肉桂主之。
〔补遗〕
产后辨舌者，以心主血也。《经》云：少阴气绝，则血不行，故舌紫黑者，为血先死。
凡见黑舌，要问曾食酸甜咸物否，能染成黑色。凡视舌色，虽有成见，必细审兼证，及脉之虚实，不尔，恐有毫釐千里之谬。
●壬午民国三十一年杏月未望日抄


卷之五  ——————————————————————————————————————————————————————————————————————————————————————————

病因赋上  ***************************
夫百病之生也，各有其因，因有所感，则显其症。症者，病之标；因者，病之本。故曰：知标本者，万举万当，不知标本，是谓妄行。盖百病皆生于六气，诸症莫逃乎四因，伤寒传变六经，必须熟认，瘟疫感冒四气，务要先明。内伤脾胃者，辨有馀与不足。外感热病者，知夏热与春温。卒中风因有四端，治分三法；破伤风亦有四种，治别三经。中暑有动静之异；受湿有内外之分。火有七说，痰有十因，气有九论，郁有六名。疟犯暑风，更兼痰食；痢因湿热，及受积停。呕吐者，胃气逆而不下；泄泻者，脾胃伤而不平。霍乱，脾寒伤食所致；痞满，脾倦积湿而成。咳逆者，胃气之不顺；咳嗽者，肺气之不清。嗳气皆由于痰火，咽酸尽属乎食停。中满膨胀者，脾虚不运；噎膈反胃者，气食相凝。喘急有虚有实；痉痓有阳有阴。五积六聚，总是气逆其痰血；五劳六极，皆由于火烁乎天真。吐血出于胃腑；衄血出于肺经。痰涎血属于脾藏；咯唾血属于肾经。牙宣者，阳明之热极；肠红者，大便之血流。腹内窄狭兮，痰火各别；胸中烦热兮，虚实可分。惊悸、痰迷，恐惧所致；健忘、血少，忧郁而成。癫狂者，分心肝之热极；痫症者，寻痰火之重轻。便浊者，有赤白之异；汗出者，有自盗之名。九种心疼，痛在胃脘；七般疝气，病在厥阴。胁痛，有两边之别；头风，有左右之分。腰痛，肾虚而或闪挫；腹痛，寒气而或食停。痿症，不足与湿热；痹证，寒湿与风乘。四种遗精，心肾不能既济；五般黄疸，湿热熏蒸而成。眩晕者，无痰不作；消渴者，无火不生。不寐者，痰火旺而血少；多睡者，脾胃倦而神昏。大便秘，乃血液燥结；小便秘，乃气滞不行。痔疾肠风，湿热所致；发斑瘾疹，风热所乘。耳聋者，肾虚之故；目疾者，肝火之因。齿痛，有胃热虫蛀；喉痹，乃火动痰生。鼻塞者，肺气之不利；口疮者，脾火之游行。女人经水不调，皆因气滞；寡妇心烦潮热，多自郁生。带下砂淋，由于湿热；血山崩漏，为损冲任。胎孕不安，治有二理；产后发热，原有七因。兹七十四种之病，略举其要而赋云，欲知其备，后论详明。看方犹看律，用药如用兵，机毋轻发，学贵专精。
〖百病皆生于六气〗
六气者，风、寒、暑、湿、燥、火也。《经》云：诸风掉眩，皆属于肝。诸痛痒疮，皆属于心。诸湿肿满，皆属于脾。诸气膹郁，皆属于肺。诸寒收引，皆属于肾。此五运主病也。六气为病者：诸暴强直，肢痛软戾，里急筋缩，皆属于风。厥阴风水，乃肝胆之气也。诸病喘呕，吐酸，暴注下迫，转筋，小便浑浊，腹胀肿大，鼓之如鼓，痈疽疡疹，瘿瘤结核，吐泻霍乱，瞀郁肿胀，鼻塞鼽衄，血溢，淋闭，身热，恶寒战慄，惊恐悲笑，谵妄衄蔑血污之病，皆属于热。少阴君火，乃真心小肠之气也。
诸热瞀瘛，暴喑冒昧，躁扰狂越，骂詈惊骇，胕肿痠疼，气逆上冲，噤慄如丧神守，嚏，呕，疮疡喉痹，耳鸣及聋，呕涌溢，食不下，目昧不明，暴注瞤瘛，暴病暴死，皆属于火。少阳相火，乃心包络三焦之气也。诸痉强直，积饮痞膈，中满，霍乱，吐下，体重，胕肿，肉如泥，按之不起，皆属于湿。太阴湿土，乃脾胃之气也。诸涩枯涸，干劲皱揭，皆属于燥。阳明燥金，乃肺与大肠之气也。诸病上下，所出水液，澄澈清冷，症瘕，痞疝，腹满急痛，下痢清白，食已不饥，吐利腥秽，屈伸不便，厥逆禁固，皆属于寒。太阳寒水，乃肾与膀胱之气也。
风有二：风寒、风热。风寒则发散祛风，而风自解。风热，则疏散郁热，而风自平。热有三：虚热、实热、郁热。虚者补之，实者泻之，郁者散之。湿有四：寒湿、风湿、湿热、湿气。寒湿者，热药以燥之；风湿者，风药以胜之；湿热者，寒药以清利之；湿气者，气药以通阳之。火有四：阴、阳、虚、实。阴火从其补，阳火从其泻，虚火从其补，实火从其泻。燥有三：寒燥、风燥、热燥。寒燥者温经，风燥者祛风，热燥者清热。亦必以养血润燥之药为君。寒有三：外寒、内寒、虚寒。外寒者发表为先，内寒者温中为主，虚寒者壮阳而兼固本。
〖诸症莫逃乎四因〗
四因者，气、血、痰、郁也。丹溪治法：气用四君子汤，血用四物汤，痰用二陈汤，郁用越鞠丸。参差互用，各尽其妙。薛立斋从而广之，气用补中而参以八味，益气之源也，血用四物而参以六味，壮水之主也。痰用二陈而兼以六君，补脾土以胜湿，治痰之本也。郁用越鞠而兼以逍遥，所谓一方治木郁，而诸郁皆解也。用药之妙，愈见精微。以愚论之，气虚者宜四君辈，而气实者则香苏、平胃之类可用也。血虚者宜四物辈，而血实者则手拈、失笑之类可用也。寻常之痰，可用二陈，而顽痰胶固，致生怪症者，自非滚痰之类不济也。些小之郁，可用越鞠、逍遥辈。而五郁相混，以致腹膨肿满，二便不通者，自非神佑、承气类弗济也。大抵寻常治法，取其平和。病势坚强，必取峻剂以攻之，若一味退缩，则病不除。不察脉气，不识形情，浪施攻击，为害尤烈。务在平时，将此气、血、痰、郁四字，反复讨论，曲尽其情，辨明虚实、寒热、轻重、缓急，一毫不爽，则临症灼然，而于治疗杂症之法，思过半矣。
〖伤寒传变六经必须熟识〗
《内经》曰：人之伤于寒也，则为病热，虽病不死。其两感于寒，病必不免于死。盖伤寒一日，巨阳（膀胱）受之，巨阳者，诸阳之所属也。其脉连于风府，而为诸阳主气，故头项痛，腰脊强。二日阳明（胃）受之，阳明主肉，其脉侠鼻，络于目，故身热目痛而鼻乾，不得卧也。
三日少阳（胆）受之，少阳主胆，其脉循胁络于耳，故胸胁痛而耳聋。四日太阴（脾）受之，太阴脉布胃中，络于嗌，故腹满而嗌乾。五日少阴（肾）受之，少阴脉贯肾，络于脾，脾系舌本，故口燥舌乾而渴。六日厥阴（肝）受之，厥阴脉循阴器而络于肝，故烦满而囊缩，其未满三日者，可汗而已。其满三日者，可泄而已。其两感于寒者，一日巨阳与少阴俱病，则头痛（膀胱病）、口乾（肾病）而烦满。二日阳明与太阴俱病，则腹满（脾病）身热（胃病），不欲食，谵语。三日少阳与厥阴俱病，则耳聋（胆病）、囊缩（肝病）而厥，水浆不入，不知人，六日死。其病不两感于寒者，七日巨阳病衰，头痛少愈。八日阳明病衰，身热少愈。九日少阳病衰，耳聋微闻。十日太阴病衰，腹减如故，则思饮食。十一日少阴病衰，渴止不满，舌乾已而嚏。十二日厥阴病衰，囊缩，少愈，六气皆去，病自已矣。然此言其常耳，或始终只传一经者，或越经而传者，或初入太阳不作郁热，便入少阴而成阴症者。或直中阴经者，有合病者，有并病者。有日传二经，阴阳互病，为两感者。或汗下有差，而传至于六经者，临症之际，可不审察乎！
霜降后至春分前，感寒而病者，名曰伤寒。其病头项痛，腰脊强，发热者，太阳症也（膀胱经）。无汗恶寒，此寒伤荣血，脉来浮紧有力，麻黄汤主之。有汗恶风，此风伤卫气，脉来浮缓无力，桂枝汤主之。太阳病，项背直强，无汗恶风，名曰刚痉，葛根汤主之。又太阳与阳明合病，必自下痢。下痢，里症也，俗呼为漏底，不治。仲景盖以邪气并于阳，则阳实而阴虚，故下痢也。与此汤以散表邪，则阳不实而阴气平，痢不治而自已矣。
太阳病，无汗恶寒，脉来不紧而缓，此伤寒中风也，大青龙汤主之。太阳随经之邪，直达膀胱，小便不利，其人如狂者，此太阳不传他经，自入其腑也，五苓散主之。伤寒，眼眶痛，鼻乾不得眠，脉来微洪者，阳明症也。无汗、恶寒发热者，表有寒邪也，升麻葛根汤主之。身热渴而不解，或经汗过不解，白虎汤主之。伤寒，耳聋胁痛，寒热往来，口苦而呕，脉弦者，少阳证也，小柴胡汤主之。
伤寒，腹硬满而痛，咽乾而渴，手足温暖，脉来沉而有力者，桂枝大黄汤主之。若腹满自痢，脉沉而细者，附子理中汤主之。寒热往来，胁痛口苦尚在，而又大便难者，大柴胡汤主之。阳明症具，大便秘，谵语，脉实者，调胃承气汤主之。伤寒，便实谵语，咽乾口燥，心下硬而绕脐痛，脉沉数实者，少阴症也，六乙顺气汤主之。少阴本无热而反发热，脉沉而迟者，麻黄附子细辛汤助阳而汗之。
伤寒，烦满囊缩，便坚消渴，舌卷，手足乍冷乍温，脉沉实者，厥阴症也，大小承气汤主之。若厥冷耳聋囊缩，脉沉而弦者，少阴两感，不治之症也。此则三阴，有可汗、可下、可温之法也。
伤寒，腹胀满，潮热狂言而喘者，小承气汤主之。伤寒，阳邪入里，痞满燥实者，坚闭俱全者，大承气汤主之。伤寒，外症已解，小腹急，大便黑，小便利，其人如狂者，有蓄血也，桃仁承气汤主之。伤寒下之早，热结胸中，按之则痛者，小结胸也，小陷胸汤主之。伤寒下之早，从心下至小腹硬（老书上鞭）满而痛，不可近者，大结胸也，大陷胸汤主之。伤寒下之早，胸满而不痛为痞，半夏泻心汤主之。伤寒心下痞，汗出恶寒者，附子泻心汤主之。伤寒中风，医反下之，其人下痢日数行，完穀不化，腹中雷鸣，心下痞硬而满，乾呕心烦不安者，生姜泻心汤主之。伤寒身目发黄，小便不利，大便实，发渴，或头汗出到颈而还，脉来沉实者，茵陈汤主之。伤寒血热发斑者，里实表虚也，人参白虎汤主之，一名化斑汤。伤寒汗吐下后，烦躁口渴，阳厥极深者，表里大热也，黄连解毒汤主之。伤寒瘥后，食复劳后者，栀子豆豉汤主之。伤寒病后不得眠，此心胆虚也，温胆汤主之。伤寒汗下后，昏闷不省人事者，独参汤主之。
〔中寒（附）〕
中寒者，寒邪直中三阴经也，比伤寒尤甚，若不急治，死在旦夕。其病初起，无头痛，无身热，就便怕寒，四肢厥冷，或腹痛吐泻，或口吐痰沫，或流冷涎，或战慄，面如刀刮，引身踡卧，不渴，脉来沉迟无力，如寒中太阴（脾），则中脘痛，理中汤主之。寒中少阴（肾），则脐腹痛，五积散主之。寒中厥阴（肝），则少腹痛，四逆汤加当归。又曰直中三阴，恶寒身冷，色青不渴，大小便自利，其脉沉迟，人皆可晓，如或反常，则难知也。若身热面赤，大小便少利，口乾，医家至此，但察其脉势虽大，来意虚豁力薄，不渴，或沉滑而微，形气有不足之象，俱为寒症。或服冷药太过，身热不退，亦然。此非真热，乃假热也。盖因寒邪太盛，逼出虚火游行外，《内经》云：阴盛格阳。若不用心，而用苦寒之药，立死无疑。伤寒脉法，阳症见阴脉者死，阴症见阳脉者生，阳者脉大而有力不乱，阴者脉小而虚微至乱。
〔内伤真阴症（附）〕
凡房劳伤肾，生冷伤脾，内既伏阴，外又感寒，比之中寒更重。亦有寒伤阳症，过服凉药而变成者，其五六日后，渐见精神恍惚，身倦懒言，头额手背，冷汗时出，舌上生苔，淡黑冷滑，心下结硬如石，四肢寒冷如冰，唇青甲黑，鼻如烟煤，腹痛吐利，咽痛睛疼，身如被杖，囊缩舌卷者，宜温经之剂，回阳散、返阴丹，并外灸丹田、气海两穴数壮。
〖瘟疫感冒四气务要先明〗
春应温而反寒，夏应热而反凉，秋应凉而反热，冬应寒而反温，此天时不正之气也。人感此气而为病，则长幼之病皆相似者，名曰瘟疫病也。其病初起，憎寒壮热，头疼身痛，口渴恶寒，不治以人参败毒散表之，小柴胡汤和解之。里症见者，大柴胡汤下之。疫病日久，寒热不除，皆是风寒不清，疫结脾家也，当用常山、草果、知母、槟榔之剂，以开其痰癖宿食，一剂而愈。众人病一般者，先各饮藿香正气散一碗，以防疫发。
〖内伤脾胃者辨有馀与不足〗
人之有生，以脾胃为主，脾胃者以五行为土，土生万物，为阳气之原也。或劳役过多，饮食不节，致伤脾胃，脾胃受伤，则阳气下陷，阴火上升而为内热，名曰内伤症也。法当辨其有馀与不足，如劳役太过，心烦事冗，忘于饮食，因饥饿而成者，此不足也。其证四肢懈散，倦怠嗜卧，少气不足以息，甚则气高而喘，身热而烦，气口脉豁大而无力，宜补中益气汤主之。如劳役太过，始因事冗而不食，事毕而过餐，则食不能化，停滞而发热，此不足中继以有馀，其症胸膈痞满，恶闻食气，甚则身热头痛，气口脉紧急而有力，宜以枳实丸，消导为先，而补脾次之。又有内伤而挟寒者，此亦不足之中，而继之有馀也，治以散邪为主，而补气佐之。又有内伤而挟房劳者，此不足之中，而又加之不足也，治以调荣为主，而温术佐之。
〔伤食暴病（附）〕
凡人醉饱之后，或感风寒，或著气恼，饮食填塞，胃气不行，忽如中风，口不能言，目不能开，四肢不举。若作中风，中气治之，而用驱风解表行气化痰之药，则胃气重伤，死在旦夕。《内经》有暴病暴死之症，多有因于食者，前辈不曾明言，故人不识。今遇此等症，须审问明白，若方饮食醉饱，或累伤饮食，但觉胸膈有食滞者，只作伤食治之，急煎生姜淡盐汤，多饮探吐之，吐出饮食即愈，然后调理。
〔枳实丸论（附）〕
人之一身，脾胃为主。胃阳主气，脾阴主血，胃司纳受，脾司运化。一纳一运，化生精气，津液上升，糟粕下降，斯无病矣。人惟饮食不节，起居不时，损伤脾胃，胃损则不能纳，脾损则不能化，脾胃俱损，纳化俱难，元气斯弱，百邪易侵，而饱闷、痞积、关格、吐逆、腹痛、泻痢等症作矣。况人于饮食，岂能一一调节，或有伤，脾胃便损，饮食减常，元气渐惫矣。故洁古制枳术丸，东垣发《脾胃论》，使人常以调理脾胃为主也。后人称为医中王道，厥有旨哉！近世论治脾胃者，不分阴阳气血，而率皆理胃，所用之药，又皆辛温燥热，助火消阴之剂，遂致胃火益旺，脾阴受伤，消绝冲和之气，变为燥热，胃脘乾枯，大肠燥结，脾藏渐绝，而死期迫矣。殊不知脾属土为湿，位居长夏，故湿热之病，十居八九，况土旺四季，寒热温凉，各随其时，岂可偏用辛热之剂哉。今举枳术方，立加减法于后。
〖外感热病者知夏热与春温〗
发热之病，霜降后至春分前，感寒即病者，名曰伤寒症也。春分至夏至前者，名曰温病也。夏至后至处暑前者，名曰热病也。又有非时暴寒感至而病者，名时行瘟疫，今人通谓四时伤寒。殊不知冬时伤寒，其寒邪自外而入，故仲景用麻黄、桂枝，发表之重剂。春夏发热之病，其由冬时伤寒，感不即发，寒毒藏于肌肤，至春发为温病，至夏发为热病，其寒邪自内而出，故洁古用防风、羌活，解表之轻剂。若夫春夏秋三时感冒，所谓非其时而有其气，但宜疏表利气之药，如香苏散、芎归散、十神汤、参苏饮之类，以疏表气而已。
〖卒中风因有四端治分三法〗
《内经》曰：风者，百病之长也。腠理闭拒，虽有大风苛毒，弗之能害。又曰：邪风之至，疾如风雨，故人中之，则卒然倒仆，矇昧喎僻，不省人事，痰涎壅盛，或口噤不语，或口眼歪斜，或左瘫右痪，此为中风之候也。
刘河间曰：中风瘫痪者，非谓肝木之风，亦非外中之风，良由将息失宜，心火暴甚，肾水虚衰，则阴虚阳实，而热气拂郁，心神昏冒，筋骨不固，而卒倒无所知也。李东垣曰：中风非外来风邪，乃本气自病也。凡人年逾四旬，气衰之际，或因喜怒忧忿伤其气者，多有此症，壮岁之时无有也。若肥盛者间而有之，亦是形盛气衰故耳。朱丹溪曰：西北气寒，为风所中，诚有之矣。东南气温而地多湿，有风者，非风也。皆是湿生痰，痰生热，热生风也。观夫《内经》主于风，河间主于火，东垣主于气，丹溪主于湿。盖《内经》言中风之症，三子言中风之因也。
东垣又云：中风，有中腑、中脏、中血脉之分。中腑者，多著四肢，面加五色，脉浮而恶风寒，四肢拘急不仁，或中身之前，或中身之后，或中身之侧，皆曰中腑，其治多易。中脏者，多滞九窍，故唇缓失音，耳聋鼻塞，目瞀，大小便秘结，皆曰中脏，其治多难。中血脉者，口眼歪斜，三者治各不同。若中血脉者，则外有六经之形症，宜从小续命汤，以发其表，调以通圣散，辛凉之剂。若中腑而内有便溺之阻隔，则从三化汤，以攻其里。然汗下又不可太过，汗多则亡阳；下多则亡阴。亡阳则虚其卫，亡阴则虚其荣，此又不可不晓也。如外无六经之形症，内无便溺之阻隔，但手足不遂，言语蹇涩者，此邪中于经也，宜大秦艽汤、羌活愈风汤，以补血养筋。故云：治风宜活血，血行风自熄，此之谓也。《内经》又云：风之所中，其气必虚。夫中身之前者，足阳明胃（经）之虚也。中身之后者，足太阳（膀胱）经之虚也。中身之侧者，足少阳（胆）经之虚也。左半身不遂者，血虚也。右半身不遂者，气虚也。左瘫右痪者，气血俱虚也。因其虚则风邪侵袭，痰火流注。初中之时，切不可因其虚而骤补之。盖用参、耆，阻塞风痰道路，当治以疏风利痰之药为君，而以顺气养血之药为臣，更以引经之药为使，则得之矣。中风痰厥昏迷，卒倒不省人事者，先以皂角末捻纸条烧烟冲入鼻中，有嚏可治，无嚏难治。随用吐痰法，将牙皂末五分，半夏、白矾各三分，为细末，姜汁调服，探吐后，随服导痰汤治之。半身不遂，左曰瘫，右曰痪，或属瘀血，或血虚。在左用四物汤，加桃仁、红花、竹沥、姜汁，在右用四君子汤加半夏、陈皮、竹沥、姜汁。自汗多者加黄耆为君，少用茯苓、半夏，佐以附子行经也。口眼歪斜，无他症者，用白附子、白殭蚕、全蝎，俱生用为末，每服二钱，酒调下。又用蓖麻子一两，冰片三分，共捣为膏。寒月加乾姜、附子各一钱，如歪在左敷右，在右敷左，或用蜣螂末片敷之，或以蟮血敷之皆效。中风舌强不能言语，用青黛、硼砂、薄荷各二钱，冰片、牛黄各三分，为极细末，先以蜜水洗舌，后以姜汁擦之，将药蜜水稀调舌上，内服神仙解语丹。中风口噤不开，不能下药，用乌梅肉擦其牙关，牙关痠软则易开矣。或藜芦末又佳，麝香每用五分，水调，灌入鼻内吐之。
凡中风，口开者为心绝，手撒者为脾绝，眼合者为肝绝，遗尿者为肾绝，声如鼾睡者为肺绝，汗出如油者为无气，肉脱筋痛者为无血。两目直视，摇头上窜，面赤如妆，汗出如珠者，皆不治之症也。中风脉弦，浮迟则吉，急实数大则难治矣。
〔疠风（附）〕
疠风者，乃恶风沿入脏腑，血肉皆死，内生细虫，食人脂膏也。第一死人身上蛆，炒乾为末，好酒送下为妙。不可得，用白花蛇、全蝎、大枫子、益母草、胡麻、牙皂、防风、荆芥、羌活、独活、白芷、当归、山甲、姜蚕等分为末，炼蜜丸服，神效。一法用桃、柳、桑、楮、槐，五般枝，煎洗俟汤如油出浴。东坡四神丹，治大风神效，羌活、元参、当归、熟地等分丸酒下，脚气五积散加减。
〖破伤风亦有四种治列三经〗
破伤风症，或为跌打损伤，风邪乘间而客之，或为疮疡久不合口，风邪乘隙而袭之；或用热汤淋洗，或艾火灸之，其汤火之气，亦与风邪无异。其为症，寒热间作，甚则口噤目斜，身体强直，角弓反张，死在旦夕，甚可畏也。脉浮无力，太阳也，汗之而愈。脉长有力，阳明也，下之而愈。脉紧而弦，少阳也，和解而痊。若传变入理，则不治矣。破伤风，身体强直，牙关紧急者，用蝉蜕五钱为末，酒调服即效。
〖中暑有动静之异（二种）〗
夏至后，病热为暑。张洁古曰：动而得之为中暍，静而得之为中暑。予老中暍之病，其因劳役于外，曰色暴其肌肤，热气入于鼻窍，肺经受伤，其症身热头痛，洒然毛耸，微寒，口开齿燥，舌苔烦渴，宜人参白虎汤治之。中暑之病，其由安处家庭，行走闾巷，蓦然郁热熏蒸，口吸暑气，心包络受伤，其症烦渴自汗，面垢，脉虚。或腹痛吐泻，或呕哕躁闷，重则昏不知人，宜香茹饮治之。或夏月摊晒衣服书册，乘热收藏，日后用时，吸其热气，卒然心腹疼痛，霍乱吐泻，亦谓之中暑，亦用香茹汤。夏月有四症，伤寒伤风，脉症五见。中暑、热病，疑似难明。脉紧恶寒，谓之伤寒。脉缓恶风，谓之伤风。脉实壮热，谓之热病，脉虚身热，谓之中暑。临症之际，切要详明，七剂一差，天渊相隔矣。
〖受湿有内外之分（二种）〗
丹溪曰：六气之中，湿热为病，十居八九。有外感而得之矣，有内伤而得之者，或居卑湿，或早行雾露，或冒雨涉水，或汗衣湿履，则湿从外感者也。或恣饮酒浆，过飧生冷，则湿从内伤者也。又曰饮食入胃，无非湿也。脾土旺，则能运化水穀。上归于肺，下输膀胱，无湿气之可留也。惟夫脾弱不能运化水穀，亦谓之湿也。治湿之法，古人惟以利水为主，予谓必当因其症而药之，不可执一。湿气在于皮肤者，宜用麻黄、桂枝、防己、苍白术之类，以攻下之，譬如水满沟渠，非导之不去也。寒湿在于肌肤筋骨之间，拘挛作痈，或麻痹不仁者，宜用乾姜、附子、丁香、肉桂之类，以温其经，譬如太阳中天，则阴湿自干也。湿气在于藏腑肌肤之间，微而不甚者，宜用苍白术、厚朴、半夏、木香、桑皮之类，以健脾燥湿，譬如些（老书上此）微之湿，以灰土绝之，则湿自干也。又湿气在于小肠膀胱之间，或肿或渴，或小水不通，宜用泽泻、猪苓、滑石、茵陈、木通、葶苈、车前、海金砂之类，以渗泄之，譬如水满沟浍，非疏通之，其窦不达也。湿气在于皮肤者，宜防风、白芷、羌活、独活之风药以胜湿，譬如清风荐爽，湿气自消也。热伤血，不能养筋，故大筋软短而为拘挛，湿伤筋，不能束骨，故小筋弛长，而为痿弱矣。湿在上，宜微汗；湿在中，宜利小便；湿在下，宜升提利小便。自外而入宜汗散，久则疏通渗泄之。
〖火有七说〗
丹溪曰：五行各一其性，惟火有二：曰君火，曰相火。君火者，心火也。相火者，命门火也。此二火出于天造。又有五志之火：大怒，则火起于肝；悲哀动中，则火起于肺；醉饱过伤，则火起于脾；房劳过度，则火起于肾；思想无穷，则火起于心。此五火出于人为。盖水火者，人生之阴阳也。一水岂能济七火哉？故火常多而有虚实之辨。脉浮而虚者为虚，脉细而小者为实。洪而有力者易治，沉而细者难治。夫火之为病不特五脏，十二经中，凡气有馀，何莫非火也。诸风掉眩，胁痛目赤，肝火动也，柴胡、黄连主之。口舌生疮，诸痛痒疮疡，心火动也，黄连主之。诸湿肿满，口疮口臭，脾火动也，芍药主之。诸气愤郁，乾咳鼻衄，肺火动也，山栀、枯芩主之。遗精、白浊、赤浊、便泄、梦遗，肾火动也，知母主之。目黄口苦，坐卧不宁，胆火动也，柴胡主之。癃闭、淋沥、赤白带浊，小肠火也，木通主之。牙痛龈宣，颊腮颐肿，胃火动也，石膏主之。舌苔喉痛，便闭不通，大肠火也，条芩主之。小腹作痛，小便不利，膀胱火也，黄柏主之。头眩体倦，手足心热，三焦火也，柴胡、黄芩主之。阳事频举，精浊不止，命门火也，知母、黄柏主之。凡此皆苦寒之味，但能泻有馀之火耳。（以上是实火。以下是虚火。）若夫饮食劳倦，内伤元气，为阳虚之病，又当以甘温之剂补之，如人参、黄耆之属。若阴微阳强，相火炽盛，以乘阴位，日渐煎熬，为血虚之症，以滋阴之剂济之，如当归、地黄之属。心火亢盛，郁热内实，为阳强之病，以咸冷之剂壮之，如大黄、芒硝之属。若肾水受伤，真阴失守无根之火，为阴虚之病，以壮水之剂制之，如生地、玄参之属。若命火衰，为阳脱之病，以温热之剂济之，如附子、乾姜之属。若胃虚过食生冷，抑遏阳气于脾土之中，为火郁之病，以升散之剂发之，如升麻、葛根之属。
〖痰有十因〗
痰者，津液之别名也。痰不自生，因有故而生，或因风，或因寒，或因热，或因湿，或因暑，或因燥，或因酒积，或因食积，或因脾虚，或因肾虚。今之治痰者，但知南星、半夏，不能治痰之因，故痰不去也，必当审其因而药之，则无不瘥矣。夫因风而生者，痰吐涎沫，其脉浮弦，治以前胡、旋覆花之类。因寒而生者，痰吐清冷，其脉沉迟，治以乾姜、肉桂之类。因热而生者，痰吐胶黄，其脉洪数，治以芩、连、栀、膏之类。因湿而生者，痰吐碧绿，其脉浮缓，治以苍术、白术之类。因暑而生者，痰吐腥臭，其脉虚微，治以香茹、厚朴之类。因燥而生者，痰吐如线，或如小珠，或如胶漆，咳嗽难出，其脉涩数，治以瓜蒌、天花、贝母之类。因酒积而生者，其吐呕恶，清晨发嗽，治以葛花、猪苓之类。因食积而生者，痰吐如桃胶、蚬肉之状，胸腹闷而不安，治以香附、枳壳、神麴、麦芽之类。因脾虚而生者，痰吐之时，即如潮涌，咳发于五更之际，治以天门冬、五味子之类。因肾虚而生者，吐有红丝血缕，遇夜发热，热过即冷，时出盗汗，夜卧恍惚，治以参、耆、归、芍、熟地、茯苓、五味、阿胶、半夏、炙草之类。然此皆辅佐之药，而君主之剂，二陈汤又不可少也。
〔痰饮（附）〕
痰属湿，如津液所化，因风寒湿热之感，或七情饮食所伤，以致气逆液浊，变为痰饮，或吐咯上出，或凝滞胸膈，或留聚肠胃，或客于络经四肢，随气升降，遍身上下，无处不到。其为病也，为喘，为咳，为恶心、呕吐，为痞膈、壅塞、关格，略异，病为泄，为眩晕，为嘈杂、怔忡、惊悸，为癫狂，为寒热，为肿痛，或胸膈辘辘有声，或背心一点常如冰冷，或四肢麻痹不仁，皆痰所致。百病中多有兼痰者，世所不知也。痰有新久轻重之殊，新而轻者，形色清白稀薄，气味亦淡，久而重者，黄浊稠黏凝结，咳之难出，渐成恶味，酸辣辛苦，甚至于带血而出。治法，痰生于脾胃，宜实脾燥湿；又随气而升，宜顺气为先，分导次之；又气升属火，顺气在于降火，热痰则宜清之，湿痰则宜燥之，风痰则散之，郁痰则开之，顽痰则软之，食积则消之。在上者吐之，在中者下之。又中气虚者，宜固中气以运痰。若攻之太重，则胃气虚而疾愈重矣，治宜加味二陈汤。
〔化痰丸论（附）〕
人之一身，气血清顺，则津液流通，何痰之有？惟其气血浊逆，则津液不清，熏蒸成聚，而变为痰焉。痰之本，水也，原于肾。痰之动，湿也，主于脾。古人用二陈汤，为治痰通用者，所以实脾燥湿，治其标也。然以之而治湿痰、寒痰、痰饮、痰涎，则用是矣。若夫痰因火上，肺气不清，咳嗽时作，反老痰郁痰，结成黏块，凝滞喉间，吐咯难出，此等之痰，皆因火邪炎上，熏于上焦，肺气被郁，故津液之随气而升者，为火熏蒸，凝结浊郁而成，岁月积久，根深蒂固，故名老名郁，而其原，则火邪也。痰在上焦，心肺之分，咽喉之间，非中焦脾胃湿痰、冷痰、痰饮、痰涎之比，故汤药难治。亦非半夏、茯苓、苍术、枳壳、南星等药所能治也。惟在开其郁，降其火，清润肺经，而消化凝结之痰，缓以治之，庶可效耳，今制化痰丸于后。
〖气有九论〗
气者，一身之主也。内无七情所伤，外无寒暑所犯，则一气周流，而百骸舒畅者也。如有七情之所干，寒暑之所触，则气之变乱，百病生矣。《内经》曰：怒则气上，喜则气缓，悲则气滞，恐则气下，惊则气乱，劳则气耗，思则气结，寒则气收，暑则气泄，九气不同，为症亦异，张子和论之详矣，予不复赘。始以气之虚实论之，夫实者，邪气实也。虚者，正气虚也。气虚为病，或精神短少，或倦怠嗜卧，或少进饮食，或眩晕，或痿蹙，或自汗，或泄泻，或遗脱之病生焉。审其症候，诊其脉息，果是气虚，则人参、黄耆、白术之类，必当用也。若夫心痛胁痛，小肠气痛，此则邪气实也，作有馀治之。因寒者，散寒为先；因热者，清热为主。因痰者，利痰；因食者，消食；因血者，治血。去其邪气，则正气自通，而痛不作矣，切不可骤用参术。丹溪曰：诸痛不可补气，气旺则其痛愈甚。予又见痛病日久，胃气渐衰，病气不减者，此皆医家不明，认病不的，血病治气，气病治血，痰病治食，食病治痰，如此差误，病根不去，正气反损，为今之治，又当以补气之药为主，去邪之药为佐。丹溪曰：气虚不补，气何由行。《内经》曰：壮者气行而愈，怯者著而成病。正此谓也。又曰：气属阳，调气之药，必用温散，如沉香、木香、茴香、藿香、白豆蔻、陈皮、香附、砂仁之类。如病日久，则气从火化，而温热之剂，又不可以单投，必以芩、连、栀、柏之类为主，而少加热药为嚮导。又问气者血之先，血者气之配，气既病焉，则血不得以独利，故亦从而病也。是以治气药中，必加理血之药，如当归、芍药、川芎、红花、桃仁必选用。
〖郁有六名〗
丹溪曰：气血冲和，百病不生，一有抑郁，诸症生焉。大抵诸症中，多有兼郁者，或郁久而成病，或病久而生郁。故凡治病，必以郁参治之。郁有六：气、血、痰、火、湿、食也。气郁者，胸胁痛，脉沉涩。血郁者，四肢无力，能食便红，脉沉芤结。湿郁者，周身走痛，或骨节痠痛，遇阴寒而发，脉沉细缓。火郁者，瞀闷，尿赤，脉沉而数。食郁者，嗳酸饱满，不喜饮食，人迎脉平，气口脉盛。痰郁者，动则喘满，寸脉沉滑。治以六郁汤、越鞠丸主之。湿加白术、白芷、羌活、茯苓；气加木香、槟榔；食加山楂、砂仁；血加桃仁、红花；热加柴胡、黄芩、青黛；痰加半夏、南星、海石、瓜蒌仁。春加防风，夏加苦参，秋、冬加吴萸。
〖疟犯暑风更兼痰食（十五种）〗
《内经》曰：夏伤于暑，秋必痎疟。又曰：疟发时，耳聋胁痛，寒热往来，口苦而呕，脉弦者名风疟，小柴胡汤主之。独寒无热，脉迟者，名曰牝疟，七枣汤主之。独热无寒、脉数者，名曰瘅疟，香茹饮或白虎汤加人参。先寒后热，腰背头项疼痛者，名曰寒疟，荆防败毒散。先热后寒，邪气与汗皆出者，名曰湿疟，白虎汤加桂枝。一身尽痛，手足沉重，寒多热少，脉濡者，名曰湿疟，柴平散。口苦咽乾，大小便赤涩，热多寒少，脉数者，名曰暑疟，清脾饮。因饮食饥饱，伤胃而成者，名曰胃疟，人参养胃汤。因山岚海瘴，乍寒乍热者，名曰瘴疟，平胃散加藿香、石菖蒲、生姜。痰多胸满，发时昏乱，谵语，脉弦滑者，名曰痰疟，二陈汤加常山、草果、柴胡、黄芩。胸膈不宽，恶闻食气，脉实者，名曰食疟，清脾饮加山楂、神麴、麦芽。痰滞胸腹，热多寒少，大便燥实者，大柴胡汤下之。经年不愈者，痎疟也，补中益气汤。微劳即发，连绵不止者，劳疟也，小柴胡加天花粉去半夏。疟发于夜者，因风暑入于阴分，宜用血药，引至阳分而散，如川芎、当归、红花、苍术、白芷、黄柏、甘草水煎，露一宿服。邪伏肝经，肋下有块者，名疟母，用丸药消导之，醋炙鳖甲为君，三稜、蓬术、香附、海石、青皮、桃仁、红花、神麴、麦芽，随症加减为丸。截疟方用常山、草果、槟榔、知母各一钱，热酒一锺，浸露一宿，临发五更温服。久疟不愈，用常山一钱五分，槟榔一钱，丁香五分，乌梅三个，好酒一锺，浸一宿，临发早服，一服即止，永不复发。疟疾无汗要有汗，散邪为主，有汗要无汗，正气为本，不可一二发便截，截则邪气闭塞，变成坏症，又不可迟截，迟则中气虚弱，病邪已深而难治。当在三四发之后，截则为妙。疟痞，法用阿魏膏，须犬皮摊甚佳，因犬属阳，大热之物故也。不愈，真蓍艾当顶灸三壮，则使痞气消，而疟顿止之⿸疒⿱白小，如灸之偏邪，恐难取效，日久沿过其时，灸亦无益。疟脉自弦，弦数多热，宜清之；弦迟多寒，宜温之；迟紧者，下之；浮大者，吐之。弦短者伤食，弦滑者多痰，微则为虚，代则为死。
〖痢因湿热及受积停（三种）〗
痢疾之症，里急后重，或脓或血，或脓血相杂，或痛或不痛，此其候也。原其所因，湿热食积。三者伤于气分，则下者白；伤于血分，则下者赤；气血俱伤，则赤白相杂。黄色者食积，黑色者湿胜也。刘河间曰：和血则便脓自愈，调气则后重自除。又曰：后重则宜下，腹痛则宜和，身重则除湿，脉弦则去风。脓血稠黏，以重药竭之；身冷自汗，以热药温之；风寒外来，宜汗之；骛溏为利，宜温之。初起大便脓血，里急后重者，芍药汤。白痢，温六丸。赤痢，清六九。赤白相杂兼里急后重者，立效散。痢疾初时失下，反用固涩之药，以致邪热内蓄，血不得行，腹痛欲死者，桃仁承气汤。痢疾发热，肠胃中有风邪也，败毒散加黄连、陈仓米煎服。及治时行疫痢，噤口不食，加石莲肉七枚。下痢日久，赤白已尽，虚寒脱肛，真人养藏汤（粟壳、诃子、肉蔻、当归、肉桂、木香、白术、白芍、人参、甘草）。夏秋泄泻、疟痢，同乎一源，多由暑湿伤脾所致，饮食谗伤，便作泄泻为轻，停滞既久，变成疟痢为重。而疟与痢又有分别，饮食为痰，充乎胸膈则为疟，饮食为积，胶乎肠胃则为痢。古云：无痰不成疟，无积不成痢，故当初起，人强积盛之时，轻则三稜、莪术、槟榔、枳实、青皮、陈皮、木香之类，重则酒制大黄利之，不可姑息，犹养虎遗害焉。因有病者病当之，无损于人也。若因循日久，元气已虚，积气犹盛，攻补莫施，便成坏症。况诸痢疾虽属里症，多染时行，故七日前甚者，积多人壮，虽早不死，善于调理，七日后其症当渐愈。若初起不甚，人多忽略，七日之后，积气逗留，人衰胃弱，痢势大作，每多难治，不可不知。须知寒者必虚，热者必实，更以虚实细详之，而寒热愈明矣。胀满恶食，急痛惧按者，实也。烦渴引饮，喜冷畏热者，热也。脉弦而实者，实也。脉数而滑者，热也。外此皆属寒矣。然相似之际，尤当审察，如以口渴为实热似矣。不知凡系泻痢，必少津液，液亡于下，则津涸于上，安得不渴？更当以喜热喜冷分虚实也。以腹痛为实热，似矣！不知痢出于脏，肠胃必伤，脓血剥肤，安得不痛？更当以痛之缓急，按之可否，腹之胀与不胀，脉之有力无力，分虚实也。以小便之黄赤短少为实热，似矣！不知水从痢去，溲必不长，液以阴耗，溺因色变，安得不小便赤少？更当以色之泽与不泽，液之涸与不涸，分虚实也。以里急后重为实热，似矣！不知气陷则传运不健，阴亡则肠润乃枯，安得不里急后重？更当以病之新久，质之厚薄，脉之强弱，分虚实也，则病无遁情矣。世之病痢者，十有九虚，医之治痢者，百无一补，气下陷而再行其气，后重不益重乎？中本虚衰，而复攻其积，元气不愈竭乎？湿热伤血者，自宜调血，若过行推荡，阴血不转伤乎？津亡作渴者，自宜养阴，若但与渗利，津液不转耗乎？世有庸工，专守痛无补法，且口不宜补早，不知因虚而痛者，愈攻则愈虚愈痛，每见有形之疾病未除，而无形之元气先脱，悔之晚矣。故脉来微弱者可补，形色虚薄者可补，疾后而痢者可补，因攻而剧者可补。尤有至要者，则在脾胃两脏。如先痢而后泻者，为肾传脾，微邪易治。先泻而后痢者，为脾传肾，贼邪难医。是知在脾者病浅，在肾者病深。夫肾主禁固，肾为胃关，未有久痢脾虚而肾阴不损，肾阳不亡者。四君、归脾、十全、补中，皆补脾虚，未尝不善，若病在火衰，土位无母，非桂、附、大补命门火，以复肾中之阳，以救脾之母，则饮食何由而进，门户何由而固，真元何由而复耶？如畏热不前，仅以参术补土，多致不起，大可伤也。又有一等阴虚似痢者，即五泄中大瘕泄是也。经曰：里急后重，数至圊而不能便，必茎中痛，其症红白相杂，里急后重，悉以痢疾，必小便短涩痛，或不通而痛，或欲小便而大便先脱，或欲大便而小便自遗，两便牵引而痛，肾虚之危症，急以八味地黄加补骨脂、肉豆蔻、阿胶，兼理中汤加升麻、桂、附，相继间服，庶可挽回。世以痢药致毙者，不可枚举。王肯堂治痢法，用以黄连、黄芩、白芍、楂肉各一钱二分，厚朴、槟榔、枳壳、青皮各八分，当归、甘草、地榆各五分，酒洗红花三分，桃仁炒研六分，木香二分，水煎空心下，红白身热者，俱可服。单白无红者，去地榆、桃仁，加橘红四分，广木香二分。涩滞者，酒炒大黄二钱，一二剂服之，即除。此方用于三五日及旬日内，神效。惟十日半月后，当加减于后，用川连、黄芩、白芍三味，酒炒各六分，生用各四分，楂肉一钱，厚朴、陈皮、青皮、槟榔各四分，甘草炙三分、生二分，当归五分，地榆四分，桃仁六分，红花三分，木香三分，延至半月馀，脾胃虚滑者，用酒炒芩、连、白芍各六分，陈皮、厚朴、木香各三分，醋炒地榆四分，红花二分，当归、人参、白术、炙草各五分。有胎妇人去红花、桃仁、槟榔，随用辄效。间有不效者，必补剂太早，邪气在内，缠绵已久，欲补而涩之则助邪，清而疏之则愈滑，遂至不可救疗者，初投温补故也。戒之戒之！故治痢惟清热，一忌温补，恐蕴热为害也。一忌大下，恐伤胃气也。一忌发表，恐表虚且燥剂助热也。一忌分利小便，恐涩滞愈甚，且异治水泻之法也。
痢疾之脉，宜微小不宜浮洪，宜滑大不宜弦急，宜身温不宜身热，又不宜身冷。下痢纯血者，如尘腐色者，如屋漏水者，大孔开如竹筒者，唇如朱红者，俱死。如鱼脑髓者，半生半死。先水泻而后脓血者，此脾传肾，贼邪难愈。先脓血而后水泻者，此肾传脾，微邪易愈。
〖呕吐者胃气逆而不下（九种）〗
有声者为呕，有物者为吐。声者，气与火也，物者，痰与食也。或为寒气所中，或为暑气相干，或恼怒气逆，或饮食过伤，或蛔虫作痛，或久痛胃虚，凡此数者，皆能令人呕吐耳。大抵脉虚而细者吉，脉实而大者凶。治以二陈汤为主。胃寒者，水浆不入，脉息沉迟，加乾姜、肉桂、丁香、益智仁之类。伤暑者，烦渴面垢，脉虚身热，加川连、扁豆、香茹、厚朴之类。气逆者，怒则肝火出胃，呕而口苦，胁不利，脉弦而数，加香附、石膏、芍药、姜炒川连、竹茹之类。伤食吐者，吐出馊酸臭气，加山楂、神麴、草果、麦芽、砂仁、枳实之类。饮酒过多而呕吐者，加乾葛、神麴、麦芽、猪苓、泽泻之类。蛔虫上攻而呕吐者，加乌梅、川椒、黄柏、乾姜、白术，盖蛔虫得苦而头伏，见酸则软。久病胃虚，闻穀气而呕者，加人参、白术、伏龙肝、藿香之类。积痰在胃而呕吐，加南星、枳实、竹沥、姜汁。瘀血在胃而呕吐，加桃仁泥、生韭汁调服。孙真人曰：呕家圣药是生姜，凡呕吐必宜加生姜汁，热呕宜加乌梅。
〔食痹症（附二种）〕
食痹者，食已则心下痛，吐出乃止，此由胃脘痰积，故恶血留滞于中所致，薤白半夏汤治之。
〔恶心（附六种）〕
恶心者，无声无物，但心中兀兀然无奈，欲吐不吐，欲呕不呕，此病在胃口。有寒有热，有痰火，有胃虚，有食积，有水饮，治法与呕吐同（亦二陈汤加减。）
〖泄泻者脾气伤而不平（十种）〗
泄泻之病，四时感受不同。或因风、寒、湿所干，或因七情饮食所犯，动伤脾气，故作泄泻。治当分其新久，审其原因。新则伐邪之药为主，而健脾之药为佐；久则以补脾之药为君，而升提之药为佐。予曾辨症用药，确然有验者，录于后。泻下青色，腹痛脉弦者，挟风也，宜羌活、防风之类。泻下白色，腹痛脉迟，四肢清冷，小便澄澈者，挟寒也，宜乾姜、肉桂、附子之类。泻下焦黄色，口渴烦躁，脉虚身热，挟暑也，宜黄连、扁豆、香茹之类。泻下清冷或如尘腐水色，腹不痛，身体重，倦怠无力，脉沉而缓者，湿也，宜苍术、白术、厚朴之类。泻下穀肉不化，酸臭异常，胸膈饱闷，恶闻食气，泻后痛减者，伤食也，宜山楂、草果、神麴、麦芽、莱菔子之类。泻下或多或少，或泻或不泻，或如鱼冻者，挟痰也，宜南星、半夏之类。青州白饼子治之，用半夏七两，南星、白附子各三两，川乌去皮脐五钱，为丸。腹痛肠鸣，泻如热汤，痛一阵，泻一阵者，火也，宜滑石、木通、黄芩、山栀之类。小水不利者，当分阴阳，小便长则大便自实，宜赤苓、滑石、猪苓、泽泻、木通之类。如泄泻久者，又不可用，用之则损阴气，常见眼胞下陷而死，以上皆伐邪之药也。大抵脾胃之气上升，则为生长之令，脾胃之气下降，则为收藏之令，如饮食入胃不住，完穀不化，腹不痛者，气虚也，宜四君子，倍加白术、黄耆、升麻、柴胡、防风之类，补以调之。又泻久穀道不合，或脱肛，此元气下陷，及大肠不行收令而然，用白术、白芍、神麴、陈皮、肉豆蔻、诃子肉、五倍子、乌梅肉为丸，以四君子汤加升麻煎汤，送下。泄泻腹痛不止者，肝实脾虚也，用炒白术二钱，炒芍药二钱，防风一钱，炒陈皮一钱半，水煎服。又有每夜子时后，五更前作泻者，乃肾虚作泻也，宜用肉果、破故纸、五味子以补肾。凡泄泻初起，须用消食利水之药三四剂，而后调理脾胃则可。若就服参耆等甘温之剂，能生湿热，而反助病邪，久则湿热甚而为疸病。又泄泻久不止者，多由泛用消食、利水剂，损其阴，真元气不能自持，遂成久泻，须用参苓白术散、补中益气汤，补其本元。
诸书皆以泄泻宜利小便，此不易之论。若久泻脾虚，阳气衰弱，伏于阴中，而用淡渗之药降之，是益其阴而重竭其阳，阳愈削而精神愈衰矣，宜用升阳风药，以羌活、独活、升麻、柴胡、防风、甘草治之。大法云：寒湿之症胜，取风以平之。又云：下者举之，得阳气升腾而病去矣。此东垣之治法也。
●壬午民国三十一年杏月念五日抄


卷之六  ——————————————————————————————————————————————————————————————————————————————————————————

病因赋中  ***************************
〖霍乱脾家伤食所致〗
卒（忽也）然心腹疼痛，上吐下泻者，谓之湿霍乱也。属寒者，吐痢腥秽，上下所出水液，澄出清冷，脉沉而迟，四肢厥冷，腹痛不喜饮食，此阴邪胜也。属热者，吐利烦热，自汗口渴，欲饮凉水，脉沉而数，四肢温暖，此阳邪胜也。总用藿香正气散加减治之，寒加乾姜；热加姜炒黄连；腹痛加官桂；痛甚去藿香，加吴茱萸；小便不利加猪茯苓；转筋加木瓜；发热加麦冬、淡竹叶；若频登圊不通利者，加枳壳；中暑加香薷、扁豆；心下痞加枳实、青皮；肉食不化加山楂；米穀不化加神麴、麦芽。藿乱吐利腹痛，服药即吐者，百沸汤半碗，冷井水半碗，合而服之，即安。其或心腹疼痛，不吐不泻者，谓之乾霍乱也，宜用盐汤探吐，吐后亦以正气散调理。如探之不吐者，死在顷刻。大凡霍乱之脉，代伏为常，微而弱者吉兆，涩而数者凶殃。霍乱转筋，用大蓼一握，煎汤洗，北人以麦糠代之，使腠理开泄，邪气散而愈也。霍乱已死，腹中尚有温气者，以盐纳脐中，用艾灸之，不计壮数，甦醒即止。
〖痞满脾倦积湿而成〗
痞满者，非痞块之痞也，乃胸中痞闷而不舒畅也。此由脾倦不能运化饮食，以致酿成痰饮，留于胃脘而觉痞闷也，治宜健脾燥湿，顺气消食为主，枳术丸主之。肥人多湿痰，加半夏、橘红，名橘半枳术丸。瘦人多郁热，加橘红、黄连，名橘连枳术丸。如饮食后，及嗳气逆而作痞者，加木香、砂仁，名香砂枳术丸。如脾虚不能转运，饮食不化而作痞者，加人参、茯苓、陈皮、神麴、麦芽、山楂，名枳术健脾丸。面食伤而作痞者，（保和丸尤妙保和丸：神麴、山楂、茯苓、半夏、陈皮、连翘、菔子、麦芽。）
〔不能食（附）〕
不能食，有虚有实。虚则心下软和，宜异功散加砂仁，有虚痰者，六君子汤，用补脾不效者宜二神丸，虚则补其母也。若善饥不食，属胃热，脉洪而虚者，异功散加竹茹、黄连；脉洪而实者，人参白虎汤治之。
〖咳逆者胃气之不顺〗
咳逆者，俗谓之发呃也。中焦呃逆，其声短，水穀之病也。下焦呃逆，其声长，虚邪相搏也。脉之浮缓者易治，弦急者必死。有伤寒失下，大便秘而呃者，承气汤主之。有因吐利胃寒而呃者，丁香柿蒂汤主之，有因吐利胃热而呃者，橘皮竹茹汤主之。有因饮食间，或言语，或思虑，因而气逆作呃者，木香调气散。有因病后元气虚弱，胃气闭而发呃者，难治。
〖咳嗽者肺气之不清（治以二陈汤加减）〗
洁古曰：咳者有声而无痰，伤于肺气。嗽者有痰而无声，动于脾湿。咳嗽者有声有痰，因伤肺气而动于脾湿也。又曰：鼻塞声重恶寒者，风寒也。嗽动便有痰声，痰出嗽止者，痰饮也。有声痰少面赤者，火郁也。盗汗出，痰多作寒热者，劳嗽也。动则喘满，气急息重者，肺胀也。咳嗽之病，予常验之。声者，出于肺也；痰者，出于胃也。肺气不清，则咳嗽不绝；胃气不和，则痰涎自多。亦有因气不清而吐痰者，亦有因痰多而滞气者。医者须识其致病之原，主以二陈汤。风加羌活、防风、前胡、紫苏；寒加麻黄、杏仁、葱白、金沸草；热加黄芩、山栀、桑皮；湿加苍术、防己、赤苓；食积加山楂、枳壳；气滞加苏子、桔梗。不足主以二冬二母，火加款冬、元参、黄芩；痰加瓜蒌、桑皮、苏子；郁加苦梗、紫菀、枇杷叶；劳嗽加参、耆、芍药；见血加阿胶、紫菀；滋阴加丹皮、黄柏。脾泄者，以异功散加石斛、五味、百合、薏仁。肾虚以六味汤加麦冬、五味、枇杷叶；肺胀者加白果、麻黄、杏仁。生脉散治咳嗽日久之圣药也，加款冬花、紫菀，其效捷如影响。有血者，加阿胶、生地；有痰者，加白术、茯苓。一方久嗽不止，款冬、紫菀各一两，百部五钱，为极细末，每服三钱，用乌梅、生姜煎汤下，食后临卧各进一服。
〖嗳气皆由于痰火〗
（有三等　治以二陈汤加减）
嗳气者，胃中有痰有火，用南星、半夏、石膏、香附，炒山栀，或丸或煎，任用。有胃寒嗳气，用二陈汤加乾姜、益智、木香。有妇人嗳气，连嗳十馀声不尽，嗳出则心宽，不嗳即紧，用越鞠丸，效。
〖咽酸尽属乎食停〗
（有二种　治以平胃散加减）
咽酸者，酸水刺心也。吐酸者，吐出酸水也。俱是饮食入胃，脾虚不能运化，郁积已久，湿中生热，湿热相蒸，故作酸也。譬如穀肉在器，湿热则易酸矣。治用平胃散，加神麴、麦芽、山楂、草果、茱萸、黄连、枳术，燥去湿热，消化饮食，则不作酸矣。吐清水者，用壁泥炒白术、苍术、陈皮、茯苓、炒滑石等分，水煎服。
〔嘈杂（附　有三等）〕
嘈杂者，俗谓之心嘈也。有胃中痰因火动而嘈者，二陈汤加酒炒黄连、山栀仁。有心血少而嘈者，八物汤加麦冬、山栀仁、陈皮、乌梅、炒米。有饮食郁而嘈者，香砂平胃散治之。
〖中满臌胀者脾虚不运〗
中满臌胀者，四肢不肿，单腹胀也。有似乎臌，故名臌胀。此症有四：曰气臌、血臌、食臌、水臌。皆由脾虚不能运化，以致停聚而为胀也。治宜健脾顺气，利水宽中为主，切不可用火毒猛烈之药，致伤脾胃，病必复来，不可治矣。宜用分消汤加减治之。如腹胀气急，胁痛面黑者，是气臌，加沉香、青皮、去白术。胁满小腹胀痛，身上有红丝血缕者，是血臌，加当归、赤芍、红花、丹皮，去白术、茯苓。嗳气作酸，饱闷臌胀者，是食臌，加山楂、神麴、麦芽、卜子，去白术、茯苓。恶寒，手足厥冷，泻去青水者，是水臌，加官桂。胸腹胀满，有块如臌者，是痞散皮臌，加山楂、神麴、半夏、青皮、归尾、玄胡、鳖甲，去白术、茯苓、猪苓、泽泻。
丹溪曰：朝宽暮急者，是血虚；暮宽朝急者，是气虚；朝暮俱急者，是气血俱虚。治肿大法，宜宽中行血，利小水，以参术为君，苍术、陈皮、茯苓为臣，黄芩、麦冬为使，以制肝木，少加厚朴以消腹胀。气不通，加木香、木通；气下陷，加升麻、柴胡以提之；血虚加补血药，痰多加利痰药，随症加减治之。肥人腹胀，用胃苓汤；瘦人腹胀，用柴芩汤。二方甚捷。若脐凸肉硬，肚大青筋，足背手掌俱平者，皆不治。胀满脉弦，脾利于肝，洪数为热，迟弱为寒，凉则为虚，紧则为实，浮大者生，虚小者危。
〔水肿（附）〕
《内经》曰：诸湿肿满，皆属于脾。诸气膹郁，皆属于肺。盖虚肿之由，皆因脾虚不能运化水穀，肺虚不能通调水道，以致水渍妄行，氾滥于皮肤，而发为浮肿，以手按之，若窟，举手即满者是也。身有热者，水气在表，治当汗之；身无热者，水气在里，治当下之。又云：腰以上肿者，宜发汗；腰已下肿者，宜利小便。兼以顺气和脾，斯为良法。慎不可用大戟、芫花、甘遂等猛烈之药，以攻其虚症，恐峻决者易，固闭者难，水气复来，而无可治之机矣。夫肿胀有七：曰风肿，曰气肿，曰水肿，曰血肿，曰疮肿，曰病后脾虚足肿，曰异乡人浮肿。风肿者，皮肤麻木不仁，走注疼痛，分心气饮。气肿者，皮厚，四肢瘦削，腹胁胀满，流气饮。水肿者，腰以上者肿，分心气饮。腰以下肿，加味五皮饮。血肿者，皮间有血丝红缕，妇人多有此病，是败血化为水也，调经散治之。疮肿者，有疮频浴，湿热太甚而发也，大便燥者，防风通圣散；大便溏者，人参败毒散。小水不利者，五皮饮不可缺也。病后脾虚足跗肿者，由中气下陷也，补中益气汤。异乡人不服水土浮肿者，藿香正气散。若见大便滑泄，与其唇黑，缺盆平，脐凸起，足平，背平，或肉硬，或手掌平，或男从脚下肿而上（男怕足肿），女怕面肿，女从面上肿而下，或脉沉细，皆不可治。
附　臌胀　中满　蛊胀　水肿　黄肿
面肿　眼肿　足肿　肢肿　阴肿
囊肿　子肿　儿肿
臌胀者，似臌之形，外坚中空，击之有声，按之有形，皮肉之急胀，脾肺之大病也。治当实脾理气为要，治宜二陈去甘草，加楂、朴、白术、香附之类。初起者紫苏、大腹皮，久病者沉香、当归。
中满者，中气之满闷，当胸之下，胃口之上，一掌之横，按之不痛，内觉满塞，而外无形迹，由忿怒太甚，不能发越，郁结中州，痰涎停结而成也。虚痞不食，大便利；实痞能食，大便闭。虚痞以芍药、陈皮和之，实痞以厚朴、枳实消之。
蛊胀者，受山岚瘴气，或食蛇虫蛊毒之物，因感入腹，聚而不散，结为腹满之症。肚见青红之纹，治当利其胸胃，去其恶积，则蛊自除，而胀可平，如承气汤加黄连、甘草、雄黄、槟榔之类。
水肿者，脾虚不能健运，水溢于皮肤，按之多冷，重按多凹。病肿之处，青红下陷，肌肉如腐，或皮肤出水，起泡湿烂。或射于肺则咳嗽气急，逆于脾则痰涎不利，宜用实脾利水之药，如二陈加厚朴、薏仁、白术、泽泻之类。
黄肿者，皮肤黄色，四肢怠惰，头眩体倦，懒于作为，小便短而少，大便溏而频，食虽善进，不能生力，治当健脾为主，宜二陈加参、术、黄连、厚朴、香附之类。
面肿者，此气虚也。盖面为诸阳之首，阳聚于面，所以耐寒，今面目浮肿，皆因阳之不聚，气之不行，停滞上焦，壅塞而为肿也。治当清理上焦之气，使肃清而不浊，通利耳目之窍，使周行而不滞，如枳实、二陈加花粉、元粉、连翘之类。若脾虚者当实填脾，白术、茯苓、薏仁、山药；湿肿者当清其湿，苍术、厚朴、泽泻、茵陈；有风者兼驱其风，防风、防己；有寒者可祛其寒，羌活、独活、消风膈散亦可。
眼肿者，眼泡上下肿也。因脾气空虚，心事不乐，怒不能越，饮食不进，朝夕致卧，而令眼泡作肿也。治宜清气健脾之剂，如二陈加归、术、青皮、黄连之类。
足肿者，谓腿足俱肿也。有湿热太盛而作肿者，其色红，当清湿热，当归拈痛汤之类。有脾虚不足而作肿者，其色白，当养脾气，如参苓白术散加牛膝、薏仁，有脾虚气滞而不行者，必有水出，破则难痊，当实脾为要，如参苓白术散加升麻、泽泻。有病久而作肿者，其肿下连足趺，皮肿可治，肉肿难医，当养正健脾，如补中益气加牛膝、续断。有久卧而作肿者，此气不行也，以行气为要，如二陈加苍术、白术、厚朴、香附。有久立而作肿者，此气不顺也，以顺气为先，如当归、续断、香附、乌药。
肢肿者，四肢作肿也。盖四肢者，脾之脉络也。脾有所郁，气血不调，以致四肢作肿，大抵滞于血，则痛肿难移；滞于气，则俯仰不便。行血宜芎归汤加丹皮、白芷、秦艽、续断；行气宜二陈加厚朴、山楂、白术、黄芩。
阴肿者，男子阳物作肿，妇人阴户作肿，皆由肝气之不和，肾气之不泄，泻肝补肾可也。治宜黄连、青皮、当归、芍药、山楂、柴胡、乌药、香附。
囊肿者，阴囊作肿也。此因脾湿聚而作肿，宜利水实脾燥湿为要，如苍、朴、吴茱萸、茴香、青皮、乌药、山楂、青木香之类。
子肿者，阴子大而生肿，亦肝气不和也。宜清气伐肝，如囊肿之药可用，但肿而红者，去吴萸，加山栀；肿而冷者，去山栀，加吴萸；偏坠亦能，有用擦囊，以艾叶、川椒，焙燥作囊袋之，其湿自可以却。
儿肿者，妇人孕子之时，面目身足作肿，此脾虚成孕也，宜以安胎健脾，其肿自退。如四物加白术、人参、阿胶、香附、黄芩之类。
大抵肿之为证，皆属于脾，然脾不能行气，则气滞而肿，不可专理其气，而用导泄之药，不可治其本，及次其末也。丹溪曰：气虚不补，其何由以行。《经》曰：塞因塞用，正此谓也。治肿之时，即以是求而为法守。
〖噎膈翻胃者气食相凝〗
气留于咽嗌者为噎；气滞于胸膈者为膈；食入而反出者，谓之翻胃。其因七情过伤，饮食失节，食因气逆，而食不下降、气因食阻，而气不运化，气食痰涎，互相凝结，留于咽膈，妨碍饮食而为痞，为痛，为嗳气，为咽酸，为噎膈，为呕吐，翻胃之症也。丹溪曰：自气成积，自积成痰，痰挟瘀血，遂成窠囊，此症若不早治，为难愈之候也。初起者，以安中调气丸，或枳术丸治之。又曰：翻胃大率有四：有气虚、有血虚、有痰、有热。脉缓无力为气虚，脉数无力为血虚，脉滑数为有痰，脉洪数为有热。通用二陈汤加姜汁、竹沥、童便、韭汁为主。
如气虚肥白之人，加人参、白术。如血虚瘦弱之人，四物汤加杏仁、红花。如胸中觉有热闷，加土炒芩、连、瓜蒌、桔梗。如饮酒人，加卢尿、砂糖。如因七情郁结，加香附、川芎、木香、槟榔、瓜蒌仁、砂仁。脾不磨者，加神麴、麦芽，以助化之。如大便燥结者，加酒蒸大黄、桃仁润之。噎膈仙方、九伯饼，皆经验者也。大抵咽膈病，血液枯燥，胃脘乾藁，难服丸药，宜煎膏服之。凡翻胃口中吐沫，粪如羊尿者，不治。年过五十者，难医。脉沉数者，死。最忌辛香燥热之药，煎烁血液，则胃脘乾藁，是促之死耳。
〔梅核气（附）〕
梅核气者，痰气窒塞于咽喉之间，咯之不出，咽之不下，状如梅核，此因湿热内郁，痰气凝结，治宜开郁顺气消痰，加味二陈主之。一方用韭汁一杯，姜汁半杯，和匀细细温服，得下渐加之。
〖喘急有虚有实（有六种）〗
喘者，上气急促，不能平息之谓也。喉中有声，如水鸡鸣者，又谓之哮也。大率暴病发喘，谓之实；久病发喘，谓之虚。脉滑而四肢暖者可治，脉涩而四肢寒者难医。丹溪曰：有痰喘，有火喘，有阴虚而喘，有气虚而喘，有感寒而喘，有伤水而喘。原夫喘动便有痰声者，痰也。乍进乍退，得食则减，食已则喘者，火也。气从脐下起，直冲清道而上者，阴虚也。呼吸短而无痰声者，气虚也。恶寒发热，脉浮紧者，感寒也。胸中漉漉，怔忡而喘者，水停心下也。痰吐，用瓜蒌枳实汤，火喘，用清肺饮，加苏子、沉香、贝母，或白虎汤加瓜蒌仁、枳壳、黄芩；阴虚喘，用滋阴降火汤加苏子、沉香、杏仁、桑皮、竹沥；气虚喘，用四君子汤加苏子、沉香、陈皮、当归、姜、枣；寒喘用五虎汤；水喘用元武散；痰火喘嗽，常服玉露霜，可除病根。大抵患病至于发喘，亦为恶候，未易治也。喘急随绝者，用人参二钱，不去衣，胡桃肉二枚，水煎有效。
〔喘胀相因（附　有二种）〕
喘与胀相同，必皆小便不利。喘则必胀，胀则必喘，须要识标本先后。先喘而后胀者，主于肺；先胀而后喘者，主于脾。何则？肺金司降，外主皮毛。《经》曰：肺朝百脉，通调水道，下输膀胱。又曰：膀胱者州都之处，津液藏焉，气化则能出矣。是以小便之行，由于肺金之降下而输化也。若肺受邪而上喘，则失降下之令，故小便渐短，以致水溢皮肤而生肿满也。此则喘为本，而胀为标。治当清金降气为主，而行水次之。脾土恶湿，外主肌肉，土能剋水，若脾土受伤，不能制水，则水妄行，浸渍肌肉，水既上溢，则邪反侵肺，气不得降而生喘矣。此则胀为本，而喘为标。治当实脾行水为主，而清金次之。苟肺病而用燥脾之药，则脾得寒而胀愈甚矣。近世治喘胀者，但知实脾行水，而不分别脾肺二症，故为发明之。
〖痉痓有阳有阴（有二种）〗
痉者，劲也。痓者，翅也。其症颈项强直，腰背反张，如鸟之张翅，故名痉痓也。一属外感，一属内伤。外感者，风寒湿气，客于太阳，伤其大筋，筋牵而急，攻令痓也。然得之风湿者，今人有汗不恶寒，名曰柔痉，得之寒者，令人无汗恶寒，名曰刚痉。俱以小续命汤治之，但有汗者去麻黄。内伤者或因发汗过多，或因失血大甚，筋无血养，则筋急而牵，故令百节强直。十全大补汤主之。
〖五积六聚总是气凝其痰血（有二种）〗
五脏五积，六腑六聚，积属阴而有定位，聚属阳而无常形，肝曰肥气，心曰伏梁，脾曰痞气，肺曰息奔，肾曰奔豚。世人皆谓人气块，丹溪曰：块乃有形之物，气不能成形，俱是痰与食积，死血也。在中为痰饮，在右为食积，在左为死血。妇人腹中有块，俱是死血。不能移动者，曰症；能移动者，曰瘕。大法咸以软之，坚以削之，行气开痰为主，溃坚汤治之。如左胁有块（左右二字疑倒置），加青皮；右胁有块，加莪术；肉食成块，加姜炒黄连；食积成块，加神麴；痰块，加海蛤、瓜蒌，去山楂；饱胀，加莱菔子、槟榔，去白术；血块加桃仁、红花、肉桂，去半夏；瘦人加人参少许。另服溃坚丸，外贴琥珀膏，或三圣膏。
〖五劳六极皆缘火烁乎天真〗
五劳应五脏。如运神机，则劳心，尽力谋虑则劳肝，意外过里则劳脾，预事而忧则劳肺，矜持志节则劳肾。六极应六腑。血极则面枯咽肿，发堕善忘；筋极则拘挛转筋，爪黯甲痛；肉极则体瘦肉削，倦怠嗜卧；气极则喘嗽少气，皮枯毛焦；骨极则面垢齿浮，腰痠脊痛；精极则目暗耳鸣，遗浊茎弱。大抵劳怯之人，兮二有此六极，皆因二火无制，煎烁天真，气血精神，日渐衰弱，不能充养一身，以致病成六极。轻则期年而毙，重则半载而凶，良可叹者。凡治劳之法，须要辨其何脏之虚，何脏之实，或气虚，或血虚，或气热，或血热，务必真知灼见，则治之无差。盖其脏之虚者，诊其脏之脉，必虚而细小。其脏之实者，诊其脏之脉，必实而洪大。气虚者，面白而无神；血虚者，面黑而枯瘦；气热者，面红而光，声雄而清，病甚于昼，脉浮而数；血热者，面赤而黯，声雄而浊，病甚于夜，脉沉而数；气血俱热者，病则昼夜俱甚，气息而津枯。依此辨之，无不的中。气虚，用四君子汤；血虚，用四物汤；气血俱虚，用八珍汤。清气用麦冬、竹叶、银柴胡、知母之类；凉血用天门冬、生地、胡连、黄柏、枯芩之类；安心神用茯神、远志、枣仁；壮筋骨用牛膝、杜仲、虎骨；补阳用鹿茸、枸杞、锁阳、肉苁蓉、菟丝子；补阴用山药、牡丹皮、龟板、柏子仁；降相火用知母、黄柏；涩精用山茱萸、龙骨、牡蛎、鹿角霜、赤石脂之类。
帝曰：阴虚生内热，奈何？岐伯曰：有所劳倦，形气衰少，穀气不盛，上焦不行，下脘不通，胃气热，热气熏胸中，故内热。此言气虚之候也。东垣宗其说，发补中益气之论，卓在千古。朱丹溪从而广之，以为阳常有馀，阴常不足，人之劳心好色，内损肾元者，多属真阴亏损，宜用四物汤加知母、黄柏，补其阴而火自降，此又以血虚为言也。后人论补气者，则宗东垣；论补血者，则宗丹溪。且曰：水为天一之元，土为万物之母。其说至为有理。然而阳虚易补，阴虚难疗，治虚损者当就其阴血未枯之时，而早补之；患虚损者当就其真阴未藁之时，而调养之。庶乎其可也。今照葛仙翁《十药神书》例，附于后，以便观览。
虚劳不服参、耆，为不受补者，死；劳嗽声哑者，死；一边不能睡者，死；久泻者，死；大肉去者，死；吐血浅红色，似肉似肺，为之咳白血，必死；从上下者，骨痿不能起于床者，死，谓从肺病而至肾也；从下上者，皮聚而毛落者，死，谓从肾病而至肺也。久而嗽血，咽痛无声，为自下传上；不嗽不痛，久而溺浊，脱精泄泻，为自上传下，皆死证也。久病脉沉细数者，死；骨肉相失，声散呕血，阳事不禁，日凉夜热者，死；脉急者，三年内，死；脉代者，三月内，死。左手脉细，右手浮大劲急，为正虚邪盛，必死。骨蒸，乾咳声哑，寒热似疟者，必死。
〔王节斋先生劳瘵论（附）〕
男子二十前后，色欲过度，损伤精血，必生阴虚火动之病。睡中盗汗，午后发热，哈哈咳嗽，倦怠无力，饮食少进，痰涎带血，咯唾出血，或吐血衄血，梦遗经闭，以及肺痿、肺疽、咽痛、音哑、侧卧传尸、鬼注等症，此名劳瘵，最重之症。必须病人受命，坚心定志，绝房室，息妄想，戒恼怒，节饮食，以自培养其根，否则虽服良药无益也。此病治之于早则易，若肌肉削烁，沉因著床，脉沉细数，则难为矣。又此病大忌服人参，若曾服过多者，亦难治。今制滋阴降火汤，趁早服之。
滋阴降火汤
黄柏（蜜水浸，火炙）、知母（蜜水浸、炒）各一钱，川芎、熟地（姜汁炒）各一钱，当归、白芍（炒）各一钱二分，白术（炒）一钱三分，陈皮、天冬*（各七分），生地（酒洗）、甘草（炙）各五分，乾姜（炒黑）三分，生姜（三片）　水煎，加姜汁、竹沥、童便调服。咳嗽痰盛，加款冬花、紫菀、杏仁各七分，或马兜铃、五味子；喘盛加桑白皮；痰盛加姜制半夏、贝母、瓜蒌仁、茯苓各一钱；潮热盛加地骨皮、柴胡、沙参各七分；赤白浊加茯苓一钱、黄连（炒）三分；遗精梦泄加龙骨、牡蛎、萸肉各七分；盗汗加牡蛎、酸枣仁各七分，浮麦一钱。若兼衄血、咳血，出于肺也，加桑白皮一钱，黄芩、山栀各五分；嗽血、涎血，出于脾也，加桑白皮、贝母、黄连、瓜蒌仁各七分；呕吐，血出于胃也，加山栀、黄连、乾葛、蒲黄各八分，韭汁半杯，姜汁少许，和服。咯唾，血出于肾也，加桔梗、元参、侧柏叶（炒）各一钱。此病属火，大便多燥，亦要节饮食，勿令泄泻。若胃气一坏，则前项寒冷之药难用矣！急宜调理脾胃，用白术、陈皮、茯苓、半夏、神麴、麦芽、枣子、甘草、生姜，煎服。候胃气复，再用前方。若先见血症，或吐衄者，宜先治血，轻少者凉血止血，盛大者，必先消瘀血，然后止血凉血。盖血来多，必有瘀胸膈，不先消化之，则止之凉之不应也。葛氏十神方，可次第检用，方内惟独参汤止可用于大吐血后，昏倦脉细。气虚者，若阴虚火动，潮热盗汗，咳嗽脉数者，不可用也，以后可合补阴丸常服之。
〔补阴丸论（附）〕
人之一身，阴常不足，阳常有馀。况节欲者少，过欲者多，精血既亏，相火必旺，火旺则阴愈消而痨瘵，咳嗽、咯血、吐血等症作矣。故宜常补其阴，使阴与阳齐，则水能制火，而水升火降，斯无病矣。丹溪先生发明补阴之说，谓专补左尺肾水也。古方滋补药皆兼补右尺相火，不知左尺原虚，右尺原旺，若左右平补，依旧火胜于水，只补其左，制其右，庶得水火相平也，右尺相火，因不衰。若果相火衰者，方宜补火，但世之人，火旺致病者十居八九，火衰成病者，百无二三。且人在少年，肾水正旺，似不必补，而欲心正炽，妄用太过。至于中年欲心虽戒，然少年斫丧既多，焉得复实。及至老年，天真渐绝，只有孤阳，攻补阴之药，自少至老，不可缺也。丹溪发明先圣之旨，以正千载之讹，其功盛哉，今主补阴丸，备加减于后。
补阴丸方
黄柏（酒炒褐色）、知母（酒炒）、败龟板（酥炙）各五两，熟地（酒蒸、忌铁器）五两，锁阳（酥炙）、枸杞（各一两），五味子（一两），白芍药（酒蒸）、天门冬（去心）各一两，乾姜（炒紫色）四钱，寒月六钱
为细末炼蜜丸，猪脊髓五条和药末，杵极匀，丸梧子大，每服八九十丸，空心淡盐汤下，寒月可用温酒。
若有梦遗精滑病者，加牡蛎（童便煅），白术（炒）各一两，萸肉、椿根皮（炒）各七钱；赤白浊者加白术、茯苓各一两，山栀仁、黄连（炒）各五钱；脚膝软弱无力者，加牛膝（酒浸）二两，虎胫骨（炙）一两，防己（酒洗）、木瓜各五钱；疝气者加苍术（盐和炒）一两五钱，黄连（姜汁炒）、山栀仁（炒）各六钱，川芎一两，吴茱萸、青皮五钱；脾胃虚弱、畏寒，易泄者，加白术二两，陈皮一两，乾姜（炒）七钱；眼目昏暗者，加当归、川芎、菊花各一两，柴胡、黄连（酒炒）、乌犀角各三钱，蔓荆子、防风各三钱；兼气虚之人，加人参、黄耆（蜜炙）各二两；左尺虚脱，右尺亦微，命门火衰，阳事不举，加黑附子（小便浸炒）、肉桂各一两，沉香五钱。示吉曰：男女之人，大欲存焉。每致过度，阴虚症多，故丹溪以此立论，然病名虚损，亦从阳气不足者，若因彦修之法，既治虚损，能免废人乎？故有反是说者，谓阳生阴长，只当以参耆补之，滋阴之剂无益也。吁！一症一药，岂客偏僻，参耆补阳，东垣制方，治内伤元气矣！丹溪岂有误者？是不善用丹溪者误也。
〔阴虚阳虚论（附）〕
发热，昼重夜轻，口中无味，胃逆恶心，饮食难化，痰涎白色，四肢懈惰，小便常多，大便溏泄，阳虚也。午后发热，夜半则止，口中有味，口乾舌疮，咽痛声哑，能嗜滋味，五心烦疼，小便黄赤，大便燥结，阴虚也。阳虚责之胃，阴虚责在肾。盖饥饱伤胃，则阳虚；房劳伤肾，则阴虚。以药论之，甘温补气则宗东垣；昔寒滋阴则宗丹溪。又有嗽痰仰卧不得者，必阴阳俱虚也。若气血两虚，只补其气，气旺自然生血，阳能生阴也。若中气虚，误用苦寒，祸不旋踵。
〔潮热论（附）〕
凡潮热之症，有阴阳之分，若平旦潮热，自寅至申，行阳二十五度，诸阳用事，热在行阳之分，肺气主之，宜白虎汤，以泻肺中之火。若日晡潮热，自申至寅，行阴二十五度，诸阴用事，热在行阴之分，肾气主之，故用地骨皮以泻血中之火。盖地骨皮泻肾火，总治热症在外；牡丹皮治心胞络之火，无汗而骨蒸，又能泻阴中伏火，四物汤中加地骨皮、牡丹皮，治阴分潮热极效。妇人骨蒸潮热，以逍遥散加此二味，累用尤效。若气虚潮热，用黄耆三钱，人参、甘草各一钱五分，甚者加熟附子五分，二三服，即效。盖甘温能除大热也。若血虚发热，四物汤加柴胡、防风、地骨皮，极效。
〖吐血出于胃腑（五种）〗
吐血、呕血，出于胃也。其因有饮酒过伤，有负重远行，或跌打损伤，有色欲太过，阴虚火动，有劳心过度，有大怒气逆而吐者，种种不同，必须切脉问证，方可治之。大法以四物汤为主，饮酒过伤者，加葛根、黄连、茅根、藕节；负重跌打损伤者，加牡丹皮、桃仁、红花、韭汁、童便、醇酒，以活其血，不可就止；阴虚火动者，加知母、黄柏、山栀、犀角、生地、丹皮、竹沥、姜汁；劳心过度者，加茯神、远志、元参、生地、辰砂、犀角；大怒气逆者，加青黛、条芩、丹皮；如精神壮盛，吐血不止，苟非脾虚泄泻，羸瘦不禁者，皆当以大黄醋制，和生地汁，及桃仁泥、丹皮、丹参、阿胶、黑荆芥、元明粉、赤芍、当归之属，折其锐气，从大便导之，使血下行，以转逆为顺，然后区别治之。或问失血复下，虚何以当？殊不知血既妄行，迷失坟道，不去蓄利瘀，转逆为顺，则以妄为常，何以御之，且去者自去，生者自生，何虚之有？不知此而徒事于芩、连、栀、柏，辅专四物而行之，未有不伤气血，而败脾胃者。血既下行之后，多用薏仁及百合、麦冬、鲜地骨皮。嗽渴，加枇杷叶、五味子、桑白皮；有痰加贝母。皆气薄味淡，西方兑金之本药。如可用滋补者，以地黄、麦冬、金水二脏之药，相佐之。
有负重为物所压，或持重远行，忽心口痛，口鼻出血，俗名脱力吐血，乃肺胃内膜伤损挣破也。若用凉药，愈遏愈出，卒至胃损，咳嗽而死。急以人参细末，飞罗面，童便调服，最佳。或白及末，童便调下，亦可。但不可服凉药耳。
凡服药而血不止，是肺上有窍也，用白及末猪肺煮熟蘸食，日三四次，窍为及末填满，血自止也。欲知何脏之血，吐水碗内，浮者肺血，沉者肝血，半浮半沉者心血，各随所见。以羊肺肝心煮熟，蘸及末食之，然须静养，方可施治。
如吐血过多，形容脱色，脉微欲绝，但存一息之气者，四物汤禁勿与之，因川芎之气窜，能散几微之气，而当归、芍、地皆滋降阴火之品，不能生血于一时，反失救死之权，而速人夭折矣！急以人参一两，煎汤饮之，所谓血脱益气，气旺则能生血。《内经》曰：阳生阴长，此之谓也。吐血不止，将本人所吐之血，用砂锅焙乾为末，每服一钱，麦冬去心，煎汤调下，此谓血导血归也。一方用管仲净末二钱，血馀三钱，烧灰，侧柏叶捣汁一碗，搅匀于大碗内，重汤煮一柱香，取出，入童便黄酒少许，频频温服，即止。
〖衄血出于肺经〗
衄血者，血出于鼻也。鼻为肺窍，故曰本乎肺经，治以犀角地黄汤加柏、芩、茅根、柏叶、藕节。或用山茶花一味，煎服。
〖痰涎血属于脾脏〗
痰中带血者，出于脾也。治以犀角地黄汤加白芍、白术、贝母、陈皮、姜汁、竹沥。如血紫黑者，加桃仁、当归、韭汁。
〖咯血吐血属于肾经〗
咯血者，咯出血属也。吐血者，鲜血随吐而出也。俱属肾，治以犀角地黄汤，加知母、黄柏、元参、熟地。
〔咳血（附）〕
咳血，是肺中有窍，肺乃清虚之脏，纤芥不容，一有其窍，则血渗入肺矣，愈渗愈咳，愈咳愈渗，此为难医。褚澄云：以寒凉治之，百不一生，以童便治之，百无一死。每朝服之为妙，或用百花膏亦捷。
〖牙宣者阳明之热极〗
齿缝中出血，谓之牙宣，乃阳明经之热也。足阳明胃之脉络，贯上龈；手阳明大肠之脉络，贯下龈，肠胃中湿热上熏，以致齿肉腐坏而出血，清胃汤治之。又有肾经虚热，齿缝中出血条者，宜生脉散治之。
〔舌衄（附）〕
舌上无故出血，如线不知，或如簪孔者，是也。宜香茹汁一升，日三服，外以槐花炒末，干渗之。
〖肠红者大便之下血〗
大便下血，清而色鲜者，名肠风；浊而色黯者，名脏毒。粪前来者为近血，粪后来者为远血。富贵之人，淫色厚味；藜藿之人，劳役忧思。均致热积于中，风生于内，血溢流走，尽属于热，总用犀角地黄汤，加芩、连、槐花、荆芥、地榆，三味炒黑，凡水煮侧柏煎服。若久而不已，面黄体倦，四肢无力，身发浮肿，饮食不化者，治以地黄汤加百药煎、白芷、槐花、乌梅，极效。或服加味补中益气汤而愈。不宜妄投苦寒伐胃之剂，使气血凝滞，难以奏效。
〔溺血（附）〕
溺血者，小便中鲜血，来之不止也，此乃心火郁热下流，心与小肠，为受盛之官，则小便出焉。痛者，为血淋；不痛者，为溺血。不可用大凉之药。痛者，牛膝四物汤主之；不痛者，以升麻甘草汤调益元散服之。或实热，用木通汤；虚热，用六味地黄丸。一用炒山栀五钱为末，水煎服。
〖腹内窄狭兮痰火各别（有二种）〗
腹中窄狭，须用苍术，肥人自觉腹中窄狭，乃是湿痰流注脏腑，不能升降，用苍术、香附以燥饮行气，瘦人自觉腹中窄狭，是热气熏脏腑，用苍术、黄连，以开郁清热。
〖胸中烦热兮虚实可分（有二种）〗
胸中烦热，须用栀子仁，实热者加黄连。若虚热而烦躁者，须用人参、黄耆、麦冬、茯苓、竹茹、白芍。
〖惊悸痰迷心窍所致〗
惊悸者，心中忽然跳动也。其因惊恐所致，痰迷心窍，神不安了，治用二陈汤加茯神、远志、当归、柏子仁、酸枣仁、人参。丸药用八物定志丸、天王补心丹（五味、人参、元参、丹参、桔梗、当归、远志天冬、麦冬、枣仁、黄柏、茯神、朱砂、生地。）
〖健忘血少忧郁而成〗
健忘之病，遇事多忘，做事有头无尾，谈言有始无终，此乃病之名也。非若生成愚蠢者，因其忧虑过度，损伤心胞，以致神舍不清，故今转盼遗忘，用归脾汤、八物定志丸。
〔怔忡（附　有四种）〕
怔忡者，心中惕惕然，如畏人捕之状，无时而作者是也。因其用心过度，心血耗散，则心无血养，而神不安也。用四物汤加茯神、远志、酸枣仁、柏子仁、黄连、白术、炙甘草之类。肥人痰多火旺者，加贝母、竹沥、姜汁、枳实。如水停心下怔忡者，半夏茯苓汤。
〖癫狂者分心肝之热极〗
心气极则癫，肝气极则狂。癫多喜，狂多怒。脉大者吉，脉细者凶。癫宜清心养神，宁志化痰汤治之，狂宜去风除热，防风通圣散主之。
〔痴呆（附）〕
手足动摇，而言语蹇涩者，谓之癫。骂詈叫呼，而乘力奔走者，谓之狂。不知人事而行动失常者，谓之痴。语言不出，坐而默想者，谓之呆。不知饥饱，而语言错乱者，谓之疯。又有不避亲疏，而忽然出言焦厉者，谓之妄语。寤寐呢喃，而自言心事者，谓之郑声。闭目如见鬼神，而心神不定者，谓之狐惑。凡此数病，皆因神志不守，作事恍惚，一时痰迷心窍，更加大热郁结，痰涎壅盛，神思不定，卒然而为病也。治宜清痰降火为要，次当安养心神，益血荣脾之剂与之。如初起用苏合香丸，散理痰气；次用牛黄清心丸，安养心神，治无不效矣。若用煎剂，如二陈加芩、连、胆星、归、术、犀角亦可。
〖痫症者寻痰火之重轻（三种）〗
痫症发作，则卒然而仆，手足搐搦，口眼相引，胸背强直，叫吼吐沫，食顷乃苏者，是也。丹溪曰：痫症，大卒属痰火与惊，治法行痰为主，黄连、南星、瓜蒌、半夏、寻火寻痰，分多分少而治，无有不愈。及平肝之药，青黛、川芎之类。
〖便浊者有赤白之异（二种）〗
便浊者，小肠经之热，膀胱经之结，血受热则赤，气受热则白，治用清心莲子饮主之。赤加木通、黄柏；白加赤苓、滑石；痛者去人参、黄耆，用甘草梢、栀子仁。
〖汗出者有自盗之名（二种）〗
自汗者，无时而濈濈然出，动则为甚，属于阳虚。盗汗者，寐中而通身如浴，觉来方知，属于阴虚。自汗宜补阳调卫，盗汗宜补阴降火，自汗用补中益气汤加麻黄根、浮小麦；虚甚者，加熟附子一二片。但升、柴俱用蜜水炒，以制其升发之性，因非升柴不能领参耆至于肌表，故用之耳。盗汗用当归六黄汤，若大病之后，新产之馀，及久出盗汗不止，则阳气亦虚，宜补气固阳。固阳能生阴，气为水母，甘温化气，阴液斯敛。若拘泥济阴，乌能卫外。故表而出之，汗甚，服止汗固表之药不效者，当理心血。盖汗乃心之液，心虚不能摄血，故溢而为汗，宜大补黄耆汤加酸枣仁。有微热者，加石斛；有痰症冷汗自出者，宜理气降痰汤，痰去则汗自止。
〔头汗心汗（附　头汗三种　心汗一种）〕
头汗者，以六阳之脉，上循于头，三阴之经，到颈而还，阴虚阳浮，故汗出头项，不能周身。有相火迫其肾水，上行心之分野者；有阳气失所依附，飞越于高巅者；有寒湿相搏者；有瘀血内蓄者。若关格，小便不通而头汗者，难治。及阳脱唇舌、口鼻清冷而头汗者，亦不治。
心汗者，圆圆一片，只在心堂，因忧思惊恐，以伤其心，宜敛神益气，归脾汤主之。或用猪心一具，带血破开，入人参、当归末一两煮熟。去药食之，仍以艾煎汤，调茯苓末一钱服。
〖九种心疼痛在胃脘〗
心痛，即胃脘痛也。古云：心痛有九种。虫痛者，懊憹不安，口吐清水，面多蟹爪纹路，用白矾、雄黄、槟榔，米汤调下。疰痛者，平素无心痛之疾，忽然作痛，妄言鬼神，脉息乍大乍小，乃飞尸鬼疰也，用忍冬藤一两，或加桃奴三钱，水煎服，或灸两大指界甲七艾丸。悸痛者，其痛不甚，但觉胸中隐隐作痛，此因惊气乘心也，治用二陈汤加茯神、远志、黄连、枳实、当归。饮痛者，因痰饮留于胃脘，阻塞气道，故作痛也。其人眼下，必如灰烟燻黑之状，胸中常如冰水之停，甚者以滚痰丸下之，轻者以导痰汤加苓、术、香附、抚芎。食病者，胸中痞满，或嗳气吞酸，恶闻食气，用平胃散加枳实、山楂、莱菔子、神麴、麦芽之类。寒痛者，客寒犯胃，其痛大作，四肢清冷，六脉沉迟，燔葱散主之。热痛者，积热在胃，心烦身热，大小便少利，二陈汤加山栀、黄连、抚芎、香附、金铃子。来去痛者，时作时止，面赤口渴，瘦弱之人，多有此病，乃胃火作痛也，四物汤加山栀、香附、陈皮。瘀血痛者，凡人喜食热物，致热伤胃口，清血流出，而蓄积于胃中，多作心痛，其症得热饮则痛愈加，其脉沉涩，甚者以桃仁承气汤下之，轻者四物汤加桃仁、红花、没药、五灵脂、玄胡索。
心痛正作，切不可补，补则邪气闭塞，其痛愈甚，须用吐之，吐则邪气宣通，所谓痛因不通，通则不痛是也。吐后调理，须获全功，吐法用绿矾炒红研末，砂糖为丸，如桐子大，每服四十丸，白汤下。凡遗体传心痛者，用药不能见效。真心痛者，其痛掣背，四肢青黑，不治。心痛之脉，沉细者吉，紧大者凶。
〔胸痛（附）〕
胸者，肺之分野，然少阳胆经受病，亦令胸痛，此邪气初传入里而未归于里，故胸痛也。古方用柴胡汤加枳壳治之。如未应本方，对小陷胸汤一服，其效如神。又风寒在肺，胸满气痛，宜用桔梗汤加理气之剂。又饮食填塞者，宜吐法。
〖七般疝气病在厥阴（肝经）〗
疝气者，或有形如瓜，或有声如蛙，或无形，或无声，阴囊连小腹作痛者，皆是疝气也。属足厥阴肝经，与肾绝无相干，多因热郁于内，而寒束于外也，宜发散外寒，疏通内火，痛即愈矣。用香苏饮加官桂、木通、橘核、青皮、归尾、赤苓。寒疝腰痛，牵引睾丸，屈而不伸，尺脉沉迟者，燔葱散主之。水疝，肾囊肿大，阴汗不绝者，外用伏龙肝（即灶心泥）掺之，内服升阳除湿汤。筋疝，茎筋掣痛，挺胀不堪，此因眷女（御女也）之故也，用黑豆甘草汤，水煎服。血疝，睾丸偏大，有时疼痛也，宜于夜分时，自以一手托其下，一手按其上，由轻至重，九弄百回，弥日之间，瘀血消尽，又用防风、丹皮各一两，每朝酒下二钱，神效。
疝，拂郁则睾丸肿大，悲哀则不乐而消，用青皮、香附、枳实、木香、乌药、橘核、川楝子。狐疝，昼则气出而肾囊肿大，令人不堪，夜则气入而肿胀皆消，少无痛苦，方以补中益气汤加知母、黄柏治之，病愈而止。㿗疝者，顽疝也，睾丸大而无痛苦也，不必治。
〖胁痛有两边之别（四种）〗
胁痛者，肋痛也。《经》云：左右者，阴阳之道路也。胁居一身之左右，阴阳六气之所行，或痰涎、或死血、或食积，流滞于其间，使不运行，气不升降，故作痛也。左胁痛是肝气不顺，右胁痛是肺气受伤，治以二陈汤。左痛，加官桂、青皮、柴胡、赤芍、归尾、桃仁、龙胆草、黄连之类。右痛，加苍术、抚芎、南星、枳壳、香附、麦芽、砂仁、白芥子、姜汁、竹沥之类。
又有肾气上攻，胃口作酸，分两胁而痛者，生艾汁调五苓散服之。胁下一条扛起作痛者，保和丸。胁下悠悠痛不止者，是肝气不是也，四物汤加柴胡治之。肥白人，气虚发热，胁下痛者，用参、耆补气，柴、芩退热，木香、青皮以调其气。瘦弱人，平昔多怒，胁痛寒热者，必有瘀血，宜桃仁、红花、柴胡、青皮、大黄之类行之。
〔肩背臂痛（附五种）〕
肩背痛，不可回顾，及肩痛项强，腰以折，项似拔者，此太阳气郁不行，经脉不运也，宜通气防风汤。因湿热沉重而痛者，当归拈痛汤。因汗出小便数而黄者，是风热乘脾，脾气郁而痛也，宜升麻柴胡汤。有痰饮流注作痛者，宜导痰汤。有肾气不循故道，气逆挟背而上肩背作痛，宜和气饮加盐炒小茴少许。其症日中不疼，夜间作痛，至鸡鸣时疼止，一用胡黄连、吴茱萸各一钱，研末，将饭黏为丸，空心淡盐汤送下一钱，数服全愈。有劳力或有棋书，久坐而致肩背疼者，补中益气汤，或八物汤加黄耆。有醉饱后多痛欲槌者，是脾不能运，而湿热作楚也，宜助脾胜湿，更须节饮。凡臂为风寒湿所搏，或痰饮气滞，或提掣重物，皆能致痛，盖饮伏于内，停滞中脘，脾主四肢，脾滞而气不下，故上行攻臂而痛，其症一臂不遂，而复移一臂，轻用蠲饮枳实丸，重用控涎丹。然有肿者，有不肿者，若卧为风湿所袭，遇外寒即痛者，九味羌活散。若饮酒太过，湿痰流注者，二陈汤加南星、苍术、桂枝、酒芩。有血不荣筋者，四物汤加姜黄、秦艽。盖姜黄能入臂故也。有气血凝滞，经络不行所致者，舒筋汤。
东垣曰：臂痛有六道，各加引经药乃验，以两手伸直垂下，大指居前，小指居后而定之。前廉痛者属阳明，以升麻、葛根、白芷行之；后廉痛者属太阳，以藁本、羌活行之；外廉痛者属少阳，以柴胡行之；内廉痛者厥阴，以柴胡、青皮行之；内前廉痛者属太阴，升麻、白芷、葱白行之；内后廉痛者属少阴，细辛、独活行之。
〖头风有左右之分（三种）〗
头居一身之上，当风寒之冲，一有间隙，则风邪乘虚而入，作为头风之症，此方为主，加对症药，立效。用片姜黄钱半，苍术、防风、白芷、羌活各一钱，细辛六分，加姜三片，水煎，食略远服。左痛属风与血虚，加川芎、当归各一钱，荆芥、薄荷各八分。右痛属痰，加半夏钱半，茯苓、陈皮各一钱，生甘草二分。瘦人多兼热，倍用酒芩，少佐石膏。肥人多是湿痰，加川芎、南星、半夏钱半，倍苍术。痰厥头痛，非半夏不能除；头旋眼黑，风虚内作，非天麻不能退。
〔六经头痛（附五种）〕
太阳头痛，恶风寒，脉浮紧，痛在巅顶二额角。阳明头痛，发热自汗，脉长大，痛连目眦颊齿。少阳头痛，往来寒热，脉弦，痛连耳根。太阴头痛，有痰体重，或腹痛，脉沉头重。少阴头痛，足寒气逆，为寒厥，脉沉细。厥阴头痛，吐痰沫，厥冷，脉浮缓，痛引目系，气虚头痛者，脉息虚微，必兼眩晕耳鸣之症。血虚头痛者，痛从奂属上皮，而形体黑瘦。气虚头痛与眉稜骨痛者，其脉皆沉微而涩。发厥头痛，必形貌色白。痛在右，真头痛者，痛连于脑，手足青黑至节，旦发夕死，夕发旦死。治以二陈汤加白芷、川芎为主。太阳加羌活，阳明加石膏，少阳加柴胡、黄芩，太阴加苍术，少阴加细辛，厥阴加吴茱萸。肥人必是湿痰，加苍术、白术。瘦人是热气上壅多，加酒洗片芩。如感冒风邪，加防风、羌活、藁本、升麻、葛根。风热者，加天麻、蔓荆子、川芎、酒芩。气虚加参、耆。血虚加归、芍酒炒。巅顶痛加藁本、升麻，不用川芎。
〔颈项强痛（附四种）〕
戴人曰：颈项痛非是风邪，即是气挫，宜服和气之剂。亦有挫闪，及睡久失枕而颈强，不可转移者，此由肾气不能生肝，肝虚无以养筋，故机关不利，宜服补肾之剂。亦有患筋急，项不能转侧者，此必从足起。《经》言十二经络有筋，惟太阳之筋，自足至项。《准绳》曰：颈项强直，发热恶寒之症，多由风寒客于三阳之位，寒搏则筋急，风搏则筋弛，左属血，右属痰，并宜祛邪汤。若动则微痛，脉弦而数，右甚，此痰热邪客三阳经，宜消风豁痰汤。若动则微痛，脉弦而涩，左甚，此血虚，邪客太阳阳明经，治宜疏风滋血汤。


卷之七  ——————————————————————————————————————————————————————————————————————————————————————————

病因赋下  ***************************
〖腰痛肾虚而或闪挫（五种）〗
腰者，肾之府，一身之大关节也。如或房劳过度则肾虚，举动闪挫则气逆，负重损伤则血凝，酒食下注则湿热，睡卧湿处则寒湿，此皆谓腰痛之因也。审其病因，症亦有异。肾虚者，其痛悠悠不已，脉弦而大也。闪挫者，俯仰艰难，脉沉弦而实也。血凝者，痛如锥刺，日轻夜重也。湿热者，小便而黄，大便溏，脉沉弦而细数也。寒湿者，凡遇天阴及久坐而作痛者，是也。肾虚用青娥丸，加当归、熟地、枸杞、牛膝、茴香、知母、续断、独活。闪挫用茴香、木香、川芎、独活、官桂、砂仁、枳壳、杜仲、破故纸。血凝用归尾、桃仁、红花、没药、乳香、肉桂、延胡、独活。湿热用茯苓、白术、陈皮、防己、知母、黄柏、防风、秦艽、羌活、独活。寒湿用川芎、当归、桂枝、附子、杜仲、牛膝、白芷、苍术、独活。因风寒湿气，流注经络而作痛者，二陈汤加麻黄、苍术、川芎、白芷、羌活、独活之类。因醉饱入房；而酒食之积乘虚流入肾经，致腰痛而不便俯仰，四物合二陈汤，加麦芽、神麴、杜仲、黄柏、官桂、砂仁、葛花、枳壳之类。
〔肾著（附）〕
肾著为病，是因经虚受湿得之，其体重腰冷，如坐水中，饮食如故，自利不渴，腰重如带五千钱。治宜流湿，兼用温暖之药，则阳气充足，自能运动而愈矣。
〖腹痛寒气而或食停（八种）〗
中脘痛，属太阴（脾）；脐腹痛，属少阴（肾）；小腹痛，属厥阴（肝）。绵绵痛而无增减者，寒也。时作时止者，热也。痛甚欲大便，便后痛减者，食积也。痛有常处，而不移动者，死血也。痛时小便不利，得辛热汤而痛暂止者，痰也。痛而腹中有块起，急以手按，便不见，恶心清水出者，虫也。或先食热物，后食寒物，而作痛者，冷热不调也。又有真腹痛，痛时脐上青筋上贯于心者，死。人中黑色者，死。治以平胃散，寒加乾姜、附子、肉桂、吴茱萸之类；热加白芍、黄柏；痛甚加炒乾姜从之；食积加槟榔、枳实、神麴、麦芽、山楂、莱菔子之类，以消之。甚者，加大黄、肉桂以下之。死血，加归尾、桃仁、灵脂、没药、延胡索之类，以活之。甚者，加大黄、桃仁、肉桂，以下之。湿痰，加南星、半夏、香附、茯苓、枳壳、木通之类。虫痛，加槟榔、使君子肉。冷热不调，加芍药、桂枝、大黄。凡腹满痛，连于胁膈，手足冷，脉伏匿者，多是痰饮填塞至阴，抑遏肝胆之气，宜用烧盐三合，温汤三升，调服探吐。
〔腹中水鸣（附）〕
丹溪曰：腹中水鸣，乃火击动其水也。盖水欲下，火欲上，相触而然，二陈汤加芩、连、栀子。亦有脏寒而水声汩汩者，宜分三阴部分而治。中脘太阴，当脐少阴，小腹厥阴，各从其宜，温之。又有胁下有水气，土弱不能制水，故腹中雷鸣下利，谓之协热利者。又有肠胃空虚而鸣者，宜参术之类补之。《经》云：脾胃虚，则肠鸣腹满。又云：中气不足；肠为之苦鸣。
〔小腹痛（附）〕
小腹痛有二：凡尺脉洪大者，为阴不足，宜六味汤。尺脉沉微者，为阳不足，宜八味汤。在妇人多属瘕症，亦宜温补肝肾。在伤寒家，蓄血在下焦，宜抵当、桃仁承气之类。（抵当丸：归尾、桃仁、生地、大黄、元粉、桂心、山甲）。若因气郁而痛，青皮主之。寒者，桂枝、吴茱萸温之。若因疝、奔豚、症聚者，当按本门施治。
〖痿症不足与湿热〗
《内经》曰：肺热叶焦，则皮毛虚弱急薄，著则生痿蹙。心气热，生脉痿，胫纵不任地。肝气热，生筋痿，宗筋纵。脾气热，生肉痿，痹而不仁。肾气热，生骨痿，足不任身。总以五痿汤加减治之。予观痿症之因，或病后远行，或产后早起，或斫丧异长，五行房事，劳伤骨髓，以致两足痿软甚多，治以五兽三匮丹。筋痿者，五加皮酒。切须戒欲，方获全功。夏月湿热成痿，或嗜酒积湿者，（清燥汤清燥汤：白术、苍术、当归、黄连、茯苓、猪苓、人参、生地、黄柏、麦冬、黄耆、五味、泽泻、升麻、柴胡、陈皮、甘草）。湿痰成痿，舒筋健步丸主之。
〔挛急瘛（附）〕
《内经》言挛，皆属于肝，肝主身之筋故也。有热，有虚，有实。热挛者，所谓肝气热，则筋膜乾，筋膜乾，则筋急而挛。又曰：因于湿，首如裹，湿热不攘，大筋软短，小筋弛长，软短为拘，弛长为痿是也。筋膜乾者，生地、当归之属濡之。大筋软短者，薏仁散主之。暴感寒则筋挛者，所谓虚邪搏于筋，拳骨痛，发表兼和血，五积之类。
虚挛者，所谓虚邪搏于筋，则筋拳。又曰：血虚则筋急，用桂枝、甘草，以御其寒，而缓其急搐，黄柏之苦寒，泻实而润，急救肾水，升麻、葛根，以升阳气，人参补元气为辅佐，当归去里急而和血润燥，名曰活血通筋汤。更须暖室中，近火按摩为佳。实挛者，湿热挟痰，郁于四肢，大便秘结，即痛风初起症也。丹溪治一村夫，背伛偻而足挛，已成废人，脉之两手，皆沉弦而涩，遂以戴人煨肾散与之，上吐下泻，如此凡三帖，然后平复。
瘛者，筋脉拘急也。瘲者，筋脉张纵也。俗谓之搐是也。《经》曰：肝主精而藏血。产后阴血去多，筋无所养，或痈疽脓水，金疮出血，及衄血，呕血，下血后，或伤寒误汗，或虚弱人，误汗、误下，气血津液受亏而致此者，轻者加味逍遥散、八珍散（八珍：人参、白术、茯苓、甘草、当归、川芎、生地、芍药），加丹皮、钩藤以生阴血，则阳火自退，诸症自愈。不应，四君子加芎、归、丹皮以补脾土。盖血生于至阴，至阴者，脾土也。若阳气脱陷者，补中益气加姜、桂；阳气虚败者，十全大补加姜、附，亦有复生者。然筋抽搐颤掉，肢体恶寒，脉微细，人皆知为虚也，是为真象。至于脉大，发热烦渴，是为假象。粗工不知，而认为有馀，后泻之者多矣。若抽搐戴眼、汗出如珠，俱不治。
煨肾散
甘遂末三钱，獖猪腰子，细批开，盐椒醃透，掺药末在内，荷叶包，煨火内烧热，酒嚼下。
〖痹症寒热与风乘〗
痹者，痛也。风、寒、湿三气杂至，合而为痹也。其风气胜者，为行痹，游走不定也。寒气胜者，为痛痹，筋骨挛痛也。湿气胜者，为著痹，浮肿重坠也。然即曰胜，则受病有偏重矣。治行痹者，散风为主，而以阴寒祛湿佐之。大抵参以补血之剂，所谓治风先治血，血行风自灭也。治痛痹者，散寒为主，而以疏风燥湿佐之，大抵参以补火之剂，所谓热则流通，寒则凝塞，通则不痛，痛则不通也。治著痹者，燥湿为主，而以祛风散寒佐之，大抵参之补脾之剂。盖土旺则能胜湿，而气足自无顽麻也，通用蠲痹汤加减主之（蠲痹汤：赤芍药、片姜黄、川羌活、当归全、炙西耆、炙甘草、大枣、生姜）。痛甚者，佐以松枝酒。
〔流火（附）〕
流火，即风痹也。游行不定，上下左右，随其虚邪，与气血相搏，聚于关节，或赤或肿，筋脉弛纵，从无正方可疗。苟能节饮食，薄滋味，自然痛数差稀，长服扶桑丸，可以久久不发。一用千里广，即枸杞、葱根、韭菜根、捣汁一碗，老酒冲服，发汗即愈。或用龟板（炙）一两，黄柏三钱，共为细末，饭捣作丸梧子大，每用三钱，晨起好酒送下，急救煎方及药酒方惧验。
〔腿痛膝痛（附）〕
腿痛之症，有属寒湿者，六脉沉濡或伏，两膝隐隐作痛，或麻木作肿，遍身沉重，天阴益甚。初宜微表，后兼分利。有属湿热者，脉濡细而数，痛自腰胯，以至足肿，或上或下，或肿或红，小便赤涩，宜渗湿清热，当归拈痛汤。有属痰流注者，脉沉滑或弦，腰脐一块，互换作痛，及恶心头眩者，痰也。昔肥今瘦者，痰也。宜豁痰行气，羌、独、二术、二陈、加减豁痰汤。有属阴虚者，脉细而数，或两尺洪盛，肌体羸瘦，足心及胫俱痛，不能任地，宜滋阴降火，四物加知、柏、牛膝、杜仲。有属阳虚，脉沉弱，或虚大，两足浮肿，大便不实，小水短少，痛不能动，属命门火衰，真阳虚极，补中益气加桂、附，或金匮肾气丸，下部道远，非乌、附不能达也。湿热浊痰郁久，非乌、附不能开也。然在前廉为阳明，白芷、升麻为引；后廉太阳，羌活、防风为引；外廉少阳，柴胡为引；内廉厥阴，青皮、吴茱为引；内前廉太阴，苍术、白芍为引，治无遗法矣。
膝眼穴，又名鬼眼穴，在膝盖之下，左右两骨空陷中，由内气素虚，外邪易于侵袭，先从膝眼，隐隐作痛。如风胜，其痛则走法不定；寒胜，则痛如锥刺；湿胜，则外见胖肿。屈不能伸，其病在筋；伸不能屈，其病在骨，动移不能，沉寒痼冷之候也，惟在临症宜详辨之。初服万灵丹温散之，其痛即止；次服独活寄生汤宣补之；效迟者，兼用火针，针膝眼穴，此转重就轻之法也。单膝生者，轻，双膝者，重。若左膝方愈，复病右膝，右膝方愈；复病左膝者，名过膝风，属险，治法同前。
〔足心足跟痛（附）〕
脚跟痛，有因痰，有因血热。血热者，四物汤加黄柏、知母、牛膝之类。痰者，二陈加南星、黄柏、防己。若足指拳缩无力，乃肾气不足，血气不荣也。惟宜补以荣之，然足跟乃督脉发源之所，肾经所过之地，诸骨承载之本，凡或热或肿或痛者，皆足三阴虚热所致，丹溪所谓火起于九泉，阴虚之极也。少年酒色过度者，多犯此病，宜圣愈汤，生地、熟地、当归、人参、黄耆。又经验方：牛膝（一两），米仁（一两五钱），苍术（七钱五分），杜仲、黄柏、当归、石斛、萆薢、木瓜、秦艽、木通（各五钱），水煎服。足心肾属，或热，或痒痛，或肿胀，或麻，皆肾虚所致。六味、八味，消息用之。又有足心如中箭，发歇不时，此肾之风毒，泻肾则愈，此症多属虚劳，不可用克药，宜大圣散，补养气血，川芎、当归、人参、黄耆、麦冬、炙草、茯苓、木香，入木瓜末一钱，酒调服。外用草乌、川椒、白芷煎汤，洗。
〔脚气转筋（附）〕
脚气者，脚下肿痛，即痹症之类也。因其痛在脚，故以脚气名之。其肿者，名湿脚气；不肿者，名乾脚气。湿脚气，水气胜也。槟榔散主之。乾脚气，风气胜也。四物汤加牛膝、木瓜主之。用麻黄三两，去根留节，炒黄，姜蚕二两，炒为末，乳香、没药各五钱，丁香一钱，各研末和匀，每服一两，好酒调下，取醉，汗至脚为度，汗乾即愈。后用五枝汤洗，桃、柳、梅、槐、桑，取嫩枝煎汤，先饮好酒三杯，洗脚止痛为妙。
有于睡中，或于伸欠，而筋转于足大指上，至腰腿结痛者，用松节二两，锉如米粒，乳香一钱，以瓦器内慢火炒焦为末，每用一二钱，热木瓜酒调下。凡是筋病皆妙，不独脚转筋也。如无松节，茯神木亦可。
〖四种遗精心肾不能既济〗
有小便后，精出不可禁者；有不小便而精自出者。有茎中痛、痒，常欲如小便者，有睡中无梦，流出不自觉者。其因不一，或思想无穷，相火妄动而精走者，茯神汤治之。或用心过度，心不率肾而失精者，妙香散。或饮酒厚味，痰火湿热，扰动精府者，二陈汤加苍术、黄柏、升麻、柴胡。或淫欲太过，闭藏失职，肾元不固者，山药丸加牡蛎、龙骨、鹿茸、韭子。或脾虚下陷者，补中益气汤。或肝火炽强者，加味逍遥散。
〔梦遗（附）〕
心藏神，肝藏魂，梦中所主之心，即心之神也。所见之形，即肝之魂也。所泄之精，即肾之精也。故心为主，肝为相，未有君火动而相火不随之者，治此病者，安心益肾，为要药也。如珍珠丹、定志丸、水陆二仙膏之类。
〔精浊（附）〕
败精流于溺窍，茎中不痛而溺自清，惟窍端时有秽物，如疮状目眵，淋漓不断，与便溺，绝不相混，而为白浊，虚滑者，血不及变，而为赤浊，宜滋阴药中加牛膝、冬葵子、萆薢，去其败精，然后分治。挟寒者，脉迟无力，溺色清白；挟热者，口渴便黄，脉滑数有力。寒者，萆薢分清饮；热者，清心莲子饮；痛者，去人参、黄耆，用甘草梢、栀子仁。
〔溺浊（附）〕
小便浊涩，漩面如油，光彩不定，漩脚下，澄凝如膏糊，大约窍端结盖者为多火；不结盖者为兼湿。小水赤涩而痛，或浊带赤色者，为小肠湿热，小水不涩不痛，而所下色白，或渗利转甚者，为脾气下陷，茎中痛痒而发寒热。或有结痛者，为毒邪所侵，阴虚火动，主以地黄汤去山萸，加萆薢、黄柏。心虚火动，主以清心莲子饮。湿痰下注，立以苍白二术汤。湿热不清，主以四苓散。中气下陷，主以补中益气汤。下元虚冷，主以八味地黄汤。若暑月胃热便浊者，辰砂六一散。
〔阴痰（附）〕
阳物缩入腹内是寒，附子理中汤，或用附子、皂角，酥炙去皮弦，久，一钱，炮姜、炙草各二分半，水煎服。
阳物挺长不收是热，大黄、芒硝、厚朴、枳实各一钱，甘草二钱，水煎服。或用小柴胡汤，倍加黄连，黄柏少加，外以丝瓜汁调五倍子末，敷之。男子阴痿不起，古方多云命门火衰，精气虚冷，固有之。然而亦有郁火甚而致痿者，经云：壮火食气。譬如人在夏暑中，而倦怠痿弱，遇冬寒而强健也，宜服知、柏，清火坚肾之药，如虎潜丸之类。又云是湿土制肾，宜升麻、柴胡、羌活、胆草、炒知母、炒黄柏各一钱，炙甘草、泽泻各钱半，热服。服后压以食，间服八味地黄丸。
男子玉茎不痿，精流不注，时时如针刺，病名强中，由过服丹石热药所致，毙不远矣。初起时用当归、芍药、牛膝、枸杞、五味、熟地、青皮、黄连之类，绝欲可救。或用荠苨、大豆（去皮）、茯神、磁石（煅）、元参、石斛、花粉、骨皮、鹿茸各一两，沉香、人参各五钱，熟地一两，猪肾一具，如食法煮，蜜丸，空心盐汤下。
〖五般黄疸湿热熏蒸而成〗
黄疸有无，曰：黄汗、黄疸、谷疸、酒疽、女劳疸，皆因湿热郁于脾胃之中。丹溪曰：疸病不必分五，同是湿热，如罨面相似，湿在上，宜发汗；湿在下，宜利小便。或二法并用，使上下分消其湿，方用茵陈黄疸汤主之。有阴黄者，四肢冷、自汗、泄利、小便清白，脉来沉迟。虚黄者，耳鸣、口淡、怔忡、微热、四肢无力，怠惰嗜卧，脚软，脉沉细，用人参二钱五分，黑乾姜一钱，炙甘草一钱，水煎空心服。凡疸病腹满脐突，手足心黄，寸口无脉者，皆不治也。
〔痿黄病（附）〕
痿黄病，又名脾病，谚谓黄肿病。由脾气虚弱，感受湿热而成，四肢无力，面目浮肿，通用褪金丸治之。
附茵陈黄疸汤方
茵陈、黄芩、黄连、栀子、龙胆草、苍术、猪苓、泽泻、青皮、车前子、木通、花粉。胸膈饱闷，加枳实、厚朴、萝卜子；身热，加柴胡；小便短赤，加黄柏；酒伤，加炒黑乾姜、砂仁、瓜蒌仁；谷疸加三稜、蓬术、砂仁、陈皮、神麴。
褪金丸
白矾（醋拌，晒乾，罐盛。外以黄泥裹罐、晒乾，埋簏糠火中，间一日夜），取用赤矾三两，苍术（二两米泔制），厚朴（姜制）、香附（童便浸炒）、陈皮（微炒）、桔梗（炒，各一两），甘草（炒，五钱），砂仁（炒，五钱），木香（五钱），共为细末，红枣（八两），生姜（一两），水煮熟，剥去皮核，拣去生姜，以枣肉和捣丸梧子大，早晚各服五分，温酒下。忌羊、鹅、猪头肉、小肠、鲤鱼、䱻鱼、盐、蛋、糟、北瓜、荞麦、面、咸乾菜、酸荠菜、苔菜、生冷。
〖眩晕者无痰〗
眩言其黑，运言其转。其状眼暗，耳聋，头旋，身转如立舟车之状，起则欲倒。盖由痰因火动而然也。肥人头眩者，属气虚湿痰也，六君子汤加黄耆、川芎、当归、天麻、白芷、桔梗；瘦人头眩者，属血虚痰火也，四物汤加人参、茯苓、陈皮、贝母、片芩、天麻、山栀。如劳欲过度，内伤元气而头眩者，补中益气汤加半夏、熟地、天麻、白芍。如房欲过度，阴虚火动而头眩者，滋阴降火汤加川芎、天麻、竹沥少许。有早起眩晕，须臾自定，日以为常，谓之晨晕，此阳虚也。有日晡眩晕，得卧少可，谓之昏晕，此阴虚也。
〔肝厥郁冒（附）〕
肝厥之症，状如痫疾，僵仆不醒，醒则呕吐，头眩、发热，宜二陈汤加柴胡、枳壳、甘菊、钩藤、乾葛、山栀、生姜。
郁冒者，由肾气大虚，每遇风寒，即发眩冒，不仁不省，冷汗自流，宜十全大补主之。
〔麻木（附）〕
麻者，非痒非痛，或四肢，或周身，唧唧然不知痛痒，如绳扎缚初松之状，在手多兼风，在足多兼寒湿。木者，不痒不痛，按之不知，搔之不觉，如木之厚，常木为死血，间木为湿痰。死血者，只在一处，不肿不痛，但紫黑而木。湿痰者，走柱有核，肿起白色不变，东垣神效黄耆汤治之。又曰：挟乎风痰，则麻而不仁，兼乎死血，则木而不觉，用威灵仙、石菖蒲、紫苏、南星、桂枝、甘草、五加皮各一钱，加茅术、姜三片，水煎，热服。手麻，加桂枝；足麻，加牛膝，四帖即愈。
〖消渴者无火不生〗
消渴有三：上消者，肺也。多饮水而少食，大小便如常，此心火形于肺金，而渴生焉。中消者，胃也。多饮食，而小便黄赤，盖足阳明胃经，血热则消穀善饥，血中伏火，则津液消烁而渴矣。下消者，肾也。小便浊淋如膏，烦渴引饮，耳轮焦黑，小便频数。能食者，必发痈疽，背疮；不能食者，必传中满臌胀。大抵三消，皆因火热之气，煎熬脏腑，消烁血液也，治以二物汤为主。上消，加人参、五味、麦冬、花粉，煎入藕汁、生地汁、人乳。饮酒人加生葛根汁；中消，加石膏、寒水石，以降胃火；下消，加知母、黄柏、熟地、五味，以滋肾水。又当饮缫丝汤，如无以蚕茧壳，或丝棉煎汤饮之。
〖不寐者痰火旺而血少〗
不寐有三：有痰在心经，神不归舍，而不寐者，温胆汤加酸枣仁、竹沥、姜汁。有病后虚弱，而不寐者，六君子汤加黄耆、枣仁。有血少而不寐者，归脾汤。
〖多睡者脾胃倦而神昏〗
脾胃倦，则怠惰嗜卧，神思短，则懒怯多眠，治以六君子汤。又云：不寐者，胆虚寒也。以致枣仁炒为末，竹叶汤下，多睡者，胆实热也，以枣酸生为末，姜茶煎汤下。
〖大便秘乃血液燥结〗
大便秘结，有风燥，有热燥，有阴结，有阳结。有老年气虚，津液枯涸而结者。又有脱血，津液暴竭而结者。种种不同，不可一涂而治。切不可妄用芒硝、大黄、巴豆、牵牛，峻下之物，伐损真阴，败伤胃气，反受其害。若夫胃有馀邪，蓄于肠内，则非下不可，又不可过虑也。风燥，搜风顺气丸。热燥，润燥汤。阴结者，寒结也。若胃中停滞寒冷之物，大便不通，心腹作痛者，备急丸主之。阳结者，热结也。伤寒邪热传胃，大实大满，结燥不通，用三承气汤选用之。老年气虚，产后血少，大便燥结者，麻仁粥治之。小便利，大便秘者，名曰脾约，用脾约丸。
〔交肠（附）〕
（此症甚少）大便前出，小便后出，名交肠，阴阳拂逆也，五苓散主之。又有老人阴血乾枯，大肠结燥，便溺俱自前出，此非交肠，乃血液枯涸之征，气血衰败之候也。多服大剂八珍汤，或可稍延岁月耳。
〖小便秘乃气滞不行〗
《内经》曰：膀胱者，州都之官，津液藏也，气化则能出矣。盖小便不通，皆因气滞不行也。丹溪曰：有气虚，有血虚，有气滞，有积痰，有实热，皆宜吐以提其气，气升则水自降，盖气乘载其水也。譬如滴水之器、上窍闭，则下窍不出，使吐之，是开上窍之法也。气虚，用参、术、升麻，煎汤探吐。血虚，用芎归汤探吐。气滞积痰，以二陈汤加香附、木通探吐。实热者，以八正散利之，大便动而小便自通也。东垣曰：小便不通，以渴与不渴辨之，以在气在血治之。如渴而小便不利者，邪在上焦气分，宜清肺之气，泻其火，以滋水之上源也，清肺饮主之。如不渴而小便不利，热在下焦血分，宜除其热，泄其闭，以滋膀胱肾水之下元也，滋肾丸治之。脉法，盛大而实者，吉；虚细而涩者，死。
〔小便不禁（附）〕
小便不禁，或频数，古方多以为寒，而用温涩之药，不知属热者多。盖膀胱火邪妄动，水不得安，故不能禁止而频数也。当以症别之。虚寒用乌药、益智等分为末，山药糊为丸，每服七十丸，空心盐汤送下。虚热，用黄柏、知母、山楂肉、五味、牡蛎，等分为末，山药糊为丸，每服七十丸，空心盐汤下。
〔淋证（附）〕
淋证有五：总主于热，而茎中痛者也。小便涩而有血者，名血淋。小便淋沥身冷者，名气淋。溺浊如膏，浮凝如脂者，名膏淋。溺出如砂石者，名砂淋。遇劳则发，痛引气冲者，名劳淋。治之当行滞、清热、疏利小便为主，琥珀散主之。然正治血、气、膏、砂四淋，惟劳淋，用清心莲子饮。浮气不足，小便淋沥，常有馀滴不尽者，参苓琥珀散主之。
〔关格（附）〕
关格之症，呕逆而小便不利者是也。丹溪曰：寒在上，而热在下，故多死，法当吐，以提其气之格，不必在出痰也。二陈汤探吐之，吐中便有升降，有气虚不运者，用补中益气汤加槟榔，使清气升而浊气降也。一用藿香平胃合五苓，加姜、枣，长流水煎服，神效。
〖痔漏沿肛湿热所致〗
湿热之气，下迫大肠，以致经脉横解，为痔漏之病。肛门边，内外有疮，成⿸疒晶不破者，曰痔。破溃出脓血者，曰漏。痔，宜清凉宽气，秦艽、苍术汤主之。漏，宜清热补养，加减地黄丸主之。
〔血痔（附）〕
脓汁浊液，化生虫物，蠹食肛门，傍生小窍，滴血淋漓，射如血线，当以芜荑、艾叶、楝根等物，化虫可耳。外以血竭末敷之，或以鳗鱼骨烧烟燻亦效。又治痔疮出血过多者，服黑地黄丸。
〖发癍瘾疹风热所乘〗
发癍者，皮肤之上，有云头红片之状也。瘾疹者，皮肤之间，有红点，如蚤螫之状也。皆因风热所乘，宜以防风通圣散消息之，或用消癍青黛饮治之。伤寒发赤色者，半死半生，黑色者，不治。
〔白火丹（附）〕
其症头目面肿，胸膈胀闷，腿足浮，大小便不利，气急生痰，发出白癍如钱之大，圈圆若疮红者，名赤火丹，湿热之气，伤于血也。白者，名白火丹，湿热之气，伤于气也。谓之曰丹者，所谓丹毒之见也。治宜清热凉肌之剂，如荷包草汁，肿处可擦，随手即消，生酒和服，中气自清。若见肿胀，作脾虚治之，或见濡脉，作气虚治之，差之毫釐，谬之千里，非惟肿胀尤甚，亦且中气郁闷，而不进饮食，生痰作喘，则治之不可得也。必须草药以清之，庶有可救之理。荷包草汁内，胸膈不利者，加生香附末。小道不通者，加车前子末；痰喘者，加雪裹青汁；口渴者，加地浆水，治之无不验也。
〖耳聋者肾虚之故〗
耳者，肾之窍也。肾气实，则耳聪；肾气虚，则耳聋。此大概言之耳。其实少阳经之所过，故左耳聋者，其因忿怒过度，动少阳胆火，当归龙荟丸主之。右耳聋者，因其色欲过度，太阳膀胱相火，六味地黄丸主之。左右俱聋者，其因醇酒厚味过度，阳明胃火，从中而起，通圣散、滚痰丸主之。若淫欲耗其真元，面颊黧黑者，是为肾虚，四物汤加枸杞、苁蓉、知母、黄柏、菖蒲、柴胡。若兼头痛，耳内发痒者，是为风聋，九味羌活汤加柴胡、菖蒲。若四肢懒倦，眩晕少食者，是为劳聋，补中益气汤加远志、菖蒲。
〖目疾者肝火之因〗
目者，肝之窍也。肝属木，木主风，风动则肝火焰，风火交作，则邪害空窍，故目为之痛也。又云：目有五轮，藏腑之精华，宗脉之所聚，其白精属肺金，内轮属脾土，乌精属肝木，瞳人属肾水，赤脉属心火。如白睛变赤，火乘肺也。内轮赤肿，火乘脾也。乌睛瞳又被翳，火乘肝与肾也。赤脉贯目，火自甚也，凡目暴赤肿起，羞明隐涩泪出不止，暴塞目满，皆风热之所为也。治以消风养血汤。如昏弱不欲视物，内障见黑花，瞳子散大，遇夜雀盲，皆血少肾虚之所致也，治以滋阴地黄丸。久患翳膜遮睛者，还睛丸主之。
〔睡起目赤（附）〕
睡起目赤肿，良久如常者，血热也。卧则血归于肝，故目赤肿，良久血散，故如常也。用生地黄汁，浸粳米半升，晒乾，三浸三晒，每夜以米煮粥，食一盏，数日即愈。
〖齿痛乃胃热虫蛀〗
齿者，肾之标，骨之馀也。然牙床上下，又属于阳明，上属肾，下属大肠。胃中有风热，则齿龈动摇。肠胃气虚，则牙床不闭，故多齿痛之疾。胃热者，清胃散。气虚者，补中益气汤加熟地、丹皮、茯苓、芍药。虫痛者，以新烧石灰为末，蜜丸，塞于孔内即愈。牙疳，用五倍烧灰抹，如有涎水，少加龙骨。
〖喉痹乃火动痰升〗
喉痹者，咽喉闭塞不通也。少阴君火之脉，少阳相火之脉，皆络于喉，其热气上行，搏于喉之四傍而作肿痛，名曰乳娥。一为单，二为双。此乳蛾差小者，名曰闭喉，结于咽喉，肿绕于外，且麻且痒。肿而大者，名缠喉风。喉症暴发暴死者，名走马喉痹。其名虽殊，其因则火与痰也。脉伏而微者，不治。大凡咽喉肿痛，或喉痹急症，用山豆根水噙漱立效。又方，用猪牙皂、白矾、黄连各等分，以新瓦焙乾为末，每用五分吹入，吐痰为立效。暴热喉塞及痰病不语者，辰砂五分，白矾一钱为末，冷水调下。
〖鼻塞者胎气之不利〗
鼻乃肺之窍，肺受风寒，则鼻塞声重；肺受热毒，则鼻不知香臭。二者皆宜用参苏饮消息之。寒加桂，热加芩之类。治不知香臭，用嫩苦参一斤（切段），防风、荆芥、连翘、白芷各四两，每件煎汁，收在苦参段内，晒乾，切为末，生梨汁为丸，每服三钱。
〔脑砂鼻痔（附）〕
胆移热于脑，鼻流浊涕，或时出黄水，甚者脑亦作痛，俗名脑砂。此时虫食脑中，治载外治法。胃中食积热痰，流注肺中，令浊气凝结而生息肉，其形如枣，塞滞鼻中，气息不利，香臭不知，甚者又名鼻齆，治载外治法。
〖口疮者脾火之道行〗
口者，脾之外候也。脾火上行，则口内生疮，泻黄散治之。黄连、乾姜，为粗末，嚼之。有虚火上炎，服凉药不愈者，理中汤从治之。
心热则口苦，泻心汤；脾热则口甘，泻黄散；肺热则口辣，泻白散；肾热则口咸，滋肾丸；肝热则口酸，泻青丸。肝胆同热，则口酸而苦，柴胡、黄芩、青皮、胆草之类，胃虚热则口淡，补中益气汤。口唇乾燥，破裂生疮者，用橄榄烧存性，猪胆敷调，口气臭者，用香薷汤饮之。
〔喑证（附）〕
咽喉声音如故，而舌不能转运言语者，名舌喑。乃风冷之邪，客于脾之脉络，与舌下廉泉穴。盖舌乃心苗，发声为言，风邪阻塞其经络，故无音也。喉中有声嘶，而舌不能转运言语者，名喉喑，亦为风寒所客，使气道不通，故声不得发而无音也。大抵此症，或因风痰阻塞，或因心经气虚，或因脾之经络受风，或因风痰滞于脾之脉络，或因脾气不足，或胃中清气不升，皆足以致喑。表未解者，防风通圣散减白术；表解里热者，清心丸、凉膈散、转舌膏；宜下者，三化汤；有痰者，涤痰汤；寒邪闭结者，温中散；心肝有热者，龙胆泻肝汤。若初起痰食凝结上焦者，先用导痰消滞汤，吐之极妙。
〖女人经水不调皆因气滞〗
血者，气之配也。气行则血行，气滞则血滞，故经候不调等症，悉以四物为主。凡经水将来，腹中阵阵痛，乍作乍止者，血气实也，本方用生地加黄连、香附、桃仁、红花、玄胡、丹皮。经水过期，而腹中作痛，绵绵无休急者，属血虚，本方倍当归、熟地。如兼气虚，加参、耆。挟寒，加乾姜。经如常不及期而行者，血热也，本方用生地，加芩、连、白芷。经水常过期来者，瘦人多是血少，本方用当归、熟地，加黄耆、甘草，少佐红花、桃仁泥，以为生血之引用也。肥人大概是气虚挟痰，阻滞升降而然也，本方去熟地，加参、耆、二陈、香附、黄连、元胡、五灵脂、乳香、没药之类。如过期色淡者，痰多血少也。本方用生地合二陈汤。肥盛人，或二三个月一行经者，痰盛而躯脂闭塞经脉也，以导痰汤加芎、归、香附、苍白二术。经水适来适断，往来寒热如疟者，本方合小柴胡汤。经水行过三五日，腹中绵绵走痛者，此血行而滞气未尽行也，本方加木香、槟榔。经水过多，久不止者，成血崩，本方用生地加白术、条芩、阿胶、茯苓、山栀、地榆、荆芥、香附、甘草。经水月久不止，发肿者，是瘀血渗入脾经，本方去地黄，加桃仁、红花、丹皮、肉桂、乾姜、厚朴、枳壳、香附、木香、牛膝、元胡。经水月久不行，腹胁有块作疼，是血结症瘕也。用当归、川芎、砂仁、木香、茴香、乳香、枳实、厚朴、桃仁、红花、丹皮、肉桂、香附、元胡、牛膝之类。
〖寡妇心烦潮热多是郁生〗
寡妇，独阴无阳，多有抑郁之症，故血益日消，气益日盛，阴阳交争，乍寒乍热，食减形瘦，诸病蜂起，柴胡抑肝汤，启脾丸主之。越曲丸以开其郁，逍遥散以调其经。
〖带下沙淋由于湿热〗
带下之状，如涕之稠黏，与男子遗精同也。系出于手厥阴心胞络，治当清心补养，沙淋之状，如水之淡薄，与男子白浊同也。系出于足太阳相火，治当清热燥湿渗。所以，带症病原不一，治法各异。如病妇肥白，无病容，或昔肥今瘦，脉来沉滑者，湿痰也。如饮食减少，四肢无力，带下多白者，胃中痰积下渗也。如妇人久病，寒热不济，夜轻日重，或自汗，脉大无力者，气虚下陷也。如兼潮热，夜重日轻，肌黑形瘦，盗汗骨蒸，脉来细数者，血虚火热也。如因不得于夫，七情抑郁，郁而为火，以致带下者，郁也。湿痰宜渗湿消痰，用海石、半夏、南星、黄柏、苍术、川芎、香附、樗根皮。痰积宜消痰升提，用二陈加二术、升麻、柴胡，或前汤加瓦楞子。下陷宜升提补气，用六君子加绿升麻、柴胡。火热，宜滋阴养血，用四物加黄柏、樗根皮、滑石、青黛、海石。郁气，宜开郁行气，越曲丸加樗根皮、黄柏，分条而治，自得病情。东垣用葵花治带，白者治白，赤者治赤，须炒黑用，神验。肥人用瓦楞子，以燥其湿。
〖血山崩漏为损冲任〗
血崩之病，本乎一症。轻者，谓之漏下；重者，谓之崩中。盖冲脉为十二经之血海，任脉为一身生养之元气，因损此二脉，故血妄行。此症无论新久虚实，忌服热燥之药。初起者，属实热，治宜解毒，四物汤加黄芩、黄柏、知母、黄连、生蒲黄、莲蓬之类。稍久者，属虚热，治宜养血清火，四物汤加阿胶、艾叶、芩、连、山栀、炒蒲黄、棕榈灰之类。日久属阳气下陷，补中益气汤，加防风、羌活、独活之类，或用归脾汤加赤芍脂、伏龙肝以涩之。又初起，其血紫黑者，用生化汤加泽兰叶，二三帖后即用归脾汤加丹皮，寒加黑乾姜，热加黑山栀。
〖胎孕不安治有二理〗
安胎之法有二：有因妊母有病，而致胎气不安者，但治母病，其胎自安；有因胎气不安，而致妊母有病者，但安胎气，其病自痊。《机要》曰：治胎产之病，无犯胃气，及上下二焦。谓之三禁者，不可汗，不可下，不可利小便。脾为后天之长，肾为先天之原，有孕则碍脾，以致运化迟而生湿，湿生热，故用白术以健脾燥湿，黄芩以清热安胎。此形瘦血热，营行过疾，胎常上逼，过动不安，食少面黄，倦怠无力者宜之。若火旺口乾，发热自汗，烦躁腹痛者，又宜生地、归、芍以养血也。若性急多怒，形实气盛，面黑胸满，呕逆腹痛，胎不运者，又宜砂仁、香附以开之。肾为冲任之根，男子以藏精，女子以系胞。若肾虚腰软，脚膝无力，又宜六味丸去丹皮，加杜仲、续断。故健脾养血，开郁补肾，治虽不同，然五行相生，循环无端，一以贯之。总之，使其气血和平，无过不及而已。
〔安胎饮加减歌〕
安胎饮里柴苏甘，大腹砂仁橘藿堪；
芩术归苓姜水煮，胎前诸症可相参。
恶阻停痰半夏宜，茯苓甘草藿陈皮；
砂仁大腹同香附，苏叶生姜功最奇。
胸满心疼号子悬，葱头枳壳可同煎；
砂仁大腹甘苏叶，白术黄芩应避嫌，
口渴虚烦加麦冬，茯苓竹叶反防风；
山栀知母归生地，补血生津有大功。
肿胀皆因湿热多，健脾利水自安和；
木通苓泽姜皮术，大腹陈皮及香附。
罹腰痛皆因肾气虚，须防孕子绝衣裾；
地黄杜脂芎山药，续断当归总载书。
咳嗽原来属肺家，要分虚实莫涂鸦；
虚将天麦阿胶等，实用苏陈桑杏砂。
往来寒热属于肝，血少风邪勿误看；
四物八珍医血弱，柴胡加减疗风寒。
食伤水泻损于脾，下利稠黏作热医；
热则香莲丸可治，四苓香附茯陈皮。
不眠惊悸属于心，怔忡虚烦汗不禁；
远志枣仁龙眼肉，茯神柏子及人参。
触犯胎元动不安，缩砂末服是神丹；
或兼佛手、同生地，胶、艾加之治血乾。
大抵胎前宜四物，川芎用早恐升提；
地黄泥膈须加减，顺气平和勿执迷。
〔临产歌〕
临产之时勿易看，蓦然气凑目珠翻，
唇青口噤流涎沫，子母双双入鬼关。
舌色鲜红唇面黑，子存母死片时间；
面红舌黑儿难保，佛手仍须夺命丹。
横逆催生龙脱散，滑胎可救漏胞干。
死胎欲下芎归饮，更捣蓖麻脚底摊。
血入胞中时胀闷，上冲心胃死何难，
朴硝散共红花酒，夺命神丹遂下安。
产下血迷成血晕，清魂急灌命须还，
血山一倒心无主，目暗头眩汗两漫，
气随血脱多难救，姜、归、参、耆大补堪。
血抢心闷成狂妄，喘绝蒲黄不等閒，
儿枕痛时缘恶露，当归、失笑效非凡。
忽然口噤言颠倒，见鬼原非风与寒，
则血上冲心血耗，妙香散共黑龙丹。
〖产后发热其因有七〗
产后发热有七，皆有以验也。如去血过多者，六脉必虚；恶露不行者，腹中必痛；感冒风寒者，必兼头痛；过伤饮食者，胸膈不宽；蒸乳者，乳汁不通；乳膨者，必无子饮乳；起早褥劳者，腰胯作痛。大抵产后用药，必须温暖，使恶露流通，大补气血为主，虽有杂症，不过兼治之耳，产后玉门不敛，用硫黄、吴茱萸、菟丝子、蛇床子，煎汤频洗。子宫不收，用五倍煎汤熏洗，内服补中益气汤。产后遗尿，用白薇、白芍等分为末，酒调下，一日三服。或用桑螵蛸五钱，炒龙骨一钱，为末，食煎米汤下三钱。产后阴痒，是虫蚀阴户也，用白矾煎汤熏洗，或用熟猪肝三寸，作孔，入阴户，其虫尽入肝内，取出方效。
〔产后歌〕
产下婴儿气血空，丝毫触犯便伤荣；
倏然致疾如山重，不与寻常一样同。
去血过多因发热，焦姜、参、术入归芎；
阴虚作热心烦闷，自汗黄耆可奏功。
恶心呕逆伤脾胃，抵圣汤医胀胀膨；
归耆止汗除身热，不愈当归奏效雄。
风中愈风汤立验，茯苓散子治怔忡；
诸风痿痹筋挛缩，志士明医用血风。
乍见鬼神由血耗，调经散服起疲癃；
中风口噤身关闭，搐搦身强似角弓，
此是血虚筋瘛瘲，举轻古拜配归芎。
产后经来因续断，血虚发热复兼风，
手牵足搐牙关紧，昏冒当归独活攻，
大豆紫汤七珍散，只煎一服有奇功。
阴虚发热憎寒症，昼日清明夜觉凶，
加味归芎或四物，将来煎服病离躬。
胞中误损成淋沥，参术煎膏溲自通，
浮肿定须分水道，也应培土与祛风，
大小调经散可用。忧思郁结在宽胸，
痢初化滞香连芍，积久须当用胃风。
初感寒邪微发表，热邪不解守黄龙。
躁烦地、麦兼归芍，渴甚人参共麦冬，
热泄分消兼理胃。便难宜以扪肠攻，
汗多表弱宜耆桂，里弱虚寒制理中，
发表内攻须带补，勿行孟浪内伤荣。
小便淋沥时常痛，但用茅根可治癃，
泄泻四苓汤可治，寒加肉果桂姜同，
若用热泄兼肠垢，姜炒黄连佐木通。
〔资生汤加减歌〕
人身气血配阴阳，产下婴儿气血伤；
姜牡芎归楂茯草，豆红加减慢推详。
时逢春月倍川芎，夏月丹皮、茯苓同；
冬月炮姜堪作主，迭为宾主适其中。
胞衣不下加牛膝，恶露停留苏木行，
腹痛绵绵须用桂，五灵胡索共相成。
初产元产易中风，当归荆芥有神功；
华佗遗下神仙诀，妙用无穷自不同。
恶血冲心号血迷，令人急把发心提；
速将醋炭来熏鼻，童便回生可灌些。
头痛川芎荆独活，腰疼续断杜桃仁；
延胡香附除诸痛，失笑黄金效如神。
不语昏迷用七珍，遍身浮肿茯柑陈；
调金散子俱堪用，惊悸朱砂远茯神。
产后血虚大便难，少加枳壳自应宽；
桃麻杏核皆堪用，生地当归可倍餐。
下乳须当用木通，核桃山甲有神功；
子宫脱下升荷蒂，阴痛青皮藁本葱。
败血流经加赤芍，泽兰牛膝芷红花；
损脬应用参耆补，白及猪脬实可夸。
回乳须知用麦芽，乳痈远志与胡巴，
木通白芷用甘草，土贝还兼左缠花。
产后虚羸不早调，光阴荏苒渐成成；
泽兰羊肉当归等，乌骨鸡丸琼玉膏。
〔女子求嗣（附）〕
丹溪曰：妇人无子者，多由血少不能摄精，俗以通谓子宫虚冷，投以辛热之药，煎熬脏腑，血气沸腾，祸不旋踵。或服艾者，不知艾性至热，入火炙则下行，入药服则上行，多服则至毒，咎将谁归？瘦怯妇人，子宫乾涩，宜滋养血脉，四物汤加香附、黄芩。肥盛者，乃躯脂满溢，闭塞子宫，宜行湿燥痰，用半夏、南星、川芎、滑石、防风、羌活之类。次宜鼓动微阳，如女金丹、终斯丸、大小乌鸡丸、百子附归丸等。
〔男子求嗣〕
男子或命门火衰，阳事痿弱者，法当壮阳，如巨胜子丸、壮阳丸。或阳脱痿弱，精清冷薄，或来而不能直射子宫者，宜还少丹、五子衍宗丸等。其或命火门火胜，阳常坚举，法当滋阴，宜补阴丸、虎潜丸、大造丸等。若四旬已后，纵有火动，只宜小菟丝丸，或天门冬膏，不可擅用黄柏、知母也。


卷之八  ——————————————————————————————————————————————————————————————————————————————————————————

用药须知  ***************************
〖九陈〗
橘皮三周四载，麻黄亦要多年，大黄日久最堪怜，荆芥须还长远。木贼、芫花、半夏，用时不要新鲜，吴茱、枳壳，古来传，今按先贤正典。
〖十忌〗
甘草忌心黑，蟾酥怕赤睛，鹿茸畏铜铁，鳖甲去旁裙，青枳除穰隔，桃、杏禁双仁，蛇不连头用，全蝎白似银。
〖十八反〗
本草明言十八反，半（夏）蒌（瓜）贝（母）蔹（白）及（白）攻乌（头），藻（海）戟（大）遂、芫俱反草，诸参、辛、芍叛藜芦。（参谓：人参、丹参、苦参、玄参、沙参、党参。）
〖十九畏〗
硫黄原是火之精，朴硝一见便相争；水银莫与砒霜见，狼毒最怕密陀僧；巴豆性烈最为上，偏与牵牛不顺情；丁香莫与郁金见，牙硝难合京三稜；川乌、草乌不顺犀，人参最怕五灵脂；官桂善能调冷气，若逢石脂便相欺。大凡修合看顺逆，炮炙煿莫相依。
〖引经药报使〗
小肠膀胱属太阳，藁本、羌活是本乡；三焦胆与肝包络，少阳厥阴柴胡强；大肠阳明并足胃，葛根、白芷、升麻当；太阴肺脉中焦起，白芷、升麻、葱白乡；脾经少与肺部异，升麻兼之白芍祥；少阴心经独活主，肾经独活加桂良，通经用此药为使，岂能有病到膏肓。
〖妊娠药禁〗
蚖、斑及虻虫，乌头、附子配天雄；野葛、水银并巴豆，牛膝、薏苡与蜈蚣；三稜、代赭、芫花、麝，大戟、蛇蜕、黄雌雄；牙硝、芒硝、牡丹、桂，槐花、牵牛、皂角同；半夏、南星与通草，瞿麦、乾姜、桃仁通；硇砂、乾漆、蟹甲爪，地胆、毛根都不中。
〖产后药禁〗
产后最忌是生梨，栀子、芩、连大不宜；白术、黄耆须缓用，人参、白芍亦如之。地黄泥膈麻黄烈，冷物伤脾滑物遗，又有石膏名白虎，倘然误服立倾危。
〖臌胀药禁〗
白术、黄耆、白茯苓，蜂蜜、大枣及黄精，二麦、二门并五味，误服痰涎必上升。
〖制度引经〗
制药贵在适中，不及则功效难求，太过则气味反失。火制四，煅、炮、炙、炒也。水制三，渍、泡、洗也。水火共制，蒸、煮二者焉。法造虽多，不离乎此。酒制，升提；姜制，发散；入盐，走肾而软坚；用醋，注肝而住痛；童便制，除劣性而降下；米泔制，去燥性而和平；乳制，润枯生血；蜜制，甘缓益元；陈壁土制，窃真元气而骤补中焦；麦麸皮制，抑酷性勿伤上隔；乌头汤、甘草汤渍曝，并解毒，致令平和；羊酥油、猪脂油涂烧，咸渗骨，容易脆断；去穰者免胀，抽心者除烦。大概具陈，初学熟记。
〖炮制药歌（共六首）〗
芫花本利水，非醋不能通；绿豆本解毒，带壳不见功；草果消膨效，连壳反胀满；黑丑生利水，远志苗毒逢；蒲黄生通血，熟补血运通；地榆医血药，连稍不住红；陈皮专理气，留白补胃中；附子救阴症，生用走皮风；草乌解风痹，生用使人蒙；人言烧煅用，诸石火烜红，入醋堪研末，制度必须工；川芎炒去油，生用痹痛攻。炮爁长依法，方能夺化工。
知母、桑皮、天麦冬，首乌、生熟地黄分，偏宜竹片铜刀切，铁器临之便不驯。乌药、门冬、巴戟天、连心、远志五般全，并宜剔去心方妙，否则令人烦躁添。厚朴、猪苓、与茯苓，桑皮更有外皮生，四般最忌连皮用，去净方能不耗神。益智、天麻、柏子仁，更加草果四般论，并宜去壳方为效，不去令人心痞增。何物还须汤泡之，苍术、半夏与陈皮；更宜酒洗亦三味，苁蓉、地黄及当归。
〖诸药相济治病法〗
麻黄得葱白，则能发汗；桂枝得芍药，则能止汗。麻黄得桂，亦能行汗；芍药得甘草，则止腹痛；枳实得黄连，则消痞满；黄连得木香，则和痢疾；木香得槟榔，则行滞气；白术得黄芩，则能安胎；陈皮得白术，则能补脾；白术得芍药，亦能补脾；芍药得川芎，则能补肝；人参得麦冬，则能生脉；五味得乾姜，则止寒嗽；生附配乾姜，补中有发；熟附配麻黄，发中有补；附子得乾姜，则热甚；栀子得连翘，降周身之火；栀子同甘草，泻心经之火；厚朴得苍术，则平胃气；黄柏得苍术，去经络之湿；枳实得山楂，去胃家之积；三稜得莪术，亦去胃家之积；紫苏得枳壳，可平气满；甘草同大枣，能补脾胃；陈皮得半夏，能去风痰；甘草节得忍冬藤，能消肿毒；栀子同香附，能去郁火；栀子得陈皮，去心中之痰；麦冬得地黄，阿胶得麻仁，则能润筋益血，复脉通心。
〔手足三阳表里引经主治例〕
太阳（足膀胱、手小肠）上羌活，下黄柏；少阳（足胆、手三焦）上柴胡，下青皮；阳明（足胃、手大肠）上升麻、柴胡，下石膏；少阴（足肾、手心）肾知母，心黄柏；厥阴（足肝、手胞络）肝青皮，胞络柴胡；太阴（足脾、手肺）脾白芷，肺桔梗。
〖脏腑泻火药〗
黄连泻心火，木通泻小肠火。黄芩泻肺与大肠火，栀子佐之。柴胡泻肝胆火，黄连佐之。白芍药泻脾火，石膏泻胃火，知母泻肾火，黄柏泻膀胱火，柴胡泻三焦火，黄芩佐之。
〖五脏补泻主治例〗
肝虚者，陈皮、生姜之类补之。虚则补其母，肾者，肝之母也，以熟地、黄柏补之。如无他症，钱氏地黄丸主之。实则白芍药泻之，如无他症，钱氏泻青丸主之。实则泻其子，以甘草泻心；心者，肝之子也。
心虚者，炒盐补之。虚则补其母，肝者，心之母也，以生姜补之。如无他症，钱氏安神丸主之。实则甘草泻之，如无他症，钱氏方中，重则泻心汤，轻则导赤散以清热。
肺虚者，五味子补之；实则桑白皮泻之。如无他症，钱氏五胶散主之。虚则补其母，以甘草、大枣补脾，脾乃肺之母。实则泻其子，肾者，肺之子，以泽泻泻肾。
脾虚者，甘草、大枣之类补之。实则枳实、黄连泻之。如无他症，钱氏益黄散主之。虚则补其母，心乃脾之母，以炒盐补心。实则泻其子，肺乃脾之子，以桑白皮泻肺。
肾虚者，熟地、黄柏补之。肾无实不可泻，钱氏只有补肾地黄丸，无泻肾之药。虚则补其母，肺乃肾之母，以五味子补肺。
〖治病主药论〗
头痛必须用川芎，不愈各加引经药。
太阳羌活少柴胡，阳明白芷还须著；
太阴苍术少细辛，厥阴吴萸用无错。
顶巅之痛又不同，藁本须用去川芎，
肢节之痛用羌活，去风去湿亦其功。
小肠痛用青皮治，心痞黄连枳实从，
腹痛须用白芍药，恶寒加桂热黄柏。
腹中窄狭用苍术，腹痛厚朴姜制法；
腹中实热将何治？大黄芒硝真有力。
虚热虚汗用黄耆，肌肤浮热黄芩宜。
胁下疼痛往来热，日晡潮热柴胡宜；
脾胃受湿因无力，怠惰嗜卧用白术。
下焦湿肿有火邪，知母防龙并酒柏；
上焦湿热用黄芩；中焦湿热黄连释，
泻用乾葛白茯苓。半夏燥脾当禁革，
嗽用五味喘阿胶。枳实黄连消宿食，
烦躁须用栀子仁。水泻芍药苓白术。
调气必当用木香，若然气盛又非良。
补气必是用人参，肺经热甚不相应。
痰涎为病须半夏，热加黄芩风南星，
胸中寒痰多痞塞，白术陈皮两件增。
胃脘痛用草豆蔻，疮痛必须黄连凑；
眼痛黄连当归根，心中恍惚用茯神。
小便黄时用黄柏，涩者泽泻用之灵，
气刺痛时用枳壳，血刺当归上下分，
痢疾当归白芍药，疟疾柴胡为之君。
滞血桃仁与苏木，滞气青皮与枳壳，
枳壳青皮若用多，反泄元神宜改作。
凡用纯寒纯热药，必用甘草缓其力，
寒热相杂亦用之，调和其性无攻击。
惟有中满不食甘，临证还须用端的。
生甘梢治茎中疼，心下痛兮吴茱力。
调血延胡补血芎，伤风甘术佐防风。
上部见血防风医，中部黄连下地榆。
表虚桂枝同芍药，表实麻黄葛根宜。
表寒桂枝柴胡热，里虚参术何必疑。
肩背痛疼防羌活，足膝痿软柏防己。
喉痛颔肿山栀炒，黄芩贝母桔梗齐；
乾呕竹茹黄连使，冷涎丁藿二香奇。
吐酸黄连须土炒，吞酸炒连拌茱萸；
肾虚地黄牡蛎粉，肺虚二冬五味居。
多梦纷纭用龙骨，远志、菖蒲枣仁宜。
〖用药寒热相得论〗
夫发表之药用温，攻里之药用寒，温里之药用热者，各有所宜也。盖表既有邪，则为阳虚阴盛，温之乃以助阳，阳有助，则阳长而阴邪所由以消，故用辛甘发散之，以为阳也。此指表药用温者而言也。里既有邪，则为阴虚阳盛，寒之乃以助阴而抑阳，阻受其抑则微，而真阴所由以长，故用酸苦涌泄之，以为阴也。此指里药用寒者而言之也。至于阴经直受寒邪，则为脏病，主阳不足而阴有馀，故用辛热之剂而温之，所以助阳而益阴也。助则阴消阳长，此指温里之药亦明矣。若表有邪而不汗之，其邪从何而解？里有邪而不下之，其邪从何而出？脏有邪而不温之，其邪从何而除？以此三者，故用药有阴阳寒热之别，其于热药寒服，寒药热服，中和之剂，温而服之，此则寒因热用，热因寒用，不寒不热，温而用之之义也。且药之相得也，如麻黄得桂枝，则能发汗；苏叶得葱白，亦能发汗；芍药得桂枝，则能止汗；黄耆得白术，则能止虚汗。防风得羌活，亦治诸风，苍术得羌活，则止身痛。柴胡得黄芩则寒，附子得乾姜则热。羌活得川芎，止头痛，川芎得天麻，止头眩。乾葛得天花粉，则止渴，石膏得知母，亦止渴。香薷得扁豆，则消暑。黄芩得连翘，则消毒。桑皮得苏子，则定喘。杏仁得五味，则止嗽。丁香得柿蒂，则止呃。乾姜得半夏，则止呕。半夏得姜汁，则回痰。半、母得瓜蒌，则开结痰。竹沥得姜汁，则行经络。桔梗得升麻，则开提气血。枳实得黄连，则消心下痞；枳壳得桔梗，能使胸宽。知、柏得山栀，则降火；豆豉得山栀，治懊憹。辰砂得枣肉，则安神。白术得黄芩，则安胎。陈皮得白术，则补脾，人参得麦冬、五味，则生脉。苍术得香附开郁结，厚朴得腹皮开臌胀，草果得山楂开肉积。神麴得麦芽能消食，乌梅得乾葛则消酒。砂仁得枳壳则宽中，木香得姜汁则散气，乌药得香附则顺气。白芍得甘草则治腹痛，茱萸得良姜亦止腹痛。乳香得没药大止诸疼，芥子得青皮则治肠痛。参耆得附子则补阳，知、柏得当归则补阴。当归得生地则生血，姜汁磨京墨则止血。红藤得当归则活血，归尾得桃仁则破血。大黄得芒硝则润下，皂荚得麝香则通窍。诃子得肉果则止泄泻，木香得槟榔则止后重。泽泻得猪苓则能利水，猪苓得白术则能收湿。此用药相得之心妙也。
〖药性赋〗
〔寒药赋〕
药有四性，寒、热、温、平。先陈寒药之性，以见治病之能。黄连清心经之客热，黄柏降相火之游行，黄芩泻肺火兮最妙，栀子散内热兮如神。芒硝通大肠之结燥，大黄乃荡涤之将军。犀角解乎心热，牛黄定乎胆惊。连翘退风热而除疮肿，菊花明眼目而治头痛。滑石利小便之结涩，石膏泻胃火之炎蒸。山豆根解热毒而治喉痹，桑白皮泻肺气而利水停。龙胆治眼目之热痛，瞿麦利膀胱之血淋。鳖甲疗疟而疗癖，龟板补阴而补心。茵陈治黄疸而利水，香薷疗疟乱以清神。柴胡退往来之寒热，前胡治咳嗽之痰升。元参治结热毒痈，清利咽膈；沙参补阴虚咳嗽，保定肺经。丹参除旧而生新血，槐花治痔而去肠风。竹叶、竹茹，治虚烦兮立效，茅根、藕节，止吐衄兮多灵。苦参退风热细疹，地榆止血痢血淋。车前子止泻利小便兮，尤能明目；瓜蒌仁下气降痰咳兮，又且开音。秦艽退骨蒸之劳热，丹皮破瘀血兮行经。熟地补血而疗虚损，生地凉血而医眼昏。白芍药治腹痛而热烦亦除，赤芍药通血凝而膀胱可利。麦门冬生脉以清心，天门冬补血而润肺。骨皮除夜热之劳蒸，知母退肾经之火沸。葛根止渴而解肌，泽泻补阴而渗利。兹乃药性之寒，投剂须当酌议。
〔热药赋〕
又有热药，可以温经。麻黄散表邪，而根苗有别；官桂治冷气，而厚薄须分。木香调气治腹痛，沉香理气治腰疼。丁香止呕暖胃家之冷，藿香止吐疗胃脘以温。吴茱萸治小腹之寒气，山茱萸壮腰肾而涩精。豆蔻、砂仁理胸中之食气，腹皮、厚朴治膈内之胀膨。肉豆蔻开胃口而止痢，延胡索止血痛而调经。附子回阳，救阴寒之药；乾姜止冷，转脏腑以温。草果消熔宿食，槟榔去浊推陈。苁蓉、锁阳兼鹿茸而补精血，川乌、草乌同首乌而治风疼。没药、乳香散血气而除疼立止，牵牛、巴豆削积坚而通秘时行。紫苏表寒邪之汗，乌药快冷气之凝。五灵脂治恶血之腹痛，白花蛇疗麻风之病经。此热药之主治，分佐使与君臣。
〔温药赋〕
乃论温药，各逞其能。甘草为和中之国老，人参乃补气之元神。葶苈泻肺喘而利水，苦甜有别；茯苓补脾虚而渗利，赤白须分。黄耆止汗而补卫，山药助胃而开心。蓬术、三稜磨肠胃之积聚，山楂、神麴消饮食而宽膨。顺气化痰，陈皮为首；宽中快膈，香附当行。白术健脾祛湿，当归补血调经。半夏治痰燥胃，枳实去积推陈。川芎治头疼之要药，桃仁去瘀血之佳珍。艾叶安胎而治崩漏，细辛温表而疗头疼。杏仁止风寒之嗽，五味疗肺气之升。防风乃诸风之必用，荆芥乃疥癞之相应。紫薇花通月经而下孕，酸枣仁敛心肝以安神。藁本治头痛于顶巅之上，桔梗载药物有舟楫之能。杜仲壮腰膝而补肾，红花活血脉以调经。此温药之性味，学者由是推循。
〔平药赋〕
既已明其三种，岂不悉举其平。常山使之截疟，阿魏用之消症。防己、木瓜治下焦之湿肿，菖蒲、远志通心府之神明。治腰痛而无如虎骨，定惊悸而当用茯神。阿胶止嗽而止血，牡蛎涩汗而涩精。羌活散风，治骨节之痛；麦芽消食，化乳汁之膨。独活、寄生理脚气之风湿，薄荷、白芷散头额之风疼。木贼、蒺藜退眼睛之浮翳，玄明、海石降痰火升腾。枳壳泻肺气而积痰亦化，青皮伐肝木而宿气可行。五加皮消肿而活血，天竺黄降痰以清心。鼠黏子清咽喉之不利，薏苡仁理脚气之难行。琥珀安神而散血，朱砂镇惊而定心。贝母开心胸之郁而治结痰，百合理虚劳之嗽而医蛊毒。升麻提气而散风，牛膝下行而壮骨。利水须用猪苓，燥湿必将苍术。枸杞子明目以生精，菟丝子补肾而有益。天麻治诸风之掉眩，木通疗小肠之闭涩。石脂、龙骨极好生肌，芦荟、使君最医疳积。乳汁开眼目之明，裩裆安阴阳之易。天南星最治风痰，夏枯草专医瘰疬。此乃药性之提刚，务要诵之而不辙。
〖证药增损歌〗
人病无常，用药不一，增损合宜，全在活泼。诸风兮防、麻、姜、沥，诸湿兮苍白二术。中寒厥冷，附子、天雄，中暑躁烦，黄连、香薷。头痛而芎、蔓、细辛，未应而引经药用。太阳羌活，阳明白芷，少阳柴胡，太阴苍术，少阴细辛，厥阴吴萸。痰饮痛而半夏，血虚痛而当归。气弱人参、黄耆，冒风麻黄、葱白。顶痛藁本，脑痛细辛。若夫遍身节痛而羌活，风湿亦加；水肿胀急而甘遂，虚人忌用。心疼良姜、五灵，下痛吴萸：心痞枳壳、枳实，去闷黄连；腹痛芍药，恶寒佐以官桂，恶热佐以黄芩。骨蒸柴胡，有汗增以地骨，无汗增以丹皮。栝实、橘红消胸中之疼痞，柴胡、牡蛎理胁下之痛坚。腰疼杜仲，膝疼牛膝，喉嗌疼而黄芩、桔、贝；胃痛草蔻，茎痛甘梢，脐下痛而肉桂、地黄。气刺木香，血刺当归。腹中窄而苍术，腹中急而炒甘。足膝痿软，黄柏、防己，肩背痠疼，羌活、防风。腹痛兮厚朴，咳逆兮柿霜。气不转运而木香、砂仁，风痰上壅而竹沥、姜汁。活血当归，补血川芎，调血胡索，崩血五灵。死血苏木、虻、蛭，破血桃仁、归须，止血炒蒲、归首。补气人参，顺气乌药，调气木香，降气沉香，清气檀香，导气槟榔。破滞气以青壳，提元气以升麻。虚热黄耆，蒸热地骨。上焦热而黄芩，中焦热而黄连，下焦热而黄柏。咽乾乾葛，烦渴天花，牛黄开清心火，朱砂善安神志。热痰瓜实，湿痰苍术、半夏，风痰南星，老痰枳实、礞石。脾胃受湿兮白术，下部湿肿兮防己。肉积草果，食积曲芽，口甜石膏，口苦柴、连。五味子肺虚咳嗽，桑白皮肺实咳嗽。风寒嗽而麻黄、杏仁，肺痿嗽而麦冬、黄芩。有声无痰生姜、防、杏，有声有痰，壳、夏、防风。上气喘急兮肺气有馀，杏仁、苏子；气促气短兮元气不足，参、味、麦冬。吞酸吴萸、黄连，吐酸土炒黄连。冷涎丁香、藿香，乾哕竹茹、姜汁。水肿喘急，葶苈、桑皮，诸虚泄泻，术、苓、芍药。伤食作泻者，草果；伤寒热泻者，黄连。诸痢芍药、当归，血痢黄连、犀角。上部见血兮防风，中部见血兮黄连，下部见血兮地榆。大便热结，硝、大黄，血秘者，麻仁、桃仁，气秘者，大黄、枳壳。小便不通木通、滑石。淋涩者，猪苓、泽泻。频数者，益智、螵蛸。滑泄不禁，脏寒也，诃子、肉蔻。若不已，而升麻、羌活。小便失遗，气虚也，人参、黄耆。若肾虚而地黄、牡蛎。惊悸恍惚，茯神、龙骨；心志不宁，菖蒲、远志。胸中烦热不眠而栀子，心胆虚怯不眠而枣仁。癫狂烦乱朱砂、黄连；自汗盗汗，黄耆、浮麦。眼暴发而连、归、防风，眼久昏而当归、熟地。翳膜，木贼、穀精；沸泪，川椒、甘菊。胎气上升者，砂仁；胎动不安者，芩、术。股肿，大黄、牡蛎。结核，牡蛎、芽茶。痈毒喘促兮栝实，痈疽已溃兮参、耆。诸疮作渴，人参并黄耆、花粉；消诸肿毒，连翘与花粉、忍冬。表虚桂、芍，表实葛、麻。表寒桂枝，表热柴胡。里虚参、术，里实枳、黄，里热芩、硝。上焦寒者人参，中焦寒者乾姜，下焦寒者肉桂。降虚火兮山栀，退虚热兮地骨。水泻车前，寒泻乾姜。肺气不足而二冬、五味；肾气不足而远志、地黄。肝气不足而川芎、天麻；心气不足而参、茯、苍、蒲。脾气不足而白术、芍药；胆气不足而酸枣、细辛。神昏朱砂、茯神，健忘茯神、远志。多梦纷纭兮龙骨，惊悸不安兮龙齿。噎症防虫兮青黛，小儿伤食兮山楂。疸病茵陈，瘿病天冬。下痢不快而气实者，大黄；表虚恶风寒而自汗者，桂枝。杀虫槟榔、苦楝；定喘阿胶、杏仁。证治多端，笔舌难罄，引伸触类，是在高明。
〔小柴胡汤增损歌〕
（小柴胡汤：柴胡、半夏、人参、甘草、黄芩、生姜、大枣。）
小柴少（胆）阳为至宾，和解宽中不可少，
气虚邪入用（人）参甘（草），柴（胡黄）芩清热（半）夏呕好。
本经之病小便秘，赤茯加之须牢记；
呕者陈皮（生）姜竹茹，痰多贝母瓜蒌利。
少阳合病阳（胃）明证，葛根芍药皆称圣；
若还虚烦伤寒类，竹茹粳米堪相订。
胁痛青皮为总司，右胁姜黄（玄胡）枳实施；
左胁桑皮赤芍药，枳壳香附亦同之。
寒热如疟加桂枝，知母天花渴症思；
齿燥无津石膏末，金沸五味嗽能医。
胸中饱满热尤甚，枳壳桔梗有神应；
痞结不宽小陷胸，黄连枳实真可益。
腹痛胸寒去黄芩；桂枝芍药与加增，
自汗恶风发热痛；桂枝汤合小柴（胡汤）行。
错语心烦因内热，黄连解毒同煎吃；
面赤发热脉弦洪，烦渴饮水白虎散。
小便不利大便泄，小柴四苓（散）相配合；
大便不通加大黄，半夏去之防燥结。
胸烦不呕减夏参，倍入瓜蒌并桔梗；
心下悸兮小水涩，减欲黄芩增茯苓。
胸中痞硬去大枣，（元）明粉加之硬自好；
外有微热口不干，去参加桂须应晓。
脉虚发热或遗精，知柏牡蛎号滋阴；
便溏口乾胃气弱，术苓芍药可同临。
口燥舌乾去半夏，麦冬五味有天花（粉）。
脉虚热渴不饮水，麦冬五味人参加。
胸满按痛去人参，枳桔蒌连四味增；
胸满嗽痰去人参，枳桔蒌连贝（母）杏仁。
内热下痢口渴甚，黄柏黄连芍药并；
血虚发热夜尤多，四物小柴相兼併。
妇人邪热入血室，经水适断身发热；
柴胡四物两方需，桂枝红花牡丹地。
〔二陈汤增损歌〕
二陈汤：半夏、陈皮、茯苓、甘草
二陈半苓去痰湿，脾虚甘草气滞橘（皮）；
火旺生痰（黄）芩与（黄）连，膈上不宽加枳（实）桔（梗）。
咳嗽生痰分冷热，热加芩连栀子石；
寒痰倍（半）夏甚麻黄，细辛乌头同一辙。
外感风寒嗽若何，二陈枳桔并前胡；
乾葛桑皮清肺气，先贤于此号参苏。
湿痰倦怠身多软，苍白术二宜首选；
风痰南星白附枳，天麻牙皂姜蚕咽。
气虚有痰加参术，六君子名因此立。
血虚知母天门冬，香附瓜蒌姜竹沥。
食积生痰不克消，曲麦山楂连枳调；
甚者用攻宜丸药，血虚血药送之饶。
老痰倍半加瓜实，香附连翘还海石；
结痰有物在喉中，少佐芒硝便可减。
膈痰用吐宜提气，防芎茶桔姜韭类；
痰居肠胃下之安，硝黄枳实杷甘遂。
痰在经络及四肢，皮里膜外姜竹施；
胁下有痰白芥子，非此无能上达之。
温胆二陈加茹实，安神豁痰为第一；
苦增枳实与南星，汤号导痰能引膈。
四七汤中去草陈，加漆苏朴枣姜邻；
散郁消痰并顺气，孕生恶阻用无禁。
呕吐皆因胃火痰，姜茹枳实炒黄连；
若还药也下难吞，槟榔些少木香煎。
五六日呕来不休，心胸胀闷手难揉；
多加枳朴芩连芍，便秘硝黄一服瘳。
嘈杂暖气一般看，胸中积火与停痰；
二陈星栀并香附，石膏加上有何难。
同疗吞酸与吐酸，本方加入炒黄连，
水停心下名痰饮，枳实猪苓利小便。
二陈半夏性最燥，血虚烦渴皆不要；
四物汤中亦勿加，贝母代之能取效。
〔小续命汤增损歌〕
中风发表小续命，外审六经之形证；
必须随证能增损，始可奏功在俄顷。
无汗恶寒属太阳，倍加麻黄杏仁防；
若是恶风兼有汗，桂枝杏仁芍药详。
阳明恶热不恶风，桂枝黄芩乾葛同；
身凉无汗太阴证，乾姜附子好加增。
有汗无热少阴名，桂枝附子炙甘凭；
肢节拘挛麻木痛，连翘羌活胆肝经。
大法夏石春知芩，秋冬附桂芍应寻；
有热去附加白附，语涩筋挛薏苡仁。
中风筋急倍人参，以避中寒去芍芩；
服后稍轻犹有药，加入当归筋急仲。
烦躁大便不能通，附桂去之芍沥增；
日久不行胸不快，大黄枳实有奇功。
语言蹇涩手足掉，菖蒲竹沥皆为要；
发渴之时增麦冬，天花葛根不可少。
中风热渴觅秦艽，发渴身疼羌活调；
如逢烦躁多惊恐，犀角羚羊二味消。
恍惚错语不知人，茯神远志定心神；
不能言者加竹沥，失音不语石菖论。
中风头痛犹如破，续命堪加羌活佐；
寒湿为殃骨节疼，附子官桂非为故。
呕逆腹胀见中风，人参半夏必相从；
若还脚膝多软弱，牛膝石斛可收功。
腰疼桃仁去皮尖，杜仲姜汁炒同煎；
夜眠不寐寻酸枣，痰盛南星一物添。
肥人气盛多痰湿，倍加乌附行经急；
脏寒下痢去己芩，加添附子并白术。
或哭或笑或讴歌，语言谵妄不能瘥；
麻黄参桂皆宜倍，白术加之可起疴。
中风汗多去杏麻，仍加白术有神应；
舌燥还增白石膏，附子官桂俱可省。
〔四物汤增损歌〕
四物女科之要品，胎产调经为主君；
当归芍地能生血，行气川芎郁滞伸。
心虚血少补心汤，四物参苏共一汤；
骨蒸午热荷知附，曲骨逍遥并五黄。
经水行后腹中疼，气血俱虚君子增；
若过三五绵绵痛，血行气滞木香槟。
经行不及为血热，生地芩连香附别；
过期人瘦是血虚，耆草少佐桃红吃。
肥人过期乃气虚，挟痰升降多阻迟；
加入参耆去生姜，二陈香附更相宜。
过期紫黑亦血热，香附连脂索乳没；
色淡痰多血少医，生地二陈不可缺。
经血过多五心热，芩术胡连同一撮；
升提其气独柴荆，涩少葵红两花觅。
经行微少两足疼，泽兰甘草去地芎；
不通木膝桃丹附，涩滞桃红四物同。
崩多有热加生地，蒲黄黄芩荆芥穗；
崩多脏冷艾阿胶，淋漓不断赤石附。
赤白带下桂附加，白芷丹皮蒿续夸；
胎动不安兼下血，附胶艾叶术芩賖。
胎气不安胸腹胀，枳壳砂苏能通畅；
佛手芎归二味名，胎损服之即便降。
妊娠腹痛竹茹增，死胎麝桂芷堪宁；
产后腹满增枳桂，恶露桃仁苏膝成。
产虚血热加生地，寒热柴胡麦冬治；
产后闷乱志茯苓，伤风头痛甘蒿具。
产后血痢腹中疼，槐米黄连粟壳并；
若是血虚成血晕，泽兰荆草芎归参。
血气痛兮桂乌药，冷气良姜玄胡索；
胸中气块木香增，血积莪稜官桂漆。
产初用芍伤生气，肠滑当归俱欲忌；
汗多方内减川芎，泥膈尤嫌生熟地。
〔补中益气汤增损歌〕
劳倦伤脾中不足，参耆归术甘补益；
升麻柴胡清气升，脾胃疏通数陈橘。
内伤有时挟外感，六经见证须加减；
太阳头疼蒿桂羌，阳明不足升葛选。
耳聋胁痛少阳经，黄芩半夏又用芎；
太阴咽乾胁胸痛，枳实厚朴亦相同。
少阴舌燥加桔甘，厥阴囊缩川芎例；
如逢变症发斑时，元参升麻倍乾葛。
内伤挟痰寻半夏，竹沥姜汁可同加；头痛川芎蔓荆子，项痛藁本细辛佳。耳鸣目黄颊颌肿，更兼面赤脉来洪；羌防甘蒿通经血，芩连二味肿消松。口乾咽燥加乾葛，上升胃气润口渴；心下痞闷芍连随，腹胀香砂兼厚实。腹疼芍药炙甘草，桂心恶寒冷痛极；若是恶热用黄芩，仍增甘草时热息。脐痛本方去甘耆，胸中滞气青皮利；脚软乏力或痛疼，酒炒黄柏及牛膝。久病痰嗽去人参，夏热冬花沸耳吟；春寒秋冷冬凉月，麻黄带节便煎斟。长夏湿土客邪越，苍白泽泻消湿热；湿热火胜食不消，神麴味冬泄肺灭。口吐白沫胃停寒，益气汤中益智先；若加胃口当心痛，何如草蔻更加煎。饮食不下胸中寒，气滞青橘木香煎；冬月智仁草豆蔻，秋则槟砂夏芩连。大便秘涩不能通，当归宜易归稍用；胁下或急或多少，甘草人参柴胡并。风湿相搏体重疼，升麻柴胡羌活风；藁本苍术宜暂服，病去之时勿再逢。心中烦躁何所加，生地一味好安排；若更气浮心里乱，安神丸内用朱砂。
〖四言脉诀〗
（总言脉之大旨）脉为血脉，百骸贯通，大会之地，寸口朝宗。诊人之脉（言诊脉之法），令仰其掌，掌后高骨，是名关上。关前为阳（言寸关尺部位），关后为阴，阳寸阴尺，先后推行。胞络与心，左寸之应；惟胆与肝，左关所认；膀胱及肾，左尺为定；（诊五脏六腑之部位）胸中及肺，右寸昭彰；胃与脾脉，属在右关；大肠并肾（男女之脉不同），右尺斑斑。男子之脉，左大为顺；女子之脉，右大为顺。（言人迎气口之脉）男尺恒虚，女尺恒盛。关前一分，人命之主，左为人迎，右为气口。神门属肾，两在关后，人无二脉（言两尺之脉不可者），必死不救。脉有七诊，曰：浮、中、沉、上、下、左、右，七法推寻。又有九候，即浮、中、沉三部，各三合而为名。（言九候脉诊者，必须五十动）每候五十，方合于经。五脏不同，各有本脉。左寸之心，浮大而散。右寸之肺，浮涩而短。肝在左关，沉而弦长。肾在左尺，沉石而涩。右关属脾，脉象和缓。右尺相火，与心同断。（四时各有本脉）若夫时令，亦有平脉，春弦、夏洪、秋毛、冬石，四季之末和缓不忒。（脉有太过不及）太过实强，病生于外，不及虚数，病生于内（即疾有内外之分）。四时百病，胃气为本（胃脉最要紧）。凡诊病脉，平旦为准，虚静凝神，调息细审（诊脉不虚早晨，医者之心要细）。一呼一吸，合为一息，脉来四至，平和之则。五至无疴，闰以太息。（平脉及迟数脉之分冷热）三至为迟，迟则为冷，六至为数，数即热证。转迟转冷，转数转热。迟数既明，浮沉须别。浮沉迟数，辨内外因。外因于天，内因于人。天有阴、阳、风、雨、晦、明，人喜、怒、忧、思、悲、惊、恐。浮表沉里，迟寒数热。浮数表热，沉数里热，浮迟表寒，沉迟冷结。浮脉法天，轻手可得，泛泛在上，如水漂木。有力洪大，来盛去悠；无力虚大，迟而且柔；虚极则散，涣漫不收。有边无中，其名曰芤。浮小为濡，绵浮水面。濡甚则微，不任寻按。更有革脉，芤弦合看。沉脉法地，如投水石。沉极为伏，推筋著骨。有力为牢，大而弦长。牢甚则实，愊愊而强。无力虚弱，柔小如绵，细直而软，如蛛丝然。迟脉属阴，一息三至。缓脉和匀，春柳相似。迟细为涩，往来极迟。结则来缓，止而复来。代亦来缓，止数不乖。数脉属阳，一息六至。往来流利，滑脉可识。有力为紧，切绳极似。数时一止，其名为促。数如豆粒，动脉无惑。别有三脉，短长与弦。不及本位，短脉可原。过于本位，长脉绵绵。长而短直，状类弓弦。一脉一形，各有主病。脉有相兼，还须细订。浮脉主表，腑病所居，有力为风，无力血虚。浮迟表冷，浮数风热，浮紧风寒，浮缓风湿，浮虚伤暑，浮芤失血，浮洪虚火，浮微劳极，浮濡阴虚，浮散虚剧，浮弦痰饮，浮滑痰热。沉脉主里，为寒为积，有力痰食，无力气郁，沉迟虚寒，沉数热伏，沉紧冷痛，沉缓水蓄，沉牢痼冷，沉实热极，沉弱阴亏，沉细虚湿，沉弦饮痛，沉滑食滞，沉伏吐利，阴毒积聚。迟脉主脏，阴冷相干，有力为痛，无力虚寒。数脉主腑，主吐主狂，有力实热，无力虚疮。滑司痰饮，右关主食，尺为蓄血，寸必吐逆。涩脉少血，亦主寒湿，反胃结肠，自汗可测。弦脉主饮，木侮脾经，阳弦头痛，阴弦腹疼。长则气治，短则气病，细则气衰，大则病进。浮长风痫，沉短痞寒，洪为阴伤，紧主寒痛。缓大风虚，缓细湿痹，缓涩血伤，缓滑湿痰。涩小阴虚，弱小阳竭，阳微恶寒，阴微发热。阳动汗出，为痛为惊；阴动则热，崩中失血。虚寒相搏，其名为革，男子失精，女人漏血。阳盛则促，肺痈热毒；阴盛即结，疝瘕积郁。代则气衰，或泄脓血，伤寒霍乱，跌打闷绝，疮疽痛甚，女胎三月。脉之主病，有宜不宜，阴阳顺逆，吉凶可推。中风之脉，却喜浮迟，坚大急疾，其凶可知。伤寒热病，脉喜浮洪，沉微涩小，证反必凶。汗后脉静，身凉则安，汗后脉躁，热甚必难。阳证见阴，命必危殆；阴证见阳，虽困无害。劳倦内伤，脾脉虚弱，汗出脉躁，死证可察。疟脉自弦，弦数者热，弦迟者寒，代散则绝。泄泻下痢，沉小滑弱；实大浮数，发热则恶。呕吐反胃，浮滑者昌，弦数紧涩，结肠者凶。霍乱之候，脉代勿讶，厥逆迟微，是则可嗟。嗽脉多浮，浮濡易治，沉伏而紧，死期将至。喘息抬肩，浮滑是顺，沉涩肢寒，均为逆证。火热之证，洪散为宜，微弱无神，根本脱离。骨蒸发热，脉数为虚，热而涩小，必损其躯。劳极诸虚，浮软微弱，土败双弦，火炎则数。失血诸证，脉必现芤，缓小可喜，数大堪忧。蓄血在中，牢大却宜，沉涩而微，速愈者希。三消之脉，数大者生，细微短涩，应乎堪惊。小便淋闭，鼻色必黄，实大可疗，涩小知凶。癫乃重阴，狂乃重阳，浮洪吉象，沉急凶殃。痫宜虚缓，沉小急实，或但弦急，必死不失，心腹之痛，其类有九，细迟速愈，浮大延久。疝属肝病，脉必弦急，牢急者生，弱急者死。黄疸湿热，洪数偏宜，不妨浮大，微涩难医。胀满之脉，浮大洪实，细而沉微，岐黄无术。五脏为积，六腑为聚，实强可生，沉细难愈。中恶腹胀，紧细乃生，浮大维何，邪气已深。鬼祟之脉，左右不齐，乍大乍小，乍数乍迟。痈疽未溃，脉宜洪大，及其已溃，洪大始戒。肺痈已成，寸数而实；肺痿之形，数而无力。肺痈色白，脉宜短涩，浮大相逢，气损血失。肠痈实热，滑数可必，沉细无根，其死可测。妇人有胎，阴搏阳别，少阴动甚，其胎已结；滑疾不散，胎必三月；但疾不散，五月可别。左疾为男，右疾为女。女腹如箕，男腹如斧。欲产之脉，散而离经，新产之脉，小缓为应，实大弦牢，其凶可明。奇经八脉，不可不察。直上直下，尺寸俱牢。中央坚实，冲脉昭昭，胸中有寒，逆气里结，疝气攻心，支满溺失。直上直下，尺寸俱浮，中央浮起，督脉可求，腰背强痛，风痫为忧。寸口丸丸，紧细实长，男疝女瘕，任脉可详。寸左右弹，阳蹻可决，尺左右弹，阴蹻可别，关左右弹，带脉之诀。尺外斜上至寸——阴维，尺内斜上至寸——阳维。脉有反关，动在臂后；别有列缺，不干证候。经脉病脉，宜已昭详，将绝之形，更当度量。心绝之脉，如操带钩，转豆躁疾，一日可忧。肝绝之脉，循刀责耳，新张弓弦，死在八日。脾绝雀啄，又同屋漏，一似水流，还如杯覆。肺绝维何，如风吹毛，毛羽中肤，三日而号。肾绝伊何，发如夺索，辟辟弹石，四日而作。命脉将绝，鱼翔虾游，至如涌泉，不可挽留。


卷之九  ——————————————————————————————————————————————————————————————————————————————————————————

病因赋类方卷上  ***************************
〖四因门方〗
四君子汤
治一切阳虚气弱，脾衰肺损，饮食少思，体瘦面黄，皮聚毛落，脉来细软。
人参　白术（土炒）　茯苓（各二钱）　甘草（一钱）　加姜枣
四物汤
治一切血虚及妇人经病。
当归　生地（各三钱）　芍药（二钱）　川芎（一钱半）　
二陈汤
治一切痰饮为病，咳嗽胀满，呕吐恶心，头眩心悸。
熟半夏（二钱）　陈皮（去白）　茯苓（各一钱）　甘草（—钱半）　生姜
越鞠丸
统治六郁，胸膈痞闷，吞酸呕吐，饮食不消。
香附（炒醋）　苍术（泔浸炒）　川芎　神麴（炒）　栀子（炒）　等分曲糊为丸
补中益气汤
治烦劳内伤，身热心烦，头痛恶寒，懒言恶食，脉洪大而虚。或喘或渴，或阳虚自汗，或气虚不能摄血，或癯痢脾虚，久久不能愈。一切清阳下陷，中气不足之症。
黄耆（蜜炙一钱半）　人参　甘草（炙各一钱）　白术（土炒）　陈皮　当归（一钱半）　升麻（三分）　柴胡（三分）　姜（三片）　枣（二个）　
六味地黄丸
治肝肾不足，真阴亏损，精血枯竭，憔悴羸弱，腰痛足酸，自汗盗汗，水泛为痰，发热咳嗽，头晕目眩，耳鸣耳聋，遗精便血，消渴淋沥，失血失音，舌燥喉痛，虚火牙疼，足跟作痛，下部疮痒等症。
地黄（砂仁酒拌九蒸九晒，八两）　山萸肉（酒润）　山药（各四两）　白茯苓（乳拌）　丹皮　泽泻（各三两）　
上蜜丸，空心盐汤送下，各酒下。本方煎服，名六味地黄汤，治同。本方加附子肉桂各一两，名桂附八味丸，治相火不足，虚羸少气，王冰所谓益火之源，以消阴翳也。尺脉弱者宜之。本方加黄柏、知母各二两，名知柏八味丸，治阴虚火动，骨痿髓枯，王冰所谓壮水之主，以制阳光也。尺脉旺者宜之。
六君子汤
治气虚有痰，脾虚膨胀，即四君子汤内加陈皮、半夏。
逍遥散
治血虚肝燥，骨蒸劳热，咳嗽潮热，往来寒热，口乾便涩，月经不调。
柴胡（三分）　当归（酒拌，一钱半）　白术（土炒，二钱）　茯苓（一钱）　甘草（炙，一钱半）　加煨姜薄荷
本方加丹皮、栀子名八味逍遥散，治怒气伤肝，血少目暗。
香苏饮
治四时感冒，头痛发热，或兼内伤，胸膈满闷，嗳气恶食。
香附（炒）　紫苏（各二钱）　陈皮（去白，一钱）　甘草（一钱半）　加姜葱
平胃散
治脾有停湿，痰饮痞膈，宿食不消，满闷呕泻，山岚瘴雾，不服水土。
苍术（泔浸，二钱）　厚朴（姜炒）　陈皮（去白）　甘草（炙，一钱半）　加姜枣
手拈散
治血瘀心痛。
延胡索　五灵脂　没药　草果
等分为末，每服三钱，热酒调下。
失笑散
治妇人心痛，气刺不可忍，或死血腹痛。
五灵（净好）　蒲黄
等分为末，每服二钱。用醋一勺，熬成膏，再入水一盏，煎七分服。
滚痰丸
治实热老痰，怪症百出。
青礞石（一两）　沉香（五钱）　大黄（酒蒸）　黄芩（八两）　
上将礞石打碎，用焰硝一两，同入瓦罐，盐泥固济，晒乾。火煅，石色如金为度，研末和诸药水丸，量人虚实服之，姜汤送下。服后仰卧，令药在胸膈之间，除逐上焦痰滞。不宜饮水行动。
神佑丸
治一切水湿痰饮如神。
甘遂　芫花　大戟（俱醋炙，各一两）　大黄（二两）　黑丑（头末，四两）　青皮　陈皮　木香　槟榔（各五钱）　轻粉（一钱半）　
为细末，水丸椒目大，空心服五丸，日三服。痞闷者多服反烦满，宜初服二丸，每服加二丸，快利为度。
大承气汤
治伤寒阳明腑症。阳邪入里，胃实不大便，发热谵语，自汗出，不恶寒，痞满燥实坚全见。杂病三焦大热，脉沉实者。
大黄（酒洗，四两）　芒硝（三合）　厚朴（八两）　枳实（五枚）　
先煎朴实，将热纳大黄煮二三沸，倾碗内，和芒硝服，得利即止。
此方除芒硝名小承气汤。除枳朴加甘草，名调胃承气汤。
〖伤寒门方〗
麻黄汤
治伤寒太阳症。邪气在表，发热头痛，身痛腰痛，骨节痛，项背强，恶寒恶风，无汗而喘，脉浮而紧。
麻黄（去节，三两）　桂枝（二两）　杏仁（去皮尖，七十枚）　炙甘草（一两）　
先煮麻黄数沸去沫，纳诸药煎，热服，复取微汗，中病即止，不必尽剂，无汗再服。
桂枝汤
治太阳中风，阳浮而阴弱，发热头痛，自汗，恶风恶寒，鼻鸣乾呕。
桂枝　芍药　生姜（三两）　炙甘草（三两）　大枣（十二枚）　
热服，须少啜稀粥以助药，温复取微汗，不可令如水淋漓。汗出病瘥，停后服。
葛根汤
治太阳病，项背[几][几]，无汗恶热。
葛根（四两）　麻黄　生姜（三两）　大枣（十二枚）　桂枝　芍药　甘草（炙，二两）　
大青龙汤
治太阳中风，脉浮紧，身疼痛，发热恶寒，不汗出而烦躁。
麻黄（六两）　桂枝　甘草（各二两）　石膏（一块）　杏仁（四十枚）　生姜（三两）　大枣（十二枚）　
先煮麻黄去沫，纳诸药煎。
五苓散
通治诸湿腹满，水饮水肿，呕逆泄泻，水寒射肺，或喘或咳，中暑烦渴，身热头痛，膀胱积热，便秘而渴，霍乱吐泻，痰饮湿疟，身痛身重。
猪苓　茯苓　白术（炒，十八铢）　肉桂（一两半）　泽泻（一两六钱半）　
为末，每服三钱，服后多饮热水，汗出而愈。
升麻葛根汤
治阳明伤寒中风。头痛身痛，发热恶寒，无汗口渴，目痛鼻乾，不得卧。及阳明发斑，欲出不出，寒暄不时、人多瘟疫。
升麻（三分）　葛根　芍药（各二钱）　甘草（一钱半）　加姜枣
白虎汤
通治阳明病，脉洪大而长，不恶寒反恶热，头痛，自汗，口渴，舌胎，目痛，鼻乾，不卧，心烦躁乱，日晡潮热，或阳毒发斑，胃热诸病。
石膏（一斤）　知母（六两）　甘草（二两）　粳米（六合）　
先煮石膏数十沸，再煎药米，米热汤成，温服。
小柴胡汤
治伤寒中风少阳症。往来寒热，胸胁痞满，默默不欲食，心烦喜呕，或腹中痛，或胁下痛，或渴，或咳，或利，或悸，小便不利，口苦耳聋，脉弦。或汗后馀热不解，及春月时嗽，疟发寒热，妇人伤寒，热入血室。
柴胡（八两）　半夏（半斤）　人参　甘草　黄芩　生姜（三两）　大枣（十二枚）　
桂枝大黄汤
治表症误下，大实痛者。即桂枝汤内加大黄。
理中汤
治伤寒太阳病，自利不渴，寒多而呕，腹痛粪溏，脉沉无力，或厥冷拘急，或结胸吐鱿，及感寒霍乱。
人参　炮姜　炙草（各一两）　白术（土炒二两）
每服四钱。
附子理中汤
治中寒腹痛，身痛，四肢拘急。即理中汤内加附子。
大柴胡汤
治伤寒发热，汗出不解，阳邪入里，热结在里，心下痞硬，呕而下利，或往来寒热，烦渴谵妄，腹满便秘，表证未除，里证又急，脉洪或沉实弦数者。
柴胡（八两）　半夏（半斤）　黄芩　芍药（三两）　生姜（五两）　大枣（十二枚）　枳实（四枚）　大黄（酒洗，二两）
调胃承气汤
治伤寒阳明症，不恶寒反恶热，口渴便秘，谵语腹痛，中焦燥实，及伤寒吐后腹胀满者。
大黄（酒浸　芒硝一两）　甘草（炙，一钱半）　少少温服。
六一顺气汤
治潮热自汗，发渴谵语，狂妄斑黄，腹满便实。即大承气汤加柴胡、黄芩、甘草，入铁锈水三匙。开坠热开结。
麻黄附子细辛汤
治伤寒少阴症，始得之，反发热脉沉者。
麻黄　细辛（二两）　附子（炮，一枚）
先煮麻黄去沫，纳诸药。
小承气汤
治伤寒阳明症，谵语痞硬，潮热而喘，及杂症，上焦痞满不通。
大黄（四两）　厚朴（姜炒，二两）　枳实（麸炒，三枚）
桃仁承气汤
治伤寒外症不解，热结膀胱，小腹胀满，大便黑，小便利，燥渴谵语，蓄血发热如狂。及血瘀胃痛，腹痛，胁痛，疟疾寒热，夜发痢疾，蓄血急痛。
桃仁（去皮尖研，五十枚）　大黄（四两）　芒硝　甘草　桂枝（二两）
小陷胸汤
治伤寒误下小结胸，正在心下，按之则痛，脉浮滑，及痰热塞胸。
黄连（一两）　半夏（半升）　瓜蒌（大者，一枚）
大陷胸汤
治伤寒下之早　表邪入里，心下满而硬痛，或重汗而复下之，不大便五六日。舌上燥竭，日晡潮热，从心至小腹硬满，痛不可近。或无大热，但头微汗出，脉沉为水结胸。
大黄（二两）　芒硝（一升）　甘遂（为末，一钱（
先煮大黄去滓，纳芒硝煮一二沸，纳甘遂末，温服。
半夏泻心汤
治伤寒下之早，胸满而不痛者为痞，身寒而呕，饮食不下，非柴胡症。
半夏（八两）　黄连（—两）　黄芩　甘草　人参　乾姜（三两）　大枣（十二枚）
附子泻心汤
治伤寒心下痞，而复恶寒汗出者。
大黄（一两）　黄连　黄芩（一两）　附子（一枚）
生姜泻心汤
治汗解后，胃中不和，心下痞硬，乾噫，食入完穀不化，胁下有水气，腹中雷鸣下利。即半夏泻心汤内加生姜四两。
茵陈蒿汤
治伤寒阳明病，但头汗出，腹满口渴，二便不利，湿热发黄，脉沉实者。
茵陈（六两）　大黄（酒浸，二两）　栀子（炒，十四枚）
人参白虎汤
治伤寒渴欲饮水，无表症者。即白虎汤内加参三两。
黄连解毒汤
治一切火热，表里俱盛，狂躁烦心，口燥咽乾，火热乾呕，错语不眠，吐血衄血，热甚发狂。
黄连　黄芩　黄柏　栀子（等分）
石膏散
治劳热骨蒸，四肢瘦，有汗，脉长者。
石膏研细，每夕新汲水服方寸匕，取热退为度。
栀子豉汤
治伤寒，汗吐下后，虚烦不眠，剧者反复颠倒，心下懊憹，及大下后身热不退，心下结痛，或痰在膈中。
栀子（十四枚）　淡豉（四合）　服令微吐。
温胆汤
治胆虚痰热不眠，虚烦惊悸，口苦呕涎。
陈皮（去白）　半夏（姜制）　茯神　枳实（炒）　甘草　竹茹　姜枣
五积散
治少阴伤寒，及外感风寒，内伤生冷，身热无汗，头痛身疼，顷皆拘急，胸满恶食，呕吐腹痛，寒热往来，脚气肿痛，冷闭寒痛，寒疟恶寒，无汗，妇人经水不调。
苍术（七分）　陈皮（六分）　桔梗（八分）　川芎（八分）　当归（八分）　白芍（八分）　麻黄（四分）　枳壳（炒，七分）　桂心（三分）　乾姜（三分）　厚朴（六分）　白芷（六分）　半夏（四分）　甘草（二分）　茯苓（八分）
四逆汤
治三阴伤寒，身痛腹痛，下痢清穀，恶寒不渴，四肢厥冷，或反不恶寒，面赤烦躁，里寒外热，或乾呕，或咽痛，脉沉（微细欲绝）。
附子（生用，一枚）　乾姜（一两）　甘草（炙，二两）
冷服。面赤者，格阳于上也，加葱九茎以通阳。
〖温疫门〗
人参败毒散
治伤寒头痛，憎寒壮热，项强睛暗，鼻塞声重，风痰咳嗽，及时气疫疠，岚瘴鬼疟，或声如蛙鸣，赤眠口疮，湿毒流注，脚肿腮肿，喉疼毒痢，诸疮斑疹。
人参　羌活　独活　柴胡　前胡　川芎　枳壳　桔梗　茯苓（一两）　甘草（一钱半）　
每服一两，加姜三片，薄荷少许。
藿香正气散
治外感风寒，内伤饮食，增寒壮热，头痛呕逆，胸膈满闷，咳嗽气喘，及伤冷伤湿，疟痢中暑，霍乱吐泻。凡感岚瘴不正之气者，并宜增减用之。
藿香　紫苏　白芷　大腹皮（各三两）　茯苓（二两）　白术（土炒）　陈皮　半夏曲　厚朴　姜汁（炒）　桔梗（各二两）　甘草（一两）
每服一钱半，加姜枣煎，加木瓜（伤食重者加消食药）。
〖内伤门〗
补中益气汤加减
血不足，加当归；精神短少，加人参、五味；肺热咳嗽，去人参；嗌乾，加葛根；头痛，加蔓荆子；痛甚，加川芎；脑痛，加藁本、细辛；风湿相搏，一身尽痛，加羌活、防风；有痰，加半夏、生姜；胃寒气滞，加青皮、蔻仁、木香、益智；腹胀，加枳实、厚朴、木香、砂仁；腹痛，加白芍、甘草；热痛，加黄连；能食而心下痞，加黄连；咽痛，加桔梗；有寒，加肉桂；湿胜，加苍术；阴火，加黄柏、知母；阴虚，去升、柴，加熟地、山茱、山药；大便秘，加酒煨大黄；咳嗽，春加款冬、旋覆花；夏加麦冬、五味；秋加麻黄、黄芩；冬加不去根节麻黄；天寒，加乾姜；泄泻，去当归，加茯苓、苍术、益智。
枳术丸加味法
白术（二两）　枳实（麸炒，一两）
为细末，荷叶包饭烧，取出杵烂，和药杵匀，丸绿豆大。每服五六十丸，清米汤下。此法一补一消，取饮食缓化，不令伤脾。东垣加陈皮一两，名枳术橘丸，治老幼元气衰弱，饮食少进，久服令人多食而不伤。
元气素弱，饮食难化，食多即腹内不和，痛疼泄泻，此虚寒也。加人参、白芍（酒炒），神麴（炒），麦芽（炒）各三两，缩砂、木香一钱半。
素有痰火，胸膈郁塞、咽酸噎气，及素有吞酸吐酸之症，或有酒积热泻结痛，此皆温热也。加黄连（姜汁炒）、白芍药（酒炒）、陈皮各一两，石膏、生甘草各一钱半，川芎四钱。
伤食饱闷，痞塞不消。加神麴、麦芽、山楂各二钱。有食积痞块在腹者，再加黄连、厚朴（俱姜汁炒）各一钱半；坚积者，再加莪术（醋煮）、昆布各三钱；伤食不消，腹痛溏泄，加半夏（姜制）一两，缩砂（炒）、乾姜（炒）、神麴、麦芽各三钱；性多气恼，夹气伤食，气滞不通，加川芎、香附（炒）各一两，木香、黄连（姜汁炒）各三钱。
年高之人，脾虚血燥，易饱易饥，大便燥难。加白芍（酒炒）、当归（酒洗）各一两，人参七钱，升麻、甘草（炙）各一钱半，山楂、麦芽、桃仁（去皮尖研）各一钱半。此老人常服药也。（䤈可常服，惟有此病可服。吾思常服者，其惟粥饭乎？）
胸膈不利之人，过服辛香燥热之药，以致上焦受伤。胃脘乾燥，呕吐噎膈，反胃，加黄连（姜制）、山栀仁（炒）各一钱半，白芍、当归各一两，桔梗、甘草、石膏一钱半。胸膈顽痰胶结，反大便燥闭，再加芒硝一钱半。
饮食能进，但食后反饱难化，此为火旺脾阴虚也，加白芍（酒炒）两半，人参七钱，石膏一两，甘草一钱半，黄连、香附、木香各一钱半。若素有痰者，加半夏、橘红、白茯苓各一两，黄芩（炒）、黄连（姜汁炒）各一钱半。
夫心者脾之母，火能生土，进食不止于和脾，当以心药入于胃脾药中，庶几得之。所以古人进食方剂，多用益智也。
〖外感门〗
参苏饮
治内外伤，发热头痛，呕逆咳嗽，痰塞中焦，眩晕嘈烦，伤风泄泻，及伤寒已汗，发热不止。
人参　紫苏　乾葛　前胡　半夏　茯苓（七钱半）　陈皮（去白）　甘草　枳壳（炒）　桔梗　木香（二钱）　
每服一钱半，加姜枣煎。
芎苏饮
治伤风寒，外有发热，头痛恶寒，内有咳嗽，吐痰气涌。即参苏饮去人参、前胡，加川芎、柴胡、姜枣，煎服。
十神汤
治时气瘟疫，风寒两感，头痛发热，恶寒无汗，咳嗽，鼻塞声重。
麻黄　葛根　升麻　川芎　白芷　紫苏　甘草　陈皮　香附　赤芍（等分），加姜、葱白。
〖中风门〗
小续命汤
治中风不省人事，神气溃乱，半身不遂，筋急拘挛，口眼喎斜，语言蹇涩，风湿腰痛，痰火併多，六经中风，及刚柔二痉。
防风（一钱二分）　桂枝　麻黄　杏仁（炒研）　川芎（酒洗）　白芍（酒炒）　人参　黄芩（酒炒）　甘草　防己（八分）　附子（四分）
每服三钱，加姜枣。
防风通圣散
治一切风寒暑湿，饥饱劳役，内外诸邪所伤，气血怫郁，表里三焦俱实，憎寒壮热，头目昏晕，目赤睛痛，耳鸣鼻塞，口苦舌乾，咽喉不利，唾涕稠黏，咳嗽上气，大便秘结，小便赤涩，疮痒肿痛发毒，折跌损伤，瘀血便血，肠风痔漏，手足瘛瘲，惊狂谵妄，丹斑瘾疹。
防风　荆芥　连翘　麻黄　薄荷　川芎　当归　白芍　白术　山栀（炒）　大黄（酒蒸）　芒硝（一钱半）　黄芩　石膏　桔梗（一两）　甘草（二两）　滑石（三两）　加生姜、葱白
三化汤
治中风邪气作实，二便不通，即小承气汤内加羌活。
大秦艽汤
治中风手足不能运掉，舌强不能言语，风邪散见，不拘一经者。
秦艽　石膏（三两）　当归（酒洗）　白芍（酒炒）　川芎　生地（酒洗）　熟地　茯苓　甘草　白术（土炒）　黄芩（酒炒）　防风　羌活　独活　白芷（一两）　细辛（一钱半）　
每服一两。
羌活愈风汤
治肝肾虚，筋骨弱，语言难，精神昏愦，或肢体偏枯，多思健忘。
羌活　甘草　防风　川芎　独活　细辛　枳壳　人参　薄荷　白芷　当归　秦艽　柴胡　半夏　前胡　黄耆（炒）　蔓荆子　麻黄（去根）　地骨皮　知母（酒炒）　甘菊花　枸杞　杜仲（炒）　厚朴（姜汁炒）　熟地（各二两）　生地　石膏　苍术（炒）　芍药（各四两）　官桂（一两）　黄芩　白茯苓（各三两）
每服一两，水煎服。大寒之后，加半夏、人参、柴胡、木通，迎而夺少阳之气也；穀雨之后，加石膏、黄芩、知母，迎而夺阳明之气也；季夏，加防己、白术、茯苓，胜脾土之湿也；大暑之后，加厚朴、藿香、肉桂，迎而夺太阴之气也；霜降之后，加当归、桂、附，以胜少阴之气也。
神仙解语丹
白附子（炮）　石菖蒲（去毛）　远志（去心，甘草水泡）　天麻　全蝎（去尾，甘草水洗）　羌活　真胆星（各一两）　木香（一钱半）　
上为末，面糊丸龙眼大，每服一丸，薄荷汤下。
流火救急方
川牛膝　甘草节　白芷梢　银花　归尾　地骨皮（各一钱）　黄柏　知母　防风　蝉蜕　苍术　川萆薢（各八分）　木瓜　灵仙（各一钱半）　
上十四味，加姜一片，水二盅，煎八分服。如在手，去牛膝，加桂枝；在足，加牛膝，去桂枝。
流火验过方
怀生地（一两）　川芎　当归　白芍（煨）　牛膝　黄连　黄柏（炒）　苍术（米泔水洗）　炒山栀　白芷　羌活　防风　陈皮　知母　白术（炒，各等分）　少加甘草
如红肿，加柴胡，将老酒二碗，以枸勺半间浸之中，时加水二碗，共煎二盅。空心服一盅，夜服一盅，或夜或早，作二次吃之，不过三四剂，即愈，神效。
流火卧床不起药酒神方
羌活　独活　防风　荆芥　牛膝　五加皮　苍耳子　威灵仙　当归　生地（各—两）
用好酒三十碗，入前药于瓶内，放锅中隔汤煮热，四肢红肿者，早晚服之，百发百中。
流火积年不愈，发则痛注周身，此方主治。
白花槿树皮　桑寄生（各四钱）　油松节　白茄子根　侧柏枝　川牛膝（各五钱）　虎胫骨（酥炙，一两）　
上七味，用三白酒一罈，煮熟窨三日后，服。
扶桑丸
除风湿，起羸尪，驻容颜，乌须发，却病延年。
嫩桑叶去蒂，洗净曝乾，五月五日，六月六日，立冬日採者佳，一斤为末。巨胜子、即黑脂麻油，净四两，白蜜一斤，将脂麻擂碎，熬浓汁和蜜炼至滴水成珠，入桑叶末为丸。一方桑叶为末，脂麻蒸捣等分，蜜丸，早盐汤，晚酒下。
〖中暑门〗
香薷饮
治一切感冒暑气，皮肤蒸热，头痛头重，自汗肢倦，或烦渴或吐泻。
香薷（一两）　厚朴（姜汁炒）　扁豆（炒，各五钱）　黄连（姜汁炒，三钱）
〖痰饮门〗
加味二陈汤
治一身之痰。
橘红　熟半夏　白茯苓　炙甘草　生姜
如要下行，加引下药；要上行，加引上药。
湿痰多软，如身体倦怠之类，加苍、白术。
痰厥头痛，倍加半夏。
寒痰痞塞胸中，倍加半夏，甚者加麻黄、细辛、乌头之类。
风痰，加南星、枳壳、白附子、天麻、殭蚕、猪牙、皂角之类。气虚者，更加竹沥。气实者，加荆沥，俱用姜汁。
热痰，加黄芩、黄连；因火逆上者，降火为先，加白术、黄芩、软石膏、黄连之类。眩晕嘈杂者，火动其痰也，亦加山栀、黄芩、黄连。
血虚有痰者，加天门冬、知母、瓜蒌仁、香附、竹沥、姜汁。带血者，再加黄芩、白芍药、桑白皮，饮。血滞不行，中焦有饮者，取竹沥，加生姜、韭菜、自然汁。吃三五盏，必胸中烦躁不宁，后自愈也。
气虚有痰者，加人参、白术。脾虚者，宜补中气，以运痰降下，加白术、白芍药、人参、黄耆之类，姜汁传送，或加竹沥尤效。
食积痰，加神麴、麦芽、山楂、炒黄连、枳实以消之。甚者必攻之，宜用丸药。兼血者，用补药送下。中焦有痰者，食积也，胃气亦赖所养，卒不使虚亏，攻之尽则虚矣。
老痰，用海石、半夏、瓜蒌仁、香附、连翘之类，五倍子佐他药。大治顽痰，宜丸药。喉中有物，咯不出，咽不下，此痰结也，用药化之，加咸药软坚之类，如瓜蒌、杏仁、海石、桔梗、连翘、香附，少佐朴硝、姜汁、炼蜜和丸，噙服之。脉涩者卒难开，必费调理。气实而痰火热结者，吐难得出，或成块，吐咯不出，火气滞者，难治。
痰在膈上，胶固稠浊者，泻者不去，必用吐法。脉浮者宜吐。
痰在经络间，非吐不可，吐中就有发散之意。凡用吐药，宜升提其气，便吐，加防风、桔梗、芽茶、生姜、韭汁之类，或瓜蒂散。吐时用布系勒肚腹，于无风处行之。
痰在肠胃间，可下而愈，如枳实、甘遂、巴豆、大黄、芒硝之类。但利痰之药，不可过多，多则脾气虚，痰易生而转多矣。
痰在胁下，非白芥子不能违；痰在皮里膜外，非姜汁、竹沥不可及；在四肢，非竹沥不能开；在经络中，亦宜竹沥，必佐以姜、韭汁。
膈间有痰，或颠狂，或健忘，或风痰，俱用竹沥，与荆沥同功。气虚少食，用竹沥；气实能食，用荆沥。
凡人身上中下有块，如馒头，或腰脊骨节胀满高起者，俱是痰也。问其平日，好食何物，吐下后，方可用药。宜以威灵仙为君，五加皮、乌药、红花、防风、独活，水煎服之，外用晚蚕砂醋洗，炒热，绢片包定，可于膏药上，带热熨之。
凡人头、面、颈项、身中有结核，不痛不红，不作脓者，皆痰注也，宜破结散消之。
破结散
治石瘿、气瘿、血瘿、肉瘿、马刀瘰疬。
海藻（酒洗）　龙胆草（酒洗）　通草　枯矾　海蛤粉（煅）　川贝母（去心）　昆布（酒洗，各三钱）　神麴（炒，四钱）　半夏曲（二钱）　松罗茶（三钱）　
为细末，每二钱热酒调，食后服，日二次。忌甘草、鱼、鸡、五辛生冷。
化痰丸
天门冬（去心，一两）　黄芩（酒炒，一两）　海粉（另研，一两）　橘红（一两）　桔梗（五钱）　香附（杵碎淡盐水浸炒，五钱）　连翘（五钱）　青黛（另研，三钱）　芒硝（三钱）　
为细末，炼蜜入生姜汁少许，和药杵匀，丸如龙眼大。噙化一丸，或清嚼细嚥之。或为细丸如麦米大，淡姜汤送下五六十丸。此等老痰，大率饮酒之人多有之，酒气上升为火，肺与胃脘，皆受火邪，故郁滞而成。此方用天冬、黄芩，泻肺火也；海粉、芒硝，咸以软坚也；瓜蒌仁，润肺消痰；香附，开郁降气；连翘，开结降火，皆不用辛热之药。
〖郁症门〗
六郁汤
香附　苍术　神麴　山栀　连翘　贝母　枳壳　陈皮　川芎　茯苓　苏梗　甘草
〖疟疾门〗
七枣汤
附子　大枣
清脾饮
治疟疾。脉来弦数，或但热不寒，或热多寒少，口苦咽乾，小便赤涩。
青皮　厚朴（姜制）　白术（炒）　黄芩　草果（八分）　柴胡　茯苓　半夏（各一钱半）　甘草（炙，五分）　加生姜
柴平汤
治湿疟身重。
即小柴胡汤合平胃散。
人参养胃汤
治外感风寒，内伤生冷，胸膈停痰，岚瘴瘟疫，或饮食伤脾发痰疟。
即平胃散内加人参、茯苓、草果、乌梅、生姜。
〖痢疾门〗
芍药汤
治下痢脓血，稠黏，腹痛后重。
芍药（一钱）　黄连（五钱）　大黄（三钱）　归尾　黄芩　木香　肉桂（一钱半）　甘草（炙，三钱）　槟榔　每服五钱
湿六丸
治白痢属热伤气分。乾姜能散湿热之气。
滑石（六钱）　乾姜（五分）　甘草（一钱）　
清六丸
治赤痢属热伤血分，红曲能调六腑之血。
滑石（六钱　红曲（五分）　甘草（一钱）　
五效散
治赤白痢疾，里急后重。
黄连（四两，吴萸两和炒）　枳壳（炒，二两）
为细末，每服三钞，空心黄酒送下。
真人养脏丸
治泻痢日久，赤白已尽，虚寒脱肛。亦治下痢赤白，脐腹疼，日夜无度。
罂粟壳（去蒂蜜炙，三两六钱）　诃子（面裹煨，一两二钱）　肉豆蔻（面裹煨，五钱）　木香（二两四钱）　人参　肉桂（八钱）　白芍（炒，一两六钱）　生甘草（一两八钱）　白术（炒）　当归（六钱）　
每服四钱，寒盛加附子。一方无当归。
〖痞满门〗
保和丸
治食积停饮，腹痛泄泻，痞满吐酸，积滞恶食，食疟下痢。
山楂（三两）　神麴（炒）　黄芩　半夏（一两）　陈皮　莱菔子（炒）　连翘（五钱）　
曲糊丸，麦芽汤下。
〖呃逆门〗
丁香柿蒂汤
治久病呃逆，因于寒者。
丁香　柿蒂（二钱）　人参（一钱）　生姜（五片）　
一方加陈皮、半夏、茯苓、甘草、良姜。
橘皮竹茹汤
治久病虚羸，呕逆不已。亦治吐痢后，胃虚呃逆。
橘皮　竹茹　人参　半夏　甘草　麦芽　赤苓　枇杷叶　加姜枣
木香调气散
丁香　白豆蔻　藿香　檀香　砂仁　甘草盐汤下
〖咳嗽门〗
鸡鸣丸
治咳嗽不止，痰中带血等症。
知母（炒，四钱）　杏仁（去皮尖，三钱）　人参（五分）　阿胶（四钱）　葶苈（炒，二分）　款冬花（四分）　半夏（姜炒，三分）　甘草（炙，一钱）　马兜铃（一钱）　陈皮（去白，一钱五味子四分）　麻黄（蜜炒，一钱）　
共为末，炼蜜丸，如弹子大，每服一丸，乌梅汤下。
异功散
即四君子汤加陈皮。
生脉散
治热伤元气，气短倦怠，口渴多汗，肺虚而咳。
人参　麦冬（五分）　五味子（七粒）　
八珍汤
治心肺虚损，气血两虚。
即四物合四君子汤。
太平丸（附）　
治一切劳嗽。
天冬　麦冬　知母　贝母　款冬花　杏仁（去皮，各一两）　当归（一钱半）　蒲黄　薄荷　桔梗黄连　生地　京墨（各一两）　阿胶（炒成珠，一钱半）　
为细末，炼蜜丸，弹子大。每日辰成时，先用薄荷煎汤漱口，细嚼一丸，津送下，随服消化丸。一加蛤粉、青黛、五味子。
消化丸
治劳嗽痰壅。
青礞石（打碎，如米大，拌和焰硝，炭火煅红，候冷如金色者佳）　枯矾（各二钱）　枳实　茯苓　牙皂（炙去弦）　制南星　熟半夏　橘红（各一钱）　枳壳（炒，一钱半）　（薄荷一钱半）　
为末，神麴打糊丸，绿豆大，每服五六十丸，薄荷汤漱口，先用饴糖噙化，捽送丸药，令仰卧徐徐嚥下。
节斋咳嗽加减方论（附）　
杏仁　茯苓（各一钱）　橘红（七分）　五味　桔梗　炙甘草（各五分）
春多上升之气，宜润肺抑肝，加川芎、半夏、芍药各一钱，麦冬、黄芩、知母各五分；春若伤风致咳，鼻流清涕，宜辛凉解散，加防风、薄荷、紫苏、炒黄芩、麦冬各一钱。
夏多火热炎上，最宜清金降火，加桑白皮、知母、黄芩、麦冬、石膏各一钱半。
秋多湿热伤肺，宜清热泻湿，加苍术、桑白各二钱，防风、黄芩、炒山栀各一钱。
冬多风寒外感，宜解表行痰，加麻黄、桂枝、半夏、生乾姜、防风各一钱五分。
肺经素有热者，加酒炒黄芩、知母各五分；若发热头痛，鼻塞声重，加藁本、川芎、柴胡、前胡各一钱；若有痰加半夏、枳壳；风痰加南星；湿痰，脾困少食加苍术、白术；有痰而口燥咽乾，勿用半夏、南星，宜加知母、贝母、瓜蒌仁、黄芩（炒）；若夏月热痰，或素热有痰，加黄芩、黄连、知母、石膏。
上半日咳者，胃中有火，加贝母、石膏、黄连；五更咳者同上。黄昏咳者，火浮于上，不可正用寒凉之药，宜加五味子、五倍子、诃子皮，敛而降之。
咳嗽已久，肺气虚，宜滋气补血，加人参、黄耆、阿胶、当归、生姜，天门冬、款冬花、马兜铃、酒芍药之类。肺热喘咳，去人参，用沙参。
若午后咳者，属阴虚，即劳嗽也，宜补阴降火，加川芎、当归、芍药、熟地、黄柏、知母、竹沥、姜汁、天门冬、瓜蒌仁、贝母，专补阴血。
若火郁咳嗽者，谓痰郁火邪在中，宜开郁消痰，用诃子皮、便制香附、瓜蒌仁、半夏曲、海石、青黛、黄芩为末，蜜调为丸，噙化，仍服前补阴降火汤，失治则成痨。
痰积食积作咳嗽者，用香附、瓜蒌仁、贝母、海石、青黛、半夏曲、石膏、山楂、枳实、姜炒黄连，为末，蜜调噙化。
劳嗽见血者，加阿胶、当归、白芍、天冬、知母、贝母、桑皮、赤于前肺虚阴虚二条择用。大抵咳嗽见血，多是肺受热邪，气得热而变为火，火盛而阴血不得安宁，从火上升，故治宜泻火滋阴，忌用人参等甘温补气之药。然亦有气虚而咳血者，则宜用人参、黄耆、款冬等药，但此等症不多耳。
因咳而有痰者，咳为重，主治在肺；因痰而致咳者，痰为重，主治在脾。倘是食积成痰，痰气上升，以致咳嗽者，只治其痰，消其积，而痰自止，不必用肺药以治咳也。
〖臌胀门〗
分消汤
治中满塞胀，寒疝，二便不通，四肢厥逆，食入反出，腹中寒，心下痞，下虚阴躁，奔腾不收。
川乌　乾姜　人参　生姜　黄连　当归　泽泻　青皮　麻黄　毕澄茄　柴胡（二两）　吴茱萸　草蔻仁　厚朴　黄耆　黄柏（五分）　益智仁　木香　半夏　茯苓　升麻（三分）　热服
胃苓汤
治中暑伤湿，停饮夹食，腹痛泄泻，及口渴便秘。
即五苓散合平胃散。
柴苓汤
治泄泻，发热，口渴，疟疾，热多寒少，口燥心烦。
即小柴胡汤合五苓散。
分心气饮
桂枝（三分）　甘草（三分）　赤苓（三钱）　桑皮（三钱）　紫苏（一钱半）　半夏（一钱半）　青皮（一钱半）　陈皮（一钱半）　腹皮（三钱）　羌活（一钱半）　赤芍（一钱半）　木通（一钱半）　生姜（三钱）　大枣（三枚）
流气饮
治心胸痞满，膨胀呕吐，面目四肢浮肿，二便秘塞，及忧思太过，郁结成痰。又治脚气肿痛，上喘作胀，大便不通，及气攻肩背胸胁，走注疼痛。
苏叶（一钱半）　青皮（一钱半）　当归（二钱）　芍药（一钱半）　乌药（一钱半）　茯苓（三钱）　桔梗（一钱半）　半夏（一钱半）　川芎（一钱）　黄耆（三钱）　枳实（各一钱）　甘草（三分）　陈皮（一钱半）　大腹皮（三钱）　木香（八分）　槟榔（一钱半）　防风（二钱）　枳壳（各五分）　生姜　枣子煎
加味五皮饮
治水肿腰以下肿者。
五加皮　地骨皮　生姜皮　大腹皮　茯苓皮　姜黄　木瓜（等分）　长流水煎服。
调经散
治败血化为水肿者。
没药（另研，一钱）　琥珀（另研，一钱）　桂心　赤芍　当归（各一钱）　细辛　麝香（另研，五分）
为末，每服一钱，姜汁温酒，重便和匀服。大抵服退宜用白术膏，调理脾胃最妙。
五皮饮
治水病肿满，上气喘急，腰以下肿。
五加皮（一易陈皮，一易桑皮）　地骨皮　茯苓皮　大腹皮　生姜皮
〖噎膈门〗
安心调气丸
治噎膈反胃通用之药。噎膈病，血液燥，胃脘干，难服丸药，宜作膏子药服之。
陈皮（盐水炒，二两）　半夏（姜汁炒，二两）　白术（土炒，二两）　枳术（炒，二两）　茯苓（炒，一两）　苏子（炒，二钱）　川芎（炒，五钱）　当归（炒，五钱）　白芍（酒炒，八钱）　盐白豆蔻（五钱）　莱菔子（炒，二钱）　神麴（炒，一两）　木香（一钱）　甘草（三钱）　香附（流水浸阴乾，三两）
上为细末，姜汁、竹沥打神麴糊为丸，绿豆大，服八十丸，白汤下。
九伯饼
噎膈仙方，出证治汇补。
〖喘急门〗
瓜蒌枳实汤
治痰喘。
苏子降气汤
治虚阳上攻，气不升降，上盛下虚，痰涎壅盛，喘嗽呕血，或大便不利。
苏子（一钱半）　半夏（一钱半）　前胡（一钱半）　厚朴（一钱半）　橘红（一钱半）　当归（二钱）　甘草（三分）　肉桂（五分）　加姜。
一方无桂，加沉香三分。
清肺饮
治痰湿气逆而咳嗽。
杏仁（三钱半）　贝母（三钱）　茯苓（三钱）　桔梗（一钱）　甘草（三分）　五味子（五分）　橘红（五分）　加姜煎。
滋阴降火汤
治阴虚有火。
即四物汤内加知、柏、玄参。
五虎汤
痰哮用之如神，但为劫剂，不宜久服，虚人自汗禁用。
麻黄（三分）　杏仁（三钱）　石膏（三钱）　甘草（三分）　桑皮（三钱）　细辛（三分）　生姜（三片）　
元武散
椒目，研极细末，姜汤调下二钱。未效，再服，俟喘止。后分痰、分火治之。
〖积聚门〗
溃坚汤
枳实（一钱半）　半夏（一钱半）　陈皮（一钱半）　当归（二钱）　白术（三钱）　香附（三钱）　厚朴（一钱半）　山楂（三钱）　砂仁（八分）　木香（八分）
溃坚丸
依本方加海石、瓦楞子、鳖甲。各为细辛，将阿魏用醋煮化，和煎药末，姜汁糊丸，桐子大，每服六十丸，酒下。
琥珀膏
大黄　朴硝（各—两）
为末，用大蒜捣膏贴。
三圣膏
用未化石灰半斤为末，新尾上微炒红，提出，候热稍减，入大黄末一两炒热，仍提出，入桂心五钱，略炒，以米熬成膏，厚摊烘热贴。
●壬午民国三十一年四月初一抄


卷之十  ——————————————————————————————————————————————————————————————————————————————————————————

病因赋类方卷下  ***************************
〖五劳六极门〗
〔葛仙翁十药神书　程国彭增损方法〕
●甲字号方
止咳嗽为主。予见虚损之成，多由于吐血，吐血之因，多由于咳嗽，咳嗽之原，多起于风寒。仲景云：咳而喘息有音，甚者吐血者，用麻黄汤。东垣师其意，改用麻黄、人参、芍药汤。可见咳嗽吐血之症，多有因于外感者，不可不察也。予治外感咳嗽，用止嗽散加荆芥、苏梗以散之。散后肺虚，即用五味异功散，补脾土以生肺金。虚中挟邪，则用团鱼丸解之。虚损渐成，咳嗽不止，乃用紫菀散、月华丸清而补之，此治虚咳之要诀也。
止嗽散
治诸般咳嗽。
桔梗（炒）　荆芥　紫菀（蒸）　百部（蒸）　白前（蒸，各二斤）　甘草（炒，十二两）　陈皮（去白，一斤）　
共为末，每服三钱，开水调下，食后临卧服。初感风寒，生姜汤下。
五味异功散
即四君子加陈皮。
团鱼丸
治久咳不止，恐成痨瘵。
贝母（去心）　知母　前胡　柴胡　杏仁（去皮尖及双仁，各四钱）　大团鱼（重十二两以上者，去肠，一个）　
上药与鱼同煮熟，取肉连汁食之。将药渣焙乾为末，用鱼骨煮汁一盏，和药为丸，如桐子大，每服二十丸，麦冬汤下，日三服。
海藏紫菀散
润肺止嗽，并治肺痿。
人参（五分）　紫菀　知母（蒸）　贝母（去心）　桔梗　茯苓　真阿胶（蛤粉炒成珠，各一钱）　五味子　炙甘草（各三分）　
水煎服。
月华丸
滋阴降火，消痰祛瘀，止咳定喘，保肺平肝，消风热，杀尸虫，此阴虚发咳之圣药也。
天冬（去心，蒸）　麦冬（去心、蒸）　熟地（九蒸九晒）　生地（酒洗）　山药（乳蒸）　百部（蒸）　沙参（蒸）　川贝母（去心，蒸）　真阿胶（各一两）　獭肝　茯苓（乳蒸）　广三七（各五钱）　
用白菊花（去蒂）二两，桑叶（经霜者佳）二两，熬膏，将阿胶化入膏内，和药稍加炼蜜为丸如弹子大，每服一丸，噙化，日三服。
●乙字号方
止吐血为主。凡血症有阳乘阴者，有阴乘阳者。假如脉数内热，口舌乾燥，或平素血虚火旺，加以醇酒炙煿之物，此乃热气腾沸，迫血妄行，名曰阳乘阴。法当清降，四生丸等主之，吐止后，则用六味地黄丸补之。又如脉息沉迟，口舌清润，平素体质虚寒，或兼受风冷之气，此谓天寒地凉，水凝成冰，名曰：阴乘阳。法当温散，理中汤主之。凡治血症，不论阴阳，俱以照顾脾胃为收功良策。诚以脾胃者，吉凶之关也。书云自上损下者，一损损于肺，二损损于肝，三损损于脾，过于脾则不可治。自下损上者，一损损于肾，二损损于心，三损损于胃，过于胃则不可治，所谓过于脾胃，吐泻是也。古人有言，不问阴阳与冷热，先将脾胃要安和。丹溪云：凡血症须用四君子之类以收功，其言深有至理，然而补脾养胃，不专在药，而在饮食之得宜。难经曰：损其脾者，调其饮食，适其寒温。诚以饮食之补，远胜于药耳。世之治损者，亦可恍然悟矣。
四生丸
治阳盛阴虚，内热迫血而妄行，以致吐血、咯血、衄血，法当清降。
生地　生荷叶　生侧柏叶　生艾叶（各等分）
细切同极烂为丸，如鸡子大，每服一丸，水煎去渣服。吐甚者，用此丸煎汤调下花蕊散一、二钱，尤佳。
花蕊石散
能化瘀血为水，而不动脏腑，真神药也。
花蕊石（—斤）　明硫黄（四两）
入瓦罐内封，铁线紧扎，盐泥包裹，晒乾，硬炭围定炼二炷香，细研节过，每服二三钱，童便热酒调服。
生地黄汤
生地（三钱）　牛膝　丹皮　黑山栀（各一钱）　丹参　元参　麦冬　白芍（各一钱五分）　郁金　广三七　荷叶（各七分）
水煎，加陈墨汁、清童便各半杯和服。
六味地黄丸
理中汤　四君子汤　俱见前。
●丙字号方
治吐血成升斗者。先用花蕊石散止，随用独参补之，所谓血脱益气，阳生阴长之理。贫者以归脾汤代之。
独参汤
人参（—两），水煎服。听其熟睡，切勿惊醒，则阴血复生矣。
归脾汤
白术　人参　当归　枣仁（炒）　白芍（各一钱）　黄耆（一钱半）　远志（去心，泡，七分）　甘草（炙，五分）　龙眼肉（五枚）　水煎。
●丁字号方
治咳嗽吐红，渐成骨蒸劳热之症。如人胃强气盛，大便结，脉有力，此阳盛生热，法当清凉。清骨散主之。若胃虚脾弱，大便溏，脉虚细，此阴虚。法当养阴，逍遥散、四物汤主之。若气血两虚而发热者，八珍汤补之。若元气大虚，变症百出，难以名状，不问其脉，不论其病，但用人参养荣汤，诸病自退。经云：甘温能除大热。如或误用寒凉，反伐生气，多致不救。
清骨散
治夜间灼热无汗，乃阴分之热，泻者不可用。
柴胡　白芍（各一钱）　秦艽（七分）　甘草（五分）　丹皮　青蒿　地骨皮　鳖甲（各一钱二分）　知母　黄芩　胡黄连（各四分）
水煎服，加童便尤妙，凡逍遥、四物、八珍方内皆可加入。
逍遥散　四物汤　八珍汤　俱见前。
人参养荣汤
白芍（炒，二钱）　人参　黄耆（蜜炒）　当归　白术　熟地（各一钱半）　甘草（炙）　茯苓　远志（去心，泡，各七分）　桂心　北五味　陈皮（各四分）　姜（一片）　枣（二枚）　水煎服
●戊字号方
治肺痿肺痈。久咳不止，时吐白沫如米粥者，名曰肺痿。此火盛金伤，肺热而金化也，保和汤主之。咳嗽吐脓血，咳引胸中痛，此肺内生毒也，名曰肺痈，加味桔梗汤主之。
保和汤
知母（蒸，五分）　贝母（二钱）　天冬（去心，一钱）　米仁（五钱）　北五味（十粒）　甘草　桔梗　马兜铃　百合　阿胶（蛤粉炒成珠，各八分）　薄荷（二分）
水煎，入饴糖一钱，虚者加人参。
加味桔梗汤
桔梗　白及　橘红　甜葶苈（微炒，各八分）　甘草节　贝母（各一钱半）　苡仁　金银花（各五钱）　
水煎服。初起加荆芥、防风各一钱；溃后加人参、黄耆各一钱。
●己字号方
治咽痛、音哑、喉疮。夫劳症至此，乃真阴枯涸，虚阳上泛之危症，多属难起。宜用六味丸滋肾水，而以治标之法佐之可也。
百药煎散
治咽痛。
百药煎（五钱）　硼砂（一钱半）　甘草（二钱）　
为末。每服一钱，米饮调，食后细细嚥之。
通音煎
治音哑。
白蜜（一斤）　川贝母（去心为末，一两）　款冬花（去梗为末，一两）　胡桃肉（去衣研烂，十二两）
上四味和匀，饭上蒸熟，不拘时开水点服。
柳华散
治喉疮，并口生疮，咽喉肿痛。
青黛　蒲黄（炒）　黄柏（炒）　人中白（各一两）　冰片（三分）　硼砂（五钱）　
共为细末，吹喉极效。
●庚字号方
治男子梦遗精滑。其梦而遗者，相火之强也，不梦而遗者，心肾之虚也，宜分别之。
秘精丸
有相火必生湿热，则水不清，不清则不固。故本方以理脾导湿为主，湿祛水清而精自止矣。治浊之法亦然。
白术　山药　茯苓　茯神　莲肉（去心蒸，各二两）　芡实（四两）　莲花须　牡蛎（各一两五钱）　黄柏（五钱）　车前子（三两）
共为末，金樱膏为丸，如桐子大。每服七八十丸，开水下。气虚者人参一两。
十补丸
气旺则能摄精，时下体虚者象，服此累效。
黄耆　白术（各二两）　茯苓　山药（各一两五钱）　人参（一两）　熟地（三两）　当归　白芍（各一两）　山萸肉　杜仲　续断（各三两）　枣仁（二两）　远志（一两）　北五味　龙骨　牡蛎（各七钱五分）　金樱膏为丸
每服四钱，开水下。
●辛字号方
治女人经水不调，并治室女经闭成损。按女人经水不调，乃气血不和，其病尚浅；室女经闭，则水源断绝，其病至深。夫所谓天癸者，癸生于子，天之所生之本也。所谓月经者，经常也，反常则灾病至矣。室女乃血气完足之人，尤不宜闭，闭则须发焦，咳嗽发热，诸病蜂起，势难为也。
泽兰汤
调经通血脉，治经闭。
泽兰（二钱）　柏子仁　当归　白芍　熟地　牛膝　茺蔚子（各一钱五分）
水煎服。
益母胜金丹
熟地　当归（各四两）　白芍（酒炒，三两）　川芎（一两五钱）　牛膝（二两）　白术　香附（酒醋姜汤盐水各炒一次）　丹参　茺蔚子（各四两）　益母草（一斤）　
酒水各半，熬膏和炼蜜为丸，每早开水下三钱，晚用清酒下二钱。经水后期而来，小腹冷痛为寒，加肉桂五钱；经水先期妄行，自觉血热，加丹皮二两，酒炒条芩五钱；凡遇经来作痛，乃血凝气滞，加延胡索一两。
●壬字号方
治传尸痨瘵，驱邪杀虫。痨症之有虫，如树之有蠹，去其蠹而后培其根，则树木生长。痨症不去虫，而徒恃补养，未见其受益者，古法具在，不可废也。
驱虫丸
明雄黄（一两）　芜荑　雷丸　鬼箭羽（各五钱）　獭肝（一具）　丹参（一两五钱）　麝（二分五釐）　
炼蜜丸如桐子大，每食后开水下十丸，日三服。紫金丹亦效，或用真苏合香丸治之尤佳。
●癸字号方
补五脏虚损。凡病邪之所凑，其气必虚，况由虚致病者乎？则补法为最要。难经云：损其肺者，益其气；损其心者，和其荣卫；损其脾者，调饮食，适其寒温；损其肝者，缓其中；损其肾者，益其精，按法主之。
补天大造丸
补五脏虚损。
人参（二两）　黄耆（蜜炙）　白术（陈土蒸，各三两）　当归（酒蒸）　枣仁（去壳炒）　远志（去心，甘草水泡炒）　白芍（酒炒）　山药（乳蒸）　茯苓（乳蒸各一两五钱）　枸杞子（酒蒸）　大熟地（九蒸晒，各四两）　紫河车（甘草水洗，一具）　鹿角（熬膏，一斤）　龟板（熬膏，八两）
以龟鹿胶和药，加炼蜜丸，每早开水下四钱。阴虚内热甚者，加丹皮（二两）；阳虚内寒者，加肉桂（五钱）。
加味虎潜丸
附治诸虚百损，降相火，助精神，壮筋骨，健脾胃，生气血。
人参（二两）　黄耆（炙、蜜，各五钱）　熟地（二两）　山药　茯苓　山萸（各一两）　丹皮　知母　泽泻（各七钱）　天冬　麦冬（各一两）　黄柏　五味（各五钱）　当归（八钱）　白芍　牛膝　杜仲　陈皮（各一两）　锁阳（五钱）　虎骨　菟丝子　龟板　枸杞子　鹿角霜（各一两）
蜜丸桐子大，每服百丸，空心白滚汤下。冬月去白芍，加炒乾姜（五钱）；色欲虚劳，用滋降阴火汤。六味地黄丸固是圣药，然亦有劳心内伤，劳力内伤，饥饿内伤，跌仆内伤，淹淹不愈，或成虚劳。病者不言其故，医者不问其由，误认阴虚，妄投汤剂，不惟不得去病，而反害之，故望闻问切四者，缺一不可。
锦囊加减地黄丸十方（附）
按熟地滋阴补肾，生血生精。山茱萸温肝逐风，涩精秘气。牡丹皮泻君、相之火伏，凉血退热。山药清虚热于肺脾，补脾固肾。茯苓渗脾中湿热而通肾交心。泽泻泻膀胱水邪而聪耳明目。六经备治，而功专补肾肝，寒燥不偏，而补兼气血，苟能常服，其功未易阐述也。钱氏加减法，血虚阴衰，熟地为君；精滑头昏，山药为君；小便或多或少，或赤或白，茯苓为君；小便淋沥，泽泻为君；心虚火盛及有瘀血，丹皮为君；脾胃虚弱，皮肤乾涩，山药为君。
二妙地黄丸
治湿热内郁，而为便浊。
六味内，地黄用微火焙燥，加川黄柏七钱，熟附子（五钱），二味盐酒同浸一宿。各拣开，黄柏炒褐色，附子焙燥，茅山苍术二两，切大块，米泔水浸透，切片，黑脂麻拌燥黄。如湿多热少，附子七钱；如湿少热多，附子五钱，黄柏七钱。共为细末，用金石斛四两，煎浓汁入白蜜二十两，同炼为丸，每晚早前食，白汤各服三钱。忌食酒、面、鸡、鱼、湿热炙煿之物。
育脾固肾地黄丸
治肾虚晨泻。
六味内，熟地八两，姜酒煨捣烂入药，萸肉、白茯苓四两，山药六两，泽泻三两，去丹皮。加五味子二两，补骨脂四两，盐酒浸一宿炒香。菟丝子酒洗晒乾，另磨净末六两，切宜勿使出气，用熟地捣烂入药，如干加饴浆为丸，每早米饭汤送下四钱，临晚食前白汤送下三钱，戒酒面以杜湿热。
双补地黄丸
熟地、山茱萸以补肾精，莲肉、菟丝子以固肾气，故名双补。
六味内熟地八两，微火焙燥，加建莲肉（去心）六两炒，菟丝子酒净晒乾炒，另磨细末四两入药，勿使出气。炼蜜丸，每早空心白汤送下五钱。
清心滋肾地黄丸
六味内，熟地八两，清水煮，加远志肉二两，甘草浓汁煮透，晒乾焙。五味子一两，每个铜刀切作二片，蜜酒拌蒸晒乾焙。麦门冬（去心焙）三两。为末，用熟地捣烂入药，加蜜杵好为丸。每早空心莲子去心衣，煎汤送下四钱。
阿胶地黄丸
治金水两脏受伤，咳嗽吐红。
六味丸内，用熟地膏。其法：熟地一斤，将八两煮汁去渣，又八两入汁内煮烂成膏，加麦冬（去心）四两，真阿胶三两，切块，蛤粉拌炒成珠。为末，用熟地膏入药，加炼蜜为丸，每早空心用白汤，或盐汤送下四钱。
滋金壮水地黄丸
养阴配阳，滋金壮水。
六味内，熟地黄三斤，煎汁去渣，炼成膏十二两，加牛膝四两，淡盐水拌炒。麦门冬（去心）五两，炒。为末，用熟地膏入药，加炼蜜杵好为丸。每早空心，用白汤送服四钱。
加味七味丸
清肺金，补肾水，纳气藏源，引火归源。
六味内，熟地八两，用清水煮，加五味子一两，每个铜刀切二片，蜜酒拌蒸晒乾焙，麦冬（去心炒）三两，肉桂临磨刮去粗皮一两，不见火。为末，用熟地捣烂入药，加炼蜜杵好为丸。每早空心淡盐汤送下四钱，或生脉饮送服。
滋阴八味丸
六味内，熟地八两，清水煮，加麦门冬（炒）三两，五味子（制）一两，肉桂一两，制附子一两。如肾家偏于气分不足者，去麦冬、五味，加牛膝三两，杜仲三两，俱用盐酒拌炒为末，用熟地捣烂入药，加炼蜜杵好为丸。每早空心送下四钱；如肺气不足者，生脉饮送服；有浮火未归原者，淡盐汤送服；如偏于阳虚者，或独参汤送服，或白滚汤送服。
加味滋肾地黄丸
女科尤宜此方。
六味内，熟地八两，酒煮，加当归酒拌炒三两，白芍三两，蜜水拌晒乾炒，肉桂一两，为末，用熟地捣烂入药，炼蜜为丸。每早空心，用白汤送服四钱，冬天酒服。
壮阳固本地黄丸
治元阳衰败已极。
熟地黄二斤，酒煮去滓，熬浓膏十二两，山茱萸去核六两，酒拌蒸晒乾炒，山药炒黄六两，白茯苓四两，人乳拌透晒乾焙，泽泻三两，淡盐酒拌炒，鹿茸去毛骨，酥酒炙黄三两，补骨脂四两，盐酒浸一宿炒香，五味子二两，蜜酒拌蒸炒，枸杞八两，另蒸膏四两，紫河车一具，用银针挑破血筋，长流水净，再酒净，酒煨捣烂，鹿角胶四两，用酒熔化，肉桂一两五钱，制附子（焙）一两五钱。为末，用熟地、河车、枸杞、鹿角四膏入药，杵好为丸。每早空心参汤送服四五钱，临晚食前温酒送服三四钱。
〖女科门方〗
柴胡抑肝汤
凡疗师尼寡妇，皆当另自制方。盖此二种，寡居独阴无阳，色欲心萌，而多不遂，是以阴阳交争，恶风体倦，乍寒乍热，面赤心烦，或时自汗，症类于疟，久则为劳也。宜此方治之。
柴胡（三钱五分）　青皮（一钱）　赤芍（一钱五分）　丹皮（一钱五分）　地骨皮（一钱）　秦艽（一钱）　香附（一钱）　川芎（一钱）　山栀（一钱）　生地（八分）　神麴（八分）　甘草（三分）
启脾丸
治寡妇室女思欲不遂，致伤脾胃，饮食少思，寒热如疟，以致面上或红或黄，色无定妥，心脉散乱，肾脉沉迟紧不定，皆思想致伤心脾所致。
白术（一钱半）　当归（一钱半）　人参　川芎　香附（各五分）　柴胡　青皮　胡索　郁金　甘草（各五分）
逍遥散
凡人之病，多由于郁。郁者，抑而不通之意。盖气血冲和，百病不生，一有怫郁，诸病生焉。故曰六郁；气、血、湿、热、痰、食也。气郁而湿滞，湿滞而成热，热郁而成痰，痰滞而血不行，血滞而食不消，此皆郁之为病也。此方一出，天下之病，思过半矣。
白术（炒，一钱半）　当归（一钱半）　白芍（炒，一钱）　甘草（炙，五分）　茯神（一钱）　柴胡（一钱）　陈皮（八分）　薄荷（五分）　生姜（一片）　大枣（二个）　
方中有柴胡、薄荷，辛而温者。辛能发散，能入少阳。如寒热往来，胸胁作痛，呕吐吞酸等症，使木气得以疏通矣。白术、甘草，湿中固脾，如脾虚泄泻，饮食不思等症，使木不能下克脾土也。胃气虚则不能升浮，恐阴火伤其生气，则心无所养，如自汗、盗汗、头痛、口乾、怔忡不宁等症，故用当归、白芍以和之。气乱胸中，恐清浊相干，如腹内积聚，小腹胀闷等症，用陈皮以理之。清浮之气不升，如小便结滞，经水不调，赤白淋疾，用茯苓以益阴，直中外。凡外感者，俱作郁看，本方出入加减，无不获效。
〖胎前门〗
胶艾汤
治妇人漏下，或伴产后下血不绝，或妊娠下血，腹痛为胞阻，亦治损伤冲任，月水过多，淋沥不断。
阿胶（二两）　川芎（二两）　甘草（二两）　艾叶（三两）　当归（三两）　芍药（四两）　地黄（干）　用水酒各半煎，纳阿胶烊化，一加乾姜
又方阿胶（一斤），蛤粉炒艾叶数茎，亦名胶艾汤。治胎动不安，腰腹疼痛，或胎上抢心，去血腹痛。
安胎饮
陈皮　茯苓　藿香　砂仁　当归　紫苏　甘草　白术　黄芩　大腹皮　生姜（三片）　水煎服。
恶阻，倍藿香、陈皮，加半夏；胸膈不宽，加枳壳，去白术；恶寒，倍苏叶、生姜，去黄芩；虚烦，加麦冬、知母，去白术；子肿，加山栀、木通，倍腹皮；咳嗽，加桑皮、麦冬，去白术；子淋，加木通、淡竹叶、茯苓；头痛，加川芎、羌活、防风；腰痛，加杜仲、续断、补骨脂；痢疾，加黄连、木香、木通；胸腹痛，加香附、白芍、元胡索；泄泻，加泽泻、白术、茯苓；伤风无汗，加羌、附，去苓、术；寒热往来，加柴胡、苏、姜；伤食，加枳壳、砂仁，去苓、术；误服毒药，加知母、白扁豆；胎动不安，倍当归、砂仁；胎不长，加参、耆、归、术；下血，加阿胶、艾叶、芎、归；胎太盛，加黄杨脑、陈皮；胎气上逼，加砂仁、苏梗；不眠，加茯神、枣仁、竹叶；胎气下坠，加川芎、续断；血虚，加白芍、熟地；疟疾，加柴胡、知母；胎欲堕，加续断、杜仲、芎、归；临产，加川芎、当归。
〖临产门〗
佛手散
真雀脑　川芎（二两）　全当归（三两）　水煎服
临产方甚多，唯此为第一方。功。寒则热服以暖之，暑则温服以凉之（未必能凉）。虚者多用熬膏以补之，实则少用煎汤以通之。譬如操舟，风之顺逆横斜，水之深浅缓急，自有权宜也。
〖产后门〗
资生汤
全当归（三钱，破血用尾，养血用身，泄泻者炒）　真川芎（二钱，春倍川芎，头痛倍用，多汗喘急去之）　炮姜炭（一钱，冬倍炮姜，腹痛身热，下血不止者倍之）　炙甘草（五分，腹痛以甘缓之，若胸满痞胀者去之）　牡丹皮（一钱，夏倍，恶露不去，内热倍用，虚寒失血去之）　山楂肉（二钱，儿枕块痛，胸腹不快者倍之）　鲜红花（八两，破血多用，养血少用，止血炒用）　白茯苓（一钱，秋倍用，泄泻发热倍用，多汗者去之）　黑豆（三十粒，炒令熟透，以酒少许沃之）　用水煎服。
胞衣不下，加木通、牛膝；血晕，加石泽兰、童便；中风，加荆芥、独活、黑豆；恶露不下，加桂、苏木、桃仁；不语不言，加菖蒲、北细辛；腹痛，加五灵脂、元胡、肉桂；心痛，加蒲黄、五灵脂、延胡；血不止；加荆芥、白芷（俱炒黑炭）；头痛，加荆芥、细辛、葱白；胁痛，加赤芍药、青皮、木香；腰痛，加杜仲、续断、补骨脂；乍寒乍热，加肉桂、柴胡、当归；脚膝痛，加牛膝、威灵仙；口乾，加麦门冬、生地、童便；虚肿，加柑皮，陈皮、防己；泄泻，加木香、厚朴、车前子；呕吐，加藿香、香附、生姜；鼻衄，加苏木、桃仁、茅根汁；虚汗，加黄耆、枣仁、浮麦；惊悸，加远志、朱砂、云茯神；咳嗽，加橘红、桑皮、苏子；遍身痛，加羌活、秦艽、芍药；子宫下坠，加荷蒂、升麻；败血流经，加独活、淮牛膝；虚劳气脱，加人参、附子；下乳，加木通，通草、小生地。
霹雳夺命丹
催生宜立效。
蛇蜕（瓶内煅，一条）　千里马（路上旧草鞋耳，左脚者，烧黑灰，一钱）　黑铝（三钱五分）　水银（七钱五分，先化铝溶于水银，共搅匀成砂）　
上为末，用猪心血丸，如桐子大，倒流水灌下二丸。如灌下二丸不行，化开灌之，须至诚修合。勿令妇人、鸡、犬、孝服、僧尼等见。
仙传夺命丹
治腹中死胎，或小产下血，其症憎寒怯冷，指甲唇口皆青，面色黄黑，胎上冲心，闷绝欲死，冷汗自出，喘满不食。胎若未损，服之可安；如胎已死，服之即下；如胞衣不下者，服之立效，始于其人传授神良方。
桃仁（泡去皮，烘乾，面拌炒，去面）　牡丹皮　赤芍　桂心（等分）
共为细末，炼蜜和丸，重三钱一枚，每用一丸，入口嚼，化白滚汤入醋少许温服，死胎即出。若未出，又服一丸，最效验，最稳当，无如此药。
清魂散
泽兰叶（五钱）　川芎（五钱）　荆芥（一两）　甘草（二钱）　人参（二钱）　
为末，每服二钱，童便酒灌下。
失笑散
五灵（二两）　蒲黄（一两）
同炒为末，酒服三钱。
黑龙丹
治死胎胎衣不下，败血冲痛欲死者。
五灵（五钱）　当归（五钱）　川芎（五钱）　熟地（五钱）　良姜（五钱）　
晒乾，以盐泥固脐，小罐盛，灯盏盖扎住封口周密，文武火煅，一炷香，去火毒。如黑糟色，研细加花蕊石二钱，琥珀一钱，乳香一钱半，百草霜三钱，再研细末，醋糊丸弹子大，每服一丸，用姜汁、好酒、童便半杯，将药一丸，炭火上烧略红，入酒内调化顿服。
〖求嗣门〗
女金丹
治妇人无子，服此鼓动微阳。
当归　川芎　芍药　人参　白术　茯苓　藁本　白芷　白薇　桂心　丹皮　玄胡　赤石脂（俱用酒浸三日晒乾，各一两）　加没药　甘草（各半两）　香附（醋浸，一斤）　
上为细末，蜜丸桐子大，每服五十丸，温酒下。
螽斯丸
调经，受补者服七日，即交合，孕后忌服。
香附　白薇　半夏　茯苓　杜仲　厚朴　当归　秦艽（各三两）　防风　肉桂　乾姜　牛膝　沙参（各二两）　细辛　人参（各四钱）　
蜜丸如桐子大，每服三十丸下。
百子附归丸
调经养血，安胎顺气，久服可能有孕。
香附（四制，十二两）　阿胶　艾叶　四物汤料（各二两）
上为细末，用陈石榴（一枝），连皮捣碎，煎水打糊丸如桐子大，每百丸，空心淡醋汤下。
巨胜子丸
治右尺命门，脉微欲脱，阳痿不举，阳脱之症。
巨胜子　菟丝子　破故纸　覆盆子　生地　首乌　天冬　枸杞　牛膝（酒洗）　苁蓉　茯苓　天雄　枣仁　柏子仁　巴戟　山药　楮实　五味　续断（各一两）　熟地（四两）　韭子　芡实　川椒　胡芦巴　莲心　木香（各五钱）
上为细末蜜丸。
壮阳丹
蛇床子　仙茅　五味　茯苓　苁蓉　山药　杜仲（各一两）　韭子　巴戟　熟地　破故纸　萸肉　菟丝子（各二两）　紫菀花（一两）　海狗肾（一枚）　用雄鸡肝（三副），捣成一块，阴乾为末，再用雄鸡肾、雄鳖肝肾（各一副），以盐酒椒末蒸熟捣烂。
上为细末，合一处，用酒煮山药和丸如桐子大，每服百丸，用淡盐汤服下。
小菟丝子丸
治肾气虚损，目眩耳鸣，四肢倦怠，夜梦遗精。
石莲肉（二两）　菟丝子（酒煮，五两）　茯苓（二两）　山药（内分一半捣糊，二两）
为细末，用山药糊丸如桐子大，每服五十丸，空心用好酒服下。
还少丹
五劳七伤，阳事不举，真气衰弱，精神短少，不能行走，小便无度，眼目昏花，腰膝疼痛，两脚麻冷。
山药　熟地　枸杞　杜仲（酥蜜炙去丝）　山萸（去肉缓和焙）　石葛（铜刀刮去皮节，嫩叶枝条相伴，蒸出晒乾）　续断（酒浸一伏时焙）　远志（甘草汤浸一宿，晒乾）　巴戟（枸杞子汤浸一宿，待稍软，取出用酒浸一伏时，漉出菊花同焙令黄，取出菊花）　五味子（用酒浸蒸一时许，漉出，用浆水浸一宿，焙乾）　牛膝（用黄精自然汁浸，漉出，酒浸一宿）　楮实子（用水浸三日，去心晒乾，酒浸一伏时漉去浮，蒸半日许，焙乾）　茯神　小茴香（酒浸一宿，焙乾）　肉苁蓉（酒浸一宿，去浮甲）　
上各等分为细末，酒打面糊丸，桐子大，每服三十丸，空心用盐酒白汤送下。
天门冬膏
天门冬不拘多少，用炭火煎至半，入蜜熬，滴水不散为度。昔有一人单服，生三十二子。又能补肺气，疗咳嗽失血，润五脏，杀三虫，轻身益气，令人不饥。
五子衍宗丸
古今为第一种子方。
甘枸杞（八两）　菟丝子（酒蒸捣罗，八两）　车前子（扬净，二两）　辽五味（二两）　覆盆子（酒洗去皮）　
上药择精新者，焙乾为细末，炼蜜丸。每空心服五十丸，临卧时服五十丸，用白汤或盐汤送下。修合之日，春取丙子己午，夏取戊巳辰戌丑未，秋取壬子癸亥，冬取甲乙寅卯。忌见鳏、寡、师尼之人及鸡犬六畜。
四圣不老丹
松脂透明者（一斤四两），以无灰酒锅内，桑柴火煮数沸，竹枝搅黏住火。以磁器盛水，倾入水内结块，又复以酒煮九遍。凡如此煮三日，共二十七遍，其脂莹然如玉，不苦涩，乃止为细末，净用十二两。凡煮脂不宜酒少，少则易干，煮之三分之一就可倾入水内。用白茯苓（去皮），甘菊花（去梗），柏子仁（去壳、去油净）各八两，炼蜜丸桐子大，每服七十五丸，清晨用好酒送下。合时必择天医黄道吉星。勿令妇人师尼及鸡犬六畜等见之。服药亦择吉日，此方陕西总戎某公年九十馀岁，而精力如壮。王都宪五一翁恳得之，修服八十有六，能御数女人，以仙称。
种子仙方（男服）
治男精清如水，冷如冰，或举而不坚，坚而不久。如服此方，助精壮阳，得子如神。
菟丝子（酒浸一日，煮烂捣饼焙乾，一两五钱）　蛇床子（酒炒去壳，一两六钱）　大甘草（一两）　沙苑（一两）　肉苁蓉（酒洗去甲，锉片焙乾，二两五钱）　山萸（肉净，一两五钱覆盆子去蒂，二两五钱）　车前子（一两七钱）　五味子（一两三钱）　补骨脂（二两三钱）　
上俱焙为细末，炼蜜丸如桐子大，每早、晚服三十丸，用淡盐汤送下。
种子仙方（女服）
治妇人月经不调，子宫虚冷，或有热者。如服此方，调经摄精，受胎如神，无有不效。
肉苁蓉　蛇床子　菟丝子　川芎　当归（各一两二钱）　黄芩（五钱）　艾叶（三钱）　五味子（六钱）　乌贼骨（即海螵蛸去皮，八钱）　覆盆子（一两二钱）　白芍药（一两二钱）　煅牡蛎（八钱）　防风（六钱）
〖医家五戒〗
一戒：凡病家大小贫富人等请视病者，一请便往，勿得延迟，欲往不往，以致误人病症。烟茶药金，毋论轻重有无，必当尽力，一律施于调治。能如此之，自然生意日增，扬名四海，毋伤于方寸矣。
二戒：凡妇女及孀妇、尼僧等请视病者，虽而即至，必候侍伴在傍，人房诊视，切忌轻身自看，倘无伴侍，恐有不便之处。及至宥时，更宜真诚窥视，忌对外言。内人亦宜忌言。何以为之，此因闺阃故也。
三戒：凡病家将珠珀珍贵等送家合药，不得出脱，以存假物换真。如果该用，令彼自制而入，倘服不效，自无疑谤于人。代彼制之，恐彼不信，生悔物色之好，切勿称讚，彼家以假换真，此等非君子也。
四戒：凡医或在家，或设局等，各有时运为医之道，不可行乐登山，携酒游玩，不可离局片时，抱病至者亲视。用意发药诊治，药帖又要依经写出，存心用药，不可杜撰药方，受人驳问，此为保身之要也。
五戒：凡娼妓及私伙人家等请看症者，虽而即至，亦当正色窥视。如良家女不可他意儿戏，视毕便回。恐取不正之嫌，贫窘之者，药金可壁，病愈之后，只可与药调治，不可再去以图邪淫之报。
〖医家十要〗
一要：先知儒理，然后方可医业，或内或外。勤诵先贤明医确论之书，须要旦夕不离，一一参明。融化神机，仙变即之，在心慧之，耳闻目视，凡临症时，自然无错谬矣。
二要：选买药品，必遵雷公炮炙。凡用之药有医方修合者，又因病症有随时加减者。汤散宜近，膏药愈久愈灵，丸丹预制，线药越陈越异，药不吝惜，终久必济于人。
三要：同道之士，不可轻侮傲慢，凡遇乡井，切要谦和谨慎。彼年尊者，鞠躬而恭敬之；彼有学者，当师而事伴之；彼骄傲者，谦和而逊让之。如此信和自贵而无怨也。
四要：治家与病同，人不惜元气，斫丧太过，百祈不得回也，轻者废人，重者丧害性命。治家之法，不固根本基业，奢华太过，而流荡日生者，轻则无积，重则贫窘者也。
五要：人受天命，不可负天之命。凡致进取当知彼心愿否，天道顺逆，然后可以进取，顺取者昌，逆取子孙受殃。人生世上，终当轻利远害，何为如此，以防还报之业。
六要：凡亲友情婚丧疾病庆贺，其馀外务，终要正理而行，馈送往来，不可求奇好胜。凡临餐飧，只宜一鱼一菜，一则省费，二则惜禄增功，此谓广求而不如俭用也。
七要：贫窘之家，及游僧道衙役。凡来看病，不可要他药钱，再遇贫难，终当施药与彼，量力微赠。如此方为仁术，如其不然，有药而无火食，其命亦难，不如不施与乎。
八要：凡有所蓄，随其大小，便当置买田产，以为根本基业，忌收玩器，以及不紧之物，浪费钱财，又取不正之名，囊橐皆空，难防不测之日，一律禁之，自然无谤怨矣。
九要：凡在寓中应用，各样物具，俱要整齐，勿使临时缺少。古之圣贤以及近时名公，今古医理，必寻一一参阅，以进学问，此为医之本物，次习谈说，为守身之计也。
十要：凡官所请，必得速而去，毋得怠缓，而要诚意恭敬，告明病源，然后开具药方。病愈之后，不得图求匾礼，以为功显，使民何敢相请，閒不近公，自宜守身为实贵。
以上五戒十要，乃保身保家之法，守身守成之道，故置言而不文，当为置于座右。若有贤能子孙，必须朝夕二览，倘能遵而行之，可以成家立业，若不听信此书，必有饥寒不足。凡人何不预听，不思蓄积根基，直待临时懊悔，虽有百足难追。故余整办此书，以为后学之法。
●壬午民国三十一年四月初七日抄毕
