

卷一  ——————————————————————————————————————————————————————————————————————————————————————————

伤寒之源  ***************************
帝曰：人伤于寒，而变为热，何也？岐伯曰：夫寒盛则生热也，寒气外凝内郁之理。腠理坚致，玄府闭致，则气不宣通，湿气内结，中外相薄，寒盛热生，故人伤于寒，转而为热，汗之而愈，则外凝内郁之理可知，斯乃新病数日者也。今风寒客于人，使人毫毛毕直，皮肤闭而为热，当是之时，可汗而发也。海藏云：伤寒，冬伤于寒也，邪气内藏，至春夏而变为热病。原受邪气伏藏，遇春夏风寒所伤，外邪唤出内邪也。有有汗者，有无汗者，所以有伤风、伤寒之异也。亦有先伤寒而后伤风者，亦有先伤风而后伤寒者，亦有先伤寒而重感寒者，亦有先伤风而重感风者，此四者汗有多寡，亦有止作，亦有常汗而不止者，有全无汗者。先证重，后伤轻，则显重者。先证轻则后伤重，则亦显重者。当以脉谨察，不可忽也，利害天壤，死生系焉。有伤于阳者，风、雨、寒、暑是也。有伤于阴者，饮食居处，阴阳喜怒是也。其变又有不可深数者，原感风寒与新伤各合而变，有有形无形内外之异，所以治之当从其变而药不一也，轻重寒暑在其中矣。
岐伯曰：平旦人气生，日中而阳气隆，日西而阳气已虚，气门乃闭。是故暮而收拒，无扰筋骨，无见雾露，反此三时，形乃困薄。扁鹊脉，一呼一吸皆四至而涩者，邪中雾露之气也。仲景曰：清邪中于上焦。又曰：霜降以后，春分以前，中雾露者，皆为伤寒也。又曰：清邪中于上焦，浊邪中于下焦，与饮食同伤也。此一条议论在阴证论神术汤后，雾露条下。
且伤风者恶风，伤雨者恶湿，伤寒者发热恶寒，伤暑者心热畏日，此皆伤于阳者也。饮食不节者，或饥或饱，或冷或硬；居处不时者，或塞或通，或劳或逸；阴阳太过者，隐相易之形状，或一或二；喜怒不常者，须心腹之逆满，或隔或痞；此皆伤于阴者也。旧有冬伏之寒邪在经，春夏之复伤而作，伤于阳者则邪气外并，伤于阴者则邪气内并，新伤引出旧伤也。或四季之中，有一日两伤，有一时并伤，则内外相合，其变至多矣，或阳证，或阴证，或阴毒，或杂证，俱在其中。先外伤，后内伤，外就内而合病，若头痛身疼轻，而内伤重者，当先治内之重者，后治外之轻者。先内伤，后外伤，内就外而合病，若心腹痞闷轻，而外伤重者，当先治外之重者，后治内之轻者。然亦有内外俱轻，亦有内外俱重，当各从其所可先者而先治，从其所并治者并治，次第不失，万举万全矣。治内兼外者，不可寒下，若下则陷经邪于内。治外兼内者，不可热发，则益中热于外。二者皆逆，岂不危乎？药之寒热，可轻用哉？
内伤论  ***************************
内伤先伤胃，或上热下冷，伤食病也。手足四肢微冷者，或四顺两胁热甚，此少阳也，中州先伤，少阳反病者，何也？答曰：内伤者，先伤胃足阳明也。《经》云：脾胃相通。五谷消，是脾与胃，阳戊阴己，共为腐熟。今既胃伤连脾也。且两胁虽为少阳之地，章门二穴所处，即脾之募也，胁安得不热？况从内而至外者，先少阳内伤中州，而少阳亦病也。假令内伤，有巴豆及诸温热之属，又有备急丸寒热各半之例，又有枳实、大黄、牵牛之属，亦有神曲、麦糵、缩砂仁及三棱、广荗之例，其药不一，又有玄明丸、煮黄丸种种不一，内伤之疾，岂一药所能毕哉？今人无论证之寒热，人之虚实，便之耎结，只一药而主之，寒热安得不差？所以人病者，虚劳残疾，无所不有也。然内伤脾胃，与少阳俱病，此阳病也。若内伤阴病，当以理中而复。脉虚而细，少阴病也；脉虚而弦，厥阴病也；脉弱而虚，太阴本病也。三阴之药，具见阴证论，洁古老详说可下之药于前，今又详说可用之药于后，并见阴证论。有无病能食而伤者，有有病不能食而伤者，不可不知。内伤，心腹痛而大小便不通，服食药，心腹中微快，大小便通，余邪传入于标，头痛发热，后治其标，标药合随三阳经用，轻治即愈，此由内而外，先治其内，后调其外，此其法也。以其饮食过多，伤之太甚，故邪热之气传入于标，内既以定，外又得安，为之全愈。若冬伏寒之气在经，内伤唤出冬伏之邪，先内伤，次标病，亦如前法，先治内，后治外，此内重外轻，故如是也。若外重而内轻者，先治其外，后治其内，可也。以上止是内伤太过，非积寒伤冷也。若积寒伤冷，脉已从阴，虽有标病，不须治标，独治内也。内三阴之经，所用皆温剂，内既得温，标病不发而自愈，何以然？发表之药不远热也。三阴温药非发表之药，亦不远热，内既以温药，标病从内而变，亦从此而解矣。若错汗之，三焦之气绝而成太阴也。此温中之剂独治内，亦兼治外也，不可不知矣。阴证治本不治标，标本俱得，治标不治本，标本俱失。已有冬伏寒邪，若内伤唤出旧邪，便见太阳证也。若无冬伏寒邪者，止是内伤发出不和邪气，多显少阳证也。两胁热甚，头额痛，手足冷，如厥逆状，热甚，然后手足温或热，虽手指末亦有微冷者，王朝奉集仲景活人例。
不可汗、不可吐、不可下  ***************************
大法，春宜吐，夏宜发汗，秋宜下。凡用发汗及吐下，汤药皆中病便止，不必尽剂也。少阴病，脉微，不可发汗，亡阳故也，宜附子汤。阳已虚，尺中脉弱涩，复不可下之，宜小柴胡汤。动气在左、在右、在上、在下，并不可发汗，宜柴胡桂枝汤。少阴病，脉细沉数，病在里，不可发汗，宜当归四逆汤。少阳不可发汗，宜小柴胡汤。咽中闭塞，咽喉干燥，亡血衄家，淋家，疮家，不可发汗，以上六证，并小柴胡汤。下利清谷，不可发汗，宜理中汤、四逆之类。若四逆厥及虚家，皆不可吐，厥宜当归四逆汤，虚宜附子汤。有热人，可黄芪人参建中汤。少阴病，膈上寒，干呕，不可吐，宜小半夏加橘皮汤、温中丸。咽中有动气，不可下，咽中闭塞，不可下，宜乌扇汤。诸外实者不可下，诸四逆厥者不可下，虚家亦然。厥宜当归四逆汤，虚宜附子汤，有热人黄芪人参建中汤。本虚，攻其热，必哕，小柴胡汤。脉浮而紧，法当身痛，宜以汗解，假令尺中脉迟，不可发汗，荣气不足，血少故也，宜小柴胡汤。脉濡而紧，濡则卫气微，紧则荣中寒，阳微，卫中风，发热而恶寒，荣紧，卫气冷，微呕，心内烦，此不可汗，宜小柴胡汤。脉濡而弱，不可发汗，宜小柴胡汤。脉浮而大，浮为气实，大为血虚，小便当赤而难，胞中当虚，今反小便利而大汗出，法应卫家微，可与小建中汤。今反更实，津液四射，荣竭，血尽干，烦而不得眠，此不可下，宜与小柴胡汤。脉浮大，应发汗，宜柴胡桂枝汤，而反下之，为大逆。脉浮而紧者，不可下，宜桂枝麻黄各半汤，数不可下，宜柴胡桂枝汤。下之必烦，利不止，宜葛根黄芩黄连汤。脉濡弱浮数，不可下，宜小柴胡汤。脉濡弱微涩，微则阳气不足，中风汗出，而反躁烦，涩则无血，厥而且寒，不可下，宜桂枝甘草龙骨牡蛎汤。结胸，脉浮大，不可下，下之即死，宜小陷胸汤。夫阳病多热者，下之则鞕，宜小柴胡汤。太阳发汗不彻，转属阳明，微汗出，不恶寒，若太阳证不罢，不可下之，为逆，宜桂枝麻黄汤。太阳病，有外证未解，不可下，下之为逆，宜桂枝麻黄汤。病发于阳，而反下之，热入因作结胸。病发于阴，而反下之，因作痞。病脉浮而紧，而复下之，紧反入里，则作痞。太阳与阳明合病，喘而胸满，不可下，宜麻黄杏子甘草石膏汤。太阳与少阳合病，心下鞕，颈项强而眩者，不可下，宜小柴胡汤。四厥逆及虚家，皆不可下，厥宜当归四逆汤，虚家宜附子汤。病欲吐者，不可下，宜小半夏加橘皮汤。太阴，腹痛吐食，自利腹痛，下之必胸下结鞕。厥阴病，渴，气上冲心，心中热，饥不欲食，食则吐蚘，下之利不止。少阴病，饮食入口则吐，心中温温欲吐，复不能吐，始得之手足寒，脉弦迟者，胸中寒实，不可下也，宜温中汤、生姜汁半夏汤。无阳证强，大便鞕者，下之，必清谷腹满，宜用蜜煎导等法。伤寒五六日，不结胸，脉濡而虚，复厥者，不可下，此亡血也，宜当归四逆汤，误下即死，宜四逆加人参汤。脏结无阳证，不往来寒热，其人反静，舌上胎滑者，不可攻也，攻谓下也，宜用小柴胡汤，针关元穴。伤寒呕多，虽有阳明证，不可攻之，宜小柴胡汤。阳明病，身面色赤，攻之必发热，宜调胃承气汤。色黄者，小便不利也，宜五苓散。阳明病，心下鞕满者，不可攻之，宜生姜泻心汤、半夏泻心汤，攻之利不止者死，宜四逆汤。不可汗吐，一条三法，利害非轻，前人多列经后。大抵医之失，只在先药，药之错则变生。若汗下不差，则永无亡阳、生黄、蓄血、结胸、痞气及下利、洞泄、协热利、痉急、虚劳等证生矣。以其如此，故录大禁忌于前，使医者当疾之初不犯也。
又三忌：时忌，春夏不宜桂枝，秋冬不宜麻黄。药忌，已汗者不得再发，已利者不得再泄。病忌，虚人不宜用凉，实人不宜用热，其所犯之剂，当从缓而轻。
海藏云：前人说不可汗、下、吐三法多在经后，读者往往遗之，此用药之大禁，必不可犯，今列之篇首，使人易见尔。
太阳证  ***************************
先足经从汤液，后手经从杂例。
仲景桂枝汤
治太阳证伤风，自汗，脉浮而缓。
桂枝　芍药　生姜（各一钱半）　甘草　红枣（去核）
夏，加黄芩、知母、石膏、升麻。
上为粗末，水一盏，煎至八分，温服。自汗，小便不数者，宜用。无汗，小便数，手足冷，不恶寒，或膏梁好饮者，不宜用。
小建中汤
治阳脉涩，阴脉弦。
桂（三字）　芍药（一钱半）　甘草（半钱）　生姜（三片）　红枣（擘，去核，后仿此）
上为粗末，每服五钱匕，生姜三大片，枣一枚，水一盏半，煎至八分，去滓，下胶饴两匙，再煎温化服，日三服。二尺脉尚迟，再加黄芪末一钱。后人用治杂病，改桂枝为桂，取其厚，则不言枝。
《金匮》小建中汤
治虚劳急，悸，衄，腹中痛，梦失精，四肢酸疼，手足烦热，咽干口燥，宜此方主之。
桂枝（三两，去皮）　芍药（六两）　甘草（三两，炙）生姜（三两，切）　大枣（十二枚，擘）　胶饴（一升）
上六味㕮咀，以水七升，先煮五味取三升，去滓，内胶胎另消，温服，日三服。呕家不可用此汤，以其有甘草故也。每服一升。
《千金》疗男女因积劳虚损，或大病后，小腹作疼，四体沉滞，骨肉疼酸，吸吸少气，行动喘掇，或小腹拘急，腰背强痛，心中虚悸，咽干唇燥，面目少色，或饮食无味，阴阳废弱，悲忧惨戚，多卧少起，久者积年，轻者百日，渐至瘦削，五脏气竭，则难可复根。又治肺与大肠俱不足，虚寒之气，小腹拘急，腰痛羸瘦，百病。《肘后》黄芪建中汤有人参二两。
《金匮》黄芪建中汤
虚劳里急，诸不足，宜此方主之。
黄芪　桂枝（去皮）　生姜（各三两。切）　芍药（六两）　甘草（二两，炙）　大枣（十二枚，擘）　胶饴（一升）
上七味㕮咀，水七升，先煮六味取三升，去滓，内胶饴令消，温服一升，日进三服。《集验》云：呕者加生姜；腹满，去枣，加茯苓四两。一方，疗肺虚损不足，痞气，加半夏五两。
《金匮》黄芪桂枝五物汤
血痹病，从何得之？师曰：夫尊乐人，骨弱肌肤盛，重因疲劳汗出，卧不得时，动摇，加被微风，遂得之，但以脉自涩在寸口，关上下紧。宜针阳气，令脉和紧去则愈。血痹，阴阳俱微，寸口、关上微，尺中小紧，外证身体不仁，如风状，宜此方主之。
黄芪　桂枝（去皮）　芍药（各三两）　生姜（六两，切）　大枣
上五味㕮咀，以水六升，煮取二升，去滓，温服七合，日三服。一方，有人参。
《金匮》桂枝加龙骨牡蛎汤
天雄散亦主之。夫男子平人脉大为劳，极虚亦为劳。男子面色薄者，浊及亡血，卒喘悸，浮者里虚也。男子脉虚沉弦，而无寒热，短气里急，小便不利，面色白，时目瞑兼衄，少腹满，此为劳使之。然劳之为病，其脉浮大，手足烦，春夏剧，秋冬瘥，阴寒，精自出，酸削不能行。男子脉微弱而涩，为无子，精清冷。且夫失精家，小腹弦急痛，阴头寒，目眩（一作眼胀。胀，痛也）发落，脉极虚芤迟，为清谷、亡血、失精。脉得之芤动微紧，男子失精，女子梦交，并以此方主之。
桂枝（去皮）　芍药　生姜（切）　甘草（炙。各二两）　大枣（十二枚，擘）　龙骨（煅）　牡蛎（各三两。熬）
上七味㕮咀，以水七升，煮取三升，去滓，分温三服。《小品》云：虚羸浮热，汗出者，除桂，加白薇、附子各三分，故云加龙骨汤。
天雄散
天雄（三两，去皮）　白术（八两）　桂枝（六两，去皮）　龙骨（三两，煅）
上四味捣为末，酒服方寸匕，日三服，不知，稍增之。
《易简》建中汤
治腹中切痛，增损治疗，各各不同，并见于后。此药饮酒人，不喜甘者，不宜服。此药与桂枝汤用药一同，但减芍药如官桂之数，专治伤风，发热自汗用，此药之无汗者，不宜服此。
官桂（三分）　白芍药（一两半）　甘草（半两）
上㕮咀，每服四钱，水一盏半，生姜五片，枣一枚，煎至六分，去滓服。
大治妇人血痛，男子心腹㽲痛，并四肢拘急疼痛。心腹疼痛甚者，加远志半两。或吐或泻，状如霍乱，及冒湿寒，贼风入腹，拘急切痛，加附子三分。疝气发作，当于附子建中汤煎时，加蜜一匙头许。一方，治男子妇人诸虚不足，小腹急痛，胁肋膨胀，脐下虚满，胸中烦悸，面色痿黄，唇口干燥，少力身重，胸满短气，腰背强痛，骨肉酸疼，行动喘乏，不能饮食，或因劳伤过度，或因病后不复，加黄芪一两半，名黄芪建中汤。一方，治妇人一切气血虚损，及产后劳伤，虚羸不足，腹中㽲痛，呼吸少气，小腹拘急，痛引腰背，时自汗出，不思饮食，加当归一两，名当归建中汤。若产后半月，每日三服，令人丁壮。
黄芪建中汤
桂、芍药、甘草，加黄芪。
当归建中汤
桂、芍药、甘草，加当归。
《局方》药令黄芪汤、《范汪》当归汤皆出桂枝建中例。
大建中汤
（主治并见《局方》）
桂心（三钱）　芍药（二钱）　甘草（八钱）　枣（二枚，擘）　生姜（八钱）
加黄芪（二钱）、当归（一钱）、人参（一钱）、附子（半钱）、半夏（三钱）。
上㕮咀，水五盏，煎至三盏，去滓，分作三服。
桂枝加葛根汤
桂枝加厚朴杏仁汤
桂枝加附子汤
桂枝去桂加白术茯苓汤
桂枝加芍药汤
桂枝去芍药加附子汤
桂枝甘草汤
茯苓桂枝甘草大枣汤（四味，澜水。）
桂枝白术甘草汤（四味）
茯苓桂枝生姜甘草汤（四味）
桂枝加桂汤
桂枝去芍药加蜀葵牡蛎龙骨救逆汤
桂枝甘草龙骨牡蛎汤
柴胡桂枝甘草汤
柴胡桂枝汤
桂枝人参汤
桂枝附子去桂加白术汤
桂枝芍药汤（若误下，传里传表也。）
桂枝加大黄汤（桂枝加大黄与大柴胡法有表复有里同例。以上诸汤，并见《活人》旧小本中。）
王朝奉桂枝、白虎问答。
云：春初、秋末、冬月方用桂枝、麻黄。五六月壮热，不用白虎，若误用桂枝、麻黄汤，则内热，发黄生斑，必死。二月、三月、四月泹病，宜阳旦汤。七月、八月犹热，病壮热，尚宜白虎，自然汗解。或问孙曰：杜、张皆言变，若果见桂枝、麻黄证，亦岂得不用，只用白虎也？孙曰：此说甚妙，但临时看证用之。老弱之人不宜白虎。白虎治伤寒，亦治渴证。
桂枝例
《活人》阳旦汤
治中风伤寒，脉浮，发热往来，汗出恶风，项强，鼻鸣干呕。
桂枝（三）　芍药（三）　甘草（二）　黄芩（二）
上剉如麻豆大，每服五钱，水一盏半，枣一个，生姜三片，煎至一盏，取八分清汁，温服。
自汗者，加附子。渴者，去桂，加栝楼（三）。利者，去芍药、桂，加干姜（三）。心下悸者，去芍药，加茯苓（三）。虚劳里急者，正阳旦汤主之，煎时入胶饴，佳。若脉浮紧，无汗发热者，不可与服也。
《活人》阴旦汤
治伤寒，肢节痛疼，内寒外热，虚烦。
桂心（三）　芍药（二）　甘草（二）　大枣（十五枚）　干姜（二）　黄芩（二，此一味酌量加减）
上剉如麻豆大，每服五钱匕，水一盏半，煎至八分，去滓温服，日三夜二。
王朝奉阴旦、阳旦汤与《活人》同。
《活人》解肌汤
（治瘟病，头疼壮热。）
桂心（一分）　芍药（半两）　甘草（一分）　麻黄（三分）　葛根（一两）　黄芩（半两）
上剉如麻豆大，每服五钱匕，水一盏半，枣一枚，煎至八分，日三服，三日后不解者，再服。脉浮者，宜再服。脉沉实者，宜下之。
仲景麻黄汤
（治伤寒无汗，脉浮而紧者。）
麻黄（去节，一钱）　官桂（去浮皮，一钱）　甘草（炙，半钱）　杏仁（三个半）
上为粗末，每服五钱匕，水一盏半，煎至八分，去滓温服。夏，加知母、黄芩、石膏，恐有斑黄之变，惟冬与春，病人素虚寒者，不宜加此。
仲景桂枝各半汤
桂枝（一钱半）　芍药　生姜　甘草　麻黄（各一钱）　杏仁（二枚半）　枣（半枚）
上为粗末，每服五钱，水一盏半，煎至八分，去滓温服。
奉议先生云：治伤风得伤寒脉，伤寒得伤风脉，证脉不同，故宜服各半汤。
桂枝二麻黄一汤
桂枝二越婢一汤
大青龙汤
（麻黄杏仁甘草石膏汤、大青龙汤，去桂，是也。）
麻黄（三钱）　杏仁（二枚）　生姜（五钱）　枣（一枚）　桂　甘草（各一钱）　石膏（一钱半）
上为粗末，每服五钱匕，水一盏半，煎至八分，去滓温服，汗周，止后服。
小青龙汤
麻黄　细辛　干姜　甘草　桂　芍药（各三字）　五味子（半钱）　半夏（一钱一字）　生姜（三片）　枣（一枚）
上为粗末，水一盏半，煎至八分，去滓温服，日三夜二。后人增损为华盖散，大青龙去桂、石膏，倍杏仁，治嗽。
仲景杂方
治客忤。
麻黄（四两）　杏仁（七十枚）　甘草（三两）
上以水八升，煮三升，服之。
又方
桂（一两）　生姜（三两）　栀子（十四枚）　豉（五合）
上以酒三升，搅煮之，去滓，顿服取瘥。一法用桂枝，一法用麻黄，度之有汗、无汗而用也。
仲景麻黄升麻汤
治坏证，伤寒六七日，大下后，寸脉沉而迟，手足厥，下部脉不至，咽喉不利，唾脓血，利不止者，而为难治。
升麻（一两一钱）　麻黄（去节，二两半）　知母　黄芩　葳蕤（各十八铢）　石膏　白术　干姜　芍药　天门冬（去心）　桂枝　茯苓（各六钱）　当归（一两一钱）　甘草（六钱）
上十四味，以水一斗，先煮麻黄一两沸，去上沫，内诸药，煮取三升，去滓，温分三服，相去如炊︋︋水顷，令尽，汗出愈。若寸脉沉迟，下部脉又不至，泄利久不止，不可轻用此药。
海藏云：仲景麻黄升麻汤条下，为下之而寸脉沉迟，或厥，或咽喉不利，咳嗽，下脓血，或下利不止，断作难治，此药有桂枝，有麻黄汤，有干姜芍药甘草汤，有白虎汤，内更有少阳药黄芩，是此是也，三阳合而标病，不应下而下之，坏而成肺痿也。若脉不迟者，去干姜、官桂，不下利者亦去之，寸口脉小者去黄芩，此随证而加减之也。前人全用药，以某前证悉备，故用三阳标药以治之，经曰“治病必求其本”是也。
肺痿之源  ***************************
《衍义》云：有一温病已十二日，诊之其脉，六七至而涩，寸稍大，尺稍小，发寒热，颊赤口干，目不了了而耳聋，问之病后数日经水乃行，此属少阳热入血室也，若治不对病则必死，乃按其证与小柴胡汤服二日，又与小柴胡汤加桂、干姜也一日，寒热遂止。又云我脐下急痛，又与抵当丸微利，脐下痛痊，身渐凉，脉渐匀，尚不了了，乃复与小柴胡汤。次日云我但胸中热燥，口鼻干，又少与调胃承气汤，不得利。次日又云心中痛，又与陷胸丸半服，利三行。次日虚烦不宁，时妄有所见，时复狂言，虽知其中有燥屎，以其极虚，不敢攻之，遂与竹叶汤，去其烦热，其夜大便自通，至晓两次，有燥屎数枚，而狂言虚烦尽解，但咳嗽唾脓，此肺虚，若不治，恐乘虚而成肺痿，遂与小柴胡去人参大枣生姜加干姜五味子汤，一日咳嗽减，二日而病悉愈。以上皆用张仲景方。
王朝奉阳毒条下，有《金匮》《千金》唾脓血二条，内有吐血肺痿失治，久不愈，变肺痈，为难治。孙真人详说并药证俱见甘桔汤例，少阴条下，并出仲景《金匮》祖方。
仲景麻黄杏仁甘草石膏汤
麻黄附子细辛汤
麻黄连翘赤小豆汤
麻黄附子甘草汤（主治修制，并见《活人》。）
《易简》杏子汤
治一切咳嗽，不问外感风寒，内伤生冷，及虚劳咯血，痰饮停积，悉皆治疗。
人参　半夏　茯苓　干姜　甘草　官桂　芍药　五味子　细辛
上㕮咀，每四钱，水一盏半，杏仁去皮尖，剉，五枚，姜五片，煎至六分，去渣，食前服。
若感冒得之，加麻黄等分。脾胃素实者，用罂粟壳，去筋膜，碎剉，以醋淹，炒，等分加之，每服添乌梅一枚，煎服，其效尤验。若呕逆恶心者，不可用此法。又云：去杏仁、人参，倍加麻黄，添芍药加麻黄之数，干姜、五味子各增一半，名小青龙汤，大治久年咳嗽，气虚喘急，皆得其宜。二方中有麻黄，有汗人则不宜服此剂。
仲景麻黄汤例
仲景麻黄杏仁薏苡仁汤
（治风湿身烦疼，日晡剧者。）
麻黄（三两）　杏仁（三枚）　甘草　薏苡仁（各一两）
上四味，以水四升，煮取二升，温分服。
仲景薏苡仁附子汤
（治胸痹，偏缓急者。）
薏苡仁（一十五两）　附子（十枚，炮）
上二物杵末，每服方寸匕，日三服。
《活人》麻黄葛根葱豉汤
治伤寒三二日，头项腰脊痛，恶寒，脉浮而紧，四味随定夺分两。
上剉如麻豆大，水煮麻黄去沫，次下葛根，二十沸，次下豉，次下葱白，煎成去滓，温服，少时以葱醋粥投之，覆衣取汗，后有《活人》葱白例，并王朝奉葱白等方。
《活人》知母麻黄汤
易老解利法
干山药（一两）　藜芦（一钱）
上为细末，纸捻，蘸少许，鼻内㗜之。
麻黄醇酒汤
（治黄疸病。）
凡用麻黄，去节，去沫，曝干，再用麻黄一把，去节，绵裹，美酒五升，煮取半升，去滓，顿服。
一法治风，此个“风”字，非伤风自汗，即中风痹而无汗，故用麻黄，后越婢中有“风痹”字。
麻黄（一两）　穿山甲　人参（各二钱）　甘草
水、酒各一碗，同煎服。
越婢汤
（治风湿脚痹，气弱。）
麻黄（去节，去沫，焙，二两）　石膏（四两）　白术（一两）　附子（一两，炮）　甘草（炙，半两）
上剉如麻豆大，每服四钱，水一盏半，生姜三片，枣一枚，煎至八分，去滓温服。
通顶散
（解利伤寒。）
藜芦（半两）　踯躅花（一钱）　藿香叶（二钱）
上为细末，纸捻，蘸少许，鼻内㗜之。
《活人》独活散
（治伤寒温湿。）
羌活　独活　防风　细辛　黄芩　川芎　甘草　人参　茯苓　枳壳　甘菊花　石膏　麻黄　蔓荆子　薄荷　生姜
上十三味为粗末，生姜、薄荷水煎，去滓温服。年高者，以川芎代黄芩。自汗者，减麻黄。风湿证，多自汗，故减麻黄。
《活人》败毒散
治伤风温疫，风湿风眩，风痰痹湿。
羌活　独活　前胡　柴胡　枳壳　人参　茯苓　桔梗　甘草　川芎
上为细末，生姜水煎，或沸汤点亦可。大人、小儿皆宜服，瘴烟之地，温疫时行，或人多风痰，或处卑湿，脚气，此药不可阙。
海藏云：伤寒得伤风脉，伤风得伤寒脉，故仲景有大青龙之剂。及汗出过多，戒不可服，有筋惕肉瞤之证，许公学士谆谆以此，则知麻黄、桂枝不可轻用。及洪州韩氏又有桂枝之戒，以其乱治贵贱之不同，芳草齑盐之不等，故耳。至于杨氏明理特有互见脉体，非精于持诊者，则未易能也，后之学者安所适从哉？
先师洁古老人，博采众方，别立一法，作十味大羌治汤，无问有汗无汗，中风中寒，悉皆治之，使喜温者去五积之变热，好凉者除双解之变寒，虽市夫农子用而无失，自非圣贤之前身，岂能笔下有此胸次耶？
易老大羌活汤
治伤寒脉浮而紧，伤风脉浮而缓，并解两感恶候。
羌活　防风　白芷　川芎　细辛　甘草　苍术（制）　生地黄　黄芩
上粗末，每服五钱匕，生姜五七片，水一盏半，煎至七分，去滓，无时稍热服。
大羌活汤全在生地黄木杵臼中别为粗末，各等分，称之名曰羌活地黄各半汤，解利两感伤寒有神，详说见《难知》。易老大羌活汤剂料，大小服饵，温热加减，并从缓急法。一法加大黄，治风热淫于内，同泻青丸，主治并见钱氏。一法治破伤风，用豆淋酒煎，素有寒者，加草乌头白末一字，服之。
芎辛例
芎辛汤
（治头风，鼻塞身重，肩背拘急。）
川芎（十两）　细辛根（二钱）　甘草（一钱半）
上为粗末，量多少水煎，去滓，分二服，临卧。
一法，加吴白芷、辛夷、甘菊花，治鼻出黄水，浊涕不绝，脑痛目昏。
《易简》芎辛汤
治一切头痛，发热者不当服，其余痰厥、饮厥、肾厥等证，偏正头痛，不可忍者，只以此药并圣饼子，不拘病退，但多服此，自能作效，仍服养正丹、黑锡丹，并用此调钟乳粉间服，诸证头痛，紧捷之法，无以逾此也。但头疼，多用石膏，盖取能坠痰饮，然但恐性寒，故以钟乳代之。肾厥头疼，尤得其宜。或以石膏煅过，为末用，亦得。
生附子　川乌头（生）　南星（炮）　干姜　细辛　川芎（以上各一两）　甘草（炙，三分）
上㕮咀，每服四钱，水二盏，姜五片，茶芽少许，煎六分，去滓，食后服。若气壅塞盛，只用川芎一两，细辛半两，甘草三钱，煎如前，服之。又一方，治头疼，以细辛二钱，川芎、白芷减半，为细末，㗜入鼻中。一方，治气虚人头疼，以附子一只，生，去皮，切作四片，用生姜自然汁一一大盏，浸一宿，慢火炙干，再炙，再蘸，再炙，须以渗尽姜汁为度，高良姜等分为细末，腊茶调服之。又治着湿，头重眩晕，用川芎、白术、生附子等分，官桂、甘草减半，每服四钱，姜十片，煎服。
白龙丸
治男子、妇人一切风，遍身疮癣，手足顽麻，偏正头疼，鼻塞脑闷，大解伤寒头风，又治雾露之气，或发热者，宜服之。
川芎　细辛　甘草　藁本　白芷（各等分）
上为细末，药四两，入石膏半斤，细末，系煅了者，水搜丸，每两分八丸，薄荷、茶清嚼下一丸，食后服，风蛀牙疼，用一丸分三次，干擦，后用汤漱之，便用葱茶嚼下一二丸，或作汤服之，亦可。
拨云散
（治眼。）
羌活　防风　甘草　柴胡
上等分，水煎服之。
海藏法，白术汤。
白术（三）　防风（二）　甘草（一）
同仲景桂枝汤、黄芪汤，止汗者，以生姜煎服。
神术汤
苍术（三）　防风（二）　甘草（一）
同仲景麻黄汤。发汗者，以葱白、生姜煎服。若以此二药治伤寒得伤风脉，伤风得伤寒脉，亦同各半例，加减、治法并见阴证论六气加减。
黄芪汤
（主治并见阴证论。）
人参　黄芪　白术　白茯苓　芍药　甘草
一法，加藿香叶、陈皮、生姜。
黄芪甘草汤
治风寒入腠理，令人肤痛，行走无定。肤痛，摩之即痛，按之至肉则不痛也。
黄芪（三）　甘草（一）
生姜煎服。
《活人》防风牡蛎白术汤
治发汗多，头眩汗出，筋惕肉瞤，此坏证也。
防风　牡蛎粉　白术（各等分）
上为细末，每服二钱，酒调下，米饮汤亦得，日二三服，汗止，便服小建中汤。
风论  ***************************
上古圣人之教下也，谓虚邪贼风，避之有时。注云：乘虚而入，非也，俗云贼风者，窗牖之风，亦非也。虚邪者，从前来者为虚邪，不胜己者亦为虚邪也。《经》云：从八风入腠理。注云：辟被虚邪，亦天之虚邪也。《移精变气》云：贼风数至，虚邪朝夕，内至五脏骨髓，外伤空窍肌肉。无问邪之虚实，皆乘虚而入，非乘虚而入，便为虚邪也，乃从前来与不胜己，皆为虚邪也。春甲乙则金风，秋庚辛则炎风，便是贼风也，故胜己者为实邪，从后来者是为实邪贼风也。故风为百病之始，善行数变，冲荡吹击而无穷，有太过、不及、胜复之各异，故挠万物者莫疾乎风也。四时八节之所伤，初焉外舍，久见内藏，始自皮毛，次入经络，再入大络，又入大经，深入骨髓，而不可治。
仲景小续命汤
治脉紧缓，或浮缓，主治证并见《局方》。
麻黄　桂心　芍药　甘草　生姜（各五两）　人参　川芎　黄芩　杏仁　防风（各半两）　防己　附子（各一两）
崔氏《外台》不用防己。
上十二味㕮咀，水一斗二升，先煮麻黄三沸，去沫，内诸药，煎取二升，分为三服，不瘥，再三两剂，随经轻重发之。脚气服之，亦瘥。天阴节变，服之以防喑哑。恍惚者，加茯神、远志。骨节烦疼，有热者，去茯，加白芍药。《千金翼》《深师》《古今录验》有白术，不用杏仁，《救急方》无芎、杏仁二味。《延寿方》无防风。易老法，六经加减例，四时增损同。
麻黄续命汤
桂枝续命汤
白虎续命汤
葛根续命汤
附子续命汤
羌活连翘续命汤
独活续命汤
治卒暴中风，不省人事，渐觉半身不遂。
麻黄　人参　黄芩　芍药　芎　甘草　杏仁　桂（各一两）　防己　附子（各半两）　防风（一两半）　独活　白花蛇肉　干蝎（各三钱。炒）
上为粗末，每服三钱，水一盏半，生姜五片，煎取一盏，去滓，食前热服。
白花续命汤
治卒中急风，牙关紧急，精神昏愦。
白花蛇　全蝎（炒）　独活　天麻　附子　人参　白僵蚕　防风　肉桂　白术　藁本　赤箭　川芎　细辛　白附子　甘草　半夏（姜制）　麻黄　白茯苓（以上各一两）
上为粗末，每服五钱，水一盏，生姜五片，煎至七分，去滓，稍热服。
大续命汤
脉紧涩者主之，治肝厉二风，卒然喑哑。若依古法，用大、小二汤，通治五脏偏枯贼风。
麻黄（八两）　石膏（四两）　桂心　川芎　干姜（各二两）　当归　黄芩（各一两）　杏仁（二十枚）　竹沥（一升）　甘草（《千金翼》有）
上九味㕮咀，水一斗，先煮麻黄二沸，去沫，下诸药，煮四升，去滓，又下竹沥，煮数沸，分作四服，能言未瘥，后服小续命汤。旧无竹沥，今增如神。大八风散复有竹沥、葛、姜三汁法。
小续命汤
脉微弱者主之，治大风经藏，奄忽不能言，四肢不曳，皮肉痛痒不自觉也。
独活　麻黄（各三两）　川芎　防风　当归　葛根　生姜　桂心（各二两）　茯苓　附子　细辛　甘草（各一两）
上十二味㕮咀，水一斗，煮取四升，分五服，老小各半之。初得病，有自汗，去麻黄，无汗则用之。上气者，加吴茱萸二两，厚朴一两。干呕者，加附子一两。哕者，加陈皮一两。胸中吸吸少气者，加大红枣十二枚。心下惊悸，加茯苓二两。热者，去生姜，加葛根。初得风，不须加减，且作三剂，四五日后，视虚实论之，行汤针灸法。

卷二  ——————————————————————————————————————————————————————————————————————————————————————————

太阳证  ***************************
太阳证（太阳流入阳明，故葛根次服。）
仲景葛根汤（主治修制并见《活人》，二方同。）
葛根加半夏汤
葛根黄芩黄连汤
葛根升麻汤
（钱氏用治小儿癍疹伤寒。）
葛根　升麻　芍药　甘草
海藏云：《活人》言头疼如破者，连须葱白汤，次又不已者，葛根升麻汤。恐太阳流入阳明，断其路。故以此汤主之，地黄汤内加犀角，无以升麻代之，是知阳明药，非太阳药也。人或初病太阳证，便与葛根升麻汤，是遗太阳，不惟遗太阳经，乃引邪气入于阳明，故不能解也，其变可胜言哉。
活人葱白例（此例当在前麻黄葛根葱豉汤四味调下。）
连须葱白汤
（治伤寒发汗，已而头疼欲破者。）
葱白（连须，半斤）　生姜（二两）
上以水二升，煮取一升，去滓，分二三服。此药不瘥者，服葛根葱白汤。
葛根葱白汤
葛根　葱白　生姜　芍药　川芎　知母
上剉，水三升，煎一升，去滓，分二服。
七味葱白汤
许仁云：伤寒，或因气劳，或因食劳，其病如强力持虚，行步而乏者，力劳。
葱白（连须）　葛根　盐豉　生姜　麦门冬　干地黄　涝水（一勺扬之无数）
上七味涝水煎至三分，去滓，分作二服服之，覆首出汗。
王朝奉方，《活人》、朝奉葱白例，并出《金匮》祖方。
葱白汤
（治妊娠伤寒。）
葱白（十茎）　生姜（三片）
上二味，以水三升，煮取一升，分作三服，取汗为度。
又，葱豉汤
葱白（二两半）　豉（半斤）
上水三升，煮取一升，分二服服，取汗为度。
又，葱白一物汤
葱白（二把）
上以水一升，煮熟服，取汗食尽。亦主安胎，若胎死，须臾即出。
又，葛根一物饮子
葛根汁，每服一小盏，如人行五里地道一服。若无生葛，干葛㕮咀，煮浓汁服。至于升麻、栀子、前胡、知母、黄芩、杏仁六味，共七物，内加葱白三两茎，煎，去滓服。
普救散
（治小儿伤寒。）
干葛（炒，焙，半斤）　甘草（炒赤，四两）　苍术（一斤，米泔浸，焙）
上粗末，每服二大钱，水一盅，煎至七分，去滓热服。
百解散
升麻汤（六两）　苍术（四两）　菖蒲（一两）
上同为末，水煎服。
又，百解散
（治太阳阳明合病。）
麻黄　荆芥　石膏　川芎　苍术　甘草
又，百解散
麻黄　菖蒲　苍术　甘草
不卧散
苍术（半两）　甘草（一两）　菖蒲（三钱）
上以水、生姜、枣煎服。
荡邪散
藁本　苍术　甘草（各等分）
上以水一盏，煎服。
和解散
苍术（半斤，制）　藁本　桔梗（微炒）　厚朴（制。各二两）　陈皮（去白）　甘草（炙。各四两）
上为粗末，每服三钱，水一大盏，生姜三片，枣一枚，去滓服。
《易简》王氏生料五积散
治感风寒，肩背拘急，发热头疼，或为寒所摶，一身凛然而寒，急用此药，如服养胃汤法，以被覆，汗出则愈矣。
苍术　桔梗　枳壳　麻黄　陈皮（各六钱）　白芷　川芎　当归　甘草　官桂　半夏　白芍药　茯苓（各三钱）　干姜　厚朴（各四钱）
上㕮咀，每服四钱，水一盏半，生姜三片，葱白一根，煎至六分，去滓，食前热服。寻常被风寒湿气，交互为病，颈项强直，或半身偏疼，或麻痹，但服此药，加麝香末少许，煎服，自能平。治妇人经候不调，心腹撮痛，闭塞不通，加醋一合，煎服。及产后，并催生，及胎死腹中，如前法，能饮者，更加酒半盏。产后发热，及往来寒热，不问感冒风寒，及恶露为患，均可治疗。腹中血块，尤宜热醋调服。伤寒，手足逆冷，面青呕吐，宜加附子。或痃癖癥瘕，膀胱、小肠气痛，加炒茱萸半钱，盐少许。脚气，加茱萸、木瓜。大便秘者，加大黄。脚气下注，炽然赤肿者，以大便流利为度。若脚气初发，憎寒壮热者，亦宜此药利之。又一方，治浑身疮疥，脓血水淋沥，经时不愈，加升麻、大黄，名升麻和气散。盖疮癣为患，多因内有所蕴，发在皮肤，若只敷以药，何由得愈？不若以此药涤之。若寒温之气注下作疮，疮愈则毒气入腹，为害不浅，此药尤妙。若有热证，则以败毒饮，亦加大黄，煎服。
海藏五积论
麻黄、桂、芍药、甘草，即麻黄桂枝各半汤也。苍术、甘草、陈皮、厚朴，即平胃散。枳壳、桔梗、陈皮、茯苓、半夏，即枳梗半夏等汤也。又川芎当归汤活血。又加干姜，为厚朴散。上此数药相合，为解表温中泄热之剂，去疾消痞调经之方。虽为内寒外感表里之分所致，实非仲景表里麻黄、桂枝、姜附之的方也。至于冷积呕吐，泄痢癥瘕，时疾疫气，项背拘急，加葱白、豆豉。厥逆，加吴茱萸。寒热咳逆，加枣。妇人难产，加醋。始知用之非一途也，惟知活法者，其择之。
仲景五苓散
治太阳病发汗后，大汗出，胃中干，烦燥不得眠，欲得饮水者，少少与之，令胃气和则愈。若脉浮，小便不利，微热稍渴者，宜五苓散主之。
猪苓（十八铢，去皮）　泽泻（一两一铢）　茯苓（十八铢）　白术（十八铢）　桂（半两，去浮皮）
上五味为末，以白米饮调服方寸匕，日三服，多饮暖水，汗出即愈。胃弱小便少亦宜，少减二苓、泽泻，加白术、桂，佐以生姜之类。若水停心下，煎生姜三钱或半两，味浓，调服五苓散，秤三钱或半两亦可。太阳标病，传入标之本，发渴，溺不利，以此散导之，邪自膀胱而出也。若未渴，妄用五苓散，反引邪气入里，而不能解也。故易老云：即太阳经之下药也。若伤寒太阳，脉紧而渴者，不宜用此。阳明证后，有仲景五苓散一条，甘露饮、枳术汤，《梅师方》一以其消痞去水，故入阳明例。饮酒而泄泻者，脾胃受湿也，何以知之？仲景厥而心下悸者，宜先治水，当服茯苓甘草汤，后治其厥，不尔水渍入胃，必作利也。故饮而泻者，五苓散、甘露饮子神效。饮酒若过度，必作利者，里急后重者，温热之毒浸渍肠胃也，当作别治。甘露饮，即五苓散去猪苓，加石膏、寒水石、滑石、甘草是也。并用浓煎生姜汤调，食前服，所加三石，临时视病寒热、轻重、多少，随宜用之。
痓湿暍三证  ***************************
伤寒，颈强急，身体反张，属太阳，先因伤风，又感寒湿而致然也。古人谓之痉病，又作痓，痓者强直也，古人以强直为痓。外证发热恶寒，与伤寒相似，其脉沉迟弦细，而项背反张强硬，如发痫之状，此为异耳。新产，去血多，汗出中风，亦有此证。当察有汗无汗，以分刚、柔二痓。无汗恶寒，名为刚痓；有汗不恶寒，名为柔痓。无汗者，葛根汤主之。有汗者，桂枝加葛根汤主之。风刚柔二证，加减小续命主之。审之刚痓，胸满口噤，卧不着席，脚挛急，咬齿，大承气汤下之，加羌活尤妙。《外台秘要》云：热而痓者死。热病痓者，反折瘈疭，齿龈噤也。刚柔二痓与阴阳二痓，何如？痓亦作痉，阳痉属刚痓，阴痉属柔痓，以附子散、桂心白术汤、附子防风散、八物白术散，可选数药用之。
附子散
治伤寒，手足逆冷，筋脉拘急，汗出不止，颈强，揺头口噤者，宜服之。
桂心（二钱）　附子（炮，一两）　白术（一两）　川芎（三钱）　独活（半两）
上各㕮咀，每服三钱，水一盅，枣一枚，煎至五分，去滓温服。
桂心白术汤
治伤寒阴痓，手足厥冷，筋脉拘急，汗出不止。
白术　防风　甘草　桂心　附子　川芎（各等分）
上剉如麻豆大，水五盏，姜五片，枣一枚，煎至七分，去滓温服。
附子防风汤
治伤寒阴痓，闭目合口，手足厥逆，筋脉拘急，汗出不止者，宜服之。
白术　防风　甘草　桂心　附子　干姜　柴胡　茯苓　五味子
上㕮咀，每服三钱，水一盏，生姜四片，煎至七分，去滓，无时温服。
八物白术汤
治伤寒阴痉，三日不瘥，手足厥冷，筋脉紧急，汗不出，阴气内伤。
白术　茯苓　五味子　桂心　麻黄　良姜　羌活　附子
上㕮咀，每服四钱，水一大盅，姜五片，煎至五分，去滓，温服无时。无论有汗无汗，药并下，药中总加羌活。
王朝奉刚柔二痓三药
《金匮》栝楼桂枝汤（有汗者，弱也，属阴。）
太阳证，其证备，身体强，兀兀然，脉沉迟，为痓。
栝楼根（三两）　桂枝（去浮皮）　芍药（各三两）　甘草（炙。二两）
上剉，每服五钱，水二小盏，姜七片，枣二枚，煎至一盏，去滓服，汗不出，食顷，啜热粥以发之。
桂枝加葛根栝楼汤
（治证同前。）
桂枝　芍药（各一两）　甘草　葛根　栝楼根（各二钱半）
上㕮咀，每服五钱，水二盏，姜五片，枣二枚，煎至一盏，去滓服。
《金匮》葛根汤（无汗刚痓，属阳。）
太阳病，无汗而小便少，反气上冲胸，口噤不得语，欲作刚痓。
葛根（四两）　桂枝（去浮皮）　甘草（炙。各二两）　麻黄（去节）　生姜（切）　芍药（各三两）　大枣（二十枚）
上㕮咀，水一斗，先煮麻黄、葛根一二沸，去上沫，内诸药，煮取三升，去滓，温服，取微汗。王朝奉云：芍药二两。
《活人》举败散
（治新产血虚痓者。）
上以荆芥穗，不以多少，微炒，为细末，好酒调五钱匕，服之。
或云：仲景痉病无药，今王朝奉治痉葛根汤，即桂枝汤内加葛根、麻黄是也，治后有“《金匮》芍药三两”一句，即是仲景有本方也，叔和编次仲景言证而无药，《金匮》以有也。《活人》百合证数药，以为《活人》药，而不知《本草》所载皆《金匮》方，当知仲景有本方矣。《金匮玉函》即仲景之昔称也，《金匮要略》亦出《玉函》，故朝奉但言《金匮》处，便为仲景方也。故文潞公辈首称仲景为群方之祖，盖本此也。
海藏痓湿暍别法
神术汤
（治风湿，恶寒，脉紧。）
苍术　防风　甘草
上㕮咀，葱白煎，去滓服。
解利无汗，治刚痓，加羌活、独活、麻黄。
白术汤
（治风湿，恶寒，脉缓。）
白术　防风　甘草
上㕮咀，生姜煎，去滓服。
解利有汗，柔痓，加桂心、黄芪、白术。太阳阳明，加川芎、荆芥穗。正阳阳明，加羌活、酒大黄。少阳阳明，加防风、柴胡。热而在表者，加黄芩。寒而在表者，加桂枝、黄芪、附子。热而在里者，加大黄。寒而在里者，加干姜、良姜、附子。以上数经寒热，当以脉别之。汗少者，加苍术。阳濡而弱，湿温。先伤湿，后伤暑，脉虚，名重暍。汗多者，加白虎桂枝。阴小而急。先伤寒，后伤热，身热脉虚，自汗恶寒，中暑也，白虎加桂汤。身热脉浮，自汗欲睡，风湿也，白术汉防己汤。先伤风，后伤热。
先饮冷，后伤暑，五苓散主之，此必心下痞也，浓煎生姜汤调服，或四君子汤、调中汤亦可。若中和后，或小便不利，或茎中痛，以蒲黄三钱，滑石五钱，甘草一钱，为细末，热水调送金花丸三五十丸。太阳中热者，暍病也。中暑亦暍病也。太阳中热，发热恶寒，身重反痛，脉弦细芤迟，小便洒洒然毛耸，小有劳，忽然身热，口开齿燥，此有三忌：忌发汗（一），忌温针（二），忌大下（三）。若犯此三忌，则有三甚。发汗，恶寒愈甚（一）；温针，发热愈甚（二）；大下，小便淋甚（三）。
问：脉弦细芤迟，当用何药？答曰：海藏黄芪汤主之。
海藏黄芪汤
人参　黄芪　白术　茯苓　芍药　甘草（各等分）
上㕮咀，每服三钱，水一大盏，生姜三片，煎至六分，去滓温服。
东垣李明之先生云：如治风，先浸防风二两，次煎余药。与同例。
苍术不以多少，泔浸透，刮去皮，切作片子，晒干，每四两，以水三大碗，煎至二大碗，去滓，煎用下项药：
白术　白茯苓　黄芪　白芍药
上四味各等分，细剉，每服一两，以苍术水煎至一盏，去滓，温服，食远可用。若三焦气弱，中土不能营饮食，心下痞，内外三焦之气绝也，当先浸黄芪二两，水二碗，煎至一碗，再煎正药，黄芪汤一大服，用接内外三焦元气，同东垣先生法。
上浸苍术煎药，燥湿。下浸黄芪煎药，接气也。
《易简》白术汤
治小儿泄洩，胃热烦渴，不问阴阳，并宜服之。
人参　白术　木香　茯苓　甘草　黄芪（各一两）　干葛（二两）
上㕮咀，每服二钱，水一盏，煎至半盏，量大小与服，仍用香连丸间之。渴欲饮水者，时时煎服，取意饮之，弥多弥加。
白术汤一方，治呕吐，白术、人参（各一两），半夏（一两半），茯苓、甘草、干姜（各半两），姜煎服。
钱氏谓小儿吐泻，当温补之，每用理中丸，以温其中，五苓散以导其逆，连进数服，兼用四君子汤加陈皮调之。若已虚损，用金液丹，杂以青州白丸子，为末，米饮调服，多服乃效。若吐泻之后，发热，必作惊风，二药服之，累有神效。若胃气已生，则旋减金液丹，以异功散等药，徐徐调之。若食不消，而脾胃虚寒，呕吐恶心者，当服益黄散，用陈皮、半夏、青皮、诃子肉、甘草各一分，丁香一钱，量大小煎服。小儿暑月吐泻，其证不一，宜详审用之，不可差谬。有伏暑，小便必不利，宜五苓散、香薷散服。有伤食者，其吐并粪，必酸臭气，宜服感应丸。有虚冷者，泄泻必多，宜以六神汤加附子服之，用人参、茯苓、山药、白术、扁豆、甘草等分，姜枣煎服。风证加天麻，痢加罂粟壳。吐泻初定，当以天南星为末，每服加冬瓜子仁七粒，煎服，以防变痫。若泻色青，当有惊药。小儿之病，与大人无异，用药亦同，量力用之。惟风气、脐风、夜啼、重舌、变蒸、客忤、惊痫、解颅、魃病、疳气不行数证，钱氏方甚详。
消暑丹
半夏（一斤，姜制）　茯苓（半斤）　甘草（生，半斤）
上以醋五升煮半夏，尽醋熬干，姜汁作糊，无见生水，为丸，每服五十丸，热水咽下，精意修治，用之极效。中暑为患，药下即甦。伤暑，发热头疼，服，尤妙。夏月常服，止渴利小便，虽饮水多，亦不为害，应是暑药，皆不及此。若痰饮停滞，并用生姜汤下，入夏之后，不可缺此。
霍乱证  ***************************
霍乱证，夫呕吐而利者，霍乱也。三焦者，水谷之道路。邪在上焦者，则吐而不利；邪在下焦者，则利而不吐；邪在中焦，既吐则利。以饮食不节，冷热不调，清浊相干，阴阳乖隔，遂成霍乱。挥霍撩乱，重也；吐利而已，轻也。霍乱吐泻者，风湿暍外至，生冷硬内生，内外合而为病谓。如风、寒、湿、暑、热、暍所伤，各有先后，饮食菜果，各有多少，内外传变，各有轻重，以六经脉并何经何脏，以随所应见治之，或表或下，或和或收，燥润分利，温之，属浮、弦、实、细、迟、缓，宜求，此之谓也。外邪入里，伤于脾胃，上吐下利，名为霍乱。吐利止，后见外证者，只作外伤治之。外证不已，复传于里，呕利在作，上下邪甚。先吐利，里气已虚，伤寒再传，而又吐利，是谓重虚，故不可治而死也。先伤寒而为吐利，既吐利而再传伤寒。今伤寒却传吐利，虽曰重虚，前后乱经，浑浊不已，外则难解，内则难温，药饵难为功矣。若饮冷过多，或有所伤，心下痞，腹痛，不能食，或泄泻不止。若不呕者，化水丹。呕吐者，半硫丸。上二药效后，服五苓、梅瓜等药，不复再饮也。
化水丹
川芎　蛤粉　牡蛎粉
上为细末，醋糊为丸。
半硫丸
硫黄　半夏
并依《局方》修制服饵。
三宝丹
（治积冷，暴泻不止，不嗜饮食。）
硫黄　半夏　牡蛎（各等分）
上为细末，姜糊丸桐子大，朱砂为衣，生姜汤下二十丸，空心服。此上三药，并有消暑之意。
《活人》发斑诸药  ***************************
《活人》发斑诸药
葛根橘皮汤
（斑在肌。）
治冬温未即病，至春被积寒所折，不得发至，夏得热，其寒解，冬温始发，肌中斑烂瘾疹，如锦纹，而欬，心闷，但呕吐清汁，服此药即静。
葛根　橘皮　杏仁　知母　黄芩　麻黄　甘草（各等分）
上剉如麻豆大，每服五钱匕，水一盏半，煎至一盏，去滓温服。
阳毒，升麻汤。
（斑在面。）
治伤寒一二日，变成阳毒，或服药吐下之后，变成阳毒，腰背痛，烦闷不安，面赤狂言，或见鬼，或下利，脉浮大数，面赤癍癍如锦纹，咽喉痛，下脓血，五日可治，七日不可治。
升麻（二分）　犀角（镑）　射干　黄芩　人参　甘草（各一两）
上剉如麻豆大，水三升，煎取一升半，去滓，饮一盏，顷刻再服，以衾覆手足，出汗则愈，不愈再服。
阳毒，玄参升麻汤。
（癍在身。）
治发汗吐下后，毒不散，表虚里实，热发于外，故身癍癍如锦纹，甚则烦燥谵语，兼治咽闭肿痛。
玄参　升麻　甘草（各等分）
上剉，每服五钱匕，水煎，去滓温服。
阳毒，栀子仁汤。
治少阳阳明合病，阳毒，伤寒壮热，百节疼痛，并宜服之。
升麻　栀子仁　黄芩　芍药　石膏　知母　甘草　杏仁　柴胡（各等分）
上为粗末，每服五钱匕，水一盏，生姜五片，豆豉百粒，煎至六分，去滓，无时温服。
四物解肌汤
芍药　黄芩　升麻　葛根（各等分）
上㕮咀，每服三钱，水一盏，煎至七分，去滓服。内伤，腹中有宿食，不得大便，而发热，当以食药去其物则可。便后仍发暑者，在表也，亦宜解表。此皆钱氏、朱氏升麻汤去甘草，加黄芩，尤妙。
洁古老人凉膈散去大黄、硝，解六经中热，亦治小儿癍，欲发之则加防风、升麻二物，尤妙。守真说凉膈散亦妙，大便结，小便赤者宜用，大小便已通者，不宜也。朱氏、钱氏、王氏所论皆平，易老亦平，守真微凉，南北之地法方宜不同也。折中汤液，万世不易之法，当以仲景为祖。
《金匮要略》方：阳毒之为病，面赤癍癍如锦纹，咽喉痛，唾脓血，五日可治，七日不可治。阴毒之为病也，面目青，身痛如被杖，咽喉痛，死生与阳毒同，升麻鳖甲汤并主之。此王朝奉治阴阳毒升麻鳖甲汤，俱岀仲景祖方。
癍疮豌豆疮
《千金方》热病后豌豆疮，黄连一物煮浓汁，服。又，好青黛如枣大，水服之，瘥。又法，木香一物，煮浓汁服。
五物木香汤
（治疮，烦疼。）
青木香（二两）　丁香（一两）　薰陆香　白矾（各一两）　麝香
上剉，每服四钱，水一盏半，煎至一盏，温服。热盛者，加犀角一两，无则以升麻代之。轻者，去矾，大效。
犀角大青汤
大青（三两）　栀子（四十枚）　犀角（一两）
上㕮咀，每服五钱，入豉半合，水一小盏半，煎至一盏，去滓服。初虞世云：小儿疮疹之候，与伤寒温疫相似，疑似之间，可先服解肌汤。大人伤寒、中风、温疫，疮子已发，热未退，并可用解肌汤。小儿疮疹出不快，浓煎紫草汁服。又，牛蒡子炒熟，为末，同荆芥煎服。
消毒犀角饮子
（治癍。）
牛蒡子　荆芥　甘草
上粗末，水煎服。
钱氏消毒散
牛蒡子　荆芥　甘草
上粗末，水煎服。
王朝奉癍论
发癍者，下之太早，热气乘虚入胃，故也。下之太迟，热留胃中，亦发癍。或服热药过多，亦发癍。微者，赤癍出，五死一生。剧者，黑癍出，十死一生也。皆当用白虎人参汤，一名化癍汤，及阿胶大青汤。孙兆云：兼与紫雪，大妙。可下者，用调胃承气汤。暑月病阳重，常宜体后见微癍，当急治之。
阿胶大青汤
大青（四两）　甘草（二两）
上为粗末，每服四钱，水一盏半，入豉半合，煎至一盏，去滓，入炙过阿胶二片，再煎胶消，服。
华陀云：此方主热病不解，下利笃困。又主伤寒热病，十余日以上，发汗吐下后，热不除，利不止，癍出黄疸，皆可疗之，神效。
王朝奉议论并方
阴阳毒，不可以常法治之。《金匮》云：阳毒之为病，面赤癍癍如锦纹，咽喉痛，唾脓血，五日可治，七日不可治。阴毒之为病，面目青，身疼如被杖，咽喉痛，死生与阳毒同，升麻鳖甲汤并主之。《千金》阳毒汤，治伤寒一二日，变成阳毒，或服药吐下后，变成阳毒，身重，腰脊背痛，烦闷不安，狂言或走，或见鬼，或吐血下利，其脉浮大，面赤癍癍如锦纹，咽喉痛，吐脓血者，五日可治，七日不可治，宜升麻汤。阴毒汤，治伤寒初病一二日，变成阴毒，或服药六七日以上，至十日变成阴毒，身重背强，腹中绞痛，咽喉不利，毒气攻心，心下坚强，短气不得息，呕逆，唇青面黑，四肢厥冷，其脉沉细紧数。仲景云：此阴毒之候，身如被杖，五六日可治，至七日不可治也。方一百七，甘草汤。又阴旦汤，治伤寒，肢节疼痛，内寒外热，虚烦者。
阴阳毒，升麻鳖甲汤。
升麻　当归　甘草（各三两）　蜀椒（去汗，一两）　鳖甲（炙）　雄黄（半两，研）
上㕮咀，每服五钱，水一盏半，煎一盏，去滓温服。
《肘后》《千金》阳旦汤，用升麻，无鳖甲，有桂。阴毒，用甘草，无雄黄。
阳毒，升麻汤。
此二药与《活人》特异，当有别议。
升麻（半两）　当归　蜀椒　雄黄　桂（各一两）
上每服五钱，水一盏半，煎至一盏，去滓温服，厚覆手足，取汗，得吐亦佳。
阴毒，甘草汤。
甘草　升麻（各半两）　当归　蜀椒（各一分）　鳖甲（一两）
上每服五钱，水一盏半，煎至一盏，去滓热服，不汗再服。王朝奉阴阳二毒升麻等汤，俱出《金匮》，议论与《活人》同。治阳毒升麻等汤特异，用者当择。
阳旦汤
二旦方皆出《活人》，大同小异。
桂枝汤加黄芩二两，余同本方加减法。自汗，去桂，加附子一枚用。渴者，去桂，加栝楼根三两。利者，去芍药，加干姜三两，附子一枚，炮。心下悸者，去芍药，加茯苓四两。虚劳里急，正阳旦汤主之。若脉浮紧者，不可与服之。
阴旦汤
芍药　甘草（各二两）　干姜　黄芩（各三两）　桂（四两）
上每服五钱，水二盏半，煎至一盏，去滓服。治伤寒，肢节疼，内寒外热，虚烦者宜服之。
甘草汤
治咽痛，阴阳毒未较。
甘草一味，五钱。
上水一盏，煎，去滓服。
沉香连翘散
（治一切肿毒，疼痛欲死者，立止。）
青木香　沉香　升麻　麝香　乳香　丁香　独活　桑寄生　连翘　木通（以上各一两）　川大黄（煅，五两）
上为粗末，每服三钱，水二盏，煎至一盏，空心热服，半日以上未利，再服。本方有竹沥、芒硝，斟酌虚实用之。
内化丹
治脑背疮疽，初觉肿硬，未有头脑，并诸肿不消，始觉便服此药，微利数行，其肿免致出脓。
南乳香（半两）　没药（半两，另研）　川乌（大者，水浸一夕，炮，去皮脐，半两）　海浮石（醋淬七次，半两）　巴豆（四十九粒，去皮不去油）
上为细末，将川乌末、余药和研匀，以浮石、醋打面糊，丸桐子大，量虚实加减，空心，五七丸，温酒下，忌热物。
夺命丹
（治恶疮，脑疽，发背。）
大黄（切作块大，瓷器内盛之，搅九九八十一遍，如此飞过，一两）　牡蛎（一两）　生姜（一两）没药　乳香（各一钱）
上为粗末，转作丸子，用好酒一升，木炭火熬一沸，耗二分，用碗盛之，夜露一宿，早晨去滓，空心服之，不可乱传。
治发背疮方
苍耳子炒黄，擦去其刺，再炒深黄，不见风，碾细末，每服五钱匕，好热酒调服，食前临卧。一则用大黄、牡蛎，二则用苍耳，则知有内外之不同也。前有夺命丹，二药表里不同，何以然？乃膏梁之变，脉沉而滑，地之湿气害人皮肉筋脉，脉浮而滑，所以有泄之、发之之异也。灸法一同，与前内托散论议相通。
大补十全散
参芪术茯草，芍地桂归川；三五钱秤用，生姜枣水煎；妇人虚弱用，名美号十全。
治妇人诸虚不足，五劳七伤，不进饮食，久病虚损，时发潮热，气攻骨脊，拘急疼痛，夜梦遗精，面色痿黄，脚膝无力，一切病后，气不和，失精，忧愁思虑，伤动血气，喘嗽中满，脾胃气弱，五心烦闷，并皆治之，此药性温不热，平补有效，养气育神，醒志止渴，顺正辟邪，温暖。
川芎　桂　芍药　甘草　黄芪　当归　人参　白术　茯苓　熟地黄（各等分）
上粗末，每服五钱匕，水一盏半，生姜三片，枣二枚，煎至七分，无时温服。且参、术、茯苓、甘草，四君子汤也；川芎、芍药、当归、地黄，四物汤也；以其血气俱衰，阴阳并弱，天得地之成数，故名曰十全散。保命救生丹，出十全例。
内托散
（此方在补虚门。）
当官人芷桔，芎芪草厚风；可治膏梁变，补托有神功。
本方注云：未发者消散，已发者早脓，兼治时气。服者当求脉之原，若其人本虚脉虚，宜用此，若脉不虚，不宜用此，反此则害人多矣。《经》云：地之湿气，感则害人皮肉筋脉。而生疽者，宜此药托之。上膏梁之变，饶生大丁者，不宜用之，宜以羌活连翘大黄生地黄汤下之。荣气不从，逆于腠理，乃生痈肿，荣逆血郁，郁则热聚为肿。《正理论》曰：热之所过，则为痈肿。荣气不从，亦有不热者乎？答曰：膏粱之变，芳草之美，金石之过，气血太盛，荣卫之气充满，而抑遏不能行，故闭塞，血气腐而为痈也，当泄之，以夺盛热之气。若其人饮食疏，精神衰，气血弱，肌肉消薄，荣卫之气短促而涩滞，故寒薄腠理，闭郁而为痈肿也，当补之，以接虚怯之气。亦当以脉浮沉别之，既得盛衰之异，泄之则连翘、大黄，补之则内托散之类是也。故《经》云：膏粱之变，饶生大丁，陷脉为瘘，留连肉腠。此之谓欤。疮疡，自外而入者不宜灸，自内而出者宜灸，外入者托之而不内，内出者接之而令外。故《经》云：陷者灸之。灸而不痛，痛而后止其灸。灸而不痛者，先汲其溃，所以不痛，而后及良肉，所以痛也。灸而痛，不痛而后止其灸。灸而痛者，先及其未溃，所以痛，而次及其将溃，所以不痛也。《圣惠》治脑疽发背，用阳明药，如犀角、麻黄、石膏之类，以其变在手太阴，发渴，或相火在中，故不用太阳药，只用阳明也。海藏黄芪汤与四物汤相合，亦名托里汤也，内加桂、沙参，尤佳，以其气血齐补也。
《易简》胃风汤
治大人、小儿风冷乘虚入客肠胃，水谷不化，泄泻注下，及肠胃湿毒，下如豆汁，或下瘀血，日夜无度。
人参　茯苓　川芎　桂　当归　芍药　白术（各等分）
上㕮咀，每服二钱，水一大盏，粟百余粒，同煎七分，去滓，稍热服，空心食前，小儿量力减之。此方加熟地黄、黄芪、甘草等分，足为十味，名十补汤，大治虚劳。嗽加五味子。有痰者，加半夏。发热，加柴胡。有汗，加牡蛎。虚寒，加附子。寒甚，加干姜。皆依本方等分。此须脾胃壮者可服，稍不喜食则不可用。往往今人只依脾虚，停积痰饮，发为劳治之，服此等药，愈伤胃气，至于不效者，比比皆是，不可不知也。若骨蒸发热，饮食自若者，用大补汤、柴胡各二两，分作十服之。人参治气短，茯苓小便不利，川芎脉涩弦，官桂恶寒，当归脉涩，白芍药腹痛，白术胃热湿盛。先便后血者，血在上也，便血相杂者，血在中也，先血后便者，血在下也。
洁古云：防风为上使，黄连为中使，地榆为下使。血瘀色紫者，陈血也，熟地黄。血鲜色红者，新血也，生地黄。寒热者，加柴胡。肌热者，加地骨皮。此证乃甲欺戊也，风在胃口中，上湿泄不止，湿既去尽，而反生燥，庚欺甲也，本无金气，以其甲胜戊亏，庚为母，复雠也。故《经》曰：亢则害，承乃制，是反制胜己之化也。若脉洪实，痛胜者，加酒浸大黄。人参、芍药、桂、川芎、当归、白术、茯苓，七味为粗末，姜煎服之，主胃风。
人参黄芪甘草三物汤（治疮疡，发渴。）
黄芪甘草二物汤治肤痛。内加防己，为防己黄芪汤。十全散减黄芪、甘草、熟地黄，即胃风汤也。《内经》有结阴便血一条，初结一升，再结二升，三结三升。
芍药甘草例  ***************************
仲景芍药甘草汤
白芍药（四两）　甘草
芍药，白补而赤泻，白收而赤散也，酸以收之，甘以缓之，酸甘相合，同补阴血。上二味㕮咀，水三升，煮取一升半，去滓温服。
甘草干姜汤
（《内经》曰：辛甘发散为阳。甘草、干姜以复阳气。）
甘草（炙，四两）　干姜（炮，二两）
上㕮如前，煎服之。
四逆汤
甘草　干姜　附子
上三味依法煎服。
芍药甘草附子汤
芍药甘草黄芩汤
甘草一物汤
《伤寒类要》又，甘草一物汤。
治伤寒脉代，见心悸动，危困者。
甘草二两，水三升，煮取一升半，服七合，日二，亦治肺痈。
仲景炙甘草汤
治伤寒脉结代，心悸动，此汤主之，属太阳证也。
甘草　生姜　人参　桂枝　大枣　麻仁　生地黄　麦门冬　阿胶（麸炒熟。各等分）
上㕮咀，每服用五钱，水一盏半，酒一盏，煎至八分，去滓，入胶，尽服。
东垣先生芍药甘草例
芍药二甘草一汤，脉弦加防风、川芎，脉洪加黄芩，脉缓加桂枝，脉涩加当归，脉迟加干姜，大便软加白术，小便涩加茯苓。杂病腹痛，服诸药不效，神应丸主之。
桂苓例  ***************************
桂苓丸
乌梅肉（一两）　桂（半两）　茯苓（二两）
上焙梅干，桂、苓皆忌见火，三味同为极细末，炼蜜丸如鸡头大，每服十丸，细嚼，白汤送下，津咽亦可。
荔枝煎
乌梅肉（焙干，一两）　干木瓜（半两）　神曲（七钱，微炒）　白茯苓（七钱）　豆粉（一两，生用）　桂（去浮皮，净秤，半两）
上曲粉别为细末，余四味碾极细，后入曲粉和匀，炼蜜作挺，每挺一两，可作十丸，津化下。草豆蔻御方、思食丸同。
千里浆
一名水葫芦（并见集古）。
木瓜（半两）　紫苏叶　桂（去皮。各半两）　乌梅肉　赤茯苓（各一两）
上为细末，炼蜜丸弹子大，每服一丸，细嚼津化，新汲水亦得。
乌梅散
（治下痢，津液少，大渴引饮不休。）
乌梅（焙，半两）　茯苓（去皮，一两）　木瓜（一两）
一法，加桂（三钱）。
上㕮咀，每服五钱匕，水一盏，生姜三片，煎至七分，去滓服。
紫苏汤
（治烦闷，口干多渴，咽膈不利，手足烦热。）
紫苏叶（三两）　甘草（五两）　乌梅肉（四两）　杏仁（一两，去皮尖）　盐（五两）
上细末，每服二钱，汤点服。
大顺散
此法出桂枝干姜甘草例。
桂　干姜（炮。各八分）　甘草（炙，六两）　杏仁（八两）
桂苓白术丸
五苓散内去猪苓，加姜屑、半夏、陈皮，糊丸。又加黄连、黄柏，为坚中丸。
又，千里浆
麦门冬　紫苏叶　木瓜　甘草（炙）　白茯苓　乌梅肉　杏仁（去皮尖。各半两）　白牵牛（炒，二钱五分）　川百药煎（一两）
上为细末，酒糊为丸，如樱桃大，噙化。一法，去牵牛，蜜丸，蜡固剂一丸，噙之，亦名水葫芦。
又方
百药煎　乌梅　紫苏　人参　甘草　麦门冬
上各等分为末，热汤点服。
荔枝汤
乌梅　甘草（各三两）　白芷（半两）　百药煎（二两）　白檀（二钱半）
上为末，点服。
梅葛散
百药煎　乌梅肉　甘草（各一两）　丁香
上细末，点服。
桂浆
出一斗料例。
桂（三两，去浮皮）　白茯苓（去皮，三两）　麦蘖面（半两）　神曲（半斤）
上四味，为细末，蜜三斤，熟水一斗。一法，加乌梅。
蜜酒
好蜜（二斤）　水（一碗）　细曲（二升）　好干酵（二两）
上先熬蜜水，去花沫令绝，冷，下酵，每日三搅，三日熟。
神术汤拾遗
神术加藁本汤、神术木香汤（通治雾露之气）。
菩萨散
（治眼。）
是神术汤内加荆芥、白蒺藜，细末，盐汤点服，酒亦可。
仲景乌梅丸
（治伤寒呕吐后，又用治下利。）
乌梅（三百二十个）　细辛（一两半）　干姜（二两半）　黄连（四两）　当归（一两）　附子（二两）　蜀椒（一两）　桂枝（一两）　人参（二两）　黄柏（二两）
上将乌梅，好醋浸一宿，去核，蒸之五斗米下，饭熟，杵成泥，和药令相得，臼中与蜜杵二千下，丸如桐子大，食前，饮下十丸，日二服，加二十丸分两，随证主治加减，此方当在厥阴条。
钱氏芍药柏皮丸
芍药　黄柏
守真柏皮丸
芍药　黄柏　黄连　当归
四信散
黄连　黄柏　芍药　干姜
孙用和治血痢，以腻粉五钱，定粉三钱，同研匀，水浸，蒸饼为丸，绿豆大，每服七丸或十丸，艾十枝，水一大盏，煎汤下，汤多尤佳。
古方驻车丸
黄连（六两）　干姜　当归　阿胶（各二两）
上以上三味捣筛，以三年米醋煮阿胶令消，和药，众手捻丸，梧子大，每服三十丸，饮下，日三。如无三年醋，只用酽醋。
柏皮汤
（专治久血利，甚验。）
柏皮　黄芩（各二两）
上㕮咀，每服四五钱，水二盏，煎至一盏，去滓，入阿胶三片，再煎胶化，服。腹痛甚者，加栀子一两。小便不利者，加茯苓六分。
《活人》黄连阿胶汤
（治热毒入胃，下利脓血。）
栀子　黄连　黄柏　阿胶（炒珠）
上㕮咀，依前法煎服。
《活人》三黄熟艾汤
治伤寒三四日，大热下利，热药不能止。
黄芩　黄连　黄柏　熟艾
海藏云：以上苦寒之药，原病不经内伤冷物者宜服，亦当察人之虚实，及以脉别之。
《经》曰：脾脉外鼓，沉为肠澼，久不已。外鼓，谓动于臂外也。肝脉小缓，为肠澼，易治。肝脉小缓，为乘肝，故易治。肾脉小摶，沉为肠澼下血。小为阴气不足，摶为阳气乘之，热在下，故下血也。血温身热者死，然血温身热，阴气丧乱，故死。心肝澼亦下血，肝藏血，心养血，故澼皆下血也。上二脏同病者可治，心火小，木火相生，故可治。其脉小沉涩，为肠澼，心肝脉小而沉涩者澼，其身热者，是火气内绝，去心而归于外也，故死，火成数七，故七日死。
仲景治痢，紫参汤。
紫参（半斤）　甘草（二两）
上以水五升，煮紫参，取汁二升，入甘草，再煎去一升，分作三服，放温服之。
扁鹊云：若衄血吐血，脉当沉细，若反浮大而牢者死。叔和云：衄血吐血，沉细宜，忽然浮大，命倾危。《经》云：泄脱血而脉实，若遇于此，皆曰难治。又云：血温身热者死。
单黄连加减例  ***************************
当在手少阴条下，以其利在肠胃，故列于此。
黄连，加陈皮，为柏连丸；加黄柏，为二圣丸；加榆仁，为榆仁丸；加豆蔻、木香，为豆蔻香连丸；加诃子、木香，为小香连丸；加木香、白附子，为白附香连丸；加阿胶、茯苓，为阿胶丸；加阿胶、干姜、当归为驻车丸。
牛蒡子根散（国医孙用和传。）
治汗不流，古方罕言之，此是汗出时盖覆不周，汗出不匀，以致腰背手足挛搐。
牛蒡根（二十条）　麻黄（二两）　牛膝（二两）　天南星（二两）　地龙（一两）
上牛蒡根去皮，切，并诸药入砂盆内，研细，好酒一升，同研烂，新布取汁，后用炭火烧一地坑子内通红，去炭，扫尽，药汁内坑中，再以火烧黑色，将出，于乳钵内细研，每服半钱，温酒调下，日三服用。和亲患三年，服之大效。
玄胡丸
海藏评解利伤寒丸药杂例，并本方注后。
玄胡　当归　青皮　陈皮　三棱　广荗　木香　干姜（另为细末。各半两）　雄黄（二钱，研粉，入姜末同研）
上醋糊丸，桐子大，每服三二十丸，白汤下。解利内外伤诗曰：玄归三广木，青陈姜与黄；醋糊丸桐大，偏宜内外伤。
紫霜丸
治伤寒温壮，内夹冷实，或已得汗，身热不除，及变蒸发热，日久不解，因食成痫，俗呼为食迷风。
代赭石（火烧醋淬）　赤石脂（上末。各一两）　巴豆（三十个，去皮脐，炒，研）　杏仁（五十个，去皮尖，面炒，另研）
上用研匀，汤浸蒸饼，为丸黄米大。小儿初生三十日以外，可服一丸，半岁、一年、二年可用三丸，乳下，米汤亦得。
无名丸
（解内外，与四生例相似，在半夏例条下。）
贯众　茯苓　代赭石（各一两。醋淬）　自然铜（三两三钱，醋淬九遍）　寒水石（烧成粉，四两）　黑豆（去皮，研细，四两）
上件为细末，小麦面为丸，绿豆大，生姜汤送下三五十丸。
无名丸，此药不知来例，别无解例味数，止是贯众治头风有毒，解毒，大抵解疫厉毒气则效，非若古法之分经也。《本草》云：代赭石，苦甘寒，主鬼疰贼风。自然铜，辛平，无毒，疗折伤，散血，主痛。贯众，治头风。半夏，治伤寒寒热。巴豆，辛温，主伤寒温疟，寒热。豉煎亦解例。
此三药虽云治伤寒，止治因内感而发出之外，多效，若外感一日，太阳受之，不宜用此。不知药性者，不可执此解利外感。此药大抵止治内不能行经，若欲行经，非汤液不能也。
代赭石、自然铜二味兼以醋淬煅，以苦酒与火力同能上行，故解利也。若以代赭、自然二石，以性论，下行之体无疑。更当详紫霜丸，主治“伤寒温壮，内夹冷实”一句，只知无名体也。
天麻朱砂丸
（治内外伤。）
天麻（一两）　雄黄（半两）　朱砂（二钱）　巴豆（去皮膜油，半两，约二百粒）
上为细末，蜡和作铤子，旋丸如黍米大，每服三五丸，温酒、白汤送下俱得，食后。玄胡丸内有雄黄、干姜、苦酒，与此一体。《本草》云：雄黄味甘，治百节中大风。所以解利。
安先生传易老解利二药
狼毒　大戟　草乌头（生用。各等分）
上为细末，醋糊丸桐子大，每服五七丸或十丸，温水下。
解利伤寒㗜药
干山药　藜芦（连须，一钱）
上为细末，纸捻㗜之。
杨氏内解丸
芫花　红药（各等分）
上为细末，生用，醋糊丸如绿豆大，温水下一丸，少顷，以葱、醋、米汤投之，无时。
四生丸
天南星　半夏　芫花　自然铜（各等分）
上为细末，醋打荞麦面为丸，绿豆大。酒积痰饮，胸胀腹满，食饮不消，五丸，临卧，温水下，忌热物。伤寒时疾，豆豉汤下十五丸，三服。解心气大痛，温醋汤下。

卷三  ——————————————————————————————————————————————————————————————————————————————————————————

阳明证  ***************************
先足经从汤液，次手经从杂例。
仲景白虎汤
治身热头疼，鼻干，不得卧，尺寸脉俱浮而长。又治伤寒脉浮滑，此表有热，里有寒，非寒冷之寒，寒邪之寒热也。
石膏（四钱）　甘草（半钱）　知母（一钱半）　粳米（一勺）
上粗末，每服五钱匕，水一盏半，米熟去滓，温服。
白虎加人参汤（治动而伤暑，大渴。）
白虎加苍术汤（治静而伤暑，不渴。）
白虎加桂汤（治中暑，自汗，微恶寒。）
白虎加栀子汤（治小便淋而烦。）
白虎加五味汤（治嗽而少津液。）
竹叶石膏汤
治伤寒解后，虚羸少气，气逆欲吐。
石膏（二钱）　人参（半钱）　粳米（百粒）　半夏（二钱半）　甘草（一字）　竹叶（五片）　麦门冬（一钱）
上为粗末，每服五钱匕，水一盏半，煎至米熟，温服。
张仲景炙甘草汤
本方在太阳门，《伤寒类要》甘草一物汤后，此本太阳证，当列于太阳条下。胸者，肺之腑也，故入阳明例。
《活人》五味子汤
（治伤寒喘促，脉浮而厥。）
五味子（半两）　人参　陈皮（去白）　杏仁（去皮尖）　生姜　麦门冬（去心。各二钱半）　枣（三枚）
上剉如麻豆大，水一盏半，煎至一盏，去滓，分二服，熬猪肚汤。
益气之源，以消阴翳，则便溺有节，羊肉冬瓜汤。膏瘅，饮水溲多，肾气丸。胃热消谷，善食而瘦，地黄丸。消渴手太阳，不止，消中足阳明，消肾足少阴，瘅成。消中而数少便，内化丹，麦门冬饮，易老顺气散，小承气汤也，凤髓丹，化水丹。壮水之主，以制阳光，则渴饮不思，仲景诸泻心等汤。手少阴也，以其心下痞，故入阳明例。况服栀子、黄芩、黄连、黄柏、大黄，为上泻心经之剂，安得不例阳明乎？
大黄黄连泻心汤
治太阳病，医发汗，遂发热恶寒，因复下之，心下痞，表里俱虚，阴阳血气并竭，无阳则阴毒，复加烧针，因胸烦，面青黄，肤瞤者难治，若色微黄，手足温者，易愈。心下痞，按之濡，其脉关上浮者。
大黄（二两）　黄连（一两）
加黄芩为伊尹三黄汤。
上二味剉如麻豆大，沸汤二升渍之，须臾绞去滓，分温再服。
附子泻心汤
治心下痞，而复恶寒汗出。本以下之，故心下痞，与泻心汤，痞不解，其人泻而燥烦，小便不利，而口干渴者，五苓散主之。
大黄　黄连　黄芩　附子
生姜泻心汤
治伤寒，汗出解之后，胃中不和，心下痞硬，干噫食臭，胁下有水气，腹中雷鸣下利者，此汤主之。
生姜　半夏（各二两）　甘草　黄芩　人参（各一两半）　干姜　黄连（各半两）　枣（六枚）
上八味，以水五升，煮取三升，去滓，再煎取一升半，温服半升。
易老门冬饮子
一名生脉散（治老弱虚人大渴）。
白茯苓（去皮）　人参（各二钱）　麦门冬（去心）　五味子（各半两）　枸杞子　甘草（炙。各三钱）
上㕮咀，生姜水煎。此药与内化丹相表里，手太阴、足少阴，子母上下经也。
王朝奉录《千金》方
此方本意出竹叶石膏汤例，以此知仲景群方之祖也。治劳复，能起死人，气欲绝者主之，有效，用麦门冬汤。
麦门冬汤
麦门冬（一两）　甘草（炙，二两）　粳米（半合）
上麦门冬去心，为细末，水二盏，煎粳米令熟，去米，约得汤一小盏半，入药五钱匕，枣二枚，去核，新竹叶十五片，同煎至一盏，去滓，大温服，不能服者，绵滴口中。后人治小儿不能灌药者，宜用之绵滴法。此方不用石膏，以其三焦无大热也，兼自欲死之人，阳气将绝也，故不用石膏。若加人参，尤妙。
玉露散
寒水石　石膏（各半两）　甘草（二钱，半生半炙）
上为细末，汤调服。
《外台》蒸病：一曰骨蒸，二曰脉蒸，三曰皮蒸，四曰肉蒸，五曰内蒸，各随脏主。又二十三蒸，各应见汤液主之，尽矣。五曰内蒸，所以言内者，必外寒热，把手附骨而热也，其根在五脏六腑之中心。
因病后得之，骨肉自消，饮食无味，或皮毛燥而无光泽，蒸极之时，四肢渐细，足肿趺起，石膏十两，碾如乳粉法，水和服方寸匕，日再服，以体凉为度。
《类要》治膏瘅，饮少，小便多。
秦椒（一分，出汗）　瓜蒂（二分，末）
上水调服方寸匕，日三服。此方服之，令人多吐，宜约量多少，不可太过，一升分三。
伊尹甘草泻心汤
治伤寒中风，医反下之，其人下利，日数十行，米谷不化，腹中雷鸣，心下痞硬而满，干呕，心烦不得安，医见心下痞，谓病不尽，复下之，其痞益甚，此非结热，但以胃中虚，客气上逆，故便硬，宜此汤主之。
甘草（二两）　半夏（一两）　黄芩　干姜（各三两半）　黄连　人参（各半两）　枣（六枚）
上七味，以水五升，煮取三升，去滓，再煎取一升半，温服半升，分三。伊尹《汤液》此汤也七味，今监本无人参，脱落之也。伊尹三黄汤无黄芩，亦后人脱落之也。
半夏泻心汤
治下利而不痛者，为痞也，痛即为结胸。
半夏（一两一钱半）　黄芩　人参　甘草（炙）　干姜（各两半）　黄连（半两）　大枣（六枚）
上水五升，煮取三升，去滓，再煎一升半，温服半升，分三服。
钱氏泻心汤一物，易老亦用一物。导赤散泻丙，泻心汤泻丁。
导赤散
生地黄　木通　甘草　竹叶（各等分）
上㕮咀，水煎，去滓服。一法，去甘草，加黄芩，为火府丹，炼蜜为丸，弹子大，细嚼，竹叶汤送下。
一物泻心汤
张子秀先生为泄癍汤，其法见癍论改误。
伊尹三黄汤，钱氏改为丸，治吐血黄疸。《活人》黄连解毒汤四味，无大黄，亦得，与四物汤相合，为各半汤。守真为既济解毒丸。《活人》解毒四味，海藏加防风、连翘，为五黄丸。亦合防风金花丸，治风热。加柴胡，治小儿潮热。加葛根，治酒毒。加芦荟，青黛为衣，治小儿肝热，并痞热食，涂上搒，面黄，腹大而足细，久则不治。
仲景茵陈蒿大黄汤
治湿热发黄。
茵陈蒿（六）　大黄（三）　栀子（二）
栀子柏皮汤二物
治燥热发黄。
文潞公药准
仲景茵陈蒿大黄汤，治发黄，大便自利不止者，加黄连、黄柏各三两，今加大黄，用之多效。栀子柏皮汤加大黄、黄连。《活人》合而用之，改名解毒汤。仲景本方无黄芩，奉议方复有黄芩，《活人》用之。伊尹《汤液》大黄、黄芩并脱落之也。文潞公连柏二物汤治黄有神，寒热者加小柴胡汤。
李思训论议
发黄有阴阳，然当犹为末也。云阳者，大渴而不与水，炎热而不通风，是也。云阳黄者，鲜之，原药过剂施之，而遂寇阳和。既言此二句，当时本无阴候，但言黄证皆阳，坏而成阴，不必直指有阴证。故治黄，茵陈蒿为君，佐以栀子、大黄之属是也。若太阴有黄，不必茵陈蒿内用干姜，只用理中温药足矣。既有茵陈蒿干姜汤，则知热证坏而成寒也，学者要穷其源。故大病主药内，加热以温之也，谓如桂枝加芍药、桂枝加大黄，皆于本药外，所可宜者加之也。大黄黄连泻心汤，文潞公《金匮要略》为三黄丸，钱氏改为三黄汤。去黄芩，为二圣丸，二味等分，细末，猪胆汤煮熟，如绿豆大，每服一十丸，米饮下。香连丸治泄利。橘连丸，疳瘦，胆煮粟米粥为丸。杂病发黄，痹，虚也，黄久不去者，有积也，补脾磨积则可，不可用凉泻之药。
《活人》酒煮黄连丸
治暑毒伏深，久不瘥，无药可治，大渴者宜此。
上黄连四两，无灰酒浸上一寸，以重汤熬干，碾为细末，糊丸绿豆大，热水下三十丸，胸中清凉，不渴，为愈。
《肘后》治黄疸，医所不能治，水菰汁顿服一小升，平旦服，食后须臾，小便出愈，不愈再服。
红丸子
治大人脾积气滞，胸膈满闷，面黄腹胀，四肢无力，酒积不食，干呕不止，脾连心胸及两乳痛，妇人脾血积气，诸般血癥气块，及小儿食积，骨瘦面黄，肚胀气急，不嗜饮食，渐成脾劳，不拘老小，并宜服之。
京三棱（三斤，水浸令软，切作片子）　蓬莪术（五斤）　陈皮（五斤，拣净）　楜椒（三斤）　青皮（五斤）　干姜（三斤，炮）
上六味同为细末，醋糊为丸，桐子大，矾红为衣，每服三十丸，食后姜汤送下，小儿临时加减服之。
《易简》红丸子
（修合治例之法，并见前方。）
蓬莪术　京三棱　陈皮　青皮　楜椒　干姜　阿魏　矾红
上每服六十丸，姜汤送下。大治大人、小儿脾胃等患，用极有神效。但三棱、莪术本能破癥消癖，其性猛烈，人不以此为常服之剂。然今之所用者，以出产之处隔绝，二药不得其真，乃以红蒲根之类代之，性虽相近而功力不同，年老虚人、小儿、妊妇，以其治病不能伤耗真气，但服之无疑。此药须是修合令精细，用好米醋煮陈米粉为丸。若自修合之时，当去阿魏、矾红，名小橘皮煎，寻常饮食所伤，中脘痞满，服之应手而愈。大病之后，谷食难化，及治中脘停酸，并用姜汤下。脾寒疟疾，生姜、橘皮汤下。酒疸谷疸，遍身皆黄，大麦汤下。两胁引乳作痛，沉香汤下。脾食积，面黄腹胀，时或干呕，煨姜汤下。妇人脾血痛，及血癥气瘕，并经血不调，或过而不来者，并用醋汤下。寒热往来者，尤宜服之。产后状如癫痫者，此乃败血上攻，迷乱心神所致，当以此药用热醋汤下，其效尤速。男子、妇人有癫痫之疾者，未必皆由心经蓄热，亦因脾气不舒，遂致痰饮上迷心窍，故成斯疾，若服凉药过多，则昏乱益甚，当以此药，辰砂为衣，以橘皮煎汤下，名小镇心丸。妇人恶阻呕逆，全不纳食，诸药不效，惟此最妙，仍佐以二陈汤服之，疑其堕胎，必不信服，每每易名用之，特有奇功。然恐妊妇服此之后，偶尔伤动，归咎于此药，故不敢极言其妙矣。痰迷者红丸子，心热者妙香丸。小便不利，烦燥，喘，渴，加茯苓、猪苓、滑石、当归、官桂。燥烦，喘，呕，不渴，加陈皮、白术、半夏、生姜、茯苓。四肢遍身冷，加附子、甘草。
茵陈蒿，治肢体逆冷，腰上自汗，加附子、干姜、甘草，身冷，汗不止，加附子、干姜。
茵陈附子汤未已，其脉不出，加吴茱萸、附子、干姜、木通、当归。
韩氏立名，虽曰茵陈茯苓汤、茵陈橘皮汤、小茵陈汤、茵陈四逆汤、茵陈附子汤、茵陈茱萸汤，大抵只是仲景治阴证加茵陈也，用者要当识之。此证言是温热与寒湿，故入阳明例，谓关天五之气。
丹砂丸
（劳复后，目中及遍身黄。）
丹砂　马牙硝　麦门冬　犀角　牛黄　金箔
上治下后不任承气汤，宜丹砂丸，腻粉一钱，下之，用砂糖、轻粉，新汲水调下。
烦燥，《病源》云：阴少阳胜也。阴病亦有烦燥病。少阴病，吐利烦燥，四逆者死。结胸证，有烦燥者死。大青龙证，亦有烦燥而燥。《金匮》竹皮大丸主虚烦，佳。又，茯苓散、猪苓汤并主烦燥。少阴病，吐利，手足逆冷，烦燥，茯苓四逆汤。发汗吐下后，复烦燥不解者，茯苓四逆汤。
少阴病，吐利，手足逆冷，烦燥欲死者，吴茱萸汤。又，八正散治烦燥，佳。
仲景栀子豆豉汤
（治懊憹烦燥，不得眠。）
栀子（四个）　豉（半两）
上水二盏，煎栀子至一盏，入豉，煎至七分，温服，得快，止后服。一法，加甘草三钱半。本非吐药，以燥湿郁甚，以此攻之，不能开通，则反吐，因吐则发泄郁结之气，及行津液，而血气宣行。若少气，加甘草。以其邪在上焦，而不受药，故吐之，栀子甘草豆豉汤。呕者加生姜三钱。
栀子厚朴汤
（治伤寒下后，心腹胀满，起卧不安。）
栀子（四两）　厚朴（一两）　枳实（一枚）　生姜（三片）
水煎服。
栀子干姜汤
治阴黄，伤寒医以丸药下之，身热不去，微烦。
栀子（四枚）　干姜（半两）
上水煎服。
以上五法，皆汗下吐后用之，以邪气陷于胸中，居最高之地，故随证加减用之。《经》曰：其高者，因而越之。
活人薤白汤
（治下利如烂汁。）
栀子　豉　薤白
上剉，先煮栀子，次下薤白，次豉，水三升，煮取一升，温服。
凉膈散
此药阳明兼少阳，气中之血药。
栀子　大黄　芒硝　黄芩　薄荷（各半两）　桔梗　甘草（各一两）　连翘（七钱半）
上㕮咀，每服五钱匕，水煎，临卧时服。加生姜煎亦可。若泄之剂，下行居膈中，铁渡江，非舟楫不能载，此药大概治左寸沉实，而可下者，本方无桔梗，一法加防风。治肺金邪，热嗽有痰者，加半夏。易老减大黄、硝，解伤寒、杂病六经中热。凉膈与四物汤各半服，能益血泄热，一名双和散。
文潞公药准注李琬方
山栀子　防风　连翘　柴胡　甘草
《活人》栀子连翘防风甘草汤兼少阳。钱氏去连翘，加藿香、石膏，为泻黄散。《内经》云：诸气愤郁，皆属肺金。凡人有此疾，不可不用薄荷，故刘禹锡用此药，以治愤气发肿，利关节也。易老凉膈散去大黄、硝，治六经中热，说得极有理，何以知？陈士良云：柴胡能引诸药入荣卫，疗阴阳毒，伤寒头痛，四季宜服。又云：柴胡主风气壅，并攻胸膈，当茶食之。以此知易老之言，有自来矣。
薄荷例
此药，手太阴兼厥阴，故阳明例。
薄荷煎
主疗并见《局方》，今用《御药院》料例。
薄荷叶（半斤）　甘草（一两）　防风（三钱）　缩砂仁（三钱）　桔梗（一两半）　芎（七钱半）
《御药院》蜜料，药一斤，蜜三斤，煨开便和。去砂仁，加姜、羌活、荆芥、甘菊、大黄、白芷、人参，为八风丹，朱砂为衣。
《局方》川芎丸
川芎（七钱半）　细辛（半钱）　防风（二钱半）　薄荷（七钱半）　桔梗（一两）　甘草
上细末，炼蜜丸，一两半分作五十丸，嚼一丸，茶清，食后服。一法，川芎丸加枳壳，除热痰嗽。去桔梗，加荆芥、白僵蚕、天麻、羌活、白附子、川乌头、全蝎，名不换金丹，朱砂为衣。
防风丸
防风　川芎　甘草　天麻（以上各二两）
上为细末，蜜丸，朱砂为衣，荆芥汤、茶、酒任下，每服作十丸。
生明丸
薄荷叶　川芎（各七钱半）　缩砂仁　甘菊花（各半两）
上为细末，蜜丸，每两分十丸。
二白丸
海藏法治虚人，禁凉药。
白檀　白芷　人参　川芎　白茯苓（各三钱）　防风（七钱）　藿香（一两）　桔梗（半两）　细辛　砂仁（各三钱）　甘草（三钱半）　薄荷叶（一两）
上为细末，蜜丸弹子大，嚼一丸，茶清下。
枳壳丸
薄荷煎加苍术、木贼、甘菊、枳壳、荆芥。
薄荷汤
（治风壅痰涎，精神不爽。）
薄荷（一两二钱）　栝楼根（一钱二分）　甘草（六钱半）　荆芥　缩砂仁（各半两）　盐（炒，四钱八分）
上细末，每服一钱，点服。
清神散
薄荷叶（三两）　石膏（四两，飞过，研）　细辛（五钱）　荆芥穗　白檀　甘草（各二两）　人参　羌活　防风（各一两）
上细末，每二钱，点服。
上清散
细辛（三钱）　干菊　川芎　薄荷　石膏　甘草　防风　羌活　荆芥穗（以上各一两）
上细末，茶汤调服。
香甲散
川芎　青皮　白檀　干菊　甘草
上为细末，茶调服。
消风散
（主治修制，并见《局方》。）
川芎　羌活　人参　茯苓　藿香　防风　甘草（炙）　僵蚕（炒）　蝉壳（各半两）　厚朴（制）　陈皮（洗，炒。各一钱三分）　荆芥穗（半两）
上为细末，茶、酒任下。治沐浴感风寒。小儿用乳香、荆芥汤调下半钱，无时服。
神芎散
治偏正头痛，夹脑风，沐浴伤风等证，脱着同。
甘草（半两）　薄荷　石膏　羌活　独活　干菊　荆芥　川芎（各一两）
上细末，茶清下。如觉头风，两角痛，客主人是也，俗呼为太阳穴。
又，点鼻法
人中白　地龙（去土。各等分）
上为细末，羊胆丸芥子大，用一丸，新水化开，点鼻中，立止。
化风散
（治痰厥，偏正头痛，一切伤风。）
荆芥　甘草（各三两）　石膏（四两）　薄荷　人参　羌活　细辛　防风　白檀（各一两）
上滚水、茶清调下。
化风丹
（太阳阳明合病。）
防风（半斤）　羌活　白芷（各四两）　麻黄　川乌（炮）　甘草（炙。各三两）　川芎　藁本（各二两）　桂（去浮皮）　干姜（炮）　皂荚（去皮弦子。各一两）
上为细末，酒浸蒸饼，为丸鸡头子大，嚼二丸，茶、酒任下。
三阳头痛
羌活　防风　荆芥　升麻　葛根　白芷　石膏　柴胡　川芎　芍药　细辛　葱白
若阴证头痛，只用温中药足矣，如理中、姜附之类。
《本草》注桃花汤，赤石脂例当在手阳明条下。
仲景桃花汤
（治伤寒，下利不止，便脓血。治证全文，并见《本经》。）
赤石脂（一斤半，一半全用，一半末用）　干姜（一两）　粳米（半合）
上水七升，煮米熟为度，去滓，每服七合，内石脂末方寸匕，日三服，愈后止再服，不必尽剂。
乌头赤石脂丸
（主心痛彻背者。）
乌头（炮，一钱）　附子（炮，二分）　赤石脂　干姜　蜀椒（各三两）
上为细末，炼蜜丸如桐子，先服一丸，不止稍增。
桃花丸，亦治妇人崩中漏下。下痢脓血，桃花汤。纯下血，栀子柏皮汤。治大冷洞泻，腹滑，下赤白，腹痛，驻车丸。孙用和治下利，又血热痛，柏皮汤。若尿血，可用延胡索散。
古方驻车丸
黄连（六）　干姜（二）　当归（二）　阿胶（二）
上先以醋煮胶令消，入前三药和均，众手丸桐子大，米饮下三十丸。
古方三黄汤，后人以为柏皮汤。
黄连（一）　黄芩（二）　黄柏（三）
每服四五钱，水一盏半，煎至一盏，去滓，内阿胶二片，煎化，服之。痛者加柏子。小便不利加茯苓。兼久血痢，甚效。
延胡索散
（治尿血。）
延胡索（一两）　朴硝（三分）
上以水煎，服之。
东垣二红丸
治小肠下利，夜多昼少，左手寸脉弦细，此从丙至壬，下补丹田，四肢厥冷，手足心反温，是为效也。
朱砂（半两）　附子　干姜　赤石脂（各二钱）
上为细末，酒糊丸桐子大，米汤下，少时以物压之，急剂不可缓也。
东垣三白丸
干姜（一两）　白石脂　寒水石　龙骨（煅。各半两）
上细末，生姜自然汁打糊，为丸桐子大，米汤下，少时以物压之。以上六味药，东垣先生制药性云：白石脂一名白符，恶马目毒公，味甘辛，涩大肠。
东垣调气方
治赤白痢，黄连胶蜡煮散，并见《本草》。宋玉徽桃饴赞云：阿胶续气。并见阿胶条下。
白石脂　干姜（各等分）
上百沸汤和面为丸，搜和，并手丸桐子大，晒干，米饮下三十丸，久痢不定，加至六十丸。霍乱，煎浆水为使。
赤石脂散
甘草（五钱）　赤石脂（半两）　缩砂仁（四两）
上细末，米汤点服。脉弦者加防风。脉洪者加黄连。脉涩者加当归。脉迟者加干姜。无论寒热，久病者，亦加干姜。一法，加龙骨、肉豆蔻，为豆蔻固肠丸。
《千金翼》曰：治痰饮吐水，无时节者。其源以饮冷过度，遂令脾胃气弱，食不消化，饮食入胃，则皆变冷水，反吐不停，赤石脂散主之。
赤石脂（一斤）
捣筛，服方寸匕，酒、饮任服，稍稍加至三钱匕，服尽一斤，终身不吐冷水，又不下利，补五脏，令人肥健。有人痰饮，服诸药不效，服此即痊。
小儿脐汗出不止，兼亦肿，以白石脂细末，熬温，扑脐中，日三，良。
仲景赤石脂禹余粮汤
此当在手太阳条下。治不应下而下之，泄不止，医与理中之类，其泄益甚，此寒在下焦，故以赤石脂禹余粮汤主之。
震灵丹
紫府元君南岳魏夫人方，出《道藏》，一名比金丹。此丹不犯金石飞走有性之药，不僭不燥，夺造化冲和之功。大治男子真元虚惫，五劳七伤，脐腹冷痛，肢体酸疼，上盛下虚，头目眩晕，心神恍惚，血气衰微，及中风瘫痪，手足不遂，筋骨拘挛，腰膝沉重，容枯肌瘦，目暗耳聋，口苦舌干，饮食无味，心肾不足，精滑梦遗，膀胱疝坠，小便淋漓，夜多盗汗，久泻久利，呕吐不食，八风五痹，一切沉寒痼冷，服之如神，及妇人血气不足，崩漏虚损，带下久冷，胎脏无子，服之无不愈者。
禹余粮（火煅醋淬，不计遍次，以手捻得碎为度）　丁头代赭石（如上制）　赤石脂　紫石英（以上各四两）
以上共四味，并作小块，入干锅内，盐泥固济，候干，用炭一十斤，煅通红，火尽为度，入地坑，出火毒二宿。
好乳香（二两，另研细）　没药（一两，去沙，另研）　五灵脂（二两，去沙石，研）　朱砂（一两，水飞过）
上前后八味为细末，以糯米粉煮糊为丸，如小鸡头大，晒干，出光，每一粒，空心，温酒下，冷水亦得。常服镇心神，主颜色，温脾肾，理膝腰，除尸疰蛊毒，辟鬼魅邪厉，久服轻身，渐入仙道。忌猪羊血，恐减药力。妇人酸汤下，孕妇不可服。极有神效，不可尽述。
《易简》震灵丹加减例
药八味同前，修合治疗之法，前方并见。
上每服三粒，随病，汤使咽下。妇人崩中下血，调香附末下。带下赤白，炒艾醋汤下。男子遗精白浊，米饮汤，调茯苓末下。自汗盗汗，黄芪煎汤下。大便溏泄，浓米饮下。老人血利，白梅茶下。阴证伤寒，发热自利，煎附子汤下。沉寒痼冷，温酒咽下。肠风便血，调百草霜下。若休息痢疾，乌梅汤下。治疗汤，大概如此。若男子应有走失，或泄泻之后，当服者，以枣汤下。妇人应是虚损，或失血之后，常服，当用醋汤，就中汤使，或是服饵不便者，当斟酌易之。此药极固秘元气，无飞走之性，服之不致僭燥，但是微渴，并肥伟人，不宜用此，常服恐涩气血，为痈疖之患。若用以治病，极有功效，不拘此说。
桃花丸
赤石脂（二）　干姜（一）
或加乌附（炮，半）。
上为细末，稀糊为丸，桐子大，每服三五十丸，米饮下。久痢，便紫血者，当归汤下。治丙，赤石脂、干姜、附子。治庚，白石脂、干姜、附子。
《局方》赤石脂缩砂仁茯苓甘草散
《活人》赤石脂丸
赤石脂　干姜　当归　黄连
上蜜丸桐子大，米汤下二十丸。
五物厚肠丸
赤石脂　干姜　附子　吴茱萸　肉豆蔻
固肠丸
赤石脂　干姜　厚朴　肉豆蔻　缩砂仁　木香（各半两）
炮制，蒸如法。
上细末，糊丸桐子大，生姜米汤，空心服。
旋覆代赭石例
仲景旋覆代赭石汤
坏证。
上伤寒吐下后，发汗虚烦，脉甚微，八九日心下痞鞕，胁下痛，气冲咽喉，眩冒，经脉动惕者，又而成痿，或伤寒发汗，或吐或下，解后，心下痞鞕，噫气不除者。
旋覆花（三字）　人参（半钱）　半夏（半钱，姜制）　生姜（一钱一字）　代赭石（一字）　甘草（三字）　大枣（一枚）
（凡言一字者，乃二分半也。正初补正。）
上㕮咀，每服五钱匕，水一盏半，煎八分，温服。
旋覆花汤
治风热，面生赤疿，鼻头赤，面紫黑者，当刺出血。
人参　生姜　甘草　茯苓　旋覆花（去枝萼）　黄芩　芍药　柴胡　枳实（麸炒。以上各一钱）
上粗末，以水四盏，慢火煎至二盏半，去滓，分三服，温饮。又，葛根升麻汤加黄芩、枳壳。
仲景治妇人，有三物旋覆花汤。胡洽治痰饮在两胁间，胀满等证，旋覆花丸。
酒齇。《日华子》云：山茱萸，暖腰膝，助水脏，除一切风，逐一切气，破癥，治酒齇。汗出见湿，乃生痤疿，疿为疮瘾也。劳汗当风，薄为皶，郁乃痤。痤色赤䐜，内有脓血。
旋覆花丸
旋覆花（三两）　防风　白芷　干葛　天麻　天南星（炒）　半夏（姜制）　石膏　川芎　陈皮（以上各半两）　白附子（半两）　蝎梢（炒）　僵蚕（炒。各三钱）
上细末，姜糊丸桐子大，姜汤下，食后三五十丸。
《活人》金沸草散
治伤寒，中脘有痰，令人壮热，头痛筋急，时发寒热，皆类伤寒。
旋覆花（即金沸草）　荆芥　前胡（各一两）　甘草　赤茯苓　细辛　半夏（制。各三钱）
上细末，每服三钱，水一盏，生姜十片，枣一枚，同煎七分，热服。
《局方》金沸草散
治风化痰，头项强，寒热，身体疼，咳嗽满喘，及时行疫气，壮热恶风。
旋覆花（去梗）　荆芥穗　前胡　麻黄（去节。各一两）　炙甘草　赤芍药　半夏（制。各三钱）
上㕮咀，姜、枣煎，无时服。寒邪则汗出，风邪则解利。
《千金翼》旋覆花汤
治胸喉中痰结如胶，脐下膀胱留饮。
旋覆花　细辛　前胡　甘草（炙）　茯苓　半夏（各一两半）　生姜（八两）　桂心（四两）　乌头（五枚，去皮脐）
上九味切，以水九升，煮取三升，分为三服。忌猪羊等肉及生菜。加泽泻尤妙。更忌饧饴。
《外台》旋覆花丸
治心头痰积宿水，呕逆，不下食。
人参　甘草　白术　枳实（各半两）　半夏（姜制）　泽泻　大黄　旋覆花（各三钱）
上细末，生姜糊为丸，桐子大，生姜汤下，无时。
范江旋覆花白术茯苓汤
旋覆花　白术　陈皮　茯苓（各一两）　桂（去皮）　当归　细辛根　附子（炮）　半夏（制。各半两）
治胸中痰结，脐下弦满，又治风水证。
上九味剉，每两分三四服，水二盏，生姜十片，碎，煎至七分，去滓，食后临卧服。忌猪羊肉食、饧饴、生菜、滋味等物。
仲景茯苓饮
治胸中停饮，心下宿水，吐水，气满不饮食。
茯苓　白术（各一两）　人参（七钱半）　枳实（七钱）　陈皮（五钱）
上剉，每料分四服，每服水二盏，生姜一钱，同煎至七分，取清饮，无时服。
《千金翼》大五饮丸（胡洽方同）
主一留饮心下，二澼饮胁下，三痰饮胃中，四溢饮膈上，五留饮肠间。凡此五饮，酒后伤寒饮冷，渴多，故有此疾。
远志（去心）　苦参　藜芦　白术　乌鱼骨　甘遂　大黄　石膏　桔梗　五味子　半夏（泡）　紫菀　前胡　芒硝　栝楼　桂心　苁蓉　贝母　芫花　人参　当归　茯苓　芍药　大戟　葶苈　黄芩（以上各一两）　常山　甘草　薯蓣　厚朴　细辛（各三分）　巴豆（三十粒，去皮心，熬）
上三十二味，细末，蜜丸桐子大，酒下三丸，日三，稍加之。忌肉生物、饧饴、冷水等物。
海藏五饮汤
人参　陈皮　枳实　旋覆花　白术　茯苓　厚朴　泽泻　前胡　桂心　芍药　甘草　猪苓　半夏（以上各等分）
上㕮咀，每料分四服，水二盏，姜十片，碎，煎至七分，去滓，无时温服。所忌同上，及滋味等物。
海藏云：五饮虽胸膈、心下、胁间、膀胱、胃中、大小肠，脏腑不同，俱在身以前，故入阳明例。
五饮汤，若因饮酒有饮者，加葛花、缩砂仁。

卷四  ——————————————————————————————————————————————————————————————————————————————————————————

阳明证  ***************************
王朝奉集注谵语例。
谵语，无次也。凡胃实有燥屎，则谵语。故《经》曰：实则谵语，虚则郑声。郑声者，重语也，非轻重之重。谵语有数种。有胃实谵语，有下证也。有合病谵语者，乃三阳合病也，其证腹满身重，口不任，面垢，谵语遗屎，白虎汤。有少阳谵语，少阳不可发汗，只宜小柴胡汤。有火劫谵语，以火劫发汗，热气入胃，故也，救逆汤。有汗多亡阳谵语，不可下也，宜柴胡桂枝汤，和其荣卫，以通津液，自愈。有下后谵语，伤寒八九日下之，胸满烦惊，小便不利，谵语身重，不可转侧者，柴胡加龙骨牡蛎汤。有热入血室谵语，阳明病下血谵语者，热入血室，但头汗出，刺期门。又妇人中风，经水适来，谵语，为热入血室，小柴胡汤，刺期门穴。有肝乘脾谵语，伤寒腹满，谵语，寸口脉浮而紧，此肝乘脾也，名曰横，刺期门穴。有昼则明了，夜来谵语，此热入血室，无犯胃气及上二焦，不治自愈。
仲景调胃承气汤
（治正阳明而不满。）
大黄（酒浸，五钱）　甘草（三钱）　芒硝（一钱）
上剉作一服，水煎服，加生姜亦得。调胃承气汤与四物汤各半，合名玉烛散。
大承气汤
（治大实大满。）
枳实（痞，麸炒）　厚朴（满，姜制）　大黄（实，酒浸）　芒硝（燥）
小承气汤
（治太阳阳明，实而微满。）
枳实（麸炒）　厚朴（制）　大黄（生）
海藏云：调胃承气汤治实而不满，即正阳阳明是也。大承气汤治大满大实，即太阳阳明是也。小承气汤治实而微满，少阳阳明是也。太阳阳明、正阳阳明为最高之分，大黄但用酒浸，从巅而下之也。惟少阳阳明为最下之分，处三经之内，故大黄不用酒浸也，非若二经而高尔。若最高之分，用最下之药，则耳目昏冒，咽颊肿痛，神痴不清之病，有不免矣。若最下之分，用最高之药，则胸中气消，日久不复，虚损成痨之病，又不免矣。故仲景三承气汤各有主治，随经而异，即不同也。又年老虚人，伤寒可下者，大承气汤、调胃承气汤皆去硝，慢火熬成，入玄明粉，量轻重而下之。
炼玄明粉法
朴硝二斤，淘净，生好牙者，用砂锅一枚迭实，以炭火十斤煅之，徐徐轻沸，可住大火，令大沸定，以炭盖之，复以炭十五斤，紧煅至火尽，放冷一伏时，出锅中药，放纸上摊匀，就地上，以盆盖之一伏时，日晒干，入甘草二两，炒微黄，剉碎，同捣细末，量热轻重，沸点二三钱，亦可愈正。《经》云：味辛甘性冷，则治热病。明矣。兼味辛又咸，此能润燥耎坚也，非大便燥结，脉滑有力及洪大者，不宜服。却言“暖水脏，女子服之补血脉”，有失用药寒热之本意。《经》云：咸能胜血。岂能补血哉？又方治阴毒一句，其言又为错矣。若与硫黄、附子及诸阳药，多寡相佐而行，则可以治阴中有伏阳也。若是阴毒，别无伏阳，杀人甚速矣。太清伏炼法云：硝能制伏阳精，解火石之毒。则不治阴可知，用者审详也。
仲景治杂病，三物厚朴汤。
厚朴（半斤）　枳实（五斤）　大黄（四两）
上以水一斗二升，煎厚朴、枳实取五升，内入大黄，再煎取三升，温服一升，腹中转动矢气是也，更服一服下之，不效再服。易老治消渴在中，为顺气散。
调胃承气汤加牛蒡子、寒水石，为细末，炼蜜调服，治疫气大头病。加当归，为涤毒散，治时气疙瘩，五发疮疡，喉闭雷头。大便软，升麻荷叶汤，阳震之象也。王朝奉举常器之云：有大小便不通气结一条。有大便不通，连服三承气汤，及诸下汤，不通者，多是气结，必死矣，可针会阴穴，在两阴之间，此数有救，得者因此。亦有承气内兼巴豆，下而通者，不可不知。加郁李仁，佳。蜜导、姜锐二法在后。气结会，食疗云：酒服郁李仁四十九粒，更泻，尤良。
仲景厚朴七物汤
（治腹痛胀满。）
厚朴（半斤）　大黄（三两）　生姜（五两）　桂（二两）　甘草（三两）　大枣（十枚）　大枳实（五枚）
上以水一斗，煎取四升，去滓，温服八合，日三服。呕者，加半夏五合。下痢者，加大黄。寒多者，加生姜半斤。杨氏治身体肿满，水气，急卧不得，郁李仁一大合，为细末，和面搜作饼子，与食入口，即大便通利气，便瘥。
仲景桃仁承气汤，此下证，脉在左手中，其热邪侵尽无形之气，则入有形血也。调胃承气汤加桂、桃仁，引而入血也。此当在蓄血条下。
仲景枳实理中汤
炼蜜作丸，如桐子大，白汤下三十丸。
《深师》消饮丸
治宿酒停饮，胸满呕逆，目视䀮䀮，腹中水声，痛，不思饮食。
白术（二两）　茯苓（半两）　枳实（麸炒）　干姜（各七钱）
上细末，蜜丸桐子大，空心，温水下三十丸，日三服，半月愈。
仲景神奇枳实汤，治心下水，易老改二味作丸，老年内伤便软。
《梅师》治痞方
白术　泽泻
生姜煎服。与枳术汤相合，四物作丸，亦可。
五苓平胃各半散，生姜调服，治心下水。五苓加石膏、寒水石、甘草，为甘露饮，亦治心下水，并饮酒水泻者，生姜调三五钱，清浊立分。
雄黄锐散
治下部〖匿/虫〗疮。
青葙子　雄黄　苦参　黄连（各三分）　桃仁（去皮尖，一分）
上为散，以生艾捣汁和丸，如枣核，绵裹，内下部。扁竹汁更佳。冬无艾，只用散绵裹，内亦得。狐惑与〖匿/虫〗皆为虫证，伤寒热入，食少，肠胃空虚，三虫行作求食，蚀人五脏及下部，为〖匿/虫〗病。其候齿无色，舌尽白，唇黑有疮，忽忽喜眠，上唇有疮，食其脏也，下唇有疮，食其肛也，害人甚急。治〖匿/虫〗，桃仁汤、黄连犀角汤、雄黄锐散。
小便不通例
仲景猪苓汤
本少阴之剂，以其有五苓味三，故列阳明条下。又治中脘与脐下有水，或小便不通。
猪苓　茯苓　泽泻　滑石　阿胶
上每服五钱匕，水二盏，煎至一盏，去滓，内胶烊尽，温服，日三。小便不通，一切利小便药不效，以其服附子太过，消尽肺阴，气所不化，师用黄连、芩解毒而得通。又刘子安病脑疽，服内托散后，泄不止，小便大不通，亦消肺阴之过，诸药不效，郭子明辈用五苓、木通导之愈秘，予用陈皮、茯苓、生甘草之类，肺气下行遂通。若止用利小便药，其不知本甚矣。
《灵苑》治五肿淋疾，劳淋、血淋、气淋、石淋至甚者，透格散。
消石（一两，无泥白者，研为细末，每服二钱）
虚人，宜玄明粉。
诸淋各依汤使于后。劳倦虚损，小便不出，小腹急痛，菜子末煎汤，通后，便须服补虚人参散。血淋，小便不出，时下血，疼痛满急；热淋，小便热，赤色，淋沥不快，脐下急痛；并用冷水调下。气淋，小腹满急，尿后常有余沥，木通煎汤下。石淋，茎中痛，尿不能出，内引小腹膨胀急痛，尿下沙石，令人闷绝，将药末先入铫子内，隔纸炒至纸焦，再研细，温水调下。小便不通，小麦汤下。卒患诸淋，并宜冷调，并空心，先调使药散如水，即服之，更以汤使送下，服诸药不效者，服此即愈。三焦热淋，玄明粉主之，如石膏尤佳。《本草》云：玄明粉调下。刘禹锡云：偏主石淋，并五淋难产。冷淋，小肠不利，茎中急痛，用石斛叶为末，每服三钱，水一盏，葱白七寸，煎至六分，去柤，食前温服，兼治吐血，去葱白不用。冷淋热淋，俱用葱白连须，取其润而腻也。
《千金翼》治淋，黄芩四两，袋贮之，水五升，煮三升，分三服。小便卒大数，非淋也，令人瘦，以石膏半斤，碾细，水一斗，煮五升，稍温，饮五合。《抱朴子》：石淋若不通，石在小肠中，觅取淋中药，煎呷有神效。
抵圣散
治五淋，小肠不利，茎中痛。
槟榔（面裹煨，三钱）　赤芍药（一两）
上㕮咀，每服三钱，水一大盏，煎至七分，去柤，温服，食前。
《千金》：难产，经数日不能生出，子死腹中，母欲死者，瞿麦煎浓汁服。亦治竹木刺不得出肉者，服此瞿麦汁，效。
八正散
（主治修制，并见《局方》。）
大黄　瞿麦　木通　萹蓄　滑石　栀子　灯草　甘草　车前子（等分。水煎）
本证外，又治饮食过度，前后阴间有疮，诸药不效，宜服此散。兼以马齿苋及青黛为散，上之，可得痊愈，出《衍义本草》马齿苋条下。
瞿麦汤
瞿麦　木通（各一两）　甘草（三分）　茯苓　黄芩　猪苓　滑石　萹蓄　通草（各一分）
上㕮咀，水煎服。渴，发热，加栝楼根。小便赤，加黄芩。小便少，加车前子。小便涩淋，加石韦、冬葵子、续随子。脐下悸动，加桂枝、石韦。
石韦散
石韦　木通　瞿麦（各二两）　王不留行　甘草　当归　芍药（以上各一两）　滑石　白术　葵子（以上各三两）
上为细末，汤调服。
六一散
滑石（六两）　甘草（一两）
上为细末，调服。加当归、井泉石，为四血散，治衄血，吐血，便血。淋者加栀子。茎中痛加蒲黄。水泻加车前子，米饮调服。
栀子散
治五淋，见钤注。
车前子散
治水泻，完谷不化，三二年久不愈者，瘦弱气脱，诸药难治。
车前子（去沙土，炒）　陈皮（各二两）　甘草（一两）
上为细末，米饮调下。
立效散
瞿麦（一两）　甘草（三分）　栀子（半两）
上㕮咀，连须葱白、灯草、生姜同煎。加连翘四两，桔梗一两，蜜丸，治瘿瘤结核。
金钥匙散
（治产后大小便不通，腹胀等证。）
滑石　蒲黄（各等分）
上细末，酒调下。
滑石治妇人过忍小便，致胞转，滑石为末，葱白汤调下二钱或三钱。
涂脐法，治大便不通，甘遂末，内脐下，白面糊纸花子帖，仍及脐下近阴处，别用甘草汤服之。
《伤寒类要》：腹痛满，不得小便，及天行病，雄黄细末，蜜丸如枣核大，内溺孔中。雄黄，灭瘢痕，黑发。《梅师》治妊娠淋涩不通，水道热，车前子、葵根，水煎服之。
蓄血，小便应秘，而反自利甚，色白。
小便自利，肾虚，下焦不收，胞有遗溺而频。
《杨氏产乳》子母二方，治妇人妊娠小便不利，芜菁子末，水调服方寸匕，日二服。芜菁，即蔓菁也。
麻仁例
手阳明大肠经亦可利之，太阴津液不行之根。
麻仁丸，脾约丸，神功丸，润肠丸，三脘丸，五柔丸，三和散，七圣丸，七宣丸，大麻仁丸。
风热燥寒秘，用半硫丸、快活丸。
仲景麻仁丸（古方料）
治脉实多汗，浮芤相摶为胃热，浮涩相摶为便难，此三者皆燥而损湿，故曰脾约。
麻仁（二升）　芍药（半斤）　枳实（半斤）　大黄（一斤）　厚朴（一尺）　杏仁（一斤，去皮尖，熬，研作脂）
上六味，为细末，炼蜜丸如桐子大，饮下十丸，日三服，渐加，以和为度。
《活人》脾约丸
（见料，大抵溲数则大便难。）
麻仁（半斤）　芍药　大黄（各二两）　厚朴（二两半）　枳实　杏仁（各二合半）
上细末，炼蜜丸桐子大，饮下十丸，未和益之。汗多、胃热、便难三者，皆燥而乏液，故曰脾约。脾约者，束置而不行也。
《千金翼》并范任、张文仲、崔氏等方煎，与仲景同。
许学士治年老虚人秘。
大麻仁　紫苏子（各半合）
上碾烂取汁，分二，作粥食之，后不服药而愈。
《局方》大麻仁丸
（主治修制，并见《局方》。）
陈皮　杏仁　木香
润肠丸
（蜜丸。）
陈皮　丁香
血加桃仁。
《活人》五柔丸
（主治修制，并见《局方》。）
大黄　前胡　半夏　苁蓉（酒浸）　当归　芍药　茯苓　细辛　葶苈
上蜜丸如桐子大，温水下二十丸。
《局方》中三和散
《活人》神功丸
（主治并见《局方》。）
麻仁（五两，研）　人参（半两）　大黄　诃子肉（各二两）
上细末，炼蜜丸桐子大，温水下二十丸，产后秘者米饮下。
《局方》七宣丸
（主治修制，并见《局方》。）
大黄　枳实　木香　柴胡　桃仁　甘草　诃子皮
上炼蜜丸桐子大，米饮下二十丸。
东垣云：治在脉则涩，在时则秋。
七圣丸
（主治修制，并见《局方》。）
东垣云：治在脉则弦，在时则春。
槟榔　木香　川芎　羌活　桂心　大黄　郁李仁
上炼蜜丸桐子大，温水下十五丸。
《活人》三脘散
（主治修制并见《局方》。）
独活　白术　陈皮　木香　甘草　大腹皮　紫苏　木瓜　沉香　川芎　槟榔
上㕮咀，水煎服。
半硫丸
治老弱虚人大便秘者，此能利之。《易简》云：此润剂也。
硫黄　半夏
（主治修制，并见《局方》条下。）
快活丸
（治中满虚痞，此燥剂也。）
良姜　干姜　枳实　陈皮　木香　吴茱萸
上细末，面糊丸桐子大，生姜、陈皮汤下。
海藏己寒丸
此丸不僭上，阳生于下。治阴证，服四逆辈，胸中发燥而渴者，或数日大便秘，小便亦涩，服此丸，上不燥，大小便自利。
肉桂　附子（炮）　乌头（炮）　良姜　干姜　芍药　茴香（各等分）
上细末，米糊丸桐子大，空心，温水下五七十丸或八九十丸，食前亦得，酒、醋糊丸俱得。
仲景云：趺阳脉浮而涩，浮则胃气强，涩则小便数，浮涩相摶，大便则难。主病人溲数，大便亦难。海藏云：己寒上五味，虽热者，芍药、茴香润剂，引而下之，阴得阳而化，故大小自通，如得春和之阳，冰自消矣。
五燥大便秘
东方，其脉弦，风燥也。宜泻风之药治之。
独活　羌活　防风　茱萸　地黄　柴胡　川芎
南方，其脉洪，热燥也。宜咸苦之药治之。
黄芩　黄连　大黄　黄柏　芒硝
西南方，其脉缓，土燥也。宜润湿之药治之。
芍药　半夏　生姜　乌梅　木瓜
西方，其脉涩，血燥也。宜滋血之药治之。
杏仁　麻仁　桃仁　当归
气结，用木香、槟榔、枳实、陈皮、地黄、郁李仁。
北方，其脉迟，寒燥也。宜温热之药治之。
当归　肉桂　附子　乌头　硫黄　巴豆（去皮）　良姜
仲景吐下之后，不大便五六日，至十余日，日晡所发潮热，不恶寒，独语如见鬼状，剧者，发则不识人，循衣摸床，惕而不安，微喘，但发热谵语者，上諴则戏，今慌语也，属大承气汤。
枳实　厚朴　大黄　芒硝（另入）
上煎如常法，一服利者，止，不必尽剂。《千金翼》并同海藏云：此治下之后，大便涩也，循衣摸床者，热之极也。自气而之血，上而下之，至厥阴之分，循衣摸床，撮空，惕而不安，掷手扬视，手太阴也，此下而复上也，热而不得出，故厥阴复传于太阴也。
地黄黄连汤
治妇人血气证，因大脱血崩漏，或前后血，因而枯燥阴热，不循衣撮空摸床，闭目不省，掷手扬视，揺动不宁，错语失神，脉弦浮而虚，内燥热之极也，气粗鼻干而不润，上下通燥，此为难治，当服此药。
防风（二两）　川芎　当归　生地黄（各七钱）　栀子　黄连（各三钱）　黄芩　赤芍药（各二钱）
上㕮咀，每服三钱，水二盏，煎七分，取清饮，无时，徐徐与之。若脉实者，加大黄下之。大承气汤药也，自内而之外者用之，血气合病，循衣撮空，其证相同。自气而之血，血而复之气，大承气汤下之也。自血而之气，气而复之血，地黄黄连汤主之。二者俱不得大便。东垣先生议论撮空证，并见《难知》。许学士云：属厥阴。洁古云：属太阴。自下而上也。
蓄血例
衄血，蓄血上焦；心下手不近，蓄血中焦；且脐腹小肿大痛，蓄血下焦。蓄血上焦，或呕，或衄，或吐，此胸中手不可近也。
《活人》犀角地黄汤
易老云：此药为最胜。
犀角（如无，以升麻代之）　芍药　生地黄　牡丹皮
上㕮咀，水煎服。热多者加黄芩。脉大来迟，腹不满，自言满者，无热也，不用黄芩。升麻与犀角性味主治不同，以升麻代之，以是知引入阳也，治疮疹大盛。如元虚人，以黄芩芍药汤主之。
《活人》黄芩芍药汤
（治虚不能饮食，衄血吐血。）
白芍药　黄芩　甘草
二药治伤寒衄血，吐血呕血。一法，加生姜、黄芪。
地黄散
（治衄血往来，久不愈。）
生地黄　熟地黄　地骨皮　枸杞子
上等分焙干，为细末，每服二钱，蜜汤调下，无时。
犀角地黄汤
治心经邪热，及言语蹇涩，发狂心惕，恍惚惑忘之疾。
生犀角　朱砂　黄连　牡丹皮　甘草（各一钱）　白茯苓　生地黄（各一钱半）
上为粗末，水煎。钱氏亦治伤寒少阳阳明合病。
必胜散
（治男女血妄行，吐血呕血，咯血衄血。）
人参　当归　熟地黄　小蓟根　川芎　蒲黄　乌梅肉
上等分粗末，水煎，去滓，无时温服。
柏皮汤
治衄血，吐血，呕血，皆失血虚损，形气不理，羸瘦，不能食，心忪少气，燥渴发热。
生地黄　甘草　黄柏　白芍药（各一两）
上㕮咀，用醇酒三升，渍之一宿，以铜器盛，米饮下蒸一炊时久，渍汁半升，食后时服，对病增损。《肘后》用熟地黄，水酒煎，饮清。
芪石汤
（治产后血迷，不省人事。）
海浮石（研）　黄柏（末）　陈皮（去白）　甘草（炙。各等分）
上为细末，陈米饮下三五钱，才分娩，连三服，至瘥，更无产后病。大破血，点鸡冠上，化水为验。
治室女月露滞涩，心烦恍惚。
铅白霜细碾为末，每服一钱，地黄汁一合调下，如无汁，生地黄煎水亦得。
治鼻衄血，铅白霜末，新水调下一字。
蓄血中焦
仲景桃仁承气汤
此即心下手不可近。易老用此独治中焦，以其内有调胃承气之汤。
桃仁　大黄　甘草　芒硝
上治牙齿等蚀，数年不愈，当作阳明蓄血治之，此药为细末，炼蜜丸桐子大，服之。好饮辈多有此疾，屡服有效。
蓄血下焦
三焦蓄血脉俱在左手中。
张仲景抵当汤
修治并见本方。
水蛭　虻虫（各三十个）　桃仁（二十个）　大黄（三两）
上剉，水煎服。
许州陈大人传，张仲景百劳丸。
治一切痨瘵积滞疾，不经药坏证者，宜服。
当归（炒）　乳香　没药（各一钱）　虻虫（十四个，去翅足）　人参（二钱）　大黄（四钱）　水蛭（十四个，炒）　桃仁（十四个，浸，去皮尖）
上为细末，炼蜜为丸桐子大，都作一服，可百丸。五更，用百涝水下，取恶物为度，服白粥十日。百涝水，勺扬百遍，乃仲景澜水也。
抵当丸与汤，四味同，但分两减半，捣细，水调服。前之百劳丸，乃是此抵当丸内加人参、当归、没药、乳香，蜜丸，澜水下。
通经丸方，乃仲景抵当丸加穿山甲、广荗、桃仁、肉桂，蜜丸。妇人伤寒妊娠，不可以此丸下，当以四物汤大黄各半汤下之，在厥阴例，四物汤调下。
四血散
出诊治明理论。治鼻血口血，大小便血，服时随病上下，食前后。
紫苏　丹参　蒲黄　滑石
上各等分，细末，调。
又方
卫州张推，官在戡院王公以职，医官直夜，口传此方，治人效者不可胜数，寻常凝滞，其效尤速，任冲不调，经脉闭塞，渐成癥瘕。
虻虫（麸炒，四十个）　水蛭（炒，四十个）　斑蝥（去翅足，炒）　杜牛膝（各一两）　当归　红花（各三钱）　滑石（二钱半）
上细末，每服一钱，生桃仁七个，细研，入酒调下，如血未通，再服，以通为度，食前。
韩氏微旨方
地黄汤
治病人七八日后，两手脉沉迟细微，肤冷，脐下满，或喜或妄，或狂或燥，大便实而色黑，小便自利者，此蓄血证具也。若老年及少年气虚弱者，宜此方主之。
生地黄（自然汁，一升，如无生地黄，只用生干地黄末一两，）　生藕（自然汁，半升，如无藕，以蓟刺汁半升，如无蓟刺汁，用刺蓟末一两）　蓝叶（一握，切碎；干者，末，半两）　虻虫（三十个，去足翅，炒黄）　大黄（一两，剉如骰子大）　桃仁（半两，麸炒）　水蛭（十个）
上同一处，水三升半，同慢火熬及二升以来，放冷，分三服，投一服，至半日许，血未下，再投之。此地黄汤比抵当汤丸，其实甚轻也，如无地黄汁与藕汁，计升数，添水同煎。
生漆汤
病人七八日后，两手脉沉细而数，或关前脉大，脐下满，或狂走，或喜妄，或谵语，不大便，小便自利，若病人年少气实，即血凝难下，恐抵当丸力不能及，宜此。
生地黄（汁，一升，如无汁，只用生干地黄三两半）　犀角（一两，镑，为末）　大黄（三两，剉碎如骰子大）　桃仁（三十个，拍碎）
上作一处，用水三升，好酒一升，慢火熬三升以来，倾出，滤去滓，再入锅，投点光生漆一两半，再熬之至二升，即住，净滤去滓，放冷，作三服，每投服，候半日许血未下，再投一服，候血下，即止。服药如无生地黄汁，更添水一升同煎。
海藏云：蓄血可用仲景抵当汤丸，恐庸医不知药性，用之太过，有不止损血之候，老弱虚人之禁也，故立生地黄汤，虻虫、水蛭、大黄、桃仁内加生地黄、干漆、生藕、蓝叶之辈也。又云：生漆汤一方，亦恐其抵当汤丸下之太过也。是以知干漆为破血之剂，比之抵当汤则轻，用之通则重，用之破积治食则重也。食药内，干漆、硇砂，非气实不可用也。
《活人》大黄汤
治阳毒伤寒未解，热结在内，恍惚如狂者。
桃仁（二十个，麸炒黄）　官桂（七钱，去皮）　大黄（一两）　甘草（一两）　芒硝（二钱半）　木通（一两）　大腹皮（一两）
上㕮咀，每服四钱，水一盅，煎至六分，去柤，温服无时。此方细末，炼蜜丸桐子大，温酒下二三十丸，治妇人经闭或不调。
上妇人经闭或不通，当在此条下，亦在少阳例。《经》云：二阳之病发心脾，不得隐曲，女子不月。注云：男子少精亦同。若登高坠下，重物撞打，箭镞刃伤，心腹胸中，停积郁血不散，以上、中、下三焦部分分之，以易老犀角地黄汤、桃仁承气汤、抵当汤丸之类下之，亦有以小便同酒煎治之者，更有内加生地黄、当归煎服者，亦有加大黄者。又法，虚人不禁下之者，以四物汤加穿山甲煎服，妙，亦有同花蕊石散，以童子小便煎服，或酒调下。此药与寒药正分阴阳，不可不辩也。若瘀血已去，以复元通气散加当归煎服，亦可。又法，筋骨损伤，用左经丸之类，或用草乌头，枣肉为丸，服之以行诸经者，以其内无瘀血，改用之。药剂寒热温凉不一，惟智者能择之，而不可偏执也。
掌中金丸
（治妇人干血气。）
穿山甲（炮）　草乌头　猪牙皂角（各二钱）　苦丁香　苦葶苈　川椒　甘草　白附子　巴豆（各一钱。合用，研）
上为细末，生葱绞汁，和丸弹子大，每服一丸，新绵包定，内阴中，一日即白，二日即赤，三日即血，神效。
五通丸
（治妇人月水不通，脐腹硬痛，寒热盗汗。）
干漆（炒）　红花　丁香　牡丹皮　当归　官桂　广荗（各半两）
上醋丸桐子大，每服三十丸，当归酒下，米饮亦得。
女子不月。帝曰：何以知其妇人之怀子也？岐伯曰：身有病而无邪脉。若身有病而脉亦病，尺亦不至，是经不调也。胞闭亦同。
桃花散
（治室女经闭不通，五心烦热。）
红花　当归　杜牛膝　桃仁（炒，去皮）
上等分，每服三钱，温酒调下。
通经丸
（治室女经不通，或疼痛，或瘕。）
桂心　大黄　青皮　干姜　川乌头（炮）　川椒　广荗　干漆（炒）　当归　桃仁
上为细末，先以四钱，米醋熬成膏，和余末七钱，丸桐子大，空心，醋汤下，加至三十丸，温酒亦得。
结胸例，大小陷胸汤丸（主治并见仲景本方）。
仲景大陷胸汤
大黄　芒硝　甘遂
上先煮大黄至八分，去滓，下硝，一沸，止后，调甘遂末一字，温服，利，止后服。
小陷胸汤
大黄　黄连　栝楼实
上水二盏，先煮栝楼实至一盏半，下诸药，煎取八分，温服，未利再服，下黄涎。
大陷胸汤
大黄　葶苈　芒硝　杏仁
上上二味为末，下二味研，和末如弹子大，每服一丸，入甘遂末半字，白蜜少许，水二盏半，煎至一盏，顿服，一宿未利，再服。
《活人》大陷胸汤
（主治并见本经。）
桂枝　甘草　人参（各三两）　大枣（三枚）　栝楼实（一枚，去皮，用四分之一）
上剉麻豆大，水二盏，煎至八分，去柤，温服。胸中无坚物者，勿服。
治结胸，圣饼子灸法。
黄连（七两）　巴豆（十四枚，通去皮用）
上为细末，唾和成膏，安填入脐中，以艾炷灸其上，候透方止，神效。
许学士治结胸，内药脐中，并见前活法。
《本草》治结胸，蛴螬一个，碾，生绢绞汁，井花水调下。后见少阳〖匿/虫〗虫丸条。
王朝奉云：大小陷胸汤丸不效，宜增损理中丸。
干姜（炮，半两）　人参　栝楼　甘草　牡蛎（各二两）　枳实（炒，二十四个）　黄芩（去皮栝，一两）　白术（二两）
上细末，炼蜜丸弹子大，白汤半盏煎服，不歇，复与之，不过五六服，胸中豁然矣，用药神速，未尝见也。本方，渴加栝楼根，不渴者除之，汗者加牡蛎，不汗者勿用。
宿食停留结胸，具见微旨方。此非若已病，饮水过多，成水结胸也，韩氏茯苓陷胸汤主之。
妇人血结胸，海蛤散，在少阴仲景大〖匿/虫〗丸后，《活人》治妇人伤寒，血结胸膈，而痛不可抚近者，宜。
海蛤散
治妇人血结胸法，当刺期门，仲景无药，此方疑非仲景之言，然而颇有理，姑存之。
海蛤（一两）　滑石（一两）　芒硝（半两）　甘草（一两）
上为细末，每服二钱，鸡子清调下。小肠通利则胸膈血散，膻中血裹则小肠壅滞，胸中血不流，宜此方。若便利血行，宜桂枝红花汤治之。
仲景文蛤散
治病在阳，应以汗解之，反以冷水噀之，若灌之，其热蔽却不得去，弥更益烦，肉上粟起，意欲饮水，反不渴，宜文蛤散。若不瘥者，服五苓散。寒实结胸，无热证者，与三物白散，庞安常云：小陷胸丸非也。文蛤一两为散，沸汤和服方寸匕。
《外台》治五蒸五方，内有芒硝、苦参、蜜及青葙、艾叶、大黄、石膏、生地黄之类，皆不出《汤液》用者，各随经虚实、内外、浅深治之，尽矣。
《古今录验》解五蒸汤
甘草（一两）　竹叶（二把）　茯苓　人参　知母　黄芩（各二两）　干地黄　葛根　石膏（各三两。碎）　粳米（一合）
上十味，以水九升，煮取二升半，分为三服。亦可以水三升，煮小麦一升，乃煮药。忌海藻、菘菜、芜荑、米醋。范注同。一方，无甘草、茯苓、人参、竹叶。
又，五蒸丸
乌梅　鸡骨　紫菀　芍药　大黄　黄芩　细辛（各五分）　知母（四分）　矾石（炒，二分）　栝楼　桂心（各三分）
上十一味细末，蜜和丸桐子大，饮服十丸，日二。忌生姜、生菜。一方，无桂心。自汗者加地骨皮，无汗者加柴胡根。
五蒸
实热：黄连、黄芩、黄柏、大黄。
虚热：乌梅、秦艽、柴胡，气也；青蒿、鳖甲、蛤蚧、小麦、牡丹皮，血也。
肺（鼻干）：乌梅、紫菀、天门冬、麦门冬。
皮（舌白，唾血）：石膏、桑白皮。
肤（昏昧嗜卧）：牡丹皮。
气（遍身气热，喘促鼻干）：人参、黄芩、栀子。
大肠（鼻、口孔干痛）：芒硝、大黄。
脉（唾白浪语，经络血脉缓急不调）：当归、生地黄。
心（舌干）：黄连、生地黄。
血（发焦）：地黄、当归、桂心、童子小便。
小肠（下唇焦）：木通、赤茯苓、生地黄。
脾（唇焦）：芍药、木瓜、苦参。
肉（食无味而呕）：芍药。
胃（舌下痛）：石膏、粳米、大黄、芒硝、葛根。
肝（眼黑）：前胡、川芎、当归。
筋（中焦）：川芎、当归。
胆（眼白失色）：柴胡、栝楼。
三焦（作寒作热）：石膏、竹叶。
肾（两耳焦）：石膏、知母、生地黄、寒水石。
脑（头眩闷）：羌活、地黄、防风。
髓（髓沸，骨中焦）：当归、地黄、天门冬。
骨（齿黑，腰痛，足逆，变疳食藏）：鳖甲、当归、地骨皮、牡丹皮、生地黄。
内（肢细趺肿，脏腑俱热）：石膏、黄柏。
胞（小便黄赤）：生地黄、泽泻、茯苓、沉香、滑石。
膀胱（左耳焦）：泽泻、茯苓、滑石。
凡此诸蒸，皆因热病后，食肉油腻，行房饮酒，犯之而成，久蒸不得除，变成疳病，即死矣。
上二方数条，当在前《外台》五蒸议论条下。
仲景蜜导煎法外，又有猪胆和醋法，灌谷道中。崔氏依仲景法，亦用猪胆汁灌下部中，立通。又有姜兑（一作锐）法，削生姜如小指，长二寸，盐涂之，内下部中，立通，虚人不可下者宜用，以其先结后溏也。崔氏云：若胃有燥屎，令人错语，宜承气汤。若大便利，错语，宜黄连解毒汤。又云：承气汤旧有芒硝，以其有毒，故去之，用之甚安。如服汤不得利者，用姜兑法，用此又不得利者，始可用加芒硝汤下之。海藏云：古人详细不妄用如此，今人好用凉药过泄之者，宜观此为鉴戒也。
以上诸蒸，或脏病，或腑病，或脏腑俱病，脉络气血，交经相连，用药皆当合而用之，君臣佐使，上下奇偶，表里虚实，逆从■■其中矣。

卷五  ——————————————————————————————————————————————————————————————————————————————————————————

少阳证  ***************************
先足经从汤液，次手经从杂例。
海藏论男子、妇人伤寒同一法
《活人》云：妇人伤寒，治法与男子不同。举“男子调气，女子调血”以为大略。举脉紧、脉缓、脉洪，为伤寒、伤风、热病，为一证，当汗当下，不必调血而后行，仲景不分男女，良以此欤？此论然当犹为未也。仲景亚圣也，世医所知，仲景不知有是理乎？圣人创物，贤者述之，事可以为天下则，圣人已先据之矣，何待世人明之乎？圣人不言，以其男女同诊也。后人不知汤液之源，故立为妇人法则异于男子，常人所易，聪明眼者肯以此为是乎？然以药考之则可知也。假令桂枝、芍药固荣而闭卫，非血药如何？麻黄、防风虽为之发汗，本治乳子余疾，非血药如何？白虎、小柴胡中，知母则治肾，柴胡则调经，皆气中之血药也。当归、地黄，不言可知为血药。白术、人参，皆以为气剂，《本草》言能利腰脐间血，非血药乎？大抵用之在阳，便是气药，用之在阴，便是血药。若男子与女人伤寒，皆荣卫受病，其证一也，何必云“男先调气，女先调血”也。此二句云，岐子以为治杂病法之常体，非为伤寒设也。其所以异者，以其任冲盛而有子，月事行有期，有热入血室一证，不得不异也，在妊孕不得不保，在经血不得不调，表里汗下，何尝有异也？于汗下药中增损，自有调保之义。《活人》云：妊娠不用桂枝、半夏、桃仁。柴胡汤减半夏，为黄龙汤，是则是矣，必竟蓄血极而邻于死，须抵当汤丸则安得不用，止是减剂从轻可也？故黄帝云：身重，毒之何如？岐伯曰：有故无损，亦无损也。大积大聚，可轻犯也，衰其大半乃止，过者死，此所以有从轻之义。《活人》注中举似其言甚当，仲景不言男子、妇人有异，其意盖由诸此，以知桂枝、半夏、桃仁，可用处必用，不可全无，但当从轻则可。以保安丸中有桂、附、牛膝，皆堕胎之剂，以其数多之中些少，是亦从轻而无妨也。又为引用，必须少而不可无也。大意如此，后之君子更宜详定，保剂多破剂少，破者从其保，破剂多安剂少，安者从其破，此理不可不知。
又寒热多少例，寒者多热者少，热不为之热，热者多寒者少，寒不为之寒。
此妇人之病多在经血不调，故妇人伤寒一条，例少阳条下。
仲景小柴胡汤
治往来寒热，胸胁痛，而耳聋，或咳，或呕，尺寸脉俱浮而弦。
柴胡（三两）　人参　半夏　黄芩　甘草
上㕮咀，生姜、枣煎。本经加减七法。此方亦治疟，与杂病中外不相及。杂病寒热往来，经水不调，加秦艽、芍药、当归、知母、地骨皮、牡丹皮、川芎、白术、茯苓，去半夏。治妇人虚劳发热，加蛤蚧、赤茯苓。小柴胡汤与四物汤各半，一名调经汤。无孕，呕者，加半夏亦可。无汗者加柴胡。恶寒者加桂。有汗者加地骨皮。嗽者加紫菀。通经加三棱、广荗。劳者加鳖甲。
又小柴胡后加法。若胸中烦，不呕者，去半夏、人参，加栝楼实二枚。若渴者，去半夏，加人参，合前成四两半，栝楼根四两。若腹中痛者，去黄芩，加芍药三两。若胁下痞鞕者，去大枣，加牡蛎四两。若心下悸，小便不利，去黄芩，加茯苓四两。若不渴，外有微热，去人参，加桂三两，温覆取微汗，愈。若嗽，去人参、大枣、生姜，加五味子半两，干姜二两。血弱气尽，腠理开，邪气因入，与正气相摶，结于胁下，正邪分争，往来寒热，发作有时，默然不欲饮食，脏腑相连，其痛必下，邪高痛下，故使呕也，小柴胡汤主之。
《易简》小柴胡汤
治伤寒温病，身热恶风，头项强，胸满胁痛，烦渴呕哕，小便不利，大便秘鞕，或过经未解，潮热不除，非汗非下之证，并宜服之，及产后劳复，发热头疼，往来寒热，及妇人伤寒，经水适来适断，发热发寒，昼则明了，夜则谵语，此为热入血室，则血必结，故使寒热如疟状，此药主之，小儿温热，悉能治疗。
柴胡（二两）　半夏　黄芩　人参　甘草（各二分）
上㕮咀，每服五钱，水盅半，生姜五片，枣一枚，煎六分，去滓，食前服。若腹痛，去黄芩，加芍药半两。心悸，去黄芩，加茯苓一两。若不渴，外有热者，去人参，加桂三分，温服，令有汗则解。若咳嗽，去枣，加五味子三分，干姜半两。胸中烦而呕者，去半夏、人参，加栝楼实半两。渴者，去半夏，加栝楼根一两。胸中痞鞕者，加煅了牡蛎一两。伤寒十三日不解，胸胁满而呕者，晡则发热，已微利，医以丸药利之，非其治也，宜加芒硝一两。伤寒十余日，结热在里，往来寒热，或心下急，郁郁微烦，或口生白胎，大便不通，或发热汗出，或膈中满痛，或日晡发热，如疟，或六七日目中不了了，睛不和，无里证，大便难，身发热者，实也，去人参，加枳实、大黄一两，名大柴胡汤，服之以利为度，热除，不宜遽用补药，仍忌羊肉腰子，并酒，难化之物，或有所伤，是名食复，难以治疗，切宜忌之。
逍遥散
（主治修制，并见《局方》。）
柴胡（二两）　当归　芍药　白术　茯苓　甘草（炙。各半两）　薄荷（少许）
上㕮咀，生姜煎服。勿谓云治妇人、大人、小儿、男女同法。
《易简》逍遥散
治血虚劳倦，五心烦热，肢体疼痛，头目昏重，心忪颊赤，口燥咽干，发热盗汗，减食嗜卧，及血热相摶，月水不调，脐腹胀痛，寒热如疟。又疗室女荣卫不和，痰嗽潮热，肌体羸瘦，渐成骨蒸。
白茯苓　白术　当归　白芍药　柴胡（各一两）　甘草（半两）
上㕮咀，每服四钱，水一盅，煨生姜一块，切片，煎至六分，去滓，热服无时。
一方，名人参饮，治妇人血热，虚劳骨蒸，兼治邪热客于经络，肌热痰嗽，五心烦燥，头目昏疼，夜多盗汗，补正气，解劳倦，用人参、白术、茯苓、柴胡、半夏、当归、赤芍药、干葛、甘草、黄芩各等分，上剉，每服四钱，水盅半，生姜四片，枣二枚，煎至六分，不拘时服，应有劳热证者，皆可服之，热退即止。
但妇人寒热，亦因有经血结闭者，致令五心烦热，及骨节间热，或作虚劳治之，反以为害，积日既久，乃成真病，法当行其经血。若月事以时，自然平治，或以《局方》大圣散，用红花煎酒调服，不能饮者，以醋代之，仍以红丸子，醋汤咽下。此二药大治经事不调，或腹有血块。若久无子息，服之数月，其效特异，非可数服责其无功。或因下血过多，发为寒热，当用当归、地黄之类，如大建中药令养劳双和辈是也。然有痰饮停积之人，则难用此，盖当归、地黄与痰饮不得其宜，及伤胃气，因是不进饮食，遂成真病，至于不救者，多矣。痰饮中积，致生寒热者，宜以二陈汤、参苏饮等药疗之，应手其效。更是有服退热冷药太过，因而咳嗽下利，发热自汗，皆不可用之，惟真武汤增损，名固阳汤，仍以震灵丹服之，病轻者可疗，重者当别求治法。
钱氏地骨皮散
秦艽鳖甲柴胡甘草汤
秦艽青蒿乌梅甘草汤
文潞公药准注李琬方
柴胡　连翘　山栀子　防风　甘草
《活人》连翘栀子防风甘草汤
连翘饮子
四顺饮子，一名清凉饮子，治夜则在血，热而不厥，加荆芥、白术、麻黄，为洗心散。
守真柴胡饮子，治便鞕，气血各半。柴胡煮散。
钱氏鼠粘子荆芥防风甘草汤
《局方》消毒散减防风，余三味。
举卿举败散（治妇人产后，伤寒风痉，角弓反张。）
柴胡桂枝汤，小柴胡汤加桂枝、芍药是也。
柴胡桂枝干姜汤
柴胡　黄芩　甘草　栝楼根　桂枝　干姜　牡蛎
柴胡龙骨牡蛎汤，小柴胡汤去甘草，加铅丹、桂枝、龙骨、牡蛎、茯苓、大黄。
小柴胡加芒硝汤
治十三日过经不解。大抵须看少阳证不退而脏结，宜用小柴胡加桂汤，治疟疾兼支结。
大柴胡汤
（主治，数条并见本经，并《活人》药证。）
柴胡　黄芩　半夏　生姜　大枣　芍药　枳实　大黄
《活人》举伊尹《汤液》大柴胡汤八味，今监本无黄芩，脱落之也。
洁古老人云：治表证仍在，里证已急，不如此不可用。小柴胡去参、草，加枳实、大黄。如缓治，不减人参、甘草。
《深师》黄芩汤
治伤寒六七日，发汗不解，呕逆下利，小便不利，胸胁痞满，微热而烦。
茯苓（四钱）　柴胡　半夏（各八钱）　桂心　黄芩（各三钱）
上㕮咀，生姜水煎服。
《易简》参苏饮
治感冒，发热头疼，或因痰饮凝积，发以为热，并宜服之。若感冒发热，亦如服养胃汤法，以被盖卧，连进数服，微汗即愈，尚有余热，更宜徐徐饮食服之，自然平治。因痰食发热，但连日频进数服，以热退为期，不可预止。虽有前胡、干葛，但能解肌耳，既以枳壳、橘红辈，自能宽中快膈，不致伤脾，兼大治中脘痞闷，呕逆恶心，开胃进食，无以逾此，毋以性凉为疑。一切发热，皆能作效，不必拘其所因也，小儿、室女尤宜服耳。
前胡（加三分）　橘红　紫苏　干葛　半夏　茯苓　枳壳　陈皮　甘草　桔梗　木香（各半两）
上㕮咀，每服四钱，水一盅半，生姜七片，枣一枚，煎至六分，去滓，不拘时候服。素有痰饮者，俟热退，以二陈汤或六君子汤间服。本方治痰饮停积，中脘闭塞，眩晕嘈烦，忪悸呕逆，及痰气中人，停留关节，手脚亸曳，口眼㖞斜，半身不遂，食已即呕，头疼发热，状如伤寒者，悉主之。一方，用此药三两，加四物二两，合和，名茯苓补心汤。大治男子、妇人虚劳发热，或五心烦热，并治吐血，衄血，便血，并妇人下血过多，致虚热者，并得其宜，亦有用心过度，发热者，用之亦有神效，往来寒热，尤宜服之。
《易简》温胆汤
治大病后，虚烦不得睡，兼治心胆虚怯，触事易惊，或梦寐不祥，或异象眩惑，遂致心惊胆慑，气郁生涎，涎与气摶，变生诸证，短气悸乏，或复自汗，或四肢浮肿，饮食无味，心虚烦闷，坐卧不安，悉能主之。
半夏（一两）　枳实（二两）　橘红（二两半）　甘草（四钱半）　茯苓（三钱）
上㕮咀，每服四钱，水一盅半，生姜七片，枣一枚，竹茹一块，如钱大，煎至六分，去滓，食前热服。竹茹，即刮竹青也，大治伤寒后虚烦。若伤寒后，尚有余热，并热在上焦，兼汗下后，表里俱虚，不可攻者，宜用人参竹叶汤，下利者，于竹叶汤中去石膏，加熟附，名既济汤。呕者，二陈汤。一法，治伤寒坏证，时或发热，消渴烦躁，用新罗参不拘多少，煎汤，浸令水冷，候盛渴之时，与之顿服，热则随去矣。大抵伤寒渴者，不可多与水，水多积胸中，便为结胸矣，然亦濡沫之可也。伤寒之后，有吃逆者，此证最危，其它证有此亦然，当用半夏一两，生姜半两，白水煎服。一方，用丁香十粒，柿蒂十五枚，煎汤半盅，乘热，无时顿服。
《易简》降气汤
治虚阳上攻，气滞不快，上盛下虚，膈塞痰实，咽干不利，咳嗽中满，喘急气粗，脐腹膨胀，满闷虚烦，微渴引饮，头目昏眩，腰痛脚气，四肢倦怠，此药专治脚气上攻，中满喘急，下元虚冷，服补药不效者，立效。
前胡　厚朴　甘草　当归（各二两）　肉桂　陈皮（各三两）　半夏（五两）
上㕮咀，七味并紫苏子五两，缘难得真者，不治，用紫苏如前胡之数代之，共为八味，每服四钱，水一盅半，生姜五片，枣一枚，煎至七分，去柤，食后服。凡人中风中气，肿满及脚气等患，多是虚气上攻，胸膈不快，不进饮食，此药大能降气，真俞山人降气汤，后加参、附、五味、大腹皮之类，却非其真。若素脚气，只是上气喘急，不得卧者，宜用橘皮、紫苏、人参、五味子、桔梗各等分，名神秘汤，甚，用此调钟乳粉，下养正丹。脚气入腹，大便秘，不任冷药者，宜用养正丹，以温利之。一方，以八味丸加川芎、细辛、桔梗、茯苓，共十二味，名大降气汤，治法一同。若尊年人，虚气上壅，当间以生附加生姜煎，临熟，磨以沉香，服之，尤为稳当。
许学士地黄丸（此方当在大薯蓣后。）
生姜　秦艽　黄芩　柴胡　赤芍药（各半两）
上细末，蜜为丸，乌梅汤下三十丸，无时，日二服。
学士云：褚澄治寡妇、僧尼、室女，别得其法，诊其脉，左手关独出寸口，过鱼际，乃知女子思男，而不可得也。或云：寡妇师尼，不可言“僧”字。然为当以《经》“劳之二阳病发心脾，不得隐曲，故女子不月”，此一条本为女子而言。王注内复云：男子少精是。《经》言女而注言男，皆劳也。言“僧”一字，亦兼男之义。《仓公传》济北王侍人女，病腰膝疼热，仓公曰：病得之欲男不可得，何以知之？诊其脉弦，出寸口，是知之。妇人以血为本，血盛所以思男。褚澄云：僧尼则异于妻妾。学士改“僧”字为“师”字，甚当。《经》云女子不月条下，王注云男子少精，兼之意也，又知“僧”字兼男之义。易老云：仲景治妇人经不调，尽在小柴胡调治条下，以此推之。
《活人》栀子乌梅甘草黄芩柴胡汤
治懊憹烦燥，不得眠。
上五味粗末，生姜、水煎，加竹叶、盐豉三十粒。
仲景治少阴心悸，不致水火，调其中而治本也。仲景云，少阴证四逆条下言，或咳或悸。或，自便是。假令一证，并不是上下一条通为一证也。或悸，而反举之言，姑以四逆散主之。若果四逆，必不用于此也，何以然？下文云“悸者加桂，腹痛不利者加附子”，即知。云岐子于此正条内，去“或悸”二字，并散便用四逆汤下所主，甚当。
《金匮》大薯蓣丸
（治虚劳诸不足，风气百病。）
薯蓣（三十分）　甘草（炙，二十分）　当归　桂枝　熟地黄　大豆黄卷　曲（各十分）阿胶（蛤粉炒成珠）　人参（各七分）　芎　麦门冬（去心）　芍药　白术　杏仁（去皮尖，炒）　防风（各六分）　柴胡　茯苓　桔梗（各五分）　干姜（三分）　白蔹（二分）　大枣（百枚，为膏）
上二十一味细末，炼蜜丸弹子大，空心酒下一丸，一百丸剂。
《外台秘要》、仲景、《病源》《小品》方
太阳病过经十余日，及二三下之，后四五日，柴胡汤证仍在者，先与小柴胡，呕不止，心下急（一云呕不安），郁郁微烦者，为未解也，可与大柴胡汤下之，即愈。
半夏（汤洗）　柴胡（各半斤）　黄芩　芍药（各三两）　大枣（二十个，擘破）　生姜（五两）　枳实（四个，炒）
上七味切，以水一斗二升，煮取六升，去滓，更煎取三升，温服一升，日服。一方加大黄二两，今不加大黄，恐不名为大柴胡汤也。忌羊肉汤。兼治天行，《千金翼》《肘后》同。海藏云：正经呕家，虽多阳明证，不可下，大柴胡主治。但言呕不止，心下急，大柴胡汤下之，不可疑也。及点示正方即内无大黄，却与本条相合。注中小字，亦作呕止小安，仍未解者，即宜大黄也，故注后有“加大黄”一句。若全用有大黄，却是易老法，治表证仍在，里证已急者也。古人用药，其精妙如此。
龙脑鸡苏丸（增损比之《御药院》，尤妙。）
除劳解热，下气散郁。去肺热咳血，心热惊悸，脾胸热口干吐血，肝胆热气出口苦，肾热神志不定。上而酒毒，膈热消渴，下而血利，五淋血崩。此药清神爽气，润肺，开心益志，滋肝补胃，令人身强体轻，耳目聪明。又能利膈，化热痰，去膀胱中积热，三焦永无滞塞。
鸡苏叶（即龙脑薄荷是）　新蒲黄　黄芪　人参　木通（各二两）　麦门冬（去心，四两）　甘草（一两半）　黄连（一两）　干地黄（六两，为末）　阿胶（炒焦，二两）　柴胡（银州鼠尾红色者，二两，剉，同木通用沸汤半升浸一日夜，绞取汁）
上为细末，用西路好蜜二斤余，先炼一二沸，然后下生地黄末，不住手搅，徐徐入绞下者木通柴胡汁，慢火熬成膏，勿令火紧焦了，然后将其余药末和丸，如豌豆大，每服二十丸，白汤下。虚劳烦热，栀子汤下。肺热，黄芩汤下。心热，悸动恍惚，人参汤下。唾咯吐衄血，去心麦门冬汤下。脾胃热，赤芍药、生甘草汤下。肝热，防风汤下。肾热，黄柏汤下。以上诸证，并食后临卧。治五淋，及妇人血崩漏下，车前子汤下。茎中痛，蒲黄、滑石各一钱，温水调下。室女虚劳，寒热潮作，煎柴胡、人参汤下。痰嗽，生姜汤下。气逆，橘皮汤下。
黄芪膏子煎丸
人参　白术（各一两半）　甘草（炙）　白芷（各五钱）　柴胡（拣净）　黄芩（各一两）　鳖甲（一个，半豊大者，酥炙）
上细末，黄芪膏子丸如梧桐子，每服三十丸至五十丸，百沸汤，食前服。制黄芪膏，用黄芪半斤，粗末，水二斗，熬至一斗，去滓，再熬，不住手搅成膏，至半斤，入白蜜一两，再熬，令蜜饧熟，得膏子十两，放冷，丸药，此为下剂，冬约量用之。
地骨皮枳壳散
治骨蒸劳热，肌肉消瘦，少力困乏，夜多盗汗。
地骨皮　秦艽　柴胡　枳壳　当归　鳖甲（醋炙黄）　知母
上等分为末，水一盅，桃、柳枝头各七个，姜三片，乌梅一个，每服三钱，煎至七分，去滓，临卧，空心温服。
黄龙汤
（治胎前产后寒热。）
小柴胡去半夏，加芍药，是也。一法，以四物汤加蒲黄，亦名黄龙汤。
柴胡鳖甲散
大便硬者，柴胡鳖甲散。大便溏者，半气半血，逍遥散。
柴胡　知母　贝母　地骨皮　鳖甲（醋炙黄）
上为细末，蒿心七叶，乌梅三个，同煎。
王氏秦艽散
鳖甲（醋炙黄）　秦艽（各一两半）　知母　炙甘草（各一两）　柴胡（二两）
上㕮咀，枣煎服。
《局方》秦艽鳖甲散
《局方》沉香鳖甲散
《局方》人参荆芥散（以上三方，主治修制，并见《局方》。）
孙用和小柴胡，治瘴疫久疟，面黄肌瘦，不以日月浅深，悉皆治之。心胸痞，不思饮食，加陈皮。渴者加栝楼根。喘者加杏仁。便秘加大黄。胁痞鞕者，加牡蛎，去皮，三五剂。去半夏，加人参、栝楼根，名曰黄龙汤。虚烦热，竹叶汤，此温热证，与湿热证与伤寒稍别。疗伤寒，一桂枝，二麻黄，三青龙，四白虎，五柴胡，精当不差，立时见效，不必须候，转泄其间，变坏，悔之晚矣。如色脉交乱，须辨明白无疑。阳盛热多，则白虎、竹叶。阴盛寒湿，则四逆、理中。以此思之，又岂有三百九十七法耶？云岐子论正法，与此同意。王朝奉举杜士云：凡春夏宜发汗，秋冬不宜汗。秋冬伤寒，只用小柴胡，顿服自愈，无汗亦愈。若未便伤寒，疑是风气痰壅等，皆治之。若浑身痛，小柴胡加桂，尤妙也。
生犀散
治小产骨蒸，日晚潮热，夜间盗汗，能饮食，无肌肉，病后余毒，伤寒后服热物，发热不除，及食羊肉物。
羚羊角　地骨皮　秦艽　枳壳　大黄　麦门冬　赤芍药　茯苓　柴胡　人参　桑白皮　黄芪　鳖甲（醋炙黄色。各等分）
上㕮咀，青蒿水煎，去柤，温服。
《活人》妊妇伤寒加减例
妊妇伤寒，仲景无治法，非无治法也，以其有岐伯“有故无损，可犯，衰其大半”一条，更不必云谓纷纷也，所以不言，明者当识。谓如《痓湿暍》一篇无药，仲景岂无治法而不知药，恐后人有所遗耳。《活人》治妇人伤寒，妊娠服药，予谨考而详之，无论有胎无胎，产前产后，主治药味，皆不出此。圣人意详云：俗方可采者，与其间参用。则知其间亦有达古人意者，何必云“以法考之，疑非古方”也。发热恶寒，不离桂枝、芍药。往来寒热，不离柴胡、前胡。大渴，不离知母、石膏、五味子、麦门冬。大便滑者，不离桂、附、白术、干姜。大便燥结，不离大黄、黄芩。经水适来适断者，小柴胡。安胎，不离人参、阿胶、白术、黄芩。发汗，不离生姜、豆豉、麻黄、旋覆花。头疼，不离前胡、石膏、栀子。伤寒头痛，不离柴胡、石膏、甘草。满闷，不离枳实、陈皮。胎气不安，不离黄芩、麦门冬、人参。发斑变黑，不离黄芩、栀子、升麻。观此数条，皆不出古人意，岂可云仲景无治法，不言妇人妊娠之的方也？仲景一书，妇人、小儿兼之矣。《活人》论妇人伤寒，但云仲景不言，其意已足，不可云仲景无治法，以治之药求之，皆仲景本意，曷尝出古人哉？《活人》此言虽失，亦急为后人不知汤液者言之也，岂敢云仲景不知也？《活人》之言，失之过而不甚的当耳。
不老丹例
不老丹
何首乌　苍术　桑椹
煎如法，并见活法。
《局方》何首乌苍术地黄煎
上地黄膏子煎与苍术煎合，点服，全养气血，无上神药也。
不老丹歌
皇甫敬之，作，为德甫服此，七十而无白发。
苍术四斤泔浸软，竹刀刮皮切作片；一斤炒以四两盐，一斤椒炒黄色变；一斤各以酒醋浸，三味岀之以日见；何首赤白各二斤，泔浸竹刮切来匀；枣豆五升同一甑，枣豆烂时曝干成；地骨二斤通捣细，椹汁和之如面剂；置在盆中手按平，仍浇椹汁高三指；夜取月精昼日华，汲尽椹汁药乃佳；其药精干摩作块，亦用石臼捣无害；捣之细熟须细罗，炼蜜为丸桐子大；空心酒服一百丸；此是人间不老丹。
又方
何首乌（一斤，赤、白相半）　枣（一升，入锅内，用河水煮了，却以竹刀切开，炒干，去核同用）　牛膝（酒浸，焙干，一两）　防风（用水洗净，去芦，二两）
上为细末，石臼杵枣肉，丸梧桐子大，空心，温酒下五十粒。
又方
何首乌（一斤）　牛膝（一两）　熟地黄（二两）　蒲黄（一两）　干桑椹（二两）
上细末，蜜丸桐子大，枣、蜜各半丸亦得。
逐风丹
（治风痰，通身疙瘩。）
地骨皮（一两）　何首乌（一斤）　荆芥穗　甘草（各四两）　黑豆（三升，河水煮，晒干）
上为细末，调酒服三钱，或蜜丸弹子大，细嚼一丸，茶、酒任下。
治瘰疬方
瘤气瘿起，结疣，瘤赘〖疒/龍〗。。
上用黑熟桑椹二升，新布绞汁，砂锅内熬，不犯铁釜，后成膏子，沸汤点服。
又治瘰疬经年，久不瘥者，以玄明粉末，敷之，日二次。
消瘿丸
（治结核瘿气。）
连翘　栀子　桔梗　甘草　干柿　防风　牡蛎　玄参　丹参　荆芥　续断　鼠李　海藻　昆布　何首乌　白僵蚕　牛李子　白头翁（各等分）
上为末，炼丸，食后，茶、酒任下。
治瘤气瘿起。
连翘　栀子　瞿麦　防风　干柿　桔梗　甘草（各等分）
上细末，蜜丸桐子大，服。
五香连翘汤
治痈疽瘰疬，风结肿气，恶疮毒气，疮气入腹，呕逆恶心，并皆治之。
木香　沉香　独活　升麻　甘草　麝香（各半两）　连翘　干葛　大黄　桑寄生　薰陆香（各二两）　淡竹茹　鸡心香
上㕮咀，水煎，终入竹茹。
治瘿，鹭鸶丸。
海燕　海带　海蛤　木通　青皮　昆布　诃子（去核）　连翘（各等分）　晚蚕沙　款冬花
上细末，炼蜜丸，鸡头实大，每服一丸，食后临卧，噙化，津液咽下。
孙尚药方
治小儿盗汗，潮热往来。
南蕃胡黄连　柴胡（各等分）
上细末，炼蜜丸鸡头实大，每服二丸至三丸、五丸，银石铫子内，用酒少许化开，更入水五分，重汤煮二三十沸，放温食，和滓服。
治伤寒劳复，身热，大小便赤如血色者。
胡黄连　山栀子（去壳。各一两）　蜂蜜（半两）
上件和炒微焦，二味为细末，用猪胆汁和丸，桐子大，每服，生姜三片，乌梅一个，童子小便三合，浸半日，去柤，食后，暖小便令温，送下十丸，临卧再服，妙。
青蒿散
治骨蒸，便软，渴者。
青蒿　乌梅　秦艽　甘草（各等分）
上㕮咀，同小麦煎服。
《金匮要略·疟病脉证并治》证三条，方六首。
师曰：疟脉自弦，弦数者多热，弦迟者多寒，弦小急者下之瘥，弦迟者可温之，弦紧者可发汗针灸也，浮大可吐之，弦数者风疾也，以饮食消息吐之。问曰：疟以月以日发，当以十五日愈，设若不瘥，当月尽解也，如其不瘥，当云何？师曰：此结为癥瘕，名曰疟母，急治之，宜鳖甲煎丸。
鳖甲煎丸
鳖甲（十三分，炙）　乌犀（二分，烧）　黄芩（三分）　柴胡（六分）　石韦（二分，去毛）　厚朴（三分）　瞿麦（二分）　紫葳（二分）　半夏（一分，炮）　人参（一分）　牡丹皮（五分）　〖匿/虫〗虫（五分，熬）　阿胶（三分，炒）　蜂窠（四分，熬）　芒硝（十二分）　蜣蜋（六分，炙）　大黄（二分）　芍药（五分）　桂枝（三分，去皮）　葶苈（二分，熬）　桃仁（三分，去皮尖，熬焦）　鼠（一分，熬）
上二十二味为末，取煅灶下灰一斗，清酒一斛五斗，浸灰，候酒尽一半，着鳖甲于中，煮取泛泛如胶漆，绞取汁，内诸药煎，为丸如桐子大，空心服七丸，日三服。
师曰：阴气孤绝，阳气独发，则热而少气烦满，手足热，而欲呕，名曰瘅疟。若但热不寒者，邪气内藏于心，外舍分肉之间，令人消铄肌肉。温疟者，其脉如平，身无寒但热，骨节烦疼，时呕，宜用白虎加桂枝汤主之。
知母（六两）　甘草（炙，二两）　石膏（一斤，碎）　桂枝（三两）　粳米（六合）
上五味㕮咀，以水一斗二升，煮米熟，去滓，煎至三升，温服一升，日三，汗出愈。
蜀漆散
（治疟多寒者，名曰牡疟。）
上杵为细末，未发前，以浆水服三钱。温疟，加蜀漆半分，临发时，服一钱匕。一方，云母作云实。
牡蛎汤
（治牡疟。）
麻黄（去节）　牡蛎（熬。各四两）　蜀漆（洗，去芦）　甘草（炙。各二两）
上㕮咀，以水八升，先煮蜀漆、麻黄，去上沫，得六升，内诸药，取二升，去柤，温服一升，吐则勿更服，见《外台》。
小柴胡去半夏加栝楼汤
（见外台经心录。治劳疟。）
柴胡（八两）　黄芩（炒，二两）　生姜（三两，切片）　大枣（十二枚）　人参　栝楼根（各四两）
上七味㕮咀，以水一斗二升，煮取六升，去柤，再煎取三升，日三服。
柴胡桂姜汤
治寒多，微有热，或但寒不热，服一剂如神，故录之。
柴胡（八两）　桂枝（去皮）　黄芩（各三两）　牡蛎（炒）　甘草（炙）　干姜（各二两）
上七味㕮咀，以水一斗二升，煮取六升，去柤，再煎取三升，温服一升，日三，初烦汗出愈，出《伤寒论》。
九转灵砂丹（治疟）
紫河车（一钱八分，研细，和后二味）　铅（一钱）　信（一钱）
上用雄黑豆一百粒，水浸一宿，去皮，透时研如泥，和三味匀末，丸桐子大、绿豆大、黍粒大三等量，虚实、老幼、大小服之，每服一二丸或三丸，临晨日未出，面东，无根水下，不发日服。《经》曰：当其盛必毁，因其衰也，是必大昌。此之谓也。
又方
治疟久不愈。
上用蒜，不以多少，杵和铅丹，丸鸡头实大，每服一丸，临晨面东，新水下。
海藏疟论
暑之为病，以疟舍于荣卫之间，得秋之风寒所伤，而后发，亦有非暑，感风寒而得之。邪并于阳则发热，冰水不能凉，邪并于阴则发寒，汤火不能温，并则病作，离则病止，故有时而休。在气则发之早，在血则发之晏，浅则日作，深则间之。或在头项，或在背中，或在腰脊，虽上下远近之不同，在太阳则一也。或在四肢者，风摇之所，及随所伤而作，不必尽当风火也。先寒而后疟者，为之寒疟。先热后寒者，为之温疟。二者不当治水火，当从乎中治，中治者少阳也。渴者燥盛也，不渴者湿盛也。疟虽伤暑，遇秋而发，其不应者，秋病寒甚，太阴多也。冬病寒不甚，阳下争。春病则恶风，夏病则多汗，二者手少阳虚也。其病随四时而作，异形如此。又有得之于寒，而发之于暑，邪舍于肾足少阴也。有藏于心，居之于内，热索于肺，少阴也。至于少气烦冤，首足热而不寒，为之瘴疟，足阳明也。治之奈何？当其盛而必毁，因其衰也，是必大昌矣。治法，易老疟论备矣。
问曰：妇人经痛，大人、小儿内热潮作，并疟寒热，其法同否？帝又问曰：病中外，何如？岐伯曰：从内之外者，调其内，若盛于外者，先治内而后治外。此言表里而出之异也。又云：中外不相及，则治主病。中外不相及者，半表里也。自外而入者有之，自内而岀者亦有之，外入内出虽异也，在半表半里则一矣。此从外之内者治其内，若盛于内者，先治外而后治内。中外不相及，为少阳也。治主病者，治少阳也。帝问：大热之病，恶寒发热，如疟，或发一日，或发间日？岐伯对曰：以胜复之气，会遇之时，有多有少，阴多阳少，其发日远，阳多阴少，其发日近，此胜复相摶，盛衰之节，疟亦同法。疟者少阳也，少阳者东方之气也，逆之则发寒，顺行则发热，故分之气异，往来之不定也。妇人经水，适来适断，病作少阳治之，伤寒、杂病一体。《经》云：身有妊而脉有邪，经闭也。又云：月事不来者，胞脉闭也。经闭者尺中不至，胞闭者生化绝源，二者皆血病，厥阴主之，厥阴病则少阳病矣，累及其夫也。小儿外感内伤，若有潮作寒热等证，并同少阳治之，男女同。以上男子、妇人、小儿、闺女，或大寒，或大热，或虚变成劳，脉有浮、中、沉之不同，故药有表、里、和之不一，察其在气在血，定其行阳行阴，使大小不失其宜，轻重各得其所，从缓从急，逆顺而举，则无不当，乃可以万全矣。此少阳一治，不可不知也。
《素问》五脏药证汤液
肝疟，令人色苍苍然，太息，其状若死者，通脉四逆汤主之。
胃疟，令人病已善饥，而不能食，食而支满腹大，理中汤、理中丸主之。
心疟，令人烦心，甚欲呕清水，及寒多不甚热，桂枝加黄芩汤主之。
脾疟，令人寒，腹中痛，热则肠鸣，鸣已汗出，小建中汤、芍药甘草汤主之。
肺疟，令人心寒，寒甚热，热间善惊，如有见者，桂枝加芍药汤主之。
肾疟，令人洒洒，腰脊痛，不能宛转，大便难，目眴眴然，手足寒，桂枝加当归芍药汤主之。
《素问》六经药候汤液
少阳，令人身体解伤，寒不甚，热不甚，恶见人，见人心惕惕然，热多汗出甚，小柴胡汤。
厥阴，令人腰痛，小腹满，小便不利，如癃状，非癃也，数便，意恐惧，气不足，肠中悒悒，四物玄胡苦楝附子汤。
阳明，令人先寒，洒淅寒甚，久乃热，热去汗出，喜日月火光，气乃快然，桂枝二白虎一黄芩芍药加桂汤。
太阴，令人不乐，好太息，不嗜食，多寒热汗出，病至则善呕，病已乃衰，小建中汤、异功散。
太阳，令人腰痛头重，寒从背起，先寒后热，熇熇暍暍然，热止汗岀，难已，羌活生地黄汤、小柴胡加桂汤。
少阳，令人闷，呕吐，甚之寒热，热多寒少，欲闭户牖而处，其病难已，小柴胡加半夏汤。
小柴胡汤议论
小柴胡汤，不汗不下，不利小便，故洁古名三奈汤也。后人用六乙、凉膈和解之，不知何意。凉膈，气中之下药。六乙则杂病膀胱中和小便药也。而少阳证，当阳明与太阴之间，故云半表里，所以小柴胡不汗不下，不利小便。今六乙、凉膈既利而复下之，故有蓄血、心下痞证，岂可轻用伪哉？若以利下之剂为可用，则古人麻黄、承气、五苓合而用之也，岂为有矣？古人之意，其害非轻，明者当识。半在表乃身后之表，半在里非下之，半在里乃身前之里，则药不至于差惑也。
舌胎滑例，王朝奉证治论脏结附。
舌上胎滑，此丹田有热也。脉阴阳俱紧者，口中气岀，唇口干燥，倦卧足冷，鼻中涕出，舌上胎滑，勿妄语也，到七八日以来，微热，手足温，为欲解，或八日以上，反大发热，为难治。设使恶寒者，必欲呕也，可以柴胡汤去半夏加人参栝楼汤，出小柴胡汤加减法。腹中痛者，可理中丸。脏结，如结胸状，饮食如故，时时下利，脉浮，关脉小沉细紧，名曰脏结，舌上胎滑者难治，可刺关元穴。脏结无阳证，不往来寒热，一云寒而不热，其人反静，舌上胎滑者，难治也，可刺关元穴，服小柴胡汤，佳。阳明病，脉浮而紧，咽燥口苦，腹满而喘，发热汗出，不恶寒，反恶热，身重，苦下利，则胃中虚，客热熏膈，中懊憹，舌上胎滑者，服小柴胡汤，胃气和，汗出而解。
三焦热用药大例
上焦热：清神散、连翘防风汤、凉膈散、龙脑饮子、犀角地黄汤。
中焦热：小承气汤、调胃承气汤、洗心散、四顺清凉饮、桃仁承气汤。
下焦热：大承气汤、五苓散、立效散、八正散、石韦散、四物汤、抵当汤丸。
海藏云：此内热之大略也，有外热者，当求别法，兼此例有轻重气血之分，用者当择其可焉而已矣。

卷六  ——————————————————————————————————————————————————————————————————————————————————————————

三阳拾遗例  ***************************
海藏通圣散评议
通圣散，治杂病最佳，治伤寒伤风，有失其故，何也？防风、麻黄、葱、豉汗也，大黄、芒硝下也，栀子、滑石利小便也。《经》云：发表攻里，本自不同，故发表不远热，攻里不远寒。仲景云：当汗而反下之者逆也，当下而反汗之者亦逆也。又云：桂枝下咽，阳盛则毙，承气入胃，阴盛乃亡。既有汗药而复有下药，发表攻里合而并进，有失古人用药之本意，兼日便不宜遽利，若利之过则燥而蓄血，汗之不当则生黄，下之不当则结胸。若药随虚实而变，上行则有汗，多亡阳之证，下行则有下，多亡阴之证，其害非轻，可不慎欤。在太定间，此药盛行于世而多效，何哉？当时，虽市井之徒，口腹备，衣着全，心志乐，而形不苦，虽然用凉药，多效而少失。如今之时，乃变乱之余，齑盐糟糠有所不充，加以天地肃杀之运，五十余年，敢用凉药如平康之世耶？故多失而少效。有如仲景用桂枝，当汉之末也，韩祇和解桂枝，当宋之隆也，其时世之异，不可不知。兼药犯三禁。伤风不宜汗而汗之，一也。伤寒不宜下而下之，二也。小便不宜重利而利之，三也。若知此而不犯，亦无生黄、蓄血、结胸之证。故余有白术、神术二汤，以革世医之弊云耳。
韩氏微旨论和解因时法（李思训保命伤寒亦出此书论）
伤寒病有可汗者，论中但统言其汗证，及可汗脉，或云脉浮弱，或云脉浮而数，或云脉浮紧，或云脉浮，无汗而喘，或云脉浮为在表，今略举数条。后人但凭其脉之大概，并不分脉浮有阴阳、虚实之理，又不分有可汗、不可汗之趣，误投发表药，则多变成阳毒之患。今举病人有汗恶风，无汗发热，分为三等，及据立春以后至立秋以前，气候轻重，各方治之，庶学者易为开误耳。
病人二三日以前，两手脉浮数，或缓，或急紧，按之则软，寸关尺若力齐等，其力不甚大不甚小者，亦未可便投解表药，此是见表证，未见表脉也。直候寸脉力小，如关尺脉大，即可投表药。大抵治伤寒病，见证不见脉，未可投药，见脉不见证，虽少投药，亦无害矣。凡治杂病，以色为先，脉为后；治伤寒病，以脉为先，证为后。病人两手脉浮数而紧，名曰伤寒。若关前寸脉力小，关后尺脉力大，虽然不恶风，不自汗出，此乃阴气已盛，先见于脉也，若不投药和之，后必恶风及自汗出。若立春以后至清明以前，宜调脉汤主之。清明以后至芒种以前，宜葛根柴胡汤主之。芒种以后至立秋以前，宜人参桔梗汤主之。
调脉汤
葛根（一两）　防风（去芦）　甘草（炙。各半两）　前胡（去苗，三分）
上为粗末，每服二钱，水一盅，生姜一块，如小指大，擘破，煎至七分，去柤，温服。如寸脉依前力小，加枣三个，去核，同煎。
葛根柴胡汤
葛根（二两半）　柴胡（去苗，二两）　芍药（二分）　甘草（炙）　桔梗（各三分）
上㕮咀，每服二钱，水一盅，生姜二片，煎至七分，去滓，热服。如寸脉依前力小，加葱白三寸，同煎服。
人参桔梗汤
人参　桔梗　甘草（炙。各三分）　麻黄（去节，一两）　石膏（三两）
上㕮咀，每服二钱，水一盅，荆芥五穗，煎至七分，去柤，热服。如寸脉依前力小，加麻黄二分，去节，同煎服。
病人两手脉浮数而缓，名曰中风。若寸脉力小，尺脉力大，然不恶风，自汗出，此是阴气已先见于脉，若不投药和之，后必恶风自汗出。若立春以后清明以前，宜薄荷汤主之。清明以后至芒种以前，宜防风汤主之。芒种以后至立秋以前，宜香芎汤主之。
薄荷汤
薄荷（一两）　防风（去芦）　葛根（各半两）　甘草（炙）　人参（各三分）
上㕮咀，每服三钱，水一盅，煎至七分，去柤，热服。如三五服，寸脉力尚小，加薄荷三分。
防风汤
防风（去芦，一两）　厚朴（去粗皮，炙涂生姜汁）　桔梗（各三分）　甘草（炙）　旋覆花（各半两）
上㕮咀，每服三钱，水一盅，生姜一块如指大，擘破，煎至七分，去滓热服。如三五服，如寸脉力尚小，加荆芥五七穗同煎。
川芎汤
川芎（一分）　升麻（三分）　石膏（二两）　厚朴（姜汁炒）　甘草（炙。各半两）
上㕮咀，每服三钱，水一盅，煎至七分，去柤温服。如三五服后，寸脉尚小，加细辛二分。
前二段，又将伤风与伤寒各立法者，何？盖谓病人始得病三日以前，或因伤风脉缓，或因伤寒脉紧，然脉虽先见，而病证犹未见，尚可以药解之，故各立方耳。
病人两手脉浮数，或紧或缓，寸脉短，反力小于关尺脉者，此名阴盛阳虚。若自汗出而恶风者，是邪气在表，阴气独有余也。《素问》曰“阴气有余，为多汗身寒”是也，即可投消阴助阳发表药治之。若立春以后清明以前，宜六物麻黄汤主之。清明以后至芒种以前，宜七物柴胡汤主之。芒种以后至立秋以前宜以发表汤主之。
六物麻黄汤
麻黄（去节，一两）　苍术（泔浸）　葛根（各半两）　甘草（炙）　人参（各半两）
上㕮咀，每服三钱，水一盅，枣二枚，煎至七分，去滓，热服。如三五服后，汗未止，犹恶风者，加荆芥半两。如三五服后，不恶风，犹汗自出者，加舶上丁香皮半两。
七物柴胡汤
柴胡（二两）　苍术（去黑皮）　甘草（炙）　荆芥穗（各一两）　麻黄（去节，一两）
上㕮咀，每服二钱，水一盅，生姜一块如指大，擘破，枣二枚擘破，同煎至七分，去滓热服。如服三五服后，汗未止，犹恶风者，入葱白三寸。如三五服，汗犹未止者，加当归一两，每服加枣三枚，同煎服。
发表汤
麻黄（去节，一两五钱）　苍术（去黑皮，三两）　当归（去芦）　人参（各半两）　甘草（炙，五分）　舶上丁香皮（三分）
上㕮咀，每服三钱，水一盅，入生姜一块如指大，擘破，枣三枚擘破，同煎至七分，去滓热服。如三五服后，汗未止，犹恶风者，加桂枝三分。如汗未止，更加细辛半两，以汗止为度。
病人脉浮数，或紧或缓，其脉上出鱼际，寸脉力大于关尺者，此名阳盛阴虚也。若发冒闷，口燥咽干者，乃是邪气在里，阳气独有余也。《素问》曰“阳气有余，为身热无汗”是也，可投消阳助阴药，以解里。若立春以后至清明以前，宜人参汤主之。清明以后至芒种以前，宜前胡汤主之。芒种以后至立秋以前，宜石膏汤主之。
人参汤
人参（半两）　甘草（炙）　芍药（各三分）　石膏（二两）　柴胡（去苗，一两）
上㕮咀，每服三钱，水一盅，生姜一块如指大，擘破，同煎至七分，去滓热服。如三五服后，依前热未解，每服入豉三十粒，水一盅，同煎至八分，去滓热服。
前胡汤
人参　前胡　南星　半夏曲　木香　枳壳　橘红　紫苏　甘草（炙）　赤茯苓（以上各一钱半）
上作一服，水二盅，生姜五片，煎至一盅，去滓温服。
石膏汤
石膏　黄芩（各三两）　升麻（三分）　柴胡（去芦）　芍药　炙甘草（去红皮。各一两）
上为末，每服三钱，水一盅半，入豉一合，煎至八分，去柤热服。如服三五服后，热未解，加知母一两。又热未解，加大青一两。
病人两手脉浮数，或紧或缓，三部俱有力，无汗恶风者，此是阴阳气俱有余。《素问》曰“阴阳有余，则无汗而寒”是也，可用药平之。若立春以后至清明以前，宜解肌汤主之。清明以后至芒种以前，宜芍药汤主之。芒种以后至立秋以前，宜知母汤主之。
解肌汤
石膏（二两）　麻黄（去节，三分）　升麻　甘草（炙。各半两）
上㕮咀，每服三钱，水一盅半，入豉半合，煎至八分，去滓热服。如三五服后，犹恶风者，加麻黄半两，石膏一两。
芍药汤
芍药　荆芥穗（各一两）　石膏（三两）　炙甘草（半两）
上㕮咀，每服三钱，水一盅，入姜一块如指大，擘破，同煎至七分，去滓热服。如三五服后，犹恶风，每服加生姜一块，如指大，擘破，同煎。
知母汤
知母　石膏　麻黄（去节）　升麻（各一两）　炙甘草（半两）
上㕮咀，每服三钱，水一盅，入生姜一块，如指大，擘破，同煎至八分，去滓温服。三五服后，犹恶风，加麻黄半两，升麻半两。
仲景云：伤寒为病，脉缓者名伤风，脉紧者名伤寒。今分此二端者，何也？始因冬寒毒之气，中人其内伏之阳，沉潜于骨髓之内，每春夏发时，皆因外伤寒引内邪出，或外伤风而引内邪出，及乎内邪既出，而为病一也。故古人立此二端，恐后疑其紧脉与缓脉治法别也。若伤风与伤寒脉异，何故仲景无别法治之？此乃后人不究仲景之心也。
前三段又将伤风与伤寒一法治者，何？盖病人始得病后，脉与证俱见，若投解利药，必不得愈，故立前方，同法而治之。
病人始得病一二日，至五六日，尚有表脉及表证者，亦可以依脉证投药。凡投解表及发表药，每日可饮三服，若证甚，可至五服，外不可频服药也。如证未解，次日依前再投。如证依前未解，可作热粥内加葱白亦可也。汗出，勿厚衣盖覆，恐出汗太过，作亡阳证也。
伤于风者，上先受之；伤于湿者，下先受之。
海藏云：韩氏微旨可汗一篇有和解因时发，言伤寒之脉，头小尾大，伤风之脉，头大尾小。李思训《保命新书》亦分寸尺，与韩氏同之。非若前人总言尺寸脉浮而紧，尺寸脉俱浮而缓，紧则为伤寒无汗，缓则为伤风自汗。又有伤寒有汗者，有伤风无汗者，脉亦互差，与证不同，前人已尽之矣。惟韩、李所言“头小尾大即为伤寒，尾小头大即为伤风”也，人病间有脉证异于尺寸者，故韩、李之述为和解因时发也，恐后人疑其不与前圣合，遂于本方药又立加减数条，亦不越前人之意，何其当哉。兼二公者当宋之盛时，故有戒桂枝、麻黄不可轻用，故用石膏、麻黄、葛根、柴胡之平剂。当时，则非百世常行，时世迁移之活法也。《可汗》一篇，若从汤液随证应用，自有定规，虽明哲不可逾。又寸口脉小，饮冷与雾露所伤，同作中焦治之。韩、李云：伤寒寸小者，勿认与饮冷与雾露同伤一体也。饮冷雾露，寸口举按全无，是阴气在胃不和，阳气不能升越也。伤寒寸口小者，只于关以下，至膀胱本部见之，寸口虽小，只是举之微小，沉得有也，非若饮冷雾露，举按全无也。若果寸口举按全无，即不可解利，则只宜温中，不可不知耶。
韩氏十四药定经
调脉汤，阳明少阳也。葛根柴胡汤，阳明少阳也。人参桔梗汤，太阳阳明也。薄荷汤，阳明也。防风汤，阳明也。香芎汤，阳明也。六物麻黄汤，太阳阳明也。七物柴胡汤，太阳少阳也。发表汤，太阳也。人参汤，阳明少阳也。石膏汤，阳明少阳也。解肌汤，太阳阳明也。芍药汤，太阳阳明也。知母汤，太阳阳明也。
上韩氏十四药，以经络求之，各有部分，轻重缓急，自有所宜，运气加临，各极其当，因而在其中矣，不必分至之远近，寒暑之盛衰，而谓之因时也。
仲景瓜蒂散例
仲景瓜蒂散
病人桂枝证，头不痛，项不强，寸脉微浮，胸中痞鞕，气上冲咽喉，不能太息者，此为胸中有寒也，当吐之宜。
瓜蒂散
瓜蒂　赤小豆（各等分）
上为细末，每服一钱匕，豉一合，汤七合，先渍之，须臾，煮作稀粥，去柤，调散温服，顿服，不吐，少少加之，得快吐乃止。诸亡血虚家，不可用此。
宋氏仲景钤法㗜药瓜蒂散
瓜蒂（十四个）　丁香（一个）　黍米（四十九粒）
上细末，噙水一口，㗜鼻，下黄涎。
治偏正头痛，久不愈，服诸药及针刺莫能效者，以其湿气在头也，一味细末（一味者，瓜蒂也）少许，㗜之，鼻中清水徐徐出，一昼夜，湿尽痛止为度，此亦吐之意也。《经》云：湿气在上，以苦吐之。故邪在胸中者服之，邪在头目者㗜之，皆吐之属也。张子和云：点目出泪，㗜鼻沥涕，口食漉涎，皆有以同乎吐也。
又湿在胸中，故发头痛。瓜蒂末一钱，赤小豆末半钱，米汤调下，吐之，或醋浆亦得。湿气在头者，此药亦能吐之，然莫若㗜之为愈也。
瓜蒂散，治伤寒三四日者，或觉心满坚硬，脚手心但热，变黄，不治而欲死者，宜瓜蒂为细末，每用一字吹鼻中，令黄水出，余残末用水调饮之，得呕黄水一二升，乃愈。
小儿久患风痫，缠喉风痹，及大人风涎潮热，发不省人，酒积食劳，黄疸，脾湿肿满，劳热上喘，肌热咳嗽，中满眩晕，膈实痰饮，痰厥头痛，一切胸上病患，脉沉实，按之有力者，并约量剂料轻重多少服之，以上瓜蒂吐不止，用麝香汤解之。
胜金丸
薄荷（半斤）　瓜蒂（半斤）　藜芦末（一两）　朱砂（半两）　猪牙皂角（二两）
上牙皂搥碎，水一升，与薄荷一处揉取汁，熬成膏子，别将藜芦、瓜蒂、朱砂研匀，用膏子和丸龙眼大，以余朱砂为衣，温酒化下一丸，以吐为度，得吐而省人事者愈，不省则不可救也。或者谓中气风，无吐法，下金虎碧霞以为戒。且如卒暴痰生，声如拽锯，牙关不开，汤药不能入，其命须臾，若无此吐法，其误人之旨深矣。
瓜蒂散
治痰饮，酒积食劳，留饮停滞，或寒结胸中，热郁所化，并宜用之。
瓜蒂　赤小豆（各七十五个）　人参（半钱，去芦）　生甘草（二钱半）
上细末，每服一二钱，量虚实加减，酒调，空心辰刻饮之。
三圣散
防风　瓜蒂（各三两）　藜芦（一两或半两）
上粗末，每用三钱，以齑汁一大盏，煎至七分，去滓，温服饮，探引令吐为度，宜静暖室不透风处用，吐至，以好醋葱汤解之。
古今吐法不一，在胸中者或㗜之，在头者或吐之，何也？答曰：头为天之天，肺为天之地，鼻为肺之窍，胸为肺之腑，总而言之，则皆心君之上，无形之中，至高之分，故用之错而效之同也。
《衍义》云：瓜蒂，即甜瓜蒂也。瓜蒂成熟，则自落其蒂，在蔓茎上采得，曝干，不以多少，为细末，量病轻重，每服一二钱匕，腻粉一钱匕，以水半合用调匀，灌之。
治风涎暴作，气塞倒仆，服之良久，涎自出，或服药良久，涎不出，含砂糖一块，下咽则涎出，此物甚不损人，全胜石碌、硇砂等。
《食疗》云：瓜蒂，主身面四肢浮肿，杀虫，去鼻中息肉，阴黄黄疸，及暴急黄。瓜蒂、丁香各七枚，小豆为末，吹黑豆许，㗜于鼻中，少时黄水出，瘥。
张文仲治伤寒热病，瘴疟，及胸中恶痰饮，须可吐者，盐末一大匙，以生熟汤调下，须臾即吐，吐不快者，宜更服，甚良。又曰：《近效方》与《备急方》同。
经验方
治遍身如金色黄。
瓜蒂（四十九个，六月六日收者佳）　丁香（四十九个）
上二味，用干锅子内烧烟尽度，细碾末，大人一字字，小儿半字，吹鼻中及擦牙，立效。
《外台》《肘后》方
疗伤寒，汗出不渴，三四日，胸中恶心欲吐者。
豉（三斤，以绵裹之）　盐（一两）
上二味，以水七升，煮取二升半，去滓，内蜜一升，又煮二升，顿服二升，安卧，当吐，不吐再服。
又方
苦参（二分）　甘草（一分半）　瓜蒂　赤豆（各二七枚）
上四味加以水一升，煮取半升，作一服服之，当吐，若吐不止者，以葱豉粥解之，必止。忌海藻、菘菜。
又方
苦参　黄芩（各二两）　生地黄（半斤）
上三味切，以水八升，煎取二升，服一升，或吐下毒物。忌芜荑。
仲景治百合例
《金匮》祖方全：百合知母汤、百合滑石代赭石汤、百合鸡子汤、百合地黄汤。
又方
治伤寒腹中痛。
百合一两，炒黄，为末，米饮调服。
孙真人治阴毒伤寒。
百合煮取浓汁，服之一升，良。
《素问》解㑊、仲景百合诸汤、《活人》说百合证。
上仲景百合诸汤名，《本草》所言备矣，后《活人》主治服饵载之百问，读者当知其祖。
百合知母汤
治百合发汗后者。
百合（七枚，擘）知母（二两）
上先以水洗百合，渍一宿，当去白沫，去其水，更以泉水二升，煮取一升，去滓，别以泉水二升煮知母，取一升，去滓，后合和，再煎取一升半，分二，温服。
百合滑石代赭石汤
治百合病，下之后者。
百合（七个）　滑石（三两，绵裹）　代赭石（如弹子大，一块，碎，绵裹）
上先将百合如前法制后，去滓，别以泉水二升煮滑石、代赭石，取一升，去滓，后合和，再煎取一升半，分二，温服。
百合鸡子汤
治百合病，吐之后者。
百合（七个）　鸡子（一个，取黄用）
上先将百合如前法制后，去柤，内鸡子黄，搅令匀，温服。
百合洗方
治百合弥月不解，变成渴者。
百合（一升）
上水一升，渍一宿，以洗身，洗已，食煮饼，勿以盐豉也。
百合地黄汤
治百合病，不经汗、下、吐，病形如初者。
百合（七个）　生地黄（取汁，一升）
上先以水洗百合渍一宿，出白沫，去之，更换以泉水二升，煮取一升，去滓，内地黄汁，煮取一升，分温再服，中病则止，大便下如漆。
百合滑石汤
治百合病，变寒热。
百合（一两，炙）　滑石（三两）
上同为细末，米汤调服方寸匕，若微利者，止再服。
百合栝楼牡蛎汤
治百病不瘥。
百合　栝楼根　牡蛎（以上各等分）
上为末，每服方寸匕，日二三服。
海藏百合四君子汤，治老弱虚人不得眠。
解㑊，尺脉缓涩。尺为阴部，腹肾主之，缓为热中，涩为无血，热而无血，故解㑊而不可名之，然寒不寒，热不热，弱不弱，壮不壮，宁不可名，为之解㑊也。惟百合一证，与此比比相若。
《病源》《小品》萎蕤汤
疗冬温，及春月伤风伤寒，则发热，头眩疼痛，咽喉干，舌强，胸内疼，心胸痞满，腰背强痞者，结病也。
萎蕤（一两）　白薇　麻黄（去节）　独活　芎　杏仁（去皮尖）　青木香（如无，以麝香一分代之）　甘草（以上各二两）　石膏（三分，为末，绵裹）
上九味切，以水八升，煮取三升，分三服。若一寒一热，加朴硝一分，及大黄三两，下之。忌海藻、菘菜。《古方录验》同。一方，有葛根二两。
《千金》疗伤寒伤风，五六日以上，但胸中烦，干呕者，宜栝楼实汤主之，方祖《金匮》。
栝楼实（一两）　柴胡（半斤）　黄芩　甘草（各三两）　生姜（四两）　大枣（十枚）
上六味切，勿令大碎，吹去末，以水一斗二升，煮得六升，绞去滓，更煎取三升，温服，日三。
《千金翼》五苓散
论云：猪苓散，此当在太阳五苓散条下。
猪苓　茯苓　白术（各三分）　桂心（二分）　泽泻（五分）
上五味捣筛末，服方寸匕，日三，多饮暖，汗出愈。
甘草泻心汤
伤寒中风，医反下之，其人下利，日数十行，水谷不化，腹中雷鸣，心下痞坚而呕，干呕，心烦不能得安，医见心下痞，以为病未尽，重复下之，其痞益甚，此非结热，但以胸中虚，客气上逆，故坚痞转甚，甘草泻心汤主之。
甘草（炙，四两）　黄芩（三两）　大枣（十二枚）　黄连（二两）　干姜（炮，一两）　半夏（洗去滑，半斤）
上六味切，以水一斗，煮取六升，分六服。一方，有人参三两。
《古今经验》疗中风伤寒，脉浮，发热往来，汗出恶风，颈强，鼻鸣干呕，阳旦汤主之方。
大枣（十二枚，破）　桂心（三两）　芍药（三两）　生姜（三两）　甘草（二两）　黄芩（二两）
上六味㕮咀，以泉水六升，煮取四升，分四服，日三。自汗者，去桂心，加附子一枚。烦渴者，去桂，加栝楼三两。利者，去芍药、桂，加干姜三两，附子一枚，炮。心下悸者，去芍药，加茯苓四两。虚劳里急者，正阳旦汤主之，煎得二升，内胶饴半升，分为再服。若脉浮紧者，不可与也。《千金》同。
海藏十余证辨并药
伤风脉紧，仲景大青龙汤主之。无汗恶风，仲景葛根汤主之。以上二证，伤风得伤寒脉，伤寒得伤风脉是也，易老断为桂枝柴黄各半汤。
中风伤寒，萎蕤汤；中风伤寒，阳旦汤；伤寒中风，栝楼实汤。此先后所伤不同，其中变证所苦各异，故用药杂，非桂枝、麻黄之正药也。
尺寸脉盛，重感于寒，变为温疟。
阳脉浮滑，阴脉濡弱，更遇于风，变为风湿。
阳脉洪数，阴脉实大，更遇温热，变为温毒。
阳脉濡弱，阴脉洪紧，更遇温气，变为温疫。
中风伤寒、伤风见寒、中暑中湿、中暑饮冷，盖因伤于寒邪，又感异气而变，凡此数症，皆重伤也。
海藏云：以上十余证，前后所伤不同，内外变证不一，非精于持诊者，不能别也。
张文仲疗伤寒，白膏摩体，中手当千遍，药力乃行，并疗恶疮，小儿头疮，牛领马鞍皆疗之。先以盐汤洗恶疮，布拭之，着膏上，摩何火千遍，日再，自消。
天雄　乌头（炮）　莾草　羊踯躅（各等分）
上四味各切，以苦酒汤三升，渍一宿，作东向露灶，又作十二聚湿土，各一升许，成膏猪脂三斤，着铜器中，加灶上炊，以苇薪为火，令膏释，内所渍药，炊令沸，下者着土聚尽遍，药成，绞去滓。伤寒头痛，酒服如杏核一枚，温覆取汗。咽痛，含如枣核，日三，咽之。不可近目。《千金》同。
牙齿例
海藏云：牙齿者，足阳明经也，手阳明经也。足阳明之经，走上牙中；手阳明之经，走下齿中。牙齿者，骨之余也，坚则令人强食。或血出龈烂诸痛，寒热不一，皆手足阳明也。
陈希夷神仙刷牙药，白牙黑发，益精神。
猪牙皂角及生姜，西国升麻蜀地黄；木律旱连槐荚子，细辛荷叶要相当；青盐等分同烧炼，研煞将来用最良；擦牙牢齿乌须鬓，谁知世上有仙方。
上用二两，并剉碎，一新罐子尽盛其药，用瓦子盖口，以麻索子系定，上用盐泥固济，约厚半寸许，晒干，作一地坑子，坑子方阔二尺，深约七寸，先放一方砖，后安药罐子，以口向下坐，用木炭一秤，烧令透，后清烟出，稍存性，去火，发一宿，取出，研为细末，每蘸药，刷上下牙齿，温水漱口，吐之。
麝香玉散
酸石榴皮　诃子（各二两）　升麻　绿矾（枯）　何首乌　川芎　白芷　麝香（一钱）　五倍子　石胆矾（各半两）　脑子（半钱）　猪牙皂灰　百药煎　青黛　白檀（二钱）　零陵香　木鳖子（各二钱）　白茯苓（一两）　藿香叶　没石子（各一两半）　好荜拨　青盐　细辛　荷叶灰
上细末，用药后，茶清漱之。又方，无脑子，加麝香三钱。
犀角升麻汤
治阳明受风热，口唇烦，连鬓肿痛，鼻额连头痛。
犀角（七钱半）　升麻（五钱）　防风（三钱半）　羌活（三钱一字）　川芎（三钱半）　白附子　白芷（二钱半）　黄芩（二钱半）　生甘草（二钱半）
上㕮咀，作一服，水五盏，煎三盏，去滓，分三服。
梧桐泪散
治阳明经虚，风热所袭，流传牙齿，攻龈肉，则致肿结妨闷，甚者为龈间津液相摶，化为脓汁，宜用此药。
梧桐泪　石胆矾　细辛根　乱发灰（一钱一字）　黄矾（五钱）　芦荟（五钱）　升麻（五钱）　麝香（一钱）　朱砂　川芎　当归　牛膝（各二钱半）
上细末，先以甘草汤漱口，后用药少许敷之，以常用少许擦牙齿，去风退热，消肿化毒，牢固牙齿，永无宣疳血蛀之病。
升麻丸
治阳明有热，攻注牙齿，肿痛，脉洪大而实，宜以：
细辛　升麻　防己　羌活
内加牵牛、大黄泻之，加减丸数。
上并等分，为末，炼蜜丸梧桐子大，每服二丸，临卧，温水下。
白牙齿药
零陵香　白芷　青盐（等分）　砂锅（别研细）　升麻（半两）　石膏（别研，一两）　细辛（二钱）　麝香（别研，半钱）
上除内砂锅、石膏、麝香外，细末，入此五味同调匀，早晨、夜间用药擦牙，温水漱。
又方，升麻散
细辛（六钱）　川芎（一两）　升麻（一两）　藁本（一两）　石膏（一两）　皂荚（一两）　白芷（一两）
上每用药少许刷牙，温水漱，用沙罗三次。
三圣散
治齿龈肿痛动揺。
甘葫芦子（四两）　牛膝（二两）
上细末，每用五钱匕，水一盏半，煎至一盏，去滓，稍热，漱多时，吐之，呕哕不妨，食后临睡。
治齿根宣露动揺方
柳枝　防风　杏仁　青盐　地骨皮　细辛　生地黄（各一两）　蔓荆子（半两）
上为细末药一钱，酒、水各一盏，煎至一盏，去滓，热漱冷吐。
治牙齿脱落不牢方
熟铜末（二两）　当归（一分）　防风（一分）　地骨皮（三两）　细辛根（一分）
上为末，将当归末和铜末，研如泥粉，封齿，日夜各二度，三五日牢，一月内忌硬物。
《简要》方，治牙齿肿痛。
白矾（一两，枯）　露蜂房（一两，微炒）
上为末，每用钱水一盏，煎十余沸，热渫牙齿痛处，冷吐之。
二十八宿散
治远年近日发牙痛。
丁香　荜拨　大椒　蝎梢
上各七个，同碾为细末，痛处用津点擦，立止。
荜拨散
治风蛀牙疼，牙关紧急。
荜拨　草乌头　细辛　升麻　良姜　蝎梢
上为细末，如牙疼时，擦少许，沥涎，痛即止。
擦牙药
川芎　细辛　诃子　五倍子　百药煎（各二钱半）　胆矾（半两）　绿矾（半两）　麝香（如无，以甘松代之）
上为细末，再入胆矾、麝香，研匀为度，每用一字，临卧刷之。
立效散
治牙疼。
小椒　露蜂房　青盐（各等分）
上为细末，煎数沸，放温漱之，痛即止。
益神散
一法，加青黛、枣核、栗蓬、熏灰，同末，刷牙。
五倍子（半两）　诃子（三个，去核）　石榴皮（三钱半）　胆矾（钱半，别研为末）　零陵香（一钱）　白芷（一钱）　绿矾（半两，炒干一半，生用一半）　麝香
加盐（半两），《食疗》皂角（两锭）。
上同炒令赤，细碾，夜夜用擦牙齿，一月后，有动者齿及血〖匿/虫〗，并瘥，其牙坚牢。
返老还童丹
青盐（六分）　升麻（一两）　羌活（一两）　当归（两半）　五倍子（一两）　川芎（半两）　熟地黄（一两）　猪牙皂角（一两）
上用罐子一个，随药多少，用自己退发少许，盖药面，用瓦子盖之，盐泥固济，文武火煅香熟，气绝为度，冷取，晒，研，为末，每日早晨及晚擦牙，久而见效。
《病源》曰：手阳明之支脉入于齿，齿是骨之所络，髓之所养，若风冷寒入于经络，伤骨，冷气入齿根则齿痛。海藏云：此骨与大肠俱热，大便秘，经络壅治而齿龈痛者，治法不同也。凡齿痛药，并见《外台秘要》。
古今巴豆例
《本草》云：味辛温，主温热寒，有毒。可以通塞，可以开胃，可以磨坚，可以止涩，又可以备急，而随害或佐以寒，或佐以热，加以五色，各随其藏，具见于后。以其此药多治肠胃手足阳明之经也，故入三阳拾遗例。《金匮玉函要略》《伤寒论》并杂疗诸方，皆张仲景祖神农，法伊尹，体箕子而作也。唐宋以来，如孙思邈、葛稚川、朱奉议、王朝奉辈，其余名医虽多，皆不出仲景书也。
仲景备急丸
治卒暴百病，中恶客忤，治口禁，停尸，卒死。
巴豆　大黄　干姜（各等分）
上蜜丸，杵千下，丸如小豆大，每三丸，苦酒下。如斡口不开，折齿灌之。三物，司空裴秀亦作散，用治心腹诸疾，与上同。巴豆，即斩关夺门之将，散不及丸，必用散者，取其急也。三物须精新好者，细末，蜜丸，和捣千杵，丸如小豆大。胸满卒痛，如锥刀刺，气口急禁，停尸卒死，以暖水、苦酒服之。若不下，捧头斡开，灌令下咽，须臾瘥，未和，更与三丸，当便肠鸣转，即时吐下，得愈。若口禁不开，折齿灌之，药下即生。
仲景白散
桔梗　贝母（各一字半。末之）　巴豆（熬，研，半字）
上巴豆入散内，碾匀服，强人半钱匕，弱人少减。病在上必吐，病在下必利，不利，进热粥一杯，不止，进冷粥一杯。若汗出已，腹痛，与芍药三钱，如上方。
仲景飞尸走马汤方
巴豆（二枚，去皮心）　杏仁（二枚，去皮尖）
上二味绵缠，槌令极细，投热汤二合，指捻取白汁，便饮之，食顷当下，量大小、老幼、虚实，加减服之。通鬼击病。忌野猪肉、芦笋。张文仲同。
黑神丸
治心腹诸疾。
巴豆（二钱半）　盐头（四两）
上为细末，滴水丸桐子大，麦炒香，水上浮，不用，麦酒吞二丸。
状元丸
一名酒痈丸。
神曲（炒）　葛根（各半两）　半夏（一两，洗）　雄黄（二钱）　巴豆（五十个）　白面（一两）
上六味，滴水丸桐子大，麦炒香，水上浮，不用，麦酒下十二丸。
酒癥丸
巴豆（十五个）　雄黄（六块，皂角子大）　蝎梢（十五个）　白面（五两）
上为细末，水丸豌豆大，稍干。
神应丸
大治心腹胀满，宿食不消，饮食所伤，不喜饮食，诸药不效。
巴豆（一百二十粒）　面（一斤，炒尽油）
上连面一处为细末，醋糊丸绿豆大，冷水下二三十丸，食远。
青娥丸。此后并巴豆杏仁例。
一加法，青黛（一钱五分）、巴豆（二钱五分）、白矾（半两）。
上蒸饼丸绿豆大，每服二丸，甘草汤下，食后。
红粉丸
一法，加胭脂，治妇人血不通。一法，加朱砂。
解毒雄黄丸
治缠喉风，急喉闭，卒倒，失音不语，不省人事。
一法，加雄黄（一分）、郁金（一分）、巴豆（十四个）。
玉霜丸
一法，加轻粉、滑石。一法，加白矾。
《活人》黑神丸
一法，加盐豉、五灵脂。治湿痰食积。
钱氏紫霜丸
一法，加代赭石、赤石脂。一加法，附子、乌头（治寒结）。一加法，大黄（治热结）。
感应丸
（主治修制，并见本方。）
丁香（一钱）　木香（一钱）　肉豆蔻（三钱）　干姜（半两）　巴豆（半两，制）　杏仁（半两，制）　百草霜　蜡（二两，醋煮）
神应丸
（治冷饮注泄者，立止，海藏所改法也。）
许学士云：此方得之王景长之家，近世名医多用。即知此方乃古方也，惟此为真，《局方》、高殿前家亦非也。本方虽云秘者能下，泄者能止，用之少效，予反复本草味药证，但言巴豆得大者良，予改法为神应丸。
木香（一钱）　丁香（别研）　干姜（炮，半两）　百草霜（研细，半两）
四味药末和匀。
杏仁（半两）　蜡（二两，醋煮，垢先备下）　巴豆（半两，炒，去油尽，微存性）
上同碾为泥，上四味和匀，重罗细，入泥中，溶化蜡，入小油半两匀，同入泥与细末中，研匀，及数百回后，至凝，可搓作梃，蜡纸封聚，每梃可重一钱。
《局方》感应丸
治虚中积冷，气弱有伤，停积胃脘，不能传化，或因气冷，因饥饱食，饮酒过多，心下坚满，两胁胀痛，心腹大疼，霍乱吐泻，大便频并，后重迟涩，久利赤白，脓血相杂，米谷不消，除而复发。又治中脘呕吐，痰逆恶心，喜睡头眩，胸膈痞闷，四肢倦怠，不欲饮食。又治妊娠伤寒，新产有伤。若久有积寒，吃热药不效者，并悉治之。又治久病形羸，荏冉岁月，渐致虚弱，面黄肌瘦，饮食或进或退，大便或秘或泄，不拘久新积冷，并悉治之。大病不过三服，便见痊愈。此药温无毒，并不燥热，不损胃气，亦不吐泻，止是磨化积聚，消逐温冷，疗饮食所伤，快三焦滞气。
新拣丁香（一两五钱）　南木香（去芦，一两五钱）　川干姜（炮，一两）　肉豆蔻（去皮、仁、子、滑皮，二十个）　巴豆（七十个，去皮心膜，研细，出尽油，研如糊）　杏仁（拣肥者，去灰土，一百四十个，去尖，汤浸一宿，去皮，别研极烂如膏）　百草霜（用庄家锅底上刮者，细研，二两）
上七味，除巴豆粉、百草霜、杏仁三味，余四味捣为细末，与前三味同拌，研令细，用好蜡匮和，先将蜡六两，镕化作汁，以重绵滤去滓，更以好酒一升，于银石器内煮蜡镕，滚数沸，倾酒，冷，其蜡自浮于上，取蜡秤用，凡春夏修合，清油一两，于铫内熬，令末散香熟，次下酒，煮蜡四两，同化作汁，就锅内乘热拌和前项药末，秋冬修合，用清油一两半，同煎煮热作汁，和匮药末同剂，分作小铤子，以油单纸裹之，旋丸如绿豆大，每服三五粒，量虚实加减，温水吞下，不拘时候常服。进饮食，消酒毒，令人不中酒。又治小儿脾胃虚弱，累有伤滞，粪白鲊臭，下利水谷，每服五粒，黍米大，干姜汤下，不拘时候，前项疾证，连绵月日，用热药攻取，转并不成效者，不拘老幼，虔心服饵，立有神效。
《简易》感应丸
（修合治疗之法，并见《局方》。）
丁香　木香　杏仁　豆蔻　干姜　巴豆　百草霜（各等分）
上用见成丸子半两，入巴豆十枚，去壳，烂碾成膏，用乌梅三个，蒸过取肉，三件一处别碾令极匀，丸如绿豆大。今人往往见巴豆不去油，不敢辄服，况尊贵之人，既有声色之奉，于心有怯，尤不肯用，但巴豆之性怪，以温暖之剂，止能去花茎，不动脏气，有饮则行，无饮则利。若病形体虽不甚壮实，既有饮气积气之患，与夫邪气入腹，大便必秘，若非挨动，何由得去，犹豫不决，则病势攻搅，愈见羸之，莫若于病始萌之时，对证用之，流利之后，或大腑不调，则以石菖蒲解之，自然平治，却于㕮咀方中选药调理。治心腹疼痛，不可忍，服十丸，姜汤下，若未通，再服，以利为期，服药之后，痛或愈甚，既以流利，痛或未除，仍阴阳搅乱，脏之未平，且甚痛甚者，至于厥逆，或面青口禁，当先以苏合香丸灌之，次投此药。治恶心呕逆，全不纳食，此药微微利通，方服温脾之药。治赤白痢病，心腹疼痛，先以此药微利，次方断下。兼治男子痃癖疝气，膀胱奔豚肾气，脚气攻刺入腹，亦用此药微微利之。酒积痰饮为患，妇人血气，并宜服。
五脂丸
一名通膈丸。
五灵脂（一两，净）　青皮（取末，半两）　巴豆（十余粒）
上为细末，水调，捣成丸，大人绿豆大三丸，温水下，食后临卧，小儿米粒大一二丸，量虚实至三五丸。若合得经年陈久，愈佳。中有痰涎相混，不能施化，亦加至七丸。伤寒当下，用承气等汤不能下者，可煎承气汤一服，此丸三五丸或五七丸，即可便也。
木香五灵脂丸
木香（二钱）　丁香（二钱）　肉豆蔻（半两）　三棱　青皮　陈皮（各半两）　牵牛（半两）　五灵脂（五钱）　巴豆（四个，去皮油）
上为细末，醋糊丸绿豆大，每服十五丸至二十丸，温水下。治胸胁痞闷，气不顺，心腹疼痛，酒食所伤等证。
三倍丸
黄柏（三两）　蛤粉（三两）　巴豆（去皮膜油，一两）
上将柏为末，入粉匀，再入豆霜，滴水丸桐子大，每服二三丸，水下。
解毒丸
雄黄（一分）　郁金（一分）　巴豆（去皮油，七个）
上为细末，醋糊丸绿豆大，热茶清下七丸，吐出顽涎，立便苏省，未吐再服。如至死者，心头尤热，口禁药不下，即以铁单匙斡开，或折齿灌之，药下咽喉，无有不活，微吐泄不妨。及上膈壅热，痰涎不利，咽喉肿满，目赤痈肿，一切热毒，并宜服之。小儿喉肿痛，惊，热痰涎壅塞，服二丸或三丸，量大小加减。
软红丸
（治妇人心痛。）
杏仁（二十个）　巴豆（四个，和皮用）　干胭脂（十个）　白面（合宜用之）
上滴水丸绿豆大，每服三丸，生姜汤下。
比金丸
治小儿惊风体热，喘粗涎嗽，心忪颊赤，大小便不利，夜卧不安。
轻粉（半两）　滑石（半两）　南星（二钱）　巴豆（二十三个，去油取用）　青黛（二钱）
上细末糊丸麻子大，每服，一岁儿一丸，薄荷汤下。如急惊风，头热足冷，口噤面青，筋脉抽掣，膈中顽涎，甚者加一二丸，煎桃、附汤下。蕴毒热毒，涎出，立便安愈。小儿疮疥后余毒，宜服此药解之，食后。
青娥丸
（治喘嗽上热。）
巴豆　青黛（俱二钱半）　白矾（半钱）
上细末，蒸饼丸绿豆大，每服二丸，甘草汤下，食后。
柔金丸
（治酒积。）
雄黄　杏仁　巴豆（各等分）
上细末，寒食面丸绿豆大，干糖炒令黄色。
导气丸
（治内伤积聚，痰饮等证。）
大黄（一两）　甘草（一两，面炒）　皂角（去皮核，一两）　巴豆（去皮，一两）
上㕮咀，醋糊丸作饼子，以穰草盖，如造曲法，发色上有黄衣为度，乘风日干亦得，别入：
丁香　木香　缩砂仁（三钱）
与上同为细末，醋糊丸黍米大，每服二三丸，白汤下，加至四五丸，米汤下，食后，病者大，七丸，去黄衣。中山陈之纲南顿传得此方。
安中丸
枣（十个，去核）　杏仁（十五个）　白矾　巴豆（三十个，和皮用）
上用蒸饼剂四两，内药三味，各和匀，与枣和饼剂裹，慢火烧黄熟，去皮，一处捣成膏子，如萝卜子大，每服五七丸，白汤下，食后。
透罗丹
（治胸膈痞闷，酒食所伤，并咳嗽等证。）
半夏（一两）　皂角（二两，去皮弦子）　杏仁（六十个）　巴豆（六十个）
上四味，用麸五升，同炒令黄色为度，去麸不用，为细末，入寒食面二两，炒黄色，醋煮糊丸，如绿豆大，每服三丸，生姜汤下，食远临卧。
黄帝问曰：妇人重身之毒何也？岐伯曰：有故无损，亦无损也。帝曰：请闻其故，何谓也？大积聚，其可犯也衰，其太半及大过者死，衰其太半，不足以害生，故止其药，若过，则毒气内余，则败损中和，故过积聚。洁古老人治积，别有法：少壮人无积，虚人则有之，脾胃怯弱，气血两衰，四时有感，皆能成积，若遽以磨坚破结之药治之，疾似去而人已衰矣。干漆、硇砂、三棱、牵牛、大黄之类，药之暂快，药过则依然，气愈消，疾愈大，竟何益哉？故善治者，当先补虚，气血壮，积自消，如满座君子，纵有一小人，自然无容地而出矣。不问何藏，先调其中，使能饮食，是其本也。
温白丸
治心腹积聚，久壅，癖块大如杯椀，黄疸宿食，朝起呕吐，满上气，时时腹胀，心下坚结，上来抢心，傍及两胁，十肿水病，八种痞塞，翻胃吐逆，饮食噎塞，五种淋疾，九种心痛，积年食不消化，成疟疾，连年不瘥，及疗一切诸风，身体顽痹，不知痛痒，或半身不遂，或眉发堕落，及疗七十二种风，三十六种遁尸疰忤，及癫痫，或妇人诸疾，断续不生，治下淋沥，五邪失心，忧愁思虑，意不乐，饮食无味，月水不调，及腹中一切诸疾，有似怀孕，连年累月，羸瘦困弊，或歌如鬼所使，但服此药，无不除愈。
川乌（去皮脐，炮，二两半）　紫菀（去苗、叶及土）　菖蒲（去须，九节者佳）柴胡（洗净，去芦头）　厚朴（去粗皮，生姜制）　桔梗（去黑皮，芦头）　吴茱萸（用汤洗七次，焙）　皂荚（去弦子，炒）　茯苓（用沉水者，去皮）　干姜（炮）　黄连（去毛）　人参（去芦头）　巴豆（去油心膜出油，研炒）　桂（去粗皮）　蜀椒（去目，炒，各半两）
上为细末，入巴豆令匀，炼蜜丸，桐子大，每服三丸，生姜汤下，食后临卧服，渐加至五六丸。
易老治五积
○肺息贲
人参　紫菀
○心伏梁
菖蒲　黄连　桃仁
○脾痞气
温白丸，加吴茱萸　干姜
○肺肥气
柴胡　川芎
○肾奔豚
丁香　茯苓　远志
治伏梁气在心下，结聚不散
用桃奴，三两为末，空心温酒下。桃奴，是实，着树不落实中者，正月采树上干桃是也。
万病感应丸
主治、修制，并见本方后，有全注。于上温白丸内加。
羌活（两半）　三棱（两半）　甘遂（两半）　杏仁（两半）　防风（两半）　葳灵仙（一两）
加上六味，却减蜀椒
万病紫菀丸全注
此药疗治久患痃癖，如椀大，及诸黄病，每地气起时，上气冲心，绕脐绞痛，一切虫咬，十种蛊病，及胃冷吐食，呕逆恶心，饮食不消，天行时病，妇人多年月水不通，或腹如怀孕、多血，天阴即发，又治二十种风顽痹，不知年岁，昼夜不安，梦与鬼交，头多白屑，或哭或笑，如鬼魅所著，腹中生疮，服之皆效。
紫菀（去苗土）　吴茱萸（汤洗七次，焙干）　厚朴（姜汁制，一两）　菖蒲（去毛，九节者佳）　柴胡（去苗）　桔梗（去黑皮、芦，炒）　茯苓（去皮）　皂荚（去皮、弦子，炙）　桂枝　干姜（炮）　黄连（去毛，八钱）　蜀椒（去目及闭口者，微炒）　巴豆（去皮膜，出油，研）　人参（去芦，各半两）　川乌（炮，去皮，半两加三钱）　加羌活　独活　防风（等分）
上为细末，入巴豆匀，炼蜜丸，如桐子大，每服三丸，渐加至五七丸，生姜汤送下，食后临。初有孕者，不宜服，具引于后。
有杨驸马，患风气冲心，饮食吐逆，遍身枯瘦，日服五丸至七丸，服至二十日，泻出肉块虾蟆五六枚，白脓二升。
又赵侍郎，先食后吐，目无所见，耳无所闻，服至五十日，泻出青蛇五七条，长四寸许，恶脓三升，愈。
王氏，患大风疾，眉发堕落，掌内生疮，服之半月，泻出癞虫二升，似马尾，长寸许，后愈。
李灵，患肥气，服五丸，经一月，泻出肉鳖三枚。
如黄门，卒中风病，发时服药，泻出恶脓四升，赤黄水一升，肉虫，乱发相似，愈。
李知府妻，杨氏，带下病七年，血崩不止，骨痿着床，日服五丸至十丸、十五丸，取下脓血五升，黄水一升，肉块如鸡子大，愈。
此药治一切风患，万病如神，惟初有孕者不宜服。其痔瘘、肠风酒下；赤白痢，诃子汤下；脓血痢，米饮下；堕伤血闷，四肢不收，酒下；蛔虫，绞心槟榔汤下；气噎忧噎，荷汤下；一切风，升麻汤下；寸白虫，槟榔汤下；霍乱，干姜汤下；咳嗽，杏仁汤下；腰肾痛，豆淋汤下；阴毒伤寒，温酒下；吐逆生姜汤下；食饮气块，面汤下；时气，井花水下；脾风陈皮汤下；头痛及心下痛，酒下；大小便不通，灯心汤下；因物所伤，本物汤下；吐水梨汤下；气病干姜汤下；小儿天风、吊搐，防己汤下；小儿疳病，葱白汤下；小儿乳食伤，白汤下；月信不通，煎红花酒下；妇人腹痛，川芎汤下；怀孕半年后胎漏，艾汤下；有子气冲心，酒下；产晕痛，温酒下；血气痛，当归酒下；产后心腹胀满，豆淋汤下；难产益智汤下；产后血痢当归汤下、豆淋汤下；赤白带下，酒煎艾汤下；解内外伤寒，粥饮汤下；室女血脉不通，酒下；子死，葵子汤下。又治小儿惊痫，大人癫狂，一切风，及无孕妇人，身上顽麻，状如虫行，四肢俱肿，呻吟走痛等疾。
芪婆万应丸
牛黄　麝香（俱研）　犀角（镑）　朱砂（研，飞）　雄黄（研）　黄连（去毛）　大戟（剉，炒）　芫花（醋炒，令赤）　人参（去芦）　茯苓（去皮）　干姜（炮）　肉桂（去皮，忌火）　当归（去芦）　芎　芍药　甘遂　黄芩　细辛（去苗）　巴豆（去皮心膜油，炒）　桔梗（去芦）　前胡（去芦）　紫菀（去芦）　蒲黄（微炒）　防风（去芦）　葶苈（炒）　川椒（去目，微炒出汗）　桑皮（剉油，炒，各一两）　蜈蚣（二十八节，去头足，炒）　禹余粮（醋浸，水飞，研）　芫青（三十八枚，糯米同炒黄色，去头足翅）　石蜥蜴（去头尾足，炙，四寸）
上为细末，入研药匀，炼蜜丸，如小豆大。
疗七种癖块，五种癫病，十种注忤，七种飞尸，十二种蛊毒，五种黄病，十二种疟疾，十种水病，八种大风，十二种痹风，并大头，目暗漠漠，及上气咳嗽，喉中如水鸡声，不得卧，饮食不作，肌肤、五脏滞气，积聚不消，壅闭不通，心腹胀满，连及胸背，鼓胀，气坚结，流入四肢，或腹胀，心膈气满，无时举发，十年、二十年不瘥，五种不利，并蚘虫、寸白虫，诸虫，上下冷热，久积痰饮，令人多眠睡，消瘦无力，〖艹阴〗入骨髓，便成滞疾，身体气肿，饮食呕逆，腰脚酸疼，四肢沉重，不能久行。并妇人因产冷入子藏，藏中不净，或闭塞不通，胞中瘀血冷，白带流出不尽，时时疼痛为患，或由此断产。并小儿赤白下利，及狐臭、耳聋、鼻塞等病，服此药，以三丸为一剂，服药不过三剂，万病悉除，说无穷尽，故称万病丸。若一岁以下小儿有疾者，令乳母服两小豆大，亦以吐、以利为度。有近病，及卒病皆用，多积久病少服，常服微溏利为度，卒病欲死，服三丸，取利瘥。卒中恶口噤，服二丸，浆水一合，微下利即瘥。五注、鬼刺、客忤，服二丸。男女邪病歌哭，腹大如妊娠，服二丸，日三夜一，间食服之。蛊毒吐血，腹痛如刺，服二丸，若不瘥，更服。诸有痰，服三丸；冷癖服三丸，日三服，皆间服，常令微溏利。宿食不消，服二丸，取利。癥瘕积聚，二丸，日三服。拘急，腹胀满，心痛，服三丸。上气呕逆，胸满不得眠服，二丸，不瘥再服；大利，服二丸，服日三服。疳湿服二丸，以一丸如杏仁大，和鲊泔二合，灌下部中。水病，服三丸，日再服，间食服之，瘥即止，人弱，隔日服。头痛恶寒，服二丸，覆取汗。伤寒天行，服二丸，日三间食服之。小便不通，服二丸，不瘥明日更服。大便不通，服三丸，又内一丸下部中即通。耳聋聤耳，以绵裹如枣核塞之。鼻衄服二丸。痈疽、丁瘇、破肿，服一丸如麻子大，日敷之，根亦自出。犯丁瘇血出，以猪脂和涂，有孔则内孔中，瘥。癞疮，鲊泔洗讫，取药和猪脂涂之。漏疮有孔，以一丸内孔中，和猪脂敷之。痔疮，涂绵筯上，内孔中，日别易瘥。瘰疬，以猪脂和涂，瘥。癣疮，以布揩，令汗出，以鲊汁和涂上，日一易，瘥。胸背、腰胁肿，以醋和敷肿上，日一易，又服二丸。诸冷疮积年不瘥，以鲊泔和涂之；恶刺以一丸内疮孔中即瘥。蝮蛇螫，以少许内螫处，若毒入腹，心烦欲绝者，服三丸。蝎螫，以少许涂之。蜂螫以少许敷之。妇人诸疾，胞衣不下，服二丸。小儿惊疳，服一丸，如米许，又以涂乳，令咂之，看儿大小，量与服之。小儿客忤，一丸如米大，和乳涂头，与咂之，以意量之。小儿乳不消，心腹胀满，一丸如米许，涂乳头，令咂，取瘥。疟疾，未发前，服一丸，未瘥更服。
小麝香丸
（治鬼注、飞尸、厉疾）
麝香（三分）　雄黄（别研）　当归（焙）　丹砂（别研，各四分）　干姜（炮）　桂心　芍药　细辛（各五钱）　莾草（炙）　犀角（屑）　栀子（各三钱）　巴豆（五十个，去皮心，生用）　乌头（炮，去皮脐，各五枚，每枚重半两）　附子（炮，去皮脐）　蜈蚣（一条，去头足，炒）
上为细末，和匀，蜜丸，捣至千杵，如绿豆大，或小豆大，每服二丸，日服，渐加至四丸、五丸。
神保丸
（主治、修制并见《局方》）
治膀胱气，上至两胁，心腹疼痛，一投而效。
巴豆　胡椒　蝎梢　木香
上末，朱砂为衣。
有人病项筋痛，医作风治，不效，久久又注两胁，甚苦，合一投而瘥
已上例中诸药，凡用巴豆新者峻利力大，陈者缓慢力小。欲急治者宜新，欲缓治者宜陈。或有用新者云：药经年愈。亦待陈之意也。

卷七  ——————————————————————————————————————————————————————————————————————————————————————————

太阴证  ***************************
太阴证，先足经从汤液，后手经从杂例。
〖仲景理中例〗
仲景理中汤
（主治、修制并见《金匮》并《伤寒论》及诸方杂例）
人参　白术　干姜　甘草
后本经加减八法；钱氏减干姜为温中丸；仲景甘草干姜汤；仲景治霍乱，改理中丸；《活人》枳实理中丸；《局方》消饮丸；理中汤去人参，加茯苓，为调中丸，亦为调中汤。（并见
《阴阳论》）桂枝汤解表，四逆汤温里，仲景加桂，为人参桂枝汤；《活人》加青、陈皮，治胸膈病，名和中汤；许学士蜜和此六味，为补脾丸，虚则补其母，未有子富而母贫者也。脾者，太阴湿土，脾不足，阴湿之剂，以补之如何？用干姜、白术以燥之，是反泄湿也，如何是补脾？海藏云：黄芪汤加减阴证，论与四物各半汤补气血，本方言丸不及汤。海藏云：大便软者宜汤，大便结者宜丸，以其肠胃燥湿不同也，如何仲景用丸以治霍乱、泄泻，理中去参加朴，为和中汤，《衍义》云：今人使理中汤，仓卒之间，多不效者，何也？是不知仲景之意，为必效之药，盖用药之人，自有差殊耳。如治胸痹，心下痞坚气结，胸满，胁下逆气抢心，理中汤主之，人参、白术、干姜、甘草四物等，共十二两，水八升，煮取三升，每服一升，三服，以和为度，或作丸，须鸡子黄大，皆可奇效，今人使一丸如杨梅许，服之病既不去，乃曰药不神，非药之罪，用药之罪也，今引以为例，他可效此。然年髙及素虚人，当逐宜加减甘草；饮冷伤胃，吐血，以理中汤理治中脘，分利阴阳，安定血脉，只用本方，并无血药，在王氏《易简》条下。杨氏饮冷泻血，服对金散止，亦理中脘，分利阴阳，定安血脉之意也。饮冷酒过多，啖炙煿热食，发衄者，理中汤一料，加川芎一两服之。平昔素不饮冷者，栀子黄芩汤之类。
海藏云：杨师三朝三大醉，至醒发大渴，饮冷水三巨杯，次又饮冰茶三碗，后病便鲜血，四次，约一盆，先以吴茱萸丸，翌日又与平胃五苓各半散，三大服，血止，复白痢，又与神应丸四服，白痢乃止，其安如故。或问曰：何为不用黄连之类以解毒？所用者湿热之剂？予曰：若用寒药，其疾大变，难疗寒毒，内伤复用寒药，非其治也。况血为寒所凝，浸入大肠间而便下，得温乃行，所以用湿热，其血自止。《经》云：治本病，必求其本，此之谓也。胃既温，其血不凝而自行，各守其乡也。
《衍义》云：有一男子，暑月患血痢，医妄用以凉药逆治，专用黄连、阿胶、木香治之，此药始感便治则可。今痢久肠虚，理不可服，逾旬不几至委顿。故曰，理当别药，知是论之，诚在医之通变矣，循经则万无一失，引此为例，余皆仿此。
海藏云：暑月久血痢，不用黄连，阴在内也。
王氏《易简》理中汤
治脾胃不和，饮食减少，短气虚羸而复呕逆，或大病之后，胸中有寒，时喜咳唾，霍乱之后气虚，未禁热药，并宜服之。
人参　干姜　白术　甘草（各一两）
上㕮咀，每服四钱，水一盏，煎至六分服。
为寒气、湿气所中者，加附子一两，名附子理中汤；
霍乱吐泻者，加橘红、青橘各一两，名治中汤；
干霍乱，心腹作痛，先以盐汤少许，顿服，候吐出令透，即进此药；
呕吐者，于治中汤内加丁香、半夏一两，每服，生姜十片煎；
泄泻者，加橘红、茯苓各一两，名补中汤；溏泄不已者，于补中汤内更加附子二两；
不喜饮水，谷不化者，再加缩砂仁一两，共成八味；
若霍乱吐下，心腹作痛，手足逆冷，于本方中去白术，加熟附子，名四顺汤；
若伤寒结胸，先以桔梗、枳壳等分煎服，不愈者，及诸吐利后，胸痞欲绝，心膈髙起急痛，手不可近者，加枳实、茯苓各一两，名枳实理中汤；
若渴者，再于枳实理中汤内，加栝楼根一两；
——法霍乱后转筋者，理中汤加火煅石膏一两；
——脐上筑者，肾气动也，去术加官桂一两半，医恐燥，故去术，恐作奔豚，故加官桂。
悸多者，加茯苓一两；渴欲饮水者，添加术半两。
若寒者，添加干姜半两；腹满者，去术加附子一两。
——法饮酒过多，及啖炙煿热食，发为鼻衄，加川芎一两。
——法专治伤胃吐血，以此药能理中脘，分利阴阳，安定血脉，只用本方。
中附子毒者，亦用本方，或止用甘草、干姜等分煎服，仍以乌豆煎汤解之。
〖韩氏温中篇〗
夫伤寒病之说，始自黄帝，以开其端，由至于仲景，方陈其条目，自后肤浅之学，莫如其数，立言者云：病在表可发汗，病在里可下之。或云：不可汗、不可下。即未尝有温中之说，仲景《伤寒论》伤寒例云：尺寸俱沉细，太阴受病也。尺寸俱沉，少阴受病也。尺寸俱微缓，厥阴受病也。又辨太阴证云：太阴病，脉浮，可发汗，宜桂枝汤。又自利不渴，宜四逆汤。又腹满时痛，桂枝芍药汤。辨少阴证云：始得之，发热，脉沉，麻黄细辛附子汤。又少阴病二三日，麻黄附子甘草汤。又少阴病，身体痛，手足寒，骨节痛，脉沉，附子汤。又少阴病，吐利，手足厥，逆冷，烦燥欲死，吴茱萸汤；又少阴病，脉沉，急温之，宜四逆汤。今举仲景论中数条，最是治三阴之良法，于今世用之，尚有未尽证者，愚尝校量，自至和初年迄，于今三十余年，不以岁之太过不及，每夏至以前，有病伤寒人十中七、八，两手脉俱沉细数，多是胸膈满闷，或呕逆，或气寒，或腹鸣，或腹痛，与仲景三阴病之说，脉理同，而证不同，因兹岂敢妄投仲景治三阴病药。医者方见脉沉，及胸满，便投药下之，往往不救，尝斟酌仲景理中丸与服之，其病势轻者，即胸中便快。病势重者，半日许，满闷依然。或有病人脉沉细迟，投仲景四逆汤温之，多药力大热，后必发烦燥，因校量此形证，今别立方以治之，多得病不可不传焉。
病人但两手脉沉细数，或有力或无力，或关脉短，及身小，胸膈塞闭，气短不能相接者，便可随脉证，投温中药以治之。
病人两手脉沉迟，或紧或缓，皆为胸中寒也。若寸脉短，及力小于关、尺者，此是阴盛阳虚也，或胸膈满闷，腹中胀痛，身体拘急，手足逆冷，宜急温之。若立春以后，至清明以前，宜温中汤主之。清明以后，芒种以前，宜橘皮汤主之。芒种以后，至立秋以前，宜七物理中丸主之。
温中汤
舶上丁香皮　厚朴（去粗皮，姜制，各一两）　干姜（炮）白术　陈橘皮　丁香（各二分）
上㕮咀，每服二钱，水一盏，入葱白三寸，荆芥五穗，煎至七分，去滓热服。如三两服未快，尚手足逆冷，咽吐，更加舶上丁香皮二分，干姜二分，炮。
橘皮汤
七物理中汤
厚朴丸
白术汤橘叶汤
以上五方，并见《韩氏微旨》及《阴证论》。
仲景七物厚朴汤
厚朴（半斤）　甘草　大黄　生姜　桂（各二两）　大枣（十枚）　大枳实（五枚）
上水一斗，煎取四升，去滓，温服，八合。日三呕者，加半夏五两；下痢者去大黄，寒多者加生姜至半斤。
三物厚朴汤
治腹胀脉数
厚朴（半斤）　枳实（五枚）　大黄（四两）
上水一斗二升，煎二物，取五升，内大黄四两，再煎取三升，温服一升，腹中转动，更服，不动勿服。
平胃散
（此当在阳明例，以其与太阴相为表里，故例太阴条下）
苍术（八两）　甘草（三两）　陈皮　厚朴（各五两）
加茯苓、丁香、白术为调胃散，此药亦泻脾湿。
一法加藿香、半夏，加减数例，并见活法。
正气饮，续《局方》。
《局方》平胃散，加干姜为厚朴汤。
平胃散，此方大抵治脉缓、湿胜、中寒者效，温疫时气，温毒伤寒，头痛壮热，加连须、葱白五寸，豆豉三十粒，煎三二服，微汗出，愈。如未得汗，以稀粥投之，取汗为度，若中风自汗者，不宜发汗。
五劳七伤，脚手心热，烦燥不安，肢节酸疼，加柴胡。
痰嗽疟疾，加干姜、制半夏。
本藏气痛加茴香，水气肿满加桑白皮，妇人赤白带下加黄芪，酒伤加丁香，饮冷伤食加髙良姜，滑脱泄泻加肉豆蔻，风痰四肢沉困加荆芥，腿膝冷痛加牛膝，浑身拘急，及虚壅加地骨皮，腿膝湿痹，加菟丝子，白痢加吴茱萸，赤痢加黄连，头风加藁本，转筋霍乱加楠木皮。
已上佐使，止加一铢，此药不问老幼，胎前产后，五劳七伤，六极八邪，耳鸣眼昏，梦泄盗汗，四肢浮肿，腿膝酸痿，妇人宫脏久冷，月水不调者，加官桂。若能每空心一服，注颜容，丰肌体，调三焦，壮筋骨，袪冷气，快心胸，常助元阳，益真气，健脾胃，进饮食，和气袪痰，自然荣卫舒畅，寒暑不侵。此药去厚朴，加防风，疗四时伤寒，极有神效，已上法，并用水煎，每服一两许。
陶隐居厚朴汤
治心下至小腹痞满。
厚朴　甘草　枳实　桂（各等分）
上细末，每服二钱，生姜汤调服。
《易简》平胃散
治脾胃不和，不思饮食，心腹胁肋，膨胀刺痛，口苦无味，胸满短气，呕秽恶心，噫气吞酸，面色痿黄，肌体瘦弱，怠惰嗜卧，体重腹疼，常多自利，或发霍乱，及五噎八痞，膈气反胃，并宜服之。
苍术（八）　甘草（三）　厚朴（五）　陈皮（五）
上㕮咀，每服四钱，水一盏半，姜五片，枣一枚，煎至六分，去滓，食前服。惟大便秘，小便多，中不寒者，别加润剂。常服调元阳，暖胃气，化食，消痰饮，避风寒冷湿，四时不正之气。
一法加茯苓、丁香各三两，共成六味。治胃寒呕吐，多加生姜，煎服。一法若其人气不舒快，中脘痞寒，加缩砂、香附子各三两，共八味，生姜煎服，其效尤速。一方去苍术，余各等分，白水煎服，治酒食所伤，眼睛、头面，遍身黄色，服之神效。一法加草果、乌头各一枚，治脾寒痞疟。平胃散与五苓散相合，名对金散；与六一散相合，名黄白散；与钱氏异功散相合，名调胃散。欲进饮食，加神曲、麦蘖、吴茱萸、蜀椒、干姜、桂为吴茱萸汤。
平胃散加减大略。
加藁本、桔梗为和解散。加藿香、半夏为不换金正气散。已上二药通治伤寒吐利。肠滑者加肉豆蔻。疟疾寒热者加柴胡。小肠气痛者加苦楝、茴香。
调胃散
藿香叶　陈皮　炙甘草　厚朴（制）　半夏（制，各等分）
上为细末，每服三钱，生姜水煎。
调胃丸
已上调胃散，细末，姜糊丸，梧桐子大，每服三十丸，生姜汤下。
内应散
治胸膈不快，腹痛下利，不嗜饮食。
青皮（去白）　干姜（炮）　甘草（炙，各二钱）　生姜　陈皮（去白，各一钱）
上作一服，入枣二枚，水煎服之。
《易简》养胃汤
治外感风寒，内伤生冷，憎寒壮热，头疼目昏，肢体拘急，不问风寒二证，并宜服之。先用厚被盖睡，连进此药数服，加以薄粥热汤之类佐之，令四肢微汗濈濈然，候干，则徐徐去被，谨避外风，自然解散，若先自有汗，亦须温润，以和解之，或有余热，则以参苏饮款款调之，或尚头痛，则以浓煎生姜汤加葱白，下圣饼子，二证既除，则不必服药，但节其饮食，适其寒温，自然平复，大抵感冒，古人不敢轻易用发汗者，止犹麻黄能开腠理，用或不得其宜，则导泄真气，因而致虚，变生他证，此药平和之剂，而止能温中解表而已，初不致于妄扰也，兼能辟山岚瘴气，四时瘟疫，或饮食伤脾，发为咳疟，或中脘虚寒，呕逆恶心，悉能治疗。
厚朴　苍术　半夏　茯苓　人参　藿香　草果仁（各五钱）　甘草（一分）　橘皮（去白，五分）
上㕮咀，每服四钱，水一盏半，生姜七片，乌梅一枚，煎至六分，去滓热服。或发寒疟，或感寒疫，及恶寒者，并加附子，足十味，名不换金散，藿香正气散，皆此药也。然不若此方大备。
《易简》渗湿汤
治寒湿所伤，身重腰冷，如坐水中，小便或涩或利，大便溏泄，皆因坐湿处，或因雨露所袭，或因汗出，衣里令湿，久久得之，腰下重疼，两脚酸痛，腿膝或肿，小便利及不渴，悉能治之。
苍术　甘草　干姜　白术　茯苓（各一两）　橘红　丁香（各一分）
上㕮咀，每服四钱，水一盏半，生姜三片，枣一枚，煎至六分，去滓温服。此药兼治脾胃不和，呕逆恶心，大便时时溏泄，尤得其宜。一方减橘红、丁香，名肾着汤，腰重而疼者，大宜服此，或不因湿气所伤，止是风寒相抟，以致腰疼，宜服生料五积散，加桃仁数个，煎服，若肾虚致疼，当服补药。
《活人》厚朴黄连香薷汤
治阴阳不顺，清浊相干，气射中焦，名为霍乱，或饱食豚脍，复饮酩浆，海陆诸品，无不食之，或多饮冷，或卧当风，痛伤脾胃，食结不消，阳不能升，阴不能降，二气相反，交错不通，所以变成吐利也，百脉昏乱，荣卫俱虚，冷抟于筋，转筋注下。
厚朴（制）　黄连（各二两）　香薷穗（一两五钱）
上厚朴、黄连二味，入生姜四两，同炒紫色，杵为细末，与香薷同煎，每服三大钱，水一盏，酒半盏同煎，至七分，去滓，用新汲水，浸换极冷，顿服之，冷则效速。煎时不犯铜铁器，慢火熬，非时病者，亦治井中沉冷，尤妙。
《局方》香薷丸、香薷散
（二药主治、修制，并见本方）
钱氏异功散
人参　陈皮　甘草　茯苓　白术
四君子汤
钱氏异功散内减陈皮，余四味是也。
四君子汤
人参　甘草　白茯苓　缩砂仁
上方在四物、八珍汤后。
《易简》四君子汤
治大人、小儿脾胃不和，中脘停饮，大病之后，宜服此药，但味甘，恐非快脾之剂，增损之法，见于方后。
人参　茯苓　白术（各一两）　甘草（五钱）
上㕮咀，水一盏，姜七片，枣一枚，煎至六分，去滓服。一方加橘红等分，名异功散，尤宜病后调理。一方去人参，加官桂等分，甘草等，减半，名甘草汤，治停食目眩。一方去甘草，加枳壳、橘红、半夏等分，名六君子汤，专治素有痰饮，胸膈痞闷，脾胃虚寒，不嗜饮食，服燥药不得者，大宜服之。一方去甘草，加木香、熟附，名加味四柱饮，治丈夫元脏气虚，真阳耗散，两耳常鸣，脐腹冷痛，头眩目晕，四肢倦怠，小便滑数，泄泻不止，加姜枣煎服，大病之后，尤宜用此调理。一方加黄芪、白扁豆等分，大治肠风，并五痔下血，面色痿黄，心忪耳鸣，脚弱力乏，口淡无味，姜枣煎服，碾为细末，尤佳此方，人未信之，服者颇效，李次仲云：看不在面，自有奇功。
《易简》惺惺散
治小儿风热，疮疹伤风，时气头痛，壮热，目涩多睡，咳嗽气粗，鼻塞清涕。
白术　桔梗　细辛　甘草　茯苓　人参　栝楼实（各一两）
上㕮咀，每服二钱，水一盏，生姜三片，入薄荷三叶，煎至半盏，时时与服。钱氏：小儿壮热昏睡，伤风风热，疮疹伤食，病皆相似，未能辨认，间服惺惺散、小柴胡汤、升麻汤。干葛、升麻、芍药、甘草等分，白水煎服。此数药，均能治疗，用之甚验，惟伤食则大便酸臭，水谷不化，畏食吐食，宜以下药下之，加巴豆感应丸，并参苏饮。治诸般发热，尤为切当，并耳冷骫冷，手足乍冷乍热，面赤喷嚔，惊跳不安，皆疮疹之候也，已发未发，升麻汤、消毒饮皆得其宜，若三日未见形迹，当以生酒涂其身上，时时看之，状如蚤痕者是也。或发不透，或倒靥黑陷，极为利害，紫草、木通、甘草、桔梗等分，白水煎服，名曰如圣散。更有小儿头昏颊赤，口内热气，小便赤涩，大便秘结，此为里热，当用大黄、当归、芍药、甘草等分，白水煎服，名四顺饮，若审是疮疹之证，不宜用此。
《易简》白术散
治小儿泄泻，胃热烦渴，不问阴阳，并宜服之。
人参　藿香　甘草　干葛　木香　茯苓　白术（各一两）
上㕮咀，每服二钱，水一盏，煎至半盏，量大小与服，仍用香连丸间之，渴欲饮水者，时时煎服，任意饮之，弥多弥佳。
白术散
一方治呕
白术　人参　半夏（各一两）　干姜　甘草　茯苓（各五钱）
上剉姜枣，水煎服。
钱氏方谓：小儿吐泻，当温补之，每用理中丸以温其中，五苓散以导其逆，连进数服，兼用四君子加陈皮调之，若以虚损，用金液丹，杂以青州白丸子为末，米饮调服，多服乃有效。吐泻之后发热，必作惊风，二药服之，累有神效。若胃气已生，则旋减金液丹，却以异功散等药，徐徐调之，若食不消，脾胃虚寒，呕吐恶心者，当服益黄散，用陈皮、半夏、青皮、诃子肉、甘草各一分，丁香一钱，量大小煎服。小儿暑月吐泻，其证不一，详审用药，不可差谬。有伏暑者，小便不利，宜五苓散、香薷散。有伤食其吐并粪，必酸臭气，宜服感应丸。若虚冷者，其泻泄必多，宜服六神散，加附子服之，用人参、茯苓、山药、白术、白扁豆、甘草等分，姜枣煎服。风证加天麻，痢者加罂粟壳，吐泻初定，当以天南星为细末，每服加冬瓜子七粒，煎服，以防变痫，若泻色青，当用惊药。小儿之病，与大人无异，用药一同，当量力用之，惟中恶、脐风、夜啼、重舌、变蒸、客忤、惊痫、解颅、魃病、疳气不行数证，大人无之，并见钱氏方。
大半夏汤
后有小七气汤。
人参　白术　甘草　半夏　茯苓　附子　桂
上剉，姜枣，水煎。
《易简》四兽饮
治五脏气虚，喜怒不节，劳役，兼致阴阳相胜，结聚涎饮，与胃气相抟，发为疮疾，悉能主之，兼治瘴疟，最有神效。
人参　白术　甘草　草果　半夏　茯苓　橘红（各等分）
上同枣子、乌梅、生姜煎，等分㕮咀，以盐少许淹之，顷厚皮纸裹，用水湿之，慢火炮，令香熟，焙干，每服半两，水二盏，煎至六分，去滓。未发前，连进数服。一方治脾寒，名快脾饮，用草果、人参、白术、橘红、半夏、厚朴、缩砂仁、附子等分，甘草减半，每服四钱，姜十片，乌梅二个，枣子一枚，煎至六分，去滓，不以时候服，用此药下红丸子，尤妙。兼治脾胃虚弱，中脘停塞，不进饮食，四肢无力，并热多痰饮、风饮，用前胡、柴胡各一两，官桂、桔梗、厚朴各三分，黄芪、甘草、干姜各半两。上㕮咀，每服四钱，水一盏半，生姜五片，枣二个，煎至六分，去滓热服。一方名七宝散，用常山、陈皮、青皮、槟榔、草果仁、甘草各等分，每服半两，酒水各一盏，煎至八分，于当发日侵晨服之，此药既有常山，必须吐人而后愈，当日大作，世谓劫药是也。虚怯人不宜服此，脾胃素虚寒者，用小附子一个，炮，以盐浸，再炮再浸，如此七次，去皮，切作片，水二盏，姜七片，枣七个，煎至七分，当发日，空心温服，名七枣汤。疟疾多因中脘有饮，用常山作效者，以其能吐之，不若用辰砂、黄丹辈而坠之为佳，其方用黄丹一两，大蒜去皮，碾膏，丸，作三丸，当发日临晨嚼一丸，用井水或热水咽下。一方用生硫黄、辰砂各为细末，寒多倍硫黄，热多倍辰砂，寒热相等者匀用，每服三钱，腊茶清调服，临发日早晨进之，当日或作或不作，皆是其效，须早用之为佳。
《易简》断下汤
治下痢赤白，无问新久、长幼。
白术　茯苓　甘草（各五分）　草果（连皮，一个）
上㕮咀，用罂粟壳十四枚，去筋膜，并萼蒂剪碎，用醋淹，为粗末，同煎作一剂，水一大碗，姜七片，枣子、乌梅各七个，煎至一大盏，分二服服之。赤痢者加乌豆二粒，白痢者加干姜半钱，丸。用罂粟壳治痢，服之如神，但性紧涩，服之令人呕逆，既用酸制，加乌梅，不致为害，然呕逆吐人，则不可服。大率痢疾，古方谓之滞下，多因肠胃素有积滞，而成此疾，始得之时，不可遽止，先以巴豆感应丸十余粒，用白梅茶下，令大便微利，仍以前药服之，无不应手而效。
若脾胃素弱，用肉豆蔻、橘红、罂粟壳，各等分为末，醋煮米糊丸，梧桐子大，每服五十丸，乌梅汤下，兼治泄泻，暴下不止，一服即愈，更令药力相倍为佳，如觉恶心，却以理中汤、四君子汤，加豆蔻、木香辈，调其胃气，仍以二陈汤水煮木香丸，定其呕逆。
大凡痢疾，乃腹心之患，尊年人尤非所宜，若果首尾用平和之剂，决难作效，必致危笃，虽已欲服此，则已晚矣，其如地榆、秦皮、黄柏、苦参、木通之类，其性苦寒，却难轻服。血痢当服胃风汤、并艾胶汤之类，血者宜服附子理中汤、震灵丹之属，更宜审而用，若五色杂下，泄泻无时，当用熟乌头一两，厚朴、甘草、干姜各一分，生姜煎服。今人治痢，多用驻车丸、黄连阿胶丸之类，其中止有黄连、阿胶，其性本冷，若所感稍轻，及余痢休息不已，则服之弥效，若病稍重，非此可疗，若谓其稳当则悠悠服，乃自取困顿也。
海藏黄芪汤
主治并见阴证略例，本方无藿香，治三焦气虚自汗。
人参　白术　黄芪　茯苓　甘草　陈皮　藿香　白芍药　干生姜
黄芪汤与四物汤各半，名托里汤，加桂，名十全散。本方去茯苓，加川芎、当归，为黄芪解肌汤；去芍药，加白扁豆，为四君子汤；加藿香叶以理气，此即补脾汤也。
钱氏白术散、和中散、养脾丸
人参　茯苓（各一两）　甘草（一两半）　干姜（炮）　缩砂仁　麦蘖面（各二两）
上为细末，炼蜜丸，弹子大，细嚼，生姜汤下。
调中人参汤
人参（半两）　木香（二钱二分）　茯苓（半钱）　葛根面（一两）　甘草（一钱二分）　藿香（一钱三分，拣净）兼治酒毒，加白术一味。
上为粗末，生姜水煎，如细末，生姜汤点服。
解酒毒例  ***************************
葛花汤
治伤酒之仙药，能上下分消其湿。
葛根面　小豆花　藿香叶　白豆蔻　益智仁　缩砂仁　香附子　车前子　葛花　葛蕊　白檀　木香　丁香　沉香　橙皮　陈皮　姜屑　官桂　白术　泽泻　茯苓　甘草　人参（各等分）
上为细末，汤点服，酒调亦得，姜糊丸，桐子大，酒下之亦可。服毕，但鼻准微汗即解。
橙香丸
一名万杯丸
木香　沉香（各二钱）　白檀　甘草（各半两）　橙皮　葛面（各一两）　橘红（一两半）　白豆蔻　益智子（各三十枚）　生姜（四两，切破，盐淹一宿，晒干，或焙干，秤二钱半）　缩砂仁（三十枚）
上为细末，水浸，蒸饼为丸，桐子大，细嚼一、二十丸，白汤下，或减甘草，用甘草膏子丸。
不醉丹
白葛花　天门冬　白茯苓　牡丹蕊　小豆花　缩砂仁　葛根　官桂　甘草　海盐　木香　泽泻　人参　陈皮　枸杞
上为细末，炼蜜丸，弹子大，每服一丸，细嚼，热酒下，一丸可饮十盏，十丸可饮百盏。
百杯丸
缩砂仁　高茶（各一两）　诃子（一个）　麝香（一钱）　脑子（少许）
上为细末，炼蜜丸，每一两作十丸，未饮酒，先细嚼一丸，酒下。
《局方》匀气散
丁香　藿香　甘草　木香　檀香　缩砂仁　白豆蔻（各等分）
上共为末，白汤调服。
集香丸
海藏云：损其气者，以此药接之。
白豆蔻　缩砂仁　藿香叶　白茯苓　丁香　白檀　沉香　益智　乌药　陈皮　甘草　人参
一法噎食加柿霜，一法加广荗，一法加香附子，一法加干姜，随证定夺分两，为末，点服。
《局方》七香丸
主治、修制并见《局方》。
丁香　广荗　益智　缩砂仁　木香　甘松　甘草　香附子
五膈宽中散
主治、修制并见本方。
白豆蔻　缩砂仁　香附子　陈皮　丁香　青皮　甘草　木香　丁皮（各等分）
乌沉汤
主治、修制并见《局方》。
沉香　乌药　甘草　人参
小乌沉汤
主治、修制并见《局方》。
调中快气，治心腹刺痛。
香附子（二两）　乌药（一两）　甘草（一分）
上细末，姜汤点服。
益脾丸
一名三花丸，饮酒不醉，当在不醉丸下。
小豆花（一两）　绿豆花（五钱）　葛花（二两）　木香（二钱半）
一法加红花二钱半
上为细末，蜜丸，桐子大，每服十丸，煎红花汤下，夜饮，津液下三五七丸，则不醉。
东垣先生治饮酒，心下痞，三制三黄丸
黄芩（去枯，酒浸一半，火炒一半，生用一半）
上三停，分两匀，为细末，糊为丸，桐子大，每服三十丸，温水送下，量轻重加减，治热酒所伤，若伤冷酒，则下神应丸主之。
七香丸
治脉伏不见，心腹痛，欲死者。
人参　槟榔（各二钱半）　木香　丁香　乳香　藿香　沉香　檀香（各五钱）　零陵香（五钱）
上为细末，蜜丸，桐子大，量数目细嚼，米饮下。
大七香丸
缩砂仁（二两）　香附子（一两八钱二分）　甘草　麦蘖（炒，一两）　橘红　藿香　肉桂（各二两半）　丁香（二两二钱）　甘松
上同为细末，炼蜜丸，桐子大，每服三十丸，每一两，分八丸，每服一丸，细嚼，汤酒任下。
集香丸
缩砂仁　丁皮（各半两）　甘草（七钱半）　麦蘖（七钱）　甘松（一两二钱半）　香附子（一两半）　丁香　白檀　益智（各二钱半）　白豆蔻　木香　蓬术　广荗　沉香（各三钱半）一方加神曲
上为末，姜汁浸，蒸饼丸，如鸡头实大，细嚼下。
木香饼子
与前集香丸，俱能宽中理气消酒，逐痰饮，进美饮食。
香附子　川芎　木香　吴白芷　姜黄（炮）　缩砂仁　甘松　桂（去浮皮，各一两）　甘草（一两半）
上为细末，水浸，蒸饼丸，生姜汤、白汤任下十饼至十五饼。
《易简》苏合香丸
主治、修制并见《局方》、
白术　丁香　朱砂　白檀　沉香　乌犀　荜拨　龙脑　麝香　苏合油　青木香　安息香　熏陆香　香附子　诃黎勒子
上每服一大丸，沸汤少许化服，治卒中，昏不知人，及霍乱吐泻，心腹痛，鬼疰客忤，癫痫惊怖，或跌扑伤损，气晕欲绝，凡是仓卒之患，悉皆疗之，此药随身，不可暂阙，辟诸恶气，并御山岚瘴气，无以逾此。若吊丧问疾，尤不可无，但市肆所卖，多用脑子，当用火上辟去。能饮者，以酒调服，若用心过度，夜睡不安，尤宜服之，功效最健，笔舌难穷。
木香饼子
丁香（二钱半）　木香（四两半）　缩砂仁（十二两）　广荗（十两）　檀香（四两）　甘松（五两水洗）
上为细末，甘草膏丸，每两作二百五十丸，捏作饼子。
丁沉煎丸
丁香（一两二钱）　丁皮（一钱）　白豆蔻（九钱半）　木香（一钱半）　沉香（二钱）
上为末，姜糊丸，桐子大，酒下二十丸。
沉香降气汤
治胁下支结，脾湿溏泄，脚气。
沉香（一两八钱半）　砂仁（四两八钱）　甘草（十二两）　香附（四十两）
上为细末，每服一钱，入盐少许，沸汤点服。已上三味，通治侵晨雾露之气，去恶邪诸瘴，治酒尤佳。
调中沉香汤
沉香　木香　白豆蔻（各一两）　麝香（半钱）　甘草（二钱半）　龙脑（研，二钱）
上为细末，入龙脑，和匀，沸汤点服半钱，入生姜一片，盐少许。
《金匮》下痢病脉证并治  ***************************
后代名医诸书所说，皆以此为法：夫六腑气绝于外者，手足寒，上气脚缩；五脏气绝于内者，痢不禁；不甚者，手足不仁。下痢脉沉弦者，下重；脉大者为未止，脉微弱数，为欲自止，虽然发热，不死。下痢手足厥冷，无脉者灸之，不温，若脉不还，反微而喘者死。少阴、跌阳调者为顺也，下痢有微热而渴，脉弱者，当自愈。下痢脉数有微汗，出今当自愈，设脉紧，为未解。下痢脉数而渴者，当自愈，设不解者，必清脓血，以有热也。下痢脉反弦，发热自汗者，自愈。下痢气者当利小便。下痢脉反浮数，尺中自涩者，必清脓血。下痢清谷，不可攻其表，汗出必胀满。下痢脉沉而迟，其人面少赤，身微热。下痢清谷者，必郁冒，汗出而解，病人必微厥，所以然者，其面戴阳，下虚故也。下痢后脉绝，手足厥冷，时时脉还，手足温者生，脉不还者死。下痢腹胀满，身体疼痛者，必温其里，后攻其表，温里宜四逆汤，攻表宜桂枝汤。四逆汤见上。
桂枝汤
桂枝（去皮）　生姜（切）　芍药（各三两）　炙甘草（二两）　大枣（十二枚，擘）
上㕮咀，以水七升，煮取三升，去滓，温服一升，须臾，饮热稀粥一升余，以助药力，取微汗。
——下痢三部皆平，按之心下坚者，急下之，宜大承气汤，方见阳明病中。
——下痢脉迟而滑者，实也，利未止者，急下之，宜大承气汤。
——下痢脉反滑，当有所去，下乃愈，宜大承气汤。
——下痢瘥至半月日，时复发者，以病不尽故也，当下之，大承气汤。以上数证，皆承气汤，本虚者，当以别议。
——下痢谵语者，有燥屎故也，宜小承气汤主之。
小承气汤方
大黄（四两）　枳实（三枚，炒）　厚朴（三两，炙）
上㕮咀，以水四升，煮成一升二合，去柤，分温再服，一服谵语止。若更衣者，停后服。
——下痢便脓血者，桃花汤主之。
桃花汤方
干姜（二两，切）　粳米（一升）　赤石脂（一斤，半完半末）
上三味，以水七升煮，米熟，去滓，温取七合，内赤石脂末方寸匕，日再服，若一服愈，余药勿服。
——热痢下重者，白头翁汤主之。
白头翁汤方
白头翁（二两）　黄连　黄柏　秦皮（各三两）
上四味，以水七升，煮取三升，去滓，每服一升，不愈更服。
——下痢后，更顿，按之心下濡者，为虚烦也，栀子豆豉汤主之。
栀子豆豉汤方
肥栀子（一十四枚，擘）　香豉（四两，绵裹）
上二味，以水四升，煮栀子，取二升半，内豉，煮取一升，去滓分再服，温进一服，得快吐，止后服。
——下痢清谷，里寒外热，汗出而厥者，通脉四逆汤主之。
通脉四逆汤方
炙甘草（二两）　干姜（三两，强人可四两）　附子（大者一枚，破八片，去皮，生用）
上三味，切，以水三升，煮取一升二合，去滓分温再服，其脉即出者愈。
——下痢腹痛，紫参汤主之。
紫参汤方
紫参（五钱）　炙甘草（二两）
上二味切，水五升，先煮紫参，取二升，内甘草，煮一升半，去滓分温，三服。（疑非仲景方）
主气痢，诃黎勒散。
诃黎勒散方
上一味为细末，粥饮和顿服。（疑非仲景方）
大便不通，哕，数谵语，小承气汤主之。方（见《千金翼》）
干呕下痢，黄芩汤主之。
黄芩汤方
（《玉函经》云，人参黄芩汤）
人参　黄芩　干姜（各三两）　桂皮（去皮二两）　大枣（十二枚，擘）
上五味切，以水七升，煮取三升，去滓温服，分三服，见《外台》。
右此下痢一章，内有治伤寒数方，仲景用治杂病，今全录之，使后人知云，治伤寒有法，治杂病有方者，非也。伤寒杂病，同一法治矣。
当在太阴下卷后，今录于此。
王朝奉治喘例  ***************************
夫喘者，麻黄汤表证也，小青龙汤挟水证也，然麻黄汤主喘也，太阳证下之，喘者，表证未解，桂枝加厚朴杏仁汤；喘家用桂枝汤，加厚朴、杏仁亦佳，发汗下后，不可更行桂枝，若汗出而喘，无大热者，可用麻黄杏仁甘草石膏汤；太阴桂枝证，医反下之，痢不止，脉促者，表未解，喘而出汗者，宜葛根黄芩黄连汤主之。
活人举华陀喘说  ***************************
《活人》举华陀云：喘者，肺气有余也，宜栀子黄芩汤主之。
《经》云，帝曰：人有逆气不得卧，而息有音者，有不得卧，而息无音者，有起居如故，而息有音者，又有得卧，而行喘者，有不得卧，不能行而喘者，有不得卧而喘者，皆何脏使然？愿闻其故。岐伯曰：不得卧而息有音者，足阳明之逆也，足三阳者不行，今逆而上行，故息有音也，阳明者，胃脉也，胃者，五脏之海也，其气亦不行，阳明逆而不得从其道，故不得卧也，胃不和则卧不安，此之谓也。夫起居如故，而息有音者，此肺气之脉络逆也，脉络不得随经上下，故留经而不行，脉络之病人也微，起居如故，而息有音也。夫不得卧，卧则喘者，是水气之客也，夫水者，循津液而衍流也。肾者水藏，主津液，主卧与喘也。帝曰：善。
前太阳麻黄升麻汤，坏证药后，有王朝奉伤寒喘例，诸喘皆属于上，当在手太阳例，然《内经》云：五脏皆有喘，故例在此后。
《经》云：惊恐喜怒劳，动静，皆为之变喘，是以夜行，则喘出于肾，淫气于肺；故堕恐，喘出于肺，淫气伤脾；故有所惊恐，喘出于脾，淫气伤心；渡水跌仆，喘出于肾与骨；当是之时，勇者气行则以，怯者着而病也。故动静勇怯，皆能成疾，形志苦乐，各有受病，不可不知。
《圣惠方》治十种水气，喘满，不得卧
上蝼蛄五个，曝干为末，米饮调下，半钱至一钱，小便通快为度。
洁古老人方
上用蝼蛄，去头尾，与葡萄心同捣，露七日，曝干为末，淡酒调下，暑月，湿用尤佳。
喘饥脾胃虚，调饮食，持重少血，饱食气滞，久劳，饮食劳伤，则主脾，主气不及接行，动而火上行，卧气上冲不下，水饮也。
诸病喘呕，皆属于上。诸病吐啘，皆属于中。诸病下痢，皆属于脾。诸病肿满，皆属于湿。故手足太阴病，手足阳明病，呕吐喘促伤胃。虚实寒热，伤寒杂病，俱混说于太阴条下。

卷八  ——————————————————————————————————————————————————————————————————————————————————————————

太阴证  ***************************
草豆蔻散
食前服思食，食后服消食。
草豆蔻（面裹，煨熟，去皮，取仁）　缩砂仁（各半两）　干木瓜（一两半，去鬲子）　益智仁（三钱半）　甘草　姜屑　陈皮　盐（炒，各三钱）
上一法加神曲一两，麦蘖七钱半；一法加乌梅肉三钱，
《局方》草豆蔻散
主治、修制并见本方。
草豆蔻丸
王海藏法
上以草豆蔻为细末，生姜汁打糊为丸，桐子大，每服二三十丸，米饮，嚼服亦得。
《易简》缩脾汤
解伏热，除烦，消暑毒，上吐下利，霍乱之后，服热药过多，烦燥，宜服之。
草果　乌梅　　缩砂仁　甘草（各四两）　干姜（二两）
上㕮咀，每服五钱，水一碗，生姜十片，煎八分，以熟水浸冷，极冷，旋旋服之。一方治尊年人，加附子二两；一方加炒白扁豆二两。暑月多以此代熟水饮之，极妙。若伤暑，头痛发热，宜用此下消暑丸；若因饮食生冷过多，至霍乱吐泻者，宜用此先以治中汤、二陈汤之类煎服，烦燥甚者，方以浸冷香薷汤服之，自然平治。今人往往属香薷饮之证，才见霍乱，遽尔投之，殊不知夏月伏阴在内，因食生冷，以致霍乱，岂可投以浸冷之药，故合先治中脘，方以此药，解其烦燥，不可不知。若饮水过多，小便赤涩，当服五苓散；若盛夏，于道途间，为暑气所闷倒，不省人事，急扶在阴凉之处，切不可与冷水，以布巾衣物等，蘸热汤，熨脐下及丹田、气海，及渎以汤淋脐上，令彻脐腹温暖，即渐苏醒。若商贾及佣顾之人，仓卒无汤，掬路中热土于脐上，拨开作窍，令溺其中，并以大蒜烂碾，以水调灌下。一法用道中热土，急烂碾，冷水调服，仍以蒜少许，置鼻中，气透则苏，续以白虎汤、竹叶石膏汤之类，凡觉中暑者，急嚼生姜一大块，冷水咽下，暑气中人，慎不可以冷水，亦不宜单用冷水灌之，来复丹、消暑丸，皆可用也。
橙皮丸
调中顺气，生津止渴。
乌梅肉（一两）　干生姜（二钱二分）　木瓜　糖霜（各二两）　白茯苓　白术　橙皮　沉香（各五钱）
上为细末，炼蜜为丸，每两作二十五丸，欲作汤水，用水化开，寒热温凉，任意饮之，噙化亦可。
法制陈皮
消食化气，宽利胸膈。
乌梅肉（半两）　白檀（二钱半）　茴香（二两，炒）　甘草（二两，炙）　干生姜（半两）　青盐（一两，炒）　陈皮（半斤，去白，取四两，切细条）
上除陈皮外，并为细末，用水一碗，药末三两，同陈皮一处，慢火煮，候陈皮极软，控干，少时别用干药，拌匀焙干。每用，不以多少，细嚼咽下无时。
姜曲丸
此方与《衍义》同，治下之后，不能食，食后必胸痞，常服益气消食。《衍义》有陈皮。
姜屑　麦蘖　神曲末（炒，各等分）
上曲糊丸，梧桐子大，米饮汤下，三十丸。
御方思食丸
（并见治法）
神曲　麦蘖　乌梅肉（各一两）　人参　木瓜　茯苓　桂（各五钱）　甘草（七钱）　干生姜（二钱半）
上为细末，蜜丸，每两作十丸。热则泄肝胆（口苦舌干），柴胡、乌梅，寒则补脾胃。
思食丸
白术　陈皮　半夏曲（各五钱）　木香（一钱）　沉香　乌药（各三钱）　麦蘖（一两）　槟榔　人参（各二钱）
上件为细末，炼蜜丸，桐子大，每服三十丸，米饮下。一法有乌梅肉、神曲、麦蘖、干、生姜为细末，蜜丸。
兰省香烂饭丸
丁香　神曲　三棱　青皮（各三钱）　沉香　木香　白檀　陈皮　藿香（各二钱）　益智仁　广荗　缩砂仁　麦蘖（各五钱）　甘松　甘草　香附米（各一两）
上为细末，蒸饼丸。
大生姜丸
补脾胃，治口苦舌干，中脘不和，胀满呕吐，食不化，酒病翻胃。
丁香　桔梗　川芎　白术　炙甘草（各五钱）　人参　良姜　丁皮　桂心　缩砂仁（各一两）
上为细末，蜜丸，每两作十五丸，细嚼一丸，米饮汤，空心服，日三。
木瓜汤
此一方当在草豆蔻散后。
木瓜（一斤，去皮子，切作片子）　生姜（切作片）　甘草　白盐（各四两）
上四味拌匀，瓷钵内淹一宿，焙干为细末，每服一、二钱，点服。一法加神曲。
三奇六神曲法
白虎、白面（一百斤）　朱雀、赤小豆（三升，煮软、去汤、碾细，与前件相伴和）　勾陈、苍耳汁（三升）　青龙、青蒿汁（三升，即黄蒿自然汁）　腾蛇、野蓼子汁（四升）　玄武、杏仁（四斤，去皮尖，看面干湿用之）
上一处拌匀，稍干为度，用大盆淹一宿，子伏内上寅日，踏极实为度，甲寅、乙卯、庚辰，乃三奇也，全有前物，为六神，少则非也。踏干，先用秆草铺地上，后用蒿铺之，排曲于上，曲上却用蒿草盖之，勿令透风，候一月取出，安在见风处，更四十九日可用，如作风曲，才踏下，用桑叶纸裹，发过，悬在风道中，亦须四十九日，每米一斗，不过十两。
呕哕例  ***************************
呕哕一条，本出于胃，当例阳明条下，以其脾病连及于胃，若食生冷硬物，先入胃，次传脾，所以中州之病，并称之曰脾胃，故叔和云：脾脏，象中坤安和，对胃门后。又云：二斤十四两，三斗五升，存是为脾，连及于胃也，戊与己配，何尝有二哉。今此呕哕诸证，汤丸等剂，虽属于胃，姑例于太阴条下，古人交经用药，何尝相离。
王朝奉呕论  ***************************
呕者《病源》云：热在脾胃也，胃家虚冷亦呕也。哕者胃家虚冷也。又病人本虚，伏热在胃，则胃满故冷，气逆故哕。伤寒证、桂枝证、小柴胡证合病，葛根加半夏证、黄芩加半夏证、小青龙证、四逆证、真武证、栀子等汤证皆有呕，各自主治，然小柴胡汤专主呕也。呕而发热者，小柴胡也；呕而胸满者，吴茱萸汤；干呕吐涎沫者，吴茱萸汤；《金匮》诸呕吐谷不得下者，小半夏汤去茯苓；胸中似喘不喘，似呕不呕，似哕不哕，彻心愦然无奈者，生姜汁半夏汤；哕逆陈皮竹茹汤；干呕而利者，黄芩加半夏生姜汤；呕哕，手足逆冷者，小陈皮汤；呕哕胸满，虚烦不安，大橘皮汤。
仲景云：伤寒咳逆，脉散者死。成注云：火刑肺金也。朱奉议以哕者为咳逆，非也。哕，胃也，非咳逆可知。奉议小半夏茯苓汤，生姜煎；小半夏橘皮汤，生姜煎汁；半夏汤、橘皮汤，陈皮生姜二味煎。
大橘皮汤
理气调中
陈皮　甘草　生姜（各二钱）　人参（五钱）
右㕮咀，分作二服，水煎服之。
橘皮青竹茹汤
陈皮　甘草（各二钱）　人参（二钱半）　竹茹（三钱）
上作三服，姜煎。
温中丸
治脾寒呕吐，咳嗽自利。
半夏（汤泡，焙）　干姜（各等分）
上为细末，生姜和汁丸，桐子大，每服二十丸，木瓜汤下，姜汤亦可。
海藏橘皮茯苓生姜汤
治咳逆，解酒毒，止呕吐。
陈皮（一两）　炙甘草　生姜（各三钱）　茯苓（五钱）
一法加葛根、神曲、半夏，切生姜煎服。
《活人》治呕哕手足逆姜橘汤
橘皮　生姜
《活人》大半夏汤
治痰饮，脾胃不和。
半夏　生姜　茯苓
上为粗末，水煎。如热痰，加炙甘草；脾胃不和，加陈皮。
《活人》半夏生姜汤
治呕饮欲绝。
半夏　生姜
二味同煎服。
桔梗半夏汤
治冷热不合，令胸中痞痛，痰涎不利，气逆呕哕。
桔梗　半夏　陈皮（各等分）
上为粗末，水煎。细末，姜糊丸亦可。
《活人》橘皮竹茹汤
治呕逆。
陈皮　竹茹　人参　甘草（各等分）
上剉，姜枣，煎服。
大橘皮汤
治动气在上不可下，食入则吐，随证加减。
陈皮　人参　甘草　生姜　竹茹　枣
上㕮咀，水煎服。
橘皮半夏汤
治积气痰痞，不下饮食，呕吐不止。
陈皮　半夏（各二两）　生姜（一两半）
上㕮咀，水五盏，煎至二大盏，去滓，分三服，食后、临卧服。
半夏茯苓陈皮汤
消饮止呕，和中顺气。
茯苓（去皮）　半夏（泡）　陈皮（去白）　生姜（各一钱半）
上㕮咀，水二盏半，煎一盏，去滓，临卧温服。
《易简》二陈汤
治痰饮为患或呕吐恶心或头眩心悸或中脘不快或发为寒热或因食生冷脾胃不和并宜服之
陈皮（去白）半夏（各五两）茯苓（三两）甘草
上㕮咀，每服四钱，水一盏半，姜七片，乌梅一个，煎至六分，去滓热服，无时。伤寒后，不敢进燥药者，亦宜服饵。如疟疾，加草果一两半，下红丸子；如因酒食所伤，发为黄疸，亦宜用此二药。呕吐甚者，加丁香，并服半硫丸；一法仍用半夏为末，每一两，入丁香一钱，旋以生姜自然汁丸，如桐子大，先以汤二盏，煎沸，次下丸子药，煮令极热，以匙挑服，用药汁咽下，更服■正丹，或来复丹、黑锡丹之类，俟大便利即愈。如妊妇恶阻，古方用茯苓半夏汤，服者病反增剧，不若用此药，极有神验。一方名枳实半夏汤，治痰饮停留，胸膈痞闷，或咳嗽气塞，头目昏重，喘呕恶心，项背拘急，半夏、陈皮各一两，枳实减半，加生姜煎服。一方名丁香茯苓汤，治久积，陈寒流滞肠胃，呕吐痰沫，或有酸水，全不思食，用木香、丁香、干姜、附子、半夏、橘皮、肉桂、缩砂仁等分，加生姜煎服。一方名曰白术半夏汤，治脾虚停饮，痰逆恶心，中脘刺痛，腹胁搅疼，头目昏晕，肢节倦怠，不思饮食，用白术、丁香、赤茯苓各一两，半夏六两，肉桂半两，陈皮二两半，亦加生姜煎服。生姜乃呕家圣药，凡呕吐宜多用之为佳。
《易简》四七汤
治喜怒悲思惊恐忧之气，结成痰涎，状如破絮，或如梅核，在咽喉之间，咯不出，咽不下，此七情之气所为也。或中脘痞满，气不舒快，或痰涎壅盛，上气喘急，或因痰饮中脘，呕逆恶心，并宜服。
半夏（五两）　茯苓（四两）　厚朴（三两）　紫苏叶（二两）
上㕮咀，每服四两，水一盏半，姜七片，枣一枚，煎至六分，去滓热服，无时。若因思虑过度，阴阳不分，清浊相干，小便白浊，用此药下青州白丸子，最为切当。妇人恶阻，尤宜服之。一名厚朴半夏汤，一名大七气汤，《局方》七气汤，有半夏五两，人参、甘草、官桂各一两，生姜煎服。大治七气，并心腹绞痛，然药味大甜，恐未能止疼顺气。一方治七气所伤，中脘不快，气不升降，腹胁胀满，用香附子，炒半斤，橘红六两，甘草一两，煎服，尤妙。好事者谓其耗气，则不然，盖有此病而服此药也。
赤茯苓汤
顺气消痰止呕，调中益气，补胃袪湿。
陈皮　半夏　川芎　人参　白术　赤茯苓
上为粗末，生姜水煎服。
《衍义》有人曾患气嗽将期，或教以服陈皮、生姜焙干，神曲等分为末，糊丸，桐子大，食后临卧服三十丸，米饮下，旧有膀胱疾，自此皆愈。
乳和姜皮汤
治赤白下痢，神验。
陈皮（一两）　姜屑（三钱）
上二味，用牛乳一大盏，和药煎热，去滓，入生牛乳一半，顿服。
治胃和痰丸
治中寒，停饮，胸膈痞塞，痰涎。
半夏（洗三两）　橘皮（去白）　干姜（炮）　白术（各二两）
上为细末，姜汁糊丸，桐子大，每服二十丸，姜汤无时下。
大橘皮丸
赵十一郎家制
陈皮（去白）　茯苓　甘草　盐淹姜　葛根曲
上为细末，炼蜜丸，弹子大，细嚼，白汤下。
小七气汤
当在大半夏汤条下，治虚冷上气，喘塞不通。
半夏（洗六钱）　桂心　人参（各一钱）　生姜（五钱）
上四味㕮咀，水四盏，煎至二盏，去滓，分三服，相继无时服。
《活人》小半夏加茯苓汤
治诸呕哕，心下坚满，膈间有痰火，心悸。
半夏（汤洗七次，五两）　茯苓（去皮，三两）
上剉如麻豆大，每服半两，水三盏，煎一盏，秤生姜四钱，取自然汁，投药中，更煎三两，沸热服，无时。
青龙散
治咳嗽上气，不卧。
人参　陈皮　紫苏叶　五味子
上为细末，每服三钱，水一盏，生姜五片，煎至七分，去滓，温服。
活人橘皮汤
治伤寒，痰逆恶心。
陈皮　甘草　人参
上为粗末，竹茹、生姜、枣煎，如不恶寒者，加竹叶。
玉液丸、玉芝丸
主治、修制并见《局方》。
文潞公生犀丸
并见药准
易简消暑丹
见暍证附
《局方》玉壶丸
（主治、制修并见本方，易老加雄黄，名水煮金花丸。）
治头风口眼㖞斜，及风痰等证，并见《活法机要》。
南星　半夏　天麻　白面
辰砂化痰丸
主治、制修并见《局方》。
辰砂　南星　白矾　半夏
易老水煮金花丸
主治、修制并见《活法机要》。
南星　半夏　天麻　雄黄　生姜　白面　寒水石
上为细末，滴水丸，桐子大，煮熟，生姜汤下。
小黄丸
主治、修制并见《活法机要》。
黄芩　南星　半夏　生姜
上姜汁打糊，为丸。
定喘丸
治虚人咳嗽胸满，及鼻息音大喘，行坐无时，连年不已，或远或近，并能治之。
人参（二钱半）　南星　半夏（各三钱）　苦葶苈（半两）
上为末，以生姜自然汁糊丸，黍粒大，每服三五十丸，生姜汤下，渐加亦可，小儿服减丸数。
二妙丹
治精滑，夜梦鬼交，溲出白液，饮食少，虚劳病，或呕或吐。
半夏　木猪苓（各半斤）
上先以猪苓去皮，切作片子，同炒微黄色，半夏另为细末，用陈米饭搜和为丸，豌豆大，风凉一夜，次日将猪苓为粗末，炒热，下丸子同炒，稍干为度，乘热以纸裹，至冷，用木盒子盛贮。一法酒糊丸。
消痰丸
细辛　桔梗　陈皮　旋覆花　神曲　枳实　半夏　白茯苓　麦蘖　白术（各等分）
上为细末，生姜汁打糊丸，如梧桐子大，生姜汤下，三五十丸，食后服。
安和丸
治脱证，虚弱嗽，年老虚人，尤宜服之。
粟壳（炒）　陈皮（各二两）　炙甘草（二钱半）
一法加乌梅半两，为细末，姜糊丸。
玉芝丸、玉液丸
加生姜人参藿香名人参半夏丸
《易简》参苏饮、惺惺散
主治并见少阳柴胡例
仲景葶苈大枣泻肺汤
治肺痈不得卧，兼治支饮不得息，又见《金匮》。
苦葶苈（炒香，捣）　大枣（二十枚）
上丸，如弹子大，每用水三升，大枣十枚，煎二升，化一丸，再煎一升，顿服。
三圣丸
治喘嗽，面目微肿。
甜、苦二葶苈
上末，枣肉丸，绿豆大，每服三十丸，临卧，姜汤下。
仲景猪膏丸
此本少阴，为猪肤，故入猪肚胆汁例。
治少阴病下痢咽痛胸满心烦邪气自少阳经传入少阴客热
上用猪肤一斤，水一斗，煮取五升，去滓，入白蜜一升，白粉五合，熬香和渣得所，分作六服。（水畜入肾，猪肤解热、润燥、除烦，粉以益气断利。）
仲景白通猪胆汁汤、四逆猪胆汁汤（并见仲景本经）
仲景猪肚丸
白术（四两）　牡蛎（烧研）　苦参（二两）
上为细末，猪肚一枚，内药末，缠定，煮软熟，切碎，碾泥成膏，和丸，桐子大，每服三十丸，米饮下。
又猪肚黄连丸见《本草》
钱氏香连丸、橘连丸
并见本方
猪肚丸
治骨蒸，唇红颊赤，气粗口干，身壮热，多虚寒，大便秘，小便赤，食减少。
鳖甲（醋炙）　柴胡　木香　青蒿　黄连　生芐（各一两）　青皮（半两）
上为细末，嫩大猪肚一枚，入药在内，系定，蒸软，药肚仍碾匀可丸，绿豆大，每服三十丸，米饮下，食前，日三服，忌热物、湿面。
补真丸
一名天真丸
天门冬（去心，三两）　羊肉（三斤，去筋膜）　肉苁蓉（六两，去粗皮）　当归（五两，去芦）
上已上俱作片子，焙干为末，焙先将羊肉煮，去羊肉水，洗净，再煮至熟，去丝细筋膜，研烂，再入无灰酒煮，至成膏，入上项药末，及糯米粉子半斤，再煮数十沸，至稠粘膏子为度，再入下项药。
黄芪（六两）　远志　白术　枸杞（各二两）　沉香（半两）　神曲（五两）　赤茯苓（四两）　干山药（二两）
上为细末，入上件膏子内同和，更入宿蒸饼面，十数两，搜和成剂，至可丸即止，丸如桐子大。每服，空心，温酒送下七、八十丸至百丸。
猪蹄汤
知母　贝母　牡蛎（炒过赤，作粉，各等分）
上为细末，猪蹄四个，慢火煮软熟用，调服三钱匕，后滋味汁一碗投之，少时，熟蹄，任意食用，或先食猪蹄，饱后服亦得。
海藏评解利伤寒丸药杂例
并见本方注后
玄胡丸
玄胡　青皮　陈皮　三棱　广荗　当归　雄黄（另研细，入上末同研）　干姜（各五钱）
上为细末，醋糊丸，酒糊亦得，每服二三十丸，白汤，无时下。解利内外伤。
紫霜丸
治伤寒，温肚内夹冷食，或因得汗，身热不除，及变蒸，发热日久不解，饮食成痫，俗呼为食迷风。
代赭石（火煅醋淬，一两）　杏仁（五十个，去皮尖，麸炒，另研）　赤石脂（为末，，一两）　巴豆（三十个，去皮心膜油，炒，研）
上合碾匀，汤浸，蒸饼为丸，黄米大，小儿生三十日以外，可一丸，一年、二年，可三丸，乳下，米饮亦得。
无名丸
（解内外伤）
与四生丸例相似，在半夏条下。
代赭石　贯众　茯苓（各一两）　寒水石　黑豆（去皮，四两）　自然铜（三两三钱，醋淬九次）
上件共为细末，水糊丸，绿豆大，每服三五十丸，姜汤下，米饮亦得。
无名丸料
寒水石（洗粉）　黑豆面（去皮，各一两）　贯众　茯苓（各为末）　代赭石（火烧酒淬，末之，各三钱半）　自然铜（酒淬，七钱半，为末）
上无名丸，此药不知来例，别无解利味数，止是贯众治头风有毒，大抵解疫疠毒气，则效，非若古法之分经也。《本草》云：代赭石，苦甘寒，治鬼疰贼风；自然铜，辛平无毒，疗折伤，散血止痛；贯众，治头风；半夏，治伤寒、寒热；巴豆，辛温，主伤寒温疟，寒热。豉煎亦解利，上此三药，虽云治伤寒，只治因内感而发出者，多效，若外感一日，太阳受之，不宜用此等之药性者。不可执此，以解利外伤，此药大抵只治内，而不治外，不能行经，若要行经，非汤液不能也。代赭石、自然铜二味，兼以醋淬过，煅以苦酒，上火力同能上行，故解也，若以代赭石、自然铜二石性论，下行之体无疑。更宜详紫霜丸，主治伤寒温壮，内夹冷食一句，即知无名体也。
天麻辰砂丸
天麻（四两）　巴豆（二百粒，去皮膜油）　雄黄（各五钱）　朱砂（三钱）
上为细末，每服三五丸，白汤送下，温酒亦得，食后，蜡和丸，黍米大。
玄胡丸
内有雄黄、干姜、苦酒，与此一体解利，在厥阴门，木香槟榔例后。
安先生传易老解利二药
狼毒　大戟　草乌头（生，各等分）
上为末，醋糊丸，桐子大，每服五七丸，或十丸，温水送下。
解利伤寒〖口畜〗药
干山药（一两）　藜芦（连须，一钱）
上细末，以纸捻〖口畜〗之。
杨氏内解丸
芫花　红药子（各等分）
上细末，醋糊丸，绿豆大，温水下二丸，无时，以葱白、醋米汤投之。
四生丸
南星　半夏　芫花　自然铜（等分，皆生用）
上为细末，醋打荞麦面，糊为丸，绿豆大，如酒积痰饮，胸膈胀满，饮食不消，每用五丸，临卧，温水下，忌热物。如伤寒时疾，煎豉汤，下一十丸，三服解；如心气大痛，醋汤下。海藏云：非汤液所用，丸药解利，世多不同，皆取此例。
拾遗  ***************************
大肠泄、小肠泄、大瘕泄、飱泄、洞泄、寒中、寒湿、溏泄、泄泻、湿淫、燥湿、湿热、风湿、鹜溏、胃泄、脾泄、脱肛、脏毒、瘀血。凡此数条，俱见汤液大法后。
翻胃例  ***************************
御医楚侍药白龙丸
治膈气翻胃吐食，大便结硬，要大便如常者，不可服。
轻粉（半钱）　半夏　白面（各三钱）
上拌末，和匀，水和作棋子，或丸，汤煮熟，漉出，放温，临卧作一服，生姜汤下，取下燥粪核为度。
生姜半夏汤
止呕吐，开胃消食。
半夏（汤洗）　生姜（各三钱）
上剉，量水多少，煎至七分。
鸡屎醴散
治蛊胀，旦食不能，暮食不已。
帝曰：肤胀鼓胀可刺邪？岐伯曰：先泄其胀血络，后调其经，刺其血络也。
姜枣汤
此后二药辛甘，以助天五之气。
干枣（去核，一斤）　甘草（三两，剉）　生姜（五两，切片）
上拌盆盛，布盖，淹一宿，焙干为末，每一盏，入盐少许，点服。盐二两，炒白，另入药。
枣艾丸
补胃
干枣（去核）　熟艾（捻如枣核，入枣中）
上以绵缠定，湿纸裹，溏灰火内煨，纸焦为度，一日服三个，空心细嚼，温酒下，每日加一个，至九日后，日减一个，至三个，依前再加，一过三遭，当进饮食也，胃气壮即止，不饮酒，盐汤下。
太阴拾遗  ***************************
《肘后》辨脾胃所伤变易形法
凡诸脾脉微洪，伤苦涩物；微弦伤冷硬物；微涩伤辣辛物；微滑伤腥咸物；微迟伤冷痰积聚恶物；弦紧伤酸硬物（又主脾冷）；微实主胸间有伏痰（或吐逆）；洪缓伤甜烂物；紧恶膈间有硬积、寒热；单伏主物不消化；微浮胸中有小虫动（又主寒热）；单紧主胸中急痛；单弦主胸中气聚，喘促；单滑主脾寒吐逆；单洪主寒热，吐逆不食；单浮胃寒不进食；浮洪而数皆中酒。
海藏所定脾脉一十七道安方大略
伤苦涩物，《经》云：醎胜苦；
伤辛辣物，《经》云：苦胜辛；
伤腥醎物，《经》云：甘胜醎；
伤酸硬物，《经》云：辛胜酸；
伤甘烂物，《经》云：酸胜甘；
伤冷硬物，《经》云：温以克之。
冷痰积聚恶物，温胃化痰；
膈间有伏痰，春夏吐之，秋冬导之。
膈间有硬积，寒热温化；
胃中有小虫，槟榔之类；
物不消化，曲蘖、三棱、荗之类；
胃中急刺痛，理中丸之类；
胃中气聚喘促，匀气汤；
寒热吐逆不食（橘皮、半夏、白术、茯苓）；
脾寒吐逆，枳实理中汤；
胃寒不进食；乌梅、白术；
浮洪而数，皆中酒，葛根、陈皮、茯苓；
《金匮》痰饮、咳嗽病脉证治
后代名医所说，皆取此为法。
问曰：夫饮有四，何谓也？师曰：有痰饮，有悬饮，有溢饮，有支饮。
又问：四饮何以为异？师曰：其人素盛今瘦，水走肠间，沥沥有声，谓之痰饮；后水流在胁下，欬唾引痛，谓之悬饮；饮水流行，归于四肢，当汗出而不汗出，身体疼痛，谓之溢饮；其人欬逆倚息，短气不得卧，其形如肿，谓之支饮。
水在心，心下坚，筑筑短气，恶水不欲饮；水在肺，吐涎沫，欲饮水；水在脾，少气身重；水在肝，胁下支满而痛；水在肾，心悸。
夫心者有留饮，其人背寒冷大如手；留饮者，胁下痛引缺盆，咳嗽则辄已（一作转甚）。胸中有留饮，其人短气而渴，四肢历节痛。脉沉者，有留饮。膈上之病满喘欬吐，发则寒热，背痛腰疼，目眩，自汗出，其人振振身润剧，必有伏饮。
夫病人卒饮水多，必多暴喘；兀食少饮，多水停心下，甚者则悸，微者气短。脉反弦者，寒也，皆大下后善虚。脉偏弦者饮也。
肺饮不弦，但苦喘短气。支饮亦喘，不能卧，加短气，其脉平也。病痰饮者，当以温药治之。
心下痰饮，胸膈支满，目眩，以茯苓桂枝白术甘草汤主之。
茯苓桂枝白术甘草汤方
茯苓（四两）　白术（五两）　炙草（二两）　桂枝（去皮，三两）
上㕮咀，以水六升，煮取三升，去滓，分温服，作三服，小便则利，夫气短有微饮，当从小便赤也，亦以上药主之，肾气丸亦主之。（方见胸气论中）
病者脉伏，其人当自利，利者反快。虽利，心下续坚满，此为留饮欲去故也，以甘草半夏汤主之。
甘草半夏汤方
甘遂（大者）　半夏（二十枚，温水洗，次用水一升，煮取半升，去滓）　芍药（三枚）　炙草（大者一寸）
上四味㕮咀，水二升，煮取半升，去滓，以蜜半升和药，煎取八合，顿服之。
夫病悬饮者，十枣汤主之。
十枣汤方
芫花（熬）　甘遂　大戟（各等分）
上三味捣筛，以水一升五合，熬大枣十枚，煮取八分，去滓内药，强人一钱匕，弱人半钱，平旦温服之，不可者，明日更加半钱，下后，糜粥以养之。
病溢饮者，当发其汗，宜大青龙汤。
大青龙汤方
麻黄（去节，六两）　桂枝（去粗皮，二两）　炙草（二两）　生姜（二两）　石膏（小鸡子大，细研）　杏仁（四十枚，去皮尖）　大枣（十枚，去核）
上七味㕮咀，以水九升，先煮麻黄，减二升，去上沫，内诸药，煮取三升，去滓，温服一升，被覆令汗出，汗者温粉扑之。一服汗出者，勿再服，若复服汗出多者，亡阳，逆虚，恶风烦躁，不得眠也。
病溢饮者，当发其汗，小青龙汤主之（方见肺痿论）。
膈间支饮，其人喘满，心下痞坚，面色黧黑，其脉沉紧，得之数十日，医吐、下之，不愈，防己汤主之。
防己汤方
防己（二两）　桂枝（二两）　人参（四两）　石膏（鸡子大，十二枚）
上四味㕮咀，以水六升，煮取二升，去滓，分温再服，虚者即愈，实者三日复愈，如不愈者，宜去石膏加茯苓芒硝汤。
防己去石膏加茯苓芒硝汤方
防己（三两）　桂枝（三两）　人参（四两）　茯苓（四两）　芒硝（三合）
上五味㕮咀，以水六升，煮取二升，去滓，内芒硝，再微煎，分温再服，微利止。
心下有支饮，其人苦眩冒，泽泻汤主之。
泽泻汤方
泽泻（五两）　白术（二两）
上二味㕮咀，以水二升，煮取一升，去滓，分温再服。
支饮胸满者，厚朴大黄汤主之。
厚朴大黄汤方
厚朴（一尺，去皮）　大黄（六两）　枳实（四枚，熬）
上三味㕮咀，以水五升，煮取二升，去滓，温再服。
支饮不得息，葶苈大枣泻肺汤主之。方（见肺痈条下）
呕家本渴，今反不渴，心下有支饮故也，小半夏汤主之。
小半夏汤
半夏（一升，洗）　生姜（半斤，各切薄片）
上以水七升，煮取一升半，去滓，分温再服。（《千金》云：半夏加茯苓汤主之。）
腹满，口干舌燥，此肠间有水气，防己椒目葶苈大黄汤主之。
防己椒目葶苈大黄汤方
防己　椒目　葶苈　大黄（各一两）
上四味为末，蜜和丸，桐子大，米饮服一丸，日三服，稍增，口中有津液止，渴者加芒硝半两。
卒呕吐，心下痞，膈间有水，眩悸者，小半夏加茯苓汤主之。
小半夏加茯苓汤方
半夏（一升，洗）　生姜（半斤）　茯苓（三两，一方四两）
上㕮咀，水煎服。
师曰：以发其汗，令阳微，膈气虚，脉乃数，数为客热不能消谷，胃中虚冷，故吐也。脉弦者虚也，胃气无余，朝食暮吐，变为翻胃，寒在于上，医反下之，今脉反，或名曰虚。寸口脉微而数，则无气，无气则胃虚，胃虚则血不足，血不足则胸中冷，趺阳脉浮而涩，浮为虚，涩则伤脾，脾伤则不磨，朝食暮吐，宿食不化，名曰反。脉浮而涩，其病难治，病人欲吐者，不可下之，哕而腹满，视其前后，知何部不利，利之则愈。
呕而胸满者，茱萸汤主之。
茱萸汤方
吴茱萸（一升）　人参（二两）　生姜（六两，切）　大枣（二十枚，擘）
上四味㕮咀，以水五升，煮取一升，去滓，温服七合，日三，则干呕，吐涎沫，头痛者，茱萸汤主之。
呕而肠鸣，心下痞者，半夏泻心汤主之。
半夏泻心汤方
半夏（三斤，汤泡）　黄芩　人参　炙草　干姜（切，合三两）　黄连（一两）　大枣（十二枚）
上七味，以水七升，煮取六升，去滓再煎，服一升，日三服。
干呕而利者，黄芩加半夏生姜汤主之。
黄芩加半夏生姜汤方
黄芩（三）　炙草（三）　半夏（半升，洗）　芍药（三）　大枣（十二枚）　生姜（切，两半）
上㕮咀，水一斗，煮取一升，去滓分温，三服，日二服，夜一服。
诸呕吐，谷不得化，下者，小半夏汤主之。
小半夏汤方（方见痰饮中）
呕吐而病在膈上，后思水者，急与解之，猪苓汤主之。
猪苓汤方
猪苓（去皮）　白术　茯苓（各等分）
上㕮咀，水煎服。
欬满则止，而复更渴，冲气复发者，以细辛、干姜为热药，此法逐渴反不止者，为支饮也。支饮法当治胃，胃冷者，必呕水，复与半夏，以去其水。
桂苓五味甘草去桂加干姜细辛半夏汤方
茯苓（四两）　干姜（三两）　五味子（半斤）　细辛（三两）　炙草（三两）　半夏（汤洗七次，去滑，半斤）
上六味㕮咀，以水八升，煮取三升，分温三服。
水去呕则止，其人形肿，可内麻黄，以其欲逐痹，故不内麻黄，乃内杏仁也。若逆而内麻黄者，其人必厥，所以然者，为其血虚，麻黄发其阳故也。
苓甘五味加姜辛半夏杏仁汤
茯苓（四两）　干姜（三两）　甘草（三两）　五味子（碎，半斤）　细辛（三两）　半夏（洗）　杏仁（去皮尖，各半斤）
上㕮咀，以水一斗，煮取三升，去滓，温三服。
若面热如醉状者，此为胃中热，上熏其面令热，加大黄汤主之。
苓甘五味加姜辛半杏大黄汤
茯苓（四两）　干姜（二两）　细辛（二两）　大黄（二两）　五味子（碎）　半夏（洗）　甘草（炙）　杏仁（去皮尖，各等分）
上八味㕮咀，以水一斗，煮取三升，去滓，分温三服。（并见《千金方》）
先渴却呕，为水停心下，此属饮家，小半夏加茯苓汤主之。
小半夏加茯苓汤方（见上）
《金匮》呕哕下痢病脉证治
后代名医诸书，率皆取此以为法。
夫呕家有痈脓者，不可治呕，脓尽则已。
先呕却渴，此为欲解，先渴却呕，为水停心下，此属饮家。
呕家本渴，今反不渴者，以其心下有支饮故也，此属支饮。
问曰：病人脉数，数为热，当消谷引饮，而反吐者，何也？师曰：以发其汗，令阳微，膈气虚，脉乃数。云见前。
假令病人脐下有悸者，吐涎沫而颠眩，水也，五苓散主之。
五苓散（方见《局方》）
如心胸中有停饮，宿水，自吐，出水后，心胸中虚气满，不能食，消痰气，今能食，茯苓饮。
茯苓饮方（附方）
茯苓（三两）　人参（二两）　枳实（炒，二两）　生姜（四两）　白术（三两）　橘皮（二两半）
上㕮咀，以水六升，煮取一升八合，去滓，分温三服，如人行八九里进之。（见《外台》）
嗽家其脉弦，为有水，十枣汤主之。（方见上）
夫有支饮家，咳烦，胸中痛者，不卒死，至一百日一岁与十枣汤。久欬数岁，其脉弱者可治；实大数者死；其脉虚者必苦冒，其人本有支饮在胸故也。治属饮家，欬逆倚息饮，小青龙汤主之。（方见肺痈中）青龙已下，多唾口燥，寸沉尺微，手足厥逆，气少复上冲胸咽，手足痹，其人面赤如醉，因复下溜阴股，小便难，时复冒者，可与桂枝五味子甘草汤，治其气冲。
桂枝五味子甘草汤方
茯苓（去皮，四两）　桂枝（去皮，四两）　炙草（三两）　五味子（半斤）
上四味㕮咀，用水八升，煮取三升，去滓，分温三服。
冲气即低而反，更欬满者，茯苓五味子甘草去桂加干姜细辛治之。
茯苓五味子甘草去桂加干姜细辛汤方（一名甘草五味姜辛汤）
茯苓（四两　）炙草（三两）　五味子（半升碎）　细辛（三两）　干姜（三两）
上㕮咀，水八升，煮取三升，去滓，分温三服。
呕吐而满在膈上，后思水者，猪苓散主之。方（见前）
呕而脉弱，小便复利，身有微热，见厥者，难治，四逆汤主之。
四逆汤方
炙草（二两）　干姜（一两半，切片）　附子（一个，去皮，切作片子）
上三味㕮咀，以水三升，煮取一升三合，去滓，分温再服。强人可大附一枚，干姜三两。
呕而发热者，小柴胡汤。
小柴胡汤方
柴胡　人参　黄芩　生姜（煨，三两）　炙草　半夏　大枣（一十枚，去核）
上七味㕮咀，水一斗二升，煮取六升，去滓再煎，取三升，温服一升，分三服。
胃反呕吐者，大半夏汤主之。
大半夏汤方（亦主膈间支饮）
半夏（洗，用半斤）　人参（切，三两）　白蜜（一升）
上三味，以泉水一斗二升，和蜜扬之二百四十遍，煮药，取二升半，去滓，温服一升，余分再服。（《千金》云：治胃反不受食，食已即吐；《外台》云：治呕，心下痞硬者。）
食已即吐者，大黄甘草汤主之。
大黄甘草汤方
大黄（四两）　炙草（二两）
上二味㕮咀，以水一升，煮取一升，去滓，分温再服。（《外台》云：又治吐水）
胃反、吐而渴欲饮水者，茯苓白术泽泻汤主之
茯苓白术泽泻汤方
茯苓（半斤）泽泻（四两）桂枝（二两去皮）炙草（二两）白术（三两）生姜（切四两）
上六味㕮咀，以水一斗，煮取三升，内泽泻，再煮取二升半，去滓，温服八合，日二服。（《外台》云：主消渴脉绝，胃反不食，又有小麦一升。）
吐后渴欲得饮，而贪水者，文蛤汤主之。
文蛤汤方（兼主微风，脉紧，头痛）
文蛤（五两）　麻黄（去节，三两）　炙草（三两）　石膏（五两，碎）　生姜（三两切）　大枣（十二枚，擘破）　杏仁（五十枚，去皮尖）
上七味㕮咀，以水六升，煮取二升，去滓，温服一升，汗出愈。
干呕吐逆涎沫，半夏生姜散主之。
半夏生姜散方
半夏（洗）　生姜（各等分）
上二味，杵为散，取方寸匕，浆水一升半，煎取七合，顿服之。
病人胸中似喘不喘，似呕不呕，似哕不哕，彻心中愦愦然无奈者，生姜汁半夏汤主之。
生姜汁半夏汤主方
生姜汁（一升）　半夏（洗，半升）
上二味㕮咀，以水三升，煮半夏，取二升，内生姜汁，煮取一升半，去滓，水冷，分四服，日三夜一，若一服止，停后服。
干呕，哕，若手足厥冷者，橘皮汤主之。
橘皮汤方
橘皮（四两）　生姜
上二味切，以水七升，煮取三升，去滓，温服一升，下咽即愈。
哕逆者，橘皮竹茹汤主之。
橘皮竹茹汤方
橘皮（二升）　竹茹（三升）　大枣（三十枚，擘）　生姜（切，半斤）　人参（一两）　炙草（五两）
上六味㕮咀，以水一斗，煮取三升，去滓，温服一升，日三服。
上此痰饮嗽一章，内有治伤寒数方，仲景用治杂病，今余录之，使后人知云，治伤寒有法，治杂病有方者，非也。伤寒、杂病，同一治矣。呕吐、哕亦附录之，下痢数方，录在太阴上卷后。

卷九  ——————————————————————————————————————————————————————————————————————————————————————————

少阴证  ***************************
少阴证，先足经从汤液，后手经从杂例。
仲景真武汤
主治、修制并见本方。
茯苓　芍药　白术　附子　生姜
茯苓四逆汤
治疗、修制并见本经。
茯苓　干姜　人参　附子　甘草
四逆汤
甘草（一两）　干姜（七钱半）　附子（五钱）
四逆加人参汤
四逆加猪胆汁汤（二药主疗并见本经）
四逆散
柴胡　枳实　芍药　甘草
欬加五味子，悸加桂，腹痛加附子，泄濡下重者，煎薤白，内药。小便不利加茯苓。海藏云：此散因说少阴，四逆从举，或欬或悸，故用此散，若果四逆，手足厥冷，下利腹痛，更不复用此散也。
姜附汤
无汗者用此主疗，并见本方。
干姜（炮）　附子（炮）
术附汤
自汗者用此主疗，并见本方。
白术　附子
白通汤
主疗加减，并见本方。
附子　干姜　葱白
《易简》真武汤
治伤寒数日以后，发热腹痛，头目昏沉，四肢沉重、疼痛，大便自利，小便或利或涩，或呕者，皆宜服之。若已经汗下，不解，仍发热者，心下悸，头眩晕，身瞤动，振振欲擗地者，此由渴后饮水，停留中脘所致，并宜服之。
茯苓　芍药　熟附（各三分）　白术（二分）
上㕮咀，每服四钱，姜五片，水一盏半，煎至八分，去柤温服。小便利者去茯苓；大便利者去芍药，加干姜二分；呕者，每服加生姜五片同煎；欬者加五味子二分，细辛、干姜各一分；发热而泄泻者，服此未退，当投四逆汤，仍服震灵丹，用之应手而愈，此叶不惟阴证伤寒可服，若虚劳之人，发热自利，时复憎寒，皆宜服因取名固真汤，增损亦如前法。
《易简》四逆汤
治阴证伤寒，自利不渴，呕哕不止，或吐利俱作，小便或涩或利，脉微绝，腹胀满，手足厥冷，或悸或欬，内寒外热，下利清谷，四肢沉重，或汗出厥逆者，或汗出热不去，并宜服之。及治一切虚寒冷厥，或伤寒病有表，医误下之，续后下利不止，虽觉头疼体痛，发热恶寒，四肢拘急，表证悉具，未可攻表，宜服此药，以助阳救阴，次服桂枝，以解表证。
甘草（一两）　干姜　熟附（各三分）
上㕮咀，每服四钱，水一盏半，煎至八分，去滓温服，利止。虚者加人参半两；呕者加生姜一两；面赤者，每服加葱白一根；腹痛者加芍药一两；利止，脉不出者，加人参一两；霍乱吐泻之后，尤宜服之。阴证伤寒，或无汗，唇青面黑，身背强痛，四肢厥冷，昏不知人，如欲服四逆汤，先与附子散。用附子三分，官桂、当归、白术各半两，半夏、干姜各一分，葱煎服，被覆取汗。或气虚阳脱，体冷无脉，气息欲绝，不省人事者，当灸丹田、气海，仍以葱一把，以索缠，如饼大，切去根叶，存白二寸，以烈火协一面，令通热，勿令灼人，乃以热处着病人脐中上，以熨斗盛火熨之，温则换以他饼，其人苏醒，手足温而有汗乃瘥，仍服四逆、姜附之类。
《易简》姜附汤
治中寒口禁，四肢强直，失音不语，或卒然晕倒，口吐涎沫，状如暗风，手足厥冷，或复烦躁，兼治阴证伤寒，大便自利而热者。
干姜　熟附（各二两）
上㕮咀，每服四钱，水一盏半，煎七分，去滓服。或虑此药大燥，即以附子理中汤相继服饵。姜、附本治伤寒经，下之后，又复发汗，内外俱虚，身无大热，昼则烦燥，夜则安静，不呕不渴，六脉沉伏，并宜服此，不知脉者，更宜审之。兼治中脘虚寒，久积痰水，心腹冷痛，霍乱转筋，四肢厥逆。一方附子易以生者，名白通汤，治伤寒下利；一方用白通汤，加白术倍之，甘草减半，名生附白术汤，治中风温昏闷恍惚，腹满身重，手足纵缓自汗，失音不语，便利不禁；一方用姜附汤，加麻黄、白术、甘草、人参等，名附子麻黄汤，治中寒温昏晕缓弱，项背强急，口眼㖞斜，语声浑浊，心腹嗔胀，气上喘促，不能转动，更宜审而用之。
《易简》附子汤
治风寒湿合痹，骨节疼痛，皮肤不知，肌肉重着，四肢缓纵，腰脚酸疼。（仲景附子汤方内，亦有此方，在厥阴门）
生附（一两）　芍药　官桂　甘草　茯苓　人参（各五钱）　白术（三分）
上㕮咀，每服四钱，水二盏，姜五片，煎至六分，去柤，食前服。恶甜者，减甘草一半。兼治疲极筋力，气虚倦怠，四肢酸疼。一方治历节风，四肢疼痛如搥炼，不可忍者，加干姜半两，去生附，加熟附等分，名附子八物汤，煎如前法。若寻常寒湿相抟，头痛，两脚软痛，及气虚头眩，止用白术、附子各一两，甘草半两，枣、姜同煎服，名增损术附汤，久履湿地，腰重脚软，尤宜服之。若为湿气所中，则白术倍附子之数，仍用白术半两，酒一盏，煎至六分，连进数服，取微汗即愈，不能食者，以水煎，若冒雨湿着于肢体肌肤，或腠理开，汗出，澡浴得病，于增损术附汤中加茯苓、官桂，如甘草之数，名茯苓白术汤。
白通加猪胆汁汤
附子　干姜　葱白　人溺　猪胆汁
通脉四逆汤
减溺，以上通治里药。
麻黄附子细辛汤
麻黄附子甘草汤（以上通治和表药）
仲景附子汤
附子　人参　白术　茯苓　芍药
甘草附子汤
四物附子汤内，减生姜是也。
四物附子汤
附子　官桂　白术　甘草　干姜
《易简》附子汤
见前姜附汤后，与下方注小异。
附子汤
四君子汤加桂、附、芍药。
《外台》云：论疗伤寒八九日，因风湿相抟，身体烦疼，不能转侧，不渴不呕，下之，脉浮虚而涩者，属桂枝附子汤，若大便鞕，小便自利者，附子白术汤。
桂枝附子汤
桂心（四两）　附子（三枚，炮，去皮脐）　生姜（三两）　炙甘草（二两）　干枣（十二枚，擘）
上五味切，以水六升，煮取二升，去滓，分温三服，忌生葱、猪肉、海藻、菘菜。
附子白术汤
白术（四两）　枣（十二枚，擘）　炙甘草（二两）　生姜（三两）　附子（二枚，炮作四片）
上五味切，以水六升，煮取二升，去柤，分温三服，初一服，其人身如痹半日许，复服之，都尽，其人如冒状自怪。此以术、附性走皮中，遂气未除，故使人如冒状者。本云附子一枚，加之二枚，名附子汤，忌见前《千金翼》同张仲景治法，当加桂枝四两，此本一方二法，以大便鞕，小便自利，故去桂也；以大便不鞕，小便不利，当加桂枝，附子三枚，恐多也，虚弱家，及产妇宜减服之一句，即知男子、妇人同一治也，男子服四物以滋血，亦与妇人同。
〖少阴证〗
王朝奉论悸并方
悸者，动也，《病源》内有虚热，则渴而饮水，水气乘心，振寒而心悸也。
伤寒二三日，心中悸而烦，小建中汤。发汗，脐下悸，欲作奔豚。
发汗过多，心下悸，饮得按者，桂枝甘草汤。发汗止，仍发热，心下悸，身瞤动，真武汤。
伤寒脉结代，心悸动，炙甘草汤。
少阳不可发汗，发汗则谵语，属胃，胃不和顺而悸，小柴胡汤。
伤寒厥而心下悸，宜先治水，茯苓甘草汤，却治其厥，不尔上渍入胃，必作利矣。
中风往来寒热，或心下悸，小柴胡汤。
钱氏：肾病见夏水胜火，肾胜心也，当治肾。轻者病退，重者当悸动者，小搐也。
易老云：肾水乘心者悸。仲景不治木、火，调其水也。
王朝奉辩阴阳证
夫病发热而恶寒者，发于阳也，不发热而恶寒者，发于阴也。发于阳者可攻其外，发于阴者可温其内。发表以桂枝，温里以四逆汤。
张仲景论少阳通脉四逆证，面色赤，又少阴下利，脉沉迟，面色少赤，此二证似阳，然皆下利清谷为异也。凡少阴证无汗，类麻黄汤，麻黄汤证，脉阴阳俱紧，少阴脉微细为异也。又汗出为阳微。故仲景云：阴不得有汗，脉阴阳俱紧，而反汗出，为亡阳也，属少阴。仲景论伤寒脉浮，自汗出，小便数，脚拳急，反与桂枝攻表，误也。常器之云：便合用桂枝加附子汤治之，若误服桂枝汤，即便有发厥、吐逆、谵语等证，治其本。论太阳上篇中，孙兆云阳证，即头痛身热，脉洪数也，阴证则头微痛，而身不热，脉沉细迟缓。
凡阴病，宜与四逆、理中辈，皆自愈，若夏月得阴证，亦虑四逆大热，宜与理中最佳也。
又云：大抵发热恶寒者，是表证，属太阳也，只恶寒，是阴证也。然阴证即有发热者，盖是表热里寒，其脉必沉迟，或手足微厥，或下利清谷，更以别证验之，可知也。
又云：本是阴病，医与热药过多，却见热证者，亦斟酌以凉药解之。
又云：阴证形静，无发狂者，惟饵温药过多，胸中热实，或大便硬，有发狂者，亦宜用承气辈而下之，不可轻用。
本是阳病热证，医误吐下过多，遂成阴证者，却与理中、四逆辈温之。《病源》云：伤寒病过经而不愈，脉反沉迟，手足厥逆者，此为下部脉不至，阴阳隔绝，邪客于足少阴之经，毒气上熏，故咽喉不利，或痛而生疮。
仲景甘桔汤例
仁宗御名如圣汤，治少阴咽痛。
炙甘草（一两）　桔梗（三两）
上粗末，水煎，加生姜煎亦可。一法加诃子皮二钱，煎，去柤饮清，名诃子散，治失音无声。如欬逆上气者加陈皮，如涎嗽者加知母、贝母，如酒毒者加葛根，如少气者加人参、麦门冬，如唾脓血者加紫菀，如疫毒肿者加黍粘子、大黄，如欬、渴者加五味子，如呕者加生姜、半夏，如目赤者加栀子、大黄，如胸满，膈不利者加枳壳，如不得眠者加栀子，如心胸痞者加枳实，如肤痛者加黄芪，如面目肿者加茯苓，如咽痛者加黍粘子、竹茹，如肺痿者加阿胶，能续气，如发斑者加防风、荆芥，如声不出者加半夏。
肺痿门  ***************************
《经》云，帝曰：劳风之病何如？岐伯曰：劳风发在肺下，其为病也，使人强上冥视，唾出若涕，恶风而振寒，此为劳风之病。帝曰：治之奈何？岐伯曰：以救俯仰，巨阳，引精者三日，中年者五日，不精者七日，欬出清黄涕，其状如脓，如弹子大，从口中出者，从鼻中出者则伤肺，伤肺则死也。肺痿之门，在太阳门。（仲景麻黄升麻汤条下）
孙思邈单方一门，并见《金匮》祖方
甘草（二两）
上㕮咀，以水三升，煮一升半，分作三服。此证初得可治，久则难愈，脉微紧则脓未成，脉紧数则脓已成，喘而不得卧，葶苈大枣泻肺汤主之。
葶苈大枣泻肺汤
葶苈（二两，炒紫色）
上杵件成丸，以水三升，煮大枣二十个，取二升，去柤，内麻黄、五味子各半两，取清饮，顿服，令三日服一剂，瘥。叔和云：衄血吐血沉细宜，忽然浮大即倾危。唾血之脉沉弱吉，忽然实大死来侵。《脉要》云：肺脉搏坚而长，当病吐血。注云：肺虚极则终逆，逆则血泻，故唾血出也，无汗恶寒，脉浮紧。
伤寒得者麻黄，肺痿上枯水之源，下竭水之本。伤酒得者葛根。有汗恶热，脉沉实。
甘桔二生汤
治欬，胸中满振寒，脉数，咽干不渴时浊，吐腥臭久久，吐脓如米粥，肺痿作痈也，脓在胸中者，为肺痈。
甘草　桔梗（各等分）
上剉，以水三升，煮取一升，去柤，分二服，必然吐出脓血矣。
又一法，治一切咳唾脓血，及欬而出不止。好酥三十斤，三遍炼停，取凝成膏，醍醐，服一合，日三服，瘥。
海藏紫菀散
善治欬，唾中有脓血，虚劳证，肺痿变痈。
人参　紫菀　知母　桔梗　贝母　甘草
上粗末，生姜水煎。一法加五味子，一法加茯苓，一法加阿胶。
《经》云：阳明司天，唾出白血者，其状浅红，如肺色，故曰白血。
海藏云：以正对化分轻重。
人参紫菀散
治唾脓血，以有甘、桔，故入少阴例，以肺肾为母子，当补肺，以生肾水之源，以泄命门，使五液不上行也，及以金花丸、酒制芩柏丸，青黛为衣，随经增损，并见本条。又以易老门冬饮，加天门冬、人参，保定肺气，又以四君子汤倍生姜，大益脾胃，以固中州，又以三才丸加当归，以补骨髓。如唾血，从治者，加桂枝、干姜。
寸口脉虚实之图（图缺）
微为发渴者，欲愈，始萌可救。
虚小者为肺痿，热之所过，初结为脓。
寸口脉，二者皆欬唾脓血在胸中。实大者为肺痈，血为凝滞，化为五色。数为弱，不渴者难治，成脓难已。
如圣丸
治风热，毒气上攻，咽喉痛痹，肿塞妨闷。及肺痈，喷漱脓血，胸满振寒，咽干不渴，时出浊沫，气臭腥臭，久久咯吐，状如米粥。
龙脑（另研）　牛黄（另研）　桔梗　甘草（生用，各一钱）
上为细末，炼蜜丸，每两作二十丸，每服一丸，噙化。
漱药青龙散
石膏（八两）　朴硝　甘草（生用，各一钱）　青黛（五钱）
上为细末，每服二三钱，煎薄荷汤，点。热漱冷吐。治肺痿，唾脓涎痰唾，多出血，心中温温，方。
上以甘草一味，重二两，以水三升，煎作一升半，分为三服。
百部丸
治诸嗽不得气息，唾脓血方。
百部根（二两）　升麻（半两）　桂心　五味子　甘草　干姜（各一两）
上为细末，蜜丸，桐子大，饮服三丸，日三，以和为度。
《衍义》蛤蚧散
在前阳明经，衄血，犀角地黄汤条下。
治肺虚嗽，久成疮，吐脓血。
犀角羚　羊角　鹿角　阿胶　蛤蚧
搜脓散
治诸疮，脓汁不绝，腐尽。
黄芪　白芍药　香白芷（各等分）
上为细末，干上患处上，用膏药敷贴，一日一换。海藏云：此方虽云上疮，吐脓血，久不尽者，亦宜用此药，作汤、散，煎调服之，又宜糊为丸，桐子大，白汤下，三五十丸，或干糁细末，咽津，大妙。
钱氏如圣散
桔梗　甘草　阿胶（炒白）
煎甘、桔取清，内胶，化。
桔梗枳壳汤
陈皮（一两）　桔梗（一两半）　甘草（七钱）　枳壳（半两）
姜煎服。
橘皮茯苓汤
陈皮（一两）　茯苓（半两）　甘草（七钱）
上为细末，生姜煎服。一法加麻黄、杏仁，治外感咳嗽。呕加半夏，哕加竹茹，寒者加干姜。
桔梗汤
桔梗　半夏（制）　陈皮（各一两）　枳实（半两）
生姜煎服。
黄芪鳖甲散
治虚劳客热，肌肉消瘦，四肢倦怠，五心烦热，口燥咽干，颊赤心忪，日晚潮热，夜有盗汗，胸胁不利，减食多渴，欬唾稠粘，时有脓血。
知母（焙）　桑白皮（去红皮）　黄芪（去枯）　炙甘草　赤芍药　紫菀（去芦，已上六味，各五钱半）　秦艽（洗去芦）　白茯苓（去皮，焙，一本忌火，冷焙，别有说）　生地黄　柴胡（去芦）　地骨皮（去骨，已上五味，各六钱六分，净）　肉桂（去皮，不见火）　人参　苦梗（已上三味，各三钱三分，净）　鳖甲（去裙，用酥炙，更佳）　天门冬（汤洗，去心，焙，一本忌火，令晒，已上二味，各一两）　半夏（五分）
上为粗末，每服二大钱，水一盏，煎至七分，去柤，食后温服。
海藏云：此方内阙黄芪，疑黄芩是黄芪也，然内有黄芩，有小柴胡，今治虚热妙为，有盗汗亦无妨也。兼加知母、地骨皮、赤芍药，邵钱氏地骨皮散也，治盗汗亦妙；内有桂，本治发热恶寒，即柴胡加桂也；天门冬、人参、地黄，即三才丸也；秦艽、柴胡、甘草、鳖甲、芍药，即黄龙汤也；紫菀、桔梗、甘草，即紫菀散也；桂、芍、黄芪、甘草，即黄芪建中汤也。又云：此方治本无伤寒、风而得。
仲景麻黄升麻汤，治唾脓血，从伤寒而得。
孙真人治唾脓血，用麻黄、升麻之类，及青龙汤之类，亦从伤寒而得也。内多五味子，皆祖仲景法，无论伤寒、伤风，皆可加五味子。又云：桔梗一味，有辛有苦，辛以散之，苦以泄之，当如上下之意。
御医院正方  ***************************
朱砂膏
镇心神，解热除烦，唾血等证。
朱砂（另研，半两）　珍珠末　生犀角　人参　玳瑁末　甘草（各一两）　金箔（泥，一分半）　粉（二钱半）　苏合油（一分）　牛黄（另研）　麝香（另研）　龙脑（另研）南硼砂　琥珀　羚羊角　远志赤茯苓（已上各五钱）　安息（酒熬，去石，五钱）
上为细末，入研药，极细，炼蜜丸，苏合油和诸药，为锭子，更以金箔为衣，每两作五锭，每服一皂角子大，噙化，人参汤下亦得，并阿胶丸相杂服，尤胜至宝丹。
肺痿痈，其皮如麸糖，有胃脘成痈，其皮紧如甲错，有肠痈，裹大脓血，于肠胃之间。
叔和云：寸芤积血在胸中，关内逢芤肠里痈。
定肺散
御米壳（炒二两）　知母　乌梅肉（各五钱）　贝母　人参　枯矾　白术（各二钱半）
上为细末，水煎，生姜汤点服，炼蜜丸，弹子大，噙化亦得。
定肺丸
款冬花　紫菀　知母　贝母　人参　炙甘草　桑白皮　御米壳　麦门冬　百部　马兜零　五味子　乌梅肉（已上各等分）
上为细末，炼蜜丸，弹子大，噙化一丸。
解毒丹
桔梗　生甘草　大黄　当归　荆芥　僵蚕　紫河车　赤芍药　桑白皮（各等分）
上为细末，炼蜜丸，弹子大，新水化下一丸。
蛤蚧丸
（治劳嗽）
蛤蚧（一对）　炙甘草　麻黄（去节）　南星（炮）　人参　半夏（泡）　知母　贝母　乌梅肉　栝楼　槐花子（炒，各等分）
上为细末，生姜五七片，水煎服。
古方紫菀散
紫菀　款冬花（各五钱）　百部（二钱半）
上细末，乌梅汤点服，生姜亦得。如欬加五味子，喘加杏仁，渴加乌梅，气逆加陈皮，头痛加细辛三钱，甘草二钱，气脱者加御米壳，蜜炒，粗末，水煎服。
增损防风通圣散
治鼻塞不通，肺气不利。
桔梗　桑白皮　紫菀茸　鼠粘子（各半两）　荆芥穗（三两）　甘草（一两，已上各生用）
上为粗末，防风通圣散各一半，和匀，每服四钱，水一盏半，生姜五片，煎至七分，去柤，食后温服。
咽痛例  ***************************
仲景有口疮赤烂之证，上实下虚，热熏咽喉，又脾热熏上焦，故口生疮宜
升麻六物汤
升麻　栀子（各二钱）　大青　杏仁　黄芩（各一钱半）
上为粗末，每服五钱匕，水一小盏半，葱白三茎，煎至一盏，去柤温服。又法黄柏蜜渍一宿，噙之，咽汁勿绝，瘥。
咽喉备急丹
青黛（三两）　芒硝　甘草（各四两）　僵蚕（一两）
上四味为细末，用腊月牛胆汁儿黄者，盛药于其中，悬于背阴处，四十九日数，过多尤妙，如用时，旋取，如腮喉咽闭，用皂子大块，碾碎为末，以竹筒子，吹之咽喉内，愈。
人参清肺散
治咽喉肿痛，并喉闭。
人参　山栀子　黄连　盆硝（各一两）　连翘　大黄　黄芩（各一两半）　白附子（七钱）　甘草（二两生用）　薄荷（一两半）
上为粗末，水煎，每服三钱，水一盏半，煎至七分，去柤，食后温服。
代针散
治咽喉肿痛，气息难通。
硇砂（少许，为君）　白矾（皂角子大，为臣）　牙硝（七钱，为良）　硝石（四两，为相）　黄丹（五方，五钱）　巴豆（六甲，六个）
上为末，吹喉中。
发声散
治咽喉肿痛，语声不出，经进方。
栝楼根（剉）　白僵蚕（去头）　甘草（已上各半分，各炒黄）
上为细末，每服三钱，温酒调下，或生姜自然汁调下，更用半钱，绵裹噙化津咽，亦得，不拘时候，三日两服。
解毒丸
见前安肺丸后，风热上攻，咽喉肿痛。
又治咽喉肿痛欲死者，喉闭急也。（此方与备急丸，寒热不同，宜定夺用之。）
白僵蚕　南星（各等分）
上并生用，同为细末，生姜自然汁调服，立愈。
鹏砂散
治心气热毒内发，咽喉生疮，肿痛，木舌胀，肿甚，闷塞，水食不下。
玄参　贯众　茯苓　缩砂仁　滑石　荆芥穗　山豆根　甘草（生各五钱）　南鹏砂（三两）　薄荷（一两）
上为细末，每服半钱，新汲水调下，或干掺舌上，咽津。
消毒散
治咽喉肿痛，小儿斑疹已出，不匀，虽出不快，壮热狂躁，咽膈窒塞，卧睡不安，大便秘涩。
牛蒡子（炒，六两）　甘草（二两）　荆芥穗（一两）
上为粗末，每服二钱，水一盏，煎至七分，去滓，食后温服。
漱药地黄散
治脾热，风热上攻咽喉，肿痛生疮，闭塞不通，或生舌胀。
黄芩（八两）　甘草（二两半）　荆芥（一钱）　薄荷叶（一两）
上为细末，每服二钱，水一盏，入薄荷少许，同煎四五沸，去滓，无时热漱冷吐。
玉壶丸
治三种瘿，当在少阳条下。
海藻　海带　昆布　雷丸（各等分）
上细末，米饮为丸，如榛子大，食后噙化，续续使药不断，神效。
五痹散
治五积喉痹。
大黄　白僵蚕（炒，各等分）
上细末，每服五钱，生姜自然汁，蜜各半盏，一处调服，以利为度。
赴筵散
治舌上疮，不能食。
铜绿（研，半两）　香白芷末（一两）
上拌和匀，掺舌上，温醋漱，立愈。
振悸酸枣仁例  ***************************
胡洽酸枣仁汤
治振悸不得眠。
酸枣仁　人参　白术　茯苓（各二两）　甘草（五钱）
上切，以水半斗，生姜六两，同煎三升，分作四服。
圣惠方
治胆虚，睡卧不安，心多惊悸。
酸枣（生用，一两）　金锭茶（二两，生姜汁涂，炙，令微焦）
上为细末，每三钱，水七分，煎至六分，无时服之。
《活人》酸枣仁汤
治伤寒，吐下后，心烦乏气，昼不得眠。
酸枣仁（四升）　麦门冬（去心，一升）　炙甘草（一两）　川芎（三两）　知母（二两）　茯苓　干姜（各三两）
上粗末，每服四钱，水煎服。
酸枣仁饮子
治虚烦不得眠，下气上冲心。
酸枣仁（二钱半，炒）　桂心（五分）　生姜（二钱）　陈皮（去白）　茯神　五味子　人参（各一钱）
上切，水三盏，煎至一盏半，去滓，分作二服。
海藏百合四君子汤，治老弱虚人不得眠。
心虚则热收于内，定志丸、补心丹。
肾虚则寒动于中，八味丸、肾气丸。（此二藏不足，不足者补之）
心盛则生热，泻心汤、三黄汤。
肾盛则生寒，姜附汤、四逆汤。（此二脏有余，有余者泻之）
收于内，动于中，则异于所生之寒热，岂可止一热字，便作热断，止一寒字，便作寒断，误矣。当看前后上下文势，则可也。
定志丸随证加料  ***************************
髓竭不足，加生地黄、当归；肺气不足，加天门冬、麦门冬、五味子；心气不足，加上党人参、茯神、菖蒲；脾气不足，加白术、白芍药、益智仁；肝气不足，加天麻、川芎；肾气不足，加熟地黄、远志、牡丹皮；胆气不足，加细辛、酸枣仁、地榆；神昏不足，加朱砂、预知子、茯神。
八味定志丸
补益心神，安镇魂魄，治痰，去胸中邪热，理肺肾。
人参　菖蒲　远志　茯苓　朱砂　白术　麦门冬（各等分）
上细末炼蜜丸，桐子大，米饮下三十丸，无时。每十丸，日三服，亦得。
《局方》定志丸
治心气不足，五脏不安，悲忧不乐，忽多梦遗，朝瘥暮剧，狂眩不宁。
远志　菖蒲　茯苓　人参（各三两）　茯神（二两）　朱砂（另研）
上细末，炼蜜丸，桐子大，朱砂为衣，米汤下五七丸，日三，作散服亦佳。亦名茯神丸。
保真定志丸
加黄连、破故纸、藕节、莲子肉。
保神丸
调和心肾，补养精神。
白茯苓　黄连　菖蒲（各二两）　远志（一两）　朱砂（半两，一半入药，一半为衣）
上为细末，浸蒸饼为丸，桐子大，朱砂为衣，阴干，每服五十丸，煎人参汤送下，临卧加七、八十丸。
一法
定志丸，加保真黄连丸，治劳。
黄连　茯苓（各等分）
上为细末，酒糊丸，桐子大，茴香酒、盐汤下，破故纸汤下亦得，说不尽者，一切制度，并取前后例。
又方
此阴阳各半。
黄连　茯苓　破故纸　菖蒲（各五钱）
上为细末，酒糊丸，桐子大，每服五十丸，空心，酒、盐汤任下。
预知子丸
主治并法见本方，于定志丸内，加预知子。
山药　枸杞子　柏子仁　地骨皮　黄精
茯神例  ***************************
人参茯神汤
人参　茯神　远志　菖蒲　甘草
粗末，水煎服。
《千金翼》《圣惠》同补心虚，治健忘，令人耳目聪明。用戌日，取东引桃枝，三寸，枕之，开心，目不忘。
菖蒲　远志
上捣为细末，服方寸匕，食后令人耳目聪明，从外见里，坐见千里之外，令人长生，去三百病，毒不能伪。开心明目，使人不忘。
远志（去心）　茯神（各一分）　菖蒲（三分）
上合，每服方寸匕，食后服之，令人不忘，大聪明。
延寿丹
斋戒沐浴，服之千日，成仙。
人参　菖蒲　远志　白术　枸杞　茯苓　天门冬　麦门冬　生地黄　茯神　柏子仁　车前子　地骨皮　五味子
上细末，炼蜜，木臼、千石杵丸，各从制法。
神注丹
后丁香条，与神注，同法日月丹，当在此条。
补心丹
茯神　远志　人参　菖蒲　朱砂
上为细末，糊丸，桐子大，猪心血拌和丸，亦可。
保真秘一丹
白茯神　木猪苓（各一两）
上切作块，微煨透，去猪苓不用，茯神细末一两，好蜡一两，溶开，和作八丸，平旦向东，空心，细嚼咽津，服吸三，同咽。
张天师草还丹
此药久服轻身，随风而去，如列子之乘也。若发白者，从根而黑；如未白者，永不白。有不信者，将药拌饭，与白猫食之，一月即黑。
地骨皮　生地黄　石菖蒲　牛膝（酒浸一宿）　远志（去心）　菟丝子（酒浸三宿）
上等分，细末，炼蜜丸，桐子大，每服三十丸，空心温酒下，盐汤亦得。修制忌妇人、鸡犬见。（此上下少阴，上下厥阴之药也）海藏云：若加天门冬、人参，内有三才丸也，又为上下太阴，与增损三才丸，相为表里。
日月丹
丁香　木香　茴香（炒）　没药（碎）　麝香　乳香　木通（各二钱）　莲子肉　代赭（酒淬七次）　朱砂（一半为衣，各三钱）　青娘子（七个，去头尾）　红娘子（六个）　蛤蚧（一对，头尾全，酥炙令黄）
上细末，糯米糊丸，樱桃大，单日一丸，双日两丸，空心温酒下，至十日为度，后再服。
仲景肾气例  ***************************
仲景八味丸
熟地黄（补肾真水）　肉桂（补肾真水）　附子（能行诸经而不止，兼益火）　牡丹皮（补神志不足）　白茯苓（能伐肾邪，温滞）　泽泻（去胞中蓄垢，及遗物）　干山药（能治皮毛中燥，酸涩）　山茱萸（治精滑不禁）
上八味，皆君主之剂，若不依易老加减，服之终不得效。若加五味子，为都气丸，述类象形之药也。《圣惠》云：名地黄丸，能伐肾邪，皆君药也，宜加减用。杨氏云：常服去附子，加五味子。桃公、张文仲、《肘后》加减不同，其说虽当，然莫若易老之说为愈也。易老云：治脉耗而虚，西北二方之剂也，金弱木胜，水少火亏，或脉鼓，按之有力，服之亦效，何也？答曰：紧者为寒，火亏也，为内虚水少也，为木胜而金弱也，故服八味丸亦效，益火之源，以消阴翳，壮水之主，以制阳光。钱氏地黄丸，减桂附。
无比山药丸
一名万安丸，主治并见《局方》
苁蓉丸、箧中秘室方，与上方同，且锱铢异耳。欲进食者加鹿茸，欲身肥者加石膏，欲体润者加柏子仁，欲能记不忘者加远志。
易老天麻丸
天麻（六两，酒浸三日，焙干，秤，除风）　牛膝（六两，酒浸三日，焙干，秤，壮筋）　玄参（六两，枢机管鎻）　杜仲（七两，剉，炒去丝，使筋骨相着）　萆薢（六两，另为末，壮筋骨）　当归（二十两，和养血脉）　附子（一两，炮，行诸经中血）　羌活（十两，去骨间风）　独活（五两，去肾间风邪）　生地黄（一斤，益真血）
易老云：治脉弦而虚，东北二方之剂，木弱水少，火亏西南有二：湿热一也，燥热一也，视上二法，则三隅可知，为触类而长，更当以逆顺推之，天下之能事毕矣。易老补丸，春秋二分之气。
东坡四神丸
医又云：专此四味久服，可以愈大风疾。
羌活　玄参　当归　熟地黄
《素问》云：不知持满，不时御神，务快其心，逆于生乐，帝御一十女而登天。今人有一妻而丧命，以不知阴阳之要故也。人之交会，阳气秘密，神不妄施，生气以强，而能久长，有若空瓶小口，顿溉不入，为无出者，气故不得入也。又如虚管，以水注扬，捻窍悬之，水固不泄，无为入者，气则不得出也。故当志不乱，意不狂，真不泄，是谓得要，世以战胜、气交、河逆、龟饮诸法，皆不及黄帝法，内即丹药固里，外不用阴引阳，阴阳会合，气过屏翳，例行上入，升至九天，即成太丹。《素问》云：两者不和，若春无秋，若冬无夏，用而和之，是谓至度。大凡阳气发盛，中外相应，先得阴气，女子面赤，然后阳施，而不纵为，则无伤也。又云：勇者，气强而已，怯者着而为病，焉得阴之气，能养真阳，不可肆行，以失其精，所谓阳胜则强也。阳气能强，阳气绝伤，阴平阳秘，精神乃治，苟或力强，肾气乃伤，高骨乃坏，何以久常？帝曰：以人疗人，真得其真，所以长久百祀为神。
孙真人口诀，东垣先生论议，当在此下。复有仲景治阴股汗出一条，在仲景没石子条下，续以此条，在三才丸后，并螽斯等丸。
天门冬例  ***************************
古方天地丸
一名二仪丸
天门冬　地黄（各等分）
上不犯铁、石器，用木臼、木杵，捣为细末，炼蜜和丸，如梧桐子大，空心，酒下三五十丸。误犯鲤鱼，以浮萍草解之。
补髓煎
天地丸内加当归是也。三才丸，天地内加人参是。
增损三才丸
一名续嗣丸，一名诜诜丸。
天门冬（酒洗，去心）　熟地黄（酒洒柳甑，沙锅内蒸）　人参（去芦）　苁蓉（酒浸，焙干）　远志（去心）　五味子　茯苓（去皮，酒浸透，阴干）　鹿茸（酥炙透）
一法加白马茎，酥炙；一法加附子，补相火不足；一法加麦门冬，令人有子；一法加续断，以续筋骨；一法加沉香，暖下元虚冷。上木杵臼碓，皆研，捣细，稀绢罗则可，若密，恐不下，炼蜜，杵千下，然后可丸，桐子大，每服五十丸，空心，好酒下。年老欲补，加混沌衣，全一入药。（即胎衣）
魏武帝服天门冬例  ***************************
魏武帝与皇甫隆令，曰：闻卿年出一百岁，而体力不衰，耳目聪明，颜色和悦，此盛事也，何所服食施行，可得闻乎？相密示封上疏，对曰：臣闻天地之性，人为贵，人之所贵，莫贵于生，荒唐无始，劫运无穷，人居其间，或如电过，每一思此，惘然心热，生不再来，逝不可追，何不抑情养性，以自保息。今四海垂定，太平之象，又须当展才布德，万年无穷，犹当修道。道甚易知，但莫能行，臣尝闻道人蒯亰，年已百七十八岁，而甚丁壮，言当朝朝服食玉泉，啄齿，使人丁壮，有颜色，去三虫，而坚齿。玉泉者，口中唾也，朝旦未起，早漱津，令满，乃吞之，辄啄齿二七遍，如此者，亦名日炼精。蒯道人年二百，面少，告臣言：但取天门冬，去心，切干之，捣取方寸匕，日三，令人不老，补中益气，愈百病也。仲长綂曰：王候之宫，美女兼千，卿士之家，侍妾数百，昼则以醇酒淋其骨髓，夜则以房室输其气血，耳听淫声，目乐邪色，宴日不出，游外不返，三公得之于上，豪杰驰之于下，及其生产不时，孕育太早，或以童孺而擅气，或以疾病而遘精，精气薄恶，血脉不綂，伤胎孩脆而病。未及坚刚，复纵情欲，重重相生，病病相仍，门无良医，医无审术，奸佐其间，过谬常有，或有一疾痛者，莫能自免，当今少有百岁之人者，岂非所习不绝正耶。
《易简》真降心丸
治心肾不足，体热盗汗，健忘遗精，及服热药过多，上盛下虚，气血不降，小便黄赤，稠浊不清，镇益心神，补虚养血，益丹田，秘精气。
天门冬（去心，秤三两，焙干）　远志（甘草煮，去甘草，去心，秤二两）　熟地黄（洗去泥，焙干，三两）　茯苓（去皮，一两）　干山药　人参（各二两）　朱砂（半两）
上细末，炼蜜丸，桐子大，人参汤下三十丸。
绵裹肚法，小浴法，固脐法孙，真人口诀，日辰宜忌法，并当在此条下。
章帝泰和御稳方，但从权而无益，非若此方神验，大有补益，无损，可以寿而康也，诸药本草，及诸子书异传，具载功德，久服皆成仙，不为虚语。
二茸丸
肉苁蓉（酒浸，四两）　牛膝（酒浸）　菟丝子（酒浸）　石斛（酒炒）　枸杞子　巴戟　山茱萸　沉香　白茯苓　泽泻　干山药　五味子　杜仲（各二两）
冬、夏二至，加鹿茸四两，酥炙；四十已上，加天雄二两，上为粗末，炼蜜丸，桐子大，空心，温酒下三、五十丸。
螽斯丸
治妇人无子，绝产。
厚朴　杜仲　秦艽　桂心（各三钱）　防风　附子（各六钱）　白薇　半夏　干姜　牛膝　沙参（各二钱）　人参（四钱）　细辛（五钱）　茯苓（六钱）
上并生用，杵罗，为末，炼蜜丸，小豆大，每服五丸，空心温酒下，渐加至十丸不妨，十余日觉娠，三日后，不可更服。
有一人妻，年二十九岁，服药十二日，有娠，余药与石门主簿，其妻断经十三年，服此药有子，又余药，与前太守子，中舍，字交，其妻年四十九岁，无子，服此药十三日有娠。若寡妇，不宜服此药，妇人有娠，若食马肉，虽则当产，出月。始皇母先怀而后性，恐知则教食马肉，则延期而生。
混元丹
此药可增入三才丸
胞衣一个，头生儿者，斟用酒浸，曝干，细剉为末。
经验后方
华山锭子
茯苓，研削，如枣许大，令四方有角，安新瓷瓶中，以好酒浸，三重纸封其头，候百日开，其色如饴糖，可日食二块，百日后，肌体润泽；服一年后，夜视物，久久服之，血化为筋，延年耐老，则面如童子矣。
治妇人始觉妊娠养胎，转女为男。
雄黄一两，囊盛，带之。
治耳聋方
雄黄　硫黄（各等分）
上为细末，绵裹，塞耳中。
神注丹
在定志丸前。
茯苓（四两）　朱砂（四钱）
上糯米酒煮茯苓至软，切作片子，阴干为末，入朱砂末二钱，和匀，乳香水打糊为丸，桐子大，朱砂为衣，余不尽者，用药阳日二丸，阴日一丸，要秘。新汲水下，要逆气过。空心，温酒下，疑作阳日一丸，阴日二丸，可较也。
丁香丸
丁头　代赭石（五钱）　南乳香（紫色者，另研）丁香（有油者，各三钱）　舶茴（二钱）
前二味，先杵碎为末，次二味，捣罗为末，后入香，和匀，重罗至匀，好酽醋浸，蒸饼为丸，如鸡头大，好心红三钱为衣，当辰火日合药，并火日初服，一日一丸，次日二丸，三日一丸，四日二丸，周而复始，至十日为度，许十丸。每服，早辰汲新水，迎日光照水，然后饮咽送下。
孙真人枕中记：服茯苓百日，百病消除，二百日，夜如昼，三年后，能使鬼神，四年后，玉女来从。
枹朴子云：任子季服茯苓十八年，玉女来从之，能隐能彰，不食米谷，灸瘢灭，面生光，玉泽。
紫石英丸
治妇人绝子，当在螽斯丸后。
紫石英（研，水飞，三两）　天门冬（酒浸，去心，焙干，三两）　当归（切，焙）　川芎　紫葳　卷柏（去根）　桂　川乌（炮，去皮脐）　熟地黄　葳蕤　石斛（去根）　禹余粮（醋淬七次）　辛夷仁（各二两）　桑寄生　续断　细辛根　厚朴（姜制）　干姜（炮）　食茱萸　牡丹皮　人参　牛膝（酒浸，各一两二钱半）　柏子仁（轻炒，另研）　炙甘草　乌鱼骨（烧炙）　山蓣（各一两半）
上二十六味为极细末，炼蜜丸，桐子大，每服三十丸，温酒、米饮任下，空心，食前，日二。
温经汤
当归　川芎　人参　芍药　牡丹皮　桂　甘草　阿胶（麸炒）　吴茱萸（洗，炒，已上各三两）　麦门冬（去心洗　五两半）　半夏（一两半，制）
上剉，每服三钱，水一盏半，生姜五片，煎至八分，去柤得清，内胶化开，温服，空心食前，此剂即调和也。
枹朴子法
妇人绝嗣孕，弓弦用紧腰，三个月足候，胎气受逍遥。
内药、续生丸
并见珍珠囊药后。
母丁香　附子　枯矾　肉豆蔻　乌鱼骨
上制度，绵裹，内阴中，打糊入药，内为耎丸，绵裹内之。
治带下绝产
川乌　枯矾
上等分，为细末，炼蜜丸，弹子大，绵裹内阴中。
大白薇丸、小白薇丸、熟地黄丸、泽兰丸
在牡丹丸下，牡丹煎丸（二药并治妇人血虚发热）
保安丸、保命救生丹（并见后）
御方苁蓉羹
多服宜子孙。
肉苁蓉（洗净，去鳞甲、皮垢，开心，如有黄白膜，亦去，足净，取二两，切作片子，用好酒洗干，糯酒浸透）　羊脊骨连髓（三两，另剉碎，银器内，水二斗，熬汁三四升，澄清）　鹿腰脊髓，或羊腰脊髓（不计多少）　松子仁（汤澄皮，去薄皮，研泥，半两）　胡桃仁（汤浸，去薄皮，研泥，半两）　山药（不计多少）
共上将上件物于羊骨汁内，先入松泥、胡桃泥作羹，熟，入五时味，随意调和，空心与服饵，鹌鹑、飞硫黄、鳝鱼、鸡等，皆可作羹食，用鸭子亦同。
粳米，与熟鸡头泥相和，作粥食之，可以益精髓，强心志，耳目聪明，粳亦作糯。夏月，食鸡头肉，次食粳米粥、饭亦妙。
万安丸
一名山药丸、一名苁蓉丸
苁蓉（酒浸，四两）　山药（二两半）　五味子（二两半）　杜仲（切，焙，三两）　牛膝（酒浸）　菟丝子（酒浸）赤石脂　紫巴戟（去心，各二两）　白茯苓　泽泻　熟地黄　山茱萸（各一两七钱）
上各捣细末，另拌苁蓉末，酒熬膏，和丸，桐子大，每服五十丸，空心温酒下。忌犬、醋、羊血、自死物，七日内，颜色精神。
苁蓉丸四加法：欲进者加白马茎骨，如无，以鹿茸代之，阴下湿痒者，加蛇床子一两。
保安丸
治胎前产后，三十六种冷血风，半身不遂，手脚疼痛，又治八风，十二痹，疝瘕，乳中风淋血聚，胎动不安，子死腹中，胎衣不出，赤白带下，呕逆恶心，痰满，脐下痛，此方出草细辛条下。
赤茯苓　牡丹皮　芍药（各三两）　人参　当归　桂　牛膝　白芷　木香　藁本　麻黄（去根节）　川芎　附子　细辛根　泽兰　炙甘草　凝水石　防风　桔梗　蝉壳（各五钱）　茱萸　沉香　生地黄　马胡退（各一两，世用出蚕纸，非也，蚕复退下皮，即真马胡退也。兼初蛾蚁，非退也，乃生也，世人以其无退皮，故以蚕纸，岁月既淹，习以成弊，用者当以详之。）
一法加细墨、乳香，各少许；一法以朱砂为衣。
上为细末，炼蜜丸，弹子大，每服一、二丸，细嚼，酒下。
大效牡丹皮散
治五脏虚风，及头目不利，不思饮食，手足烦热，支节拘急疼痛，胸膈不利，大肠不调，阴阳相干，心惊忪悸，或时旋运，支节劳倦。
牡丹皮　枳壳（麸炒，各一两）　当归（一两）　玄胡索　桂皮　陈皮　炙甘草　三棱（炮）　干姜（炮）　半夏（洗）　羌活（各五钱）　川芎（二两）　白术（麸炒）　木香（各三分）　诃子肉　芍药（各二钱）
上细末，每服二钱，水半盏，煎至五七沸，食前温服。此药妇人常服，益血海，退血风劳攻注，消寒痰，实脾胃，理血气攻刺，及气虚恶寒，潮热等证，至妙。
仲景治阴汗
没石子，烧灰，先以温汤浴了，以绵裹，然后敷灰囊上，甚良。
玉抱肚
川乌　细辛　良姜　干姜　桂　天仙子　牡蛎粉　楜椒
上为细末，醋调，涂脐下，绵衣覆之。
绵裆法
去阴汗、湿痒，或注疮。
荆芥　地骨皮　小椒　广零陵香　何首乌　牡蛎　细辛　蛇床子　吴茱萸（各一两）　大艾叶
上细末，每用一匙，入葱白三寸许，煎数沸，得药力，热渫，淋洗。
七宝散
治汗热，浸渍成疮，痛痒不已。
黄芪　当归　防风　荆芥穗　木通　地骨皮（各二两）　枯矾
上粗末，每服一两，水三大碗，煎至六七沸，去柤，热淋洗患处，拭干，避风少时。
《千金方》治丈夫阴下湿痒
蒲黄末，敷之，良。
阴囊湿痒，槐枝，煎汤渫洗。
干荷叶散
治阴肿痛，及阴痿，囊湿痒，又阴下湿痒。若热，则栀子金花丸。
蛇床子　干荷叶　浮萍叶（各等分）
上粗末，每服三大钱，水一碗，煎三五沸，去滓，淋渫，避风寒。
问曰：翕、奄、沉，名曰滑，何谓也？然沉为绝阴，翕为正阳，阴阳相合，故令脉骨、关、尺自平；阳脉微沉，食饮自可；少阴脉微滑者，紧之浮名也，此为阴实，其人必股内汗出，阴下湿也，若痒，则有风，宜以
白附子　白蒺藜　黄芪　独活　防风
上等分，若虚则补，宜八味丸。
乌金散
治梦泄，精滑不禁。
九肋鳖甲
每服一字，用清酒半盏，童子小便半小盏，葱白七、八寸，同煎至七分，和滓，空心温服。
土粉散
治汗热，浸渍生疮，肿痒掀痛。
定粉　蛤粉（各九两半）　滑石（八两半）　白石脂　石膏　白龙骨（各五钱）　粟米粉　寒水石（各一两）
上为细末，干掺患处。
神效丸
原蚕蛾，取速连者，不以多少，去头尾毛羽。
上干，为细末，炼蜜丸，桐子大，每服七丸至十丸，临卧，菖蒲汤下。
《千金》云：临其时，当使玉茎至阴节间而止，不尔则过子宫矣。予问其故。师曰：深则少阴之分，肃杀之方，何以生化；浅则厥阴之分，融和之方，故能生发，所以受胎之处，在浅而不在深也。
忌辰：非月经后，皆不可用事，惟经后一日男，二日女，三日男，此之外，皆不成胎，大风、大雨、大寒、大暑，阴晦，日、月蚀八节，非常之变易，皆不可交接，所生男女，痴聋喑哑，四肢不完，多穷下贱，乖戾异常，若不犯此，即大聪明、智慧，当贵之子。
五补例  ***************************
《局方》五补丸
人参　牛膝　茯苓　地骨皮　熟地黄
上细末，炼蜜丸，桐子大，空心，酒下三十丸。本方服数服，以七宝丸泄之。
易老云：凡十补，必一泻之，数泻，必亦补之，所以不失通塞之道，补虚必泄，泻实必虚，滞则通之，使后药必能成功，若不泄，有服八味丸，一、二年不成效者，但补后泄滞，不必，七宝丸泄之，可以去滞者，皆是也。
海藏大五补丸
此当在三才丸下。
天门冬　麦门冬　茯神　石菖蒲　人参　益智仁　枸杞子　地骨皮　远志　熟地黄（各等分）
牡蛎地黄丸
论曰：火多水少，亡精损血之源，火少水多，阳竭停液之本。精遇水衰者，热退而愈，精衰热盛者，胁满而痛。《经》云：尺内两傍以候胁，尺外以候肾。注云：胁之上，肾之分，胁之内，腹之分，若脾胃得积湿，塞其水路，肝脏不足，无血渍，其肾热也。又曰：仗谷气以生精，托醎寒以追热，若服此味，养命延年。
生地黄（三两）　牡蛎（煅存性）　栝楼（各一两）　当归（童便浸一宿，焙）　天门冬（各二两）　人参（一两半）　车前子（三两）
上细末，生姜自然汁糊丸，桐子大，如足肿炒葶苈汤下如胁下满盐姜汤下如潮热小便赤栀豉汤下如腹痛芍药甘草汤间服五十丸空心服如饮食少无味人参汤下
琼玉膏鐡瓮先生方
人参（二十四两，千杵为末）　生地黄（一十二斤，取汁，不犯铁器，石木臼内捣）　白茯苓（十四两，木杵臼内捣）
上件人参、茯苓为末，用白沙蜜十斤，生用，滤过，地黄取自然汁，木石臼皆可，取汁尽，去滓，用药一处拌匀，入银器内，或好瓷器内，封，如器物小，或两处亦可，用净纸二三十重，封闭，入汤内，以桑炭煮六日连夜，火煮三日夜取出，旧汤内煮一日，风蜡纸数重，包系瓶口，悬井中，以去火毒，一伏时取之，再入旧汤内，煮一日，以出水气，取出开封，取三匙，作三盏，好温酒化开服，不饮者，白汤化之。此膏填精补髓，发白变黑，返老还童，行如飞羽，日进数服，终日不饥不食，通心强志，日诵万言，神识高迈，夜无梦寐，人年二十七岁已前，服此一料，寿三百六十岁；四十五岁以上服者，可寿二百岁；六十三以前服者，可寿一百二十四岁；已上服者，可寿百岁，诚不虚说。若服之十剂，绝嗜欲，修阴功，可地仙矣。一料分五处，可救五人痈疾，分十处，可救十人劳瘵。合时，须斋戒沐浴，净室焚香，志勿轻易，当谨慎修制，无示非人，惟此药可以与三才丸为表里。

卷十  ——————————————————————————————————————————————————————————————————————————————————————————

少阴例  ***************************
此卷痈疽一条，并眼药数方内，有天门冬、地黄之类，故入少阴例。
《素问》寒痈疽例  ***************************
《经》云：肾移寒于脾，发为痈肿，少气。脾移寒于肝，发为痈肿，拘挛。又云：寒痈此皆安生。岐伯曰：生于八风之所变也。又云：地之湿气，感则害人皮肉筋脉。《圣济》云：衣服过厚，表易着寒，所得之源，大抵如此，或发不变色，或坚硬如石，或捻之不痛，久则然后变色疼痛，渐耎而成脓，如泔而稀，久不能瘥，疮口不合，变为疳漏，败坏肌肉，侵损骨髓，以致痿痹，宜以此骨碎补丸主之。
骨碎补丸方
鲁山新制
骨碎补　补骨脂　熟地黄　川当归　续断　石南叶　黄芪　石斛　牛膝　杜仲　萆薢（以上各二两）　附子（炮，一两）　白芍药　川芎　菟丝子　沙参　羌活　防风　独活　天麻（各一两五钱）
此方与大偻方相表里，前桂枝拾遗后，有木瓜、菟丝子、白术。
邢三郎家小儿，病寒疽，久不愈，先以四物穿山甲汤透之，复以地黄当归汤补之，继以骨碎补丸外治。
骨碎补丸
主治，并见《局方》。
诸痹，筋骨疼痛，脚膝痹痛。
骨碎补　虎骨　自然铜　天麻（酒浸）当归　没药（另研）　牛膝（酒浸）　川芎（去皮脐，各五钱）　乳香　朱砂（各三钱，各另研）
上细末，酒糊丸，桐子大，每服三五十丸，食前，温酒送下。
虎骨散
出《局方》为末，酒糊丸。
《千金翼》干地黄丸
治壮热，人常服之，终身不发痈疽，悦泽，酬劳苦。
生地黄　天门冬（去心，各四两）　巴戟天　栝楼　肉苁蓉　人参　桂心（各六两）　当归　黄芪　黄芩　远志　石斛　炙甘草（各二两）　大黄（三两）
上细末，炼蜜丸，桐子大，酒服十丸，加至二十丸，或三十丸。
明目例  ***************************
按《经》云：天明则日月不得明，邪害空窍，天所以藏德者，为其欲隐大明，故大明见则小明灭矣。故大明之德，不可不藏，天若自明，则日月之明隐矣。所论者何，言人之真气，亦不可泄露，当清净法道，以保天真，苟离于道，则虚邪入空窍，（空音孔，窍若吊反）阳气者闭塞，地气者冒明。阳谓天气，亦风热也，地气谓湿，亦云雾也。风热之害人，则九窍闭塞，雾露之为病，则掩翳精明。取类者，在天则日月不光，在人则两目隐耀也。《灵枢经》曰：天有日月，人有眼目。《易》曰：丧明于易，岂非失，养正之道也。云雾不精，则上应白露不下，雾者云之类，露者雨之类，阳盛则地不上应，阴虚则天不下交，故云露不化，精微之气，上应于天，而为白露不下之咎矣。
《阴阳应象大论》曰：地气上为云，天气下为雨，雨出地气，云出天气，明二气交合，乃成雨露。又《盛衰论》曰：至阴虚，天气绝，至阳盛，地气不足，明气不相召，不能交合。
六合丸
天门冬　麦门冬　生地黄　熟地黄　枸杞子　地骨皮
七仙丸
菟丝子　车前子　巴戟天　肉苁蓉　熟地黄　枸杞子　甘菊花
一名驻车丸，菊花丸，相合七味。
益阴丹
熟地黄（四两）　苁蓉（酒浸，三两）　巴戟天（去心）　枸杞子（各二两）
上为末，酒糊丸，桐子大。
永寿丹
天门冬　熟地黄　枸杞子　甘菊花
已上方，皆炼蜜丸，桐子大，米饮汤，酒亦得。
诸风例  ***************************
风气与太阳俱入，行诸脉俞，散于分肉之间，与卫气相干，其道不利，故使肌肉愤胀而有疡，卫气有所凝而不行，故其肉有不仁也。疠者有荣卫热附，其气不清，使其鼻柱坏而色败，皮肤疡愤矣。风寒客于脉而不去，名曰疠风，或者曰寒热癞，本疠风。又云：因而露风，乃生寒热，亦疠风也。
易老袪风丸
治疥癞。《经》云：风中血脉，而成疠风，疠风即癞。
黄芪　枳壳　防风　芍药　甘草　生地黄　熟地黄　地骨皮　枸杞子
上九味，木臼杵为细末，炼蜜丸，桐子大，空心，白汤下五十丸。此药与摩风膏子外治，相表里。
御方袪风丸
生地黄　熟地黄　防风　甘草　枳壳　芍药　枸杞子　地骨皮
上细末，炼蜜丸，桐子大，每服三十五丸，温酒下。
乌白散
治大风，遍身生疮，累医不效者。
白花蛇　乌梢蛇（各酒浸，焙干，各三两）　地龙（去土）　荆芥（各三两）　细辛（去土）　天麻　当归（各一两）　白芷　蔓荆子　苦参　杜蒺藜　不灰木　菖蒲　天门冬（去心）　红芍药　定风草　川芎　胡麻子（炒）　何首乌　木鳖子（去皮油　）羌活　草乌头　苍术（制）　威灵仙（去土）　甘菊花　沙苑蒺藜　木贼　甘草　沙参　紫参（已上各二两）
上细末，每用二三钱，温酒调服，日二三服，忌动风之物，并房事。
大偻方
阳气者，精则养神气，则养筋，开阖不得，寒气从之，乃生大偻。
羌活　防风　细辛　附子　当归　甘草　川芎　续断　白芍药　白术　桂　麻黄　黄芪　熟地黄
此药当与鲁山骨碎补丸相表里。
仲景旋覆花条下，注痤痱二证
龙蛇散
治风虚顽麻，遍身白癜、紫癜，瘾疹，痒痛者。
白花蛇（去骨，炒）　乌梢蛇（去骨，炒）　萆薢　天麻　骨碎补　金毛狗脊　自然铜（醋淬）　黄芪　枫香（研）　地龙（去土）　草乌头（盐水浸，剉，各一两）　乳香　没药（各三钱）　麝香（二钱）
上细末，酒糊丸，桐子大，每服一十五丸，食后，酒下。为细末，酒调下亦得。内有佐经丸，亦可例草乌后。
复肌丸
治肺气，赤白癜，瘙痒，耳鸣瘫痪，口眼㖞斜。
白花蛇　乌梢蛇（各酒，去骨）　天麻　牛膝（酒浸）　白芷（各一两）　白附子（炮）　白僵蚕（各一两半）
上为细末，炼蜜丸，桐子大，朱砂为衣，每服二十丸，温酒下。
退风散
治痹肺风攻注皮肤，瘾疹痛痒，一切肺风。
苦参　白蒺藜
上等分，为细末，酒调，食后服。
黄柏例  ***************************
大凤髓丹
半夏（炒）　木猪苓　茯苓　莲蕊　益智（各三钱半）　黄柏（炒，二两）　缩砂仁（一两）　甘草（五钱）
治心火狂阳大盛，补肾水真阴虚损，心有所欲，速于感动，应之于肾，疾于施泄，固真元，降心火，益肾水，大有神效。
正凤髓丹
黄柏（二两）　缩砂仁（一两）　甘草（五钱）
《经》云：肾恶燥，以辛润之。缩砂仁味辛，以润肾燥。又云：急食苦以坚之。黄柏味苦，以坚肾水。又云：以甘缓之。甘草味甘，以缓肾急。又云：甘补之，甘味以生元气。古人云泻心者，非也，及泻相火，益肾水之剂，若以黄柏泻心火，则黄连当泻何经，二药并用，酒煮，糊为丸，桐子大，空心，温酒下三十丸。
小凤髓
一名养真丹
甘草（一两）　黄柏（二两）
栀子金花丸
即《活人》解毒汤、丸也。
加芦荟、沉香，为芦荟丸，青黛为衣；去大黄，加防风，为五黄丸；加连翘，为连翘金花丸。芦荟丸治小儿疳热发黄，糊丸，黍米大，无时，温水送下二十丸。
解毒丸
治大小积热，咽喉目赤，痈肿，心忪不安，中暑发热渴者。
寒水石（一两六钱）　青黛（八钱）　石膏（一两一钱，已上各研细末）
上和匀，蒸饼丸，鸡头实大，每服一、二丸，新汲水化下，姜汤亦得。
拔毒丹
一名拔毒散
治肉色变赤，四肢、胸背游走，焮热肿痛。
黄柏　甘草（各一钱）　石膏（二钱）　寒水石（七钱）
上细末，水调，扫。
海藏云：予观此方极有理，不惟外治、内治亦效，量儿大小，以水调服方寸匕，与扫之，内外俱治疗也。凝水石泄肾，石膏泄三焦大热，黄柏又治命门相火之本，甘草以消毒缓急，所以多效，故入小凤髓丹例。
固元丹
治血枯，大脱血，崩中漏下不止，房室过度，气竭肝伤，五心烦热，或劳，保真益血，脉尺中，及三部而实，膏梁有余者主之。
黄柏（四两）　生地黄（三两）　缩砂仁（二两）　益智（一两）　甘草（生用，一两）
上为极细末，滴好醇酒为丸，桐子大，每服三十丸，空心，淡盐汤下，渐加至八十丸，以意，消息治之，加真续断二两，治心火加黄连一两，治风加当归、川芎各一两，代赭为衣。
易老珍珠丸
黄柏　蛤粉（各二两）
上剉，黄柏新瓦上炒，二味共细末，水丸，温盐酒任下。治阳盛阴虚，精不禁之奇方也。
秘真丸
莲蕊　益智仁　缩砂仁　茯苓（酒浸，阴干）　黄柏（各一两）　猪苓　半夏（各五钱）
上细末，蒸饼丸，桐子大，每服五十丸，空心，米饮下。
保真丸
脱精命门，相火盛，服此方主之。
黄柏　黄连　黄芩　栀子　大黄　缩砂　甘草　生地黄　白茯苓　益智　人参　地骨皮　莲子皮
上细末，生地黄汁糊丸，桐子大。
贺兰先生解毒丸
一名保命丹，一名化毒丹。
善治毒诸药毒，山岚瘴气，鱼果肉面菜毒，冬丹毒，夏月暑毒，伤寒余毒，小儿疹疮斑毒，热毒，喉痹急毒，凡有名之毒，悉皆治之。
黄柏　管仲　茯苓　蓝根　干葛　地黄　雄豆　甘草　滑石　缩砂　阴地蕨　薄荷（各二两）　山豆根　土马鬃　豆粉　益智　大黄　寒水石（生）　紫河车　马勃　龙胆　白僵蚕　百药煎　山栀子（各一两）
上为细末，炼蜜丸，每一两，作十丸，细嚼，新水下一丸，津咽亦得。小儿惊风，薄荷汤下，或蜜水浸，蒸饼为丸亦可。夏月尤宜，时服，永无热病，冬服无伤寒。昔云贺兰仙人也，有日帝问曰：朕闻卿能点化瓦砾为黄金，然否？公雍容对曰：陛下贵为天子，富有四海，臣愿以尧舜之道，点化天下。帝惭。予尝以此推之先生，望明君犹存此心术，后之人，当如何耶。
清心丸
黄柏（生，二两）　麦门冬　龙脑
一法加天门冬、黄连。
上细末，炼蜜丸，桐子大，每服十丸，麦门冬酒下，薄荷汤亦得。
钱氏泻心汤（泻丁也）
导赤散（泻丙也）火府丹（丙丁俱泻）
黄芩（一）　黄连（一）　生地黄（二）　木通（三）
上细末，蜜丸，桐子大，每服二三十丸，临卧，温水下。
经进十精丸
赐紫金鱼袋监中岳重福宫，臣览诸方一千余卷，捡见此方，其功大，如臣服半料，多病眼昏而复明，气冲而实，四肢轻健，百节舒畅，万病消除，臣今进方于后。皇佑二年正月进。
枸杞子（天之精）　熟地黄（地之精）　干山药（土之精）　菟丝子（金之精，水浸）　桂（木之精）　柏子仁（阴之精）　甘菊花（阳之精）　肉苁蓉（水之精浸）　茯苓（千年之精）　汉椒（火之精）
上件十味，各拣净择，制造如法，捣罗为细末，就浸药酒，打糊为丸，桐子大，每服二十丸，茶、酒、盐汤任下，空心日，进二服。男子元气损耗，精神虚弱，面色痿黄，肢体疲乏，脐腹久冷，五淋损伤，夜梦遗精，五劳七伤，上实下虚，行歩艰难，小肠疝气，肾虚脚弱，及妇人子宫久冷，血气滞多，真胎石结，饮食无味，四肢沉困，夜梦难分，脐腹虚痛，心疼头痛，此药服之，立有神效。
神仙六子丸
治男子血气衰败，未及五十岁，发斑白，若服此药百日，黑如漆。
菟丝子　金铃子　枸杞子　覆盆子　五味　蛇床子　何首乌　舶茴（各一两）　牛膝　地骨皮　木瓜（各二两）　熟地黄（三两）
上蜜为丸，每服五十丸，空心，酒下，要发黑，前件药内，别加人参、茯苓、石菖蒲各一两，忌萝卜、生韮、薤菜、蒜。
十补丸
治男子肾脏虚，精气寒滑，妇人血海冷，经脉不调。除寒湿，养脾胃，手足温和。
玄胡索　葫芦巴　破故纸　茴香　川姜　附子　桂　当归　紫巴戟　肉苁蓉（各等分）
上细末，酒糊丸，桐子大，每服三五十丸，空心，温米饮下，酒盐汤亦可。
补虚五味子丸
主治、制修并见《局方》
治妇人五淋，小便赤。
古方鹿角霜丸
乃骊珠太和之祖也（并见《汤液本草》白胶条下，故疑白胶、阿胶，皆鹿角胶也，盖白胶即白胶香，在木部；阿胶即黑馿皮，在畜部；鹿角胶在兽部，三者可知。）
太和膏
刘快活仙进方，补真壮下元，治本脏虚弱，进食，强筋骨，助脾胃，补损伤，久服延年益寿，长生不老，消除百病。
当归（酒浸）　苁蓉（酒浸）　川芎（各四两）　舶茴（六两）　川楝子　破故纸　楮实子　远志（去心）　白术　韮子　白茯苓　葫芦巴　枸杞（各三两）　黄蜡（一两半）　葱白（十根）　胡桃（五十个，切作片）
上用鹿角三十斤，东流河水三十担，铜灶、铁锅二只，靠鹿顶截角，用赤石脂盐，泥于截动处涂，固之，勿令透气，于甑内煎一炊，时用马蔺刷，就热汤，刷去鹿角上血刺、尘垢，讫，可长三四寸，截断鹿角，外将前件药一十六味，拌和匀停，先铺一层角于锅内，角上铺一层药，如此匀作三层铺之，将河水添在药锅内，其水于角上，常令高三寸。无烟木炭，熬令常小沸，勿令大沸，外一锅内，专将河水煎汤，亦勿令大滚，如药锅内水积下，却与热汤内取，添上，令三寸却，取河水添在热汤内，续续倒添，至二十四时，住火，候冷时，将鹿角捞出，用白绢滤取汁，其药滓不用，外将药汁如前法再煎，更不用加水，如膏，滴水不散，凝结方成。
骊珠丹
鹿角霜　白茯苓（一斤）　泽泻（四两）　白龙骨（二两，水飞）
再同为细末，以醇酒一升，溶开太和膏六两，入炼蜜四两，更熬，令匀，搜和前药成剂，丸如桐子大，每服三十七丸，空心，温酒下，渐至百丸，其效不可具述。
海藏云：大抵益阳之药，本为命门相火衰，阳事不举，有误子孙之计，故圣贤著书立意，扶虚、补不足也，后人耽嗜色欲，丧身夭命，惜哉。
肾气内消丸
山茱萸　食茱萸　马蔺花　川楝子（炒）　陈皮　吴茱萸　茴香　木香（各等分）
上细末，醋糊丸，桐子大，每服二三十丸，空心，盐酒送下。
又方
青皮川乌荜拨木香茴香红皮桃仁葫芦巴破故纸（各等分）
右细末酒糊丸桐子大每服三十丸盐汤下
金铃子丸
治小肠气疼不已，或肿偏大。
金铃子　茴香　当归　葫芦巴　蝎梢（各等分）
上为细末，酒调下，一、二钱。
枳壳五倍丸
治痔漏。
枳壳（炒）　五倍子（炒，各等分）
上末，蜜丸，空心，温酒下，三、五十丸。一本枳壳五两，五倍子一两，蜜丸，米饮下。
硕夫枳壳茴香丸
枳壳（二两，麸炒，去穰，另为末）　茴香（一两，另为末，盐炒）
好酒半碗，入茴香末，熬成膏子，次入枳壳末，丸桐子大，却用龙骨末一、二两，瓷钵内培养。服时，去龙骨末，每服三十丸，酒、盐汤任下。
又一法用
枳壳（二两）　茴香（一两）　龙骨（半两）
上酒糊为丸，如用，噙五味数枚，咽津。
香壳丸
枳壳（去穰，麸炒）　茴香（炒黄，各等分）
上细末，酒糊丸，桐子大，空心，酒下，二、三十丸。
《局方》桔梗枳壳
主治、修制并见本方。
《易简》枳壳汤
服之缩胎易产，妊妇临月服之，特有神效。丈夫妇人，宽中下气，治肠中诸痛，尤得其宜。
枳壳（五两）　甘草（一两）
上㕮咀，每服四钱，水一盏，煎至六分，去滓，热服，或为细末，更加香附子一两，尤妙。
如丈夫、妇人冷气攻刺，胁肋疼痛，加葱白二寸，火煨，入煎药服，能饮者，细嚼葱白，热酒调下服之；如胸膈气闭，饮食不进，葱白汤调服；肾气肿痛，煨葱白二寸，茴香一大撮，同嚼，热酒服，若久久服之，永不发动；腰背气痛，用葱白汤调，服讫即卧，少时旋能作效；脚气发痛，空心，热汤调服；妇人因脾寒，血闭成块，热酒调服之；产后血气不和，热汤调服；心腹气痛，口吐清水，饮食不消，胸膈嗔胀，葱白汤调服；冷物伤脾，发痛无时，楜椒煎汤调服；大小便秘，煎白牵牛汤调服；妇人血晕，两太阳痛，头旋欲倒者，煎艾汤调服；妇人经脉不行，手足发热，或身潮热，先用葱白汤，次用蒲黄汤调服；若经脉不调，脾胃稍壮者，当用大圣散服之，数有神效；若经脉不调，血脏疼痛者，当用小温经汤，以当归、附子二味等分，白水煎服；小儿面黄，胃冷吐食，煎木瓜汤调。
一者因而饱食，筋脉横解，肠澼为痔。
二者因而大饮，则气逆，肺气举，故气逆而上奔。
三者因而强力，肾气乃伤，高骨乃坏，强力入房，骨乏体。
《金匮要略》水气病脉证治  ***************************
（后代名医、诸书所说，皆取此以为法。）
师曰：病有风水，有皮水，有正水，有石水，有黄汗。风水其脉自浮，外证骨节疼痛，其人恶风。皮水其脉亦浮，外证跗肿，按之没指，不恶风，其腹如鼓，不渴，当发其汗。正水其脉沉迟，外证自喘。石水其脉自沉，外证腹满，不喘。黄汗其脉沉迟，身体发热，胸满，四肢头面肿，久不愈，必致痈肿也。
脉浮而洪，浮则为风，洪则为气，风气相击，身体洪肿，汗出乃愈，恶风则虚，此为风水。不恶风者，小便通利，上焦有寒，其口多涎，此为黄汗。
太阳病，脉浮紧，法当骨节疼痛，而反不疼，身体反重而酸，其人不渴，汗出则愈，此为风水。恶寒者，此为极虚发汗得之。渴而不恶寒者，此为皮水。
身肿冷，状如周痹，胸中渴，不能食，反聚痛，暮燥不眠，此为黄汗。
痛在骨节，欬而喘，不渴者，此为脾胀，其状如肿，发汗则愈。
然诸病此者，渴而不便，小便数者，皆不可发汗。
里水者，一身面目洪肿，其脉沉，小便不利，故令病水。
假令小便自利，亡津液，故令渴也。趺阳脉当伏，今反紧，本自有寒。疝瘕，腹中痛，医反下之下之，即胸满短气也。
趺阳脉当伏，今反数，本自有热，消谷，小便数，今反不利，此欲作水。
寸口脉浮而迟，浮脉则热，迟脉则潜，热潜相抟，名曰沉。趺阳脉浮而数，浮脉则热，数脉则止，热止相抟，名曰伏。沉伏相抟，名曰水。沉则络脉虚，伏则小便难，虚难相抟，水走皮肤，即为水矣。
寸口脉弦而紧，弦则卫气不行，即恶寒，水不洽流，走在肠间。
少阴脉紧而沉，紧则为痛，沉则为水，小便则难。沉得诸沉，当责有水，身体肿重，水病脉出者，死。
夫水病，目下有卧蚕，面目鲜泽，脉伏，其人消渴。病水腹大，小便不利，其脉沉绝者，有水，可下之。
问曰：病下利后，渴饮水，小便不利，腹满目肿者，何也？答曰：此法当病水，若小便自利，反汗出者，自愈。
心水者，其身重而少气，不得卧，烦而躁，其人阴肿。肝水者，其腹大，不能自转侧，胁下腹痛，时时津液微生，小便续通。肺水者，其身肿，小便难，时时鸭溏。脾水者，其腹大，四肢若重，津液不生，但苦小气，小便难。肾水者，其腹大脐肿，腰痛不得溺，阴下湿如牛鼻上汗，其足逆冷，面皮瘦。
师曰：诸有水者，腰以下肿，当利小便；腰已上肿，当发汗愈。师曰：寸口脉沉而迟，沉则为水，迟则为寒，寒水相抟。趺阳脉伏，水谷不化，胆气衰则鹜溏，胃气衰则身肿。少阴脉细，男子则小便不利，妇人则经水不通，经为血，血不利则为水，名曰水分。
问：病者苦水，面目、身体、四肢皆肿，小便不利。师曰：脉之，不言水，及言胸中痛，气上冲咽，状如炙肉，当微欬喘。审如师言，其脉何类？师曰：寸脉沉则为水，紧则为寒，沉紧相抟，结在关元，如时当盛年，或不觉，阳衰之后，荣卫相干，阳损阴盛，结寒微动，肾气上冲，咽喉塞噫，胁下急痛，医以为留饮，两大下之，气上冲紧不去，而病不除，后重吐之，胃家虚损，咽燥，欲饮水，小便不利，米谷不化，面目、手足浮肿。又与葶苈丸下水，当时如小瘥，饮食过度，肿复如初，胸胁攻痛，象若奔豚，其水扬溢，则浮动喘逆。当先攻击冲气，全止，治欬，上其胁自瘥。先治新病，病当在后。
风水，脉浮自重，汗出恶风者，防己黄芪汤主之。腹痛加芍药。风水，恶风，一身悉肿，脉浮不渴，续自汗出，而无大热者，越婢汤主之。
越婢汤
麻黄（去节，六两）　石膏　炙甘草（各二两）生姜（二两切）　枣（十五枚擘）
上㕮咀五味，以水六升，先煮取麻黄，再沸，去上沫，内诸药，煮取三升，去滓，分温三服。恶风者，加附子一枚，炮，《古今录验》云：风水，加术四两。
皮水为病，四肢肿，水气在皮肤中，四肢聂聂动者，防己加茯苓汤主之。
防己加茯苓汤
防己　桂枝（去皮）　黄芪（各三两）　茯苓（去皮，六两）　炙甘草（二两）
上五味㕮咀，以水六升，煮取二升，去柤，分温再服。
里水，越婢加术汤主之，方见脚气中。又甘草麻黄汤亦主之。
甘草麻黄汤方
甘草（炙，二两）　麻黄（去节，八两）
上二味㕮咀，以水五升，先煮麻黄，去柤沫，内甘草，煮取三升，去柤，温服一升，重覆出汗，不汗，复服，慎风寒。
水之为病，其脉沉小，属少阴；浮者为风。无水虚胀者，为气水，发其汗即已，脉沉者，宜附子麻黄汤；脉浮者宜杏子汤。
附子麻黄汤
附子（一枚，炮，去皮脐，切作八片）　麻黄（去节，三两）　甘草（炙，二两）
上三味㕮咀，以水七升，先煮麻黄，再沸，去上沫，内诸药，煮取二升半，去柤，服八合，日三服。
杏子汤未见方，恐是麻黄杏仁甘草石膏汤也。
厥而皮水，煮蒲炭散主之，方见消渴中。
师曰：黄汗之为病，身体肿（一作强），发热汗出而渴，状如风水，汗沾衣，色正黄如柏汁，脉自沉。问曰：从何得之？师曰：以汗出入水中浴，汗从孔中入，得之黄汗，黄芪芍药桂枝苦酒汤主之。
黄芪芍药桂枝苦酒汤
黄芪（五两）　芍药（三两）　桂枝（去浮皮，三两）
上三味㕮咀，以水七升，苦酒一升相和，煮取三升，去柤，温服一升，当心烦也，至六七日乃解，若心烦不止者，以苦酒阻故也。一方用美清醘代苦酒。
黄汗之为病，两颈自冷，假令发热，此属历节。食已汗出，又身常暮卧，盗汗出者，此荣气虚，若汗出已，反发热者，久久其身必甲错；发热不止者，必生恶疮。若身重汗出已辄轻者久久必身瞤瞤即胸中痛有又从腰已上必汗出下无汗腰下弛痛如有物在皮中状剧者不能食身疼重烦燥小便不利此为黄汗桂枝加黄芪汤主之
桂枝加黄芪汤方
桂枝（去浮皮）　生姜（切）　芍药（各三两）甘草（炙）黄芪（各二两）
上㕮咀，入枣一十二枚，擘，以水八升，煮取三升，去柤，温服一升，须臾，饮热稀粥一升余，助药力，温覆取汗，若无汗者，更服之。
师曰：寸口脉迟而涩，迟则为寒，涩则为血不足；趺阳脉微而迟，微则为气，迟则为寒。寒气不足，则手足厥冷，手足厥冷，则荣卫不利，荣卫不利，则腹满胸鸣相逐；气转膀胱，荣卫俱劳；阳气不通则身冷，阴气不通则骨疼；阳前通则恶寒，阴前通则痹不仁；阴阳相得，其气乃行，大气一转，其气乃散；实则失气，虚则遗溺，名曰气分。
气分，心下坚，大如盘，如旋杯，水饮所作，桂枝去芍药加麻黄附子细辛汤主之。
桂枝去芍药加麻黄附子细辛汤方
桂枝（去浮皮）　甘草（炙）　麻黄（去节）　生姜（切）　细辛（各二两）　附子（一枚，炮，去皮脐，剉八片）　大枣（二十枚，擘）
上㕮咀，以水七升，先煮麻黄，再沸，去沫，内诸药，煮取二升，去柤，分温三服，当汗出，如虫行皮中，愈。
心下坚，大如盘，如旋杯，水饮所作，枳实汤主之。
枳实汤方
枳实　白术（各三两）
上二味㕮咀，以水五升，煮取三升，去柤，分温三服，腹中耎，即当散也。
附方
夫风水，脉浮为在表，其人或头汗出，表无他病，二者但下重，故知从腰以上为和，腰以下当肿及阴，难以屈伸，防己黄芪汤主之。（方见风温中，见《外台》出）
海藏水气问难  ***************************
《经》云：诸水，身半以下肿者，当利小便；身半以上，当发汗。《经》云：身半以上，天气主之，身半已下，地气主之。天气主之者，其在皮也，其在皮者，故汗而发之。
问：肌肉之外，皮肤之里，首至足，一身皆肿者，当作何治？答曰：亦宜汗之也，与身半以上同法。身半以上，汗之者，尺寸之天地也，故汗之，肌肉之外，皮肤之里，一身尽肿者，从天而汗之，此表里之浮沉，凡治之法，当如是也。肺心肝肾，中州已上，俱宜汗，中州已下，皆宜汗。如小便利而渴，不宜汗，不宜下，以其重亡津液故也。
问曰：仲景云，少阴脉紧而沉，紧则为痛，沉则为水，小便则难。脉得诸沉，当附骨，身体肿重，水病脉出者死。王叔和云：水气浮大即延生，二者不同，何也？答曰：少阴证当沉，故脉出者死也，此水附骨以当沉，而下出则当微，出本部即是得生也。此个出字出本部之外，故死也。《经》云：阴阳俱虚，脉出者死。与此同意，水气浮大，即延生者，总而言之也，五脏六腑，上下表里，及诸部分，俱在其中矣。此阴盛而阳虚也，故暴出者死。何以然？少阴脉沉，知周身无阳也，水病，滞塞不通，脉暴出阳，何以周流于一身，养育一体，故死也。
腹上肿者，属厥阴；腰肿者属肾。
海藏集仲景水气例  ***************************
水气源流，并出《素问·水热穴论》，高低内外，轻重表里，随经补泻，要当谨察肺胃肾三经，病即瘥也。
仲景葶苈大枣泻肺汤
治喘嗽痰涎，面目浮肿。
甜葶苈　苦葶苈（等分）　大枣
仲景枳术汤
治心下水，结如盘。
仲景牡蛎泽泻散
治腰已下有水气。
仲景生姜泻心汤
治两胁水气，腹中雷鸣。
仲景甘草附子白术桂枝汤
治阴证自汗，身微肿，风湿相抟，小便不利。
仲景真武汤
治少阴，三二日不已，至四五日，腹痛，小便不利，四肢沉重，疼痛则不利，此为水气，其人或欬，或小便利，不利而呕者。
仲景十枣汤
大戟　芫花　甘遂（各等分）
三花神佑丸
十枣汤，加牵牛、大黄、轻粉，水丸。
除湿丹
神佑丸，加乳香、没药。
玄青丹
神佑丸，加黄连、黄柏、青黛。
上，已上四料丸药，极有毒，不可轻用也。
趁痛丸
大戟　甘遂　白芥子　大麦面（各一两）
上三味药为末，拌和匀，作饼大，慢火炒黄熟，再为细末，用大麦面一两，同上药拌匀，糊丸，桐子大，空心，冷酒下十丸，至十五丸。
明理趁痛丸
治脚气上攻，风毒走注，疼痛，神效。又治水气浮肿。
白芥子　肥甘遂　大黄（各生末，各一两）
上件用白面一两半，滴水丸，作饼子，煿，令黄，不可过焦，为末，醋糊丸，桐子大，冷酒下二十丸，无时，量虚实加减。
水气，下为跗肿，上为喘呼不得卧者，标本俱病。故肺为喘呼，肾为水肿，肺为逆，不得卧者，分为相输俱受者，水气之所留也。
伏梁水气，日华子云，在《本草》羌活条下。
五皮散
生姜皮　茯苓皮　桑白皮　大腹皮　陈皮
一法加牵牛，各等分，水煎服之。
〖海藏老人法〗
调胃白术泽泻散
治痰病化为水气，传为水鼓，不能食。
白术　泽泻　芍药　陈皮　茯苓　生姜　木香　槟榔（各等分）
一法加白术，本药各半，治脐腹上肿，如神。心下痞者加枳实，下盛者加牵牛。
紫菀散
木香　人参　白术　铁脚紫菀　川芎（各二两）
上粗末，生姜、乌梅煎，次日又一服。
夫水气者，胃土不能制肾水，逆而上行，传入于肝，故令人肿。治者惟知泄水，而不知益胃，故多下之，强令水出，不依天度流转，故胃愈虚，食不滋味，则发而不能治也，莫若行其所无事，则为上计，不可不知。
仲景十枣汤
治太阳中风，吐下呕逆者，可攻也。若病悬饮者，此汤亦主之。
芫花　甘遂　大戟（各等分，为末）
上大枣十枚，水一升半，煮取八合，去柤，内诸药。强人一钱匕，弱者只半钱匕，温服之，不下，明日再服，下后，以粥补之。
胡洽方
治支饮澼饮，于十枣汤中，加大黄、甘草五两，同煎服之，故以相反之剂，欲其上下俱去也。郁李仁破澼气，能下四肢水。大抵去水药，多泄热，当求脉之虚实下之。叔和云：水气浮大即延生，沉小命殂须努力。
〖水气求责法〗
有沉而有力，有沉而无力。
有浮而有力，有浮而无力。
中得之亦有有力、无力。
〖水气脉并药〗
肺沉、大肠浮
大腹皮　茯苓　甘遂　大戟　芫花　旋覆花　紫菀　陈皮　桑皮　杏仁　木香　葶苈　麻黄　栀子　芍药　生姜皮　白术
心沉、小肠浮
桂　枳实　牵牛　芍药　木通
脾沉、胃浮
白术　芍药　生姜　赤小豆　枣　槟榔　黄芪　甘草　石膏
肝沉、胆浮
川芎　芍药　细辛
肾沉、膀胱浮
泽泻　茯苓　猪苓　白术　木通　灯草　通草　牡蛎　滑石　泽兰　附子　葶苈　瞿麦　车前　防己
化水丹
止消渴，化停水。
乌头（大者，四个，炮）　牡蛎（煅，二两）　蛤粉（六两）
上细末，醋糊丸，桐子大，冷水下，三、五十丸，饮水一担者，一服愈。
易老云：益火之源，以消阴翳，则便溺有节，乌、附之类是也；壮水之主，以镇阳光，则渴饮不思，蛤、蛎之类是也。
取疮根中痛例  ***************************
子和泄水丸，改名大智丸；泄水散，改名大智散。
藏用丸加减例  ***************************
《局方》神助散
治十肿，水气，小便赤涩，大便自利。
葶苈（炒香，另研）　猪苓（去黑皮）　泽泻（各二两）　牵牛（炒末，二两五钱）　椒目（一两五钱）
上细末，每服三钱匕，葱白，浆水，入酒调下，次以葱白汤投之，忌面盐等物，大小便利，后大宜将息，断盐、房室三年。
男子疳疮，或痛在茎之窍，或在窍之标，皆手足太阳不利，热毒下传，入手足厥阴，故为紫黑色，作蚀疮坏，其茎而死，以子和泄水丸、散，导其湿毒，无不愈者。如已成疮，先泄其根蒂，次从标而外治，以葱白、黑豆汁，渫洗拭干，以黄连、木香、密陀僧、干胭脂之类，细末涂之。如内溃，脓不出，以追脓散上之，后窍如脓少，可用黄连、木香、胭脂等贴之。
泄水丸、散，亦能治足跟中痛，肾主湿，火主痛，故大泄之而愈，以去其湿也，丙传壬，壬传乙，乙与庚合，故以泄水丸泄则愈。
涌水、风水、石水之源
阴阳结邪，多阴少阳，名曰石水；小腹肿，三阳独至者，是三阳并至由此，则但有阳而无阴也，石水者，谓冬月，冰水如石之时，故曰石水也。火墓于盛冬，阳气微微，石水而死也、（肾肝并沉为石水，并浮为风水。）
帝曰：有病肾气者，面跗肿，然壅害，可刺否？岐伯曰：虚，不当刺，不当刺而刺，后五日，其气必至。帝曰：其至何如？岐伯曰：至必少气，时热时促，胸背上至头汗出，手热口干，苦渴，小便黄，目下肿，腹中鸣，身重难以行，月事不来，烦而不能食，不能正偃，正偃则欬，病名曰风水，论在刺法中。帝曰：愿闻其说。岐伯曰：邪之所凑，其气必虚，阴虚者必凑之，故少气时热而汗出也。小便黄者，小腹有火也，不能正偃者，胃中不和也。正偃則欬，气上迫肺也。诸有水气者，微肿见于目下也。帝曰：何以知之？岐伯曰：水者阴也，目下亦阴也，腹者至阴之所居，故水在腹者，必使目下肿也。真气上逆，故口苦舌干，卧不得正偃，正偃则欬出清水也。诸水病者，故不得卧，卧则惊骇则欬甚也。腹中鸣者，病本于胃也，薄胃则烦，不能食，食不下者，胃脘隔也。身重难以行者，胃脉在足也。月事不来者，胞脉闭也，胞脉属心，而络于胞中，今气上迫肺，心气不得下通，故月事而不来也。帝曰：善。
帝曰：诸水皆生于肾乎？岐伯曰：肾者，牝藏也，地气者，属肾而生水液也，而阴勇而劳苦，则肾汗出，肾汗出逢于风，内不得入于脏腑，外不得越于皮肤，客于元府，行于皮里，传于跗肿，本之于肾，名曰风水。帝曰：少阴何以主肾，肾何以主水？而岐伯对曰：肾者至阴也，至阴者盛水也，肺者太阴也，少阴冬脉也，故其本在肾，其末在肺，皆积水也。帝曰：肾何以聚水而生病？岐伯曰：肾者，胃之关也，关门不利，故聚水而从其类也，上下溢于皮肤，故为跗肿，肿者肾水而生病也。《阴阳别论》曰：三阳结之为水。（注云：脾腑之寒，无脉结脾，肺寒结化为水）此但二阴，而少肾一阴也。
《汤液醪醴论》云：三焦闭溢，水道不通，水满皮肤，身体痞肿，洁净府，治水之法也。《平人气象》云：颈血脉动，喘疾。《咳》曰：水目窠微肿，如卧蚕起之状。曰：水足胫肿。曰：水此上下之别也。
帝问岐伯曰：水与肤胀、鼓胀、覃石、瘕石水何以别之？岐伯曰：水之起也，目窠上微壅，如新蚕卧起之状，其颈脉动，时欬，阴股间足寒胫壅，腹乃大，其水已成也，以手按其腹，随手而起，如裹水之状，此其候也。诸水，大抵胃土不能制肾水。
凡治水者，人惟知治水，而不补胃，如补胃，多失之壅滞，当用何法。《本草》云：赤小豆治水肿，通气，补脾胃。
神方
乌鸡子一个，去顶，取清黄汁，调腻粉一大钱，令匀，内壳中，以蒸饼剂裹之，蒸熟去壳，取熟黄，二葶苈等分，炒为末，与上并黄蒸饼，药和丸，如豆大，每服三、五十丸，车前子汤下。小便涩不通，煎瞿麦汤下。
又方
治单腹胀，水气。
上隔纸炒，苦葶苈二钱，细末，无根水下。
又一方
卒大腹水肿
青雄鸭，以水五升，煮取一升，饮尽，厚覆取汗。
治十种水气不瘥，垂死。
以青头鸭一只，治如食法，细切，和米，并五味煮，令极热，作粥食之。
又法
治水气胀满，小便涩。
白鸭子一只，去毛，肠馈饭半升，与椒、姜同酿鸭腹中，缝定，如法蒸熟，食之。
又法
治十种水气，垂死。
鲤鱼一个，重一斤者，和冬瓜、葱白羹，食之。
治鼓气方
滑石　轻粉（各一钱）　槐花（一钱半）
上不犯铁器，为细末，取生地黄自然汁，生姜自然汁，停滴在药中，为丸，桐子大，一日服三丸，次日服四丸，五日以，来早辰只一服，用生地黄汁，温送下，小便中水尽为度，得睡后，日服嘉禾散，十日，永不再发。
胞转，小便不通，非小肠、膀胱厥阴之气也，盖因强力房事，过度小便，以致此疾，非可利之药，所能利之也。法当治气，宜以沉香汤主之。
沉香汤方
沉香　木香（各二钱）
上为细末，煎陈皮茯苓汤调服，空心。
钱氏塌气丸
楜椒（一两）　蝎梢（半两）
上为细末，曲糊丸，粟米大，每服五、七丸至一、二十丸，陈米汤，无时服。
木香塌气丸
治单腹胀。
丁香　楜椒（各二钱）　蝎梢　木香（各半两）　枳实　白牵牛（各一两）　郁李仁（四钱）　槟榔（半两）
上为细末，饭丸，绿豆大，每服十丸至十五丸，陈皮生姜汤任下。
木香散
治单腹胀
木香　青皮　白术　姜黄　草豆蔻（已上各半两）　荜澄茄　阿魏（各一两）
上为细末，醋糊丸，绿豆大，每服二十丸，生姜汤下。
又方
治鼓气
大虾蟆一个，新瓦二片相合，麻绳缠定，盛在内，盐泥固济厚，令慢火烧之，成灰存性，温酒调服，三、五钱。
折伤例  ***************************
干城刘家接骨丹真方
虎骨（一两半）　生硫黄　青皮　没药（各半两）　当归　附子（炮）　川乌（炮）　草乌（炮）　白附子　官桂　陈皮　金毛狗脊（去毛）　骨碎补（炮）　川楝　缩砂　木鳖子（去油）　半两钱（碎）　羊胫骨　川芎　狗胫脊骨（一具）　苁蓉（酒浸，洗去甲，焙）　牛膝（酒浸，已上各一两）　赤芍药　自然铜（火煅，醋淬七次，各四两）　乳香（半两）
上二十五味，为细末，为二七分细者，每服一钱，酒调服，温三分，小黄米粥为丸，桐子大，温酒下二、三十丸，随病上下，食前后，间服之。
接骨散
治从高坠下，马踏车碾，筋断骨碎，痛不可忍，接骨续筋，止痛活血。
鹏砂（一钱半）　定粉　当归（各一钱）
上粗末，煎苏木汤，调下二钱，服讫，时时服苏木汤投之。
接骨丹
治打扑损伤，但筋体不断，皆治之。
乳香（研）　当归（酒浸一宿，焙干）　威灵仙（酒浸一宿，焙干）　骨碎补（去毛，酒浸，日干）　菟丝子（酒浸一宿）　龟壳（酒浸）　龙骨（酒浸）　虎骨（酒浸，酥炙，以上各半两）
上细末，蜡丸，弹子大，十岁以下服半丸，二十岁已上服一丸，好酒三盏煎，用柳蓖子搅匀，和渣，只一服，不得再服，恐过节，必至芦节，后用贴药。
贴药
黄松脂（一两）　没药（研，半两）　乳香（研，三钱半）
上细末，用面油匀调，摊在绯绵上，贴伤处，用绵竹篦夹定封，须要仔细对得骨正，更用纸封。
神仙正骨药黑金散
半两钱（一百文，足炭火烧，醋淬）　水蛭（炒黄）　自然铜（醋淬）　乳香（各半两）　没药（一两）　麝香（一钱）
上细末，四十已上服半钱，四十已下服一字，二、三服即效。如芦节，用生姜自然汁，温酒一盏调服；如腰已上损折，食后；腰已下食前。若骨不损者，药自吐出，无忌。
《缪刺》云：人有所堕，恶血留内，腹中胀满，不得前后，先饮利药，此上伤厥阴之络，刺足踝之下，然骨之前血脉，出血，刺足跗上动脉，冲阳，胃之原，刺入同身寸之三分，留五呼，可灸三壮，不及，刺三毛上各一痏，见血立已。左刺右，右刺左，谓大敦穴，厥阴之井也，其后议论，当在此条下。
初虞世治从高坠下，及打扑内伤，神效
麝香　水蛭（各一两）
上剉，炒令烟出，研为末，酒调一钱，当下蓄血，未止再服，其效如神。
梅师方
打扑伤损，瘀血在内不散。
蒲黄
上末，酒调服。产后恶血不下，蒲黄水煎服。日月未足，欲产，蒲黄水调服。
又一法
大黄（一两）　当归（二钱半）　麝香（一字）　生干地黄（二钱）
上剉，水煎或醋煎，童子小便亦得。
圣惠方
治胎落，车马，筋骨疼痛不止。
延胡索（一两）
上细末，豆淋酒下二钱匕，不计时。
导滞散
治重物压伤，跌扑，或从高坠下，发热，口内吐血下，血出不止，或瘀血在内，胞腹胀满，喘粗气短。
当归（剉，微炒）　大黄（剉，炒，各三钱）
上细末，豆淋酒调下二钱匕，不拘时服。
又方
治登高坠下，打扑损伤，或损骨。而不损骨者，有瘀血者。
当归　生地黄　川大黄（各一两）　穿山甲（炮，另研，半两）
上粗末，秤三钱好酒，煎服。水煎入酒亦得，煎成，调穿山甲末一钱。
又方
乳香（二钱）　没药　当归（各三钱）　自然铜（醋淬）（半两）　白芍药　青皮（各二钱半）　穿山甲（炮）　木香（各一钱）
上细末，酒调服。
又方
莴苣子（一勺）　黄米（半勺）　乌梅（去核，二十个）
上细末，蜜丸，弹子大，嚼一丸，温酒化开，随上下，食前后服。
正骨丹
川乌　草乌　南星　半夏　当归　芍药　木鳖　官桂　白芷（已上各等分）
上细末，黄蜡镕开，小油和匀，前药末，熬成膏子，炙软，捏作饼子，摊纸上贴损，如前，依常法，固济如法，三日一易，神效。
治脑骨破及骨折
葱白，烂研，和蜜，厚封损处，立效。
一方
葱白黄米粉同炒为末醋打糊趁暖封伤损处
接骨丹
没药　乳香　当归　川椒　自然铜（醋淬）　赤芍药　骨碎补　败龟板（炙）　虎骨　白芷（已上各等分）　千金藤（郁李仁是也，亦等分）
上细末，化蜡半两，丸弹子大，每服一丸，好酒半升化开，煎用东南柳枝，搅散，热服。
又方
加龙骨　川芎
此二味不加，亦不妨，若服药人亡后，骨折处，如金色围之，此方系黄大人秘传，神验。
贞观七年七月十三日，唐相王珪，进尉迟恭经验，传折针入肉不出者，用之神效。丁酉十一月五日，第二来人备细，传写出箭头方。五月初四日，寻下天仙子科木橛，微动其根，用水灌之，回来，至端午日，早起不语，前去看根，揖一声，曰：先生在此。一木橛，橛出背上，至家，勿令妇人视之，放干，用石杵臼之成剂，丸如弹子大，绯绢袋盛之，挂梁间，勿令妇人见。如用时，置脐中，以裹肚系之，一伏时自出，如若其皮不能出者，拨开皮肉，自出也，箭出后不复疮，愈。
若登高坠下，重物撞打，箭镞刀伤，心腹胸中，停积郁血不散，以上中下三焦分之，别其部分，以易老犀角地黄汤、桃仁承气汤、抵当丸之类下之；亦有以小便酒同煎，治之者，更有内加生地黄、当归煎者，有大黄者。
又法
虚人不禁，下之者，以四物汤加穿山甲煎服，妙。亦有用花蕊石散，以童子小便煎，或酒调服之者，此药与前寒药，正分阴阳，可不辨也。若瘀血已去，复元通气散加当归煎服，亦可。
又一法
筋骨损伤，用佐经丸之类，或用草乌头、枣肉为丸服之，以诸行经者，以其内无瘀血，无故用之，药性寒热温凉不一，惟智者择之，不可偏执也，此当在前缪刺条下。
疮疡疥癣例  ***************************
神仙太乙膏
治虚疾，八法痈疽，一切恶疮软疖，不问年月远近，已成脓，未成脓，贴之即效，蛇蝎虎犬伤，汤火刀斧所伤，并可内服外贴。发背，先以温水洗疮，拭干，用帛子摊药，贴，用水下。血气，木通汤下。赤白带下，当归酒下。咳嗽喉闭，缠喉风，绵裹噙化。一切风赤眼，贴太阳穴后，用山栀子汤下。打扑伤损，贴药，仍用橘皮汤下。腰膝痛，贴，吃盐汤下。唾血，桑白皮汤下。诸漏，先以盐汤洗其疮，并量大小，以纸摊药贴之。已上药，每服一丸，旋丸樱桃大，蛤粉为衣，其药可收十年不坏，愈久愈烈，神效不可言。
玄参　大黄　白芷　当归　肉桂　赤芍药　生地黄（已上各一两，剉如松子大）
上用麻子油二斤浸，春五、夏三、秋七、冬十日，滤去渣，油熬得，次下黄丹一斤，滴水中不散为度。
善应膏
治疮疡、痈疽、肿毒、发脑、发背、发颐、发髭或瘰疬结核，或脓血已出，如此等证，并寒湿气刺，冷痹顽麻，牙痈外肿，打扑闪挫，金疮杖疮，小儿头面聚热，杂疮，蜈蚣、蛇、蝎伤螫，狗咬马啮，或蜘蛛咬，遍身成疮，腹胀大而不可治者，先饮生羊乳一杯，后贴此药，大效。及诸虫伤毒，汤火漆疮，下注臁疮，深口内，上白术细末，讫后贴此药。一切大小疮疖，药到毒消、痛止，排脓生肌，滋润疮口，愈后常贴之，落后急再贴之，三五次后，可以灭绝瘢痕。妇人乳痈，丸如桐子大，新水下二十丸。难产败血，腹痛，每服一、二十丸，温酒下。凡贴疮，先以热汤洗去脓垢，次以软帛拭干，后用此药贴之。
小油（八十两）　黄丹（二斤）　新柳枝（一斤）　没药　乳香（各半两）　白蔹　白芨　白芷　桂　木鳖子　当归　杏仁（各一两，剉如豆大）
上除乳香、没药、黄丹外，余药浸七日，炭火上用铁锅熬，令药变色黄，滤渣不用，澄清，入黄丹，用柳枝五寸长，如钱粗，搅，令黄色变褐，掇锅在地，又令柳枝搅，令烟出尽，然后入乳香、没药在内，柳枝搅匀，候冷，倾瓷盒内，候药硬，切作块，干，以油纸包裹。此药春三月，秋八月合，余月不可。
白龙膏
治一切恶疮，赤硬疼痛。
沉香　防风　芍药（各二钱半）　白檀木香　白茯苓　白芷（各一钱半）　白附子　桔梗（各一钱）　白蔹　当归（各半两）　白薇　白术　川芎　栝楼根　木通　独活　升麻　甘草（一钱）　槐白皮　零陵香（各一钱半）　黄芪　木鳖子（去皮）　人参（各二钱半）　生地黄（一钱）　白芨（二钱）　杏仁（浸去皮尖，二钱）　桃仁（炮，去皮，二钱）　苦参（一钱）　桑白皮（三钱）　清油（一斤）　瓦粉（十四两）
上剉碎，油浸七日夜，内银器内，慢火煎，候白芷黄色，绵滤渣，澄清，于瓷器碗中，慢火煨动，次下黄蜡一十四两，搅匀，次下瓦粉，再搅匀，慢火熬成膏，用时旋摊白绢上用。
摩风膏
面疮，一切疮疹肿毒，主制并见《御院方》。
黄芪（一两半）　当归　芍药　白芷　杏仁　桃仁　白附子　白蔹　零陵香　川芎　天麻　防风　独活　木通　龙脑　清油（一斤）　黄蜡（夏十二两，冬九两半）　栝楼穰（一两半）
仲景治妇人阴疮蚀烂方
狼牙三个，㕮咀，水煎去柤，入醋一小盅，以绵滤汤，沥患处，四五次，愈。
又方
以雄黄末，敷之。
御药大红膏
珠子青（一斤）　白胶香（二两）
上二味，银、铜锅内镕开，慢火，不可火紧，绵滤过，后与药同熬。
当归（二两）　木鳖子（二钱，研）　小油（二两）
此三味同熬，稍变色，滤去渣，下前二味内，搅匀，下
乳香（半两）　没药（三钱）
同研细，再下前四味，都用绵滤过，锅内熬成，不住手搅匀，摊纸上贴之。
追脓锭子
雄黄（二钱）　巴豆（一钱半）　轻粉（一字）
上细末，油和作饼子，生面亦得。
替针膏
雄黄（一钱）　巴豆（二钱）　蛇皮（一钱）　信霜（一钱）
上用石臼研，为膏。
治大小痈疖无头方
皂角刺、针，不拘多少。
上烧存性，研为末，酒调服即可，见烙处薄头也。此药内，亦可加穿山甲，炮焦，为末，酒调服之。
治下疳
先用张子和泄水丸，泄去其根本，后用此药，干上。
黄连（半两）　滑石（半两）　定粉（三钱）　密陀僧（二钱）　乳香（一钱）　轻粉（少许）
上细末，干上，或加干胭脂，或加木香、槟榔。
蚀恶疮方
非奇异恶疮，不可用。
铜绿（二钱）　硇砂（一字）　石胆矾（细研，半钱）
生肌药
龙骨　虎骨　乌鱼骨　白石脂　乳香
恶疮入腹，心逆，药食不下。
豆粉（半钱）　干胭脂（三分）　定粉（三钱）
上细末，新水调下，神效。
生肌肉
乳香（一钱）　白芨（一钱）　龙骨（一钱）　凝水石（烧，三钱）　滑石（一钱）　没药（一钱）
上细末，洗净，疮上药贴。
银丝膏
乳香（一两）　水银（一两，锡死）　朱砂（三钱）　腻粉（半钱）　麝香（半钱）　沥青（五两）　小油（二两）
上各研，为细末，定瓷器内，油熬沸，下乳香末，次下水银，次下朱砂，次下沥青，次下轻粉，次下麝香，熬成膏，匀，倾水中洗，令白色，浸十日，瓷器内盛之，绯帛摊贴。
五枝膏
槐枝　榆枝　柳枝　柏枝　桑枝（已上各三寸，十四茎）　陈皮（二钱）　苍术（三钱）　杏仁（三十个）　巴豆（去皮，十四个）　没药（一钱）　当归（三钱）　木鳖（三十个，去皮）　枳壳（三钱）　赤芍药（三钱）　人参（三钱）
上㕮咀，好酒一升，慢火煎，令焦色，滤去柤，下沥青半钱，黄蜡五分，黄丹四两，炒黑，入前药同熬，成耎膏，入乳香二钱半，轻粉一钱，麝香半钱，搅令匀，帛摊贴之。
治恶疮或有小虫
胆矾（一钱）　龙骨（二钱）　轻粉（一钱）　虎骨（二钱）白矾（二钱半）麝香（半钱）　乳香（一钱）　硇砂（二钱）　脑子（一钱）　土蜂窝（二钱）　露蜂窝（二钱半）　雄黄（二钱）
上细末，刺破，盐水洗，看紧慢上药，神效。
《外台》治恶寒啬，似欲发背，或已生疮肿、瘾疹起方
消石（三两）
上暖水一升，和消，令冷，取冷故，青布揲三重，于赤处，方圆湿布搦之，热即频易，立瘥。
治疥癞癣
此方《汤液》所载摩风膏相似
柏苓　白胶　当归　防风　杏仁　蓖麻　黄蜡　小油　铅丹（若有槐、柳枝，与摩风膏相似，此物要较）
拈痛神应膏
乳香（研，二钱）　没药（研，一钱）　油（半斤）　铅丹（四两）　当归　杏仁　木鳖（各三钱）　槐枝　柳枝（各半两）
上熬成膏，滴水不散，放稍冷，入乳、没末。
金丝膏
珠子青（半两）　枫油（二两）　小油（一两）
上熬成膏。
肉红散
凝水石（烧粉）　黄丹
上同研，细末。
追脓去死肉生肌
白丁香　〖艹/冏〗茹　雄黄（少许）
消肿痛
大黄　黄柏
上细末，温水调扫，凉水亦可。
又方
龙骨　寒水石（烧）
上细末，先敷遍，微用铜绿末再敷，肉自下而不成肿。
丁疮肿
白僵蚕
上细末，津调涂，根自出。
治疮胬肉，如蛇出数寸，俗呼翻花疮是也。
硫黄
研细薄，敷之，使缩。
丁疮垂死
菊花叶，一握，捣汁一升，下口即活，如神。冬无叶，用根。
足跟疮久不愈，毒气攻注。
白术（不以多少，为细末）
上将盐浆水温洗，干贴，二日一换，可以负重渉险。
蚀恶疮
铜绿（二钱）　硇砂（一字）　石胆矾（一钱）
上细末，少上，膏贴一法，回疮，加金头蜈蚣一条，非久败恶，勿轻用之。
槟榔散
治痈疽、疮疖，脓溃之后，外触风寒，肿焮结硬，脓水清稀，出而不绝，肉凑空虚，恶汁臭败，疮边干，及好肌不生。及疗疳痿恶疮，连滞不瘥，下疰臁疮，浸渍不敛。
黄连　木香　槟榔
上各等分，为细末，贴药。
金疮痛甚者
凝水石
上生，为末，小油调敷，若唇、口肉内有伤者，粉干上之，其痛立止。一法内药有金头蜈蚣。
治发疽发背，已成疮
寒水石
入轻粉，上，出脓。
治脑疽发背，不可忍者
凝水石
烧粉，研细，上之。
治破伤血出不止
大灶底悬黑灰（四两）　麝香（一钱）
上碾匀，先令病人惊，而使之气怯，速以此药上掺，捻之，主止不发，以至干者。
治大小诸疮不可者，兼治内外臁疮，久不愈
先以浆水温洗，拭干，上药，疮干，小油调涂。
羌活　独活　白矾（枯，各等分，为细末）
治便痈外贴方
大黄　牡蛎　栀子　小黄米曲　白芥子　猪牙皂角
上等分，细末，小油调，摊绯绢上贴之。
治热油烫火烧，疮疼不可忍。
石膏
捣末，细研粉，贴疮。
治一切伤见血
寒水石
细末，贴疮，即愈，不疼。
《外台秘要》治丁疮
磁石
捣为粉，好醋酢和封，其根立出，瘥。
小儿丹毒
黄芩
细末，水调服。大人火丹毒，亦然。
妇人饮酒食，鱼、兔、发风等物，脐下、二阴俱生疮，男子同治并见。
马齿苋、青黛条下，服药八正散等，烧灰，上疮法，亦在此中。
治背疮肉长疾，皮不及裹，见风即成肿。
寒水石（烧，细末，研）
上微敷上，再用铜绿，细末，微上之，肉即当下，皮乃及长，而不作肿。
蜘蛛咬遍身成疮
青葱叶一茎，小头作一孔，盛蚯蚓一条，捏两头，不令透气，揺动，化为水也，点咬处，瘥。
《圣惠方》治马咬毒入心
马齿苋
煎汤食之。
又治翻花瘤
马齿一个
烧灰，细研，猪脂调敷。
又方治瘰疬结成核
马齿苋
烧灰，腊猪脂调，暖、清泔洗疮，拭干敷之，日三。壮者，玄明粉泻之。
王继昌方
治蝎螫毒，不可忍。
米粉（一两）　葱白（三根，细切）
上二味同炒焦，研为细末，以津唾蘸，搽毒肿痛之处。
《外台秘要》治五十年毒不愈
涂熊胆，取瘥，神效，诸方不及此。
《千金方》治百虫入耳
杵韮汁，灌入耳中，立瘥，亦治漆疮。
又方
雄鸡冠血滴耳中立出即瘥
治蚰蜒入耳
酪灌耳中，若入腹，饮酪一升，化为黄水。马粪汁，酪灌即瘥，干酪胜湿酪。
治蝎、蜘蛛、蛇毒
鸡卵，轻敲小孔，合咬处，即瘥。
又蜈蚣、蜘蛛毒
鸡冠血，敷之。
治蛇咬
男子阴毛，口含二十茎，咽其津，毒不入腹。
治下疳久不愈
橡斗子二个，合成黄丹，令满相和，以乱发厚缠定，烧，烟尽为度，同研为细末，先以葱白，热浆水洗疮，脓尽，次上药，甚者不过三次，如神。
刘禹锡治牡痔、酒痔、肠痔、血痔、气痔、食痔、羊奶痔、五痔脱肛。
以小〖虫穴〗一枚，指大者，温，用掘地坑，烧之，有板穴，盖坑，坐孔上，虫尽为愈，大效。

卷十一  ——————————————————————————————————————————————————————————————————————————————————————————

厥阴证  ***************************
厥阴证，先足经从汤液，后手经从杂例
王朝奉厥阴例  ***************************
（此一条议论，本出仲景《伤寒论》并《金匮要略》故录于，此汤液后）
夫厥者，手足厥逆也，有阴厥，有阳厥，误投药则死，可不审乎。脉滑而厥者，表有寒，里有热，白虎汤。
常器之应云：下者，宜用柴胡加芒硝汤，此阳厥也。张翼云：冷厥者，四肢逆冷，脉沉微而不数，足多挛，卧恶寒，或引衣自覆也。其伏热在内而厥者，脉虽沉伏，按之至骨，宜来数也，其人或引饮，或扬手掷足，烦躁不得眠，或发狂，或大小便不利，所见皆热证也，宜随证下之。
假令大便难，谵语发狂，宜承气汤下之。小便不利，发黄，宜茵陈蒿汤下之。若喜忘而大便下黑物，是兼有瘀血，宜以桃仁承气汤下。若发斑，宜白虎汤、紫雪之类。若两脉俱不见者，亦止以外证辨冷热也，后须参以脉为准。
常器之云：凡厥，当求得病之因，若初得病，便四肢逆冷，脉沉细而不数，或身上粟起，下利清谷，或清便自调，谓大小便如常者，为寒厥也。若初得病，便身热头痛，外别有阳证，至二、三日，乃至四、五日发厥，故须至三、二日后也，更以余证而参之。
孙兆云：阳病深热而厥，毕竟脉紧，外证须狂语，揭衣被也。阴厥按之脉沉迟，而形静也，若证不明，未辨阴阳者，且与四顺丸试之，是阳厥便见热证，若阴厥便见寒证，乃可渐进理中、四逆也。四顺丸，即理中丸加甘草一倍是也。
高保义云：寒厥则证多静而了了，脉虽伏若实，按之迟而弱也。热厥外证多昏塞，脉虽伏若实，按之须挟数而有力也。
仲景吴茱萸汤、当归四逆汤、当归四逆加吴茱萸汤，已上三药，并见阴证论。
《活人》论厥阴药，并见阴证论
正阳散（有皂荚），霹雳散，火焰散（有腊茶），肉桂散（有柴胡、吴茱萸），回阳丹（有茱萸、蝎梢）
已上四药，皆有厥阴之剂，随经所宜，则可。
厥阴身青黑，花厥一条，并见阴证略例。
古方治头痛欲裂者
凭此药有髙下之分。
上用当归二两，酒一升，煮取六合。如心痛，细末，调服方寸匕；小便出血，细末，酒煮服。
治头痛不言，末。只言二两酒煮，意在取清也。治心痛，言末，酒调，意在取浊也，乃清则行而上，浊则沉而下。小便出血，酒煎，细末，比之心疼又热，故入下极之分，故治头、治心、治小便，自有高低之分，古人已分治之，不得不辨耳。
四物苍术各半汤
（与活血丹相表里，治四肢疼痛，不能举动。）
仲景治呕而胸满者，吴茱萸汤主之。
吴茱萸汤
吴茱萸（一升）　人参　生姜（各一两）　枣（二十枚）
上水五升，煎取三升，每服七合，日三。如干呕，吐涎沫，而头痛者，亦主之。
又南行竹枝，主大小便卒，关格不通，取之，度如手第二指中节，含之，立下出。
活血丹
（与四物苍术各半汤相表里，治遍身骨节疼痛，有神。）
熟地黄（三两）　当归　白术　白芍药　续断　人参（各一两）
上细末，酒糊丸，桐子大，每五、七十丸，温酒下。
益血丹
治大便燥，久虚亡血。
当归（酒浸，焙）　熟地黄（各等分）
上细末，炼蜜为丸，弹子大，一丸细嚼，酒下。
四物汤例  ***************************
四物汤主治并见《局方》
熟地黄　当归　芍药　川芎
上依古法，多不效。易老四时运气加减例，与诸六合等汤十余条，并见二十五论，妇人有身，伤寒蓄血，不宜用堕胎药下之，宜四物加酒浸大黄汤，及生地黄下之，子母两全。《经》云：有故无损也。四物与紫苏饮相合，名补心汤，治虚热。四物与调胃承气各半，为玉烛散；四物与理中汤各半，流湿润燥；四物与缩砂、四君子汤各半，名八珍汤，保胎气，令人孕。
四物胶艾汤
治胎漏，血崩不止。
四物汤，加阿胶　甘草　艾
上通七味，治诸漏不止，小产，胎伤，产后余血，仍作坚硬，子宫不闭，淋血不止，数月不定，宜断血汤，牡丹皮散主之。
《活人》四物加减例
妊妇下血者加胶、艾；
热与血相抟，口舌干，渴饮水，加栝楼、麦门冬；
腹中刺痛，恶血不下加，当归、芍药；
血崩，加地黄、蒲黄、黄芩；
若头昏、项强者，加柴胡、黄芩；
因热生风者，加川芎、柴胡、防风；
脏秘涩者，加大黄、杏仁；
滑泄者，加官桂、附子；
呕者加白术、人参、生姜；
大渴者加知母、石膏；
发寒热者加姜、牡丹皮、芍药、柴胡；
水停心下，微吐逆，加猪苓茯苓、防己；
虚寒似伤寒者，加人参、柴胡、防己。
洁古老人加减法数条，并见二十五论。
云岐子加减法，并治伤寒例，并见《金匮玉函经》
四君子汤合四物汤，为八珍汤
治女子不孕，癃闭遗溺，咽干，女子因服热药，嗌干者，亦亡血损气之所致也，宜八珍汤。
人参　缩砂　白茯苓　甘草
上粗末，水煎，取清服。
芎归汤
《易简》十全大补汤，与校正同并见《局方》
治产后去血多，崩中不止去血多，金疮破伤去血多，牙齿去血多。去血多后，一切伤血，心悬眩晕，目暗耳聋，举头欲倒。
当归　川芎（各三两）
上水四升，煮取二升，去渣，分二盏。血定后，次第汤药治之。
保安汤
缩砂　甘草，与四物汤各半是也。
四君子汤
人参　白术　茯苓　甘草
上四君子汤，当在太阴证后条下。
四君子汤，加半夏、附子、桂，为大半夏汤。
四物加桂汤，与海藏黄芪汤各半同；十全散加桂、附子、芍药，为附子汤。
百合四君子汤，治老弱虚人，不能眠。
易老八物汤，并见证二十五条，黄芩芍药汤，治血不止。
四物胶艾汤，药内有甘草。
《易简》芎归汤，产妇诸证，各随六经，以四物汤，与仲景药各半服之，其效如神。
四物汤与桂枝、麻黄、白虎、柴胡、理中、四逆、茱萸、承气、凉膈等，皆可作各半汤，此易老用药大略。
当归地黄丸
安胎补虚。
当归（酒浸）　地黄（酒煮）
上细末，蜜丸，桐子大，食前，酒下五、七十丸。
四物二连汤
治男子、妇人五心烦热，或因伤酒，或因产，亡血，或劳虚发热之人，并治之。
四物汤，加黄连　胡黄连（各等分）
上㕮咀，每服三钱，水二盏，煎至八分，温，饮清；或为细末，蜜丸，桐子大，每服二十丸，临卧，温水下。地黄须用生者。
四神散
治妇人血气，心腹痛，不可忍。
当归（酒洗）　芍药　川芎（各一两）　干姜（炮，半两）
上细末，熟酒调服，三钱。
二补丹
治妇人、男子便耎，久虚，气俱亡。
苍术　熟地黄（各等分）
上细末，蜜丸，桐子大，八、九十丸，空心，酒下。
地黄膏子煎
十月，采地黄二十五斤，取自然汁，以木炭火一十八斤，熬成膏，点服，与苍术煎合点服，尤佳。
真降心丹
并见《局方》
《易简》増损四物汤
治妇人血气不足，四肢怠惰，乏力少气，兼治产后下血过多，荣卫虚损，阴阳不和，乍寒乍热，并宜治之。
当归（酒洗）　川芎　芍药　人参　干姜（炒）　甘草（各等分）
上㕮咀，每服四钱，水一盏，煎至六分，去渣，温服。若产后寒热，腹中刺痛，则有败血，当服五积散，醋煎，及大圣散之类，若所下过多，犹有刺痛，亦宜服上二药。
一方
治经血凝滞腹中，血气作疼，用四物汤，加白术、官桂等分，名六合汤。
一方
治下血不止，及妊妇胎动，加熟艾、干姜、甘草、阿胶、黄芪等分，名胶艾汤。
一方
治血痢，加胶、艾；治产后血煿，口干烦渴，加栝楼、麦门冬；烦热，小便涩，大便秘，加大黄、桃仁；两胁胀，加厚朴、枳实；虚烦不得睡，加竹叶、人参；大渴烦燥，加知母、石膏。
一方
治妇人血虚，心腹㽲痛，不可忍者，去地黄，加干姜，名曰四神汤。
大率产后，不问下血多少，须日进黑神散，三服，下血少者，以大圣散间之，至二腊以后，腹内若急疼痛，方服四物汤、建中汤之类，若早服之，则补住败血，为后患不浅，黑神、大圣，非逐血药，但能推陈致新，多服不妨。今人往往疑其逐血，性寒，则不看其用药，可见矣。若恶血去多，徐徐补之，亦不为晩，不可姑息，以贻后患。且如古方，用四顺理中丸，为产后进食之剂，既用蜜丸，又倍甘草，甘甜特甚，岂能快脾。不若只用理中汤，少损甘草。素有痰饮者，二陈汤之类服之为佳。且如妊妇恶阻，古方有茯苓丸，内有地黄、竹茹、川芎辈，能定呕，服之则愈见增剧，大抵恶阻，皆由素有痰饮以致之，可用二陈汤改，名小茯苓汤，用之极效，不可不知也。
易简芎归汤
治一切去血过多，眩晕闷绝，不省人事，伤胎去血，产后去血，崩中去血，拔牙去血，金疮去血不止者，心烦，眩晕头重，目暗耳聋，举头欲倒，悉能治之。
川芎　当归（各等分）
上㕮咀，每服四钱，水一盏半，煎至七分，去渣，热服，无时。
产后眩晕，宜加芍药服之；若不因去血过多，则是痰饮眩晕，各用二陈汤、四七汤之类，各见本方。
芎归汤，其名甚多，一名桂香散，治产后腹痛不可忍者，加官桂等分，酒与小便，合煎服之，立效。
一名当归汤，治妊妇，或子死，或不死胎动。每服，用酒水合煎，连进数服，胎若已死，服之即下，若未死者，其胎即安，此药累用，万无一失。
一方名佛手散，治产后胎前，腹痛体热，兼治产后诸疾，逐败血，生新血。
一方羊肉汤，治虚损羸乏，腹中疼痛，往来寒热，吸吸少气，不能支持，头眩自汗，腹内抟急，每服加精羊肉一两，生姜十片，水二盏，煎至六分。
一名琥珀散，临用服之，则缩胎易产。
万口君臣散，治室女妇人，心腹疼痛，经脉不调，用水煎服；妊妇，胎气不安，产后诸疾，加酒煎服；难产横生，子死腹中，先用黑豆一大合，炒熟，水与小便同煎，连进数服，即效；产后多用百草霜、香白芷等分为末，每服二钱，童子小便，好醋各一合，沸汤浸服，一服见效，甚者两服，以分免矣。
一法五积散，加醋煎服，亦能催生，产后恶血注心，迷乱，喘急，心胁作痛，亦用黑豆，加生姜自然汁半合，煎服。此兼治肠风脏毒，每服加槐花末半钱，服之，三日取下血块，即愈；吐血亦宜服。产后头痛，加荆芥煎。
若崩中漏下，失血过多，少不能止，服煎药不效者，用香附子，炒，去皮毛，每服一两，入甘草一钱，沸汤点服，仍用震灵丹间之；有白带者，加芍药半两，则以白丹间之。
一法治赤白带下，用芍药、干姜等分为末，米饮调下，久久服之，皆能作效。或谓香附子耗气，则不然，此药资血养气，妇人之仙药，虽羸劣之人，尤宜服之。
《易简》熟地黄丸
与校正，同主治、修制，并见《局方》
白芍药散
治妇人赤白带下，脐腹疼痛，有神。
白芍药（二两）　干姜（半两）
上为细末，每服三钱，空心，温米汤调下，晚又进一服，十日作效。
温六汤
四物汤，加羌活等分，一本加白术、茯苓。
海藏改正上五味，只为苍术相拌，治诸痛有神。
又方
与白术相拌和。
天麻　茯苓　穿山甲
上另为细末，酒煮，或调服亦可。
羌活龙胆汤
治目赤暴发，云翳，疼痛不可忍。
上四物各半两，加羌活　防风（各三钱）　草龙胆　防己（各二钱）
不犯铁器，杵为粗末，水煎服。
地黄膏子丸
治男子、妇人脐下奔豚气块，小腹疼痛，卵痛，即控睾，相似或微肿，阴上肿，心腹疼不可忍，宜服此药。
血竭（炒）　沉香　木香　广荗（炮）　蛤蚧（酥炙）　玄胡索　人参　川楝（麸炒）　当归　芍药　川芎　续断（炒）　白术　全蝎（炒）　柴胡　茴香（炒）　没药（已上分两不定，随证加减用之）多气者，加青皮、陈皮；多血者，加肉桂、吴茱萸。
上同为细末，地黄膏子丸，桐子大，空心，酒温下二十丸，每日加一丸，加至三十丸。
神方验胎散
妇人三二个月，经血不行，疑似双身，却疑，血滞心烦，寒热恍惚，此药可验，取之内也外，以身病急邪，脉《素问》脉推之，十得八九矣。
真雀脑　川芎（一两）　当归（全用重一两者，只用七钱）
上二味，为细末，分作一服，浓煎好艾汤一盏调下，或好酒调服亦得，可待三两个时辰，间觉脐腹微动仍频，即有胎也，动罢即愈，安稳而无虞，如不是胎，即血滞恶物，行过，母亦安也，如服药后不觉效，再煎红花汤下，必有神效。
灵苑丹
治妇人血脉经住，三月验胎法。
真川芎（不俱多少）
上为细末，浓煎，艾汤下一匕，腹内微动，是有胎也。
治崩不定，或淋漓年久者
白矾（镕开成汁，一两）　没药（一钱）　硇砂　黄丹（各半钱）
上件将白矾镕开成汁，下余药，细末，一处搅匀就成丸子，如弹子大，每服一丸，新绵裹定，内阴中，立效。
妇人月事不至，是为胎闭，为血不足，宜服四物汤；妇人崩者，是为血有余也，亦服四物汤者，何也？答曰：妇人月事不至者，内损其源，不能生，故胞闭。不通，是血不足，宜服四物汤，是益原和血之药也，妇人崩中者，是血多也，暴损其原，是火逼妄行，涸竭为枯，亦宜四物汤，是润燥益原之药也。
《素问》曰：诸水病者，故不得卧，卧则惊，惊则欬甚也。腹中鸣者，病本于胃也，薄脾不烦，不能饮，食不下者，胃脘膈也。身重难以行者，胃募在足也；月事不来者，胞脉闭也；胞脉者属心，而络于胞中，令气上逼肺心，气不得下通，故月事不来也。
《易简》惺惺散
并见前太阴证。
即四君子汤，加木香　藿香　干葛
治小儿泄泻，胃热烦渴，不问阴阳。此一法，与钱氏意同，实则泄其子，上逆行而南，故白术、茯苓之类。
保安汤
治药抹揭刺，胎动不安。
黄芩　缩砂（各二钱）
酒水煎服。
海藏当归丸
治三阴受邪，心脐小腹疼痛，气风等。
上四物汤各半两，加
防风　独活　全蝎（各五钱）　茴香（炒）　续断（各一两）　玄胡索　苦楝（各七钱）　木香　丁香（各二钱半）
同为细末，酒糊丸，空心，温酒下三、五十丸，大效。
《易简》酒煮当归丸
主治并见《活法机要》
千金白垩丸
治经水适来适断多少不匀淋沥不断脐腹腰痛虚弱不食经水或青黄黑色如水肢体沉重
白垩　白石脂　牡蛎　禹余粮　乌鱼骨　龙骨　细辛（各二钱）　当归　茯苓　干姜　黄连　桂心　人参　瞿麦　石韦　白芷　白蔹　附子　甘草（炙，各四钱）　芍药（四钱）
细末，蜜丸，桐子大，空心，酒下二十丸，日进三服，至候来时日，四五服。
加减白垩丸
前药内加
藁本　甘皮　大黄（各二分）
若十二症倍
牡蛎　禹余粮　乌鱼骨　白石脂　龙骨
若九痛倍
白蔹　甘草　当归　黄连
若七害倍
细辛　藁本　甘皮　花椒　茱萸
若五伤邪者倍
大黄　石韦　瞿麦
若三痼倍
人参　赤石脂　白矾　巴戟（各二分）
上各随证加减，主治并见《金匮》
十全博救方
治横生产难。
蛇皮一条，瓶子内，盐泥固济，烧黑存性，每服二钱，榆皮汤调服，立效。
《产书》云：治产不顺，手足先见者，蛇皮烧灰，研面，东酒，服一钱匕，更以药末敷手足，即顺生也。
王绍颜《信效方》云：顷年得腰膝痛，不可忍，医以肾风攻刺诸药，不效见，传信方有此验，立制一剂，神效，故录之。
海桐皮（二两）　牛膝　川芎　羌活　地骨皮　五加皮　薏苡仁（各一两）　甘草（半两）　生地黄（十两）
上九物，净洗，焙干，细剉，生地黄，以竹刀子切，用绵一两，都包裹，入无灰酒二斗，浸，冬二七日，夏七日，候熟，空心饮一杯，或控干，焙末，蜜丸亦得。
苦楝丸
治夺脉，小腹痛，神效。
川楝子　茴香（各二两）　附子（一两，炮，去皮脐）
上三味，酒二升，煮尽为度，焙干，细末之，每秤药味一两，入玄胡索半两，全蝎一十八个，炒丁香一十八个，别为细末，二味匀，酒糊丸，桐子大，温酒下五十丸，空心服，痛甚加当归，煎酒下。
茴香汤
茴香（九钱三分）　川楝子（三钱二分）　甘草（一两一钱）　盐（一两七钱六分，已上四味，炒熬）　陈皮（二钱二分，去白）
上细末，空心点服。
四圣散
茴香（炒）　苦楝（麸炒）　全蝎（炒）　楜椒（量情加减）
上细末，盐汤点服。一法加玄胡索、木香，寒加桂、附。
又方破圣丸
破故纸（二两）　萝卜子（一两，炒）
上细末，皂角子丸，桐子大，盐汤，空心下三、五十丸。
茴香散
茴香（一两）　巴豆（七个，去皮油）
上二味同炒，茴香黄色，去豆不用，好纸上铺药，以盆合之一宿，去火毒，为末，每服三钱，酒调下，酒糊丸亦得。
钱氏捻头散
又茴香丸，茴香、良姜、肉桂、苍术，酒糊丸。
仲景疗狐疝气偏，有大小，时时上下者，蜘蛛散主之。
蜘蛛散方
蜘蛛（十四枚，炒焦）　桂（半两，要入厥阴，取其肉厚者）
上为散，每服一钱匕，蜜丸亦可。雷公云：凡使，勿用五色者，兼身上有剌毛生者，并薄小者，已上并不堪用，凡须屋西南有网，身小尻大，腹内有苍黄脓者，真也。凡用，去头足丫，碾如膏，投药中，用此除方之法，若仲景炒焦全用，无碍。
陶居士云：取其网，着衣领中，辟忘诗：蟏蛸户庭。正谓此也。
《千金》治人心孔昏塞，多忘喜误。七月七日，取蜘蛛，着衣领中，勿使人知，则永不忘也。
狐之名，夜伏而昼见。以其疝气，处厥阴之分，即人之阴募隐奥之所，故以狐疝名焉，睾即病之名，卵即其名也，《经》亦以控卵称之，又作丸肿呼之。
太阳受寒，血凝为瘕。太阴受寒，气聚为疝，小儿疝气偏大如石，厥阴之分，亦太阴主之，故带之为病，太阴主之，以灸章门二穴，麦粒大，各三壮，效。
集验方
治男子阴肿如斗大，并核肿痛，人所不能医者。
上蔓菁根，捣，敷之肿处。
八风五痹  ***************************
黄帝问曰：风之伤于人也，或为寒热，或为寒中，或为热中，或为厉风，或为偏枯，或为风也，其病各异，其名不同，或内至五脏六腑，不知其解，愿闻其故。岐伯对曰：风气藏于皮肤之间，内不得通，外不得泄。夫风者，善行而数变，腠理开则洒然，寒闭则绝热而闷。其寒也，则褰衣食饮，其热也，则消肌肉，故使人怯慓，而不能食，名曰寒热。风气与阳明入胃，循脉而上，至目内眦，其人肥，则风气不得外泻，为热而目黄；人瘦，则外泄而为寒中而泣出。
风随四时，各入五脏为名，各入其门户所中，为偏风。
风气循风府而上，为脑风；风入系头，为目风眼寒；入房汗出中风，为内风。
饮酒中风为漏风。
新浴中风为首风。
在外腠理为泄风。
久风入中，为肠风，飱泄。
肺风，多汗恶风，时欬短气，暴甚昼瘥，诊在眉色白。
心风，焦绝，善怒言，不可快，诊在口色赤。
肝风，善悲，色苍嗌干，憎女子，诊在目下色青。
脾风，怠惰，四肢不欲动，不嗜饮食，诊在鼻色黄。
肾风，面庞然浮肿，脊痛，不可正立，隐曲不利，诊在肌色黑。
胃风，头汗多，恶风，饮食不下，膈塞不通，腹满，失衣，食寒则泄，诊在形衰而腹大。
首风，头面多汗，恶风，先一日病甚，头痛，至其风日，却少许。
漏风，多汗，不可单衣，食则汗出，身体自汗，恶风，衣濡，渴，不耐劳也。
泄风，多汗恶风，汗出泄衣口干，上渍风，不能劳事，身尽疼痛则寒。
古中风之病，至而治之，汤液十日，以去八风五痹之病。
八风，谓八方之风；五痹，谓皮、肉、筋、骨、脉之痹也。
《灵枢经》曰：风从东方来，名曰婴儿风，其伤人也，内舍于肝，外在于筋。
风从东方来，名曰弱风，其伤人也，内舍于胃，外在于肌。
风从南方来，名曰大弱风，其伤人也，内舍于心，外在于脉。
风从西南来，名曰谋风，其伤人也，内舍于脾，外在于肉。
风从西方来，名曰刚风，其伤人也，内舍于肺，外在于皮。
风从西北来，名曰折风，其伤人也，内舍于小肠，外在于手太阳之脉。
风从北方来，名曰大刚风，其伤人也，内舍于肾，外在于骨。
风从东北来，名曰凶风，其伤人也，内舍于大肠，外在于腋胁。
又《痹论》曰：以春甲乙日伤于风为筋痹。以夏丙丁日伤于风者为脉痹。以秋庚辛日伤于风者为皮痹。以冬壬癸日伤于风者为骨痹。以至阴遇此者为肉痹，此所谓八风五痹之病也。
按：《新校正》云：按此注引《痹论》今经中痹论不如此，当云《风论》曰：以春甲乙日伤于风者为肝风，以夏丙丁日伤于风者为心风，以季夏戊己日伤于风者为脾风，以秋庚辛日伤于风者为肺风，以冬壬癸日伤于风者为肾风。
《痹论》曰：风、寒、湿三气杂至，合为成痹，以冬遇此者为骨痹，以春遇此者为筋痹，以夏遇此者为脉痹，以至阴遇此者为肉痹，以秋遇此者为皮痹。
《气穴》云：帝曰：余已知风穴之处，游针之居，愿闻孙络、溪谷，亦有所应乎。岐伯曰：孙络，三百六十五穴会，亦有应一岁，有溢奇邪，以通荣卫，稽留，卫散荣溢，气竭血着，外为发热，内为少气，疾泻急怠，以通荣卫，见而泻之，其间所会。帝曰：愿闻溪谷之会。岐伯曰：肉之大会为谷，而小会为溪，肉分之间，溪谷之会，以行荣卫，以会大风，邪溢气壅，脉热内败，荣卫不行，必将为脓，内消骨髓，外破大腘，流于节腠，必将为败。积寒留舍，荣卫不居，卷肉缩筋，肋肘不得伸，内为骨痹，外为不仁，命曰不足，大寒留于溪谷也。溪谷三百六十五穴会，亦应一岁，其小痹淫溢，循脉往来，微针所及，与法同源，痹在皮，寒在脉，血凝在筋屈，不伸在骨，重在肉，不仁在皮肤，易已在筋骨，疼入肠则死。阳多阴少为热痹，阴多阳少为寒痹，阳少阴盛汗出，为濡肌痹，至阴遇此也。五痹不已，重感于邪，内舍于脏，各有所归，淫溢之气妄行，随脏所王而入为痹也。行痹风胜，周痹热胜，着痹湿胜，痛痹寒胜，诸痹不已，亦益内也，下有胞痹等，当在此下。
〖八风五痹〗
筋痹春遇，脉痹夏遇，皮痹秋遇，骨痹冬遇。
头风、脑风、迎风发大寒，脑痛漏风，酒消。
疠风成癞，伏梁为风根，寖汗憎风。
胞痹、肠痹、热痹，当在五痹下。
四时之正气，八节之风来朝天乙，风气安静，乃可利经脉，调血气，故历志，忌之八节前后，各五日，不可灸刺，风朝太乙，具见《天元玉册》。八正者，所以候八风之虚邪，以时至者也。四时者，所以分春夏秋冬之气，所以在时调之，八正之虚邪而避之勿犯也，以身之虚逢天之虚，两虚相感，其气至骨，入则伤五脏，故曰天忌，君子不可不知也。海藏云：岂特八风而已，凡遇七十二候中，诸节候之气，寒暑温凉应尔，其变异常者，可避忌之。酒湿之为病，亦能作痹证，口眼㖞斜体曳，半身不遂，浑似中风，舌语不正，当泄湿毒，不可作风病治之而苦汗也。《衍义》所论甚当，《易简》所言，与此相同，见参苏饮条下。
八风散
治八风十二痹，猥腿病，半身不遂，节痛皮瞤，筋缓急，痛不在一处，目眩失神，恍惚妄言，身上〖疒/咅〗瘰，面上疱起，黄汗染衣，燥湿不等，颜色乍赤乍白，乍青乍黑，乍寒乍热，身反张，一切等证。
麻黄（去节）　白术（各一斤）　栝楼根　甘草　天雄　蔓荆子　白芷　防风　芍药　石膏　天门冬（各十两）　黄芩（一斤五两）　山茱萸　羌活　食茱萸　踯躅花（各一斤）　茵陈（十四两）　大黄（半斤）　细辛　干姜　桂心（各二两）　丹参　雄黄　朱砂（各一斤，另碾）
上二十五味为散，酒调服方寸匕，日一服，一月后再五十日，知一日，日瘥一岁，可常服先食。患热风者，先制热毒，治四肢不收，不能用力，失神不知人，合三汁法。
竹沥　生葛汁（各一升）　生姜汁（三合）
上三味相合，温暖，分三服，平旦、日晡各一，服讫，觉四肢有异，风疾。人多欲者，加薏苡仁、人参，不能屈伸者，加牛膝。文潞公《药准》所载，《外台》荆沥竹沥法，并大续命后竹沥法，并见前。
四季之风，其伤人也，各舍本脏，先外后内。《难经》云：妄不受邪者乃是也。
《金匮要略》中风历节病脉证治
（后代名医诸书所说皆取此为法）
夫风之为病，半身不遂，或但臂不遂者，此为痹。脉微数，中风使然。寸口脉浮而紧，紧则为寒，浮则为虚，虚寒则抟，邪在皮肤。浮者血虚，脉络空虚，邪贼不泻，或左右邪气反缓，正气即急，正气引邪，㖞僻不遂。邪在于络，肌肤不仁，邪在于经，即重不胜。邪入于腑则不识人，邪入于脏，则舌强难言，口吐涎沫。
侯氏黑散
（《外台》治风痫，治大风，四肢烦重，心中恶寒，不足者。）
菊花（一两）　白术　防风　当归（各十八两）　细辛　黄芩（一两二钱五分）　牡蛎　人参　白矾（枯）　干姜　川芎（七钱半）　桔梗（二两）　桂皮（去浮皮）　茯苓（七钱半）
上十四味为散，酒服方寸匕，日一服。初服二十日，温酒下，禁一切鱼肉、大蒜，当宜冷食，六十日止，即药渣在腹中不下也，热食即下矣，冷食自能助药。《外台》有钟乳粉三分，则无桔梗。
主癫痫方
大黄　干姜　龙骨　凝水石　滑石　赤石脂　紫石英　白石脂　石膏（各四两）　炙甘草　牡蛎（煅，各二两）　桂枝（去浮皮，一两）
上一十二味杵，粗筛，以韦囊盛之，取三指撮，井花水三升，煮三沸，去柤，温服一升。深师云；大人风强少水，惊痫瘈疭，日数十发，医所不治，除热方效，宜风引也。
防己地黄汤
治病如强状，妄行，独语不休，无寒热，其脉浮者。
防己（一分）　桂枝（去浮皮）　防风（各三分）　炙甘草（二分）
上四味㕮咀，以酒一杯，渍之一宿，绞取汁，取生地黄二斤，㕮咀，蒸之如粟米烂饭，以器盛其汁，更绞地黄等汁，和，分再服。
头风摩散方
大附子（炮，去皮脐）　盐（各等分）
上二味为散，沐了，以方寸匕，摩脐上，令药行。寸口脉浮而弱，沉即主筋，浮即主肾，弱即主肺，出入水中，如水泻心，历节，黄汗出，故曰历节。
趺阳脉浮而滑，滑则谷气实，浮则汗自出。少阴脉浮而弱，则血不足，浮则为风，血风相抟，即疼如掣。盛人脉涩小，短气，自汗出，历节疼，不可屈伸，此皆饮酒汗出当风所致，节即疼，身体块瘰，脚肿如脱，头眩短气，温温欲吐者，以桂枝芍药知母汤主之。
桂枝芍药知母汤
桂枝（去浮皮）　防风　知母（各四两）　麻黄（去节）　甘草（炙，各二两）　附子（炮，去皮脐）　芍药（各三两）　白术　生姜（切，各五两）
上㕮咀，以水七升，煮取三升，去柤，温服七合，日三服。
乌头汤
治历节疼痛，不可屈伸。
乌头（切，以蜜三升，煎至一升，用乌头）　麻黄（去节）　芍药　黄芪（各二两）　甘草（炙，一两）
上四味㕮咀，以水三升，煮取一升，去渣，内蜜煎熟，温服七合，不知，再服之。
治脚气冲心方
上以矾石二两，浆水一升五合，煎数沸，浸脚，良。
附方续命汤
治中风痱，身不能自收，口不能言，冒昧不知痛处，或拘急不得转侧。
麻黄（去节，三两）　桂枝（去皮）　当归　石膏　甘草（炙）　干姜　人参（各二两）　川芎（一两）　杏仁（十四枚，去皮尖）
上九味㕮咀，水一斗，煮取四升，去渣，温服一升，当小汗，薄覆被，凭几坐，汗出即愈，不汗更服，无所禁，勿当风。
姚云：与大续命汤同，兼治妇人产后去血者，及老人小儿尤宜服。并治但伏不得卧，欬逆上气，面目浮肿。《古今录验方》。
范汪云：是仲景方，欠两味。
三黄汤
治中风手足拘急，百节疼痛，烦热心乱，恶寒，不下食。
麻黄（去节，五分）　独活（四分）　细辛　黄芪（各二分）　黄芩（三分）
上五味㕮咀，以水七升，煮取二升，去渣，分温三服，一服小汗，两服大汗。心热加大黄二分，腹痛加枳实一枚，气逆加人参三分，悸加牡蛎三分，渴加栝楼根三分，先有寒加附子一枚，见《千金方》。
八味丸
治风虚，头眩苦极，口不知味，腹饥。温中益精气，附子汤方见风湿中见近效。治脚气上入小腹不仁。
熟地黄（八两）　山茱萸　薯蓣（各四两）　牡丹皮　泽泻（各二两）　桂枝（去浮皮）　附子（去皮脐）　茯苓（各三两）
上细末，炼蜜丸，桐子大，酒下十五丸，日再服，加至二十五丸，见崔氏。
越婢加术汤
治肉极热，则身体津脱，腠理开，汗大泄，疠风，下焦脚气，并治之。
麻黄（去节　六两）　石膏（半斤）　甘草（炙，二两）　白术（四两）　生姜（切，三两）　大枣（十枚，擘）
上六味，以水六升，先煮麻黄，再沸，去上沫，内诸药，煮取三升，去渣，分温三服。恶风加附子一枚，炮，见《千金方》。
风痫例  ***************************
《经》云：因母腹中感惊风气，而得后成人，至欲壮才发，是其源也。
〖五痫五兽〗
犬痫反折上窜，犬叫，肝也。鸡痫惊跳反折，鸡叫，肺也。羊痫目瞪吐舌，羊叫，心也。蛇痫弄舌揺头，心也。牛痫目直视，腹满，牛叫，脾也。猪痫如尸吐沫，猪叫，肾也。已上五痫，重者死，病后甚者亦死。钱氏云：大喜后食乳食，多成惊痫；大哭后食乳食，多成吐泻。服冷乳则泻青，服热乳则泻黄。男发搐，目左视无声，右视有声；女发搐，目右视无声，左视有声，相胜故也，别有发时证。
炒香丸
并见《局方》
后有蝎梢丸
一名灵砂归命丹
治小儿，每一粒，分作一十五丸，每服二丸，蜜水下。此治脉有力内热，无力外寒，五生丸治之。
鹤顶丹、朱砂丸、钱氏抱龙丸、钱氏安神丸，主治并见《局方》
山药　麦门冬　凝水石　牙硝　朱砂　龙脑
东垣先生骊珠丹
治老人虚热，皮燥，不食，安神。
人参　沉香
《局方》甘露丸
主治并见本条。
至宝丹、治命金丹、不换金丹、蝎梢丸、软金丸，并见王疠、大通痹，木瓜后。
《易简》三生饮
治卒中昏，不知人事，口眼歪斜，半身不遂，咽喉作声，痰气上壅，无问外感风寒，内伤喜怒，或六脉沉伏，或指下浮盛，并宜服之。兼治痰厥、饮厥，及气虚眩晕，悉有神效，但口开手散，眼合遗尿，声如鼾鼻者，并难治疗。
南星（一两）　川乌　生附（各半两）　木香（一分）
上㕮咀，每服半两，水二盏，姜十片，煎至六分，去渣温服。或口禁，不省人事者，用细辛、皂角各少许，为细末，以芦管吹入鼻中，候喷啑，其人少苏，然后进药。痰涎壅盛者，每服加全蝎四枚，仍用养正丹镇坠之。
一法
气盛人，止用南星半两，木香一钱，加生姜七片，煎，名星香散。
一法
气虚人，用生附子，并木香，如前数煎，名附香饮，亦有天雄代附子者，并治卒中始作，无不克效。因气中，以净汤化苏合香丸，乘热灌服，仍用前药汁，浓磨沉香一呷许，再煎一沸，服之，候服前药已定，审其的。然是风方，用醒风汤、小续命汤之类；中寒则用附子理中汤、姜附汤类；中湿则白术酒、术附汤之类皆可用。中暑不录于此，痰饮厥逆，气虚眩晕，止用本方。
五生丸
李仲南传，治痛有神。
南星　半夏　川乌　白附子（各一两）　巴豆（去皮，秤一钱半）
上细末，滴水丸，桐子大，每服三丸至五丸，不得过七丸，姜汤下。
《局方》生白丸
治风，大痛，筋脉挛急。
白附子　南星（各三两）　半夏（七两）　川芎（半两）
已上㕮咀，银器、瓷器内，将水煮五沸，取出焙干。
上细末，糯米面作糊丸，如桐子大，生姜汤下二十丸，不拘时。
《局方》青州白丸子
治男子、妇人半身不遂，手足顽麻，口眼㖞斜，痰涎壅塞，一切风病，他药所不能疗者，小儿惊风，大人头风，洗头风，妇人血气，并宜治之。
南星（三两，生用）　半夏（水泡，七两，生用）　白附子（二两，生用）　川乌（去皮脐，生，半两）
上捣罗极细末，以生绢囊盛，井花水摆，未去者，更以手揉令出，如有渣，更研，再入绢囊，尽摆为度，于瓷盆内，日晒夜露，至晚弃水，别用井花水搅，又晒至来日早，再换新水搅，如此春五、夏三、秋七、冬十日，方去水，晒干后，如玉片，碎碾，以糯米粉煎，粥清为丸，如绿豆大，初服五丸，加三服，至三日后浴，当有汗，便能舒展，服经三、五日，呵欠是应，常服十粒以来，亦无痰膈塞之患。小儿惊风，薄荷汤下三、两丸。
《易简》青州白丸子
主治、修制并见本方。
南星　白附子　半夏　川乌
上每服五十丸，生姜汤下，此药本方所服，丸类极少，恐难愈病，今加数服之。咳嗽痰实，咽喉作声，大人小儿，宜加服之。
一切痰涎为患，及中风偏废之疾常服，悉有神效，若小儿泻后发热，多作慢惊，常杂以金液丹，用之甚验。
男子、妇人、小儿小便白浊，及思念过多，致阴阳不分，清浊相干，此药极能分利。若心多惊悸，夜卧不宁，或复健忘，甚者状如癫痫，皆由心气郁结，或思虑伤脾，致痰饮中节，迷乱心经之所致也，不宜遽用凉心之剂，宜服此药，用温胆汤佐之。
若心下怔忡嘈杂，眩晕，头目昏沉，肌肉瞤动，颈项强痛，四肢酸疼，手足战曳，甚者半身不遂，多因痰饮使然，若例作心病、风病，并寒湿治之，恐非其宜，亦当用之，仍以利痰饮之剂服之，无不应手而愈。一方用南星、白附子等分，半夏倍之，滴水为丸，服之亦效。
白茯苓丸
此皆治痫证。
南星　半夏　白术　白附子　茯苓　白矾（各等分）
上细末，生姜汁滴丸，绿豆大，生姜汤下二、三十丸，无时。
二白丸
此二药，正分温凉，不可不察。
白矾（一块，约一两许）
上用生蒸饼裹，蒸熟去皮，临丸，入轻粉一字，或半钱，量虚实加减，丸桐子大，每服二、三十丸，姜汤下，小儿丸小。
小灵宝丹
附子（炮、二两）　天麻　全蝎（炒）　白僵蚕（炒）藿香叶　南星（炮）　白附子（炮，各半两）
上细末，酒糊丸，桐子大，温酒下十五丸。
灵宝丹，又有草乌、黑豆，谓之穹灵宝丹。
枸杞丸
甘州　枸杞　姜屑　半夏（姜制）　天麻　白矾（各一两）
上为细末，好酒和作丸，以生蒸饼剂，裹药蒸熟，去上薄皮，捣和匀，如硬洒酒，些小可丸。
治痫方
治太阳、阳明二经为病。
荆芥穗（四两）　白矾（三两，为细末）
上枣肉丸，桐子大，每服二十丸，荆芥汤下，次服三十丸，次服四十丸，次服五十丸，食前服。
《食疗》云：蛇蜕皮，主去风邪，明目，治小儿一百二十种惊痫，寒热肠痔，蛊毒恶疮，安胎，熬用。治蛇痫弄舌，摇头者，宜用全蜕也。
狂邪癫痫，不欲卧眠，自贤自智，骄倨妄行一体方
此能安脏下气。
上用白雄鸡一只，煮熟，五味调和，作羹粥食之。
古镜，味辛无毒，主惊痫邪气，小儿诸恶疾，煮取汁，和诸药煮，服之，文字弥古者尤佳。
南星半夏例
加黄芩，为小黄丸，加人参、苦葶苈为定喘丸。又一法，加朱砂，煮半夏、白附子，糊丸，桐子大，每服十五丸，生姜汤，薄荷汤亦得。
《易简》红丸子
修合、治疗之法，并见《局方》
白附子（炮）　荜拨（各一两）　当归（去芦，酒浸，切，焙，炒黄）　桂皮（去浮皮）　天南星（汤洗，姜自然汁煮软，细切，焙干，炒黄）　防风（去芦）　阿胶（杵碎，蛤粉炒如珠子）　藿香叶（去梗土）　乌梢蛇（酒浸一宿，炙令热，去皮骨，用肉）　沉香　槐胶　白花蛇（酒浸一宿，炙令热，去皮骨，用肉）　羌活（去芦）　细辛根　麻黄（去根节）　半夏（汤泡，姜汁浸三宿，炒黄）　羚羊角（镑）　陈皮（去白，已上各一两）　天竺黄（研）　木香　人参（去芦）　干姜（炮）　茯苓（去皮）　蔓荆子（去白皮）　晚蚕纸（微炒）　藁本（去土）　败龟板（醋酒涂，炙黄）　桑螵蛸（炒）　白芷　何首乌（米汤浸煮，炮干）　虎骨（醋酒涂，炙黄）　缩砂仁　白术（泔浸一宿，切，焙干）　枳壳（去穰麸，炒）　丁香　厚朴（去粗皮，姜汁涂，炙令熟，已上各三分）　蝉壳（去土，炒）　川芎　附子（水浸，炮，去皮尖）　石斛（去根，剉）　肉豆蔻（去壳，炒）　龙脑（另研）　牛黄（另研）　朱砂（另研，水飞）　雄黄（另研，水飞，各一两）　麝香（另研，一钱）　乌鸡（一只，去嘴、翅、足）　狐肝（三具，已上二味，腊月，内瓦瓯，盆盖，固济，木炭烧赤，取出，研极细）　金箔（二十个，为衣）
上药五十八味，并须如法制造，杵令细，炼蜜，和合入酥，即捣三五千下，丸如桐子大，金箔为衣，每一岁儿，温薄荷自然汁化下，无时。
蓬术　三棱　橘皮　青皮　楜椒　干姜　阿魏　矾红
上每服六十丸，姜汤咽下，大治大人小儿脾胃之证，极有神效。但三棱、蓬术本能破癥消癖，其性猛烈，人不以此为常服之剂，然今所用者，以生产之处，隔扎二药，不得其真，乃以红蒲根之类代之，性虽相近，而功力不同，应老弱虚人，小儿妊妇，以其治病，不能伤耗真气，但服之，兼疑此药须是合令臻至，用好米醋，煮陈米粉，糊丸，若修合之时，当去阿魏、矾红、小橘皮，煎。治寻常饮食所伤，中脘痞满，服之应手而愈，大病之后，谷食难化，及治中脘停滞，醋并生姜汤下。脾寒疟疾，生姜橘皮汤下。心腹胀痛，紫苏橘皮汤下。脾疼作楚，菖蒲汤下。酒疸谷疸，遍身皆黄，大麦汤下。两胁引乳痛，沉香汤下。酒积食积，面黄腹胀，或干呕，煨生姜汤下。妇人脾血作楚，及血癥气块，经血不调，或过时不来，并用醋汤咽下。寒热往来者，尤宜服。产后状如癫痫，此乃败血上攻，迷乱心神所致，当以此药，热醋汤下，其效尤速。男子妇人，有癫痫患者，未必皆因心经蓄热，亦有因胆气不舒，遂致痰饮上迷心窍，故成斯疾，若服凉剂过多，则愈见昏乱，常以此药，衣以辰砂，用橘叶煎汤咽下，名小镇心丸。妊妇恶阻，呕吐，全不纳食，百药不治，惟此最妙，乃佐二陈汤服之，但人疑其堕胎，必不信服，每易名用之，时有神效，但恐妊妇服之，此后偶尔损动，必归于此药，故不敢极言不效。
《局方》红丸子
治丈夫脾积滞气，胸膈满闷，面黄腹大，四肢无力，酒积不食，干呕不止，或脾连心胸，及两乳痛，妇人脾血积气，诸般血癥气块，及小儿食积，骨瘦面黄，腹胀气粗，不嗜饮食，渐成脾劳，不拘老幼，并宜服之。
广荗（五斤）　京三棱（三斤，水浸令软，切作片）　陈皮（四两，去白，拣净）　青皮（五斤）　楜椒（三斤）　干姜（三斤，炮）
上件六味，并为细末，醋糊丸，桐子大，矾红为衣，每服三十丸，食后姜汤下，小儿临时加减与之。
《局方》苏合香丸
疗传尸骨蒸，殗殢肺痿，疰忤鬼气，卒心痛，霍乱吐利，时气，鬼魅瘴疟，赤白暴利，厥血目闭，痃癖疔肿，惊痫，鬼忤中人，小儿吐乳，大人狐狸等证。
朱砂（研，水飞）　乌犀（镑屑）　安息香　香附子（去皮）　青、木香　白术　沉香（各二两）　苏合香油（入安息膏内）　薫陆香（另研）　龙脑（另研）　麝香（各一两）　无灰酒（一升，熬膏）　白檀（切）　诃黎勒（煨，取皮）　荜拨（各三两）
上细末，入研药，匀，用安息香膏，并炼白蜜和剂，每服旋丸，桐子大，早取井花水，温冷任意，化服四丸，老人小儿，可服一丸，温酒化服，空心服之，用蜡纸裹一丸，如弹子大，绯绢袋，当心带之，一切邪神不敢近。
《易简》苏合香丸
主治、修制并见前《局方》
每服一、二丸，沸汤少许化服，治卒中，昏不知人事，及霍乱不止，及心腹撮痛，鬼疰客忤，癫痫惊怖，或跌扑伤损，气晕欲倒，凡事仓卒之患，悉能治疗，凡随身，不可暂阙，辟诸恶气，并御山岚障气，无以喻此。若吊丧、问疾之处，尤不可无，但市肆所卖，多用脑子，当以火上焙去能者，以酒调服，若用心过度，夜卧不安，尤宜服，功效不可具述。
返魂丹
治小儿诸风癫痫，潮发瘈疭，口眼相引，项背强直，牙关紧急，目晴上视，及诸病久虚，变生虚风多睡，皆因荏苒不解，宜服之。
乌犀（镑屑，二两）　水银（半两）　天麻（酒洗，切，焙）　槟榔（各半两）　僵蚕（去丝嘴，微炒）　硫黄（半两，为末，用瓷盏慢火养，却入水银，急炒，去青成砂，研，要知紧慢）　独活（去芦）　川乌（烧通赤焰，烟少许，合旧新土卷之，冷倾出）　干蝎（炙）
八风例  ***************************
海藏云：挠万物者，莫疾乎风，风者百病之长，善行而数变，冲荡吹击而无穷，从前来者为虚邪，后来者为实邪也，自病者为正邪。假令春得金风，是为贼邪，非窗牖之风，为贼风也。故古人云：虚邪贼风，避之有时。
《局方》八风丹
半夏（白矾制，一两）　白僵蚕（炒）　白附子（炮，各五钱）　滑石（研）　天麻（酒浸）　龙脑　麝香（研，各二钱半）　寒水石（烧赤，水飞，半斤）
上细末，入碾药，再碾匀，炼蜜丸，樱桃大，细嚼一丸，荆芥汤、茶汤任下，食后服。
辰砂天麻丸
天麻（二两）　南星（二两，姜汁浸，切片）　川芎（二钱半）　白附子（炮，五钱）　白芷（一钱八分半）　麝香（二钱二分半）　朱砂（五钱一分，半入药，一半为衣）
上细末，水糊丸，桐子大，荆芥汤下二十丸，无时。
辰砂丸
治心热惊风，痰涎壅塞。
神砂（半两）　半夏（汤洗，一两）　蝎梢（焙，一钱半）　白附子（焙，二钱半）　白僵蚕（炒，二钱半）　牛黄（另研）　鹏砂（另研，各一钱）
上细末，糊丸，桐子大，生姜荆芥汤下二十丸，无时。
麝香全蝎散
治小儿惊痫。
麝香　朱砂（各半钱匕）　全蝎（一个，大者）
上三味，碾烂，热酒调下，空心。
立应散
（治急慢惊风）
麝香（少许）　蝎梢（二钱）　金头蜈蚣（分开，曝干）
上为细末，鼻内〖口畜〗，随左右用之。
徐老丸
（权药皆生用，常服皆制）
南星　半夏　蛤粉　白矾　干姜　大黄　黄连　黄柏　牵牛
解语丸
（治中风，言语造次不正）
白附子　石菖蒲　远志　全蝎　羌活　天麻　南星　白僵蚕
上为细末，蜜丸，豆大，服之。
玉液丸
（主治、制并见《局方》）
半夏（洗）　白矾　寒水石（烧）
玉芝丸
（主治并见本方）
人参　白矾　茯苓　南星　半夏　薄荷
人参半夏丸
（上玉芝加蛤粉）
藿香　黄连　黄柏　干姜　寒水石
上末之，上三药并用，糊为丸。
上与藏用丸相和，为搜风丸，与金花丸相合为软金花丸。
《局方》通圣白花蛇散
主治并见本条。
天麻　赤箭　防风　厚朴　藁本　海桐皮　荜拨　木香（不见火）　肉桂（去皮）　杜仲　白花蛇　山药　当归　威灵仙（去土）　白附子　甘草　菊花　蔓荆子（去皮）　郁李仁（去皮）　羌活　虎骨（醋炙）　白芷　干蝎　牛膝（酒浸，已上各等分）
上细末，每服一钱，或二钱，温酒调下，荆芥汤亦得，空心服，久病之人，尤宜服之。
木香保命丹
通圣白花蝎细散，星螵蚕独麝均摊，
蜜丸如弹朱衣色，便是木香保命丹。
仲景皂角丸例  ***************************
皂荚丸
治咳逆上气，燥浊，立坐不卧，皂角一物，杵末，蜜丸，桐子大，大枣膏汁下。
又一法加半夏；一法加大黄；一法加牵牛，利膈。
一法加槐荚子　青皮　半夏　黑牵牛
上用生姜糊丸，桐子大，生姜汤下一十五丸。
孙真人治大小便不通，关格不利，烧皂荚粥，饮下三钱，立通。
崔元亮治欬嗽腹胀
炙皂角，去皮弦。
上细末，蜜丸，桐子大，肉汁下十丸，利后忌肉一月。
皂角为君，一法加神曲　麦蘖　半夏　白矾　南星　青皮　陈皮　白芷
上细末，姜糊丸，桐子大，每服三十丸，姜汤下，朱砂为衣。
皂荚半夏汤
治痰，胸中不散。
皂荚五大锭，打碎，半夏五两，二味同煮一日，去皂荚，取半夏，晒干为散，每服一钱，水一盅，生姜十片，葱白三茎，煎六分，去渣温服，无时。
衍义云
治风涎潮热，寒气不通。
皂荚（炙，一两）　白矾（生，半两）　轻粉（半钱）
上末之，水调一、二钱，灌之，须臾吐涎，用丸者，分膈下涎也。
皂荚治喉闭，逡巡不救方
皂荚（去皮子，生，半两，为细末，箸头点少许在痛处，更以醋糊药末，厚涂顶上，须臾便破，血出，立效。）
皂荚丸
治咳嗽，久不瘥。
皂荚（不以多少，去皮弦，酥炙黄焦，去子。）
上为细末，蜜丸，桐子大，每服十丸，临卧，桑白皮煎汤下。
治暑中久雨湿热
皂角与苍术烧之以辟湿热疫气温邪
治远年近日休息利皂荚不蛀者不以多少土砖烧有焰盆子合定以土围之存性捣为末每服二钱茶末一钱相和白汤点服病虽大不过三五服愈日可二服
枳壳丸
皂角（二两，酥炙，去皮子弦）　枳壳（二两，麸炒）木香　槟榔　半夏（各半两）
上为细末，姜糊丸，桐子大，姜汤下三十丸，食后临卧服。
祛风丸
皂荚（君）　车前子　赤茯苓　木香　槟榔　枳实　大黄　牵牛　青皮　陈皮　半夏（各等分）
上为细末，米饮丸，桐子大，三十丸，姜汤下。
备急五嗽丸
皂荚　干姜　桂（各等分）
上为细末，蜜丸，桐子大，每服五丸，酒、米饮任下。
小枳壳丸
枳壳　茯苓　白术　干姜　半夏
上等分，细末，姜糊丸，桐子大，姜汤下三十丸。
槟榔木香例  ***************************
导饮丸
枳壳　木香　槟榔　青皮　白术　陈皮　半夏　茯苓　三棱　广荗（各等分）
一法加牵牛，用生姜自然汁糊为丸。
三倍丸
木香（一两）　青皮（二两）　半夏（三两）
上细末，姜糊丸，姜汤下。
小槟榔丸
木香（一两二钱半）　槟榔（三两半）　枳实（三两五钱半）　大黄（五两）　牵牛头末（二两）
上细末，水丸，加青皮，为气针丸。一法去大黄，加干姜，以其所伤有寒热之异也，去枳壳、大黄，加陈皮、干姜，为槟榔丸。
大槟榔丸
木香　槟榔　黄连　黄柏　广荗（各三钱）　香附子（炒）　牵牛头末　当归　大黄（各一两）　枳壳　青皮　陈皮（各半两）
上二药，生姜糊丸，绿豆大，姜汤下二十丸，并实热人可以服。一法枳实、木香、槟榔、青皮、陈皮、三棱、广荗、枳壳、大黄、牵牛，为细末，糊丸，桐子大。一法去大黄、牵牛，加神曲、麦蘖。
三棱丸
治男子妇人，癥瘕痃癖，积聚成块，不散坚满，胸膈痞闷，饮食不下，两胁时痛，一切腹胀积聚等证，并皆治之。
人参（三钱）　木香　槟榔（各三钱半）　白术（一两）　三棱（一两半）　广荗（六钱半）
上细末，生姜汁糊丸，桐子大，临卧，生姜汤下三、四十丸。一法为散，每日空心，沸汤调服三钱，早晚各一服。
木香三棱丸
木香（半两）　三棱（一两半）　广荗（一两）　香附子（四两）
上加甘遂，为泄水丸，加甘遂、牵牛、茴香为泄水散，姜汁调下。子和泄水丸藏用丸一料，加甘遂一两。
泄水散
牵牛头末　茴香（炒，各一两）　木香（二两）　甘遂（三钱半）
上为细末，姜汁调一、二钱服。
钱氏宣风散
牵牛末（一两）　槟榔（二斤）　陈皮　甘草（各半两）
上为细末，食前，蜜水调服半钱，或一钱。
钱氏利惊丸
轻粉　青黛（各一钱）　天竺黄（二钱）　牵牛末（半两）
上细末，蜜丸，豌豆大，薄荷汤下，加半夏为软金丸。
守真藏用丸
遍身疼痛者，加白芥子，为应痛丸。
大热疮痒者，加芒硝，为解毒丸。
肠胃燥涩者，加郁李仁，为润肠丸。
日久成积，加密陀僧，则为消积丸。
加桃仁，为桃仁丸；加桂、陈橘皮、茴香，为和中丸。
加木香、槟榔为弥善丸；加薄荷、川黄连、川芎，为神芎丸。
通圣散
加地骨皮　甘菊花　生地黄
蜜丸通圣菊花丸，加天麻、甘菊、熟地黄，蜜丸。为通圣天麻丸，上药丸，如弹子大，每服一丸。
大抵通圣散，解利，治实人外伤，传染有形，大便结者效，非仲景本药也，与易老羌活散，加大黄同意。若内伤冷物，寸口脉小者，变证必矣，戒之，戒之。
泄水丸散
治脚疮中痛法，在十枣汤后，盖厥阴分也。
木香定痛丸
治远年近日，患腰脚疼痛，不能起坐，气血凝滞，走注疼痛，一切腰痛。
木香（半两）　青皮（三钱）　陈皮　茴香　桂（去皮）　川芎（各二钱半）　大黄（一两）　黑牵牛（二两，一本七钱）　甘遂　没药（各二钱）　白芥子（炒，一钱半）　当归（三钱半）
上细末，酒糊丸，桐子大，每服十五丸、二十丸，食前临卧，温汤下。
仲景附子汤
（此下五方，当在少阳条下。）
附子　人参　白术　茯苓　芍药
四物附子汤
治风湿相抟，骨节烦痛，四肢拘急，不可屈伸，近日则自汗出而气短，小便不利，恶风，不欲去衣，或头面手足，时时浮肿。
附子（炮，一钱）　桂心（八钱）　白术（六钱）　甘草（炙，四钱）　生姜（六钱）
上㕮咀，水一升半，煮取八合，分三服，微汗，愈。对病加减，大汗，烦者，三服三合；体重者，加防己八钱；悸气，小便不利者，加茯苓六钱。
仲景甘草附子汤
此四物附子汤，无干姜。附子汤，此当在四君子汤条下。
治湿痹缓风，身体疼痛，如拆肉，弩割锥刺，四君子汤加桂、附、芍药，白术、附子为君而多。
上七味，水一升，煮六合，分三服，对证增损。
《易简》附子汤
与附子同在少阴姜附汤下。
万病无忧散
木香　楜椒（各半钱）　黄芪　木通　陈皮　桑白皮　白术（各一钱）　黑牵牛末（六钱）
上七味细末，二钱匕，牵牛末二钱匕，空心，姜汤调下。
枳实丸
枳实（三钱）　大黄　牵牛（各半两）
上三味为末，与子和细，水丸，为小儿通膈丸，加皂角，为祛风丸。
搜风利膈丸
大黄（煨）　牵牛（炒，各二两）　芒硝（半两）
上细末，糊丸，绿豆大，量虚实加减。
玄胡例  ***************************
古方玄胡丸
此药当在无名丸条，论内外感疾也。
玄胡（一两）　青皮　陈皮（各五钱）　木香　三棱　广荗（各四钱）　干姜　雄黄（另碾）　当归（各三钱）
上细末，酒糊丸，桐子大，四、五十丸。
诜诜曲蘖丸
青皮（去穰）　陈皮（去白）　三棱　广荗　木香　槟榔　半夏（制）　白术　麦蘖　姜屑　神曲（各等分）
上为细末，糊丸，温水下二、三十丸，无时。已上凡泄后，用白粥一、二日，忌油腻、肉食，恐成痢也，

卷十二  ——————————————————————————————————————————————————————————————————————————————————————————

厥阴证  ***************************
调胃散
治一切吐逆伤寒，四肢逆冷，粥食不下。
硫黄　水银（各半两）
上先碾硫黄极细，次下水银，同碾至黑色为度，每服一钱，重者二钱，温米饮调服，无时。
许学士破阴丹
论伏阳一脉，并见阴证论
还阳丹、活人丹、砂丸、火焰散、回阳丹、反阴丹，并见阴证论。
半硫丸
治老弱人虚羸，脏腑秘结。（主治、修制并见《局方》）
硫黄　半夏
《局方》金液丹
主治、修制并见《局方》
上二药，并在五苓化水丹后。
三宝丹
雄黄　半夏　牡蛎　朱砂
杨氏五神丸
一名来复丹
硫黄（另研）　硝石（另研）
上同与瓷器内，用文武火炒得所，勿令太过，须二气透方可，若未透，则气不相感。
五灵脂　青皮　陈皮（去白各等分）
上件陈皮等末，与硫黄、硝石和匀，面糊丸，桐子大。此药二气相配，阴阳均平，天地平和之气，则可热可冷，可缓可急，是以治阴阳不调，冷热相攻，荣卫相胜，心肾不升降，水火不交养，一切丈夫、妇人、婴儿，危急，但胃气在，无不获效。邪气炎上，烦躁，冷气攻急痛，膈气痛塞不可忍，肾气胁下攻之，气满不可动转，诸霍乱吐泻，渴，药不止，一服定。大抵吐逆，唇口青，手足厥冷，脚转筋者两服。伤寒烦躁，昏塞倒卧，不省人事，不得饮，新久患，崩漏泄利，不问赤白冷热，患病深浅，服数服止。若非时呕吐，饮食不下，服之立愈。每服五十丸，空心米饮下，甚者七十丸，童稚十丸，婴儿五、七丸，新生儿二、三丸，化破与服。如小儿急慢惊风，若胃气在，虽困无不救者，但是脏腑一切急病，不问证疾，并可治之，非与寻常方一同，乃博效救济人药也。
《易简》来复丹
主治、修制之法，并见《局方》
硫黄　五灵脂　橘红　玄精石　青皮
每服二十丸，米饮下，食前。此药可冷可热，与养正丹、黑锡丹相类，但体轻，不能镇坠耳。然硝石性寒，佐以陈皮，其性疏快，硫黄且能利人，若作热药，用以止泻，误矣。但霍乱一证，吐利交作。盖曰啖食生冷，或暑湿热之气，中脘结闭，挥霍变乱，此药通利三焦，分理阴阳，服之其效最验。兼治翻胃呕逆，其效尤速。中暑霍乱，此药最切，小儿惊风，用亦有验。盖上证候，皆由涎饮中节致之，此药温利，涎饮既出，则诸证悉去，若男子妇人，心腹作痛，疏利之剂得效者，未应遽补，当以药徐徐饮之，令大便常通利，则痛不复作矣。呕吐用之，其意亦然，不可不知。肾厥头痛，老人头痛，并宜常服。一法治老人，并虚损之人，寒气入腹，大小便不通者，用生姜半两，连根、叶和泥，葱一根，盐一撮，豆豉五十粒，烂碾，略炒，盒脐心，两剂，更易用之，以利为度，亦良法也。
《局方》来复丹
此药配类二气，均调阴阳，夺天地中和之气，乃水火既济之方，可冷可热，可缓可急，善治荣卫不交养，心肾不升降，上实下虚，气闭痰厥，心腹冷痛，脏腑虚滑，不问男女老幼，危急之证，但有胃气，无不获安，助真补虚，救阴助阳，为效殊胜。
舶上硫黄（透明不夹石者）　太阴玄精石（一两，研，水飞）　硝石（半两，同硫黄并为细末，入定瓷罐内，以慢火炒篦子，不住手搅，令阴阳相入，不可火太过，伤药力，再研极细，名曰二气末）　五灵脂（二两，酒浸，用五台山者，用水澄去砂石，晒干拣净，秤）　陈皮（去白，三两）　青皮（去白，三两）
上用五灵脂二皮为细末，次之玄精石末，及前二药末拌匀，以酒醋打糊为丸，如豌豆大，每服三十丸，空心，粥饮吞下，甚者五十粒。小儿慢惊风，或吐痢不止，变成风，搐搦，非风也，胃气欲绝故也。用五粒，碾细末，饮送下。
老人伏暑逆乱，紫苏汤下；妇人产后血逆上抢，心闷绝，并恶露不止，及赤白带下，并用醋汤下。常服和阴阳，益神，散腰肾间阴湿，止胁疼痛，立见神效。应诸疾不辨阴阳证者，并宜服之，神异不可具述。
四神丹
治百病，补五脏，远疫病疠，却岚嶂，除尸疰蛊毒，鬼魅邪气，大治男子妇人，真元虚损，精髓耗伤，形羸气弱，中满下虚，水火不交养，阴阳失升降，精神困倦，面色枯槁，亡血盗汗，遗溺失精，大便自利，小便滑数，梦寐惊恐，阳事不举，腰腿沉重，筋脉拘急。及治一切沉寒，痼冷痃癖，疝瘕绞痛，久泄久痢，伤寒阴证，脉候沉微，身凉白汗，四肢厥冷。妇人百病，胎脏久冷，结孕无子，赤白带下，月候不调，服诸药久不瘥，并皆主之。此丹假阴阳造化之功，得天地中和之气，却与寻常一煅一炼，僭燥丹药，功效不同，此丹活血实髓，安魂定魄，悦泽颜色，轻身保寿，苟不恃药力，纵情恣欲，久久服之，可通仙道。
雄黄　硫黄　雌黄　朱砂
上件四味各五两，碾细，入瓮盒内，将马鞭草为末，盐泥固济，慢火四围，烧煅，一日一夜，取出再碾细，以糯米粽和为丸，如绿豆大，每服一丸，空心，新汲水吞下，妊妇勿服，忌羊血、齑菜。
龙脑太白丹
治风壅，偏正头疼，痰膈不利，四肢拘急疼痛，辟风邪，清神志。
硫黄（细碾）　硝石（细碾，各二两）　白附子（炮，为末，一分）
上件入龙脑少许，同碾细，滴水丸，鸡头大，每服一丸，细嚼，荆芥汤下，无时。
《易简》养正丹
（修制、主治，并见后《局方》）
硫黄　黑锡　水银　朱砂
上每服五十丸，食前，米饮送下。此药用硫黄、黑锡本有利性，或利在丹药，用以补虚冷，治泄泻之类，大不得其宜，若卒中之患，痰涎壅盛，此镇坠，使大便溏利，病亦随去，则于三生饮选药，为之汤液。
若气虚，喘急之患，或发咳嗽，沉附煎汤，调钟乳粉咽下，于降气汤，中选用之。若翻胃之患，皆因中脘停寒，涎痰凝滞，食入即吐，当用此药，以丁香、附子之类，煎汤下，但丁、附性热，恐为痰饮隔节，蓄在上焦，反为僭燥，则于二陈汤中选药用之。凡治呕者，先以加减感应丸微利之，次用此药，无不克效。半硫丸亦有性利，用之尤当切，仍以水煮半夏丸服之，见二陈汤后。
若脚气之患，入腹冲心，或见呕吐之证，无法可疗，《千金》以大黄利之，大黄性寒，病既深入，必难导达，是速其呕吐也，不若用此药，或黑锡丹、来复丹之类，煎降气汤下，便须多服，以大便流利为度。脚气无补法，此有利性，即非补药，服之无疑。
痃癖疝气，膀胱奔豚之气入腹者，亦宜用此。若尊年之人，大腑寒秘者，尤宜服之，黑锡丹与此同类，亦效。
《局方》震灵丹
紫府元君，南岳魏夫人方，出《道藏》，一名紫金丹，此丹不犯金石，飞走有性之药，不僭不燥，夺造化中和之气，又治男子妇人，真元衰惫，五劳七伤，脐腹冷痛，肢体酸痛，上盛下虚，头目眩晕，心神恍惚，血气衰微。及中风瘫痪，手足不遂，筋骨拘急，腰膝沉重，容枯肌瘦，目暗耳聋，口舌干苦，饮食无味，心肾不足，精滑梦遗，腰腹疝坠，小便淋沥，夜多盗汗，久泄久痢，呕吐不食，八风五痹，一切沉寒痼，冷服之，如神。及治妇人血气不足，崩漏，虚损带下，久冷，胎脏无子，服之无不愈者。
禹余粮石（火煅，碎，不计遍数，以手捻得碎为度）　丁头代赭石（亦如禹余粮石煅法）　赤石脂　紫石英（各四两）
上四味，并用干锅内，盐泥固济，候干，用炭十斤煅，通红，火尽为度，入地坑埋，出火毒二宿。
滴乳（研，二两）　没药（去砂石，研，二两）　五灵脂（去砂石，研，二两）　朱砂（火飞过，一两）
上通前药共八味，并为细末，以糯米粉煮粥，为丸，如鸡头大，曝干出光，每服一丸，空心，温酒，冷水亦得。常服镇心神，驻颜色，温脾胃，理腰膝，除尸疰蛊毒，辟鬼魅邪厉，久服轻身，渐入仙道，忌猪羊血，恐减药力。妇人醋汤下，孕妇不可服，极有神效。
朝真丹
治肠胃虚弱，内受风冷，或食生冷，内伤，泄泻暴下，日夜无度，肠鸣腹痛，手足厥冷。
硫黄（生研，一两）　枯矾（七钱五分）　朱砂（三钱一分，为衣）
上合匀，水浸，蒸饼为丸，桐子大，米饮下三十丸，无时。夏月宜用以备急，诸沉寒痼冷之疾，诸热药不能效者，灸关元五七壮，即效。
至宝丹
（脚气，亦有分寒热，处三日，及有用红雪、紫雪，及诸元药者。）
软金丹
人参　天麻　白僵蚕　菖蒲　干蝎（各半两）　防风　半夏（牛胆制）　白茯苓（各九钱）　远志（八钱）　薄荷（一两）　黄连（半两）　雄黄（二钱）　乌犀（镑）　玳瑁　琥珀　朱砂　天竺黄（各三钱）　龙脑（一字）　麝香　牛黄（各一钱）　金银箔（各十片）
已上七两九钱一字，通碾细，再杵，白蜜十两，温溶，纸覆，取蜡净，次日再煨，和药末，每两作十五丸，茶酒任下。
海藏云：初病疾不宜服至宝丹，小儿微疾，亦不宜服至宝丹，大抵风毒始自皮毛入，留孙络，孙络不已，流入大络，小络不已，流入大经，小经不已，流入骨髓，先汤液，次丸散，次丹剂，丹剂为风入骨髓，不能得出，故用入骨髓，透肌肤之剂，为开窗牖之药，龙、麝、牛、雄、犀、珀金、朱，皆入骨髓，透肌肤之剂，而使风邪得以出于外也。初病风疾，未及于里，便服入透骨肌之药，是引贼入家，如油入面，不可出也，其反招害，如此大抵疾有深浅，治有次第，初焉至浅，不可以重剂治。兼之小儿肠胃细小，肌肉软脆，遽以入骨透肌之药治之，若有他证，草木之剂，不可近也，富贵之家，深宜戒此。若遇潮涎不省，痰证急甚，不拘此例，事至不得已而用之，是谓得宜其当矣，犹之射也，髙则过，下则不及，要之适乎中而已无。病人服风药，开发过极，反使风入，亦犹引贼入家，与无病在经，而服至宝丹无异。
圣功丸
（专治血痢）
腻粉（五钱匕）　定粉（三钱匕）一法加蛤粉（三钱）
上同研匀，水浸，蒸饼为丸，绿豆大，煎艾汤下五、七丸，或十丸。
蝎梢丸
（当在妙香丸后）
治急风牙噤，惊痫搐搦，眼目不定，恍惚，潮涎昏闷，不省人事，利胞膈，清头目，化痰实，宁心神，安脏腑。
蝎梢（微炒，半两）　白附子（炮，二两）　天麻（一两）　龙脑（一钱）　朱砂（一两，研）　半夏（汤洗制，一两）
上细末，白面糊丸，绿豆大，每服三十丸，细嚼，薄荷汤下，临卧服。
不换金丹
荆芥穗（一两半）　薄荷（二两）　天麻（一两）　甘草（一两）　白僵蚕（一两）　防风（一两）　藿香叶（一两）　细辛（一两）　川芎　白附子　羌活　全蝎（炒，各半两）　朱砂（二钱，为衣）
上末，蜜为丸，弹子大，每服一、二丸，茶下。
治破伤风
蝎梢七条，为细末，热酒调下。
上青白附丸
（同钱氏温白丸例）
白附子（炮）　白僵蚕　天南星　半夏　天麻　川芎　甘菊花　旋覆花　陈皮（各一两）　全蝎（半两，炒，去足）
上细末，姜糊丸，桐子大，每服三十丸，姜汤下。
钱氏温白丸
治小儿脾气虚困，泄泻，瘦弱，冷疳洞利，及因吐泻或久病后，慢惊，身冷瘈疭。
天麻（半钱）　僵蚕（炮）　白附子（生）　干蝎（炒，去足）　南星
上细末，汤浸，寒食面丸，绿豆大，丸子仍以寒食面养内，七日取出，每服七丸，加至二、三十丸，空心，生姜米饮汤下，渐加元数。
《易简》如圣饼子
（修合、治疗之法，并见后《局方》）
川乌　南星　干姜　甘草　川芎　天麻　防风　半夏（姜制）
上每服二十饼，嚼破，生姜汤下。本方只服五饼，安能作效，初感伤寒，因汗而解，尚余头疼，浓煎生姜、葱白汤皆可，此药须是自合，庶几糊少，且料药精制，故易为效也。一切头疼，不问内外所因，并宜服之。兼治中脘痰饮停积，及疗脾胃饮食所伤，温中快膈，尤得其宜，偏正头疼，茶汤下，久久服之，不复再发。
《局方》如圣饼子
治男子妇人，气血上盛下虚，痰饮停积，风寒伏留阳经，偏正头疼，痛连脑巅，吐逆恶心，目眩耳聋，常服清头目，消风化痰，暖胃。
川乌（去皮）　南星（洗）　干姜（各一两）　甘草　川芎（各二两）　天麻　防风　半夏（各半两，泡）
上细末，汤浸蒸饼丸，如鸡头大，捻作饼子，暴干，每服五饼，同荆芥三、五穗，细嚼，茶酒任下，熟水亦得，无时。
化风丹
治中风涎盛，胸膈不快，头重，目不开，或目睛上视，一切诸病。
乌蛇（生，去骨，一两）　白附子（炮，一两）　南星（一个，重一两）　朱砂（二两）　僵蚕（一两）　麝香（半钱）　雄黄（二钱）　脑子（一字）
上蛇、附、星、蚕为细末，另入麝香、朱砂等四物，细末，再碾匀，炼蜜丸，鸡头大，酒化下。如牙关紧急不开，以蒜一大瓣，捣为泥，涂在两牙关外，豆淋酒化下，蘸药擦牙，自开，更服二钱，效如神。
治患后转泻，腹胀如鼓，蝎气散
全蝎（烧灰，研，一两）　麝香（少许）
上细末，每服二钱匕，米饮调下，甚者再服，必愈。
治伤寒将死者。
川乌（生）　南星　半夏　天麻（生，去芦，各等分）
上为细末，每服一钱，煎豆淋酒下，稍温服，次用一、二盏投之，若牙关噤，斡嚾之，但药得下，无不活者。
乌荆丸
川乌（一两，炮，去尖）　荆芥穗（二两）
上为细末，醋丸，桐子大，每服二十丸，温酒送下，熟水亦得。有病日食三，无病日一服，此药肠风尤妙。
化水丹
川乌　附子（炮）　干姜（炮）　赤石脂　蜀椒　桂（各等分）
上蜜丸，桐子大，每早服三丸，夜三丸，温酒下。
老君神明散
（温疫）
白术（二两）　桔梗（二两）　细辛（一两）　附子（炮，去皮脐，二两）　川乌（炮，去皮脐，四两）
上五味，为粗末，缝绢囊袋，盛带之，居闾里，皆无疾，若有疫疾，温酒服，方寸匕，覆取汗，得吐即瘥。若经三四日，抄方寸匕，以水二碗，煮，令大沸，去渣，二服。
换骨丹
槐蔓苍桑香，葳人防何苦，
十味麝朱麻，佳人称换骨。
上制度并见《广济宣明方》
拯济换骨丹
（海藏云：自汗不愈，不宜服，亦汗家忌重发汗也。）
槐皮芎术芷，仙人防首蔓，
十味各停匀，苦味香减半，
龙麝即少许，朱砂作衣缠，
麻黄膏煎丸，大小如指弹。
治半身不遂，口眼㖞斜，手足不仁，言语蹇塞，或骨痛连髓，或痹袭皮肤，或中急风，涎潮不言，精神昏涩，行步艰难，筋脉拘急，左瘫右痪，一切风疾，并皆治之。
槐荚子　人参　桑白皮　苍术　白芷　何首乌　蔓荆子　威灵仙　防风（各二两）　五味子　苦参　香附（各一两）　麝香（二钱，另研）　龙脑（二钱，另研）　川芎（一两）
上十四味为细末，入麝香，令匀，又用麻黄十斤，去根节，用天河水三石，熬至六斗，滤去渣，再煎至二升半，入银石器内，熬成膏，入煎药，和匀，杵三、五千下，每两作十丸，朱砂为衣，每服一丸，捣碎，酒一盏，自晨浸至晚，食后饱，得卧，微搅匀服之，神清无睡，是药之验，再服须臾，五日服之。如中风无汗宜服，若体虚自汗，服之是重亡津液也，若风盛之人，当于密室中，温卧取汗，稍避，若风实者，至宝丹之类，风虚者灵宝之类。
《局方》大己寒丸、《易简》大己寒丸同
治久寒积冷，腑脏虚弱，必腹疼痛，胁胀满，泄泻肠鸣，自利自汗，米谷不化，阳气暴衰，阴气独盛，手足厥冷，伤寒阴盛，神昏脉短，四肢怠惰，并宜服之。
干姜（六斤，炮）　高良姜（六斤，炮）　桂（四斤）　荜拨（四斤）
每服五十丸，米饮下。此药热燥，能治脏腑虚寒，滑而不利，反泄泻肠鸣，水谷不化，若心腹疼痛，中脘停寒，大溏泄者，尤宜服之。
大己寒丸
吴茱萸　官桂　干姜　良姜　乌头　附子
一法加芍药，一法加茴香，引阳气下行，不伤眼目。
上为细末，醋糊丸亦得，桐子大，每服三、五十丸，米饮下，空心，食前，日二服，无所忌。
吴茱萸丸
治下痢，脏腑不调，胀满，腹痛，水谷不化，怠惰嗜卧，时时下痢。
吴茱萸（一两半，汤洗，炒）　神曲（炒，五两）　白术（四两）　桂（二两半，去皮）　干姜（炮，二两半）　川椒（去目，炒，一两）
上细末，糊丸，桐子大，米饮汤下十五丸，至二十丸，食前。上澄，乃阴湿胜也。
小吴茱萸丸
吴茱萸（半两，洗，焙干）　良姜（三两）　干姜（焙，三两）
上醋糊丸，桐子大，每服三、五十丸，米饮下。
快活丸
治痰痞，呕吐不愈，腹胀，大便不通，秘者，阴燥胜也。
吴茱萸（洗炒）　木香（各一两）　良姜　干姜（炮）　枳实（麸炒）　陈皮（各三两）
上酒煮神曲末，作糊丸，桐子大，姜汤下十五丸，至二十丸，无时，陈皮汤亦得。
艾煎丸
（治男子阴证，女人寒带下）
艾叶（四两，炒，陈者）大椒　赤石脂　干姜　川乌（炮，去皮）　生硫黄（已上各一两）
上糊丸，桐子大，每服二、三十丸，艾汤、盐汤任下。
艾煎丸
（治妇人久病气，虚冷羸瘦。）
苍术（四两，制）　当归（酒浸，焙，二两）　小椒（半两，炒）
上细末，好醋一斗，好艾叶一斤，浸一宿，砂锅慢火熬至五升，去渣，再入锅内，熬出膏子，同和前药，丸，桐子大，每服三、四十丸，温醋汤下，食前。炒陈艾，上余药，共为末糊丸，亦可。
噎气汤
吴茱萸（半两，焙）　桂（二钱，去皮）　半夏（姜制，半钱）
上㕮咀，每服五钱，生姜五片，水一盏余，煎六分，去渣温服。
奔气汤
吴茱萸　人参　生姜　枣
上于吴茱萸汤中，去枣，加半夏、桂心、甘草，亦名奔气汤。
小七气汤
（具见太阴证）
戊己丸
吴茱萸　白芍药　黄连（各等分）
上三味，同炒微黄，放冷为末，糊丸，米饮下三十丸，食前。
小己寒丸
（一名强中丸）
治脾胃积冷，中寒洞泄，倦怠，不思饮食，进食，止自汗，厚肠胃（见《肘后》甚验）
艾叶（四两）　苍术（一两，炒）　陈皮（二两，炒）　吴萸（二两，炒）
上件用米醋二升，浸一宿，漉，暴干，再于原浸药醋内拌，和匀，炒令紫色，焙干为末，稀糊丸，桐子大，每服三十丸，温盐汤、醋汤下，空心，食前。
前乌头例  ***************************
张鐡罐前乌头苍术法
上乌头，去黑皮，用白心，微炒。苍术，泔浸，炒黄，为细末，酒糊丸。
移刺相公神仙保命金丹
治男子丹田衰弱，五脏虚损，血少气微，肌瘦面尘，手足颤掉，目视荒荒，迎风出泪，耳鸣旋运，筋骨无力，春秋发嗽疾，痰喘满闷，腰膝疼痛，脚上瘾疹难坐立，夜多盗汗，四肢怠惰，阳事不强，精滑无子，悉宜服此丹。
草乌头（四两，秋收黑色者，去皮，同蛤粉炒黄存性，地内埋一宿，去火毒，焙干）　金铃子（三两，去皮）　破故纸（三两，浸酒一宿）　茴香（二两，炒香）
上细末，酒糊丸，桐子大，每服三、二十丸，空心温酒下，妇人醋汤下，服数日，所病即效。痼寒久利尤宜服。妇人血冷，月事不调，赤白，绝孕，面黑焦干，发退不生，瘦恶自汗，每服三十丸，热醋汤下，久服补益。男子无风中卒病，此药性温无毒，保全天寿。
佐经丸
草乌（去皮）　当归　乳香　没药　自然铜（醋焠）　斑蝥（去足趐头）　木鳖子　地龙（去土，炒，已上各等分）
前少阴厉风条下有，治白癜，龙蛇散内有二，佐经丸味，后方少胶、五灵脂。
上各碾，醋糊丸，鸡头大，打碎，温酒磨化，随病上下服药，后饮好酒三、二盏。
佐经丸
草乌头　白胶　木鳖　五灵脂（各一两半）　当归（一两）　斑蝥（一百个，去头足趐，煮亦得）
上黑豆生，为煮糊丸，八、九丸，温酒下。
玉柱杖
天麻（七两）　骨碎补（七钱半）　草乌（四两）　甘松　川乌　白附子　半夏（各半两）　地龙（去土，一两）　黄芩　松香　五灵脂　锡蔺脂（各半两）　自然铜（二两半，醋淬四七次）　南星　苁蓉　川芎　破故纸（各半两）　糯米（半升，炒）
上细末，酒糊丸，桐子大，每服五丸，温酒下。
张守道传此张鐡罐方
（治男子阳精不足，女子赤白过多。）
牡蛎（一斤，烧）　赤椹子（一斗）　草乌头（半斤，焙）
上为末，酒糊丸，桐子大，每服二、三十丸，空心，温酒下，盐汤亦得。一法，张守道加苍术一斤，不去皮，炒黄，与上同为末，丸。
安宣差传到筋骨药
川乌头　泽泻　五灵脂　地龙（去土）　萝卜子（已上各一两）　苍术（二两）　川当归　赤芍药（各一两）　木鳖子（半两，去皮）　没药　乳香（各三钱）
上细末，醋糊丸，桐子大，自然铜为衣，每服十丸，食前，温酒服。
朱砂例  ***************************
玉倪丹
（补心益肾，上下通，主升降，以至丹田，丹坎之象也。）
丹砂（二十八两）　甘草　远志（去心）　槟榔（一两）　诃黎勒（皮，一两）　桂（八两，去皮，捣碎）
上每食前服一丸，日三食，计服三丸，温人参汤下。
海藏老人云：北砂炼成亦可，与大补丸，五脏随药合和用之，或全用五藏药和丸亦可。大补丸（在少阳条下，《局方》五补丸后。）
造丹砂法
上甘草等四味，剉，水二大斗，釜中，以细布袋盛，丹砂盛于釜中，着水，和药煮之，第一日兼夜，用汤火绞动。第二日兼夜，汤火鱼眼沸。第三日兼夜，木火花沫沸。第四日兼夜，炎火涸泪沸。第五日兼夜，土火微微沸。第六日兼夜，金火沸，愈缓作急。第七日兼夜，水火沸，缓缓调调，先期泥二釜，一釜常暖水，用添煮药，釜中水减，即添暖水，常令不减，二斗。七日满，即出丹砂，于银器盒中盛，其盒内先布桂一两，匀，即与桂布朱砂，又以金桂一两覆足，即下合置甑中，先布糯米，厚二寸，乃置盒，又以糯米覆，焙之，亦合厚三寸许，桑柴火蒸之，每五日换米、桂，其甑蔽一日，以行竹子为之，不尔侧间一小孔，常暖水，同竹筒注添釜中，勿令水减。第一五日兼夜，用如春火，如常炊饭。第二五日兼夜，用夏火，猛如炊饭。第三五日兼夜，用秋火，如炊饭，乍缓乍急。第四五日兼夜，用冬火，暖如炊饭，依五行相生，文武助之，药即成，出丹砂，以五搥玺碾之，如腻粉即可用，服之，煎楮实，搜和，桐子大，每日食前服一丸，人参汤下，每日三服，食前计之。炼成丹砂，秤四两为一剂，二年服尽，复服，每十年即炼三两，仍取正月一日取服，一月使尽，既尽，酒服，十年，一、二两，不令旋合，宜须炼一剂。
造楮实煎法
六月六日，收取，楮实熟者，缓绞取汁，拾银器内，慢火熬成膏，搜和前药末，为剂，丸。
小朱砂丸
朱砂（五两）　牙硝（枯，六两）　寒水石（煅，四钱）　麝香（一字）　鹏砂（一字）　梅脑（半钱）　甘草（半钱，浸汁，熬膏）
上碾匀，用甘草膏和，每两作一十丸，每噙化一丸。小儿夜惊啼，薄荷水化下，朱砂，寒热温凉，各有加减例。
寒，大黄　巴豆　牛黄　黄连　黄柏
热，附子　巴豆　乌头　南星　半夏
朱砂散
治小儿神乱惊悸，睡卧不安，大便不利，谵语，齿疮，痰嗽。
辰砂（七两）　桔梗（五两）　人参　蛤粉　牙硝（各三两）　甘草（二两半）　脑子（二钱）　金箔（二十片入）
上细末，一岁儿半钱，薄荷汤调下。未满百日儿，发热，多睡不安，大便不利，蜜汤调下一字。大人小儿口疮，咽喉少许掺咽。膈热，新水调，临卧。
鹤顶丹
治大人小儿风痰不利，烦渴不安，中暑，头痛不解。
麝香（二钱半）　朱砂（十两）　牙硝（十二两半，枯）　寒水石（枯，十一两）　甘草（炒，三两半）
上细末，炼蜜丸，龙眼大，大人生姜汤化下。中暑，脑子新水下。小儿心经热，薄荷汁化下。
镇心丸、金箔镇心丸、安神丸
骊珠丹
麦门冬　牙硝　白茯苓　干山药　寒水石　甘草（各半两）　朱砂（一两）　龙脑（一字）
已上数药，泄手太阴，大人绛宫，下至丹田，前八味加人参、生地黄、沉香，各为细末，入药，为东垣先生离珠丹，法例详说，具见《难知》，一名石龙散。
右石龙散
寒水石　脑子　朱砂
拘龙丸、化毒丹、大青丸，并见钱氏。
牛黄膏
（治惊，化痰凉膈，镇心，祛邪热，止涎漱。）
人参（二钱半）　甘草（半两）　牙硝（一钱）　雄黄（七钱）　朱砂（一钱）　蛤粉（二两，水飞）　生龙脑（半钱）　金银箔（四个，为衣）
上为细末，炼蜜为丸，搜和，每两秤作二十丸，以金银箔为衣，一岁儿，每服绿豆大，薄荷汤化下，量岁数，临时加减服之，食后。
虎睛丸
（治小儿惊风壮热，风湿邪热）
天麻　防风　人参　干蝎（各一两）　白僵蚕（半两）　朱砂　雄黄（各一半）　牛黄　麝香（各一字）　甘草（一钱）
上末，蜜丸，如桐子大，每服一、二丸，薄荷汤下。
御方活命金丹
（主治并见本条）
乌犀　牛黄　珍珠　薄荷（各半两）　金箔（一两片）　牙硝　贯众　甘草　板蓝根　干葛　官桂（各一两）　片脑　麝香　青黛（各三钱）　大黄（一两半）　蒸饼末（三钱）
炼蜜丸，每两作十丸，金箔为衣，每一丸，薄荷汤下。
五福化毒丹
（主治并见钱氏）
苦参　桔梗　茯苓　人参　牙硝　青黛　甘草　麝香
上匀，细末，蜜丸，鸡头大，薄荷汤下。斑疹毒气，生地黄汁化下。有日夜不见物，陈米泔化下。
金箔镇心丸
紫河车　人参　茯苓　山药　甘草　朱砂　龙脑　麝香　牙硝　金箔（等分）
上匀，细末，蜜丸，桐子大，薄荷汤下。
定风丹
治大风癞疾，鼻崩塌，眉须脱，落遍身疙瘩，或疮疥等证。
升麻　细辛根　川芎　穿山甲（炙）　天麻　防风　定风草　白附子　丹参　人参　苦参　玄参　紫参　蔓荆子　威灵仙（各一两）　蜈蚣（一对，酥炙）　何首乌（木臼中取末，一两）
上细末，每二两，用胡麻一升，淘净，炒香为末，和匀，蜜丸，弹子大，每用一丸，细嚼，温浆水下，日三。初服时或呕吐，勿怪，或亦不吐。
紫菀丸
（治五种风癞之疾）
紫团参　人参　沙参　玄参　槟榔　黄连　川芎　山栀子　海桐皮　紫菀　防风　赤芍药　羌活　赤茯苓　生地黄　天仙子　地骨皮　白蒺藜　天麻　乳香（各等分）
上二十味细末，蜜丸，桐子大，每服三十丸，清米汤下，日三。忌动风、发气物。
脱蜕丸
治癞风，遍身脓血，及诸恶疮疥癣等，《经》云，厉风成癞。
苦丁　香白　丁香（等分）　皂荚（去皮弦子，熬成膏）
上与上药末，为丸，桐子大，先十丸，至十五，渐至二十丸，温水下，疾退为止，不可使多，恐致恶心，从少至多，乃其法。
治风疾癞病，遍身生疮者。
天麻（七钱半）　荆芥（二钱半）　薄荷叶（二钱半）　白花蛇（四两，酒浸）
上四物为细末，好酒二升，蜜四两，石器中蒸成膏子，每服一盏，温服，日三。煎饼，压下，急于暖处，令汗出，十日见效。
神仙经进透骨膏
治大风疾，遍身生疮，变成顽麻，不痛不痒，眉发脱落，鼻梁崩塌，目断白仁。
海金沙（半两）　草乌头（一两）　丝矾　靛花　瓦松　盆硝　胆矾　鹅管石　朱砂　雄黄（另研）　磁石　杏仁（各一两）　黄柏　雌黄　蓖麻　砒霜（另研，各一两）　硇砂（二钱）　木贼（六两）　木鳖子（二十个）　寒水石（六两）　僧祗黄（半两）　斑蝥（十个）　巴豆（二十粒）　川乌头（半两）　石燕子（一对）　蛤粉（半两）　天仙子（四两）　黄松脂（一两）　粉霜（二钱）　乳香（一钱）　麝香（半钱）　硫黄（半两）　小油（一个，六两）　腻粉（二钱）
上将剉细末，油匀和，新垍瓶子一个，埋于地下，止用新瓦瓶子一只，于地上钻数十孔，盐泥固济，盛药在内，用碗一只合定，亦固济，勿令透烟，坐在垍瓶子口上，稳放，木炭火八秤，看紧慢烧，炭尽为度，其药滴在垍瓶子内，孩儿胎发一块，细剪，药内搅匀，入后药。信霜、雄黄、僧祗黄、粉霜、轻粉、乳、麝等，细，不在烧数。
渫洗药
何首乌　荆芥　防风　马鞭草　蔓荆子
上粗末，二两，水二斗，煎十数沸，得药力，无风处渫洗，后涂前药。
神效膏
当归（半两）　杏仁（半两）　木鳖子（半两）　好油（一斤）　黄丹（三两）　油发（二两）　乳香（三钱）　苦参（二钱）　没药（二钱）　人参（二钱）
上除丹外，剉细，油煮褐色，与丹一处，熬成膏，涂病处。
生眉散
桑寄生　天南星　半夏　没药
上各一钱，为细末，生姜自然汁，调成膏子，先用自然铜擦过，次以膏涂之。
又治鼻梁崩塌，喘息不快者
雄黄　黄连　没药　川芎　盆硝（各一两）　脑子（半钱）　麝香（一字）
上细末，搐之，日三次
如圣散渫洗药
顽荆（二两）　蔓荆子（四两）　威灵仙（四两）　白芷（四两）　苦参（二两）　厚朴（二两）　荆芥（二两）　紫参（二两）　陈皮　沙参　防风（四两）　麻黄（二两）
上粗末，每用药末一两，水一桶，桃、柳枝同一处，煎五七沸，避风淋洗。
还魂丹
（治中风不语，涎潮不省，瘈疭，左瘫右痪。）
天麻　川芎　防风　干山药　羌活（各二两）　僵蚕（炒）　犀角（镑）　细辛（各一两半）　当归　白附子　甘草（炙）　藿香叶　人参（各一两）　全蝎（四十九个）
上为细末，蜜丸，樱桃大，每用一丸，细嚼，酒下。
化风丹
治中风涎多，胸膈不利，目瞑不开，睛上视，一切诸风。
乌蛇（生，去骨）　白附（炮，各一两）　南星（一个，重四两）　僵蚕（一两）　麝香（半钱）　朱砂（三钱）　雄黄（二钱）　龙脑（一字）
上前四味为细末，入麝香等，再碾令匀，炼蜜丸，鸡头大，用水酒化下。如牙关紧急不开，以大蒜一大瓣，杵为泥，涂两牙关外，豆淋酒化下一丸，蘸药擦牙，自开，更服药二丸，神效。
《局方》桦皮散
并见本方
文潞公疗瘫痪《外台》方
生地黄（汁）　淡竹沥　荆沥（各一两）　防风（四两）　独活（八分）　附子（一枚，炮）
上㕮咀，三升，煮取二升，去渣，空心分四服，或五服，隔日一剂，若虚者，三日一剂，可绝根本。
圣饼子
草乌（换水煎三次）　川芎　细辛　白芷　荆芥　苍术　防风　甘草（各等分）
上生用，细末，糊丸，桐子大，捻作饼，细嚼，茶清下。加羌活、独活，为十生饼子。
斗门方
治中风，口面㖞斜用。
灰向右即于左边涂之，向左即于右边涂之，候方正如旧，即须以水洗下，大妙。
圣惠方治中风口㖞
以巴豆七个，去皮，烂碾，如左㖞涂右手心，如右㖞涂左手心，仍以暖水一盏，安向手心，须臾便正，洗去药，频抽掣中指。
活人脚气木瓜散例  ***************************
木瓜散
大腹子（二个）　紫苏（一钱半）　干木瓜　甘草（炙）　木香（各二钱半）　羌活（三钱半）
上剉散，分作三服，每服用水一盏，煎至半盏，通口服。
脚气木瓜丸
木瓜（大者二个，切作二片，去心）　菊花（一两）　青盐（二钱）
上内药木瓜中，合定，线系，甑蒸烂，碾成膏子丸，桐子大，每服五十丸，空心，酒下，日三。病甚者百丸，病处有香汗出为效。
四斤丸
治风寒湿合而成痹，脚肿痛或不仁，及诸证脚气。
牛膝（去芦）　天麻（去芦）
上㕮咀，好酒五升，浸三日，取出焙干，为细末，以浸药酒煮，糊丸，桐子大，每服二十丸，空心，食前，温酒下。
香附子散，已下总血崩例
治血崩不止，面色黄，血刺疼痛，不可忍，小产血不止。一名倍金散。
香附子（不以多少，炒，去毛，捣碎，再炒黄）
上极细末，每服三、五钱，好酒调下，能破血积；米饮调下，能止血；冷气姜汤下；带下艾汤下，醋少许；妇人一切心腹诸疾，并治之，粥饮下。许学士治妇人血气不调，有积血者，能破之，若血崩者，能止之。
立应散
治心腹急痛。
香附子（炒，半两）　良姜
上细末，每用二钱匕，沸汤点服，立效。
治血崩，脐腹痛
当归　木贼（去节）　香附子　熟地黄　赤芍药　牡丹皮（各二两）没药　丁香　桂（各三钱，去皮）
上细末，酒调三钱，温服。
立效散
（治妇人脐腹痛）
香附（三两炒）　当归（一两）　赤芍药（半两）　良姜（半两）　五灵脂（半两）
上细末，三钱，酒一盏，童子小便少许，同煎服。
香附子例  ***************************
寒则加干姜，热则加黄芩。
立应散
（治妇人血海崩败，又治男子妇人，肠风下血）
香附（三两，一半炒）　棕皮（一两，烧取存性）
上为细末，每五钱，酒半盏，童子小便半盏，煎至七分，温服，无时。如肠风，不用童便，用酒一盏，煎至八分，服。
霹雳散
（治经脉妄行）
香附子（三两）　川芎（一两，炮）　石灰（一两，油炒）
上细末，烧，秤锤，淬，酒调服二钱匕，甜酒亦得。
定血散
（此四方当在后）
治妇人血海崩漏，小产，血不止。
乌梅（烧存性）　棕布（烧）　甘草（二寸，一半生，一半烧）
上为细末，每服二、三钱，淡醋汤调服，立止。
灵苑内补丸
温中调血，治妇人久病，血崩不止，累医不效，宜此立验。
黄连　山茱萸　干姜　当归　鳖甲　芫花（醋浸湿）　白芷　干漆（油浸令湿）　川乌头（去皮脐，九味各一分）　巴豆（大者，连壳）　桃仁（和皮）　乱发（三味各半两）
已上十二味，同入一瓶子内，用泥固济，顶上留一眼子，火煅，候白烟出，急取，候冷取，细碾。
官桂（一分，去皮）　陈橘皮（一分，碎剉，炒）　芸台子（一分，炒，取白色）　白龙骨（一分，煅赤，细研）
上四味，为细末，同前碾药，都作一处，拌合，再研令匀，炼蜜为丸，桐子大，每服一丸，临卧，温酒下，久患甚者，不过四服。
又方
巴豆（纸厚裹，烧，蒸熟）　芫花（醋拌，炒黄）　硇砂　白芷　槟榔（面裹厚，烧熟）　干漆（油润，炒，微烟）　当归头　大黄（蒸）　干姜（炒制，剉，再炒）
又方
木香　槟榔　缩砂仁　神曲（炒黄）　麦蘖（炒黄）　诃子（面裹，烧）　当归　干漆（油涂，炒）　金丝水蛭（火灰中煨，去黑，或盐炒微焦，亦可）
交感丸
茯神（四两）　香附子（一斤，炒黄）
上细末，炼蜜丸，弹子大，每晨一丸。
降气汤
茯神（二两）　香附子（半斤，炒）　草（一两半）
上细末，点服。
又方
香附子（五两，生姜三两，汁浸三夕，炒存性，细末）　青盐（一钱）
上同为细末，擦牙。
孙思邈九窍血出方
荆叶，捣取汁，酒和服之。
小乌沉汤
（当在前乌沉汤后）
香附子（二两）　乌药（一两）　甘草（二钱半，生）
上细末，盐少许，汤点服。
千金白垩丸
（在四物汤后）
螵蛸散
（治血崩漏，下久不上，脐腹㽲痛）
乌鱼骨，烧存性，细末，二钱，煎木贼汤调下。
又方
蚕退纸（烧灰，一两）　木贼（烧灰，一两）　寒水石（烧，一分）　黑附子（炮，半斤）　白矾（枯，半两）　乌鱼骨（炙，一两）
上为细末，水一盏，煎四、五沸，食前和滓服，效。
又方
龙骨　蒲黄（各半两）　艾叶　附子（炮，二钱半）　当归（七钱半）
上为细末，水煎三钱。
又方
当归　川芎　黄芩　芍药（等分）
上粗末，水煎桂，烧灰，酒调下，立愈。五灵脂末，炒，出烟尽，当归酒煎，如血室干，醋煎，和滓服，空心。
血崩如流，防风，炙焦为末，每二钱，白面半钱，酒调下。昼夜不止者，丁香二两，酒煮服之。
又黄芩粗末，水煎。
上并治血崩如流，药异不一，随经可择，是为知本。
地榆条，唐本注云，出孔氏音义玉带十二病
一曰多赤，二曰多白，
三曰水不通，四曰阴蚀，
五曰子藏坚，六曰子门辟，
七曰合阴阳患痛，八曰小腹寒，
九曰子门闭，十曰子宫冷，
十一曰梦与鬼交，十二曰五脏不定。
用地榆作叶饮，代茶，甚解。
无湿不成泻，无积不成痢，大肠泄者，小便少，湿在后也。小肠有败血，久有积滞，崩漏不已，随带而下，大便燥结，湿在前也。湿在后当利小便，湿在前当利大便，此其法也。
或因胎产而得，或因酒色而得，山崩海岳，前后脱血，带漏不已，先由子藏侵入赤肠，泽液恶秽，前行太过，滓粪燥结，后滞不通，此胎肠俱病。治宜推去败血、脓积，益血而致新也，心所不生，脾所不裹，肝所不藏，此三焦经绝也。崩虽为病，亦有浅深、新久，治亦从而轻重之。
张仲景云：三焦绝经，是为血崩。又《经》云：血得热而妄行。又云：血枯前后，血得之年少时，有所火得脱血，醉以入房，气竭肝肠，久久成血闭。略举于此，皆有热也，脉或洪大而有力，或能食，不能食，漏下不止，或阴中如有疮扑，或大便难，因而暴下，或触之而不定，内外俱治，慎勿遗一。
王叔和云：微脉主败血，面无色。歌曰：《微》指下寻之有若无，漩之败血小肠虚，崩中日久为白带，漏下多时骨脉枯。此脉有涩之貌，芤之体，皆血病也，此皆阴脉而为冷证，寒热即分，药不可执一，所以有连、柏、生地黄、四物、牡丹、芍药、续断、缩砂、香附、乌贼、白芷、干姜之分也，明者其择之。
产宝方
（疗崩中不止，不问年深月远）
槐木耳，烧灰为末，酒服方寸匕。
简要方
（治妇人漏下血不绝）
槐花萼，不以多少，烧灰，细碾，食前，温酒服二钱匕。
《正经》云：治妇人乳瘕，子藏急痛。槐实，以七月七日取，入捣取汁，铜盂内盛之，日煎，令可丸，大如鼠矢，内窍中，三易，愈。又主堕胎。
千金方
（治妇人无故尿血）
龙骨二两，以酒调服方寸匕，空心，日三。
又方
治崩中，昼夜不止。
芎八两，清酒五升，煎取二升半，分三服，徐徐饮之。
又
治胎妇忽然倒地，举擎重促损，腹中不安，及子死腹中。
川芎，生末，酒服方寸匕，须臾，一、二服，出。
治崩中
防风，去芦、头，炙赤色，为末，每服二钱，以面糊酒调下，更以面糊酒投之。
治妇人经血不止
五灵脂末，炒，令过熟，出尽烟，每服五、六钱。当归二片，酒一盏，与药同煎至六分，去滓，温服，连三、五服，效。
治产妇血晕，昏迷，上冲，闷绝，不知人事者。
五灵脂（二两五钱，一半生用，一半熟炒）
上为细末，每服一钱，温熟水调下，如口噤者，以物斡开，灌之入喉，即愈。谓之独胜散。
又
治血崩不止
五灵脂（十两）
上为细末，水五盏，煎至三盏，去滓澄清，再煎为膏，入神曲末二两，和丸，桐子大，每服二十丸，空心，温酒下，便止。
正元广利方
（治妇人赤白带下，年深月久不瘥者）
白芍药（三两）　干姜（半两）
上细剉，炒令黄，捣罗细，空腹，和饮汁服之，二钱匕。
治妇人本脏虚损，元气冷败，崩中漏下，经岁不止，服诸药不效，极甚者，宜服此药。
龙骨（一两，煅）　蒲黄（一两）　艾叶（二两）　当归（半两）　五灵脂（半两，炒，去烟）　黑附子（炮，半两）　香附子（炒紫色，半两）
上件同为末，水一盏半，药秤三钱，同煎至六分，去滓，食前，空心，日三。病轻者二服，重者一料。
雷氏方
（治妇人远年近日，医不瘥，血崩，或血气不止。）
木贼（一两）　香附子（一两）　朴硝（半两）
上三味为细末，色黑者，好酒一盏，煎三五沸，和滓温服。色红赤者，水一盏，煎至七分，和滓温服。忌生冷，硬、猪、鱼肉，杂物，每服三钱，空心，每日二。如脐下作痛，乳香、没药、当归各一钱，剉细，入上药，一处同煎，不痛勿用。
论伤寒杂病分二科  ***************************
海藏云：世之治伤寒有法，疗杂病有方，是则是矣，然犹未也。吾谓治杂病亦有法，疗伤寒亦有方，方即法也，法即方也，岂有异乎？要当全识部分、经络、表里、脏腑，岂有二哉？以其后世才智之不及古也，所以分伤寒、杂证为二门，故有长于此，而短于彼者，亦有长于彼，而短于此者。逮夫国家取士分科，为比宜乎。愈学而愈陋，愈专而愈粗也，试以伤寒、杂病二科论之，伤寒从外而之内者，法当先治外，而后治内；杂病从内而之外者，法当先治内，而后治外。至于中外不相及，则治主病，其方法一也，亦何必分之为二哉。大抵杂病之外，不杂乎表；伤寒之内，不离乎里。表则汗，里则下，中则和，不易之法也，剂之寒热温凉，在其中矣。
余风、产二条，目疾、疮肿、小儿等科，各自专门，无怪其二之，陋且粗也，是以知证不知脉，知药不知性，是岂真知而全识者哉？耳热、目厌、习坏，多经涉久误，合则病愈，契则不疾，甚所常见，所常闻者，粗有晓会；其所未常见，未常闻，则有所不知也，此继述，而不及于物者远矣。
呜呼，天之所锡其智识有限量，故邪。哀哉，庸夫以衣食迫，以口舌争，视学业如雠隙，妒忌为能干，误人性命，恬不知恤，甘为忍人，不顾道理，其教之有所失邪？时世之所有俾邪？抑疾者之不幸，而有所自致邪？处暑后叹而书。
是书已成于辛卯，至丁酉春，为人阴取之，元藁已绝，更无余本，予职州庠杜，门养拙齑，盐之，暇无所，用心想象，始终十得七、八，试书首尾仅得，复觉犹遗一、二，尚未之备，故今日得而今日录，明日得而明日书，待以岁月久则方成，无欲速，无忌心也，好古再题。