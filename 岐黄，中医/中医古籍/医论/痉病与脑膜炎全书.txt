
曾序  ***************************
刘君裁吾何为而作此书耶？则为纠正西医之脑膜炎而作也。今年春，予以纠正脑膜炎之故，惹起西医反攻，对垒两三月，同人响应者，则有杨君贡轩、张君驻尘，尔时刘君归里，未曾与于斯役也。
当其时春寒料峭、重裘未脱之时，脑膜炎之发生，不过为吾国旧有之时令病耳。西医无端而张大其词，以惊扰长沙市，数十万人民不得安居，乃察其诊察，锥人之脑，锥人之脊，取其汁而试验之，使病轻者反重，病重者致死。而其治法，则仅恃其普通解毒之血清。至打预防针，只有几分效验，西医龙君伯坚已明言之。其预防之法，如不入戏院、电影院，及避免疲劳等等，甚无谓也。若夫口鼻罩之阻塞空气，妨碍卫生，人尽知之。而其隔离之说，几如无形之瓜蔓抄，充其害必至如前清奉天防疫之惨剧，使人民一家骨肉，顷刻离散，甚有抬往焚化，而在中途痛哭呼冤者。今虽未至此，然投入湘雅医院诊治者，使之居四面受风之数层高楼，剥去厚暖衣被，当此春寒料峭、尚须重裘之时，即不病脑膜炎，欲其不死也得乎？予以此故，不惜大声疾呼，遍告国人，岂好辨哉？实出于心之不忍耳。《湖南国民日报》主任壶公，亦不忍人民之张皇失措，而有混合中西医学研究之披露。乃西医不深加研究，而竟组织全体攻击国医，呶呶不休。于是长沙市各报社诸君子相继而起，皆不忍人民之张皇失措，秉董狐之笔，直捣其黑幕。非特对于西医之预防治法有所辨驳，即西医所指为脑膜炎不治之症，经中医治之而愈者，日有所闻；西医所指为脑膜炎疑似可治之症，不经中医治之竟死者，亦日有所闻。如马家瓒鴒原志痛之作，则痛哭流涕以告诉国人者，国人既共见而共闻之矣。今序刘君书重述之，亦心之所不忍耳。桐冈老人，国中之硕彦宿儒也，作《中西医平议》，维正道于无穷，岂有所左袒哉？毋亦本其不忍之心，见人民之张皇失措，无辜而遭此锥脑、锥脊之惨劫欤？
既而事寝，刘君还长沙，恨不得与于斯役也。乃伏案著书，未周年脱稿，丐予序。予再三庄诵。刘君以西医之脑膜炎为国医之痉病，其原因病症、治疗方案，握犀利之笔锋，阐未发之真谛，考正汉、唐、宋、元，折衷海内时贤，一层推深一层，一节透露一节。本一已三十馀年之经验，悉数而归诸实验。医者获此，则有良师之可从；病者获此，则有良药之可治。天下后世，洵有所遵守矣，岂徒纠正西医之脑膜炎哉？故脑膜炎之双球菌，刘君既引西医诸家之学说无确定之标准，不得据以为诊断；而其纠正西医细菌之论，以为人生之分泌液或腐败质，一经培养，自可生菌，况加以种种之脂肪，更无不生菌之理。精切确凿，其为海潮之音乎？抑作狮子之吼乎？足以破天荒而惊鬼神矣！西医细菌之学，自足破坏一切，而无形崩溃，苟非丧心病狂、受其麻醉者，无不豁然醒悟，岂徙纠正西医脑膜炎之双球菌哉？
刘君性孤高，寡交游，品节学术，不求人知，人亦罕知。惟于予一见倾心，有最深之契合。予初有纠正西医余岩医学之作，而刘君编有《余氏医学驳议》；今予有纠正西医脑膜炎之作，而刘君有《痉病与脑膜炎全书》，气求声应，攻石断金，古所称鸡鸣风雨之良朋，若刘君者近之矣。
予尝谓中西医之竞争，不畏西医之学术，则以西医之学术，易为明眼人窥破也；惟畏国医受西医之运动，移梁换柱，以图消灭祖国之医学，如以伤寒为传染、伤暑为物理等等之类，不亟为纠正，其害几与汉奸等。此予之所以慄慄危惧，而因序刘君之书，连类及之，脑膜炎之争论，特其一部分耳。安得刘君尽为之纠止，大声疾呼，以唤醒国医及国内民族也哉！
民国二十四年夏历仲冬雪山老纳曾觉叟序于长沙市种福园励德树声堂

自序  ***************************
国医之痉病，西医之脑脊髓膜炎也。国医以其病之现状言之，故曰痉；西医以其病之局部言之，故曰脑脊髓膜炎，今简称之为脑膜炎是也。使西医而有治疗方法，则此书何必作？潮流所迫，风向所趋，作之适以增世界之淘汰物，有识者所不为也。今西医而无治疗方法，则此书不忍以不作，不作则吾国医籍上之特效灵方，将永远而消灭矣。消灭之可，其如厥疾不瘳，死亡率者之多何？君子宁冒世界之不韪，而不肯任其心之所不安。今明知西医无治疗脑膜炎之方法，而国医有治疗脑膜炎之方法，不一举手发扬而挽救之，非医之善者矣。不善医而安之为医，滔滔者天下皆是，此国医之所以无进化也欤！
虽然，国医之无进化，归咎于研究之不善，犹无足怪。独怪西医之科学化，一日千里，不可攀追，镇江余岩氏，承无锡丁福保之胤，大声疾呼，攻击国医无剩义处。谓西医本之乎解剖，征之乎实验，范围于自然科学之律令，审慎乎客观唯物之现象，钩隐烛幽，批隙导窾，此世界各国之所公认者。由是以观，当可生死人而肉白骨矣。乃不意脑膜炎，为彼国传染病九种之一，从实地征其实绩，则一病之莫瘳，不令人骇且疑乎。钦佩哉！西医龙毓莹之言曰：果是真脑膜炎，除打血清针外，决无他法可以治疗（见民二四《湖南国民日报》副刊）。又钦佩哉！西医陈致远之言曰：本症治疗，除早期注射血清外，其馀方法虽多，效验殊少（见民二四·四·二《湖南国民日报》副刊）。更钦佩哉！西医董枢之言曰：血清之效力，如果及早应用，并未发某种疾患者，十之八九，定能全愈（见民二四·三·二一《湖南国民日报》副刊）。则知已发某种疾患者，十之八九不能愈矣。呜呼！彼国研究传染病学，可谓至矣、尽矣，蔑以加矣。而其治疗，自始至终，只有血清注射之一法。夫血清为普通解毒之药，其效力不能直接扑杀双球菌，有是病究无是药，则与脑膜炎大症何济？苟非三子肯以忠实告人，乌能洞悉其成绩若是若是？
予于是不能不怀疑于德人率尔怀氏发明双球菌为脑膜炎原因之非。英人格奥顿氏检得菌有四种，非独双球菌也。美国贸孚血清厂检得四种菌外，尚有十馀种之多，亦非独双球菌也。上海工部卫生局历次报告，检得菌无一次相同者，而双球菌则杳渺无凭也。更查西医微生学，双球菌亦为淋病之原因。则知双球菌不可以标准脑膜炎，即使为脑膜炎之标准，则双球菌自鼻腔咽头，循扁桃腺、淋巴腺，过血管，进入于脑。彼西医者，当于鼻腔咽头间迎头痛击，检之以显微镜，施之以扑杀诸法，国医所谓上工治未病也。若徒用纱布口鼻罩为预防传染病之工作，则传染病四季皆有之，不可一日无此君也。今独使用于脑膜炎者，未免有顾此失彼之叹，吾国四万万同胞，早已绝迹于中土矣，学者岂可无常识哉？况菌自鼻腔咽头而入，最易识别。菌如杆者，吾知其为伤寒，固不是脑膜炎。菌如一个孤立，或两个连结者，吾知其为感冒，亦不是脑膜炎。而脑膜炎之菌，其必双球对峙，如猪腰子样，跃跃跳动于鼻腔咽头间，不必待其循扁桃腺、淋巴腺，过血管，进入于脑，啮脑及脊，吸验脊髓之混浊，培养双球菌而后知之也。若必吸验脊髓之混浊，培养双球菌而后知之，则双球菌之自鼻腔咽头而入者，杳渺无凭，可下确定之评判矣。况吸验脊髓之混浊，必须培养，乃得有双球菌之发现，此为人工制造之微生物，非自然界发生传染病之微生物，何必以预防口鼻罩为？况吸验脊髓之混浊，则为脑膜炎之剧烈者，乃得有此混浊之脊髓，苟不至于剧烈，而其脊髓必不混浊，在彼西医，即不得谓之脑膜炎，乌能早期而施治？不能施治于早期，乌得而见自鼻腔咽头进入于脑，其必为自然界发生传染病之微生物也乎？
予于是又不能不怀疑于细菌培养基为传染病之大黑幕也。余岩谓微生物有形有色，可目睹，可实验，而非吾国之所谓鬼神者。设使自鼻腔咽头而入，检之以显微镜，即能分晰其病之种类。无待取病者之分泌物或腐败质实验于培养基与固形培养基，则英人巴特氏传染病由于微生物之学说，光华灿烂，真如日月之经天，而不可磨灭也。乃竟不能分晰于鼻腔咽头间，必欲取病者之分泌物或腐败质，实验于培养基与固形培养基。夫藁木死灰，得水和空气与温度，亦能发生微生物，而人身血肉之躯，无病尚生虮蝨。况有病而取其分泌物与腐败质，于白胶、牛乳、淡菜等等培养基与固形培养基，其不发生微生物也得乎？顾培养基发生微生物，彼西医犹嫌其菌之混居杂处，不能分晰其病之种类。再以含菌之物，经过固形培养基，不致混居杂处，而后能分别其病之种类，辗转制造，乃得有此菌发生，才能认识。而脑膜炎初起，何以即谓自双球菌传染而致？其能下确定之批判矣乎？不能也。谓予不信，请读汪企张之《急性传染病学》，更瞭然矣。他不具论，论其今日西医谓伤寒、感冒，最易混入脑膜炎者，约略辨之。盖汪企张之论伤寒为杆菌也，则以伤寒凝集之血清，混合培养之菌，或直以病者之血清，试验培养之菌。显微镜再三检查之不明，但观其凝集与否，凝集者为阳性，否则为阴性。又以凝集之力甚微弱者，为异性伤寒或副伤寒。吾不知凝集至若干成分为力强，凝集至若干成分为力弱；又不解阴性伤寒，即是凝集之力弱者乎？若据汪氏所说，则阳性伤寒、阴性伤寒与异性伤寒及副伤寒，皆无确定之杆菌，吾不知何以分晰其伤寒种类。况伤寒而果有杆菌，则凝集之血清有此菌，何必而混合培养之菌？病者之血清有此菌，何必而试验培养之菌？足见培养细菌，为传染病之大黑幕，此其一证。其论流行性感冒，为一个孤立或两个连结菌也，则与脑膜炎之双球菌迥然不同。今以感冒而可续发性脑膜炎，其以一个孤立而可变作双球菌乎？抑以两个连结而可变作双球菌乎？苟非从病者身体上之化学成分而变作之，则当鼻腔咽头传染之时，或一时并进，或先后续至。例以客观唯物之现象，何从而谛审之？可见培养细菌，为传染病之大黑幕，此又一证。以故脑脊髓膜炎之为病，不从症候上求认识，而欲从细菌上求认识，胶柱鼓瑟，刻舟求剑，无怪乎百治百死，千治千死，万治万死，莫之一回生也。彼西医者，曷不悚然惧、憷然返乎！
然则国医痉病之原因安在？在乎时令已。人在气交中，息息与之相通，平常则为生理，失常则为病理。譬如同一自动机，完好而能行驶者此机，破坏而不能行驶者亦此机也。今西医必归诸微生物之刺激，是病理与生理，判然两途，不能同条共贯。若深造焉，则知夏暑不能裘，而裘者病；冬寒不能葛，而葛者病，此科学自然之律令，曾无微生物刺激其间者。西医诚由是深造，终必有进乎国医之一日。况西人亦既知人为自然界之物质矣，而科学万能，惟人不能制造。不能制造其人，则病理当于生理中求之。病之寒、热、虚、实，其关键系乎生理。犹人之智、愚、贤、不肖，其关键系乎性灵。律以科学之自然，断无更出此自然者。今舍生理而求病理，舍病理而求细菌，不揣其本而齐其末，是使方寸之木高于岑楼也，可乎哉？
是故痉病为冬末春初之一大时令病也。予承祖父六代之薪传，行医三十馀年，诊痉病十有一届，往往见于冬之温而行春令，春之寒而行冬令。初之暴发，则必于冬末春初之交，雷震痉作，骤雪痉更作。昨岁乾旱，隆冬不雪，今岁淫雨，夏至不热，民二四之除岁先期雷震，西医之脑脊髓膜炎，适开长沙市之新纪元也。现在卫生行政，省府不惜拨区款而防疫；西医组织联合办事处，专司其事，开湘雅医院四层楼以纳病者，一面宣传预防，学校令其停课，戏院禁其勿入。社会人士，相惊伯有，惴惴然如洪水猛兽之骤至。事寝，长沙市五十馀万之众，统计得病者百十有八人，传染病曾若是乎？然亦不敢武断决无传染性质，但较之国医疗治常年痉病，毫无异同，恨无纪录可质证耳。又《湖南国民日报》热心服务社会，欲以脑膜炎常识灌输国人脑中，混合中西医学而研究之。乃西医谓今春病含性质三种，竟诋国医以鱼目混珠，不能辨伤寒、感冒，况能辨脑膜炎为痉病者乎。然长沙市国医机关林立，露冷寒蝉，噤不发声，独衡阳曾公觉叟，握管辨论，达数十纸。予省修先父墓，一再之乡，迟迟乃返，作《痉病与脑膜炎平议》，投《湖南国民日报》。适值截止，予无以感主笔壶公也，不能假一日之登载。于是整修其文，裁成步骤，作为此书。一曰正名，二曰溯源，三曰原因，四曰辨症，五曰类别，六曰病理，七曰诊断，八曰治疗，九曰诠方，十曰验案。总以西医近数十年发明之脑脊髓膜炎，为国医五千年前旧有之痉病。稽诸皇古往哲，参诸海内时贤，而以三十馀年之经验，诊痉病十有一届之艰苦备嚐，写之于字行间。书成，颜曰《痉病与脑膜炎全书》，藉以为长沙市脑膜炎之新纪录云。
嗟嗟！老夫耄矣，无能为也。但愿学国医者，欲存国医，不可不知西医；不知西医，何知西医之粗疏？尤愿我国人而学西医者，亦当研究国医，勿徒攻击国医；不知国医，何知国医之精深？幸勿为余岩氏非驴非马、不中不西之狂说所止。试思我中华而国而家而身，无一而不是不中不西、非驴非马也哉！予之作此书也，非独不忍见吾同胞于水深火热之馀，复遭脑膜炎之惨祸，不一伸手发扬国医之特效灵方而挽救之也。亦以国医之痉病与西医之脑脊髓膜炎比较并出，孰精孰粗，孰优孰劣，使吾国人读之，自有上下高低之评判，若以为抵抗西医、攻击西医，岂知我哉？弗较也矣！
民国二十四年五月湘乡薖叟刘裁吾自序于长沙市西湖路西湖医社

例言  ***************************
此书宗旨，全在阐扬国医之痉病，而以西医之脑脊髓膜炎比较出之，使阅者一目瞭然，判别中西医学之优劣。庶几对于国医痉病自有把握，而后诊断治疗不为西医所眩惑，故此书名曰《痉病与脑膜炎》。
一此书分为十篇，一正名，二溯源，三原因，四辨症，五类别，六病理，七诊断，八治疗，九诠方，十验案。一篇演进一篇，一层推深一层，务使国医痉病之原理，完全发明于此，不遗缺恨，故此书名曰《全书》。
西医脑脊髓膜炎，近年输入吾国，海内名贤各有论说，见于医报、杂志。嘉定沉朗清，收编为《脑膜炎新书》。宁海严苍山，分疫痉为寒、热两门疗法，编有《脑膜炎家庭自疗集》。是书将各家所有精华，一併採入，加以发明，折衷一是，俾此书辨晰精确，治疗妥当，庶免疏漏之弊。
国医痉病，汉张仲景发明主要症状，载诸《金匮》，例以西医之脑脊髓膜炎，不能外是。然唐宋以来，不混合于痫病，即误认为惊风，而痉病之庐山面目遂淹。故是书第九篇诠方下，其治痫惊或他病者，冠以「原治主症」；其专治痉病者，冠以「特治主症」，以资分别。
国医痉病，不得以伤寒法治之，亦不可以温病法治之。然伤寒、温病之坏症，及其他种种，均有类似痉病，详辨于第五篇类别。惟此病灶在督，而国医六经，督不在内，故治太阳，可以治督；治厥阴，亦可以治督。故于第九篇诠方，分作甲、乙两门，甲则为宣发太阳之剂，凡属治太阳之方类焉；乙则为开泄厥阴之剂，凡属治厥阴之方类焉。
国医痉病，此书虽分最急性、亚急性、续发性三种，究皆为暴病，较诸普通病，症状稍呈险恶，要非不治之症。而西医谓非豫期注射，别无治法，此西医治疗之黑幕，未经海内揭破者。故此书辨驳西医治疗之处，痛斥其非，未免言之过激，有识者幸勿咎焉。
国医痉病，古今绝少验案，近见医报、杂志间有编入者，似与春季流行之痉病治未吻合。予业医卅馀年，前此十届，诊治痉病，颇有经验，悉录入《编症自镜》，惜无存者。今春仅诊痉病十有一人，获愈者十焉。故此书第十篇所载验案，惟此十案而已，他未之及也。
国医古籍，予家颇有藏收，乃旋省之第四年归里，率被鼠啮蚁蚀，付之一炬。故此书引载古籍，大半出自记忆，绝少参考原本，或有自他籍抄来者，鲁鱼亥豕，在所不免，阅者谅之。


第一篇  ——————————————————————————————————————————————————————————————————————————————————————————

正名  ***************************
国医之痉病，西医之脑脊髓膜炎也，国医以其病之形状言之，故曰痉；西医以其病之局部言之，故曰脑脊髓膜炎，今简称之为脑膜炎是也。然国医之痉病，在国医古籍上，有称之为痓者，不可不为之辨论，以正痉病之名称焉。
《内经·五常政大论》：火曰赫曦。赫曦之纪，其病痓。《厥论》：手阳明、太阳厥逆，发喉痹、嗌肿、痓。《气厥论》：肺移热于肾，传为柔痓。是痓之为病，《内经》只有名称而无症状，故其痓，迄莫知为何病耳。若痉之为病，《内经》非特有其名称，而亦详其症状。其在《六元正纪大论》，有曰：太阳所至为痉；其在《至真要大论》，有曰：诸痉项强，皆属于湿；其在《热病论》，有曰：热而痉者死，腰折、瘛瘲、齘齿也。综此以观，则《内经》之论痓与痉，显有分辨，不可混合如此。
《伤寒》《金匮》二书，同为张仲景一人之所手出，然《伤寒》言痓不言痉，《金匮》言痉不言痓，则仲景之论痓与痉，似无甚分别。故《伤寒论》曰：结胸者项亦强，如柔状。是项强一症，《内经》属之痉，而此则属之痓也。又曰：病身热足寒，颈项强急，恶寒，时面赤目赤，独头面摇，卒口噤，背反张者，痓病也。此非但项强属之痓，而头摇、口噤、背反，亦属之痓。《金匮》引申《伤寒》原文六条而倍增之，统计一十二条，惟此条略为更改，竟皆称之为痉。是《伤寒》之痓，都变作《金匮》之痉矣。然则仲景之论痓与痉，在《伤寒》《金匮》，一而二，二而一，不其无甚分别矣乎。
《千金》《外台》，遵《伤寒》而不遵《金匮》，只称之为痓。朱奉议亦然，谓刚痓属阳、柔痓属阴，亦称之为痓。惟成无己注伤寒论，则引《金匮》之痉，而改《伤寒》之痓。后人信仰无己，遂以为是，自是只有《金匮》之痉，而无《伤寒》之痓矣。若夫《内经》之痓，更无人道及之者。垂千馀年，未敢或非。方有执专论痉病，谓痓系传写之误。喻嘉言起而和之，亦谓痓系传写之误。纵喻氏反对叔和、林亿，罪无己有逢君之恶，未尝以无己改痓为痉非之。近世时贤辈出，好学深思，回溯古籍，意欲分别痓之与痉，各有所得，悉录而辨之如下。
汕头蔡百星，谓痓为病之名，痉为病之症。伤寒有痓，诸风有痓。仲景书中，刚痓正病，如太阳病发热无汗反恶寒者是；柔痓正病，如太阳病发热汗出而不恶寒者是。故痓中亦有痉、不痉，痓轻而痉重，痓而兼痉尤重。究以何者为痉病，则以经脉与筋强直、角弓反张是也。夫经脉与筋强直，似合西医之脑脊髓膜炎。故西医之脑脊髓膜炎，谓之痉病则可，谓之痓病则不可耳。
东平刘寅，谓痉病以时发，痓病不以时发。此论尤确切。西医之脑脊髓膜炎，为春季流行之病，然春季流行之脑脊髓膜炎，则以颈项强、背反张为主症，国医谓之痉病宜也。若流行于夏、秋、冬，是不以时发者，其症状即酷似痉病，未必以颈项强、背反张为固定之主症，谓之痓病亦属无妨，但不可以语春季流行之脑脊髓膜炎耳。
无锡陈无咎，谓痓似盲肠炎，而痉近脑膜炎。则以痓与痉分为两病，不可相题并论。盖谓痓者窒也，不但盲肠炎盲肠窒塞为痉，即其他肝回管、大肠管栓塞亦为痓。与痉病从督上犯显有不同。此诚发人所未发。陈氏学通中西，对于吾国古籍，不无会悟之处，但谓《伤寒》脱一痉字，《金匮》脱一痓字，未必确切仲景之旨。读古人书，当统全部论之。观仲景自序，称其书为《伤寒杂病论》。盖备论四季时令诸病，而杂病即寓乎其中。《伤寒》言痓，《金匮》言痉，两书症状，毫无异同，脱从何来。况以痉、湿、痓三纲鼎峙，合编于伤寒之末，以见湿、痓与伤寒各以时发，而痉独发于春季时令，适合西医之脑脊髓膜炎，为春季流行之病。即此一症，足以证明仲景备论四季时令诸病也。若夫盲肠炎，为四时俱有之病，风、寒、湿、痓及其他种原因，皆能致之，近世所谓似痢非痢，以及酒痢、烟痢等等皆是，不得与痉病并论也。至陈氏以窒塞与栓塞解释痓字，似与痉病有别，尤非通论。盲肠炎，盲肠窒塞固为痓，血管栓塞亦为痓，曷思痉病，亦何尝非肠腑窒塞与夫血管栓塞哉。隋唐以下，痉混于痫。《千金》以小儿饱食过度即能成痫，岂非肠腑窒塞之明证。宋元以下，痉误惊风，陈飞霞谓堵塞脾之大络所致，岂非血管栓塞之明证。以此而论，痓与痉，有何咫尺千里之辨哉。
总之，痓与痉之字义，互相贯通，无甚分别。痓，充至切。《尔雅》：恶也。《集韵》：风病。《正字通》：痓症有五，引《难经》脊强而厥，与《金匮》卒口噤、背反张为证，与痉无别也。痉，奇颈切。《说文》：强急也，引《内经》诸痉项强皆属于湿与方书颈项强急为证，与痓无别也。汉、晋、隋、唐史志，虽列痓与痉之症状略有出入，而察其病理毫无差异。时代递迁，名词更易，鲁鱼亥豕，尤多错讹。方有执，喻嘉言谓痓系传写之误，此语予极佩服。即如今日华译之脑脊髓膜炎，初译之为脑脊髓热症，再译之为脑衣炎热症，又译之为脑脊髓热症，至是乃定为脑脊髓膜炎，简称之为脑膜炎者。不足见国医之痓病，即国医之痉病，后之学者，其以国医正名之痉病，为西医之脑脊髓膜炎也欤。


第二篇  ——————————————————————————————————————————————————————————————————————————————————————————

溯源  ***************************
国医之痉病，发源最早，而西医之脑脊髓膜炎，曰脑曰脊，一膜贯通，一髓流行，要皆概括于国医痉病之内，非西医所能发明也。考吾国古籍，发明痉之病灶者，莫如黄帝、岐伯、扁鹊、仲景诸人。《素问·至真要大论》：诸痉项强，皆属于湿。夫项上通于脑，下通于肾，则脑脊髓膜炎之病灶，在脑在脊，项安得而不为之强乎？《灵枢·热病论》：热而痉者死。腰折、瘛瘲、齘齿也。夫脑脊髓膜炎，齘齿为常有之症，而瘛瘲间亦有之，惟腰在脊之中部，则脑脊髓膜炎往往自大椎至荐骨发生疼痛，腰安得而不为之折乎？足见西医之脑脊髓膜炎，为国医之痉病，此其明证。然西医以脑为人身最高机关，分大脑、小脑、延髓，而脊髓在脊柱骨之管内，上端连接延髓，下端直至尾闾，国医则以整个督脉统之。故西医之脑脊髓膜炎，为国医督脉发生之痉病。《素问·骨空论》：督脉为病，脊强而厥。《灵枢·经脉篇》：督脉实，则脊强反折；虚，即头重高摇。《难经》：督脉为病，脊强而厥。《伤寒论》：督脉为病，背脊强，隐隐痛。稽之吾国古籍，则西医之脑脊髓膜炎为国医督脉发生之痉病，历历足征已。
若由痉之病灶，而发明痉之症状者，中外古今，惟仲景一人而已。仲景之《金匮》有曰：病者身热足寒，颈项强急，恶寒，时头热，面赤目赤，独头动摇，背反张，卒口噤者，此痉病也。此三十四字，仲景一字一诀，把今日之脑脊髓膜炎和盘托出，可谓金针度人矣。中外医界，当如何敬祝瓣香也。但卒口噤，为痉病之整个症候，然在突起痉病，则无有不卒然口噤者。夫卒口噤，而头独动摇，头热、面赤、目赤，接踵而至。口不噤，则头不摇，头不摇，则头未必热，面目即未必赤矣。若初起有前驱症候，头痛发热，呕吐恶心，而后发生痉病，则口不噤者多。若初发他病，而续发痉病，则口噤者绝少焉。至于颈项强急，背反张，则为脑脊髓膜炎之主要症状。若颈项不强急，背不反张，即不得谓之脑脊髓膜炎，此西医所知也。而卒口噤，头独动摇，时头热，面赤目赤，为今日脑脊髓膜炎之特异症状，则为西医所不知。何者？西医病理学，从解剖得来，此种特异症状，从何处解剖哉。试细察仲景卒口噤之卒字，而口不常噤可知；其头独动摇之独字，而一身四肢不动摇可知；其时头热、面赤、目赤之时字，而有时头不热，面目不赤可知。此为国医督脉发生之症状，即为西医脑髓神经、脊髓神经发生之症状。西医只知神经之形质，在脑与脊；而潮红、灼热、肿胀、疼痛，谓之发炎，而不知神经之形能，发生卒口噤，头独动摇，时头热，面赤目赤，为解剖所不能得之病理。况国医督脉，统制跷、维诸经，即是脑与脊髓发生之神经。跷、维诸经，发生羊鸣、僵仆等等症状，为国医痉病所常见之症状，亦为西医解剖所不能得之病理。此皆西医病理学之根本错误处，故其治脑脊髓膜炎也，不凭症候，只凭双球菌，而孰知其双球菌为不可凭者哉。
虽然此种特异症状，固为西医解剖所不能知，而国医自仲景以后，知之者亦少真象。如巢元方之《病源》，知有痉病，而混于厥、痫。孙思邈之《千金方》，亦知痉病，而混于风痫、食痫、惊痫之内，不立痉论。此外王焘之《外台秘要》、许叔微之《本事方》、陈无择之《三因方》，以及《圣济总录》《和剂局方》，不以痉混于癫、痫、厥，即误认为惊风。究之癫、痫、厥，有不可以相混者，类别于第四篇，皆与仲景痉病之症状相隔甚远。若惊风，则铸成九州之大错。钱仲阳医学浩瀚，为一代儿科圣手，犹不免焉。甚矣！医学之难言也。刘河间、朱丹溪、《赤水玄珠》，间亦论及痉病，亦不以痉为独立之门户，仍与厥、癫、惊、痫，无甚分别，而痉病之真面目，何由而得见国人乎？若王海藏论痉，知遵仲景，而以项强、背反，属之太阳；低头视下、手足牵引、肘膝相搆，属之阳明；一目或左或右，一手一足搐搦，属之少阳；手足厥逆，筋脉拘急，统属于太阴。此是三阳及太阳能寒之类似痉症，要未得仲景论痉之旨，与西医之脑脊髓膜炎不相符合。喻嘉言谓痉者强也，亦知遵仲景，而以太阳之项强背反、不能仰者，指为太阳之痉，以赅三阳；以少阴之身[疒/烏]足曲、不能俯者，指为太阴之痉，以赅三阴。此是三阳三阴伤寒之类似痉症，亦未得仲景论痉之旨，与西医之脑脊髓膜炎不相符合。此皆由于诊断之不确，历验之不深也。方有执遭家庭之变故，痛膝下儿女之死于是者，哭泣之馀，辨论滔滔，极斥抽掣搐搦为惊风之非，迄今读其遗书，则方氏对于仲景论痉之旨，亦未见引而不发，跃跃纸上。何况今之医者，不三折肱、九折臂，乌能循其当然而知其所以然哉。
然则脑脊髓膜炎之为吾国痉病者，孰为之开始乎？盖自沪上诸医，开会研究，定名为疫痉始也。秦氏伯未折之以片言曰：项强背反为痉，蔓延传染为疫。痉病不传染，传染者乃疫痉耳。严氏苍山又从而晰之曰：今之痉病，与普通痉病不同，沿门合境，大小相似，可谓之疫气痉病。是皆言病，不得为传染之病。必须沿门合境，无间老幼，互相传染，乃为疫痉。不然，虽百里千里之遥，同时响应，然不沿门遍户，无间老幼，究系时令上之气候所致，只可名之为痉，不可名之为疫耳。
近来中央国医馆统一病名表内，历举国医之厥、痫、惊风，注释于脑膜炎下，而痉之名义又失矣。国医馆意欲名之为痉，则恐破伤风、瘛狗咬以及产后郁冒、小儿急惊相滥，而不知混于脑神经性者，岂独国医痉病也哉。其在病名表内科统一书中，有化脓性脑膜炎、结核性脑膜炎者，其相滥为何如也。况西医他籍之脑膜炎尤为不少，有自外器官来者，如耳性脑膜炎、鼻性脑膜炎等等；有自内脏器出者，如肺脓性脑膜炎、肝脓性脑膜炎等等，其相滥又何如也。今日整理国医，不于诊断历验上，确察其症候，能否合于中外古今之病理，而后标准其病名，欲求其统一得乎。此痉病之源流大概如此。


第三篇  ——————————————————————————————————————————————————————————————————————————————————————————

原因  ***************************
痉者，春季之时令病也。其原因由于冬之温、春之寒，不有冬之温，则无火热之内伏，不有春之寒，则无寒冷之外闭，曷能卒然口噤头摇，而项强、背反乎？西医谓脑脊髓膜炎为春季流行之病。其原因由于双球菌，春令愈寒，则双球菌之繁殖愈剧。不思自然科学之律令，天气寒冷成冰，冻死动、植物，冻死微生物，而双球菌何能独立存在哉，此不足为脑脊髓膜炎之原因，可为铁案。
国医往哲张仲景，论伤寒，而殿之以痉、湿、暍者，盖备论四季时令诸病，故以痉为春季之病，而与湿、暍及伤寒发之于夏、秋、冬，同为一例。《金匮》引申《伤寒》，而以痉、湿、暍三种合篇，亦此意也。后世注家，有谓湿、暍为痉之原因，然则痉无独立主权，何能与之并立哉。盖不知湿、暍之发痉，则为痉之变症，或为痉之类症，而痉之主病，则专司春季时令，试观今日西医之脑脊髓膜炎，可以恍然大悟矣。
岁序递更，寒暑往来，气之有盈有亏，时之或先或后，春温、夏暑、秋燥、冬寒，四季时令，未必循序渐进，而不无先后差异之变者。《金匮》从冬至夜半后起甲子而推算之，谓有时未至而气先至者，有时已至而气不至者，有时已至而气不去者，有时至而气太过者。如冬令过暖而行春令，是时已至而气不至也；如春令过寒而行冬令，是时已至而气不去也。否泰剥复，天地常理。馀业医三十馀年，诊痉病十有一届，类皆隆冬不雪，气候过暖，春令严寒，气候不温。当痉病爆发之际，春未至而雷震则痉作，冬将残而骤雪则痉亦作；春寒弥厉，痉病弥剧；迨春分气候渐暖，痉少杀；至夏气候大热，痉遂止。于此可概想其痉病之原因焉。
虽然，痉病之由于冬温春寒，人犹易知，而温乃六气之火化，自古至今，少有人道，较难知之（予于民二三年，供职湖南国医专校，教授病理学，新编风寒暑湿燥火为六气致病之原理。岳阳吴汉仙编入《中西病理合参》中，对于燥火，独有发明。兹节录火字如下，以供学者之参考焉）。火者热化之作用，消化物质，红而有焰，黑而有垢，绝端与暑不同，证以今日之科学瞭然矣。天文家，称空气氧、氮、氢几种元素混合，成为气体物质。空气充满宇宙，无处不到，氧气能助燃烧，亦无处不到，与《内经》（风寒在下，燥气在上，湿气在中，火游行于其间）火主游行之说相合。又地球未成立以前，只此几十种元素之气体，旋转涡中，由气体凝成体质。如太阳一团火溶液者然，再由火溶液凝成固体而为地壳，与《内经》（燥胜则地干，暑胜则地热，风胜贝地动，湿胜则地泥，火胜则地固）火胜地固之说相合。又太阳之体质，属火溶液，为一极大火球，能发烈强光辉，地球绕日而行，布满空间温度，阴晦风雨，温度低降，与《内经》（燥以干之，暑以蒸之，风以动之，湿以润之，寒以坚之，火以温之）火以温之之说相合。然太阳之热，在天空中，为火之极大且烈者，而在六气中，何以为暑？盖夏月太阳可畏，冬月太阳可爱，则以距离之远近分爱恶耳。故夏月太阳近而发生火病，西病华译为日射病者，正以其暑病为太阳光线所射耳。若秋、冬、春，太阳远而发生火病，何能归咎于太阳哉。此空气中，所以既有暑，又有火也。况太阳行北陆则寒，行南陆则热，太阳有一定之行度，寒暑自有一定之差率，秋、冬、春何能有太阳之为病哉。然亦未尝与太阳无涉也，则是天空之火，地球之火，得缘太阳光线以发其热力。秋应凉而反温，冬应寒而反温，春应温而过温，虽太阳光线距离已远，不得正射赤道，然不缘太阳光线以发其热力，则为阴晦风雨之日，火病何由而致哉。故火之为病，则是天空之火，地球之火，得缘太阳光线以发其热力耳。故人只知风寒之所由来，而不知温热之所由来；只知温热为火之病，而不知火为温热之所以然。此痉病之火伏于内，而寒闭于外，所以为终古长夜也欤。
盖人在气交中，呼吸吐纳，阴阳开阖，关键全繫于四时之气候。冬至阳交初生，春半升，夏大升，升极而降；夏至阴生，阳遂降矣。降于秋者半，降于冬者亦半。今以冬之温而反升，春之寒而反降，是升降失其职矣。故冬温而行春令，春未至而雷震，则痉作；春寒而行冬令，冬将残而骤雪，则痉亦作。人身厥阴主阖，应乎冬令，冬温内并，则厥阴欲阖而不能；太阳主开，应乎春令，春寒外闭，则太阳欲开而不能，其不奔注督脉，发为痉病也得乎？诸喻之以物理学，取炭炉、火盆燃烧于秘密房室中，则温度上升？然不得房室之秘密，则温度照常放散，何能上升。故炭炉、火盆之燃烧，犹厥阴之热内并也；而房室之秘密，犹太阳之寒外闭也。又喻之以化学，取冰冷、强酸诸药，混合于冷水玻璃盆中，则热气外发，然不得玻璃之收贮，则热气不被逼压，何能外发。故强酸诸药之混合，犹厥阴之热内并也；而玻璃之收贮，犹太阳之寒外压也。况以冬月之温，比之炭炉、火盆过之，冬温为大自然界物理之刺激，而混合人身之化学成分，比之强酸诸药又过之。以故人身在内之热主澎涨，而在外之寒主收缩，所以发为痉病也。雷震痉作者，厥阴内伏之热，被其冲动而上升也；雨雪痉作者，太阳外闭之寒，被其压迫外闭也。迨过春至夏，气候上之寒冷退，而太阳无外闭之寒，气候上之温暖进，而厥阴无内伏之热。斯时也，欲求其痉，不可得也。
然西医既知人为自然界之动物，而不以自然界之气候为疾病之主人翁，反欲假自然界之微生物为疾病之主人翁。既以自然界之微生物为疾病之主人翁，而又欲假动物为之媒介，如疟疾之由于蚊，霍乱之由于蝇，鼠疫之由于鼠，而脑膜炎何独无物以介绍双球菌哉。此西医之生理不能贯通病理，有令人万难通晓者。至脑膜炎之双球菌抵抗热之能力轻，抵抗寒之能力强，则是双球菌之能力，随气候之寒热，分抵抗之强弱，姑勿论与自然之科学寒冷冻死植物、微生诸物不相符合，而双球菌之能力，尚欲随气候之寒热，以为抵抗之强弱，可以人而不随气候以为转移乎。是则西医游于吾国之六气之病理学中而不自觉也，彼西医者，易不姑舍汝所学而从我哉。


第四篇  ——————————————————————————————————————————————————————————————————————————————————————————

辨症  ***************************
国医之痉病，凭诸症候，当其病之初起，一见而知痉病之发生。西医之脑脊髓膜炎，不凭症候，只凭细菌，必至结果抽验脊髓、培养细菌而后知之。试将国医痉病之症候辨别而论列之，乃知西医细菌之学，无足凭也。
然欲辨国医痉病于今日能统辖西医之脑脊髓膜炎者，初起时代，各有不同，未可概论，约略言之，分为三种，一曰最急性痉病，二曰亚急性痉病，三曰续发性痉病，而痉病之症状，无遁形焉。
胡为最急性痉病也？初起寒战口噤，昏仆于地，旋即毙者。其痉病之成立与否，尚未可知。若初起时期卒然发痉，不即毙者，头之温度最高，足之温度最低，此病者自知之，他人不得而知之，必于痉罢之后，可询病人而知之也。试问今日之患最急性脑脊髓膜炎者，有此头热足寒之先兆否。况头之温度不高，则人身之水液、血质不能充满于脑，贯注于背，必不能灼热、潮红、肿胀、疼痛而发炎，此无须乎解剖而可推测者。至口噤一症，更可从生理而证明其病理。口不噤，则呼吸气管不能收缩，而其水液、血质亦不能充满于脑，贯注于背，乌能巅顶高肿，而肚腹陷没如舟。发生脑脊髓膜炎之重笃者，惟其水液、血质一时冲激，则最急性之痉病不即毙者，头独动摇，面赤目赤，颈项强，背反张，其痉病之主要症状乃得完全而发现，此为国医最急性痉病之成立。
胡为亚急性痉病也？初起手足麻痹，呕哕交作，恶寒则足寒尤盛，发热则头热尤盛，此为痉病之症候。故初起一二日或一星期，颈侧之动脉管、额角之动脉管、耳前之动脉管澎涨跳跃，头痛最烈，头上温度最高，或巅顶高肿，斯为西医所谓灼热、潮红、肿胀、疼痛而发炎，渐致颈项强、背反张，现出痉病之主要症状，此为国医亚急性痉病之成立。
胡为续发性痉病也？初起恶寒发热，头痛骨节痛，或口渴自汗，或口苦咽乾目眩，此皆伏气温病之见症，非痉病也。若头痛在脑后风池、风府之分，则伏气从太阳而出；若头痛在脑前眉心之分，则伏气从阳明而出；若头痛在脑侧颔厌或耳前和窌之分，则伏气从少阳而出。医者治不得法，或过服升散，或早服寒凉，或误服温补，皆足以致痉。一见颈项强、背反张，则为痉病之主要症状，即为国医续发性痉病之成立。
要而言之，颈项不强，背不反张，其病灶上不在脑，下不在背，即非西医之所谓脑脊髓膜炎也。故除颈项强、背反张为国医痉病之主要症状外，其馀诸症时有时无，忽现忽没，或周身麻痹，或两脚弯曲，或神经过敏，或神识昏迷，或颜面掣动，或手足瘛瘲，或巅顶高肿，或肚腹陷没，或目上视，或口噤不语，此种症候，只为国医痉病常有之见症，而不可为国医痉病之主症也。然其中颈项强、背反张，与夫目上视、口噤不语四症，又有初起、进行不同，不得不分辨于下。
（一）颈项强，为痉病初起之症候；而身体强，则进行矣。颈项强者，强在局部；身体强者，强在周身也。
（二）背反张，为痉病初起之症候；而角弓反张，则进行矣。背反张者，头向后仰，背为之反张；角弓反张者，头与臀撑住其身，则背部全体作弓形之状也。
（三）目上视，为痉病初起之症候；而目眩转，则进行矣。目上视者，目系之因脑后仰，而目珠上窜；目眩转者，目珠眩运旋转，而睛不定也。
（四）口噤不语，为痉病之初起症候；而神昏不语，则进行矣。口噤不语者，牙关紧闭，则不能语；神昏不语者，神识昏迷，则不知语也。
综上症候观之，虽初学国医者，莫不知为痉病之发生，凿凿可据，毫无疑义，何必如西医之脑脊髓膜炎，必至焦头烂脑，抽验脊髓、培养细菌而后知之哉。
至西医谓脑膜炎之灼热而非体温，尤不可不辩。夫人之体温只一耳，平常则为生理，失常则为病理，灼热即是体温之奔集于局部也。故体温之奔集于脑者，即为脑膜炎之灼热。当其卒然奔集之时，两颈人迎脉管之搏动，两额颔厌脉管之搏动，耳前和窌脉管之搏动，搏动之极，即肿胀、疼痛之极，肿胀、疼痛之极，即灼热、潮红之极，或头部之热如蒸笼，或口鼻之气如火烙。况体温上奔，不能卫护周身，则周身恶寒；且体温上奔，而在下之温度低减，则恶寒之候，尤觉两足如冰如铁。倘能以检温器测验之，头上之温度，必高达于极点；足下之温度，必低达于极点，惟其足下之温度低，而头上之温度高。斯其水液、血质充满于脑，贯注于脊，于是凝而不动，结而不散，而肿胀，而疼痛，而潮红，而灼热，此脑脊髓膜炎所由成也。
张山雷谓：近年来，发生一种时疫，虽与中风之脑充血见症不尽符合，而其气火上冲理无二致。时逸人谓：时行痉病，其在进行时间，脑及脊髓呈显著剧烈之充血。蔡百星谓：无论如何痉症，总是脑部或充血、或郁血、或出血、或积水，遂致牵动神经，发生痉挛现象。此皆水液、血质充满于脑、贯注于脊之说也，岂有细菌作祟于其间哉。譬如夏月之疖子，彼西医认为发炎矣，不谓之细菌，而竟谓之暑热刺激。又如冬月之冻疮，彼西医亦认为发炎矣，不谓之细菌，而竟谓之寒冷刺激。推此可以知彼，观外可以知内，何独于脑脊髓膜炎而必有双球菌作祟于其间哉，不徒见科学医之杳渺无凭、诞妄不经矣乎。


第五篇  ——————————————————————————————————————————————————————————————————————————————————————————

类别  ***************************
国医之痉病，最足以混乱西医之脑脊髓膜炎者，其惟痉之类症乎。若不扼定痉之病灶在脑与脊，痉之症候在颈项强、背反张，而欲恰合西医之脑脊髓膜炎，丝丝入扣，不差铢黍得乎。欲凡病之类乎痉者，试举而辨之如下。
《素问·至真要大论》：诸痉项强，皆属于湿。诸暴强直，皆属于风。诸热督瘛，皆属于火。
巢氏《病源》：太阳中风，重感寒湿则成痉。
《千金方》：温病，热入肾中则为痉。
《医门法律》：六淫之邪，至于成痉，乃病之最多、最深、最易惑人者。
薛生白《湿温篇》：湿温症，二三日，即口噤，四肢牵引拘急，甚则角弓反张。
《温病条辨》：有寒痉，有风痉，有温热痉，有暑痉，有湿痉，有燥痉。
此言六气之类痉当辨者。项强，固为痉病之正式症状，而谓诸痉皆属之湿，意者国医往哲，以项上通于脑，下通于脊，其发痉也，因有水液之停蓄，故谓之湿也。不然，湿亦何能统括诸痉哉。强直，亦为痉病常见之症，然不得谓之主症；而瘛与痉为二病，不得混合于痉，故皆为类病也。巢元方谓中风重感寒湿则痉，此系或有之症。夫风之一端，即足以致痉矣，何必重感寒湿哉，喻嘉言、吴鞠通推广六气，而泛言其痉，殊难索痉之真象，此皆不足以语西医之脑脊髓膜炎也。《千金》谓温病，热入肾中则痉，盖凡温热、暑湿之病笃，或误治致成坏病者，每多发痉，然未必拘定入肾，总与西医之脑脊髓膜炎有别。薛氏谓湿温病，甚则角弓反张，有似西医之脑脊髓膜炎矣。然脑脊髓膜炎之主要症状，则在颈项强、背反张，而薛氏必至湿热病剧，乃有角弓反张之象，此亦痉之类症。故薛氏于《湿温病篇》中自注此条，谓其痉每与厥相连，厥回而痉解则生，厥不回而痉剧则死。试观西医所谓脑脊髓膜炎者，几见其痉与厥租连乎。然薛氏谓火窜则痉，火郁则厥，盖颜面抽掣、手足瘛瘲，即是火窜则痉之症；手足厥冷、体厥脉厥，即是火郁则厥之症。薛氏又谓夏月之痉，与霍乱同出一源。夫霍乱感受夏月之暑湿耳，而其痉之与厥，固系暑湿为病，与春月之痉未必拘定厥者，其原因显然不同。况春月之痉，直接暴起，而夏月之痉，每因他病传变，如霍乱转筋入腹，加以手挛足踡，即是痉症；痢疾过服升散，或堵塞太早，亦致痉症；小儿夏月吐泻，往往发生慢脾风，此皆痉之类症，不同乎春月之痉也。
《灵枢·经筋篇》：足太阳之筋病，脊反折，项筋急，肩不举，腋支缺盆中纽痛，不可左右摇。足少阴之筋病，主痫、瘛及痉，在外者不能俯，在内者不能仰。故阳病者，腰反折不能俯，阴病者不能仰。经脉之病，寒则反折筋急，热则筋弛纵不收，阴痿不用。阳急则反折，阴急则俯不伸。
《金匮》：太阳病，发热无汗，反恶寒者，名曰刚痉。太阳病，发热汗出，不恶寒者，名曰柔痉。太阳病，其症备，身体强，兀兀然，脉反沉迟，此为痉。太阳病，无汗而小便反少，气上冲胸，口噤不得语，欲作刚痉。
《张氏医通》：痉，止属太阳而不及他经者，何也？盖痉必反张，其病在督。背之经络，惟太阳与督脉耳，言太阳，则督必在其中矣。
薛立斋：足三阴痉，手足厥冷，筋脉俱急，汗不止，项强脉沉。太阴则四肢不收，少阴则闭目合面，厥阴则头摇口噤。
王海藏：发汗大多，因致痉。身热，足寒，项强，恶寒，头热，面肿，目赤，头摇，口噤，背反张者，太阳痉也。若低头视下，手足牵引，时膝相搆者，阳明痉也。若一目或左右斜视，并一手一足搐搦者，少阳痉也，手足厥逆，筋脉拘急者，太阴痉也。
喻嘉言：项强背反，不能仰者，太阳之痉，以赅三阳。身踡足曲，不能俯者，太阴之痉，以赅三阴。
此言六经之类痉当辨者。然国医之痉病，为督脉发生之病，固与西医之脑脊髓膜炎相合。但六经无督脉，惟以太阳、厥阴之痉，属诸督脉也。故太阳之经，在背两行，言太阳则督在其中，诚有如《张氏医通》所云者。即可知厥阴之腧在背项，厥阴与督脉会于巅顶，言厥阴，则督亦在其中也。又六经惟厥阴包管神经，而督脉实能统领神经，故西医之脑脊髓膜炎，不能外国医之督脉，以言沟通，即不能外太阳厥阴，以言沟通也。非此则阳明、少阳、太阴、少阴之痉，皆与督脉不相涉，皆为痉之类症也。《灵枢》：阳病者不能俯，阴病者不谓仰。督脉统制诸阳，能仰而不能俯。故今日之脑脊髓膜炎，无一能俯者，其属诸督脉也无疑矣。薛立斋分三阴，王海藏分三阳与太阴，喻嘉言以太阳赅三阳、太阴赅三阴，皆痉之类症，非正式痉病也。况喻氏以项强、背反不能仰者，为阳痉。夫既项强、背反，即有仰之现象，胡为项强、背反而犹谓之不能仰者，此喻氏绝少经验之谈也。《金匮》之刚痉、柔痉，唐容川注为痉病门中主中之宾，不得称为正式痉病，确有见地，令人钦佩。足见西医之脑脊髓膜炎，非刚痉、柔痉之比。但刚、柔二字，仲景明明以有汗无汗、恶寒不恶寒分之，毫无疑义，而朱奉议谓刚痓属阳、柔痓属阴，固非；后世以刚痉即急惊、柔痉即慢惊，亦不可解；近日又以神经兴奋为刚痉、神经衰弱为柔痉，尤属想像之词。况《内经》柔痓，王冰注以骨弱不举、筋缓无力为解，而仲景《伤寒》谓项强如柔痓状，是柔痓亦有项强之症，与王注大相反对。则刚、柔二字，如不以仲景有汗无汗、恶寒不恶寒分之，只可付之郭公夏五之例，若欲强解之，亦不达矣。
《素问·六元正纪大论》：太阳所至，为痉；少阳所至，为瘛。
《素问·生气通天论》：血菀于上，使人薄厥。
《素问·调经论》：血之与气，并走于上，气复返则生，不返则死。
《千金方》：小儿痫，热盛亦为痉。痫有三种，有惊痫，有风痫，有食痫。
张元素：痫与痉，亦惊风之类。
陈藏器：惊痫，即急惊。
王云鹤：痉、痫、惊风，统为脑膜炎。
此言惊、痫、瘛、厥之类痉当辨者。吴鞠通曰：后人不分痉，瘛、厥为三病，统言之曰惊风热痰，曰角弓反张，曰搐搦抽掣。方有执作《痉书》，其或问中，混瘛为痉。叶桂《临症指南》治痉、痫、厥最多，而混称痉、厥，无瘛之名目，亦混瘛为痉。究之痉者强直之谓，后人所谓角弓反张，前人所谓痉也。瘛者蠕动引缩之谓，后人所谓搐搦抽掣，前人所谓瘛也。然搐搦抽掣之谓瘛，而时作时止，止而复发，或数日一发，或数月一发，发不待治而自止者，痫也。吴氏此论，对于痉、瘛、痫，颇有分析。然《千金》谓小儿痫，热盛亦为痉。予以临床事实证之。小儿每发搐搦抽掣，医家、病家呼为惊风，然有一发而止，有一日数发，或数日一发者，《千金》谓之小儿痫，实相符合。若热毒重笃，或治不得法，乃得有颈项强、背反张之现象，《千金》谓之热盛为痉，亦相符合。然其痫有起于惊吓者，有起于感冒者，有起于食积者，较之吴氏之论痫，数月一发，发不待治者有间矣。至吴氏论厥，谓四肢冷如冰者为厥则是，谓四肢热如火者为厥则非也。仲景《伤寒》热深厥深，则是热在里而寒在表，乃谓之热厥。若温热、暑湿之为厥病，则厥每与痉相连，薛氏《湿温篇》中已言及之，而叶氏《临症指南》连类并称者亦多，皆四肢厥冷之厥，而无四肢火热之厥。若以厥与痉、瘛、痫三者，并立为病名，则是《内经》之厥巅疾，即西医之脑充血，昏瞀眩仆，或失知觉，或失运动，正《内经》所谓大厥、薄厥也。山东张伯龙、兰溪张山雷、天津张锡纯，论之最详且尽，又非以四肢厥冷为厥也。近日有因脑脊髓膜中，而有水液、血质，认为脑充血者，岂知西医之脑充血，为国医之痉病，久已讹为中风，若果为脑充血，则今日之中风者，几见有颈项强、背反张，如西医之脑脊髓膜火者乎，此固无庸辨也。
《金匮》：新产血虚，汗出，喜中风，故令病痉。
此言产后之类痉当辨者。予屡诊产后，头晕，汗出，面赤，目眩，齘齿，言蹇，手足蠕动，或拘急，即断为产后病痉，而颈项强者间有之，若背反张者则未之见焉，此不可认为西医之脑脊髓膜炎也。
《金匮》：太阳病，发汗大多，因致痉。风病，下之则痉，复发汗，必拘急。痉病有灸病，难治。
此言误治之类痉当辨者。然予自诊验误治致痉之病，则目上视，口齘齿，手足瘛瘲，肌肉掣动，皆为常见之症；惟口噤不语者，间亦有之；而颈项强、背反张者，绝少焉。误汗、误下，固足以致痉，而误温、误补、误灸、误针，以及误行注射，尤足以致痉。其发痉也，皆与相医之脑脊髓膜炎有别。予引一案以证之，可概想其馀已。昨夏某木匠之子，年四岁，患赤眼已久，泄泻黄浆七八日。其母述其泻下黄浆，沾人衣袴，浸入腿上皮肉，如锥刺痛，目陷，面色青惨。请诊之。已服仙方胃苓汤矣。予与宣营透热解毒之剂，甫煎服，旋更仙方，以附子理中汤与之。明晨，西医注射，痉作，目上视，手足瘛瘲，曾未见有项强、背反之症。其父灌如意油七八瓶，活鸡以覆腹，登时气喘痰涌而死。如此混乱之足以致痉者，非止一端，如妄灸、妄针、妄挑羊毛疔，皆此类也。


第六篇  ——————————————————————————————————————————————————————————————————————————————————————————

病理  ***************************
病理者，吾身生理上之起变化而失常也，然吾身之生理，胡为起变化而失常哉？盖人在大自然界中，息息与空气相通，日月递更，寒暑往来，衣则冬裘、夏葛，饮则冬汤、夏水。南冰洋、北冰洋之无寒暑，不能繁殖民族，足见世界民族之生理，莫不随大自然界之气候为转移，故气候循其常度，则冬月之寒，夏月之暑，犹当避之，不避则病。况气候变异，而吾身之生理，得不随之起变化而失常哉。于以是知西医细菌之学，其为骈指赘疣矣乎。若以细菌为病理，则与生理岂能贯通哉。近世余岩辈，欲废国医之六气，而讲西医之细菌，何其于生理学梦梦也。
伤寒之为短杆菌，肠炎之为窒扶斯菌，肺炎之为短链菌，赤痢之为椭圆菌，痎疟之为胞子虫，近世验之，皆知非病原之固定物。则脑脊髓膜炎之双球菌，亦非固定物也，于此可推矣。
然脑脊髓膜炎之初起，有谓混合纤维性肺炎，及气管枝炎等症併发，与国医往哲叶桂温邪犯肺、逆传心包之旨相合。不知脑脊髓膜炎，为春季流行之病，含有时间性质，不可移易者。若如叶氏所说，则去岁亢旱，气候温暖，至冬不雨，今岁淫雨，气候寒冷，至夏不热。而长沙市之脑脊髓膜炎，何以不发于去冬之温暖，而竟发于今春之寒冷，乃知叶氏之说，只为外感温病言之，与西医之脑脊髓膜炎，不能沟通也。故病理根诸生理，而生理根诸大自然界之气候，则知脑脊髓膜之发炎，皆含时间性质，不可移易者欤。
试以最急性之痉病言之，顷刻之间，胡为而神昏僵仆，胡为而口噤不语，胡为而头动摇、面目赤，胡而颈项强、背反张。若不为之阐发申明，孰知吾身之病理根诸生理，而生理根诸大自然界之气候哉。论略述之如下。
国医《内经》，肺主呼吸而合皮毛，一呼则周身毛窍皆阖，一吸则周身毛窍皆开。是吸收养气在鼻窍，而吐出炭质在毛窍，犹饮食在口，而排泄在二便也。夫炭质者，新陈代谢，周身之老废成分也，若不以皮肤之汗垢污浊为毛窍之炭质，则鼻窍之炭质从何验之哉。西医谓肺主呼吸，窍在鼻孔，皮肤亦主呼吸，窍在毛孔，犹人之口主饮食，而二便亦主饮食也。况鼻窍吸养吐炭，而毛窍亦吸养吐炭，非特其学说支离羝牾，而人身之生理，不其无系统矣哉。
故四时之气候，与吾身之呼吸相逆，则自毛窍而入，入则抵抗，其病随时即发。如风之有咳逆上气，寒之有鼻塞喷嚏，暑之有喘喝，湿之有胸痞，燥火之有咽喉乾燥。毛窍一有障碍，而其影响遂及于肺，此其明证。若四时之气候与吾身之呼吸相顺，则自鼻窍而入，入则服从，其病必过时乃发，《内经》所谓冬伤于寒、春必病温，春伤于风、夏必飧泄，夏伤于暑、秋必痎疟，秋伤于湿、冬生咳嗽者。盖盈天地间皆空气，空气之有浮沉敛散，是即寒暑燥湿，为四时之气候。人在天地间，不外此空气之浮沉敛散，即不外此四时之寒暑燥湿，以为生活。故处乎散浮之时，更沉敛之气候而为病；处乎沉敛之时，更浮散之气候而为病，此即所谓伏气也。吴鞠通谓伏气为病，以寒、暑二气为最多，盖以寒则为沉敛之极，而暑则为浮散之极也。陆九芝、张山雷、陈无咎辈，见不及此，谓只有外感而无伏气，遂疑《内》《难》、仲景伏气之非，今以西医之脑脊髓膜炎证之，可以恍然大悟矣。
然国医痉病之由于温热，海内名贤，莫不知之。然不发于冬月之温暖，而竟发于春月之寒冷者，盖大自然界之气候变异，而吾身之生理亦随之变异。冬月之气候，当寒冷而反温暖，则吾身之生理，当沉敛而反浮散；春月之气候当温暖而反寒冷，则吾身之生理当浮散而反沉敛。故无冬月之温暖，则厥阴无火热之冲激；无春月之寒冷，则太阳无寒水之收缩，以故冬行春令而将终，则天空流电之气忽然摩荡而发声，故雷震则痉作，此即火从厥阴冲激之明证。春行冬令而初至，则天空寒冷之气忽然凝结而成质，故雨雪则痉作，此即寒从太阳收缩之明证。是以脑脊髓膜炎之为病，少小多于壮老者，以少小稚阳，生理之气机浮散也；女性少于男性者，以女性沉静，生理之气机沉敛也。盖病理根诸生理，而生理又随乎个人之体质，以故脑脊髓膜炎之为病，六经中之太阳愈收缩，则厥阴愈冲激，此所以卒然神昏而口噤也，此所以头独动摇而面目皆赤也，此所以颈项强而背反张也。厥阴在内之冲激愈厉，而太阳在外之收缩愈紧，于是而两脚挛急、屈不能伸，于是而肚腹陷没如舟，于是而巅顶高肿，水液、血质充满于脑，贯注于脊，西医所谓灼热、潮红、肿胀、疼痛，一齐并至，此为国医痉病最后之结局。西医至此时期，乃能承认为脑脊髓膜炎，其测验病原之粗疏为何如也。
然则国医痉病，不属之太阳，不属之厥阴，而必属之督脉者，盖以脑之与脊为督脉之局部，项强背反为督脉之病症，故西医病理学谓脑膜炎之在脑与脊，无非为国医痉病添注脚矣。特以西医之脑膜炎，必须从腰椎吸取脊髓如牛奶者，乃为脑脊髓膜炎，否则为伤寒，为流行性感冒。试问伤寒与感冒，几见初起有神识昏迷、口噤不语者乎，几见有头项强、背反张者乎。若必须如是，而后断之为脑脊髓膜炎，则西医病理学中，详列其脑脊髓膜炎之病状，何为也哉。


第七篇  ——————————————————————————————————————————————————————————————————————————————————————————

诊断  ***************************
国医痉病之症候，既如前述，而痉病之脉象，又详辨焉。《脉经》曰：痉家，其脉伏坚，直上下行。《金匮》曰：痉脉，按之紧如弦，直上下行。又曰：痉家，脉筑筑然而弦，直上下行。夫所谓伏者，非潜伏不见之脉，乃病毒郁滞于血分之中，不得发越于外，则寸口脉管之搏动处，亦收缩潜伏，举之不见，按之乃得，则是痉脉必见之于沉部，乃为伏也。坚，即紧如弦也。筑筑然，搏而有力之象，不外乎坚耳。然紧已如转索，而应手似坚矣。乃又如张弓弦，是坚而有脊之象，状如蚕之僵直，无往来悠扬之情，无高低起伏之状，故曰直上下行也。
虽然，直上下行者，督脉应见于寸口之现象；举之浮而直上下行，则为督阳外越之象；按之沉而直上下行，则为督阳内闭之象。《脉经》曰：尺寸俱浮，直上下行，此为督脉。当腰脊强痛，不得俯仰，大人癫病，小儿风痫。又曰：脉来中央浮，直上下动者，督脉也。动苦腰背膝寒，大人癫，小儿痫。皆以浮而形容督阳外越之现象，故为癫、为痫而不为痉，若为痉，则脉沉而不浮矣。夫督脉统督诸阳，为诸阳之首，督阳外越，或癫或痫，则其脉直上直下，何至一时拘急收敛而为痉哉。夫痉病之发生，一方面由于厥阴之冲激，一方面由于太阳之收缩，故督阳内闭，不能发越于外，此脉之所以直上下行，而见之于沉部也。
然则诊察痉病之脉，则于沉部之内，即可得痉脉之真象乎？犹未也，则必于痉发之时，方可见痉脉之直上直下；未发则无是象，既发亦无是象。犹如疟脉自弦，未发不弦，既发亦不弦。但疟发之时间较长，痉发之时间较短，诊痉之弦，每难于诊疟之弦。然则诊之于何时乎？盖当头独动摇、两目上视之时，见其两颈之人迎搏动，两额之颔厌搏动，两耳之和窌搏动，则按其寸口沉部，乃有直上直下之真象。若徒颈项强、背反张，而头不动摇，目不上视，则无是象也。若颈项强，进而为身体强、背反张，进而为角弓反张，则一身四体无不痉矣，其直上直下之脉象，非独见之于沉部，而亦见之于浮部。痉至此，危矣哉。
或者曰：子言痉脉之直上下行也，头动摇，目上视，只见之于沉部，不见之于浮部；若至身体强，角弓反张，不仅见之于沉部，而亦见之于浮部。则吾既得闻命矣。然徒颈项强、背反张，而头不动摇，目不上视，则诊断上之脉象又何如？予曰：子未审仲景痉脉之难诊乎？予以经历十馀届之痉病，而后知仲景之论痉脉，曰按之紧如弦、直上下行，曰筑筑然而弦、直上下行，是皆见之于头动摇、目上视之时也。若头不动摇，目不上视，则或沉而细，或沉而迟，或于沉细、沉迟之中，兼涩兼散，兼弱兼短。治之得法，或由沉而浮，或由细而大，或由迟而数，预料其痉之欲解，可断然者。若颈项强，变而为身体强、背反张，变而为角弓反张，则病者已无头摇、目窜之症候矣。而其直上下行之脉象，则举手可按而得也。子欲诊痉病，得予说而审察之，其然其不然乎。
仲景更推论痉之脉象，一则曰：太阳发热，脉沉而细，名曰痉。再则曰：太阳病，其症备，身体强，兀兀然，脉反沉迟，此为痉。是于痉脉之弦紧及筑筑然而弦、直上下行之外，申说沉细、沉迟，足见弦紧及筑筑然而弦、直上下行之脉象，必见之于头动摇、目上视之时也。仲景而后，其有研究痉脉者，惟喻嘉言一人而已。然喻氏不能寻出痉之主要症状，即不能得痉之主要脉象，故不能离开三阴、三阳之伤寒而论痉病，即不能离开三阴三阳之伤寒而论痉脉。然自知历验不深，故论痉脉之末，结之以一语曰：未知其能弋获否。喻氏之不肯欺人如此。
且夫仲景之论痉病，实能沟通西医之脑脊髓膜炎，认症既确，立论自深，只怪读者之不得其旨趣也。西医之论脑脊髓膜炎，曰肚腹陷没如舟；国医之论痉病，曰暴腹胀大为欲愈。一论痉之前症，一论痉之后症，夫不有肚腹之陷没，而暴腹胀大为病剧，何反为欲愈耶。则知病前气机之上逆，而腹陷如舟；病后气机之下降，而腹暴胀大，此仲景所以不谓之痉剧而谓之痉欲愈也。然既有欲愈之症，即有欲愈之脉，故《金匮》曰：发其汗已，其脉如蛇。蛇者，有屈曲柔软之象，有悠扬畅达之情，即是脉象之不弦紧、不弦急、不直上下行也。苟有弦紧、弦急、直上下行之象，即为痉之未愈，故《金匮》又曰：脉如故，反伏弦者痉。是虽有暴腹胀大之症，而其脉之沉部反有弦紧、弦急之象，故其痉未欲解也。若欲解之，外必有漐漐之微汗，内必有沓沓之泄矢，而腹胀自消矣；腹胀消，而项即柔，背即直，其脉象之弦紧、弦急、直上下行，乃得而自解矣。此《金匮》未发之奥旨，予则引而申之者也。
近贤时逸人，编痉病于《急性传染病学》，而于诊断门中，但论痉症，不论痉脉。谓后脑痛、项强，为痉病之特征，而不知头向后反、不能前俯，即仲景之所谓背反张者，亦为痉病之特征。若无此一症，则后脑痛、颈项强，为中风伤寒之太阳经症，不得谓之痉病也。谓两腿屈而不伸，或大腿与小腿不能自由行动，即仲景之所谓脚孪急者。夫痉病至于脚孪急，惟痉之重笃者有之，而轻者未必有此症状也。谓抓其手心，恒无痒感，此系痉之轻者，若重者神识昏迷，刺其四肢周身犹无感觉，况搔其手心乎。予引申时氏之论，而推言其历验如此。
西医诊断脑脊髓膜炎，非但不凭之脉象，而亦不凭之症候矣。谓凭之症候，最易误会，非检出病原菌，诊断万难确切。夫病原菌者，即双球菌也，则以针刺入病者之腰椎吸取髓液，清者无足论矣；若浊者，放置培养基与固形培养基，化生双球菌，经过染色，乃得为脑脊髓膜炎之证据。然人身诸凡水液之清者为分泌液，浊者为腐败质，今必以脑脊髓液之脓汁如牛奶者，乃得为脑脊髓膜炎。苟其痉不致于剧烈，其液必清而不浊。即或颈项强、背反张，确见其病之在脑与脊，亦不得谓之脑脊髓膜炎。则脑脊髓膜炎，是无轻重浅深之别耳。然则何以同此脑脊髓膜炎之为病，则毛孔之汗垢，有酸臭者，有不酸臭者；口鼻之唾涕，有黏浊者，有不黏浊者；二便之排泄，溲则有清白、黄赤之分，矢则有黑、黄、红酱之辨；脑脊髓膜之髓液，何独无清、浊之辨耶。况西医尝谓取其分泌液，尚可制造一种纯粹之细菌，何况取其腐败质耶。更查西医《微生物学》，双球菌亦为淋病之原因，是非特取其脊髓之腐败质，可制造双球菌，而溺管之腐败质，亦可制造双球菌。果以细菌为凭，则淋病谓之脑脊髓膜炎也可，脑脊髓膜炎谓之淋病也亦可，西医断不如是之颠倒糊涂也，则当以症候为凭矣。以症候为凭，则脑脊髓液之清者，其病轻而浅；脑脊髓液之浊者，其病重而深也。由是以谭，则吾国学者之诊断痉病，常以症候为首务，脉象次之，而双球菌之杳渺无凭，其不得诊断上之价值也，无须言矣。


第八篇  ——————————————————————————————————————————————————————————————————————————————————————————

治疗  ***************************
国医之治疗痉病，既不得以治伤寒法治之，亦不得以治温病法治之。盖痉为督脉之病，治疗督脉，即所以治疗西医之脑脊髓膜炎也。然西医之病理，从解剖尸体而来。总括脑膜炎之病状，不外乎脑腔之隙缝潴溜脓汁、脑网之血管充满污血而已。然脓汁为水液之所酿，污血为血质之所化，故脑膜炎之灼热、潮红、肿胀、疼痛，皆基于水液、血质之为病。故西医有所谓化脓性脑膜炎者，即此水液、血质之所化；有所谓结核性脑膜炎者，即此水液、血质之所结，水液、血质之充满于脑，贯注于脊，即为脑脊髓膜炎之发炎。故欲讲治疗于今日，从前一层言之，则当使水液、血质之不起变化，而脑膜炎之不能成立。从后一层言之，则当使水液、血质之还返乎变化，而脑膜炎之即行消散，斯为治疗脑膜炎之要素，即为治疗痉病之要素焉。
然总括国医古今之治疗痉病者，约有二端，一曰宣发太阳，一曰开泄厥阴。从前一层而言，宣发太阳者，使周身之毛孔不为寒冷外闭，则痉作即罢，炎何由而成乎；开泄厥阴者，使周身之脉管，不为火热内冲，则痉作亦罢，炎何由而成乎。从后一层而言，太阳寒水外闭，即是水液凝结，水液凝结则灼热、潮红、肿胀、疼痛，脑膜炎所由成也，宣发太阳之寒水则水液消散，脑膜炎亦随之而消散矣；厥阴火热内冲，即是血质凝结，血质凝结则灼热、潮红、肿胀、疼痛，脑膜炎所由成也，开泄厥阴之火热则血质溶解，脑膜炎亦随之而溶解矣。夫痉为督脉之病，溯其由来，外则寒冷外闭，治太阳之表，即以治督；内则火热内冲，治厥阴之里，亦以治督。督病由于大阳、厥阴，故从太阳、厥阴以为治。炎之未成，可以不成；炎之既成，可以即消。予从学识经验上标准之，总以太阳、厥阴为治疗痉病之定义焉，岂治疗伤寒、温病之所可比拟乎。
或谓西医解剖尸体，放大显微镜，见其小小黑点，杂峙于髓液血球中，即以为菌。今宣发太阳、开泄厥阴，亦能消灭此菌也耶。予曰：髓液血球有此黑点，是在既死之后，为尸体腐化之色素，指以为菌，或者似之。若在未死之前，果有此菌，则吸取腰椎髓液之混浊，足以证明双球菌，为脑膜炎之原因，何必经过培养基与固形培养基而后有双球菌之发现耶。更查西医治疗诸法，如血清注射，如水蛭吸囓，如抽椎髓以减轻脑压，如灌盐水以洗濯脊腔，以及其他等等，从无一法以扑杀此双球菌者，则知双球菌之为脑膜炎原因，不其虚设矣乎。迩来东医，治疗脑膜炎，不讲细菌，用走马汤以峻下之，用水银剂以顿挫之，虽从国医古籍治疗痉病中得来，究不知宣发太阳使水液消散、开泄厥阴使血质溶解之为愈也。即使髓液血球中有此黑点，亦消归子虚乌有耳。况国医以脑膜炎为痉病，凭诸症候，治法不一，岂同西医诊断脑膜炎，不分浅深轻重，而无一法也哉。
故国医痉病之有最急性者，则西医之所谓电击性脑膜炎，如电击人，登时即毙是也。初起寒战口噤，猝然昏仆，鼻窍之呼吸一时停顿，而循环之血管遂致闭塞不通，故以锥刺其两手爪甲，或曲池、委中诸穴，无血则死，此国医之所谓内闭外脱者；若有血，即为不死之症，初刺之紫而黑，再刺之红而活。当以飞龙夺命丹合紫雪，或行军散、卧龙丹，或陈氏蟾酥丸、罗氏牛黄丸、薖叟脑脊消炎丸，磨化，急急灌下，则宣发太阳之寒冷外闭，须臾汗透周身而神醒矣。神醒则毛窍开，而鼻窍之呼吸如故，而循环系之器官自然流通，轻则以《伤寒论》之黄芩汤加减，重则以《千金方》之龙胆汤加减，或兼服薖叟脑脊消炎丸、罗氏牛黄丸、陈氏蟾酥丸，开泄厥阴之火热，斯水液、血质不致充满于脑，贯注于脊，即不致灼热、潮红、肿胀、疼痛而发炎耳。故痉罢之后，则厥阴回血管之热毒，泄之于小便，则小便碧黄赤黑；泄之于大便，则大便黑红黄酱；若还之于皮肤毛细管，则往往发疹，见之于头面颈项者多，见之于上肢胸腋者次之，见之于下肢膝腿者绝少。足征脑膜炎之为病，则为厥阴迥血管之热毒上冲，散之于皮肤毛细管，外出而为疹，西医所谓匐行疹，或蔷薇疹，或即消性红疹者是也。然不独最急性之痉病则然，而亚急性与续发性亦莫不然。张山雷以白虎汤加紫雪治愈痉病之后，每见发疹于两颐、两颊，谓系少阳、阳明风火使然，殆有一间未达欤。
又国医痉病之有亚急性者，初起发热头痛，呕吐恶心。今春长沙市西医认为脑膜炎之前驱症候，即此亚急性痉病也。既不寒战口噤，又不猝然昏仆，病发二三日或一星期，渐见颈项强，背反张，目上视，口齘齿，脚挛急，乃亚急性痉病之症。《伤寒论》之黄芩汤加减，《千金方》之龙胆汤加减，皆可混合紫雪，或兼薖臾脑脊消炎丸、罗氏牛黄丸、陈氏蟾酥丸，或玉枢丹、太乙紫金锭，宣发太阳之力轻，开泄厥阴之力重，如法服之，无不立效。若项不强，背不反，目不上视，口不齘齿，脚不挛急，即不得谓之正式痉病，正西医所谓流行性感冒者。盖感触春月之风寒，随体温化热，而为头痛发热、呕吐恶心之时令病，主以辛凉，佐以苦降，亦无不效焉。
又国医痉病之有续发性者，初起本非痉病，而竟作痉病者，往往于春令寒冷之际，病发三五日或一二星期，突然变生颈项强、背反张，是为续发性之痉病。如初起头痛，只在脑后风池、风府之部，兼见啬啬恶寒，翕翕发热，腰痛，骨节痛，脉左右俱浮紧，或数，此为伏气传出太阳之病而续发痉者。如初起头痛，在脑前额颅之部，兼见壮热口渴自汗，脉右手浮洪，或洪而数，此为伏气传出阳明之病而续发痉者。如初起头痛，在脑侧额角之部，兼见口苦咽乾目眩，脉左手浮弦，或弦而数，此为伏气传出少阳之病而续发痉者。此皆误治之变，则厥阴回血管蕴蓄之热毒无从发泄，反而充满于脑，贯注于脊，以致颈项强、背反张，甚至目上视、口齘齿、脚挛急，国医正式痉病之症状，完全发现。《内经》春病在头，时令使之然也。仲景谓知犯何逆以法救之，是当向其误处而求之，然既发生痉病，仍当开泄厥阴之中，兼以宣发太阳之表。如《伤寒论》之黄芩汤，《千金方》之龙胆汤，皆可混合紫雪，或玉枢丹、太乙紫金锭，或兼服薖叟脑脊消炎丸、罗氏牛黄丸、陈氏蟾酥丸，亦无不可，但当分其痉之轻重缓急而用之耳。
虽然，时令诸病，固不能舍四时之气候，而人身生理，亦有随乎个人之体质。故国医先哲之治疗痉病，宣发太阳之剂，有温散者，有温补者；开泄厥阴之剂，有温养者，有镇坠者。是以舍病原而专讲体质，则当调剂于平时，不当调剂于病时；舍体质而专讲病原，则恐克削过度，元气随之而俱倾，故第九篇诠方中备录一切，任医者之选用焉。
近贤严苍山，编《脑膜炎家庭自疗集》，谓国医痉病，种类甚多，无非外感内伤，一言以蔽之曰阴虚血少而已。例如中风之有此者，年老衰残，阴之败也；产妇之有此者，去血过多，冲任竭也；疮家之有此者，血随脓出，荣气涸也；温热之有此者，热伤经络也；小儿之有此者，或以风寒伤阳遂谓急惊，或以泄泻亡阴遂谓慢惊。治此病者，虽欲祛邪，必兼顾虚。此种论调，皆言痉病之类症，要非正式痉病，而不可以语西医之脑脊髓膜炎者。夫西医之脑脊髓膜炎，为国医之痉病，其最急性者，水液、血质充满于脑、贯注于脊，治之尚恐不能一时消散，何暇兼顾其虚耶；若夫亚急性与续发性之痉病，亦是水液、血质为害，绝少阴虚血少之症，即严氏自论疫痉，分寒、热两门治法，曾未顾及阴虚血少，胡为而谓外感、内伤可一言而蔽之耶。查此说出自谢利恒《医学辞典》，意者严氏随手录入，不及辨别欤。
又近贤王云鹤，编《脑膜炎与惊风》，盖以西医之脑膜炎，为国医之惊风，而以孙思邈之龙胆汤治急惊，庄在田之加味理中汤治慢惊，犹为不错。但谓今日急惊，明日变成慢惊，急惊、慢惊不以时间论，而以体质论，则大错矣。盖国医之痉病，宋元以来，认为惊风，不过以病之初起者为急惊，发于中途或末期者为慢惊，急、慢两字明明在时间，而不在体质。若以体质论，则今日急惊，用龙胆汤以凉泻之；明日慢惊，用理中汤以温补之，时间只两日耳。寒热冰炭，补泻秦越，即在四损不可正治之病，诊断上亦罕见斯症。况在今日之脑脊髓膜炎，而用杞、地之滋补，萸、戟之酸敛，桂、附之温热，得不火上添油，使之焦头烂脑耶。然宋元以来，国医先哲之诊治痉病者，初未尝分急、慢二惊而异治，甚至立一方而可通治急、慢二惊者，如曾氏之琥珀抱龙丸、张壁之七味羌活膏、《世医得效》之夺命散、《六科准绳》之大黑龙丸，无不急、慢并治。可见先哲之以急、慢命名，不在体质而在时间也。予尝见小儿吐泻发痉，市医每以庄氏理中汤为秘方，初服之似效，再服之则有热毒未清之祸，若服之过早，反见变成慢痉，唇焦舌烂，骨蒸肌消而死者比比。予用之则必审其唇口乾燥而不欲饮，舌苔黑黄而不干枯，爪甲淡红不透青紫，指尖消瘦不增肥大，呕吐皆澄清之水，便溲无酸臭之气，外面虽有假热，内里却是真寒，非独敢用此方，而予所制薖叟和阳舒痉汤、薖叟温肾补脑汤，亦必如此认症，乃放胆用之，始不偾事。若今日清凉，明日温补，除非今日之误用清凉，而明日用温补以救之则可，否则断无是症也。
今日西医，类皆谓脑脊髓膜炎之不能治疗也，非不能治疗也，西学幼稚之故也，亦非幼稚也，科学之研究止于是而已。故西医之论脑脊髓膜炎，曰除注射预防血清外，通常不能医，能医则为流行性感冒，决非脑膜炎也。然究其所以不能治疗之故，则曰炎症侵入脑髓之实质，以致脑髓之呼吸中枢及血带运动中枢受压迫麻痹而死。又曰：脑髓局部之炎症，不能致人于死，致人于死者，续发性之官能障碍而已。再进而究其炎之所由起，则自鼻腔咽头，循淋巴腺，遇血管，传入于脑，而脑中起化脓性变化，其渗出之髓液或浆液性液体，潴集于脑，以致压迫麻痹及续发性官能障碍而死。然则西医治疗脑脊髓膜炎之方法，第一步则当扑杀细菌，第二步则当消化脓汁，此为西医治疗脑脊髓膜炎之大经大法，而不可移易者。乃西医竟不出此，则西医之治疗学与病理学又不相贯通也。东医田和氏谓西学治疗之黑暗，渡边溪氏谓西医有学术而无治疗，信哉。盖血清为普通解毒之药，预防注射，不能扑杀细菌；吸取椎髓，洗涤脊腔，亦不能扑杀细菌，是细菌不死，而脑中之脓汁，终不能消化。至用消炎膏以贴脑，放水蛭以囓脑，隔靴搔痒，何济于事。若夫麻醉神经，镇静神经，而细菌不灭、浓汁不净，亦何能发生效力。以故西医之治愈脑脊髓膜炎者绝少，即或倖免于死，而恢复之期遥遥无定，其永久头晕或头痛者有之，重听重视者有之，甚至发生神经病而为癫狂痫者。此西籍之所载，西医之所道，岂非治疗上之不能扑杀细菌、消化脓汁，而无恢复脑髓实质之侵害也哉。国医不讲细菌之学，竟有治愈之方法，盖吾人身体上之化生脓汁，水液酿之、血质化之耳。今宣发太阳之表，消散水液；开泄厥阴之里，溶解血质，何致脓汁潴溜脑腔，侵害脑髓实质，以致呼吸中枢、运动中枢受压迫麻痹而死、官能障碍而死哉。更进而言之，彼西医之所谓炎症者，非灼热不能腐化脑中之水液、血质，不能腐化脑中之水液、血质即不潮红，不潮红则不能肿胀而疼痛。究灼热之何由而致，则是体温之失其调节，而奔集于脑之局部，西医所谓体温达四十度以上，其血必冲激于脑，发生神经错乱、意识昏迷者是也。今宣发太阳之表，即是放散温度；开泄厥阴之里，亦是放散温度，温度放散，则体温复常，而何灼热之有？无灼热，则水液、血质之不能腐化，而何潮红、肿胀、疼痛之有？此国医之所以能治疗脑脊髓膜炎也。彼西医者，曷不加之意哉。


第九篇·痊方  ——————————————————————————————————————————————————————————————————————————————————————————

宣发太阳之剂  ***************************
（一）飞龙夺命丹（《局方》）
［原治主症］痧㽲胀痛，霍乱转筋，厥冷脉伏，神昏危急，及受温暑、瘴疠、秽浊诸邪，眩晕痞胀，瞀乱昏狂，或卒倒身强，遗溺不语，身热瘛瘲，宛如中风，或时疫神迷狂讝，小儿惊痫，角弓反张，牙关紧闭。
［药品］朱砂（飞，二两）　明雄（飞）　灯芯炭（各一两）　人中白（漂，煅，八钱）　明矾　青黛（飞，各五钱）　梅冰　麻黄（去节，各四钱）　真珠　牙皂　当门子　蓬砂（各三钱）　西牛黄（二钱）　杜蟾酥　火硝（各一钱五分）　飞真金（三百页）
［制法］上十六味，各研极细末，合研匀，磁瓶紧收，毋令泄气。
［用法］以少许吹鼻取嚏，病重者，再用凉开水调服一分，小儿减半。
［诠义］此国医最急性痉病之特效灵方。痉病初起，无显著之前驱症候，突然暴发，神昏口噤，猝仆于地者，固能治之。即头动摇，目上视，渐见颈项强、背反张者，亦能治之。然晋、隋、唐、宋以来，痉病误认为惊痫、惊风，绝不别立门户，而诊治痉病之方，即混入惊痫、惊风之内。如此方主治小儿惊痫，而明申之以角弓反张、牙关紧闭等症，不确见痉病误认为惊痫者乎。然误认为惊风，亦从此可知矣。是以诊治痉病之方，常于晋、隋、唐、宋惊痫、惊风门中求之。兹将此方之药品，逐味发明，益知此方治痉之特效焉。
予尝研究此方特效之处，则在透汗，汗透则周身之毛窍开，而内脏之官能不致失职。然神昏卒倒，肢冷脉伏，口噤遗溺，皆内脏官能之失职也。今既周身透汗，则毛窍开，而肺脏之呼吸无碍，斯血液之循环如故，则内脏之官能复职，脉出肢温，噤开溺止，神识不致昏迷，而痉病之头摇目窜、项强背反诸症，有不随汗而俱解者乎。再研究此方之药品，其能透汗者，首在蟾酥。予尝见制蟾酥入药，一室满座，喷嚏汗出，况服之乎。故外科之以蟾酥治恶疽疔肿者，立即消散。今以之治脑脊髓膜炎，尤为确切。蟾，俗呼癞头蛤蟆，盖以全体皮层之腺液，注之于脑，脑凸突而状如蚪蚾，至夏而注之于眉稜皮下，眉稜皮下凸突而状如卧蚕，过夏则消灭无存。而採者必于端午前后，割取其汁以为酥。蟾早知之，至此时藏匿而不鸣。夫以气候变化之物质，而治气候变化之疾病，岂化学所能测验哉。故以之治西医之脑脊髓膜炎，而能使全体皮肤之汗腺溱溱汗出者，则脑脊膜中，其不发生浆液性化脓性变化而为炎也。蟾酥有特长矣。皂角吹鼻则嚏，麻黄入口则汗，今佐之于蟾酥药中，其能透汗也无疑矣。梅冰，为龙脑树所取之汁，浮水面而能旋转，入火烧而无残渣，吸入肠中，破肠壁而入血管，促进血液之循环，大脑神经因之而兴奋。麝香，为麝脐囊腺所储之物，春阳发动，自行剔出，吸人肠中，亦破肠壁、入血管，促进血液之运动，大脑神经亦因之而兴奋。故二物之能调治脑脊髓膜炎也，亦有特长矣。今佐之于蟾酥药中，而与皂角、麻黄为伍，其能透汗也，又无疑矣。
牛黄，牛之宝；真珠，珠之宝，以山兽水族精灵结晶之品，而国医先哲用之以治惊痫者。盖以牛黄生于肝叶胆侧之旁，性质香凉苦平，入肝胆而清热化痰。真珠生于蚌母之腹，性质咸寒无毒，入心肝而镇心宁神。合之朱砂、雄黄、金银箔，皆为惊痫之要药，即为痉病之要药。国医痉病，属之督脉，为西医之神经系病。朱砂、雄黄、金银箔，唐人用之炼丹，饵以飞昇，此种药物之能入督脉也可知矣。能入督脉，即入神经，合之牛黄、真珠，有不恢复其常状者乎。故吾国自晋、隋、唐、宋以来，惊痫、惊风，皆不外此种药物以为治也。
若夫火硝，则为热带地方之卤，几经制造而成，吸入肠中，混入血管，增多血液之硷，迟缓悸进之心脏，减退原有之体温，催促大便，增多大便，增多尿量。东医学说称为消炎之要药。明矾、朱砂，防腐消毒。明矾，性质苦辛酸，收敛血管，使血液不致外溢，可以消退炎症。蓬砂，性质辛酸寒，能收气液而利尿道，亦可以消退炎症。故二物皆收敛之品，能入厥阴，而使厥阴之回血管不致僭越上行。合之青黛性质之咸寒，清血热而泻肝火，能治小儿惊痫，则脑脊髓膜之发炎有不被其消退者，未之信也。
总括此方之特效，非独宣发太阳之表，使寒冷不致外闭，而亦能开泄厥阴之里，使火热不致内冲，故透汗之馀，旋能排泄于小便。人中白，即溺白垽，能从肝脏达之于膀胱。灯芯草，秉轻虚之质，内具燃料，能引心包之火下出于膀胱。予用治痉病之最急性者，透汗之馀，旋即小便，神昏诸症立即瓦解。放古人制方之妙，丝丝入扣，所以为国医最急性痉病之特效灵方也。
虽然，古人制之，今人不能用之。遍览医籍，知者寥寥，惟王士雄谓此方宣窍通营，化毒祛邪，有斩关夺隘之功，具起死回生之力，可谓知己矣。予尝于脑膜炎外，又用之以治温暑伏气诸病，一时暴发，腹痛肢冷，脉伏神昏，轻则一二钱，重则三五钱，凉开水送服立效。每被市医讥其猛峻，究之历验深，认症确，能将此方逐味研究之，有何猛峻之有哉？
无奈西医之治疗脑脊髓膜炎，只有早期注射血清之一法。夫血清注射，不过系普通解毒之法，对于脑膜炎大症何济。谓脑膜炎，自双球菌循鼻腔咽头，入淋巴腺，过血管，进入于脑，却无杀菌之法。国医不言细菌，而此方之朱砂、雄黄、明矾、硼砂，竟可以杀菌；国医不言起浆化脓，而此方之蟾酥、灯芯、麻黄、皂角，竟可以消浆排脓。谓脑膜炎之所以危险而不能治疗者，侵害脑髓之实质，麻痹脑髓之神经，何于血清注射之外，曾无一法保护脑髓之实质，使之不受侵害，如此方之牛黄、真珠者乎；又无一法兴奋脑髓之神经，使之不受麻痹，如此方之梅冰、麝香者乎。是西医之发明脑脊髓膜炎，尚在幼稚时代，而国医早已发明于数千年前，惜后人无以发扬之耳。
（二）行军散
［原治主症］霍乱痧胀，山岚瘴疠及暑热秽恶诸邪直干包络，头目昏晕，不省人事，危险诸症。并治口疮喉痛。点目，去风热诸翳；嗅鼻，避时疫之气。
［药品］西牛黄　当门子　真珠　梅冰　硼砂（各一钱）　明雄黄（飞净，八分）　火硝（三分）　飞金（二十页）
［制造］　上八味，各研极细如粉，再合研匀。瓷瓶密收，以蜡封固。
［用法］　每用三五钱，凉开水调下。
［诠义］此方以下，共方三首，均可用治国医最急性痉病。口噤者，吹鼻得嚏则生。如口不噤，可用建菖、薄荷煎汤，或磨化猴枣汤送下，能获捷效。此方之火硝，与下两方之羊踯躅，宣窍透汗，不让蟾酥，而解毒消炎则逊之。若飞龙夺命丹之透内宣外，非此三方所能及也。
（三）卧龙丹
［原治主症］　诸痧中恶，霍乱五绝，诸般卒倒急暴之症。
［药品］西牛黄　飞金箔（各四分）　梅花　冰片　荆芥　羊踯躅（各二钱）　麝香当门子（各五分）　朱砂（六分）　猪牙皂角（一钱六分）　灯芯炭（二钱五分）
［制法］上九味，共研细末。瓷瓶密收，毋令泄气。
［用法］少许嗅鼻取嚏，垂危重症，亦可以凉开水调灌分许。并治痈疽发背、蛇蝎蜈蚣咬伤，用酒涂患处。
［诠义］王士雄谓：羊踯躅，俗名闹羊花。辛温，有大毒。不入汤剂；入酒饮，能杀人；近目即昏翳。近市中有卧龙丹，以此为君药，又无牛黄而加蟾酥，减轻灯芯炭，而冰、麝不过略用些须耳，故药力大逊，甚不可恃。好善者必自配制也。
（四）开关散
［原治主症］　番痧臭毒，腹痛如绞，气闭神昏欲绝之症。
［药品］灯芯炭（一两）　羊踯躅（三钱）　北细辛　杜蟾酥　牙皂（各二钱）　牛黄　梅冰　当门子（各一钱）
［制法］上八味，共研细末。瓷瓶紧装，毋令泄气。
［用法］少许嗅鼻，得嚏则生。
［诠义］行军、卧龙、开关三方，宣窍透汗，难分轩轾。若以之治国医最急性之痉病，则三方之作用，皆包赅于飞龙夺命丹一方之内，医者即用飞龙夺命丹可也。
（五）苏合香丸（《局方》）
［原治主症］传尸骨蒸，殗殜肺痿，疰忤狐鬼，邪祟惊痫，中风痰厥，心腹猝痛，昏迷僵仆，寒症气闭，霍乱吐利，时气瘴疟，赤白暴痢，妇人经闭，小儿惊搐吐乳，痃癖疔肿。
［药品］苏合香油（五钱，白色者佳，入安息香内）　丁香　安息香（另为末，用无灰酒五合熬膏，飞去砂土）　青木香　白檀香　沉香（另研极细）　荜茇　香附子（炒，去土）　诃黎勒（煨，取肉）　乌犀角（磅，另研极细）　朱砂（另研，水飞，以一半为丸，各一两）　薰陆香（另研）　龙脑（另研，各五分）　麝香（另研，勿经火，七钱五分）
［制法］研为细末，入另药和匀，用安息香膏并制白蜜和丸，如芡实大，约重八分，朱砂为衣，蜡壳封护。
［用法］每服一丸。中风惊痫，昏迷鬼杵，不省人事，薄荷汤送下。
［诠义］此方药品共十四味，类集辛香温散之大队，若非诃黎勒之收涩、犀角之咸寒、朱砂之重镇，是无监制之师也。然以之疗疫疠客杵，心腹猝痛，呕吐交作，效诚有之。而以之治国医最急性痉病，宣窍透汗，不如行军、卧龙、开关三方，更不如飞龙夺命丹也。
谢利恒曰：此方诸香以开闭塞，与牛黄丸皆为中风门中夺隘开关之将。然牛黄丸，开热阻关窍；此则开寒阻关窍，方中犀角为寒因寒用之嚮导，与至宝丹用龙脑、桂心无异。若夫口开手散、眼合鼻鼾、自汗遗溺等症，急用参附峻补，庶或可救。若用牛黄、苏合香之药，入口即毙矣。
（六）薖叟脑脊消炎丸
［特治主症］痉病，颈项强，背反张，头动摇，目上视，口齘齿，脚挛急，肚腹陷没，神识昏迷，痉病初起危险诸症。
［药品］　白花蛇（蕲产者，一条，去头尾，以酒浸，去皮骨，只取净肉，用火炙之）　全蝎　羚羊角　苏薄荷　雄黄　镜面朱砂　蟾酥（各三钱）　暹罗犀角　川牛膝（各五钱）　西牛黄　冰片（各一钱五分）　麝香（一钱）　鲜蜗牛（四十个，缘桑树者佳，去壳）　鲜白颈蚯蚓（三十条，韭菜土下者佳）　蜈蚣（川产者，五条，火炙）
［制法］上十六味，将十三味研末，用鲜蜗牛、鲜白颈蚯蚓捣烂如泥，并以陈酒化蟾酥和匀，糊丸如小豆大，每粒约重五分，蜡壳封护。
［用法］每服三丸至五丸，小儿减半，钩藤煎汤送下。口噤者，研末调汤灌下。
［诠义］此亦国医痉病之特效灵方。凡属颈项强、背反张之痉病，无论最急性、亚急性、续发性，皆能治之。其特效之灵药，首在白花蛇、蜈蚣、全蝎，次之蜗牛、蚯蚓，再次之则在羚羊角、犀角。予逐味考正于后，以见此方治痉之特效焉。
白花蛇，考诸国医药物学，皆称为截风要药。然风何以截之，苟不申明其实际，则其功效终为虚设。盖风者，空气之所流荡，太阳光线照射地球，远近强弱轻重，不得其平，则热量增加之处澎涨上升，而他处热量低降之冷气即来补之，此风之所以成也。人在气交中，感触流荡之空气，则为外风，姑置勿论。而内风则以人身之经络脏腑、营卫气血苟有偏胜之处，则体温不得其平，激而为风。故凡治内风诸药，体温高压，则清凉之可；体温低降，则温补之亦可。张山雷《中风斠诠》只知体温之高压，而不知体温之低降，故只取清潜一法，而温养诸药，一概屏斥门外，是不知古人风字训动之义。《内经》风胜则动，《易经》风以动之，《佛经》风轮主持大地，皆是动也。故人身之筋肉，西医解剖分为两种，一为随意筋，一为不随意筋。故随意筋之当动而不动者，如手足瘫痪，不仁不用，谓之风；不随筋之不当动而动者，如口眼歪斜，手足搐搦，亦谓之风。故凡国医籍中称为风痹、风痱、风懿、风痫、惊风，凡有涉风字者，皆不离此二种意义也，白花蛇主治大风诸疾者，盖以蛇为冷血动物，心脏缺乏，能使人身之血行迟缓，此即截风之义也。又蛇之肌肉柔软，任意张缩，能使人身之肌肉弛张自如，此又截风之义也。诸蛇死皆闭目，而白花蛇蕲产，精气独注于目，死皆突出不闭，故痉病之颈项强、背反张、目上视，亦以蕲产为治痉之要药。李濒湖谓物之善行而迅速者，唯风与蛇。而蛇又为截风之要药，则以善行迅速之物，而治善行迅速之病，不相符合也耶。
蜈蚣有两种。一种黑头野产，冬蛰春出，予尝于郊外见之，有大毒，触之灼热疼痛。一种金头，由于培养而成，春季出新，可供药用。陈仁山谓以鸡毛湿透，埋于坎中，盖之以荐，日久乃生。郑肖严谓以生草堆积腐烂，日久便生。湘省药市，售皆川产。相传以米和土，掩之即成。蜈蚣之能治痉病，辛以散结，温以通行，非蜈蚣之特效也。蜈蚣每一环节生脚一对，末端如钩，脚凡十五至二十五，与西医解剖尸体自脑至脊之神经对对相关无异。又蜈蚣之呼吸口，生于颈部环节之两旁，一气贯通，故主治痉病之颈项强、背反张，即是调节神经、回覆反射也。然唐、宋以来，误认痉病为惊风，如《圣惠方》之治小儿撮口风，以丹砂、轻粉而配蜈蚣，非颈项强、背反张，而其风何能成撮口之状。《直指方》之治小儿天吊风，以麝香而配蜈蚣，非颈项强、背反张，而其风何能成天吊之状。他如命名内钓者，盖外面之有颈项强、背反张，而内实有钓起之原因。国医先哲形容今日之脑脊髓膜炎，可谓毕肖。足见今日之对于脑脊髓脑炎，其特效有如此者。
全蝎，用全者称全蝎，用梢者称蝎尾。张山雷谓古人恒治大人风痹、小儿风痫，皆用蝎尾，则此虫之力多在于尾。而尾之性情，下行为顺。药肆渍之以盐，盐亦润下，且又节节灵通，宣通之力，必为迅利，正与气血上菀之病情针锋相对。然治痉病，当用全蝎，但较蜈蚣之力稍逊。而其形态与之略同，全体凡十三环节，其后腹部有六环节，亦与解剖尸体自脑至脊之神经，对对相开无异。张氏既谓节节灵通，则弛缓神经之力，在全身而不在尾。故《本事方》治慢脾风，取其全者，与白术、麻黄等分为末。《圣惠方》治天钓风，亦取其全者，与朱砂为末。国医先哲，非独用尾也。今以之治脑脊髓膜炎，上必连脑，下必连尾，则全身之力，胜尾多矣。况佐于苦降药队中，则其效能，何患其不下行耶。
凡药物特异之处，必其精力独到之处，精力独到之处，必其功能特效之处。蜗牛、蚯蚓二物，性皆咸寒，清热利水，不过能使热毒排泄于小便耳。然蜗牛形之盘旋如涡，头之偏房如涡，此蜗牛之特异处；蚯蚓逶迤如蟮曲，宛转如蛇行，此蚯蚓之特异处。今使用之于脑脊髓膜炎者，亦不过调剂脑与脊之神经，而使之项不强、背不反耳。然犹不足为二物之特异也，而其所特异者，冬则蜇伏，春则出行，渍之以盐则化为水，不渍亦化为水。二物能自成质，能自化水，不待化学，而自具化学之机能。苟生渍饮之，则脑腔中之混浊髓液、脊腔中之混浊髓液，消化为水，从小便排泄而出。何以验之，验之于服二物后，而小便独多白垽也，无须吸抽脑髓，而脑压轻减；无须灌溉盐水，而脊腔洗涤。予尝生渍二物，加入汤剂饮之，则巅顶高肿者即平，神识昏迷者即醒，项强、背反一併而恢复常状，其特异为何如也。
羚羊角、犀角，国医药物学皆谓其主治小儿惊痫、妇人子痫、大人中风搐搦及筋脉挛急、历节掣痛。痉病之颈项强、背反张，盖亦筋脉之挛急耳。凡角生于头颅之上，则为精灵之所储，皆有上升之力。羚、犀二角，尤为脑脊髓膜炎之特效药，而其性质辛苦咸寒，能入血分，减少脑中血球，低降脑中温度，二角之作用同也。其稍有不同者，羚羊入肝而凉血散瘀，犀角入心而收敛血管，二角之分析如此。
牛膝，状如牛之膝盖，春日抽苗，茎方，色青紫，有澎大之筋。《神农经》谓可除脑中痛及腰脊痛，盖以性质苦酸，有引血下行之功，对于脑脊髓膜炎，亦特效药也。
余药解，见飞龙夺命丹方下。统论此方效能，亦以蟾酥、麻黄透汗之馀，而以蜗牛、蚯蚓引从溺道出耳。此方之对于脑脊髓膜炎，面面俱到。故无论最急性、亚急性、续发性之痉病，皆可服之也。
（七）罗氏牛黄丸
［药品］白花蛇肉　天麻　雄黄　朱砂　蟾酥（各三钱）　全蝎　川乌　牛黄（各一钱五分）　白附　苏薄荷（各二钱）　冰片　麝香（各五分）　麻黄（一钱）
［制法］　以陈酒化蟾酥为丸，如小豆大，约重一分至三分。
［用法］　每服三丸，食前开水送下。
［诠义］时逸人谓：沉氏注云：天麻，为镇痉剂；雄黄、朱砂，为杀菌剂；牛黄、麻黄，以解热利分泌；白附、川乌，驱逐秽浊；冰片、麝香，疏通关节之停滞；全蝎、白花蛇，弛缓神经之拘急；再加蟾酥以消肿胀，治脑膜炎之病势增进期，决有相当之成绩。
（八）陈氏蟾酥丸（《外科正宗》）
［药品］蟾酥（酒化，二钱）　枯矾　寒水石　铜绿　乳香　没药　胆矾　麝香（各一钱）　雄黄（二钱）　蜗牛（二十个）　朱砂（三钱）　蜈蚣（三条，炙）
［制法］以上各为细末，称准，于端午日午时，在静室中，先将蜗牛研烂，再加蟾酥，和研调黏，方入各药，共极极匀，丸如绿豆大。
［用法］　每服三丸，患者嚼烂，同葱白五寸，包好，热酒一杯送下，被盖，汗出为效。
［诠义］此亦痉病之特效灵方。铜为金质之一，可以伸展延长，通电传热，性极迅速。绿，即铜经空气潮湿变化，而起一种青绿色之锈衣也。合乳香、没药，能消瘀化脓；合枯、胆二矾，能敛液防腐，上可涌吐青碧之痰涎，下可开泄大便之恶浊。此方陈实功用治脑疽、发背、恶疮，初起呕吐昏愦，与脑脊髓膜炎初起之症候相同。而脑腔发炎，巅顶高肿，与脑疽何异；脊腔发炎，椎骨凸突，与发背恶疮何异。此方服之，未成者即消，已成者即溃，治脑疽、发背之恶疮如是，治脑脊髓膜之发炎亦如是。其胜于西医之刺脊髓膜以减轻脑压，灌盐水以洗涤脊腔者多矣。陈氏谓有回生之功，为恶症中之至宝丹，询不诬哉。
罗氏牛黄丸，从此方套出。白花蛇、全蝎、天麻、白附、川乌，对于项强、背反，确有效验。而巅顶高肿，背脊凸突，然无铜绿、乳、没、二矾，则不能化脓防腐，此方较胜。
（九）琥珀抱龙丸（曾氏方）
［原治主症］急慢惊风，发热咳嗽作搐，痰喘惊悸。
［药品］琥珀（二钱五分，包在精肉内，煨透，取出研末）　牛胆南星（一两六分，腊月同牛胆套用者佳）　殭蚕（二钱，炒）　雄黄　朱砂　人参　茯苓（各三钱）　天竺黄（钱）　钩藤钩（一两五钱）　牛黄（五分）　麝香（一钱）
［制法］碾极细末，用甘草八两锉碎，以水四大碗，熬膏二盏，入药末为丸，每料二百丸，每丸重五分，金箔为衣，黄腊包好。
［用法］每服一丸，生姜薄荷汤送下。
［诠义］此方以下至返魂丹，计共一十一首，皆是从厥阴之里而宣发太阳之表，以治急、慢二惊。如此方之名以抱龙者，取厥阴肝木，属诸青龙之义是也。因各方药品之多寡出入不同，而其宗旨主义，无不同也。今用治痉病，人参、茯苓之补，肉桂、附子之温，末期或有可用之处，而初期与中途，用者绝少；羌活、防风、白芷、藁本，为辛温升散之品，对于痉病，亦当慎用。予备选此种方药于此，欲使学者知从厥阴之里而宣发太阳之表，以疗治痉病，权变化裁，自有左右逢源之妙，不必泥其方而执其药也。
国医痉病，认为惊风，肇自宋人钱仲阳，故自宋以下，只有惊风诸方，曾无一方及于痉者。至今日以西医脑脊髓膜炎显著之症状，而适符国医之痉病，故治痉之方，当于惊风门中求之，与唐以下治痉之方，当于惊痫门中求之无异也。然痉之初起暴发者，为急惊风；痉之起于中途或末期者，为慢惊风，社会名称，至今未改。故宋以下治惊之方，有分急、慢二惊而专治者，有不分急、慢二惊而通治者，各以实验之病情为印证，不必限定专治与通治也。后人有说急惊凉泻而不愈，变作慢惊，慢惊温补而不愈，变作急惊。陈飞霞辟之于《幼幼集成》中，诚是矣。而近时谢利恒，反取其说，载之于《医学辞典》，何其见之左也。夫急可变慢，慢可变急，此不过名称上有先后次序之错乱，无关紧要。至凉已而温，温已而凉，诊断上既无观察之眼光，又无确定之治疗，人非金石，其能堪此错乱乎，此国医所以至今无标准也。
方有执、喻嘉言，遵从仲景，力诋宋人惊风之非。然方氏无所发明，而喻氏谓小儿腠理不密，易于感冒，则宣发太阳，温散寒冷，故是正治；谓小儿阴气未足，禀性纯阳，易致生热，热甚则生风生痰，亦所恒有，则开泄厥阴、清降火热，亦是正治。乃喻氏何以极诋古人脑、麝之开关，金石之重镇，勾引外邪，深入内脏。牴牾矛盾，姑不深辨，特辨喻氏以曾无历验之学术，而空谈国医，但将往哲特效灵方一概抹杀，不见用于今日，遂致今日之脑脊髓膜炎，西医不知治疗，而国医亦莫之知，非喻氏之罪乎。然今之空谈国医而无历验者，著书何其多也噫！
陈飞霞遵从喻氏，谓痉病非止一端，男妇皆有，非独小儿为然。夫今日之脑脊髓膜炎，无分男女，皆有此症，诚有如飞霞所言者。但谓太阳误汗变痉，风病下之变痉，疮家误汗变痉，产妇汗多遇风变痉，跌扑破伤冒风受痉等等，此皆痉之类症，非西医之脑脊髓膜炎。惟飞霞谓男妇病此，皆从太阳、厥阴以救治，然西医之脑脊髓膜炎，为国医督脉之痉病，不从太阳、厥阴以救治，而从谁经以救治者，此飞霞之卓识超群处，可谓先得我心矣。然谓从未假一苏合、抱龙诸丸，为之开关镇坠者，是只知小儿感冒致痉之类病，而不能悟到西医之脑脊髓膜炎，从国医往哲之惊痫、惊风门中以求其治疗。发明国医痉病之发生于督脉，外被太阳之寒冷闭塞，内被厥阴之火热冲激，不有脑、麝之开关，金石之镇坠，何能起死而回生乎。飞霞之智，锢于嘉言，使国医往哲制方之苦心，不见谅于今日，借哉。
（一。）镇惊丸
［原治主症］小儿急、慢二惊，风痰上壅，手足抽搐，口眼喎斜，烦躁生嗔，精神昏闷。常服，宁心镇惊，疏风顺气。
［药品］人参（三钱）　甘草　茯神　白殭蚕　枳壳（各五钱）　白附子　白茯苓　天南星　硼砂　牙硝（水飞，各二钱五分）　全蝎（十枚）　麝香（一字）　朱砂（五钱）
［制法］除牙硝、硼砂、麝香、朱砂四味用乳钵研细，馀九味焙为末，入乳钵内，和匀前四味，用糯米粉清水煮为丸，如梧桐子大，就带润以朱砂为衣。
［用法］每服三丸至五丸，或七丸，急惊，薄荷汤磨化服；慢惊，生姜附子煎汤研化温服。
（一一）聚宝丹（《证治准绳》）
［原治主症］慢惊。
［药品］人参　茯苓　琥珀　天麻　殭蚕（炙）　防风　牛胆南星　白附子　乌蛇肉（酒浸，焙，各一钱）　朱砂（五分）　麝香（少许）
［制法］共研末，炼蜜丸如梧桐子大。
［用法］每服二分，菖蒲汤送下。
［诠义］乌梢蛇，性善无毒，味甘入血，祛风之力逊于白花蛇，故痉病之含有急性者，终用白花蛇较胜。
（一二）夺命散（《世医得效方》）
［原治主症］小儿急慢惊风。
［药品］天南星（泡，一两）　白附子　天麻（各三钱）　辰砂（另研，二钱五分）　黑附子（泡，去皮、脐）　防风　半夏（各五钱）　全蝎（去毒，七枚）　蜈蚣（一条，制）　麝香（少许）　殭蚕（炒，五钱）
［制法］研为细末。
［用法］小儿三岁以上，每服五分，薄荷、生姜自然汁，加好酒、沸汤各少许调下。
（一三）太乙保生丹（《六科准绳》）
［药品］全蝎（青者，十四个）　白附子　殭蚕　牛胆南星　蝉蜕　琥珀　防风　朱砂（各一钱）　麝香（五分）
［制法］研为细末，水煮米糊丸如梧桐子大，金箔为衣。
［用法］每服一二丸，薄荷汤化下。
（一四）天麻防风丸（《局方》）
［原治主症］小儿惊风，喘促，身热，多睡，惊悸，手足搐搦，精神昏愦，痰涎不利，及风邪温热。
［药品］天麻　防风　人参（各一两）　甘草　辰砂　雄黄（各二钱五分）　蝎尾（去毒，炒）　殭蚕（炒，各五钱）　牛黄　麝香（各一钱）
［制法］研为细末，炼蜜和丸如樱桃大，辰砂为衣。
［用法］每服一二丸，薄荷汤化下。
（一五）八仙散（《沉氏尊生》）
［原治主症］慢惊虚风。
［药品］天麻　白附　白花蛇肉　防风　半夏（曲）　天南星　全蝎　冬瓜仁（各二分五釐）　川乌（一分）
［用法］加生姜二片，大枣一枚，薄荷二叶，清水煎服。
（一六）七味羌活膏（张璧方）
［原治主症］急慢惊风，壮热。
［药品］羌活　独活　天麻　全蝎（去毒）　人参　殭蚕（炒，各五分）　乌蛇肉（一两，酒浸一宿，焙乾）
［制法］研为末，炼蜜和丸如皂子大，每两作五十丸。
［用法］每服一丸，荆芥汤送下。
（一七）钩藤饮（《证治准绳》）
［原治主症］小儿脾胃气虚，吐利，虚风慢惊，天钓，卒然惊悸，眼目翻腾，身热足冷。
［药品］钩藤钩（炒，七钱五分）　防风　人参　蝉蜕　麻黄　天麻　甘草　川芎（各二钱二分）　白殭蚕（炒黄，七个）　蝎尾（炒，去毒，五个）　麝香（一钱，另研）　蜣螂（三个，去头、足，炙黄）
［制法］研为细末。
［用法］每服一钱，清水一杯，加生姜三片，煎至六分，不拘时温服。
［诠义］此方蜣螂一物颇有深意，诸药宣发力厚，麻黄、麝香用服，顷刻汗出。小儿脾胃气虚，吐利之后，发生慢惊，岂堪胜此。若非吐利气虚，一时急惊，此方又能胜任也。
（一八）羌活膏（《证治准绳》）
［原治主症］小儿伤寒，脾胃虚，或吐泻后，为慢惊。
［药品］羌活　防风　川芎　人参　白附子（泡）　赤茯苓（各五钱）　天麻（一两）　白殭蚕（酒浸，炒黄）　全蝎（炒，去毒）　白花蛇（酒浸，焙，各一两）　川附子（泡）　麻黄（去节，各三钱）　沉香　母丁香　肉豆蔻　藿香叶　木香（各二钱）　轻粉　真珠　牛黄（各一钱五分）　龙脑（半字）　麝香　雄黄　朱砂（各一钱，上七味另研）
［制法］研为细末，炼蜜和丸如豆大。
［用法］每服一二丸，食前薄荷汤或麦冬汤化下。
［诠义］此方立意颇佳，而用药太杂。小儿伤寒吐泻，脾胃虚弱，甚不相宜。若用治痉病，则羌活、防风、附子、豆蔻、丁、沉诸药，终嫌温燥，劫烁阴津，医者斟酌取缔可也。
（一九）蝎附散
［原治主症］头痛风邪犯脑，痰涎壅盛，呕逆恶心，暗风旋晕，牙关紧急，口眼喎斜，面目瞤动，颈项拘急，肩臂引疼，耳聋目昏，四肢麻木，及沐浴感风，头目晕痛，两太阳痛。
［药品］全蝎（泡，一钱五分）　附子（泡，三钱）　雄黄　朱砂（均水飞，各一钱）　川乌头（泡）　麻黄（去节）　天南星（姜制）　防风　白殭蚕（炒，各三钱）　白芷　藁本（各五钱）
［制法］　研为细末。
［用法］每服五分，食后葱茶煎汤调下，孕妇忌服。
［诠义］此方于大队温燥升散之内，少佐重镇之品，惟痉之类病，寒湿闭塞者宜之。若用治春季时行痉病，则非所宜也。
（二。）返魂丹（王海藏方）
［原治主症］小儿癫痫，潮热瘛瘲，口眼相引，项背强直，牙关紧急，及诸病久虚生风多睡者。
［药品］犀角（五两，屑）　天麻（酒洗，焙乾）　槟榔　殭蚕（去丝嘴，微炒）　硫黄（研末，入水银，置瓷石盏内，慢炒成砂，各五钱）　白附子（泡）　川乌（炒通赤，留烟，少许，以盏盖上，新土围之，待冷取出　独活　全蝎　萆薢　肉桂（去粗皮）　当归　细辛　防风　天南星（姜汁煮软）　阿胶　藿香　乌蛇（酒浸一宿，炙熟，去皮、骨）　沉香　槐胶　羌活　白花蛇（酒浸一宿，炙熟，去皮、骨）　麻黄　半夏（姜汁浸三宿，炒）　羚羊角　陈皮（各一两）　天竺黄　木香　人参　乾姜　茯苓　蔓荆子　晚蚕砂　败龟板（酒醋炙黄）　藁本　桑螵蛸　白芷　何首乌（米泔浸一宿，煮焙）　虎骨（酒醋涂，炙黄）　缩砂仁　白术　枳壳　丁香　厚朴（各三钱）　蝉蜕　川芎　附子　石斛　肉豆蔻（去皮，微炒）　龙脑（另研）　雄黄（水飞）　朱砂（水飞，各一两）　腻粉　麝香（另研，各一钱）　乌鸡（一只，去嘴、翅、足、肠）　狐肝（三具，上二味，腊月入瓦瓶内，固济，火煅赤，候冷取出，研用）　金箔（三十片，为衣）
［制法］如法制就，炼蜜和丸如梧桐子大，金箔为衣。
［用法］每一岁小儿服一丸，不拘时，温薄荷自然汁化下。
［诠义］此方计共五十六味，辛香、温燥、升提之药，内占强半，虽有滋阴养血、清火潜风之品，究之少许不胜多许，则与痉病不甚相宜。王氏论痉，率皆类痉，故此方亦只可治寒湿之类痉，而不可以治春季流行之痉病。但其立意，则从厥阴之里而宣发太阳之表，不失宋元以来法门，然其用药之宠杂，立方之板滞，终无所取也。
（二一）夺魂散（《证治准绳》）
［原治主症］惊痫。
［药品］白殭蚕（五钱）　蛇含石（烧红，米醋淬七八次，碾碎）　白附子（泡，各二钱）　生银　生金　牛黄　白茯苓　天麻（各二钱）　乌梢蛇头（七八寸许，酒炙）　天南星（一钱，生姜汁浸一宿，焙）　半夏末（二钱，生姜汁浸一宿，焙）　赤脚蜈蚣（一条，酒浸炙焦）　犀角（磅，二钱）　脑子　麝香（各少许）
［制法］共研细末，枣肉为丸，如麻子大，朱砂为衣。
［用法］每服十丸至十五丸，或二十丸，薄荷汤送下。
［诠义］此似唐方，最为可法。生金生银，镇坠厥阴药也，主治癫痫热狂，故用治国医痉病。以些之金银，配入脑子、麝香、牛黄、南星、半夏、殭蚕、蜈蚣诸药之内，即能宣发太阳之表，不用羌活、防风、白芷、藁本一切辛温升散也。
（二二）定搐散（《证治准绳》）
［原治主症］急惊，四证八候并作。
［药品］天麻　白附子（泡）　天南星（泡，各五钱）　蝎梢　白花蛇头（酒炙，各二钱五分）　朱砂　雄黄　乳香（各一钱）　赤脚蜈蚣（一条，酒炙）　龙脑　麝香（各一字）
［制法］研为细末。
［用法］每服五分，金银、薄荷煎汤送下。
［诠义］此亦似唐方。四症八候，不可考。惟此方诸药，均用一钱或五分，而代赭石独用一两，分量配合，颇具深意。盖以单用赭石一味之重镇，则厥阴上冲于脑之血热，从下消散，然亦无碍于宣发太阳也。试观《直指方》，单用赭石研末，煎真金汤送下，小儿即脚肿，发生赤斑，则吊眼嘬口之急惊立愈。此足征厥阴血热从下消散之明证。但代赭石，药市多伪，钉赭石则不能伪，宜用钉赭石入药。
（二三）保命丹（《本事方》）
［原治主症］小儿急慢惊风，肢冷眼直，口噤流涎。
［药品］虎睛（一对，安瓦上，以瓦盖之，慢火逼干）　朱砂（五钱）　全蝎　麝香（各五分）　天麻（一钱）　蜈蚣（三条，去头、尾、赤脚）　脑子（三分）
［制法］研为细末，炼蜜和丸如豆大，瓦罐密贮。
［用法］每服三丸，薄荷蜜汤化下。
［诠义］虎睛之镇心安神，与朱砂同功。孟诜谓主小儿热痰惊悸，日华谓主惊啼、客忤、疳疾，《千金》之立虎睛汤丸以治狂邪，则皆镇心安神之功也。合之脑、麝诸药，亦主宣发太阳，故急、慢二惊之眼直口噤、肢冷流涎，为太阳闭塞之象，此方能治之，用治痉病，其效能可推也。
（二四）竹叶汤（《金匮》）
［原治主症］产后中风，发热，面正赤，喘而头痛。
［药品］竹叶（一把）　葛根（三两）　防风　桔梗　桂枝　人参　甘草（各一两）　附子（一枚，泡）　生姜（五两）　大枣（十五枚）
［制法］上十味，以水一斗，煮取二升半。
［用法］分温三服，覆被汗出。
［加减法］颈项强，用大附子一枚，破之如豆大，入前药，扬去沫。呕者，加半夏半升，洗。
［诠义］此产后中风类痉，宣发太阳之剂也。陈修国注释《金匮》，谓风为阳邪，不解即变为热，热甚则灼筋而成痉。先以此方温散而折其势，然则此方之桂枝、附子，非助热而灼筋者乎。又仲景于颈项强，改用大附子一枚，则更助热而灼筋矣。盖陈氏不知风、寒同为冷空气，流动为风、不流动为寒之原理。故风寒外闭太阳，则有头痛、面赤、颈项强，类似其痉之现象，宣发太阳，即所以治疗此病也。而欲以治西医之脑脊髓膜炎，为国医之痉病，尚未合耳。
（二五）仓公当归散
［原治主症］贼风口噤，角弓反张成痉。
［药品］麻黄　附子　细辛　当归　防风　香独（各等分）
「制法］水煎服。
［用法］口不开者，撬口灌之，一服当苏，二服小汗，三服大汗。
［诠义］角弓反张，已成痉矣。而用药则于麻、辛、防、独、附子之中，加一味当归以养荣，方法最妙，但必审其内无火热之冲激，而外只有风寒之外闭者宜之。
（二六）华佗愈风散
［原治主症］背脊身反如弓，急救如神。并治妇人产后，中风口噤，手足瘛瘲。
［药品］荆芥（三钱）
［制法］略炒为末。
［用法］用豆淋酒调服，妇人用童便调服。
［制豆淋酒法］用黑大豆二升，熬令声绝，酒二升，纳铛中急搅，以绢滤取清，顿服取汗。
［诠义］此方轻灵简便。豆淋酒与童便，可以混合并服，不独治产后中风之类症，而脑膜炎之轻症，亦有效验。故此方主症之下，谓背脊身反加弓，急救如神也。
（二七）肘后葱豉汤
［药品］葱白（一握）　香豉（三合）
［制法］水煎，入童子小便一合。
［用法］日三服。
［诠义］此方与上方，同一机杼，但此方力量更胜，用治脑膜炎之轻者，常获效果。
张璐玉曰：本方药味虽轻，功效最著。凡虚人风热，伏邪发温，及产后感冒，无不随手获效。
华岫云曰：在内之温邪欲发，在外之新邪又加，葱豉汤，最为捷径，表分可以肃清。
（二八）天保采薇汤
［药品］羌活　独活　苍术　前胡　葛根　厚朴　黄芩　川芎　柴胡　半夏　枳壳　藿梗　芍药（各一钱）　升麻　陈皮　桔梗　甘草（各五分）　生姜（一片）　大枣（一枚）
［用法］　水煎服。
［诠义］予居乡村数十年，尝见儿科医用此方以治急惊初起屡效，意以风寒外闭，此方辛温升散，则宣发太阳之表，漐漐汗出，故获效也。究之，此方温燥太过，杂乱无章，用治春季痉病及夏秋暑热坏病变痉，无有不偾事者，学者慎之。
（二九）栝蒌桂枝汤（《金匮》）
［特治主症］太阳病，其症备，身体强，兀兀然，脉反沉迟，此为痉。此汤主之。
［药品］栝蒌根　桂枝　芍药（各三两）　甘草　生姜（各二两）　大枣（十二枚）
［用法］水煮服，微汗出，不出，食顷，啜热粥发之。
［诠义］此方与下葛根汤，是治太阳风寒外闭，而非治厥阴火热内冲也。唐容川谓仲景明明提出太阳病三字，又曰其症备，以见纯是伤寒之痉，而为痉病门中主中之宾，故其方为治伤寒方，而非治痉病之正方。此论极是。然仲景曰身体强，兀兀然。兀者，鸟欲飞而伸颈之象，即强直也，是非但头项强痛，而并一身四体俱强矣。若纯是太阳伤寒，脉当浮紧或浮缓，今其脉乃反沉迟，是有作痉之势矣，故仲景曰此为痉，以见别于伤寒之太阳病也。故以栝蒌桂枝汤解之，不解则将近而为正式之痉病，当寻别法以治之也。
（三。）葛根汤（《金匮》）
［特治主症］太阳病，无汗而小便反少，气上冲胸，口噤不得语，欲作刚痉，此汤主。
［药品］葛根（四两）　麻黄（三两，去节）　桂枝　甘草（炙）　芍药（各一两）　生姜（二两）　大枣（十二枚）
［制法］上以水煮麻黄、葛根，去沫，纳诸药煮，去滓。
［用法］温服，覆取微似汗，不解，啜粥。
［诠义］此症寒冷外闭，则太阳之水液不行，故小便反少；太阳之寒冷外闭，则毛窍不开，阻塞肺管，故气上冲胸。仲景提明太阳病，是既有头项强痛之症，而又见口噤不得语，故断之曰欲作刚痉。欲作者，犹未作也。故以葛根汤宣发太阳，而诸症自解矣。今之脑脊髓膜炎，每见火毒上冲咽喉，灼热红肿，头即仰而不能俯，则当开泄厥阴，清降火热。若徒宣发太阳，则嗌乾肿痛，往往增剧。故治今之脑脊髓膜炎者，宣发太阳，只得在表一面治法也。
（三一）平痉解疫汤（秦伯未）
［特治主症］此方适应于脑膜炎之初起，有恶寒身热等之表症者。
［药品］葛根　桑叶　白芍（各二钱）　麻黄（八分）　桂枝（一钱）　滁菊　瓜蒌　连翘（各三分）　杏仁（四钱）　防风（一钱五分）
［用法］汗多，去麻黄；内热重，加芦根一两，水煎服。
［诠义］此方即前仲景栝蒌桂枝汤与葛根汤，减去生姜、大枣、甘草，而加入菊花、桑叶、连翘，温凉合併，变作辛平，可谓善于化裁者。以治痉病初起恶寒身热之表症，可取用之。
（三二）顾氏四期方（顾时雨）
（1）恶寒期：此症初起，必先恶寒，甚则发抖，头部两太阳或胀或痛，或胀而且痛，或连及后脑皆痛，浑身骨节酸楚，呵欠，口淡或苦或燥，表皮微热。以六经论，此时正是太阳之表症，病在最浅层，当速与下方取汗，汗出则解，病亦随之而愈。
［药品］炙麻黄（三分）　杏仁（三钱）　炙草（六分）　葛根　秦艽（一钱五分）
［说明］此方用张仲景之麻黄汤加减而成。若病者觉后脑痛，方中加胆草二分，川连三分；口苦口乾口燥，加入淡芩一钱，茅根三钱；舌苔厚腻，终日不知饥饿，加楂炭三钱，枳实炭一钱；小溲短赤，加赤苓三钱，方通一钱。药后温覆取汗，若予粥汤则更佳，但以周身微汗为度，万不可覆被过厚，使病者大汗淋漓，大汗淋漓，病反不除，且有热势加甚之流弊，愿病家注意及之。夫此症多数从春温转属而成，非病理所特发的。而春温之恶寒期，为时甚暂，病家往往不及医治，不治则发热，其症状及治法如下。
［诠义］痉病之发生于春季，外则宣发太阳之表，内则开泄厥阴之里，予之三十年前研究所得者，尔时不知西医之有脑脊髓膜炎也。今春长沙市发生脑脊髓膜炎，察其症情，一一与国医之痉病吻合。顾氏之第一、第二疗法，则用仲景之麻黄、葛根、青龙等方，固为宣发太阳之表，而一觉后脑疼痛，即加入胆草、芩、连等药，为开泄厥阴之里。遥隔万里，得一气求声应之友，不知景仰之何似也。但国医痉病，为气候病理之所特发，而谓为多数温病转属，亦犹夫人之见。故谓痉病初起，只知在太阳最浅一层，而不知为厥阴之大热内冲，然一觉后脑疼痛，不重加麻、桂、葛根与附子，而必用胆草、芩、连者，盖知此当然而不知此所以然，故不能申说病源之所在也。予之初诊是病，亦固若是，嗣后屡诊而屡研究之，乃知病源之所在，则宣发太阳、开泄厥阴，为治痉家之要素焉。
（2）发热期：恶寒之后，继以发热，恶心呕吐，移时热壮，有汗或无汗，躁热口渴，引饮无度，水入即呕，气粗而喘，小溲短赤，两目渐渐无神，脉洪而躁，舌绛苔干，头痛加盛，结喉旁人迎脉管跳动，不恶寒而反恶热。此时之治法，当分两种：一为有汗之治法，一为无汗之治法。有汗之治法，用葛根芩连为主，拟方如下：
葛根（一钱五分）　茅根（四钱）　胆草（四分）　桑叶　杏仁（各三钱）　淡芩（一钱）　川连（三分）　芦根（一两）　炙草（六分）
［说明］壮热口燥甚者，必见津干，可加花粉一钱；后脑痛甚者，胆草可加重至七分。药后如其见效，病必热势退减，恶心稀少，口燥渐润，脉静而和，舌绛渐淡。否则从速延医，尚再因循生误，病即入于危险。无汗之治法，常以大青龙汤为主。拟方如下：
生麻黄（四分）　生石膏　胆草　杏仁　桑叶　茅根（各三钱，去心）　川连（四分）　炙草（六分）　葛根（一钱五分）　芦根（一两，去节）　薄荷（一钱，后入）
［说明］药后当令周身出汗，得汗则热当退，烦躁当安，气喘当平，如此现象，即是病退。若不尔，从速延请良医诊察，因病愈之机会，不可失去，一失即难于挽救。且此病为期甚短，自起病以迄临危，中间经过时刻仅二十四锺，多则亦不过延至三十六锺，或四十八锺而已。
［诠义］顾氏之论脑脊髓膜炎，而有恶塞之期，而有发热之期，而有危险之期，而有不治之期，正予之所谓亚急性与续发性者，固有此种种症候也。惟为期最短六语，乃合予之所谓最急性痉病，性极迅速，一时暴发即毙，不毙则延长亦不过一二日。顾氏所谓经过时刻二十四锺，或三十六锺至四十八锺者是也。若当一时猝发之时，以针刺病者之手指爪甲或曲池、委中诸穴，无血则死，国医所谓内闭外脱，无从救疗；有血则生，以飞龙夺命丹或混合紫雪灌服之。须臾汗出或呕泻，即为可愈之病。若汗后发生烦躁喘促，是为汗之不得其法，亦非不死之症，从厥阴开泄之，则喘促即平矣。若初起而恶寒发热、头痛呕恶，此皆痉之前驱症候，治之得法，未必成痉。夫痉病必须颈项强、背反张，方为国医督脉之病，方合西医之脑脊髓膜炎。顾氏所谓恶寒之期固不是痉病，而发热之期亦未必是痉病。必至此脉洪躁，结喉两旁人迎跳动，则热毒上冲。而西医之脑脊髓膜炎，乃得有此种现象。降以大剂苦寒，如龙胆、芩、连之类，从厥阴开泄之，无不立效。若其表未解，则仍兼以宣发太阳之药，但当用辛香芳凉以横散，不当用辛温升散以竖开。斯时也，葛根、防风一派竖升之药，皆为所忌，不似第一期时代，犹可胜葛根、防风之辛温升散也。若不顾热毒上冲，而再用辛温升散之剂，则脑脊髓膜炎从此成矣。此立方所以必贵选药也。
（3）危险期：发热期治之不得法，或未经医治，则热不得退，不退刚传入神经系。就病理言，凡热皆上行。上行则侵入脑部。延髓为神经总汇之区，热邪上行，则神经受其熏炙而紧张，平常工作，顿失常态，且一切均不由自立。此时即见颈项强直，甚则头向后反，此即脑脊髓膜炎所致。其神志昏糊，即知识神经受病之见端；手足痉挛，运动神经亦病；其目睛上视或歧视，或牙关劲强而不得开张者，则滑车神经并颊神经皆病矣。发热期未见神经症时，以退热为先务，热退即可无事。此时热虽壮，当以弛缓神经为最要，发热一层，反居于次要地位。故此时用药，当以弛缓神经为首要之图，苦寒降热，亦不可少。如此乃为合法。方用犀角地黄汤为主。
犀角尖（三分，磨冲）　胆草（六分）　川连（三分）　鲜生地（六分）　滁菊（三钱）　归身（四钱）　蝎尾（二分，去毒，炙，研冲）　赤芍（一钱五分）　回天再造丸（一粒，药化服）　安脑丸（一粒，药化服）
［说明］此时期之神经症，每多阵发性，倘一剂不知，可照方连服二三剂，每剂分三次服，每服隔半时或一小时，只服头煎，不服二煎。病重而痉挛频作者，第一剂中，当加羚羊三分磨冲，第二、第三剂去之，因羚羊只可偶用、少用，不可常用、多用。如此施治，轻者二剂当效，重者三剂甚效。若不见效，当以虎骨、天麻、独活、防风、人参鬚、西洋参、蚤休等，酌量使用，以救危急。惟分量之多寡，与此时之辨症用药，颇费斟酌，非病家之有医药常识者，当不能任意乱投。
［诠义］国医之痉病，必须如顾氏之第三期危险，乃得合西医之脑脊髓膜炎，如第一期、第二期尚未发生痉病之主要症状，只得为脑脊髓膜炎之前驱症候，如无此第三期之危险，则西医所谓感冒疑似症，盖疑似脑膜炎而实际感冒也。况西医以吸取脊髓之混浊、培养细菌为凭证，即有项强背反，极似脑膜炎，而不以为脑膜炎。虽西医细菌之说不足凭证，但必如顾氏之第三期危险，乃为正式之痉病，若无此正式症状，则不得谓之脑膜炎也。其用药亦必如顾氏之犀角地黄汤，加蝎尾、羚羊角，乃为正式痉病之主剂；独活、防风辛温之升散，终嫌未妥。病势至此，血热再无上冲之馀地，《内经》高者抑之，抑之不暇，况扬之乎。若蚤休清热降逆，消炎退肿，又为治痉之要药，胜于西医血清者多矣，此立方之所以必须有法，而选药得当也。
（4）不治期：在危险期中，尚能设法挽回，其结果可得十愈六七；及至不治，简直束手无策。因此时之见症，悉属败象。如唇焦舌黑，齿乾如枯骨，头向后反，身体成弧形式，手足踡缩，时作痉挛，口不能言，却作马鸣，或满口糜烂，臭不可近，头部身部隐隐见紫红斑纹，神志全不清，或气喘不能自续，或大汗淋漓，脉搏悉乱，心、肺、脑三脏皆坏，此为必死之候，虽华佗再世，亦当敬谢不敏矣。故名之曰不治期。
［诠义］此顾氏第四期不治之痉病，非尽不能治也。齿乾，唇焦，舌黑，或满口糜烂，臭不可近，头部身部隐隐见紫红斑纹，此为温热暑疫尝有之症状，然不可治者。若头向后反，身体成弧形式，手足踡缩，是作痉挛，口不能言，此为痉病正式之症状，亦非尽不可治者。惟作马鸣，或作他畜鸣，痉之终期，多不可治，而痉之初期未必不可治也；大汗淋漓，脉搏悉乱，痉之终期，多不可治，而痉之初，期未必不可治也；至神全不清，气喘不能自续，则死者多而愈者少矣。若谓心、肺、脑三脏皆坏，为必死之候，此西医模糊影响之谈，在他解剖生理上，毫无确证之事实。盖人身生理关键，全系之于呼吸，呼吸停顿，肺绝而诸脏器官皆死。西医以肺与心、脑，并列为三死门，非特生理无所繫统，而心、脑之关键，果何在耶，予早已辨之于《余氏医述驳议》中矣。
（三三）菊花达巅汤（严苍山）
［特治主症］病初起，头痛如劈，项微强，背不痉急，四肢柔和者，此汤主之。
［药品］甘菊花　冬桑叶　苍耳子　稆豆衣　蔓荆子　明天麻　苦丁茶（各一钱）　石决明（六钱）　薄荷叶（八分）　酒白芍（二钱）　嫩钩藤（二钱，后入）
明麻、钩藤、苍耳、苦丁，皆为治痉妙药。此方重用石决明一味，则于辛散太阳之中，即能兼顾厥阴，此方之所以能治痉病初起也。现在社会，一般青年，凡有感冒，即觉头痛如劈，此方总属得宜。
（三四）羚羊舒痉汤（严苍山）
［特治主症］疫痉初起，先呼头痛如劈，旋昏仆不省人事，手厥冷，足踡曲，项强，背反张，脉弦细或沉细数者，此汤主之。
［药品］羚羊角尖（三分，菊花露磨冲，或用片煎服）　粉葛根　荆芥穗　广郁金（各一钱五分）　淡豆豉　生石膏（各三钱）　川连（酒炒）　薄荷叶（各八分）　甘菊花　生白芍（各二钱）　川桂枝（四分）　葱白（三寸）　玉枢丹（八分，化服）
［制法］水三碗，煎一碗，勿泄气。
［用法］羚羊角磨汁，放碗中冲服。玉枢丹，先用水送下。有痰声者，加鲜菖蒲一钱，竹茹二钱；舌糙者，阴伤也，去桂枝，加花粉、玄参、鲜生地各三钱；口气臭者，疫气盛也，去桂枝，加板蓝根六钱，人中黄六钱。
［诠义］此方与前方同是一样用意，但前方妙在石决明镇降，此方妙在玉枢丹开泄。用治亚急性之痉病初步，未为不可，然其特治主症之下，先呼头痛如劈，旋即昏仆不省人事，以致厥冷踡曲，项强背反，诸症蜂起，例在最急性痉病之内。但最急性痉病初起，往往体厥脉伏，而此条脉沉细弦数，犹有热毒外出之端倪，非全伏也。然症已至神昏，不省人事，治当以飞龙夺命丹或紫雪，开窍醒神为急务，此方浅肤，殊难获效。
（三五）羚羊熄风汤（严苍山）
［特治主症］疫痉独头痛如劈，悽惨呼号，入夜更甚，内热口渴，脉象弦数，舌苔薄黄。春月感受疫气，挟风火上旋清空，久必昏厥也。宜服此药。
［药品］羚羊角（三分，锉粉，菊花露先化服）　甘菊花　粉丹皮　天花粉　肥知母　青蒿（各一钱五分）　大生地（三钱）　薄荷　鲜菖蒲（各八分）　炒黄芩　苍耳子（各一钱）　炒赤白芍（各一钱）　玉枢丹（八分，化服）
［用法］羚羊角粉，用菊花露先化服。余药，如法煎服。
［诠义］辛凉香散，妙在玉枢丹开泄厥阴。此方能治亚急性痉病，非独可治头痛也。内热口渴，用知母、花粉以清阳明，而脉象弦数，入夜病盛，不如用龙胆、黄连以泻厥阴也。况严氏谓春日感受疫气，狭风火而上旋清空，发生头痛昏厥，犹当从厥阴以清降风火，但既感受疫气，而又必挟风火，然则疫气不能发生头痛昏厥，而发生何病耶。予以为严氏此条诸症，皆系厥阴伏热所致。头痛夜甚，病久昏厥，为厥阴症；脉象弦数，为厥阴脉，严氏谓风火上旋则可也，谓之疫气而挟风火，则不无语弊耳。
（三六）薛氏慢惊方（薛立斋）
［药品］人参　白术　泡姜　炙草　归身　酸枣仁　天麻　茯苓　广皮　生姜　大枣
［用法］厥冷，加附子；泄泻，加煨肉果。水煎服。
［诠义］薛氏自注，谓慢惊一症，古无是名，既慢矣，又何惊哉。是症或因大病过服凉药，或因痘后元气未复，或因伤寒吐泻，以致脾亏胃弱，古人谓之慢脾风。其症则四肢厥冷，脉细或伏，面色青㿠，睡而露睛，或额汗不语，或泻不止者皆是。盖此症无风可祛，无痰可逐，无惊可疗，治法温补，急挽元阳。今之欲用温补以疗痉病者，必须如薛氏如是议病，如是认症，而后不致偾事耳。
（三七）加味理中汤（庄在田）
［药品］野党参　川萸肉（各二钱）　生白术　甘杞子　生地黄（各三钱）　炙甘草（一钱）　破故纸（二钱）　淡乾姜　淡附片（各八分）　全当归（一钱五分）　上肉桂（八分）
［用法］无泄泻者，去故纸、萸肉；汗多，加白芍、五味。水煎，日服一剂。
［诠义］此温敛脾肾之剂，力量雄厚，非上方所及。
（三八）乌蝎六君子汤
［原治诸症］风痰呕逆，肢冷，面青作搐。
［药品］川乌头附（泡，炙）　人参　白术　半夏　茯苓（各三钱）　全蝎（一钱五分）　广皮　甘草（各一钱）　生姜（三片）　大枣（四枚）
［用法］水煎服。
［诠义］此即六君子汤加乌头、全蝎，用治痉病，而内无实热者宜之。
（三九）薖叟和阳舒痉汤
［特治主症］痉病经过日久，热退神清，颈项犹强，背尚反张，身体不仁，眼时上翻。
［药品］生黄耆（五钱）　当归（三钱）　生姜（一钱）　大枣（三枚）　北芥子（一钱，炒）　石乳香（三钱，炒）　白蒺藜（五钱）　羚羊角（四分）　鸡矢白　白丁香　两头尖　晚蚕砂（各一两）
［制法］羚羊角，锉粉，冲服。四矢，酒浸绞汁，冲服。余药均用水煎。
［用法］徐徐服之，日尽一剂。
［诠义］予忆二十年前，陈姓童男，入春发痉，至夏不愈，颈项犹强，背尚反张，两目时翻，一身不仁，予处此方而愈。嗣有同姓男童，患痉如是，服之亦痊。迄今思之，痉病初起，凉药久服，脑腔中之水液、血质凝结未散，西医所谓结核性脑膜炎者近是。《神农本草经》谓黄耆治久败疮，则有排脓化腐之功，而脑腔中之结核，何患其不能消化。故以黄耆为主，合之当归、生姜、大枣，则补助营卫，调节温度；合之芥子、乳香，则消化水液、血质之凝结；合之羚羊、蒺藜，则通泄脉络之滞塞。至于四矢，尤有专长。鸡矢白，《千金》用之治小儿口噤，《肘后》用之治角弓反张；晚蚕砂，能治半身不遂；白丁香，能消努肉；两头尖，能消乳痈。合而为剂，则疏通排泄，下行浊道，而脑腔中之结核何患其不消化耶。
（四。）薖叟强肾补脑汤
［特治主症］痉久，凉泄不愈，神识清醒，颜面㿠白，两脚直硬，肌肉枯瘦，脉搏沉微，或体状暴虚，头汗淋漓，肢冷欲厥，此方悉治。
［药品］熟地黄（八钱）　山茱萸　丹皮　肉苁蓉　巴戟天　云茯苓（各三钱）　附片　淮牛膝（各五钱）　肉桂（八分）　北五味　海狗肾　紫河车（各一钱）　鹿茸（五分）
［制法］肉桂、鹿茸、河车、狗肾，四味研末，余药煎好调服。
［用法］日服一剂。
［诠义］此方从《幼幼集成》中紫河八味丸胎化而出，《幼幼集成》用治年久月深之痫疾，而予则用治凉久不愈之痉疾，亦获效果。西医只知强心有兴奋神经之作用，而不知强肾有兴奋神经之作用。盖心与脑相贯通，则在于神，而清心即以醒脑，义详至宝丹方下。而肾与脑相贯通，则在于精，强肾即所以补脑。肉桂、附子、鹿茸、巴戟、紫河、狗肾诸药，诸家本草，皆谓其主治惊痫、惊风，然皆为强肾之药，强肾所以补脑，脑髓亏耗，神经衰弱，惊痫、惊风经久不愈，故诸药能主治之也。予自历验以来，诸凡温热暑疫经久不愈，凉泻之后，脂膏尽脱，神气消索，脉沉微欲绝，或浮大虚散，面色㿠白，肢冷汗淋，颜面掣动，手足瘛瘲，类似痉症，以此而获生者，不知凡几。故春季痉病，久凉不愈，有此以上诸症，亦用治焉。

开泄厥阴之剂  ***************************
（一）紫雪（《局方》）
［原治主症］疗脚气，口中生疮，狂易叫走，瘴疫毒疠，卒死温疟，五尸五注，心腹诸症，㽲痛，及解诸热毒药，邪热卒黄等症，并解蛊毒、鬼魅、野道热毒，又治小儿惊痫百病。
［药品］黄金（一百两）　寒水石　磁石　石膏　滑石（各三斤）
［制法］以上并捣碎，用水一斛，煮至四斗，去滓，入下药。
［药品］羚羊角屑　犀角屑　青木香　沉香（各五斤）　丁香（一两）　元参　升麻（各一斤）　甘草（八两，炙）
［制法］以上入前药中再煮，取一斗五升，去滓，入下药。
［药品］朴硝（十斤）　硝石（四斤）
［制法］二味入前药汁中，微火上煎，柳木篦搅不住手，候有七升，投在水盆中，欲凝，入下药。
［药品］麝香　当门子（一两二钱五分）　朱砂（三两）
［制法］上药入前药中，搅令调匀，磁器收贮，煎成霜雪紫色。
［用法］水调服。
［诠义］徐灵胎曰：邪火毒火，穿经入络，无药可治，此药消解，其效如神。
又曰：二硝太多，当用十分之一，则药力方厚。丁香用二两，予所合者皆然。方中黄金百两，以飞金一万页代之，尤妙。
此亦国医痉病之特效灵方，无论最急性、亚急性与续发性三种痉病，皆可用之。但比飞龙夺命丹之效能较为清凉，而飞龙夺命丹只可用之于最急性痉病，而亚急性与续发性痉病，则无须此开窍透汗之重剂也，然飞龙夺命丹，透汗之馀，旋利尿道，方中之有灯芯炭、人中白也；而此方下泄之馀，旋能透汗，方中之有青木、丁、沉诸香也。况焰硝一药，合麝香则能汗，得朴硝则泄粪，故此方独重二硝，而徐灵胎谓当减轻二硝分量，则制方之奥妙，尤未窥透也。惜此方尘封已久，自宋至清，乃有叶桂、徐灵胎、王士雄辈始用之。吾湘自乡先辈陈原钦，初自沪上购来施诊，嗣后武汉渐渐有之，近来吾湘用之者颇伙。而紫雪多不成霜，用之太少，则透毒泄热之作用终不大显。昨岁衡山有刘氏妇自北平携子回湘，寓长沙市文庙坪一号，其子年十三龄，夏月患麻疹，予主化毒清热药近三十馀剂，而壮热不退，刘氏妇自北平购回紫雪一瓶，约重三两，连日服完，其子一夕热退，十指尽起溃疡，泻下黑红碧矢十数次，遍身汗淋疹消。附录之以纪紫雪泄热透毒之作用如此。
（二）玉枢丹（《局方》，一名紫金锭）
［原治主症］治一切药毒，菰子、鼠莾、恶菌、疫死牛马、河豚等毒，及时行瘟疫，山岚瘴疟，缠喉风痹，黄疸，赤眼，疮疖，热毒上攻，或自缢溺水，打破伤损，痈疽发背，鱼脐疮肿，百虫、蛇、犬所伤，男子妇人癫邪狂走，鬼胎鬼气，并宜服之。
［药品］山茨菇（去皮，洗净，焙，一两）　川文蛤（一名五棓子，锤破，洗，刮肉桴，二两）　千金子（去壳，用纸包裹，换纸研数十次，去尽油，无油成霜，一两）　麝香（细研，净，三钱）　红芽大戟（洗，焙，一两）
［制法］上各研细末，和匀，以糯米粥，每料分作四十粒，于端午、七夕、重阳合，如欲急制，辰日亦得，于木臼中杵数百下，不得令妇人、孝服人、不具手足人及鸡、犬之类见之。
时逸人专服玉枢丹治痉病法：每服五分，日服三次至五次，每隔三小时服一次。须在初起时，多服乃效，不可迟延自误。用钩藤五钱，薄荷三钱，煎汤送下，小儿用量减半。痰多，用鲜竹沥一钱，生姜汁三分，用水冲服。
［诠义］徐灵胎曰：此秘药中之第一方也，用药之奇，不可思议。或加朱砂、雄黄各五钱，尤妙。
时逸人谓：朱氏方后注云：玉枢丹，治时行瘟疫及内、外科之急性炎症，于中医经验上，极著神效。今以西医之病理解之，则雄黄含有硫黄、水银，有杀菌解毒作用；麝香，为兴奋剂；山茨菇，旧说能治金疮、疗诸毒，新说则为和缓滋养剂。大戟及千金子，则峻下剂（凡居峻下剂，往在兼呕吐作用），亦可见为诱导消炎剂。此方证以所说，用治流行性脑脊髓膜炎，似亦合理，然拙见则以其效用，决不仅此，配合或内服后，或能起一种化学作用，乃有是效。两药或数药混合并用，往往功用并增，或另增其他效用，此近代所谓合併治疗也；又某种药物，往往须内服后，另起变化，始见功效，如山道年之治蛔虫，须由肠胃分解后，其一部分，由循环器移入肝脏，变为一种物质，又流胆囊与胆汁混合，再行分泌入肠，始见功效是也。
此方与下方太乙紫金锭，开泄之馀，亦复有宣窍之功，国医痉病，均可于汤剂中磨化服之。
（三）太乙紫金锭（《局方》）
［原治主症］治霍乱痧胀，岚瘴中恶，水土不服，喉风中毒，蛇、犬、虫伤，五绝暴厥，癫狂痈疽，鬼胎厌魅，及暑湿温疫之邪瀰漫薰蒸，神明昏乱，危急诸症。
［药品］山茨菇　川文蛤（各二两）　红芽大戟　白檀香　安息香　苏合油（各一两五钱）　千金霜（一两）　明雄黄（飞净）　琥珀（各五钱）　梅片　当门子（各三钱）
［制法］上十一味，各研极细，再合研匀，浓米汁糊丸绿豆大，外以飞金为衣。
［用法］每用钱许，凉开水送下。
［诠义］王士雄谓：薛一瓢云：此方比苏合香丸而无热，较至宝丹而不凉，兼玉枢丹之解毒，备二方之开闭，洵为济生之仙品，立八百功之上药也。
（四）至宝丹（《局方》）
［原治主症］治中恶气绝，中风不语，中诸物毒，热疫烦躁，气喘吐逆，难产闷乱，死胎不下，以上并用童便一合，生姜自然汁三五滴，和温化下三丸至五丸，神效。又治心肺积热，呕吐，邪气攻心，大肠风秘，神魂恍惚，头周昏眩，口乾不眠，伤寒狂语，并治之。
［药品］生乌犀屑　生玳瑁屑　琥珀（研）　朱砂（研，飞）　雄黄（研，飞，各一两）　龙脑　麝香（研，各一钱）　牛黄（五钱）　安息香（一两五钱，酒研，飞净，一两，熬膏，用水安息更好）　银箔　金箔（各五十张，生，研细为末）
［制法］上将生犀、玳瑁为细末，入余药研匀，将安息香膏重汤煮，凝成后，入诸药中，和搅成剂，丸如桐子大。
［用法］用人参汤化下三丸至五丸。又治小儿诸痫，急惊心热，卒中客忤，不得眠，烦躁，风涎搐搦，每二岁儿服二丸，人参汤下之。《本事方》中，多人参、南星、天竺黄。
［诠义］徐灵胎曰：安神安魄必备之方，真神丹也。
王晋三曰：此治心脏神昏，从表透里之方也。黄、犀、玳瑁，以有灵之物，内通心窍；朱、雄、二箔，以重镇之品安镇心神；佐以脑、麝、安息，搜剔幽隐诸窍。东垣云：冰、雄、牛、麝，入骨髓，透肌肤。《抱扑子》言：金箔、雄黄，合饵为地仙。若与丹砂同用为圣金，饵之可以飞昇。故热入心包络，舌绛神昏者，以此丹入寒凉汤药中用之，能祛阴起阳，立展神明，有非他药之可及。若病因头痛，而即神昏不语者，此肝虚魂升于顶，当用牡蛎救逆汤以降之，又非至宝丹所宜轻试。
此国医痉病神昏之特效灵方也。然心脑原相贯通，而神昏一症，关系在心而亦在脑，吾国往哲早已发明。《内经·灵兰秘典》：心者，君主之官，神明出焉。《脉要精微论》：头者，精明之府。故心有所思，而两目之精瞳上注于脑，是见心脑贯通之明证。又古文思字，上囟下心，自心至脑，一丝相续不绝，故治心之药，皆能治脑也。王晋三谓此方之犀、黄、玳瑁，有灵之物，内通心窍，即可上通脑府；珠、雄、二箔，重镇之品，奠定心神，即可奠定脑神：脑、麝、安息诸香，能搜剔心包络幽隐诸窍，即可搜剔脑神经幽隐诸隙。故唐、宋以来，凡治督脉之癫狂惊痫，为西医神经病者，类皆不离此种药物，故治今日痉病之神昏，亦无非此种药物耳。西医只知神经在脑不求心，对于脑脊髓膜炎，概无治法，况治心乎。
（五）牛黄清心丸（《局方》）
［药品］陕西牛黄（二分五釐）　镜面朱砂（一钱五分）　黄芩　山栀（各三钱）　黄连（五分）　郁金（二钱）
［制法］上为末，蒸饼糊丸如黍米大。
［用法］每服七八丸。
［诠义］王晋三曰：此方古有数方，其义各别。若温邪内陷包络神昏者，惟万氏此方为妙。盖温热入于心包络，邪在里矣，草木之性，仅能达表，不能透里，必藉牛黄幽香物性，乃能内透包络，与神明相合，然尤在配合咸宜。万氏用芩、连、山栀以清心火，郁金以通心气，辰砂以镇心神，合之牛黄佐使之妙，调人犀角、羚羊角、金汁、甘草、人中黄、连翘、薄荷等汤剂中，颇建奇功。
王士雄曰：一方用牛黄、雄黄、黄连、黄芩、栀子、犀角、郁金、朱砂各一两，真珠五分，冰片、麝香二钱五分。研，炼蜜丸，每重一钱，金箔为衣，腊匮封护。功效较万氏为胜。
此方与上至宝丹，皆是治心之药，可以治脑，故痉病之神昏不清者，洵为良剂。
（六）青黛丸（庄氏方）
［原治主症］小儿天弔客忤，五疳八痢，十二种惊痫。
［药品］青黛　天竺黄　干蛤蟆（一个，黄泥包裹，烧赤，去泥）　干蜗牛壳　黄连　人参　地龙　钩藤钩　龙胆草（各二钱五分）　芦荟　熊胆（各五钱）　牛黄　麝香　雄黄　朱砂（各一钱）　夜明砂　胡黄连（各三钱）
［制法］研为细末，蒸饼糊丸如麻子大。
［用法］小儿一岁，每服三丸，空腹时米饮送下。
［诠义］此方与下天浆子散，以治小儿先有疳疾而后发生痉病者，开泄厥阴之功，各极其妙。一偏重龙胆、黄连、蜗牛、地龙之凉，一偏重南星、白附、半夏、雄黄之温，医者须审察小儿之体质，分别强、弱而用药。但小儿稚阳，易发痉病，尤不知小儿先有疳疾，而更易发生痉病，盖小儿血管中，最易沉著毒素，往往冲脑而侵害于目，以致目盲翳障，社会上称为疳疾入目者是也。今于小儿天钓方中，而用干蛤蟆、夜明砂、天浆子，消疳之圣药，此古人制方所以丝丝入扣也。干蛤膜，破坚硬，消痈肿，丹溪谓其能发湿中伏火，故治小儿诸疳；夜明砂，即天鼠子矢，天鼠食蚊，而屎乃蚊之眼，蚊囓人血，故其矢能入血管而消化毒素，所以能治目盲翳障也；天浆子，为人屎所化，能腹中坚硬，无异于蛤膜，能散目中翳障，无异于鼠矢，余所施诊，无有不效，但痉病一时可愈，而疳疾必须经久乃愈。此种方，治一时之痉病挟有疳疾，而不可尝服以治疳疾者。如干蛤蟆、天浆子、五穀虫诸药，配之于良善药中，以治疳疾，亦无不效焉。
（七）大黑龙丸（《六科准绳》）
［原治主症］小儿急慢惊风。
［药品］胆星　礞石（硝煅，各一两）　天竺黄　青黛（各五钱）　芦荟（二钱五分）　辰砂　蜈蚣（烧灰，各二钱五分）　殭蚕（五分）
［制法］研为细末，甘草汁和丸如鸡头大。
［用法］每服一丸或二丸，姜蜜薄荷汤送下。
［诠义］此方连下两镇惊丸，皆于镇坠之中寓以开泻也，然其分别之处，此方用蜈蚣，则弛缓神经之力多；第八镇惊丸用乳香，则引血下行之力多；第九镇惊丸用龙齿，则镇心定惊之力多，医者须审察用之，不可混并也。
礞石性寒而降，焰硝性热而升，二药合制，则一升一降，透上透下，痰饮积聚，一併俱化矣。
（八）镇惊丸（《证治准绳》）
［原治主症］小儿一切惊痫。
［药品］琥珀　辰砂　真珠母　青皮　甘草（各二钱五分）　青黛　芦荟　柴胡　青礞石（硝煅，各五钱）　天竺黄　胆南星（各一两）　天麻　乳香（各一两）　雄黄（一钱五分）
［制法］共研细末，甘草膏丸如鸡头大。
［用法］每服一丸，慢惊，参术汤送下；急惊，薄荷姜蜜汤送下。
（九）镇惊丸（《证治准绳》）
［原治主症］小儿一切惊痫。
［药品］茯神（去木）　铁粉　远志（去心，姜制炒）　紫石英　人参　琥珀　滑石　蛇黄（煅，醋淬）　南星（泡，各二钱五分）　龙齿　熊胆（各五钱）　轻粉（三分）
［制法］共研细末，炼蜜为丸，如梧桐子大，朱砂为衣。
［用法］每服三五丸，不拘时，金银蒸汤，磨化服。
（一。）天浆子散（《证治准绳》）
［原治主症］天钓惊风。
［药品］天浆子（炙）　蝎梢　犀角屑　丹砂（另研）　雄黄（另研）　附子（去皮、脐）　天南星（泡，去皮）　白附子　半夏　水银（另研）　乳香（另研）　白殭蚕　腻粉（另研）　牛黄（另研，各一钱）　麝香（一字，另研）　银箔（五片，另研）
［制法］研为细末，和匀。
［用法］每服一字，薄荷汤调下，量儿大小加减。
（一一）夺命丹（谢氏方）
［原治主症］小儿急惊，不省人事，眼定不动，牙关不开，唇白并黑者。
［药品］天南星　朱砂　半夏（各四两）　真珠（新白者，二钱）　巴豆（去油净，一钱）　金箔　银箔（各十片）　轻粉　麝香（各五分）
［制法］先以南星、半夏研末，用生姜汁和作饼子晒乾，余药各研细末，和匀，飞罗面打糊丸黍米大。
［用法］每一岁小儿服一丸，灯芯汤送下。
［诠义］此方用巴豆、轻粉之开泄，下方天麻丸再加牙硝，则开泄之力更大矣。现在东医，能知用巴豆、轻粉以治脑膜炎，未尝不由于此，而吾国医界反不敢用，何也？盖缘不知最急性痉病之暴起者，非用此开泄大剂不能回生于顷刻。麝香之宣窍透毒，巴豆之排脓下积，性极迅速，毫无存留，用治最急性痉病，不霎时，云散天空，药到病除，古人立方之奥妙处，非阅历深者，曷能知之。若夫亚急性与续发性痉病，则未可概论也。
（一二）天麻丸（《仁斋直指方》）
［原治主症］镇惊下痰；小儿食痫有痰，及吊肠、锁肚、嘬口等症。
［药品］天麻　白附子（泡）　马牙硝　川灵脂　全蝎（焙，各一钱）　天南星（泡，二钱）　轻粉（五分）　巴豆霜（一字，去油）
［制法］研为细末，煮稀面糊丸，如麻子大。
［用法］每服一丸至十丸，不拘时，薄荷或生姜煎汤下。
（一三）千金龙胆汤（《千金要方》）
［原治主症］婴儿出腹，血脉盛实，寒热温壮，四肢惊掣，发热大吐哯者。若已能进哺，食实不消，壮热及变蒸不解，中客人鬼气，并诸惊痫，方悉主之。
［药品］龙胆草　钩藤皮　柴胡　黄芩　桔梗　芍药　茯苓　甘草（各六铢）　蜣螂（二枚）　大黄（一两）
［制法］上十味，㕮咀，以水一斗煮。
［用法］取五合为剂，服之得下即止。
［诠义］此痉病开泄厥阴之主剂也。考《千金》论痫与痉皆由于藏气之不平，则痫之与痉，同一病原，但以病发身软时醒者为痫，身强直、反张如弓、不时醒者为痉，则其症状乃有分别耳。然谓诸反张，大人脊下容侧手，小儿容三指者，不可复治。是统论痫与痉之危险，似无分别。又其灸痫之法，谓若身强反张，灸大椎至穷骨，是为督脉地位。而痉病之项强背反，亦不能外此督脉地位，似又无分别。予故谓《千金》痉病，混合于痫病之内，而治痫之方，即是治痉之方也。
《千金》此方，以龙胆草命名，取龙胆草直入厥阴之脏，而以大黄排泄于胃肠，此予所以谓为开泄之主剂也。钩藤气轻清而性甘寒，擅于镇惊。张山雷所谓最合稚阴未充、稚阳易旺之体质，诚为不错。然推测《千金》用药之奥旨，则镇痉之力，不在钩藤而在蜣螂。蜣螂性喜扑火，而脑膜炎之灼热、潮红则为火之剧烈者，蜣螂之气相感召，最易混合，必在《千金》制方用意之中。故凡脑神经之智慧不清者，如大人之癫疾狂妄，小儿之惊痫瘛瘲，皆系干犯神经之病，此药无不治之。然蜣螂性质，虽喜扑火，受惊则伏头缩脚而坠，则其性上升而又下降矣；况取粪为丸，衣之以土，倒曳于坎中，其能使脑腔中之浆脓血脓，循腺道而排泄于胃肠又可知矣。此方所以既用大黄，而又用蜣螂也。予于脑膜炎外，尝用蜣螂以治腹满胀痛，及头晕胀痛者，往往获效。今市医不究蜣螂之作用，又不推测《千金》用药之奥旨，用此方而弃此药，惜哉！
又予以此方为开泄厥阴之主剂，而最急性、亚急性、续发性之痉病，无不主之，但不无加减之法。若照《千金》之重用大黄，则柴胡、桔梗，不嫌其升提；若不用大黄，则升提终嫌未妥，宜审慎之。如表未宣发，则加葱白、淡豉、荆芥、防风、殭蚕、蝉蜕；里热炽盛，则加黄连、黄柏、栀子、木通；合之天麻、蒺藜、桑叶、菊花，则熄风通络；合之板蓝根、马勃、金银花、金汁，则解毒逐秽；如颈项强，进而为身体强，则加白花蛇、蜈蚣、全蝎；如巅顶高肿，背脊凸突，则加蜗牛、地龙、牛膝、乳香。活法在人，曷罄所述。予诊痉病十有一届，用此方以活者甚多，即类痉亦愈不少。近见恽氏铁樵，因痉病头痛之病形，而推测神昏之病能，悟用此方，先得我心，佩服佩服。余义详恽氏七味龙胆汤下。
（一四）七味龙胆汤（恽铁樵）
［特治主症］凡脑膜炎初起，觉脑闷，头胀痛，眼眶或后脑发酸，唇吻颤动，手脚冷而微抽搐者，此药立愈。
［药品］龙胆草（五分）　滁菊（三钱）　川连（四分）　鲜生地　归身（各四钱）　犀角（三分）　回生丸（半粒）
［制法］前五味煎成，犀角三分磨冲，回生丸半粒和煎化服。
［用法］初起服此药一剂，其病立愈。徜神昏、讝语、瘛瘲、双目上视者，加羚羊角三分。六点钟内服两剂，可以起死回生，已愈多人，最为稳当[疒/liǎn]药之分量，切勿更动。
［诠义］恽氏谓近日流行性脑膜炎，西人说是一种病菌，中国不讲菌学。自昨年至今，予之所医治者，在廿人以上，其不治者，不过四分之一耳。推考西医之脑膜炎，是神经系病，则与中国之痉病相同，对于《千金方》所说，纤悉毕合。故知西医之脑膜炎，确是国医之痉病也。更进而考正《内经》，肝之变动为握。王太仆注：握，是痉挛。因而知神经系病，国医《内经》属之肝病。脑膜炎之初步，总是头痛，古人以肝经头痛，属之胆病，故《千金》谓之胆腑病。盖肝与胆相为表里，则是少阳乙木化火上炎之故。但其主治法，常苦以降之，龙胆、黄连，正是苦降肝胆之火也。于是参用《千金》治法，以犀角、龙胆、当归、生地为主药，其馀随症加减，竟得成绩四分之三。已经神昏讝语者，服之则神志清明；已经目上视者，服之则恢复恒状。执果溯因，益知推测胆火上逆之不误。但时医只知脑膜炎之为伤风、发热、头痛、颈项酸，而不知胆气上逆因而头痛，且不知因胆气上逆之头痛，可致神昏，竟用淡豉、豆卷、石斛等通套之药。若问其何故神昏，则引叶桂温邪犯肺、逆传心包之说，舍此别无理由之可说也。此论颇有会悟，予从恽氏《中医改进平议》节录出之，以语体翻成文体，推测脑膜炎为痉病，能知以《千金》龙胆汤为主剂，则恽氏之学识经验胜人处。但国医之痉病，属之督脉，不但《内经》可证，即西医解剖病理，其病灶在脑与脊，亦可确证。恽氏属之少阳胆病，终有所不符也。
（一五）加味龙胆汤（时逸人）
［药品］龙胆草　天麻　云连　牡丹皮　白蒺藜　酒芩（各一钱五分）　生石决明（八分）　云苓　嫩钩藤　杭菊　生白芍　全栝蒌（各三钱）　茜草（二钱）　生甘草（八分）
［制法］水煎服。
［用法］舌赤干绛，加生地五分；热极讝语，加犀角片、羚羊片各八分；痰甚，加竹沥一两，枳实一钱；舌苍黄厚，不大便，加大黄、元明粉各一钱五分；壮热无汗，加淡豆豉三钱；薄荷叶二钱；恶寒未罢，肢痛，加荆、防各一钱；秦艽三钱；项强，手足掣动，角弓反张，加蝎尾五分；热甚，舌光绛，爪甲色红不活，此热盛津涸，去胆草、黄连，倍白芍，加生地、元参各三钱。
（一六）龙胆泻肝汤（《局方》）
［药品］龙胆草　生地　甘草（各三分）　柴胡　泽泻　黄芩　栀子（各一钱）　当归（三钱，酒洗）　木通　车前子（各五分）
［制法］上十味，水煎服。
（一七）加减龙胆泻肝汤（严苍山）
［特治主症］头痛甚，身热口渴，目红如鸠，大使秘结，小便赤涩，脉弦数，苔黄口苦，肝火内燔，风动火升。
［药品］龙胆草　生山栀　黄芩　赤芍（各二钱）　胡黄连（一钱）　小生地　车前子（包，各三钱）　潼木通　软柴胡　生甘草（各八分）
［制法］当归龙荟丸，先空心吞，后服煎药，每日二次。
［用法］服药后，大便不通者，去当归龙荟丸，加生川军三钱，芒硝一钱五分；头痛不减者，加羚羊角三分，锉粉化服，并可加玉枢丹以解疫。
（一八）当归龙荟丸（《局方》）
［原治主症］治肝经实火，大便秘结，小便滞涩，或胸膈作痛，阴囊肿胀等症。
［药品］当归　龙胆草　黄连　黄芩　黄柏　栀子（各一两）　大黄　芦荟　青黛（各五钱）　木香（一钱五分）　麝香（五分）
［制法］麝香另研调入，余药共为末，炒神麴水泛为丸。
［制法］每次三分或五分，开水吞服。
（一九）黄芩汤（《伤寒论》）
［原治主症］太阳、少阳合病下利。
［药品］黄芩（三钱）　芍药　甘草（炙，各二两）　大枣（十二枚，劈）
［制法］清水一斗，煮取三升，去滓。
［用法］呕者，加半夏、生姜。温服一升，日再服，夜一服。
［诠义］王士雄曰：少阳胆木挟火披猖，呕是上冲，利由下迫。半夏、生姜，专开饮结。如其热炽，宜易连、茹。
予以此为亚急性痉病之主剂，而最急性与续发性亦可通用之。若亚急性痉病之发热头痛、呕吐恶心，西医认为脑膜炎之前驱症候，究为少阳发生之病。今仲景以下利而谓为太少二阳合病，则必于下利之外，既有发热恶寒、腰背骨节痛之太阳症，又有胸满心烦或胁痛呕吐、口苦咽乾目眩之少阳症。故假之以治亚急性痉病初起之发热头痛、呕吐恶心，允为惬当。审其有饮，照加姜、夏；审其热炽，照加连、茹，或再加龙胆草、川楝子、川牛膝、牡丹皮、桑叶、木通以下降之；如犹恶寒不出汗，则加淡豉、葱白、薄荷以表散之。
但痉未必下利，下利则不痉矣。不当甘以缓中，大枣、甘草，去之可也。如果下利，则未必发痉。其矢酸臭，或黑黄瀑矢，邪热自有开泄之路，而又兼脉洪浮数，断断不致发痉也。如不下利，而脉沉细涩迟，头痛甚剧，发痉堪虞。此予之历验如此，故特表而出之。
（二十）大承气汤（《金匮》）
［特治主症］痉为病，胸满口噤，卧不著席，脚挛急，必齘齿。可与大承气汤。
［药品］大黄（四两，酒洗）　厚朴（半斤，去皮）　枳实（五枚，炙）　芒硝（三合）
［制法］上先煮枳朴，去滓；纳大黄煮，去滓；纳芒硝煮，更上微火一两沸。
［用法］分温再服。得下，余勿服。
［诠义］《金匮》治痉三方，栝蒌桂枝汤、葛根汤，宣发太阳剂也；大承气汤，开泄厥阴也。然栝蒌桂枝汤、葛根汤两方，义已详上。而大承气汤本是《伤寒论》治阳明胃府之方，而《金匮》以之治痉病，则曰可与者，是开泄阳明胃府，而厥阴之邪热随之而下，不致冲激于脑也。唐容川补正《金匮》，以栝蒌桂枝汤、葛根汤、大承气汤三方，皆为痉病门中主中之宾，非治痉之正方。此论诚是。然以陈修园论痉注中，有由于血少津枯不能养筋脉句，遂以生津血、利筋脉为治痉之正法则非也。盖生津血、利筋脉则是痉罢调理之法，若当痉发之时，一面宣发太阳、消散水液，一面开泄厥阴、溶解血质，正当汗、下消化血液之不暇，何况生津和血哉。倘以《金匮》发汗太多致痉、风病下之致痉，谓仲景明示以生津血、和筋脉之法，则是误治致成类痉之疗法，非仅汗、下两端也。今日西医之误施注射，致成类痉，犹可以生津血、和筋脉治之；若夫国医温热诸病，误施温补，致成类痉，则生津血、和筋脉，得不添薪助油耶。迩来市医，不辨痉之原因，随声附和，总以生津血、和筋脉为能事，戒用汗、下，无怪西医之脑脊髓膜炎而国医无解决之日也。
（二一）风引汤（《千金要方》）
［原治主症］除热瘫痫。
［药品］大黄　乾姜　龙骨（各四两）　桂枝（三两）　甘草　牡蛎（各二两）　寒水石　滑石　赤石脂　白石脂　紫石英　石膏（各六两）
［制法］上十二味，杵，粗筛，以苇囊盛之。
［用法］取三指撮，井花水三升，煮三沸，温服一升。
［诠义］陈修园曰：《金匮》：痉病，灸疮难治。仲景未出其方。《伤寒论》火逆诸方，亦恐其过温。余用风引汤减去桂枝、乾姜一半，研末煎服，往往获效。
此方开泄之中，兼以镇敛。
（二二）泻青丸（钱乙）
［原治主症］治肝胆实热，多惊多怒，不能安卧，目斜上视，黑睛紧小，白睛青赤肿痛，大便不通，肠风便血，阴汗躁臭，小儿急惊、抽搐、痰热、目直窜视。
［药品］当归　龙胆草　川芎　栀子仁　川大黄　羌活　防风
［制法］共研细末，炼蜜为丸，如芡实大，水泛亦可。
［用法］每服半丸至一丸，竹叶煎汤，用砂糖温水化下。或煎竹叶，泡薄荷汤下。
［诠义］此方开泄之中，兼以宣发。
（二三）清瘟败毒饮（余师愚）
［药品］生石膏（一两）　黄芩　赤芍　连翘　牡丹皮　生地　知母　淡竹叶　山栀　玄参（各三钱）　甘草（一钱）　犀角　川连　桔梗（各一钱五分）
时逸人加减法：
痰热盛，加浙贝五钱，羚羊角一分，磨冲，芒硝一钱，泡冲；喉痹，加山豆根五分，射干五钱，川郁金一钱五分；项强，加山甲片三钱，桃仁三钱，三七末一钱。
［诠义］严氏苍山谓：此方治各种瘟疫则效，惟治痉病则杀人。盖严氏以痉系血虚之体，表感寒邪，内郁阳热，非全属疫气。必至痉病日久，表寒已从热化，证见大渴引饮，此方乃用之如神。若阳热为表寒所郁，不发表清里，骤进苦寒大剂，内热甚者，水愈泼而火愈炽，直冒巅顶，头痛则昏厥立至；内热轻者，水一至而火顿熄，阳气式微，内外如冰，四肢厥逆。目睹时医误投增剧者，不知凡几。此为严氏阅历有得之语。然谓误投此方，水泼火炽，直冒巅顶，头痛昏厥，则是寒凉压伏内热之过，此理自吴又可发明之后，知之者仅见严氏一人。陆九芝、张锡纯辈，注重白虎汤以治温热诸病，未审曾亦遭此挫折否，抑或遭之而不自觉也。予常见治伏气温热诸病，初起壮热，医者不知透热之法，而徒知以白虎清热，服下登时额鼻厥冷，渐及两足，如其脉不沉伏，移时复热，较胜于前：若脉沉伏不起，则体厥而脉随之以厥者，每致不救。若服此种方而遍变痉病，如严氏所谓水泼火炽，直冒巅顶，头痛昏厥者，予亦遇之，详第十篇验案中，不赘。
又严氏苍山曰：疫痉开始以来，自民国十七年冬及十八年正月间，阳气不藏，霜雪稀少，燠暖异常，身穿棉夹，可以度岁，桃李反花，伏气之蝇蚁，皆蠢蠢欲动。至二三间，转见奇寒逼人，非围炉披裘，不足似御寒。时令反常，戾气游臻。照生理上而言，人身之阳气，至春则发泄于外，肌肉渐松。忽而寒暖不常，起卧失慎，肌腠失其启闭之职，遂感之而成病，谓之寒疫也可。
然则十九年以后，霜雪甚繁，而疫痉不绝者，抑又何故。推其所因，厥有三害：一曰过暖，一曰煤毒，一曰人气。今人喜用鸭绒枕垫及鸭绒被帐、毛绒围巾，非不轻软适体也。盖以高年火衰则相宜；少壮阳盛，则热毒由是而伏矣，其害一。近时煤油灯、煤球炉及一切火炉煤灶，用者只图便利，殊不知毒由是而受矣，其害二。通商大埠，地隘人稠，往往一椽同住数家，一家聚卧一室，租则省矣，殊不知呼吸之间，酸素不够输换，炭气由是而积矣，纪晓岚之诗曰万家烟火暖云蒸、消尽天山太古冰，即此之谓也，其害三。
故疫痉之来路，大概分为二路。十八年之开始流行，为因天时所造成；十九年以后之来路，乃因人事所造成。其由内伏热毒，再感春寒之所致，则一也。
按：严氏此论，一由于天时，一由于人事，则于痉病之原因透发无遗。予居乡村五十年，诊痉病十有一届，非开始于民国也。开始于民国者，乃脑膜炎之学说自欧美输入，报纸宣传自民国始，非前此吾国无痉病也。予旅长沙市三四年以来，所诊之病，大半由于温热，往往血压增高，诚有如严氏所称三害者，非独痉病为然也。然严氏谓痉病内伏热毒，再感春寒，此二语真为扼要之论，佩服佩服。但综观严氏全集，如自序中有曰，血虚阳旺之人感之，寒束于表，热郁于里，筋脉血虚则乾燥，得寒则拳急，此未必是热毒内伏矣。又疫痉之症状篇中有曰，太阳之表既为寒所闭，阳明之热气无所发泄，悉凑集于表，医理所谓寒郁，物理所谓反动份子作用，亦未必是热毒内伏矣。然则严氏之论痉，譬之藩篱，自筑自抉，则于痉病之原因，终无确定之主义。夫以血虚阳旺之体质感寒而发痉，与夫阳明之热为太阳寒闭而发痉，不过握拳缩爪，或搐搦瘛瘲而已，亦必渐积而成，为国医痉病之类症；断无如西医之脑脊髓膜炎，为国医之痉病，项强背反、头摇口噤、齘齿足挛而猝起暴发者，在在有之。严氏于痉病之原因，既无确定之主义，而其治疗，故分偏寒、偏热两门，亦未必一以贯之。是严氏之论痉，犹有一间未达也。
（二四）疫痉解毒汤（秦伯未）
［特治主症］此方适应于脑膜炎增进，热重神昏，角弓反张之里症者。
［药品］羚羊角（五分）　白芍　人中黄（各二钱）　菖蒲（一钱五分）　银花　连翘　滁菊（各三钱）　黄连（六分）　栝蒌（四分）　牡蛎（二两）
［制法］水煎服。
［用法］热重，加犀角三分；大便秘，加大黄三钱；津液干，加生地四钱，芦根一两。
［诠义］痉病热毒冲脑，由于厥阴上逆。此方重用牡蛎二两，合之白芍、黄连以开泄之，此秦氏未发之旨也。
（二五）二子轻清饮（邵逸飞）
［特治主症］痉病初起，病在太阳阳明之表，恶寒，发热，头痛，连脑后脊痛，或咳，或小便频数，或呕恶胸闷，舌苔白滑或白腻，脉浮弦或带数。此乃风邪化火，由卫入营之候。宗内经「风淫于内」以立方。
［药品］薄荷叶　大力子（各一钱五分）　钩藤尖　滁菊花　香蒿头　黑山栀（各三钱）　霜桑叶（一钱）　白蒺藜（二钱）　明天麻（五分）　川雅连（三分）　玉枢丹（三分）
［用法］玉枢丹磨，冲；余药水煎服。
［诠义］邵氏曰：是方与风温治法相同。盖痉病初起，与风温大同小异。《千金》谓温病热入肾中则痉，从可知矣。是以痉病初起，不外清凉解表，透肝泄邪。川连一味，热不盛者可除；如发热甚者，用以阻风温入肝，且以平肝气上冲而为呕恶耳。
按：邵氏论治痉病之法，完全遵从叶桂温病治法，故初起温邪犯肺，则用二子轻清之辛凉香散；逆传心包，则用金石保津汤、清心牛黄丸、安宫牛黄丸；顺传胃府，则用抽薪保阴汤之大黄、芒硝。此邵氏所谓痉病与风温之大同处。然二子轻清饮之用玉枢丹，金石保津汤之用石决明，是邵氏之论痉病与风温小异处。然邵氏既曰痉病初起，不外清凉解表，透肝泄邪，已与温病治法不同，而得治痉之真诀矣。乃又曰痉病初起在太阳阳明之表，下方则曰阳明燥气极烈，再下一方则曰阳明府气燥烈，不得传送大便。夫痉病虽有太阳阳明之症，然与透肝泄邪之法相隔甚远，何也，盖邵氏不能从透肝泄邪之法，悟到火热内伏由厥阴上冲之理。故论痉病不出叶桂温病之范围，而其治疗，终无大异处也。
（二六）金石保津汤（邵逸飞）
［特治主症］痉病既成，项脊强痛，身体反张，卧不著席，头汗齐颈，神昏谵语，时时欲起，舌苔黄尖绛，津少质燥，脉弦数。此乃温邪化热，阳明燥气极烈，急宜存阴保津。
［药品］鲜生地　生石膏　生石决明（各二两）　牡丹皮　淡豆豉（各三两）　肥知母　川雅连（各二两）　鲜竹茹　鲜石斛　鲜茅根（各五钱）　羚羊角（一钱）　牛黄清心丸（一粒，或安宫牛黄丸等亦可）
［用法］牛黄清心丸或安宫牛黄丸，磨，冲；余药水煎服。
（二七）抽薪保阴汤（邵逸飞）
［特治主症］温热化燥，津液受伤，角弓反张，神昏语糊，少腹坚硬，阳明府气燥烈，不得传送大便，结实燥热亦烈。宗亢则害、承乃制意，立急下存阴法。
［药品］生石膏（三两）　鲜生地（二两）　火麻仁　元参心　人中黄　生纹军（各三钱）　鲜石斛　鲜芦根（各一两）　栝蒌仁（五钱）　元明粉（二钱）　犀角（五分）
［用法］犀角磨，冲；元明粉泡，冲；余药水煎服。
（二八）栀豉桔梗汤（顾允若）
［特治主症］痉病初起，恶寒发热，头项强痛，然口不甚渴，便溲如常，或溲色略带微黄，此时进以苦辛轻剂，最为中病，此汤主之。
［药品］生山栀　香豆豉　苦桔梗　苏薄荷　嫩桑叶　制殭蚕　儿刺（或用晚蚕砂）　杭甘菊　青连翘　小川连　鲜竹茹
［用法］分列如下：咽痛者，加大青叶五钱，紫金锭两三锭，磨，冲；鼻衄者，加生侧柏四钱，鲜茅根五十枝；咳呛痰多者，加真川贝三钱，白杏仁五钱；胸痞呕恶者，加广郁金一钱五分，天竺黄三钱；如舌苔黄腻者，紫金锭仍可冲服，或香连丸一二钱，白汤送下；如肝胆实火冲激，舌绛色红者，改用当归龙荟丸一钱五分，唯有表症者，不可骤用；表里俱热者，加青蒿、绿豆，甚则再加生石膏、白知母。
［诠义］顾允若曰：苦辛轻剂，徐之才谓轻可去实，较为药之气轻而上浮者，盖在表之邪，当轻而扬之也。本症温毒虽与伤寒异，而病毒从口鼻而入，其从表入里，则与伤寒同。故初起如里症未炽，表症方张，当进苦辛轻剂，冀其邪之从外而内者，仍从内而达之于外。此治初起而有表症之要图也。
按：顾氏之论痉病，即予之所谓续发性痉病也。而顾氏谓痉病由于温毒，温毒入自口鼻。夫鼻通肺，口通胃。温毒犯肺，证见咳呛喘逆；温邪犯胃，证见呕恶胸痞，然顾氏不以为痉病初起之主症，而以为附症，则温毒入自口鼻之谓何。若发热恶寒，头项强痛，外感之入于太阳者有之，伏气之出于太阳者亦有之。如以咽痛鼻衄、舌色红绛为初起之凭证，则其病自营而之卫，非自卫而之营。发热恶寒，头项强痛，即为伏气外出之见证；咳嗽喘逆，呕恶胸痞，亦为伏气外出之见证。斯时也，毫无痉状之可据，不得遽谓之痉病。而顾氏于苦辛轻剂之中，或加紫金锭，或加香连丸，或加当归龙荟丸，佐以苦辛重剂，正予之所谓开泄厥阴者，虽无痉之症状，而有痉之治疗，未为不是，乃何以第二三四诸条，只知清化阳明，治外感内入之温病，而不知开泻厥阴，治伏气外出之温病，以致第五六两条，竟成续发性之痉病，而呈莫救之病状。冤哉。
（二九）加味苇茎汤（顾允若）
［特治主症］表邪化热，已入阳明经气。见症恶寒极微，发热炽盛，头痛，项背不柔和，口渴喜饮，呕吐频作，小溲变色，急进甘凉轻剂，此方主之。
［药品］活生芦根　桂府滑石　生山栀　香豆豉　粉葛根　青连翘　天花粉　鲜竹茹
［用法］若阳明热盛者，合新加白虎汤为一剂，酌加生石膏、知母、寒水石、生苡仁，以清解阳明之热；若兼四肢麻木者，张石顽谓此即时疫之报使，当即参加解毒，如川连、黄芩、银花、人中黄、犀角、羚羊角等，均可随症加减。虽有定法，然须变通也。
（三。）银花解毒汤（顾允若）
［特治主症］壮热如烙，尚觉微寒，神识渐蒙，皮肤或现斑点，头痛项强，呕吐烦闷。此时温毒已入阳明血络，较之阳明经气，又进一层，非清热解毒不可。此方主之。
［药品］金银花　山豆根　鼠黏子　生山栀　青连翘　马勃　射干　板蓝根　生甘草　小川连　淡黄芩　嫩薄荷　鲜芦根
［诠义］顾允若曰：此方于清热解毒之中，加以宣络舒气，为温毒出路。盖有出路，断不致上壅。此治法要图也。
（三一）加味犀角白虎汤（顾允若）
［特治主症］大热大渴，狂言见鬼，登高弃衣，撮空理线，头痛如劈，项背牵强，或斑疹焮红，发颐喉痹等症。此温毒炽盛，己成燎原，当以清热解毒重剂与之。此汤主之。
［药品］乌犀角　羚羊角　上川连　生石膏　生知母　生白芍　鲜绿豆　大青叶　陈年　金汁　金银花　蔷薇露　生苡仁　鲜芦根
若头痛如劈，大便硬秘，舌苔如沉香色而坚硬如刷者，可参以承气法，加生枳实、元明粉，甚则加生川军以峻夺之，使毒火下泄，则断不致上壅，此去火抽薪之法也。然本症至此，已入危途。方书有脉弦者生，脉涩者死。然要以阳症得阳脉者生，若过于坚硬如索，亦非佳兆。按：乌犀角、羚羊角及神犀、紫雪等，若至发狂热极者，均须重用，竟有用至二三钱者。此历验之方也。
（三二）犀羚甘露饮（顾允若）
［特治主症］温毒热伤血液，经络不获营养，则神经性必起有极大变化，为头痛如劈，为项背强硬，为肢体拘挛，中医谓之痉病，于小儿，俗谓之惊风。欧医断为脑膜炎者，皆系血液为温毒灼伤，神经为之紧张。此方主之。
［药品］乌犀角　羚羊角　生山栀　生白芍　生石决明　鲜生地　鲜竹茹　镜面朱砂　净明雄黄　金银花　人中黄
［用法］蚌壳水，代水煎药。鲜甘露根五两，打汁，冲；白颈蚯蚓，长约六寸许者二条，井水冲洗，打汁，冲。如蚯蚓不易得者，乾地龙代之，或取鲜细叶菖蒲，重用，打汁，亦佳。
［诠义］按：顾氏所论，至此第五条，乃似国医之痉病，其馀皆温病之见症耳。故第一条恶寒发热，头项强痛，为太阳温病之见症，非痉也。第二条之微寒壮热，口渴喜饮，呕恶频作，小溲变色，头痛，项背不柔，为太阳阳明温病之见症，亦非痉也。第三条之头项强，神识渐蒙，皮肤发现斑点，深入阳明血络，为阳明温病之见症，又非痉也。第四条头痛如劈，项背牵强，大热大渴，狂言见鬼，登高弃衣，撮空理线，证见阳明腑实，无非为温病之见症，非痉也。此皆西医之所谓疑似脑膜炎者。外感之温病，自外入内，有此症候；伏气之温病，自内出外，有此症候，皆不合西医之脑脊髓膜炎，皆不得谓之痉病。然以第一条之初步处方，顾及厥阴；第四条之中途论脉，而有弦硬如索之象观之，则知顾氏皆论伏气温病，传出太阳、阳明两经。若系外感温病，则第二三四条诸方，已发大阳之表，已清阳明经气，已泻阳明腑实，足以清解外感之温病而有馀矣。乃病至末期而头痛如劈，而项背强硬，而肢体拘挛，竟成续发性之痉病，何哉，盖伏气温病，愈清凉而愈不得出，愈滋养而伏之愈坚。顾氏之方，皆清凉滋养之品，以故厥阴内伏之火热不得下泄，终至上冲于脑，发生痉病。则知国医痉病，关系于厥阴内伏之火热，不得以治温病法治之，可概见矣。
（三三）镇冲玉女煎（顾允若）
［特治主症］阳毒炽盛，阴血素亏，方书所谓肝阴薄弱者，如壮热头痛，头背强直，肢体拘挛，而舌色绛剥（若舌质枯萎如秋叶者，为阴虚已竭，十死八九），脉细而数者，治法于镇肝清络之中，当兼顾阴分。此方主之。
［药品］生石膏　鲜生地　石决明　紫石英　生白芍　肥知母　嫩白薇　杭麦冬　生鳖甲　生壮蛎　灵磁石　川牛膝
［诠义］顾允若曰：此方滋养阴血，导火下行，以清肝热。此邪实正虚之一法也。
又曰：总之，脑膜炎为温毒之攻冲于脑者，温毒即为产生此项病菌之原素，故能治温病，即能治脑膜炎。固无烦乎抽取脊髓，减轻局部之压迫，虽不致抽尽脊髓而致他变，然亦非妥善法也。
按：温病至于末期成痉，则为误治之过，乃予之所谓续发性痉病者。顾氏谓能治温病，即能治脑膜炎。此论大有不然。顾氏固能善治温病矣，而竟至末期，变成痉病，则知前此治温之法，终非治痉之法。况顾氏不能悟到国医痉病，属之督脉，不能符合西医之脑脊髓膜炎，此顾氏之缺点处。故此第六方不名之镇督，而名之镇冲，则见国医痉病之在冲而不在督也。若阳热炽盛，阴血素亏，尤当以透热为急务，热透矣，徐徐救阴可也。若热未透而先滋之，则更灼其阴矣，况潜之乎。此方之不可以治正虚邪实也，顾氏阅历未深，故言之有不当也。
（三四）羚犀解毒汤（严苍山）
［特治主症］疫痉壮热神昏，起卧不安，舌焦糙无津者，此汤主之。
［药品］犀角尖（三分，锉粉，金汁化服）　羚羊角尖（三分，锉粉，金汁化服）　葛根（一钱五分）　鲜生地（三钱，淡豆豉）　打鲜石斛　肥知母　京元参（各三钱）　生石膏（四钱）　生白芍（二钱）　益元散（三钱，荷衣包）　玉枢丹（八分，化服）
［制法］水四碗，生地、石斛先煎至三碗，再加余药，煎至一碗，将犀角、羚羊角、玉枢丹化服。
［用法］牙噤不能开者，银筷拨开服之；大便久秘者，加生川军二钱，元明粉一钱；有呕吐者，加鲜竹茹二钱；口气臭者，加人中黄二钱，板蓝根六钱；家道贫寒者，去犀角、羚羊角，易神犀丹一粒，或紫雪丹四分，均用金汁一两化服；发斑疹者，加大青叶三钱，炒赤芍二钱。
［诠义］此方严氏虽名疫痉，然无国医痉病之症状可据，则舌苔焦糙、神昏壮热、起卧不安，与阳明温病何异。但此方于滋液清热药中加益元散泄之于小便，玉枢丹泄之于大便，中病而又能去病，方法甚为可取。
（三五）薖叟清心醒脑汤
［特治主症］痉病解后，项不强，背不反，或妄言见鬼，或重听重视，或眼翻不下，或如痴如狂，神识不恢复恒状，此汤主之。
［药品］生远志　郁金　丹参　天竺黄（各一钱）　犀角片　云连（各一钱）　鲜生地　玳瑁片（各五钱）　琥珀　朱砂（各五分）　灯芯（一握）　淡竹沥（一瓶）　钩藤钩（八钱）
［制法］琥珀、朱砂研末，同竹沥冲；钩藤后入；余药水煎服。
［诠义］予忆清末治一张姓男儿，年近二十岁，春季患痉解后，语时眼翻不下，呼头大痛，服此方十数剂获效。尔时不知西医之有脑脊髓膜炎也。今名之为清心醒脑者，类集一派清心宁神之药。心神一清，而脑神安热无恙，故语时而眼不翻、头不痛也。心脑贯通之理，详上至宝丹方下。
（三六）大定风珠（吴鞠通）
［特治主症］疫痉久缠，真阴受伤，或因过汗，或因妄攻，神倦瘛瘲，脉气虚弱，舌绛苔少，时时欲脱者，此方主之。
［药品］生白芍　生龟板　乾地黄（各六钱）　清阿胶　麦冬（各三钱，连心）　火麻仁（二钱）　五味子（五分）　生牡蛎　鳖甲（各四钱）　炙甘草（一钱）　鸡子黄（一个）
［制法］阿胶溶化；鸡子黄搅冲；余药水煎服。
［诠义］温热诸病汗下之后，神倦瘛瘲，舌绛苔少，脉微欲脱者，此方本为良剂，然非加人参、鹿茸之大药不能获效于顷刻也。痉病而有瘛瘲，痉犹未解，如非真阴受伤、时时欲脱之症，总属脑与脊腔中之水液、血质尚未清化，遽投滋阴潜阳，恐其人终有神识不清之弊，予见者屡矣。可不慎诸。
（三七）养血泄肝汤（严苍山）
［特治主症］疫痉后，他无所苦，唯头晕或痛者，肝阳未平熄也。治宜益肝体，损肝用，此汤主之。
［药品］炒菊花　生白芍　炒丹皮（各二钱）　薄荷炭（八分）　稆豆衣　制首乌　女贞子　嫩钩藤　北沙参（各三钱）　煅石决（五钱）　明天麻（一钱五分）　荷叶边（一钱）
［制法］嫩钩藤后入，余药水煎服。
［用法］食欲不增者，加淮山药三钱；口乾者，加金石斛三钱，小生地三钱。
［诠义］痉后头晕或痛，原因甚多。肝阳未平，只为一症。如脑腔留有瘀血，而其人如痴如狂，时有昏厥之患，诊断上极宜注意。
（三八）加味建中汤（严苍山）
［特治主症］脉虚缓，舌苔白滑，见风若不胜风者，此汤主之。
［药品］炙黄耆　酒白芍　潞党参　当归（各三钱）　川桂枝　炙甘草（八分）　生姜（四片）　大枣（二枚）　饴糖（五钱）
［制法］饴糖溶化，余药水煎服。
（三九）加味炙甘草汤（严苍山）
［特治主症］痉后脉虚细，口乾者，此汤主之。
［药品］炙甘草　炒麦冬（各一钱五分）　潞党参　酒白芍　火麻仁　阿胶珠（各三钱）　桂枝心（六分）　生地（四钱）　生姜（三片）　大枣（四枚）
［制法］阿胶溶化，余药水煎服。


第十篇  ——————————————————————————————————————————————————————————————————————————————————————————

验案  ***************************
（一）熊春安一案
病者熊春安，年十四岁，江西人，住下黎家坡九十四号熊湖印刷局。
［症候］
既往症：无。
现在症：先日鼻衄，越日夜深五鼓，突呼头痛，发痉。明晨，西医诊视，断为脑膜炎。注射不应。下午始请予诊。仰卧于床，面赤不语。按脉左手缓弱，右手沉细，忽而弦劲，直上下行；复移诊左手亦然；两颈人迎澎涨跳动。胸挺息喘，肩耸头摇，目上视。顷刻平，平复作。头热烙手，汗出如蒸笼，口鼻气喷如火烘，神识似明似暗。
［诊断］
病名：最急性痉病。
脉象：左缓弱，右沉细，忽弦劲，直上下行。
舌苔：淡黄，苔有根。
判案：此国医最急性之痉病。先日鼻衄，为血热上冲之报使；越日发痉，人迎脉管跳动，胸挺息促，肩耸头摇，目上视，此真国医痉病之病态。但病邪犯脑，犹未及脊，故无背反张之一症。《金匮》论痉，其脉之直上下行，必见之于发痉之时。今以沉细之脉，忽而弦劲，直上下行，足证《金匮》痉脉之有征。现在病者头热烙手，汗出如蒸笼，口鼻气喷如火烘，厥阴火热，冲激于脑，已达极点。急当开泄厥阴，使火热下泄，不致侵害脑腔而成炎也。
［处方］龙胆草（三钱）　关柏（三钱）　云连（一钱）　生栀（三钱）　川牛膝（八钱）　蜣螂（二钱）　明麻（三钱）　红花（二钱）　白芍（八钱）　紫草（三钱）　贯众（八钱）
先以紫雪一钱，嫩钩藤一两煎汤，徐徐灌下。续服此汤。
［预效］此即《千金》龙胆汤加减。重用贯众，入督；重用牛膝、白芍，引血下行；先服紫雪以宣泄之，明晨便泄黑黄臭矢，其痉必解。
［次诊］
脉象：浮大滑数。
舌苔：黄白厚滑，中心罩以黑色。
判案：昨下午六时至夜间九时，灌前药头煎二剂，紫雪一钱服完。其父熊宣浦见其昏迷不语，即来询问，谓前方可续服否。予跟诊之，探其头热与鼻孔火气渐减，头汗亦少，足下微微有汗，则厥阴上冲之火热似有下降之机。诊其脉浮大滑数，其痉欲解矣。嘱其父再服前药，头煎二剂，紫雪一钱。其父守视达旦，再召予，述如前痉者，周夜只发一次，今晨泻下黑黄臭矢，神醒，诸症皆退。询其所苦，唯头晕脚软而已。
［处方］川牛膝（四钱）　白茅根（二两）　龙胆草（三钱）　关柏（三钱）　白芍（四钱）　紫草（三钱）　蜣螂（二钱）　贯众（四钱）　生栀（三钱）　淡豆豉（三钱）　苏薄荷（一钱五分）
［预效］此方仍主苦寒泻热。重用茅根二两，合之淡豉、薄荷，清热透络。病者痉虽解，而留滞脉络之馀热不能遽清也。
［三诊］
脉象：左缓长，右缓弱。
舌苔：薄黄苔，右边舌底干光。
判案：服前药四剂，病者连日鼾睡，小溲清长，便由黑黄臭矢转黄瀑，则留滞之馀热，皆从下泄。唯后脑风府隐隐痛，背脊不舒，冷汗时出，此是督阳遏郁，不能外出卫护周身耳，治当助卫舒阳为要。
［处方］生黄耆（四钱）　当归（三钱）　白芍（三钱）　葛根（五钱）　鲜石斛（三钱）　麦冬（三钱）　贯众（三钱）　忍冬藤（一两）　白菊花（三钱）　生姜（三片）　大枣（三粒）
［效果］服前药五剂，风府痛除，冷汗止。续予黄耆建中汤加乌梅一粒。愈后宣浦赠予「脑膜炎圣手」方笺千纸志谢。
（二）李男孩一案
病者李男孩，年十二岁，宝庆人，住学宫门十九号。
［症候］
既往症：无。
现在症：肄业孔道学校。突呼头痛、昏仆于地，比舆至寓，刺其十指瓜甲，血色初黑后鲜血。急召予诊。身卧于床，探其头热如烙，足冷如冰，转侧向左，右手拘挛，右足直伸，头向后反，目珠上窜，神昏不语，时或呻吟。
［诊断］
病名：最急性痉病。
脉象：沉细涩迟。
舌苔：灰白厚腻。
判案：此国医最急性之痉病，故一呼头痛，人即昏仆也；刺其指甲，血色鲜红，决无危险；但病者脉象沉细涩迟，当其转侧向左之时，右手拘挛，右脚直伸；重诊其脉，似有直上下行之概，是毛窍闭塞，血管为之紧急也；况病者头上如烙，足下如冰，火炉焰焰，卧室燠暖，不见汗出，急当宣发太阳，使其周身汗出，则毛窍开而血管流通，庶几体温调节，不致上奔，则脑与脊不受侵害，炎何由而成耶。
［处方］葛根（五钱）　麻黄（一钱）　桂枝（一钱五分）　白芍（四钱）　川牛膝（四钱）　全蝎（一钱，洗净）　川蜈蚣（一钱，炙焦）　粉草（一钱）　生姜（三片）　葱白（五枚）
先以飞龙夺命丹五钱，研末，用豆豉、葱白煎汤，徐徐灌下。续服此汤。
［效果］昨下午至夜，以服飞龙夺命丹灌下，呕吐汗出，渐见转侧向右，不见右手拘挛、右足直伸矣，夜深人似鼾睡，不复呻吟。服完前汤，头热退，足冷温，今晨诸症悉平，脉象浮缓，舌苔薄白。续与人参桂枝汤全愈。
（三）龙男孩一案
病者龙男孩，年五岁，新化人，住下六铺街二百零一号。
［症候］
既往症：无。
现在症：先夕随父游玩外出受惊，不得安寐，天晓发热头痛，手足搐搦，比经西医注射不应。国医主葛根汤加羌活、防风、秦艽，又不应。至一星期，始请予诊。下午潮热，两颧红艳，脑后枕骨与臀腿撑持其身，仰卧于床，如槓粱扛起之状，两膝竖立，不能直伸，两目上窜，瞳神活泼，时叫痛苦，「爸爸」、「妈妈」，呼不绝口。
［诊断］
病名：亚急性痉病。
脉象：浮洪弦数，直上下行。
舌苔：绛底，黑苔起刺不焦。
判案：此国医亚急性之痉病。病者角弓反张，脊背如槓粱之状，则督脉之紧急极矣；脉象弦数，直上下行，又于浮洪见之，似难免于危险。幸连日泻下黑黄臭矢，热毒外喷，虽脑与背髓混浊，亦不致于内塞，故颜面赤不青惨，目上窜，瞳神不呆，舌苔黑刺不枯燥，且神识尚未昏迷，情志尚未烦躁，此皆有一线生机未绝，犹可图治。
［处方］龙胆草（三钱）　云连（二钱）　关柏（三钱）　生小栀（三钱）　贯众（八钱）　川牛膝（八钱）　白芍（八钱）　蜣螂（三钱）　全蝎（三钱）　川蜈蚣（一钱，炙焦，研末，冲服剂）　白花蛇肉（一钱，炙焦，研末，冲服）
先以紫雪一钱，用忍冬藤煎汤，徐徐吞服。续服此汤。
［预效］此治痉之大剂，于极苦寒药中，加入全蝎、蜈蚣、白花蛇，直入督脉，则角弓反张之症一除，而诸症自可续平。
［次诊］
脉象：浮长数。
舌苔：绛底，黑苔厚腻。
判案：服前药五帖，周身微微汗出，夜间稍得安寝，不呼「爸爸」、「妈妈」矣；背颇柔软，不作槓粱之状；脉象长数，不复上下直行。病势渐灭，大为可庆。
［处方］龙胆草（三钱）　川连（一钱）　关柏（三钱）　白芍（四钱）　川牛膝（四钱）　贯众（八钱）　蜣螂（一钱）　全蝎（一钱）　川蜈蚣（五分，炙焦，研末，冲服）　白花蛇（五分，炙焦，研末，冲服）　生山栀（三钱）
［预效］前方既已得效，再服原方，分量轻减，续当获效。
［三诊］
脉象：浮长而滑。
舌苔：绛底，黑苔薄黄。
判案：服药四剂，昨夜口渴，汗出不休，便泄黑黄瀑矢，小便由赤转黄，下午及夜不潮热，目不窜，背不反张，两脚能屈。唯头晕，周身骨节疼痛，唇裂出血，不能起立，则是便泻已久，血液亏耗，邪去正亦衰矣。
［处方］西洋参（三钱）　鲜石斛（五钱）　鲜淮地（一两，绞汁冲服，滓入药）　鲜茅根（一两）　元参（三钱）　蝉蜕（三钱）　桑叶（三钱）　忍冬藤（一两）　红花（一钱五分）
此方于滋养血液之中，加以宣通脉络，使馀热外散，不致留滞耳。
［四诊］
脉象：浮数。
舌苔：红底，薄黄苔。
［判案］服前药三剂，已能安寝矣。忽一夜不得卧寐，燥热自汗，渴饮热茶，自颈项、肩背、胸腋，遍发红疹，西医所谓匍匐疹者是也。乃知前此之骨节疼为发疹之先兆。予之前方，欲使热尽从外散者，亦即此意也。
［处方］元参（三钱）　犀角片（三钱）　白茅根（一两）　土银花（一两）　连翘（三钱）　知母（一钱五分）　蝉蜕（三钱）　苏薄荷（一钱五分）　生山栀（三钱）　淡豆豉（三钱）　紫背浮萍（三钱，去泥沙）
［预效］国医痉脉，唯恐其不浮数耳。前既浮数已退，旋而浮数，法当于清血解毒药中，使之宣泄外出；既出，又当使之消散，此方是也。
［五诊］
脉象：浮缓。
舌苔：红底，溲黄薄苔。
判案：服前药六剂，红疹消灭无迹，骨节疼痛平，诸症悉除，唯略有咳嗽耳。此病化险为夷，犹能治愈者，一在热毒内溃，自行排泄于大便，故症虽险恶，而无神识昏迷之状；一在脉象浮数，阳症阳脉，而热毒易于透发，不致沉伏内藏。现在诸症悉平，只须甘淡以养液而已。
［处方］西洋参（二钱）　鲜石斛（五钱）　白茅根（五钱）　生扁豆（五钱）　炒苡米（三钱）　栝蒌霜（三钱）　桑叶（三钱）　粉草（一钱）　枇杷叶（三钱）
［效果］续予温养诸剂，饮食渐增，全愈。
（四）唐男孩一案
病者唐男孩，安化人，住高井巷九号。
［症候］
既往症：昨春随父之安乡，惊风一次。
现在症：今春发热三日，身重喜眠睡，服羌、防、柴、葛温散诸药，灯火炮灸，更添烦躁不寐。今早天晓，猝然头向后反，颧赤，目上视，如天钓状，俄而神昏头摇，齘齿足挛，一小时，汗出即罢，罢复作，鼻煽气促，四肢厥冷，口鼻之气亦冷，小溲如烙，便泻黑矢。
［诊断］
病名：亚急性痉病。
脉象：左似有似无，右沉伏不见。
舌苔：深黄薄苔。
判案：此国医亚急性之痉病。《金匮》以痉病至于脚挛急、口齘齿，与承气汤下泄阳明胃腑。今病者便泻黑黄酱矢，深入营分之邪业已溃出，胃肠无须硝、黄排泄矣。前医误用羌、防、柴、葛、灯火炮灸，遂致厥阴邪陷，不复外出，六脉沉伏，四肢厥冷，口鼻之气亦冷，深合六经为病，厥深热深，属诸厥阴之旨。近世以知觉神经疾患属之心包络，运动神经属之肝脏，此儿痉作神昏，痉罢神清，心包络其无恙乎。则专以厥阴肝脏为治矣。
［处方］龙胆草（三钱）　云连（一钱）　关柏（三钱）　生山栀（三钱）　郁金（三钱）　川牛膝（五钱）　贯众（五钱）　蜣螂（三钱）　明麻（三钱）　紫草（三钱）　白芍（五钱）
先以紫雪一钱，用嫩钩藤煎汤，徐徐送下，续服此汤。
［预效」此方于千金龙胆汤中，加入牛膝、白芍、紫草、贯众、紫雪诸药，宣泄营分伏热，则脉必出，厥必回，口鼻必温。可预决也。
［次诊］
脉象：脉浮滑数。
舌苔：由黄转黑，舌底白腻满布。
判案：一日一夜，服前药头煎两剂。翌晨，其叔踵门告曰：昨夜小侄得睡矣，天晓，手足不厥，口鼻之气亦温，鼻孔不张，喘促亦平。电召吾兄安乡今日归省，可以得见其子矣。比召往视，脉浮滑数，舌苔由黄转黑，仍主前方。三日夜，服尽六剂头煎，痉病乃平。又召诊，其母称：其儿似觉胸膈满闷，咳嗽频作，唇口燥烈，渴不多饮。厥阴伏热下泄，而湿痰上壅肺胃，此所以右脉往来替之，确似滑象，而舌底白腻满布，罩以黑苔也。
［处方］栝蒌实（一枚）　浙贝（五钱）　生远志（三钱）　郁金（三钱）　生山栀（三钱）　川连（一钱）　黄芩（三钱）　杏仁（三钱）　桑叶（三钱）
［预效］豁痰化湿，疏通上焦肺胃，冀其胸开咳止。
［三诊］
脉象：左浮缓，右浮滑。
舌苔：深黄有根。
判案：服前药四剂，便泻黄瀑，眼起浆，鼻流涕，齿牙润泽，手指光亮，但咳嗽胸闷如故，加之昏沉嗜卧，镇日不醒，语音低小，其母呼之，必以耳就其口而听之，则是湿痰阻其气机，以致沉闷不语耳。
［处方］栝蒌实（一枚）　浙贝（三钱）　建菖（一钱）　川连（一钱）　橘皮（一钱）　生远志（三钱）　紫菀（三残）　生山栀（三钱）　桑叶（三钱）　杏仁（三钱）
［预效］此方辛以开湿，苦以泄热，兼之豁痰运枢，舒畅气机，而咳嗽胸闷、沉眠不醒之症自蠲。
［四诊］
脉象：左细数，右浮缓。
舌苔：底干光，尖绛无苔，中心黑苔起刺。
判案：服前药二剂，胸开咳止，声音朗大，不致发生喑哑矣。但唇燥口渴，沉眠齘齿，合参舌绛苔黑，则是湿痰一开，气机稍舒，而蕴伏厥阴之馀热再出。
［处方］大光参（一钱）　鲜石斛（三钱）　白茅根（八钱）　粉丹皮（二钱）　桑叶（二钱）　白芍（二钱）　黄芩（二钱）
浙贝（三钱）　郁金（一钱）　栝蒌实（三钱）　紫菀（二钱）
［预效］豁痰涎，运枢机，是王孟英生平得力之处。兹仿之，加以养液清营，而蕴伏厥阴之馀热当可透出也。
［五诊］
脉象：左滑数，右虚数。
舌苔：干光无苔。
判案：服前药四剂，再便黑矢数次，从此神识清醒，不复沉眠矣。但咳嗽未除，唇燥口渴，更增咽喉红肿。循流溯源，厥阴之邪，侵入少阴，故嗜卧，为少阴欲寐之症，咽喉红肿，即少阴咽病之症，是以痉罢而诸症叠发也。
［处方］西洋参（一钱）　天冬（三钱）　元参（三钱）　鲜生地（五钱）　旱莲草（三钱）　浙贝（三钱）　牛蒡子（三钱）　白茅根（五钱）　栝蒌实（三钱）　桑叶（三钱）　知母（一钱）
［效果］服前药五剂，诸症渐退，饮食渐进，更以甘淡兼咸寒，全愈。
（五）申男孩一案
病者申男孩，年三岁，宝庆人，住学宫门九号。
［症候］
既往症：乳齿虫蚀，指尖肥大，肚腹胀大。
现在症：初发热呕吐，有酸臭气，国医主平胃散加藿香、法夏等药，呕止热不退；更医主桑菊饮，热亦不退，延一星期，突然发痉，前此肚腹胀大而陷没如舟矣，两目上视，头向后反，巅顶高肿，颜面赤色，唇皮焦裂，神昏不语，入夜壮热无汗，口渴欲饮，喂水频吞。
［诊断］
病名：续发性痉病。
脉象：初次两部关纹青紫。
舌苔：红底，黑黄薄苔。
判案：此国医续发性之痉病。时已三月，春寒欲解，伏邪温病，从少阳而出，发热呕吐，前医主服平胃散，呕吐虽止，而苍藿朴夏，温燥伤胃，堵截少阳出路，以致伏藏厥阴之热毒，冲犯督脉，突然发痉。倘加泄泻，断为脾虚慢惊，遽服庄氏加味理中辈，其不死得乎。此儿巅顶高肿，肚腹陷没，正符西医所谓脑膜炎者，国医古法，高者抑之，治当消脑中之炎，退顶上之肿，使水液血质外散下泄。然小孩体质未充，岂任大力攻伐？幸胃腑犹吸收乳食，喂水频吞，生机其在是乎。
［处方］龙胆草（一钱五分）　云连（八分）　关柏（一钱五分）　川牛膝（三钱）　贯众（三钱）　紫草（三钱）　蜣螂（一钱）　生山栀（一钱）　干蜗牛（三分，研末，冲服）　乾地龙（三分，研末，冲服）　淡豉（一钱）　青葱（三根）
先以紫雪五分，用西洋参蒸水徐徐灌服，续服此汤。
［预效］紫雪芬凉透表，咸寒泄里，此方从苦寒开泄厥阴之里，加葱豉宣散太阳之表，更重用牛膝、胆草、蜗牛、地龙，消化脑腔中之水液血质，排泄下出，冀其巅顶平塌，诸症随之而瘳。
［次诊］
脉象：初次两关仍青紫。
舌苔：红底，中心黄苔。
判案：服前药三剂，其母述微似有汗，热罢，昨日以来，唇能张缩，似有哭状，神识似有清明之象，两目时窜，头时后反，痉将解矣。渴饮溲赤，初便硬后溏，色黄黑，巅顶略平，足征热毒下趋，上攻力微。仍主前方，略加斟配。
［处方］川牛膝（一钱五分）　紫草（二钱）　白茅根（三钱）　龙胆草（一钱）　关柏（二钱）　贯众（一钱五分）　蜣螂（一钱）　干蜗牛（三分，研末，冲服）　乾地龙（三分，研末，冲服）　生山栀（一钱）　苏薄荷（五分）
［预效］此方即前方减小其剂，必须巅顶平塌，方予更方。
［三诊］
脉象：初次两关紫而不青。
舌苔：红底，中心有黄苔。
判案：前方续服三剂，便泻黑黄秽水，目不上窜，头不后反。忽一夜，肚腹胀大而巅顶平塌，《金匮》论痉，暴腹胀大为欲愈，此儿可以证之，况乳食频增，预后佳兆。但其母素艰于乳，哺啜饼乾杂粮，齿牙虫蚀，指尖肥大，病起呕吐，有酸臭之气，不免疳积宿恙。此际痉势已罢，兼治其疳可也。
［处方］西洋参（一钱）　鲜石斛（三钱）　白芍（一钱五分）　枯芩（一钱）　粉丹（一钱）　桑叶（一钱）　胡黄连（一钱）　蜣螂（一钱）　干蛤蟆（小者，一个）　五穀虫（二分，研末，冲服）　鸡内金（一钱）
［预效］此方养胃生液，运脾消滞，清肝胆之积热，解脉络之毒质，冀大便时下腐秽，疳积渐消。
［四诊］
脉象：初关淡红。
舌苔：红底，中心薄有黄苔。
判案：服前药六剂，两日服完一剂，大便时下腐秽，腹胀渐渐见消，但小儿挟疳发痉，善后最难，只当养胃运脾，兼消疳积，久久守服，别无良策。
［处方］西洋参（一钱）　鲜石斛（三钱）　苡米（三钱，炒）　扁豆（三钱，炒）　鸡内金（一钱）　胡黄连（八钱）　夏枯珠（三钱）　干蛤蟆（小者，一个）　蜣螂（一钱）　白芍（一钱五分）　五穀虫（三分，研末，冲服）
［效果］前药出入加减进数十服，乳食增进，肌体渐完，疳疾宿恙，可告全瘳。
（六）王森发一案
病者王森生，年二十四岁，江西人，住金家码头二十一号。
［症候］
既往症：淋。
现在症：病痉一星期，发热头痛呕恶，西医检验，认为脑脊髓膜炎，注射血清不效；续经国医主葛根汤加当归、细辛亦不效，乃请予诊。侧卧于床，头向后反，两眼上窜，瞳神缩小，两脚弯曲，膝靠于腹，面色炲如烟煤，周身并四肢厥冷，默默不语，但自知唾粉红稠痰。
［诊断］
病名：亚急性痉病。
脉象：似有似无，沉微欲绝。
舌苔：厚腻黄浊。
判案：此国医亚急性之痉病，脉象沉微欲绝，证见四肢厥逆，危险已达极点。寻思神志安静不躁，气息和平不喘，口虽默默不语，犹知唾吐痰沫，征诸内脏生机犹有一线未绝。前此国医仿仲景伤寒脉微欲绝，用当归四逆法，主葛根汤加当归、细辛，似欲从厥阴之里，宣发太阳之表，未为不是，但麻、辛只能散寒，不能泄热；归、芍只能调营，不能逐瘀，此种大症，此药何济？非选用宣发太阳之大剂，配入开泄厥阴之重药，何能使周身之毛窍得开，而新陈代谢之交换如故？又何能使周身之血管得通，而体温之调节如故？故此病开始著手处，必在透汗，汗透则脉乃出，厥可回。前此葛根汤之不能透汗者，盖选药之不当，不能深入重围，使之溃邪外出耳。
［处方］龙胆草（三钱）　云连（一钱）　关柏（三钱）　生山栀（三钱）　川牛膝（八钱）　蜣螂（三钱）　白芍（八钱）　全蝎（三钱）　全蝉蜕（五钱）　红花（三钱）　麻茸（一钱）　青葱（五枚）　淡豆豉（三钱）　苦苏酒　童便（各一杯，冲服）
先以飞龙夺命丹五分，研末，用葱豉煎汤，徐徐冲服，续服此汤。
［预效］此方注重透汗，而不注重下泄，仿仲景疗治卒死大症，用麻黄煮取，取名还魂之意。故宣发太阳之药，倍于开泄厥阴之药也。今病家一日一夜守服二剂，温室暖被，以便汗出为要。
［次诊］
脉象：沉细弦长。
舌苔：厚腻黄浊。
判案：服前药二剂，明日下午再诊，脉象沉细弦长，长则气治，弦则有可生之机，况病家述称微似有汗，则毛窍有欲开之兆，昨夜欲溲，自知解裤，则神经较前有知觉矣。此病太阳寒冷外闭之症重，而厥阴火热内伏之症轻，仍当遵守原方，汗透周身，诸症自减；但不更衣一星期，亦当兼顾。
［处方］龙胆草（三钱）　云连（一钱）　关柏（三钱）　生山栀（三钱）　川牛膝（八钱）　白芍（八钱）　红花（三钱）　全蝎（三钱）　全蝉蜕（五钱）　麻黄（一钱）　蜣螂（三钱）　青葱（五根）　淡豆豉（三钱）　苦酒　童便（各一杯，冲服）　玉枢丹（二枚，磨化，冲服）
先以飞龙夺命丹五钱，研末，用葱豉煎汤调服，续服此汤。
［预效］此方以玉枢丹协连、柏、龙胆、山栀、牛膝、白芍，开泄厥阴之里，以飞龙夺命丹协葱、豉、麻黄、全蝎、蝉蜕，宣发太阳之表，合而为剂，究之开泄之力轻，宣发之力重，俾其汗透周身，庶几诸症渐退。
［三诊］
脉象：浮细长数。
舌苔：黄浊薄腻。
判案：间日一诊，初服二剂，病家见其口似鱼喝，知其欲饮，频频灌之，昼夜罄二三瓶，周身湿润，汗出不绝；服至四剂，便泄两次臭黄瀑矢，小溲短赤，从此渴饮时作，四肢渐温，两目不窜，身能转侧，神昏得醒，时呼痛苦，唯发生咳嗽，唾吐绿痰。此太阳之寒冷不闭，而厥阴之火热外透，故咳唾绿痰，现出少阳胆汁之色耳。
［处方］白芍（八钱）　云连（一钱）　龙胆草（三钱）　芦荟（三钱）　胆星（三钱）　竹沥制半夏（六钱）　建黛（三钱）　桑叶（三钱）　玉枢丹（一枚，磨化）
［预效］此方完全苦降，虽有南星、半夏之辛，而制之以牛胆、竹沥，则亦苦矣，使胆火不致上冲，斯咳嗽可除，绿痰则化耳。
［四诊］
脉象：浮细长滑。
舌苔：淡黄薄腻。
判案：服前药十剂，咳松，绿痰亦少，颇思粥食，唯头晕痛、口苦、背脊不舒耳。
［处方］西洋参（二钱）　竹沥制半夏（三钱）　明麻（三钱）　白芍（三钱）　枯芩（三钱）　桑叶（三钱）　广皮（一钱五分，盐水炒）　川连（一钱）　紫菀（二钱）　杏仁（三钱）　茯苓（三钱）　枳实（三钱，盐水炒）
［效果］服前药十数剂，诸恙渐痊，续予六君子汤加川连、白蒺藜善后。
（七）郭寿元一案
病者郭寿元，年四十岁，衡阳人，住忍园一号。
［症候］
既往症：无。
现在症：初发热，头痛呕吐，国医误主理中汤加桂枝，因其吐物味酸，更主乌梅丸，由是上呕碧绿痰涎，下泻红水血块；过一星期，发痉，卧床不起，始请予诊。颜面红艳，两眼如鸠，头向后反，反罢动摇，摇则两眼上翻，背脊反张，手指厥冷，两足屈曲，张口不语，昼夜七八作。
［诊断］
病名：续发性痉病。
脉象：沉微欲绝。
舌苔：绛底，黑糙。
判案：此国医续发性之痉病。然初起发热头痛，呕吐酸物，则是伏气温病欲从少阳而出，不有理中汤之温补、乌梅丸之酸敛，曷能从厥阴侵犯督脉，发生痉病也。然温敛诸药，不发生壮热烦渴，反现出脉伏肢冷之假象，幸上吐碧绿痰涎，下泻红水血块，虽为险恶之症，亦为生活之机。设使热毒内冲，全不外溃，则脑与脊腔之水液血质，一併腐化，安有生理之可言？治当清热解毒，通络化瘀为急，若徒养血滋液，虑其涸竭，则于病情终未当也。
［处方］鲜淮地（四两，酒浸，绞汁冲服，其滓入煎）　云连（一钱，盐水炒）　关柏（三钱，盐水炒）　紫草（三钱）　茜根（三钱）　川牛膝（八钱）　旱三七（三钱）　槐花（一两）　贯众（一两）　旋覆花（三钱，布包）　蜣螂（三钱）　紫雪（一钱，冲服）
绿豆一升，煮水煎药。
［预效］此方清热解毒，通络化瘀，务须脉出厥回，乃为此病初步之效验。嘱其一日一夜，煮二三头煎，徐服。
［次诊］
脉象：沉细迟。
舌苔：绛底，黑黄起刺。
判案：服前药五剂，脉出厥回，便泻红水血块变作黑黄酱矢，口已不张，便时欲起于床，以哭意示之，则神经似有知觉矣。西医谓肠热为窒扶斯菌所致，而脑膜炎为双球菌所致。此病两症齐发，其为窒扶斯菌乎，抑为双球菌乎？观此则双球菌之不足为脑膜炎原因也明矣。前方既效，嘱病者再服五剂，渐见头不动摇，目不窜视，背不反张，而日晡至夜五鼓，潮热、自汗、口渴，生机勃勃乎动矣；语音低小，能呼巅顶灼痛，大椎压痛，腰背痠痛，则督脉自尾闾贯脊至顶，无一不痛之处。通络化瘀，排脓解毒，是为正治。
［处方］川牛膝（八钱）　旱三七（三钱）　贯众（八钱）　龙胆草（三钱）　云连（一钱）　桃仁（三钱）　蜣螂（三钱）　鲜淮地（四两，酒浸，绞汁，冲服，其滓入煎）　槐花（一两）　乾地龙（五分，冲服）　紫雪（五分，冲服）
［预效］此方通络化瘀，排脓解毒。服之痛除，犹非预效，唯沉细而迟之阴脉，必变作浮大而数之阳脉，方为脱险入夷；日晡潮热，明晨五鼓乃罢，温度既能高压，阳脉决其必至，斯为此病生死之关键。
［三诊］
脉象：沉弦数。
舌苔：绛底，黄糙薄苔。
判案：服前药五剂，神识清醒，呻吟不绝，然不呼巅顶、腰椎诸痛矣，但昼夜不得安眠，自日晡至明晨五鼓，潮热烦躁口渴。前此便泄瘀腐太多，营阴亏耗无疑，治当滋养血液，兼散馀热，倘脉由沉弦变作浮数，则周身微微汗出，日晡及五鼓潮热自解。
［处方］西洋参（三钱）　元参（三钱）　鲜淮地（五钱）　旱莲草（五钱）　天冬（三钱）　知母（三钱）　土银花（一两）　青蒿梗（五钱）　淡豆豉（三钱）　升麻（一钱）　苏薄荷（一钱五分）
［预效］病者数脉成尤在沉弦之内，则卫阳陷入营阴，非阴虚阳越之象，故此方于滋养营阴之中，配入青蒿、豆豉、薄荷、升麻以升散卫阳也。
［四诊］
脉象：浮弦长。
舌苔：红底，溲黄薄苔。
判案：服前药五剂。服至第二剂，渐见安寝，能熟睡矣，然脉不浮数而浮弦，日晡至五鼓潮热不罢，则卫阳终为营阴遏郁，务须温养卫阳，而体温乃能调节，非滋阴散阳所能为力也。
［处方］西洋参（二钱）　当归（三钱）　抚芎（二钱）　白芍（三钱，酒炒）　生黄耆（三钱）　红柴（三钱）　炙草（一钱五分）　生地（五钱）　生姜（三片）　大枣（三枚）　知母（三钱）　青蒿（三钱）
［效果］服之四五剂，周身汗出，日晡及五鼓潮热乃罢，颇嗜粥食，改用炙甘草汤加黄耆十数剂，诸症悉愈。
（八）彭昆臣一案
病者彭昆臣，年七岁，湘乡人，住永湘新街七十三号。
［症候］
既往症：无。
现在症：初头痛呕吐，发热自汗口渴，国医主二陈汤加藿香、砂仁，呕止，头痛如劈，比夜初鼓，突然发痉，神昏不语，两眼上翻，头动摇，汗出如雨，两颧发赤，巅顶烙热，背脊反张，指甲青紫，时作乾呕。
［诊断］
病名：续发性痉病。
脉象：沉细迟。
舌苔：黄糙。
判案：此国医续发性之痉病。首夏将届，春寒欲解，正值痉病欲罢之时而竟发痉者，当其头痛呕吐之时，不服香砂二陈，以堵截伏邪出路，曷致上冲督脉，发生痉病。然颠顶烙热，头汗如雨，热毒上冲，已达极点，非大剂苦寒，开泄厥阴，使其热毒下趋，则脉伏气喘，口噤牙关，危险立至，此苦寒开泄之不容缓也。
［处方］龙胆草（三钱）　云连（一钱）　关柏（三钱）　川牛膝（八钱）　紫草（三钱）　蜣螂（三钱）　生山栀（三钱）　白芍（八钱）　明麻（三钱）　贯众（八钱）　全蝎（三钱）
先以紫雪丹一钱，用嫩钩藤煎汤灌服，续服此汤。
［预效］此方取龙胆汤之苦寒，配紫雪之芳凉，开泄厥阴之热毒下趋肠腑，而上冲之势即杀。但此病欲从阳明而出，以故发热头痛，自汗口渴，发现阳明之症状，服此药后，则脉变浮洪而数，病机仍趋阳明，其痉即解。
［次诊］
脉象：沉弦而劲。
舌苔：黑黄厚糙。
判案：两日一夜，只服前药一剂，痉势增剧，深夜以号金十元，赶某医院西医注射，其父询问何病，唯曰「危险」、「危险」，不报而去。天晓，儿科专医至，谓系急惊风，写附子理中汤加防风、葛根，旁人有稍知医者，阻之不与服，乃服予药。昼夜服前药三头煎，则周身微微汗出，泻下黑红酱矢；再服前药三头煎，日晡壮热，口渴索饮，前此之欲从阳明而出，被其阻塞，今仍还之于阳明。治当迎机而导之，其痉乃得解也。
［处方］川牛膝（八钱）　白芍（八钱）　龙胆草（三钱）　云连（三钱）　关柏（三钱）　紫草（三钱）　蜣螂（三钱）　全蝎（三钱）　知母（三钱）　蝉蜕（三钱）　羚羊角（六分，锉粉，冲服）　犀角（一钱五分，锉粉，冲服）　紫雪（一钱，冲服）　生山栀（三钱）　淡豆豉（三钱）
［预效］此方即前方稍为加减，仍是注重厥阴，不重阳明，如阳明清之过早，而厥阴之伏邪愈难透露，必须候其壮热、口渴、自汗、脉数四者俱至，则伏邪得出，痉乃解也。
［三诊］
脉象；左细弦，右浮洪。
舌苔：绛底，黑黄厚腻。
判案：服前方三剂，头不动摇，项不强，背不反，目不上视，唯日晡潮热，渴欲饮热，夜深尤盛，寐则盗汗，病机欲从阳明而出，然合之左脉细弦不浮数，犹有欲出不出之势，其父电报促其叔至，主大承气汤加生地、当归，反增呕吐。其叔仍邀予主方。予以硝、黄猛力，下趋肠腑，而厥阴之伏热不得透露，反而上窜，此际痉状虽解而脉不浮数，仍是内伏，不肯外出也。
［处方］白芍（四钱）　枯芩（三钱）　云连（一钱）　竹茹（三钱）　川楝（三钱，敲碎，去壳）　川牛膝（四钱）　桑叶（三钱）　法夏（一钱五分，盐水炒）　吴萸（八分，盐水炒）　钉赭石（四钱，布包煎）
［顶效］此方于苦寒药中，用法夏、吴萸之降逆，钉赭石之重坠，冀其呕止，仍使病机下趋，庶免危险。
［四诊］
脉象：浮弦数。
舌苔：绛底，黄浊厚苔。
判案：服前药二剂，呕止，去法夏、吴萸、钉赭石，加龙胆草、泽兰梗、紫雪。又三剂，泻下碧绿色矢，渴欲饮冷，不复饮热矣，周身漐漐微汗，日晡及夜间潮热乃罢。七岁孩儿，过于温饱，泻下碧绿色矢，则肝藏所化之胆汁下泄，而热毒乃得始净也。
［处方］龙胆草（三钱）　云连（一钱）　关柏（三钱）　白芍（四钱）　土银花（八钱）　泽兰根（三钱）　竹茹（三钱）　桑叶（三钱）　青黛（三钱，布包煎）　茜根（三钱）
［预效］仍主苦寒，兼以解毒，冀其热毒尽净，而诸症自然全愈。
［五诊］
脉象：浮洪缓。
舌苔：黄浊薄苔。
判案：服前药三剂，诸症尽退，唯口酸不嗜食，心烦，夜多不寐，头晕人倦，此液亏正衰，馀邪尚未净也。
［处方］西洋参（一钱五分）　鲜石斛（五钱）　白茅根（五钱）　北芦根（八钱）　白芍（三钱）　子芩（二钱）　竹茹（三钱）　桑叶（三钱）　土银花（八钱）
［效果］此方养胃生津，清热化浊，服五六剂，口不酸，嗜食安寐，续予甘淡平补乃愈。
（九）刘朕卿一案
病者刘朕卿，年十二岁，湘乡人，住湖乡之七区。
［症候］
既往症：前年跌伤折臂。
现在症：突起发热，头痛如劈，神昏讝语，前医主犀角地黄汤，兼服牛黄清心丸，立见讝止神清，从此每于日晡或夜半，头独动摇，能仰不能俯，颈侧人迎脉管暴胀急跳，灼痛不可忍，背脊自大椎至风府强硬，亦灼痛不可忍，瞳神放大，头独盛热，渴饮沸汤，夜可七八壶，随饮随溲，不黄不赤，天晓五鼓，热退渴止痛罢，明日下午日晡或夜半，届时亦发，便泻如米泔或黄浊秽物。
［诊断］
病名：最急性痉病。
脉象：沉细弦数。
舌苔：红底，淡黄浊苔。
判案：此国医最急性之痉病。当初突起发热头痛，旋即神昏讝语，即是发生痉病，而医者主犀角地黄汤送下牛黄清心丸，盖犀角清心火，即以醒脑，牛黄开心窍，亦以通脑，心脑原属一贯，故服之神昏讝语立止，而项强背直、头独动摇正式之痉状犹在，每于日晡或夜半发热，即欲渴饮热茶，随饮随溲，不稍存留，与六经厥阴主症「气上冲胸、心中疼热，消渴」三者齐发同一病理。但此病之疼痛灼热，前则冲于颈侧之人迎，后则冲于大椎之风府，较之伤寒疼热，则在两乳之下、脐腹之上则有不同，唯消渴则同耳。然伤寒乌梅丸寒温并用，此则六脉不伏，四肢不厥，只仿其酸苦泻热以为剂耳。
［处方］乌梅（三枚）　云连（一钱）　关柏（三钱）　木瓜（三钱）　白芍（四钱）　川楝（三钱，敲碎，去皮）　龙胆草（三钱）　川牛膝（八钱）　明麻（三钱）　白蒺藜（三钱）　紫草（三钱）　蜣螂（三钱）
［预效］此方取仲景乌梅丸半从热化之意，推广用之。以木瓜、白芍佐乌梅，龙胆、川楝佐连、柏，合而为剂，酸苦泻热，即以酸苦止渴，更加之以牛膝、紫草、明麻、蒺藜、蜣螂，引血质下行，则痉症自解矣。
［次诊］
脉象：沉细数。
舌苔：淡黄薄苔。
判案：予于今春回乡修理先父墓，近病者居，时将此方出入加减，求合病情，服至二十馀剂，灼热、疼痛、消渴三者渐渐减退十之六七，竟有日全罢而不发者，越日复发。再四思维，既非西医之糖尿病，亦非国医之消渴病，然舌不起黑黄滑腻之苔，便不排黑红黄酱之矢，自初至今，未曾获汗，则知前此犀角、地黄之清凉，今此乌梅、木瓜之酸敛，终恐血液毒质凝结蕴蓄不肯脱化而出，不然，灼热、疼痛、消渴，一败而不复振矣。治当疏通血中之凝结，宣泄血中之毒质，则小溲黄浊、大便黑腐，周身微汗，诸症自可立愈也。
［处方］归尾（三钱）　赤芍（三钱）　桃仁（三钱）　红花（三钱）　龙胆草（三钱）　云连（一钱）　番泻叶（一钱）　蜣螂（三钱）　川牛膝（八钱）　白蒺藜（三钱）　苍耳子（三钱）　紫背浮萍（三钱）　青葱（三根）　淡豉（三钱）　猪胆汁　童便　苦酒（各一杯，冲服）
［预效］此方以归尾、赤芍、桃仁、红花疏通血液为主，佐之龙胆草、云连、蜣螂、番泻叶开泄大肠；佐之牛膝、猪胆汁、童便，引导血液之毒质从肝脏分清以入膀胱；佐之苍耳子、白蒺藜、青葱、淡豉、紫背浮萍，引导血液之毒质从毛孔以泄汗，既有三条出路，则血液毒质不与肝藏木火交固，而日晡或夜半之灼热、疼痛、消渴不再反复，则诸症随之而悉解矣。
［三诊］
脉象：浮细而数。
舌苔：淡黄薄腻。
判案：服七八剂，俟泻黑腐之矢，溲出黄浊之尿，周身微微汗出，而灼热、疼痛、消渴一齐俱罢，不复发已三昼夜矣，然发生咳嗽吐痰，面浮足肿，渐及腹背，则是血液之毒质，既宣泄外出，而皮肤肌肉之组织，乃放大而膨胀，此理知者绝少，非肿病也，不治亦渐消失。治则当从皮肤肌肉之脉络以宣发太阳之表，不必深入内脏。若误以为肿而用五皮、五苓、理中、真武辈，鲜有不败者，予之历验，非一次也。
［处方］白蒺藜（三钱）　苍耳子（三钱）　紫草（三钱）　红花（三钱）　子芩（三钱）　黑栀（三钱）　赤芍（三钱）　粉丹（三钱）　浙贝（五钱）　杏仁（三钱）　苏薄荷（一钱三分）　桑叶（三钱）
［效果］服前药三四剂，渐见肿消咳减。予修墓已毕，急欲赴省，嘱王医九峰以善其后。
（十）陈刘氏一案
病者陈刘氏，年四十七，湘乡人，居湘乡之七区。
［症候］
既往症：无。
现在症：初发热，头痛，口渴，自汗，呕吐，前医主柴葛解肌汤，更医主羚犀白虎汤，热退渴止，而项背强直，巅顶灼痛，头时动摇，摇时自觉神昏不能语，洎头摇罢，则自少腹循阴器至产门灼热如锥刺痛，欲溲不溲，高枕仰卧，两脚不能伸。
［诊断］
病名：续发性痉病。
脉象：沉细弦数。
判案：此国医续发性之痉病。初起发热，头痛口渴，自汗，则是伏气温病从阳明而出，柴葛解肌非其治也，羚犀白虎，只能清阳明之热，而不能透厥阴之热，以故厥阴内伏之热毒被其遏抑，反而上冲督脉，巅顶灼热，项背强直，头摇神昏，诸症并至，虽有些微之羚、犀，终无监制石膏、知母之大力，故不能预防其不发痉也，况厥阴内伏之热毒，上冲下迫，迨头摇罢，则自少腹循阴器至产门灼热刺痛，此痉病之变症，非常症也。治当于开泄厥阴之中，少佐宣发太阳之药，则内伏之热毒既泄之于大小二便，亦透之于表。陡事清化，终无济也。
［处方］白头翁（三钱）　云连（一钱）　关柏（三钱）　白芍（四钱）　枳实（三钱）　明麻（三钱）　川牛膝（八钱）　青蒿（五钱）　蜣螂（三钱）　嫩钩藤（五钱，后入煎）　青葱（三根）　淡豉（三钱）　玉枢丹（二枚，磨化，冲服）　活白颈蚯蚓（二条，绞汁，冲服）
［预效］此方取仲景白头翁与四逆散以开泄厥阴，稍佐青篙、葱头以宣发太阳，其馀诸药，对于此病，面面俱到，痉虽能解，但恐其元气不能撑持也。
［次诊］
脉象：沉弦急数。
舌苔：黑黄薄糙。
判案：服前药五剂，予诊视三次，便得黑腐，溲色亦黑，从此头不动摇，背不强直，产门痛休，此皆黑腐下泄之效也。但日晡温度极高，而巅顶灼痛较前更剧，颜面红艳，渴不欲饮，病者体质孱弱，年将半百，血液腐化过多，遽尔阴亏，亦恐阳动，痉势已解，脉弦急数，大是堪虞。
［处方］西洋参（三钱）　生淮地（五钱）　鳖甲（五钱）　龟板（一两五钱）　知母（三钱）　川牛膝（三钱）　关柏（三钱）　黑栀（三钱）　土银花（一两）　血琥珀（五分，研末，冲服）　灯芯（一握）
［预效］此方于滋阴潜阳之中，清血解毒，化腐行瘀，冀其阴液得养，浮阳自潜，脉之弦急得减，而巅顶灼热自除。
［三诊］
脉象：浮弦数不急。
舌苔：红底，苔黄不糙。
判案：服前药六剂，便泄黑腐减少，溲亦不黑，唯阴液尚未充满，而浮阳易动，夜热时作，面色红艳，瞑目即汗，天晓，渴饮热退，四肢不温，口鼻之气俱冷。《内经》卫气日行于阳、夜行于阴，故瞑目一入阴分，被血液所含之毒质阻塞，退而即出，故周身汗出；汗后则卫阳亦虚，不能温养周身，故四肢不温，口鼻之气亦冷。非滋养血液、提携卫阳，兼以化瘀解毒，曷能邪正兼顾，虚实并治也。
［处方］西洋参（三钱）　生北耆（三钱）　白芍（三钱）　生地（五钱）　淮牛膝（五钱）　鳖甲（五钱）　当归（三钱）　红花（三钱）　土银花（一两）　知母（三钱，盐水炒）　粉草（一钱）　生姜（三片）　大枣（四枚）
［预效］此方生地、当归、白芍、淮膝，滋养血液也；洋参、黄耆、生姜、大枣，提携卫阳也；红花化瘀，银花解毒。嘱服四五剂，营阴得养，卫阳得宣，则日晡与夜间潮热，其有不罢者乎。
［四诊］
脉象：浮缓细弱。
舌苔：红底，淡黄薄苔。
判案：服前药五剂，夜间潮热不作，诸症悉平。
［处方］生北耆（三钱）　西党（三钱）　生地（三钱）　当归（三钱）　白芍（三钱）　于术（三钱）　甘杞（三钱）　炙草（一钱）　肉桂（五分，研末，冲服）　建圆（五枚，去壳）　北味（八分）
［效果］此方辛甘化阳、酸甘化阴，嘱服二十剂，健康乃复。


跋  ——————————————————————————————————————————————————————————————————————————————————————————

《痉病与脑膜炎全书》跋  ***************************
刘君裁吾既殁之明日，而所著《痉病与脑膜炎全书》由其门人李超凡、汪士瀛校印甫峻，汪子受书而读之曰：古所称人琴俱亡者，斯之谓矣。夫仲尼殁而微言绝，七十子之徒相与缵述夫子之言，传之后世，以遗来者。其书乃得彪炳，如日月经天，江河行地，虽千万世，无有穷期，至今读其书，谓其人存可也。君生而颖悟，治学有独是，向无门户之见，尤精医籍，上窥黄岐之书，中研长沙之论，下及《千金》《外台》，金、元四家，清之叶、王，罔不食蹠盈千，集狐成腋，远近学者咸宗之。其在乡也，间以其学，起人之疴，求治者踵相接。建国之初，君甫三十，著述等身，已有《医学檀几》百馀卷，其要者曰《伤寒汇方》《金匮鉴别》《千金外台发挥》《金元四家节要》，《景岳选瑜》《喻氏节要》《叶案选粹》《王案类编》《温热精言》《喉科扼要》十种。朅来长沙，尚待补苴，未克付梓。乙亥春，湘之西医以脑膜炎之疾，群相惊骇，蒙口罩鼻，死者踵接。有经西医认为绝望者，君治之，得庆更生，备载治案，声施蜚然。君伤夫举世溺于西说也，不知其本原也，秉其四十年心得，著为兹编，详载诠方，循是以治，皆可出水火而登袵席也。君日劬诊务，夕则燃灯构思，手操不聿，漏再下未已，心血虚羸，遂遘重病，展转经年，自斟药饵，旋已旋作，未蠲疾苦，丙子十有二月望日，竟以不起，弥留之际，犹殷殷以是书为念，神识清冷，曾无少异，剞劂告成，先期永诀，竟未一睹。君之志愿，尚欲著《中国肺痨病学》《中国六气病学》二书，属稿未竟，不及成功，齎志九京，弥有馀痛。忆君与余交最挚，而言论爽侃，掬肺肝以相示，有非常人所能及者。余极重其品学，目为今之古人；君于余，亦以戆直相许。余潦倒风尘，百不当意，君则时时过从，以相慰藉。间或风雨之晨，手持一盖，足蹑橡履，扬扬到门，把晤欢然，倾倒古今，谭言愈豪，声撼窗扉，不可一世。方冀克享大年，著作益富，何意奄同过隙，坠若秋蒂。闭目凝思，曾几何时，君之精魂，若在左右，如闻声咳，今何可再得也！君今有子，已克负荷，又有弟子，能继所业，以成君子，无忘其能，用告明灵，亦可无憾。惜馀年力就衰，学殖荒落，视君能以著述寿其身，藏之名山，鬼神呵护，必有所知，所谓亡而若存者。夜永挑灯，清风入帏，端诵兹篇，涕泗横集，有不胜反袂拭面者已。
民国二十五年岁在丙子季冬月西泠汪康白跋于江声阁
