
自序  ***************************
馀年十二，先母周夫人见背，先君子君辅公杜门读书，道义自许，口不道阿堵字，以故家贫甚。尝寄食子佩舅氏家，舅氏抚教有加焉。于时明发有怀，因思生戚，往往大病。每于诵读之暇，间览方书，先君子遂谓小子曰：「汝有意于此乎？古人不得为良相，每愿为良医，盖良相良医其功正相等耳。果能精之，则可以自疗并可以疗人，亦内典所谓自利利他之道也。」予拜训之下，深谢不敏长，而遭沧桑之变，寄迹于穹隆之阳。
人有疾者，按方加减与之，所投辄效，因而叩户求方者殆无虚晷。窃思古人陈案，虽各臻其妙，然论多方杂，未易窥测，不免杨朱之叹。故于晨窗夕几，究心《灵》《素》，博涉群书，斟酌尽善，成《山居述》四卷，有论有方，有经有变，颇备苦心。但力绵不克就梓，久置庋阁。
今年春，偶公逊叔过斋头，见而阅之，谓曰：「汝有此而不与人共之，不亦同于怀宝迷拜者乎？且汝先子之言具在，顾其忘诸？」予盖唯唯谢不敏长。夏无事，因于《山居述》中简其要者为主，方随症加减，一症一方，以见其常，加减附论以通其变，编为俚句，名曰《说约》，庶几学岐黄者得会归之源，去烦苦之失耳。若曰从此活人，功与调元者等，则予岂敢？
康熙二年夏四月古吴自了汉蒋示吉仲芳氏识


卷之首  ——————————————————————————————————————————————————————————————————————————————————————————

望色  ***************************
《经》曰：望其五色，以知其病。故望色者，活人之首事也。《灵枢经》曰：以五色命脏，青为肝，赤为心，白为肺，黄为脾，黑为肾。《内经》云：五脏之气，色见青如草兹者死，黄如枳实者死，黑如炲者死，赤如衃血者死，白如枯骨者死，此五色之见死也。青如翠羽者生，赤如鸡冠者生，黄如蟹腹者生，白如豕膏者生，黑如乌羽者生，此五色之见生也。生于心如以缟裹朱，生于肺如以缟裹红，生于肝如以缟裹绀，生于脾如以缟裹栝楼实，生于肾如以缟裹紫，此五脏所生之外荣也。《内经》以一色之中而分平、病、死三等，至《灵枢》又分明脏腑部分及浮沉浅深夭泽散抟等法。盖以其道之不容忽也。
予略陈其要：夫五色有光明亮是也，五色有体润泽是也。光者无形为阳，阳主气；体者有象为阴，阴主血。气血俱亡，其色沉晦枯藁，《经》所谓草兹、枳实、炲、衃血、枯骨五者是也。气血尚存，其色光明润泽，《经》所谓翠羽、鸡冠、蟹腹、豕膏、乌羽五者是也。此五色虽为可生，终为一脏之色独亢，亢则害病也，非平也。盖平人五脏既和，其一脏之色必待其旺而始荣于外。其荣于外也禀胃气而出于皮毛之间，胃气色黄，皮毛色白，故云如缟裹。如缟裹者，朦胧光泽，虽有形影，犹未灿然。内因气血无乖，阴阳不争，五脏无偏胜故也。苟或不然，五脏衰败，其见色也，昔之朦胧者一变而为独亢，昔之光明者一变而为沉浊，昔之润泽者一变而为枯藁，甚至沉浊枯藁合而为夭，是光体惧无，阴阳气血俱绝，不死又何待哉？《六节藏象论》曰：草生五色，五色之变不可胜视。至于脏腑部分，容色上下浅深散抟等法，未能尽陈容于望色，全书中述之。

闻声  ***************************
《经》曰：闻而知之谓之圣。如辨音者，听其声，即可以知其物。虽非玄述，诚非浅易，盖不由音律之道造，必于静定中得也。予姑以经书中要者言之。《经》曰：肝在音为角，在声为呼；心在音为征，在声为笑；脾在音为宫，在声为歌；肺在音为商，在声为哭；肾在音为羽，在声为呻。口出无伦，谵语也（有虚有实）。无稽怒叫，狂言也（实证）。出言壮厉，先轻后重者，外感也。语立懒怯，先重后轻者，内伤也。语不接续，郑声也。无人始言，独语也（三证属虚）。鼻塞声重，伤风也。声哑唇疮，狐惑也。卒口噤，背反张，痓证也。鼻鼾语塞，风温也。错语呢喃，出言不正，热证也。心下汩汩有声，先渴后呕，停水也。喉中辘辘有声，痰也。肠若雷鸣，气不和，湿也。小儿惊风，口不能言，心热也。无还声，为鸦声，死症也。杂病发喘，痨瘵声哑，危病也。以上种种，若能细察，实能活人。至于闻其五音，以知其所苦，是神圣之道存乎司命者之方寸耳。

问症  ***************************
示吉曰：望闻问切，察病之四法也。望色闻声切脉，古人反复言之。至于问而知之之谓工，先哲尚未发明，不无有疑焉，何以故？如至病家，问其泻痢，以知其泻痢；问其寒热，以知其寒热则浅矣，必非古人之意也。即至病家，问其病起于何日（日少为新病，实证居多，日多为久病，虚证居多）？曾食何物（食水而痢，药用水煎。如伤肉食，用草果、山楂之类，详伤食本条）？曾有怒、劳、房欲等事（怒则伤肝，劳则内伤元气，房劳则伤肾）？及问初起何症（如初起头痛、发热、恶寒属外感；如初起心腹疼痛及泻痢等病，俱属内伤）？后变何病（如痢变泻变疟为轻，疟泻变痢为重，先喘后胀病在肺，先胀后喘病在脾，先渴后呕为停水之类）？今口渴思饮否（口不渴，内无热也；口渴欲饮为热。老人口乾，不思饮主津液少。若漱水不欲咽，主蓄血、主阴极发燥）？喜热喜冷否（喜热内寒，喜冷内热）？口中淡苦否（苦热咸寒，虚淡甘，脾热成疳，伤食口酸）？思食否（伤食不思食，杂症思食为有胃气则生，否则无胃气则死）？胸中宽否（不宽伤食，候积气滞之证？腹中有无痛处否（无痛病不在内主虚，有痛处主食积痰血之类，有痛处手按则减者为虚）？大小便如常否（小便秘结，黄赤为热，清白为寒，浊如米泔为湿热下陷。大便秘为实为热，自利为虚，暴泻暴痢为实，久泻久痢为虚，下黄赤为热，下清白为寒）？足冷暖否（足暖阳证，足冷阴证。乍冷乍温便结属阳，大便如常属虚）？及平日劳逸喜怒忧思并喜食何物（劳则气散，逸则气滞，喜伤心，怒伤肝，忧伤肺，思伤脾，恐伤肾。喜食厚味则生痰，醇酒则发热）？种种问法，实为活人之捷径。然以此而尽古人问而知之之义，尤未也。
予于静定之中，若有所悟。盖今人之病，如咳嗽、发热、泻痢、诸痛，俱病之总名也。一症之中各有火有寒，有痰有气，有虚有实，致症之原不同。如治咳嗽问得有火证，即作火治，有痰有气证，即作痰气治。因此一问，舍病名而治病原，庶合古人之心也。昔丹溪翁名擅千古，亦不过每症分出寒热虚实痰火血气等件，随证调治。此岂有异人之目，洞见脏腑者乎？亦惟问其症以知之也。予何人？斯敢参未议！但愿学岐黄者，见痰即攻痰，见火即治火，见食即消食，莫为病之总名所拘也。

相形  ***************************
头者，诸阳之会也。头重视身，名天柱骨倒，元气败矣。因于湿，首如裹。盖至卑之邪，而犯至高之位，其象有物以裹其首也。又有头摇、头眩、头晕者，《经》所谓徇蒙招尤，目瞑耳聋也。盖为如有物以蒙其首，招摇尤甚，又兼瞑聋，是下实上虚之故（有痰有火，有虚有风）。
额，南方也。《经》曰：心热病者，额先赤。若青黑色现，主有暴疾。
目，肝之窍也。《经》曰：肝病者，眦青。脱阳者见鬼，脱阴者目盲。气脱者目不明。阳气尽，阴气盛则目瞑。欲愈之病目眦黄。目赤主热，白睛黄主黄疸，眼胞肿主风主湿。开目见人病属阳，闭目不见人病属阴。凡病目明，能识见者，可治。若睛昏不认人，或目上视，或眼小目瞪直视，或目斜视，或目睛正圆，或戴眼反折，或眼胞陷下，皆死症也。若病人目睛微定，暂时稍动者，属痰，宜吐。若目中不了了，大便不通者，宜下。
鼻者，肺之官也。肺病喘息鼻张。《经》曰：脾热病者，鼻先赤。凡鼻色青者腹中痛，微黑者有水气，黄者小便难，白者为气虚，鲜红有留饮，鼻孔乾燥者必衄血，鼻燥如烟煤属阳毒热极，鼻孔冷滑而黑属阴毒冷极，鼻燥息如鼾睡属风温，鼻塞浊涕者属风热，鼻流清涕者属肺寒，鼻孔痔胀者属肺热有风。
《经》曰：心病者，颧赤。肾病者，颧与颜黑。黄赤色出两颧，大如拇指，主卒死。肝热病者，左颊先赤；肺热病者，右颊先赤。
耳者，肾之窍也。《经》曰：耳焦枯，受尘垢，病在骨。精脱者，耳聋。耳间青脉起者，掣痛。足少阳经络亦绕耳而入耳，故暴病耳聋耳肿耳痛耳旁红，皆属少阳风热。
《经》曰：唇舌者，肌肉之本也。脉不荣则肌肉软，肌肉软则舌萎，人中满，人中满则唇反，唇反者甲笃乙死。
《经》曰：足少阴气绝，则骨肉不相亲，而肉软却齿长而垢，发无润泽，戊笃己死。足厥阴气绝，唇青舌卷囊缩，庚笃辛死。凡病人舌乾口焦，为脾热。焦而红者吉，焦而黑者凶。唇口俱肿赤者是热极，青黑者是寒极。口苦者是胆热，口甜者是脾热，口燥咽乾者肾热，舌乾口燥者是心热，口噤咬牙者是风痓，唇口生疮声哑者是狐惑，齿燥无津液是阳明热极，前板齿燥脉虚者是中暑，唇口舌苔断纹者难治，唇色白者主失血主虚，唇口燥裂是脾热，齿如熟齿者难治。若唇青舌卷，唇吻反青，环口黧黑，口张直气，口如鱼口，颤摇不止，气出不返者，死。
颏为北方肾水象也。《经》曰：肾热病者，颏先赤。色赤又主肾与膀胱气滞热结而小便不通。
舌，心之苗也。《经》曰：心病者，舌短卷，颧赤。少阴气厥逆走上，则啮舌。凡见舌乾、舌碎、舌裂，主心火甚旺。总之舌鲜红湿滑者吉，燥涩者凶。舌上白苔者，胸中有寒，丹田有热，故苔白而滑，未入乎腑，邪在半表半里间，法当和解。舌上黄苔者，必燥渴，胃腑有邪，法当下之。舌上黑苔，燥生芒刺者，必燥渴，皆极则难治也，法当急下。若不燥渴，身不热，舌上黑苔而滑者，属阴寒，法当急温。若舌卷焦黑而燥者，阴毒热极，亦当下之。若舌青而苔滑，无热不渴者，阴毒寒极，亦当温之。凡舌色鲜红者吉，青黑者凶。而紫者为阴寒，赤而紫者为阳热也。但见舌硬、舌卷、舌肿、舌短、舌强囊缩者，难治也。
《经》曰：头者，精明之府，头倾视深，精神将夺矣。背者，胸中之府，背曲肩随，胸将坏矣。腰者，肾之府，转摇不能，肾将惫矣。膝者，筋之府，屈伸不能，行则偻俯，筋将惫矣。骨者，髓之府，不能久立，行则振掉，骨将惫矣。病人身轻自能转动者，易治；身重不能转动者，难医。掌中热者，腹中热；掌中寒者，腹中寒。四肢倦怠者，主中气不足。手足牵引，口噤难言者，名曰风证。四肢强直，口噤头摇者，名曰痓证。叉手冒心，多因过汗。寻衣摸床，名曰撮空。脚手难移，身重而痛，小便短赤，名曰风温。若身热口渴，揭去衣被，扬手掷足，脉来有力，阳也、热也、实也。无热不渴，欲得衣盖，或身重足冷，倦卧恶寒，或好向壁卧，闭目不欲见光明，懒与人言，阴也、寒也、虚也。总之，身轻，手足和暖，开目欲言者吉；若身汗如油，喘而不休，形体不仁，乍静乍乱，脉浮而洪者死。皮肤润泽者生，枯燥者死。形如枯骨，脉脱者死；大骨枯藁，大肉陷下者死。若看小儿，更有八候之说：两手伸缩曰搐，十指开合曰搦，势如仆曰掣，头偏侧曰颤，身仰后曰反，臂如开弓曰引，目直似怒曰窜，露睛不活曰视。凡此者，风痰惊热所为，大人亦常犯之。

《内经》分配三部脏腑脉法  ***************************
《脉要精微论》曰：尺内两旁则季胁也（季胁，穴名，尺内，尺泽之内；两旁，尺之外侧也）。尺外以候肾，尺里以候腹中（肾有二枚，二尺候之。候腹中者，所以候大肠、小肠、膀胱之疾）。附上左外以候肝，内以候膈，右外以候胃，内以候脾（附上，尺之上关位也。肝主贲，贲，膈也。不及胆者，寄于肝部也）。上附上，右外以候肺，内以候胸中（上附上，关之上寸位也。胸中，气管也）。左外以候心，内以候膻中（膻中，气海也）。前以候前，后以候后。上竟上者，胸喉中事也；下竟下者，小腹腰股膝胫中事也。
示吉按：《经》曰：持脉有道，虚静为保。　古之神圣尚以虚静是戒，今之学者，非古谁遵？而脏腑三部不能一定于胸中，宁言虚静乎？旧《诀》以经络相为表里，大肠小肠列于二寸，蔡西山、戴同父、滑伯仁复以二肠之病候于尺中，至先师李士材非之尤甚，及考丹溪《脉诀》二法并载。予以为信，招辨之《诀》奚不遵岐黄之典？上从胸喉，下至膝胫，三焦有序，内外无乖，由此而再加虚静之功，岂复有指下难明之诮耶？
内经三部脏腑图（图缺）
寸关尺者，从鱼际至高骨却有一寸，故名寸；从尺泽至高骨却有一尺，故名尺;　寸阳尺阴，高骨为阴阳之关界，故名关。从关至鱼际，《经》云上竟上也；从关至尺泽，《经》云下竟下也。胆寄于肝，大小肠膀胱统于腹中，故《经》文不及之。

诊法  ***************************
黄帝曰：诊法何如？岐伯对曰：诊法常以平旦，阴气未动，阳气未散，饮食未进，经脉未盛，络脉调匀，气血未乱，故乃可诊有过之脉。
黄帝曰：平人何如？岐伯曰：人一呼脉再动，一吸脉亦再动，呼吸定息脉五动，闰以太息，命曰平人。平人者，不病也。医不病，故为病人平息以调之为法。
《脉经》曰：欲持其脉，令仰其掌，男先取左，女先取右，医者覆手以中指切至高骨，定其关位，次下食指切至关前以定寸位，再下名指切至关后以定尺位。
叔和曰：下指之际，宜相病人长短肥瘦。人长臂亦长，指下宜疏；人短臂亦短，指下宜密；瘦人肤薄，持之勿重；肥人肤厚，持之勿轻。
《枢要》曰：持脉之道有三，轻手循之曰举，重手取之曰按，不轻不重，委曲求之曰寻。初持脉时，宜先轻手举之以察其浮，如脉浮肤上，阳也，腑也，内应心肺；再重手按之以察其沉，如沉脉肉下，阴也，脏也，内应肝肾；又再不轻不重，中而取之以察其中，如脉行于血肉之间，中和之应也，内应脾胃。若浮中沉俱不见，则委曲而求之，若隐若见，三部皆然，则为阴阳伏匿之脉。
《经》曰：春胃微弦曰平，夏胃微钩曰平，长夏胃微软弱曰平，秋胃微毛曰平，冬胃微石曰平。诊家当随四时而察胃脉，慎勿持一。东垣云：不病之脉，不求其神而神无不在也；有病之脉，则当求其神之有无。盖言不论脉之数热迟寒，脉来有力，即为有神，但清其热温其寒自已。若迟数无力，是为无神，根本不固，将何所恃耶？
秦越人云：男子生于寅，寅为木，阳也；女子生于申，申为金，阴也。故男脉在关上，女脉在关下，是以男子尺脉恒弱，女子尺脉恒盛，是其常也。反者男得女脉，女得男脉也。男得女脉为不足，病在内；女得男脉为太过，病在四肢。右得之病在右，左得之病在左，随脉言之也。
《脉法》曰：反关脉者，脉不行于寸口，由列缺络入臂移手阳明大肠之经也，以其不顺行于关上，故曰反关。有一手反关者，有两手反关者，此得之于有生之初，非病脉也，令人覆手诊之自见。《经》曰：凡阴之所在不应，不应者仰手而沉。覆手而沉也。是天地之气使然，诊家当先识运气及南北二政之理，若不知而误治之，反伐天和。

脉象辨  ***************************
浮中沉伏，脉之上下也。浮者为上（浮于肤上，举之有馀，按之不足），中者为中（脉行于肌肉之间），沉者为下（行于筋间，举之不见），伏者又其下也（附于骨上，重按不见，推筋至骨始得）。
长短芤三脉，脉之盈虚也。长则过于本位，短则不及本位，中间有两头无曰短，两头有中间空曰芤。
平缓迟数四脉，脉之急慢也。一息四至五至曰平（一呼一吸为一息），一息三至曰迟，较之平脉稍迟，比之迟脉稍速曰缓，一息六至曰数。
促结代涩四脉，脉动之有止者也。脉动数时一止即来曰促，脉动缓时一止即来曰结，动而中止不能即来，良久复动曰代，往来迟滞似止非止，三五不调曰涩。
大洪实长弦紧牢革动滑十脉，脉之有馀之类也。较之平脉稍大曰大（大与洪相似，但不十分浮而有力）；浮大有力曰洪（洪与实相似，但洪则重按稍衰）；洪而且长，浮中沉三部皆然曰实；长于本位曰长；长而端直如弓弦曰弦；弦而急弹如切绳曰紧（紧与弦相似，紧则长而端直切急而左右弹，弦则惟长而端直而已，古人弦取象于弓弦，紧取象于切紧绳可短矣）；浮洪有力，重按则空曰革；沉实有力，举之不见曰牢；状如大豆，厥厥动摇曰动；中指充满，往来流利曰滑。
小短濡弱微细涩七脉，脉之不足之类也。小于平脉曰小；短于本位曰短；浮小无力曰濡，重按不见；沉小无力曰弱，举之乃空；细则仅存一线，犹有常位可审；微则似有若无可虞，血脉将亡；涩则三五不调，惟见往来迟滞。
浮洪虚濡革散芤七脉，皆浮脉之类也。浮于肤上，举之有馀曰浮；洪则兼有力而大；虚则兼无力而软；濡兼微小，重按则无；革兼洪大，重手不见；散则类乎浮大，中手便无根蒂；芤则体原虚软，重按旁在中空。
沉伏弱牢四脉，皆沉脉之类也。沉于筋间，重按不见曰沉；重按不见，推筋寻之始得曰伏；弱则兼无力而小，举之不见；牢则兼有力而实，轻手则无。

脉象主病二十九法  ***************************
示吉曰：脉，气血之神也。隐于肤中，视之不见，惟恃三指之巧而识，悔吝之机，诚非易事。故脉之理微，自古难之。然岂因其难也忽置之不问乎，上稽《灵》《素》，下考百家，凡脉应于指下者，数取形求，共得二十九种。其上下动止，盛衰虚实，往来迹象，虽极指下之幻，亦无遁情矣。从此而察三部之中，见是脉即有是证，脉证相合，内外互参，为治之法自彰也。
然此二十九象散见诸经，起而集之者，代有其人，由来已久，但简要者多所缺略，备全者不免繁多。岐黄之旨难测，高阳之《诀》，招辨众议纷纷，脉道转晦。故集先哲诸书，述其精要，补其未补，条附于后，聊为持脉者登高之自可也。
●浮脉（宜汗宜补不宜下，春夏顺，秋冬逆）
浮脉在上而不沉也。浮于肤上，举之有馀，按之不足曰浮，阳也（扁鹊曰：浮，阳也。心肺俱浮，浮而大散者心，浮而短涩者肺也）。主风（浮而大者中风，头痛鼻塞），主胀（腹胀浮大者顺），主痞，在外主表病（岐伯曰：寸口脉浮而盛者，病在外），主外热（《经》曰：诸浮不躁者，皆在阳则为热），主气喘。浮疾为宿气，浮滑为风痰，浮缓主皮肤不仁（叔和曰：风寒入于肌肉也），浮短主肺伤咳嗽（《脉经》云：浮短者，其人肺伤，诸气微小，不过一年死），浮紧有力为伤寒（外症头痛，发热，无汗，方合太阳经脉），浮缓无力为伤风（外症头痛，发热，鼻塞，自汗），浮大而虚主内伤元气（因劳役过度，伤饥失饱以致中气陷下而发热），浮大而短主阳明旺（立春后春分前，阳明之至，浮大而短）。寸浮风在上，主头目不利；关浮风在中，主胸满胁痛；尺浮风在下，主腰痛便结，脚膝疼痛
●沉脉（宜下宜温不宜汗，旺于冬，心脉及春夏忌见）
沉脉在下而不浮也。沉于肉下，重手按之乃得，举之不见曰沉，阴也（《　难经》曰：沉，阴也，肝肾俱沉，牢长者肝也，按之濡举指来实者肾也。主寒主气（《金匮》云：下手脉沉知是气），主水（《经》云：肝肾脉并沉为石水），主六郁（兼滑痰郁，兼数火郁，兼细湿郁，兼涩血郁，沉而无力气郁，左手平和，气口沉紧食郁），主停饮（叔和云：沉而弦者，悬饮内痛），主里病，主症瘕（岐伯曰：寸口脉沉而坚者，病在中），主厥逆（沉迟为寒极，故手足厥冷），主洞泄。沉数有力为实热（外症燥渴，便闭腹痛宜下），沉迟无力为虚寒（外症手足厥冷，自利蜷卧宜温补），沉实主内热，沉细主骨痛（《经云：诸细而沉者皆在阴，则为骨痛），沉滑主痰饮（滑氏作宿食，戴氏作痰郁），沉伏主霍乱，沉紧主急痛（《经》曰：寸口脉沉而紧，心下有寒，时痛，有积聚。滑氏作心腹冷痛），沉喘主寒热，沉短而敦主阙阴旺（立冬前后得甲子，阙阴之至沉短而敦，沉细悬绝主冬，故以夜半死。寸沉主阳虚，心气郁，肺气寒；关沉胸胁疼痛；尺沉主下元虚冷泄泻。
●数脉（宜寒凉，忌温热，无热不渴，手足冷而脉数者死）
数脉动太速也，呼吸定息，脉来六至，过于平脉一至曰数，为阳盛阴亏之候。　主热（越人云：数者，腑也，数则为热），主烦（《经》云：数则为烦），主吐（《脉经》曰：寸口数即吐），主暴惊（黄帝曰：脉至如数，使人暴惊），主三消（寸数上消，关数中消，尺数下消），主适得病（扁鹊云：数为适得病，前大后小，即头痛目眩；前小后大，即胸满短气）。数而浮，主表热，手背热（为外感）；数而沉，主内热，手心热（为邪热入里）；数细无力，主阴虚发热（血虚之证，盗汗骨蒸，日轻夜重，乾咳，皮毛枯藁）；数大无力，主内伤元气（为虚热，宜辛甘发散）；　数大有力，主实热（外症口渴，烦躁，面赤，内外皆热，或云便秘）；脉躁喘数者，为阳主夏，故以日中死。寸数（左）主面赤舌燥，（右）乾咳声嘶；关数（左）口苦胁痛，（右）嘈杂善饥口臭；尺数（左）溺赤五淋，（右）大便闭肠红。
●迟脉（宜温热补，忌寒凉克伐。《经》曰：察九候，独迟者病）
迟脉动太慢也，呼吸定息仅三至，减于平人一至曰迟，为阴盛阳亏之候。主寒（扁鹊云：迟者也，迟则为寒），主不足（寸见为气不足，尺见为血不足）。迟而浮主寒在表；迟而沉主寒在里；迟而沉细无力，主中寒，厥冷蜷卧，指甲青，舌卷囊缩；迟而滑者胀；迟而涩者有症结。寸迟（左）心虚神怯，（右）冷痰风短；关迟（左）面青胁痛，（右）中满吐泻；尺迟（左）精冷小便馀沥，（右）火衰不育泄泻。
●大脉（巳午月脉宜洪大，察九候，独大者病，形瘦脉大，胸中多气者死）
大，较之平脉稍大也，浮中沉皆然。大之极为洪，为实，为阳有馀阴不足之候（《内经》）。主热，主胀（《经》云：寸口脉大，坚以涩者胀），主实，为病进（《经》曰：大则病进），主寒热（《经》曰：脉大者，寒热在中），主癫病（岐伯曰：大坚疾者癫病），主不得偃卧（《经》曰：肺气盛脉大，脉大主不得偃卧）。数大有力，主外感风寒，邪气有馀；豁大无力，主内伤元气，正气不足。寸大（左）舌乾、消渴、善惊，（右）咳嗽喘急；关大（左）口苦善怒，（右）痞胀不食；尺大男子为逆，主二便不利，女子为顺，尺独大搏手，主有孕。
●小脉（察九候，独小者病，人身大而脉往来小者死）
小，较之平脉稍小也，中外皆然。小之极名微名细，为正气不足之候。主寒，主气血皆少（《灵枢经》曰：小者，血气皆少），主病在内（《经》云：脉小实而坚者，主病在内），主胃反（《经》云：小弱而涩胃反），主泄，少气（《灵枢》曰：尺肤寒，其脉小者，泄、少气）。小而数，主阴虚发热；小而迟，主虚寒痼冷；伤寒汗吐下后，脉小为病退；若乳子病热，脉小为顺（产后伤寒脉小，非阳病见阴脉也。《经》曰：乳子病热，脉悬小何如？岐伯曰：手足温则生，寒则死）。寸小（左）神昏、善忘、惊悸，（右）懒言、气怯；关小（左）目昏、易怒，（右）少食、痞满；尺小下元虚冷，腰膝软疼。
●滑脉（人身涩而脉往来滑者死，滑而盛病日进）
滑脉，行动不涩也，往来流利，如珠之盘，辗转替替然，与数相似（一曰浮中如有力，一曰辘辘如欲脱）曰滑，为阴气有馀之候（《经》云：滑者，阴气有馀也，阴气有馀为多汗身寒。伯仁曰：滑为血实气壅之候，血不胜于气也。二论虽异，实可互为阐明）。主痰饮，主宿食，主吐逆（《脉法》曰：关上滑而大小不匀，必吐逆），主癫疾（《经》曰：癫疾何如？岐伯曰：脉搏大滑久自已，脉小坚急死不治）。滑数，心中结热；滑疾，胃中有寒（叔和）；脉盛滑坚者，病在外；脉滑浮而疾，谓之新病（《内经》）；女子二尺滑而和者，主有子；滑而有断绝者，主经闭（尺脉偏滑疾，面赤如醉，外热者，主经闭为病）。寸滑（左）心悸，痰滞心包，（右）咳嗽、痰喘；关滑（左）寒热、口苦，（右）宿食、呕吐；尺滑小便淋，相火妄动，肾浊。
●涩脉（申酉月脉浮短而涩，病在外脉涩坚难治）
涩脉之行，动不滑也，虚细而迟，往来极难，三五不调，无复次第，如雨沾沙，如刀刮竹曰涩（岐伯曰：涩者，阳气有馀也，为身热无汗。滑氏曰：涩为气多血少之候），为阳气有馀之候。主少血，主心痛，主血痹（《经》曰：涩则心痛，涩则少血，脉涩曰痹），主亡汗、主伤精。涩而坚，内留恶血。表热脉涩，主中雾露。女子有孕胎痛，无孕败血为病。寸涩（左）心神虚耗，惊悸怔忡，（右）短气、冷痞；关涩（左）目昏、胁痛，（右）心疼、痞满；尺涩下元不足，男子伤精，女子崩漏。
●紧脉（夏至后得甲子太阴旺，太阴之至紧大而长）
紧者，劲急而不和缓也，按之搏指长，而左右弹如切绳、绞索之状曰紧（滑氏为邪风搏击，伏于荣卫之间）。主寒，主痛，主积聚，主吐逆　（叔和曰：紧则为寒，紧而滑者吐逆，驶而紧积聚有击痛）。盛而紧曰胀（《内经》），紧而急者遁尸（《脉经》），紧牢者为实（扁鹊），浮紧主伤寒表证，沉紧主寒客腹中（名内伤寒），气口右关紧盛，左手平和者主伤食。寸紧（左）头热、目痛，（右）鼻塞、咳嗽；关紧（左）风痫、胁胀、指甲青，（右）恶心胀满；尺紧疝瘕，腰脚脐下痛，二便不利。
●缓脉（乳子中风缓则生，急则死，肾病及二尺忌见）
缓脉，动舒缓而紧急也，往来徐徐，呼吸不及四至，较迟脉稍速，为荣卫向衰之候，主虚，主湿，主解㑊（《经》曰：尺脉缓涩，谓之解㑊）。缓而滑为热中，浮而缓主风（表虚），沉而缓主内虚、主冷，缓而涩为痹，上见之为项强，下见之为脚弱。寸缓（左）怔忡、多忘，（右）气短、头重；关缓（左）风虚眩晕，（右）善呕、不思食；尺缓脚膝无力，下元虚冷。
示吉曰：缓，中州脾脉也。缓而无神，方可言病。若四至调匀，缓而有神，不大不小，不浮不沉，不轻不重，意思欣欣，如春风杨柳之状，平和之应也，倘认为病脉则误矣。古人论脉，大人以五至为平，小儿以六七至为平，今若此又觉偏于热矣，岂古今时势异耶？抑今人元气薄也。
●弦脉（《经》曰春胃微弦，如持长竿末梢曰平，脾病及右关及四季之末忌见）
弦，长而端直，如按丝絃，举之应手，按之不移，为阴遏阳郁之候。主疟、主痛、主饮、主疝、主寒热往来、主伤风、主宿食（《经》曰：脉弦上寸口者，宿食）、主惊（《经》云：肝肾并小弦欲惊）、　主气结、主劳倦、主经络间为寒所阻。弦数为劳疟，为伤寒热邪传少阳，寒热口苦，胁痛耳聋。双弦胁急痛，弦长为积。寸弦（左）头痛、心惕，（右）咳嗽、恶心　；关弦（左）胁痛、寒热，（右）宿食、痞满；尺弦小腹痛，下焦停水。
●芤脉
芤，浮大而软，中空旁实，旁有中无，若捻葱叶，为血不能统气之候（伯仁曰：气有馀血不足，血不能统气，故脉来虚而大，若芤之状）。主失血。芤而数，主火盛而血妄行；芤而迟，主木土二脏虚寒，不能藏血失血。寸芤（左）心虚易惊，痰现红星，（右）咳血血丝；关芤（左）胁痛、吐血，（右）嘈杂、呕血；尺芤便血肠红，女子崩漏。
●洪脉（立夏后得甲子太阳旺，太阳之至洪大而长，右寸及冬忌见，宜寒凉）
洪，较大更盛也，浮大有力，腾上满指，来至大而去，且长有类乎实，　惟重按稍衰为异，为气血燔灼之候。主烦、主咽乾、主表里皆热、主二便涩、主伤寒阳明经病。寸洪（左）烦热、舌乾裂，（右）乾咳唾黏、上消；关洪（左）眼赤、善怒，（右）火嘈、易饥、胀满；尺洪（左）小便赤涩，（右）大便难，火旺遗精
●虚脉
虚，中下皆空也，浮大而软，举按无力，豁然不能自固（《诀》曰：浮而无力为虚），为荣卫俱虚之候，主暑伤元气，主虚烦多汗，主恍惚多惊，主小儿惊风。病在中，脉虚难治，肝肾脉并虚为死。阴虚阳搏谓之崩（《内经》）。寸虚（左）恍惚多忘，（右）内伤元气、懒言；关虚（左）目昏、少寐，（右）不思食、虚痞；尺虚（左）腰膝痠软、遗溺，（右）下元虚冷
●实脉
实，表里俱实也，弦大而长，举按有力，浮中沉三取皆然曰实，为邪气益盛之候（《经》曰：实以坚谓之邪气甚盛。《诀》云：三焦气满）。主热、主痛、主痢、主气塞、主食积、主伏阳在内。寸实（左）口舌疮、咽喉痛，（右）烦热、嗽痰喘急；关实（左）胁痛、善怒、目赤，（右）中满、痰饮、䐜胀、食积；尺实（左）便赤、少腹痛，（右）大便难或痢。
●散脉（老人忌见此脉）
散，到手便无根蒂，三五不调类乎涩，又兼浮大，有阳无阴似乎虚，中指便空，来去不明，根由难觅，如散叶随风，不常其状，为气血耗散，脏腑欲绝之候。主寒热无时，主阳虚不敛，主心气不足，主暴病而荣卫亏损。寸散（左）神虚惊悸，（右）气散久喘；关散（左）筋痿、不寐，（右）饮食不化，瘦弱无力；尺散精耗耳鸣，腰膝无力。
●长脉（人短脉长者，是中损二十岁）
长，指下有馀，如持长竿，过于本位，为阳气有馀之候，阳也（越人）。主壮热、主三焦烦郁、主阳毒内蕴（《脉经》）、主气治（《经》）曰：长则气治、主遗尿（《经》云：脉长过寸入鱼际者遗尿）、主足胫痛（寸口脉中手长者，足胫痛），主逆气喘急（《经》云：脉长出鱼际，主逆气喘急）。寸长（左）心经实热，舌乾咽痛，（右）上焦气壅；关长（左）　壮热、胁痛，（右）中满不食；尺长溺黄茎痛，大便实，阳事频举。
●短脉（人长脉短，是大损三十岁）
短，指下不足，中有旁无，不及本位，为阴中伏阳之候（滑氏云：气不足以前导其血则脉短）。主气病、主头痛（《经》曰：寸口之脉中手短者曰头痛）、主酒病（《脉法》曰：短疾而滑酒病）、主三焦气滞、主宿食不消。短而数，主心烦、心痛。寸短（左）心气郁、头痛，（右）气怯内伤；关短（左）胸痛引胁，面青白，（右）恶心，四肢怠惰；尺短二便不利，元精消弱。
●濡脉（凡病初起见濡难治，若久病后、产后见之为顺，宜补）
濡，浮细无力也，轻手乍见，重手却去，如线之浮水中，为气血俱衰之候。主虚、主湿、主少气、主无血、主骨蒸盗汗、主痹积、主下冷、主妇人产后客风面肿。寸濡（左）心惊、盗汗，（右）气乏体倦；关濡（左）目昏、易怒，（右）不食虚满；尺濡伤精脱血、泄泻、腰膝虚冷。
●弱脉（长夏胃微软弱曰平，弱多胃少曰脾病，老得之顺，少壮得之逆）
弱，沉细无力也，轻手不见，重手按之，怏怏不前，欲绝未绝，为血气欲绝之候。主亡精、主虚汗、主痼冷、主神昏身重、主精气不足、主元气虚耗。寸口脉沉而弱曰寒热，脉弱以滑是有胃气，命曰易治（《内经》）。寸弱（左）阳虚、心悸，（右）形寒、气短；关弱（左）筋痿无力，（右）痞满、倦怠；尺弱下焦冷，泄泻便数。
●革脉（《经》曰：浑浑革至如涌泉，病进而色弊）
革，浮而有力也，轻手举之，洪大搏指，重手则空如按鼓皮曰革，为里虚表实之候主实热在外；主伤寒一二日表证，壮热无汗，皮肤尽疼；又主男子亡血失精，女子半产漏下。寸革（左）头痛、面赤，烦躁，（右）咳嗽、声哑；关革（左）善怒、呕血、（右）嘈杂善饥；尺革梦遗失精，二便涩滞。
●牢脉（越人云：牢而长者肝也，牢者为实，宜寒凉攻利）
牢，沉而有力也，轻手不见，重手按之，实大搏指曰牢，为表虚里实之候。主实热在内；主伤寒热邪传里，大便燥结；主骨间疼痛；主劳伤痿极。寸牢（左）烦渴、舌裂，（右）气郁引饮、乾咳；关牢（左）两胁急痛，（右）不食䐜胀；尺牢小腹痛，二便闭，腰膝痛痹。
示吉曰：　牢革：脉，俱在实脉中流出，革为实之浮，牢为实之沉，阴阳亢害，大抵与胃气相远。故先哲皆不取之，然有暴病而得是脉，病为之也。若久病而诊得之，胃气全无，鲜克免者。
●微脉（《经》云：微浮秋吉，冬成病）
微，不显也，依稀轻渺，似有若无，模糊难见，为气血俱虚之候。主少气，主自汗，主泄泻，主崩漏、脱精。微而数，主虚热；微而迟，主虚寒；浮而微者，阳不足，主身恶寒；沉而微者，阴不足，主脏寒下利；微而弱者，主寒、少气。寸微（左）忧惕善忘、不寐，（右）短气不足以息；关微（左）胁肋虚满、恶寒，（右）恶心不食、虚痞；尺微男伤精，女崩带，胫膝无力。
●细脉（形盛脉细少气不足以息者危）
细，不粗也，往来指下，极其小渺，仅存一线，如蛛丝相似，为气冷血虚不足以充之候。主伤湿，主痛在内，主元气不足、乏力无精，主内外俱冷、痿弱洞泄，主劳伤过度、神昏体倦。寸细（左）心无血养惊悸，（右）气少倦怠；关细（左）目暗筋痿，（右）少食虚满；尺细精冷下虚、泄泻，女子经事过期。
●促脉（示吉曰：促，无胃脉也，伤寒热极及暴怒、痰厥、急惊尚为可生，久病及杂症见之者死）
促，阳之极也，一息脉来六七至，时一止复来曰促，为阳独盛而阴不能相和之候。主热极、主暴怒、主气壅、主伤寒阳毒、主瘀血发狂。寸口脉促上击者，肩背痛（《内经》）。寸促（左）狂言，风痰于心，（右）痰热咳嗽；关促（左）吐血、善怒、热极，（右）脾热口臭、引饮；尺促肾水涸，二便涩滞。
●结脉
结，阴之极也，一息脉来三四至，时一止复来曰结，为阴独盛而阳不能相入之候。主气郁、主血壅、主饮食痰饮留滞经络。浮结主外有痼疾，沉结主内有积聚。寸结（左）惊悸、痰饮，（右）肺寒痰嗽；关结（左）胁肋痞痛，（右）食积、痰饮留滞；尺结小腹冷痛硬满。
示吉曰：脉因热而数，因数为促；因寒而缓，因缓为结。盖促结者，寒热之变也。滑氏曰：有气、血、痰、饮、食五者，若有一留滞其间，脉亦为之间断，非必死脉也，故张长沙亦作病脉。予近诊血气素虚之人，及有年者，脉来不数不缓，但数动一止，或五六动一止，后亦无妨。盖其荣卫固不足以充前导，而气血饮食痰易于留滞也，若兼数兼缓则病上更病，退则生，加则死矣。盖可忽哉？！
●代脉（长夏脉，但代无胃曰死，曰代为戊己恶脉，右关忌见）
代，更代也，动而中止，良久复动，动而又止，如前复起曰代，为一脏无气，而他脏为之代至也，六脉皆然，主呼吸危云之候，然亦有暴病而致是脉者。主霍乱吐泻，主心腹急痛，主便脓血，主心中惊悸，主积痰、停水，主中风卒仆、主瘀血、饮食停滞，以致元气不续。寸代（左）怔忡、言语謇塞，（右）气塞痰壅；关代（左）胸胁急痛，（右）暴痛、吐泻；尺代亡阳失血，阴疝上冲。
●伏脉（《经》曰：按之至骨，脉气少者腰脊痛，而身有痹也）
伏、浮中沉皆不见也，附于骨上，重手推筋取之乃得，为阴阳潜伏，关隔闭塞之候。主寒、主痛、主水、主霍乱、主疝瘕、主饮食不消、主荣卫气闭而厥逆。伏结为积聚。寸伏（左）沉忧失志，（右）气滞痰积；关伏（左）血冷胁腰痛，（右）吐泻暴作，中脘积块；尺伏肾寒火虚，疝瘕痼冷。
●动脉
动，状如大豆，厥厥动摇，寻之有，举之无，不往不来，不离其处，为阴阳相搏之候（《正理论》）。主痛、主惊、主崩脱、主泄痢、主虚劳体痛。阳动则汗出，阴动则发热。妇人手少阴脉动者，妊子也（《内经》）寸动（左）心惊汗出，（右）自汗、痰喘；关动（左）寒热、口苦，（右）食积停滞；尺动骨蒸、虚脱、崩带、溺赤。

七绝脉法  ***************************
一曰雀啄，连连搏指，忽然止绝，少顷复来，如雀啄食，肝绝也。一曰鱼翔，本不动而末强摇，似有似无，如鱼之翔，心绝也。一曰屋漏，如屋残漏下，半时一滴，胃绝也。一曰解索，指下散乱，乍数乍疏，如索之解，脾绝也。一曰虾游，浮于指下，始则冉冉不动，少焉而去，久之忽然一跃，进退难寻，如虾之游，大肠绝也。一曰釜沸，浮于指下，有出无入，无复止数，如釜汤沸，肺绝也。一曰弹石，沉于筋间，劈劈急硬，如指弹石，肾绝也。凡此七脉一见，皆主胃气消亡，脏元已竭，死无时矣。

药性炮制歌  ***************************
草部一百三十九种
木部共五十四种
菜部十种
人部九种
禽兽部十九种
虫鱼部共二十六种
金石部三十种
果部共十八种
谷部共十一种
十八反歌
十九畏歌
君臣佐使法
制度引经法
服药时候法
㕮咀丸散合宜法
煎药法
贵贱少长异治
病在上而求诸下
病在下而求诸上
虚中实
实中虚
治病须求其本
制方定见
调摄得宜

草部一百三十九种  ***************************
人参味甘，功专入肺，止渴生津，大补元气，更能养血，肺热乃忌（细皮光润者佳，去芦切片用。肺中实热，右寸洪大有力勿用，反藜芦）。
黄耆甘温，力专补气，收汗固表，内伤有济，专托溃疡，生肌大利（绵绵箭乾者佳，托疮生用，补气蜜炙，一用盐水炒，表邪实而无汗者勿用。托里得防风而效速）。
甘草甘平，健脾强胃，调和诸药，解毒功最，蜜炙温中，生用火退（梢去小便涩痛，节主痈疽肿痛，俱生用，身蜜炙温补。若痞满呕吐者，勿用。反甘遂、海藻、大戟、芫花）。
当归甘辛，补血归经，扶虚益损，退热滋阴（头止血上行，身养血中守，尾破血下流，全活血不走，酒浸洗净用，体肥痰盛姜汁妙，恐泥膈也。风邪初旺者，脾虚泄泻者，湿痰浮肿者，勿用）。
川芎辛温，生血调经，能止头痛，开郁上行（小者开郁，不宜单服、久服，酒浸用）。
山药甘温，健脾补肾，补阴固精，泻痢能定，消肿长肉，筋骨强盛（人乳拌蒸，喜麦门冬，恶甘遂，单食多食，亦能滞气）。
白术苦甘，健脾强胃，除湿利水，痰痞皆退（大者为云术，力大气浊；小者为台术，力小气清。　土炒微黄用之，入滋阴药中再用酒拌蒸，佐黄芩则安胎，君枳实则消痞，伤寒动气勿用）。
苍术甘辛，健脾平胃，燥湿宽中，郁结开遂（米泔水浸一宿，去黑皮切片炒用，并能发汗定疟祛瘴疫。土燥火炎，乾咳声嘶，阴虚便结者，勿用）。
白芍酸寒，能收能补，平肝养血，腹痛自可，泻痢崩漏，安胎不苦（伐肝生用，止痛炒用，和血补血酒炒，敛血止血醋炒，新产妇人勿用，恐酸寒伐生生气也。反藜芦）。
赤芍酸寒，除热清目，破血通经，痈肿宜服（产后勿用）。
生地微寒，专治血热，骨蒸烦劳，止吐衄血（忌见铁器，酒净用，畏莱菔及子，血虚寒者勿用，肥人多痰姜汁浸炒用）。
熟地微温，滋肾补血，封填骨髓，劳伤易绝，乌须黑发，耳目清彻（用生地酒浸蒸熟晒乾，再浸蒸，如此九次；一法用好酒在砂罐内煮一夜，其色如漆则熟矣。忌畏同生地，多痰姜汁拌炒）。
知母味苦，滋阴止渴，自汗骨蒸，烦热可合（生用泻胃火，盐酒炒泻肾火，忌铁，去毛）。
贝母微寒，止渴消痰，清心润肺，开郁除烦（去心研末用。出四川、陕西者佳，性轻而治上焦之痰；出浙江者名土贝母，性重而燥，惟治皮里膜外痰块结肿瘰疬，一切疮疡之痰。然肺痈、肺痿及人面疮，古人俱用者。反乌头）。
黄芩苦寒，枯泻肺火，消痰利气，风热皆可，条芩安胎，除下焦火，崩淋痛痢，湿热除苦（除风热生用，入血分酒炒，治泻痢姜汁拌炒，治胆热用猪胆汁拌，晒乾。细实而坚者名条芩）。
黄连苦寒，泻心除痞，止痢厚肠，湿热自已，清目除烦，疮疡不起（清热酒炒，治泻痢姜汁拌炒，开火郁汤泡，吴茱萸拌炒去萸用，肠红下血入猪大肠中煮熟用，痈肿疔疮生用）。
大黄大寒，破血消瘀，快膈通肠，积聚尽驱（锦纹者佳，酒浸蒸熟晒乾，如此九次，能上达巅顶治头风目疾及久积痼病，治泻痢姜汁拌炒，治伤寒热结生用，治疮疡热结酒炒，血痢韭菜汁拌晒乾）。
桔梗味辛，疗咽肿痛，载药上升，痰嗽皆用，宽胸利膈，枳壳相共（去芦生用，若用之治肠红久痢、大肠气郁之疾，须炒黄色）。
天花粉寒，清热止渴，消痰定嗽，痈肿可夺。
瓜蒌润肺，消痰下气，宽胸清热，更医乳闭（去壳打烂去油用，泻者勿用）。
半夏味辛，燥湿化痰，止吐开郁，健脾消涎（有毒，凡使用白矾、生姜、皂牙同煮，以半夏中无白星为度。烦渴及血证胎前勿用。反乌头）。
紫苏甘辛，风寒发表，梗下诸气，安胎之实（夏月不敢用麻黄，以紫苏叶代之）。
苏子润肺，开郁下气，定喘消痰，乾咳是利（微炒为末）。
白芷辛温，阳明头痛，散风祛寒，排脓可用，皮肤瘙痒，通经亦中。
防风甘温，诸风通用，头晕目疼，骨节痹痛（去芦）。
独活甘辛，颈项难舒，腰背痠疼，诸风皆除（入肺、肾）。
羌活温平，身痛头痛，祛风除湿，活骨舒筋（入膀胱、小肠）。
柴胡味苦，寒热胁痛，和解疟疾，升阳宜用（犯火无功，咳嗽气急，痰喘呕逆者勿用）。
前胡甘辛，消痰解热，止嗽除痞，又开气结（亦止夜啼儿）。
香附辛甘，疏气开郁，止痛调经，更消宿食（忌铁器，捣去毛。发散消食生用，入血分酒炒，软坚止痛盐水炒，降虚火童便浸，开郁醋炒，止血童便浸炒黑，温经艾汁炒，消痰姜汁炒，又有盐、酒、醋、童便四味合制）。
麻黄性温，解表出汗，身热头痛，风寒尽散（去节根切断用之。霜降后春分前，伤寒表实，无汗、头痛如斧劈，身热如火炽方用之；若夏秋虽头痛、发热，不可轻用也。快用则有亡阳、衄血、筋惕之弊。根止自汗）。
葛根甘平，阳明发表，解酒止渴，温疟可好（自汗者勿用）。
麦冬甘寒，清心润肺，止咳滋阴，烦渴皆济，更除劳热，虚火大利（温水洗去心用，不令心烦，惟伤寒科带心用之）。
天冬甘寒，保肺清热，消痰止嗽，喘渴能绝，肺痈肺痿，更治吐血（去心，虚寒者勿用）。
五味味五，止渴生津，气散能收，滋肾强阴，暑热自汗，乾咳功成（北产者佳。寒邪初起咳嗽者勿用，小儿尤忌。凡用打碎）。
升麻微寒，解毒散风，升提下陷，牙痛可攻，辟瘟止泻，清胃有功（形轻坚实，色青绿者佳）。
藁本苦辛，巅顶头痛，阴寒肿痛，风湿俱行。
细辛辛温，少阴头痛，破结通关，牙痛功成，风寒湿痹，驱散皆灵（反藜芦，去土叶用，不可单服）。
连翘苦寒，泻六经热，解毒消痈，通淋水泄（去心打碎除肺火，只用心赤鼻良验）。
泽泻甘咸，利水渗湿，通淋消肿，阴汗可入（炒黄色）。
延胡索温，血结诸痛，破瘀调经，跌仆堪用（生用破血，炒用调血，酒炒行血，醋炒止血）。
地榆微寒，血热堪用，血痢带崩，金疮止痛（炒黑止血，虚寒下陷、血衰泻痢者勿用）。
防己辛苦，风湿脚肿，手足挛急，散热消痈（去皮酒浸洗）。
常山苦寒，专截疟疾，最开结痰，水胀可食（有毒，令人吐。吐痰生用，截疟醋炒或同乌梅用，同丁香截三阴疟寒，老人、小儿及虚弱久病者勿用）。
龙胆苦寒，疗眼清热，下焦湿痛，疸痢皆绝（酒洗用，入肝肾）。
元参咸寒，清无根火，目赤咽痛，心烦俱可，散肿解热，肾虚能补（反藜芦，勿犯铜器，坚黑者佳，入心、肺、肾）。
丹参味苦，定志养神，生新破瘀，崩带调经，安胎清目，痈肿能平（酒浸去芦用，反藜芦）。
苦参苦寒，燥湿清热，痈肿疮疥，逐水散结，黄疸肠风，杀虫妙绝（反藜芦。以糯米泔浸一夜，去浮面腥气，晒乾；一用酒拌炒）。
红花辛温，最消瘀血，多则通经，少则养血，兼治跌仆，疮毒解截。
三稜苦平，行血行气，消癖削坚，虚人当忌（面裹煨，切片醋炒用，畏牙硝）。
蓬术苦温，破积消聚，止痛行血，通经最易，消食开胃，醋炒用例。
天麻辛平，风热眩晕，惊悸风痫，瘫痪俱应（湿纸裹煨熟用）。
南星苦辛，能治风痰，破伤跌打，下气开关，麻痹风疾，痈肿皆安（姜汤泡透切片，姜汁浸炒用，妊娠勿服。为末入腊月牯牛胆中阴乾，名胆南星）。
秦艽苦辛，去湿活筋，肢节风痛，肠风骨蒸（酒洗切片）。
远志辛温，益智宁心，清目利窍，壮阳补精（甘草汤泡，去心用）
破故纸温，腰膝痠痛，兴阳固精，盐酒炒用（即补骨脂）。
胡芦巴温，暖补肾脏，膀胱诸疝，胀痛皆除（酒洗用）。
何首乌甘，填精种子，黑发悦颜，长生不死（忌犯铁器，九蒸九晒用之）。
骨碎补温，骨碎折伤，固齿祛风，杀虫最良（即猴姜）。
威灵仙温，腰膝冷痛，积痰痃痒，风湿通用（酒洗）
牛膝味苦，除湿痹痿，腰膝痠疼，益阴补髓（去芦，酒洗用）。
黄精味甘，能安脏腑，五劳七伤，此药大补（洗净，九蒸九晒用之。钩吻略同，切勿误用）。
蒲黄味甘，逐瘀止崩，止血炒黑，破血宜生。
续断味辛，接骨续筋，跌仆折损，且固遗精（酒浸洗用）。
益母草甘，调经所宜，产后胎前，生新去瘀（忌犯铁器）。
苁蓉甘温，峻补精血，若骤用之，反动便滑（忌犯铁器，酒洗去浮用）。
锁阳性温，补阴固精，大便燥结，酥炙用行（大便不实者勿服）。
车前性寒，溺涩眼赤，利水止泻，带浊有益（炒，细研用）。
紫菀苦辛，血痰上气，补虚定喘，寒热并济（酒洗）。
百部微寒，肺热咳逆，传尸骨蒸，杀虫有力（酒洗用）。
百合味甘，安心定胆，止嗽消浮，痈疽可啖。
款花甘温，理肺消痰，肺痈喘咳，定悸除烦。
兜铃苦寒，肺热久嗽，定喘消痰，能熏痔漏（根名青木香，下气甚速，兼治小肠气）。
青黛性寒，开郁清火，惊痫疳痢，发斑俱可。
甘菊味甘，除热祛风，头眩目赤，收泪有功（酒洗晒乾用）。
薏苡味甘，专除湿痹，筋节拘挛，肺痈肺痿（去壳，净炒用）。
丹皮苦寒，止血通经，和伤清热，无汗骨蒸（酒洗用）。
菟丝甘平，梦遗滑精，腰疼膝冷，补髓益阴（水淘净用，白酒、糯米泔同入砂罐内煮烂，成饼晒乾，入诸药用）。
茴香性温，能除疝气，肾脏虚寒，调中暖胃（盐汤浸炒）。
砂仁性温，养胃进食，止吐安胎，通经破滞（炒为末）。
白蔻辛温，能却瘴翳，益气调元，止呕开胃（去壳，炒为末用）
肉蔻苦温，脾胃虚冷，泻痢不休，功可立等（面裹煨熟，研碎用）。
草蔻辛热，治寒犯胃，作痛呕吐，不食能遂（捣末用）。
草果味温，消肉除胀，截疟逐痰，解瘟辟瘴（捣末用）。
菖蒲辛温，开心通窍，去痹除湿，清声至妙。
附子辛热，性走不守，四肢厥逆，回阳功有（厥冷回阳用生；引诸药行经用面裹火煨，去皮脐切四片，用童便浸透烧乾；若入补益丸中，切六片，先用甘草、防风同煮三四滚，去皮脐，甘、防再用，童便煮一日，晒乾方无毒也）。
天雄大热，壮阳补火，阴寒止痛，面风亦可（制同附子）。
乌头性热，温经去风，手足拘挛，回阳兼用（制同附子）。
射干味苦，咽喉肿痛，咳逆上气，消痰有中。
旋覆咸甘，祛风开结，胁满稠痰，水湿能绝。
大戟苦寒，消水利便，肿胀症坚，其功瞑眩（反甘草）。
商陆酸寒，赤白各异，赤者消肿，白利水气。
葶苈性寒，利水消肿，痰咳症瘕，治喘肺痈（隔纸炒用）。
牵牛性寒，利水消肿，虫胀痃癖，散滞除壅（妊娠忌服，黑者属水力速，白者属金效迟，研烂取头末用）。
萆薢甘苦，风寒湿痹，腰背冷疼，添精益气。
木通辛甘，小肠热闭，利窍通经，最能导滞，乳闭难产，淋浊皆治。
通草味甘，善治膀胱，消痈散肿，能通乳房。
灯草味淡，清心定惊，除热利水，夜啼如神。
石斛味甘，却惊定志，壮骨补虚，冷闭可恃（去根酒洗，一法蜜炙）。
石韦苦甘，清热利水，癃闭五淋，痈疽可委（拭去毛，羊脂炒焦黄用）。
白蒺藜苦，疗疮瘙痒，白癜头疮，翳除目朗（捣，去刺用）。
青葙苦寒，治风热湿，明目坚筋，杀虫有力。
木贼味甘，益肝退翳，能止月经，积聚更奇。
茅根甘寒，止血治淋，利水和伤，除热通经（捣汁用）。
仙茅辛温，腰足挛痹，壮阳补血，劳伤莫离（乌豆汤中浸一夜，酒拌蒸用）。
郁金苦温，破血生肌，吐衄溺血，郁结功奇（小者为郁金）。
姜黄味辛，消痈破血，心腹疼痛，下气最捷（大者为姜黄）。
牛蒡辛温，能消疮毒，瘾疹风热，咽疼可逐（一名鼠黏子，打末用）。
紫草苦寒，心腹邪气，利窍通水，痈肿大利（酒洗用）。
白薇苦咸，利水益阴，中风带下，寒热痠疼（酒洗用）。
白附辛温，治面百病，血痹风疮，中风诸症。
白鲜皮寒，黄疸头风，咳逆湿痹，疥癣功同。
芦荟性寒，杀虫消疳，癫痫惊搐，服之立安。
胡黄连苦，治劳骨蒸，小儿疳痢，盗汗虚惊（并治痔漏）。
泽兰甘苦，痈肿能消，打仆伤损，月事可调（用叶，调经酒洗用）
青蒿苦寒，骨蒸劳热，虚烦盗汗，杀虫功烈（童便浸，晒乾用）
巴戟天温，助肾添精，疏风辟邪，酒浸方灵（去骨酒洗）。
兰叶甘辛，散久郁气，胆瘅消渴，劫痰癖利（用草兰叶）。
决明子甘，能除肝热，目疼收泪，仍止鼻血（炒为末）。
蓖麻子辛，利水肿胀，无名肿毒，其功莫量（涂足心下胞胎，涂巅顶收生肠，去壳捣用）。
芦根甘寒，客热消渴，噎膈吐逆，利水皆活（捣汁用）。
蛇床苦辛，风寒湿痹，诸恶疮癣，阴痛能医（炒）。
金银花甘，疗痈无对，未成则散，已成则溃。
山豆根苦，疗咽肿痛，敷蛇虫伤，可救急用（俗名金锁匙，用根口嚼汁吞止咽喉肿痛）。
艾叶温平，驱邪逐鬼，漏血安胎，心痛必委。（捣作绒，灸百病）。
薄荷味辛，最清头目，祛风化痰，骨蒸宜服。
豨莶味苦，祛风除湿，明目补元，乌须强骨（酒蒸用）。
蒲公英寒，消疮结核，化食散滞，乳痈可食。
夏枯草寒，瘰疬瘿瘤，散血破症，目痛须求。
藿香辛温，能止呕吐，发散风寒，霍乱功大。
荆芥味辛，能清头目，表汗祛风，治疮消毒（止血炒黑用，祛风生用）。
香薷味辛，伤暑便涩，霍乱水肿，除烦解热。
苍耳甘温，风寒湿痹，头骨脑漏，疥癣功奇（炒捣用）。
茵陈味苦，退湿除疸，明目发汗，清热所揽。
使君子温，消疳清浊，泻痢诸虫，驱除为乐（去壳取肉，杀虫半生半蒸用）。
良姜性热，下气温中，转筋腹痛，宿食能攻。
石莲苦寒，噤口痢疾，解热开胃，白浊淋沥（去壳）。
刘寄奴温，破瘀通经，金疮出血，下气除症

木部共五十四种  ***************************
茯神补心，善镇悸惊，健忘善怒，益智安神。
茯苓味淡，渗湿利窍，白化痰涎，赤通水道（去皮入补药用，人乳拌蒸）。
琥珀味甘，安魂定魄，破瘀消症，利水通塞（研细）。
松香性温，主安五脏，杀虫定痛，恶疮皆当（治疮用葱汁拌，煮乾研用）。
柏仁味甘，补心益气，敛汗扶阳，更除惊悸（去壳去油取霜用）。
肉桂辛热，善通血脉，腹痛虚寒，温补可得（不见火）。
桂桂小梗，横行手臂，止汗舒筋，手足痹利（佐麻黄发汗，同芍药止汗）。
木香微温，散滞和胃，诸气能调，吐痢功最（治血分酒磨入，气分汤磨，治湿治痰姜汁磨，不见火）。
山栀性寒，解郁除烦，吐衄胃病，降火不难（清上焦郁热，用慢火炒黑；清三焦实火，生用；能清曲屈之火）。
吴茱萸热，能调疝气，脐腹寒疼，吐酸用利（去梗炒）。
山茱萸温，益髓涩精，除腰膝痛，肾虚耳鸣（去核酒洗用，一云核味涩，遗精连核用）。
蔓荆味苦，头痛能医，能除眼泪，拘挛湿痹。
杜仲辛温，强筋壮骨，足痛腰疼，小便淋沥（去粗皮，盐酒炒断丝，一用酥炙，一姜汁炒）。
乌药辛温，心腹胀痛，小便滑数，顺气通用。
厚朴苦温，消胀除满，痰气泻痢，其功不缓（去粗皮，姜汁浸炒，亦有生用者）。
黄柏苦寒，降火滋阴，骨蒸湿热，下血堪任（去粗皮，切片蜜炒，盐酒炒，人乳炒，童便炒，或生用，随病用之）。
桑皮甘辛，止嗽定喘，泻肺火邪，其功不浅。
枸杞甘温，固髓添精，明目祛风，种子如神（酒洗）。
骨皮苦寒，解肌退热，有汗骨蒸，强阴凉血（酒洗用）。
枣仁味酸，敛汗祛烦，多眠生用，不眠用炒（去壳研末）。
益智辛温，安神益气，遗溺遗精，呕逆皆济（去壳研末）。
槟榔辛温，破气杀虫，逐水祛痰，专除后重。
腹皮微温，能下膈气，安胃健脾，浮肿消去（水洗三四次，再用甘草汤洗晒乾）。
丁香辛热，能除寒呕，心腹疼痛，温胃可求（气血胜者忌丁香，以其益气也）。
冰片辛苦，善开喉闭，消风明目，杀虫亦易，小儿惊痫，大人痰迷。
猪苓味淡，利水通淋，消肿除湿，多服损肾（去砂石）。
苏木甘咸，能行积血，产后月经，兼医仆跌。
沉香降气，暖胃追邪，呃逆足冷，壮阳破结（忌见火，生磨）。
乳香辛苦，疗诸恶疮，生肌止痛，心腹痛良（去油为末）。
没药温平，治疮止痛，跌打损伤，破血通用（去油为末）。
木瓜味酸，湿肿脚气，霍乱转筋，吐血有利。
竹叶味甘，退热安眠，化痰定喘，烦渴安然（用淡竹者佳）。
天竺黄寒，解烦除惊，驱邪逐痰，明目清心。
金樱子温，涩精除嗽，脾泄下痢，崩带功奏（去心刺，煎膏用）。
郁李仁酸，四肢浮肿，润肠破血，下气宽中（去壳用）。
芜荑辛温，痔瘻疥癣，消疳去积，杀虫不鲜（去衣，面炒黄用）。
五加皮温，祛痛风痹，健步坚筋，和伤并奇（去骨）。
楮实味甘，壮阳助膝，坚筋益气，明目妙极（酒浸一宿，蒸用）。
秦皮性寒，散风去湿，风热惊痫，目赤有力。
密蒙甘寒，主能明目，虚翳青盲，服之效速。
辛夷辛温，寒热头风，面肿齿痛，通鼻温中。
蕤仁性温，理气消痰，目赤风肿，止泪相关（破核取仁，去皮尖，研用）。
女贞味苦，养精补阴，去风除湿，黑发强筋（酒浸晒乾用）。
五倍苦酸，疳风疥癣，止泻涩精，明目功快。
牙皂辛咸，通关开窍，头目风泪，胀食皆效。
巴豆辛温，削坚荡积，破症消痰，通利有力（去皮心膜，或生或熟听用）。
金铃性寒，大热癫狂，通水利便，心痛亦当。
雷丸苦咸，解蛊杀虫，胃热癫痫，逐水有功。
钩藤味苦，小儿寒热，惊痫胎风，舒筋活血。
血竭味咸，跌仆损伤，生肌止痛，破血功良。
茶茗微寒，解渴能济，上清头目，消痰下气。
阿魏辛温，除症破结，禁疟杀虫，传尸可灭。
乾漆辛温，通经破积，除痹杀虫，心疼有益（炒令烟尽用）。
枫香辛苦，辟恶驱风，齿痛下痢，瘾疹有功（一名芸香）。
蜀椒辛热，冷气咳逆，风寒积聚，辟瘟消食（微炒出汗，闭口者勿用）。

菜部十种  ***************************
生姜性温，散风驱寒，痰嗽呕吐，泄痢能安。
乾姜味辛，温中发表，沉寒痼冷，其功不小（炒黑能止血，并治虚热）。
萝卜辛温，下气消食，止嗽解渴，消面宜吃（熟者补脾胃，卜子功相同，炒研用）。
白芥子温，专化胁痰，疟痞翻胃，下气除涎（炒研）。
韭味辛温，补肾益阳，遗精白浊，瘀血堪尝（捣汁用子，功用尤胜，神昏目暗者勿服，忌糖、蜜、牛肉）。
大蒜辛温，化肉消穀，霍乱转筋，散痈解毒（多用伤目）。
胡荽辛温，头痛消食，散痧驱痘，肢热有益（忌斜蒿同食，令人汗死）。
葱白辛温，散邪发汗，伤寒头痛，安胎有干（畏蜜、菘菜、常山，同食杀人）。
冬葵子寒，疗淋利便，主滑胎产，通乳立见。
白冬瓜甘，烦渴最善，消胀止淋，能通二便。

人部九种  ***************************
人乳味甘，补阴益阳，悦颜明目，羸瘦仙方。
金汁甘寒，解毒疗疮，天行狂热，虚热可当。
屎蛆甘咸，疗疳除积，肚腹胀满，小儿有益。
童便咸寒，劳热吐衄，痰喘咳嗽，产后劳蓐，生津止渴，和伤攻足。
发灰苦温，治嗽驱淋，补阴止血，吐衄如神（多产妇人将发洗净，置饼中火煅通红，放冷研用，发灰酒服，极善催生）。
紫河车温，疗诸虚损，劳瘵骨蒸，培植根本。
天灵盖咸，传尸劳瘵，瘟疟血崩，投之有赖，（人顶盖骨烧存性）。
死人枕咸，传尸鬼疰，邪气石蛔，煎汤可服（用毕送还原处，人脑后骨）。

禽兽部十九种  ***************************
黑嘴白鸭，大补虚劳，兼除水肿，热毒可消（白目者能杀人，忌龟鳖肉）。
乌骨毛鸡，甘温补虚，折伤诸痈，安胎并奇。
雄雀性热，壮阳益气，脑主耳聋，血点雀盲（粪名白丁香，能溃痈疽）。
雀卵酸温，男子阴痿，益精种子，下气可委。
伏翼味咸，去翳明目，逐淋利水，延年久服（屎名夜明砂，主寒热积聚）。
龙骨甘平，梦遗精泄，崩带肠痈，泻痢惊热。
虎骨味辛，专治脚膝，定痛追风，能壮筋力（酥炙，捣末）。
犀角酸寒，化毒辟邪，解热止血，癫狂自歇（镑末用）。
羚羊角寒，明目清肝，却惊解毒，邪热能安（镑末用）。
牛黄味苦，大治风痰，安魂定魄，惊痫灵丹（研）。
麝香辛温，善通关窍，伐鬼安惊，解毒甚妙（忌火、蒜）。
鹿茸甘温，益气滋阴，泄精尿血，崩带虚羸（酥炙用）。
阿胶甘温，止咳脓血，吐衄胎崩，虚羸可啜（蛤粉炒成珠，或面炒）
熊胆苦寒，风痰狂热，惊痫黄疸，恶疮可绝（辟尘者佳）。
腽肭脐热，添精助肾，心腹疼痛，补虚堪任。
狗肉咸热，壮阳补伤，更益气力，带漏亦良。
羊肉甘热，补脾益气，虚劳寒冷，心惊能济。
黄牛肉甘，健脾益气，壮骨强筋，乳养心肺，更解热渴，大肠滑利。
猪肉微寒，补脾益气，蹄能下乳，疮疡皆利，脏止肠红，肺能润肺，肾止腰痛，心定惊易，舌能健脾，油涂疮例，脑治头眩，颐消积痢，多食动风，生痰最忌。

虫鱼部共二十六种  ***************************
蜂蜜甘平，益气补中，止咳解毒，润肠有功，除烦定惊，虚热可攻，蜡能止痢，疮疡所通（蜜炼熟用，忌生葱）。
牡蛎咸寒，涩精止汗，崩带胁痛，老痰祛散（火煨研末，左顾者佳）。
珍珠气寒，镇惊除痫，开聋磨翳，止渴坠痰（研极细用）。
石决明咸，青盲内障，风热骨蒸，益精可仗（九孔、七孔者良，以面裹煨，研细用）。
龟甲咸甘，滋阴补肾，逐瘀续筋，更医颅囟（酥炙，研细用）。
鳖甲咸平，劳嗽骨蒸，散瘀理疟，去痞除崩（酥炙，研细用，醋炙亦可）。
蕲州乌蛇，专主诸风，瘾疹瘙痒，风淫有功，须眉脱落，塞耳治聋（酒洗，酥炙用）。
花蛇性温，瘫痪喎斜，大风癞疥，诸毒莫嗟。
虾蟆甘寒，除邪破血，解热疗疳，痈肿宜贴。
蝎味甘辛，中风风痫，手足抽掣，风痰可损（去盐土，炙黄用）。
五灵脂温，力能行血，心腹疼痛，目翳能绝，产晕儿疳，炒熟止血。
蜈蚣辛温，解虫蛇毒，心腹结聚，堕胎力足（去头足，炙黄用）。
蜗牛咸寒，筋脉拘挛，脱肛痔痛，疔毒儿疳（或生研，或炙用）。
殭蚕味咸，诸风惊痫，湿痰喉痹，疮毒溃坚（炒黄捣末）。
蝉退甘寒，消风定惊，杀疳除热，退翳催生。
蝟皮苦甘，肠风痔漏，翻胃腹痛，阴肿功奏（酥炙黄，捣末）。
土鳖味咸，折伤行血，下乳通经，去积尤捷（火酒浸，瓦上炙乾用）。
蜣螂咸酸，通肠治胀，破血堕胎，惊风全仗（去足翅，火炙）。
斑猫有毒，破血通经，诸疮瘰疬，水道能行（去足翅，糯米拌炒，以米黄为度，去米用）。
山甲性寒，五邪惊悸，恶疮疥癣，去风亦易（土拌炒黄捣末）。
鲫鱼味甘，温胃健脾，补虚进食，肠风能医（烧灰可敷诸疮）。
鲤鱼甘平，气喘咳逆，水肿黄疸，止渴安胎。
乌贼骨咸，驱翳止泪，崩漏带下，金疮血遂。
鳗鲡甘平，疗虚壮阳，传尸诸虫，带下阴疡（煎膏敷疮）。
鳝鱼甘温，产后淋沥，肠鸣腹痛，脾气补益（血堪涂癣）。
蟹味咸寒，散血破结，养筋益气，胸烦闷泄（捣涂漆疮，爪主破血堕胎）。

金石部三十种  ***************************
金银箔辛，安心养神，惊悸癫狂，邪热俱灵（多服有毒，以鹧鸪肉解之）。
黄丹味辛，吐逆癫狂，止痛生肌，截疟神方（熬铅所作，山东者佳，入血分）。
胡粉性寒，杀虫解毒，破结消痈，生肌长肉（化铅所作，入气分）。
铜青苦涩，敛疮止血，清目杀虫，去腐妙绝。
铁浆性平，镇心坠结，癫痫狂乱，解毒亦捷。
水银辛寒，杀虫除疥，堕胎绝孕，升丹功大。
轻粉辛寒，疮疡拔毒，虫癣疥癞，疳积亦服（即水银所升者）。
陀僧辛咸，镇心堕痰，嗽呕痰痢，癣痔俱关（研细水飞用，不可多服）。
丹砂甘寒，明目镇心，除烦止渴，益气安神（研末水飞用，升炼服之杀人）。
锺乳甘温，壮元益阳，利窍下乳，解毒甚良（研末，水飞用）。
白矾酸寒，清喉明目，寒热泄痢，诸疮解毒（光明如水晶者佳，收敛之剂，弗宜骤用）。
禹馀粮甘，骨节疼痛，寒热咳嗽，烦满崩中（煅）。
朴硝性寒，攻下燥结，留血停痰，伤寒实热（炼作芒硝，性缓；再炼名元明粉，性更缓）。
滑石甘寒，利水解渴，开胃降火，伤暑能活（白色者佳，研细水飞用）。
石膏性寒，清胃解肌，止渴生津，头痛可医（大热生用，煨熟研末性缓，兼敷热疮）。
青盐性寒，补肾益气，明目止痛，更消积聚。
食盐味咸，能吐中痰，心腹卒痛，过多损颜（炒热熨心腹诸痛，并洗眼）。
雄黄甘辛，辟邪解毒，更治蛇虺，喉风息肉（中无砂石者，研细水飞用）。
紫石英温，宁心定惊，咳逆邪气，肿毒能倾。
赤石脂温，保固肠胃，溃疡生肌，泻痢功最（火煅用）。
寒水石寒，能清大热，腹中积聚，热渴俱捷（研用）。
蓬砂性温，止嗽消痰，善理喉痹，破结开关（研用）。
胆矾性寒，清热杀虫，善吐风痰，惊痫可功（研用为末，吹乳蛾立效）。
青礞石辛，荡涤宿痰，消磨食积，其功不凡（研细，同火硝煅红，水淘净，晒乾用）。
无名异平，消肿败毒，止痛生肌，金疮长肉（研细用，一法醋磨）。
玉屑味甘，明目养神，除烦止渴，宁心定惊（捣如米，苦酒浸之，消如泥用）。
自然铜辛，主破积聚，疗伤续筋，止痛最易（火煅醋淬九次）。
石燕性凉，利便除淋，肠风痔漏，产难能平（火煅醋淬九次，研细水飞用）。
磁石咸寒，能疗湿痹，目昏耳聋，肿毒亦医（吸铁者佳，火煅醋淬七次，研细用）。
硫黄大热，除癣疥疮，壮阳遂冷，杀虫妙方（甘草汤煮，研用）。

果部共十八种  ***************************
陈皮甘温，顺气宽膈，留白和脾，消痰去白（麸炒）。
青皮苦温，能攻气滞，消坚平肝，胁痛能治（醋炒去穰）。
枳壳微温，快气宽肠，胸中气结，胀满为良（麸炒去穰）。
枳实味苦，消食除痞，破积化痰，冲墙倒壁（麸炒去穰）。
杏仁温苦，风痰喘嗽，大肠气闭，便难功奏（泡去皮尖，炒为末用）。
桃仁甘寒，能润大肠，通经破瘀，血瘕堪尝（去双仁，泡去皮尖，炒为末用）。
大枣味甘，主和百药，能益五脏，补气虚弱（入药煎，洗净打碎；入丸药煮烂，去皮核）。
乌梅酸温，收敛肺气，止渴生津，能安泻痢，自汗肠红，截疟亦利。
藕味甘平，散瘀除衄，消食止渴，更解热毒，汁止吐血，节和伤速。
枇杷叶苦，止嗽清痰，和胃定呕，解渴除烦（刷去黄毛，蜜炙用。枇杷润五脏止渴）。
榴皮酸涩，精漏下痢，肠风下血，染须亦易，子能止渴，花医吐血。
山楂甘酸，健脾消食，行血散气，㿗疝有益（捣末用，炒黑能治血积）。
梨性甘寒，消痰止嗽，清喉降火，解渴功奏（捣烂取汁用）。
柿甘涩寒，主润心肺，痰嗽热渴，止血须记（柿干补虚，厚肠止痢。忌同蟹食，呃逆用蒂）。
芡实甘平，补脾涩精，暖腰去湿，明目安神（去壳炒）。
胡桃甘平，和伤通经，肌肤滑润，腰痛如神（去衣用，过食动风生痰）。
龙眼甘温，补虚益智，健忘怔忡，明目同治（中满气膈者勿用，去壳取肉）。
橄榄甘涩，开胃下气，酒食渴泻，鱼毒皆利（核中仁可涂口唇燥裂）。

谷部共十一种  ***************************
麦芽性温，上气消食，健脾开胃，止胀吐逆（炒黄研用）。
神麴甘温，消食开胃，止泻逐痰，胀满能退（炒研）。
酒性大热，辟秽御寒，通行血脉，莫饮太酣（外科及和伤药酒水各半煎，行经药煎热后入酒）。
醋消肿毒，胃脘气疼，能消积聚，血晕如神。
饴糖甘温，润肺和脾，嗽渴自汗，消痰补虚（中满呕吐湿热者勿用）。
胡麻甘平，润肌填脑，益气补虚，明目不老（蒸九次）。
白扁豆温，补脾止泻，霍乱转筋，酒毒须藉（叶主蛇虫咬伤，花主赤白带下，炒捣）。
赤小豆平，止泻利水，排痈解热，便血功最（或炒或煮）。
芝麻性甘，行风通血，滑肠润肌，白浊能绝，油能解毒，疥癣妙绝。
豆豉苦寒，烦躁满闷，寒热头痛，解表须问。
绿豆甘寒，散疹厚肠，消肿下气，热毒最良。

十八反歌  ***************************
本草明言十八反，半（夏）（瓜）蒌贝（母）（白）蔹（白）及攻乌（头），海（藻）（大）戟（甘）遂芫（花）俱反（甘）草，诸参（细）辛（白）芍叛藜芦（参谓人参、丹参、苦参、元参、沙参）。

十九畏歌  ***************************
硫黄原是火之精，朴硝一见便相争，水银莫与砒霜见，狼毒最怕密陀僧，巴豆性烈最为上，偏与牵牛不顺情，丁香莫与郁金见，牙硝难合京三稜，川乌草乌不顺犀，人参最怕五灵脂，官桂善能调冷气，若逢石脂便相欺，大凡修合看顺逆，炮爁炙煿莫相依。

君臣佐使法  ***************************
弘景曰：用药犹如立人之制，若多君少臣，多臣少佐，则气力不周也。按《神农本草经》以养命上药为君，养性中药为臣，治病下药为佐使。岐伯曰：方制君臣者，主病之谓君，佐君之谓臣，应臣之谓使。非上、中、下三品之谓也。张元素曰：为君者最多，为臣者次之，佐者又次之，药之于证，所主同者则各等分。李杲曰：凡药之所用皆以气味为主，补泻在味，随时换气。主病为君，假令治风，防风为君，治寒附子为君，治湿防己为君，治上焦热黄芩为君，中焦热黄连为君，兼见何证以佐使药分治之。此制方之要也。本草上品为君之说各从其宜尔。

制度引经法  ***************************
陈嘉谟曰：制药贵在适中，不及则功效难求，太过则气味反失。火制四，煅、炮、炙、炒也；水制三，渍、泡、洗也；水火共制，蒸、煮二者焉。法造虽多，不离于此。酒制升提，姜制发散，入盐走肾而软坚，用醋注肝而住痛，童便制除劣性而降下，米泔制去燥性而和平，乳制润枯生血，蜜制甘缓益元，陈壁土制窃真气而骤补中焦，麦麸皮制抑酷性勿伤上膈，乌豆汤、甘草汤渍曝并解毒，致令平和。羊酥油、猪脂油涂烧咸渗骨容易脆断，去穰者免胀，抽心者除烦。大概具陈，初学熟玩。

服药时候法  ***************************
《本经》曰：病在胸膈以上者，先食后服药；病在心腹以下者，先服药而后食；病在四肢血脉者，宜空腹而在旦；病在骨髓者，宜饱食而在夜。
东垣曰：古人服药活法，病在上者不厌频而少，病在下者不厌顿而多。少服则滋荣于上，多服则峻补于下。凡云分服、再服、三服者，要令势力相及，并视人之强弱，病之轻重，以为进退增减，不必泥法。
好古曰：用药若寒热各半，昼服则从热之属而升，夜服则从寒之属而降，或晴则从热，阴则从寒。变化不一如此。
此三论各呈妙旨，学者于此贯通之，自能得其活法也。

㕮咀丸散合宜法  ***************************
李杲曰：汤者，荡也，去大病用之。散者，散也，去急病用之。丸者，缓也，舒缓而治之也。㕮咀者，古制也。古无铁刃，以口㕮细煎汁饮之，则易升易散而行经络也。凡治至高之病加酒煎，去湿以生姜，补元气以大枣，发散风寒以葱白，去膈上痰以蜜。细末者，不循经络，只去胃中及脏腑之积；气味厚者，白汤调；气味薄者，煎之和滓服。去下部之病，其丸极大，而光且圆；治中焦者，次之；治上焦者，极小。稠面糊取其迟化，直至中下二焦，或酒或醋取其收散之意也。犯半夏、南星，欲去湿者，丸以姜汁稀糊，取其易化也，水浸宿炊饼又易化，滴水丸又易化。炼蜜丸者，取其迟化而气循经络也；蜡丸取其难化而旋旋取效，或毒药不伤脾胃也。

煎药法  ***************************
李时珍曰：今之小小汤剂，每一两用水二瓯为准，多则加少则减之。如剂多水少，则药味不出；剂少水多，又煎耗药力也。凡煎药并忌铜铁器，宜用银器、瓦罐洗净封固，令小心者看守，须识火候，不可太过不及。火用木炭、芦苇为佳，其水须新汲味甘者，流水、井水、沸汤等各依方。若发汗药必用紧火热服，攻下药亦用紧火煎熟，下硝黄再煎温服，补中药宜慢火温服，阴寒急病亦宜紧火急煎服之，又有阴寒烦躁及暑月伏阴在内者，皆水中沉冷服。

贵贱少长异治  ***************************
宗奭曰：人有贵贱少长，病当别论。病有新久虚实，理当别药。盖人心如面，各各不同；惟其心不同，脏腑亦异。欲以一药通治众人之病，其可得乎！
张仲景曰：有土地高下不同，物性刚柔餐居亦异，是故黄帝兴四方之问，岐伯举四治之能。且如贵豪之家，形乐志苦者也，衣食足则形乐而外实，思虑多则志苦而内虚，故病生于脉，与贫下异，当因人而治。后世医者，委此不行，所失甚矣。
又凡人少、长、老，其气血有盛、壮、衰三等，故岐伯曰：少火之气壮，壮火之气衰。盖少火生气，壮火散气，况衰火乎？故治法亦当分三等，其少曰服饵之药，于壮老之时，皆须别处，决不可忽。

病在上而求诸下  ***************************
示吉曰：凡病头痛、目痛、耳红、腮肿、咽喉肿痛一切上焦等症，除清凉发散正治外，更有三法：大便结、脉沉实者，用酒煮大黄三钱加入汤中微下之，名釜底抽薪之法；大便如常、脉无力，用牛膝、车前引下之，名引火归原之法；如大便泄泻、脉沉、足冷者，宜六味地黄丸加牛膝、车前、肉桂，足冷甚者，加熟附子，是冷极于下而迫其浮火上升也，名导龙入海之法。若不知此，不免头痛医头之诮也。
一同学年二十馀岁，患腮肿。医以清凉散火之剂不效，一夜舌忽肿塞口，命在须臾，叩门求救。予诊其脉微细而数，大便四五日不行矣。微数虽属虚火，而便结又已属实。予用百草霜吹舌上，内用酒蒸大黄五钱，肉桂一钱，引火下行，一剂而愈。
一友始于牙痛，既而咽肿，医投凉药，而转甚。予诊其脉沉细，大便一日二三次。予曰浮火上升也，其足必冷，察之果然。以《金匮》肾气料作汤与之，服完即睡觉，来病失矣。

病在下而求诸上  ***************************
示吉曰：凡治下焦病，用本病药不愈者，须从上治之。如足痛、足肿、无力虚软、臁疮红肿，用木瓜、米仁、牛膝、防己、黄柏、苍术之品不愈者，定是中气下陷，湿热下流，用补中益气升提之。若足软能食而不能行，名曰痿证，宜清肺热。如治泄泻，用实脾利水之剂不效，亦用升提补中益气去当归，加苍术、炮姜，脉迟再加故纸、肉蔻。如治下痢，日数行，寸口脉滑者，宜吐之。如治溺血，用凉血利水不效，宜清心莲子饮，清心复不止，再加升麻、柴胡。如治大便下血，用地榆、侧柏、槐花、棕灰、蒲黄、荆芥、血馀、阿胶等件不效者，若兼泄泻，再诊其脉，如右关微细或数大无力，是脾虚不能摄血，宜用六君子加炮姜；若右关沉紧，是饮食伤脾，不能摄血，予制沉香末子甚验。若右寸洪数，大便如常，是实热在肺，热主流通，传于大肠，宜清肺热，用麦冬、花粉、元参、枯芩、桔梗、五味、枳壳之类。如小便闭，用五苓、车前、瞿麦不效者，须加清肺药，桑皮、桔梗、元参之类；脉虚、口渴者，用生脉散加灯心、木通之类，《经》云：气化则能出矣。若上部脉滑有痰，是痰壅于上，如玉漏之上窍塞而下窍闭也，宜用二陈、四君煎大剂顿服，鹅翎探吐之。
徐万寿，枫江人，年二十馀岁。七月中，下血不止，遍医不效。至十月初，屡次昏晕，事急矣。求治于予，予诊之，右寸独得洪数，是必实热在肺，传于大肠也，用麦冬、花粉、桔梗、元参、黄芩、山栀、五味、沙参，服数剂而愈。
胡明甫，年五十馀，患臁疮三载。沿皮瘙痒，微肿，色紫黑，用膏药盖之则流水，鞋袜尽湿，去膏药即又燥烈，痒痛难忍，易医数人，内外兼治，日甚一日，不得已而求予。予曰：予非疡医，然亦识之。此湿热下流也，人但知燥湿清热解毒，而不知湿热之原，从脾家下陷耳，遂用补中益气汤升举其气，更加黄柏清热，苍术燥湿，茯苓、泽泻利水，治湿不利小便非其治也。彼求外敷药，适在山中未便，细思之，燥湿散瘀者，无如陈石灰，清热者，无如侧柏汁，皆山中所有，遂以石灰研末，捣柏汁调匀，稍加火酒为从治之，具试之，明日则疮干矣，数日而全愈。
吴江吴姓者，巨族也，有子十馀岁，下血已久，百药不效，乘便过湖乞药。予以沉香末子数服与之。一月后，遇诸途复索前药甚急。予曰：「尚未愈乎？」彼曰：「子愈矣，犹子亦病此也。」后服之亦愈。盖小儿多因食伤脾胃，以致不能摄血也。昔丹溪已言及之，其外泄泻、溺塞、痿证治验颇多，然古人已有成案，予又附之，则蛇足矣。

虚中实  ***************************
虚中实者，本虚而标实也。如年老久病，气血两虚，若兼内有所损外有所感，补之不应也。至于伤寒热病后，元气虽虚，补之必复热；若多食食复，尤宜消导。疟后、痢后，中气脾元未复，饮食易伤，风寒易袭，最宜细察。产后发热，血虚者多，若兼恶露不行，腹有块痛，其热也血滞无疑。若兼胸腹满闷，咽酸恶心，其热也停食无疑。若不用行瘀消导，而概施补血之品，其能愈乎？小儿痘后，惟当补益，倘兼他病亦宜察风食而调理之，盖表虚而风易入，脾虚则食易伤也。
周忠介公夫人，年六十馀，患痰喘五六年，医药无效。士材先师诊之曰：「右寸浮洪，肺有实邪，须用麻黄、石膏、半夏、防风、细茶、生姜等件，药虽峻而病当之无畏也。」投之果愈。但麻黄只可用二三分，服后兼须避风耳。
山塘吴氏母，年六十馀外，患腹痛，日泻四五行，已三四年矣，遍治不愈。予诊之，二尺沉紧。予曰：「内有沉积也」。用熟大黄三钱入本病药中，煎服一剂，而病如失。
管于谏夫人，小产后恶露不止，屡发昏晕，面色㿠白，恶心不食，自汗，六脉微细而数，治以四物汤加参、术、姜灰服数剂，虚证稍退而血亦止，但大便秘结，腹痛不食如故，而咽酸发热尤甚，诸医束手。予于前方中加酒蒸大黄二钱，大便始润，而发热咽酸渐愈。
崇明肖氏，寄居吴门之西山，有妇二十馀岁，素虚弱，患热病将一月，医者满堂弗愈。一夕忽死，其父叩门求救。予曰：「已死矣，又何救焉？」彼曰：「死其分也，若得一决，尤所甘心。」不得已嚮往，至其家，帐已揭，帛已焚，恸哭之声彻于中外。予就视之，脉虽无，重按尚存，心口微温。予曰：「似有生机」。即用竹沥、灯心、生姜汤灌之，嚥下一口，少顷微动，细察之，腹痛甚，问其大便，云二十日不食，亦不行矣。予以大黄一两，芒硝五钱，桃仁、当归各三钱与之。众骇曰：「素有弱证，且病久何能堪此？」予曰：「更有法在」。强与之，遂去黑物半桶，即用人参五钱煎汤补之。盖因其素弱，急下后不得不峻补也。调理月馀而愈，今连生三子。此诸医因其虚而不治其实，几误矣！从此亦可例推。

实中虚  ***************************
实中虚者，今实而素虚也。如病人现在头痛体痛，身形拘急，恶寒发热，无汗，此表实也，宜汗之。若其人有虚证，或吐衄下血，或梦遗滑精，或小便淋浊，或大便泻利，或内伤劳倦，或房劳阴虚，或动气疮痛，或胎前产后，或热入血室，或口燥咽乾，或尺脉微弱，俱不可汗，汁之则自汗亡阳，而变为肉瞤筋惕等症。如病人现在发热，潮热，烦渴，谵语，腹胀硬满，大便五六日不通，此里实也，宜下之。若其人有虚证，或内伤劳倦，或房劳阴虚，或气血两虚，或胎前崩漏，或经水适来适断，或小便清白，或手足逆冷，或脐有动气，或腹痛按减，或六脉无力，或小儿病后慢惊，或伤寒恶寒及表证在者，俱不可下下之，则自利亡阴，而变为逆冷、昏沉等症。如病人现在胸满，郁郁微烦，或食在胃口，或喉中有痰，或胸中懊憹，或寸口脉滑，皆病在膈上也，宜吐之。若其人老弱气衰，或吐衄崩漏，或劳倦内伤，或好怒喜淫，或胎前产后，或热入血室，俱不可吐，吐之则自吐不止，而变为呃逆、喘急、厥逆等症。外如腹胸胀满，实也。若其人平素少食，或不思食，或右关微细，或胀满手揉则软，或不嗳气，作酸恶食，俱属脾虚不运化。如胸胁腹中诸痛，实也。若其人手按痛减，则为虚证。气血不能运行，上气喘急，实也。若其人劳倦内伤，或奔走太过，或房劳阴虚，皆为气虚不得归原。面赤，烦躁，实也。若足冷，脉沉无力，自利，则为阳虚阴极发躁之证。凡此种种，皆虚实互见，或虚证似实，失辨为害最速，故先哲已详言之。
示吉曰：识药易，察病难；察病易，用药适中难，何也？古人用药有因天之寒温而异，有从人之虚实而殊，故麻黄汗药也，或代之以羌活，或易之紫苏，或佐之以石膏。久虚无汗，身痒如虫行，乾葛亦解表热，大烦、口噤不能言，柴胡能疗，此皆轻重发汗之法。故用大黄下药也，或助之以芒硝，或调之以甘草，或佐之以桃仁，或兼之以柴胡，或上行而酒浸，或散滞而姜炒，或同人参以调气，或兼当归以养血，或欲其走而生用，或使其留而九蒸，或大下而用一二两，或微利而用五六分，此皆急下微下之法。若夫吐法，瓜蒂散其首方也，至于桐油吐喉痰，常山吐疟痰，胆矾吐喉闭，盐汤吐霍乱，二陈汤、黄齑汁、桔梗芦、人参芦、葱根汁、卜子汁无非涌吐之物。但药之无毒者，宜大剂而顿服；药之有毒者，宜少服而渐加。服后或以手指探，或以鹅羽撩，不出以齑汁投之，不吐再投，且投且探，无不吐者，吐至瞑眩，慎勿惊疑，但饮凉水立解，此随症吐涌之法也。外如枳实消痞，佐以白术；知柏滋肾，导以桂心；胆汁、童便入白通以祛寒；炒黑乾姜入四物以治热。冷药热服，热药冷服。如此种种，先哲岂好为多歧哉？亦为用药适中之难，用此苦心耳。陈案固多，不容赘述。

治病须求其本  ***************************
夫治病当知标本。以身论之，外为标，内为本；阳为标，阴为本。故六腑属阳为标，五脏属阴为本。脏腑在内为本，十二经络在外为标，而脏腑阴阳气血经络又各有标本焉。以病论之，先受为本，后传为标。故百病必先治其本，后治其标。否则邪气滋甚，其病益蓄。纵先生轻病，后生重病，亦先治其轻后治其重，则邪气乃伏。有中满及病大小便不利，则无问先后标本，必先治满及大小便，为其急也。故曰缓则治其本，急则治其标。此东垣之法也。然胀满，便闭亦有标本之分，故先喘后胀病在肺，喘为本而胀为标，治宜清金降气；先胀后喘病在脾，胀为本而喘为标，治宜实脾利水。血分之症，先经水断绝而后浮肿，肿为标而血为本，先治血后治肿；先肿而后经绝，肿为本而血为标，先治水。此皆先哲之陈案，同志者可旁通也。
贝叶斋僧永誉，初患疥，自以水银、蕲艾熏之，遂喘急、胸满，渐至遍身浮肿，一医投之五皮饮不效，复以椒目、大黄等投之，喘愈急而肿愈甚。延予视之，予曰：「疥在皮肤，肺气热也。复以火熏，火毒伤肺，遂失降下之令，气道塞，水道闭，喘急、溺涩、浮肿之所由来矣。今复推荡，阴血又伤，若非童真难免于死矣。」遂以麦冬、黄芩、山栀、桑皮、花粉、滑石、木通、灯草与之，服四剂而诸症皆愈。

制方定见  ***************************
北直梁敬州客枫江，年六十馀，病浊已三年，淡渗、寒凉、温补之品投之俱不效。求治于予，予诊之，六脉俱微，惟左寸带数。予曰：「此因心火不降，以致脾胃之气不升，白浊之物因而下渗耳，法当养心升补，若用本病药无益也。」遂制方用丹参、茯神、远志、枣仁、山萸、山药、黄耆、白术、升麻、柴胡、甘草、陈皮、姜、枣煎服，服三剂，其浊倍至。彼怀愠曰：「抑何故也？」予问：「其体中健否？」彼曰：「如故」。予曰：「若使所出者尽为津液，体必惫甚。今浊增而体健，知白浊之物积于其中，为药所迫而出耳，清者既升，浊者自降，再服二剂，所积者尽而病如失矣。」投之果然。由此观之，若无定见，庶必再换一方，宁能愈乎？此亦可例推。

调摄得宜  ***************************
穹隆盛氏，一子一女，俱十馀岁，病剧延予。视之，予问：「何恙？曾服何药？」彼曰：「男患胸满、寒热，曾服小柴胡加消导药。女患内热、乾咳特甚，曾服清火滋阴麦冬、黄芩之品。其方俱在，但服之不愈。」予诊之，男得浮弦，女得弦数。予曰：「脉证汤药甚相合也。」因何不愈？沉思间忽闻女衣有烟火气。予视之，「曾卧火箱中乎」？曰：「然」。予即以前方锉药与之，令其迁卧床上。其子亦以前方与之，令其避风绝食。服药完，而二人皆愈。其父骇问曰：「方药相同也，何效之不同若是邪？」予曰：「令郎风食证之轻者也。惟其轻也，不避风、不绝食，宿食未消而新食复伤，旧风未散而新风又袭矣。若令嫒咳嗽，火热烁金，而用清火润肺之品治之甚当，其如外火复逼，一杯水其能救一车薪火乎？此其所以皆不愈也。予因此而加之调摄故愈」。


卷之一  ——————————————————————————————————————————————————————————————————————————————————————————

中风  ***************************
（人觉大指、次指麻木不仁，或肌肉微掣，即为中风先兆）
西北地寒风浩荡，或中腑兮或中脏，或中血脉或中经，善行数变难名状，卒倒（外症）仆地不知人，痰塞喉间命欲丧。东南地湿类中风，证候相同治须当。腑中风邪著四肢，恶寒拘急脉浮迟；中脏唇缓滞九窍，鼻塞便闭不语时。若中血脉口眼歪，又有中经亦要知，六经无症溺调和，口不能言肢不持。古人曾作真风治，三家妙论亦须思，东垣（人名）大率主气虚，河间（人名）肾虚兼火治，丹溪（人名）主湿内生痰，总是类中分明注。治之先用开关法，皂（牙皂去皮弦二两）（细）辛半（夏）藜（芦）（各三钱）俱为末，再加麝香吹鼻中，有嚏则生无难活，醒后投之三合汤，茯（苓）陈（皮）甘（草）半（夏）应相当，（南）星（瓜）蒌（当）归桔（梗）（黄）芩（黄）连（白）术，竹沥姜汁（一匙）共一汤。左瘫属血右（痪）属气，血虚加（白）芍（川）芎生地（四物恐泥痰，用姜汁炒），瘀血桃仁与红花（瘀血证小便利，大便黑，或腹中块痛），气虚（人）参（黄）耆也同剂，盗汗遗尿亦如之，小便不利不可利，殭蚕全蝎闭塞加，钩藤善治牙关闭。肥人乌附（少许）以引经（乌头、附子童便煮用），气实人参亦要忌（右寸有力去参，恐补住痰涎于经络）。风盛自汗身体痛，防风羌活并薄桂；头目不利或头痛，（川）芎（白）芷蔓荆（细）辛（荆）芥穗；无汗身疼加（白）芷羌（活），（川）芎防（风）苍术秦艽配；心血亏欠神恍惚，茯苓远志菖蒲入；或心动摇惊悸者，酸枣（仁）竹茹辰砂益；风痰炽盛须胆星，防（风）枳（实）牙皂瓜蒌仁；食伤（神）曲（麦）芽山楂（枳）实，便秘还须三花行（大便结用三化汤，厚朴、大黄、枳实、羌活等分，每服一两，微利之）。
示吉曰：东南类中风者多，故从火痰气而治实有神验。若果系风邪外中六经，形症具者原宜先服小续命汤解表；便秘者，三化汤通滞之后方用本汤调理更为切当。至于治口眼歪斜方法，固多不如泻颊车、地仓二穴，歪左针右，歪右针左，病可立愈。

伤风  ***************************
头痛发热鼻不通，恶风自汗号伤风，脉来浮缓兼无力，参苏饮服自然松。人参紫苏及枳壳，桔梗乾葛前衚衕，陈皮茯苓甘（草）半夏，木香少许枣姜攻。（以下加减）咳嗽去参加桑（皮）杏（仁）（去皮尖，打碎），内有痰热黄芩进，痰唾如胶金沸草，胸满痰多（瓜）蒌贝（母）顺，冬月自汗桂枝添，若还无汗麻黄令，伤食厚朴（神）曲麦芽，中酒白蔻乌梅信，头痛羌（活）（川）芎不可无，气喘杏（仁）苏（子）亦莫剩。
示吉曰：人之易于伤风者，其故有二，一因元气虚乏，气不卫外，风乘虚入，治宜参耆益气而佐以散邪；一因素有郁热在内，毛窍常开，邪风易入，治宜芩连清火而佐以疏风。此皆气虚、郁热为本，风为标也，治本则标自愈。

中寒  ***************************
中寒伤寒殊非一（伤寒科在后），伤则渐深中直入，初起怖冷四肢寒，无热不渴身战慄，脉来无力又沉迟。加味理中汤有益，（人）参（白）术甘草并乾姜，加桂陈皮功妙极，寒甚附子及吴萸（盐炒附，童便煮），茯苓半夏吐有力，生姜煎就须冷服（伏其所主，先其所因也），无脉猪胆（一匙）麝香（半分）吃，泄泻不止加（黄）耆升（麻），姜汁三匙呕吐入，舌卷囊缩指甲青，脉绝蒸脐不可忽。
蒸脐法：用麝香、半夏、皂夹末一匙，填实脐中，后用生姜片贴于脐上，放大艾火于姜片灸二七壮，灸关元、气海各二七壮，热通于中，逼寒出外，手足温暖则生。一用硫黄、麝香末填脐中，放葱饼于脐上，以熨斗盛火于葱饼上熨之，如饼烂再换一枚。葱饼，用葱头一握，切去叶留白根约寸许，连敷四五饼应用。

暑病  ***************************
暑天病热名暑证，腹痛吐泻冒暑病；头痛身热躁不宁，身如针刺伤暑应；寒热自汗出不止，咳嗽倦怠为中暑（脉虚身热为暑证）。动而得之病属阳，加味香薷汤可止，香蕾麦（冬）（五）味茯（苓）甘（草）陈（皮），（厚）朴（扁）豆木瓜次第寻，黄连灯心（生）姜（大）枣服。气虚（人）参（白）术共（黄）耆灵，寒热柴（胡）（黄）芩为要药，呕吐藿（香）半（夏）法为精，泻合泽（泻）猪（苓）真妙诀（去麦味）渴用知（母）（花）粉药如神，绵绵腹痛伤冰冷，乾姜滑石法从心（去连、麦、味），小水不利或短赤，泽泻山栀并滑石，搐搦加羌（活）号暑风，胸满（枳）实槟（榔）消食积，自汗不止用参耆，水泻（白）术（木）通泽（泻）有益，头痛川芎并石膏，痰闷瓜蒌及枳实（以上阳证治法）。若居凉馆善风凉，头痛恶寒头项强，身形拘急热无汗，静而得之阴寒伤（此因暑致病）。宜服羌活并苍术，厚朴乾葛及藿香，紫苏等分姜三片，水煎热服号升阳（汤名），兼食神麴滑石妙，内伤冰冷用炮姜。
示吉曰：夏至一阴生，人内寒而外热。若过食冰冷及连薷益元寒凉之剂，遂至寒积于中而成内伤寒证。凡吐泻而腹痛无休歇，脉来迟缓者是也，治宜理中汤合平胃散温之，寒甚加附子，如误投香薷饮则危矣。

注夏  ***************************
温热蒸人夏日长，气虚体弱热因伤，胸中气促四肢倦，心烦食少不如常，好卧口乾或泄泻，治用清暑益气汤。黄耆升麻与苍术（各一钱），（人）参（白）术陈（皮）（神）曲泽泻（黄）柏（酒炒），麦冬青皮及当归，乾葛三分（各三分）（五）味九粒，甘草水煎引姜枣，盗汗还加浮小麦，便赤滑石并山栀，渴甚天花（粉）乌梅食（去苍术），头痛川芎石膏好，嗽加（石）膏杏（仁）升（麻）苍（术）出，木香砂仁胸不宽，泻加肉蔻茯苓的（去麦、归）。

湿  ***************************
东南之地恒多湿，居民感受病非一，或行涉水雨露蒸，或过饮冷因而得，小便短赤身体重，骨肉痠麻行不疾，渐加浮肿及身黄，燥土渗湿汤可识。茯苓香附半（夏）陈皮，厚朴泽（泻）猪（苓）苍白术，引用砂仁并姜枣，临服半匙盐可入。外湿寒热身肿痛，羌（活）防（风）木通加有益；内湿胸满兼呕吐，喘胀腹膨用枳实，黄连山楂炒卜子，溺闭木通车前力，湿热发黄仗茵陈，山栀车前兼滑石。
示吉曰：治湿大法，在表在上者开鬼门，用麻黄、防风辈微汗是也；在里在下者洁净府，用五苓辈利小便是也。丹溪云湿得燥则豁然而收，用苍术是也。湿从风散，用羌独活类是也；湿久则生热，用黄连、山栀是也。从此而变通之，谅能活人，但麻黄只可用二三分，盖汗多恐生变症耳。

火  ***************************
相火命门君火心，二火一水不相均（惟肾属水，《经》所谓一水不胜二火）。五脏气升皆是火（气有馀便是火），妄动须知烁至阴（《经》所谓一水不胜五火也）。古人调治非一法，一一从头说与君。心火亢极阳强病，人壮气实咸令进，癫狂便闭用（朴）硝（大）黄（大承气汤：朴硝、大黄、枳实、厚朴，水煎服），大便如常芩连应（黄连解毒汤：黄芩、黄连、黄柏、山栀、乌梅，水煎服，治火热错语，呻吟不眠，烦躁脉数，乾呕）。实火可泻从上方，随经调治须臾定。饮食劳倦身发热，元气不足内伤证，补中益气味甘温，阳虚之火功偏胜（补中益气汤：人参、黄耆、当归、白术、陈皮、甘草、升麻、柴胡、生姜、大枣，水煎服）。相火炽盛以乘阴，朝凉暮热血虚成，阴中之火甘寒降，知柏四物法通灵（四物汤：当归、生地、芍药、川芎，加黄柏、知母二味，盐酒炒）。肾水受伤阴虚病，面红耳热浮火盛，左尺洪数无根火，柏龟六味治如神（六味地黄丸：地黄、山药、茱萸肉、茯苓、丹皮、泽泻，蜜丸，淡盐汤送下，加黄柏、龟板空心服。以上补虚火法）。胃虚过食生冷伤，抑遏阳气脾中央，火郁之证升散之，升阳散火最为良（升阳散火汤治五心烦热，胃脘时疼，四肢乏力，肌热筋痹，或骨髓中热，用升麻、葛根、羌独活、白芍、人参各五分，炙甘草、生甘草，柴胡各三分，防风二分半，水煎服，忌寒凉物。去独活及生甘草加葱即火郁汤）。命门火衰阳脱病，面赤烦躁虚火盛，足冷脉沉阴极躁，回阳救急医中圣（回阳救急汤见伤寒科）。阴虚发热火旺甚，脉数无力属心肾；内伤发热乃阳虚，脉大无力脾肺分；气从左起肝之火，阴火还从脐下生；脚下热来侵腹者，斯人虚极药难平（热从脚起先用附子末，津调贴脚心中涌泉穴，引火下行，后服四物降火之剂）。
示吉按：《积热论》曰：治火之法始而凉和，次而寒取，寒取不愈则因热而从之，从之不愈则技穷矣。是徒知治热以寒，而不知热之不衰由乎真水之不足也。当壮水之主以制阳光，《经》曰：寒之而热者取之阴。阴，肾水也，求其属也。此独为积热者说。愚意治火，除人壮气实者、便秘者、火微者，从正治外，俱当遵此为则。盖火非水不降，未有肾水足而心火炽者也。益坎胜离汤实为火证之总司，汤见劳瘵。

内伤  ***************************
饮食劳倦是内伤，或因饥饱过行房；风寒伤人名外感，辨明调治病无妨。人迎紧盛手背热，寒热邪作无间歇，恶寒无汗鼻不通，此是外感君须别；内伤之症气口洪，手心有热微恶风，寒热间作不知味，更兼气弱语言慵。内伤恶寒得暖解，外感近火寒仍攻；外感内伤相挟者，脉症并见须辨通；内伤不足急补之，外感有馀泻不同，或先补养或先散，先后之间无苟从。
（治内伤法）补中益气用（黄）耆（人）参，（当）归（白）术升（麻）柴（胡）甘（草）与陈（皮），引加姜枣水煎服，气和微汗最为精。救肾水亏酒炒（黄）柏，入心养血红（花）三分，升麻柴胡自汗去，夜间不睡加枣仁（炒为末，亦去升柴），川芎蔓荆头痛用，口乾乾葛药为灵。巅顶痛时（细）辛藁本，怔忡惊悸枣茯神（甚者再加远志肉、柏子仁、菖蒲），食加（神）曲（麦）芽（山）楂枳实，泻添泽泻（白）芍茯苓，黄连枳实除胸闷，有痰前（胡）半（夏）茯（苓）为君，防己木瓜除脚弱，龙骨牡蛎（煅为末）治遗精，防（风）羌（活）（白）芷（川）芎身热用（兼风寒头痛者加），虚火知母（黄）柏元参（火炎上者用），黄芩黄连清内热，菊花熟地医眼疼。

伤食  ***************************
后天之本属脾胃，纳化饮食滋荣卫（胃主纳，饮食不下为胃病；脾主化，饮食不消为脾病）。养生妙法节饮食，脾胃受伤饮食倍。胸腹饱闷并作酸，嗳气恶食腹痛累，或吐泻时下泄屁，种种皆因伤食例。甚则发热与头痛，惟身不痛伤寒异（有伤食类伤寒条在伤寒科），左关平和右关紧，香砂平胃功有济。苍术陈皮厚朴甘（草）（平胃散只此四味），香附砂仁（木）香理气，川芎枳实并藿香，术姜煎服食须忌。消肉（山）楂（草）果消面卜（子），消糯米食酒药（神）曲，饭食神麴与麦芽，生冷瓜果姜青（皮）逐（一加糯米），索粉伤时加杏仁，西瓜多吃食盐促，鱼伤橄榄（川）椒紫苏，稻草将来消牛肉，麝香能消蔬果积，（干）葛（乌）梅白蔻酒伤人，枳壳桔梗除胸满，挟气乌（药）槟（榔）寒姜益，伤饮须合四苓汤（饮，茶汤凉水之类。四苓：茯苓、泽泻、猪苓、白术），呕吐临服加姜汁，白术茯苓治脾虚，泄泻车前（白）蔻白术（以上消导之法）。上部有脉下无脉，其人当吐不吐卒，指物探吐是良方，否则爪蒂散有力（瓜蒂、赤小豆为末，温水调下一钱，吐之）。食积郁久成湿热，（黄）芩（黄）连大黄不可缺，再入白术并泽泻，去藿（香）砂仁苍术诀；胃中停滞生冷物，心腹急痛人暴卒，大黄乾姜巴豆肉，等分为末名备急，蜜丸豆大服三丸，或吐或泻痛自息（以上下食积法）。
按：丹溪曰：明知身受寒气，口吃寒物，初得之宜温散温利，稍久则成郁，郁久则成热，热久则生火。若仍用温药，宁不助火添病乎？宜用辛凉以发表，辛寒以理中，邪易伏而病易退也。至东垣则有轻则损其谷，重则逐其滞之论。盖少壮新病宜推逐急去为美，如老人久病又宜导化渐去为佳也。二公之旨，真消导法中口诀，故特拈出。

调理脾胃  ***************************
至哉坤元调脾胃，万物资生无病累；胃阳纳受是所司，脾阴消化精神遂。饮食自倍脾胃伤，洁古枳术丸为最。白术八两将土炒，四两枳实（麸皮炒）为末子，荷叶包米煨饭丸，一补一泻方真好。半夏陈皮消痰用，理气香（附）砂（仁）不可少。元气素弱脾不磨，食多腹内即不和，加入木香炒陈曲，白芍人参亦用多。素有痰火郁胸膈，咽酸嗳气并酒积，炒（山）栀（黄）连（白）芍（川）芎陈皮，砂仁木香茯苓入，胃强脾弱人好食，食后反饱难消克，黄连山栀甚石膏，人参白芍甘草及。
按：王节斋曰：凡治诸病，若见胸膈饱闷，或噫气咽酸，腹痛泄泻，恶食少食等症，便问曾问饮食？审明伤积，即先调理脾胃，消导饮食，然后用本病之药，或于本病药内佐以消导。若不审此，药虽对症而无效也。盖药先入于胃，脾胃自伤不能运化药味以成功耳。同志者审之。

酒客病  ***************************
病因于酒则归酒，气味俱阳热性有，无形元气受他伤，上下分消不可久（宜微汗利小便，切不可用下法）。久则病深变症多，先贤著论须寻究。葛花解酲汤妙药，白蔻砂仁葛花著（如无花以乾葛根代之，各五钱），泽泻炮姜神麴（白）术（各一钱），猪（苓）茯（苓）陈皮人参约（各一钱五分），木香青皮（各五分）共为末，调下三钱病可却。

六郁  ***************************
滞而不通病名郁，湿火气血痰与食。六郁之症发东垣，五郁之旨出岐伯。丹溪制成越鞠丸，总解诸郁有功绩，香附（醋炒）苍术及抚芎，神麴山栀宜炒黑，水丸豆大服百丸（等分为末）。随症加药病如失。寒热头痛胸膈痛，耳聋目暗脉沉涩，气郁木香乌药加，砂仁青皮薄桂及；湿郁周身骨节痛，阴寒则发肢无力，脉来沉细（白）芷茯苓；咳嗽气急为痰郁，手足麻木脉滑沉，痰块坚硬咯不出，须加瓜蒌桔杏仁，南星半夏及海石；火郁口苦五心烦，头目惺惺目昏黑，小便赤涩脉沉数，黄连青黛功奇特；午后发热为血郁，小腹痛处移不得，脉来沉涩或芤结，上下失血桃（仁）红（花）入；嗳气作酸为食郁，遇食作痛不思食，胸腹饱闷面色黄，枳实针砂（散砂）沉紧脉（右关沉紧）。春加防风夏苦参，秋冬吴萸用有益。

气  ***************************
捍卫冲和之谓气，妄动变常火之例，《局方》燥热与辛香，以火济火有何利？冷生气者出高阳（人名）（高阳生冷生气误言也），气多是火丹溪意，上工调治辨虚实，虚者右手脉无力，懒言气短身倦怠，胸中虚满不思食，塞因塞用六君子（人参、白术、茯苓、甘草、半夏、陈皮、姜枣煎服），补中益气亦有力；滞气实者脉洪实，忧愁忿怒因而得，胸胁胀满噫不通，吐酸恶心心郁抑，种种气滞若何医？分心气饮最相宜，（木）通半（夏）桂（枝）（赤）芍茯（苓）（各三钱半）苏梗（二两），羌（活）桑（皮）青皮陈（皮）腹皮（各五钱），甘草木香引姜枣，槟榔（香）附（枳）壳胸满奇，胁痛（川）芎柴（胡）为要药，痛居小腹用吴萸。气滞气虚言补剂，六君兼用功诚异，性急加柴（胡）热用（黄）芩，女人乌（药）（香）附原有利，气滞腰痛（枳）壳木瓜，翻胃沉香磨顺气。
示吉曰：治气补虚实泻是正治也。若虚实相兼，宜一补一泻，古人亦有定法。至虚中实、实中虚，切宜细察。假如人老病久，脉虚人弱，虚也。倘投补药而不效，须察其胸腹之间有无痛处及嗳气作酸否？若有之，轻者用消导之品，重者及大便实者用酒制大便一二钱，微利之后用补药无不验矣。譬之加染旧衣，必先洗其垢，后加颜色也。然乎？

痰  ***************************
百病怪病皆痰甚，脾胃虚弱湿不渗，湿热相蒸遂生痰，游行到处皆成病。实脾燥湿是良方（因痰生于脾胃也），降火顺气能接命（痰随气升，善治痰者先治气；气升属火，善治气者先降火）。古人总用二陈汤，随病加减如神应，茯苓半夏及陈皮，甘草四味生姜进。有火（山）栀（黄）芩次第添（不愈加黄连）；降气苏（子）（枳）壳从容顺；头痛鼻塞是挟风，紫苏羌（活）防（风）不可听；面红嗽喘咯不出，卒倒痰涎为痫痓，热痰因用（青）黛（黄）芩（黄）连，瓜蒌花粉功奇特。身重倦怠名挟湿，面目浮肿气喘急，脉来濡滑为湿痰，燥湿健脾苍白术；吐咯不出痰硬极，动则气喘名挟郁，右脉沉滑左手平，（南）星（瓜）蒌贝（母）（香）附兼海石；呕吐恶心胸痞塞，遇寒则甚滑迟脉，乾姜肉桂治寒痰，再加二术从来的；卒倒仆地不知人，角弓反张风痰立，南星白附及天麻，殭蚕牙皂兼（姜）汁（竹）沥；恶心呕吐口咽酸，胸膈饱闷为挟食，右关紧滑名食痰，平胃相兼（神）曲（麦）芽入，气虚须合四君汤，血虚四物姜汁益；胁痰白芥子青皮，痰滞经络须（竹）沥（姜）汁。
示吉曰：湿痰、寒痰、痰饮、痰涎，二陈实是主剂，若久而不治，两寸坚滑，名老痰；根深固结，致肺胃二脉伏结者，名结痰，胶黏固结，消吐不尽，六脉涩滞，名顽痰；痰随火上升，为狂为痫，名火痰。此四者非二陈所司也。宜节斋化痰丸清金降火，缓治效速。用天冬去心，黄芩酒炒，炒海粉、瓜蒌仁、橘红各一两，桔梗、香附盐水炒，连翘各五钱，青黛、朴硝各三钱，为细末，炼蜜入姜汁为丸，如龙眼大，或噙化，或白汤化下，或细丸和黍米大，姜汤送下亦可。

咳嗽  ***************************
咳嗽当分二症奇，有声无痰咳症医，有痰无声名曰嗽，嗽属脾家痰湿欺，咳为肺经邪气盛，风寒火湿亦因虚。主治当宜用保和（方名），杏（仁）（花）粉（紫）苏桔（梗）及前胡，（黄）芩（山）栀清火宽中（枳）壳，半（夏）茯（苓）消痰甘（草）橘（红）多，引用生姜同灯草，饮时食后起沉疴。风痰再添（南）星（竹）沥（姜）汁，肺实桑（皮）葶（苈）不可无（右寸浮洪有力，或气急喘甚）。若还风嗽声难转，麻黄（用三分）石膏（用一两）是真途。清晨嗽多肺火动，天冬麦冬在所用；上午嗽者胃火伏，知母石膏病自中；下午嗽多属血虚（宜补阴四物汤加知、柏、二冬）；火浮于肺黄昏重（黄昏嗽多，不宜凉药，宜人参、五味、瓜蒌、白术之类）。春嗽（白）芍（川）芎柴（胡）加入，夏宜清火麦冬得，秋用桑（皮）防（风）冬解表，麻（黄）防（风）桂（枝）半（夏）乾姜悉（以上治有声有痰咳嗽相兼者）。呕吐痰涎无声者，二陈平胃治之则，再合枳（实）（白）术功诚妙（茯苓、半夏、陈皮、甘草、苍术、厚朴、白术、枳实），姜汁临服不可忽（以上治有痰无声者）。
乾咳久嗽用滋阴，内热无痰最害人。四物汤将为主剂，再添知（母）（黄）柏（盐酒炒）及元参，灯心甘草和诸药，桔梗天花火用（黄）芩（酒炒），贝母茯苓清痰用，二冬款（冬）（枇杷）叶润燥行，血见再加沙（参）丹（皮）（紫）菀，肺伤因用（白）及（黄）耆（人）参，酸收诃（子）（五）味泻桑（皮）（枳）壳，辛散防（风）（生）姜问好音，面红吐血火炎上，童尿藕汁最为灵。
示吉曰：治咳嗽大法，新者大约属痰食风寒，宜泻宜散；久者大抵属劳火阴虚，宜补宜收。然新者易治，久者难医。予制噙化丸，治久嗽乾咳，无出其右，不敢自秘，谨传于世。用川贝母、花粉、款冬花、陈香橼各二两，诃子、薄荷叶各一两，为极细末，再用天冬、麦冬去心、紫菀、元参各二两，桔梗、甘草各一两，五味子、乌梅肉各五钱，柿饼四两，煎汤去渣，再入梨汁、萝卜汁各一碗，饴糖二两，元明粉五钱，姜汁三钱，煎成膏子为丸，丸如鸡豆大。每噙一丸，化尽嚥下，再噙，使药力不断，神效难述。

喘  ***************************
肺主清高无寒窒，一有邪干便喘急，风寒痰火各不同，医家心法辨虚实。内因痰火外风寒，六脉浮洪更有力，是为实证五虎汤，麻黄石膏甘草益，细辛半夏及桑皮，杏仁枳壳再加入，引用葱姜徐徐服，随症加减方为的。若有痰升痰喘证，茯（苓）（香）附南星正相应；乍进乍退名火喘，（黄）芩（山）栀（麦）冬（五）味苏子并；食后作喘食积来，（神）曲（麦）芽（山）楂（枳）实腹皮进；大便燥结不能通，元明粉兼苏子胜（结甚加大黄）。何者为虚正气虚，遇劳则发似邪欺，呼吸短气脉无力，补中益气法精奇，黄芩山栀兼火用，茯苓半夏挟痰宜，挟食山楂腹皮（枳）实，气高而喘是良医。

哮（附；呛症）  ***************************
喉中为甚水鸡声，哮证原来痰病侵，若得吐痰併发散，远离厚味药方灵。白果（二十一个去壳，切碎炒黄）麻黄苏子（各二钱）（黄）芩（一钱五分），款冬半夏（各三钱）且为君，桑皮杏仁皆钱半，三碗水煎二碗存，食后徐徐温嚥下，更能定喘法如神。
示吉曰：喘为恶候，哮为痼疾，自古难之。然犹易明也，更有呛症最为利害，不可不知。盖人喉间有二管，一软一硬。软者连胃而无底，通有形之水穀，上入下出，名曰食喉；硬者连肺而有底，只通呼吸之气，元门谓之十二重楼，名曰气喉。若有形之物误入气喉，惟其有底不能下出，必从上呛出而后止。若呛有形中之无形者，如酸醋盐水之类，尚有方法可治；若呛有形之易碎者，如粥饭之类，尤易呛出；若呛有形中之坚硬者，如瓜子、生豆之类，上不出下不降，必死无疑也。醋呛哮嗽，用甘草二两，每段切二寸长，两半劈开，用猪胆汁五枚浸三日，火炙为末，蜜丸，茶清吞下二钱，临卧服。食盐哮嗽，方用白面、砂糖各二钱，糖饼灰汁捻作饼子，炉内燥热剗出；加轻粉四钱，另炒；将饼切为四掗，掺轻粉在内，令病者吃尽，吐出病根。

疟  ***************************
寒热往来名曰疟，正气与邪相击搏，风寒暑湿食与痰，亦有阴虚兼气弱。阳分日发邪气轻，阴分深兮应间作。在气（分）早临血晏临，于阳为热寒为阴，并则寒热离则止（暑风邪气与荣卫并行则病作，离则病止），荣卫邪气并相争。邪不胜正移时早（为轻），正不胜邪移晚行（病重）。治法要分有无汗，无汗散邪药为君，有汗正气药为主，更看新久再评论。新者宜泻宜发散，久者补气及滋阴。无痰无食不成疟，初起清脾饮最灵。草果柴胡并厚朴，陈皮半夏及黄芩，茯苓白术青皮（醋）炒，甘草生姜并用槟，阴阳水煎露一夜，清晨温服效如神。自汗去半（夏）加知（母）（黑）豆，无汗加苍（术）乾葛精，多热（黄）芩知（母）加倍用，多寒薄桂定须增，头痛羌（活）（川）芎（白）芷要药，烦渴不眠葛粉亲，夏月香薷并扁豆，冬天无汗麻黄寻（寒甚加桂枝，自汗去麻黄，加桂枝、芍药）。此治新疟有馀证，若还虚久再酌斟。日久自汗精神倦，六脉微细更无神，气短懒言不思食，夜间盗汗又来勤。人参黄耆用补气，归芍鳖甲（醋炙）好滋阴，除出果槟及厚朴，枣姜为引定功成。若欲截兮药如何？实是常山槟（榔）最多，青皮乌梅真妙药，丁香少许酒煎过（或井河水各半煎，或酒水各半煎），夜里露时清晨饮，是日绝食去沉疴。疟母恒居左胁间（疟后胁下生块名疟母），令人多汗胁疼连，药宜消导何为好？鳖甲（三）稜蓬（术）（香）附四般，醋煮停匀加海粉，青（皮）桃（仁）（神）曲（麦）芽与红（花）蓝，为末糊丸日三服，病常渐去不为难。

霍乱  ***************************
霍乱之症起仓卒，外有外感内有积，胃中停蓄难运消，吐泻交作腹痛极。上焦但吐而不利，下焦但泻无吐逆，中焦吐泻两相兼，偏阳多热偏阴寒。吐利得尽阴阳顺，其间死者终稀焉。治用加减正气散，藿香紫苏陈皮全，厚朴茯苓并半夏，桔梗腹皮苍术先，白芷甘草砂仁末，生姜大枣水来煎。红花木瓜转筋用，山楂（麦）芽（神）曲伤食兼，腹痛须加炒芍药，寒痛加（炮）姜（肉）桂似仙，枳实青皮心下痞，柴胡乾葛寒热缠，小便不利泽（泻）猪（苓）效，中暑发热（黄）连（香）薷传。转筋入腹痛欲死，蓼汤熏洗病可止；《千金方》有外治法，男挽其阴女牵乳；手足厥冷脉将绝，盐纳脐中艾炷接，火灸人醒后酌方，细看阴阳及寒热。
又有一种乾霍乱，腹痛欲死病势悍，不吐不泻㽲肠痧，盐水吐之神妙案（《三因》吐法用盐二两放刀上炷赤，将井河水各一斤和匀，用盐淬入水内，频饮探吐之后用药调理）。但得吐泻病无妨，热汤米汤不可按（误食热米汤则死）。外治曲池刺青筋，委中出血亦有干。
示吉按：古人之论霍乱，多责于暑，故此疾多生于夏秋，即冬月有之亦原伏暑而然。是以脉虽虚小，手足微冷，不可轻用姜桂热药，况霍乱之脉沉伏者多，理宜正气散合香薷饮之类治之。此言一出，活人不少。但夏月之病，寒热不同，投治大异。苟不具婆人审问，鲜有不夭人者，何则？假如病人的系日中劳役，动而得之，其为热也无疑。若虽从日中得之，于时又多食冰水冷物，或从冷水中浴来，是又冷热兼杂矣。倘不从日中劳役，暑气高征，肉食与冷寒齐进，冷馆兼大扇清凉，阳气退藏，阴寒填塞，不用桂附，何以活人？故先哲升阳汤、冷香饮子，非无故而发也。

泄泻  ***************************
（水穀为泻）
泄泻之原有六节，虚湿寒痰食与热，五泄之名《内经》传（溏、泄、利、滑、洞五泄），三虚之旨先贤说（饮食伤脾，脾虚不能运化；色欲伤肾，肾虚不能用藏；忿怒伤肝，肝虚木来剋土）。健脾利水是主方，燥湿升提不可缺，或用风药或温补，或因虚滑宜收涩，总用健脾渗湿方。二术（伏龙肝炒）车前茯苓诀，厚朴猪苓与木通，泽泻陈（皮）甘（草）木香列，煨姜三片少许盐。酒积白蔻葛根截；湿泄泄水腹不痛，小便不利肠鸣动（倍二术加桂枝少许）；食泄腹痛泄后减，噫酸臭腐食不用（加山楂、香附、枳实、砂仁、神麴、麦芽，后重加槟榔）；寒泄脉迟穀不化，腹痛悠悠无休罢（加炮姜、肉蔻）；火泻肠鸣下黄赤，一阵痛来泻可怖，肛门焦痛脉数急，（黄）芩（黄）连（姜汁炒）山栀真好许（去苍术）；虚泄虚满不思食，水穀食时完不化，脉来沉细久不痊，人参山药砂仁挂。痰泄泄痰浮水面（泄下沉者是积，浮者是痰），或多或少脉滑善，半夏南星法必添，吐出痰涎人更便。六证从容审问明，更分新久医方验，新者宜泻宜消食，久者升提温补益，泄久下陷用升提，升麻柴胡更有力，虚甚人参（白）芍山药，虚寒炮姜肉果吃，肾虚送下四神丸（故纸酒浸炒四两，吴萸炮炒一两，肉果面裹煨二两，五味子二两，为末，生姜半斤，同大枣一百枚煮烂，取枣肉为丸，每服一钱五分，盐汤送下）。防风羌活兼风入，暑月（香）薷滑（石）扁豆寻，冬天炮姜诚有得，虚泄久泄更有方，一匙黄土（炒为末）临服食。

痢  ***************************
痢疾原来下脓血，里急后重不可说，食积气滞总相兼，慎辨青黄赤白黑。纯白而来气必伤，血受病兮应是赤，气血俱伤赤白来，食积为黄是真的，纯血来者亦如之，黑者须知死血色，白脓稠黏是为痰，宛如豆汁方属湿，诸痢下迫皆属火，勿妄以白为寒测，通因通用其经文。食积泻湿和荡涤，后重须教调气除，清血便脓应自息，通滞汤兮治法传。条芩厚朴姜炒入，苏梗槟榔共木通，胸中不宽陈（皮）（枳）壳立，热用黄连（姜汁炒）痛木香，后重将军不可忽，小水不利加滑（石）车（前），临服木香磨姜汁。头痛恶寒身体热，苍术防风羌（活）（干）葛接（名风邪痢）；恶心作酸胸满闷，枳实山楂（神）曲（麦）芽呷（名食积痢）；内伤痢疾小腹痛，桃（仁）红（花）能治紫黑血；腹中不痛身不热，大孔迫甚黄水泄；气郁为痢用升麻，柴胡防风不可缺。烦渴身热腹痛极，水穀入胃即吐哕。噤口痢疾胃热甚，仓米人参莲肉悦；酒积痢因恣饮酒，葛根白蔻乌梅烈；天行疫痢老幼传，令用败毒无他说，夏月香薷扁豆增，肠澼银花血自竭，随症加减是良工。再看新久医中杰，新者宜下宜消克，久者宜升宜补益。诸痢日久减槟榔，加入扁豆（白）芍白术，补脾山药及茯苓，下陷升麻柴胡得。日久气虚（人）参（黄）耆用；红久血虚（当）归（白）芍力；血痢不止用阿胶，荆芥蒲黄同炒黑，姜灰从治加少许，若还不止血馀（头发烧灰用）益。痢久不止人虚极，按腹不痛无食积，四君四物随证添，诃子粟壳且行涩（如石榴皮、肉果、乌梅俱收涩药），脉来迟缓是为寒，炮姜肉桂肉蔻绩（芩连禁用）。
治噤口痢　将田螺捣烂，入麝香一分，纳脐中，引下其热；内用黄连一钱，人参三分，煎汤终日呷之。一口下咽即愈。
毛公威传痢病神验方　用真川连一两五钱（吴茱萸汤拌炒），白术五钱半（土炒），苍术（米泔水浸炒）四钱五分，白芍（酒炒）二两，当归二两，莲肉（炒）四钱，山楂肉八钱，木香（不见火）二两，肉豆蔻（面包煨）五钱四分，麦芽（炒）三钱五分，神麴五钱五分，枳壳（麸皮炒去麸）二钱五分。上共为极细末，每服一钱二分，壮实者一钱五分，小儿三五七九分，看人大小用。白痢白汤下，赤痢蜜三匙和白汤下，赤白相兼灯心汤下，水泻清米汤下，俱空心服。忌一切荤腥、面食、椒、酒、煎炒、生冷等物。
按：此方投之虚弱之人及痢久者，甚为稳当。若壮盛初起腹痛甚及积滞胜者，秘方白丸子奇效。用皂矾（拣净）一两，入白萝卜汁一盅，铜勺内火上化开，再入好真粉一两五钱，和匀取起，晒乾为末，用神麴打糊为丸。每服五分，壮实者七分，赤痢灯心汤下，白痢姜汤下，白泻米汤下，服后泻出黑积，药即行矣。

积聚  ***************************
症瘕积聚皆有块，食积痰血成其类。积为食积有成形，忽聚忽散聚为贵。荣卫失序七情伤，脾不运化神憔悴，五积为阴五脏生，六聚为阳六腑赘。主治总宜化坚汤，当归白术为前队，半夏陈皮枳实兼，山楂香附砂仁对，厚朴木香等分煎，生姜一片功方遂。右胁有块青（皮）（三）稜蓬（术），左胁有块（川）芎桃（仁）桂（枝），肉食成块草果连，粉面食积（神）曲卜（子）贵，痰块在中海石加，瓜蒌白茯槟榔碎，壮健人加槟（三）稜蓬（术），瘦弱人参少许配，疟后柴胡鳖甲青（皮），如要丸时加阿魏，外治熨法有神功，五仙消痞痞能溃。
痞块外治秘法　用小鳖一个，红苋菜二两，贯众五钱，阿魏二钱，葱蜜各一两，共捣为膏，再入麝香三分，贴在痞上。外用青布罨著，内服消痞煎药，神效。
五仙膏　用大黄、肥皂、生姜、生葱、大蒜各半斤，共捣烂，用水煎取汁去渣，再煎成膏，黑色为度，摊绢帛上，先用针刺患处，后贴膏药。

痞满  ***************************
从来痞满无痛块，胸满虚闷难通泰，皆由土弱失运行，湿热食痰多作怪。半补半泻是奇方，白术茯苓为主赛，枳实厚朴及甘（草）陈（皮），木香香附砂仁在，苏梗槟榔炒卜子，引用（生）姜（大）枣功难载，脉迟加入炮乾姜，脉数黄连（姜汁炒）方有赖，伤酒须添葛（根）（白）蔻泽（泻），（山）楂曲麦芽治食积，小便不利加泽（泻）（木）通，大便结时将军入，按痞痛甚用大黄，脉来无力（人）参（黄）耆益。
示吉按：仲景云：「满而不痛为痞，满而痛为结」。结责之实，实为积滞有馀，则宜下宜消；痞责之虚，虚为中气不足，则宜和宜补。据此虚实两分，又何必衮同消补。但人有脾气素虚，现停积滞补之，则积滞未消，邪得补而愈甚，消之则脾气未健，土受伤而愈虚。不得不从易老讲一补一泻之法矣。许学士云：「邪之所凑，其气必虚。留而不去，其病则实。」斯言信然。

呕吐  ***************************
乾呕有声吐有物，声物俱有呕之则，吐轻呕重乾呕凶，呕乃渐出吐顿出。不呕不吐为恶心，总是胃虚不能食，有寒有热亦有痰，有因停水因食积，或因气滞或气虚，加减平胃病自息。半夏陈皮共藿香，厚朴香附及苍术，枳壳桔梗引（木）通砂（仁）（炒为末），一匙姜汁临服入。烦渴欲饮脉来数，黄连竹茹山栀落（去苍术）；吐水冷涎脉沉迟，炮姜肉桂吴萸作；呕吐痰沫脉滑时，南星白茯云术索；水停心下汩汩声，茯苓泽泻猪苓药；饱闷作酸恶食气，右关紧盛伤食例，神麴麦芽并槟榔，草果山楂肉伤利（面伤加卜子）；久病之后不纳食，脉来无力又微细，（人）参（黄）耆白术并茯苓，枳（壳）桔（梗）厚朴三味去；胸膈抑郁善噫气，忿怒忧愁不快意，槟榔卜子大腹皮，升散升麻防风具；伤酒乾葛泽（泻）（白）蔻佳；伤风紫苏乾葛易。

噎膈反胃  ***************************
噎膈之证多因火，熏蒸津液成痰阻，七情妄动五脏伤，阴血渐藁无生所。咽喉痛塞不能食，病起贲门上焦膈；中膈饮食得水行，食不半日又吐出；下膈饮食如平人，朝食暮吐浑无力。主治加味二陈汤，茯苓半夏甘（草）陈（皮）立，黄连山栀青竹茹，藿香厚朴木通的，桔梗香附共砂仁，临服一题加姜汁，韭汁童便次第增。痰泥中焦须竹沥；合用四物姜汁炒，血虚左脉来微涩；气虚须合四君汤，右脉芤弱并无力；痰饮寸关脉滑沉，瓜蒌贝母能开膈；脉来数盛是火炎，萸炒黄连倍用的；脉来芤涩是血瘀，桃仁归尾韭菜汁；寸关沉涩是气结，沉香木香槟榔入，大便燥结不通行，酒蒸大黄合四物（再加桃杏仁、麻仁炒为末，苏子、瓜蒌仁之类润之）。养血润燥牛羊乳，寒痰泥膈吴萸觅，脾不磨者（神）曲（麦）芽同，七情郁结成气噎，寸关沉涩七气汤，乾姜黄芩肉桂得，半夏橘红并熟地，甘草芍药（各二两）桔梗吃（三两），枳实五枚（人）参一两，气病投之噎自息。
示吉曰：噎膈，重病也。其原非忿怒抑郁，即忧愁思虑，其来有渐，始则痞满，火嘈吞酸，不知治疗，既而逢食则噎，尤可少食，久则食下则吐，或粒不下咽。当此之时，三阳热结，精血枯藁。若欲求愈，须病者安心静养，行仙家十六字法，一吸便提气，气归脐；一提便咽，水火相见。如此行之，再加之以薄滋味，勤药饵，愈病不难。仙家云：「屋破修容易，药枯生不难也。」张鸡峰曰：「噎当是神思间病，惟内观自养，可以治之。」此言深中玄旨。若欲速效而投香燥之剂，其害不可言也。开膈下食方，惟元明粉三钱，硼砂三钱为末，每服三钱，用火酒一杯，姜汁半杯，共入勺内，煎二三滚，取出澄清，用小酒杯徐徐服之。自觉脐下温热，即得饮食矣。然亦为劫剂，服后即投大补，较之香燥稍善也（此方乃毛公威先生所传）。

呃逆  ***************************
俗名打呃名呃逆，才发咽喉则据寂，连续数声轧轧然，短促不长难消息。有痰有火有停水，有寒有气有食积。主治丁香柿蒂汤，丁（香）柿（蒂）竹茹陈皮当（本方四味，茹、柿苦寒，治下焦之逆气；丁、陈辛温，理中气之痞塞，中下焦之概药也）。饮食太过胸中满，（神）曲（麦）芽枳实及槟榔；痰涎壅塞脉来滑，茯苓半夏木香方；水停心下汩汩声，白术茯苓猪（苓）泽（泻）寻；发热烦渴脉来数，柴胡半夏（白）芍黄芩（去丁香）；滞气盈兮腹胸满，砂仁木香半夏存；胃中虚冷脉来迟，乾姜（肉）桂附（子）（白）术相亲；虚来虚甚全无力，六君合用始为精（六君子，人参、茯苓、半夏、白术、甘草、陈皮）；诸呃不止用沉香，姜汁磨成临服行；若还病久呃逆作，虚极从来证最忌，六君合用沉（香）木香，寒甚还同（炮）姜（肉）桂落（本汤去竹茹）。
古人嗅法有奇方，期门灸法亦当学，倘然大便结成行，须用将军无推却。
嗅法　用乳香、硫黄、艾各三钱为末，好酒一盅，煎数沸，乘热使病人鼻嗅之，外用捣姜渣擦胸前亦好。
灸期门法　妇人屈乳头向下尽处，骨间动脉是穴。男女乳小者，以手一指为率，陷中动脉是穴，男左女右，灸三五壮。

嗳气  ***************************
胃纳水穀脾运化，荣卫周流无惊诧，缘何嗳气气上升，胃中湿热痰食话。丹溪主治星半汤，南星山栀共半夏，石膏（煨）香附及茯苓，甘草陈皮生姜助。食积（神）曲（麦）芽槟（榔）枳实；气滞砂仁木香及；口渴烦闷姜（汁）炒（黄）连；虚甚人参（白）芍白术；若还寒气脉微迟，或伤生冷并寒物，除去山栀及石膏，加入炮姜木香益，益智茴香及厚朴，随症加减病如失。

吞酸吐酸  ***************************
饮食入胃脾不运，湿热相蒸为酸病（如穀食在器，湿热而易为酸也）。吐出酸水为吐酸，吐咯不出吞酸应。若还不治渐恶心，翻胃噎膈须臾进。丹溪加味二陈汤，茯（苓）半（夏）甘（草）陈（皮）已前定，黄连苍术及砂仁，神麴香附吴萸顺。吞酸冬月倍吴萸，夏月吐酸（黄）连倍甚，人参白术虚弱增，枳实山楂食伤认，再戒怒气以平肝，滋味薄时胃清净。

嘈杂  ***************************
心嘈总是属虚火，火动痰生因作楚，二陈汤共桔（梗）（黄）连（山）栀，（人）参（白）术（香）附（厚）朴白芍伍，煨姜枣子一同煎，竹茹姜汁加皆可。嘈甚不止加石膏；热多青黛亦得所；郁用砂仁并抚芎；便实大黄（酒蒸用）能救苦；惊悸怔忡左寸涩，血少将来合四物，麦冬远志酸枣仁，竹茹乌梅炒米入；终岁火嘈必夭年，火能熯物真可惜。

水肿  ***************************
人之全生资水穀，脾主谷兮肾水属，水旺土虚不胜水，水气泛溢浮肿局。手按成窟举手满，皮光如泡气喘促，实脾燥湿是主方，利水分消真可录。上肿必须兼风治，开鬼门时微汗浴（《经》曰：上盛为风。非风则湿气不能自上于清阳之分），下肿必须洁净府，小便利兮通水穀，分消汤是秘人传，二术（苍、白）茯苓厚朴全，猪苓泽泻大腹皮，香附砂仁枳壳兼，陈皮木香磨水汁，生姜灯草一同煎。上肿麻（黄）（用二三分）防（风）方有效，下浮米（仁）（防）己药如仙（米仁炒，须用二三钱），（神）曲（麦）芽卜子消食积，葶苈桑皮治气急，利水滑石并木通，发热黄连山栀入，腹胀卜子共槟榔，气陷升（麻）柴（胡）少许益，虚甚人参亦可加，痰多半夏原有力，（山）栀葛（根）茵陈治发黄，牵牛大黄治便实（去白术），又有虚证更宜商，朝宽暮急血虚殃（合四物汤），暮宽朝急气虚证，四君合用且先嚐，先喘后胀加（黄）芩麦（冬）（去二术、香附、砂仁），先胀后喘倍二术，诸胀用药忌甘温，麸面酱盐切莫食。
示吉曰：分消汤治脾虚水肿，土炒白术须用三钱，是有神验。但先喘后胀，其病在肺，非分消所司也。麦冬饮治水出高原，其症四肢皆肿，少腹不急，初起便有喘满，用麦冬五十粒，去心姜汁炒，糯米五十粒，水煎不拘时服。
又秘方防耆散治肺叶胀肿，盖肺主皮毛，风邪入肺不得宣通，肺叶胀亦能作肿。其症先眼下卧蚕纹起，喘急。用防风、桔梗、杏仁、桑皮、苏子、贝母各一钱，黄耆三分，水姜煎服。
又有血分证，妇人先经水断绝，而后四肢肿满，小便不通。此血瘀水道，以通经为主，宜小调经散。白芷五钱，没药、官桂、甘草各三钱，赤芍、细辛，当归、延胡各一钱，琥珀另研一钱，麝香五分为细末，每服二钱，酒下。以上三症，病同治导，司命者无忽诸。

鼓胀  ***************************
水肿鼓胀其原一，皆是脾虚不运克。鼓胀病重水肿轻，水肿皮浮如常食（四肢皆肿，饮食如常，其病在外，故轻，名双鼓胀）；气入于脏为鼓胀，腹大身瘦食不入（名单鼓胀，病在内故重）。脾虚致病是总原，亦有水血与食积，有因气实及气虚，上工随症用消息，实土分消是妙方，二术厚朴炒枳实，陈皮香附缩砂仁，猪苓赤茯泽泻的，木香腹皮引生姜，水煎气急磨沉香，饱闷槟榔炒卜子；血膨（当）归（赤）芍红（花）丹（皮）尝（血臌胁满、少腹胀痛，身上有红丝纹），腹有块痛按不移，大便黑色血为殃（不愈加灵脂、桃仁、三稜、蓬术、桂枝）；水臌小便苦心病，胸腹胀急水饮伤（合用五苓散，秘方用大戟四两，大枣二百，同煮一时，去戟，旋旋食枣，水利为度）；食积鼓胀大便结，小便赤涩胸闷绝，牵牛卜子及槟榔，三稜蓬术亦可设；气实鼓胀因抑郁，留滞不散腹胀急，大肠虚秘或吐酸，胁肋痛胀及面黑（合用分心气饮、见诸气）；气虚胀满多劳役，元气虚乏真倦极，短气溏泄腹胀膨，脉来微细不思食（宜合补中益气汤）。分条而治是良医，实脾利水为君则，顺气消食为佐使，清金（肺）制木（肝）从来得（用黄芩、麦冬之类），滋补肾火以制火（用知柏之类），肺得清化斯有力，却盐味以防助邪，断妄想保母气益，莫服利药图暂快，补益真元病自息。
示吉曰：人脾气素虚，现停水积，方生臌证。治斯疾者，正气足而滞气行，是为上工；其次利小便，尤可活人；若用下药，大便利而暂取快，是速毙也。予遇斯证，尝早服补气健脾之品，食后进胜金丹一钱，消积利水顺气，虽无速效，活人已多，传以寿世。
胜金丹　用苍术（炒）二两，厚朴（姜汁炒）、枳实（炒）、桃仁（去皮尖炒）、丹皮、陈皮、槟榔、赤茯、半夏、黑丑（头末）、木香各一两，甘草、川芎各六钱，为细末；外用皂矾四两五钱（先用萝卜汁化开，滤去泥土，煮乾，再入醋煮乾）为末；与前末和匀，再用神麴三两为末，打糊为丸，丸如绿豆大，每服一钱，虚人老人五分，汤下。并治胸膈饱闷，泄泻痢疾，瘀血内伤，功不尽述。

痨瘵  ***************************
肾经虚损名痨瘵，朝凉暮热病无赖，五心烦热消瘦形，乾咳失血真阴坏。阴常不足彦修传（朱丹溪有阴常不足阳常有馀论），益坎胜离汤自在。发热面赤盗汗来，消中便赤功难载，脉来微数兼无力，日轻夜重又喘急（若日重夜轻又为内伤元气证），皆因房欲丧阴精，滋阴降火病渐息。（当）归生（地）（川）芎（白）芍丹（皮）茯苓，天麦门冬（去心，各一钱）炒知（母）（黄）柏（盐酒炒，用五分），陈皮甘草同（生）姜（大）枣，临服童便竹沥好。银胡骨皮治骨蒸；（黄）耆（白）术枣仁（炒为末）自汗保；咳嗽气急贝（母）（去心为末）（紫）菀桑（皮），有痰贝母蒌仁子，见血阿胶犀（角）（紫）苑丹（皮）；寒热鳖甲醋炙早（脉弦加柴胡、青皮）；从治略加炒姜灰；泄泻山药泽泻找（去知、柏、归、童便）；盗汗浮麦堪为佐，牡蛎黑豆功亦大；金樱莲须主滑精（再加山药）；牛膝车前浮火动；赤白浊加（石）莲（白）茯灯（草）；劳热龟胶青蒿中；嗽血沙参紫菀添；衄血（山）栀（黄）芩茅根（捣汁临服加入）用；喉干声哑（花）粉桔（梗）增；收敛五味诃子共，泻甚减去（当）归知（母）（黄）柏，（神）曲（麦）芽（山）楂（厚）朴同消食。
示吉曰：男女人之大欲存焉，每致过度，阴虚证多，故丹溪以此立论。然病名虚损，亦有从阳气不足者。若因彦修之法，概治虚损，能免废人乎？故有反是说者，谓阳生阴长，只当以参耆补之，滋阴之剂无益也。吁！一证一药岂容偏僻？参耆补阳，东垣已制方，治内伤元气矣。丹溪岂有误哉？是不善用丹溪者误也。

失血  ***************************
心生血兮肝藏血，随气而行无处缺，目视舌言耳能闻，手能握持足能摄。缘何错经致妄行，劳伤火动从容说，呕吐血出名吐血，从胃而来是真诀（宜犀角地黄汤）。衄血皆因出鼻中，痰内有血名咳血，肺经有火二症来，衄为轻兮咳祸烈。血随唾出各唾血，痰带血丝名咯血，肾经有火妄煎熬，痨瘵之症难逃越。痰涎有血血从脾，脾虚不摄被火欺，六症皆从上窍出，鲜血为新紫血瘀，犀角地黄能总治。犀角丹皮生地基（各一钱五分），赤芍当归（黄）连（黄）芩炒（酒炒各一钱），茅根捣汁磨墨奇。吐血阿胶天冬用，衄血麦冬栀子（炒黑）依，咯唾（黄）柏知（母）并熟地，麦冬山栀加亦宜。紫黑血块胸中塞，酒蒸大黄并韭汁，藕节捣汁最行瘀。浮火上升童便入；咳嗽沙参天麦冬；痰多贝母天花力；口渴知母（五）味麦冬；寒热青蒿鳖甲立；脾虚泄泻去（当）归（黄）芩，茯苓山药甘（草）陈（皮）入，从治略加炒姜灰，还同童便一齐吃。若还不止用蒲黄，侧柏荆芥俱炒黑，脉来微缓更无神，血不藏摄虚之则，阿胶加入八珍汤（四君四物合用），（黄）芩（黄）连犀角不可食（如有内热，加童便半杯，姜灰少许。褚澄云：乾咳出血，若服童便百不一死，服寒凉，百不一生，宜童便一物饮之）。小便尿血为溺血，心与小肠邪热结，清心莲子（见淋证）合本汤，茎中疼痛汤浇雪，倘然不痛是为虚，养肝固荣加减截，不止荆芥及蒲黄（俱炒黑），补中益气升提绝。
下血虽从大肠来，其原不一费心裁，有鲜有瘀有远近（粪前血为近血，粪后血为远血），有因血热有气衰，或为肠风（下清血而色鲜）或脏毒（下血色浊者是），下陷风邪亦致乖。治法新久辨鲜瘀，鲜者新者本方奇，合用川芎并白芍，槐花荆芥及地榆（三味炒黑），侧柏将来矾水煮，甘（草）陈（皮）煎饮病无馀，发热龟胶柴胡效，血虚熟地血馀医，酒客乌梅（白）蔻乾葛，下陷防风升（麻）柴（胡）驱，跌仆伤加蚂（蝗）地鳖，从治姜灰少许俱。紫黑血块为瘀血，桃仁红花归尾诀，鳖甲丹皮及川芎，赤芍延胡不可缺，荆芥蒲黄俱炒黑，水煎服时陈酒入，不止苏木熟大黄，块止前方加减吃。下血不止荷何医，泄泻胸痞脉又虚，此属脾虚不摄血，补中益气最相宜，加入炮姜并芍药，血馀阿胶功最希。
上下失血太过多，气息几微命若何，寒凉之凉休仍用，独参一味起沉疴（是阳生阴长之法）。
示吉曰，治失血大法其始也，热主流通，用清热滋阴之品，佐以炒黑蒲黄、荆芥、侧柏之类，盖血得黑则止也。若血出上窍，加以顺气，如苏子；破瘀，如藕汁；降火，如童便之类。其既也，以致肝脾不能藏摄，须用补肝益脾之品，切不可仍用寒凉，以伤脾胃。血上涌不止，用大蒜捣如泥，或津调附子末下敷脚心涌泉穴，引火归原，血自归经。如仓卒未便，竟以热汤浸二足亦验。
若血出下窍，新者正治。本汤中便血加槟榔，便结者再加元明粉，溺血合四苓，此在下者引而竭之也。稍久，用升提，升麻、柴胡之类。不止，合补肝益脾之药，无不效矣。
虽然亦未尝尽其变也，予常用消食之品而治吐血便血，其效若神。盖人但知脾虚不能摄血，而不知饮食伤脾亦不能摄血也。其要切右关沉紧者是。予尝用清肺之剂而止便血，人但知肠风、脏毒热在下焦，殊不知上焦肺热亦传于腑而便血也。其要切右寸浮洪或洪数及血在粪后来者是。人皆以予传秘方，吁！予方岂秘哉？予不过察三部之中，独大独小独迟独数者病也。余病实可例推。


卷之二  ——————————————————————————————————————————————————————————————————————————————————————————

汗证  ***************************
克肖天地名曰人，天地有雨人汗生，久雨之时天地否，久汗之人病自成。上工治汗须分别，自汗盗汗有二说。寐时汗出觉来止，盗汗阴虚兼火挟；动则汗出名自汗，阳虚有湿兼气竭。自汗补阳并调卫，盗汗滋阴降火绝。参耆汤治自汗来，人参黄耆白术截，茯苓当归兼枣仁，白芍熟地牡蛎屑（各一钱），乌梅一个并甘（草）陈（皮），浮麦大枣煎一贴。盗汗当归六黄汤，生熟地黄黄芩当，当归（黄）连（黄）柏等分用，黄耆倍用水煎方。阴阳两虚自盗汗，二方合用又何妨。泄泻虚满食不思，芩连黄柏定须除，加入枣仁并白芍，黑豆桃奴亦可施。汗出不止法如何？五倍为末津调和，涂入脐中真妙法，或用扑粉亦除疴，龙骨牡蛎俱为末，白术糯米（小）麦斫过，周身扑之汗自止，莫将厚被盖身多。
示吉曰：汗证有虚无实，调治不难。但冬月伤风，非桂枝不愈；至于内伤自汗，原须补中益气汤，蜜炒升柴，少加制附子、浮小麦、麻黄根治之。调其中气，使脾土和则湿不上升，湿不升则君火亦不能自为汗也。

头痛  ***************************
头痛即非真头痛，风寒痰火虚气动。古人羌活冲和汤，加减服之真有用。羌活黄芩及防风，苍术白芷细辛（川）芎，生地甘草引姜枣，葱头发汗自然松。太阳倍羌（活）（症恶风寒，脉浮紧）少阳柴（胡）（症寒热、口苦、脉弦数），阳明石膏乾葛攻（自汗、发热、不眠、头额目痛，脉微洪），太阴腹痛倍苍术（或有痰，身重，脉沉缓），少阴倍用细辛功（症足冷气逆，脉来沉细，甚加麻黄、附子），厥阴头痛吐痰沫，手足厥冷吴萸通（脉沉缓）。肥人头痛多湿痰，二陈合用术相同；瘦人定是火壅上，酒炒黄芩病可冲；脉来洪数实火升，重剂须知石膏灵；脉来无力是虚火，牛膝车前引火行（导龙入海法），人参黄耆气虚用（症懒言、倦卧，右脉无力，合四君子汤），血虚四物酒（黄）柏送（日轻夜重，脉芤涩）。风热在上头痛者，天麻蔓荆酒（炒）（黄）芩共；巅顶头痛加藁本，酒炒片芩用亦中；大便秘结酒大黄，釜底抽薪功最重；若还真痛指甲青，旦发夕死诚危恐。
按：半片头痛，古法本方中左痛合四物，右痛合四君，固妙。更有秘方，用白芷二钱，川芎三钱为末，黄牛脑子一个，共入磁器内，加酒炖熟，和酒食之，随量一醉，酒醒痛失矣。
外用吹鼻法，一用闹羊花、川芎等分为末；一用火硝、川芎等分为末，俱妙。右痛吹左鼻，左痛吹右鼻。
又膈盐灸法，用一厚纸为圈，约一分厚，填盐其中，放大阳穴上，用艾火置盐上，灸七炷，艾炷始黄豆大，圈约钱大可也。
凡服头痛药，须乘热先熏后徐徐嚥下，药力始到。
又秘方，治半片头痛，以致目中生翳者。用白凤仙一株，捣烂，用火酒一斤浸之，露七夜，去渣，饮酒。食后服，神效。

心痛  ***************************
心痛虽分九样论（食、风、热、冷、悸、虫、饮、疰、去来痛），皆因胃脘当心痛，痛则不通多成郁，郁久因而作热蒸，大实痛时不可按，按之痛减作虚因，蛔虫痛止偏能食（面上兼有白斑，唇红，时作时止），脉涩须知瘀血成（必平日喜食热物），嘈杂善饥是胃火，口吃冷物属寒痛（或身受寒气），痰痛吐痰脉沉滑，恶心恶食食伤生。加减调中治诸痛，山栀陈皮草蔻共，苍术桔梗与槟榔，乌药香附枳壳用，半夏姜汁磨木香，秘法一匙滴卤送。火甚竹茹姜炒（黄）连，炮姜肉桂虚寒中（去山栀），瘀血（当）归桃（仁）五灵脂，痰饮瓜蒌南星弄，食积砂仁（山）楂草果，虫痛川椒乌梅动，便结仍加酒大黄，通则不痛从来重（可用元明粉三钱亦妙）。真心痛时指节青，夕占旦死诚可痛。
示吉曰：痛无补法，勿用参术。得寒则凝，不可纯用寒凉，故古人用山栀而佐以姜汁也。此症大都因有形之物，隔碍其气而然。法宜吐泻，以行其气，宜《三因》吐法，或鹅翎探吐之。外治点眼止痛实为妙法，用透明雄黄、火硝等分为末，加麝香少许，新汲水调，点眼内眦睛明穴，男左女右，扶行数步，立愈。若再乡僻，药饵不便，竟用鞋底泥化入井花水中，搅匀服，甚佳。此症痛止，切不可饮食，食必复痛。
外，虫痛欲死，用老葱根捣烂取汁，香油和服，立愈。
诸心痛，用良姜、香附等分，炒为末，每服二钱，酒送下，效。

腹痛  ***************************
腹痛之因有几般，食痰瘀血热虫寒。泻后痛减知食积；痰则脉滑小便难（或腹中钩痛，胁下有声）；时痛时止是火痛（四肢手足心热，脉数）；绵绵不止作寒看（症面青白，或爪甲唇口皆青，脉来迟）；内有瘀血致腹痛，必有常处不移动（小便自利，大便黑）；面白唇红痛不常，虫痛恶心食不用（腹中乾痛，时作时止）；夏天吐泻冒暑来，身重腹痛因湿中（或兼浮肿）；手按痛止软为虚；手不可近是实痛。主治戊己调中汤，苍术陈皮香附光，厚朴茯苓并滑石，川芎白芷神麴方，木香山栀须炒黑（各一钱），甘草姜灰少许入。痰多半夏及南星；食积槟榔共枳实；砂仁苏梗调气滞：葛根（白）蔻泽（泻）消酒积（饮酒人多酒积痛）；热甚黄连不可无；寒多（炮）姜（肉）桂原有力（去山栀）；赤芍归尾及桃仁，瘀血痛块加有益；肉食停滞（山）楂草果，卜子麦芽消面食；冒暑香薷并藿香，伤湿木通倍苍术；手按痛甚便不通，大黄三钱一齐吃；按之痛减脉无力，白术白芍补虚则；乌梅川椒治虫痛，川楝（肉）桂槟（榔）同要用；脐下大痛治最难，人中黑时病已重。
止痛熨法　一用炒盐一升，绢包乘热熨痛处，冷则再炒。一用生姜斤许，捣烂去汁，取渣炒热熨痛处，冷则加汁再炒，并治结胸痞气。一用麸皮炒热熨痛处。
示吉曰：盐性善走，力能软坚；姜味辛，辛能发散；麸皮性热，热主流通，故能定痛，加之以炒者，借火力直达于中宫也。大痛时，先用此法，痛稍定，辨虚实寒热用药，更为切当。
毛公威曰：痛则不通，总宜行气。秘方桃灵丹治诸痛如神。用桃仁一两（半炒半生），青皮、元胡、广皮、灵脂各五钱，沉香、圆木香各三钱，乳香、没药各三钱，共为末。九种心痛，淡醋汤下；绞肠腹痛，淡盐汤下；食积瘀血痛，酒下。

胁痛  ***************************
胆无别窍肝尽阴，位居两胁怒为神，忿怒伤肝主胁痛，风邪痰食血能成。小柴胡汤加减治，柴胡半夏及黄芩，白芍甘草青皮用，川芎丹皮次第行，引加姜枣水煎服，青黛胆草热可增。右胁疼痛痰流注（右关脉滑，或走注有声），南星白芥白茯苓；左胁痛时合四物，按之有块瘀血成（痛处不移，左关沉涩），桃仁红花宜加入，痛甚乳香没药寻；右胁有块兼饱闷，吐酸嗳气伤食症（右关脉紧盛），（神）曲（麦）芽厚朴及槟榔，肉食山楂草果应；胁痛口苦并寒热，耳聋呕吐寒邪诀，（猪）胆汁三匙入本汤，神功妙用无人说；胁痛内热大便难，沉实有力是热结，痛随利减加大黄，瘀血桃仁不可缺。脉来微细又如何？或大无力内伤多，本汤须借人参力，补中益气合除疴。
示吉曰：胁为肝胆之区，禁用汗、吐、下三法。司命者须知外治法，内外夹攻，自能速效。一用白芥子，水研敷痛处，能消胁中痰，又兼辛散。一用吴茱萸研细，醋调敷，热主流通，又从治也。一用韭菜一握，缚定约寸许切断成饼，放在痛处，上用熨斗火熨之，使韭气入内即愈，饼烂再易一枚。韭菜气辛，开郁结，又能逐瘀，用者择焉。

腰痛  ***************************
先天之本惟两肾，位在腰间藏精应，房劳过度两肾虚，邪气客之腰痛病。肾虚为主有瘀血，或湿或痰或郁热，风寒挫闪总能疼。益坎汤中加减说，山药山萸熟地黄，香附乌药续断截，杜仲故纸盐酒炒，丹皮泽泻砂仁接，引用青盐空心饮。寻常腰痛自然绝（痛之不已，习以为常，属虚），知母黄柏脉数添（或手足心热，面红口乾，属热），炮姜肉桂脉迟设（症足冷无热，不渴或泻，属寒），寒湿时见热能除（加苍术、白术、肉桂、良姜），天阴疼痛知湿热（加黄柏、苍术、白术、川芎、白茯苓），挫闪板疼难俯仰，归尾桃仁牛膝列，便结大黄并桂枝，赤芍红花治瘀血（内有块痛，日轻夜重，为瘀血，治同挫闪）。尺脉浮时定是风，天麻防风羌独活；脉来滑疾又名痰，腰背重注走串杂，南星半夏白茯苓，白芷抚芎二术夺；腰痛虽虚禁参耆，寒凉之剂不宜遏；久痛须加官桂开，痛甚不妨加乳（香）没（药）。秘法引经猪腰子，煮汤煎药功奇特；若还大便秘不通，酒蒸大黄不可忽。又有肾著若物缠，腰重如带五千钱，体冷如冰小便利，白茯炮姜（各四钱）甘（草，炙）（白）术（各三钱，炒）煎（每服四钱，空心服）。
示吉曰：腰为肾府。肾坎象也，水火併焉。水衰则相火旺而肾热，火虚则阴翳袭而肾寒，水火俱衰。土乘邪干，均令腰痛，官青娥丸。大茴、杜仲、故子（盐酒炒）各一两，熟地二两，胡桃肉四两，为末，蜜丸，空心酒下。
一方，用猪腰子一具，剖开入青盐三钱，杜仲末五钱，湿纸包裹，煨熟，空心食之妙。
吹鼻点眼治闪腰痛法　一用木香一钱，麝香三分，为细末，右痛吹左鼻，左痛吹右鼻，令病人手上下和之。一用两瓜皮阴乾，为细末，点目内眦睛明穴，立愈。

臂痛  ***************************
手臂因何作疼痛？经络血虚风湿中，或寒或痰或有伤，秘法活经汤有用。苍白二术共南星，防风羌活秦艽动，半夏桂枝羌独活，补血须用（川）芎（当）归颂，经寒蕲艾桂枝添（或脉迟臂冷），痰多白芥（竹）沥（姜）汁送（症麻木不仁，或硬块白色）。脉数臂热酒炒芩（属湿热）；身重痠痛苍（术）倍进（属湿）；若因挫闪定为伤，桃仁红花灵仙应；气滞香附及姜黄；气虚黄耆人参幸（右脉浮大无力）；服时食后引生姜，临服陈酒一杯定。
止痛法　一用瓦晒热，熨痛处。一用真蕲艾四两，揉成绵裹痛处，二法均热主流通，通则不痛之法。

背痛  ***************************
背属太阳膀胱经，太阳气郁痛不行。通气防风汤可用，藁本羌活独活存（各二钱），防（风）（川）芎（各）一钱及甘（草）蔓（荆）（各六钱），生姜为引水煎成。身重腰沉加防己；脉迟附子药如神；二陈合治脉来滑，背心一点冷如冰（属痰合二陈汤）；劳役过度常常痛，十全大补定功成（四君、四物加耆、桂、姜、枣，水煎服，或用补中益气汤）。

痛风  ***************************
（俗名白虎历节风，古名痛痹）
遍身走痛名痛风，血虚气滞风湿攻，湿痰流注脉来滑，麻痹不仁经络壅。上盛为风脉浮数，下盛为湿脉濡同。日间痛甚为气滞，夜间痛甚血虚凶。肥白（人）多痰苍瘦火，从风羌活有神功，羌活苍术酒炒（黄）芩，当归白芍半夏均，茯苓香附甘（草）陈（皮）用，木香磨汁水姜增。上痛防风白芷妙，下痛黄柏牛膝寻，热痰瓜蒌并枳实，竹沥姜汁临服入，脉涩血虚生地（川）芎，痛甚原须加乳没，发热柴胡不可无，臂痛桂枝加有益，小便短涩合四苓，骨节疼痛灵仙力。
按：走注疼痛，古名痛痹。究其故，血虚不荣内，血瘀不养筋，寒甚则凝滞，湿痰则留结，使荣卫滞塞而不通，何怪乎其为痛也。但痛而走注，非寒痰湿血之所能，其惟风之善行者乎。古人定名良有以也。
秘方　用桑枝一小升，细切炒香，水三升煎一升，一日不拘时饮。桑枝性平，不冷不热，可以常服，并能止嗽消食利便，屡效。

眩晕  ***************************
头眩昏晕病何如？如立舟中气喘时，时暗生花身自转，耳聋昏倒事无知。气少血虚痰作病，风寒暑湿亦须知。《内经》眩晕责肝木（风木主动故也），丹溪痰火两相持，清晕化痰汤主剂，陈皮半夏茯苓施（各一钱五分），白术川芎羌（活）白芷（各七分），防风枳实胆星支，天麻黄芩须酒炒，水姜煎饮病当除。劳役过度自汗重，黄耆人参气虚用（去羌、芷、防风，或用补中益气汤）；失血产后是血虚，当归生地芍药中（去羌、芷、防、星，或用芎归汤）；脉数黄连并山栀；迟脉炮姜肉桂重；痰多竹沥及姜汁；中湿身重增苍术（或吐逆脉濡）；项强不仁风脉浮，有汗桂枝白芍的；筋挛掣痛脉浮紧，寒则无汗紫苏入（冬加麻黄）；夏天烦闷暑脉虚，麦冬五味香薷益。

麻木  ***************************
麻病如绳缚初放，全无痛痒木之状（总是皮肤不仁），湿痰死血木病成，气虚麻症方来当。开痰活血治木方，川芎茯苓当归幢，陈皮生地半（夏）芍（药）添（各一钱），白芥桃仁红花望（各八分），甘草生姜一併煎，竹沥姜汁临服放，臂上桂枝不可无，牛膝灵仙下部荡，南星二术治湿痰，寒壅经络川乌壮。麻症治法又如何？益气行气功最多，补中益气汤为主（参耆归术陈甘升柴），木香香附川芎徒，青皮桂枝加少许，枣姜煎服定除疴。茯苓半夏有痰用（脉来滑），羌活秦艽夹风送（脉浮者是），身重脉濡苍术增（夹湿），瘦人脉数（黄）芩（黄）连颂（夹火芩、连酒炒），肥人附子可引经，医须便制少许用。

痹证  ***************************
痹证有五原归一（骨痹、皮痹、筋痹、脉痹、肌痹），其原总属风寒湿，风能走注寒善痛，湿多重著脉来涩（或浮或紧，故有痛痹、行痹、著痹之名），以致麻木皮不仁，不能行功但能食。舒经汤用好姜黄（四两，洗去灰土），当归赤芍共白术（各二两），甘草（炙）羌活（各一两）海桐皮（二两），为末三钱生姜入，盏半水来煎八分，去渣磨入沉香汁。

痿症  ***************************
四肢软弱名痿症，但能饮食行难任，五脏五痿出经书（脉痿筋纵，筋痿筋挛，肉痿则渴，骨痿腰膝不举，气痿肺鸣，皮毛枯藁），独取阳明脾肺病（阳明脾肺之府），皆由酒色真气伤，清心补肾病自定。参归养荣（汤名）用人参，熟地当归白茯苓，陈皮白术兼芍药，（黄）柏知（母）故纸酒炒行，牛膝杜仲（姜酒炒）等分用，甘草减半水煎吞。肥人有痰加（瓜）蒌半（夏）；瘦人多火用（山）栀（黄）芩（酒炒）；若挟瘀血脉涩弱，桃仁红花宜所增；食积妨碍亦成痿，食积条中加减论。
示吉曰：痹、痿俱能食而不能行，症相同也。但痹多实，痿多虚；痹多寒，痿多热；痹为湿，痿为湿热。苟不明辨，调治自差。其要在有痛无痛中分，有实为实，痹也；不痛为虚，痿也。此为异同者辨。至于用药，又当随其所挟。看其所急。譬之，痿症虽虚，若二便秘结，热燥肠胃，能不用大黄以润之乎？痹症虽实，若因劳役内伤，懒言倦怠，脉来无力，能不用甘温以补之乎？东垣治痿以黄柏为君，黄耆等补药为佐，而无一定之方，盖欲学者随其所挟而用药也。

痫痓  ***************************
卒时晕倒口流涎，身软口噤咬牙关，声类畜叫名痫痓，五脏五痫病自烦，总因痰火塞心窍（作畜声者，譬之笛孔开闭不同而音各异，不必分羊猪等症），祛痫二陈（汤名）功不凡。（白）茯半（夏）甘（草）陈（皮）犀角屑，黄连枳实沉香截，胆星远志及菖蒲，竹沥姜汁临服设，辰砂为末好镇心，开关牙皂钩藤绝。
示吉曰：痫与痓相似，但痫则身软时醒，痓则身强直反张如弓，发不时醒为异。仲景曰：「身热足冷，颈项强急，恶寒，时颈热，面赤，独头摇，卒口噤，背反张者，痓症也。方具伤寒科中。至于杂症成痓，变症也。大抵属痰属血虚。血虚参归养荣汤，见痿症，加羌活、防风、黄耆、桂枝；痰用瓜蒌桂枝汤，瓜蒌、芍药、甘草、桂枝、水姜煎服。痓症多用桂者，以痓为肝病，肝木主筋，桂能缓筋而伐肝，所谓木得桂而柔也。若阴证成痓难治，回阳救急汤加桂枝白术，方在伤寒科。

癫狂  ***************************
肝实多怒名曰癫，错乱妄为不可言；心热多喜狂呼叫，妄言妄见是狂然。《难经》虽有阴阳别，均为热证河间说，从来宜泻补不宜，在上吐之病自歇，病在下者微利之，吐泻后将馀邪撤。祛痫二陈（汤见痫症）甚有功，但得宁静补心血，天王补心是妙方，莫施温补病难绝，饮食过度病复来，枉咎医家不先说，清心寡慾并安神，恬淡滋味善调摄，伤寒之病变发狂，节斋方法真奇诀（见伤寒），邪祟欺人詈骂来，承祖灸法第一节。
治火亢吐法　治火亢甚，喜笑不休。用食盐二两放刀头上，用火烧赤，研细，入半夏三钱，竹叶一两，河水二大碗，煎三四沸，去渣，待温入竹沥半杯，姜汁三匙，顿服，鹅翎探吐，热痰即愈。
下法　治实热，大便燥结，发狂。用大黄四两，酒浸一夜，水三升，煎之，分三服。能食脉沉实有力者，立愈。
秦承祖灸鬼法　治一切惊狂谵语，逾垣上屋，骂詈不避亲疏等症。以病者两手大指，用细麻绳扎缚定，以大艾炷置于其中，两介甲及两指角肉，四处著火，一处不著，即无效矣。七壮神妙。
治发狂秘方　用好生犀角四两锉末，每用一两，加清水十碗入砂锅内，熬至一碗，滤净，再加水十碗，熬至二酒杯；另以淡竹叶四两，水六碗，煎至二碗，去渣，加犀角汁同服，四服立愈。
妇人产后，血迷心包，亦令癫狂，歌唱无时，逾垣上屋，宜加味逍遥散。用当归、白芍、白术、茯苓、柴胡、生地、远志、桃仁、苏木、红花、甘草，水姜煎服。此属虚证，宜补不宜泻，故予拈出。
一方加辰砂末。

惊悸怔忡  ***************************
惊悸忽然心惕惕，如人将捕时惊惑，跳动不已名怔忡，寤寐神魂多恍惚。精神短少或多痰，健忘之病因而得，皆缘大恐与大惊，触事丧志心神失。治用四物安神汤，当归川芎（白）芍地黄，（人）参（茯）神栀子黄连（酒炒）（白）术，麦冬酸枣竹茹当，乌梅炒米引姜枣，临服研入辰砂好。时跳时止定因痰，二陈合用病自了；心下悸动是水停，猪苓泽泻不可少。

健忘  ***************************
心气不足事多忘，有始无终作事忙，发言首尾都忘却，思虑劳伤致病妨。天王补心真妙药，川连酒炒（二两）生地黄（酒洗四两），当归麦冬五味子，柏仁枣仁元参当，天冬茯神并桔梗，丹参远志合成方（各五钱），菖蒲一两共为末，蜜丸送下定惊恍，朱砂为衣临卧服，引用灯草竹叶汤（每服二三钱）。肥人脉滑痰迷窍，胆星半夏莫相忘。

虚烦不寐  ***************************
虚烦不寐是何缘？心热胆寒病自兼，痰涎沃心诚可怕，加味温胆病当痊。半夏竹茹陈（皮）枳实，茯苓甘草枣仁先，远志人参及五味，熟地姜枣一同煎（临卧服）。热在阳明不得睡，竹叶石膏胜如仙，伤寒条内分明说，口渴自汗症相全。
示吉曰：健忘、惊悸怔忡、虚烦不寤俱属少阴，故多用安神养心之品。然须察其所挟，挟水者，合四苓；挟痰者，合二陈。再察所因，如因劳役过度，或病后而来，宜补中益气汤加红花入心，黄柏滋肾，其病自退。若因思虑过度，劳伤心脾而来者，宜归脾汤，盖思伤脾，脾足则神宁意定也。诸症总不宜凉剂，重泻脾土，泻伐心火，火却土衰则痰涎日甚，而不可为矣。
归脾汤　治脾经失血，发热盗汗；或思虑伤脾，不能摄血，以致妄行；或健忘惊悸；或心脾伤痛，嗜寐少食，血虚发热，虚烦不寐等症，用人参、白术、黄耆、茯苓、当归、远志、枣仁、龙眼肉各一钱，木香、炙甘草各五分，姜枣煎服。

黄疸  ***************************
疸虽分五实归一（黄汗、黄疸、酒疸、谷疸、女劳疸。丹溪曰：不必分五种，总是湿热，如盫酱曲相似），盖是脾虚胃不实，水穀湿热相郁蒸，发黄腹满溺黄汁，有如盫曲遍身黄，眼珠指甲俱金色，欲除湿热利小便，茵陈五苓汤有力气。茵陈泽泻猪茯苓，由栀木通并白术，山楂枳实共甘（草）陈（皮），桂枝少许兼滑石，姜枣灯心河水煎。厚朴槟榔消食积；身热柴胡乾葛增；腹胀腹皮卜子入；伤酒白蔻共葛根；浮肿苍术应有益；口渴腹胀大便难，加入大黄去白术（名加味茵陈大黄汤）；小便自利大便黑，按腹则痛瘀血积（桃仁承气汤中加茵陈，见伤寒）；恶心吐酸胸腹满，右关紧盛是伤食（从饮食条中治）。二者俱宜胜金丹（见鼓胀），食消血去黄自息。腹中无病能饮食，二便如常不苦涩，惟有身痛脉来大，烦躁头痛苦鼻塞，此因寒湿客头中，瓜蒂搐鼻黄水出。
秘方搐鼻瓜蒂散　用瓜蒂二钱，为细末，再入母丁香一钱，黍米四十九粒，赤小豆五分，再研极细。至夜令病人先含水一口，将药半字吹入鼻中，待下，或吐去水，便睡，至夜半，或次日取下黄水，则愈。若病在遍身者，内服茵陈汤。
示吉曰：疸症在上者，吐之，微汗以散之，搐鼻以除之；在下者，引而竭之，大便实者下之，必使小便清白为愈。病之常治之经也。外有瘀者，逐之；虫积者，消之；寒者，温之。病之变治之权也。虫积，如吃泥土、米炭，发黄，依虫症条中治之。阴证发黄，四逆汤加茵陈，详伤寒条。凡疸散成臌者危，黄入手足心，渴而热甚者，难治。
验黄疸生死法　用二指重按胸前膻中穴，二指左右分开，中间有血色者可治。
秘方外治，用生姜一斤，捣烂，入酸醋一斤，和平胃末二两调匀，遍身涂之。少顷，战慄汗出，内泻黄水而愈。

斑疹  ***************************
遍身红点名曰斑（斑无头粒），疹生头粒又多番（疹有头粒，浮小随出随没），先红后赤人昏愦，脉来洪大更心烦，热伤血分乘虚出，鲜红稀朗方为吉，紫黑稠密定伤生，和解辛凉消毒力，将出未出升麻汤。升麻葛根川芎立，甘草枣姜水煎服。再著红花亦有益，已出之后去升麻（以下加入），牛蒡元参知母吃，黄芩桔梗同犀角，加入大青功妙极，谵语口渴并自汗，竹叶石膏粳米的。
验斑疹纹迹法　以红纸灯照病人面部、胸背、四肢，有红点者，斑疹也。疹轻斑重，先将姜汁喷于斑上，随轻重用药。若病人安静，脉不洪大，红点惟在手足，且先红后黄，是纹迹也，切宜细察。

浊症  ***************************
小便去浊名浊症，皆因湿热为之病（白者如米泔，名白浊；赤者如赤脓，名赤浊；漩脚澄下凝如膏糊。《经》曰水液浑浊，皆属于热），赤属血兮白属气，肥人湿痰膀胱渗。清心莲子用石莲（去壳取肉），人参黄耆赤苓净，地骨麦冬及车前，黄芩甘草功相应。（以下加减）肥人须合二陈汤，二术升（麻）柴（胡）亦莫剩，酒炒知（母）（黄）柏脉数添，久而不止升柴进，涩精金樱并莲须，山萸牡蛎真能任；瘦人血虚因而得，赤色居多合四物；暑天伏暑用清凉，香薷扁豆兼滑石；白浊肾虚萆薢饮，益智菖蒲乌药等，四味（等分）煎成入少盐，空心一服功成稳。
示吉曰：便浊则降火清痰，分利清浊则益肾滋阴，固脱关要也。外有肥人多湿痰，清痰是要；瘦人多虚火，降火为先。老人因虚寒而致，可求温补。夏月因伏暑而然，法用清凉，是亦丹溪之法，传于言外也。

淋  ***************************
心与小肠为表里，心火动时相火起，煎熬津液成五淋（血、石、膏、劳、气）。赤涩不通痛不已，欲去不去住又来，淋沥疼痛无人理，清心分利是良方。犀角黄连栀子拟，滑石木通共车前，麦冬赤茯甘草抵，竹叶莲心灯草煎，还加青黛痛脱体。溺出砂石名砂淋，石韦瞿麦葵子行；血淋尿血茎中痛，柏叶藕节生地临（不痛者为尿血）；膏浊频数膏淋症，茯苓白术半夏真；劳倦则发是劳淋，人参黄耆（当）归（白）术寻；尝有馀沥身又冷（是气淋），木香槟榔（当）归泽（泻）青（皮），瘀血作淋脉来涩，牛膝煎膏病自平。脉数（黄）柏知（母）方有效，下陷升柴更觉灵，脉来无力（人）参（白）术用，大便秘结大黄行。
示吉曰：三浊五淋，俱小便去浊也。浊多虚，淋多实，盖淋痛浊不痛为异耳。浊、淋俱属热证，惟其不痛，大约属湿痰下陷及脱精所致；惟其有痛，大约从淫欲火动，强留败精而然，治之不可衮同。故男子女人五淋带下初起，小便痛者，用白茯、大黄各一钱五分，百草霜（五分）共为末，鸡子清调，蒸熟作丸，白汤下，空心服，尿白即愈。毛公威传此方，泄泻者不可用。

小便不通  ***************************
小便不通有二症，渴在上焦肺热病，不渴方属小肠来，膀胱实热通关应。渴者须投清肺汤，赤茯猪苓泽泻当，通草车前扁蓄妙，木通瞿麦饮无妨，琥珀为末引灯草，空心一服是仙方。若还不渴小便秘，通关丸用知（母）（黄）柏意（各一两，俱酒炒），肉桂为末用一钱，熟水为丸桐子例，空心送下一百丸，顿两足时药行易。以上二症是大纲，投之不利吐之愈。皆因痰塞中上焦（如玉漏然），上窍塞而下窍闭。法煎二陈探吐之，久不通时当提气，勿用巴豆及牵牛，大便秘结八正（散）济，若兼呕吐名关格，老人鼓胀总不利（皆死症）。
示吉曰：小便秘日久，则水满而死，急症也。外治法不可不讲，一用皮硝一合，连须葱一根，同捣，用青布摊似膏药，贴腹脐上，热瓦熨之，即通。一用炒盐熨脐腹。一用麝香、半夏为末，填脐中，上用葱白、螺蛳二味捣成膏，为饼封脐上，用布帛缚定，下用皂角烧烟，熏入阴中自通。女人用皂角煎汤洗阴户。若在胎前，名曰转胞，是胎压转尿胞不得小便也。宜稳婆托法，详女科。
总之，右寸关滑实者多，煎二陈汤以吐其痰，因痰塞上窍，以致下窍不通也。右寸关细微无力，或浮大无力，是属气虚，宜独参汤补气，《经》云：气化则能出矣。若左脉芤涩，或小腹有痛块，是属瘀血，桃仁、牛膝作丸服；若大便黑者，桃仁承气汤。
一单方，治小便闭，胀急垂危者，用自己爪甲烧灰，水调服，只取通窍之意也。

大便不通  ***************************
心肺清肃肾水节，津液充足内不热，大便湿润自调均，若还秘结津液竭。大肠无血致成灾，更兼邪热因而结，壮年气盛可下之，大小承气真奇绝（汤见伤寒）；妇人产后及老人，久病之后作虚说，若用巴豆并硝黄，暂时取快祸最烈，《千金》润燥是良方。生熟地黄当归帖，苏子桃杏共麻仁（四味炒为末），枳壳厚朴黄芩列，甘草灯心共水煎。秘甚还加大黄劫（大黄用酒拌，蒸晒九次，便通即去之），腹痛槟榔木香开，气虚人参郁李来，痰火瓜蒌并竹沥，风闭羌活牙皂裁（一加郁李仁），老人苁蓉（人）参麦（冬）用，产妇（川）芎（白）芍红花该，小便多时或自汗（津液枯竭之故），人参麦（冬）（五）味用扶衰。
示吉按：丹溪曰西北人壮实，开结为主；东南人气弱，润燥为要。然因其地而分，不若随其证而治。盖便结因风寒热病者，虽东南虽老弱，非用硝黄不可，仲景所谓急下法也。便结因于病后失血产后者，虽西北虽年少，亦宜滋阴补养，丹溪所谓润燥法也。变通而治何病不克？至于结在广肠，导法尤为捷要。三法附后：
一用猪胆二三个，每个倾去少许，仍入醋在内，用芦管相接，缚定一头，套入穀道，以手捻之，令病人提气，如忍大便状，胆汁入内即通，盖酸苦能益阴润燥也。
一用香菜油或麻油入猪胆中，如上导法。
一蜜导法，用白蜜六七两，炼稠厚黄色，滴水凝硬，再加入盐五分，皂牙末五分，和匀，急倾入冷水中，捻如指大三四块，先将香油抹穀道中，后用蜜条放入即通。

二便闭  ***************************
肝肾实热二便闭，大便行时小便利。八正散中用大黄，木通滑石车前意，扁蓄瞿麦并山栀，甘草灯心水煎例。少壮骤病服如神，老人虚弱药所忌。
外治法　用蜗牛三个，连壳研如泥，加麝少许贴脐中，以手按之立通。一用白螺蛳捣烂，填脐中亦妙。一用香豉一十粒，连须葱一根（勿洗），生姜一块，食盐二匙，同研烂捏饼，烘热掩脐上，以帛扎定，良久气透自通。否则再易。
秘方　用白蜜半盅，白汤泡开，入元明粉三钱，空心服。血热便秘，用当归五钱，煎汤调服元明粉三钱，并妙。

脱肛  ***************************
肺与大肠为表里，肛门闭结肺热理，肺脏虚寒则脱肛，泻痢久虚下陷起（老人虚弱，小儿元气不足，产妇用力过度，故有此症）。举气汤中（人）参与（黄）耆，（川）芎（当）归升麻五味已，姜枣水煎空心服。外治好将热尿洗，鞋底烘热捺进去，再点冰片亦得体（冰片为末点肛上）。泄泻脱肛去当归，补中益气甚有礼；大便乾涩努力来，是为热脱清凉拟（脉数实，肛门涩痛），黄柏知母四物汤，枳壳黄芩病自已。
收肛散　用熊胆五分，儿茶五分，冰片二分，为细末，乳调抹肛，上热汁下，而肛收矣。热泻脱肛者佳，并治痔漏。

三消  ***************************
心热移肺名上消，多饮水浆二便调（或舌上赤裂，多饮少食，宜清金降火）；火热在胃偏多食，大便硬兮小便赤（名中消，善食而瘦，自汗，治清胃理中）；下消肾热渴饮汤，耳轮焦乾便淋沥（小便淋沥如膏状，治宜清火养阴）。其名虽有三般异，津液乾枯血虚一，天花解毒治三消，花粉麦冬五味粒，葛根生地及川连，人参当归甘草吃，竹叶蚕茧及灯心，徐徐服下有神力。山栀桔梗治上消，黄芩石膏中消入，黄柏知母治下消，姜椒辛辣不可食，乌梅莲肉合煎膏（合本方煎膏，再加下几味），人乳牛乳藕梨汁，再加白蜜共煎成，不拘时候徐徐吃。此症皆从燥热来，能食须防发毒物，不能食者传中满，鼓胀等病医宜识。
示吉按：渴症有三，总归无水。外有酒毒作渴，非葛花不除；暑邪消渴，非香薷不愈；喜食炙煿甘肥令渴，豆豉有效；汗吐下后，胃液不足而渴，惟人参有功；青梅止渴，胃干暴渴宜加；朽木作汤，热中消中当饮；北梨甘蔗性水味甘，酒渴盐伤俱解。病因不同，歌难尽载。从此消息，亦有补也。
朽木，土中水中者良。方寸者，三十枚煎汤饮，治肥甘炙煿嗜酒耽辛以致消渴者佳。
喜饮酒，灼人真阴；爱海味，丧人真液。皆令消渴，蔗汁梨汁主之。

梦遗  ***************************
夜精遗失多因梦，心火旺时相火动，清心寡慾是良方。黄连生地当归颂，石莲远志共人参，甘草茯神酸枣用，不愈莲须金樱膏，临服食盐少许送。

滑精  ***************************
无梦遗精是滑精，阴虚火旺水难存，涩精清火併节欲，保精汤用自安宁。（川）芎（当）归（白）芍（生）地知（母）（黄）柏炒，黄连栀子牡蛎捣，沙参麦冬并山萸，姜灰少许元精保，不愈辰砂共龙骨，为末临时调服好。
一用固真汤，治无梦而遗。用莲蕊、石莲、芡实、枣仁、远志、茯神、天麦冬、桔梗、车前、龙骨等分，甘草减半，灯心水煎，调辰砂末服。
此症大法，不可用凉药，不可纯用涩药。

脚气  ***************************
寒热呕逆伤寒意，脚膝痠软疼为异，肿湿脚气实因湿，不肿热痛乾脚气，麻者因风（必无汗走注而脉浮）痛者寒（拘急脉迟），肿为湿气身重例（筋弛脉濡），防己饮子总能司。木通防己苍术（盐炒）计，生地木瓜与槟榔，犀角川芎黄柏（酒炒）味，甘草梢头用水煎。内热（黄）芩（黄）连倍生地，先痛后肿用川芎（气伤血），先肿后痛犀倍记，大便秘结加桃仁（结甚加大黄），小便涩时牛膝利，有痰竹沥并半夏，风盛秦艽羌活易，呕吐喘急最为凶，脚气临心病所忌。
示吉曰：脾气虚弱，胃气下陷，亦令足跗气肿。盖脾具坤静之德，而有乾健之运，中气冲和，则升清降浊而无病。若劳役久病，脾气致伤，土不制水，胃中水穀之气下陷，令人跗肿，宜补中益气汤，升举其下陷之阳，浮肿自愈。若以牛膝木瓜之类治之，病日甚矣。
脚气外治法最妙。一用附子末津调涂涌泉穴；一用川椒一两，葱一握，生姜三两，打碎，水十碗同煎洗脚，寒湿脚气疼痛不仁俱治；一用木通二两，水煎顿服，治足膝肿痛，一日后发疹则愈，如夹用他药不效。

疝  ***************************
小腹急痛连睾丸，疝气还来有七般（寒、水、筋、血、气、狐、㿉七疝），总为房劳并辛苦，履冰涉水又经寒。《素问》以下皆寒治，丹溪湿热法方完。暖肾散中荔（枝核）橘核（炒为末），故纸杜仲青皮力，乌药香附及槟榔，木通川芎炮姜益，川楝肉桂并当归，川椒大茴砂仁入，等分为末服五钱，空心酒下功难述。
示吉按：云林集云肠中走气，作声或痛者，盘肠气也；少腹阴囊手按作响声者，膀胱气也；脐旁一硬，升上钩痛者，小肠气也；小腹下注，上奔心腹急痛者，肾气也；阴子偏大小者，偏坠也；阴子虽硬，大而不痛者，木肾气也。俱因热郁于中，寒束于外，宜神效汤。用大茴、延胡、益智、苍术、香附、当归、山栀各一钱，木香、吴萸各七分，川乌五分，砂仁七分，甘草三分，姜、灯心水煎，临服加酒。胀闷而痛，加乳香、没药；瘀血胀痛，加桃仁、红花、川芎；肾气上冲，加沉香、枳壳。此方亦稳。
子一日治二疝。一人升上作痛，一人坠下作痛。俱闷痛欲绝，求方于予。升上者，予定故纸三两（炒），黑丑一两，生硫黄七钱，俱为末，盐酒打面糊为丸，盐酒送下。坠下者，予定补中益气汤加杜仲、故纸、肉桂、炮姜、香附、川芎。二人骇曰：「疝气同也，何方之不同若是？」予曰：「姑试之」。至明日而皆愈。

诸虫  ***************************
湿热生虫古所云，皆因饮食不调均，牛羊苋鳖都生积，米泥茶炭等生成。面色萎黄心腹痛，饮食少进肉不生，椒梅汤治诸虫症。呕吐涎沫腹痛甚，乌梅川椒及槟榔，枳实木香香附应，川楝砂仁与厚朴，肉桂炮姜甘草顺，等分生姜并水煎。先食蜜糖药后进，十五以前虫向上，服之即效如律令，望后虫头向下行，先用蜜糖肉汁渗（引虫头向上，然后用药）。
按：遇仙丹下虫之药也。小儿最多虫症，急宜修合。用白黑丑（头末）一两，槟榔（半生半炒）一两，山稜、蓬术（醋炒）各五钱，牙皂三钱，为细末，糖拌。小儿一钱，大人二三钱，酌虚实用之，糖汤送下，空心服。

耳病  ***************************
耳为肾窍病属肾，肾虚耳聋不能听；少阳（胆）经络绕入耳，感受邪气耳鸣应；醇酒厚味动胃火，亦致耳鸣红肿盛，右属阳明左少阳，红肿流脓风热病。蔓荆散用蔓（荆）木通，桑皮（蜜炒）赤芍升麻定，生地前胡赤茯苓，菊花甘草俱等分，姜枣煎成食后服。胆草柴（胡）（黄）芩左痛进，右聋须合地黄丸。川（芎）（当）归芍药功成峻，风热炽盛脉浮洪，荆芥防（风）（白）芷（川）芎柴（胡）靖。
按：肾虚耳鸣聋者，宜地黄丸加川芎、芍药、当归、黄柏、菖蒲、远志肉，或煎或丸俱妙。若耳中红肿疼痛，用葱捣汁滴入，即愈。若耳中流脓，予家秘方白龙丹：枯白矾一两（飞过），东丹二钱半，海螵蛸一钱，龙骨一分半，麝香、冰片各一分，为极细末。绵纸条捻尽脓水，吹入少许，即愈。
若耳后陷中红肿，恐成天疽，急用神仙活命饮合小柴胡消之。倘成脓，则难治，慎之。

目病  ***************************
目疾主治有专科，五轮五脏肝居少（目精属肺曰气轮，乌珠属肝曰风轮，大小眦属心曰火轮，上下胞属脾曰肉轮，瞳神属肾曰水轮），目得血养方能视，肝经风热目生疴。暴赤肿痛眼梢烂，迎风出泪怕日过，羌活饮子羌防风，赤芍白芷薄（荷）川芎，甘草陈皮兼枳壳，柴胡乾葛亦相通，水煎乘热先熏眼，徐徐服下有神功。山栀黄芩内热用，龙胆连翘肝火攻，酒蒸大黄加钱许，釜底抽薪妙不穷。不能久视昏花暗，肾经真水虚弱保，又宜明目地黄丸，熟地饮子金不换，熟地当归麦门冬，枸杞芍药川芎伴，丹皮羌活与防风，菊花灯草真有干。相火旺时加知（母）（黄）柏，气虚人参黄耆入，热甚黄连及黄芩，损者益之自有力。
洗眼法　一用防风、荆芥、连翘、白芷、归尾、甘草、朴硝、白矾、胆矾，少许水煎，去渣，乘热洗。一用古青钱三文，黄连三分，杏仁三粒，艾一叶，水一杯，煎三分，去渣，澄清一夜，次日频频洗之。凡患风热，眼眶肿烂者佳。
治雀盲方　苍术（炒）为末，羊肝同食，即愈。用斋者，豆腐同食，凡昼明夜暗者佳。

鼻病  ***************************
无形之气通于鼻，鼻塞声重风寒客；伤寒伤风在本条，胆移热脑鼻渊责（俗名脑漏）。辛夷散能治鼻渊，白芷（一两）辛夷苍耳得（各二钱半），薄荷五分共为末，每服二钱葱汤食（食后服）。喜饮热酒肺热伤，赤鼻名为酒齄鼻，秘方只用连翘仁，四两为末汤来吃（临卧服二钱）。鼻孔生疮气不通，香臭莫辨息肉塞，辛夷川芎与防风，木通细辛藁本的，白芷甘草及升麻（等分），为末三钱茶调益，外用冰片吹鼻中，内外兼治法有力。
用狗头骨烧灰，加硇砂少许为细末，搐鼻中，瘜肉自化。

口舌病  ***************************
口属脾经舌属心，舌和五味自知口，肝热口酸（食亦作酸）心热苦（内热亦口苦），脾热口甘疸亦生，肾热口咸虚则淡（寒亦口咸），肺热口辣自生成，口乾欲饮皆为热，喜唾停水胃寒侵，内伤劳倦淡无味，漱水不咽属寒阴（蓄血症亦喜漱水不欲咽），上焦郁火口舌碎，或肿无皮神憔悴，重舌木舌口乾焦，二寸洪数热为祟，玄参饮子是神方，玄参牛蒡连翘贵，甘草桔梗共黄芩，黄连生地枳壳最，白芍薄荷炒山栀，灯草同煎祛病累，牙肉肿兼白虎汤（石膏、竹叶、知母、粳米），口酸胆草柴（胡）青（皮）类，不愈牛膝及车前，引火下降如神谓，大便结时酒大黄，加酒半杯不可醉。
示吉曰：口舌病属热者多，故古人多用本方。然乱世之民劳，劳则虚，虚则近于寒，故属寒者亦不少。其证口舌生疮，脉来无力微迟，饮食少思，大便不实，足冷，服凉药不效者是也。是命门无火，浮阳上升，宜八味地黄丸，或用官桂噙之。总之口舌症，若因劳役致病，房欲无度，或费心忧愁而来者，须从各症本条合元参饮，细心加减用之。实热口碎，用元明粉煎汤，噙漱甚妙。一外治法，舌肿满口不能出声，用蒲黄掺之，即效；一用百草霜钱许调服。
一人无故舌上出血，仍有小窍，炒槐花为末，掺之即愈。
热证多舌出，有病愈而舌不入者，冰片一分，抹舌上，即收。
有舌肿出口外，以蓖麻油蘸纸作燃烧，烟燻之，随即消缩。

齿病  ***************************
木生于土齿生床（床，牙肉内骨），床本阳明齿肾生，下床嚼物大肠脉（属手阳明，动而不休），上床不动胃经当（足阳明，止而不动）。厚味湿热阳明病，牙床肿痛理所定，竹叶石膏是主汤，（石）膏（淡）竹升麻知母顺，玄参糯米及山栀，水煎服时痛自应。吸风痛甚是为风，羌（活）防（风）荆（芥）（白）芷（细）辛（川）芎进；齿龈宣露动摇长，肾元虚损地黄（尤）峻（虚热六味丸，虚寒八味丸）。
示吉曰：牙痛多肿，口秽臭，属火者多。故木方用凉药，而挟风者兼风治也。外有虫蛀痛、寒痛，俱宜外治法。一用白芷、北细辛各五分，肉桂、麻黄、草乌各三分，真蟾酥分半，为细末，面糊丸，桐子大。每用一丸，咬痛牙下，即愈。一用防风、荆芥、芫花、蜂房各一钱，川椒十粒，细辛三分，食盐少许，水醋各半煎，漱口立愈。二方风、寒、虫痛俱治。一用荜菝咬定痛处。一用川椒、章冰为末，放碗内，上用一碗合盖，用纸餬口不使漏气，下用稻柴火一握，其药即升上矣。取下擦痛处，神效。

咽喉症  ***************************
咽喉之位司呼吸，人身槖龠紧要极，忽然肿痛语言难，十八种病水难入。主治加味甘桔汤，一切实火总皆息，甘草桔梗共山栀，连翘防风枳壳益，黄芩生地并当归（等分），白芷薄荷减半入，灯草细茶共水煎，山豆根末调服吃。麦冬花粉咽乾用，发热柴胡亦有中，痰甚射干（瓜）蒌竹沥，牛蒡元参生疮动，热极便秘酒大黄，虚火泛上柏知重。此药总宜徐徐服，吹药外治能蠲痛。
示吉曰：咽痛热多寒少，本汤十有九中。若因饮食劳倦，无根虚火上炎，脉迟足冷者，非甘桔所司也。照口舌病浮火上升法治之。
吹药外治法　一用胆矾为末，吹喉中，吐出痰涎，便愈。一用火硝一两五钱，明雄黄二钱，硼炒五钱，殭蚕一钱，冰片三分，为细末，笔蘸药圈痛处，立效。一用胆矾、白矾、火硝、片脑、山豆根、辰砂、鸡内金，等分为末，用鹅毛管吹药入喉，即愈。一用胆矾五分（半枯半生），熊胆、木香各二分，为细末，用番木鳖磨，并水调和，以鹅翎蘸扫患处，立消。
针法　喉中红赤，用针从旁针之，血出则愈。旁针不犯哑门穴也。一针少商穴，穴在患人手大指外边，指甲后一韭叶许，针之出血，男左女右取之。如危急，两手俱针，神效。


卷之三  ——————————————————————————————————————————————————————————————————————————————————————————

伤寒赋上篇  ***************************
人生疾苦莫重伤寒，岐伯陈传变之经，《内经》具载。仲景详方法之治，《金匮》斯明；补论方，晋·王叔和功大；加注释，宋·成无己功多。自宋及元于今，为盛集大成，王肯堂之辈；摘精要，陶节庵之徒。考古而征今，博学以说约。欲明其症，先正其名。霜降后为伤寒，若温暖则有冬温之异；春分后为温病，倘暴寒则有寒疫之殊。乃问时疫，因四时天令不正；既名热病，由夏月暑热方生；湿温、暑暍宜分，类似伤寒有辨，将行三法（汗吐下），明察六经。太阳则发热，恶寒，头痛，项强，拘急体痛。阳明则头额目痛，微寒身热，鼻乾，不眠。少阳胁痛，耳聋，寒热，呕而口苦。太阴腹满自利，尺寸沉而咽乾。少阴之经，舌乾口燥。厥阴之症，烦满囊卷。日传一经，七日寻愈。若言两感，六日再传。麻黄、桂枝与五苓治太阳无汗、自汗及烦渴。葛根、白虎并承气疗阳明表证，里证与下攻。惟少阳有汗、吐、下之禁，三赖小柴胡以和解。至少阴有下温补之证，亦看脉足便以收功（脉沉实有力便结宜下，脉沉细无力足冷宜温补）。太阴有或下或温之方，厥阴有急下急温之例。两感之症，日传二经，冲和、灵宝百全一二。（脉）浮紧宜汗，须看头痛、发热、恶寒；（脉）沉实宜攻，还须便结，绕脐硬痛；足冷而脉沉细，虽面赤、烦躁，可温；胸满而寸滑沉，或懊憹，冷厥，必吐；烦渴而小便不利，或饮水即吐，或发黄而利水是求；大热而错语呻吟，或乾呕不眠，或汗渴而寒凉是用。随证而治，乃为良医。
治之失时，变证蜂起。失汗则面赤身痒，怫郁而不知痛处，因而大烦；失下则口燥咽乾，热结而津液内消，兼之痛硬，不利小便，如狂不除，不吐，懊憹郁闷依旧；吐衄之后，小便利而大便黑，蓄血居多；头汗已，形小便难，而渴饮浆，发黄；可待血有桃仁、犀角，黄宜茵陈五苓，阴躁阳狂有异，重斑轻疹亦殊。卒口噤，而背反张，刚柔二痓作；手足冷，而便通秘，寒热二厥生。呃或哕，遵陶氏之书；阴阳毒，从李氏之论。蛔厥手足冷，虽有热而禁用寒凉；狐惑唇口疮，辨上下，而急求汤剂，汗下禁。于动气，随脐之上下左右，而施苓桂泄，于奔豚，审气从小腹冲心而治，过汗患不少。下早变尤多，表证显恶寒，误下则结胸、痞气、懊憹之症作；发汗恐不彻，过多则肉瞤、肉苛、筋惕之病兴。结胸有大小寒热水之称，痞气惟痞满，不疼痛之辨，大小汤丸任用，姜根熨法尤良。筋肉跳动为亡阳，肉苛者非温补不愈。循衣摸床为死症，撮空者用升阳以求痊。便结如何？下攻亦可，杂症互见，随病施方。呕吐虽属少阳，寒当温，食当消，而火当解。呃忒虽为胃病，寒宜热，痰宜化，而秘宜通。泻利自利，协热协寒之故。脓血自便，寒热伤血之由。喘有表里水饮之不同，喘（便）秘而不恶寒者，下之则愈。痛有寒热燥实之不一，重按而痛渐减者，补之则安。头摇属风，有痛宜察，心悸、停水，气虚亦然。寒热为少阳之邪，便秘者可下；潮热主阳明之燥，未结者可和。扰乱为烦，心热之谛；愤怒为躁，肾热之征，汗下温凉不同，阴虚阳实有别。脉迟厥利，不能食反能食者曰除中；下利脐痛引阴筋，食如故者名脏结（二症俱死）。多眠神复兆，向壁卧，有阴寒之虞；衄血红汗名，动阴血为厥竭之禁。不得卧，有数种，阳明是其大端。越经症不只一方，导赤乃其最效。膀胱有冷热之结，咽痛有寒热之攻。漱水者，血症与阴寒；瘈瘲者，风热及痰饮；小腹胀满，蓄血与溺涩宜分；大便不通，阳结与阴结宜审；动摇身振，筋骨不荣；惊悸怔忡，气虚停饮。三物、金沸疗咳嗽，而汤异功同；白虎、五苓治口渴，而同功异法。舌苔分乎表里，表则白滑，里生黑黄；体痛介乎阴阳，阳则烦疼，阴如被杖。汗出不止曰漏，大汗后亡阳所生；头旋眼花曰眩，汗下后阳虚所致。项强为表证，结胸如痓者，宜陷胸丸。头痛者，属三阳；呕吐涎沫者，为厥阴痛。郁冒，直视，非佳兆；喑哑不言，岂易为？遗尿有热有寒，寒则死，而热可治。谵语者，有虚有实，实则下，而虚难医。舌卷囊缩，厥阴亦辨阴阳。手足搐挛，汗出，又逢风露，旷日持久，变证有三，汗吐下后，仍不痊，坏病，方投鳖甲饮。行住坐卧皆不定，百合，须求百合汤。前热未除复感寒，寒热往来号温疟，如何治疗？原用柴胡，前症已明。瘥后宜谨，发颐、豌豆何今日之毒有馀？错语昏沉，咎当初之汗不彻。劳复、食复尤可恕，调中、鳖甲先嚐；女劳、易病悔谁知？逍遥、烧褌有验。浮肿因嫌脾气弱，水湿不流；喜唾方知胃有寒，津液不纳。饮酒必然将病复，虚弱知前汗下伤。
类伤寒症有五：治食积于平胃，化痰饮于二陈，补中益气治虚烦，加减续命医脚气，惟有桃仁承气兼治瘀血损伤。再且伤风、暑湿、多眠、身重、风温，可用葳蕤；多汗妄言湿温，原需术附；中暑，中暍之症，香薷饮宜投；伤湿、风湿之流，羌活汤有效；普济消毒饮专疗大头；六神、通解方能司晚发，内外有别，男女须分。发寒热而天癸适来，知昼明而夜谵语，服寒凉而经水适断，防蓄血而腹满疼。胎产之间，毫釐千里。胎前之治，安胎是真四物；冲和治太阳，不如葱苏饮为稳当；紫苏大黄下秘结，不如外导法为万全；少阳阳明，柴葛双解；小腹外护，青黛井泥（方见后）；直中真寒，妊娠患之绝少，附子姜桂炒制用之不妨；温毒发斑，升（麻）（连）翘加于四物；自汗口渴，白虎倍用人参；月满既生，治法又异。诊脉偏喜沉细，若浮紧反为不佳，制方切忌寒凉，虽身热，还须禁用。欲发表之剂加羌（活）（紫）苏葱于黑神；攻大便之方添酒大黄于产宝：刚柔二痓，五积入麝成功；自噤中风《圣惠》愈风乃效；喘急参苏饮（人参、苏木二味煎服）；眩晕二四汤（二陈四物合用）；寒热宜补宜消，谵语血虚血实，未治杂症，丹溪有言。勿拘风寒，前哲有论。大纲细目，幸此篇之备陈，心要秘传，容后章之再布。

伤寒赋下篇  ***************************
运气加临，岁时各异；六经传变，旦暮不同。察色闻声为先，切脉审证莫后。观其形体，参决死生。青色为寒，兼主风痛之候；赤色属热，须防戴阳之虞；脾土色黄，有晦湿明热之辨；肺金色白，主气虚血脱之灾；黑色为阴，主寒主痛。光明润泽，青黑逢之亦可生；沉晦夭枯，红黄见之亦有死。相生者吉，相剋者凶。分部位而观成败，《灵枢》甚详；别死生而论外荣，《内经》明悉。望色曰神，闻声曰圣。口出无伦为谵语，无稽怒叫号狂言。外感有馀，出言壮厉，且先轻而后重；内伤不足，语言懒怯，且先重后轻；语不接续曰郑声；无人始言曰独语。鼻塞身重，自属伤风；声哑唇疮，定因狐惑；口噤挛搐，为痉症；鼻鼾语塞是风温；错语呢喃，出言不正，胸中汩汩，因有水；喉中漉漉，定为痰；症见前篇，不必再及。
脉因未悉，次第推求。表则浮而里则沉，中为少阳之候。迟则寒而数则热，缓为胃气之和。动、数、大、滑、浮为阳为热，沉、涩、弱、微、弦为阴为寒。脉象先分四时顺逆，方验阴阳，急辨有力无力。须知阴证见阳脉者生，真阳来复之兆；阳证见阴脉者死，正气衰微之机。汗后脉安静为痊，躁乱者不吉。温后脉渐出为愈，歇止亦凶，大小疏数不常定为死。崇病进病退有别，证察阴阳，尺脉无力而虚汗下宜禁，寸口无力而弱吐之则亡。
六经之脉见于前，审形之法陈于后。凶者身重如山石，吉者身轻如转丸。寻衣摸床，肝热乘肺；冒心叉手，过汗阴虚。手足牵引曰风，头重视深曰倒。扬手掷足，揭去衣被阳可知；倦卧神昏，引衣自盖阴为的。鼻为肺窍，忌青黑而红黄者佳；舌乃心苗，喜红滑而黑刺者忌。中暑则板齿燥，脾热则唇口焦。唇口黑青，阴寒之故；唇口肿赤，热极之征。病愈目眦黄，睛黄者发黄之渐，病重目直视，稍动者痰饮之妨。喜阳证之目开，恶阴证之目闭。心胸满闷察痞气，而大小结胸，小腹胀膨分蓄血而大小便秘。疑似须别，活法宜精。
太阳有风有寒自汗无汗之故，阴证有虚有实传经直中之分。伤风见寒则汗多，脉浮而紧；伤寒见风则汗闭，脉缓而浮。前经未尽而过经，表在者并病之例。三经不传而齐病自利者，合病之条有。头痛而发热，脉沉，太阳脉似少阴而反重；无头痛，而脉沉发热，少阴证似太阳而反轻。重为正气衰微，乾姜、生附不可缓；轻为表邪浮浅，麻黄、附子正宜投。阴证似阳固多，阳证似阴间有脉沉、足冷，知身热面赤之症非真，重按无根，识数大洪浮之脉是假。稀粪旁流而痛硬，必非阴寒；手足逆冷而乍温，自知反化。阳狂莫作阴躁，纹迹勿认斑疹，发狂重于如狂，传经轻于直中。发黄有血湿之辨，伤寒有内外之名。夹气夹痰幸节庵独究，内伤外感按东垣始明，劳力伤寒似虚烦，夹食伤寒兼食积，从脉不从症莫疑，从症不从脉当晓。识病于未来，世人方羡；断死生于现在，神鬼来通。鼻孔燥干欲漱水者，衄之兆；头上汗出，小便难者，黄之基；腹痛为自利之先锋；自利而痛者，恐白脓之下；恶心为呕吐之响导；不食而饥者，防蛔厥之忧；心慄为正不胜邪；倦卧而渐成寒逆；身战为邪不胜正，汗出而预报安痊（心动为慄，身大动为战，若身微动为振，振为正气虚寒）。足冷耳聋咳呕闷烦，汗下不解斑将至；妄语悲叹，烦躁少卧，神志不宁，狂欲兴；痞积于腹中，动气之本；气动于脐下，奔豚之原；小便利者泻将痊；汗自出者便必硬；微浮缓而不呕，清便自安；肌表热而大烦，作汗必解；邪气欲传，脉紧盛；未来之病，循经可推；邪气不传，脉静和，病愈之期，屈指可弄。未知死症，焉将全生？阴阳毒过七朝，两感伤寒六日，黑斑不治，厥竭须亡，阴阳交及摸寻衣，唇吻青兮面燻黑，舌卷囊自缩，何堪耳聋遗屎并失尿，更添昏乱，咳逆不已，汗喘不休，结胸症具兼烦躁，脏结亦死。阴阳易病女劳复，吐舌真凶，二阳合病忌弦长，汗后脉疾名脏厥，重暍除中，口张目陷，如此之流，天命何咎？若欲夺命于万一，求全之毁常来，必须审证于再三，百中之发有望。
●说约歌
示吉曰：伤寒主方，陶节庵先生提纲举领，共集四十，可谓约之极矣。包与堂编成歌括，以便学者，岂非先得吾心者乎？予更採名家之秘，并独得之法，增补于后，同志者庶无遗珠憾也。

太阳经  ***************************
（足太阳膀胱经起于目内眦，从头下后项，连风府，行身之背）
症不同方各异，四时伤寒各有例，惟有冬月正伤寒，不与春夏秋同治。发表实表两妙方，用在三冬无别制。
正伤寒正伤风，表虚表实不相同。表虚自汗脉浮缓，疏邪实表有神功。表实无汗脉浮紧，升麻发表自然松。
背恶寒身发热，头痛脊强无休歇，俱属太阳膀胱经，有汗无汗须分别，有汗表虚脉浮缓，无汗表实浮紧列。
●正伤（寒霜降后春分前，天冷严寒，万类深藏，触犯其气而即病者名正伤寒，头痛发热，恶寒项脊强，无汗脉浮紧）
升麻发表（汤名，即麻黄汤加味）桂（枝）麻黄，升（麻）（白）芷川芎甘草羌（活），防（风）杏（仁）共咀槌法妙，（豆）豉加一撮引葱姜。寒热头痛无汗喘，去升（麻）加（干）葛是奇方，发热恶寒身体痛，除杏（仁）加芍（药）又加苍（术），身痒面赤小便数，减去（白）芷杏（仁）加柴（胡）（白）芍，头闷寒热胸饱闷，枳壳桔梗加投证，服之无汗病难痊，汗多又恐生别病。
示吉按：《经》曰：「阳之汗，以天地之雨名之。」病人得汗热除，犹天气郁热，一雨而凉也。凡服此剂，外用厚被盖覆，其身及手足取汗，汗出不可骤动，待汗乾方可揭开。凡口苦舌乾，或吐衄亡血，或淋沥泻痢，或脐旁动气，或风温湿温中暑，或疮痛，或产后，或经水适来适断，或阴虚劳倦，或尺脉微弱，并不可汗，俱禁此汤。服此汤复热，脉躁乱者死，汗出不至足者死。
●正伤（风冬月严寒，水冰地冻，伤风即病自汗者名正伤风，即桂枝汤加味）
疏邪实表（汤名）桂枝（川）芎，赤芍羌（活）防（风）白术同，甘草姜三和枣二，胶饴二匙共煎浓。加之柴（胡）杏（仁）能消喘，止汗黄耆腠理封，饱闷还须添枳（壳）桔（梗），玄机能有几人通。
服此药后，进热米汤一碗，以助药力。温覆一时，遍身微汗者佳，切忌如水流漓，反生别病。一服病瘥，不必煎渣尽剂。病犹在，再煎服，盖欲中病即止也。凡小便数者，善饮酒者，及春夏秋伤风，俱忌此汤。
●春夏秋三时感冒
春夏秋另有方，通用羌活冲和汤。春温夏热秋治湿，随时加减妙难量。病症与冬皆相似，浅深表里脉中详。
脉有浮脉有沉，半浮半沉表里寻。有力无力辨虚实，或温或寒细酌斟。更有汗吐下三法，随宜施治莫沉吟（脉浮为表证，脉沉为里证，有力为实宜寒宜泻，无力为虚宜补宜温。此伤寒感冒大概治法）。
羌活冲和羌（活）防风，甘（草）（黄）芩苍（术）（白）芷（生）地（细）辛（川）芎，姜枣槌加葱捣汁，三时发汗自然松。心胸饱闷除生地，宜加枳（壳）桔（梗）定宽中，（石）膏知（母）夏用名神术（汤名），不能发汗紫苏攻。寒热喘加柴胡杏（仁），汗后不解大黄通。恶心半夏并姜汁，夹食砂仁厚朴同（去生地、黄芩，泻亦去）。三时自汗脉浮缓，寒热头痛即伤风，实表去苍加白术，黄耆止汗却收功（自汗去葱），此名加减冲和剂，杂症还当一扫空。自汗不止用桂（枝）（白）芍，小柴合用是良工。
此汤治春夏秋，不分有汗无汗，太阳证在者，用此解利可代麻黄、桂枝、青龙、各半等汤。元气本虚，及劳力冒寒，伤寒见风，伤风见寒，用之皆效。

阳明证  ***************************
（阳明经起于鼻，络于目，循于面，行身之前；其症微恶寒，头额目痛，鼻乾不眠）
阳明证不得眠，鼻乾目痛病之缘，恶寒身热微洪脉，此系阳明胃经传。柴葛解肌汤一服（即葛根汤加味），犹如渴极饮甘泉。
解肌汤用葛（根）柴（胡）（黄）芩，桔（梗）（白）芍羌（活）甘（草）白芷灵，槌法石膏末一撮，姜枣一服即身轻（热服）。本经无汗恶寒甚，加入麻黄不用芩，冬多春少夏秋减（言麻黄），秋夏苏叶病自平，汗而带渴当何剂？如神白虎用如神。
●阳明本病（自汗、大渴）
如神白虎（汤名）用人参，甘草麦冬五味临，（石）膏（山）栀知母引姜枣，竹叶为槌人自清。
●阳明胃腑本实病（发斑、发黄、发狂、妄乱、谵语、结胸）
口燥干发谵语，衣掀足掷手扬举，心腹满硬绕脐疼，发渴斑黄妄狂舞，舌卷囊缩便硬坚，邪传正阳明胃腑。六一顺气是神力，秘之莫与庸愚睹。
六一顺气（大）黄（朴）硝（黄）芩，枳实（厚）朴柴（胡）甘（草）（白）芍匀，水煎铁锈三匙入，杀车槌法妙如神。
按：此汤兼调胃、三乙、大小承气、大柴胡、大陷胸等汤下药之总司也，然亦为急下之剂。若表病未除，里证又急，已加大黄于小柴胡汤中下之矣。必须斑黄妄狂，燥结七八日，下证已全者。投之。
气血两虚并老弱，妇人产后当下药，此汤分咐去芒硝，微和胃气细斟酌。躁渴谵语兼结胸，心下硬痛手难著，甘草除去加甘遂，桔梗瓜蒌病自削（阳证表病在而误下之，则成结胸）。

少阳证  ***************************
（起于目锐眦，止头角，络耳中，循胸胁，行身之侧）
少阳证呕而苦，耳聋胸胁多痛楚，脉来弦数胆之经，本经切禁汗下吐，病在半表半里间，柴胡双解饮方妥（小柴胡汤加减）。
双解饮用甘（草）（人）参陈（皮），乾葛柴胡半夏（黄）芩，加入姜枣槌法妙，艾汁三匙药更神。呕吐竹茹姜捣汁，小水不利茯苓入，胁痛青皮应速增，痰加贝母瓜蒌实，寒热似疟桂枝用，渴症天花（粉）知母共，嗽加五味金沸草，口齿无津石膏重。
心胸饱闷未经行，非是结胸理自明，表黏至胸未入腑，只用小柴桔（梗）枳（壳）增，不效陷胸加枳桔（小陷胸汤，瓜蒌、黄连、枳实、半夏），合用柴胡功最灵。坏病本方加鳖甲；虚烦竹叶炒粳米；本经病与阳明合，芍药葛根二味新。热入血室归红著，男加生地更调停，老妇伤寒无表证，热甚硝黄酌量增。
按：伤寒汗吐下后，仍不瘥名曰坏病。前热未除复感寒，寒热似疟名温疟，本汤加桂枝、芍药，寒多倍桂，热多倍芩。女人伤寒，经水适来适断，昼则明瞭，夜则谵语，如见鬼状，名曰热入血室。

太阴证  ***************************
（始于足大趾上，行至腹，络于咽，连舌本，循身之前）
太阴证脉俱沉，病形一一要详论，沉而有力宜当下，沉而无力又宜温（阴证有二：若初起，头痛发热，后变便结烦渴，脉沉有力，是阳经热邪传入阴经之阴证，宜下之；若初起，无热不渴，就便怖寒自利，足冷，脉沉无力，是直中阴经之阴证，宜温之。三阴同法）。口渴咽乾腹满痛，桂枝大黄汤可用。身目发黄头汗出，茵陈将军汤最重。无热自利脏寒甚，加味理中汤是圣。太阴寒证势沉沉，回阳救急汤为正。
●治腹满痛咽乾渴手足温便结脉沉有力
桂枝大黄（汤名）桂（枝）（甘）草（赤）芍，柴（胡）（枳）实大黄姜枣著。腹满而喘不恶寒，加入腹皮去甘酌，槟榔磨水入三匙，热服顺臾病可却。
●治头汗腹满小便涩大便秘发渴脉沉实身目发黄
茵陈将军（汤名）茵枳实，（黄）芩（厚）朴（山）栀（大）黄甘草入，推法灯心三片姜，太阴头汗此汤的，大便自利去朴黄，加入滑（石）（黄）连腹皮益。
●治自利不渴手足温身无热脉沉无力（附吐蛔、动气、奔豚、呃逆）
加味理中（汤名）（人）参最尊，炮姜肉桂茯苓陈，白术甘草同姜枣，一匙壁土入汤吞。食即吐蛔饥不食，川椒乌梅细辛吃（去甘草、肉桂）；便实大黄蜜少加，腹满时减去甘得。利后身疼附急温；呕加半夏生姜汁；自利腹痛更有方，木香姜汁磨匀入；动气奔豚白术除，甘澜水煎原有力；呃忒丁香并柿蒂，熟附沉香磨汁食。
●治直中阴经真寒证无热不渴便恶寒四肢厥冷战慄腹痛吐泻手足甲青唇青或舌卷囊缩脉沉无力或至无脉　回阳救急（肉）桂人参，熟（地）附（子）炮姜共茯苓，五味陈皮甘（草）（白）术半（夏），姜煎入麝逐寒凝。呕吐涎沫小腹痛，盐炒吴萸妙入神；无脉应加猪胆汁，吐加姜汁药方行。

少阴经  ***************************
（始于足心，上行贯脊，循喉络舌本，下注心胸，行身之前）
少阴证脉亦沉，有力无力分下温。舌乾口燥肾水涸，或利清水心硬痛，腹胀绕脐土胜水，六一顺气有方存。不渴恶寒身厥冷，腹痛吐泻病沉沉。此是阴寒深入里，回阳救急急须寻。

厥阴经  ***************************
（始于足大趾上，环阴器，抵小腹，循胁上口唇）
厥阴证脉又沉，温下同前一样论。舌卷囊缩并消渴，四肢厥冷乍还温，烦满便实多属热，六一顺气可旋吞；口吐涎沫四肢冷，呕逆不渴腹痛硬，此是厥阴真寒证，回阳救急汤已整。少阴厥阴治略同，二汤用去人能省。

两感证  ***************************
两感证日双传，一日太阳少阴连。肾与膀胱沉洪脉，口乾头痛热寒兼。二日阳明与太阴，沉长之脉胃脾经，目痛鼻乾腹自满，大便自利不安宁。三日少阳厥阴联，肝胆之脉见沉弦，耳聋胁痛囊捲缩，古人不治命由天。
幸节庵订妙方，不论阴阳两感伤，设立冲和灵宝饮，一服两感雪加汤。
冲和灵宝饮柴（胡）羌（活），（白）芷（干）葛（细）辛（川）芎生地防（风），甘草（石）膏（黄）芩医两感，煨姜黑豆枣神方。更明表里多少病，治分先后细推详。表病多而里病微，麻黄葛根汤最奇；表缓里急先攻里，六一顺气不顺疑。麻黄葛根汤治表，（干）葛麻（黄）（干）姜（白）芍（豆）豉葱齐。六一顺气方见上，将来攻里不重提。
发热下利身疼痛，脉来沉细（兼无力）阴寒中，不渴踡卧又昏沉，回阳救急温经用。治分表里辨寒热，节庵权变人钦重。

真寒证  ***************************
（直中阴经）
直中阴为真寒，面如刀刮吐泻难，口鼻出气如冰冷，脉来迟缓是其端，手足指甲皆青色，舌卷囊缩做一团。外用葱白熨脐法，内服回阳救急安。

逆结证  ***************************
（即热结膀胱，太阳传里证，本病烦渴，小水不利）
小腹满溺秘结，或短或赤口枯竭。惟有秘方导赤汤，下焦蓄热凭斯泄。
导赤白术泽（泻）猪苓，滑（石）甘（草）桂（枝）（赤）茯山栀仁，入盐二字依槌法，姜引灯心二十茎，灯草木通消水结（引饮过多胸满，名水结胸），身目黄者入茵陈，小便不利兼头汗，阳脱之故发黄因。

热结证  ***************************
热结证医须别，下利清水身又热，谵语发渴邪里传，心下硬痛无休歇（此因热邪传里，胃中燥屎结实，此非内寒而利，乃自饮汤药，旁流清粪，急下之）。无热六一顺气通，有热黄龙汤一帖。
黄龙枳实共硝黄，厚朴当归甘草当，人参桔梗引姜枣，槌加铁锈水调汤。体虚人老芒硝去，还须热服病无妨（有热表虚也，故用人参）。

三阳合病  ***************************
三阳合必自利，莫作旁流清粪例，利下黄赤协热来，肠垢脐热治有异。古人法用黄芩汤，《全生集》载因有意。
黄芩汤用芩黄连，甘草芍药水来煎。发热柴胡泻白术；腹痛芍药炒来添；小便赤色茯苓用；呕痰半（夏）橘（皮）得安然。太阳头痛加羌活，阳明乾葛不得眠，少阳胁痛柴胡疗，斑烂青黛饮相煎，温热时疫多此症，节庵原议小（柴）胡先。
按：三阳合病必自利，固非阴寒，又非热结，不可误温下，只宜本方和小柴汤治之。此证浅近，故杀车槌未收此方耳。予看温热时疫，此证多兼发斑、谵语、喘急、发渴、烦躁、胸满等症，皆以本方加减治之，俱愈。莫以浅近而忽之。

挟血症  ***************************
不恶寒头不痛（知病不从太阳经入也），身热发渴语无伦，小便通利大便黑，妄投凉剂命难存，血郁心脾如见鬼，当归活血是生门。
当归活血归甘（草）（赤）芍，（人）参（生）地桃（仁）红（花）柴（胡）枳壳，炮姜肉桂引生姜，入酒三匙槌法著。姜（肉）桂桃红三服除，加入（白）术（黄）芩调补药。
按：此方治内伤瘀血类伤寒也。古人类伤寒惟四症，节庵增瘀血而为五，补古人之未备。

鼻衄症  ***************************
鼻衄血久不止，热甚逼血乃如此。内胀生地（黄）芩（黄）连汤，外于鼻上搭水纸（再用炒山栀末吹入鼻中）。热毒入深致吐血，亦当急用此汤使。
生地芩连（黄）连桔（梗）（山）栀，柴（胡）（川）芎（黄）芩（生）地（赤）芍甘（草）施，犀角大枣磨京墨，茅汁藕汁磨墨知（韭汁磨墨调服亦可，如无犀角以升麻代之）。若还吐血去桔梗，阿胶加入妙无如；错语失神因失血，指空闭目亦能除。

瘀血症  ***************************
（治热传入里，上焦瘀血）
瘀血症上焦热，烦躁漱水不下咽，热极又恐血妄行，犀角地黄汤最切。
加味犀角地黄汤，地犀丹草归陈桔，红花芍药引生姜，槌法取汁用藕节（韭菜汁亦可）。

蓄血症  ***************************
热传里有蓄血，其人如狂膀胱结，谵语燥渴身目黄，小腹硬满兼痛绝，小便自利大便黑，桃仁承气从来设。
桃仁承气饮硝（大）黄，桂（枝）（枳）实青（皮）柴（胡）甘（草）（赤）芍当，桃仁姜引除瘀血，三匙苏木汁神方。血不去时加水蛭，虻虫同用病无妨（脉沉有力者用）。

发斑症  ***************************
身似朱眼如火，发斑狂叫无人我，鼻焦面赤汗不干，三黄石膏汤最妥。
三黄（石）膏（黄）柏（山）栀（黄）连（黄）芩，淡豉麻黄姜枣寻，槌法细茶加一撮，更入辰砂末自灵，六脉洪数并燥渴，三焦表里热驱平。

斑烂  ***************************
斑既出休发汗，重如锦纹神气乱，血热不散乘虚出，消斑青黛金不换。病初汗下雨失时，误投热药成斯患。
消斑青黛饮柴（胡）（黄）连，甘草人参知母元（参），生地（石）膏（山）栀犀角（青）黛，枣姜为引水同煎，一匙苦酒槌加服，便实除（人）参（大）黄要兼（加大黄）。

阳毒症  ***************************
阳热极发斑黄，目赤口渴自癫狂，便闭舌卷囊更缩，脉数三黄巨胜汤。
三黄巨胜汤大黄，（黄）芩（黄）连（山）栀（黄）柏石膏芒（硝），姜枣同煎推法妙，泥浆和服是神方。

阴阳毒症  ***************************
阴阳毒更有方，阳毒面赤如锦妆，咽喉疼痛并吐血；阴毒面目青色常，咽痛遍身如被杖，俱过七日定然亡。五日可治用何药，仲景升麻鳖甲汤。
升麻鳖甲用升麻，鳖甲雄黄甘草赊，当归蜀椒煎顿服，阴毒除去雄（黄）（川）椒差。
示吉按：先师李士材曰：仲景所谓毒者，感天地恶毒之异气，入于阳经为阳毒，入于阴经为阴毒。故其立方但用解毒之品，未尝以桂附治阴，硝黄治阳也。在阳毒反投蜀椒者，椒水解毒之品，从其类而治之。阴毒反去蜀椒者，以升麻鳖甲既属寒凉，又觉蜀椒为赘矣。后世名家遂以阳毒为热极而用寒凉，阴毒为寒极而用温热，殊不知仲景疗阳证状极其热而药极其寒，疗阴证状极其寒而药极其热，已无馀蕴，又何必别出名色乎？按此症过五日不治，极为重病。李氏发前人所未发，活人多矣。因忆昔年，人多吐血而暴亡者，医终不识其何证，岂为不善读书者误耶！

阳厥证  ***************************
阳厥证指尖温，心烦便秘语无伦，脉来沉细并有力，六一顺气可煎吞。

阴厥证  ***************************
阴厥证透身寒，二便自利心不烦，唇指带青身战慄，踡卧腹痛口流涎，脉来沉细兼无力，回阳救急病能安。手足温利无别症，加味理中汤是圣，呕涎腹痛盐炒（吴）萸，无脉一匙猪胆进，呕吐不止加姜汁，泄泻黄耆升麻胜。

二痓  ***************************
刚柔痓属膀胱，口噤如痫身反张，手足挛摇头面赤，头摇不定项又强。无汗恶寒名刚痓，有汗不寒柔痓详。二痓俱宜如圣饮，只依此法最为良。
如圣饮防（风）羌（活）（白）芷（白）芍，甘（草）半（夏）芒硝（当）归乌药，柴（胡）（黄）芩共剂引生姜，槌法竹沥姜汁著。柔痓桂（枝）（白）术定宜增，刚痓麻（黄）苍（术）方的确，便实口噤又咬牙，急用将军粪自落。
按：痓与痫相似，而杂症成痓多虚多痰，治法与伤寒异，详辨于痫痓条中。

格阳证  ***************************
阴格阳难辨详，阴极发躁面戴阳，欲赴井中脉无力，急服回阳反本汤。
回阳反本用炮姜，甘草麦冬五味良，陈皮人参熟附子，腊茶葱叶七茎强。五匙蜂蜜（黄）连少许，冷服更入泥水浆，无脉再加猪胆汁，呕加姜（汁）半（夏）病无殃。

如狂证  ***************************
初得病原无热，狂言烦躁不安贴，热结膀胱如狂证，若还误下命当绝。太阳本病自经传，桂苓饮是神仙诀。
桂苓饮是猪苓泽（泻），（白）术桂（枝）紫苏甘（草）知（母）（黄）柏，山栀滑石共生姜，服之微汗真奇特。
按：此方与逆结证相等，节庵另出名目者，以逆结从太阳经传里，热结膀胱，故云溺闭结，口渴。如狂证，因邪热直入膀胱而为病，故云初起表无热如狂，均用利水药也。然逆结治水为急，故用五苓加山栀、滑石；如狂治热为先，故更用知柏，以治下焦蓄热也。同经异病，方似法殊，用者细心思焉。包与堂复增紫苏，亦取微汗之意也。

过汗口渴证  ***************************
身热渴汗不松，经汗愈渴脉微洪，阳明里热消津液，全赖如神白虎功。
本方已见阳明证，心烦须用竹茹功，背寒去栀入花粉，无汗斯汤切莫逢。

亡阳证  ***************************
亡阳证因汗多，头眩振振病不和，肉瞤筋惕虚之极，温经益元莫蹉跎。
温经益元（人）参（白）芍（当）归，地黄甘草附（子）须煨，白术茯苓同肉桂，枣姜糯米法依槌。饱闷（生）地除加枳壳；瘦人去芍法真垂；有热即当除附子；自利不止（白）术升（麻）追，更加壁土除归地，止痢神功在补脾；姜炒半夏能除呕，渴用天花法更希；汗后恶风表虚甚，除去（肉）桂附（子）地黄奇，加入桂枝胶饴妙，卫虚亡阳汗可医。

无阳证  ***************************
无阳证细详定，头痛发热恶寒甚，不能作汗系阳虚，愚蒙又不辨时令，妄用麻黄必害人，再造饮治须臾定。
再造甘（草）（白）芍（肉）桂（黄）耆（人）参，熟附羌（活）防（风）（川）芎细辛，煨姜三片和枣二，更加童便气和匀。夏天附子细辛去，加入（黄）芩（石）膏知母灵（冬月不必加）。

戴阳证  ***************************
身微热头不痛，无寒不烦面赤騂，躁闷饮水不入口，虚火炎炎势若焚，只因汗下伤元气（误投凉剂必死），益元汤服必安宁。
益元（人）参附（子）（五）味乾姜，甘草麦冬芍药强，黄连茯苓并知母，生姜大枣水煎尝，三匙童便葱白二，槌法顿冷服为良。

撮空证  ***************************
撮空证仔细详，休投风剂把人伤，叉手当胸言语乱，昏愦循衣并摸床，只因肝热来乘肺，升阳散火即安康。
升阳散火（白）芍（当）归（人）参，甘草茯神柴（胡）（白）术（黄）芩，陈皮麦冬姜枣入，水煎槌法煮真金。痰加姜汁炒半夏，泄泻升麻炒（白）术灵，大便燥实谵语渴，流通必定用将军。

懊憹证  ***************************
懊憹证尾虚烦，心中郁闷不舒散，反复颠倒无眠睡，懊懊憹憹病非凡。皆缘误下阳邪陷，栀子豉汤探吐安。
栀子豉汤栀子豉，先煎栀子后豆豉，服后得吐心中畅，不吐再服不可迟。下后心烦并腹满，再添（厚）朴（枳）实又何辞？气少原加炙甘草，呕吐姜汁足所司。
按：表证误下，阳邪陷于心胸之间，轻则懊憹，重则结胸、痞气，总之心中不安。欲吐不吐者，本方吐之，或以手探吐。

下脓血  ***************************
身发热痢脓血，莫作阴寒漏底说，温热积中成下痢，黄连阿胶汤可绝。
黄连阿胶（川）芎当归，白芍生地乌梅随，甘草地榆水煎服，京墨磨汁病可追，身热柴胡渴乾葛，脉弱人参白术推。
示吉曰：阴寒腹痛病后必下脓血，服桃花汤，用赤石脂、炒粳米、炮姜，水姜煎服。昔年毛方来兄，忽患真寒证，腹痛自汗，四肢厥冷，脉绝。诸医束手，予用回阳急救而痊。于时，吴石虹尚在，曰：「此证暂愈，后必下脓血，则危矣。」数日后，果下痢如鱼脑，全无臭气，投之参附则不应，忽思三物桃花汤，仲景岂欺我哉？以三物为丸，与之三四服，愈矣。

蛔厥  ***************************
蛔厥证手足冷，误投凉剂人必损，食即吐蛔不食饥，虽有热证寒不稳。椒梅安蛔理中汤，酸苦辛辣蛔自隐（忌甘草甜物，盖蛔得甘则动，得酸则静，见苦则安，得辛辣则头伏于下）。
安蛔理中汤（人）参（白）术，乌梅川椒炮姜入，白茯生姜用水煎。手足冷甚附子益，呕加半夏及陈皮，临服更加生姜汁，蛔吐不止苦楝根，黄连细辛亦相得，大便秘结加大黄，但得微利人安逸。

狐惑  ***************************
狐惑症是虫病，狐虫食肛下唇疮（兼声哑），上唇有疮惑虫应（兼咽乾，是虫食其脏），面色乍白乍黑赤，恶闻食气眠默默，舌白齿晦甚杀人，黄连犀角汤为的。
黄连犀角共乌梅，加入苦参水煎食，桃仁槐子连艾叶，并治䘌症齿色黑。

越经证  ***************************
睡梦中忽言语，无病昏昏神不主，汤粥与之随口吞，形如酒醉多不举，心火剋金越经证，导赤各半汤急取。
导赤各半茯神（人）参，滑石黄连栀（子）（甘）草（黄）芩，麦冬知母同犀角，枣姜槌法入灯心。

食积证  ***************************
食积证类伤寒，发热恶寒头痛难，恶心呕吐身无痛，加减调中饮可参。兀兀欲吐同霍乱，探吐之法即能安。
调中陈（皮）（厚）朴甘（草）（苍）术（白）术，草果山楂（神）曲枳实，黄连乾姜引用姜，木香磨汁消其积。腹中疼痛加桃仁；热结大黄能荡涤，减去白术并山楂，草果乾姜亦无益；胸中饱闷加枳壳，莫用甘草及白术。霍乱须将皂末（五分）盐，和水（一碗）探吐为良策。

脚气症  ***************************
脚气症类伤寒，头痛恶寒身热攻，脚膝软疼难转动，呕逆身痛便不通，暑中三阳患必热，寒中三阴患冷同。风浮湿弱脉中辨，补剂淋洗禁不用。病起脚膝名脚气，加减续命汤保安。
加减续命羌（活）防（风）（白）芍，麻（黄）桂（枝）甘（草）（川）芎二（苍、白）术著，防己灯心二十茎，枣姜姜汁依槌法。脉数去桂（枝）与麻黄，（黄）芩（黄）柏柴胡热可却，寒中脉迟加附子，牛膝木瓜湿脉弱，风浮加独（活）虚加（人）参，便秘大黄立能脱。

挟痰证  ***************************
挟痰证类伤寒，身热昏迷头又眩，涎出口中气上喘，七情内损病之缘，神出舍空言语乱，加味导痰汤可痊。
加味导痰汤半（夏）陈（皮），甘（草）（瓜）蒌枳（实）桔（梗）茯苓（黄）芩，白术南星姜枣引，竹沥姜汁入和吞，痰饮似祟功诚妙，年壮气盛吐法行。

劳力感寒证  ***************************
虚烦证类伤寒，莫与伤寒一例看，头痛寒热口微渴，两腿痠疼举步难，濈濈汗出身作痛，浮虚无力脉中看。若误汗之轻变重，切记临时仔细观，气血内伤寒外感，调荣养卫是神丹。
调荣养卫参（黄）耆定，生地（川）芎陈（皮）白术并，柴（胡）（细）辛甘草（当）归羌（活）防（风），槌法入葱姜枣应。元气不足略加升；口渴天花知母进；烦热竹茹与山栀；喘嗽去辛还用杏（仁）；汗多桂（枝）（白）芍减升辛；乾呕姜汁半夏正，减去（生）地甘（草）少耆术；饱闷消除枳（壳）桔（梗）胜；咳嗽（细）辛防（风）宜减之；瓜蒌贝母消痰盛；腹中痛疼去耆术，乾姜芍药方投证；血瘀内疼大便黑，桃仁红花涤其病，减羌芍术防耆辛，痛甚大黄瘀血尽。

色复证  ***************************
病新瘥思淫欲，男女私交将病复，阴阳易证最难医，裆末逍遥宜用速。
逍遥人参及黄连，韭根犀角地黄兼，滑石柴胡豭鼠粪，甘草竹茹知母全，姜三枣二水煎用，裩裆烧灰钱半重，和服再加童便良。小便利愈阴头肿（裩裆用近阴处一块，男用女裩，女用男裩），腹痛囊卷竹茹添，有黏汗出方为中。无热脉虚足又冷，（竹）茹（黄）连知（母）滑（石）不须用，再去地黄并犀角，加入（肉）桂附（子）（白）术（当）归送，少加木通以引经，阴寒之证诚能动。
按：伤寒瘥后，血气未平，犯色欲而病复者，名女劳复。若因淫欲之后，无病人反得病者，名阴阳易。在男子则阴肿，入小腹刺痛；在妇人则里急连腰胯，重引腹内痛，大热昏沉，错语失神，眼中生花，百节解散，热气冲胸欲死。此汤并治。节庵曰：「额黑身黄者难治，舌出数寸者死。」

百合瘥后昏沉错语劳复食复等症  ***************************
劳复证及百合，新瘥劳伤血气弱，热缠经络更昏沉，错语少神烦热渴。
新病瘥食复证，脾虚气弱不能胜，重则吐下轻则消，柴胡百合总宜在。
柴胡百合合人参，知母柴（胡）（黄）芩甘（草）（生）地陈（皮），茯（苓）（白）芍枣姜槌鳖甲，煎来温服效如神。天花粉用能除渴，胸中烦热用（山）栀仁，头若微痛羌（活）（川）芎入，饱闷须加枳桔匀，呕宜半夏姜汁炒，食复黄连枳实平，便实大黄除燥结，虚烦竹叶竹茹清（一加黄连），乾呕不眠频错语，黄连犀角病安宁。麻黄杏仁咳喘用，虚汗黄耆腠理凝，心中惊悸为血少，茯神远志当归好，脾倦必须增白术，腹如雷鸣煨姜讨，水停心下加猪苓，劳热鳖甲醋炙找，时热不除劳复证，葶苈乌梅艾汁了。

晚发证  ***************************
三月间晚发病，时行寒疫身痛甚，头痛身热并恶寒，口渴无汗病不顺，脉来有力兼浮紧，羌活冲和投不应，槌法六神通解汤，人壮气实须臾定。
六神通解石膏（黄）芩，滑石麻黄甘草（细）辛，苍术羌（活）（川）芎和豆豉，姜葱热服汗周身。头痛恶寒症皆罢，反怕热时便不行，大渴大热并谵语，大黄枳实柴胡增，除去麻黄并苍术，槌法槟榔磨水吞（临服槟榔，水调和服）。

大头伤寒  ***************************
大头病是天行，发热恶寒头痛疼，一服（黄）芩（黄）连消毒饮，痰火喉闭悉安宁。
芩连消毒饮柴（胡）（连）翘，枳（壳）桔（梗）羌（活）防（风）荆（芥）（白）芷饶，（黄）芩（黄）连（川）芎射（干）甘（草）牛蒡，竹沥生姜汁共调，大黄先利一二次，后服（人）参（当）归毒自消。

黄耳伤寒  ***************************
黄耳病类伤寒，耳中策策痛不安，恶寒发热风入肾，脊强背直如痓般，荆防败毒诚有效，《补天石》载病情探。
荆防败毒荆（芥）防（风）羌（活），独活柴（胡）前（胡）甘草方，川芎桔梗茯苓妙，细辛（白）芷蔓（荆）共成汤（原方十三味）。再添蝉蜕黄芩芍，紫荆皮用病无妨，寒胜宜投小续命，白附（僵）蚕（天）麻羌（活）独（活）帮。
外治法　用苦参磨水滴入耳中，或用猴姜根汁，或用苦薄荷汁、土木香汁滴入耳中。

赤膈伤寒  ***************************
胸赤肿又疼痛，发热恶寒病甚重，头痛体痛类伤寒，荆防败毒诚有用。本汤加入（黄）芩黄连，瓜蒌元参赤芍中，升麻并用紫荆皮，大便燥实将军送。外治须用三稜针，刺肿出血能蠲痛。
示吉曰：吴门戈氏专司伤寒，有《补天石集》，《集》中惟此二条类伤寒秘而不传，予于张孟如处得之，附后。

胎前伤寒  ***************************
（宜清凉忌温热）
太阳证是胎前，发热恶寒头痛先，脉来浮紧身无汗，葱苏饮服自然痊。
葱苏饮用二钱（川）芎，葱头（带须）廿一紫苏攻（三钱），生姜三钱须捣烂，水煎热服汗来松，无汗加醋仍热服，厚被盖暖汗不同。
示吉曰：胎前表证，无汗不可轻与发表，以本方代麻黄、羌活等汤，温热、时疫同治。以葱能解邪，又能安胎也。古人用四物合冲和汤治之，然归芍走阴，尤恐引邪入内，不如葱苏饮为稳当。如终无汗，再用古人法可矣。
妊娠病阳明兼，鼻乾目痛夜不眠，烦渴身痛并自汗，柴葛引子得安然。
柴胡葛根并知母（各一钱五分），大青山栀各二钱，石膏升麻（各一钱）及葱白（二十茎），生姜大枣一同煎。若不急治胎即落，外护之法妙难言。
妊娠病少阳证，耳聋胁痛口苦应，恶心呕吐脉弦数，双解饮服人当定。
柴胡黄芩及川芎，紫苏知母甘（草）陈（皮）进，枳壳桔梗芍药同，枣姜煎服病自顺。呕痰半夏及前胡；胁痛青（皮）砂（仁）不可听；口渴不眠竹（叶）葛（根）增；不愈（石）膏（山）栀法可信。
妊娠病入三阴，大便热结不能行，口渴恶热并烦满，沉实有力脉来因，若还不下胎即落，大黄紫苏饮方灵。
大黄酒制腹皮洗，苏梗川芎陈皮理，当归芍药枳壳兼，甘草葱（头）（生）姜病自已。便通之后胎无恙，安胎等剂宜服起。
示吉曰：攻下伤血，终防犯胎，然秘结不下，固不利于子，其母命亦随之而亡。本方亦不得已也。予屡遇此症，先用蜜汤与之，外用蜜导法、猪胆导法，闭结自下，胎元保全，所活甚多。若导之不效，方用本方，然大黄酒制亦无害也。外护法，其功不少，热病伤寒即宜用之。导法见大便秘条后。
护胎法　用井底泥、伏龙肝、青黛等分水调涂脐下二寸许，如干再涂。
温毒发斑　按玉峰李氏曰：妊娠伤寒，过经不愈，发斑如锦纹，用四物汤加升麻连翘防风黄芩柴胡。若发斑烦渴，非人参白虎汤不愈；若斑见而复隐者，元气不足故也，倍参则复出矣。
中寒症　胃气素虚，寒邪直中阴经。其症恶寒，吐泻，四肢阙冷，倦卧，口吐涎沫，妊娠此症亦少。以其气血调和，乃能受胎。万一有之，姜桂附子不能无用。节庵曰：附子姜桂虽热炒制，无害必加黄连甘草兼制，沉香堕之，亦《经》所谓「有故无殒」之意乎？

产后伤寒  ***************************
（在月内恶露未净时从此而治，宜温热忌寒凉）
身发热头又疼，恶寒无汗表证成，脉来浮紧法当汗，产后又非一样论。豆淋发表汤奇效，若得微汗即身轻。
豆淋发表紫苏（川）芎，羌活茯苓白术同，当归蒲黄须炒黑，熟地姜灰甘草通，丹皮香附及陈（皮）（厚）朴，黑豆炒黑酒煎浓，生姜益母为引子，临服童便入一盅。头痛不愈加葱白；冬月无汗麻黄攻（不可用多）；伤风自汗紫苏去，桂枝芍药暂通融；呕吐半夏苍姜汁；腹痛延胡乌药容。
示吉曰：产后荣卫俱虚，寒邪凑之即病。其症与平人相符，但其脉不宜浮紧有力。若诊得微细，勿作阳病见阴脉论。盖产后微细脉，固当如是耳。制方最忌寒凉，以血得寒则凝，恐停血为害，并非所以扶生生之意。丹溪云：产后毋得令虚，当大补气血。虽有杂症，以未治之。若大发热，必用姜灰，轻者用茯苓淡渗其热，一应苦寒发表之剂皆不可用。此言诚为至当。但产后寒热、谵语、痫痓等症属血虚、血实、饮食三者为多。如去血过多，胸胁少腹无痛处，或空痛手按则减，此血虚也；如败血不行，恶露不散，腹中疼痛，手不可按，此血实也；如产后脾胃尚虚，饮食过度后，至胸腹饱闷，恶心作酸，恶闻食气，此停食也。血虚宜补血，血实宜行血，停食宜健脾消食。治详女科本条下。切不可概认风寒而作外感治之。豆淋酒以黑豆炒焦黑，将黄酒乘热淋之，入药内同煎，发散风寒，生新去瘀，实产后之圣药也。

阳明少阳  ***************************
和解证另有方，《济生》加减柴胡汤，产后血羸发寒热，饮食少进腹胀忙，阳明不眠少阳呕，随症加减保无妨。
加减柴胡紫（苏）陈（皮）（人）参，酒炒白芍川芎匀，甘草丹皮并半夏，生姜大枣水煎吞。口渴不眠加乾葛，竹叶知母亦须行（去芎半）；恶露未净加生地，荆芥炒灰香附灵；胸中烦满加（瓜）蒌桔（梗）（不呕去半夏）；腹痛延胡姜（灰）（香）附兴；血虚发热夜尤甚，四物合用莫因循（脉必微细无力）；津液不足生烦渴，麦冬竹茹知（母）（五）味临（去半夏）；错语心烦不得睡，竹叶辰砂知母精；呕加姜汁去甘草；热入血室红（花）（当）归行（一加生地、桂枝）；茵陈山栀发黄用，斑烂元参青黛寻（一加牛蒡子、升麻，治斑欲出未出者）。

三阴经  ***************************
三阳邪传三阴，燥渴大便不通行，腹满硬痛脉沉实，将军四物莫沉吟。
将军四物（当）归生地，酒炒大黄白芍因，（川）芎（香）附丹皮柴（胡）甘草，生姜煎服即身轻。新产姜灰山楂用，兼行导法更为神。
按：此用大黄转药，必须看腹中硬痛非凡，燥渴日数已久，方可用之。若燥结在广肠，猪胆导法尤妙。盖产后阴血已亏，用大黄恐复伤其血，变生他症耳。

中寒  ***************************
胎产后真中寒，手足厥冷心不安，口噤不言人不省，云术四两细切完，二升陈酒煎至半，服之奇效自忻欢。
按：产后中寒，宜用蒸脐法，外用熏法。用吴萸、紫苏、葱头煎汤，于密室中放桶内，热时熏，既而洗之，甚效。
外感脉法，产后因得热病临，脉细四肢暖者生；脉大忽然肢逆冷，须知其死莫留停。

却病避瘟法  ***************************
论曰：冬时严寒，万类深藏。蛰虫周密，君子居室，恐触寒威而生病也。蛰虫尚知卫生，何以人而履霜蹈冰自残其命乎？倘有不得已之事，不能免于冲风冒雪者，宜饱食饮，酒以敌其威。若时得疫疠，互相传染，辟疫之法，又所宜讲。《经》云：圣人不治已病治未病，不治已乱治未乱，此之谓也。
一用水飞雄黄，男左女右吹鼻孔中；一用透明雄黄一块五钱重者，绢包系头顶心妙；一取贯众浸水饮之；一用赤小豆同糯米浸水缸中，每日取水用之。

发汗法  ***************************
人之寒气自表而入，亦自表而出，发表之道所由作也。凡头痛发热，恶寒项背强，身体痛拘急，怫郁面赤，身痒，脉浮紧或浮数无汗者，俱属表证。《经》曰：在表者，汗之。若在深山穷谷无药处，先用薪火烧地，良久扫去，以热水洒之，取蚕沙、柏叶、桃叶，少加细糠麸铺所烧地上，约厚二三寸，加席，令病人卧于上，饮七沸汤一碗，多被密覆，汗即至矣。候周身及脚心俱透即愈。
七沸汤用水七碗，烧锅令赤，投水待沸取起，再烧再投，如此七次，取汤一碗，乘热饮之。
又法　伤寒及温病不得出汗，用捣姜汁绵裹，周身擦之，良法也。

止汗法  ***************************
自汗表虚，汗多亡阳。桂枝止伤风之汗，黄耆止气虚之汗，当归止血虚之汗，内治法也。
外治法　凡伤寒温热病汗不止，将发披水盆中，足露于外宜少盖，外用龙骨、牡蛎、糯粉、麦麸、白术为细末和匀，周身扑之，其汗自止。一用蚊蛤为末，津调涂脐内亦妙。

吐法  ***************************
《经》曰：「在上者，因而越之。」吐法是也。凡病在膈上，或胸满多痰，或食在胃口，或胸满微烦，或胸中懊憹，或胸中痛欲按，或寸口脉滑，或寒气在胸烦满，或寸脉沉伏，或乾霍乱，心腹刺痛，或中风寒，痰涎壅甚，或下利日数行，寸口脉滑，悉皆可吐。
一用瓜蒂散。瓜蒂、赤小豆等分为细末，先以水二盅煮香豉一合，作稀粥去渣，取三分之一和散一钱，顿服之。不吐，少少又加，得快吐乃止。诸亡血、虚家不可用。
猪苓散　温病，身不热，烦渴发狂，小便不利，用猪苓、茯苓、泽泻、滑石、阿胶各一钱为末，白汤调服，仍以凉水一盅饮之，鹅翎探吐。
吐痰法　用皂荚末，麝香、细辛、生矾为细末，姜汁调二三分，灌下后，将鹅翎蘸桐油燃皂荚末探吐。

止呕吐法  ***************************
呕吐不止，用炒粳米一撮入各药中，同煎后，加生姜自然汁，传送随用，竹管重纳内关，其呕即止。惟胃实呕吐不可米，恐反助邪气也。

导法  ***************************
《经》曰：病在下者，下之。诸承气汤所由设也。然或遇年老气衰，妇人新产，及久病之后，下不可，不下不可，所以不能已于导法也。
一用好蜜煎膏，滴冷水中即硬为度，入麝香、细辛、皂荚末和匀，捻成条如指大，浸冷水中，候硬推入穀道中即通。
一用猪胆一枚，倾去一半，入香油半盅，以芦管套进，以一头推入穀道中，放胆汁香油流入，燥屎自下。

止痢解大黄芒硝法  ***************************
服黄硝而下利不止，将参、术、乾姜、甘草、熟附、白茯、诃子、肉蔻、粟壳、陈皮、升麻、木通、乌梅、灯心水煎，临服入炒壁土一匙调下。

救阴寒法  ***************************
治阴寒呕逆，吐利，腹痛，身如被杖，四肢厥冷过于肘膝，昏沉不省，六脉或沉或绝，心下胀满结硬，坚冷如冰，汤药不受，面唇指甲皆青黑，或郑声，舌卷囊缩，烦躁，冷汗不止，腰背腿疼。
蒸脐法　熨脐法已见中寒，一用吴萸二三合，麸皮一升，盐一合，拌匀炒热，以绢包腹，中上下热熨之，自然有效。一灸气海穴，在脐下一寸五分，丹田在脐下二寸，关元在脐下三寸，用大艾灸二七壮。一用胡椒为细末，蜜丸塞马口内，一时许，自然汗出而愈。
用诸法后，无汗者有汗，便秘者溺通，逆冷者温暖，昏沉者清爽，绝伏者渐出，即为生兆。仍灌入姜汁，照前用药。
脉伏绝者，先用姜汁、好酒各半杯，热服，脉来可治。
或用艾汤调硫黄末三钱，出汗而愈。

去舌苔法  ***************************
用薄荷水浸青布，于舌上洗净，后用生姜切片蘸水时时刮之，其苔自退。再用薄荷捣，浸凉水，时时噙漱，以免乾燥之患。

治鼻衄不止法  ***************************
用水纸搭在鼻中，随用山栀炒黑色，牡蛎、龙骨火煅，京墨、百草霜共为细末，加血馀烧灰各等分，用茅花汁，湿蘸药入鼻中，即止。如无茅花，将纸捻锈钉水湿蘸前药末入鼻中，亦妙。
再用茅根、侧柏、藕汁三味捣汁，磨京墨入本汤调服。

治阴寒呃逆不止法  ***************************
用乳香、硫黄、艾各二钱为细末，用好酒一盅，煎数沸，乘热气使病人鼻嗅之。外用生姜擦胸前最效。
灸期门法见呃逆条。

熨结胸法  ***************************
一切寒结热结水结食结痞结痰结支结，大小结胸、痞气，俱用生姜捣烂如泥，取渣炒热，绢包渐渐揉熨心胸胁下，其痛满豁然自愈。如姜渣冷，再入姜汁，再炒再熨揉之，以愈为效。惟热结用冷姜渣，再入揉之，不可炒热。

看斑法  ***************************
一切发斑，用红纸捻油灯照看病人面部、胸膛、背心、四肢，有红点起者，乃发斑也。若大红点发于皮肤之上谓之斑，小红点行于皮肤之中，不出起者谓之疹。盖疹轻而斑重也。先将姜汁喷于斑上，已发后，照轻重、阴阳、寒热、虚实用药。

救发狂法  ***************************
一切热病发狂，不可掩闭床帐，务用揭开，放入爽气。良久，随用铜镜按在心胸间，热势稍退即除。若伤寒温热发狂，渴不止者，将朴硝一斤研细，用水一盆，将青布方圆一尺许，三五块浸于硝水中，微搅半乾，搭在病人胸堂并后心上，频易冷者，搭之如得睡汗，乃愈。
一切发狂，奔走势不可遏，须于病人处生火一盆，用醋一碗，倾于火上，其烟冲入病人鼻内，仍将姜汁喷于病人头面、身体、手足，即安。方可察其阳狂阴躁用药。

治吐舌不收法  ***************************
舌出不收，用麻黄汤洗净，将冰片、牛黄、麝香研末，点舌上，即收。

治大头伤寒法  ***************************
用芙蓉叶、桑叶、车前、赤小豆、白蔹、白及、大黄、黄连、黄柏、白芷、雄黄、朴硝各等分为末，用蜜水调扫肿处。

治咽喉肿痛法  ***************************
用青黛一钱，白硼五分，寒水石一钱，紫车前、山豆根、元明粉、朴硝各一钱，冰片一分，为极细末，竹管吹喉中，入至病处。


卷之四·小儿科  ——————————————————————————————————————————————————————————————————————————————————————————

小儿色诊说  ***************************
夫女子禀少阴之气而生，合少阳之数而化；丈夫逢少阴之数而化，禀少阳之气而生。少阳之数次于七，故女子二七癸至，可为人母；少阴之数次于八，故男子二八精通，可为人父。若是，则为成人，诊以大方脉法。如未至二七（十四岁）、二八（十六岁）之岁，惟以小儿论，不可与大人同日语矣。钱仲阳云：若凭寸口之浮沉，必乃横亡于孩子。故小儿半岁之际，《心鉴》有按眉端之法甚善，兼辨脉纹以断病。自此以后，未及三周者，钱氏看三关察五色，辨脉纹，是法尤不可废。三岁以下，始以脉诊焉，然亦不过以一指按高骨，分其三部，定其息数而已；若再加一二岁，方以一指衮转，寻其三部，以关为准；七八岁，移指少许，自九岁而后诊以二指，次第以三关部位，寻取其浮沉迟数，阴阳冷热，自无遁情矣。从此而至二七、二八之岁，方以三指照《内经》脉法诊之。
古人云：宁医十老人，莫医一小儿。老人虽荣卫俱衰，而口尤可宣；小儿既血气未足，又兼口不能言。苟其疾病，惟赖三关、面色而洞其脏腑之微，不亦难乎？

《心鉴》按眉端法  ***************************
小儿半岁者，以名、中、食三指按于发际额前眉端之间，儿头在左举右手，头在右举左手，食指为上，中指为中，名指为下。
三指俱热，主伤风邪，鼻塞、气粗、发热、咳嗽；三指俱冷，主外感风寒，内伤饮食，发热吐泻。食中二指热，主上热下冷；名中二指热，主夹惊之候；食指热，指胸中气满，乳食不消。

面部验色主病  ***************************
东方青色，入通于肝，开窍于目，旺于春。
南方赤色，入通于心，开窍于耳，其华舌旺于夏
中央黄色，入通于脾，开窍于口，旺于长夏及四季之末。
西方白色，入通于肺，开窍于鼻，旺于秋。
北方黑色，入通于肾，开窍于耳，其旺冬。
小儿面赤为心病，面青眼青肝病认，面白肺病脾病黄，面黑肾病为相应。
青主惊积欲发风，红为痰积惊悸甚，黄主食积疳癖成，泄泻呕吐白色进（异色主脏腑欲绝）。
图一（图缺）
初患惊泻印堂青，青黑腹痛夜啼频，淡白泄泻食不化，红主啼哭被火惊，黑色见时为客杵。二次受惊山根青（或惊后发躁），山根黑黄死来侵，年寿平陷亦主天。青色发热更生惊，黑主泻痢红主躁（俱危），微黄隐隐始为平（黄甚主霍乱）。伤乳胃逆人中黄，青主下痢乳食妨，嗳气酸腐食不进，黑色虫痛定须防。
食时被惊承浆青，黄主吐逆血痢因，黑色惊风须急救，颏长肾足寿元形，吐血便血唇色白（或吐呕涎沫）。乾燥而皱脾热极，消渴烦热并不寐，大便不通下之则。
两眼黑睛黄主热，白睛黄时食积诀（主疳病、黄疸），白睛青时主惊风，黑睛红黄伤寒劫。
两眉青色是为平，红主烦躁夜啼勤，黄主霍乱并吐泻，久痢红者定伤人。
两颧赤色肺有热。太阳青时二次惊，青自太阳入耳死，红色见时主血淋。
客忤之病两脸青，食痰喘急黄色亲，赤主风热须发散。
两颊赤时伤寒寻。额间赤色心经热；烦躁惊悸不必说；青黑腹痛又惊风，瘈瘲叫啼何时歇？微黄惊疳自古传；纯黑之时命已绝。
左脸青赤肝风热，项强烦闷病之诀；惊搐腹痛定黑青，细心推看心能决。
风邪发热右脸赤，咳嗽便闭并气急；青白恶心或咳嗽；青黑惊风腹痛极（或盘肠内吊）。
脾胃热极鼻色赤，小便不通深黄色，鼻中乾燥及气粗，衄血之症因而得。脾虚泄泻若何形？乳食不化鼻淡白；脾土受寒色自青（木剋土），黑为死候君须识。
小便不通颏间赤，膀胱与肾（气滞）热结则。
耳后微赤属少阳，本经风热宜知悉；睡中惊悸若咬牙，微黄之色法无失。
耳轮乾燥是骨蒸，口渴盗汗肝热极。
两颐青时主吐虫，古人望色从来的。

虎口三关脉纹  ***************************
示吉按：《水镜》曰：寅关脉，初见易治；卯关脉，见病深；辰关脉，见者死。若三关通度，是为急惊。虎口脉纹乱者，主胃气不和；若青，惊积发病。
三关脉色如何断？红黄隐隐是为常（非病脉也）。青色为惊人与兽，红色伤寒咳嗽呛（又主水惊），脾虚色黄乳不化（又主雷惊），紫色泻痢热多张，白色为疳黑中恶（黑主人惊），红黑相兼痢不良（青多白痢，红多赤痢），纹如线直青红色，乳食伤脾惊热偿，左右一样惊积发，三条四散肺风痰。
图二（图缺）

小儿脉法  ***************************
小儿三岁方切脉，一指三关定数息。一息七至号平和，加则为数热是责，减则为迟冷病侵，浮则为风沉为积。左手人迎主外感，右手气口主内疾。外候风寒暑湿伤，内候痰积停乳食。浮紧无汗是伤寒，浮缓自汗伤风则，浮大多因风热盛，沉缓原来乳食塞，沉紧腹中痛不休，弦紧喉间作气急，促急惊风搐搦生，弦滑风痫人强直，大小不常鬼祟侵，二便秘时脉牢实，软细之脉有疳虫，上下失血脉芤悉，虚濡主气兼慢惊，沉缓为冷泄泻得，沉数骨蒸时内热，客忤邪气脉弦急，迟涩胃脘自不和，弦长肝膈有风入。以上脉诀出名家，再参纹色方无失。
薛立斋曰：小儿血气未实，惊则气散，气散则脉乱，必当参三部五脉。三部者，面上气色，虎口脉纹，寸口一指之脉；五脉者，上按额前，下诊太冲，并前三部也。

心诚赋  ***************************
欲保赤子，全仗心诚。口不能言其疾苦，脉难以决其浮沉。外感六邪，风寒火邪易袭；内因诸症，心肝脾脏为多（小儿多啼则伤肝，多惊则伤心，多食则伤脾，故三脏病多）。欲观气色，先分部位，左颊属木为肝，右颊属金为肺，天庭高为心火之位，承浆低为肾水之区，脾土中央，鼻为通气。肝青肾黑，木水之色，主惊寒；肺白心红，金火之色，为虚热；土色黄，现疳食症多。
欲穷其变，再察五官。鼻虽中央，肺窍通，声重、鼻塞，风寒可见；唇虽赤色，脾气应，燥肿生疮，脾热自详；舌乃心苗，红滑顺，而乾黑者热（舌乾主心热，乾黑则热极难治）；目为肝窍，赤肿热，而有神者生；胃流注于双颐，风热内攻则红肿；肾开窍于两耳，肾元惫损则黑枯。绕耳经络足少阳，暴聋红肿，其过在胆；牙床经络二阳明（上床足阳明，下床手阳明），齿迟枯燥，病归乎肾。
再观其外，以知其内（以下《活幼指南》）。红气现而热蒸，青色露而惊悸，如煤之黑兮中恶之因，似橘之黄兮脾虚之谓，白乃疳劳，紫为热极，青遮口角扁鹊难医，黑掩太阳卢医莫治。年寿赤光兮多生脓血，山根青色兮频见灾危，泻痢而带阳者须防咳嗽而拖，蓝者可畏疼痛方殷。面青唇撮眉自蹙，惊风欲发；面赤目直睡多惊，火光焰焰；外感风寒，白气浮浮，中藏癖积。乍黄乍白兮肝热连绵，又赤又青兮风邪紧急。
察之若精，治之得理。鸦声鱼口，枉费精神；肉拆皮乾，空劳乏力；气色顿移，形容变异。气乏则脾冷，肾虚则滞颐，面目虚浮定腹胀而气喘，眉毛频蹙则肚痛以多啼，蛔出兮脾胃将败，䘌虫兮肛脏先亏。
苟瞑眩而弗瘳，总卢扁而何益？手如数物兮肝风将发，面若涂朱兮心火已炽，坐卧爱冷兮烦热之攻，伸缩就暖兮风寒之畏，肚大脚细兮脾欲困而成疳，瞠目张口兮热已危而必毙。弄舌脾热，解颅肾惫。重舌木舌兮虚热积于心脾，哽气喘气兮实火浮于肝肺。龈宣息露，必是牙疳；哺露丁奚，多缘食积。唇乾自作渴，肠鸣必自利，夜啼分为四症，变蒸周于一岁。心热欲言而不能，脾虚无时而好睡，病后失音者肾怯，咳嗽失音者肺痿，肚痛而清水流出者虫，腹痛而大便酸臭者积，口频撮而虚寒，舌长伸而火炽。龟胸兮肝火乘于肺膈，鳖背兮肾风入于骨髓，鼻乾黑燥兮火甚金衰，肚大者筋兮木强土溃。丹瘤疮疥皆胎毒之连缠，吐泻疟痢乃食积之黏滞。不能吮乳者热在心脾，常欲俯卧者火蒸脾胃，喜视灯火者烦热在心，爱吃泥土者疳热在脾。
腹痛寒侵，口疮热积，脐风忌于一腊，火丹畏于一周，惊自热生，痫因痰致，吐泻而精神好者则危，疟痢而饮食减者则瘁。惊本心生，风由肝致，搐合左右兮症有顺逆，药分补泻兮病有虚实。急惊也由于积热之深，凉泻偏宜；慢惊也得于大病之后，温补为贵。头摇目窜而气喘兮，上工莫医；口噤鼻张而气冷兮，神丹何济，闭目兮无魂，狂叫兮多祟，不知吞吐者死，反加闷乱者危。
且如，病则热起，热则惊生，或制热以热，或攻热以寒。襁褓未宁兮但调其母；匍匐不快兮当固其元。奈何泻久成痢，积久成疳，疟久生癖，惊久成痫？未致留连兮，攻之宜速；已见沉疴兮，治之宜缓。肠胃秘结兮，急泻而已；气血虚乏兮，急补而安。此言指南之活动，何疑治病之万全？
示吉曰：小儿之病，口不能言，故曰哑科。惟赖望色验症察纹切脉，以知其脏腑之微，实难事也。故庸工治病遂拘小儿病食上起之说，概施消导攻伐之品，实者偶尔中病，虚者遂至重虚，良可悯也。即有智者不遵古人之遗意，常恃一己之聪明，或致弄巧而成拙，以致智愚相去，其间不能以寸此故，为何？皆因不辨明其寒热虚实、外感内伤之故也。予不揣愚陋，将六症分明于后，一见了然，使无疑似之嫌，如兼他症，随症加减，又存司命者之方寸耳。
凡见小儿头痛发热，鼻塞声重，咳嗽，手背热，恶风寒，皆属外感。无汗脉浮紧伤寒，自汗脉浮缓伤风；暑月吐泻作渴，齿燥，脉虚，伤暑；浮肿，泄泻，身重，小便不利，脉濡细，伤湿；舌乾口燥，唇焦面赤，或哑，脉数，伤热。
凡见小儿嗳气饱闷，作酸腹膨，不思食，及恶闻食气，下泄臭屁，恶心，乍吐乍泻，或寒热，或腹中硬块作痛，手心热，脉弦滑，俱属内伤饮食。以上二症最多。
凡见小儿发热无汗，表实；大便闭，里实；心胸饱闷，腹中膨胀，恶心嗳气，吐出酸水，手足有力，腹痛手不可按，脉洪实有力，俱属实证。
凡见小儿面㿠白无神，懒言气短，不思食，腹膨不痛，二便如常，喜卧，眼喜闭，手足无力，慢惊，久吐胃虚，久泻脱肛脾虚，自汗表虚，自痢里虚，脉来微细无力，及行迟、发迟、齿迟、解颅、鹤节，俱属肾气未成，元精不足。以上俱属虚证。
凡见小儿发热，手足心热，面红唇乾，舌乾口渴，口上生疮，口中热臭，大便秘，小便赤黄，或痢下黄赤，肛门焦痛，喜饮冷水，喜就凉处，腹中热痛，脉来洪数，俱属热证。
凡见小儿面白唇青，手足冷，口中冷气，或泄痢清白，无热不渴，腹痛悠悠无增减，或恶心呕吐，喜就暖处，脉来沉迟无力，俱属寒证。
以上诸症，每症不必悉具。凡见一二，便作主张治之。若二证三证兼见者，须照本条，斟酌尽善，自能中病也。

小儿百病歌  ***************************
初生小儿宜珍摄，温凉得体自和悦（初生小儿宜用老人旧衣改作衣衫，真气相滋，令而有寿。夏月宜夹衣独卧，冬月宜穿薄绵袄置大人怀中，以就暖气。因小儿阳气尚微，即著重裘其阳气不能自暖，多致冻坏也。冬月初生黄连忌用，大寒故也）。三朝内服化毒丹，名为开乳解胎热，脐带落后须炙乾，朱砂相和为细屑，最能稀痘更还元，胎毒胎热从此绝（脐带落后，置新瓦上，用炭火四围烧至烟将尽，放地上用瓦盏盖之，存性研末预用；透明朱砂末水飞过。如脐带灰四分，朱砂末二分，和匀；煎生地、当归浓汁少许，调和前二味，抹儿上腭间及乳母乳头上，一日之内服尽。次日大便遗下秽物，终身无疾矣）。满月之后有变蒸，微寒微热吐哯生，唇有白泡三日愈，若夹风寒逐样寻（变者，异常；蒸者，发热。小儿自此，气血发荣，性情有异，一二日其热自退。若夹他症而不愈，有食则消食，是风则行痰，有惊则安神可也。若变蒸而妄投药饵，则误人最大，慎之）。眼闭面赤名胎热，焦啼烦躁热不歇（口中气热），甘草（一钱）黑豆及灯心（七茎，豆二钱），竹叶（七叶）煎汤频频呷（乳母亦服）。面色青白四肢寒，口冷腹痛胎寒说，当归黄芩及桂心，细辛龙骨白芍诀，等分为末服一匙，乳汁调下寒能绝（此症儿大便青黑，身起寒慄，因母孕时受寒）。
脐带断后风湿伤，脐肿硬直脐风殃，脐有青筋冲心者，灯火急救始无妨（脐有青筋行肚，却分两岔，行至心者，必死。急用灯草蘸油燃火，自青筋头并行尽处燎之，外再灸中脘三壮，内服小红丸以泄胎毒）。五通膏贴功诚妙，生地生姜葱白当，卜子田螺各等分，五件共捣搭脐旁（敷脐四旁一指厚，拘住一时有屁下泄，即愈。一用田螺入麝捣烂，敷肿上亦消）。风邪入脐心脾热，唇青舌强撮口诀，齿根上下粟米疮，青布蘸水擦破截（小儿口撮，紧闭不吮乳，皆因齿根生小泡子，痛极也。青布蘸雪水擦破，自开口便安；甚者用牛黄一分为末，竹沥调，滴入口中，即愈。一用龙骨为细末敷之）。

急惊  ***************************
小儿急症急惊风，紧闭牙关气不通，壮热涎潮目窜视，反张搐搦颊唇红，二便闭结法当下，驱痰清火有神功（轻用小牛黄丸，重用小红丸。若下后不止，梦中惊悸，宜玉枢丹）。惊定即当调胃气，莫仍克伐与推攻。

慢惊  ***************************
慢惊之症实非惊，吐泻亡阳病后成，脾胃损伤肢体冷，虚痰泛上目无神，口鼻气微时惊悸，手足瘈瘲命将倾。加减醒脾汤可治，人参白术白茯苓，木香天麻并半夏，胆星甘草橘皮灵，仓米枣姜煎服效。殭蚕全蝎逐痰增，不愈六君加附子，暖回痰降自全生。
示吉曰：急惊者，内伤乳食，外感风寒，内热痰壅，腹胀便秘，脉数有力，故宜泻宜攻。慢惊者，久吐之后，名胃虚惊；久泻之后，名慢脾惊。或服克伐过多，或投寒冷太甚，以致元气衰惫，虚痰泛上，不投温补，何以挽回元气无何有之乡耶？古人云：似风而无风可驱，似痰而无痰可逐，信然也。

疳疾  ***************************
小儿疳疾从食起，乳母寒热失调理，肥甘过度喜怒偏，生冷油腻不得体。或因久泻及痢疟，或热或嗽病不已。以致脾胃中气伤，溺如泔色又不长，皮黄肌瘦发更直，肚大青筋腹痛殃，好食泥炭并茶米，诸虫作痛药须尝，先服珍珠丹一服（或用小牛黄丸），追虫取积最为良，连荟肥儿后调理，蒸饼矾丸细酌量（并治丁奚疳症）。

发热  ***************************
小儿发热病不一，伤寒无汗恶寒极，手足梢冷面色青（兼不舒畅），左额青纹可认识。伤风恶风且自汗，手足梢温面光赤（二证宜通神散）。伤食胸膈又饱闷，吐泻腹痛面黄色。右额青纹目胞肿，夜热昼凉无定迹（便秘小牛黄丸，泻沉香末子）。惊风发热山根青，手心有汗时警惕（小红丸、抱龙丸、紫金锭选用）。疳积发热是骨蒸，背热不止盗汗生（有积先服小牛黄丸，后服乾蟾肥儿丸）。唇有白泡变蒸热，耳冷微汗又虚惊，腹痛啼叫或吐哯，周岁之后无此形（不须服药）。诸热表热（手背热，遍身发热）通神散，内热化毒自能平（内热手心热，口乾唇红便结）。

痧疹斑  ***************************
小儿痧疹属风热，烦闷焦躁啼不歇，汗下之后热转增，痧疹将发医之诀。头粒细小痧疹来，细点无头斑症列，欲出未出须升散。牛蒡升麻乾葛惯，防风薄荷及甘（草）陈（皮），水姜煎服古方撰，已出之后去（干）葛（升）麻，加入元（参）（黄）芩定不差，知（母）（花）粉（山）栀（黄）连能消热，咽喉疼痛（青）黛桔（梗）拿，大便秘结大黄用，自汗口渴石膏查。
一方治痧子不发，用樱桃核打碎，泡汤与之。

风寒  ***************************
风寒之症若何成？头痛发热咳嗽生，伤寒无汗风自汗，鼻塞身重拘急形。解表先服通神散，若夹惊痰细酌斟。

伤食  ***************************
乳食不化自饱闷，嗳气作酸或吐甚，下泄臭屁不思食，沉香末子药可进，大便结者小牛黄，食随利去法有信。

呕吐  ***************************
乳食伤胃则呕吐，食消吐定法所布，沉香末子是总司（用浓姜汁调下），不愈定吐饮功大，半夏陈皮及藿香，（神）曲（麦）芽厚朴木香助，水煎临服加姜汁。口渴身热黄连入，身冷不渴炮乾姜，脉迟厥冷（人）参（白）术益，夏月香薷滑石添，大便秘时槟榔吃（秘甚者用小牛黄丸，姜汤化下）。

泄泻  ***************************
乳食伤脾泄泻症，健脾消食利水应，沉香末子亦可施，实脾利水煎方定，苍术白术白茯苓，山药扁豆甘草顺，泽泻木通及木香，砂仁煨姜陈皮进。有热须增姜炒（黄）连，无热肉果炮姜性（姜用少许），食积腹痛（神）曲麦芽，（山）楂卜（子）（枳）实（厚）朴槟榔令。

暑  ***************************
夏月吐泻多因暑，加减香薷饮可止。香薷藿香及木香，厚朴陈皮（神）曲麦（芽）始，半夏茯苓并木通，扁豆苍术滑石同，热加黄连去苍术，泻多炒芍亦良工，有食山楂枳实妙，临服姜汁助成功。
按：烧针丸治小儿吐泻甚效。用东丹、朱砂、白矾等分为细末，枣肉为丸，丸如黄豆大，每服三四丸，戳针尖上，灯火烧过，研细凉水调服。外用绿豆粉以鸡子清调成膏，如吐涂两脚心，泻涂囟门上，止则去之。

痢  ***************************
痢疾皆因伤湿热，白伤气兮赤伤血，新积多血久积脓。初起腹痛下之诀（通因通用之法，用小牛黄丸、珍珠丹，后服肥儿丸调理），表热太甚姜茶煎，内热口渴香连截，呕逆噤口用石莲，为末调下病能绝。
姜茶煎　用生姜切片，细茶各三钱，并水煎服。痢而兼外感者用之，血痢加连根韭菜汁酒调服。
香连丸　治内热口渴，肛门焦痛。用川黄连十两切片，姜汁拌炒，木香二两，为细末，神麴糊丸，如绿豆大，每服三五丸，分量大小酌用，白汤下。
石莲散　石莲肉炒去心，为末，每服一二钱，陈仓米饮调下。如呕，加姜汁一匙同服。
久痢塞剂　用粟壳、木香、榴皮、细茶、乌梅肉各二钱，白蜜、砂糖各五钱，红痢多糖，白痢多蜜，水二盅，煎八分，去渣服（大人亦用）。

疟疾  ***************************
小儿疟疾名童疟，初起消食痰涎却，便秘腹痛小牛黄（属乳食痰积），发热无汗通神略（属风寒外感），六七发后截法精，天灵散用真灵药。
天灵散　用天灵盖烧存性，为细末，黄酒调下五釐，疟立止。
一用斑蝥一个放小膏药上，侵晨贴眉间印堂中，疟止揭去。

咳嗽  ***************************
有声有痰名咳嗽，风寒邪气肺经受，若兼发热及头痛，通神解表功方就。火郁肺经声不转，泻白噙化丸能奏，痰塞喉中喘急者，巴豆塞鼻如神宥。
小儿痰喘用巴豆一枚，去壳捣烂作一丸，绵花包裹，男左女右，塞鼻中，痰即降下而愈。一方治咳嗽喘急　甜梨一个，刀切勿断，入蜜于内，面裹灰火煨熟，去面吃梨。
一方用白萝卜汁半盅，蜜半盅，饴糖半杯，姜汁十匙，蒸熟，不拘时吃。并治老年痰火。

肺胀喘急  ***************************
小儿肺胀喘嗽多，人看作风喉，大黄槟榔二牵牛，人参分量等匀，五味研成细末，蜜水调，量稀稠，每将一字下咽喉，不用神针法灸。
云林云：肺胀喘满，胸高气急，两胁摇动，陷下作坑，胀闷乱嗽，声嘎不鸣，痰涎壅塞，俗云马脾风，不急治则死。本方主之。
按：幼科陈见田秘本，肺叶胀以致喘急，眼胞上下卧蚕纹起，用防耆散（见杂症水肿条）。

浮肿  ***************************
遍身浮肿是属湿，燥脾利水并消食，腹胀便秘珍珠丹，内消食积沉香（末子）益，不效平胃皮子饮，厚朴陈皮炒苍术，腹皮姜皮茯苓皮，车前卜子槟榔则，神麴泽泻及麦芽，木香木通桑皮力，砂仁炒末水煎来，小便利时肿自息。
一方用黑丑半生半炒，取头细末，每服二三匙，煎桑白皮汤、磨木香汁调服。
一方小便不利者，磨玉枢丹，灯心汤送下。
一用草果仁，每岁用一粒，炒为末，白酒调下。外用河白草煎汤洗浴。
若浮肿先眼下卧蚕纹起，喘急病在肺，宜防耆散。

黄疸  ***************************
小儿黄疸是湿热，清热利水方真诀，指甲面目遍身黄，溺如黄汁或寒热，呕吐口渴不思食，夜无安卧不宁贴，大便秘结珍珠丹，蒸饼快活调理截，不愈茵陈渗湿汤，茵陈赤茯（川）连（山）栀呻，防己二术及陈皮，猪苓泽泻槟榔悦，食积神麴炒卜子，理气木香香附绝，小便不利加木通，小便清白病自歇。

汗症  ***************************
小儿汗症原须治，气虚自汗日间至，血虚盗汗睡中来，总属虚弱分明志，黑豆（三钱）浮麦（一钱）及乌梅（一个），煎汤服时汗亦住。
一方用蜜炙黄耆、生地各一钱五分，牡蛎煅为末二钱，水煎服。
一用五倍子为末，津调涂脐内。俱治汗出不止。

诸失血  ***************************
小儿失血非一病，鼻中出血衄血认，吐咯嗽血从口来，总是上焦火热证（宜化毒丹，便结者用小牛黄丸），小便尿血为溺血，大便出血下血甚。初生小儿是胎热（用化毒丹，一用生地汁入蜜少许，和匀温服，或用甘露饮），能食小儿多积病（用沉香末子，或用蒸饼快活丸，大便秘腹痛，用小牛黄丸），随症调治是良工，再参方法医方应。
治吐血衄血　一用白芍为末，磨犀角汁调服。一用侧柏叶、藕节，晒乾等分为末，每服五分，藕汁和蜜，调白汤送下。一用黄芩为末，蜜丸，丸如龙眼大，每服一丸，盐汤化下。一用吴茱萸为末，津调涂脚心涌泉穴。一用山栀炒黑为末，吹鼻中，或用藕汁调服五分，灯心汤送下。
治小儿初生下血，溺血，及牙宣口臭，口舌生疮，咽喉肿痛，名甘露饮。用熟地、生地、天冬、麦冬（去心）、枳壳、茵陈、酒炒黄芩、石斛、甘草、枇杷叶（蜜炙）各等分，水煎饮。溺血加石莲肉、灯心、竹叶。一用蒲黄、头发灰等分为末，生地汁或藕汁、乳汁调下一钱。

脱肛  ***************************
小儿脱肛有二症，泻痢之后气虚应，补中益气去当归，外用熏洗能接命；若还便秘努力来，清火润燥方相称。
小儿脱肛，大肠头自粪门而出，久不收进，则硬燥难入。法用莲须葱叶斤许，煎汤数碗，乘热放桶内，令小儿坐上熏之，后慢慢洗软，用冰片三四分为末，敷上，肛自收矣。一用五倍子煎汤熏洗。一用陈壁土煎汤熏洗。一用鳖头骨烧灰存性，香油调敷。一用五倍末敷上托入。一用蓖麻子捣烂，贴头顶上，肠入去之。
小儿大便秘结，努力脱肛，肛门焦痛，或时下血。用元明粉一钱，当归一钱，杏仁、桔梗各八分，甘草、升麻各二分，水煎服。

诸迟解颅鹤节  ***************************
气血不充行走迟，肾气不足齿生迟，语迟皆因心不足，血分不足发生迟，颅囟开解（是头缝不合）并鹤节，肾气不成总宜知。
行迟、语迟、发迟、齿迟，肌肉消瘦，颅囟开解，神色昏慢，总宜调元散。
乾山药（五钱）　白芍（炒）　茯苓　茯神（去皮、木，各二钱）　白术　人参　生地　熟地　当归　川芎　黄耆（蜜炙，各二钱半）　甘草（钱半）　石菖蒲（一钱）　生姜（三片）　枣（一枚）　水煎。儿母不拘时同服。
加减地黄丸　治头缝不合，名解颅；腿瘦，骨节呈露如鹤之膝，名鹤节。肾主骨髓，肾气不成所致也。
怀熟地（八钱）　嫩鹿茸　山药　白茯苓　山茱萸肉（各五钱）　泽泻　丹皮　当归（各三钱）　为细末，炼蜜为丸如龙眼大。解颅去泽泻，加人参五钱，食远服；鹤节加牛膝肉五钱，空心服，白汤化下，外用大南星为末，米醋调摊绯帛上，烘热贴膝上。
通神散　外感风寒，内伤饮食，头痛发热，咳嗽痰喘，鼻塞声重，惊悸，口乾烦渴，胸满不食。凡有表证者并治，并治疟痢初起。
薄荷叶（一两）　姜活（一两）　葛根（一两）　川黄连（姜汁炒，一两）　胆南星（一两）　枳实（七钱，炒）　槟榔（一两）　陈皮（炒，一两）　厚朴（姜汁炒，七钱）　神麴（炒，七钱）　麦芽（炒，七钱）　川芎（三钱）　甘草（三钱）　共为极细末，黑糖拌，浓煎，生姜汤送下。每服周岁内者五分，外者七分，二周者一钱，量儿大小酌用（痢，姜、细茶各二钱，煎汤送下）。
泻白丸　止嗽疏邪，消痰定喘，清热顺气。凡嗽而声不转者效。
石膏（煨熟，二两）　花粉　川贝母（去心）　陈香橼（去穰）　胆南星　款冬花　薄荷叶（各一两）　甘草　细芽茶各七钱以上九味共为极细末，听用。
麻黄（二两五钱）　防风　桑皮（蜜水炒）　杏仁（去皮尖炒）　前胡　紫苑　苏子（炒为末，各一两）　陈瓜蒌（一大个）　柿饼（三两）　山栀（一两）　葶苈子（炒，五钱）　以上十一味用水煎，去渣滤清，再入萝卜汁、水梨汁、饧糖各四两，姜汁五钱，煎成膏，滴水成珠为度，将前末药和匀为丸，每丸重一钱，每服一丸，灯心汤化下。大人噙化，风邪痰火，咳嗽如神。
蒋氏化毒丹　治一切胎热胎毒，游风，丹毒，热疖，口疳，疳火燥渴，烦躁大便结，小便涩赤等症。
真犀角　川黄连　桔梗　玄参　薄荷叶　粉甘草（各一两）　青黛（五钱）　大黄（酒蒸九次，五钱）　朱砂（二钱，另研极细末）
上为极细末，炼白蜜为丸，丸重一钱二分，每服一丸，灯心汤化下。
小牛黄丸　消痰逐积，追虫消食，清热定惊，除膨消胀。凡大便不通，或按腹中硬痛者，以此下之。急惊痢疾，初起神效。
黑白丑（头末，各七钱半）　大黄（一两五钱）　胆星　半夏（姜汁制，各五钱）　枳实（炒，五钱）　牙皂（三钱）　为极细末，烁白蜜为丸，丸重一钱二分。周岁者一丸，三周者二丸，生姜汤化下，追虫糖汤下。
沉香末子　治乳食伤脾胃，以致呕吐，泄泻，痢疾，疟疾，心腹疼痛，大便下血，寒热不止。凡兼胸腹胀满，嗳气作酸，恶心，恶闻食气，及不思食，下泄臭屁。上症不必悉具，凡见一二，定为伤食，此方主之。
香附（盐水拌炒）　槟榔　紫厚朴（姜汁拌炒）　广陈皮（炒，各四两）　枳壳（炒）　枳实（炒）　青皮子（炒）　山楂肉　麦芽（炒）　神麴（炒）　萝卜子（炒）　白酒药（炒，各二两）　柴胡　枳梗　真川芎（各一两二钱）　云白术（土炒）　炮乾姜　沉香（水研）　木香（不见火，各一两）
共为极细末，每服周岁七分，二三周者一钱，糖拌，空心生姜汤送下。便血，米汤送下。小儿下血，多因饮食伤脾，脾不摄血，若用止血之剂及温补升提之法，无益也。予制此方，以消食为主，食消则脾气自复，血不治而自愈。
陈氏小红丸　治一切咳嗽，惊痫发搐，发热齁喘，痰涎上壅，痰厥卒倒等症。
全蝎（去刺洗净，炒，一两）　南星（一两）　朱砂（四钱半）　珠子（一钱）　巴豆霜（去油净，二钱半）　为极细末，糯米糊为丸如菜子大。周岁者，每服五十丸；二周者，一百丸。看小儿大小壮实，用灯心汤送下。此吴中陈氏治急惊风秘方也。昔年见田先生专司幼科，名布江南，其子珍如先生以此方授予，试之奇验。
肥儿丸　治五疳、五痢泻、蛔虫，脏腑虚弱，身体羸瘦，发竖焦黄，小便浊色。消积化食，健脾和胃，长肌肉，肚腹膨胀俱宜服。
广陈皮（炒，一斤）　甘草（炙，四两）　蓬术（炒，六两）　厚朴（米泔浸，炒，八两）　枳实（麸炒，八两）　连翘（六两）　香附（米泔浸，炒，一斤）　山楂肉（六两）　神麴（炒，六两）　卜子（炒，八两）　龙胆草（六两）　青皮子（炒，八两）　川黄连（炒）　白术（土炒）　槟榔（各八两）
共为极细末，炼白蜜为丸，丸如龙眼大，空心清米汤化下。若疳积，加芦荟、胡黄连、银柴胡，名芦荟丸，又名五疳保童丸。此须夜间发热，骨瘦如柴者，可用。一方加虾蟆、食蛆，或用虾蟆、食蛆俱烧存性入前药内，名乾蟾丸。虚者，加米仁、山药；虚甚，加人参；有虫，加川楝子，使君子肉、鹤蝨。
蒋氏肥儿丸　治小儿瘦弱，食不生肌，肚腹疼痛，内热虫积。
云白术（土炒）　陈皮（炒）　香附（盐水炒）　厚朴（姜汁炒）　枳实（麸炒）　槟榔　神麴（炒）　麦芽（炒）　泽泻（炒）　卜子（炒）　山楂肉（炒）　白茯苓（蒸）　白芍药（炒，各四两）　木香（不见火）　甘草（炙，各二两）
内热口渴，脉洪数，小便黄，加连翘、川黄连各三两。骨蒸热，背热，手心脚底热，口渴，身瘦溺赤，脉细数，加芦荟一两，胡连、银柴胡各三两，鳖甲（醋炙）四两。疟后，寒热不止，胁下有块，加银柴胡、胡黄连、当归、青皮各三两，鳖甲（醋炙）四两，桂枝七钱。腹中膨胀，或有块痛，手不可按，加三稜、蓬术（醋炒）各三两，食蛆二两，乾蟾一只。泄泻少食，或腹痛，手按则减，面色㿠白，无神，六脉无力，倍白术、白芍，加人参、山药、米仁各四两；泻不止，加肉果（面裹煨）二两。六脉迟，手足冷，口不渴，溺清白，肌肉日消，或悠悠腹痛无增减，或喜就暖处，或食生冷即泻，或脐下作痛，是属虚寒，加炮姜、肉桂各一两，倍白术、白芍；泄加肉果（面煨）二两；虚甚加人参、山药各三两。面上白斑，腹中作痛，口出清水，或口中吐虫，属虫积，加使君子肉、贯众各二两、雷丸、鹤蝨各一两。
示吉曰：小儿如春令草木，得雨露滋养，则日生夜长，所患者惟虫物以害之，则枯萎尔。小儿禀纯阳之体，乳食滋补，则先天之气生生不穷，所患者饮食过度，脾胃损伤，成疳成积，肌肉瘦消也。食积之害小儿，亦犹虫物之害草木，虫物去则草木日长，食积去则元气自生，固不易之理。故古人制肥儿之方，多用消食去积之品，盖欲先除其害也。予得古人之旨，随症加减，以尽寒热虚实虫积之变，敢云一片婆心，聊为古人之小补耳。
红燕丹　专治小儿疳积，丁奚骨瘦如柴，目闭溺赤，或腹中疼痛，或溺如米泔。
大石燕（一雌一雄，每个重一两者佳，人倾银罐中，上下用炭火煅红，淬入好醋中，如此九次）　明朱砂（另研水飞，三钱）　红曲（拣净，一两）　三味为极细末和匀。周岁者，每服三分，糖拌不拘时服。
按：此方乃消疳化积之神药也，且无药气，利于小儿之畏药者。予表侄二三岁间，患疳积症，头大身瘦，发热，溺如米泔，诸药不效，后闻药气即吐，束手无策，偶遇异人传此方，和于糖果粥饭中与之，数服全愈。后以此济人，无不效矣。
抱龙丸　治小儿急惊癫痫，痰涎壅盛，胎惊内吊，咳嗽喘急，搦搐惊悸等症。
天竺黄（五钱）　辰砂（二钱）　九套胆南星（一两）　明雄黄（一钱）　麝香（一分五釐）　为极细末，另用麻黄、款冬花、甘草各五钱，煎汤去渣，慢火熬成膏，和末药为丸，丸如芡实大。每服一丸，薄荷汤化下。
示吉曰：镇惊消痰，安神开窍，制抱龙之旨也。然恐病轻药重，朱雄则过于坠镇，而麝香更有引惊入窍之弊，故古人有不可轻用之说。今此方之妙作之以膏，麝香得麻黄之辛散，窍内之惊尽出；雄朱得甘草之和缓，坠镇之性和平；胆星天竺而佐款冬消痰润肺，肺润则气降，气降则痰下，痰下则惊平，咳嗽痰喘不治而悉愈。其方若与古人同，则其效胜于古人远矣，非得岐黄之秘者，断不知此。此方为计元让家秘，活人无算，予求之数年始得，同志者勿易视之。
玉枢丹（一名太乙神丹，一名追毒丹，一名紫金锭）解百毒，逐水气，下痰开结，镇惊去积，通窍除惊，定搐搦，理内外无名之症，疗大小疑难之疾。
明雄黄（一两）　五倍子（槌破洗净，焙，三两）　山茨茹（去皮洗净，二两）　红芽大戟（去芦洗净，焙乾，两半）　千金子（去壳研去油，取霜，一两）　明朱砂（五钱）　麝香（三钱）
上除雄、朱、麝、千金另研外，其三味各为极细末，和匀却入前四味再研匀，以糯米糊和，杵千馀下，为锭子，阴乾。端午日午时，修合者佳。痈疽肿毒初起肿疼，或虫兽咬伤疼痛，外用井花水磨敷，内用井水磨服。大人每服二钱，小儿周岁者五分，大者酌用。小儿梦中惊悸，及痰火壅甚，大便如常者，井花水磨服，薄荷汤送下，半岁者二三分，周岁外者三五分。
珍珠丹　追虫去积，消食逐滞，消膨胀，通便结，化痰垢，疏滞气，推陈致新，下法中之神药也。
皂荚（去筋子，八两）　小槟榔（干切，八两）　黑白丑（淘净，浮水者不用，各四两）　巴豆肉（槌碎，包夏布中，六钱）　四味和一处，用阴阳水十四碗与药共煮，水尽取起去巴豆，晒乾，磨为极细末，磁瓶收贮。每服男用三五七九分，女用四六八十分，黑糠拌，上部病白萝卜汤下，下部病冷茶送下，生姜汤催之。如治水蛊，用川贝母、秦艽、花粉各一钱，真苏子九分，煎汤送下珍珠丹三分，隔一日服药一次，水去，依本条中调理。川贝四味为末，蜜汤调下，治咳嗽如神。
鸡肝药　治小儿疳积，肝经积热，以致眼闭眼红，失明，腹胀等症。
白肉雷丸一两（赤色者不用，用苍术一两同煮一二十滚，去苍术，切片），使君子肉一两（黑油者不用），二味焙乾等分，铁碾内碾为细末，用不落水鸡软肝一具，男用雌女用雄，将末药一钱掺上，饭上蒸熟，小儿食之即愈。轻者二三服，重者不过七服，神效。忌猪肝及猪牛犬肉，不忌损目。此方系王仙师所传，吴中专司疳积者，惟赖此方，其效若神。予竭力觅之，以公海内，庶得好生之意云。
蒸饼快活丸　治小儿丁奚疳症，皮肤瘦消，骨露如柴，肚大青筋，小便浊，睡卧躁乱，神乏昏沉。常服健脾化积，进食肥肌，神效。
用小麦面一斤作饼十六个，每饼重一两，内裹青矾一钱，外以湿纸包黄泥封固，炭火内煅透，取出候冷，为细末。用红枣，米泔水煮熟，去皮核，捣烂如糊，同饼末杵匀，丸黍米大。每服三五十丸，清水汤送下，碾化亦可。
示吉常读《内经》曰：「以酒为浆，以妄为常，醉以入房，以欲竭其精，以耗散其真。不知持满，不知御神，务快其心，逆于生乐，起居无节」。此岐伯言今人致病之由也。若夫小儿则荣辱不动其心，色欲不伤其肾，惟天之六邪外入，风寒火证为多，暑湿燥次之；内因诸症，易惊则伤神而心病，善啼则怒而肝病，多食则伤脾而脾病，至于伤肺伤肾之事无有也。故予集幼科诸方，通神、泻白，风寒火之通治也；沉香末、肥儿丸、快活丸，脾胃病之通治也；红燕丹、鸡肝药，肝脏之通治也；小红丸、抱龙丸，心脏之通治也；小牛黄、珍珠丹，追虫取积化毒，专司清热；玉枢丹，消痰逐水，定惊解毒，兼理怪病；俱去害之良药。因小儿纯阳之体，害去其生生之气自长，温补之法不讲也。惟慢惊及久吐泻、诸迟，法宜补益，已见于本条下。专司幼科者，诸方预宜修合，三岁之内，非此不愈，四五岁后，当参大人杂症条治之。
治夜啼方　治邪热相乘，焦炒夜啼。用灯花三颗为末，以乳汁调抹儿口内，或抹母乳头上，令儿吮之。一用灯心烧灰，敷乳头上，令儿吮之。一用玉枢丹二分，井花水磨抹儿口中。一用朱砂二分半，研细末，蜜调，儿睡时抹儿口中。一方用火柴头一个，长四五寸，削平面，用朱砂写云：「拨火杖，拨火杖，将来作神将，捉著夜啼鬼，打杀不要放」。急急如律令。
治爱吃泥土方　煎黄土汤送下小牛黄丸。一用干黄土为末，浓煎黄连汁和为饼，食之愈。一用腻粉一钱，砂糖和为丸，如麻子大，米饮送下，泻出去土，立愈。小儿爱吃泥土，乃脾虚胃热所致，用清胃养脾汤，用黄芩、石膏、陈皮、白术、茯苓、甘草，水煎服
治虫病方　凡腹痛，口中出清水者，属虫积。用小牛黄丸，糖汤化下。一方用使君子肉二钱，壳五分，槟榔一钱，水煎服。一方用使君子肉一钱，雄黄五分，共为细末，每服一钱，糖拌，苦楝根煎汤送下。小儿虫咬，心痛欲绝，用五灵脂二钱，枯矾五分，为细末，水煎一钱，不拘时服，虫即吐出。
予少时入山，路逢一小儿心腹痛啼哭，口吐清水。予曰：「虫也」。少顷，吐出虫长一二寸者一二十，其痛愈急。仓卒无药，予记老葱根能化虫为水，取葱捣汁，香油调服，下咽痛定，其病永不发矣。此方大人心腹虫痛俱治。
予一日，静坐。一人索化虫药甚急，曰：三日前，邻家小儿心腹痛欲死，服相公丸药后，即下血鳖七八枚，蛔虫二三十，如蝼蛄者一二十，痛立愈矣。今小儿心痛亦然，必求前药乃妙。予亦不记其何药，以诸丸合渠验之，乃拣遇仙丹而去（方见杂症虫条）。
治遗尿方　小儿膀胱冷弱则遗尿。用破故纸一两，盐酒炒为末，每服一钱，热汤调下。一用益智炒为末，白汤调下一钱。一用鸡䏶胵一具；鸡肠一具，烧存性；猪胞炙焦；为细末，每服一钱，黄酒调下，男用雌女用雄。一用官桂为末，雄鸡肝一具，等分。捣丸如小豆大，温水送下，日三服。
治尿浊方　小儿胃中湿热下流，则小便浊如米泔，或多食糯米食之故，沉香末子主之。一用澄清饮，白术、茯苓、白芍、黄连、泽泻、山楂、青皮、甘草，水煎空心服。
治小便不通方　膀胱有火，则小便秘结而不通。用灯心汤送下益元散一钱。一用儿茶二钱为末，萹蓄汤送下。一用五苓散加车前、灯心煎服。初生小儿二三日不大小便，用葱汁、人乳各半调匀，抹儿口中即通。
治语迟方　治小儿心气不足，邪热乘之则语迟。用石菖蒲丸，菖蒲、人参、麦门冬（去心）、川芎、远志（甘草水泡去心）、当归各一两，乳香五钱，朱砂三钱，为细末，炼蜜丸黍米大，服十丸，食后粳米汤下。
治齿迟方　小儿肾不足，则齿生迟。用川芎、山药、当归、白芍（炒）、甘草（炙）等分，为细末，白汤调下二钱，食后服，将药末擦牙龈即生。
龟胸方　小儿心胸高如覆掌，是肺热胀满之故。用天冬（去心）、百合、杏仁（去皮尖，麸炒）、木通、枳壳（麸炒）、桑皮（蜜炙）、葶苈（隔纸炒）、石膏（煨）各二钱，川大黄（酒蒸）六分，共为细末，炼蜜为丸如绿豆大，每服五丸，白汤化下，食后临卧服。外灸两乳前各一寸半，上两行三骨间六处，各灸三壮，春夏从下灸起，秋冬从上灸起。
龟背方　风入督脉，背脊受伤，故背高如龟。用枳壳、防风、独活、大黄（煨）、前胡、当归、麻黄（去节）等分，为末面糊丸如黍米大，每服十五丸，看儿大小以米汤送下，食后服。外宜灸肺俞穴，在三椎下两旁各一寸半；心俞穴在五椎下，两旁各一寸半；膈俞穴在七椎下，两旁各一寸半，六处穴各灸三壮。以小儿中指节为一寸，艾炷如小麦大。
阴肿疝气方　治寒郁下焦，偏坠气痛。用故纸（炒）、橘核（炒）、乾姜、肉桂、砂仁等分，为末酒拌，空心生姜汤送下一钱。一方用五倍子烧灰存性，为末好酒调下三分，出汗立愈。一方用牡蛎，不拘多少为末，鸡子调涂，治外肾肿大，即消。阴囊忽肿，或久坐湿地，或虫蚁吹毒，用蝉退五钱煎汤熏洗，肿痛自消；内服五苓散加灯心煎服。若因蚯蚓吹毒，阴头肿痛，用鸭涎敷之。一方用葱园内蚯蚓粪以甘草汁调涂肿处，或薄荷汁调亦可。
断乳法　以山栀三粒（炒黑存性）、朱砂、轻粉各少许，研为细末，取生芝麻油调和，待小儿睡著，以药浓敷两眉间，睡起即不食乳，不可说破。如不效，再加黄丹一钱，须拣伏断及卯日。
牙疳口疮方　小儿心热则舌疮，胃热则牙疳，脾热则唇疮。凡治牙疳口疮，先用青绢蘸雪水，或井花水，拭净白皮，即血出亦不妨。拭净后，用元水丹（见杂症口舌病）吹入。口舌疮用黄连为细末，蜜水调服。牙疳用竹叶石膏汤，水煎，服少许噙漱。凡痘后痧后生疳，是邪热未散，积毒成疳，不急治则牙落，非元水丹可治，宜秘方二仙丹。用活雄童子鲫鱼炙乾，大葫芦浸粪坑内，七日取起，洗净炙乾，各为极细末，等分和匀，先拭净牙根，敷上即愈。
牛黄散　治小儿口中百病，鹅口、口疮、重腭、不能吮乳，及咽喉肿塞，一切热毒。用黄连末、黄柏末各八分，雄黄、青黛、火硝各二分半，牛黄、冰片、硼砂、朱砂各一分。共研极细，每用少许，敷入口内。
重舌木舌弄舌方　心脾积热，舌下有形如舌而小者名重舌，舌肿硬不和为木舌，舌伸出缩进不安名弄舌。重木舌用归尾、连翘、白芷各三钱，大黄（煨）　甘草（炙）各一钱。水煎，食后频频服。外用青黛、黄柏末和匀敷之。一方蒲黄敷。一方用胆矾研细点少许。一方用百草霜、朴硝、滑石共为末，酒调涂之。木舌用元明粉五钱，川连末一钱，食盐少许，竹沥调敷。弄舌宜服化毒丹。
头面疳火方　治小儿头面诸疮，丹毒、腮肿、眼痛。用牛黄黄连散，用牛蒡子（炒黑）一两，川大黄（生用）一两，川黄连三钱，共为末，每服一钱，蜜汤调下。外用松香三钱（葱汁拌煮乾），东丹、铅粉各二钱，为细末，香油调搽，名三物丹。
丹毒方　遍身游走赤肿，名曰丹毒。内服通神散散之，或玉枢丹解毒。外用朴硝、大黄等分为末，新汲水调，鸡翎蘸药涂之。一用伏龙肝不拘多少，鸡子清调敷患处。
眼痛红肿方　小儿眼痛红肿，是风火上攻，宜通神散，热甚化毒丹。外用熟地黄一两，新汲水浸透，捣烂贴脚心布裹住，有效。一用火硝一钱，雄黄六分，为极细末，吹入鼻中，目中流泪，即效。
耳痛方　肾热上冲耳中，或痛，或出水，或流脓。耳中肿痛用葱汁滴入。出脓流水，先用绵纸捻捻尽脓水，后以白龙丹（见杂症耳病）吹入。一用五倍子烧存性为末，吹入耳，效。一用黄蜡如豆大搓成条，外用真蕲艾槌熟裹蜡条，用火烧著烟燻患处。
鼻疮方　鼻下两旁，疮湿痒烂，脓流处即又成疮，最为可厌。宜用泽泻、郁金、山栀仁、炙甘草等分，共为细末，食后白汤调下一钱。外用甘草汤洗净，敷疳火三物丹。
头疮方　小儿头上生疮，最难除根。法先用葱头、花椒、米泔水煎汤，洗净疮盖，后用腊猪油半斤熬滚，入麻黄半斤同煎，煎至麻黄色黑枯，捞去渣，以油搽疮；一加轻粉三钱，尤妙。一方用菜油一杯，放勺内煮滚，入活蜈蚣一二条，煎蜈蚣黑枯为度，去渣，将油搽。
脐疮方　小儿剪脐，外伤风湿，以致脐疮不干。用枯白矾、龙骨（煅）各五分，共为细末，每用少许，掺脐上。一方用草纸灰敷。一用红绒灰敷。一用蚕茧烧灰存性敷。
一小儿初患舌碎，继之遍身发热。一医以伤风停食，而用发散消导之剂。予曰：「无益也」。服后果热愈甚，滴水难食，复来求救。予以黄连五钱煎汤，徐徐与之，终剂而愈。其父问其故。予曰：「若先身热，而后舌碎，则因风食发热以致舌碎，固常事也。今先舌碎，知其心火亢甚，加之身热，是内热极而火外行耳」。
一小儿二三岁，身热惊悸，易医六七，俱无寸效。一日忽作鸦声，少顷其音已哑，鱼口开张。予视之，欲哭状，惟眉头稍皱，终无音出，心甚怜之，细思其策，因以指探其口中，唇乾舌燥。予曰：「心热欲言而不能，果有之乎。」即以黄连、黄芩、石膏、麦冬、五味、山栀、元参、花粉、知母、甘草、薄荷、灯心、竹叶锉一大剂，煎成薄膏，频频与之。一昼夜而鸦声复出，又一日而音始全而愈。自此之后，此法活人无数。大便三四日不行者，加元明粉二三钱尤验；惊悸者，加金子同煎。嗟呼！人遇哑惊风俱弃之而不治，孰知唇乾口燥，终属阳证。此法甚善，故记文。
嘉善魏交让子，予之表弟也。年十岁患小腹痛三四年矣，医药不效。予诊之，脉来沉迟，二便如常，按之无块，此必肾家虚寒也。六味地黄丸加炮姜、肉桂、青皮、香附、车前、牛膝而愈。
淮安大啇陈受伯弟，年十一岁，伤寒病起，几至二百日粒米不食，食即胀满，诸药不愈，惟日以人参三钱煎汤饮而已。载至吴中求治，予视之，骨瘦如柴，六脉沉细，投之参术，正相宜也，何无效验？因揭心胸小腹按之，硬块已满，手按则痛。予曰：「凭脉则难用下药，不下亦无生理。」遂用当归、元明粉各三钱，酒蒸大黄二钱，杏仁、麻仁、苏子、桃仁俱炒为末各一钱，白芍、川芎、桔梗各十分，水煎服。服后即去黑块二三十，中脘硬处下行寸许；然已虚极，明日去大黄、元明粉，加人参二钱服一剂；后日复用大黄、元明粉而去人参，又去黑块一二十；如此人参、大黄间服半月，黑块始尽而愈。
周忠介公孙女，年七八岁，大便下血不止，遍问幼科，有用黄连、犀角者、有用人参、阿胶者，俱无寸效。予诊得气口沉紧，予曰：「十服末子，即霍然矣。」佩老母舅笑曰：「何言之易耶？」姑试之三服而血止。索其故，予曰：「人但知脾虚不能摄血，不知饮食伤脾亦不摄血，今用消导之剂，食去则脾气复而血自摄，焉得不愈」？其末子，即沉香末也。
一小儿在水阁，风雨卒至，又惊又寒，后至四肢厥冷，渐至遍身，惟心口稍暖。此冷风入骨症也，冷至心窝则死。用理中汤加附子一钱，数服而寒始退。


卷之四·女科  ——————————————————————————————————————————————————————————————————————————————————————————

调经  ***************************
女科虽则有专工，余病皆于男子同。惟有调经并崩漏，胎前产后不相通，小产乳疾及种子，催生临蓐各成功。
调经大法在补血，血旺气衰名曰从，古人四物为主剂，随症加减酌其中。
四物汤（当）归（川）芎（生）地（白）芍（本方四味），乌药香附青皮著，泽兰丹皮及砂仁，茯苓白术俱良药，甘草陈皮引姜枣，先期而至在斟酌。
一月一至方为正，先期而来虚热证（或半月而来，或二十日外而至），加入条芩炒山栀，阿胶知（母）（黄）柏亦能应。
后期而至属虚寒（三十日外，或四十五十日一至），炮姜蕲艾古人定，寒甚须加桂（皮）附子（附子童便甘草水煮三日用），脉虚气弱（人）参（黄）耆任，将来作痛用延胡，血瘀块痛桃（仁）红（花）顺，块痛不止蓬（术）（木）通（三）稜，桂枝辛散疼方定，经闭块痛亦宜添，再著大黄（酒蒸九次）牛膝进（小腹有块疼痛属瘀血，故用行经破血之品）。若还劳瘵经闭者，另有良方非一论，牛膝鳖甲主方兼，临服童便一杯渗。
经来不止是虚热，凉血补血是真诀，条芩（酒炒）荆芥（炒黑）及阿胶，日久升（麻）柴（胡）不可缺。若医崩漏用棕灰，续断蒲（黄）（地）榆（二味炒黑）血自歇。
经后作痛血气虚，加入（人）参（黄）耆调补悦，脉来迟细属虚寒，炮姜人参自古设。
适来适断发寒热，热入血室谵语说，本方合用小柴胡，病兼外感汤浇雪。
白带皆因湿热流，半夏白薇功甚捷，赤加（黄）连（山）栀血分来，日久升补真奇绝（用补中益气汤或十全大补加升柴）。肥人胸满去地黄，加入（南）星半（夏）正相当，脉迟腹痛去白芍，泄泻当归也要藏，经行不止泽兰去，气虚青乌除去方。
示吉曰：乾道成男，坤道成女。女以坤道用事，上应太阴。月，天之阴也。三十日则周于天，故女子之血亦三旬而一见。血之下也，同于月，故名之曰月事。月事时下，有子道也。若月事不调，艰于得子，皆因阴衰之故。故古人用四物厚味之品，味厚为阴中之阴，理能益血。随症斟酌者，可尽其寒热虚实之变也。如是而调之，月事调匀，阴阳和而万物生，种子之道得其旨矣。

胎前诸症  ***************************
女子怀胎须调摄，饮食起居俱要节，辛热推荡毒莫投，利水破血药宜歇。古人安胎有妙方，白术（土炒）条芩（酒炒）（川）芎（当）归诀，生地紫苏及枳壳，白芍甘陈香附屑（附，盐酒拌炒为末），砂仁炒末水姜煎，随症加减为君别。
恶心恶食名恶阻，二三月妊有是苦，加入茯苓并山栀，竹茹半夏姜汁妥（不呕去半夏，胸满去生地），脉迟胃寒姜木香，总去甘草病自可。
胎气不和腹满闷，痛凑心腹子悬症，加入腹皮共人参，生姜四片葱七寸，减去地黄白术苓，手带弩弦疼自定。
子淋之症又如何？小便赤色去不多，加入（黄）柏知（母）（木）通竹叶，日久升麻不可无（一用地肤草四两，水四升，煎至一半，去渣，分三服，取自然汁亦可，或用地肤子入药）。
子痫卒倒痰壅甚，言语謇涩人不省，茯苓半夏及川连，临服竹茹姜汁进。
小便不通转胞症，胞为胎压水不渗，加入升（麻）柴（胡）及葱头，吐法托法功诚胜。
示吉曰：胞为胎压，转在一边，水不得通，最为急症。治法有二：一看其母气怯弱，不能举胎而逼胞者，八味地黄丸，丹溪吐法；一看其母气壮实，善饭胎必肥重，胎重而压胞者，瘦胎饮，稳婆托法，若因过忍小便，以致不通者，滑石为末，葱汤送下一钱，亦效；若用八味丸须加车前，如不能速合，竟配煎药与之，并治漏胎尿出不知者。
丹溪吐法　用二陈、四君、四物三汤，煎大碗顿服，以指探吐，吐出少顷，气定又与亦然。予曾用之甚效。
托胎法　用一老成稳婆，察其病处。若胎气上者，以香油抹手入产户，托起其胎。溺出如注，通后，即以参耆升麻大剂服之，若少有急满，再托如前。一法将孕妇倒竖起，胎自坠转，其溺溅出，似胜于手托矣。此症治缓则杀人，故予备述。
四肢浮肿如水气，面目俱浮子肿例，姜皮腹皮与茯皮，四物甘芩暂时去。
足指发肿渐腿膝，亦如水气难饮食，二三月见名子气，天仙藤散另有力。天仙乌（药）（香）附及甘（草）陈（皮）（等分），生姜木瓜苏叶入（各三片），每服三钱日三服，六君兼用脾虚益（中气下陷用补中益气汤）。胸腹胀满遍身浮，名曰胎水不须忧，加入苍（术）腹（皮）并卜子，四物黄芩去不留，不愈鲤鱼汤一服，（白）术茯（苓）（当）归（川）芎等分锉，鲤鱼一个破腹鳞，煎汁调末四钱足，生姜七片及陈皮，煎至七分空心服。
妊娠下血明胎漏，加入（阿）胶（黄）耆（蕲）艾炒就，淋漓不止续断君，乌梅一个功能奏。
胎动痛时治如何？阿胶（人）参（白）术加相凑。
风寒头痛去（白）芍（当）归，羌活葱姜为主救，无汗加醋乘热服，被盖汗出人无咎。若兼暑气入香薷，黄连木通扁豆知（母），泄泻去归加苍术，小便不利泽（泻）车（前）施。食添苍（术）（厚）朴腹（皮）卜（子）好，嗽入前（胡）贝（母）杏（仁）桑（皮）（山）栀。疟疾柴胡并知母，痢疾（木）通（厚）朴腹皮持，大便秘加苏（子）杏（仁）桔（梗），临服之时（生）蜜十匙（去白术）。耳聋目暗因火甚，小柴胡汤合用除。

达生  ***************************
八九月间达生散，服过数贴无产难，腹皮洗净（三钱）（人）参陈（皮）苏（梗）（各五分），芍药白术当归惯（各一钱），炙甘（草）二钱葱五叶，能食胎肥黄杨赞。春入（川）芎防（风）夏入芩，冬加砂（仁）（枳）壳秋泽（泻）真。多怒（黄）芩柴（胡）食炒（神）曲，胎动苎根及金银，渴加（黄）芩麦（冬）痰加半（夏），气上加苏（子）生地寻。

临蓐  ***************************
临蓐之时有主方，催生甚稳佛手汤，当归六钱川芎四，五钱益母水煎尝。冬天衣服宜厚暖，若伤冷气名冻产，紫苏吴萸煎热汤，熏洗下身无忧患。夏月临产宜贮水，温凉得所人无累，黄蜀葵子用煎汤，调入五苓功为最。
子死腹中症如何？面赤舌青胀闷多，二钱熟（大）黄二分麝，本方加（童）便妙无过，唇舌俱青母亦死，面青舌赤子活疴（母主死）。
交骨不交加龟板（醋炙二钱为末），血馀一钱和匀服。
示吉曰：怀胎十月，觉腰痛连腹，腹中转动，即产候也，进佛手汤一剂，俟浆水破下。产妇正身仰卧，儿自转顺，头对产门，努力送出，名曰正产。若临月忽然腹痛，或作或止，或三四日，或数日，胎动而痛阵不息者，名曰弄胎；或一月前，忽然腹痛水下，似欲便产，却又无事，名曰试水，俱非当产也。不问胎水来否，宜宽心候时，服本汤调理。若坐草太早，或努力过度，或先期动手，风入产门，使生路肿胀狭小，以致累日不下，及横逆偏碍之患，治之宜多服本汤，生血气，益胞水，庶为可生。如产经日久气乏，名曰宿疾，宜用赤小豆二钱，阿胶（炒）三钱，水盅半，煎八分服。一法用皂夹末吹鼻中，令嚏即生。

胞衣不下  ***************************
产后何症最为急？胞衣不下腹闷极，皆因恶露胀胞中，渐冲清道痛不息。若喘满时定主凶，脱衣散用从来得，牛膝木通各三钱，归尾枳壳（各）二钱入，滑石四钱冬葵子（二钱五分），水煎热服应有益。产母自衔头发尾，得呕哕时胞自出。
按：胞衣不下，急以脐带断之，以物坠住，使其子血脉不潮入胞中，则胞衣自当萎缩而下，总淹延时日，亦无害矣。只要产母心怀安泰，不可焦躁惊忧，古法取夫单衣盖井上，立出。一用铁秤槌烧红，酒浸少顷服。一用胭脂一张，温水洗服。一用黑豆一合，炒熟入醋一盏，煎五沸去渣，分五服。外用鞋底炙热熨小腹，上下三五次，立效。

产门不闭  ***************************
产门不闭是为虚，胎前调摄不相宜，补中益气汤诚妙，加入炮姜香附（醋炒）医。

子宫不收  ***************************
玉门不闭或肿胀，焮热疼痛苦无量，加味逍遥散所司，当归芍药白茯苓，白术甘草（炙）及柴胡（各一钱，芍酒炒），加入丹皮（山）栀二样，若肿消后用升提，补中益气如良相。
按：子宫不收外治法，用荆芥、藿香、椿根皮三味，煎汤熏洗。总之二症俱属虚乏，升补为急，切忌寒凉。

产后  ***************************
产后总宜大补益，寒凉克伐害非一，虽有杂症未治之，丹溪一言馀论息。主方加减产宝汤，熟地当归香附方，丹皮白术白茯苓，陈皮山楂木通入，姜灰少许及川芎，益母甘草枣姜及，煎成童便添一杯，加减再分虚与实。
何者为实腹疼痛，兼有硬块手难动，皆因恶露去不多，败血停留为病重。桃仁红花（牛）膝（肉）桂增，蒲黄灵脂亦有用。
何者为虚恶露多，昏晕不省腹空痛，手按痛止口懒言，人参黄耆加亦中。
去血不止血虚热，生地山栀荆芥（二味炒黑）截，阿胶黄耆及乌梅，益母丹皮除去绝。
血晕之症头眼晕，神昏口噤心下闷。韭醋熏法自古传，补新去瘀宜自定，有痛须凭失笑功（失笑散用蒲黄五灵脂二味为末），无痛参耆亦神应，脉滑有痰合二陈（半夏、白茯、陈皮、甘草），再加竹沥姜汁进。
示吉曰：产后眩晕，谵语，发热诸症，须问其去血多少？及胸胁小腹有无痛处，手不可近者，及去血少者，瘀未尽也，行血为先。无痛处者，或有痛处手按痛减去，反去血过多者，血虚极也，补血为要。倘仓卒未及详审，先用熏法。
产后血晕，用韭叶细切，入有嘴瓶中，用滚醋沃之，急封其口，以嘴塞产妇鼻中，令醋气透入，即醒。然后辨证用药，盖韭菜最能清胸中滞血，加以醋气运达，用无不效。
产后哕恶名冲胃，癫狂错乱冲心类，是皆败血往上冲，五灵为末（半生半炒）三钱兑，送下童便酒来调，本方调理精神遂。
产后寒热多属虚，本汤调理又何疑？不愈柴胡并鳖甲（醋炙为末），腹中块痛败血欺，增入泽兰桃（仁）红（花）剂。失笑散用亦相宜，若兼咽酸并饱闷，恶食恶心伤食医，加入山楂及厚朴，麦芽神麴效亦奇。
蓐劳之症乍寒热，喘乏自汗久不歇，莫作疟疾并外感，逍遥散用真奇绝。逍遥当归甘草炙，白芍酒炒柴胡入，茯苓白术加丹（皮）（山）栀，水煎服后疾如失。
半身肉战半身汗，恶露不净真希罕，二陈四物加桃（仁）（山）楂，煎成沥汁功不乱。
卒倒仆地似中风，肢体抽搐痓症同，产宝须加半（夏）（竹）沥（姜）汁，发痓仍添桂枝攻。
《圣惠》愈风（汤名）亦主前，荆芥（略炒）当归（身尾）等分通，为末三钱童便下，豆淋酒下有奇功（豆淋酒，黑豆不拘多少，炒黑投酒中，去豆用酒）。
大肠血少大便结，生地（枳）壳红（花）不必说，桃杏麻仁炒为末，减去（白）术茯姜益歇。
泄泻脾虚兼发肿，苍术砂仁厚朴统，猪苓泽泻及（神）曲（麦）芽，除去当归病不恐（泻甚加肉果、山药、扁豆）。
食伤脾胃自炮闷，作酸恶心泄泻甚，加入苍（术）（厚）朴（木）香砂仁，除去（当）归（生）地（川）芎益（母）应。
去血过多生恶心，呕哕不止虚寒形，加（人）参半夏并姜汁（一加乌梅），益母当归熟地停（去三味）。
因怒伤肝胸胁痛，饱胀胸满食不用。木香延胡青（皮）（厚）朴增，不止柴胡芍药动。
血虚烦躁易虚惊，错语失神卧不宁，加入（人）参枣（仁）（竹）茹（朱）砂麦（冬），丹（皮）姜（灰）益母去不存。
痰迷心窍不能言，（瓜）蒌（川）贝（枳）实（人）参菖（蒲）桔（梗）添，竹沥姜汁临服入，去丹（皮）姜（灰）（香）附益母传。精神短少添远志，麦（冬）（茯）神生地服如仙。
脾虚饱闷不进食，砂仁白蔻（木）香（厚）朴入，（川）芎丹（皮）乌（药）益（母）四味除，倍加白术功奇特。
升举作痛腹有块，若无寒热儿枕类（儿枕块痛，七日自止），痛不移处作寒热，（红）花（官）桂牛膝死血遂（或合失笑散）。蒸乳寒热乳必膨，青（皮）（枳）壳木通功为最。
骨节疼痛难转侧，内无血养荣筋骨（去血过多之故），生地（白）芍红（花）人参增，牛膝乳（香）（官）桂（二味少许）亦有益。

小产  ***************************
妊娠小产是何缘？七情交攻厚味煎，起居不时调理失，或因跌扑损伤兼。大产如瓜熟自脱、小产犹如生採然。枝枯藤蔓果自落，病比大产十倍添。因循不治滑胎症，终身无子良可怜。古人保胎预防法，养血清火固胎元。固胎汤用（白）芍（当）归（川）芎，生地条芩（酒炒）白术同，（人）参茯（苓）甘（草）陈（皮）同（阿）胶艾（叶），砂仁香附气多壅，有痰再添姜半夏，脉数山栀亦可通。三五七月服数剂，螽斯之庆自无穷。
示吉曰：凡人经净种子之后，最宜将息。勿怒，勿劳，勿举重，勿远行，勿洗浴，勿夏淫火以扰其子宫，而多服养肝平气，清热养血补脾之品，胎自固矣。盖堕胎之症，在三五七月者多，在四六八月者少。脏阴而腑阳，三月属心，五月属脾，七月属肺，皆在五脏之脉，阴常易亏，故多堕耳。惟一月之内堕胎人但知不受妊，不知其受而堕也。一月属肝，大怒则堕，多洗下体，窍开亦堕。一次既堕，肝脉受伤，后期必应，乘其虚耳。故人无子者，宜预服调经种子之药，以保一月之胎。予家四金匮丸，出自秘府，实有挽回造化之功，屡用屡验，调经种子如神
敢自秘，谨附于后，以广生生之德云。
四金匮丸　香附（六两，用黄柏、山栀各二两同浸炒）　川芎　续断　白术　白茯　当归　山药　白芍（俱酒洗炒，各四两）　青皮　砂仁（俱炒）　白茯（酒洗，各二两）　条芩（酒炒）　生地（酒洗，各四两）　为末，山药淡醋汤糊丸，醋汤下。盖条芩、白术安胎圣药，养胎全在脾胃。臂之钟悬于梁，梁软则钟下坠，折而堕矣，故用白术；苦条芩力能清下焦实火，火去则阴自足。一增其利，一去其害，又何小产之足虑哉？

赤白带  ***************************
奇经八脉带居一，横于腰间如带束。病生于此故取名，方书分为五种录（色如青泥属肝，红津属心，形如白涕属肺，黄如烂瓜属脾，黑如衃血属肾）。经行产后风入胞，传于脏腑生病酷（出《妇人良方》）。东垣之论主亡阳（东垣云：血崩久则亡阳，故白滑之物下流，未必全拘于带脉），丹溪湿热痰积属（丹溪云：带下是湿热为病，治湿为主；亦有痰积下流，宜升提之）。白属气分赤属血，徐用诚言真可读。清源收带有妙方，耆（白）术（当）归（人）参升（麻）柴（胡）局，茯（苓）半（夏）甘（草）陈（皮）（川）芎香附，水煎姜枣空心服。生地黄柏瘦人添，延胡小茴腹痛兼（去参），冬加姜灰法玄妙，防风山栀色青先，红白黄连栀子用，黑合六味地黄煎。
示吉曰：带症病原不同，治法各异。如病妇肥白无病容，或昔肥今瘦，脉来沉滑，湿痰也；如饮食减少，四肢无力，带下多白，胃中痰积下渗也；如妇人久病寒热不齐，夜轻日重，或自汗，脉大无力，气虚下陷也；如兼潮热，夜重日轻，肌黑形瘦，盗汗骨蒸，脉细数，血虚火热也；如因不得于夫，七情抑郁，郁而为火，以致带下，郁也。湿痰，宜渗湿消痰（海石、半夏、南星、黄柏、苍术、川芎、香附、樗根皮）；　痰积，宜消痰升提（二陈加二术、升麻、柴胡，或前汤加互垄子）；下陷，宜升提补气（宜六君子汤加绿升麻、柴胡）；火热，宜滋阴养血（四物汤加黄柏、樗根皮、滑石、青黛、海石）；郁气，宜开郁行气（越鞠丸加樗根、黄柏）。分条而治，自得病情。东垣用葵花治带，白者治白，赤者治赤，须炒黑用，神验；肥人用瓦垄子以燥其湿。

乳疾  ***************************
阳明胃经主乳房，厥阴肝经乳头生，醇酒厚味兼愤怒，胃肝火动痈疽妨。坚硬如石名石乳，婆娑多口乳发方，吹乳发于乳嘴上，乳漏之症生兜囊，不痛不痒如桃核，乳岩溃后病难当。有子吹乳外吹症，儿口热毒吹乳病，急须消散易为功，因循溃后医难应。软温饮子是煎方，总治乳疾能接命，柴胡赤芍并木通，黄芩瓜蒌青皮顺，甘草桔梗共当归，乳香没药山甲进，广胶三钱酒水煎，痛甚角刺橘叶渗，托里黄耆及防风，解毒银花（连）翘贝（母）顺。
示吉曰：乳症，消散为易，溃后收敛为难。盖其形内悬垂而血易满也。然乳疖为轻，石乳、乳发为重；乳痈溃日尤可望愈，乳岩一溃不可救矣。胎前乳疖为内吹，产后乳疖为外吹。外吹若溃，乳至即脓，最难收口。初起乳汁不通，结核肿痛，速宜揉散，或忍痛吮出恶汁，或用木梳频刮乳房，乳汁一通，核自消散。倘不愈，急用葱捣成饼摊乳上一指厚，用灰火一罐覆之，须臾汗出肿消，内服瓜蒌散亦妙。
黄瓜蒌（子多者）一个，当归，甘草各五钱，乳香、没药（另研）各一钱，水煎酒服。若结核、乳岩，兼用八珍汤。加青皮、柴胡、麝香少许尤妙。
秘方治吹乳，乳汁不行。猪牙皂（炒黑）、蛤粉等分为末，每服一钱，陈酒送下。
一方，诸般乳病内消。用大黄、白芷、鼠粪、当归等分为末，每服三钱，陈酒下。毛公威验过。

女子月事胎产脉法  ***************************
玄黄之精，妙合而凝。乾道成男，坤道成女。女子以坤道用事，故阴盛阳衰为顺。左为阳，右为阴；寸为阳，尺为阴。是以女子寸脉常弱，尺脉常盛；右脉常盛，左脉常弱。此与丈夫之脉不相同之大纲也。
更有不相同者，惟月事、胎产之脉。《经》云：「女子二七，而天癸至，任脉通，太冲脉盛，月事以时下，故有子」。王太仆曰：「阴静海满而去血，阳动阴合而泄精，二者通和，故能有子。即《易》所谓男女媾精，万物化生也」。其有子之脉若何？《经》曰：「手少阴脉动甚者妊」又云：「阴搏阳别，谓之有子」。十月既满，子欲受生，则有离经之脉可考焉。离经者，离其常经，谓脉来数急，或沉细而滑也。迨及产后，脉来沉小缓弱为吉，何也？脉为血之充，产后则心生血，肝藏血，其生藏者有限，血送胎下无穷，不足证也。若脉来弦实洪大，是为脉症相反，其能久乎？总之产后之脉现微细，不责其不足；胎前之脉现洪滑，不责其有馀；临蓐之际，沉滑而数，不责其热；调经之时，迟数不等，方辨其病。此为女子脉法之要，从此而益求其精，有何病之不愈哉？

调经脉法  ***************************
诊脉沉迟，主逾期不至，小腹冷痛。脉弦数，主先期而来，或有黑紫血块。弦滑而沉，主月色浅淡，或杂色如鱼脑，或带下多白。脉微涩，主月来血少，或过期不至。沉实，主经行著气，腰腹疼痛。六脉俱微，主荣卫皆虚，月事前后不均，或来欠少，或淡白色。阴脉虚，阴脉搏手，主血崩。二尺芤，主血海败。微细而数，主骨蒸血少，经闭不行。脉来状如琴絃，若小腹痛，主月水不利，孔窍生疮。少阴脉滑而数者，阴中生疮。少阴脉弦者，白肠必挺出。胃脉涩，少阴脉微迟，微则无精，迟则阴中寒，涩则血不来，此为居经，三月一至。漏血下赤白，脉迟者，及芤小虚滑者生；急疾者，及大紧实数者死。

妊娠脉法  ***************************
王冰曰：「阴搏阳别，谓之有子者，阴中有阳，故尺脉搏击手指，与寸口殊别也」。王叔和曰：诊其少阴脉动甚者，妊子也。少阴心肾也。心主血脉，肾名胞门子户。二脉动甚，妊娠何疑？王肯堂曰：「怀胎二三月之脉，两寸浮大，两关滑而尺微带数者，此真胎脉」。
妊娠四月，可分男女。左疾为男，右疾为女；俱疾，主生二子。又法，尺脉左偏大为男，右偏大为女，左右俱大，主产二子。
妊娠五月，脉来数疾不散。六七月，脉来实长，若沉迟而涩，宜防胎堕。八月，脉喜弦实，忌沉细，若少阴微紧，主两胎一伤。

临蓐脉法  ***************************
离经之脉，一息六至，或六脉沉细而滑，若兼中指本节跳动，临蓐之征也。如忽然浮大，必主难产；看唇舌若青黑，沫又出者，为母子俱死。若面赤舌青，母活子死；面青舌红，母死子活。

产后脉法  ***************************
产后之脉，诊得缓滑，及沉细附骨者生；若见实大弦急，及寸口疾涩不调者死。肝脉虚散而数者，主血晕。左手三部坚牢，主血气冲心冲胃。胎前尺脉沉滑，产后不减者，主儿枕痛。两尺脉芤，主去血过度。右手三部虚散者，主恶露不止，盖气不足以固血也。微细而数，主血虚发热，日轻夜重。六脉微细无神，主蓐劳自汗。右关沉而有力，主伤食发热。噫酸恶食。产后伤寒热病，脉宜微细，不作阳病见阴脉论也。丹溪曰：「胎前脉细小，产后脉洪大者，死」。
一妇年四十岁，有十馀年不受胎矣。月事前后不准，而又无子，脉来微细兼数。予制女宝丹，服至百日而孕，后产一男。
一女子二十馀岁，有孕至五月间必堕，已三四次矣。予亦以女宝丹加减付之，即产一子。
女宝丹　调经种子如神，兼能安胎保孕。当归（酒洗）六两，生地（酒洗）六两，白芍药（酒炒）三两，川芎（酒洗）三两，云白术（土炒）六两，条芩（酒炒）四两，陈皮（炒）三两，香附（童便、盐、酒、醋四制）四两，阿胶（酒浸溶蜜内）三两，砂仁（炒）二两。
以上如法制度，为末。另将益母草二斤半煎膏，和炼蜜及阿胶为丸，丸如桐子大。每服五钱，空心白汤送下。
月事后期来者，去条芩加乾姜灰一两，蕲艾二两。肥者，加制半夏三两，白茯苓四两；有白带者，再加白薇四两。气虚甚者，加人参三两，茯苓四两，山药四两。如安胎，用白蜜丸，不用益母膏；如腰痛，加山药、杜仲各三两。
一孕妇，疟疾大作，脉得弦数。予用知母四钱，柴胡三钱，陈皮二钱，甘草一钱，井河水各一碗，煎至一碗，露一夜，明早隔汤炖，温服而愈。不愈加生首乌五钱；自盗汗甚，加黑豆三钱；食多，加枳壳二钱。此方热多者宜之。
一孕妇疟疾，右脉微滑，左脉微弦。予曰：「脾虚生痰也」。以白术五钱，生姜三钱，井河水煎，露一夜，温服而愈。此方寒多者宜之。
一孕妇痢下赤白，里急后重。逐滞利水俱不可。予曰：「惟清血调气法也」。用姜汁炒黄芩、黄连各一钱，苏梗、当归各钱半，炒白芍、扁豆、山药、茯苓、泽泻、车前、枳壳各一钱，木香五分，甘草二分，煎服，数剂而愈。
一新产发热，服药不止。予以益母草煎汤，加童便与之，热遂退。盖诊其脉平和，惟稍数故也。
一新产发热，投之四物及童便、姜灰之类不应。予诊其脉，右弦滑左微细。予曰：「是必咽酸饱闷，停食故也」。以神麴、山楂、厚朴、枳实，加入前方而愈。


卷之五  ——————————————————————————————————————————————————————————————————————————————————————————

外科赋  ***************************
疮疡外症，历代推详。膏粱八风变病，本于《内经》；表里三因治法，分乎先哲。
《经》云：「膏粱之变，足生大疔」。又云：「诸痈肿筋挛骨痛者，此寒气之肿，八风之变也。」又云：「诸痛痒疮，皆属心火。」三因详后。
火气微甚，河间推痛痒之原。
河间曰：人近火者，微热则痒，热甚则痛，附近则灼而为疮，皆火之用也。或痒痛如针轻刺者，犹飞迸火星灼之然也，或疑疮疡皆属火热，而反腐出脓水者，何也？犹穀肉果菜热极，则腐烂而为污水，火热过极，反兼水化也。
气血少多，丹溪分经络之异。
丹溪云：疮之要害处、近虚处、怯薄处，前哲已论及之。惟分经之言。未之曾闻何则。诸经唯少阳厥阴经之疡，理宜预防，以其气多血少也。其血本少，肌肉难长；少阳更有相火，遽用驱毒之剂以伐阴血，祸不旋踵。诀曰：多血多气君须记，手经大肠足经胃；多气少血有六经，三焦胆肾心脾肺；多血少气心包络，膀胱小肠肝无异。记此则知气血多少之异矣。
《外科精要》五善七恶自明，《此事难知》九死地分宜识。《圣济录》名色固详，朱李书论方斯验，窦氏之徒擅针经之妙，毓仁之辈补思邈之方，熟味群言，勾述玄奥，欲明大旨，先分平病之人，要识安危，宜究阴阳之证。
示吉按：启玄子曰：经脉一周于身，凡长一十六丈二尺计，人之息，共一万三千五百定息，平人一息脉行六寸，漏水下百刻，则气都行八百一十丈，正《难经》所谓一日一夜荣卫行阳二十五度，行阴亦二十五度，共五十度周于身也。丹溪曰：得热则行速而太过，得寒则行迟而不及。
予按：行速，热也，多兼实，阳证之所由生，若兼虚，后必陷为阴；行迟，寒也，多兼虚，阴证之所由生，若兼实，后必退为阳。阴阳二证详后。
内因之故，厚味熏蒸发热，更兼七情内攻；外因之原，风寒暑湿伤人，亦为乘虚袭体；饥饱劳役失节，是名不内外因更有；冷热不均，而至金石烧炼常服，是因药毒内伤；外有痰郁兼发而来。三因既明，部位宜审。督脉通乎背脊，背侧二行太阳是其本经。
背分五行，中间系奇经督脉之道，两旁四行，乃足太阳膀胱经之部分。
任脉行乎腹中，脐侧两旁，三阴是其所属。
腹分七行，奇经任脉从前阴起，由脐中上咽喉至承浆而止。脐旁第一行，一寸足少阴肾经之部；第二行一寸，足阳明胃经之部；第三行一寸，足太阴脾、足厥阴肝经之部。乳根属足阳明胃，乳旁乃手三阴经所起。
足少阳（胆经）循胁肋行身之侧，足阳明（胃经）由乳中行身之前，头为诸阳之会，面为三阳之交。手背为阳，手之三阳从手走至面；手心为阴，手之三阴从胸走至手；足之外跗为阳，足之三阳从足走至头；足之内跗为阴，足之三阴从足走至腹。唇为脾窍，舌乃心苗，目集五脏之精华，鼻通肺家之呼吸，肾窍于耳。足少阳（胆经）绕耳之旁，胃通于乳，足厥阴司乳之头。跨马囊痈肝家之部，喉痈、脐发任脉之司。
先明部分者，如毒见于背、见于脑，中属督脉，旁属足太阳经也。见于鬓，属手足少阳经；见于眉，属手足太阳少阳经；见于颐、见于髭，属手足阳明经；见于腮颔，属手阳明经；见于颧，属手太阳经；见于穿裆，属督冲任三经；见于腿外跗，属足三阳；内跗属足三阴；见于臂，从手背赤肉属手三阳；从手心白肉，属手三阴；见于乳内，属阳明，外属少阳，头属厥阴。逐部推求，治疗自验，用药引经。如太阳用防风、羌活，阳明白芷、升麻，少阳用柴胡，太阴用白芍、升麻，少阴只宜独活，厥阴用青皮、柴胡，佐之以桂，庶药力直攻患处也。
经络已清，引经之法有验，恶证须识，费人之谤不生。脱疽、井疽及肾疽、天疽、锐毒、医之何济？对心、双发及对口、莲子蜂窠，急治乃安。
陈毓仁诀曰：发于心上出心经，五脏乖张事可明（名曰井疽，最重）。脾家积毒生背脊（发于肩下脊上属脾，厚味发热积毒所致。高肿鲜明，根不过肩者顺），心经火毒对心临（背上对心而发，形截督脉，又名毒剗君位，最易伤人），两肩左右双生发，肺肝积毒不虚称（左搭手属肝，右搭手属肺，俱生左右肩，骨以动之处为可治），莲子蜂窠防毒陷（孔似蜂窠，实如莲子，二发多生于背，与心相近，与脊中平。轻者形长高肿，或偏半背；重者形斜平塌，两胁俱伤），腰间肾俞发难生（生于两腰内陷肉之间，或生两腰中间椎上，毒从肾来，欲火消阴，十五日前后必死。若疮形红活，高肿为脓，急以人参养荣汤合地黄丸疗救之），督脉经虚从项发，俗名对口治宜精（生于项后而对前口，故名对口。但有偏正之不同，正者属督脉，易于起发治反易；偏者属太阳经，疮多平塌治反难。俗以正为重，偏为轻，庸说也）。何明耳后多生发，天疽锐毒病非轻（左天疽，右锐毒，生耳后一寸三分陷中，是积郁所致，毒从肝肺来，形多坚硬头多，隐伏未溃先黑，臭秽易生，元气易败，多致不救）。又有脱疽生手足，或生口面命难存（此症如粟渐大，其色如得渐黑渐开渐大，黑如乌羽，不知痛痒，热臭难闻。小儿多从积热积毒，大人多因服石燥热。古人虽有割截之法，予见三人俱至七八日而死）。
示吉曰：诸症皆因疮势之浩大，积毒之最深，地分之险恶，故特拈出。然疮之足以伤生者，不只于此也。背上有九处：人发际为玉枕（又名古本）一也，颈项节二也，第三椎为崇骨三也，第四椎为玉藏四也，肺俞五也，脾肝俞六也，肾俞七也，后心对鸠尾（鸠尾即心盖骨）八也，鸠尾骨穴，凡九也。正面六处：喉骨为垂骨一也，胸为神舍二也，心鸠尾三也，两乳穴四也，脐中为神阙五也，脐下二寸为肠屈间六也。共十五处，俱忌生痈。外脑髭鬓颐迎香瞳子髎之间者，俱地分之所忌。然种种地分，背脉络所会，内系腑脏，若病者调摄得宜，医者补泻无失，亦可起死回生。苟不知此，将息失宜，治不对症，虽发于不死之地分，吾知其不免矣。
看病之深浅，分毒之脏腑。大而高起属乎阳，痈也，六腑所发；平而内发属乎阴，疽也，五脏所生。疽重而痈轻。最轻者，初起无寒无热，是热疖之浮于肤上。
凡疮初起，不发寒热，高肿于皮肤之间，浅而小，最大不过一二寸者曰疖。六腑积热发于肌肤之间，高肿而痛，如碗如盆曰痈。五脏积热，攻注肌肤，初发如粟，或如豆许，与肉俱平而不高肿，或作赤色，时作痒痛曰疽。
阳善而阴恶，所虑者，其证半阴半阳，须司命之决于胸中，初起焮痛，顶如尖字，恶寒发热阳可知，二七之期脓渐至。
《诀》曰：痈疽须分阴阳证，纯阳初起必焮疼，微恶寒时身又热，顶如尖字高突形，肿似弯弓根紧束（高肿气足，根紧束血足也），二七之期脓渐侵（阳疮以十四日为关，一七焮痛，二七脓成），二便如常口有味，肿消脓溃复精神，痛随脓减生新肉（新肉红色榴子者吉），腐皮将敛白星星，此属纯阳诚是善，随时调治自功成。
初起僵顽，形如粟米，无热不渴阴为逆，一七之后倦怠生。
《诀》曰：纯阴之证症何如？初如粟米人不知，疙瘩僵顽不红肿，无疼少热不焮时，七日之后身倦怠，疮根平大实难支（气虚不能起发，则疮头平而不高；血虚不能束根，则疮根漫肿而渐大）。顶不高尖根不活，色无光采腐脓迟，陷软无脓空结聚，精神昏愦气难舒，饮食少减身战慄，疮形紫色药无施，舌强痰喘纯阴证，总有灵丹不治之。
半阴半阳，死生难卜。脉数无力，形似半昏半爽半平高，食难消运，症见微寒微热微赤肿，投方应病，方得阴转为阳，腐去生新，亦可回生起死。
《诀》曰：阴阳相半死生交，善恶相兼细辨昭。微热微寒微赤肿，半昏半爽半平高，脉来虽数多无力，饮食虽餐难运消，肿而不溃因脾弱，溃而不敛为脓饶，大便多溏小便数，上身有汗下身焦。五善虽兼有，七恶未全逃，口渴喜茶肠腹痛，面浮厌饮足心高，心烦不稳睡，神乱怕音焦，投方应病方为妙，阴转为阳渐可调。
外症已审，脉法宜明，气血沉涩，脉来紧，身有痛处，即发疮疽之兆，身应发热，脉浮数，人反恶寒，即为疮疽之萌。
仲景曰：脉数不时见，则生恶疮。又曰：肺脉俱数，即生疮。
初起实大洪大为病进，已溃者为邪未退而留连；溃后沉实沉伏为馀毒，初起者主邪气深伏而难痊。溃后脉芤涩迟缓，脉证相应无妨也，若短细则将变症（此六脉总不宜于初起）。初起脉浮大洪数，邪正相搏有馀也，若促结则非吉也（此六脉总不宜于溃后）。浮大浮数疮必高肿，宜发表而忌攻利之方（高肿者，毒在表，《经》所谓「汗之则疮已也」。误下之，则诛伐无过反伤元气）。沉数沉实，邪必内藏（其外症，不焮肿高赤，及发热、烦躁、大便秘），宜疏通而除发汗之剂。平塌漫肿，宜内补托而益其虚。不浮不沉，当和荣卫而解其势。初起宜疼，不宜痒，溃后作痒，乃有长肉之功（溃后遍身作痒，风乘虚入，宜内托发散）；溃后宜痒不宜疼，初起不疼，乃有纯阴之咎。不痛、大痛非佳症，或麻或痒实难医。脉证初详，善恶细辨。善不止于五，饮食知味，二便调，动息宁静者吉；恶不止于七，呕吐药食，目上视，神气昏沉者凶。善者，五脏未伤，善候并至则生；恶者，五脏已损，恶候并至则死。恶证忽有二三，宜当深惧；善候乍见一二，便可回生。
五善《诀》曰：心善精神爽，言清舌润鲜，疮疼兼不渴，睡醒得安然。肝善身轻便，因烦自不烦，指头红活色，坐起觉平康。脾善唇滋润，衾无秽气藏，凡餐俱有味，脓厚更肥黄。肺善声音响，无痰韵更长，皮肤多滑润，大便自寻常。肾善诚为要，水升火降良，口和因不渴，小便利清长。
七恶《诀》曰：一恶神昏愦，心烦舌上干，疮形多紫黑，言语自呢喃。二恶腰身强，目睛邪视人，疮头流血水，惊悸是肝逆。三恶形消瘦，脓清臭秽生，疮形多软陷，脾败不知疼。四恶皮肤藁，声嘶韵不长，痰多兼喘急，鼻动脉将亡。五恶成消渴，随饮即随干，形容多惨黑，囊缩肾凶端。六恶身浮肿，肠鸣呕呃频，大便多滑泄，脏腑并将倾。七恶疮倒陷，形如剥鳝同，四肢多冷逆，污水自流通。
示吉曰：五善七恶，方书俱载，此《诀》尤备，故录之。然亦不止于此也。如脓成不自出，失导引者死；脓成不针烙，反敷药者死；热痛正甚，失治则毒内攻者死；毒内攻后，不服药反针烙者死；溃而至于透内膜者死；溃喉者死；未溃而陷，面青唇黑，便污者死；阴入腹入囊者死；高肿不託里，反用下药者死；漫肿不内托，反用寒凉攻利者死；溃后误用寒凉，致疮紫黑者死。故治者不可不早，亦不可不审也。
善恶明而生死自分，虚实辨而补泻方得。气实者，疮顶高而突起，虚则平塌之可忧；血实者，疮根束而鲜明，虚则漫肿之有咎。疮之虚者，肿平脓稀软漫；疮之实者，肿起坚硬脓稠。泻痢肠鸣，脉弱皮寒，饮食呕而手足冷，脏腑之虚可知；胸腹满胀，身热脉大，饮食如故，二便调，脏腑之实有验。疮口不合，脓稀肉冷，自汗色脱者，乃气血之虚寒者；疼痛、高肿、色赤，脓厚肌热者，乃气血之实。上实则口渴饮冷，目赤头痛，鼻不通；下实则小便如淋，腹中膨胀，大便结。下虚精滑泄泻，脉沉足冷最为凶；上虚则目闭神昏，无热不渴真为逆。邪气甚则实，肿焮疼痛，日久不溃，大便秘而小便淋；真气夺则虚，色败音嘶，睛不了了，食无味而身体重。初起皮肉未破，其实也固然，一毫热药不敢用；溃后脓血出多，其虚也固宜，一毫冷药何敢投。寒冷克伐过，故有反善为恶之弊，保元托里常服，致补虚回阳之功。泻实补虚得宜，次序投方自效。初起之后，七日之前，内治之法有三：托里、疏通、和荣卫。
《机要》云：治疮大要，须明托里、疏通、和荣卫三法。
毒邪在内则痛深，脉必沉实，外症发热，烦躁，大便秘，疮肿木闷，不焮赤，宜用寒剂，疏通脏腑。
毒邪在肤则痛浅，脉必浮数，外症焮肿作痛，二便调和，或恶寒发热，拘急头痛，恐邪气外极而凶行，故先托里散之。
毒邪在经络中，外无焮恶之气，内亦二便调和，食如常，口知味，不恶风寒，只于热燥。其脉不浮不沉，知邪在经络中也，宜调和荣卫。
外治之法不一，药围汤渍艾火攻。
示吉曰：凡疮初起，不发寒热，便高肿红痛，疖也，其毒最轻。外用神应丹，四面围之，中空一头，或头上点白降丹，一点即得消散；不消，或服神化丹，或神仙活命饮即愈。
若疮初起，即发寒热，痈疽也，其毒重，不论阴阳二证，俱用艾火灸之。
疮肿初生，古人用药汤淋射。盖气血凝滞，则为痈肿，得热则腠理通，经络畅，诚至理也。其法以药煎浓汤，疮在四肢者，则塌渍之；在腰腹者，则淋之；下部者，则浴渍之，仍以净布蘸水，塌其患处，水凉再换。
寒热头痛脉浮数，托里散邪发其表。
《经》云：「汗之则疮已」。东垣云：疮热奋然高起，结硬而痛，色赫赤微带黯色，其邪在血脉之上，皮肤之间，急发其汗，则毒随汗散矣。宜荆防败毒散，冬月万灵丹。脉虚者，四妙汤、内托复煎汤。
示吉按：仲景云：「疮家，虽身疼体痛，不可发汗，汗之则发痓。此为疮家复伤寒者说也。若疮初起，七日之内，恶寒发热，头痛身痛，疮高肿，身无汗，二便如常，脉来浮紧浮数，表证居多，非汗不愈。若汗药误投之，于已溃之后，或表邪俱去之时，其祸亦不只发痓而已也。
烦热便闭脉沉实，疏通脏腑绝其源。
张洁古云：有里者下之。陈实功云：大便秘燥，通利相宜。陈文治云：脉沉实，发热烦躁，外不焮肿赤痛，乃邪气深伏在里，宜先疏通，宜卫生汤；热结甚者，内疏黄连汤。
示吉曰：据东垣之意，疮疡面赤，虽伏火热郁，不得攻里。为阳气怫郁，邪气在经，宜发表以去之。虽大便数日不见，亦宜多攻其表，发散阳气，少加润燥药以润之。薛立斋云：肿疡内外皆壅，宜以托里表散为主，如用大黄，宁无孟浪之非！若此则大黄之难用也明矣。而丹溪又云：大黄治痈症之要药，岂诸名家亦相矛盾乎？盖痈疽初起，有六经表证者，大便如常者，脉浮紧浮数者，邪气在表，断不可下。若表证不现，大便燥结，口渴引饮，脉浮、沉实、沉数、疮头坚硬不起，若不用大黄将何以宣通脏腑邪？初虞世云：痈疽初作，须以大黄等药急转利之，勿以困苦为念，此亦一偏之说。不辨表里，胡为可训！
总之，真知其实而泻利，真知其虚而补益。浮露而浅者，则外消；藏伏而深者，则内托，庶无弊也。
外无风寒之病形，内无便溺之阻塞，腹中和，舌知味，病在经络，先和荣卫。
通用神仙活命饮、当归黄耆汤、四妙汤。
火攻之法宜施早。
凡疮初起，不论阴阳，俱用艾火灸之，是开门逐贼法也。其法先以湿纸覆疮上，立视其纸先干处，乃疮结头处也。用独蒜头切片如三钱厚，贴疮头上，以艾在蒜片上灸之。每三壮一易蒜片。不痛者，灸令知痛；痛者，灸令不痛为度。如疮大者，以蒜捣烂铺疮上，亦铺艾蒜上灸之。一二日初发时，灸可立愈；三四日，十愈六七；若过七日之关，脓将成而不可灸矣。古人蛴螬虫去两头，隔艾灸法；豆豉为末，唾津作饼灸法；取净土水和作饼灸法；秘方用南星、半夏为末，姜汁调成饼灸法。其灸法俱与蒜灸同，各随其便也。
示吉曰：考之方书，头上疮，面疔毒，肾俞发，俱禁艾火，以头为纯阳之位生，疮则热亢极，面疔为阳毒，肾俞发为亢阳烁阴，灸之恐以火济火也。此言甚善。然又见此症，因灸后而愈者。如元好问：「脑疽东垣灸之百壮而愈」。陈文治曰：「疔毒药力不能速到，非艾火不解。」此又当酌量，艾之大小，壮之多少而行矣。然灸之不稳，不如再行他法。病人元气素虚，肢体倦怠，精神昏愦，疮形平塌，脉来微散空虚，及素畏艾火者，俱不可灸。灸之恐生昏晕，且无真气抵当火力，有损无益，亦陈实功之至言也。凡遇此症，急用白降丹点头上，拔其毒气，内用四妙汤托之。
药围之方随症投。
示吉曰：疮之外见虽同，而毒之内因各异。有因微热外攻而发于皮肤之上，高肿热痛，俗所谓热疖者，用大黄、朴硝为末，调醋敷可也；有因气血不和，留滞发于肌肤之间，坚硬疼痛者，宜用辛散攻托之品，如神应丹是也；有因气郁痰生，发于颈项皮肤之间，肿硬白色，不甚疼痛，用南星、半夏为末，姜汁调敷可也（星半为末，姜汁和为饼，隔艾灸尤妙）；有因阳极而发，高焮疼痛，书所谓痈者，宜用清凉之品，抑阳散是也（花粉三两，姜黄、白芷、赤芍各一两，为末，茶汤调搽患处）；有因阴极而发，平肿不红，书所谓疽者，宜温热之品，抑阴散是也（用草乌、白芷、赤芍、南星各二两，肉桂五钱，为末，葱汤调涂，热酒调敷亦可）；有因溃后气血虚而漫肿者，宜用收涩之品，铁桶膏是也（详后）。种种不同，俗以一二种药概治，诸病其能愈乎？丹溪云：敷贴之药，只可应酬轻小热症耳。若不辨其阴阳所由分，妄敷凉药，其祸不小。此诚不易之谕。然即对证调治，只可围疮之四旁，中空疮头，用白降丹点上，以拔其毒，自无倒陷之误。
降丹有拔毒之能，药汤有疏通之妙。
秘方白降丹是陈珍如先生所传。珍如幼患恶疮，危在旦夕，遇异人传授此方，降炼点上，其毒立愈。此丹点疮头上，初起者即消，有脓者即溃，顽肉即化，拔毒去腐，功难尽述。方附后。
溻肿汤用木香、犀角、大黄、升麻、黄芩、黄连、射干、黄柏、白蔹、甘草、朴硝、檀香、栀子、生地、羚羊角各一两，和匀。每用五两以水一斗煎七升，入麝香一钱，净绵蘸药，热溻肿上，一日两三度，冷即再换。
火毒方炽，辛热温剂休尝；脓血将成，寒凉敷药莫遏。
寒凉敷药，其患最大。气脉得寒则不行，瘀血得寒则不散，瘀肉得寒则不溃，新肉得寒则不生。
七日之后，将已成脓，疮头已见黄色，外宜拔而内宜托，灯照甚佳。
七日之后，疮头见黄色，竟用白降丹点上，升头拔毒，上用太乙膏罨之，以防风邪外入。每日用葱艾煎汤洗净，再换膏药。大约在十一日前后，脓出痛定，是阳疮之顺候也。内服四妙汤、黄耆当归汤托之。若八九日后，疮势已定，毒气已聚，尚未成脓，须用神灯照法。
二七之期，定行穿穴，疮中大流脓水，外宜升而内宜补，洗法亦妙。
凡疮溃后，轻者痛随脓减，先用葱艾煎汤洗净，敷上红升丹，拔毒呼脓，外用膏贴，以防风袭，内服托里汤、十全大补汤，剋日自愈。若疮势浩大，须用猪蹄汤洗法。
护心护膜蜡矾丸有妙用，补血补气八珍汤有神功。若仍坚硬而难溃，原须披针之点头，反生烦躁而昏沉，不免药筒之拔毒。
凡疮十日之后，是脓腐之期。若仍坚硬，须用披针当头点入寸许，开窍发泄，是开门逐贼之法也。若虽不作脓，形尚红活，焮热肿痛，不必用针，竟用白降丹点头上，内服补托之剂。如疮过半月，仍不脓溃，反生烦躁，重如负石，恐毒内陷攻心，急用披针品字样当原顶寸许点开。三孔随疮之浅深一寸二寸皆可，入针不痛，针深不妨，针后随用药筒拔毒法。其法用新鲜嫩竹一段，径口一寸二三分，长七寸，一头留节。用刀切去外青留内白一半，约厚一分许，靠节钻一小孔，以杉木条塞紧；外用羌活、独活、紫苏、蕲艾、鲜菖蒲、甘草、白芷各五钱，连须葱二两，共放入筒内，筒口用葱塞紧；将筒横放锅内，以物压住，勿令浮起，用清水十大碗；淹筒煮数滚，约筒内药浓熟为度，用大磁钵连汤盛贮。患者榻前针后，将筒药倒出，急用筒口乘热对疮口合上，以手捺紧，其筒自然吸住，约待片时，药筒已温，拔去塞孔木条，其筒自脱。再看筒中拔出何物，如鲜明红黄脓血相黏者吉，如败血气秽紫黑稀水者死。
内服之品，切戒克伐寒凉，外治之方，正宜箍根长肉。
溃后若根脚渐开，红肿不散，恶症也，宜铁箍膏箍之。
过此之后，去腐生新，脓溃肿消，痛随脓减，新肉已生红灿灿，腐皮将敛白漫漫，剋日功成，夫复何虑？若荣卫衰弱，溃疡之变无穷，倘调治谬差，恶候之来难免。脓熟自溃易敛为吉。
痈疽脓熟势盈欲溢，用白降丹点上，半日自溃。
不溃宜开，针烙各异。皮薄肿高毒浅，痈也，宜针；皮厚肿坚毒深，疽也，宜烙。
痈疽轻按即痛者，脓之浅也；重按方痛者，脓之深也；按之不起者，脓未成也；按之复起者，脓已成也。脓已成，而皮厚肉深难溃，不用针烙使腐肉挟毒熟之气，久留肉腠间将好肉亦化为脓血，此烙法所以有功于溃疡也。使根浅皮薄者，又何必假此以卖弄乎？由此观之，皮薄者用白降丹可也，皮稍厚则用针，皮极厚而毒附骨者。非烙不可。
其法看疮头之最大者，即是脓窍。用熟铁大长针于麻油灯火上烧，令其透量疮浅深及所生之处虚实，插入一寸或至二寸（针约五六寸，针下半截用竹筋劈开挟针在内，以意消息用半寸，露针头半寸于外，用一寸露针头，一寸于外用线缚紧，恐浅深有误也）。若未有脓，暂以纸捻紝入，候次日取出，脓色黄白即愈，赤黑防出鲜血。若在虚处及筋脉骨节处，不得乱行针烙。针烙之入犹宜稍斜，恐透膜也。烙迟固为不佳。太早亦生变症。脓深针浅，内脓不出，外血反泄；疮浅针深，内脓虽出，好肉受伤。此用针烙之难也。
脓流毒泄，气血俱亏。脓出反痛虚之故，脓多不敛弱之因（二症宜大剂参耆归地芎药术苓补之）。饮食不化则脾虚，饮食不思皆胃弱（宜六君子汤、十全大补汤）。肉黯阳虚而属寒（大补汤加熟附子），肉赤血虚而兼热（脉数者，四物汤加连翘、黄连、山栀之类）。肉死不溃因脾困（大补汤倍参术），肉白不敛为阳孤（大补汤加炮姜，寒甚加熟附子）。脓少色赤不敛血虚也，秽气触而亦然（秽触者，乳香、没药之类和之）。瘀腐脓流疼痛，筋膈也，针挑引而不妨（脓溃犹疼，必有筋膈住，内脓不得出，用针挑引出之）。根脚赤晕口不收，盖缘馀毒未退，脓少肉白肉不长，只因停住寒邪（馀毒未退，四妙汤加白芷、防风、花粉、连翘消毒药；寒邪凝滞，大补汤加防风、桂枝，外用葱艾汤洗）。破后疮口坚硬曰风（外用白降丹，水调少许，鸡翎扫上，太乙膏盖之；内服托里疏风药），溃后肉长色紫曰毒（以红升丹扫上，太乙膏贴之，肉即红活）。破伤风皆因风袭破伤，湿亦为湿侵（四妙汤治风加防风、羌活、桂枝之类，湿加苍术、白术、防风之类，虚甚加人参）。脓出肉长毒未平，生肌药且宜缓用（毒气未尽，切勿用生肌收敛药敷之，后必复肿复溃。若疮口大痒，以细茶葱盐煎汤热洗）。疮口既收，皮薄嫩，太乙膏未可便除发热，宜究邪正之虚（午前热主于补气，午后热主于补血。脉浮数，邪在表，宜散；脉沉数，邪在里，宜下）。恶寒仍别虚寒之故（阳虚则恶寒，宜四君汤加桂或炮姜、大料、黄耆与之）。寒凉非生肌所喜，若肉赤而久不收口，脉数者，栀连之品亦投（同四物汤用）；发散非溃后所宜，倘将敛而遍身作痒，脉浮者，消风之剂亦用（消风散与托里散同服）。内虚极而败症作，毒内陷而恶候生，溃后痛疼，脓色败臭者，胃虚之火宜识（大补汤加麦冬、五味）；喘粗气短，恍惚嗜卧者，脾肺之弱当救（补中益气汤加麦冬、五味）。脾胃将倾，则饮食作呕而难化（六君子汤加木香、砂仁，不应加附子）；脾胃已损，则肩背不便而重沉（补中益气汤加山萸、山药、五味）。肝肾阴虚，目系急而瞳子上视（黑睛紧小，白睛青赤者，六味地黄丸料加炒山栀、麦冬、五味）。脾肺气短，肢体肿而色败声嘶（唇鼻青赤，面目俱浮者，六君子汤加炮姜，不应大补汤加炮姜、熟附子）。衣厚仍寒，孤阴无济（阳虚极，宜温补）；衣薄仍热，孤阳独存（阴虚极，宜益肾滋阴）。寒气内淫，腹痛吐泻，手足冷而人昏愦（或咳嗽呃逆，腹鸣不食，阳气虚乏，恶证，宜托里温中汤，后用六君汤）；虚极传变，惊悸怔忡，牙关紧而卧不宁（或发热恶寒，作渴，自盗汗，手撒，身热，脉洪大，按之如无，俱恶证）。腰背反张，颈项强直，为变痓之兆。口噤作冷，寒战咬牙，斯绝命之期，恶证并见，托里温中功莫缓，变证蜂起，十全大补力宜施（加炮姜、熟附救之，间有可生者）。补阳补阴不同，虚火虚寒当察。此固先哲之常试，亦贵当局之变通。智者缘异以求同，愚者泥活而昧意。
溃疡外治，更有奇方。脓不尽而腐不脱，红升丹之妙无穷；腐已尽而新不生，八宝丹之功尤大。疮口紫黑而坚硬，桑枝灸甚佳（用葱艾汤洗后，将桑枝燃火吹息，稍近肉取火气灸患片时，日三五次；新肉生迟，宜灸四畔）；新肉淡白而生迟，桃红散绝妙；白降丹治死肉不去，何须巴豆灰硇？太素膏司肉长不平，不羡丹香龙竭治疗细陈。
调摄宜审，温床暖实，偏宜冬月严寒（冬月发背，须穿有袖绵背褡一件，服下不合缝合，取其易于揭看也。且要预生炭火，使暖逼尽余寒，然后揭开用药）；洁净卧房，有便夏天暑热（热则秽气易生故也）；明窗净几，当防虫毒之伤（夏天发背，紧防蜈蚣等虫）；草纸柏烟，庶解秽气之触（秽气触则变证起，用草纸柏香烘烟解之）；保全胃气，厚味与生冷皆除；勿冒风寒，大热与大寒皆避；多言多动，不免真气之有伤；久坐久行，皆致起居之不适；寡思节欲，尤戒恚怒悲忧；汤粥适时，更宜清虚恬静。调摄无失，自能保命于万全；治疗随宜，无怪活人于百中。

肿疡主治法  ***************************
肿疡治法，先分表里。外周之邪表病也，在证则恶风恶寒，拘急发热，二便如常，在脉则浮紧、浮数、浮洪，在疮则高焮红肿而痛浅；内因之邪里病也，在证则烦躁口渴，大便秘结，小便赤涩，在脉则沉数、沉实，在疮则坚硬平肿，不赤而痛深。以此二证，分认明白。
如看病人纯是表证，用荆防败毒散汗散之；如表而兼寒兼湿兼痰者，用万灵丹；如表而兼虚，少食泄泻，脉来浮而无力，用内托复煎散；如表邪轻，里证少，脉来虚，用四妙汤。此毒邪在表之治法也。
如看病人纯是里证，用内疏黄连汤。不应，加朴硝；如只是热燥，大便如常，去大黄；如兼见大渴大汗，合白虎汤。此毒邪在里之治法也。
若不恶风寒，二便如常，表里之证俱不见，用当归黄耆汤，此调和荣卫之法也。若恶风寒，二便秘，表里之证互见，用卫生汤，此通解表里之法也。如表里之证虽见而微，盖因气血不和，兼痰兼郁，壅遏为疮，用神仙活命饮，此疏通经络之法也。如偶尔跌仆，因而肿硬，积久欲溃，用瓜蒌托里汤，此破瘀和伤解毒之法也。如口渴便结，寒热无汗，郁久热深，表里上下俱病，用复生散，此驱逐三焦内外热邪之法也。若疮肿外甚，恐毒邪内攻，用蜡矾丸，此护心护膜之法也。如表里之证俱无，疮头不高不红，不肿不痛，平塌僵顽，病人昏怠，脉来沉迟微细，用回阳三建汤，此温补夺命之法也。
外此则随时令之寒温，察地分之顺逆，分经络之虚实。身重脉缓湿胜者，除湿；身热脉大心躁时肿乍来乍去者，清热；诸病眩晕，动摇脉弦者，去风；气涩气滞，乾燥无津脉涩者，泻气补血。其大要始终调理脾胃为主。若脾胃不伤，脏腑各有所禀。气血凝结者，得药自散；脓瘀已成者，得药自溃；肌肉欲死者，得药自生；死肉已脱者，得药自敛。若专攻于疮，脾胃一虚，变证蜂起，而不可为矣。昔东垣翁，治表不云发汗，而曰托里；治里不云攻下，而曰疏通；求经络不曰疏通，而曰和荣卫。盖欲保全元气为主，而不专攻于疮也。今之医者以速愈为高，汗下峻攻，温毒漫治，毒或速散，不知元气伤而天年夭矣。予集诸方，攻补兼备，但用者有一可补之机则补之，有必不可不攻之势则攻之，庶几得古人好生之意也。
荆防败毒散　治痈疽发背、乳痈等症初起，头痛发热，恶寒焮肿，高赤疼痛，脉浮紧、浮数，邪在表也。服者汗散。
防风　荆芥　羌活　独活　柴胡　前胡　薄荷　连翘　桔梗　枳壳　川芎　茯苓　甘草　金银花　生姜
水二盅，煎八分。疮在下，空心服；疮在上，食后服；疮在臂，加桂枝少许；疮在腿膝，加木瓜。热服取汗，用陈酒过口。
疮发太阳经，倍羌活、防风；阳明经，加白芷、升麻；少阳经，倍柴胡；太阴经，加芍药、升麻；少阴经，倍独活；厥阴经，加青皮、柴胡，皆以肉桂佐之。
万灵丹　治痈疽疔毒，对口发颐，一切疮症初起，恶寒发热，高焮肿赤，疼痛，脉来浮缓、浮紧。用此辛温发表以散之，并治风湿、风温、湿痰、流注、附骨阴疽、鹤膝风及中风瘫痪，气血凝滞之症。
苍术（八两）　全蝎　石斛　天麻　当归　甘草（炙）　川芎　羌活　荆芥　防风　麻黄　北细辛　川乌（汤泡去皮）　草乌（汤泡去皮尖）　何首乌（各一两）　明雄黄（六钱）
上为细末，炼蜜为丸，每丸重一钱，用朱砂六钱研细为衣，磁罐收贮。老弱而病势缓者，每服一丸；少壮而病势急者，每服二丸。服法：用连须大葱白九支，煎汤一茶盅，将药乘热化开，通口服尽，被盖出汗为度。如服后汗迟，再用葱白汤催之，后必汗如淋洗，渐渐退下所盖衣被，汗自收而病如失矣。若疮已成脓者，即得高肿溃脓；若治诸疾无表证者，只用热酒化服。
内托复煎汤　治疮焮肿赤痛，根盘不深，寒热形证在表，大便如常或泄泻，脉浮数无力，恐邪外盛而内侵，此方主之。
黄耆　防风　地骨皮（各二钱）　苍术（三钱）　芍药　黄芩　白术　茯苓　人参　甘草　当归（各一钱）　防己　肉桂（各五分）
水三盅，煎至盅半，不拘时服。
四妙汤　治一切疮疡肿痛，微恶寒，时内热，口中无味，大便如常，皆气血内虚之故。此方益气和血，解毒托里之神方也。溃后用之，排脓去瘀，生肌长肉，逐馀毒，通经络尤验。
黄耆（五钱）　当归（八钱二分）　金银花（五钱）　甘草（一钱八分）
上锉一大剂，酒水各半煎服。寒热脉浮，加防风、柴胡；肿疡痛甚，加乳香、没药；肿处坚块白色，加半夏、南星、土贝母；泄泻，加苍白术；呕恶心，加陈皮、半夏、苍术；恶寒，加桂皮；若脓成不溃，加防风，穿山甲；溃后脓少，脓多不敛，加牛皮胶五钱；饮食不思、不化，加白术、陈皮；虚甚，加人参；肉赤口渴，脉数，加人参、麦冬、五味子；热甚，加黄连、山栀；肉白、肉紫，手足冷，脉微细无力，或呕，加人参、白术、陈皮、肉桂、炮姜；寒甚，加熟附子。
内疏黄连汤　治痈疽、发背、对口、腿痈等症初起，肿硬发热，作呕，大便秘结，小便如淋，烦躁饮冷，心烦口苦，六脉沉实有力。此毒邪深伏在里也，用此疏通脏腑，使毒邪不得传变经络。
黄连　黄芩　山栀　当归　薄荷　木香　白芍　槟榔　桔梗　连翘（各一钱）　甘草（五分）　大黄（二钱）
水二盅，煎八分，食前服。
此方代黄连解毒汤、清凉饮、破棺丹等剂，苦寒攻下之品也。若病者大便如常，惟见烦躁作渴，饮冷谵语，脉洪数，此方径去大黄与之可也。如不应，反加狂言、自汗、大渴，再加石膏、知母、竹叶、粳米。倘本病投之本方不应，倍大黄；如大便仍不通，反加狂言、大渴，非用芒硝不可。师古人方，不若师古人意，全在司命者之变通也。
卫生汤　治痈疽、发背、脑疽、对口、丹瘤、瘰疬、恶毒疔疮、湿痰、流注、一切疮症。未成即消，已成即溃，在表即散，在里即下，通解表里之神方也。
羌活（八分）　防风　白芷　山甲（土炒研）　石决明（煅）　沉香　红花　连翘（各六分）　金银花　皂角刺　归尾　甘草节　花粉（各一钱）　乳香（五分）　大黄（酒拌炒，二钱，脉虚，便利者不用）
水二碗，煎八分，病在上部，先服药，随后饮酒一杯；病在下部，先饮酒一杯，随后服药。
当归黄耆汤　治一切疮疡肿痛热燥，但患者二便如常，饮食不减，腹中和，口知味，里无邪也；不恶风寒，脉不浮，表无邪也；表里既和，宜调和荣卫，此汤主之。
当归　黄耆　地黄　川芎　地骨皮
等分锉一剂，水煎服。升散，加升麻、白芷；发热，加黄芩；烦躁，加山栀；呕是湿气侵胃，加白术；脉虚甚烦躁、加人参、麦冬、五味、白术、甘草，去骨皮，名托里养荣汤，并治一切不足之症，不脓不溃，或溃后寒热，肌肉消瘦，盗汗食少，睡卧不宁。
神仙活命饮　治一切疮疡表里证互见，未成即消，已成即溃。初起止痛消毒神效，兼痰兼郁兼内伤瘀血者并治。
穿山甲（炒研）　白芷　防风　赤芍药　甘草　归尾　花粉　贝母　角刺　金银花　陈皮（各一钱）　乳香　没药（各一钱，二味另研为末）
水酒各半煎成，去渣，入乳没末和服。
瓜蒌托里汤　治跌仆伤损肿痛，积久欲溃，或血气郁结，痰留血壅，致成疮疡。未成消，已成溃，生肌解毒良验。
瓜蒌（一个）　忍冬草　乳香（各一两）　苏木（五钱）　没药（三钱）　甘草（二钱）
酒煎，分三服，一日服尽。粗为细末，酒糊丸弹子大，当归酒化下。
复生散　治诸般疮疹、丹瘤、脓疥、头面疳火，口舌热疮，及痈疽、发背等症初起，憎寒、壮热、口乾、大小便秘。用此通解表里，古人防风通圣散之遗意也。
荆芥　防风　川芎　白芍　甘草（各五分）　薄荷　山栀　当归　连翘　滑石　金银花　羌活　人参　白术（各八分）　麻黄（冬春五分，秋三分，夏不用加紫苏一钱）　大黄　芒硝（二味人壮气实，大便七八日不行各二钱，人老气虚各一钱，虚弱烦热，二便如常各五分）
水二碗煎。表证甚者，姜三片，葱头二茎；里证甚者，临服加生蜜三匙和服。
蜡矾丸　治痈疽发背已成未脓之际，恐毒不能外出，反而内攻。服此护膜护心，并治肠痈及下部痈肿，未成即消，痔漏肿硬亦效。盖矾解百毒，无坚不散；蜡性难化，能达下焦也。
白矾（研极细，三两）　黄蜡（二两）　朱砂（另研极细末，三钱）
先用白蜜五钱，铜勺内溶化后，入黄蜡同化清，离火入矾末和匀，众手急丸，丸如桐子大，如药硬，火微烘，丸就用朱砂末为衣。每服三四十丸，白汤送下。病甚者，日二服。
回阳三建汤　治阴疽、发背初起，不疼不肿，不热不红，硬若牛皮，坚如顽石，十日外，脉细身凉，肢体倦怠，皮如鳖甲，色似土朱，粟顶多生孔，孔留血，根脚平散，软陷无脓，又皮不作腐，手热足凉者，俱急服之。
附子　人参　黄耆　当归　川芎　茯苓　枸杞　陈皮　萸肉（各一钱）　木香　甘草　紫草　厚朴　苍术　红花　独活（各五分）
煨姜三片，皂角树根皮二钱，水两碗，煎八分，入酒一杯，随病上下，食前后服之。用绵帛盖暖，疮上顶不得大开疮孔，走泄元气。服药后，手足温暖，疮便发热，渐作焮肿，复生疼痛，色暗得活，坚硬得腐，胃气得回。此是药之验也。在三服中，应之则生，外兼照法，接则回阳为妙。

溃疡主治法  ***************************
疮疡既溃，肉腐脓流，血散气消，其虚之必补也宜矣。故十全大补汤为溃后诸症之总司，但其中尚有气虚、血虚、虚寒、虚热之分。丹溪云：此汤须看年之老壮，资禀壮弱症之缓急，时令之寒热，加减用之。故予以加减法，条叙附后，是皆先哲之已验，然司命者从此而消息之，察脉审证，随时致宜。再能以己意增损一二，以平为期，斯不愧丹溪之嘱也已。
十全大补汤　治痈疽疮疡溃后，血虚气散，气短懒言，倦怠，脓溃反痛，死肉不腐，脓多不敛，脓清肌冷，疮口散大，疮根余肿不消，肉白、肉淡、肉紫、肉黯，腐肉虽脱，新肉生迟等症，并治虚人偏身流注、瘰疬等疮难脓、难溃、难敛者，并效。
人参（以下各一钱）　白术（炒）　茯苓　甘草（以上四味名四君子汤，加半夏、陈皮名六君汤）　熟地　当归（酒拌）　川芎　白芍（以上四味名四物汤，合四君子汤名八珍汤）　黄耆（盐水拌，炒）　肉桂（五分）
水二盅，姜三片，枣二枚，煎八分，食前服。
虚人疮疡初起，加陈皮、香附、半夏、连翘，服之内消；一加陈皮、五味子、乌药。脓出反痛，倍参、耆、归、地；不应，加乳香、没药各七分；更不应，四物汤加乳没、肉桂各一钱，粟壳泡去筋膜，蜜炒二钱。肉赤而不敛，血虚有热也，去桂，加生地、牡丹皮；口渴饮冷，脉数，加连翘、炒黑山栀、麦冬、五味；热甚加黄连。肉黯不敛，阳气虚寒也，倍参、耆、肉桂，加白蔹。疮根脚赤晕不敛，及肉长色紫，馀毒未退也，加金银花、连翘、防风、白芷，去桂。疮口坚硬不敛，风寒秽气所触也，加防风、白芷、金银花；痛加乳香、没药。漫肿不痛，或死肉不敛，脾气虚也，倍参术；不应，加炮姜、熟附。肉白脓少不敛，阳气虚也，去白芍，加炮姜；不应，加熟附。脓多不敛，气血虚也，去白术，加山药、陈皮。肉淡肉白不敛，新肉生迟、漫肿，虚极也，总加牛皮胶五钱，去白芍。饮食少思而不敛，胃气虚也，加木香、砂仁、陈皮；如呕，再加半夏、炮姜。饮食难化而不敛，脾气虚也，加炮姜、陈皮，倍参、术；不应，佐以八味丸；如泄泻，送下二陈丸。恶心作酸，饱闷嗳气，胸膈不宽，恶食少食，因虚停食也，加陈皮、山楂、半夏、枳实，去当归、生地；如呕，临服加姜汁。脓少而带赤，血虚也，去桂，倍归、地，加丹皮。发热日重夜轻，懒言气短，脉浮大无力，气虚也，倍参、术；若加足膝无力，遍身倦怠，口中无味，是中气下陷，用补中益气汤（见内伤）。发热夜重日轻，五心烦热，脉微细而数，血虚也，倍归、地，加丹皮、麦冬，去桂；不应，加姜灰二分；再不应，临服加童便半杯。忿怒，晡热，而出血，肝火血虚也，去桂，加丹皮、炒黑山栀。面青血胀，而出血，肝虚不能藏血也，去桂，加山茱萸、五味；不应，兼用六味丸。食少体倦而出血，脾虚不能摄血也，去桂，加参、耆、归、地；兼郁少寐，加远志、枣仁、茯神、龙眼肉；如不应，暂用归脾汤。欲吐作呕，或外搽内服寒凉，或痛甚，或感寒邪秽气而呕，胃气虚也，去地、芎，倍参、术，加藿香、陈皮、半夏、木香，临服加姜汁。饮食少思，肠鸣腹痛，腹冷泄泻，脾气虚寒也，去当归、川芎，加炮姜、木香、陈皮；如不应，兼用四神丸。手足逆冷，脾肾虚寒也，加炮姜、木香、熟附子；如兼自利，脉沉迟，暂用回阳急救汤（方见伤寒）。饮冷作渴，热毒也，加赤小豆、短母、花粉、山栀、麦冬，去桂。善食作渴，胃火也，去桂加知母、山栀、麦冬、五味；不应，加石膏。脓多作渴，气血虚也，去桂，加五味、麦冬。口乾舌燥，肾气虚也，去桂，加山萸、山药；不应，兼用六味丸。自汗、内热、口乾，胃气虚也，加麦冬、五味、乌梅、黑豆，去桂。盗汗、内热、口乾，阴血虚也，倍当归、白芍，加麦冬、五味、黑豆、浮麦，去桂；如不应，暂用当归六黄汤。茎中痛，小便不利，精内败也，去桂，加山茱萸、山药、泽泻；不应，兼用六味丸。愈便则愈痛，愈痛则愈便，精复竭也，去桂，煎送六味丸。食少体倦，口乾饮热，小便黄短，脾肺虚热也，去桂，加五味、山茱萸；不应，兼用六味丸。劳役而小便黄，元气下陷也，加升麻、柴胡。午后小便黄短，肾虚热也，去桂，加升麻、柴胡；不应，煎送六味丸。口燥作渴，小便频数，肾水亏也，去桂，加五味、麦冬、山萸、山药。食少，体倦，作渴，胃气虚也，加麦冬、五味，去桂。体倦、头痛，或眩晕，中气虚也，加升麻、柴胡；不应，暂用补中益气汤加蔓荆子。日晡头痛或眩晕，阴血虚也，加柴胡、半夏，兼用六味丸。梦泄遗精，头眩头痛，或痰喘气促，肾虚不能纳气也，兼用六味丸；如不应，是虚寒也，用八味丸。面目赤色，烦热作渴，脉大而虚，血脱烦躁也，倍耆、归，去桂。身热恶衣，欲投于水，脉沉微细，气脱发躁也，加熟附子；不应，用回阳救急汤。多思不寐，体痛盗汗，脾血虚也，去桂，加茯神、远志、酸枣仁、圆眼肉；不应、暂用归脾汤。寝寐汗出，肾气虚也，去桂，加五味，煎送六味丸。饮食时出汗，胃气虚也，加五味、麦冬，去桂。睡后觉饱，出盗汗，宿食也，加半夏，陈皮。胸满多痰，脾气虚也，去桂，加桔梗、半夏；不应，六君子汤加桔梗、枳壳。晡热多痰，脾血虚也、去桂、加陈皮、半夏。咳嗽叶痰，肾亏津液上泛也，加山萸、山药；不应，佐以肾气丸。忿怒胸痞，肝气滞也，去桂，加桔梗、山栀；不应，暂用补中益气汤加桔梗、枳壳。倦怠胸痞，中气虚也，倍白术，加陈皮、半夏，柴胡。口苦，寒热往来，肝火虚也，去桂，加柴胡、陈皮。因怒，寒热往来，肝火血虚也，去桂，加柴胡、黄芩；不应，再加炒山栀，炒枣仁，酒炒黑龙胆草。体倦，寒热往来，肝脾气滞也，加柴胡、陈皮。内热晡热，或寒热往来，阴血虚也，去桂，加柴胡、牡丹皮、陈皮。畏寒，或寒热往来，胃气虚也，用桂枝、柴胡。胁痛、痞满，或寒热往来，肝气滞也，去桂，加青皮、木香、柴胡。妇人劳役、恚怒，或经行发热、谵语，夜间热甚，此邪在血分也，去桂，加生地、丹皮、柴胡；不应，只用四物汤。
误服克伐之剂，或脓血大泄，或因吐泻，或误入房，或劳损元气，或梦遗泄精，或外邪感触，以致发热头痛，小便淋涩，或滑数便血，目赤烦喘，气短头晕，体倦热渴，意欲投水，身热恶衣，扬手掷足，腰背反张，此阳气脱陷之假热证也。
畏寒头痛，咳逆呕吐，耳聩目矇，小便自遗，泻痢肠鸣，里急腹痛，阴茎短缩，牙齿浮痛，肢体麻痹，或厥冷身痛，或咬牙囓唇，此阳气脱陷之真寒证也。
以上假热真寒勿论其脉，勿论其症，若见一二，急加附子温补之，庶有复生之理。种种加减法，皆为虚弱者说，倘人壮气实，疮头小毒热轻，饮食如常，二便调匀，身轻体健者，竟以四妙汤加减与之，亦无不效也。《经》曰：「以小治小者功小」。其此之谓乎？
托里温中汤　治溃后元气虚寒，或过服克伐，以致胃气脱陷，吐泻腹痛，神思昏愦。急须温补，缓则不治。
附子（炮去皮脐）　羌活　乾姜　甘草（炙）　丁香　沉香　益智仁　木香　茴香　陈皮　生姜水二盅，煎服。
金匮肾气丸　命门火衰，以致脾土虚寒，不能消溃收敛，或饮食少思不化，脐腹痛，夜尿多，口乾喜热，虚痰泛上，此方主之。
熟地（自制者佳，八两）　山萸肉（酒净，五两）　山药（蒸，人乳拌蒸尤妙）　白茯苓　牡丹皮（各四两）　泽泻（炒，三两）　（以上六味名六味地黄丸，专补肾水，滋阴降火）　附子（一枚，重一两二钱者佳，先用甘草防风煎汤，煮三四滚。去皮脐切片，再用童便煮一日，取起晒乾）　厚肉桂（去粗皮，二两）　（以上八味名八味地黄丸，兼补命门相火，去阴寒壮阳道；去附子加五味子二两，名加减八味丸，生津止渴，引火归原，虚而微寒者用之）　牛膝肉（酒净，二两）　车前子（炒，二两。）
上为末，炼白蜜为丸，丸如梧桐子大，每服四钱，空心盐汤送下。以上十味名肾气丸，引火归原，回阳返本之妙剂也。肾水虚，上泛为痰，脾虚不能摄涎而为痰，非此不效。

疮疡外治方法  ***************************
白降丹　治痈疽发背，一切无名肿毒，用少许（疮大者用五六釐，疮小者用一二釐）。水调敷疮头上。初起者，立刻起泡消散；成脓者，即溃，腐肉即脱。拨毒消肿，诚夺命之灵丹也。
水银（一两）　朱砂　雄黄（各三钱）　硼砂（五钱）　食盐　白矾　火硝　皂矾（各二两五钱）
先将雄、朱，硼三味研细，入盐、矾、硝、皂、水银共研匀，以水银不见星为度。先将羊城罐一个，放微炭火上，徐徐超药入罐化尽，微火逼极干，取起（如火大太乾则水走，如不干则药倒下无用，其难处在此），再用一羊城罐合上，以绵纸截半寸阔，将罐子泥、草鞋灰、光粉三样研细，以盐滴咸汁调极湿，一层泥一层纸，糊合口四五重及糊有药罐上二三重。地下挖一小潭，用饭碗盛水放潭底，将无药罐放水碗内，以瓦埃潭口，四边齐地，恐炭火落碗内也。有药罐上，以生炭火盖之，不可有空处，约三炷香，去火冷定开看，约有一两外药矣。炼时罐上如有绿烟起，急用笔蘸，罐子盐泥固之。
围药神应丹　治血气不和，壅遏为疮，高肿赤痛，兼痰兼郁兼湿兼寒者并治。
用小雄鲫鱼七个，鲜山药四两，大葱头连须二十一个，共捣烂，用千年陈石灰末半斤，南星、半夏、白及、赤芍末各一两，和匀阴乾，再碾为细末。临用之蜜调敷四遍，外用绵子掩之。
神灯照法　治痈疽发背初起，七日前后，未成者自消，已成者自溃，不起发者即起，发不腐溃者即腐溃，诚良法也。
雄黄　朱砂　血竭　没药（各二钱）　麝香（四分）
上五味，研为细末。每用三分，绵纸裹药为捻，长约尺余，以真麻油润透，点火，离疮半寸许自外而内，周围徐徐照之。火头向上，药气内入，疮毒随火解散，自不内侵脏腑。初用三条，渐加至四五条，疮自渐愈。照后随用敷药，如大脓已出，不必敷也，只用膏药盖之。
敷药方　用车前子、豨莶草，五龙草、金银花各等分。鲜者捣烂，加陈米粉两许，飞盐末二三分，共打为稠糊遍敷疮上，中留一顶，以膏盖贴，避风。如冬月无鲜草、预採阴乾为末，醋调敷亦妙。倘草药不便，以金黄散代之。
金黄散　治诸般痈疽疔肿，跌仆损伤，大头时毒，湿痰流注，漆疮火丹，风热天疱，肌肉赤肿，乾湿脚气，妇人乳痈，小儿丹毒。
天花粉（一斤）　大黄　黄柏　姜黄（各半斤）　白芷（五两）　厚朴　陈皮　甘草　苍术　天南星（各三两二钱）
上切细晒乾，磨为极细末，磁坛收贮，勿令泄气。凡红肿发热未成脓者，及夏天大令时，俱用茶汤同蜜调敷。如微热微肿，及大疮已成欲作脓者，俱用葱汤同蜜调敷。如漫肿无头，皮色不变，湿痰流毒，附骨痈疽，鹤膝风等症，俱用葱酒煎调。如风热恶毒，皮肤亢热，红色光亮，形状游走不定者，俱有蜜水调敷。如天疱火丹、赤游丹、黄水漆疮、恶血攻注等症，俱用大蓝叶捣汁调敷，加蜜亦可。汤泼火烘，皮肤破烂，麻油调敷。
猪蹄汤洗法　治痈疽诸毒，已溃流脓，疮势浩大，此汤洗之。消毒气，去恶肉，回死肌，润疮口，散风消毒，腐尽则已。
羌活　甘草　赤芍　黄芩　白芷　当归　蜂房（各等分）
为粗末，看疮大小用药。先将豶猪前蹄一只，用白水五碗，煮蹄软为度；将汁滤清，吹去汁上油花，用药末一两入蹄汁内，微火煎汁沸，再用绢滤去渣；候汤半温，再用方盘靠身疮下放定，随以软绢淋汤疮上，併入孔内轻手捺尽内脓，庶败腐宿脓随汤而下，以净为度；再以软帛叠成七八重，勿令大干，带汤覆上疮上，以手轻盈旋按片时，帛冷再换，如此洗五六次，自然痛减毒消，洗时避风及人口气。
铁桶膏　治发背大疮，将溃已溃，根脚走散，不收束者用之。
五倍（微炒，一两）　铜绿　白及　明矾（各四钱）　胆矾（三钱）　轻粉　郁金（各二钱，如无姜黄代之）　麝香（三分）
为极细末。用陈米醋一碗，铜勺内慢火熬至一小杯，候起金色黄泡为度；待温用药末一钱搅入膏内，每用炖温，用新笔涂膏，疮根上以绵纸掩之。其疮根渐收渐皱为妙。
太乙膏　治一切恶疮，跌仆损伤，湿痰流毒，风湿疼痛，及内伤攻刺作痛，腰膝痠软无力，五损内痈，七伤外症，俱贴患处。又男子遗精，女子白带，俱贴脐下。脏毒肠痈，亦可丸服。
肉桂　白芷　当归　元参　赤芍　生地　大黄　土木鳖（各二两）　槐枝　柳枝（各百寸）　血馀（一两）　乳香（五钱）　没药（三钱）　东丹（四十两）　轻粉（四钱）　真阿魏（三钱）
上十味，并槐柳枝用真麻油称足五斤，将药浸入油内，春五夏三秋七冬十，候日数已毕，入洁净大锅内，慢火熬至药枯浮起为度；住火片时，用布袋滤去药渣，将油再称记数；将锅揩极净，复用细绢将油又滤入锅内，将血馀投下，慢火熬至血馀浮起，以柳棒挑看，似膏溶化之象，方算熬熟。凡油净一斤将飞过黄丹六两五钱，徐徐投下，火加大些，若夏秋热时，每油一斤加丹五钱，不住手搅，候锅内先发青烟，后至白烟旋起，气味香馥，其膏已成，即便住火，将膏滴入水中，软硬得中为度，若太硬加熟油，太软加炒丹，每各小许，务使老嫩得所；候烟尽离火，将阿魏切成薄片散于膏面上化尽，次下乳没轻粉末，搅匀，倾入水内，以柳棍搂成一块，再换冷水浸片时，乘温每膏半斤，扯拨百转成块，又换冷水投浸；随用时取一块，铜勺内复化，随便摊贴。
红升丹　治一切疮疡，溃后拨毒，去腐生肌长肉。疮口坚硬，肉黯紫黑，用丹少许，鸡翎扫上，立刻红活。疡医若无白升二丹，决难立刻取效。
水银（一两）　朱砂（五钱）　雄黄（五钱）　皂矾（六钱）　白矾（一两）　火硝（四两）
先将二矾硝研碎，入大铜勺内加火，酒一小杯，炖化，一干即起，研细；另将水、朱、雄研极细，水不见星，再用硝矾末研匀；先将羊城罐用纸筋泥溏一指厚，阴乾，常轻轻扑之，不使生裂溏泥，罐子泥亦可用，如有裂，以罐子泥补之，极干，再晒无裂，方可入前药在内；罐口以铁油盏盖定，加铁梁盏，上下用铁盻铁丝扎紧，用绵纸捻条，蘸蜜塞罐口缝间，外用熟石膏细末，醋调封固，盏上加炭火二块，使盏热罐口封固易干也。用大钉三根，钉地下，将罐子放钉上，罐底下置坚大炭火一块，外砌百眼炉；升三炷香，第一炷香用底火（如火大则水先飞上），二炷香用大半罐火，笔蘸水擦盏，第三炷香，火平罐口，用扇煽，频频擦盏，不可令乾，干则水先飞上；三香完，去火冷定开看方气足，盏上约有六七钱，刮下研极细末，磁罐盛用。以盐滴卤调罐子泥极湿，将铁丝系笔头在管上，如罐上有绿烟起，即水走也，急用笔蘸罐子泥固之。
桃红散　定痛生肌长肉。
用轻粉、赤石脂（煅）、石膏（煨熟）各三钱，铅粉二钱，瓜儿血竭一钱，冰片五分，研极细末，磁瓶收贮，用少许扫疮上，即愈。
八宝丹　毒腐已尽，新肉生迟。此方敷上立效。
乳香（去油）　没药（去油）　血竭　轻粉（各二钱）　儿茶　龙骨（各一钱）　冰片（五分）　铅粉（一钱）
为极细末。以细纱缚笔套上，药入笔套中，筛入疮内，外用膏贴之。
太素膏　凡疮久不收口，是元气虚极，急投大补汤内托之，外用轻粉三钱，冰片五分，为细末，用猪脊髓调匀，摊绢帛上，盖贴剋日取效。虚甚者，加胎骨灰五分，或天灵盖灰五分。

补遗神效方  ***************************
●神化丹　治痈疽疔毒，一切无名痈肿初起，服之立消。双解表里，疏通经络，以毒攻毒，削坚导滞。一名醉消散，真神方也。
乳香（去油）　没药（去油，各二钱）　槟榔　黑丑（头末）　母丁香　山稜（醋炒）　蓬术（醋炒）　巴豆　荆芥　桔梗　大黄　赤芍　川芎　草乌　熟地　何首乌　五灵脂　桂枝　当归　小茴　白蔻（去壳）　斑蝥　连翘　朱砂　全蝎（去足）　雄黄　杏仁（炒）　麻黄（各三钱）　穿山甲（三钱）　麝香（五分）　甘草（三钱）　蜈蚣（大者，去拑，一条）
共有三十二味，各为极细末，称准和匀，水滴为丸，丸如卜子大，朱砂为衣。每服三分，煮酒送下，尽醉为度，被盖出汗。孕妇忌服。
●神效千槌膏　治疮疡疔毒初起，贴之即消，及治瘰疬连根拔出，小儿蟮攻头，大小臁疮，久不收口用之。
白嫩松香（抹净，四两）　蓖麻子仁（去壳净，七钱）　土木鳖（去壳，五个）　杏仁（去皮，一钱）　铜绿（研细，一钱）　巴豆肉（五粒）　乳香　没药（各二钱）
上合一处，石臼内捣二千馀下，即成膏矣。取起浸清水中，用时随疮大小，用手捻成薄片贴疮上，用绢盖之。
●白玉膏　治久远臁疮神效。
乳香　没药（各五钱）　轻粉（四钱）　密陀僧（二两）　象皮（五钱）　铅粉（二两）　黄蜡（二两）　白蜡（五钱）
以上除蜡，俱为极细末。先用真桐油一斤放锅内，火上滚透，去沫油清，先入陀僧末，搅匀取起；入二蜡熔尽，搅匀，待油稍温，方入细药，搅三百馀遍，以大绵纸摊上，阴乾。随疮大小圆长剪贴，初贴时疮中毒水流出，膏药变黑，再换新者贴之。

疔疮  ***************************
疮小而祸速者，莫甚于疔疮。古人分三十馀种，然皆不外脏腑所积之毒也。元化、实功俱以五色属五脏，其毒多生头面四肢，形如粟米、黑豆，或发黄泡，中或紫黑，按之如疔在内，先痒后痛，先寒后热，四肢沉重，心悸眼花，是其候也。
疮在项以上者，三阳受毒，先用披针刺入疮心四五分，挑断疔根，令出恶血，随用回疔丹插入孔内，膏药盖之，令其自腐。
项以下者，三阴受毒，即当隔蒜灸，灸之不痛，亦须针刺，插药方效，随后用飞龙夺命丹、神化丹、万灵丹发汗疏通。如兼见表里证候，照前方中用药，庶无误也。
●飞龙夺命丹　专治疔疮及痈毒发背脑发乳痈，一切无头肿毒恶疮，及有头不知痛痒者，已成未成，服之神效。
蟾酥（老酒化）　雄黄（各三钱）　乳香　没药　铜绿（各二钱）　胆矾　朱砂　血竭　寒水石（各一钱）　轻粉　冰片（另研）　麝香（当门子，各五分）　蜈蚣（酒浸炙黄，去头足，一条）　蜗牛（二十个）
上俱为极细末，用蜗牛连壳研如泥，少加飞罗面和药为丸，如绿豆大。每服三丸，用葱白三个，令病人嚼烂吐于男左女右手中，将丸药放在内，热好酒送下，被盖如人行五六里，出汗为效，无汗以热酒助之，重者再进一服。病在上食后服，病在下食前服，忌冰水、瓜茄、油腻、猪、鸡、鱼、面及一切发物。
●走马回疔丹　治疔疮初起，针破用此一粒，插入孔内，膏盖之，次后退山脓血、疔根为效。
蟾酥（酒化）　硇砂　轻粉　白丁香（各一钱）　金顶砒（五分）　蜈蚣（炙，一条）　雄黄　朱砂（各二钱）　乳香（六分）　麝香（五分）
共为细末，糊成麦子大插疮内。
一方内消疔毒，用甘菊连叶根捣汁一碗，用酒送下，垂危者入口即活。
一用雄黄一钱为末，烂乌梅肉三枚，蜒蝣二条，共捣烂涂疔上，疔即拔出。
一用鰟皮鱼一个，捣烂涂上，疔毒自出。
白降丹、千槌膏拔疔毒甚验。
凡疮毒走散，头面耳项俱肿，烦躁脉细，痰动喘急，走黄过心，自汗者，死。

红丝疔  ***************************
手足间有黄疱，即起红丝一条，走入心腹，令人闷乱不救，皆因大喜大怒，气血逆行所致。急用针于红丝所到之处，刺之出血，再嚼浮萍草相敷之，立愈。

瘰疬  ***************************
瘰疬之名，因形而起，累累贯珠（连接三五枚），曰瘰疬，形长如蛤曰马刀，蟠蛇疬则绕项起核，瓜藤疬则延及胸腋，种种疬名，不可胜述。或因风寒厉毒，或因厚味热结，或因汗液虫残，或因忧愁郁结，或因痰凝气滞，病原不一。治要宜分暴久：如病人耳项胸腋，骤或肿核，色红微热，寒热头痛，此风寒暑热之暴病也，易于消散。宜荆防败毒散加贝母、夏枯草；不应，再加软坚开郁之品。如病人累累如贯珠，先小渐大，不作寒热，日久渐痛，坚硬如棋子，大小如李梅，绕项延腋，此食毒郁结之久病也，最难消散。宜溃坚汤、桃蝎散之类。若疬久而失治，身体瘦羸，时生寒热，劳怒则痛甚，饮食俱减，男子骨蒸，女子经闭，已成坏症。若专攻其疬，速其毙也，理宜调理脾胃，保养气血，使根本既固，然后再理其疮，庶有可生之机也。
●溃坚汤　治马刀结核硬如石，在耳下肩上，缺盆腋下。此症俱从手足少阳经起，若失而不治，不守禁忌，渐延至阳明，颊下颊车俱到，已溃未溃，皆可服之。瘿瘤皆治。
昆布（冷水洗）　海藻（炒）　黄柏（酒炒）　知母（酒炒）　天花粉　桔梗（各五钱）　胆草（酒炒，四钱）　三稜（酒炒）　莪术（酒炒）　连翘　黄芩（酒炒）　乾葛　白芍（酒炒）　黄连（各二钱）　甘草（炙，五钱）　升麻　柴胡　归尾（各五钱）
上锉，每一两，水二盏，先浸半日，煎至一盏，去渣。食后卧定，伸足在高处，头微低，每噙一口，作十次嚥下，服毕，安卧片时。切不可顿服，有甘藻二种相反，恐致吐也。另拣半料为蜜丸，丸如绿豆大，每服百丸，临卧服。此方人壮气实者宜之，不足者宜滋阴散坚汤，溃后宜益气养荣汤。
●滋阴溃坚汤　治忧抑所伤，遂生瘰疬，气血不足，形体瘦弱，潮热咳嗽，坚硬肿痛，不分新久，未溃者并效。
川芎　当归　白芍　熟地　陈皮　白苓　桔梗　白术　香附（各一钱）　甘草　海粉　贝母　人参　昆布（各五分）　升麻　红花（各三分）
姜三片，枣二枚，水煎，食远服。身热加柴胡、黄芩；自汗盗汗去升麻，倍参耆；饮食无味，加藿香、砂仁；食而不化，加山楂、麦芽；胸膈痞闷，加泽泻、木香；咳嗽痰气不清，加杏仁、麦冬；口乾作渴，加知母、五味；睡卧不宁，加黄柏、远志、枣仁；惊悸健忘，加茯神、石菖蒲；有汗恶风，加薄荷、半夏；无汗恶寒，加苍术、藿香；女人经事不调，加延胡、丹皮；腹胀不宽，加厚朴、大腹皮。
●益气养荣汤　治抑郁劳伤，思虑太过，心神俱弊，以致四肢颈项筋缩，结成累累如贯珠，或硬或软，或赤或白，或痛或不痛，日晡发热，及溃而不敛者，效。
人参　茯苓　陈皮　白芍　贝母　香附　当归　川芎　黄耆　熟地（各一钱）　甘草　桔梗（各五分）　白术（二钱）　生姜（三片）　大枣（二枚）
水煎服。胸膈痞闷，加枳壳、木香，饮食不甘，暂加厚朴、苍术；往来寒热，加柴胡、地骨皮；脓溃作渴，倍参耆归术；脓多或清，倍当归、川芎；胁下痛痞，加青皮，木香；肌肉生迟，加白蔹、肉桂；痰多，加半夏、橘红；口乾，加麦冬、五味；发热，加柴胡、黄芩；渴不止，加知母、赤小豆；脓不止，倍人参、黄耆、当归；溃后反痛，加熟附子、沉香；虚烦不睡，倍人参、熟地、远志、枣仁。
示吉曰；瘰疬之作，七情六慾，痰饮郁热，积久而成，实非一朝一夕之故也。故以上三方，以养荣益气为主，而佐以治疬之品，盖恐荣卫一衰，变证蜂起，虽欲治疬而不可得矣。若病初起，人壮气实，后方亦可选用。
●桃蝎散　治忧思郁结，痰留气滞，乃生瘰疬。
用大全蝎二十一枚，核桃二十一个，核桃劈开去肉，入全蝎在内，紫紧火内煅存性，各用一枚为末，临卧陈酒送下。
●孙真人方　治瘰疬初起，用壁虎裹泥中，煅存性，去泥为末。临卧陈酒送下，并治瘰疬溃烂不收口。
●外治法　一用千槌膏贴，欲速用白降丹点拨。一用火针法：其法用做鞋底大针二条，将竹筋头劈开，以针双夹缝内，相离一分许，用线系定；先用桐油一盏，用灯草六七根，油内排匀点著，将针烧红；用手指将核捏起，用针当顶刺入四五分，核大者再针数孔亦妙。核内或痰或血，随即流出，候尽以膏盖之，次日针孔渐腐。若坚硬者，以白降丹厚面糊打成条，晒乾插入针孔，内以纸糊二重封固，其核发肿作痛腐出。内服益气养荣汤调理，切戒劳动、气恼、房事，煎炒海腥，一切发物。

下疳疮  ***************************
小便肿痛生疮，名曰下疳。湿热下注者轻，淫火毒发者重，小便自利，不红不肿。只用二灵丹、珍珠散敷之自愈。如小水不利，茎中疼痛，红肿流脓，大便亦硬，内服八正散，大泻其湿热（方见二便闭）。若大便自利，脉虚人弱者，用清心莲子饮（方见五淋）。若小便淋漓，渐烂渐开，色紫无脓，疼如针刺者，难治也。
●二灵丹　治下疳初起流脓。用儿茶一钱，研极细，去粗渣，再入冰片三分研匀。疮上先用冷茶或甘草汤洗净，拭极干，用鸡翎将药扫上，即愈。
●珍珠散　治下疳皮损腐烂，痛极难忍，及诸疮新肉已满，不能生皮。又治汤泼火烧，皮损肉烂，疼痛不止。
新白珍珠（入豆腐内煮数滚，研极细末，无声方用，一钱）　花青（即上好青黛，五分）　真轻粉（一两）
三味共研千转，细如飞面，磁瓶收贮。初起搽之即愈；若腐烂疼痛，甘草汤洗净，猪脊髓调搽。妇人阴蚀疮，或新嫁内伤痛甚者，搽之极效。

鱼口便毒  ***************************
两胯合缝之间，红肿疼痛，左为便毒，右为鱼口。得之奔走，劳役湿热下注者少；得之入房忍精淫毒内攻者多。故其毒从便而入，亦当从便而出。初起宜通水丹逐之，不应用山甲内消散，溃后用四妙汤托里，其外治法亦照寻常膏散可也。若其毒不因入房，只因奔走劳役而得者，即用四妙汤补而消之，甚验（方见前）。
●通水丹　治下部诸疮初起，鱼口便毒，横痃腹痈，人壮气实，小便淋沥者，效。
用芫花不拘多少，拣净晒极干，研为极细末，磁瓶收贮。每用五分，先将大枣二三枚去核夹药在内，空心嚼下，冷水过口。
一方先用鸡蛋一枚入瓦罐煮二三滚，取起，蛋上用银簪打孔三四十，再入罐中，复下芫花一钱，同煮一二十滚，去药食蛋，名绿凤散。并治瘰疬痰核，初起良验。
●山甲内消散　治鱼口便毒，骑马痈，横痃等症，初起未成脓者。
当归尾　甘草节　大黄（各三钱）　殭蚕　黑丑（打碎，各一钱）　土木鳖（去壳，三个）　穿山甲（炒，三大片）
水、酒各一碗，煎八分，空心服，渣再煎服。大便行三四次，吃淡粥补住，避风为妙。

杨梅疮  ***************************
疮形如杨梅，或上或下，绵绵不绝，皆因入房不净，淫火郁结之毒也。疮毒所触，气化传染，先入脾肺。其疮先见于上部，皮肤作痒，筋骨不疼，其形小而且干，此症为轻，治宜发散。若淫女媾精，毒气入肾，流于肝，先发下疳，次生鱼口，渐至筋骨疼痛，下部生疮，渐至遍身，形大且硬，小便淋赤，此症最重。因其毒入骨髓，外达皮毛，若非汗下兼行，将何以洗濯其脏腑乎？然须察其虚实表里，如疮上身为多，皮肤作痒，筋骨不疼，宜汗之，用羊肉发药，或用万灵丹；如疮下身为多，骨节痠疼，小便赤色，大便亦硬，宜下之，用精肉茯苓汤。此二者治人壮气盛，初起邪实者之法也。若疮发已久，血气已虚，毒犹未退，宜解毒托散之，用胰子汤，虚甚者用仙遗粮汤。总之，此症宜发不宜遏，贵在除根，莫求速愈，得其旨耳。
●羊肉发药　治杨梅疮初起，皮肤燥痒，上部为多。
威灵仙（一两）　蝉退　川芎　当归（各一钱）　麻黄（春用七钱，秋用九钱，夏用五钱，冬用一两二钱）
先用羊肉一斤，水十碗，煎七碗；去羊肉入前药于汁内，煎至三碗，去渣；一日内早午晚分三次服完，用羊肉好酒过口吃尽，被盖取汗，或吐或泻三四次，以粥补住，内毒自解，外毒自发。忌牛、狗、鹅、鸡、火酒、茶、醋等物。每早食仙枣三枚。如病人不能饮酒，或虚极者，服胰子汤。
●仙枣方　好大枣二十一枚，去核入韶粉三分，逐个用线扎好，放小砂罐内，略放水煮熟，露一宿，空心吃三个，冷茶下。
●猪肉茯苓汤　治疮毒下身先见；遂及遍身，骨节痠疼，二便涩滞。
牛膝肉　蛤粉　当归　苍耳　角刺　红花　金银花　花粉　甘草（各二钱）　蝉退（二十个）　山甲（土炒为末，二十一片）　土茯苓（洗净，木槌打碎，四两）　大黄（大便结者用一两，如常者用五钱，自利者不用）　猪精肉（四两）
用生白酒三大碗，煎至碗半，空心服。猪肉过口，大便去三四次，以粥补住。
●胰子汤　治疮毒，人虚气弱，不敢汗下，用此解毒托散。
黄连　胡黄连　川芎　牛膝　当归（各钱半）　防风　金银花　米仁　木通（各一钱）　甘草（六分）　肥皂子（去黑皮打碎，七粒）　殭蚕（炒研碎，七条）　土茯苓（白米泔浸一二时，打豆大，勿犯铁器，井花水洗净，二斤）
陈酒河水各二碗，煎二碗，入前药并胰子一只（去油净）在内，同煎一碗，空心服取汗。忌物如前，虚弱甚者加人参。
●仙遗粮方　治杨梅疮初起，筋骨疼痛，数月延绵不已，并治杨梅风毒，误服轻粉，瘫痪骨疼，不能动履。
川芎　当归　防风　米仁　木瓜　木通　金银花　白藓皮　苍术　威灵仙（各一钱）　甘草（五分）　皂荚子（切片微炒，五个）　仙遗粮（即土茯苓，木槌打碎，二两）　人参（疮久气虚者加入）
水二碗，煎八分，看病上下，食前后服。腿脚之下，加牛膝一钱。病浅者，一月可退；病深者，百日可痊。此疮欲发，先发下疳，预服此方，能免发疮也。忌食如前。
●外治法一用铜绿、胆矾各五钱，轻粉、熟石膏各一两，共研极细末，磁罐收贮。湿疮乾掺；干疮，公猪胆汁调点，一日二次，自愈。一用轻粉三钱，冰片五分，杏仁四十九粒（泡去皮尖），去油取霜研极细，和轻粉、冰片再研匀，猪脊髓调点。
若疮一二枚，既大且硬，须先用白降丹少许，拔腐毒气，后用上药收口。
●洗疮方　用黄柏、黄芩、黄连、白及各五钱，用椒三钱，黄古五钱，食盐少许，煎汤洗之。一用上方，入好醋下冬青叶三四十叶同煎，取叶贴疮上，渣煎汤洗。一方用土菖蒲一味，煎汤洗疮，即得收口。

结毒  ***************************
结毒者，疮毒方炽，未经发散，忽被药火之熏蒸，或因轻粉之内拔，或经点药之收敛，以致毒沉骨髓，积久外攻。其始也，先从筋骨疼痛，渐渐肿起，发无定处，故有鼻崩唇缺，咽塞喉疼，手足拘挛等症。治法：初起者仙遗粮汤、胰子汤；经年累月，毒串筋骨，用五宝丹、丹素丹、紫金丹，选用头痛欲破，吹鼻碧云散。
●五宝丹　治结毒，筋骨疼痛，口鼻腐烂，诸药不效者。
滴乳石（如乳头下垂，碾之易碎，明如水晶者，化二钱）　琥珀（红色者佳）　朱砂　冰片　珍珠（新白者佳，各二钱）
五味各碾极细，秤准共合一处，再碾数百转，磁罐封贮，每用药末二钱，加飞罗面八钱，再碾和匀。
每日用土茯苓一斤洗极净，置石臼内木槌碎为骰子大，用水十一碗，煎至七碗，去渣，再用大竹筒一个，绢绷一头，将药五分置竹筒中。细节汁内随手搅匀，一日吃完，看病上下，食前后服，每日如此。重者四十服，轻者一二十服，即愈。
一方加肥皂核一个，同茯苓煎。如毒结鼻上加辛夷三钱，同茯苓煎。若毒结最重，鼻舌腐烂，加牛黄、胎骨，即能暗补，其功最大。忌食火酒、猪头、糟物、海味、茶、醋、姜、椒、蒜、牛、羊、鸡、鹅、豆腐、面筋、鲜鱼，不忌者，猪肉、肝、肺、腰子、鸭。
●丹素丹　治远年结毒如神。
透明朱砂（大块者佳，碾细，水飞九次，一两）　桂府滑石（极白者佳，碾细，水飞九次，二两）
各晒乾，每用朱砂三钱，滑石七钱，碾极细，分三十服。每服用土茯苓一斤，洗净，木槌打碎，先用半斤铺平砂罐内，做一小窝，将大者一个挖一小孔，入药一服于孔内，在放半斤在上，用水六碗，以筯刻痕记定，再加水六碗，煎至六碗水痕，取起滤清，渣再加水六碗，煎三碗，先后共九碗，一日内不拘时温服，不可间断，间一日要补三日，服完三十服，终身不发。忌食如前，火酒等物。
●紫金丹　治远年近日杨梅结毒，筋骨疼痛，日久腐烂，臭败不堪，或咽喉唇鼻破坏，诸药不效者良。
龟板（放炭火上炙焦，用白酒浆笔蘸涂上，反复炙涂三次，以焦黄为末，三两）　透明朱砂（末）　石决明（九孔大者佳，煅红童便内渍一次，为末，各六钱）
共再研极细，烂米饮为丸麻子大。每服一钱，量病上下，食前后服。筋骨疼痛，酒下；腐烂者，土茯苓汤下；至重者，四十服而愈。
●碧云散　结毒入于巅顶，以致头痛眼痛如破者，吹之。
鹅见不食草（一两）　川芎（一两）　青黛（一钱）
共为极细末，患者口噙凉水，以芦管吹药，疼之左右鼻中，取嚏为效。
●外治法　结毒疮色紫黑者，用白降丹少许，扫上拔去恶毒；俟疮红活，用红升丹扫上，俱用太乙膏盖贴；俟肉将平，用太素膏收口。

痔  ***************************
古人因形定名，分为九痔（牛奶、鸡心、莲花、鸡肝、翻花、蜂窝、穿肠、鼠奶、外痔），然不外醉饱入房，厚味发热，负重致远，以致湿热风燥流注肛门为肿为疮也。治法以凉血为主（用槐角、槐花、生地），佐以和血生血（用川芎、当归、桃仁），行气宽肠（用枳壳），清热（芩、连、山栀）行湿（黄柏、防己、泽泻），润燥（麻仁、大黄）疏风（秦艽、荆芥），下陷者升之（防风、升麻），气弱者补之（人参、黄耆），气不顺者和之（木香、槟榔）。其外治法，须分内外。痔生肛门之外，痛甚者清之、洗之，头大根小者线结之，头大根大者枯之；痔生于肛门之内，有唤痔等法，次序而行，庶获效也。
●良方治痔主方　诸痔初发，服一二贴即愈。
当归　生地　枳壳　连翘　槐角（黑牛胆制，五味为上多用）　升麻　黄芩　黄柏　黄连　陈皮　荆芥穗（六味为中稍减）　防风　地榆（为下少用）
上芩连柏冬月用五分，夏用一钱五分，春秋用七分，水二盅煎，空心服。大便燥结加酒蒸大黄三钱，炒麻仁末钱半。
●提肛散　治久痔气虚，肛门下坠，及脱肛便血，脾胃虚弱等证。
川芎　归身　白术　人参　黄耆　陈皮　甘草（各一钱）　升麻　柴胡　条芩　黄连　白芷（各五分）
水二盅，煎八分。食远服，渣再煎。
●熊胆散　治痔疮坚硬作痛，脱肛肿泛不收。
用大冰片一分，熊胆二分，为末。先将大田螺一个，用尖刀挑起螺盖，入药在内，平放片时，待螺化出浆水，用鸡翎扫痔上，勤勤用之，立愈。
●洗痔黄硝汤　痔疮肿痛。
用大黄二两，用水十二碗，煎至八碗，再入朴硝一两，略滚，倾桶内熏洗之。
一用枳壳二两，荔枝草四两，河水煎汤，先熏后洗。
●药线方　治诸痔、瘿瘤，凡根蒂小而头面大者，用此线系其患根，自效。
用芫花五钱，壁钱二钱，白色细扣线三钱，将水一碗，同浸小磁罐内，慢火煮水乾为度，取线阴乾。凡遇前患，用线一根，患大者二根，双扣繫于根蒂，两头留线，日渐紧之，其患自然冰冷、紫黑、枯落、后用长肉药收口（秘方用蜘网四边粗丝合成线结患根上）。
●枯痔方　凡痔疮泛出，即用此药涂之，痔自乾黑枯落。欲用此方，四边好肉上先用护痔散护好。
明矾（四两）　白砒（四钱）　轻粉（三钱）　朱砂（三钱）
先将矾入铜勺内煅滚，次入砒末搅匀，以矾枯为度；去火毒片时，次入轻砂，再研极细，磁瓶收贮；每日辰、午、申三时，以温汤洗净，痔上唾津调涂，七八日其痔自然枯尽，方上生肌药。
●护痔散　白及、大黄、苦参、绿豆粉、寒水石、黄柏各等分，为细末，熟水调涂四边好肉上，方上枯痔药。
●唤痔散　痔在肛门内肠头上，外面不见，痛苦不胜。用此药唤出痔来，以葱汤洗净上药。
磁石（活而吸铁者用，一两）　枯矾（五钱）　乾姜（炮，另研，三分）　草乌尖（生用，五分）
共研极细，用生姜汁或葱汁调涂肛门上，少顷肛自内脱出，痔疮上下洗净，四边好肉上用前护药，次上枯药，一日三上。洗用新笔蘸药洗之，如此六七日，脱尽痔根，即用生肌药，收口后用贴顶升阳散，收入其肠。内服槐角丸。
●贴顶升阳散　蓖麻子（去壳，四五粒）　麝香（三分）　共捣如膏，将头顶心发去钱大一块，贴此药少顷，其肛即收入，如缓再用醋一口喷患人面上，立收。

漏  ***************************
凡疮久不收口，有管如灯草日流脓水者曰漏。皆因气血亏损，热毒郁结，使荣卫运行而失其职也。遍身有之，唯痔疮成漏最易。俗医或以药条腐管，或以穿线结开，俱痛苦难状，不若服药内消之为妙也。
●推车客散　痔漏不论远年近日，最凶者百日收功，其管自出。
枣仁（炒）　远志肉　山甲（炒）　骨皮　枳壳（醋煮）　侧柏叶（白矾水煮）　苍术（盐、醋、米泔、童便制，各二两）　槐角子（炒）　陈棕炭　贯众（酒拌九蒸九晒，各三两）　蝟皮（煨，存性，一两）　白花地丁（七八月採，生白花者阴乾，六两）
如法制度，为极细末，空心酒下三钱，白汤送下亦可。服一月后，每服加推车客末三分（即蜣螂），管自推出，出者或用快剪剪去。
●柏胶丸　内消痔漏。
广胶（切断，以牡蛎粉八两炒成珠，去牡蛎，八两）　槐角米（一夹四五粒者佳，四两）　川黄连　侧柏叶（各一两）　雄黄（以白蜜四两同煎，蜜老为度，洗去蜜，七钱）　朱砂　小茴（各三钱）　熊胆（一钱）
共为末，炼白蜜为丸，早晚各服三钱，白汤送下。荤用鸡子，素用豆腐过口。如痔痛极者，加乳香、没药各二钱，蟾酥一钱半。
●正宗追毒丸　痔漏通肠，污从孔出。先用此丸追尽脓毒，后服闭管丸，立效。
胡黄连（切片，姜汁拌炒，一两）　刺蝟皮（炙，切片再炒黄为末，一两）　麝香（二分）
共为末，软饭为丸麻子大。每服一钱，食前酒下。服药后，脓水反多，药力到也，勿惧之。
●闭管丸　胡黄连（净末，一两）　穿山甲（麻油内煮黄色）　石决明（煅）　槐花（微炒，各末五钱）
炼蜜丸，麻子大。每服一钱，空心清米汤送下，早晚进二服，至重者四十日而愈。如漏四边有硬肉突起者，加蚕茧二十个，炒末和入药中，并治遍身诸漏皆效。

臁疮  ***************************
臁疮红者多热，肿者多湿，痒者多风，痛者属实，早宽而暮肿者属气虚下陷。初起者，风热湿毒为多，日久者下陷。湿热为胜初起者，荆防败毒散加牛膝、木瓜、米仁，湿胜加苍术，热甚加黄柏，痒甚倍防风，大便结者加酒煮大黄，痛甚加乳没；日久者用补中益气汤加苍术、米仁、茯苓，热甚加黄柏，此内治法也。其外治法，先用葱艾汤洗净，疮色紫黑者用桑枝灸法；四围有硬肉者用红升丹；瘀肉未净者用千槌膏；新肉将生，湿毒未退，用白玉膏；疮肉已满不敛，用太素膏。此皆神验之方也。若臁上百物打破，急用熟石膏三钱，东丹一钱，为细末，填实缚紧良验。

疥疮  ***************************
古人虽有干、湿、虫、砂、脓五名，其大要在分疥脓二种。小如疹子，干而且痒，名曰疥疮。风热虫三者为多，内治复生散、疥灵丹，外治三圣丸、熏被法。若疮大如黄豆，黄脓起泡而痛甚，名曰脓窠，疮湿热虚三者为多，初起湿热胜复生丹，日久痛甚用四妙汤加苍术、防风，外治法用黄赤丹、白凤散。
●疥灵丹　苦参（糯米泔浸一日）　白芷　白鲜皮（炒，各一两）　枳壳（麸炒）　连翘　羌活　山栀　当归　荆芥（各七钱）
上为细末，炼蜜为丸桐子大。每服五十丸，汤下。立可除根。
●三圣丸　用大风子肉五十粒，水银二钱，樟脑二钱，共研极细，加柏油二钱，研匀为丸，周身滚之，立愈。若兼脓窠，加硫黄末一钱。
●熏被法　用蕲艾绒一两，雄黄细末三钱，共研匀，分三分；每分用绵纸条裹药在内，一头燃火置脚炉中，以所盖之被熏之，火过取出，方解衣就寝，熏三次立愈。一方加银珠一钱，一方加轻粉一钱，亦妙。一方睡在被中熏之，常致逼毒入内，变生他病，不可用也。
●黄赤散　治脓窠疮。
用硫黄三钱（豆腐内煮半日用），松香二钱，东丹一钱，共研极细末，菜油调搽，鸡子油调更妙。用鸡子七个煮熟，去白用黄。先将铜勺置炭火上，加菜油少许，入鸡子黄煎至黑色，油自出也。
●白凤散　用鸡子一个，打一孔，去黄留白，入矿石灰二钱，用纸封口，外用盐泥封固，火煅通红，去泥，研为细末，菜油调搽。

癣疮  ***************************
五癣者，湿、顽、风、马、牛也。治法宜分上下。上半身为顽癣，治之易，多属风热；下半身为阴癣，治之难，多属寒湿。总之血分受病，以致皮肤不和也。
●浮萍散　治风癣、疥癞。热服取汗。
浮萍（七月十五采之，阴乾）　当归　川芎　赤芍　荆芥　麻黄（春秋减半，夏用三分）　甘草各钱半
锉一剂，葱白一茎，豆豉五六十粒，水煎热服。在手臂加桂枝，在背加羌活，在膝加牛膝、薄桂。
●外治法　一用轻粉、硫黄为末，蜜调搽。一用大枣一个，去核入白砒三分，泥裹煨透，冷定去泥，为末，香油调搽。一用蜜陀僧、文蛤等分为末，蜜调敷。一用土槿皮不拘不少，为细末，醋调敷，以纸盖之。一用商陆根蘸蜜擦癣。一用秃菜根蘸人乳擦癣。一用白降丹三分和轻粉七分为末，醋调搽最效。

秃疮  ***************************
防风通圣散酒浸焙乾，凡三次，食后白汤调服，日三服。头上有汗，疮愈矣。[疒/善]攻头，用千槌膏贴之。
●外治法　须用葱椒艾煎滚汤，慢慢洗之。洗净疮甲，拭乾；先将菜油三两铜勺内熬滚，入鲜蜈蚣三条，以蜈蚣黑枯为度，去渣，用油搽疮。一方用咸猪油半斤，勺内煎化后，入麻黄六两，煎麻黄枯黑为度，去渣，洗净疮甲，用油搽之。

赤白癜风  ***************************
用附子、硫黄为细末，姜汁调匀，用茄蒂蘸擦之。一用硫黄、蜜陀僧各一钱，白砒六分，共为细末，用陈醋调和擦之。

鹅掌风  ***************************
用五倍子为末，桐油调搽风上，用炭火烘之二三次，即愈。一方用凤仙花草一支，豨莶一两，蝉退三钱，煎汤洗。一方用瓦花头发捣烂，用手上搓之，立愈。一方用川乌、草乌、何首乌、花粉、赤芍、防风、荆芥、苍术、地丁、艾叶各一两，煎汤，先熏后洗，效。

汗斑  ***************************
用硫黄末共浮萍草捣烂，涂斑上，过一夜，立愈。一用蜜陀僧细末，陈醋调搽，随手而愈。

杖疮  ***************************
杖后，即用童便和酒一杯饮之，以免血气攻心，外用熟豆腐铺在杖伤处，其气如蒸腐，色变紫，后易之得紫血散尽，转淡红色为度。一用韭菜捣烂涂患处。一用凤仙花草捣，涂伤处。一用陈石灰为末，水调鹅翎扫上。

金疮  ***************************
用五倍子炒枯为末，降香屑炒黑色为末，等分和匀，敷伤处，扎定立愈。
单方：南星末、半夏末、青石末、花蕊石末、陈石灰用韭菜捣烂阴乾为末、小麦面、红绒灰、旧毡帽灰、香灰、百草霜末，以上诸方敷疮俱效，各随其便也。

汤火疮  ***************************
用大黄、熟石膏、寒水石各三钱，东丹钱半，冰片三分，共为极细末，再用矿灰两许，清水浸化，取石灰面上清水半盅，和菜油半盅搅匀，色如鸡子黄为度，用水油调前药，敷上立愈。
未发泡者酱敷。盐汁浸。大黄、朴硝末，菜油调敷俱妙，取肉得咸而坚实且解热毒也。已发泡者，解热毒为主，如蛤蜊壳灰、石膏末、蚌壳灰、大黄末，香油调搽，取其寒胜热也。已破者，收湿解毒生肌为主，如榆树根皮为末，油调敷，银杏为末掺之；熟石膏、东丹为末敷；细茶、小麦共炒黑，存性为末。湿者乾掺，乾者油调，俱妙。

损伤  ***************************
按堕车、落马、打扑、闪、剑伤、刀破皆损伤也。其症血肉筋骨受病，不在气分，专从血论。大要宜分血之虚实，如皮破而亡血过多者，血虚也，宜兼补而和之。如皮不破而内积瘀血者，血实也，宜破血和伤，攻利之。亡血之脉，虚细者生，数实大者死；损伤瘀血胀满，脉坚强者生，小弱者死。俗医损伤惟指瘀血停滞一证，故予并载之。
●和伤治血汤　治损伤瘀血，腹胀内壅，红肿暗青，瘀痛昏闷欲死，伤最重者服之。
山甲（炒为末）　归尾　红花　苏木　生地　灵仙　加皮（各二钱）　川芎　乳香　没药　花粉（各五分）　甘草（三分）　桃仁（打碎，四十九粒）　血竭（二分）　大黄（五钱）
水酒各一碗煎，临服加童便一杯。服后泻出瘀血为效，后服活血丹调理。若打仆气闭已死者，先用通关散（见中风）吹鼻中，有嚏后服此药自活。
●活血丹　治跌仆损伤神药。
桃仁（去皮尖）　加皮　山楂　刘寄奴花头　地鳖虫（用酒浸死，晒乾，各四两）　红花　当归（酒洗）　牛膝肉（酒洗）　延胡索（醋煮）　牡丹皮　香附（童便浸炒，各三两）　蓬术（醋炒）　青皮　苏术　枳实　降香末　川芎　山稜（醋炒）　凌霄花　赤芍　威灵仙　槟榔（各二两）　乳香（去油）　没药（去油，各一两）　大黄（陈酒煮乾，八两）
上如法制度，为极细末。每服二钱，壮者三钱，陈酒送下，核桃四五枚过口。
●透骨丹　治仆打损伤深入骨髓，或隐隐疼痛，或天阴则痛，或年远四肢沉重无力。此药主之，真神方也。
闹杨花子（火酒浸炒三次，童便浸二次，焙乾，一两）　乳香　没药（不去油）　真血竭各三钱
各为末称准和匀，再加麝香一分，再研，磁瓶收贮封固。每服三分，壮者五六分，不必用夜饭，准要黄昏睡好方服，酒可尽量送下，荤用猪肉过口，素用豆腐过口，服后避风，有微汗出为效。忌房事、酸、寒、茶、醋等物，及诸般血。虚弱者，间五日一服；壮实者，间三日一服。
●益母膏　能治折伤筋骨，遇天阴则痛。
益母草不拘多少，用水煎膏，随病上下，食前后服，酒化下。
