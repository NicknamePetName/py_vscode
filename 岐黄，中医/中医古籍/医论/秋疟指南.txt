
序一  ***************************
人之一身阴阳，不得其本，或伤天时，或失调摄，皆足以致病。而秋疟一证千原万变，尤为复杂难治。医者苟非寝馈《内》《难》，会通古今，无由药到病除。兹得李伟人君刊送吾邑名医林德臣先生所著《秋疟指南》一册，读之如饮上池，使斯民而免夭扎，未尝不多李君之功。今先生既归道山，恨无一面之缘，又不禁重致憾于是书也。因附绍兴裘君重刊，以广其传焉。
民国八年大埔何约明志于南洋槟屿大山脚医寓

序二  ***************************
尝读《礼》至医不三世，不服其药，窃叹医理甚微，苟非岐轩之术传自一家，《灵》《素》之经学专三代，则业无秘授，而所云得医之意，察脉之真者，必无由操其旨也。今吾邑中德臣林先生自伊祖父以来，学有专门，先生得所宗而衍家传之秘者，既历五世于兹矣。乃秘授己得其真而又力学沉思，以研究《灵》《素》之篇，《金匮》之卷，是以五气五色五声察其微，阴淫阳淫风淫知其变。吾邑中远近知名，延请调治者应手生春，非幸致也，盖由能会意而通变也。许允宗曰：医者，意也。吕子曰：病万变，医亦万变，能知变法，始号良师。夫病之奇而善变，莫如湿热夏暑沾染，病发于秋，其变状多端。古人传《秋疟》一书，未畅其旨。先生习是书，力叩其局，本生平所会心者，条分缕析，又以阐前人未发之意，而剖示变态，为后人治病之津梁。此书一出，岂但有功于一乡一邑哉，且有功于一国一世，传万世而利赖无疆焉。陆宣公曰：不能为良相，当为良医，以救活天下。先生其有意于二公之言乎，幸毋将此书秘于一家，而付诸梨枣，以传四方可也。先生闻吾言粲然一笑，乃徇所请类次之而梓行于世云。
时在黄帝纪元四千六百零八年重阳前一日通家弟蓝麒祥拜题

序三  ***************************
医学一门，群生之性命所系，其道最重，其业亦最难。非素有真积之学，不可以为医，非实有康济之心，更不可以为医。晚近以来，医风不振，操是业以游于世者，大抵薄涉浅尝，摭拾方药，即汲汲惟利是图已耳。甚有侈语西医反薄中医为无用者，其粗浮怪诞更不足道，而能疾痛相关，慎审明辨，不致贻误生灵者有几哉。惟德臣林先生医自祖传，兼承庭教，恍然有感于庸医误人，惓惓以济世为心者久之。愈阅历，愈悚惶，时加博览群书，进而上取《内经》《难经》及《金匮》等篇，而力穷其奥。凡内因外因与不内外因之故，莫不究其然，更究其所以然。而暑疟一症则研究尤精，取效亦尤多。近十年来，秋疟之发，他医茫无所措者，一经诊治，无不应手立效。庚戌春，爰自取其素所经验者笔之于书，随病辨证，随症立方，先分出数十种，辑为二卷，余待后续。盖为便世用非炫长也，余与交久，知其学且知其心，书成索阅，益叹条分缕析，理法依古，变化从心，触类引伸，皆发前人所未发。准此以治，实足为生人造福，非学有本原，心存胞与，其孰能与于斯。急劝付梓，以公诸世，庶赞化调元，群生有赖，而业斯道者亦或有所愧励云。
黄帝纪元四千六百零九年仲秋月弟蓝宝琼谨识

自叙  ***************************
余自幼遵庭训，诵读《灵》《素》微言，讲求长沙要旨，及博览名家著述，无隐不彰，无微不阐，灿陈如日月，了然如指掌。夫复何论。然犹有不尽详于著述者，暑疟一门，未释其义，故余参考诸书，补遗是篇之辨证，唯念生人之苦莫甚于病，病者必求安于医，医者必求效于药。表里阴阳不容混治，差之毫厘，失之千里，可不慎欤！尝观夏暑发于秋者，或为寒热，或为单热，变状繁多，医无定案，伤生非浅，实堪浩叹。惜乎《内经》起其端而未畅其说，长沙统其治而未分其条。苟不潜心玩索，未易领会。是以余不揣固陋，乃依《灵》《素》为经，长沙为纬，兼研求先祖家君医案证论，及平日凡所治疗之经验者，随证制方，爰辑卷帙，诸君赠名曰《秋疟指南》。虽属管见，或有小补于世，阅者幸垂谅焉。
民国元年岁次壬子仲春月大埔林天佑德臣氏自识

凡例  ***************************
——是书乃阐发秋疟之专门，即俗所谓单烧寒烧是也。上卷治疟之寒热，下卷治疟之单热。
——书辨证原委，皆祖于《内经》，辨症虚实，多法于伤寒。然仲景书治伤寒之专科，人所共知，统治于诸证，世所鲜及。兹按六经传变，而治暑疟之证变随手取效。凡经验之案，原文附录，庶同志者乃便参考。
——是书之辨证，首重表里阴阳，及阳证似阴，阴证似阳之疑似处。
——是书之阐明秋疟，悉辨阴阳相搏，金火相争，至于半表半里之柴胡证，不能紊治。
——是书本系平日参考诸书，触类引申，治疗经验之医案日弥久而稿弥多，遂成治疟专科。同志索抄依用，皆羡效力颇宏。怂恿付梓，以公诸世。佥愿派金共成美益，余恐重违其意，爰辑成卷帙，以副诸公乐善之心。
——暑疟原无专书，治疟者遂少效验，同志诸公以是书证治系发前人所未逮，方便于世，利用无穷，因题赠书名曰《秋疟指南》。
——是书仅陈某症拟某方，犹有二三方而未悉载者，因证候变状多端，故删繁就简，愿顾同志诸君将全卷细为参阅，自得其义。
——暑疟变症虽可按六经互参，至用药又当权暑湿之标的。
——是书原未完卷，因徇诸君子过为奖藉，督促梓行，故将既编辑之原稿先付剞劂，余后续就。


卷一  ——————————————————————————————————————————————————————————————————————————————————————————

秋疟原委论说  ***************************
问曰：夏伤于暑，不遽发热，乃至秋而发者，何也？曰：经云暑热侵于皮肤之内，肠胃之外，营气之所舍，经隧之界分。时值盛夏，阳气从内而外出，卫气仗此犹能慓滑以悍御，至秋阳气敛，脏气自外而入内，由是暑气与卫气并立，邪正相争，寒热交错，阳胜则热，阴胜则寒，病则多头痛而兼自汗。或有饮食积于中，湿热蓄于内，暑湿与积热相搏，其势益张，宜香薷蠲暑饮主之。

用药须知论说  ***************************
经云：善治病者治表不治里，然六淫之邪皆伤于肤表腠理之中，故凡邪从表来，必令仍从表去，病方易已。是以陷邪入里诸药，当知禁忌。知母、石膏镇陷肌腠，致密三焦，乃足少阴阳明之药。羚羊、犀角清心肺而凉肝，入手太阴足厥阴之药。龟板、龟甲滋肾养肝而入血分，乃足三阴之药。沙参、骨皮保肺养阴。白芍、生地平肝凉血。以上诸味俱陷邪之类，不可不慎。盖暑淫薄于肌腠，溜于经舍之间，感秋敛之气乃发。或为寒热，或为单热，变状不一。尝见暑疟初作，辄误以知、膏、羚、犀、龟、甲、地、芍等类致陷。暑邪入里，病势弥深。轻者则绵延难愈，邪热重者则危殆悉至，曷堪名状。兹因世所罕言，特表而出之，为医界之方针。犹愿卓识者毋怪，吾恣意妄谈耳。

暑湿燥之寒热证辨  ***************************
经云：逆夏气则太阳不长，心气内洞，秋为痎疟。盖由过劳致汗液大泄，则心间内虚，暑淫乘虚而凑之，薄于心脾，溜于经隧之舍。燠热内蕴，阴液日耗，邪热日炽，至秋而燥金收敛，蕴暑受秋燥之敛束，其势必张。由是两相搏激，则亢害有燎原之势，故阴欲入而阳拒之则寒，火欲出而阴格之则热，金火相争故寒热往来，口渴心烦，头痛，但热时多兼自汗，或谵语，脉数大而带弦，或细小伏涩不一。自制香薷蠲暑饮主之。
香薷三分　黄芩三钱　杏仁钱半　赤苓钱半　麦冬二钱　粉葛一钱　生甘六分　川连一钱　花粉钱半　滑石二钱　元参钱半
如大便秘加大黄钱半，水二碗，煎至一碗服之。
此节言阴欲入者，燥金之阴也，火欲出者，暑热之阳也。或问曰：经云秋令阳气敛藏，阴气外出，此又云阴欲入者，何也？曰：阳气敛藏者，即肌表之阳也。然肺主皮毛而温肌腠，所谓阴欲入者，皆言肺，乃手太阴之阴也。其辞似异，其义皆同。

风疟兼暑疟之寒热证辨  ***************************
且夫东南属巽位而近赤道，地势卑而多湿，斯民感受暑湿者众。故秋病风疟，亦必多兼暑湿而发越也。然风疟之所由来，缘秋令阳气敛藏，阴气外出，而偶受风邪，薄于经脉，邪欲深入而经脉之阴气欲出，是以邪正相搏，故寒热往来，遂引内郁心脾之暑淫腾腾而发。于是头痛口渴溺赤，或舌苔焦黄，甚或谵语，皆暑湿所由生。脉诊带浮滑兼数大。凡有头痛，淅淅微恶风热，则多兼自汗。自制解肌蠲暑饮主之。
枳壳八分　桔梗八分　麦冬三钱　香薷三分　黄芩二钱半　杏仁钱半　生甘六分　滑石三钱　粉葛钱半　生扁豆一钱　川连一钱　元参钱半　防风四分
水二碗，煎至一碗服。
盖言心脾者，心主血脉，脾主肌肉。

暑疟发早晏及间日论说  ***************************
问曰：暑疟发于日早晏者，何也？曰：缘其邪注于伏膂之内，循冲脉上行者，其气日高，发作日早。邪薄于背脊之间，循卫气下行者，其气日下，发作日晏。又问曰：暑疟有间日而发者，犹有发于三日者，何也？盖因其邪薄于里阴，横连于募原，经所谓其道远，其气深，其行迟，不得与卫气并行，须至间日内着于里阴之邪，方得外出，与卫阳之气交并，疟乃作也。但邪薄募原，与六腑相连，更深一层者，所以间二日乃作也。然审脉之躁数为阳，静细为阴，须圆机而裁之。

暑邪从太阴湿土化寒证辨  ***************************
问曰：犹有暑薄心脾，兼口干溺赤而发，尝见服参术温补而取愈者，何也？曰：此乃偏于纯阴之体，中州虚，湿邪从太阴湿土而化寒，故与温补之剂自能获效。然右关之脉或虚而大，或濡而细，尤须侦察耳。

暑疟有汗无汗证辨  ***************************
问曰：暑疟之证，热时恒多自汗，何也？曰：缘暑湿之淫皆伤肤表，腠理不密则汗泄矣。然有无汗者，何也？盖由卫阳盛实，则玄府秘密而无汗，或偶受风寒，表阳被郁而无汗，或肺有留热，鼻孔干燥而无汗，或由阴气内虚，阳气独发而无汗，或由津液内夺，阴虚发热而无汗，或由心火独盛，面色红紫而无汗。司命者更当详察，圆机消息耳。

暑疟有先热后寒先寒后热证辨  ***************************
问曰：暑疟之寒热，犹有先热而后寒者，何也？曰：即经所谓夏伤于暑，其汗大出，腠理开发，因遇夏气凄怆之水，寒存于腠理皮肤之中，至秋先受伤于风而后受伤于寒，故病则先热而后寒，病以时作，名曰温疟。如先受伤于寒而后受伤于风，病则先寒而后热，病以时作，名曰寒疟。夫风邪伤人，无有常处，或中于头项，或中于腰背，或中于手足，然风气留于肌腠筋骨之间而不移，卫气行至风邪所薄之处，邪正相应而病作。所谓病以时作无早晏者，应时而作也，乃风邪常留其处之故，病则头痛口渴而无汗，脉诊带浮数有力，宜解肌蠲暑饮加减主之。
枳壳八分　桔梗八分　麦冬二钱　香薷三分　黄芩三钱　杏仁钱半　生甘六分　滑石三钱　粉葛钱半　川连一钱　羌活五分　淡竹叶钱半
水二碗，煎至一碗，中部服。

疟病初作但寒未热证辨  ***************************
问曰：暴受风寒，遂成寒疟，发则但寒而未热者，何故？曰：苟因寒邪客于肌腠，即欲内薄，而经脉之阴气外出，邪与阴气相搏，发则但寒而未热，留连一二日，肌腠之邪必郁而成热，与经脉之阴气相激，遂发寒热往来之证矣。

暑疟喜饮热茶证辨  ***************************
问曰：寒热往来，口渴唇白而喜饮烧茶，愈滚愈快，倾壶可纳者何？曰：此乃阳明偏旺，或肺有积热，中气盛满，喜饮烧者，同气相求也。唇白者，血由邪遏，不达于四白也（即口唇也）。甚或脉且小弱或微而数，同志者须当慎察，幸勿以中土虚寒为例，卤莽误事也。宜香薷蠲暑饮，倍用麦冬、花粉主之。
盖疟之寒热往来，寒时喜饮烧，病之常情。此所谓喜饮烧，言其愈壮热愈喜烧也。

疟之寒热服辛散温补证辨  ***************************
问曰：暑疟之寒热往来，有服桂枝汤而即愈者，有服羌防辛散而即愈者，有服参术温补而即愈者，何也？曰：此非暑疟也。苟因暴受风寒，薄于经脉，邪欲内搏，值经脉之阴气外出，邪正相争而作，故服辛散等剂皆能取效。邪尚在肌表未曾深入故也。尝见有误服辛温之剂，遂成潮热谵语，甚则捻衣撮空，皆兼暑暍所致也。愿同志者慎之，幸甚。

小柴胡汤辨论  ***************************
问曰：暑疟忌用小柴胡者，何也？答云：昔贤设立小柴胡，乃少阳经之和解法也。伤寒篇云：邪在上者吐而越之，邪在表者汗而解之，邪在里者下而夺之。惟少阳经有汗、吐、下之三禁焉。盖少阳乃半表半里之枢，半阴半阳之界。若误于汗，变生谵语。若误于吐，变生惊悸。若误于下，变生漏利。故立小柴胡而和解耳。且少阳之脉必带弦，其见证皆肋痛、耳聋、口苦、目眩而带呕，寒热往来如疟状。尝见世医治暑疟者，妄拟小柴胡为的剂，贻害之甚，曷堪名状，何也？人但知少阳居脏腑之交，表里相争则寒热生焉，殊不知暑疟注经隧之舍，阴阳相搏，亦寒热生焉。其症虽相类，其因实各异。苟不明辨，妄拟于彼紊治于此，轻则留连难已，重则危殆悉至，鲜有不伤生之误。所谓药能救人者，亦能杀人。如水能浮舟者，亦能覆舟。正此义也。惟愿肩斯道者，当深究细绎，庶我同人共登仁寿矣。

石膏大黄区别论说  ***************************
余于己酉仲夏，寓茶阳之精舍，有客邹生问曰：石膏、大黄皆阳之凉药，尝见区别之用，有如风马牛不相及者，何也？余曰：子之顾问，诚医界之方针。医能洞察表里阴阳之辨，则用药自知间不容发。尝考昔贤辨证立方，理精法密，疗表惟恐陷邪，攻里犹恐伤阴。加一味则不同方，减一味则不同治。井井有条，不容苟混。然石膏性寒，清胃火而疗肌热，色白以入肺，质重而镇坠。盖暑疟初作，忌其镇坠而陷邪，故当禁用焉。大黄性寒而味苦，能荡涤里阴之壅热。但暑疟初作，尝有熇熇暍暍之势，欲救一线之阴，则大黄须急用焉。所谓区别之用者，此也，客唯唯退谢。

冒受暑风湿流经络酒湿肺郁证辨  ***************************
寒热往来，数日不已，忽然四肢瘈疭，口眼歪斜，此乃冒受风邪所致。所谓暑风者，此也。拟香薷蠲暑饮加粉葛三钱、羚羊一钱、防风一钱，水煎与之，数剂痊愈。
寒热往来，兼骨节刺痛，四肢著痹，或䐜肿身重，难于转侧，此乃暑湿流于经络，注于骨节之间所致。拟香薷蠲暑饮加木瓜八分、防己钱半、生苡米二钱、灵仙八分。水煎服而愈。
寒热往来，兼头面浮肿而黄滞，或两眼朦视，或胃脘作痛，审其平素嗜酒，是酒湿伤蒸所致。拟香薷蠲暑饮加葛根三钱、葛花二钱、枳椇子三钱，水煎与之，数剂而愈。
寒热往来，咳逆，而兼心胁满，痛引少腹，甚则难于转侧，此乃肺金不利，清肃不行，三焦不通，少阳不升。拟香薷蠲暑饮加桑椹二钱、覆花一钱、紫菀一钱、柴胡八分、大黄钱半。水煎与服，数剂而愈（桑椹即桑子）。

暑疟欲解战汗狂言证辨  ***************************
问曰：疟之初作，服蠲暑饮二三剂，病可遂愈。尝有服药后疟势益作者，何也？盖因其邪深入心脾，或兼积热内畜，服汤后必将战汗而解，或从下泄而解。故疟势益作，甚或狂言妄语，宜加大黄二钱，将方再进数服，自能获效。然此证情状是为吉兆，譬以天雨将降，则六合阴晦，郁气炎蒸，必待雨后则天霁晴和，万物方苏。
问曰：疟之所作，尝见服汤后间有奄然发狂，濈然汗出者，何也？曰：即伤寒篇云，阳胜阴虚者，将振汗而解，必奄然而狂，邪随汗解，其病遂愈。

暑邪深浅证辨  ***************************
问曰：药饵中病，随手取愈，理固然也。间有调治经旬越月而愈者，何也？曰：惟当审辨邪热深浅，质体强弱。然暑热薄于皮肤之内，经隧之舍，则治疗易痊。更有误投陷邪药饵，或邪薄于三阴三阳，或邪薄于五脏，或兼五郁见证，此皆其邪固蓄，病势弥深，诚难速效。治当和缓。兹将《内经》辨论五郁发病，及三阴三阳五脏病证原委附录，以便参考。至于邪热深浅，质体强弱，愿同志者圆机化裁。尤须合参五运六气，有太过不及之岁，有正化对化之年，及天符岁会之变，宜详慎焉。《五常政大论》曰：必先岁气，无伐天和，无盛盛，无虚虚，无致邪，无失正，斯为良工。

五郁病证  ***************************
《六元正纪大论》曰：金郁之发，民病咳逆，心胁满，引少腹，善暴痛，不可反侧，嗌干，面尘色恶，山泽焦枯。水郁之发，民病寒客，心痛，腰椎痛，大关节不利，屈伸不便，善厥逆，痞坚腹满，阳光不治。木郁之发，民病胃脘，当心而痛，上支两肋，膈咽不通，食饮不下，甚则耳鸣眩转，目不识人，善暴僵仆。火郁之发，民病少气，疮疡痈肿，肋腹、胸背、面目、四肢䐜愤胀疡痱，呕逆瘈疭，骨痛，节乃有动注下，温疟，腹中暴痛，血溢，流注，精液乃少，目赤心热，甚则瞀闷懊憹，善暴死。土郁之发，民病心腹胀，肠鸣而为数后，甚则心痛，肋䐜，呕吐霍乱，饮食注下，肘肿身重。此五郁之病尝见随六气而发，司命者宜参考焉。

三阴三阳经气疟证辨  ***************************
经云：寒热往来，令人腰痛头重，寒从背起，熇熇暍暍然。热已，汗大出，此乃足太阳膀胱经气之为病也。夫太阳之脉起于目内眦，从头下后项，连风府，行身之背，所以腰痛头重，寒从背起，皆太阳之经气致病也。宜羌活蠲暑饮主之。
羌活四分　青蒿五分　杏仁钱半　花粉二钱　麦冬二钱　生甘五分　川连一钱　条芩三钱　滑石二钱　淡竹叶一钱　白薇一钱　生姜一片　大枣一只
水二碗，煎至一碗服之。
经云：寒热往来，令人肢体懈惰，恶见人，见人则心惕惕然。热甚而汗大出，此乃足少阳胆之经气为病也。所以肢体懈惰而恶见人者，皆少阳甲木失生升之条达，抑而不畅之故。宜柴胡蠲暑饮主之。
柴胡八分　杏仁钱半　赤苓钱半　生甘五分　青蒿五分　条芩二钱　麦冬二钱　川连一钱　桂枝钱半　滑石二钱　泽泻钱半　连翘一钱　姜枣引
水二碗，煎至一碗服。
经云：寒热往来，令人寒则洒洒淅淅，寒甚乃热，热则汗出，喜见日月烛光之气，乃快然。此即阳明胃之经气为病也。盖阳明本是阳热之气，喜见光者，从其类也。宜葛根蠲暑饮主之。
葛根二钱　杏仁钱半　麦冬二钱　滑石二钱　条芩三钱　赤苓钱半　生甘五分　川连一钱　淡竹叶一钱　青蒿五分　花粉钱半　白薇钱半　大黄钱半　姜枣引
水二碗，煎至一碗服。
经云：寒热往来，令人不乐，好太息而不嗜食，寒热甚而汗出，病至则善呕吐，此乃足太阴脾之经气为病也。所以病至不嗜食而善吐，皆太阴之湿土所致。然意藏于脾，故病则令其意不乐也。宜白术蠲暑饮主之。
白术二钱　川连一钱　赤苓二钱　生扁豆钱半　条芩二钱　麦冬二钱　滑石一钱　杏仁一钱　生甘五分　青蒿五分　川朴一钱　半夏一钱　陈皮一钱　姜枣引
水二碗，煎至一碗服。
经云：寒热往来，令人多热少寒，且兼呕吐欲闭户牖而处，此乃足少阴肾之经气为病也。盖肾司寒水而主闭藏，故其病则欲闭户牖而处者，阴主静也。凡病绵延难已，宜茯苓蠲暑饮主之。
茯苓二钱　川连一钱　生甘五分　青蒿五分　条芩二钱　麦冬钱半　钗斛钱半　竹茹一团　滑石一钱　泽泻钱半　半夏钱半　大黄二钱　陈皮一钱　姜枣引
水碗半，煎至八分。
经云：寒热往来，令人腰痛，少腹满，小便不利如癃状。其气不足，意多恐惧，腹中悒悒不舒，此是足厥阴肝之经气为病也。然厥阴之肝脉环阴器，抵少腹，而主疏泄，肝不条达则疏泄不行，故溲溺不利如癃状。腰痛，少腹痛悒悒者，皆肝气不舒之所致。宜柴胡桂枝蠲暑饮主之。
柴胡一钱　桂枝钱半　条芩二钱　麦冬钱半　川连钱半　杏仁钱半　赤苓钱半　滑石一钱　生甘五分　青蒿五分　黄柏八分　丹皮一钱　姜枣引
水二碗，煎至一碗服。

五脏疟证辨  ***************************
经云：肺疟者，令人心寒，寒甚乃热，热则善惊，如有所见。然肺为心之盖，肺邪干于心则令心寒热，心气虚则善惊，如有所见矣。
经云：心疟者，令人心烦甚，欲得清水，反寒多不甚热。盖心乃阳中之太阳，心气热故令心烦之甚，欲得清水而自救。然热极则生寒，所以反寒多而热不甚也。
经云：肾疟者，令人洒洒寒，腰脊痛，宛转，大便难，目眴眴状，手足寒。夫肾与膀胱相为表里，故邪干于表则令人洒洒恶寒，腰脊虽痛而能宛转，邪热灼阴液则大便难，热极则目眴眴然而不明。
经云：胃疟者，令人目病也，善饥而不能食，食而支满腹大，盖胃司受纳，故胃疟者令人病饥而不能食。中焦受邪，不能运化，故食则支满而腹大。然阳明之脉起于鼻，络于目，所以胃病令人目皆痛也。
经云：脾疟者，令人寒，腹中痛，热则肠中鸣，鸣已汗出，但脾乃阴中之至阴，腹乃脾土之城郭，故湿热内攻则腹痛，下行则肠鸣，上蒸则汗出也。
经云：肝疟者，令人色苍苍然，善太息，其状若死者。苍乃东方之青色，主春生之气，生阳不升则抑，抑不舒故善太息，其状若死也。
暑疟证十余天，寒热已解，时复烦热头痛，或时胸前胁肋痛，或时心栗而不安。
大便难，此阳明余热未解，宜用芩、连、麦冬、生军、菊花之类，审病体强弱裁之。
暑疟证十余天，寒热已解，舌苔微黄，稠涎满口，腹胀硬而拒按，大便难，此阳明热甚，宿食壅滞，宜用芩、连、枳实、酒军、麦冬、川朴、甘草之类，审病机裁度。
暑疟之脉有弱涩、伏涩不一，皆由热邪壅遏，气血不宣所致。犹有两寸关有力，独两尺微弱无力者，慎勿轻投药饵，误汗则亡阳，误下则伤阴，须先补益，用潞党、淮山、茯神、甘杞、炙甘、巴戟、钗斛、麦冬之类，或建中汤甘杞甜蓉。若热势盛者，少加芩、连而御之。候两尺有力，乃施去邪之剂，方为稳当。
寒热往来，服蠲暑饮不解，遂致蒸蒸发热，或致日晡潮热，或微烦溺数，腹满便结，俱皆阳明胃实所致，宜调胃承气汤加味主之。
大黄三钱　玄明粉二钱　羚羊一钱　条芩四钱　麦冬二钱　生甘六分
水二碗，煎至一碗，空心服。
寒热往来，口渴头痛，误以辛温劫散之剂，遂蒸蒸发热，或谵语昏狂，或日晡潮热，凑凑自汗，皆误于劫汗伤津，益助邪热所致。宜调胃承气汤加减主之。
条芩三钱　大黄三钱　麦冬二钱　川连钱半　生甘六分　元参钱半　知母钱半　生栀钱半　元明粉一钱
水二碗，煎至一碗服。
寒热往来，寒轻热甚，口干头痛，身疼，脉数滑，或浮大无汗者，此乃兼受风寒邪气覆郁，卫气盛实之故，宜香薷蠲暑饮，可比例而参用之。每见妄施以羚羊、犀角、石膏之类，逆折其热，则表阳愈郁而郁热转剧，医以珍珠、贝母之辈重复清之，遂引外邪内陷，则热势弥深，危殆悉至。由是邪热内扰，烦躁狂谵，五心发热，舌苔黄燥，齿焦眼热，甚或身重难转，昏昧沉迷，三焦不通，二便燥秘。种种危候，粗工之误。尝观高车驷马之名工比比皆是，余每遇患此症于垂危之际，遂拟雨泽汤与服，二三剂后，若得濈濈自汗者，则诸恙易已，同志者宜当参考。
东洋参一钱　黄芩二钱　香薷三分　防风一钱　麦冬三钱　川连一钱　花粉钱半　生甘五分　滑石三钱　柴胡八分　粉葛钱半　生栀钱半　青蒿五分　杏仁钱半　大黄钱半
水二碗，煎至一碗，中部服。
寒热往来，口渴自汗，脉数而小，医以乌梅、龟甲之类而截其疟，遂引外出之邪复陷于经脉，以致似寒不寒，似热不热，昏沉似醉，神明不定，表阳被郁，四肢瘈疭。种种恶候，皆误于敛补之过耳。若因循不治，焉得不夭折而毙也？遂以香薷蠲暑饮，与二三剂得汗而解，继用清肺饮，洋参、沙麦冬、石莲、茯神、生芍、玉竹、钗斛与之疗痊。
暑疟证有日夜恶寒身热，热不甚剧，引衣自覆，头额痛，口燥渴，脉数大，舌苔黄。
大便难，此阳明有积热，宜蠲暑饮加生军、菊花、苍耳子、防风主之。
暑疟证，寒热往来，遍身痛楚，口燥头痛，脉数或伏涩，此是湿热壅滞，经络不通，荣卫不宣。宜香薷蠲暑饮加生军二钱、防风一钱、青蒿八分，连服数剂后遍身汗越，其病自痊。
暑疟初作，有妄施温剂杂药以致三焦闭塞，荣卫不通，四肢逆冷，人事昏迷，心中躁闷，口燥舌焦，六脉伏涩或数涩。宜香薷蠲暑饮加生军、青蒿、防风之类与之。必使寒热振作，溱溱汗越，病机乃转耳。
暑疟初作，妄投鳖甲、羚羊养阴等类与之，疟病遂已。其人烦躁，卧寐不宁，或口燥头痛，或心中烦冤，或腰腹疼痛，或二便秘涩，此乃邪陷入阴，宜速投香薷蠲暑饮。仍使寒热复作，溱溱汗越，邪从表解而后可。若大便秘甚，当加生军、元明粉。
暑疟证，或寒热，或单热，其连日服药，连日汗越，令邪从汗解，病势自然日退。尝有不明此义而虑亡阳，妄施药饵而敛汗。致遗其害，可胜言哉。
问曰：寒热往来，腹痛而逆气冲胸，浑沦如卵者何？盖由暑暍夹痰饮随肝火而上越也。然木旺则克土，故为腹痛。肝之性最善逆于上，遂引痰饮冲胸，浑沦有物状，觉如杂卵大，忽升忽降，其痛若刺，此乃有形之痰随无形之火而升降耳。自制柴芩和解饮主之。
柴胡八分　生栀钱半　黄芩三钱　杏仁钱半　茯苓二钱　川连一钱　麦冬二钱　陈皮六分　半夏八分　生甘五分　青蒿五分　枳壳六分
水碗半，煎至八分服。
寒热往来，头痛微汗，口干燥咳，气逆不得卧寐，皆由暑暍夹阳明燥热而烁肺，肺热甚则引风而煽火。治之之法，宜八分滋燥，二分疏散则得矣。若以风寒同例，妄投辛散之风药，恐必致金破音伤。然风药属辛，辛耗肺气，风药属燥，燥劫阴液。且肺乃诸脏之华盖，主治节而濡津液，其喜润而恶燥，今既伤于暑燥，若更误于风燥，祸不反掌而得乎？自制滋燥饮主之。若大便燥秘加大黄。
花粉二钱半　赤茯钱半　生甘八分　黄芩三钱　枳壳八分　杏仁钱半　覆花一钱　麦冬三钱　紫菀钱半　川连一钱　桔梗八分　元参二钱半　防风五分　蜜杷叶钱半
水碗半，煎至八分服。
寒热往来而腹痛下痢，里急后重者，皆由肠胃叠积，浊滞不行。与湿热蒸酿，搏结于冲任之分野，逼迫成痢。由是湿伤气则多白，热伤血则多赤，如气血俱伤，则必致赤白兼半。工治者行阳明之壅滞而后重自已，宣气血之郁热而赤白自除。自制涤垢饮主之。如小便不利加滑石。
黄芩三钱　赤芍钱半　粉葛钱半　麦冬二钱半　枳壳八分　生甘六分　秦皮五分　川连八分　花粉钱半　粉丹一钱　桔梗八分　油归八分　杏仁钱半　酒大黄钱半　红多加白头翁二钱　白多加橘红五分
水二碗，煎至一碗服。
寒热往来，口苦目眩而脉带弦数者，乃兼少阳半表半里之证。小柴胡汤主之。若口渴自汗，溺涩者，除半夏加天花粉、赤茯、泽泻、麦冬治之。
柴胡八分　沙参二钱　半夏八分　赤茯钱半　条芩二钱　天花粉钱半　麦冬二钱　泽泻钱半　生甘六分
水碗半，煎至八分服之。
寒热往来，头痛口渴，表散之剂过劫其汗，遂致烦热尤炽，口愈渴，溺愈涩，此为劫汗伤津所致。若脉虚者，宜沙参、洋参、麦冬、五味之类以保脉生津，幸勿以利水攻散之剂重竭津液，变生危候。试举一隅以为例，则三隅知所反焉。愿同志者慎之慎之。
寒热往来，医以峻表其汗，遂致烦热益甚，自汗不已，口渴溺涩，寝寐不宁，脉尤数而有力。宜速救几灭之真阴，庶几免夭折之冤也。宜以生地黄汤加味主之。
生地三钱　沙参三钱　粉丹八分　茯神一钱　羚羊一钱　麦冬二钱　怀药一钱　生芍钱半　钗斛钱半　贡阿胶钱半　洋参一钱　五味十粒
水碗半，煎至八分服。
寒热往来，口干脉数，医以羌防之剂过发其汗，以致神昏语乱，但热不寒，溲溺短赤，皆由误汗伤津，津竭则燥热愈炽，势所必然。宜当保津液而清燥热，致令阴阳和而津液自通。拟用清燥生津饮主之。
东洋参二钱　羚羊一钱　生甘五分　条芩三钱　花粉二钱　麦冬二钱　莲子心一钱　川连一钱　香薷二分　生栀钱半　元参钱半
水碗半，煎至八分服。
寒热往来，脉数而滑，误以汗下后脉更数而有力，心益烦，肢体益躁，皆由服药不当，劫血伤津所致。斯际犹恐危殆悉至，圆机之士宜详审施治而起沉疴。若口渴舌燥者，拟用生地黄汤加味，以救阴液，服二三剂后，脉见调匀，惟热势犹炽者，除地、芍、沙参，加芩、连而导暑湿。
生地二钱　怀药钱半　沙参二钱　洋参一钱　莲心一钱　生芍一钱　茯神钱半　麦冬钱半　丹皮一钱　钗斛钱半
水碗半，煎至八分服。
此证服六味汤二三剂后，脉犹数而鼓指，或口渴引饮，当用四物汤加甘杞、巴戟等类，或加参、附，随病机裁度。
寒热往来，口干头痛，医以防风、荆芥、羌独活之剂过劫其汗，以致四肢微急，溲溺不利，至因循失治，遂成痉证。或四肢劲急，或背反张，此由劫汗太过，津液内竭，筋失濡养，故成痉急之证。拟用归芍八味加减主之。
当归二钱　熟地三钱　茯神钱半　粉丹八分　麦冬二钱　苁蓉钱半　生芍钱半　苏淮钱半　泽泻一钱　萸肉四分　甘杞钱半　洋参一钱　钗斛钱半　川芎一钱　川连八分
水碗半，煎至八分服。
暑疟证，或寒热，或单热，若身热自汗，小便数而短赤，此湿热为患也。若疟势悉轻，犹自汗多而小便数短，切勿再行渗利，恐亡走津液。宜生脉散加味主之。洋参、麦冬、五味、生芍、生甘。
暑疟之寒热，或单热，服汤后疟病遂除，或烦而不寐，或时有微热，或肢节烦痛。若小便不利者，是膀胱湿热未解，宜猪苓汤主之。猪苓、泽泻、赤茯、滑石、贡胶、麦冬、钗斛。
寒热往来，误以劫散太过，以致自汗身热，头眩心悸，肌肉瞤动，其身战耸，四顾傍徨，无可置身之状，即太阳篇反谓振振欲擗地，欲辟虚而就实也，即此误汗亡阳之变故。拟真武汤加味以救逆。肩斯道者不可不慎。
白术二钱　炒芍钱半　甘杞钱半　茯苓钱半　焙附钱半　潞党三钱　大枣一只　归身钱半　五味十粒
水碗半，煎至八分服（加丽参更妙）。
此证犹有热壅经络，以致肌肉瞤动，因劫散太过，其瞤动之势益甚，临证者审之。
寒热往来，医乃辄投知、膏、犀角、大黄之类，遂引暑湿之邪陷入膀胱，以致小腹硬满，溲溺短涩，两腿无力，胸中气逆，时兼昧冒，此皆初时孟浪施治之咎。盖太阳之气生于下焦，贯膈布胸中，以达肤表。苟误陷邪药饵，更兼峻下太过，遂成阴气弥胸，以致宗气不利，清阳不升，浊阴不降，暑湿不解。兹拟清暑益气汤加减，与数服遂痊。
野生参一钱　归身一钱　茯苓一钱　陈皮六分　车前一钱　白术钱半　泽泻钱半　泉曲一钱　潞党三钱　炙甘八分　麦冬一钱　滑石一钱　蜜升麻三分
水碗半，煎至八分服。
此证若小腹不满而溲溺自利者，当除滑石、茯苓、车前、泽泻等类，加升阳补益之剂。如若小腹满痛，溲溺自利，大便黑色，或漱水不欲咽，是血瘀膀胱，宜桃仁承气汤主治。
暑疟证，寒热往来，医以辄投石膏、大黄、知母、犀角等类，遂引疟邪内陷于里，以致似寒不寒，似热不热，遍身疼痛，腹中气逆，上冲于胸，剧则时兼冒昧，此皆外邪入里不受邪，宜香薷蠲暑饮主之。必令寒热复振，邪从汗解方可。
寒热往来，口渴头痛，误用劫夺之剂，用致烦热日甚，躁无宁时，或四肢微冷，诊脉微细者，乃亡阳之机。宜投四逆汤加味主之。此与太阳篇劫汗亡阳之证互参。
黑姜一钱　甘杞钱半　茯苓钱半　焙附一钱　炙甘六分　潞党三钱　归身钱半
水一碗，煎至五分服。
寒热往来，因以峻下伤脾，以致腹满急痛，脉诊弦小。拟小建中汤加味服之，急痛遂愈。然腹满寒热如故，拟四君子加芩连，审热势裁之。
桂枝五分　生芍三钱　甘杞钱半　黑姜五分　炙甘八分　白术钱半　大枣五粒
水一碗，煎至八分（另入饴糖五钱令烊尽服）。
寒热往来，头痛口渴，小腹满痛，溲溺短涩，此由湿热流入膀胱，气不运化之故。宜五苓散加减主之。
猪苓钱半　条芩二钱　莲心一钱　麦冬钱半　泽泻钱半　茯苓二钱　滑石三钱　花粉钱半
水碗半，煎至八分服。
寒热往来，诊脉浮而虚，医以苦寒之剂直折其热，脉反浮大而鼓指，更以大黄实之类重复下之，遂致脾元受伤，腹胀而鼓，神明若失，虚气上逆，里急后重，危症蜂起。皆缘不辨症之虚实，妄投药饵之误也。遂拟归芍六君加味主之。
当归钱半　潞党三钱　茯苓钱半　首乌二钱　枣仁八分　白芍钱半　白术钱半　炙甘五分　甘杞二钱　龙眼十只　焙附一钱
水二碗，煎至一碗服。
寒热往来，脉浮细而无力者，有用以凉散之剂，内攻其里，外攻其表，以致表里俱伤，四肢微厥，神明若失，时兼漏汗，皆由不审脉证之虚实，妄施攻伐之过耳。遂用芪附六君汤加味主之。
野参一钱　茯神一钱　白术钱半　甘杞钱半　枣仁一钱　焙附一钱　五味十粒　炙甘六分　酒芪八分　首乌钱半　归身一钱
水碗半，煎至八分服。
寒热往来，脉浮小或迟细，医以大黄、枳实之剂峻下之，寒热如故，反渴而喜饮，溲溺短涩，与以谷食则呕，此本由中土虚寒，复误于攻下，中州失健运之常，胃阳失司纳之权，故与以食则呕，津液致伤，内生虚燥，故口渴而溺涩。尝见假实假热之误治，即经所谓虚其虚之义也。若不明辨脉证之虚实，重复误于攻下，祸有不旋踵乎。遂用四君子汤加味主之。
洋参一钱　白术钱半　生芍一钱　茯神钱半　炙甘六分　扁豆钱半　潞党钱半　苏淮钱半　车前一钱　建莲一钱　大枣一只　陈仓米一勺　归身一钱　龙眼五粒
服一二剂后，谷食渐进，口渴渐除，寒热如故者，加香薷、杏仁。
此证犹有误下后，以致泻痢口渴者，当用芪附六君加熟地、酒芍、五味等类，亟先救其里寒，俟利以意消息之。
寒热往来，口干头痛，审右关脉虚弱者，此皆由中气虚乏，宜白术蠲暑饮加减主之。
潞党二钱　白术钱半　茯苓钱半　泽泻钱半　生扁豆钱半　条芩钱半　川连一钱　麦冬钱半　香薷三分　羌活四分　生甘五分
水炖半饥服。
寒热往来，口干不渴，咳嗽而遗小便，脉虚弱者，乃脾肾两虚，膀胱失职，宜小建中汤加味主之。俟小便不遗，随证化裁。
安桂心六分　生芍三钱　炙甘六分　白术钱半　甘杞钱半　大枣五粒　饴糖六钱　甜蓉二钱　潞党二钱
水炖半饥服（凡用饴糖，将药邺出味，去渣后入饴糖，令烊尽温服）。
若寒热往来，口干燥渴，咳嗽遗溲，是湿热为患，不可不辨。
暑疟寒热，苟因峻下以致腹满泻痢，姜附六君加车前、粟谷、五味主之。若腹胀而溲溺不利，遍体晦黄，皆由峻下伤其脾元，劫夺津液所致。药饵不当，暑湿不解，瘀郁肌表，遍体晦黄，寒热如故，诊脉或迟弱或虚大不等，宜四君子加味主之。热势轻者，加姜、附、野参，圆机裁之。
潞党三钱　茯神钱半　炒扁豆钱半　洋参八分　川连一钱　於术钱半　炙甘三分　炒苡米钱半　建莲二钱　木瓜六分　当归一钱
水碗半，煎至八分服之。
诸证若曾经误于汗下劫夺，以致虚证蜂起，虽寒热如故，亦亟当固本为要，庶免虚其虚之患。同志者合细绎之。
治暑疟虽可与伤寒互参，然用药当权暑湿之标准臂之作，文不合于古不佳，不离于古又不佳，宜圆机消息。
寒热往来，以汗水伤津，以致溲溺不利，更误以苦寒之剂，渗利其小便，遂成微热胀满气逆，剧则䐜胀昏迷而里急。皆由津液内竭，脾肾两伤，当速扶元气而起垂危之疴。自制保元汤与之。服后病势稍定，更加参附服之遂愈。
潞党三钱　於术钱半　炒芍钱半　怀膝一钱　炙甘五分　炒洋参一钱　甘杞钱半　首红钱半　巴戟二钱　五味十只　茯神一钱　当归二钱　枣仁一钱　龙眼肉一钱
水一碗，煎至八分服之。
寒热往来，舌干口渴，虚气上逆，濈濈自汗，腹濡满，脉濡数，医误汗下之剂，以致脉反数无伦，身热昏迷，剧则狂妄而欲走。此由阴精素夺，既误汗伤津，更复误下伤血。若小便尿血者更剧。自制补阴益气汤主之。
生野参一钱　潞党二钱　沙参三钱　苁蓉二钱　丹皮一钱　生芍钱半　当归二钱　车前一钱　甘杞三钱　钗斛钱半　五味十粒　麦冬钱半　川芎一钱　生地二钱　牛膝一钱　苏淮钱半
水碗半，煎至八分服。
寒热往来，脉虚而数，医不审治，误于汗下伤阴，遂致小便尿血，淋沥刺痛，宜生地六味汤加味主之。
生地四钱　茯苓钱半　粉丹钱半　麦冬二钱　苏淮钱半　钗斛钱半　生芍钱半　车前一钱　泽泻钱半
水碗半，煎八分，空心服。
寒热往来，口渴而脉濡数，旬日病已，遂致口气臭秽，两颊黑肿而硬痛，或生于左或生于右，亦不等。皆由苦寒太过，胃阳被遏，火毒凝聚所致，是为危候。宜自制升阳益胃汤主之，可全万一之幸。
生芪四分　川芎八分　潞党二钱　白术一钱　白芷八分　茯苓钱半　当归一钱　麦冬钱半　生甘六分　野山参一钱　粉葛一钱　沙参三钱　羌活四分　赤芍一勺　钗斛钱半
水炖和童便徐徐咽之。

外敷法  ***************************
川芎一钱　生川乌八分　人言少许　白芷一钱　苏珠三分　梅片三分
共研细末。此散均三次，用马鞭草捶烂，合敷患处。
此人言即砒霜。凡用者宜小心收贮，庶免贻误。
寒热往来，半月后乍愈乍作，越月不已。忽然大寒大热，兼下痢赤白，气急神困，阴阳欲脱之势。诊脉虚小而数。余忖危则急宜固本为要，遂用生丽参一钱，磨人乳均二三次服，及拟六君子汤加味主之。
潞党钱半　茯神钱半　归身八分　甘杞钱半　麦冬钱半　於术八分　生甘五分　生芍钱半　首乌钱半　五味八粒　沙参二钱
水炖服。
此汤服后次日，疟症顿除，气息颇顺。惟下痢益甚，滞涩之极，继用益中汤加酒芩、酒军、麦冬等类与之，数剂后诸恙悉退。
按：此证初时药饵不当，致陷暑热留连于脾胃之故，益中汤加味列下（此方服后下痢稍轻，即除酒军加酒连，或加潞党、洋参，审病势化裁。久病之人肠胃必虚，当顾虑元气为王道）。
沙参二钱　建莲钱半　酒芩一钱　酒大黄一钱　油归六分　苏淮钱半　炙甘三分　生甘三分　麦冬一钱　生芍钱半
水炖，中部服。
寒热往来，与以凉散之剂服之，寒热悉退，惟头痛不已，面色红而娇嫩，脉带数而无力，此乃阳虚所致。兹拟以独参汤服之遂安。
生野参钱半　龙眼肉　麦冬　茯神为引
寒热往来，服凉散之剂诸证悉除，惟头痛不已，溺时尤甚，此乃阳虚所致。宜独参汤主之。
寒热往来，服汤后遂已。惟饮水不下咽即吐，溺时则昏冒不省，欲死之状，片时乃复醒。此是中气虚寒，清阳不升之故。宜独参汤主之，或加焙附。
暑疟之寒热，旬日而愈。惟头痛不已，诸药罔效。延余诊视，右手脉俱浮濡，皆阳虚所致。遂拟参附汤加熟地与服而愈。
高丽参一钱　焙附钱半　老熟地一钱
水炖，空心服。

附滑石石膏辨论  ***************************
滑石其质轻清，性味甘淡而寒，泄心肺之热邪，上开腠理，下达膀胱，行水道，通九窍，疗呕吐，解烦渴，乃治暑疟之圣药也。然暑为阳邪，尝见病作，皆寒轻而热甚，熇熇暍暍之势而莫制，故拟蠲暑饮。取用芩、连、滑石、麦冬等类而清内蕴之燠热也。石膏气味辛而寒，无毒，主惊喘寒热，口干舌焦，腹中坚痛，阳明热盛，故仲景治太阳风寒两伤之病，必审其烦躁无汗而喘渴者，拟大青龙汤，用石膏而清内热之法也。治阳明发热微恶寒之病，必审其口干舌焦，大渴而自汗，拟用知母、石膏而清胃火之法也。讱庵谓石膏能发表，殊属不合经旨，今特订之。尝观世医治暑疟，妄拟石膏之贻害，卷面既详言矣，兹不复赘。

附录陶节庵《伤寒摘要》  ***************************
节庵云：伤寒汗下不愈而过经，其证尚在而不除者，亦温病也。经曰：温病之脉，行在诸经，不知何经之动，随其经之所在而取之。但暑疟传变，亦或有之证，故略引举于下，以便参考。如太阳证头痛恶寒汗下后，过经不愈，诊得尺寸俱浮者，太阳温病也。如身热目疼汗下后，过经不愈，诊得尺寸俱长者，阳明病温也。如胸胁痛汗下后，过经不愈，诊得尺寸俱弦者，少阳病温也。如腹满咽干，诊得尺寸俱沉细，过经不愈，太阴病温也。如口燥舌干而渴，诊得尺寸俱沉，过经不愈者，少阴病温也。如烦满囊缩，诊得尺寸俱微缓，过经不愈者，厥阴病温也。
发汗后，昼烦夜静，不呕渴，无表证，脉微沉，干姜附子汤。
阳微发汗，躁不眠，与大下后复发汗，昼日不得眠，至夜安静，身无热，干姜附子汤。
汗下后，病不解而烦躁者，茯苓四逆汤，俱谓阳虚烦躁也。
又有不烦便作躁闷者，此为阴盛拒阳也，欲于泥水井中卧，饮水不得入口者是也。四逆汤主之。
发汗后，其人脐下悸，欲作奔豚，茯苓桂枝白术甘草汤。
太阳病发汗不解，欲发热，心下悸，头眩，肌体瞤动，振振欲擗地。真武汤。
身热头痛，脉反沉，若不瘥，身体疼痛，当救其里，四逆汤主之。
烦热者，不经汗吐下则为烦热，与发热有异也。经曰：病人烦热，汗出则解。如未作膈实，但当和解，微热而已。若心下满而烦，则有吐下之殊也。先烦而悸者为实，先悸而烦者为虚。虚谓心中欲呕欲吐之貌。阳明病，心烦喜呕，壮热往来，心下悸，小便不利，小柴胡加茯苓汤。
烦热为扰乱，而烦躁乃愤怒，而躁谓先烦渐至躁也。有阴阳虚实之别，心热则烦，阳实阴虚，肾热则躁，阴实阳虚。烦为热轻，躁者热重。所谓烦躁者，先发烦而渐至躁，所谓躁烦者，先发躁而后发烦也。太阳中风不得汗，烦躁者，此邪在表而为烦躁也。羌活冲和汤。大便不通六七日，绕脐痛，烦热发作有时而渴者，此为燥屎，乃邪气在里而烦躁也。大承气汤。太阳不得汗，医以火劫取汗，火热入胃，此劫令烦躁也。小柴胡加牡蛎汤。
太阳中风，自汗，脉浮缓，用桂枝汤。
汗出，而渴，小便难，五苓散。不渴者，茯苓甘草汤。
自汗出，小便难而用桂枝，惟加甘草、白芍。
自汗出，小便不数，心烦微恶寒，脚挛急，宜桂枝附子汤。
自汗出，小便数，心烦微恶寒，脚挛急，宜干姜甘草汤。
阳明汗多而渴，发热谵语，大便硬，调胃承气汤。
太阳病发汗，遂漏不止，恶风寒，用桂枝附子汤。
若小便自利而汗出，为津液少，不可攻利，宜蜜导煎通之。
若汗多者，胃汁干，急下之，用大承气汤。
汗多而渴，勿用五苓散。
汗不止，无他证者，粉扑之。服桂枝汤大汗出，烦渴不解，脉微洪大者，白虎加人参。下后不可更用桂枝汤，若汗而喘，无大热者，麻黄杏仁甘草石膏汤。
阳明汗多，夜不便不利，若小便反利者，屎虽硬不可攻下，宜蜜煎导法。若误攻之，则津液竭绝。
伤寒寸脉迟者，不可汗。尺脉迟者，不可下。宜先服小建中汤。
●三黄石膏汤
有伤寒发热，脉大如滑数，表里皆实，阳盛怫郁。医者不达，既发其汗，病势不退，又复下之，大便遂频，小便不利，五心烦热，两目如火，鼻干面赤，舌燥齿黄，大渴过经，既成坏证，亦有错治，诸温而成。此症者又八九日，既经汗下，脉洪数，身体壮热，拘急沉重。欲治其内，由表未解，则里证又急趑趄，不能措手待毙而已。殊不知热在三焦，闭涩经络，津液枯涸，荣卫不通，遂成此症耳。
石膏两半　黄芩七钱　黄连七钱　黄柏七钱　淡豉二合　麻黄一钱　栀子三十个
上每服一两，水二盅，煎服。未中病再服，其效如神。
伤寒既经汗吐下误治后，三焦生热，脉复洪数，谵语不休，昼夜喘息，鼻加衄血，病热不解，身目俱黄，狂叫欲走。三黄石膏汤主之。
阳毒伤寒，皮肤斑烂，身如凝血，两目如火，十指皮俱脱，烦渴躁急不宁，庸医不识，莫能措手，命在须臾，三黄石膏汤主之。
●妇人血风证
妇人因崩漏大脱血，或前后去血，因而涸燥。其热未除，循衣摸床，撮空闭目，不省人事，扬手掷足，摇动不宁，错语失神，脉弦浮而虚。内有燥热之极，气粗鼻干而不润，上下通燥，此为难治。宜服生地黄连汤。治男子失血多者，有此证，其妙不可胜言。方列下。
川芎七钱　生地七钱　当归七钱　赤芍三钱　栀子三钱　黄芩三钱　黄连三钱　防风一两
上每服五钱，不煎，清饮徐徐呷之。脉实可加大黄下之。
大承气汤，气药也，自外而之内者用之。生地黄连汤，血药也，自内而之外者用之。气血合病，循衣摸床，治同。自气而之血，血而复之气者，大承气汤下之。自血而之气，气而复之血者，用生地黄连汤主之。二者俱不大便，此是承气汤对手。又与三黄石膏汤相表里，是皆三焦胞络虚火之用也。病既危急，只得以此汤降血中之火耳。不但妇人用之，男子去血过多而有此证者，皆有服之，无不效。予固表而出之。
●升阳散火汤
此汤治患病人叉手冒胸，寻衣摸床，谵语昏沉，不省人事。俗医不识，见病便呼为风证，而用风药，误人死者多矣。殊不知肝热乘于肺金，元气虚不能自主持，名曰撮空证。小便利者可治，小便不利者不可治。
人参　当归　柴胡　白芍　黄芩　甘草　白术　麦冬　陈皮　茯神
有痰者加姜汁、炒半夏。大便燥实，谵语发渴，加大黄。泄者加升麻、炒白术。
水二盅，姜三片，枣二枚，捶法入金首饰煎之，热服。
●益元汤
治有患身热头痛，全无不烦，便作躁闷，面赤，饮水不得入口。庸医不识，呼为热证而用凉药，误人死者多矣。殊不知元气虚弱，是无根虚火泛上，名戴阳证。
焙附　甘草　干姜　人参　五味　麦冬　川连　知母　葱艾　姜一片　枣二枚
水二盅，煎之临服，捶法入童便三匙，顿冷服。
潮热属阳明证，旺于未申，一日一发，日晡而作也。邪入胃腑为可下之证，设或脉浮而紧，潮热而利，或小便难，大便溏者，热未入腑，犹带表邪，当先和解其外。如小便利，大便硬，方可攻之。若潮热于寅卯则属少阳，潮热于巳午则属太阳。是又不可不辨也。
阳明似疟，烦热汗出，日晡发热，脉或浮或虚者，桂枝汤。脉实者，承气汤。妇人热入血室，其血必结，亦如疟状，小柴胡汤。病人热多寒少，脉微弱者，无阳也，不可发汗，越婢汤。
病人热多寒少，阳乘阴也。若尺脉迟，为血少，先以黄芪建中汤养其荣卫。脉不迟，却以小柴胡汤、越婢汤选用之。
以上引陶节庵摘仲景伤寒要旨。盖暑疟与伤寒来路虽各别，然其六经见证之寒热虚实概可互参。兹细究暑疟传变，或尝有之证，故略引举于上，以俟同志者参考。余未经验，故未另录方治，以待完卷补及。


卷二  ——————————————————————————————————————————————————————————————————————————————————————————

序  ***************************
文章以独开生面为奇，术业以独出匠心为贵。业如医学，尤以无因究因，无法立法为高。自轩岐《内经》、卢扁《难经》、华元化之五禽图、孙思邈之《千金方》出，天下后世之潜心于医学者，宗厥经旨，著述为书，而病药之真诠，医治之妙诀，阐发既无遗蕴。惟秋疟一道则尚阙如，后之人遂不禁有遗憾焉。今读林德臣先生所著《秋疟指南》一书，上卷治疟之寒热证，辨表里阴阳寒热虚实，一证一方，条分缕析，皆发前人所未发，诚寿世之金针。读至下卷，热疟证辨条内，自制救阴逐暑饮等方，乃泄中寓补，保存津液为宗旨。余如承气汤，以救一线之真阴，龙牡汤以靖龙雷之潜伏，真武汤以镇元阳之外泄，四逆汤以镇真阳之上越，芪附汤以救脾肾之两伤，参附汤以治阳虚之头痛。细味其调剂之宜，支配之妙，诊治之灵，运用之巧，真如神龙出没，变化莫测，洵千百世之利用无疆也。余与交久，知先生医传五代，学有真源。先生又能以锦心为苦心，推究因中之因，法外之法，疟病遂有一定之指归，医治遂无不测之态度。所谓良医功同良相，非先生谁与归。
时在民国壬子年春月愚弟杨光焯拜题

暑湿燥之单热证辨  ***************************
暑湿之单热，多由肾阴素亏，兼胃阳偏盛所致。然阳明为资生之海，气血之源，苟因胃阳偏盛，津液自劫，不能存精于肾，以致肾阴日夺，阳热日炽，久则腠理不通，气血不宣，诚为燔郁之亢阳矣。故其病作，则熇熇然有如焚天之势而莫御，浑身壮热，头痛口渴，舌苔焦黄，大便秘结，溲溺赤涩，或兼腰痛，或腹中饱滞而欲呕，甚则神昏谵语，舌苔焦黑，昼夜不已。尝见此证绵延难愈，多属危候，皆由阴液内竭而然。诊脉数而大小伏涩不一，剧则脉数大而弦，甚者更属难治。同志者宜详审焉。拟用救阴逐暑饮主之。
大黄三钱　麦冬三钱半　淡竹叶钱半　生栀二钱　条芩四钱　云连八分　滑石三钱　杏仁钱半　花粉二钱　青翘四分　连翘钱半　元参三钱　玄明粉一钱
水二碗，煎至一碗服之。
此方服三五剂后，若濈濈自汗者则易痊。审病势稍轻，当除杏仁、青蒿，减轻大黄、滑石、条芩等类。若与服数剂后，犹见熇熇暍暍之势，此乃燠热内剧，当加入羚羊、犀角等类与之。然邪热深浅，质体弱强，尤须侦察，圆机裁之。
青蒿味苦寒而芬芳，得春阳之令最早，清肝胆之血热，解心脾之暑毒。宜采嫩叶，童便浸一宿，日晒干，存用乃效。
暑湿之单热，犹有阴液素亏，复以远行劳倦，汗液大泄，暑淫乘虚而薄之，遂致阴液日耗，阳热日盛，久则气血不宣，腠理燔郁。诚为偏阳之体矣。病则浑身壮热，头晕疼，口燥渴，舌焦黄，大便秘，溲溺赤。拟救阴逐暑饮主之。热已，稍有微汗者易痊。《内经》云：热病犹有恣意酒色者，阴气先竭于内，阳热独滞于中，故病则心中恶热烦冤，欲呕，热则四肢更剧。尝有兼伏暑内蕴者，致阴液愈耗，阳热愈炽，病则热势尤倍。然头晕口渴，舌苔焦黄，大便秘，溲溺赤，甚则谵妄者，皆暑湿为患也。拟救阴逐暑饮加减主之。若审暑邪遂轻，又当地黄汤加钗斛、甘杞、甘蓉、龟板等类滋之温之之法。
大黄三钱　条芩四钱　云连一钱　花粉二钱　麦冬四钱　元胡粉一钱　淡竹叶二钱　生栀二钱　生竹茹一钱　滑石二钱　钗斛钱半　元参三钱
水炖，半饥服。
暑疟之单热，犹有心中烦冤，口渴引饮，浑身壮热，汗出淋漓，四肢微厥，此兼卫阳表虚所致。拟救阴逐暑饮加桂枝、生芍主之。若审六脉数实有力，又宜除去桂、芍，加元参、元明粉。
大黄四钱　麦冬三钱　花粉二钱　生栀钱半　滑石二钱　条芩四钱　杏仁钱半　川连钱半　淡竹叶钱半　桂枝五分　生芍钱半　生甘五分
半饥服。
暑疟之单热，犹有兼肺家燥热者。然肺乃诸脏之华盖，主治节而濡津液，内则洒陈脏腑，外则充肤泽毛，有如雨露之润焉。苟因肺有燥热，复以伏暑内劫，遂令治节不行，津液不濡，腠理不通，阳热日剧，故病则浑身壮热，鼻孔焦燥，头痛口渴，二便不利，甚则昏沉谵语。拟救阴逐暑饮加味主之。
麦冬五钱　大黄四钱　滑石三钱　生栀二钱　条芩五钱　杏仁二钱　云连一钱　淡竹叶钱半　花粉二钱　枳壳三分　桔梗三分　元明粉一钱　柿霜钱半　元参三钱
水二碗，煎至一碗，半饥服。
或问曰：经云魄汗未尽，留连肌腠而发热者，何也？
答曰：魄汗乃肺之合也，经气归于肺，肺朝百脉，输精于皮毛，主行荣卫，温分肉，充腠理者也。然津液发泄之处，谓之腠。文理缝会之中，谓之理。因偶受风寒，邪汗未尽，郁于肌腠，则皮毛闭密，腠理不通，经气适旺，而经俞之窍皆闭矣。夫经者径也，邪已不能过于经，则留连腠理，随表阳以化热故耳。拟用桂枝白虎汤主之。
桂枝一钱　石膏二钱　知母一钱半　甘草六分　糯米一勺
或问曰：经俞、经隧、经舍，何谓也？
答云：各司其道。经俞者，通腑脏之窍道也。经隧者，乃气血之历界也。经舍者，犹行人之传舍也。
暑疟之单热，尝见兼卫阳。盛实者，病则熇熇发热，口渴头痛而无汗。盖由卫阳盛实，腠理不通，玄府致密，气不泄越而然。诊脉多带浮大滑数，宜香薷蠲暑饮加减主之。
条芩四钱　淡竹钱半　杏仁二钱　滑石三钱　生甘六分　大黄三钱　麦冬二钱　赤茯二钱　川连钱半　青蒿五分　粉葛钱半　羌活八分　玄参钱半
水二碗半，煎至一碗服之。
此方服三五剂，病势稍退者，减除香薷、大黄、羌活之类，加沙参、骨皮、石莲之味，犹须察病势之重轻，审质体之强弱，当圆机裁酌耳。继用清补饮主之。
沙参三钱　麦冬钱半　生甘六分　骨皮钱半　洋参八分　茯神钱半　石莲钱半　苏淮钱半　生芍钱半　银柴一钱
水二碗，煎至八分，中部服。
夫暑伤于夏，秋病为疟，势所必然。犹有兼暴受风热而伤卫阳之气，遂夹内伏之暑淫交并而作，故熇熇发热，濈濈自汗，口渴头痛。凡淅淅微恶风寒，脉诊带浮数而有力。拟用枳桔蠲暑饮主之。
青蒿五分　麦冬三钱　川连钱半　粉葛一钱　天花粉二钱　杏仁钱半　滑石三钱　条芩四钱　赤茯一钱　生甘六分　枳壳八分　桔梗八分　大黄钱半　元参钱半　羌活六分
水二碗半，煎至一碗服之。
余按：阳明篇疗经验者，引举于上。经云：火劫伤阴，逼血从大肠以下奔，以致便血者，调胃承气汤加黄芩、生芍。或热从下奔，泄泻浊秽者，加芩、连。或里急后重，兼赤白者，加芩、连、归、芍、枳、桔。若胃阳偏盛，病则蒸蒸壮热，溱溱自汗，口渴舌焦，甚则潮热昏狂，神明撩乱，脉洪长数大者，调胃承气加黄芩、麦冬、花粉之类。尝有阳明热盛，误以温劫，以致气血流溢，遍体蒸黄，气粗喘促，或头汗出，齐颈而还，乃阳热上越，不能下纳于阴之故，是由火逼血瘀，自制保津消暑饮主之。犹有寒热往来，误以温劫，邪热益盛，津液倍竭，以致气血流溢，湿热外瘀，肌肤微肿，遍体蒸黄，溲溺短涩，甚则气粗喘逆，此乃热逼湿瘀。自制栀子黄柏汤治之。有兼胃阳偏盛，津液素亏，阳明之气上逆，撩乱神明，烦躁谵语，苟误劫散，邪热伤阴，逼血妄行，保津消暑饮加犀角、丹皮主之。暑疟昏沉，寒热往来，误以劫散，遂兼阳明积热上壅，谵语喘咳，目睛瞭瞭，不得寤寐。甚则两睛直视，不能活动，宜速驱阳热而救垂绝之阴，保津消暑，玄明粉易朴硝，加枳实、花粉、犀角主之。尝有疟病初发，寒热往来，投以劫散，致腹满喘促，燥渴谵语，循衣摸床，小便利者，保津消暑，加元参、花粉治之。若溲溺不利，则津液内涸，膀胱化源竭绝，不可为力矣。此证若体羸脉虚，不堪任下者，先以六味生地黄汤加生丽参与之，待病机裁之。
问曰：伤寒之承气用朴硝，暑疟之承气用明粉，何也？
曰：伤寒泻其实，暑疟泻其热。证热而不实，恐朴硝之过峻而伤阴。若是结实之证，亦当用朴硝，不能胶固耳。
●调胃承气汤
大黄三钱　元明粉二钱　生甘一钱
水炖，半饥服。
●保津消暑饮
沙参二钱　大黄二钱　麦冬二钱半　花粉钱半　条芩三钱　生甘八分　生栀钱半　元明粉钱半　正羚羊钱半　钗斛钱半　元参二钱
水二碗，炖至一碗，半饥服。
●栀子黄柏汤
生栀二钱　茵陈钱半　黄柏钱半　大黄钱半　生甘八分　条芩钱半　麦冬钱半　川连一钱
若大便燥秘，倍大黄，加元明粉。
水炖，半饥服。
暑疟症，初则寒热，继则变单热不甚剧，越月不已，忽然遍身及头面起黑点，如乌豆大，满腹刺痛，痛剧则吐黑血。此皆误于陷邪药饵，致引暑热内陷太阴，遂拟蠲暑饮加大黄、栀子主之。服二三剂后即下黑血，诸恙悉除。
条芩三钱　滑石二钱　赤茯钱半　生甘五分　大黄钱半　杏仁钱半　泽泻钱半　生栀钱半　花粉钱半　麦冬二钱　青蒿三分
水炖，半饥服。
暑疟证兼阳明，素有积热者，则潮热谵语，溱溱自汗，舌苔焦黄，口渴引饮，或腹满痛，大便燥秘，脉洪大滑实。宜大承气加味主之。
大黄三钱　条芩四钱　生栀钱半　生甘八分　朴硝二钱　麦冬四钱　枳实钱半　天花粉二钱
水二碗，炖至一碗服。
暑疟证留连数日，遂致神昏谵语，腹满口干，舌苔焦黄，四肢微冷，脉沉有力。此由热壅阳明，即《伤寒论》中所谓热深厥深之义，阳极似阴之证也。宜大承气汤加味主之。
大黄三钱　枳实钱半　麦冬三钱　条芩四钱　朴硝钱半
水二碗，煎至一碗服。
问曰：暑疟有留连数日后服白虎汤而已者，何也？
答曰：此兼阳明散漫之邪，其证必烦热自汗，口渴引饮，舌苔黄厚，脉诊浮洪滑实者，宜白虎汤主之。若疟之初作，即有如上之证脉，亦当与救阴逐暑饮为稳当，未可概例散漫之邪。若六脉浮虚有汗，生脉饮主之，速扶元气而救津液，犹恐阳亡阴竭之变，不可不早虑及此也。
阳明篇云：散漫少者，邪未深入，胃腑未曾结实之故。暑疟不可同例混治也。至于方药乱投，留连日久之变态，或清或温，以意消息，圆机度之。
●白虎汤
石膏钱半　生甘八分　知母钱半　糯米一勺
●生脉散
洋参钱半　麦冬一钱　五味十粒
暑疟证尝有经旬越月不已，忽然遍体及头面起水泡，与水痘相似，实非水痘，极其晶亮，此乃初时药饵不当，暑湿不解，外瘀腠理，卫气不宣。拟用元参连翘蠲暑饮。与二服，得濈濈自汗而解。
元参钱半　云连钱半　赤茯钱半　麦冬钱半　杏仁钱半　香薷三分　生甘六分　连翘钱半　条芩钱半　泽泻一钱　滑石钱半　粉葛钱半　防风五分
水二碗，煎至一碗服之。
暑疟之单热口渴无汗，旬日不已，药饵无效，更有兼肾精素夺，水亏火旺而作者，则夹龙雷之火以上奔，甚则心君撩乱，神明不定，浑身微热，昼夜不已。脉诊多弦紧涩数，或剧而脉数乱者，斯际用药最难措手，拟于温则阴液愈劫，拟于清则龙雷愈奋。余尝偶幸中之方列下，而待司命者裁之。继用加味地黄汤。
生龙骨五钱　生牡蛎三钱　麦冬五钱　焙附一钱　甘杞二钱　骨皮钱半　生丽参一钱　钗斛二钱
水炖服。
●加味地黄汤
大熟地四钱　丹皮一钱　萸肉六分　钗斛钱半　苏淮二钱　泽泻一钱　生芍钱半　茯苓钱半　车前一钱　麦冬钱半　巴戟二钱半　甘蓉三钱　龙骨三钱　焙附一钱
水二碗，煎至八分，冲童便半杯，空心服。
肝肾本同宫，肾虚则肝无滋养，致龙雷之火陡升莫制。故先拟龙牡汤而靖龙雷，继用加味地黄汤滋之温之也。
暑疟证，犹有兼阴虚发热者，脉则细数无力，两尺涩数，必有津枯口干之征，临症者审之。夫阳气卫于外，为阴之藩篱，阴气荣于中，为阳之营守。阴阳相济，其体乃治。苟因精神过度，远行劳倦，嗜欲斫丧，以致阴液内耗，阳热独盛，故热必外蒸于肌表，遂成恶热之证。拟用生地黄汤加味治之。
苏淮二钱　川连八分　石莲肉钱半　生地二钱　麦冬一钱　生芍钱半　泽泻八分　茯神钱半　粉丹八分　元参二钱　钗斛钱半
此证若无内热外渴之症，审右尺虚甚者，须除川连、麦冬，加焙附主之。然病势有兼于阳虚阴虚者，当舍其病而固其本为王道，同志者宜圆机度之。
暑疟证有兼阴虚发热者，医更杂投以攻劫之剂，以致溲溺不利，四肢拘急。剧则眼睛直视，遗溺谵语，或腹胀气逆，皆由肾精劫夺膀胱，化源竭绝所致，此乃危候。拟用加味地黄汤主之。
老熟地三钱　茯神钱半　焙附二钱　甘杞二钱　巴戟钱半　苏淮二钱　金石斛一钱　萸肉八分
水二碗，煎至八分服。
此证若审六脉虚弱无力，或弦大者，宜四物汤加丽参、焙附、甘杞、苁蓉、巴戟等类主之。若兼恶寒自汗者，当参太阳篇桂枝汤加焙附以救津液之法，加丽参更妙。同志者合细绎之。
暑疟证犹有以手扪其肌肉不热，病人竟自言热，须重按于筋骨之间，始得热气蒸手。此由阴液素亏，内热自炽。审六脉细数者，宜六味汤加减主之。
生地二钱　苏淮钱半　泽泻八分　石莲钱半　沙参二钱　生牡蛎二钱　生芍钱半　茯苓钱半　粉丹八分　骨皮一钱　钗斛钱半　生龙骨三钱
水炖，半饥服。
此证若审六脉沉而有力，舌焦口渴，二便不利者，宜当以羚羊、犀角、大黄、麦冬之类主之。
问曰：暑疟暴发则昏沉不省而兼烦躁，诊其六脉皆和，药饵无效，遂致不治者，何也？
答云：此由肾精素夺，阴液内竭，更兼泄汗太过，心气暴灭，元阳离决之所致。故诊其六脉皆和者，即俗所谓油末灯光之义也。余尝拟龙骨牡蛎汤而求万一之幸耳。
生龙骨两半　生牡蛎一两　丽参二钱
水炖，不拘服。
暑疟之单热，旬日不已，脉浮大鼓指，肌肉瘦烁，口干微汗，心烦不寐，此由肾精内夺则生烦，阴血内虚则生热，阳极阴消则肌烁。若误攻之，必重伤阴血，更为危殆。宜六味地黄汤加味主之。
大熟地三钱　怀山二钱　茯苓钱半　川芎八分　生芍钱半　泽泻一钱　粉丹八分　钗斛钱半　沙参三钱　当归钱半　甘杞钱半　老山洋参一钱
水碗半，煎八分服。
暑疟证有兼肾阴素夺，元阳之真气浮越于外发热者，则身重嗜寐，昏沉倦语，脉沉无力，并无里实内热之征，甚则扬手露足，心烦体躁，或反躁烦不寐者，难治。拟用真武汤加味主之。
焙附二钱半　白术二钱　炒芍钱半　茯苓钱半　甘杞钱半　黑姜一钱　当归钱半　熟地炭二钱
水一碗，煎六分和童便二匙服之。
人之声出于肺，声之根出于肾，下焦之生气不足，故懒言嗜卧，身重沉困。暑疟证本发热，然有兼肾精素亏者，更误以劫汗攻下，遂致元阳益泄，烦热益炽，默默昏寐，身重疼痛，口和语倦，脉沉无力。虽无里实内热，尚有因虚阳上逼，舌苔带黄色等证。拟真武汤，与五剂病势遂轻，继加丽参、当归、甘杞等类，调治而愈。
焙附二钱　白术钱半　干姜八分　茯苓一钱　炒芍钱半　熟地炭二钱
水一碗，煎六分和童便二匙服。
盖阴虚发热之证，虽热不甚剧，面色必娇红而无尘垢，舌苔或有带黄色，亦必薄滑。至于元阳欲脱之际，其热必剧，回阳之药当倍用。抑或补阴益阳，抑或补气回阳，此又不可不审。
暑疟寒热往来，经旬不已，继则单热无寒，热已微汗，至十余天反寒栗鼓颔，半时许则蒸蒸发热，溱溱自汗，熇熇暍暍之势，寒不知引衣，热不知去衣，至天明热退，默默无言，神明不定，身重难转，六脉濡软，右关尺尤甚。此由肾精素夺，阳浮于外之险证。遂拟真武汤加味。与三四剂，其疟遂除，神明渐定。
茯苓二钱　酒芍二钱　熟地炭二钱　黑姜钱半　焙附钱半　白术三钱　丽参钱半
水炖，空心服。
暑疟证，服药后有身热谵语，四肢厥冷，下利清谷，脉沉无力。若烦躁不寐者，难治。宜用四逆汤加白术、茯苓主之。
黑姜钱半　焙附二钱　白术钱半　茯苓钱半　炙甘八分
水炖，空心服。
诸证悉皆经验，服汤后加减，略举一二以告同志。
暑疟证，医以过服凉剂，以致昏沉嗜卧，默默无言，剧则昏迷不省，身重睛露，脉沉无力。此乃脾肾将绝之危证。拟真武汤加参芪与之。三服病机遂转，继加当归、潞党、龙眼等类。
茯苓一钱　炙芪钱半　干姜钱半　野山参钱半　白术二钱　焙附三钱　炒芍二钱　炙甘八分　甘杞二钱　地炭钱半
水炖，空心服。
暑疟证有兼脾肾两亏者，重复误于攻下，以致真气外泄，烦热无可以置身，欲坐卧于泥水之中，真液内竭，欲引水而自救，故渴饮不绝。脉多沉微，黄色，或兼舌苔黄色。宜芪附六君加味主之，加丽参更妙。
潞党三钱　茯神钱半　生芪六分　归身钱半　龙眼肉十只　白术二钱　炙甘八分　焙附一钱　炒芍钱半　大枣二个　甘杞二钱　巴戟钱半　老熟地钱半
水碗半，煎至八分和童便二匙服。
暑疟证，重复误于攻下，以致里虚外热，面赤身热，腹痛咽痛，下利清谷，四肢厥逆，脉微欲绝者，四逆汤加味主之。
干姜一钱　炙甘八分　白术钱半　焙附钱半　潞党二钱　桔梗八分
水一碗，煎至五分，入童便二匙，空心服。
暑疟有发热烦躁，大渴不止，脉虚大而无力者，此属阴血虚竭所致。拟用四物汤加味主之。
熟地二钱半　生芍钱半　沙参二钱　甘杞二钱　龙眼二只　归身钱半　川芎一钱　潞党二钱　炙甘六分　大枣二个
水一碗，煎至五分，空心服。
暑疟之单热口渴，留连多日，更兼误于攻下，以致腹满䐜胀，气粗而喘，脉诊带弦者，此乃肝木乘脾所致。宜柴芍六君汤加味主之。
柴胡八分　生芍二钱　潞党三钱　茯神钱半　甘杞子钱半　白术钱半　炙甘六分　巴戟钱半
水碗半，煎至八分服。
问曰：暑疟病于冬者，假也。盖由感受暑邪之轻微，溜于经隧之处界，伏而不泄。虽遇秋燥之敛束，邪之势微不足以泄，其气必期冬令肌表固密，诸火内藏，暑假内藏之火互相纠郁，酿成熇暍之威。由是欲张其怒，遂与阴气相搏，故凛凛而寒。寒不甚剧，寒已则热，热亦不甚剧，或遍身疼痛，心烦不寐，或口渴溺急，作止无常，或一日一发，或间日而发，宜香薷蠲暑饮。审病势裁之。犹有寒栗鼓颔，壮热昏狂者，必由阳明偏旺，或阴液内夺。同志者当圆机消息耳。
暑疟证烦热头痛，燥渴溺涩，脉带弦。其呕吐痰饮，臭味酸秽，此乃暑热夹肝火以陡升，逼津液而成饮。饮即有形之火，火即无形之饮，饮随火而升降，火引饮而逆行。拟用柴苓汤主之。
赤茯钱半　柴胡一钱　白茯苓钱半　条芩三钱　竹茹一钱　半夏一钱　生甘六分　麦冬二钱　滑石钱半　羚羊一钱　玄参二钱　云连一钱
水碗半，煎至八分服。
暑疟之单热，苟因数下而伤脾胃，以致胸腹䐜胀，胸中气逆甚则神明若失，脉益洪大而鼓指。此乃阴寒鼓舞而见假实之证。兹拟六君加味汤主之。若胸腹䐜胀，及小腹满痛，溲溺不利，脉诊得洪大而弦者，此是肝木贼脾，及膀胱之化源竭绝，难以救疗。聊拟独参汤，亦求万一之幸也。
●独参汤
生野山参二钱
用水一大杯，炖至半杯服。
●归芪六君加味汤
生芪八分　潞党三钱　茯苓钱半　何首乌钱半　归身钱半　白术二钱　炙甘六分　大枣二个　焙附六分　甘杞钱半
水一碗，煎半碗，空心服。
暑疟证，烦热口渴，自汗身重，腹中濡满，脉诊微洪而数，此乃暑暍夹胃阴燥热，与太阴湿热纠郁致病。夫脾专主腹，又主四肢，因旋运不行则腹中濡满，然阳明又主肌肉，因胃阳热炽，则烦热身重，口渴自汗。拟用清胃和中饮主之。
条芩二钱半　川连一钱　麦冬钱半　生扁豆一钱　花粉钱半　白术一钱　莲心一钱　泽泻一钱　滑石一钱
水碗半，煎至八分服。
暑疟证，脉证疾躁，不为药解，此即阴液外脱，阳热内陷。经所谓阴阳交错，即此义也。故主不治。
暑疟证，不为药解，呃逆不止，甚则其气从脐下上冲，连连不断者，此即肾气欲脱之危症。主不治。
暑疟证，服汤已，病不解，谵语狂言，直视遗尿者，此肾绝也。主不治。
暑疟证，烦热不止，汗如贯珠，循衣摸床，喘汗不休，皆阳衰邪盛。主不治。
经云：瘅疟者，肺素有热，气盛于中，而偶受风寒，内藏于心，外舍分肉之间而发，发则阳气独盛，阴气内虚，不能与阳争，故单热不寒，令人消灼肌肉。
《金匮》云：阴气孤绝，阳气独发，发则热而少气烦冤，手足热而欲呕，名曰瘅疟。若但热不寒者，邪气内藏于心，外舍分肉之间，令人消灼肌肉。
按：此二案大意相同，然阳极则阴消，故肌肉消灼，此昔贤皆指风寒而言，故用桂枝白虎汤乃能获效。但此伏暑假秋燥而发者，相去天渊，不同例也。

红花退热奇案  ***************************
有友患单烧，辄投石膏白虎及羚羊、犀角之类，遂致热势倍炽，心如火焚。病者竟以冷水帕自放心胸而求苟安，须臾莫离。医者更拟大黄、朴硝等类与之，亦皆罔效。由是热势日亢，病势日危，彷徨无策，将束手而待毙。乃所谓斯热病而用斯凉剂，服之无灵，修短亦委天命耳。气息奄奄之际，遂拟西红花二钱，麦冬三钱，川连一钱，与服，病者自觉如饮冰雪焉。及后热势顿轻，继服生六味地黄汤而愈。人皆骇奇。余曰：非奇也。此乃误服石膏、知母、羚羊、犀角之证验耳。何也？余审读《内经》，明言暑侵肌表，故首论邪从表来，必令仍从表去，病方易已。缘伊热疟初作，妄用闭门留寇之类，复引暑邪内陷心包，致令烦冤倍甚，如火薰熏，更加自误。以冷水沾，以致腠理愈密，三焦愈闭，热势益深，病势益剧。且燠热内踞心包，为巢为穴，蔓延绎络，诚阳亢之赤地，炎蒸日久则血液槁瘀，如燔如炙，危殆悉至。特要红花假连麦为向导，直入心包，荡其巢穴，涤其瘀垢。虽酷烈之势，悉随响应而解散，顷刻转为清凉境界矣。故所病者，有若饮冰雪之清焉。继及六味地黄汤，濡养心液则诸恙遂瘥，犹有谓大黄、朴硝皆荡邪涤热，何以无效？殊不知彼乃足阳明胃腑之药，此乃手厥阴胞络之病。彼此天渊，须当缕析证因，口碑载奇，命曰奇案。
暑疟之寒热，误服陷邪药饵，遂致咳嗽气逆，越日一发如痫状，数月不已。拟用香薷蠲暑饮加党参、生苡米，与服数剂而愈。
暑疟之单热，初时杂投药品，延至数月不愈，乍愈乍作，或间日一发，或三五日一发，服温清补泻皆无效。拟用蠲暑饮加大黄、桑皮、石莲，与服数剂而愈。
暑疟之寒热，因误于药，邪陷太阴，遂生燥咳，或微发寒热，时作时止，数月不已，如痨火之状。拟用香薷蠲暑饮加桑皮、紫菀、覆花、生芍等类与服，诸恙渐愈。
暑疟之寒热，苟因妄投药饵，邪气流连不解，数月不已，拟用补益增寒热，拟用清则生泄泻，遂用莲淮六君加川连、麦冬、车前、扁豆等类，与服数剂而愈。

附录唐容川先生痢证方治诸方列下  ***************************
痢为病，发秋天，古名肠澼，又名滞下。今名日痢，而又不爽利也。与洞泻相别天渊，四季皆有。此症惟秋时，此病为更多。所以秋时此症更多者，盖五行之序由春入夏，为木生火，热气主事之时也。由夏至长夏，六月为火生土，是为湿土主事之时。热来蒸湿，合气为暑，故六月节名小暑、大暑。至秋以后则土来生金，湿热当止，故其节名处暑。言暑气自此止也。暑止则热气变为凉气，而凉风至矣，湿气变为清气，而清肃降矣。如此则秋金气旺，木火自戢，中土不致受邪矣。若其人之肝木太旺，遇金来制之，而木不受制，遏郁生火，则热气不退，火反克金，金气不得清肃，因之湿亦不化，与热相蒸，蕴结血气于三焦肠胃之间，酿为腐秽胶黏之汁则成痢矣。盖人身肝主疏泄，疏者条达而止也，泄者顺利而下也。木气不疏则郁，郁者草木多而壅遏也。木气大泄则暴注，暴注者泄力太过之故也。然使金不与木争，则泄而不敛，何至滞塞哉！惟当秋金收敛之令，肺气不应受邪，故金必与木争，木愈旺则金愈收，是以逼迫艰涩而成里急后重也。
●银菊花（治白痢之轻药也）
银花三钱　白菊三钱　生白芍三钱　杏仁三钱　连翘二钱　桔梗三钱　栀子二钱　木香一钱　牛蒡子三钱　甘草一钱
用水三茶碗，煎取碗半服。如有宿食加生大黄五钱。
●白虎汤（治白痢之重证也）
研生石膏三钱　煅石膏三钱　甘草一钱　粳米三钱　再加淡条芩三钱　白芍三钱　杏仁三钱　桔梗二钱　厚朴一钱
此方合痢症有外寒者，再加葛、荆芥。小便不利者，再加桑皮、滑石。此治白痢之良方也。
●白头翁治红痢
白头翁五钱　黄柏三钱　黄连三钱　秦皮三钱
用水二碗，煎取一碗，最妙。白头翁能平木疏肝，息风清火，使下迫之气条达而上也。
●金花汤（治红痢，今名黄连解毒汤）
黄连三钱　黄芩三钱　黄柏三钱　栀子三钱　加杏仁三钱　槟榔三钱　当归三钱　地榆三钱　赤芍二钱　荆芥一钱　生地三钱　青蒿三钱　生甘一钱
水煎服。
●霹雳散（治痢症胀闭，有宿食发呕等症）
生大黄一钱　黄芩三钱　吴萸一钱
用水二碗，煎取一碗，先服半碗，得快利即勿服，如不快利，再服一次，此药只可服三次，不可多服。
●大承气汤（治奇恒痢）
生大黄二钱　厚朴二钱　枳壳一钱　芒硝三钱
先煎三味，既成后入芒硝三沸，取汁服。咽痛呛略愈即止，再加减金花汤。
●三黄酒　治痢症发呕吐者。
（按：发呕吐食不食，真噤口，呕吐止，即能进食）
黄连一钱　黄芩三钱　生大黄二钱
用好烧酒二碗，煎成一碗，徐徐咽下。如不饮酒者，用水一碗，加酒一杯，煎服徐咽，呕吐止即勿服。
●救胃煎（治噤口不食）
生地三钱　白芍三钱　黄连三钱　玉竹三钱　炒枳壳八分　杏仁三钱　桔梗二钱　石膏四钱　麦冬三钱　花粉三钱　生甘一钱　黄芩三钱　厚朴一钱
上水三茶碗，煎取碗半，服必舌上有津液则进食矣。
●开噤汤（治噤口不食）
人参二钱　麦冬三钱　煅石膏三钱　栀子二钱　川连二钱　黄芩一钱　黄柏一钱　生地三钱　当归三钱　射干二钱　杏仁三钱　槟榔一钱　枳壳一钱　生甘一钱　花粉二钱
此为治噤口痢之主方。生津进食，除肠胃中之炎症，力量周到，再加白头翁则详尽无遗矣。
●归地养荣汤
当归三钱　生地三钱　怀山三钱　麦冬三钱　白芍三钱　莲子心三钱　桑叶三钱　荷叶三钱　钗斛三钱　玉竹三钱　甘草一钱
水二碗，煎取一碗，痢愈后多服，大补益元气。
●调胃承气汤
生大黄三钱　芒硝二钱　生甘一钱
水煎二味，既成，再入芒硝二沸，即取服，得愉利即止。
●桃花汤（治痢症不后重者）
赤石脂一钱　糯米五钱　黑姜一钱
上三味久煎成汤，服之能温补止涩，为虚滑痢之主方。不后重下痢者乃用。
●清宁丸（治休息痢）
生大黄四两，用薄荷拌酒蒸一次，去薄荷，干后，用去糟米酒半斤，好烧酒四两，泡二七日，在饭上蒸一次，再搅一次，再晒露再蒸干，再加酒至大黄烂如泥，为丸如绿豆大。每服或一钱或五分。大便微下则愈。
●乌梅丸（治虚滑久痢不后重者）
乌梅十枚，去核　川连三钱　黄柏一钱　人参一钱　桂枝一钱　细辛一钱　焙附一钱　当归一钱　花椒一钱　干姜二钱
上为末，用乌梅饭上蒸熟，捣和加蜜为丸，如梧桐子大，每服三十丸，米饮下。

附录经验奇恒痢症  ***************************
余治族人始患痢，日夜数十行，红白相间，六脉大，服芩连导滞等类罔效，继则病势日剧，渴饮热汤乃快。延余诊视，六脉数大无伦，遂拟归芍六君加味取效，继用归脾汤而愈矣。
老山洋参一钱　生芍钱半　於术一钱　酒芩八分　焙附一钱　甘杞二钱　归身二钱　吴萸制川连八分　炙甘八分　潞党二钱
水炖，空心服。

附经验鼠疫证治  ***************************
鼠疫为患，皆由阴阳不齐，时序不和，天降异灾，地生热毒，惟鼠质最热，鼠性最灵，先感召其热毒而死，沿门合境皆是。继则伤于人。然受病之因不一，或内因积热而引外毒，或由窍道感受地气之热毒，或由口鼻感触死鼠之臭秽，或由鼠虱而伤人之肢体。鼠疫之名由此来也。究竟其毒，直中阳明，当慎于始，始则病形未彰，起居如常，或口燥咽干，或似饥非饥，或饥而不欲食，或卧寐烦躁，或困倦欲卧，或四肢酸痹，或遍身旋痛，或头眼晕痛，或乍寒乍热，或咳嗽腹痛。以上诸证，皆受病之始，如有一二证，即系此病之发。见端便应作时疫调治，庶几有万全之功。然邪气伤人，必乘虚而凑之，若素有旧病之人，必从旧病先起，无论头痛腰痛，胸腹气痛，切不可概旧例而治之，必须按此方而服之，可保无患耳。
●药方
连翘二钱　粉葛根二钱　玄参五钱　丹皮三钱　牛蒡二钱　条芩六钱　麦冬五钱　赤芍三钱　大黄三钱　紫草五钱
用水三大碗，煎至二大碗，半饥服。若大便秘结，加玄明粉一钱半，调药水服，必须连服数剂。二便通利，病退为度，毒气甚者，必下黑血而愈。如肢体有结核者，加西红花二钱，桃仁一钱半，犹有肢体结而不痛，无憎寒壮热者，此由鼠虱所伤之，轻病不药可愈。
●食之物须知
患疫症者，仅可用薯粉作羹，绿豆山薯煮汤食之（山薯即番薯）。
●切戒饮食
鼠疫切忌粥饭，即饭汤亦不沾唇。然粥饭入胃，浊气归心，最助阳明之热毒。若误食米谷必殆。切忌黄糖白糖，甜气入脾，最助邪热。切忌冷水，若误食之，则血液瘀滞；切忌生青瓜果，若误食之，患同冷水无异；切忌晕腥、鱼虾、酒面等类，若误食之必殆。须要肠胃热毒泻尽，憎寒壮热顿除之后，方可用米少许，和绿豆煮粥，渐次饮之。

论疫之重证  ***************************
盖阳明为资生之海，气血之源，主肌肉而润宗筋，故毒中阳明则肢体疼痹，憎寒壮热，或口渴引饮，或药不下咽，或腰腹胀痛，二便秘涩。犹有结核者，多生于两胯两胁，两胯犹多，亦有生于肢体左右上下不等。究其结核之由，皆缘井荥腧原经合之筋脉互相交错之处，值其虚者，毒必凑之。气血与热毒互交，纠结则核生焉。然多生于胯胁者，何也？胯为阴包之界，胁为大包之属，乃宗筋之要道，热毒流壅于胯胁，则宗筋凝滞，枢要不通，机关不利，故核多纠结矣。核之形或大如鸭卵，如覆杯，小则如龙眼，如钮仔，或红肿而痛，或肿而不痛，有隐隐而痛，有痛楚难堪，须知痛甚必由其毒甚所致。最忌针刀，若鲁莽误用，必殆。治之之法，总要用药得宜，必令泻尽肠胃黑秽之毒物，毒物荡尽则憎寒壮热自除，诸恙自已。如果核不消散，由其自然而有脓水，谨慎药饵，和缓调理，可保平安。历验不爽，列方于下，必须连服数剂，俟毒尽为度。
连翘三钱　玄参一两半　条芩一两半　紫草一两　丹皮八钱　大黄六钱　丹参四钱　牛蒡三钱　麦冬一两半　公英五钱　生地二两　赤芍五钱　粉葛三钱
水煎，临服加西红花二钱，玄明粉三钱（冲），药水调匀，均三五次服。如质体强旺，壮热盛者，用大黄一两或一两半，玄明粉易朴硝五钱，审病势度之。如果憎寒壮热，遂除核不消散者，宜生地四物加减。
生地五钱　生芍一钱半　条芩三钱　连翘一钱半　玄参三钱　归身一钱半　麦冬三钱　紫草四钱　牛蒡子一钱半　公英三钱　桃仁一钱　角刺二钱
此方可连服十帖或五帖，当审质体强弱，病势重轻。同志者圆机裁度。核色红者加大黄二钱。色白者加党参二钱，川芎一钱。痛者加乳香六分。如结核处痛甚者，宜用生地四两，银花二两，紫草四两，乳香三钱，没药三钱。浓煎乘热频频洗之。另用大黄末加梅片少许，蘸蜂糖涂患处。此证按法调理，有十余天而出脓水者，有月余而出脓水者。至出脓水时，宜生熟四物汤加减。
生地四钱　当归二钱　钗斛一钱半　生甘八分　玄参三钱　熟地四钱　生芍一钱半　紫草三钱　麦冬三钱　老山洋参一钱
此方可服数剂。如脓水未干，加苏淮三钱，茯苓二钱半，川芎一钱，党参三钱，当归三钱。或倍用洋参，或加白术，圆机之士，宜活泼度之。

论疫之危证  ***************************
夫阳明居中土，乃多气多血之海，万物所归，无所复传。故毒壅胃腑则肾水暴竭，津液骤涸，所以毒攻于肾则躁烦腰折，咽喉肿痹。毒攻于肝，四肢瘈疭，循衣吐血。毒攻于脾则腹胀气促，身重难转。毒攻胃脘则呕逆难咽。毒攻于心则妄语昏狂。毒攻于肺则咳嗽痰血。毒攻督脉，颠顶若劈。毒攻筋脉，四肢抽搐。毒攻冲任，则血逆而吐。毒攻于脑则头痛而晕。以上诸证，危亡旦夕，附方于下，以求万一之幸。
生地三两　条芩二两半　玄参二两半　丹皮一两　正犀角五钱　麦冬二两半　大黄一两半　紫草二两　正羚羊五钱　赤芍五钱　当归三钱　生甘二钱
水煎，临服加西红花三钱，朴硝五钱，冲药水服，均数次服之。

附医家小说  ***************************
间尝读孔子鲁论于南人一章，有曰：人而无恒，不可以作巫医。盖孔子所以述南人之言者，惟恐人立心无恒，致使作辍鲜终，未尝以巫医为贱役。而朱子独释巫医为贱役。巫之道，吾不可知，以医为贱役，余殆有所未解，何也？窃思医之源流，创自神农，天生神圣，以救万民者也。是以神农发明本草，轩辕作《灵经》，岐伯详《素问》，伊尹作汤液，长沙著《伤寒》，卢医著《难经》，和缓辨膏肓，削骨疗医华佗之发起不诬，笔点龙睛，思邈之真诠尚在。据考千古名医，非圣君贤相，即仙风道骨之流，以医为贱役者，果何谓哉？虽然，朱子亦贤人也，揣其所以为是言者，岂真无谓哉。勿论他人，即鄙人亦尝遇之。余犹记托迹三河，遇富贵家后裔，延余诊其少君。入门伊始，扫榻欢迎，诚而且敬。及诊视后，且言病机不治，余欲他往，奈殷勤挽驾，停留一夕，岂料坐谈间毫无礼趣，且童仆无告，问其居心，厚薄不可知，而其视医为贱，向则昭然若揭。予始疑朱子之说者。予转服朱子之言，不我欺也。然而予说是言未终，有博学先生执余手而言曰：如子之言，其置天生神圣之神农辈为何地？且视仙风道骨之流为何人乎？遂各粲然一笑而起。
