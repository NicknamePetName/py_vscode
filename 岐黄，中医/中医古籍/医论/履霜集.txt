
序  ***************************
盖医者，意也。借望闻问切四者，以一己之心理，而揣度夫病理，援五行生剋之标榜，而定其所伤何部，以形式而论，似属谈空，细绎之，固有至理在焉。医学者，实理学也。即古圣所谓格致学也。凭一人有限之心理。而揣摩夫无限之病理。浅试之，未能尽中夫病窍，故自轩岐以来，四千馀年，名医辈出，著作汗牛，非偏于凉清，即偏于温补，偶有得窍之方法，或终身秘而不宣，或传授不肯尽言而自秘，私心不死者众。故谚云：「医者后世不昌。」是作也不敢云无所偏谬，实系家传三世临症确验，虽属一得之愚，洵堪自信。本邑王鹤侣先生，亦医友也。屡劝付梓，以广流传，爰详加校定，以便付印，并拟数言，以志缘起于简端云。
清嘉庆十九年八月上旬识于五莲山之望海书楼，山东诸城县臧达德公三氏自识，时年六十有五岁


卷一  ——————————————————————————————————————————————————————————————————————————————————————————

男子虚损痨症  ***************************
男病莫重于痨，为其根本伤也。先天根本肾也，后天根本脾也。肾乃藏元气者也，脾乃养形体者也。治宜分阴分阳，滋肾补脾，以久取效。但世多劳心好色，以致阴虚火动。人见阴虚火动，往往专事清润。不知痨症多死于泄泻，泄泻多由于寒凉，此至著至确者也。伤在根本，治在枝叶，宁有当乎？故特辨之。

妇人胎前产后  ***************************
妇人病，先须调经，经调则无病矣，故调经科居首，而通经止血科次之，保胎救产科又次之。惟大补科居终收功，神而明之，存乎人耳。或谓妇人胎前产后，有三十六症，岂六科所能尽乎？然三十六症，无非六科之变症也。但治其本，百标自愈矣。

虚损痨症总论  ***************************
经云：男子之痨，起于伤精。精不足则气失资化，气不足则血失所荣，血不足则气无所附。盖肾为真水，肾气竭，而微阴不能与胃气上升，以接清阳之气，则元气下陷，相火大旺。火旺则真阴愈烁，遂发躁热。火冲上焦，发热咳嗽，喘急吐痰，吐血，肺痨，肺痈等症。火结下焦，发热淋浊，结烁遗精，盗汗腹疼等症。然其症必各见于一经，如现有精浊，兼之胫酸，腰背拘急，则其邪在肾也。现有喘咳嗽血，鼻塞声重，知其邪在肺也。现有咯血多汗，加之惕惊，口舌生疮，知其邪在心也。现有梦遗，加之胁痛，多怒颈强，知其邪在肝也。现有泄泻，加之腹疼痞块，饮食无味，知其邪在脾也。大抵阴虚多，阳虚少，要随症调理。世之治者，往往用四物补阴，黄柏、知母降火。不知阴虚者，乃肾中之真阴虚也，非四物阴血之理也。火者，龙雷之火也，非寒凉所能降也。况血药尝滞，必至减食，血药常润，必至滑肠。黄柏苦寒，尤能减食，知母甘寒，尤能滑肠，二味俱泻肾中实火。丹溪云：实火可泻，虚火可补。痨症之火，虚乎实乎？泻之可乎？即有知补者，而用药颇多疑难，以保肺则妨脾，保脾则妨肺也。须知燥热而甚，能食而下泻者，润而补脾，亦不可缺也。若虚羸而甚，食少肠滑，虽多喘咳，惟当补脾，而清润宜戒，故古人治痨，补肾兼补脾。盖水为天一之元，土为万物之母，二脏安和，诸经各治，所谓土旺而金生，水旺而火熄，诚不易之论也。经云：受补者可治，不受补者不可治。故丹溪专主滋阴，其痨方用参者，十之八九。葛可久神于治痨，其垂著十方，多用人参。自王好古有肺热伤肺之说，后人畏参不用，束手待毙，良可悲也。然肺经自有热者，肺脉必洪数，按之而实，未合用参。若火来乘金，肺脉虽洪数，按之必软，金气大伤，非参安能保之？亦在乎用药者之认症的确，活变不滞耳。

阴虚阳虚论  ***************************
经云：治病必求本。盖阳病阴必虚，口乾舌疮，咽疼涕唾稠黏，咳嗽手足发热，小便黄赤，大便燥结，面必赤，无根之火载于上也。脉弦数而疾，下午及夜尤甚，宜用滋补，或六味地黄丸，或早服九味地黄丸，晚服补心健脾丸，不可偏用苦寒知柏之类。咽疮失音者难治。阴病阳必虚，火衰不能上行，腐熟水穀，唾痰白，胃逆不纳饮食，食亦不化，手足逆冷，小便多，遗精白浊，大便溏泄，面不赤，火入于内也。脉沉缓无力，上半日转剧，宜用温补，或八味丸，或加减八味丸，或补中益气汤，因症加减，不可偏用辛香丁附之类。泄泻不止者难治。总之痨症须分阴阳，然后可施治，否则阴虚补阳，阳虚补阴，误人多矣！

阴虚似阳论  ***************************
阴虚之病，反觉恶寒足冷，呕吐自汗，或见小便清长，与精滑频溺之状，似阳虚之症，不可作阳虚治之。惟其脉必涩数，口必乾燥为异。虽有恶寒足冷之势，以其相火动，火极似水也。如阳虚病而有前项之症，则其脉必微弱，而口中气息，惟觉寒冷，不觉乾燥为异。

阳虚似阴论  ***************************
阳虚之病，反见夜热昼止，或咳嗽咽疼，骨蒸烦热，两手心焦烙，面红烦躁，或阳气不固，而患脱血之状，似阴虚症，不可误作阴虚治之。然形症虽如是，其六脉必微弱，或命门之脉衰脱，及手足逆冷为异。

阴虚发热论  ***************************
阴虚者谓劳，好色内伤真阴也。真阴既伤，阳无所附，故发热。世之不治者，因阴字认不真，误以为阴，故用四物补阴，知柏降火，百不救一。不知肾中之真阴，即先天也。内经云：真水竭，则隆冬不寒。真火息，则盛夏不热。必须六味八味，出入增减，以补真阴，屡用屡效。有一等假热之症。烦扰狂越，不欲近衣，欲坐卧泥水中，甚者烦极发躁，渴饮不绝，面如涂朱，身如焚缭，足心如烙，吐痰如涌，咳嗽喘急，大便秘结，小便淋沥，三部脉洪大而无伦，当是时也，却似承气热症，承气入口即毙。却似白虎症，白虎下咽即亡。若用八味六味丸，缓不济事。急用加减八味丸料一斤，内有肉桂一两，水煎五六饭碗，冰冷与饮，诸症自退。异日必畏寒脉脱，是无火也。当补其阳，急服八味丸自愈。此病俱变其常，而不以常法治者也。

滋阴降火论  ***************************
滋阴者，谓滋其阴，而火自降。当串讲，不必降火也。盖人之身，阴常不足，阳常有馀。况节欲者少，过欲者多，精血既亏，相火必旺，火旺则阴愈消，宜常补其阴，使阴与阳平，则水能制火，水能降火，斯无病矣。故丹溪发明补阴之说，谓专补左尺肾水也。或谓少年肾水正旺，似不必补。然欲心正旺炽，妄用太过，至于中年，欲心虽减，少年斫丧既多，焉能得实？及至老来，真水渐绝，只有孤阳，故补阴之药，自少至老，不可缺也。但水虚者固多，火衰者亦不少。当于二尺中，各分阴阳虚实，求其所属而平之。如左尺脉虚弱细微，是左尺之真水不足，用六味丸。右尺脉迟软沉细而数，是命门之相火不足，用八味丸。是皆滋其先天之化源，实万世无穷之利也。
臧公三曰：人之阴虚，犹树之根枯，始宜以滋肾为主，继宜以参耆救肺，虚则补母之义也。若不先用六味，壮水以镇火，而遽投参耆以补阳，反使阳火愈旺，金益受伤，岂药之罪哉？所谓不识先后者也。

先天真水论  ***************************
先天根本肾也。肾者水脏，水不足，则龙雷之火，无畏而亢上。刘河间所谓肾虚则热是也。古圣论脉，谓人生之有尺脉，犹树之有根，所以足于精者，百病不生，穷于精者，万邪蜂起。先哲窥见原本，亟保北方，以厚生命之根。而昧者多以知柏为滋阴上品，不问虚实而概投之，则滑肠寒胃，阳明受戕，何以化荣卫而润宗筋？经云：壮水之主，以镇阳光。六味丸是也。
●六味地黄丸
大怀生地八两，酒润开，重汤煮极透，杵膏听用，山萸肉四两，去净核微蒸，怀山药四两，炒过再用乳拌蒸，白茯苓三两去皮，乳拌穀米饭上蒸透，粉丹皮三两去骨酒洗，白泽泻三两去净毛，小便勤者减半，共末炼蜜，并煎杵膏为丸，丸如梧桐子大，空心淡盐汤下三钱。
按：地黄、山茱萸味厚，为阴中之阴，故补肾阴，山药、茯苓甘淡，能制湿渗湿，故云渗肾经，泽泻、丹皮咸苦，能润下降火，故伏龙雷之火，右方水泛为痰之圣剂也。
●九味地黄丸
熟地黄四两杵膏，山萸肉二两去净核微蒸，怀山药三两炒，再用乳拌蒸，白茯苓三两去皮蒸透，粉丹皮二两，去骨酒洗，白泽泻一两去净毛，小便勤者减半，加人参二两去芦，麦冬二两去心，辽五味一两炒，炼蜜并前杵膏为丸，如梧子大，空心热水服三钱。
按：六味地黄丸，天一生水之良剂也。而又加味何也？经云：虚则补其母。盖肺为肾母，人参补之，麦冬清之，五味敛之，所以滋其上源也。右方不燥不寒，兼理脾胃，治阴虚龙雷之火，至和平，至应验，久服则灼阴之火自除，济火之水益滋，效在六味丸之上，不必用七味及治之方也。

先天相火论  ***************************
经云：两肾中间，一点是真精，即命门相火也。盖一阳生于二阴之间，所以位乎北，而成乎坎也。人非此火，无以运行三焦，腐熟水穀，生化之源，或几乎息矣。此火与人火不同。人火者，可以湿伏，可以水灭，可以直折，黄连之属，可以制之。相火者，龙火也，雷火也。寄于肝肾之间，乃水中之火，若用黄柏、知母苦寒之药，又是湿伏水减，直折龙雷之火愈发矣。龙雷之火，每当浓阴骤雨之时，火焰愈炽，惟阳火一照，火自灭息，此得水则炽，得火则灭之一验也。此相火不可以水灭，而用辛热之义也。经云：益火之源，以消阴翳。八味丸是也。
●八味肾气丸
六味丸加肉桂二两，不见火，大附子一两，炮制如法。
去附子，加五味，名加减八味丸。
按：肉桂性热，与火同性，杂在下焦壮水药中，能引无根虚火，降而归经，附子健悍，能嘘既藁之阳春。右方水沸泛为痰之圣剂也。
制附子法　黑附子择一两三四钱重顶圆正，九顶如莲花瓣，兼底平者佳，先用面包附子，入火烧热取出，去净皮脐，切四大片，用童便、盐汤、防风汤、甘草汤，浸一二日令透，即用浸附子汤去渣，文火煮附子以汤尽为度，切薄片焙乾，视有白星者。再焙至无白星收用。

后天脾胃论  ***************************
后天根本，脾胃是也。人之有脾胃，犹其家之有饷道。饷道一绝，万众立散。脾胃一败，百药难施。古圣著脉，谓四时皆以胃气为本，有胃气则生，无胃气则死矣。东垣《脾胃论》，亦有胃中元气胜，能食而不伤，过时而不饥。脾胃俱旺，能食肥。脾胃俱虚，不能食而瘦。能食而瘦者，胃伏火邪于气分，则能食。脾虚则肌肉削也。每见世俗，一遇脾胃虚滞，便投山楂、麦芽、香砂、枳、朴之类，甚而用黄连、山栀，以为脾胃良方，不知此皆实则泻子之法。因脾胃有积聚，有实火，元气未衰，邪气方张者宜之。若虚而伐之，则愈虚。虚而寒之，遏其生化之源，则脾胃愈伤。脾胃伤则元气必耗，阴火上冲，气高而喘，身热而烦。脾胃之气下陷，穀气不得升浮，是春生之令不行，无阳以护其荣卫，乃生寒热。经曰：痨者温之，损者补之。又曰：甘温能除大热。故补中益气，正取其温养之义也。
经云：水穀入口，其味有五，各注其海，津液各走其道。胃者，水穀之海也。饮食不节则胃病，胃病则气短精神少，而生大热。胃既病则脾无所禀受，脾为死阴不主事，故亦从而病焉。形体劳倦，则脾病。脾病则怠惰嗜卧，四肢无力，大便泄泻。脾既病，则胃不能独行津液，故亦从而病焉。其所生病之先后虽异，所受邪则一也。
《医贯》云：人之脾胃，当分别阴阳水火而调之。如不思饮食，此属阳明胃土受病，须补少阴心火。归脾汤补心火，以生胃土也。能食不化，此属太阴脾土受病，须补少阳相火。八味丸补相火，以生脾胃土也。无非欲人培养一点先天之火气，以补土母耳。
●补中益气汤（阳虚宜之）
嫩黄耆钱半蜜炙，人参一钱去芦，白术一钱土炒，甘草一钱蜜炙，陈皮一钱，当归一钱酒洗，升麻三分，柴胡三分，水碗半，姜枣煎服。
按：中者脾胃居中，为四脏之主。气者中焦无形之气，所以蒸腐水穀，升降出入，是先天之气，又为脾胃之主也。
●补心健脾丸（阴虚宜之）
白茯苓一两蒸透，陈皮一两，人参三钱，炙草五钱，当归身一两酒洗，白芍八钱炒，枣仁二两炒透，麦冬六钱去心，桔梗六钱，莲子八钱去心衣，龙眼肉八钱，山药八钱炒，炼蜜为丸。
臧公三曰：经云：精不足者，补之以味。《洪范》论味，而曰稼穑作甘。世间谓五穀得味之正，淡食五穀，大能养精。又曰：胃为水穀气血之海，化荣卫而润宗筋，是胃强则肾充而精气旺，胃病则精伤而阳事衰，补后天即所以补先天也。《医贯》谓，饮食入胃，犹水穀在釜中，非火不热。夫人肾气，若壮丹田之火，上蒸脾土，脾土温暖，中州自运则能化食矣。若房劳过度，则真阳衰惫，坎水不温，则中州不运，故饮食弗进，胸膈痞塞，或不食而胀满，或既食而不消，皆下焦真火，不能上蒸脾土，补先天即所以补后天也。故曰先天后天，不得截然两分。

虚痨吐痰论  ***************************
王节斋曰：痰之本水也，原于肾。痰之动湿也，主于脾。世人用二陈，为治痰通剂，然以治湿痰寒痰则是也。若阴水不足，阴火上炎，肺受火侮，不得清肃下行，故其津液，随气而升，凝结成痰，腥秽稠浊，甚则有带血而出者，此非中焦脾胃，湿痰寒痰之所比，亦非半夏、南星之所治，惟用滋阴之剂，使上逆之火，得返其宅而息焉，则痰自清。投以二陈，立见殆矣。
《医贯》云：痰者水也。原人身之所有，非水泛为痰，即水沸为痰，但当分有火无火之异耳。肾中之火虚，不能制水，则水不归源，如水逆行，洪水氾滥而为痰，是无火者也，故用八味丸补火以制水。肾中之水虚，不能制火，则火动而水沸，腾动于肾者，犹龙火之出于海，龙兴而水附，动于肝者，犹雷火之出于地者，疾风暴雨，水随波涌而为痰，是有火者也，故用六味丸补水以制火，此不治痰之标，而治痰之本者也。然有火无火之痰，何以辨之？曰无火者纯是清水，有火者中有稠浊白沫为辨耳。至其用药，于肾虚者，先以六味、八味，壮水之主，益火之原。后以四君子，或六君子补脾以制水。于脾虚者，既先补中、理中以补土，继以六味、八味制水以益土，子母互相生克，而于治之道，其庶几矣。《蒙筌》谓，地黄泥膈生痰，为痰门禁药，以姜汁炒之。嗟乎！以姜汁炒之，则变为辛燥，地黄无用矣。盖地黄正取其濡润之品，能入肾经。若杂于脾胃药中，土本恶湿，安能不泥膈生痰？六味地黄丸诸品，皆少阴经药，群队相引，直入下焦，名曰水泛为痰之圣药，空腹服之，压以美膳，不留胃中，此古贤立方之妙，又何疑焉？
●四君子汤
人参一钱去芦，云白术钱半土炒，白茯苓钱半去皮，甘草八分蜜炙。
●六君子汤
四君子汤加半夏一钱，姜汁炒透，陈皮一钱。
●理中汤
人参一钱去芦，白术二钱土炒，乾姜八分，炙草八分。

虚痨吐血论  ***************************
阴虚吐血有二。阴中之火虚，则肾中寒冷，龙雷无可安之宅穴，不得已而游行于上，故血亦随火而妄行。八味丸中桂附二味，纯阳之火，加于六味纯阴水中，使肾宫温暖，如冬日一阳来复，于水土之下，龙雷之火，自然归就于原宅，不用寒凉，而火自降，不必止血，而血自安。阴中之水虚，则肾水乾枯而火炎者，去附桂，纯用六味丸，以补水制火，血亦自安，不必去火，俱水为主。
夫人之吐血，多起于咳嗽。咳嗽血者，肺病也。方家以止嗽药，治肺兼治血，而不效何也？肾脉入肺，二脏相连，病则俱病，而其根在肾，肾中有水有火，水乾火然，阴火刑金，故咳嗽。嗽中有痰唾带血而出者，肾水逐相火炎上之血也。惟六味丸独补肾水，性不寒凉，不损脾胃，久服则水升火降而愈。又须人参救肺补脾药收功。
《医贯》曰：吐衄非阴虚则阳虚。今人一见血症，以为阴虚者血虚也，舍四物何法乎？火动者，热也。非芩、连、栀、柏何药乎？咳嗽者，火也，非紫菀、百部、知母何物乎？谁知阴虚之病，大抵上热下寒者，始而以寒凉进之，上焦非不爽快，医者病者无不谓道在是矣。稍久则食减，又以食不化，加神麴、山楂，再久而热愈盛，痰咳愈多，烦燥愈甚，又以药力欠到，寒凉倍增，而滑泻腹胀之症作矣。乃以枳壳、大腹皮宽中之药，快气之品进之，不危何待？是故咳嗽吐血，时时发热，未必成瘵也。服四物黄柏之类不已，则瘵成矣，胃满膨胀，悒悒不快，未必成胀也。服山楂、神麴之药不已，则胀成矣。面浮胕肿，小便秘涩，未必成噎也。服渗利之药不已，则噎成矣。成则不可服药，及至于危，乃曰病犯条款，虽对症之药，无可奈何，岂不愚哉？

虚痨咳嗽论  ***************************
咳为无痰而有声，嗽为有痰而有声，其要皆主于肺，而治之之法，不在于肺，而在于脾，又不专在于脾，而反归重于肾。盖脾者肺之母也。肾者肺之子，故虚则补其母，虚则补其子也。如外感风寒而咳嗽，今人率以麻黄、紫苏之类，发散表邪。如果系形气病气俱实者，一汗而愈。若形气病气稍虚者，宜以补脾为主，而佐以解表之药。何也？脾实则肺金有养，皮毛有卫，已入之邪易出，后来之邪，无自而入矣。若专解表，则肺气益虚，腠理益疏，外邪乘间而入，何时能已也？须以人参、黄耆、甘草补脾，并桂枝以驱邪，此不治肺而治脾，虚则补母之义也。《仁斋直指》云：肺出气肾纳气也。肺为气之主，肾为气之藏。凡咳嗽，暴重，动引百骸，自觉气从脐下逆奔而上者，此肾虚不能收气归元，当以六味肾气丸主之。勿徒从事于肺，虚则补其子也。
有火烁肺金而咳嗽者，宜清金降火。今之医书中，论清金降火者，以黄芩、天冬、麦冬、桑根白皮清肺金，以黄连降心火，石膏降胃火，以四物、黄柏、知母降阴火，殊不知清金降火之理，似是而实非，补北方，正所以泻南方也。滋其阴，正所以降火也。盖病本起于房劳，不过亏损真阴，阴虚而火上，火上而刑金，故咳嗽，则金不能不伤矣。宜先壮水之主，用六味丸补其真阴，使水升而火降，即以参耆救肺之品，以补肾中之母，使金水相生而病愈矣。

虚痨发喘论  ***************************
内经云：诸喘皆属于上。又谓：诸逆冲上，皆属于火。盖火之有馀，水之不足也。阳之有馀，阴之不足也。凡诸逆冲之火，皆下焦相火，出于肾肝者也。肾水虚衰，相火偏盛，壮火食气，销铄肺金，乌得而不喘气耶？须用六味地黄丸料，加麦冬、五味子，大剂煎饮，以壮水之主，则水升火降而喘自定。盖缘阴水虚故有火，有火则有痰，有痰则咳嗽，咳嗽甚则喘也。
有一等似火而非火，似喘而非喘者，其人平日若久病，但觉气喘，非气喘也，乃气不归元也。视其外症，四肢厥逆，面赤而烦燥恶热，似火非火也。乃命门真元之火，离其宫而不归也。察其脉，两寸浮大而数，两尺微而无力，或似有而无为辨耳。不知者以其有火也，少用凉药以清之。以其喘急难禁也，佐以四磨汤之类以宽之。下咽之后，似觉稍快，少顷依然。岂知宽一分更耗一分？甚有见其稍快，误认药力且到，倍进寒凉快气之剂，立见其弊矣。何也？盖阴虚至喘，去死不远。幸几希一线，牵带在命门之根。易治者以助元接真，温补下元之剂，俾反本归元，或可全生，然亦不可峻骤也。且先以八味丸，煎人参生脉散送下，觉气若稍定，然后以十全大补汤，加补骨脂、牛膝等，以镇坠之于下，又以八味丸，日夜遇饥则吞服方可。然犹未也，须远房帏，绝色欲，经年积月，方可保全。不守此禁，终亦必亡而已。聪明男子、当自治未病，毋踏此危机。
●十全大补汤
人参一钱五分去芦，白茯苓一钱去皮，白术一钱五分土炒，炙草八分，当归一钱五分，熟地一钱五分，白芍八分酒炒，川芎七分，肉桂五分去皮，黄耆二钱蜜炙。
●人参生脉散
人参三钱去芦，五味子二钱研碎，麦冬二钱去心。

虚痨消渴论  ***************************
经曰：二阳结为之消。二阳者，阳明也。手阳明大肠主津液，消则目黄口乾，乃津液不足也。足阳明胃主血，热则消穀易饥，血中伏火，乃血不足也。结者，结而不润，燥热而渴，皆真水消耗所致，宜分三消而治之。上消者肺也。多饮水而少食，小便如常，治宜以肺胃为急，麦冬、花粉、生甘草、生地、乾葛、人参之类。然必由心有事，以致虚火上攻，宜茯神安心，竹叶清火。能食而渴为实热，人参石膏汤，不能食而渴为虚热，白术散。中消者胃也。善食易饥，自汗大便硬，小便数黄赤，治宜甘辛降火，地连丸或猪肚丸。下消者肾也。人之有肾，犹木之有根，因色欲过度，肾水虚衰，足膝痿弱，面黑形瘦，耳焦小便频数，稠浊如膏，较诸病为重，治宜壮水之主，则渴饮不思，六味丸。若元阳衰败，宜兼益火之原，八味丸或加减八味丸，盖无阳无以生阴也。
《医贯》曰：治消之法，无分上中下。总是下焦命门火不归元，游于肺则为上消，游于胃则为中消，先治肾为急，其间摄养失宜，水火偏胜，惟六味八味，加减八味丸，逐症而服，降其心火，滋其肾水，则渴自止。渴病愈，多发脑疽背痈，宜预先服忍疼膏，黄酒下可免。
赵氏曰：人有服地黄汤，而渴仍不止者何也？盖心肺位近，宜制小其剂。肾肝位远，宜制大其剂。如上消中消，可以前丸缓治。若下消已极，大渴大燥，须加减八味丸料一斤，内有肉桂一两，如煎五六碗，恣意冰冷服之熟眠，而渴病如失。亦在乎人之变通耳。
有一等渴饮，一二口即厌者，此中气寒，寒水泛上，迫其浮火于口舌之间，故上焦一段，欲得水救，若到中焦，以见水自然恶之。治法如面红烦躁者，理中汤送八味丸。
三消脉多洪数无力。洪数是虚火，无力是气血不足，宜滋养不宜燥剂，俱宜服茯菟丸，禁半夏及发汗，更戒厚味酒面，房事等项。
●人参石膏汤
人参五分，石膏一钱打碎，炙草五分，粳米一撮。
●白术散
四君子加五味子、炒乾葛。
●地连丸
生地黄、白藕，各取自然汁一升，牛乳一升熬成膏，炒黄连末为丸，如绿豆大。每日白汤下三钱。
●猪肚丸
黄连二两炒，麦门冬、熟地、五味子、花粉各二两，人参一两共为末，入雄猪肚内缝，煮极熟捣烂，炼蜜为丸，食后米汤下百丸。
●茯菟丸
菟丝子十两蒸，五味子七两炒，白茯苓五两蒸，莲子四两去皮心，共为末，山药六两打糊为丸，如绿豆大，米汤下三钱。
臧公三曰：余有一单方，无病寡欲，遇病绝欲，如是则爱念不生，万虑澄澈，水火自然交媾，何病之有？否则虽药无功。遇病七戒，不可不知。恣纵慆淫，不自珍重，一也。阴阳莫分，攻补妄投，二也。姑息日久，肌肉消脱，三也。求治心急，阴火愈动，四也。寝兴不适，饮食无度，五也。惮服药丸，过用汤剂，荡涤肠胃，六也。今日预愁明日窘，若拘囚无潇洒趣，七也。


卷二  ——————————————————————————————————————————————————————————————————————————————————————————

调经论  ***************************
夫妇人之病，四时所感，六淫七情所伤，悉与男子治法同。惟胎前产后，崩带经闭，七症八瘕等症为异。究其所因，皆由经不调变生诸症，大概以经如期为要。
岐伯曰：心属阳主血，脾统血以行气。经候不调，多由心君不足，思虑伤脾，有所劳倦，穀气不输，肺金失养，肾水无资，经血津液，日渐枯涸，所以养心则血生，健脾则气布，布者则和，气畅血行，调经之要，斯其至矣。
丹溪曰：经水者阴血也。阴必从阳，故其色红，禀火色也。血为气之配，气热则热，气寒则寒，气升则升，气降则降，气滞则滞，气行则行，气清则清，气浊则浊，每应于月，其行有常，名之曰经。夫经有紫有黑，今人率指为风冷乘之，而行温热之剂，祸不旋踵矣。
经云：火热过极，反化水象。所以热则紫，甚则黑也。况妇人性情迂滞，脏腑之火，无日不起，非热而何？若曰风冷，必须外得，间有之耳。
妇人无子，多因七情所伤，气盛血衰。气盛者，谓忿郁之邪气盛也。所以经候不调，不能受孕，调经种玉汤甚效。若过期而色淡者，加桂、姜、艾。先期色紫者，不可加减。经至之日服起，一日一剂，连服四五剂，则孕子成矣。
薛立斋曰：经水先期为血热，加味逍遥散。后期为血虚，八珍汤。食少体倦为郁火，加味归脾汤。发热恶寒，为气血俱虚，十全大补汤。许鹤年曰：经水将行，先一二日，小腹连腰作疼，血瘀气滞也。当归、玄胡各二钱，乳香、陈皮、炙草各一钱，煎服自效。经水过期不来，心腹连腰作疼，血虚气寒也。八珍加小茴、玄胡，或十全大补汤亦效。经水后期或淡红，痰多血少也。八珍加陈皮、半夏。经水行后作疼，气血俱虚也。八珍或大补丸俱效。经水不分先后期，紫黑色血热也。四物用生地，加防风、荆芥穗。如黑豆汁烟尘水，血热之甚也。前药加童便或六味丸，腹疼加玄胡。经水不分先后期，紫黑成块，血热气凝也。四物用生地，加防风、荆芥穗、桃仁、红花、香附、陈皮、青皮。经水不止，遍身四肢浮肿，是脾经血虚也。八珍加木通、陈皮、香附、玄胡。若面目俱肿，是胃经气虚也。倍白术、白茯苓，或调经丸与大补丸，相间服之亦效。经水不行，遍身四肢浮肿，是瘀血渗入脾经也。八珍加桃仁、红花、玄胡、木香，或救产丸与大补丸，相间服之亦效。经水正行之时，忽断不行，反吐血衄血，是火载血上，气之乱也。四物加条芩、生地、麦冬、丹皮，或止血丸加童便服，或六味地黄汤。
臧公三曰：血者水穀之精气，滋养五脏六腑，在妇人上为乳汁，下为经水。虽心主血，肝纳血，总统摄于脾。夫人之精血，由脾胃饮食比生，宜补脾胃元气，以生阴血。仲景治血脱补气，东垣论阳生阴长，血无单补之理也。若专用四物，则胃气愈虚，而血无资生之地矣。
●调经益母丸
益母草八两，砂锅焙乾、香附末二两，七制，人参二两，嫩黄耆三两蜜水炒，白术三两土炒，白茯苓三两去黑皮，乳拌蒸透，粉甘草三两，去皮蜜水炒，陈皮三两，熟地三两，当归身三两，川芎二两，白芍二两炒，远志二两去骨，水煮片时，酸枣仁三两炒透，莲肉二两去皮心。上药为末，用龙眼肉六两，好黄酒制烂，杵膏和炼蜜为丸，每丸重三钱，晒乾收用。病轻者，日用一丸研末，或热黄酒下，或蜜汤下。有痰者，姜汤下。病甚者，朝夕各一碗，以愈为度。或丸如绿豆大，每服三钱，亦可。余仿此。
七制香附法　香附一斤，黄酒、米醋、盐汤、童便、姜汤、艾汤、米泔，共浸香附，春五日，夏三日，秋七日，冬十日，剖开无白心为度。将原汤澄清，煮米汤尽，晒乾听用。
●逍遥散
当归酒拌，白芍酒炒，白茯苓去皮蒸，白术土炒，柴胡各一钱，炙草五分，加牡丹皮童便炒，栀子姜炒黑各五分，名加味逍遥散，水煎服。
●八珍汤
四君子汤四物汤合用，姜枣引煎服。
●归脾汤
人参去芦，白术土炒，茯苓去皮，龙眼肉去核，酸枣仁炒透各一钱五分，远志肉去骨，甘草水煮片时，当归身、黄耆蜜水炒各一钱，炙草五分，木香三分，加山栀、丹皮，名加味归脾汤。
●十全大补汤
人参一钱五分，白茯苓去皮一钱，白术土炒一钱五分，炙草一钱，当归一钱，熟地一钱五分，白芍炒八分，川芎七分，肉桂五分不见火，黄耆二钱蜜水炒。
●四物汤
当归酒洗，熟地各二钱，白芍一钱五分炒，川芎一钱。
●调经种玉汤
熟地一钱五分，当归身酒洗，吴茱萸炒，川芎、白芍炒各一钱，白茯苓蒸，香附米便制，玄胡索炒，粉丹皮、陈皮各八分，乾姜、艾叶各五分，官桂三分，空心温服。

通经论  ***************************
妇人壮盛经闭者，此血实气滞，宜专攻也，救产丸主之。虚弱经闭者，此血枯宜专补也，大补丸主之。半虚半实经闭者，宜攻补兼施之。有积块经闭者，宜养血破积也，通经丸与救产丸主之。王节斋曰：经闭不通，多有脾胃损伤而致者，不可便认作经闭血瘀，轻用通经破血之药通之。须审其脾胃如何？若因饮食劳倦，损伤脾胃，少食恶食，泄泻疼痛，或因误服汗下攻克之药，伤其中气，以致血少而不行者，致宜补养脾胃，脾旺则能生血，而经通矣。丹溪曰：妇人经闭，看因何所致？而用何方以治之，不可执一。《内经》云：损其肺者，益其气。损其心者，益其荣卫。损脾者，调其饮食，适其寒温。损其肝者，缓其中。损其肾者，益其精。许鹤年曰：脾胃虚弱，不能生血而经闭者，四君子或六君子加当归、川芎。虚寒者，加砂仁、炮姜。脾胃郁火，销铄其血而经闭者，加味归脾汤。肝脾血燥，自汗盗汗，内耗其血而经闭者，加味逍遥散。脾胃气血虚弱，内热脯而经闭者，八珍汤加童便、丹皮。肺气虚损，不能行血而经闭者，补中益气汤。肾水虚弱，不能生肝木，血虚发热，损伤真阴而经闭者，六味地黄丸。
臧公三曰：经云：妇人之痨，起于经闭，因血虚不荣经络故也。盖血虚则发热，发热则心伤，不能养脾，故不嗜食。脾虚则金亏，故咳嗽。金亏则肾水虚衰，木气不荣，益发燥热。或以为血热，用凉药解。不知血热则行，血凉则凝，遂成败症。当养脾胃滋阴血，血足而热自退，则火不刑金，金不受克，则肾水有资，气血渐充，经脉自通。若用破血之药，反伤脾土，金愈亏水愈竭，骨蒸痨瘵之症成，而大费调理矣。虽然，又当通其变治之，如服滋补药不效，壮盛者宜服救产丸通之。何也？劳伤经闭，亦有瘀血也。瘀血不去，则新血不生，则经水不行矣。
●通经益母丸
益母草上截用八两，香附米三两，七制，桃仁三两去皮尖，晒乾麸炒，双仁勿用，红花三两酒炒，当归四两酒洗，白芍四两酒炒，白术四两土炒，白茯苓四两乳拌蒸透，粉甘草三两蜜水拌炒，陈皮三两，丹皮三两去骨，丹参三两酒洗，共为末炼蜜为丸，丸重三钱，服法同前。

止血论  ***************************
丹溪曰：血从上窍口鼻出者，皆是阳盛阴虚，有升无降，血随气上，越出上窍，治法宜补阴抑阳，气降则血自归经矣。
许鹤年曰：妇人血崩有二：一因虚，一因热。虚则下陷，四物加参、术之类。热则妄行，四物加芩、连之类。若虚热，宜服止血汤。但崩后气血必亏，大补为主。
龚西园曰：妇人交肠病，谓粪从小便出，尿自大便出也。乃夏月伏暑而致，须用五苓散加牛膝、车前子、木通，俱令大小便各归本脏即安。
臧公三曰：失血之症，非止一端，大概俱是热症，但有新旧虚实之不同，或妄有寒者误也。若新起属实热者，宜养血清火，止血丸主之。若日久属虚热者，宜温补气血，大补丸主之。若瘀血停滞腹疼者，宜疏通之，救产丸主之。盖虚实不同，故治法有所异也。
●止血益母丸
益母草上截用八两，大蓟用四两阴乾，香附三两，用童便制，丹参三两，条芩四两，去皮酒炒，熟地黄八两，杵膏忌铁，萸肉四两去核，乾山药四两酒炒，白茯苓三两，去皮蒸熟，丹皮三两，去骨酒洗，泽泻三两去净毛，炼蜜为丸，丸重三钱，服法同上。
●止血汤
当归头一钱五分，川芎八分，白术一钱土炒，炙草一钱，白芍一钱五分炒，黄芩八分酒炒，生地一钱酒洗，乾姜四分炒黑，升麻五分，棕灰六分存性，空心煎服。

赤白带下论  ***************************
丹溪曰：妇人带下，脉宜迟缓虚小，不宜急疾紧大。或因六淫七情，或因产育房劳，或因膏梁厚味，或因服燥热之药，致脾胃亏损，渗入膀眺，流为稠物，故云带也。带有青红黑白黄之殊，皆应五脏之色。中焦之湿热薰蒸，则带为腥腐之气。凡此皆宜壮脾胃升阳气为主，佐以各经见症之药，俱酌加炒山栀，以解中焦之湿热。若伤心经，则带色红，逍遥散加黄连、山栀。若伤脾经，则带色黄，六君子汤或归脾汤加柴胡、山栀。若伤肝经，则带色青，逍遥散加丹皮、山栀。若伤肺经，则带色白，补中益气汤加白茯苓、山栀。若伤肾经，则带色黑，六味地黄丸。若气血俱损，八珍汤。许鹤年曰：赤带湿热伤血分，血不足则生热，热逼血而错经妄行，加味四物汤以养血。白带湿热伤气分，气不足则生湿，湿滞气而痰积，加味六君子汤以补气。赤白相兼者，气血内虚，加味八珍汤，以补气血。
臧公三曰：脾气不足，则不能过化津液而生湿。脾血不足，则不能滋润一身而生热。湿热伤其气血，以致阴虚阳弱，荣血不升，卫气下陷，渗入膀胱为稠物，名之曰带。健脾气则湿消，养脾血则热退，而带有不愈者鲜矣！

保胎论  ***************************
夫气为阳，阳气壅则热盛，和顺则热清。先哲云：调理胎前，清热养血为主。保胎丸生血行气药，血生则胎有所养，气行则热清而胎稳。尤当因病加味，百不一失。如气虚加人参，血虚倍当归、熟地，呕吐少食加砂仁，食不化倍白术，稍加神麴，咳嗽倍紫苏，痰涎壅盛，倍陈皮、条芩，胎漏下血，倍条芩加糯米，心神不宁加远志、茯神，小便淋闭，大便闭滋加人乳、童便。至八九个月及十月，形体成就，宜进瘦胎易产之剂。妇人素壮，胎肥气实，微加枳壳，以散滞气，气顺则缩胎而易生。妇人素弱，胎怯气虚，加白术以益元气，气壮则能送胎而易产。服得人参者，加人参更妙。龚金溪曰：妊娠脉息和顺，但肢体沉重，头晕择食，甚者寒热呕吐，胸膈烦闷，名恶阻。谓恶心阻其饮食，切勿作寒热症治，宜保生汤或茯苓补心汤加竹茹。孕妇小便涩痛频数，谓子淋，乃肾与膀胱虚热，不能制水也，宜子淋散。妊妇小便频数，出少不疼，谓转胞，宜五苓散去桂加阿胶。妊妇经水时下，谓胎漏，属气血两虚，有热，宜胶艾四物汤。妊娠觉气不安，或腹疼或腰疼，或饮食不美，或胎动下血，宜安胎饮。妊妇心腹作疼，宜香归止疼散。
许鹤年曰：妊妇病伤寒，烦躁之极，势必小产，宜急取锅底多年烧红土三四碗，好醋调稀，扫病妇腹上三寸厚，干即再换，待汗出尽去。此方不惟保胎，亦能催胎。
臧公三曰：妇人坠胎，因气血虚损，无所荣养而然也。夫胎之在腹，如果之在枝，枝枯果落，理之自然。妇人胎动而坠者，大抵不外属虚属火二者之间，清热养血尽之矣。外此而动脉者，又不可不知。或因饮食不节，或因劳倦太过，或因外感风寒，或因负重闪挫，或因跌仆击触，或因房事相犯，或因怒气伤肝，或因郁气伤脾，俱能动胎，宜保胎丸救之。然胎有伤之轻者，服之而胎稳。伤之重者，必致损坠。若妊妇腹疼，验其面赤舌青者，此胎已死，急用救产丸下之，以救其母。下后必虚，继服大补丸。
●保胎益母丸
益母草上截三两，香附米二两童便制，熟地黄三两，归身三两，白芍三两酒炒，川芎二两酒洗，苏梗二两忌鲤鱼，陈皮三两，炙草二两，白茯苓二两，白术二两，条芩二两酒炒，莲肉二两去皮心。共为末，炼蜜为丸，丸重三钱，服法同前。
●保生汤
人参、炙草各一钱，白术土炒，陈皮、香附七制、乌药各二钱，加生姜煎服。
●茯苓补心汤
当归、川芎、白芍炒、熟地、白茯苓去皮、桔梗、前胡、紫苏、陈皮各一钱，乾葛炒、炙草、人参、半夏、香油、姜汁炒各五分。
●子淋散
麦冬去心、赤茯苓、大腹皮洗净土泥，姜汁拌炒，甘草、淡竹叶，水煎服。
●五苓散
猪苓一钱，泽泻一钱，白术一钱，茯苓八分，加阿胶八分。
●胶艾四物汤
当归、川芎、白芍酒炒、条芩酒炒、白术土炒、熟地砂仁炒、香附童便炒黑、真阿胶蛤粉炒珠、艾叶少许，用粳米同煎服。
●安胎饮
白术土炒二钱，条芩炒一钱五分，砂仁炒熟地、陈皮、当归、白芍炒各一钱，川芎、紫苏各八分，甘草四分。
●香归止疼散
当归身二钱酒洗，炙草一钱，元胡炒一钱，乳香一钱，水煎服。

救产论  ***************************
夫妇人临产之初，宜选一善熟稳婆，及得力家人，勿使张皇，以惊产妇。腹疼且令扶行，或疼或止，名曰弄疼。不可使试水手探，亦不可屈腰睡卧。如连腰引疼，眼中如见火光，此是儿转，不可坐草，恐儿在腹难以转侧，及胞浆先破，子道乾涩，皆至难产。必至腹相引，频频阵疼，难以行立，然后坐草。抱腰之人不得倾斜，则儿顺易产。若久坐不产，热黄酒下救产丸一粒。夫当脐腹疼痛之初，儿身才转而未顺，若用力一逼，用药一催，遂至横生逆产，所以临月之时，待胎自转下，必头对产户，方用药一催，补其血而顺其气，使子易生，而胞易落也。产讫，用益母草五钱，当归二钱，川芎一钱，水煎，加童便、黄酒各一盏，进三服，百病不生。上床时仰卧立膝，勿伸足，勿便睡。不可以得男为喜，过喜则伤心，恐生红汗之症。不可以得女为忧，恐有败血伤心之患。惟食粥，勿令过饱。若胎衣不下，是血胞中为血所胀，宜将胸间用带束住，恐上冲心胸，喘急疼痛，必至危殆。再以物坠住脐带，用意拴缚，然后截断，急服救产丸一二枚即下，慎勿妄用手法。
王叔和云：新产之脉缓滑吉，实大弦急死。来侵寸口，焱疾不调死。沉细附骨不绝生。盖产后扶虚消瘀，脉却宜虚小也。
《医鉴》云：妇人产后发热恶寒，有去血过多者，有恶露不尽者，有三日乳蒸者，有早起劳倦者，有饮食停滞者，俱状类伤寒，不可轻易汗下。盖产后气血空虚，若汗之，必郁冒筋惕肉瞤，昏迷不省，手足搐搦，大便闭结。若下之，则痢不止。昏沉厥逆等症，俱宜温补气血为主。
金溪曰：妇人产后，血晕下一，要因症调理。下血少而晕者，是败血冲心，心下胀满，神昏口噤，不省人事，宜破血行血之药治之，救产丸、失笑散选用。下血多而晕者，是去血过多，心无血养，神昏烦热，宜补血养血之药治之，八珍汤、十全大补汤、大补丸、独参汤选用。用力太过而晕者，是去血过多，气无所附，阳随阴散，宜养血补气之药治之，补中益气汤倍归身加香附、六君子加芎归、八珍汤、芎归调血汤、当归补血汤选用。
《医贯》曰：产后及大失血后，阴血暴伤，必大发热，亦名阴虚发热。此阴字正谓气血之阴，若以凉药正治，立见其危殆，此时不可用四物。经云：有形之血，不能速化，无形之气，所宜急固。须用独参汤，或当归补血汤，此阴生阳长之义也。
许鹤年曰：产后心腹作疼，手按而痛愈甚，此是血滞，四物汤加桃仁、红花、炮姜、泽兰、益母，补而散之。手按而疼稍缓，此是血虚，四物加人参、白术、炮姜、益母，补而养之。疼而作泻，是脾虚不能运化，六君子加肉蔻。疼而作呕，是胃虚不能受纳，六君子加砂仁。
《医贯》曰：产后发热恶寒，由脾胃亏损，气血不足也。经云：阴虚则热，阳虚则恶寒。大抵阴不足，阳旺乘之，则阳下陷于阴分而发热。阳不足，阴旺乘之，则阴上逆于阳分而恶寒。此阴阳不归其分，以致寒热交争，故发热而恶寒也。且不可用汗药发表，凉药降火。若寒盛用补中益气汤，热盛六味地黄丸。
许立斋曰：产后恶露未尽，儿枕疼，必胁肋胀满，连大小腹有块作疼，用桃仁、红花、当归、川芎、丹皮、白芍，行血破血，加炮姜以行瘀。若虚宜另行温补。
许鹤年曰：产后玉门不闭，发热恶寒，气血虚也，十全大补汤加五味子，切忌寒凉。产后生肠不收，发热畏寒，气下陷也，补中益气汤倍升、柴。产后感疟，亦气血虚，补中益气汤，寒盛倍黄耆，热盛倍柴胡。产后大便闭结，气血虚衰，肠胃结涩，不可轻用通利之剂，损伤元气，宜养血润燥，当归、熟地煎汤，入人乳、童便、黄酒日三服，以通为度。产后小腹急疼小便闭，八味地黄汤加车前子、牛膝。产后血不止，用生藕汁一杯、黄酒一杯煮熟，空心服之，以愈为度。

小产论  ***************************
夫妇人怀胎大产，十月已满，阴阳气足，儿自折胞而出，此是时至自生，如瓜熟蒂落，粟熟壳开，乃造化自然之妙。小产如摘生瓜，如採生粟，破其皮壳，断其根蒂，非自然者。盖胎脏损伤，胞系腐烂，然后坠胎，岂不重于大产？治法尤宜补养形气，生新血，去瘀血为主。
臧公三曰：丹溪谓产后当大补气血，虽有杂症，以末治之。诚不易之论也。原夫妊妇向以气血养胎，而体固不甚厚，况产后大耗气血，是虚而又虚者也。安得不大补？外此又当通其变而治之。夫胎妊既分，而久积之污血，须该尽脱。若犹未尽，腹中必硬疼，宜用破血，如救产丸之药行之。必要恶露驱尽，方用补剂，乃为正治。
●救产益母丸
益母草八两，香附四两，盐、酒、童便制，苍术四两，米泔浸炒，泽兰叶四两，桃仁四两，去皮尖，麸炒，双仁勿用，元胡四两酒炒，当归二两，川芎二两，牛膝二两，俱酒炒，炙草二两。共为末，用大黄膏为丸。
川大黄十两研细，苏木三两，河水十馀碗，煎汁三碗，炒红花三两，用黄酒十馀碗，煎汁三碗，黑豆三碗，河水煮煎汁三碗。先将大黄末入锅，投好醋七八碗搅匀，以文武火煎之。再入醋二次，不住手搅熬成膏，次入红花、苏本、黑豆汁，搅大黄膏内，再用文武火煎成膏，将前药末为丸。每丸晒乾重二钱，收用最效。
治产难、横生、倒产，胎衣下下，併产后血晕眼花，有语错乱，心闷口乾，寒热似疟，四肢浮肿，癫狂不语，泻痢腹疼，大小便闭结，下血如涌，胸膈气满，呕吐不安，咳嗽喉中似蝉声，面黄舌乾，鼻中流血，遍身生黑点血斑。将丸研细末，用黄酒送下一丸。若子死腹中，产母必腹冷胀疼，上则口角呕沫，下则小便流血，手足冰冷，指甲青黑，急以车前子一钱，去壳炒香研末，同丸热酒服之，死胎即下。诸症服一两丸，病愈即止。继服大补丸，收功可也。
●立效散　治产难胎衣不下。
真芝麻油、蜂蜜、童便各半茶盏，滑石二钱为末，共入一磁壶内，顿二三滚入碗内，加生鸡蛋清一个，遂搅即服立产。若横生逆产，加葱汁半茶盏，搅匀服之即正产矣，最效。按：药料不费多钱，能救人子母顷刻，真良方。
●芎归补血饮
当归、川芎、白术土炒、白茯苓、陈皮、香附、童便、熟地黄、乌药、乾姜炒黑、益母草、炙草、牡丹皮。
●当归补血汤
黄耆蜜炒一两，当归三钱，水煎丸。
●失笑散
五灵脂炒、蒲黄炒各一钱，热黄酒送下。

产后类中风论  ***************************
夫产后类中风有二：肝经血虚者，其外症遍身手足俱热，面赤渴饮，口鼻中气热，小便黄赤。内经云：肝主筋而纳血。产后阴血去多，阳火炽盛，筋无血养，以致手足屈伸不止，俗云发搐是也。治宜六味丸料，加益母草煎服，似补肝血。肝经气虚者，其外症遍身四肢俱冷，面黄不渴，口鼻中气寒，小便清白。内经云：脾为太阴而主四肢。四肢俱冷，由元阳衰弱，无气以温之也。产时去血过多，气无所附，以致阳随阴衰，故四肢冷，亦发搐不止。脾胃虚陷者，补中益气汤。脾胃虚寒者，十全大补汤。
薛立斋曰：产后类中风者，因产时去血过多，则阴精枯竭，火盛金衰木旺，无制而生风，故发搐不止，皆内伤气血，非外感风寒也。当大补气血，宜八珍汤加丹皮，以生阴血，不可祛风之药。

产后真中风论  ***************************
夫产后气血内虚，外为风寒湿乘虚而入皮肤经络，则毛孔闭塞，阳气郁结，九窍不利，以致头疼身疼，发热恶寒。若伤于风，重感于寒，则四肢筋脉拘挛，无汗而恶寒。若伤于风，重感于湿则四肢筋脉软弱，有汗而发热。若风入于脏，则心神不宁，恍惚惊悸，随所伤而为病。开目为阳风，闭目为阴风。产后得此，乃气血极虚之危症也，急以十全大补汤，大补气血，稍佐以祛风之剂。无汗恶寒，加荆芥穗、防风各一钱。有汗发热，加荆芥穗、软防风各五分。痰盛加半夏一钱。心悸加白茯苓、远志各一钱。多服求应，忌服食寒凉。
臧公三曰：产后类中风者，固宜专补气血。即真中风者，亦当补气血，微加祛风之药。《内经》云：风乃气血之虚象也。纵有外来风邪，亦是乘虚而入，若专治风，是速其危也。

大补论  ***************************
夫妇人虚损成病者，十之八九。壮盛成病者，十之二三。或因虚损而经候不调，或因虚损而经闭不行，或因虚损而吐衄崩带，或因虚损而小胎不稳，或因虚损而产后多疾。大补丸诸虚之总司，妇科之主帅，但要审病虚实，因症投剂耳。
《医贯》云：真其为阳虚也，则用补中益气汤。真其为阴虚中寒也，则用理中汤。真其为阴虚也，则用六味丸。真其为阴虚无火也，则用八味丸。
许鹤年曰：妇人虚劳，惟健脾养血，以致其本，解郁清火，以致其标，久则血生热退，经自行劳自愈矣。逍遥散一方，健脾养血解郁清火之良剂，因加减用之可也。
臧公三曰：妇人虚症，莫要于八珍汤，以气血兼补也。但肥人气虚有痰，宜豁痰补气，四君倍加，四物减半。瘦人血虚有火，宜泻火滋阴，四物倍加，四君减半。
●大补益母丸
益母草八两用上截，香附二两七制，嫩黄耆三两蜜炒，人参二两去芦，白术三两土炒，白茯苓二两蒸透，炙草二两，当归身三两，俱酒洗，白芍二两酒炒，陈皮二两，熟地三两，砂仁二两炒。做法同前。按经不调，龙眼肉、炒枣仁去心、莲子煎汤下。经闭，炒桃仁、炒红花煎汤下。下血，生地、炒芩、丹皮煎汤下。小胎不稳，炒芩、去白陈皮、苏梗煎汤下。俱四五分为率。产后恶露未净，腹中心硬疼，先用黄酒服救产丸，下净瘀血，继服此丸。若无恶露，多服此丸，补虚为主，感寒加生姜，发热加童便。
臧公三曰：六科益母丸，治妇人诸症，百发百中，真妇科至宝。但仓惶之际，药亦难得。若饶裕之家，多制济人，即是广行方便，其功不在渡螘下，胜烧香唸佛，求福渺茫者万万矣。


卷三  ——————————————————————————————————————————————————————————————————————————————————————————

痘疮发热  ***************************
小儿痘疮发热，大抵与伤寒相似。脉多洪数，烦燥脸赤唇红，或身疼腹疼，头疼恶心，或呵欠烦闷，咳嗽喷嚏，但耳尖、中指、尻骨，足梢皆冷，及耳后红丝赤缕显露者，此其症也。即当体认经络阴阳明白，不可妄投药剂，以致误汗误下，慎之慎之。

点分轻重  ***************************
痘疮初发，稀朗红润者轻，牵联乾枯紫黑者重。

痘分经络  ***************************
呵欠烦闷属肝，时发惊悸属心，乍寒多睡属脾，烦赤嗽嚏属肺。四经有毒，惟肾无毒。若热极而为肾水所制，方变黑归肾也。

阳症阴症  ***************************
疮色红盛，谵语弄舌，烦渴不宁，足胭热，两腮红，大便秘，小便涩，气急，脉洪大而舌上生胎者，乃阳症也，戒用热药。疮色灰白，痒塌陷顶，寒颤咬牙，足胫冷，肚腹虚胀，面白吐泻，脉沉细而舌上温润如常者，乃阴症也，戒用寒药。若非大热大寒之症，用药当以和平为主。

表里虚实  ***************************
凡吐泻少食为里虚，不吐泻能食为里实。灰白色陷顶多汗为表虚，红绽无汗为表实。大凡表里气血贵和平，不宜偏胜，阴阳相和为平，阴阳偏胜为病。

轻变重论  ***************************
食生冷，月妇，外人，秽触，犯房事，误汗误下，见点后误服升麻葛根汤，误服人参太早，阳症阴虚误服热药，阴症阳虚误服凉药。

重变轻论  ***************************
避风寒，节饮食，远香臭，忌生人，戒酒色，用药得宜。

认痘疔诀  ***************************
痘大者疔也。紫黑者为疔，臭烂者为疔。若痘疮灰色不起者，即当认出痘疔，速用银针，挑断其根，吮出恶血，即以四圣散涂之。
头发灰　珍珠锻　豌豆　各等分为细末，用好油胭脂调匀，涂入疔疮内，能令遍身痘疮，即转红活。

逐日附方  ***************************
凡痘疮初出颜色红润者，不须服药。若隐于肌肉之间，不即见点者，宜服加减升麻汤。升麻四分，桔梗三分，生甘草一分，羌活三分，水一盅，灯心十根，煎三分，不拘时服。
见点二日三日，如粟如黍，光泽明净，身无大热者，不须服药。若热盛痘多，宜服消毒饮。当归酒洗、川芎、山楂、连轺去穰各四分，前胡二分去皮，木通二分去皮，甘草一钱，煎法同前。
四日五日，大小不等，根窠红润者，不须服药。若色暗陷顶，及欠起发者，宜服牛蒡子汤。牛蒡子五分炒研碎，当归酒洗、川芎、黄耆蜜炙、茯苓去皮各四分，桔梗、陈皮、连轺去穰各三分，大腹皮三分酒洗净土，煎法如前。
六日毒化浆行，痘疮肥满者，不须服药。若欠起发，及不润泽者，宜服托里散。当归酒洗、川芎、黄耆蜜炙、白术土炒、陈皮、牛蒡子炒研碎、茯苓去皮各五分，桔梗二分，通草二分，水一盅，炒糯米一撮，煎四分，食远服。若毒已化而浆欠足者，加人参三分。
七日八日，浆来充足，饮食不减者，不须服药。若痘塌浆亏者，宜服加味保元汤。人参去芦、白术土炒、黄耆蜜炙、当归酒洗、陈皮各五分，通草二分，煎法如前。若发痒，加白芷四分，蝉蜕三分酒洗净。若浆色虚白，再加人参五分。外用灯心缚成小帚，轻轻扫之。
九日十日，浆老如黄蜡色，或结靥高厚，别无他症者，不须服药。若浆不足，及靥薄者，宜服十奇散。人参去芦、白术土炒、白芍酒炒、牛蒡子、茯苓去皮、陈皮、当归酒洗各五分，桔梗、通草、炙草各二分，水一盅，龙眼肉五枚，煎四分，食远服。
十一日十二日，身不潮热，饮食不减者，不须服药。若当靥不靥，及痂落无托靥者，宜服解毒饮。当归酒洗、白芍酒洗、人参去芦、山楂、黄耆蜜炙、荆芥、牛蒡子炒研碎、防风各五分，炙草一分，水煎服。
若阳症阴虚，各照本方加黄芩二分，黄连四分，俱酒炒。热甚者，用生黄连、生黄芩各四分，或加柴胡二三分亦可。热甚发狂，谵语弄舌者，宜服犀角地黄汤。犀角、生地、连翘、黄连、当归各五分，牡丹皮三分，水一盅，煎四分，不拘时服。
若阴症阳虚，咬牙寒颤，各照本方加制过热附子二分。制附子法，见一卷八味丸门内。栀子、丁香、麦冬各三分，生姜三片，同煎温服。若痘疮靥前靥后，痰咳不止，并饮食锉喉者，各照本方加川贝母、麦冬、杏仁同煎。八九日之外，宜加五味子。

阴虚泄泻  ***************************
阴虚泄泻者，宜服调中解毒汤。
陈皮　山药炒　川芎　白术土炒　赤茯苓　木通　黄连酒炒　连轺去穰　甘草　山楂肉枚各等分。水一盅，姜皮一小片，莲肉三枚，煎四分食远服。如久泻不止，加诃子肉四分炒。

阳虚泄泻  ***************************
阳虚泄泻者，宜服补中健脾汤。
陈皮　山药　诃子肉煨　人参　白术土炒　砂仁炒研碎　川芎　木香　各等分，不见火，水一盅，生姜三片，炒糯米一撮，莲肉五枚，煎四分，食远温服。如不止，加肉豆蔻五分煨。如泄甚者，宜用豆蔻丸。肉豆蔻面裹煨熟去油，木香不见火，砂仁　白龙骨　枯白丸　诃子肉湿纸裹煨　赤石脂　各等分，共为末，神麴糊为丸，如黍米大，每服三十丸，炒米汤下。
臧公三曰：治痘之法，以气血为主。然气血盛，故能逐痘毒。而火毒盛，亦能损气血。急则治其标，缓则治其本，宜补气血。总以发透托三法为治痘秘诀。
