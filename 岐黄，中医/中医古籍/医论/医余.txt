
序  ***************************
自吉益东洞唱我医复古之学。而世医肇知用长沙之方法矣。夫复古之学。实发于周汉之医说。周汉之医说得复古之学。而后其义益明。是东洞所以曩有古书医言之著也。尾台士超继之。撰医馀三卷。周官汉史以至诸子有言涉医者。靡不钞录。每遇会意处辄加评语。附笺注。士超以古人之学。行古人之术。老而益勤。学与术化。故周汉之医说。即士超之医说。世之目无简册护拙古方者。与夫一知半解捏造成篇者。闻士超之风可以省悟矣。闻士神之师传岑氏之业。岑氏出于东洞之门。此其学术渊源所由。及业之成。乃有蓝青冰寒之称。盖不诬也。初予与浅田识此黑田子友为文字交。因二子以知士超。识此子友少于予数岁。士超年次最长。而毫无衰惫之气。近日西洋医方盛行于世。唱古方者寥寥鲜闻。而士超雄视于其间。矫不相下。殆所谓岿然鲁灵光者也。予则老惫日加。不能复读书作文。视三子勤励不已。各有撰述。能无愧于怀乎哉。而士超不以为无状。属序于予。固辞不得。乃弁詹言云。
文久二年壬戌季秋中浣拷窗拙者多村直宽识

医余序  ***************************
今之所谓医者。我知之矣。华其室屋。丽其门墙。使望之者谓由扁仓之技。以致朱顿之富。出则贲篮舆。盛傔从。东奔西驰。来往如织。使观之者谓技售术行。日不暇给。间其业则曰医者意也。学古读书。俾拘而不通。运用之妙。存于一心。蠹简奚为。师以此自欺。弟子以此自便。习以为俗。恬莫之异。盖都下业轩岐者。不下数千万人。而为此言此态者。十居八九焉。以我所识尾台士超则不然。士超北越人。本小杉氏。弱冠来江户。学医于尾台浅岳。以师命嗣其家。时家道尚微。士超尝辛茹苦。拮据经营。方启处之不遑。而偷閒以读书。未尝张望侈观。以钓虚誉。今则郁然成大家。馀力所及。有医馀一书。是编蒐罗经子百家言涉医理者。分为四篇。间附评语以阐其蕴。发新意于文字之外。裁古义于今日之用。不拘泥。不执滞。以意达志。如燧取火。如汤灌雪。使各书异条意志相发。经纬贯通。至其钩章棘句。训诂以释之。考据淹博。折衷的确。有学究专门不易及者焉。余与士超交也晚。不及知其少壮之时。尝闻其同窗友之言矣。某曰吾与士超学于龟田氏。钻坚钩深。议论出人意表。嚼秀咀华。落毫成章。医而儒者也。某曰士超精神满腹。其读书老而益强。学追年进。术随学长。可谓学术合一矣。吾观于此书以信某某之言。因将鸣诸天下。而曰运用之妙。自问出学有士超之学。然后士超之术可得而致焉。世之张望侈观不学自欺者。其亦知所儆矣哉。
文久二年壬戌秋八月中浣江门盐谷世弘撰


正文  ——————————————————————————————————————————————————————————————————————————————————————————

命数篇  ***************************
何谓命。何谓非命。子夏曰。商闻之矣。死生有命。富贵在天。盖举夫子言也。孔子曰。君子修道立德。不为困穷而改节。为之者人也。生死者命也。是夫子语正命也。孟子曰。无之为而为者天也。无之致而至者命也。天寿不二。修身以俟之。所以立命也。君子行法以俟命而已矣。是孟子语正命也。孔子曰。人有三死而非其命也。己自取也。夫寝处不时。饮食不节。逸劳过度者。疾共杀之。居下位而上干其君。嗜欲无厌而求不止者。刑共杀之。以少犯众。以弱侮强。忿怒不类。动不量力。兵共杀之。此三者死非命也。人自取之。若夫智士仁人将身有节。动静以义。喜怒以时。无害其性。虽得寿焉。不亦宜乎。孟子曰。知命者。不立于岩墙之下。尽其道而死者。正命也。桎梏而死者。非正命也。是孔孟语正命与非命也。扬子云曰。或问命曰。命者天之令也。非人为也。人为不为命。请问人为。曰可以存亡。可以生死。非命也。命不可避也。或曰。颜氏之子。冉氏之孙。曰以其无避。若立岩墙之下。动而征病。行而招死。命乎命乎。就此数言观之。则天命非命之义。瞭然明矣。
书曰。惟天监下民。典厥义。降年有永有不永。非天夭民。民中绝命。（高宗彤日）
孔安国曰。言天之下年与民。有义者长。无义者不长。天非欲民天。民是不修义以致绝命。世之不中。绝命者能有几。噫。
大戴礼曰。人之生。百岁之中。有疾病焉。有老幼焉。（曾子疾病篇）
百岁曰上寿。列子杨朱篇曰。百年寿之大齐。（齐限也杨朱篇曰。不知崖畔之所齐限。）盖人寿短长皆天也。非人之所得而能也。不由贤愚。不繫圣凡。不为尧舜长。不为蹠蹻短。彭祖颜渊之相去。谁知其故。唯能修身养性以终天年。谓之正命也。若自酿疾病而致短折。行暴逆而招祸害。谓之非命。故曰形和则无疾。无疾则不夭。（汉书公孙弘传）
论语曰。伯牛有疾。子问之。自牖执其手。曰亡之。命矣夫。斯人也而有斯疾也。（雍也篇）
此杨子所谓无所避者。
又曰。季路问事鬼神。子曰。未能事人。焉能事鬼。敢问死。曰未知生。焉知死。（先进篇）
圣人通死生之故。幽明之变。立神道以设教。其于天道性命鬼神。岂有所不知乎。然其所谓教者。在日用彝伦之间。学问修为之上也。论语曰。子罕言利与命与仁。（子罕篇）夫子之言性与天道。不可得而闻也（公冶长篇）务民之义。敬鬼神而远之。可谓智矣。（雍也篇）是夫子之所以不告也。
史记曰。高祖击布。时为流失所中。行道病。病甚。吕后迎良医。医入。见高祖向医曰。病可治。于是高祖嫚骂之。曰。吾以布衣。持三尺剑取天下。此非天乎。命乃在天。虽扁鹊何益。遂不使治病。（高祖本记）
高祖起于编户。以马上取天下。非天命岂能然乎。是其死生固繫于天。非人力所能。如高祖可谓能达天人之理矣。
孔丛子曰。夫死病不可为医。（嘉言篇）
又曰。死病无良医。（报节篇）
盐铁论曰。扁鹊不能肉白骨。微箕不能存亡国也。（非鞅篇）
后汉书曰。良医不能救无命。强梁不能与天争。故天之所坏。人不能支。（苏文传）
国之存亡。人之死生。有系乎天者。有由乎人者。系乎天者。无可如何。由乎人者。犹可挽而回之。扁鹊曰。越人不能生死人也。是当自生者。越人使之起耳。自得于心者。其言皆同。
战国策曰。良医知病人之死生。而圣主明于成败之事。（秦策）
知死生知治不治也。
荀子曰。人主不能不有游观安燕之时。则不得不有疾病物故之变焉。（君道篇）
疾病物故者。人之所必有也。然游观无节。安燕过度。以速疾病死亡。非正命也。富贵之人。尤宜慎也。按死亡曰故。汉书苏武传曰。士马物故。注曰不欲斥言死。但言所服用之物皆已故。索隐曰。魏台问物故何义。高堂隆答曰。物无也。故事也。言死者无所复能于事也。此说难从。
说苑曰。民有五死。圣人能去其三不能除其二。饥渴死者可去也。冻寒死者可去也。罹五兵死者可去也。寿命死者不可去也。痈疽死者不可去也。饥渴死者中不充也。冻寒死者。外胜中也。罹五兵死者德不忠也。寿命死者岁数终也。痈疽死者血气穷也。故曰。中不正。外淫作。外淫作者多怨怪。多怨怪者疾病生。故清净无为。血气乃平。（说丛篇）
三死者。贤君犹可得而去之。不俟圣人。至数已尽。虽和扁安能起之哉。如痈疽使良医。蚤从事。未必死也。至血气既穷。精神已竭。假令处疗得当。无验不特痈疽也。外淫怨怪。即六淫蛊惑也。
潜夫论曰。与死人同病者。不可生也。与亡国同事者。不可存也。岂虚言哉。何以知人且病也。以其不嗜食也。何以知国之将乱。以其不嗜贤也。是故病家之厨。非无嘉馔也。乃其人弗之能食。故遂于死也。乱国之官。非无贤人也。其君弗之能任。故遂于亡也。夫生飰秔粱旨酒甘醪以养生也。而病人恶之。以为不若菽麦糟粕欲清者。此其将死之候也。尊贤任能。信忠纳谏。所以为安也。而暗君恶之。以为不若奸佞闒葺谗谀者。此其将亡之征也。（思贤篇）
国非贤能忠谏不治。人非穀肉果菜不能活。其理一也。故国君不任贤能国必亡。病人不欲穀肉命必殒。关尹子曰。人将病也。必先不甘鱼肉之味。太仓公曰。安穀则过期。不安穀则不及期。可以见矣。欲清疑淡泊之意。闒葺无才能之称。见贾谊传。与死以下四句。见韩非子孤愤篇。淮南子说林训作与死者同病难为良医。与亡国同道难与为谋。文子上得篇作难为忠谋。王符盖衍其义也。
吕氏春秋曰。桓公曰。常之巫审于死生。能去苛病。犹尚可疑耶。管仲对曰。死生命也。苛病失也。君不任其命。守其本。而恃常之巫。彼将以此无不为也。（知接篇）
不任命。贰乎夭寿也。不守本。不知修身也。而欲恃巫觋以全躯命。岂不左乎。
白虎通曰。死之为言澌也。精气穷也。（崩薨篇）
人之所以保持性命者。独以有精气也。精气者。穀肉果菜之所生也。素问金匮真言论曰。精者身之本也。经脉别论曰。精气生自穀气平人气象论曰。人以水穀为本。故人绝水穀则死。灵枢刺节真邪论曰。真气者所受于天与穀气并而充身也。人之所以保持性命者。岂非以得精气乎。故虽平人绝水穀即死。以精气澌也。况病人乎。
论衡曰。天养物能使物畅至秋。不得延之至春。吞药养性能令人无病。不能寿之为仙。（道虚篇）
素问五藏大政论曰。药以祛之。食以随之。苟如此则庶可以毕天数矣。仙岂药食所能为乎。况避谷长生乎。苏东坡曰。药能治病。而不能养人。食能养人而不能医病。亦至言也。
又曰。子夏言死生有命。富贵在天。闻历阳之都。一宿沉而为湖。秦白起坑赵卒于长平之下。四十馀万同时皆死。万数之中必有长命未当死之人。遭时之衰微。兵革并起。不得其寿。人命有长短。时有盛衰。衰疾病被灾蒙祸之验也。宋卫郑陈同日并灾。四国之民。必有禄盛。未当衰人。然而俱灾。国祸陵之也。故国命胜人命。寿命胜禄命。又曰历阳之都。长平之坑。其中必有命善禄盛之人。一宿同填而死。遭逢之祸大。命善禄盛不能却也。（命义篇）
仲任之论。可谓纤悉矣。然孟子无之为而成者天也。无之致而至者命也之言尽之。
又曰。慈父之于子。孝子之于亲。知病不祀神。病痛不和药。又知病之必不可治。治之无益。然不肯安坐待绝。犹卜筮以求祟。召医和药者。恻痛殷勤冀有验也。既死气绝。不可如何。升屋之危。以衣招复。悲恨思慕。冀其悟也。（明雩篇）
和齐和也。危屋栋也。礼丧大记。升自东中星履危。疏曰践履屋栋高危处。史记赵谓魏曰。杀范痤。吾献地。魏捕痤。痤上屋骑危。曰以死痤市。不如以生痤市。（赵世家）衣服精神所寓。故以此招魂也。悟寤通觉也。转为甦醒之义。
又曰。命尽期至。医药无效。（顺效篇）
此孔丛子所谓死病无良医也。（报节篇）
又曰。良医能治未当死之人命。如命穷寿尽。方用无验也。故时当乱也。尧舜用术。功终不立。命当死矣。扁鹊行方。不能愈病。（定贤篇）
又曰。贤君能治当安之民。不能化当乱之世。良医能行其针药使方术验者。遇未死之人。得未死之病也。如命穷病困则虽扁鹊末如之何。夫命穷病困之不可治。犹夫乱民之不可安也。药气之愈病。犹教导之安民也。皆有命时。不可令勉力也。（治期篇）
至必死之病。虽良工不能救。若夫凡工不能救。可救者往往毙人于非命。故术不可不慎且修也。程子曰。病而付之于庸医。比之不慈不孝。医家病家不可畏且慎耶。
又曰。夫死者病之甚者也。（论死篇）
又曰。人病不能饮食。则身羸弱。羸弱困甚。故至于死。（同上）
病之甚者。自不能饮食。是以精气减耗。胃气衰弱。不能运布药气。以抵排邪气。故方用无效。其穷必至于死。是死病之常态。不可如何也已。
又曰。人之所以生者。精气也。死而精气减。能为精气者。血脉也。人死血脉竭。竭而精气灭。灭而形体朽。朽而成灰土。何以为鬼。（论死篇）
而犹则也。减犹绝也。此条与东方朔骂鬼书其意略同。阮瞻郁离子亦不信鬼。是皆好智而不好学之弊也。夫圣人有庙兆之设。祭祀之礼。鬼神何可诬蔑。王充于解除篇反覆谈鬼。此篇谓无鬼。此何言之矛盾。鬼之为祸福。历历有征。子产曰。鬼有所归不为厉。可谓知言矣。
王隐晋书曰。郭文举得疫疠危困。不肯服药。曰命在天不在药。（太平御览引）
命在天不在药。固矣。然不服药而委命。过矣。世之愚者多类此。可叹。
文子曰。老子曰。人有三死。非命亡焉。饮食不节。简贱其身。病共杀之。乐得无已。好求不止。刑共杀之。以寡犯众。以弱凌强。兵共杀之。（符言篇。）
此必泗洙之遗言。王肃剽袭入于家语中。然其辞不如文子之简。

养性篇  ***************************
养性由于修身。修身在于守道。凡人之所以致疾病。罹夭横。未尝不因失此道也。盖不修身养性。徒从其心情。则放僻邪恣。淫溺惑乱。无所不至。故圣人设立礼义以制心情。作为音乐以宣导堙郁。使人修身养性。无亏殒天年者。经传所载。诸子所述。历历可见矣。今援其十一略解文义以发其意。与圣人之旨同其归者。虽道家之言亦收之。不以人废言也。然至虚无清净。恬淡无欲之说。一切无取焉。
易曰。需于酒食。贞吉。（需九五）象曰。需于酒食。贞吉。以中正也。
人而贞其于饮食。自无有过失。夫饮食者。人之所资以生也。然如失其节。不特困乱。致中伤。取死亡。其害不可胜言也。故圣王立飨食饮酒之礼以教之。所以导中正也。奉遗体者可不慎乎。
又曰。噬腊肉遇毒。（噬嗑六三）象曰。遇毒。位不当也。
王弼曰。处下体之极。而履非其位。以斯食物。其物必坚。岂唯坚乎。将遇其毒。噬以喻刑人。腊以喻不服。毒以喻怨生。如王氏所解。是语不过譬喻耳。然准而言之。人有幼稚老壮。而资质之与腑脏。又各有强弱。故腊脯虽非毒。而或受其害。食之可慎如此。
又曰。君子以慎言语。节饮食（颐象）
王弼曰。言语饮食。犹慎节之。况其馀。
又曰。有孚于饮食。旡咎。濡其首。有孚失是。（未济上九）象曰。饮酒濡首。亦不知节也。
不知节。则有孚犹失是。况不孚乎。
书曰。训有之。内作色荒。外作禽荒。甘酒嗜好。峻宇雕墙。有一于此。未或不亡。（五子之歌。）
孔安国曰。迷乱曰荒。嗜甘无厌足。此六者。弃德之君。必有其一。有一必亡。况兼有乎。可移以为养性之法矣。
又曰。惟兹三风十愆。卿士有一于身家。必丧邦。君有一于身。国必丧。（伊训）
三风十愆。大之丧国家。小之亡性命。何可不猛省。
又曰。天降威。我民用。大乱丧德。亦罔非酒。惟行越小大邦用丧。亦罔非酒惟辜。（酒诰）
孔安国曰。天下威罚。使民乱德。亦无非以酒为行者。言酒本为祭祀。亦为乱行于小大之国。所以丧亡。亦无不以酒为罪也。夫百礼之会。非酒不行。酒焉可恶。唯留连沉湎。遂至于此耳。诰瑟之言。其意深哉。
又曰。惟耽乐之从。自时厥后。亦罔克寿。（无逸）
孔安国曰。过乐谓之耽。惟乐之从。言荒淫以耽乐之故。自是其后。亦无克寿者。世之淫溺惑乱。以死非命者。无不自耽乐训致者。圣人之言。蓍龟不啻。读者思之。
又曰。出入起居。罔有不钦（冏命）
圣人之于修身。虽一事之微。其严如此。
韩诗外传曰。能治天下者。必能养其民也。能养民者。为自养也。饮食适乎藏。滋味适乎气。劳佚适乎筋骨。寒暖适乎肌肤。然后气藏平。心术治。思虑得。喜怒时。起居而游乐。事时而用足。夫是之谓能自养者也。（卷三）
佚不劳也。适犹安便也。欲养其民者。必当先为自养。犹欲治国家者。先修其身也。养生如此。疾病祸害。将安从来。
周礼曰。食医掌和王之六食六饮六膳百羞百酱百珍之齐。（六食。食音嗣。下食齐食同。齐才细反。下同。）
郑玄曰。和调也。按六食以下。并膳夫所掌医食调和而已。六食六穀稌黍稷粱麦苽也。六饮。水酱醴酤医酏也。
六膳六牲。牛羊豕犬雁鱼也。羞出于六牲及禽兽。以备滋味。谓之庶羞。羞进也。酱醯醢也。膳夫职醢人。共醢六十瓮。醯人共醯六十瓮。八珍。淳熬淳母炮豚炮牂捣珍渍熬肝也。王昭禹曰。齐者调和其味。使多寡厚薄。各适其节也。又按六膳。膳夫职。礼记内则并有马无鱼。
凡食齐眡春时。羹荠眡夏时。酱齐眡秋时。饮齐眡冬时。
郑玄曰。饭宜温。羹宜热。酱宜凉。饮宜寒。温热凉寒。通四时为言。眡犹比。言四时之齐。和比四时也。王应电曰。五穀食之主。故宜温。羹所以调食。故宜热。酱所以致滋味。故宜凉。饮解渴。故宜寒。
凡和春多酸。夏多苦。秋多辛。冬多咸。调以滑甘。
郑玄曰。各尚其时。味而甘以成之。犹水火金木之载于土。贾六彦曰。木味酸属春。火味苦属夏。金味辛属秋。水味盐属冬。各尚其时味者。多一分者也。必多其时味者。所以助时气也。中央土味属季夏。五行以土为尊。五味以甘为上。滑者通利往来。所以调四味。故曰调以滑甘。王昭禹曰。春令发散多。酸以收之。夏令解缓多。苦以坚之秋令揫。敛多辛以散之。冬令坚慄多咸以耎之。
凡会膳食之宜牛宜稌。羊宜黍。豕宜稷。犬宜粱。雁宜麦。鱼宜苽。
郑玄曰。会成也。谓其味相成。郑司农云。稌稉也。尔雅曰。稌稻苽雕胡也。贾公彦曰。凡会膳食之宜者。谓会。成膳食相宜之法。王应电曰。凡物性有同类。以助其生者。有相待以泄其过者。合食则能益人。有相反而为忌者。合食则能害人。
凡君子之食恒放焉。（食医职）
郑玄曰。放犹衣也。贾公彦曰。上六食六饮一。经据共王不通于下。凡食春多酸已下至鱼宜苽已上。齐和相成之事。虽以王为主。君子大夫已上亦依之。故云恒放焉。盖饮食之于人。所繫至重。故立食医之职。以掌其事。酒正有酒人酱人笾人醯人醢人。膳夫有庖人亨人内饔外饔。各守其职。以谨其制。如内则所记齐和制造之法。亦可谓详而悉矣。是不特为礼数之备焉。苟齐和失宜。以必有害于性命也。
礼记曰。礼仪也者。人之大端也。所以讲信修睦而固人之肌肤之会。筋骸之束也。（礼运）
人不由礼义。则放逸惰慢。淫惑溺乱。其不致疾殒生者殆希。
又曰。仲夏之月君子斋戒。处必掩身。毋躁。止声色。毋或进。薄滋味。母致和。节耆欲。定心气。（月令）
月令一岁十二月之政令。视时候以授人事也。郑玄曰。掩犹隐翳也。躁犹动也。进尤御见也。声谓乐也。薄滋味。毋致和。为其气异。此时伤人。节耆欲。定心气。微阴扶精。不可散也。
又曰。仲冬之月。君子斋戒。处必掩身。身欲宁。去声色。禁嗜欲。安形性事欲。静以待阴阳之所定。（同上）
郑玄曰。宁安也。声谓乐也。慎起居声色。节饮食嗜欲。修身养生之道莫切焉。四时皆当如此。而特言之仲夏仲冬者。举其要也。
左氏传曰。夫礼天之经也。地之义也。民之行也。天地之经。而民实则之。则天之明。因地之性。生其六气。用其五行。气为五味。发为五色。章为五声。淫则昏乱。民失其性。是故为礼以奉之。（昭二十五年）
淫者过也。淫则失其性。故制礼防之。
春秋繁露曰。君子察物之异。以求天意。大可见矣。是故男女体其盛。臭味取其胜。居处就其和。劳佚居其中。寒暖无失适。饥饱无过平。欲恶审度理。动静顺性命。喜怒止于中。忧惧反之正。此中和常在乎其身。谓之得天地泰。得天地泰者。其寿引而长。不得天地泰者。其寿伤而短。短长之质。人之所由受于天也。是故寿有短长。养有得失。及至其末之大卒而必雠于此。莫之得离。故寿之为言犹雠也。（循天之道篇）
物之异者。谓物之异于常情也。如男女应。迨其盛壮。室家之念方动而合之。其或过年。或不及年。均为异常。非欠生育。则因致疾病。非天地生物之意必矣。他臭味居处劳佚饥饱。皆得中和。无有过不及。夫人寿长短。固有定分。然养得其道。短者或可引而长。养失其道。长者亦可伤而短。若持其身。如董子所论中和常在乎其身。不但尽定分。或可以延乎其外矣。其末之末读如召诰王末有成命。中庸武王末受命之末。指人之末年。雠犹报也。应也。诗曰。无言不报。左传曰。无丧而感。忧必雠焉。杜注。雠对也。人能养性节欲。则必有报应。天意大可见矣者是也。
又曰供设饮食。候视疚疾。所以致养也。委身致命。事无专制。所以致养也。（天地之行篇）
供设饮食。选设与疾病相得者也。委身致命。修身俟命也。事无专制。守礼义。秉中和也。专制与吕览尽数篇擅行同。此条与荀子修身篇。申鉴俗嫌篇并观。其义益明。
论语曰。食不厌精。鱠不厌细。食饐而餲。鱼馁而肉败。不食。色恶不食。臭恶不食。失饪不食。不时不食。割不正不食。不得其酱不食。肉虽多。不使胜食气。唯酒无量。不及乱。沽酒市脯不食。不撒姜食。不多食。（乡党篇）
精。精凿也。食饐而餲。饭伤热湿而味变也。馁烂也。败腐也。色恶臭恶。虽未败而色臭已变也。失饪。失烹调生熟之节也。不时。谓物非其时也。酱古者有数种。各有所宜。若不相得。恐有害。故不食也。量。限量也。主客酬酢之间。或不得为限量。然以醉为节。不至困心志丧威仪也。沽酒市脯。恐有酝酿不正。制造不洁。故不食也。不撒姜食。不多食。人性各有好恶。如屈到嗜芰。曾皙嗜羊枣。但不纵其所嗜。所以为夫子也。一说撒敢误。姜强误。言其所不好。固不敢强食。虽所嗜亦不多食也。按姜本作䕬。以字形似误乎。吕氏春秋曰。凡食无强厚味。无以烈味重酒。凡食无饥饱。是之谓五藏之葆。夫饮食能养人。亦能伤人。故圣人致慎其严如此。
史记曰。音乐者。所以动荡血脉。通流精神。而和正心也。故宫动脾而和正圣。商动肺而和正义。角动肝而和正仁。征动心而和正礼。羽动肾而和正智。故乐所以内辅正心。而外异贵贱也。（乐书）
礼乐者。所以养人之德。和人之心志。导之中正也。至汉代礼乐崩坏。不可得而详。子迁溲索遗言。作礼乐二书。然如此条以五声配五藏。恐非三代之书也。
前汉书曰。桑间濮上郑卫宋赵之声并出。内则致疾损寿。外则乱政伤民。（礼乐志）
孔子曰。关雎乐而不淫。哀而不伤。左氏曰。淫则昏乱。民失其性也。淫声之可惧如此。
国语曰。厚味实腊毒。（周语）
韦昭曰。厚味。喻重禄也。腊亟也。读如庙昔酒焉。味厚者。其毒亟也。按周礼酒正昔酒郑注曰。今之酋久白酒。贾疏曰。晋语厚味。实昔毒酒。久则毒也。又郑语毒之酋。腊者其杀也。滋速韦昭曰。精熟为酋。腊极也。周语注极作亟。
荀子曰。凡用血气意志思虚。由礼则治通。不由礼则勃乱提僈。食饮衣服居处动静。由礼则和节。不由礼则触陷生疾（修身篇）
又曰。人莫贵乎生。莫乐乎安。所心养生乐安者。莫大乎礼义。人知贵生乐安。而弃礼义。辟之是欲寿而刎颈。愚莫大焉（修身篇）
勃与悖通。提缓也。僈与漫同。触陷。触刑陷祸也。荀子以礼义为修身之要。其论精确。深邃有味。后儒以性恶一言概乎排之。非通论也。
又曰。强本而节用。则天不能贫。养备而动时。则天不能病。修道而不二。则天不能祸。故水旱不能使之饥渴。寒暑不能使之病（天论篇）
荀子天论。至言尤多。非后儒所及也。
管子曰。滋味动静。生之养也。好恶喜怒哀乐。生之变也。聪明当物。生之德也。是故圣人齐滋味而时动静。御正六气之变也。（戒篇）
滋味适可。动静以时。所以养生也。六情无节。必至于淫。淫则沉溺惑乱。疾病随生焉。聪明当物。则不失中和。所以为生之德也。御控御也。六气气犹情也。
盐铁论曰。手足之勤。腹肠之养也。（忠贵篇）
手足之不勤者。必溺于酒肉。淫于声色。吕览以酒肉为烂肠之食。韩非子亦曰香美脆味。厚酒肥肉。甘口而疾形。（扬榷篇）与此言相发。
说苑曰。君子以礼正外。以乐正内。内须臾离乐。则邪气生矣。外须臾离礼。则慢行起矣。（修文）
汉去周未远。三代教法。犹有存者。于今得窥古圣之道者。汉儒之功为多。后儒目以训诂之学。可谓冤矣。
申鉴曰。或问曰。有养性乎。曰养性秉中和守之以生而已。爱亲爱德爱力爱神之谓啬。否则不宣。过则不澹。故君子节宣其气。勿使有所壅闭。滞底昏乱。百度则生病。故喜怒哀乐思虑。必得其中。所以养神也。寒暖盈虚消息。必得其中。所以养神也。善治气者。由禹之治水也。若夫导引蓄气。历藏内视。过则失中。可以治疾。皆非养性之圣术也。夫屈者以乎伸也。蓄者以乎虚也。内者以乎外也。气宜宣而遏之。体宜调而矫之。神宜平而抑之。必有失和者矣。夫善养性者。无常术。得其和而已矣。邻脐二寸谓之关。关者所以关藏呼吸之气。以禀授四体也。故气长者以关息。气短者其息稍升。其脉稍促。其神稍越。至于以肩息而气舒。其神稍专。至于以关息至气衍矣。故道者常致气于关。是谓要术。凡阳气生养。阴气消杀。和喜之徒。其气阳也。故养性者崇其阳而绌其阴。阳极则尢。阴极则凝。亢则有悔。凝则有凶。夫物不能为春。故候天春而生。人则不然。存吾春而已矣。药者疗也。所以治疾也。无疾则勿药可也。肉不胜食气。况于药乎。寒斯热。热则致滞阴。药之用也。唯适其宜。则不为害。若已气平也。则必有伤。唯针火亦如之。故养性者不多服也。唯在乎节之而已矣。（俗嫌篇）
爱亲疑爱身误。历犹练也。内视心不外驰也。矫擅也。促数也。论虽似道家之言。非剿袭也。药者疗也以下。与吾古疾医道全然相符。实为确论。足以破魏晋以降药饵补养之说矣。
韩非子曰。天有大命。人有大命。夫香美脆味。厚酒肥肉。甘口而疾形。曼理皓齿。说情而捐精。故去甚去泰。身乃无害。（扬榷篇）
小耎易断之谓脆。曼泽也。理肤理也。饮食男女。人之大欲存焉。民中绝命。职此之由。周语曰。厚味实腊毒。养生之术。亦莫善于寡欲。
又曰。嗜欲无限。动静不节。则痤疽之爪角害之。（解老篇）
以痤疽比猛兽。故曰爪角也。博雅曰。痤痈也。
吕氏春秋曰。肥肉厚酒。务以相强。命之曰烂肠之食。（本生篇）
举梃拟面。则按剑而应之。以其将害己也。烂肠之害。岂啻举梃拟面哉。然务以相强。则喜以为爱己。嗜欲之溺人如此。
又曰。圣人深虑天下莫贵于生。夫耳目鼻口。生之役也。耳虽欲声。目虽欲色。鼻虽欲芬香。口虽欲滋味。害于生则止。在四官者不欲。利于生者则不为。由此观之。耳目鼻口。不得擅行。必有所制。譬之若官职不得擅行。必有所制。此贵生之术也。（贵生篇）
口鼻耳目。所以养性命之具也。然嗜欲无厌。则以其所以养者反害其生。故欲全其生。必先节四者之欲。欲节四者之欲。必先制其心。仲虺曰。以义制事。以礼制心是也。
又曰。天生人而使有贪有欲。欲有情。情有节。圣人修节以止欲。故不过其情也。俗主亏情。故每动而亡败。耳不可赡。目不可厌。口不可满。身尽府肿。筋骨沉滞。血脉壅塞。九窍寥寥。曲失其宜。虽有彭祖。犹不能为也。（情欲篇）
七情者。性之欲也。纵之则昏乱百度以败亡躯命。故圣人立礼义之教以节制之。亏者毁也。府肿与腑肿同。病毒贯盈之状。寥者空也。九窍寥寥。九窍失职不为用也。曲犹悉也。为犹治也。言虽有彭祖之寿。不可治也。
又曰。天生阴阳寒暑燥湿。四时之化。万物之变。莫不为利。莫不为害。圣人察阴阳之宜。辨万物之利。以便生。故精神安于形。而年寿得长焉。长也者。非短而续之也。毕其数也。毕数之务。在于去害。何谓去害。大甘大酸大苦大辛大咸五者克形则生害矣。大喜大怒大忧大恐大哀五者接神则生害矣。大寒大热大燥大湿大风大霖大雾七者动情则生害矣。故凡养生莫若知本。知本则疾无由至矣。（尽数篇）五味失和。偏嗜任欲。必害形体。五情无节。六气触冒。必害精神。务去其害。则疾病无繇生。能毕其数。此之谓知本也。
又曰。凡事之本。必先治身。啬其大宝。用其新。弃其陈。腠理遂通。精气日新。邪气尽去。及其天年。此之谓真人。（先已篇）
大宝。性命也。节饮食。慎起居。则腠理宣达。九窍通利。新陈代谢。精气日新。邪气不能留滞焉。及者。至天数之限也。
又曰。昔陶唐氏之始。阴多带伏而湛积。水道壅塞。不行其原。民气郁闭而滞著。筋骨瑟缩不达。故作为舞以宣道之。（古乐篇）
湛沉也。原本也。淮南坠形训曰。黄水三周复其原。瑟缩。拘急不自如也。舞者所以节八音而行八风也。滞塞可通。瑟缩可畅。不曰乐而曰舞。亦足以观其世矣。
又曰。饮食居处适。则九窍百节千脉皆通利焉。（开春篇）
又曰。凡人三百六十节。九窍五藏六府。肌肤欲其比也。血脉欲其通也。筋骨欲其固也。心志欲其和也。精气欲其行也。若此则病无所居。而恶无由生矣。病之留。恶之生也。精气郁也。故水郁则为污。树郁则为蠹。草郁则为蒉。国亦有郁。主德不通。民欲不达。此国之郁也。国郁处久。则百恶并起。万灾丛至矣。（达郁篇）
比密也。通宣也。固坚也。和犹安也。行流也。恶慝也。人苟精气流行。支体坚固。病毒无繇生。蒉义未详。亢仓子则作草郁为腐。按淮南子原道训曰。坚强而不鞼。张湛曰。音贵。折也。蒉疑鞼之讹也。此条疾病之原由。治乱之脴　胎。议论适切。实为至言。
淮南子曰。喜怒者。道之邪也。忧悲者。德之失也。好憎者。心之过也。嗜欲者。性之累也。人大怒破阴。大喜坠阳。薄气发瘖。惊怖为狂。忧悲多恚。病乃成积。好憎繁多。祸乃相随。是故以中制外。百事不废。中能得之。则外能收之。中之得则五藏宁。思虑平。觔力劲强。耳目聪明。疏达而不悖。坚强而不鞼。（原道训）
心术正而思虑平者。情不妄动。故无有大怒以下之失。所以无祸疾也。中者心也。外者情也。鞼折也。
又曰。起居时。饮食节寒暑适。则身利而寿命益。起居不时。饮食不节。寒暑不适。则形体累而寿命损。
又曰。养生以经世。抱德以终年。可谓能体道矣。若然者。血脉无郁滞。五藏无蔚气。（叔真训）
血脉无郁滞。五藏无蔚气。则精神内守。肉腠外拒。虽有厉风苛毒。不能侵之。虽道家之言。亦至论也。家语蔚作郁。文字作拆。
又曰。圣人胜心。众人胜欲。君子作正气。小人行邪气。内便于性。外合于义。循理而动。不繁于物者。正气也。重于滋味。淫于声色。发于喜怒。不顾后患者。邪气也。邪与正相伤。欲与性相害。不可两立。一置一废。故圣人损欲而从事于性。目好色。耳好声。口好味。接而说之。不知利害嗜欲也。食之不宁于体。听之不合于道。视之不便于性。三官交争。以义为制者心也。割痤疽非不痛也。饮毒药非不苦也。然而为之者。便于身也。渴而饮水。非不快也。饥而大餐。非不赡也。然而弗为者。害于性也。此四者。耳目鼻口。不知所取去。心为之制。各得其所。由是观之。欲之不可胜明矣。凡治身养性。节寝处。适饮食。和喜怒。便动静。使在已者得而邪气因而不生。岂若忧瘕疵之与痤疽之发而豫备之哉。（诠言训）
此修身养性之至言要道也。胜任也。尽也。
又曰。今夫道者。藏精于内。栖神于心。静漠恬淡。讼缪胸中。邪气无所留滞。四肢节族。毛蒸理泄。则机枢调利。百脉九窍。莫不顺。比其所居神者。得其位也。岂节拊而毛修之哉（泰族训）
寡欲而循理者皆然。非独道家而能也。讼容也。谬静也。讼缪文子道原篇作悦穆似长。
又曰。立明堂之朝。行明堂之令。以调阴阳之气。以和四时之节。以辟疾病之菑。（同上）
又曰。神清志平。百节皆宁。养性之本也。肥肌肤。充腹肠。供嗜欲。养生之末也。（同上）
寡欲则神志不期而自清平。百度无有昏乱。若夫养小体者。焉知养生之道乎。
列子曰。晏平仲问养生于管夷吾。管夷吾曰。肆之而已。勿壅勿阏（杨朱篇）
肆者缓也。肆之而已。心性舒缓。则形体安和。故精气自不壅滞阏郁也。按书大诰曰。王曰。呜呼肆哉。孔安国曰。肆放也。欲其舒放而不畏缩也。是亦舒缓之意也。晏与管相去殆百年。列子成于伪撰。此不必辨。
又曰。周谚曰。田父可坐杀。晨出夜入。自以性之恒。啜菽茹藿。自以味之极。肌肉粗厚。筋节腃急。一朝处以柔毛绨幕。荐以粱肉兰橘。心㾓体烦。内热生病矣。商鲁之君。与田父侔地。则亦不盈一时而惫矣。（同上）
腃音愧。筋急貌。腃急犹云强劲。㾓音渊。烦郁也。通作焆。又忧也。侔均也。惫羸困也。
又曰。若触情而动。耽于尝欲。则性命危。（同上）
氓之蚩蚩。不触情而动。任欲而招害者。盖希其得寿者。幸已非数。
亢仓子曰。始生之者天地也。养成之者人也。草郁则为腐。树郁则为蠧。人郁则百慝并起。
孟子曰。夫人必自侮。然后人侮之。家必自毁。而后人毁之。国必自伐。而后人伐之。（离娄篇）信矣。
庄子曰。平易恬淡。则忧患不能入。邪气不能袭。（刻意篇）
又曰。君将盈嗜欲。长好恶。则性命之情病矣。君将黜嗜欲。掔好恶。则耳目病矣。（徐无鬼篇）
平易恬淡。则心志安和。忧患不入。然非圣人之道也。人固不能断欲。俱以礼义治心情。则自然寡欲。圣人之教为然。如虚无恬淡。藁木死灰之教。非所以施于人间也。掔音悭。郭注掔牢也。按正字通音愆。牵去也。与黜字相对。郭注恐非是。
文子曰。老子曰。万物之总。皆阅一孔。百事之根。皆出一门。故圣人一度循轨。不变其故。不易其常。放准循绳。曲因其直。直因其常。夫喜怒者。道之邪也。忧悲者。德之失也。好憎者。心之过也。嗜欲者。心之累也。（道原篇）
喜怒以下。修身之要诀。而养生之道寓焉。虽言出于道家。不宜一概废之。
又曰。老子曰。古者之圣人。仰取象于天。俯取度于地。中取法于人。调阴阳之气。和四时之节。察陵陆水泽肥墽高下之宜。以立事生财。除肌寒之患。辟疾疢之灾。（同上）
墽墝硗通。瘠土也。此条与淮南子泰族训其义略同。余著命数养性二篇者。欲人之全性命以终天数也。人情无不爱生恶死者。而舍彼取此。嗜欲害之也。若奉圣贤之教。守道以修身。则焉有疾疢横夭之灾耶。夫人与天地参。岂不知所以永保躯命。而共天职报天意而可乎。

疾病篇  ***************************
疾之为物。有得于天者焉。有成乎人者焉。成乎人者常多。得于天者常少。虽得于天者。要亦多人之所自致。其义已于命数养性二篇论之。凡古人论病源。其说纷纷。无有归一。今略辨说其义。以仰来哲是正云。
韩诗外传曰。人主之疾。十有二发。非有贤医。莫能治也。何调十有二发。痿厥逆胀满支膈盲烦喘痹风。此之谓十有二发。贤医治之何。曰省事轻刑。则痿不作。无使小民饥寒。则厥不作。无令货财上流。则逆不作。无令仓禀积腐。则胀不作。无使府库充实。则满不作。无使群臣纵恣。则支不作。无使下情不上通。则膈不作。上材恤下。则盲不作。法令奉行。则烦不作。无使贤伏匿。则痹不作。无使百姓歌吟诽谤。则风不作。夫重臣群下者。人主之心腹支体也。心腹支体无疾。则人主无疾矣。故非有贤医。莫能治也。人皆有此十二疾。而不用贤医。则国非其国也。诗曰。多将熇熇。不可救药。终亦必亡而已矣。故贤医用则众庶无疾。况人主乎。（卷三）
良相治未乱。良医治未病。其事虽异而理则同。此条论政事得失。形病原病状处。譬喻极切要妙。上材一本作上振。国非其国。所以深戒之也。人皆之人。人主也。
又曰。太平之时。无瘄㾓跛眇尩蹇侏儒折短。父不哭子。兄不哭弟。道无襁负之遗育。然各以其序终者。贤医之用也。（同上）
使天下之民。熙熙如登春台者。非得明君贤相之燮理。安能致之哉。
礼记曰。孟春行秋令。则其民大疫。（郑玄曰。申之气乘之也。七月初杀。高诱曰木仁金杀而行其令。故民多疫疾也。）季春行夏令。则民多疾疫。（郑玄曰。未之气乘之也。六月宿直鬼为天尸。时又有大暑也。高诱曰。行夏炎阳之令。火干木。故民多疾疫。）仲夏行秋令。则民殃于疫。（郑玄曰。大陵之气来为害也。高诱曰。非其时气。故民疾疫。）季夏行春令。则民多风咳。（郑玄曰。辰之气乘之也。未属巽。辰又在巽位。二气相乱为害。高诱曰。春木王。故民多风咳上气也。）孟秋行夏令。则寒热不节。民多疟疾。（郑玄曰。疟疾寒热所为也。高诱曰。夏火王而行其令。金气火气寒热相干不节。使民疟疾。寒热所生。今本礼记疟疾作疾疫。）季秋行夏令。则民多鼽嚏。（郑玄曰。未之气乘之也。六月宿直东井。气多暑雨。高诱曰。火金相干。故民鼽窒。鼻不通也。鼽读曰怨仇之仇。）仲冬行春令。则民多疥疠。（郑玄曰。疥疠之病。孚甲象也。吕觉作疾疠。高诱曰。水木相干。故民多疾疠。）季冬行春令。则民多固疾。（郑玄曰。生不充性有久病也。）
政令有失。则藏气必致乖沴。故圣王重之。盖圣人之道。法象天地。礼乐刑政。以至凡百之事。无非奉天道者。使天下之民。得免天昏札瘥者。以此也。
又曰。成子高寝疾。庆遗入请曰。子之疾革矣。如至乎大病。则如之何。（檀弓篇）
革者亟也。急也。变也。檀弓曾元曰。夫子之疾革矣。郑玄曰。革与亟同。谓病进亟也。
又曰。秃者不免。伛者不祖。跛者不踊。非不悲也。身有锢疾。不可以备礼也。（问丧篇）
铸铜铁以塞隙。谓之锢也。以譬病毒闭塞之状。月令篇作固疾。新书大都篇西京杂记并作痼疾。锢痼皆从固。病毒固结沉滞不动之义。
左氏传曰。晋公疾病。求医于秦。秦伯使医缓为之。未至。公梦疾为二竖子曰。彼良医也。惧伤我焉。逃之。其一曰。居肓之上。膏之下。若我何。医至曰。疾不可为也。在盲之上。膏之下。攻之不可。达之不及。药不至焉。不可为也。（成十年）
居肓膏之间。谓病之入深。犹言在骨髓也。非可攻治。故曰不可达者。以针砭达之也。不至者。药力不及也。为治也。申鉴曰。夫膏肓近心而处。阨针之不达。药之不中。攻之不可。二竖藏焉。是谓笃患。
又曰。叔豫曰。国多宠而王弱。国不可为也。遂以疾辞。方暑。阙地下冰而床焉。重茧衣裘。鲜食而寝。楚子使医视之。复曰。瘠则甚矣。而血气未动。（襄二十一年）
人罹疾病。则血脉乱而诸证见焉。论衡别通篇曰。血脉不通。人以甚病。中论考伪篇曰。内关之疾。云云。期日已至。血气暴竭。遭之者不能攻也。今诊之以血气未动。知虽瘠。其非真病。非良工而岂能然哉。按扁鹊传曰。赵简子疾。五日不知人。扁鹊曰。血脉治也。而何怪。其意正同。阙与掘通。穿也。复。反命也。
又曰。臧孙曰。季孙之爱我。疾疢也。孟孙之恶我。药石也。美疢不如恶石。夫石犹生我。疢之美其毒滋多。（襄二十三年）
药石。毒药砭石也。美疢即疾疢。其谓恶石者。对美疢云尔。
又曰。晋公有疾。郑伯使公孙侨如晋聘。且问疾。叔向问焉。曰。寡君之疾病。卜人曰。实沉台骀为祟。史莫之知。敢问此何神也。子产曰。此二者不及君身。山川之神。则水旱疠疫之灾。于是乎禜之。日月星辰之神。则雪霜风雨之不时。于是乎禜之。若君身则亦出入饮食哀乐之事也。山川星辰之精又何为焉。侨闻之。君子有四时。朝以听政。昼以访问。夕以修令。夜以安身。于是乎节宣其气。勿使有所壅闭。湫底以露其体。兹心不爽而昏乱百度。今无乃壹之。则生疾。（昭公元年）
祟说文曰神祸也。正字通曰。凡国家物怪人妖皆曰祟。江充传曰。祟在巫蛊由乖气致戾。人自所召。非神出以警人也。禜永定切。音咏。祭名。正字通引左传此文曰。周礼春秋禜亦如之。今以子产之言观之。晋侯之疾。百度昏乱。精气壅闭。湫底之所致也。是乃美疢不如恶石者。岂禜祭之所与乎。湫集也。底滞也。露谓形体羸瘠。筋骨呈露。列子曰。口形甚露是也。爽明也。正义曰。节宣以时。节宣散其气也。节即四时是也。凡人形神有限。不可久用。神久用则竭。形大劳则敝。不可以久劳也。神不用则钝。形不用则痿。不可以久逸也。固当劳逸更递。以宣散其气。朝以听政。久则疲。疲则易之以访问。访问久则倦。倦则易之以修令。修令久则怠。怠则易之以安身。安身久则滞。滞则易之以听政。以后事改前心。则亦所以散其气也。
又曰。晋侯求医于秦。秦伯使医和视之。曰疾不可为也。是谓近女室。疾如蛊。非鬼非食。惑以丧志。良臣将死。天命不祐。公曰。女不可近乎。对曰。节之。先王之乐所以节百事也。故有五节迟速本末以相及。中声以降。五降之后。不容弹矣。于是乎有烦手淫声。慆堙心耳。乃忘平和。君子弗听也。物亦如之。至于烦。乃舍也已。无以生疾。君子之近琴瑟。以仪节也。非以慆心也。天有六气。降生五味。发为五色。征为五声。淫生六疾。六气曰阴阳风雨晦明也。分为四时。序为五节。过则为菑。阴淫寒疾。阳淫热疾。雨淫末疾。两淫腹疾。晦淫惑疾。明淫心疾。女阳物而晦时。淫则生内热惑蛊之疾。今君不节不时。能无及此乎。出告赵孟。赵孟曰。谁当良臣。对曰。主是谓矣。主相晋国。于今八年。晋国无乱。诸侯无阙。可谓良矣。和闻之。国之大臣。荣其宠禄。任其大节。有菑祸兴而无改焉。必受其咎。今君至于淫以生疾。将不能图恤社稷。祸孰大焉。主不能御。吾是以云也。赵孟曰。何谓蛊。对曰。淫溺惑乱之所生也。于文皿虫为蛊。谷之飞亦为蛊。在周易女惑男风落山谓之蛊。皆同物也。赵孟曰。良医。厚其礼而归之（同上）
蛊心志惑乱之疾。昏狂失性皆是也。凡贵人之疾。非饮食劳佚之失。则淫溺惑乱之由。为古今之通患。要皆因大臣苟固禄位。而不纳规谏。阿谀逢迎。以成其恶焉耳。其罪安归。医和之言。真医国之论也哉。慆慢也。堙塞也。烦手淫声以慢塞心耳。所以忘平和也。按书汤诰曰。凡我造邦。无从匪彝。无即慆淫。孔安国曰。慆慢也。无从非常无就慢过禁之。
论语曰。父母唯其疾之忧。（为政篇）
孝子之事亲。无所不至。父母将何忧。唯疾乎。不能保无死。此所以遗父母之忧也。为人子者。如曾子之临终。而后可以无憾矣。
又曰。子之所慎。齐战疾。（述而篇）
齐所以事鬼神也。不可不极其诚敬。战国之存亡系焉。故曰国之大事。在祀与戎。而疾疢也者。死生之所判。此夫子所以尤致慎于三者也。
释名曰。疾病者。客气中人急疾也。病并也。客气并与正气在肤体中也。（释疾病篇）
客气。邪气也。谓客气与正气并居。要亦一偏之解耳。
史记曰。若君疾。饮食哀乐女色所生也。（郑世家）
饮食哀乐女色能害人杀人。毕竟自取之耳。
国语曰。偏而在外。犹可救也。疾自中起是难。（晋语）
外谓外表四肢也。疾虽重剧。犹可瘳矣。中谓腹心。其病繫于九藏。重剧则难救治。
又曰。平公有疾。秦景公使医和视之。出曰。疾不可为也。是谓远男而近女。惑以生蛊。非鬼非食。惑以丧志。良臣不生。天命不祐。若君不死。必失诸侯。赵文子闻之曰。武从二三子以佐君。为诸侯盟主。于今八年矣。内无苛慝。诸侯不二。胡曰良臣不生。天命不祐。对曰。自今之故。和闻之曰。直不辅曲。明不规暗。榣木不生危。松柏不生埤。吾子不能谏惑。使至于生疾。又不自退而宠其政。八年谓之多矣。何以能久。文子曰。医及国家乎。对曰。上医医国。其次疾人。固医官也。文子曰。子称蛊何实生之。对曰。蛊之慝。谷之飞实生之。物莫伏于蛊。莫善于谷。谷与蛊伏而章明者也。故食谷者。昼选男德以象谷明。宵静女德以伏蛊慝。今君一之是。不飨谷而食蛊也。是不昭谷明而皿蛊也。夫文虫皿为蛊。吾是以云。（晋语）
为治也。远男而近女。远师传近女色也。鬼鬼神也。食饮食也。惑于女以丧其志曰蛊。和闻之四句。盖古语也。西山经。其阴多榣木。郭璞曰。榣木大木也。危高险也。埤下湿也。此二句以喻文子不能久保宠禄也。止其淫惑。故曰医国。官犹职也。慝恶也。虫害谷。谷为之飞。犹女色惑人。人生疾疢也。物莫伏于蛊以下。言平公荒淫致疾。以终其义。与左传文异而意互相发。孔颖达曰。志性恍惚。不自知者。其疾名蛊。以药药人。令人不自知者。今律谓之蛊。
管子曰。思索生知。慢易生忧。暴傲生怨。忧郁生疾。疾困乃死。思之而不舍。内困外薄。不蚤为图。生将选舍。（内业篇）
思之而不舍。过虑之谓也。与思索不同。太史公曰。使圣人预知微能。使良医得蚤从事。则疾可已。身可活也。亦此章之意也。
潜夫论曰。历观前世贵人之用心也。与婴儿等。婴儿有常病。贵人有常祸。父母有常失。人君有常过。婴儿常疾伤饱也。贵人常祸伤宠也。父母常失在不能已于媚子。人君常过在不能已于骄臣。哺乳太多。则必掣纵而生痫。贵富太极。则必骄佚而有过。（忠贵篇）
孙思邈曰。痫者由乳养失理。血气不和。风邪所中也。病先身热掣纵。惊啼叫唤。而后发痫。凡婴儿之疾。多由乳食失节。不独痫也。按常病之常。犹曰必有也。又管子曰。食常疾。收孤寡。庄子上有大役支离。以有常疾不受功。此谓沉疴废疾。与此条常病其义自别。
申鉴曰。膏肓纯白。二竖不生。兹谓心宁。省闼清净。嬖孽不生。兹谓政平。夫膏肓近心而处。阨针之不达。药之不中。攻之不可。二竖藏焉。是谓笃患。（杂言上篇）
人君心正则国家治平。心不正则国家坏乱。嬖孽即二竖也。人君宠嬖孽。则其国必亡。荀悦之言。真人君顶门之一针。禁中曰省。禁门曰闼。
中论曰。斯术之于斯民也。犹内关之疾也。非有痛痒烦苛。于身情志慧然。不觉疾之已深也。然而期日既至。则血气暴竭。故内关之疾。疾中之中夭。而扁鹊之所甚恶也。以卢医不能别而遘之者。不能攻也。（考讹篇）
此论与越绝书请籴内传其义全同。诫人君其意深矣。内关之疾。见史记仓公传。
易林曰。六艺之门。仁义俱存。鎡基逢时。尧舜为君。伤寒热温。下至黄泉。（蹇之否）
伤寒之名。见于儒书。此为始。汉书崔实传曰。熊经乌伸。虽延历之术。非伤寒之理。人或以此为始者误也。热温。热病温病也。
墨子曰。墨子病洗鼻。问曰。先生以鬼神为明。福善祸恶。今先生圣人也。何故病。墨子曰。人之所得于病者多方。有得之寒暑。有得之劳苦。今有百门而闭其一。贼何处不入。（公孟篇）
病有受于外。有发于内。二者皆有感应于己者。而发为万病。为感应者。非郁毒则精虚也。
吕氏春秋曰。流水不腐。户枢不蝼。动也。形气亦然。形不动则精不流则气郁。郁处头则为肿为风。处耳则为挶为聋。处目则为䁾为盲。处鼻则为鼽为风窒。处腹则为张为府。处足则为痿为躄。轻水所多秃与瘿人。重水所多尰与躄人。甘水所多好与美人。辛水所多疽与痤人。苦水所多尫与伛人。凡食无强厚味。无以烈味重酒。是以谓之疾者。食能以时。身必无灾。凡食之道。无饥为饱。是之谓五藏之葆。口必甘味。和精端容。将之以神气。百节虞欢。咸进受气。饮必小咽。端直无戾。今世上卜筮祷祠。故疾病愈来。譬之若射者。射而不中。反修于招。何益于中。夫以汤止沸。沸愈不止。去其火则止矣。故巫医毒药。逐除治之。故古之人贱之也。为其末也。（尽数篇）
肿头疡也。风头风也。聋释名云笼也。如在蒙笼。以听不察也。挶土举也。义与聋同。䁾目不明也。义与昧同。鼽齆鼻不闻香臭也。窒鼻塞不通也。张膨胀也。府与腑同。水肿也。[兀重]与[疒/童][兀重][骨童]同。足肿也。痤痈也。尫曲胫也。伛伛偻也。疾首犹曰病原也。葆古宝字。史记鲁世家。母坠天之降葆命。葆命即宝命也。素问有宝命全形论。宝命全形相对。谓宝重其命。和精。调和精神也。端容。端正容仪也。将养也。又奉行也。受气之气谓神气。神气即精气也。招标的也。夫卜筮祷祠。所以避祸求福也。然修养之不慎。徒务卜筮祷祠。果何益。精郁则为毒。毒之所生。病必生焉。其发也。或自外而触冒。或自内而感动。病之已成。千状万态。不可端倪。然如其大本不外于此。实千古不易之论。组以水之轻重甘辛。论疾不足信据。
论衡曰。痈疽之发。亦一实也。气结阏积。聚为痈。溃为疽。创流血出脓。岂痈疽之所发。身之善冗哉。营卫之行适不通也。（幸遇篇）
营卫。气血之别称也。气血留滞郁闷。必成废瘀。为痈为疽。势之所必至也。痈者毒外漏。故曰溃。疽者毒内陷。故曰创。二者固为大患。然毕竟郁毒致溃败者。以故治法中肯綮。则可转祸为福。此方伎所以为生生之具也。
又曰。人伤于寒。寒气入腹。腹中素温。温寒分争。激气雷鸣。（雷虚篇）
腹中素有寒饮者。或自外而感。或自内而动。必为雷鸣。为腹痛。为逆满呕吐。为痞硬下利。如拟其治法。属寒者附子粳米汤。人参汤。大建中汤之类。属热者。半夏泻心汤。生姜泻心汤之类。宜随其证。今仲任以此直为寒气入腹之所致者误矣。
又曰。气不通者。强壮之人死。荣华之物枯。血脉不通。人以甚病。夫不通者。恶事也。（别通篇）
血脉流通。和煦如春。精神内守。则病无由生。百疾千病。皆自精气亏虚菀阏生。其穷至血脉闭塞以致死。若悟此理。可以养性。亦可以除病。
西京杂记曰。高祖初入咸阳宫。周行府库。有方镜广四尺。高五尺九寸。表里有明。人直来照之。影则倒见。以手扪心而来。则见肠胃五藏。历然无硋。人有疾病在内。掩心而照之。则知病之所在。（卷三）
扁鹊传曰。言疾之所在。素问三部九候论曰。何以知病之所在。调经论曰。其病所居。随而调之。灵枢卫气失常篇曰。候病之所在。古人疗法以诊得病之所在为要。西京杂记伪託葛稚川者也。然古言间存可喜。历然明貌。
列子曰。秦人逢氏有子少而惠。及壮而有迷罔之疾。闻歌以为哭。视白以为黑。飨香以为杇。尝甘以为苦。行非以为是。意之所之。天地四方。水火寒暑。无不倒错。杨氏告其父曰。鲁之君子多术艺。将能已乎。汝奚不访焉。其父之鲁过陈。遇老聃。因告其子之证。（周穆王篇）
太平御览引此条。惠作慧。惠慧通。汤问篇曰。甚矣汝之不惠。论语曰。好行小惠。越绝书曰。惠种生贤。痴种生狂。汉书昌邑王传曰。清狂不惠。陆机吊魏武文知惠不能去其恶。韩非说林惠子作慧子。可以征矣。慧晓解也。正者为德慧。早见事几者为智慧。任机械者为小慧。迷罔失心也。此固寓言耳。然犹足见古人疗病。专随证以为治矣。仲尼篇龙叔谓文挚曰。子之术微矣。吾有疾。子能已乎。文挚曰。唯命所听。然先言子所病之证亦是。

治术篇上  ***************************
医之为术。自古有其法。仲景氏蒐罗论述。以立规矩准绳。学者变而通之。活而运之。则可制万病于掌握矣。如经传诸子言医事。不过假以论国政。谈养性耳。然其言古奥深邃。与后世医流浮空烦琐之论。判然不同矣。学者诵而则之。化而裁之。则裨益吾道。盖非浅少也。
易曰。旡妄之疾。勿药有喜。（旡妄九五）象曰。旡妄之药。不可试也。
王弼曰。药攻有妄者也。而反攻无妄。故不可试也。药攻有妄。可以见古者疗病之法矣。试用也。
又曰。损其疾。使遄有喜。旡咎。（损六四）
王弼曰。疾何可久。故速乃有喜。损疾以离其咎。有喜乃免。故使速乃有喜。有喜乃无咎也。楚语曰。谁无疾眚。能者蚤除之。亦此意也。
书曰。若药弗瞑眩。厥疾弗瘳。（说命）
说命本属伪书。然楚语一引之。孟子再引之。王符三引之。则为古尚书之文明矣。按申鉴曰。或问厉志曰。昔殷高宗能葺其德。药瞑眩以瘳疾。药瞑眩以瘳疾。即厉志以修德也。葺说文曰修补也。
又曰。树德务滋。除恶务本。（泰誓）
孔安国曰。立德务滋长。去恶务除本。言受为天下之恶本。此剽窃左传伍员之语者。然养性疗疾。理亦如此。
周礼曰。医师掌医之政令。聚毒药以共医事。（天官塚宰下）
郑玄曰。毒药。药之辛苦者。药之物恒多毒。孟子曰。若药不瞑眩。厥疾不瘳。
刘彝曰。医之政。谓物产之宜。採取之候。治炼之方。攻疗之制。悉预知之。然后可以共医事。
逸按药者偏性之物也。偏性之物皆有毒。毒虽有酷薄大小。要无非毒者。毒即能。能即毒。毒者药之性也。能者药之才也。其能万不同者。以毒万不同也。毒万不同者。以性之偏也。故勿论草木金石。凡可以供治疾之用者。总谓之毒药。不特辛苦物也。毒药字见于素问异方法宜论。移精变气论。宝命全形论。汤液醴醪论。藏气法治论。示从容论。疏五过论。灵枢九针十二原篇论。通篇又见于墨子。鶡冠子。吕览。淮南子。刘子新论。史记。前汉书等。其义详于拙著橘黄医谈。
凡邦之有疾病者。有疕疡者造焉。则使医师分而治之。（同上诸本脱下有字今从唐石经及宋王与之订义本）
郑玄曰。疕头疡。亦谓秃也。身伤曰疡。分之者医各有能。
方苞曰。疾医职曰。凡民之有疾病者。分而治之。而此职曰邦。盖虽统万民。而以王宫百官府为主也。以是推之。则王后世子公孤六卿之病。必医师亲治可知矣。
逸按职虽分四。食医唯掌饮食。其职近于膳宰。兽医不与人相干。毕竟疾疡二科耳。至治疗之法。虽疾医不可不通疡科之伎。疡科亦不可不知疾医之术。然各修其业。以守其职。故分而治之耳。贾公彦云。疾医知疾而不知疡。疡医知疡而不知疾。泥矣。
岁终则稽其医事以制其食。十全为上。十失一次之。十失二次之。十失三次之。十失四为下。（同上）
郑玄曰。食禄也。全犹愈也。以失四为下者。五则半矣。或不治自愈。
王安石曰。郑氏谓全犹愈也。人之疾固有不可治者。苟知不可治而信。则亦全也。何必愈。
王昭禹曰。晋侯有疾。医缓曰。疾不可为也。在肓之上。膏之下。公曰。良医也。晋公果卒。
逸按稽医事医师通考疾医疡医等终年之案记。观治疗议论之当否失得。以制食禄也。疾医职云。死终则各书其所以。而入于医师是也。十全非治。十得十也。谓治法十全。无失误也。夫治之与不治。虽由伎之巧拙。病有难易。时有得失。且死生命也。虽良工不能起死者。苟治法十全而死。是孟子所谓尽其道者。非非命也。程伊川曰。周官医以十全为上。非谓十人皆愈为上。若十人不幸皆死。病则奈何。但知可治不可治者。十人皆中节。即为上。
上三节。言医师职掌政令。
又曰。疾医掌养万民之疾病。四时皆有疠疾。春时有痟首疾。夏时有痒疥疾。秋时有疟寒疾。冬时有嗽上气疾。（同上）
郑玄曰。疠疾。天气不和之疾。痟酸削也。首疾。头痛也。嗽咳也。上气喘逆也。五行传曰。六疠作见。
逸按流行之疾。古称之疠疾。疫疠。疾疫。此条特就其多者言之。非谓年年四时如此也。读者宜不以辞害意矣。
郑玄曰。痟酸削也。而不释其状。贾疏王解亦不解其义。予别有考。六疠。六气之沴也。
上一节。论疠疾所以行。
以五味五穀五药养其病。（同上）
郑玄曰。养犹治也。病由气胜负而生。攻其羸。养其不足者。五味。醢酒饴蜜姜。盐之属。五穀。麻黍稷麦豆也。五药。草木虫石谷也。其治合之剂。则存乎神农子仪之术云。
逸按人之生疾感邪。或由精气郁遏。或因精气亏虚。故精气充盈宣通者。瘀浊不生。症癖不结。是以内患无由而生。外邪不能得而侵焉。与孟子所谓人必自侮。然后人侮之。家必自毁。而后人毁之。国必自伐。而后人伐之。正一理也。至疾病已成。则精气益致衰亡。素问评热论曰。邪之所凑。其气必虚。玉机真藏论曰。邪气胜者。精气衰也。是故假饶以药攻病。不饮食养之。精气焉得保续旺复乎。五常政大论曰。药以祛之。食以随之。藏气法时论曰。毒药攻邪。五穀为养。五果为助。五畜为益。五菜为充。可见药食相须。而后病可得而治。精可得而复矣。是经文所以养字括之也。郑玄特云疾由气胜负而生者误矣。药不止五类。而云五药者。其概耳。
以五气五声五色眡其死生。（同上）
郑玄曰。三者剧易之征见于外者。五气。五藏所出气也。肺气热。心气次之。肝气凉。脾气温。肾气寒。五声言语宫商角征羽也。五色面貌青赤黄白黑也。察其盈虚休王。吉凶可知。审用此者。莫若扁鹊仓公。
逸按气谓气息亢脱盛衰。色谓面目四体润泽惨悴。声谓言语声音清浊低昂。正错三者剧易之征。见于外者。可以断吉凶。推生死矣。眡犹察也。不曰知而曰眡。古义为然。素问玉机真藏论曰。形气相得。谓之可治。色泽以浮。谓之可已。阴阳应象大论曰。善诊者察色按脉。先别阴阳。审清浊而知部分。视喘息。听声音而知所苦。观权衡规矩。而知病所主。郑玄云。五气五藏所出。五色青赤黄白黑。五声宫商角征羽。泥矣。凡如云五味五穀五药五毒。亦皆概举大略耳。不可拘执。
两之以九窍之变。参之以九藏之动。（同上）
郑玄云。两参之者。以观其生死之验。窍之变谓开闭非常。阳窍七。阴窍二。藏之动。谓脉至与不至。正藏五。又有胃膀胱大肠小肠。脉之大候。要在阳明寸口。能专是者。其秦和乎。岐伯榆柎。则兼彼数术者。
逸按两参之者。气色与声。其候在外。如九窍之变证涉于表里。九藏据于胸腹。故至九藏之动。其候一于里。起毙繫于此。治不治判于此。盖气色声音九窍之失常。皆疾病扰乱九藏之所致也。故已验大表。又征之里。回互错综。而后控制救治之。术可得而施矣。此医之所赞化育也。阳明冲阳。一名趺阳。寸口大渊。切按可以决府藏动否矣。张湛曰。疼疴结于藏府。疾病散于肌体者。必假脉诊以察其盈虚。投药石以攻其所苦。亦此义也。
下四节。言疾医治法。
凡民之有疾病者。分而治之。死终则各书其所以而入于医师。（同上）
郑玄曰。少者曰死。老者曰终。所以谓治不愈之状也。医师得以制其禄。且为后治之戒。
逸按疾医疡医。各录其治疗无效之状。而入于医师。医师观施设之精粗。得失而进退之。教督之。以勉励之也。所以。所为也。详见经传释词。
上一节。复言医之政令以结之。
又曰。疡医掌肿疡溃疡金疡折疡之祝药劀杀之剂。（同上）
郑玄曰。肿疡痈而上生创者。溃疡痈而含脓血者。金疡刃创也。折疡踠跌者。祝当为注读如注。病之注声之误也。注谓附著。药劀刮去脓血。杀谓以药食其恶肉。
逸按肿疡谓肿痛含脓者。溃疡谓溃烂腐蚀不止者。如附骨疽瘻疮结毒是也。金创折伤。亦有成脓者。故又谓之疡。疡创疮义同。郑玄曰。注谓附著药。按附著之药。有消散漫肿者。有柔和焮痛者。有围固疮边者。有食恶肉破顽毒者。敷药膏药皆然。意者古昔治法亦当然也。而不言者。含在中耳。
凡疗疡以五毒攻之。（同上）
郑玄曰。止病曰疗。攻治也。五毒。五药之有毒者。今医方有五毒之药作之。合黄堥置石胆丹砂雄黄礜石慈石其中烧之。三日三夜。其烟上著。以鸡羽扫取以注创。恶肉破骨则尽出。
逸按此条。专就胆溃者腐蚀者言之。
以五气养之。以五药疗之。以五味节之。（同上）
郑玄曰。既刮杀而攻尽其宿肉。乃养之也。五气。当为五穀字之误也。节。节成其药之力也。
逸按上条言外施之术。此条言内治之法。祛病养精之道尽矣。
上三节。言疡医治法。
凡药之酸养骨。以辛养筋。以咸养脉。以苦养气。以甘养气。以滑养窍。（同上）
郑玄曰。以类相养也。酸木味。木根立地中似骨。辛金味。金之缠合异物似筋。咸水味。水之流行地中似脉。苦火味。火出入无形似气。甘土味。土含载四者似肉。滑滑石也。凡诸滑之物。通利往来如窍。
王昭禹曰。素问酸收辛散咸软苦坚甘缓。夫肉以骨为体。骨收则强。故以酸收之。肉以筋为节。节散则不挛。故以辛散之。脉所以行血脉。软则和。故以咸软之。气所以充体气。坚则实。故以苦坚之。肉缓则不壅。故以甘缓之。窍利则不滞。故以滑利之。此说似优。
上一节。言疾医疡医用药之法。
韩诗外传曰。扁鹄过虢侯世子暴病而死。扁鹊造宫曰。吾闻国中卒有壤士之事。得无有急乎。曰。世子暴病而死。扁鹊曰。入言郑医秦越人能治之。庶子之好方者出应之。曰。吾闻上古医曰弟父。弟父之为医也。以莞为席。以刍为狗。北面而祝之。发十言耳。诸扶舆而来者。皆平复如故。子之方岂能若是也。扁鹊曰。不能。又曰。吾闻中古之为医者。曰俞跗。俞跗之为医也。搦木为脑。芷草为躯。吹窍为脑。死者复生。子之方岂能如是乎。扁鹊曰。不能。中庶子曰。苟如子之方。譬如以管窥天。以锥刺地。所窥者大。所见者小。所刺者巨。所中者少。如子之方。岂足以变童子哉。扁鹊曰。不然。事故有眛投而中蚊头。掩目而别白黑者。夫世子病所谓尸蹶者。以为不然。试入诊。世子股阴当温。耳焦焦如有啼者声。若此者。皆可活也。中庶子遂入诊世子以病报。虢侯闻之。足跣而起至门曰。先生远辱幸临。寡先生幸而治之。则粪土之息。得蒙天地载。长为人。先生弗治。则先犬马填壑矣。言未卒而涕泣沾襟。扁鹊入。砥针砺石。取三阳五输为先。轩之灶八拭之。阳子同药。子明灸阳。子游按磨。子仪反神。子越扶形。于是世子复生。天下闻之。皆以扁鹊能起死人也。扁鹊曰。吾不能起死人。直使夫当生者起。死者犹可药。而况生乎。悲夫。罢君之治。无可药而息也。诗曰。不可救药。言必亡而已矣。（卷十）
与史记扁鹊传所记颇有异同。其义则于扁鹊传解之。死者犹可药以下。韩氏伤时政之言也。
礼记曰。君有疾饮药。臣先嚐之。亲有疾饮药。子先嚐之。医不三世。不服其药。（曲礼下）
饮服也。尝犹试也。孔颖达曰。父子相承。至三世。是慎物调剂矣。吴大伦曰。医三世治人多矣。用物熟矣。功已试而无疑。然后服之。亦谨疾之至也。方悫曰。医之苟非祖父子孙传业。则术无自而精。术之不精。可服其药乎。逸按古者巫医世业。而又有医师督课黜陟之。故传世久者。其业必精。且古无医籍。其有者父以传子。子以传孙。故世业至三可知其技之精。不特医。周礼保章氏冯相氏等阴阳星历之类。凡以技成家者。皆令世其业。不三世不服其药。以此也。后世医籍日多。故虽非世业。亦有独造之人。人或因疑此条未深考耳。
又曰。凡执技以事者。祝史射御医卜。及百工凡执技事。上者不二事。不移官。出乡不与士齿。（王制）
凡百技术。非自少至老。一意专心攻其事。不能至其极。所以不移官也。然人之才能。各不同。有长于彼。而短于此者。有巧乎此。而拙乎彼者。是以相传之技不必巧。首唱之业不必拙。要在其人。夫子所以畏来者也。
左传曰。树德莫如滋。去疾莫如尽。（哀公元年）
树树植也。言欲树德者。当务蕃滋。犹欲去疾者。期于除尽。其理相反。而意反切。与下条使医除疾。而曰必遗类焉者。未之有也。其义相发。
又曰。吴将伐齐。越子率其众以朝焉。王及列士皆有馈赂。吴人皆喜。唯子胥惧。曰是豢吴也夫。谏曰。越在。我心腹之疾也。壤地同而有欲于我。夫其柔服。求济其欲也。不如早从事焉。得志于齐。犹获石田也。无所用之。越不为沼。吴其泯矣。使医除疾。而曰必遗类焉者。未之有也。（哀公十一年）
外顺内忌。饵之以利。曰豢腹心之疾。虽轻不可忽也。况其重者乎。石田硗确也。
春秋繁露曰。子曰。人而不曰如之何。如之何者。吾末如之何也已矣。故匿病者不得良医。羞问者圣人去之。（执贽篇）
有匿病者。有忍疾者。是不特终身不能脱病患。或至于死。岂不愚乎。楚语曰。谁无疾眚。能者蚤除之。
论语曰。康子馈药。拜而受之。曰丘未达。不敢尝。（乡党篇）
孔安国曰。未知其故。故不敢尝。礼也。物茂卿曰。馈毒于人令死。古者谓之馈药焉。是所以无馈药之礼也。孔子之时。礼失俗变。贵人问疾。或馈之药。时人亦必尝之。依赐食之礼也。皆非礼也。
方言曰。凡饮药传药而毒。南楚之外谓之瘌。北燕朝鲜之间谓之痨。东齐海岱之间谓之眠。或谓之眩。自关而西谓之毒。瘌痛也。（卷三）
药也。逐病也。无不眠眩。此其所以为药也。后人惧眠眩。甚于疾病。而笃癃大患。尚且欲以平淡泛杂之剂治之。终使可生者毙。可不深思耶。
史记曰。毒药苦于口。利于病。忠言逆于耳。利于行。（范睢传）
前汉书淮南王传。张良传。并同。家语六本篇。韩非子外储说传说苑敬慎篇。俱作良药。良以药能言。毒以药性言。毒即能。能即毒。以毒药攻病毒。所以眠眩而疾愈也。三代医法为然。秦汉以降。道家长生延年之说。混于疾医。始有不老久视之方。补虚益气之药。千岁之下。往而不返。虽卓绝之士。尚不能脱其窝窟。可不叹哉。
又曰。语有之矣。貌言华也。至言实也。苦言药也。甘言疾也。夫子果肯终日正言。鞅之药也。（商君列传）
此即上条毒药利于疾之义。与臧孙美疢恶石之言。其意正同。
又曰。扁鹊者。勃海郡郑人也。（徐广曰郑当作鄚。鄚县名。今属河南。）姓秦氏。名越人。少时为人舍长。舍客长桑君过。扁鹊独奇之。常谨遇之。长桑君亦知扁鹊非常人也。出入十馀年。乃呼扁鹊私坐。间与语曰。我有禁方。欲传与公。公毋泄。扁鹊曰。敬诺。乃出其怀中药予扁鹊。饮之以上池之水。三十日当知物矣。乃悉取其禁方书。尽与扁鹊。忽然不见。殆非人也。扁鹊以其言饮药。三十日视见垣一方人。以此视病。尽见五藏症结。特以诊脉为名耳。（重其授受。以贵其方法。神其人以奇其术。方技方术。诸传皆然。是史家常态。注家欲实其事。回护旁搜为说。可谓迂矣。）为医或在齐。或在赵。在赵者（者犹日）名扁鹊。当晋昭公时。诸大夫强而公室弱。赵简子为大夫。专国事。简子疾。五日不知人。大夫皆惧。于是召扁鹊。扁鹊入视病。出。董安于问扁鹊。扁鹊曰。血脉治也。而何怪。昔秦穆公尝如此七日而寤。寤之日告公孙支与子舆曰。我之帝所甚乐。吾所以久者。适有所学也。帝告我。晋国且大乱。五世不安其后。将霸。未老而死。霸者之子且令而国男女无别。公孙支书而藏之秦策。于是出。夫献公之乱。文公之霸。而襄公败秦师于殽。而归纵淫。此子之所闻。今主君之病与之同。不出三日必间。间必有言也。居二日半。简子寤。语诸大夫曰。我之帝所甚乐。与百神游于钧天广乐。九奏万舞。不类于三代之乐。其声动心。有一熊欲援我。帝命我射之中熊。熊死。有罴来。我又射之中罴。罴死。帝甚喜。赐我二笥。皆有副。吾见儿有帝侧。帝属我一霍犬。曰及而子之壮也。以赐之。帝告我。晋国且世衰。七世而亡。嬴姓将大败周人于范魁之西。而亦不能有也。董安于受言。书而藏之。以扁鹊言告简子。简子赐扁鹊田四万亩。（扁鹊传）
此条文士修饰之言。不足为模范也。唯血脉治也。而何怪七字。可以为疾医之规则焉。夫人身不过气血也。故气血之宣闭治乱。可以断疾之轻重治不治矣。左传襄公二十一年。楚子使医视叔豫。复曰。瘠则甚矣。而血气未动。论衡别通篇曰。血脉不通。人以甚病。是可以见其义矣。虢太子破阴绝阳之色已发。脉乱犹且得活。故血脉治者。虽笃患必生。诊处之间。可痛著眼于此以下手。
又曰。扁鹊过虢。虢太子死。扁鹊至虢宫门下。问中庶子喜方者。曰太子何病。国中治禳过于众事。（正义曰。中庶子。古宫号也。后汉书百官志云。太子中庶子六百石。注职如侍中方方术也。治禳。修禳祀也。说文磔禳祀除疠殃也。徐曰禳之为言攘也。左传昭公二十六年。齐侯禳彗。晏子曰。天之有彗。以除秽德也。君无秽德。又何禳焉。若德之秽。禳之何损。史记齐世家彗星见。晏子曰。百姓愁苦以万数。而君令一人禳之。安能胜众口乎。）中庶子曰。太子病。血气不时交错。而不得泄。暴发于外。则为中害。精神不能止邪气。邪气畜积而不得泄。是以阳缓而阴急。故暴蹷而死。（交错犹言错行也。郁毒抑遏。则气血不能错行。故邪气侵入。而精气不能拒止邪气。邪气畜积。内外郁闭。以发暴蹷也。阳缓阴急。犹云外虚内实也。蹷蹶厥瘚义同。气逆也。韩诗外传作瘚曰。无使小民饥寒。则瘚不起）扁鹊曰。其死何如时。（何如犹曰几何其可生不可生盖在于此）曰鸡鸣至今曰收乎曰未也。（收谓棺敛）其死未能半日也。（扁鹊于是决其可生）言（言使中庶子报虢君也）臣齐勃海秦越人也。家在于郑。按郑当作鄚未尝得精光侍谒于前也。（精光颜色也。精光之上。当添拜字看。）闻太子不幸而死。臣能生之。（扁鹊闻中庶子言。知其可救。是不出千里而决者。）中庶子曰。先生得无诞之乎。（诞大言也。谓欺之。）何以言太子可生也。臣（臣说苑作吾）闻上古之时。医有俞跗。（应邵曰黄帝时医也。）治病不以汤液醴酾。（汁滓相将曰醴。而去滓漉曰酾）镵石桥引案杭毒熨。（镵石镵针砭针也桥挢误。挢矫蹻通。挢引矫。揉强急而导引之也。杌杌误。扤动摇也。诗小雅正月篇。天之扤我。毛苌曰。扤动也。案扤按摩闭滞而动摇之也。素问异法方宜论曰。其病多痿厥寒热。其治宜导引按蹻。太素作按矫毒熨。见素问寿夭刚柔篇。以毒药熨帖病处也。）一拨见病之应。因五藏之输。（拨谓开衣见。犹曰知应病之表候也。灵枢九针十二原篇曰。睹其应而知五藏之害是也。）乃割皮解肌。诀脉结筋。搦髓脑揲荒爪幕。（诀决通。搦按也。揲阅持也。或曰荒肓同。膈也。爪荒之下体误分也。幕膜同。说苑作束肓。莫肓膜见素问痹论。割解诀结搦揲六字。形容譬谕极奇。下文湔浣潄涤练易亦然。）湔浣肠胃。潄涤五藏。练精易形。（素问汤液醪醴论曰。疏涤五藏。故精自生。形自盛。骨肉相保。巨气乃平。是虽非急病。治法理则同。肠胃五藏互言耳。）先生之方（方方术也）能如是。则太子可生也。不能若是。而欲生之。曾不可以告。咳婴之儿终日。（曾乃也。咳读为孩。不可终日。谓暂时被厌苦。言婴儿无知。犹喻其诈也。）扁鹊仰天叹曰。夫子之为方也。若以管窥天。以郄视文。（以中庶子之论为管隙之见。所以夺其胆也。）越人之为方也。不待切脉望色听声写形言病之所在。（切诊脉之阴阳虚实也。望观血色之荣枯浮沉也。听闻声音之清浊盛衰也。写照形体之虚实肥瘠也。灵枢荣卫失常篇曰。无阴无阳。无左无右。候病之所在。夫切望听写。固诊候之枢要也。然至术如扁鹊。有不必待四诊而决病证者。待俟也。假也。庄子逍遥游曰。虽免于行。犹有所待。可见有待者。未足言其极矣。）闻病之阳。论得其阴。闻病之阴。论得其阳。病应见于大表。不出千里决者至众。不可曲止也。（闻阳得阴。闻阴得阳。闻彼知此。闻此察彼也。故虽末诊。太子中庶子一言之下。已知其可生。此所以不出千里决者。至众也。曲犹小也。言吾术如此。不可以小见而止之也。）子以吾言为不诚。试入诊太子。当闻其耳鸣而鼻张。循其两股以至于阴。当尚温也。（阴脉上争。故有耳鸣鼻张之应。阳脉下坠。故有股阴尚温之征。）中庶子闻扁鹊之言。目眩然而不瞚。舌挢然而不下。乃以扁鹊之言入报虢君。（瞚与瞬同。说文曰。瞚开阖目数摇也。挢然舌举貌。）虢君闻之大惊。出见扁鹊于中阙。曰窃闻高义之日久矣。然未尝得拜谒于前也。先生过小国。幸而举之。偏国寡臣幸甚。有先生则活。无先生则弃捐填沟壑。长终而不得反。言未卒。因嘘唏服臆。魂精泄横。流涕长潜。忽忽承眨。悲不能自止。容貌变更。（中阙宫门也。举之。犹曰不弃之也。董份曰。寡臣太子也。弃捐填沟壑。甚言死也。嘘唏与歔欷同。悲泣气咽貌。服与愊腷通。方言臆满也。郭璞注愊臆气满也。泄横谓魂精失守之状也。索隐曰。长潜长垂泪也。忽忽。通惚惚。水涌貌。眨睫也。承睫。谓泪垂于睫也。止禁也。灵枢论勇篇曰。失气。惊悸颜色变更。虢君以下。极言渴望推奖之意。言未卒以下写尽哀痛惨怛之状极妙。）　扁鹊曰。若太子病。所谓尸蹶者也。（尸蹶。谓蹶而如尸也。）夫以阳入阴中动胃。（中内也。血气不错行。邪气闯入内扰动胃府。是上文暴发于外为中害者。）繵缘中经维络。别下于三焦膀胱。（繵缘谓邪气缠绕也。中犹穿也。别下言更入。）是以阳脉下遂。阴脉上争。会气闭而不通。（遂坠也。阳脉下坠。阴脉上争。故血气乖乱。致会气闭而不通。会气元真也。金匮要略曰。五藏元真通畅。人即安和。客气邪风。中人多死。又曰不遣形体。有衰病则无由入其腠理。腠者是三焦通会元真之处。为血气所注。理者。是皮肤脏腑之文理也。）阴上而阳内行。下内鼓而不起。上外绝而不为。使上有绝阳之络。下有破阴之纽。破阴绝阳之色已废。脉乱故形静知死状。太子不死也。（阴上而阳内行。覆说阳脉下遂。阴脉上争也。鼓疑破误。纽亦络也。上下内外拒格破绝。不能振起。又不能相使也。破绝二字。形容之语。不可做实字看。废徐广曰一作发。是也。血色已变。形如死状。然脉动未绝。而生机尚存。所以云不死也。）夫以阳入阴支兰藏者生。（太子之病是也。）以阴入阳支兰藏者死。凡此数事。皆五藏蹶中之时暴作也。良工取之。拙者疑殆。（以阳入阴。上文所谓以阳入阴也。支拄也。兰遮也。藏即五藏。举藏府在其中。邪气横骛。遮拄府藏营运之机。是以会气破闭。不得通畅。郁极而蹷暴。数事谓上件诸证。暴蹶所由而发也。取谓刺取血。见素问疟论。刺疟论灵枢等泄郁通闭。使气血循环流通之术。）扁鹊乃使弟子子阳厉针砥石。以取外三阳五会。有间。太子苏。（厉砥皆磨石也。针铁针也。石砭针也。三阳五会。甲乙经以为百会一名。肘后方亦曰尸蹶刺百会。盖发泄郁闭。宣通阳气之法。）乃使子豹五分之熨。以八减之。齐和煮之。以更熨两胁下。太子起坐。更适阴阳。但服汤二旬而复故。　（五分之熨疑折布为厚五分。浸八减之。齐以熨之也。或曰。减咸通。咸味八物和合以煮之也。更熨。更互熨两胁也。复故复旧也。阴阳是一篇主意。曰闻阳得阴。闻阴得阳。曰以阳入阴。曰阳脉下遂。阴脉上争。曰阴上而阳内行。曰破阴绝阳。曰以阴入阳。曰适阴阳。以阴阳立论。以阴阳终论。条理井然。文辞绝妙。）
此事又见于韩诗外传。刘向说苑。而稍有异同。司马迁因韩诗外传。更搜索异闻。润色铺张。作扁鹊传。然裨益医事。独此条而已。如赵简子齐桓公事。不足为医家之典型也。
又曰。扁鹊过齐。齐侯客之。（扁鹊齐人。不可言过齐。疑是别一扁鹊。司马迁以为秦越人耳。）入朝见曰。君有疾在腠理。不治将深。桓侯曰。（侯当作公。下皆同。新序可证。）寡人无疾。扁鹊出。桓侯谓左右曰。医之好利也。欲以不病者为功。后五日。扁鹊复见。曰君有疾。在血脉。不治恐深。桓侯曰。寡人无疾。扁鹊出。桓侯不悦。后五日。扁鹊复见曰。君有疾。在肠胃间。不治将深。桓侯不应。扁鹊出。桓侯不悦。后五日。扁鹊复见。望见桓侯而退走。桓侯使人问其故。（故事因也。左传隐公元年。颖考叔曰。敢问何谓。公语之故。）扁鹊曰。疾之居腠理也。汤熨之所及也。在血脉。针石之所及也。其在肠胃。酒醪之所及也。其在骨髓。虽司命无奈之何。（天官书曰。文昌宫六星。四曰司命。索隐曰。春秋元命包曰司命主灾咎也。张衡思玄赋。死生错而不齐兮。虽司命其不晰。）今在骨髓。臣是以无请也。后五日。桓侯体病。使人赋召扁鹊。扁鹊已逃去。桓侯遂死。使圣人预知微。（微几微也。）能使良医得蚤从事。则疾可已。身可活也。人之所病病疾多。而医之所病病道少。（病患也。言人患疾疢之多。医患治法之少。）故病有六不治。骄恣不论于理。一不治也。（凡事循理必治。不论于理。谓不循于理。）轻身重财。二不治也。（所谓忘躯狥物之类。）衣食不能适。三不治也。（适当也。中也。灵枢师傅篇。难经十四难可并考。衣食不能适。多在贫困。然亦有纵情肆欲。自失其适者。）阴阳并藏气不定。四不治也。（素问调经篇曰。血气未并。五藏安定。阴与阳并。血气以并。病形以成。）形羸不能服药。五不治也。（形神羸惫者。胃气已困极。故假令能服药。不能运布药气。是亦多不治。）信巫不信医。六不治也。（歆望巫祝者固也。委付凡医者。亦足以取死。）有此一者。重难治。（有一于此。则轻者亦至难治也。况有二有三者。何以得治之。）扁鹊名闻天下。过邯郸。闻贵妇人。即为带下医。（邯郸赵都。其俗贵宠妇人。故为带下医。带下腰带已下经血诸疾也。以下文例推之。闻下恐脱赵人二字。）过洛阳。闻周人爱老人。即为耳目痹医。（周重养老尚齿之礼。馀风犹存。痹病毒凝闭不通之义。疑耳聋目䁾之证。）来入咸阳。闻秦人爱小儿。即为小儿医。（明板太平御览。作颅囟医。与上文带下耳目痹同类。似可从。中古巫方立小儿颅囟经。见病源候论。五库全书总目。载颅囟经二卷。论颅囟之义甚详。）随俗为变。（伎之妙无所不能。非钓名射利之为。）秦太医令李䤈自知伎不如扁鹊也。使人刺杀之。（人之有伎。娟疾以恶之。是圣贤所深戒也。䤈何者至敢行杀吾。于是乎知世医妒忌排挤之不足怪也。噫。）
此事本出韩非子喻老篇。古人假医事论国家治乱成败。讽谕君相者甚多。如夫事之祸福。亦有腠理之地。故圣人蚤从事焉。（韩非子）使圣人预知微能。使良医蚤从事。则疾可已。身可活也。（本传）其意可见矣。人之所病以下。司马迁补葺以成传之体耳。世医以腠理骨髓之言为扁鹊真诀。或以三条年世隔异为疑者。抑末传中惟尸蹶一条。为扁鹊真面目。其治术卓绝。自有不可磨灭者。可以为医家之宝典。夫若神而明之。在其人耳。
又曰。太仓公者。齐太仓长临菑人也。姓淳于氏。名意。少而喜医方术。高后八年。更受师同郡元里公乘阳庆。（公乘官。阳姓庆名。）庆年七十馀。无子。使意尽去其故方。更悉以禁方予之。（故方。仓公旧所学之方也。）传黄帝扁鹊之脉书。五色诊病。知人死生。决嫌疑。定可治。及药论甚精。（周礼疾医职曰。以五气五声五色眡其死生。素问移精变气论曰。余欲论病人。观死生。决嫌疑。说文曰。嫌不乎于心也。一曰疑也。）受之三年。为人治病。决死生多验。然左右行游。诸侯不以家为家。或不为人治病。病家多怨之者。文帝四年。中人上书言意以刑罪当传西之长安。（传驿递也）意有五女随而泣。意怒骂曰。生子不生男。缓急无可使者。（缓字带说。意在急。袁盎传曰。一旦有缓急。游侠传曰。缓急人之所时有也。）有是少女缇萦伤父之言。（伤痛也。）乃随父西上书曰。妾父为吏。齐中称其廉平。（初为太仓长。故曰为吏。廉不贪也。）今坐法当刑。妾切痛死者不可复生。而刑者不可复续。虽欲改过自新。其道莫由。终不可得。妾愿入身为官婢。以赎父刑罪。使得改行自新也。书闻。上悲其意。此岁中亦除肉刑法。意家居诏召问所为治病。（为去声为人治病也。）死生验者几何。人主名为谁。诏问故太仓长臣意。（已去官。故曰故。）方伎所长。及所能治病者。有其书无有。皆安受学。受学几何。岁尝有所验。何县里人也。何病医药已其病之状皆何如。具悉而对。曰。自意少时喜医药。医药方试之多不验者。至高后八年。得见师临菑元里公乘阳庆。庆年七十馀。得见事之。谓意曰。尽去而方书非是也。（而汝也。是犹善也。）庆有古先道遗传黄帝扁鹊之脉书。五色诊病。知人死生。决嫌疑。定可治。及药论书甚精。我家给富。心爱公。欲尽以我禁方书悉教公。臣意即曰。幸甚。非意之所敢望也。臣意即避席再拜谒。（谒请也）受其脉书上下经五色珍奇咳术。（素问示从容论。雷公曰。臣请诵脉经上下篇。咳歌开切。音该。与侅胲该通。说文曰。奇侅非常也。方言曰。非常曰侅。事汉书艺文志有五音奇胲。用兵二十三卷。五音奇咳。刑德二十一卷。淮南子兵略训曰。刑德奇賌之数。賌即赅。张注奇賌。奇秘非常术也。廖百子曰。咳当从赅。讹作咳。未可谓从与胲同。）揆度阴阳外变。（医和所称六淫之类。）药论石神论。（疑当作药石神论）接阴阳禁书。（或者以为房中术书）受读解验之。可一年所。（所许也。年也。）明岁。即验之。有验。然尚未精也。要事之三年所。（要约也。受读以来。约略三年也。）即尝已为人治诊病。决死生。有验精良。（尝试也。或曰已以也。此说难从。）今庆已死十年所。臣意年尽三年。年三十九岁也。
仓公所受杨庆脉书药论禁方书等不一存。是以治验数十条。病论治法。其义不可得而详。故今不载录。

治术篇下  ***************************
前汉书曰。医经者。原人血脉经络骨髓阴阳表里。以起百病之本。死生之分。而用度箴石汤火所施。调百药齐和之所宜。至齐之得。犹慈石取铁以物相使。拙者失理。以愈为剧。以生为死。（艺文志）
医经七家合二百十六卷。今皆不传。晋皇甫谧以素问九卷。针经九卷。合为内经。唐王冰以素问九卷。灵枢九卷。为内经。然二家之说。皆无据证。说详于拙著橘黄医谈。
又曰。经方者。本草石之寒温。量疾病之浅深。假药味之滋。因气感之宜。辨五苦六辛。致水火之齐。以通闭解结。反之于平。及失其宜者。以热益热。以寒益寒。精气内伤。不见于外。是所独失也。故谚曰。有病不治。常得中医。（同上）
经方十一家。二百七十四卷。亦不一存焉。通闭解结。反之于平。古昔治法。要归此二语。可谓至言矣。人以精气为本。故其受伤。尤致意焉。不可深思乎哉。有病不治。常得中医。汉代之盛。乏良医尚如此。使孟坚见今世之所谓中医者。将谓之何。本草石之寒温。疑药书名本草义亦如之。
又曰。方技者。皆生生之具。王官之一守大也。古有岐伯俞拊。中世有扁鹊秦和。盖论病以及国。原诊以知政。汉兴有仓公。今其技术晻昧。故论其书。以序方技为四种。（同上）
观班氏言。今技术晻昧。益知良工不世出。不独后代也。虽曰分方技有四种。其实不过医经经方二家。如房中神仙。不与疾医同道。故今不採录。
后汉书曰。郭玉者。广汉雒人也。初有老父。不知何出。常渔钓于涪水。因号涪翁。乞食人间。见有疾者。时下针石。辄应时而效。乃著针经诊脉法传于世。（诊候也）弟子程高寻求积年。翁乃授之。高亦隐迹不仕。玉少师事高。学方诊六微之技。（六微字见于金匮脏腑经络先后篇。义似不同。）阴阳隐侧之术。（侧测通）和帝时。为太医丞。多有效应。帝奇之。仍试令嬖臣美手碗者。与女子杂处帷中。使玉各诊一手。问疾苦。玉曰。左阴右阳。脉有男女。状若异人。（异别也）臣疑其故。帝叹息称善。玉仁爱不矜。虽贫贱厮养。必尽其心力。而医疗贵人。时或不愈。帝乃令贵人羸服变处。一针即差。（羸困也。羸服犹曰贫服也。）召玉诘问其状。对曰。医之为言意也。腠理至微（腠者。三焦通会元真之处。为血气所注理者。皮肤脏腑之文理也。）随气用巧。针石之间。毫芒即乖。神存于心手之际。（神犹言妙际交会也。）可得解而不可得言也。夫贵者处尊。高以临臣。臣怀怖慑以承之。其为疗也。有四难焉。自用意不任臣。一难也。将身不谨。（将行也。率也）二难也。骨节不强。不能使药。（举骨节身体在中）三难也。好逸恶劳。四难也。针有分寸。时有破漏。（斐松之曰。破漏日有冲破也。未知是非。）重以恐惧之心。加以裁慎之志。（裁节也）臣意且有不尽。何有于病哉。此其所以为不愈也。帝善其对。年老卒官。（郭玉传）
说文曰。医治病工也。郭玉曰。医之为言意也。是特就针术言之耳。唐许胤宗亦曰。医者意也。是亦脉理为言者。固非本义也。说详于拙著橘黄医谈。四难之弊。不独尊高人。虽卑贱者亦有之。医人脱重糈之念。希是以阿媚容悦。甘言巧辞以求售。假饶不怀怖慑。恐惧不遑。尽心于治疗。何以得至精妙之域。世之不出良医。不亦宜乎。
又曰。华佗字元化。沛国谯人也。一名旉。（音孚。三国志斐注曰。古旉字。与佗相似。写字者多不能别寻佗字。元化其名为孚也。）游学徐土。兼通数经。晓养性之术。年且百岁。而犹在壮容。（数经疑术数之书。犹魏志作貌。）时人以为仙。沛相陈珪举孝廉太尉。黄琬辟皆不就。精于方药。处齐不过数种。心识分铢。不假称量。针灸不过数处。若疾发结于内。针药所不能及者。乃令先以酒服麻沸散。既醉无所觉。因刳破腹背。抽割积聚。若在肠胃。则断胋湔浣。（胋截本字断也）除去疾秽。既而缝合。傅以麻膏。四五日创愈。一月之间皆平复。
佗尝行道。见有病咽塞者。因语之曰。向来道隅有卖饼人蓱虀甚酸。（三国志蓱作蒜）可取三升饮之。病自当去。即如佗言。立吐一蛇。乃县于车而候佗。时佗小儿戏于门中。逆见。自相谓曰。客车边有物。必是逢我翁也。及客进。顾视壁北悬蛇以十数。乃知其奇。
又有一郡守笃病久。佗以为盛怒则差。乃多受其货而不加功。（三国志功作治）无何弃去。又函书骂之。太守果大怒。令人追杀佗。不及。因瞋恚吐黑血数升而愈。
又曰。病者诣佗求疗。佗曰。君病根深。因当剖破腹。（三国志作当破腹取。）然君寿亦不过十年。病不能相杀也。（三国志无相字也。下有君忍十岁寿。俱当尽不足。故自刳裂之。十四字。）病者不堪其苦。必欲除之。佗遂下疗。应时愈。十年竟死。
广陵太守陈登。忽患胸中烦惫。面赤不食。佗脉之曰。府君胃中有虫。欲成内疽腥物所为也。即作汤二升。再服。须臾吐出三升许。虫头赤而动。半身犹是生鱼脍。所苦便愈。佗曰。此病后三期当发。遇良医可救。登至期。疾动。时佗不在。遂死。曹操闻而召佗常在左右。操积苦头风眩。佗针随手而差。（三国志针下有鬲字）
有李将军者。妻病呼佗视脉。佗曰。伤身而胎不去。（三国志伤身作伤娠身娠通）将军言间实伤身。胎已去矣。佗曰。按脉胎未去也。将军以为不然。（三国志然下有佗舍去三字）妻稍差。百馀日复动。更呼佗。佗曰。脉理如前。是两胎。先生者去血多。故后儿不得出也。胎既已死。血脉不复归。必燥著母脊。（三国志脊下有故使脊痛句）乃为下针。并令进汤。妇因欲产而不通。佗曰。死胎枯燥。执而不生。（执势通）使人探之。果得死胎。人形可识。但其色已黑。佗之绝技。皆此类也。为人性恶难得意。且耻以医见业。又去家思归。乃就操求还取方。因托妻疾。数期不反。（三国志数下有乞字）操累书呼之。又敕郡县发遣。佗恃能厌事。犹不肯至。操大怒。使人廉之。（廉察也。三国志作往捡。）知妻诈疾。乃收付狱訉。考验首服。荀彧请曰。佗方术实工。人命所悬。宜加全宥。（三国志全作舍）操不从。竟杀之。佗临死。出一卷书。与狱吏曰。此可以活人。吏畏法不敢受。佗不强与。索火烧之。（三国志有佗死后。太祖头风未除。太祖曰。佗能愈。此小人养我病。欲以自重。然吾不杀此子。亦终当不为我断此根原耳。乃后爱子仓舒病困。太祖叹曰。吾悔杀华佗。令此儿强死也。六十五字。）初军吏李成苦咳。昼夜不寐。（三国志有时吐脓血。以问佗。佗言君肠臃咳之所吐。非从肺来也。五句无佗以为痈句。）佗以为肠痈。与散两钱服之。即吐二升。肿血于此渐愈。乃戒之曰。后十八岁。疾当发动。若不得此药。不可差也。复分散与之。后五六岁。有里人如成先病。请药甚急。成愍而与之。乃故往谯。更从佗求。适值见收。（三国志值下有佗字）意不忍言。后十八年。成病发无药而死。广陵吴普。彭城樊阿。皆从佗学。普依准佗疗多所全济。佗语普曰。人体欲得劳动。但不当使极耳。动摇则穀气得消。血脉流通。病不能生。譬犹户枢终不朽也。是以古之仙者。为导引之事熊。经鸱顾。（熊经若熊之攀技自悬也。鸱顾身不动而回顾也。庄子曰。吐故纳新。熊经鸟伸。此导引之士养形之人也。）引挽腰体。动诸关节。以求难老。吾有一术。名五禽之戏。一曰虎。二曰鹿。三曰熊。四曰猿。五曰鸟。亦以除疾兼利蹏。足以当导引。体有不快起作一禽之戏。怡而汗出。（白虎通曰也禽鸟兽总名。言熊人禽制也。三国志怡而作沾懦。）因以著粉身。体轻便而欲食。普施行之。年九十馀。耳目聪明。齿牙完坚。阿善针术。凡医咸言背及匈藏之间。不可妄针。针之不可气过四五分。而阿针背入一二寸。巨阙匈藏。乃五六寸。而病皆瘳。阿从佗求方。可服食益于人者。佗授以漆叶青黏散。漆叶屑一斗。（三国志斗作升）青黏十四两。以是为率。言久服去三虫。利五藏。轻体。使人头不白。阿从其言。寿百馀岁。漆叶处所而有青黏。生于丰城彭城及朝歌间。（青黏一名地节。一名黄芝。三国志丰城作丰沛间。下有云字。华佗传）
华佗之伎古今称卓绝。然其治法奇异。颇难可依准。皇甫谧谓华佗存精于独识者。殆是欤。魏志方伎传。其文与本传有少出入。今查对抄取。补入行间。魏志更有治案八条。此不收录。
又曰。桓帝元嘉元年。诏举独行之士。涿郡崔实至。公车不对策而退。著政论。其略曰。昔孔子作春秋。褒齐桓。懿晋文。叹管仲之功。夫岂不美文武之道哉。诚达救弊之理也。故圣人能与世推移。而俗士苦不知变。以为结绳之约。可复理乱秦之绪。千戚之舞。足以解平城之围。夫熊经鸟伸。虽延历之术。非伤寒之理。呼吸吐纳。虽度纪之道。非续骨之膏。盖为国之法。有似理身。平则致养。疾则攻焉。夫刑罚者。治乱之药石也。德教者。与乎之粱肉也。夫以德教除乱。是以粱肉理疾也。以刑罚理平。是以药石供养也。
攻疾以毒药。养精以穀肉果菜。其义见素问藏气法时论。五常政大论亦曰药以祛之。食以随之。是古昔养生治疾之大经法。千岁不可易者。崔实之论信而有征。唯养生者养误其法。攻疾者攻不得其方。则殒身杀人。故术不可不慎也。崔实与张仲景同时人。汉季虽医道陵夷。古法尚存。故张子之书如彼。崔实之论如此。后之以药石议滋补者。皆道家之支流余裔耳。熊经鸟伸。见庄子刻意篇。淮南精神训。又华佗传有熊经鸱顾之语。
又曰。是为痈疽伏疾。留滞胁下。如不诛。转就滋大。（段熲传）
逸周书曰。伐乱伐疾伐疫。武之顺也。（武称解）
渎武则逆。故曰顺也。上条曰诛。此条曰伐。古者治疗之法。其义可见矣。按灵枢脉度篇曰。盛而血者疾诛之。
又曰。公货少多赈。赐穷士救瘠补疾。赋均田布。（允文解）
救瘠补病。给恤之谓也。非以药物补之也。注曰。主施赦布政也。可以见其义矣。
东观汉记曰。太医皮巡猎上林还。暮宿殿门下。寒疝病发。时训直事闻巡声。起往问这。巡曰。冀得火以熨背。训身言太官门。为求火不得。乃以口嘘其背。复呼同庐郎共更嘘。至朝遂愈。（邓训列传）
边境僻地之民。卒发腹痛背痛腰痛恶寒等。则不问感冒疝瘕积聚霍乱。蛔痛血气痛。直热火剧烘腹背。发汗取愈。其效甚速。邓训与同庐郎更嘘其背。匆卒之际。机警敏捷。洵可叹赏矣。蹙唇吐气曰吹。虚口出气曰嘘。吹气出于肺。属阴。故寒。嘘气出于丹田。属阳。故温。
战国策曰。医扁鹊见秦武王。武王示之病。扁鹊请除左右曰。君之病在耳之前。目之下。除之未必已也。将使耳不听。目不明。君以告扁鹊。扁鹊投其石曰。君与知之者谋之。而与不知者败之。使此秦国之政也。则君一举而亡国矣。（秦策）
盐铁论相刺篇曰。扁鹊不能治不受针药之疾。贤圣不能正不食谏诤之君。石砭石也。使此秦国之政。言使秦国之政如此也。
越绝书曰。苦药利病。苦言利行。（外传计倪）
苦药。即毒药。
荀子曰。良医之门多病人。檃括之侧多枉木。（法行篇）
又见于说苑杂言篇。下有砥砺之旁多颃钝七字。又庄子人间世篇曰。医门多疾。
孔丛子曰。宰我使于齐而反。见夫子曰。梁邱据遇虺毒三旬而后瘳。朝齐君。齐君会大夫众宾而庆焉。弟子与在宾列。大夫众宾并复献攻疗之方。弟子谓之曰。夫所以献方。将为疾也。今梁邱已疗矣。而诸夫子乃复献方。方将安施。意欲梁邱大夫复有虺害。当用之乎。众坐默然无辞。弟子此言何如。夫子曰。汝说非也。夫三折肱为良医。梁邱子遇虺毒而获疗。犹有与之同疾者。必问所以已之之方焉。众人为此。故各言其方。欲售之以已人之疾也。凡言其方者。称其良也。且参据所以已之之方优劣耳。（嘉言篇）
为治也。疗愈也。瘳百子曰。良医三折肱。谓历病痛多。以喻人经历事变也。按左传定公十三年。齐高疆曰。三折肱知为良医。又说苑杂言篇曰。孔子曰。语不言乎。三折肱而成良医。陈蔡之间。丘之幸也。二三子从丘者。皆幸人也。因是观之。高疆孔子皆诵古语也。按楚辞惜诵篇作九折臂而为良医兮。售与讐通。讐对也。又度量也。韩非子曰。主讐法则可也。注较量可否也。又按校勘书籍曰讐。比言两本相对覆如仇也。售之谓比较众方。以选其良。据按也。参据即参考耳。
新语曰。制言者因其则。服药者因其良。书不必起仲尼之门。药不必出扁鹊之方。合之者善。可以为法。（术事篇）
孔子。圣之圣者也。越人。医之圣者也。能合孔子之言。符越人之方者。虽古无之。亦可以为法。
新书曰。失今弗治。必为痼疾。后虽有扁鹊。弗能为已。悲夫。（大都篇）
楚语曰。谁无疾眚。能者蚤除之。忧国脉衰废。其意深矣。
盐铁论曰。扁鹊抚息脉而知疾所由生。阳气盛则损乏而调阴。阴气盛则损乏而调阳。是以气脉调和。而邪气无所留矣。夫拙医不知脉理之腠。血气之分。妄刺而无益于疾。伤肌肤而已。（轻重篇）
误药滥投。其害甚于妄刺。而天下不胜。拙医之多所以横夭载涂也。乏疑当作之。
又曰。用针石调均有无补不足。亦非也。上大夫君与治粟都尉管领大农事。灸刺稽滞。开利百脉。是以万物流通。而县官富贵。（同上）
百病皆生于郁毒稽滞。血气不和。故药石针焫。无非排达开利之用。如后世滋补之方。何以得能拔病根反之于平乎。
又曰。药酒苦于口而利于病。忠言逆于耳而利于行。（国病篇）
又曰。药酒病之利也。正言治之药也。（能言篇）
以上二条。即毒药利于病之意。古者治疾以酒醪。故有此语。
又曰。所贵良医者。贵其审消息而退邪气也。非贵其下针石而钻肌肤也。（申韩篇）
消减也。息犹增也。谓审阴阳气血之增减而祛邪气也。又有斟酌之意。故药剂饮食衣服用度。各适其宜。亦谓之消息。公羊传昭公十九年曰。乐正子春之视疾也。复加一饭。则脱然愈。复损一饭。则脱然愈。复加一衣。则脱然愈。复损一衣。则脱然愈。何休曰。脱然病愈貌。言消息得其宜也。按消息与将息同。医书始见于伤寒论。盖消息之于医事。所繫不小。故医而疏于消息。疾必不治也。晋书曰。张苗雅好医术。善消息诊处。又史胱善诊处。明消息。（王隐晋书太平御览引）古人重消息。可以见矣。
又曰。扁鹊攻于腠理。绝邪气。故痈疽不得成形。圣人从事于未然。故乱原无由生。是以砭石藏而不施。法令设而不用。断已然凿已发者。凡人也。治未形观未萌者。君子也。（大论篇）
治疾治国。其理一也。故古人多假以发其义。盖以譬喻之言易入也。攻绝谓药治。断凿。谓针刺。凡人。凡医也。
新序曰。扁鹊见齐桓公。立有间。扁鹊曰。君有疾在腠理。不治恐将深。桓公曰。寡人无疾。扁鹊出。桓公曰。医之好利也。欲治不疾以为功。居十日。扁鹊复见。曰君之疾在肌肤。不治将深。桓公不应。扁鹊出。桓公不悦。居十日。扁鹊复见。曰君之疾在肠胃。不治将深。桓公不应。扁鹊出。桓公又不悦。居十日。扁鹊复见。望桓公而还走。桓公使人问之。扁鹊曰。疾在腠理。汤熨之所及也。在肌肤。针石之所及也。在肠胃。火剂之所及也。在骨髓。司命之所无奈何也。今在骨髓。臣是以无请也。居五日。桓公体痛。使人索扁鹊。扁鹊已逃之秦矣。桓公遂死。故良医之治疾也。攻之于腠理。此事皆治之于小者也。夫事之祸福。亦有腠理之地。故圣人蚤从事矣。（杂事篇）
立侍立也。文与史记扁鹊传有异同。录以备校证。末段六句。子政假以讽政事也。腠理解见上篇虢太子尸蹶条。
说苑曰。今夫辟地殖穀以养生送死。锐金石杂草药以攻疾。（建本篇）
嘉穀养生。药石攻疾。古之道也。锐金石。磨针砭也。杂草药。作方剂也。
又曰。吾闻病之将死也。不可为良医。国之将亡也。不可为计谋。（权谋篇）
可与论衡定贤篇治期篇参考。
潜夫论曰。凡治疾者。先知脉之虚实。气之所结。然后为之方。故疾可愈而寿可长也。（述叙篇）
审脉之虚实。视精气之留滞。与邪气之结轖。而为之措置。则疾病可得而治。横夭可得而寿矣。
又曰。扁鹊之治疾病也。审闭结而通郁。虚者神之。实者泻之。（实边篇）
闭结谓邪气闭结。郁谓精气郁阏。邪气闭结。则精气必郁阏。疾医之治疾。无非通郁阏。解闭结者。班固曰。经方者。本草石之寒温。量疾病之浅深。假药味之滋。因气感之宜。辨五苦六辛。致水火之齐以通闭解结。反之于平是也。泻之补之。即素问药以祛之。食以随之之义也。（五常政大论）
中论曰。夫恶犹疾也。攻之则益悛。不攻则日甚。（虚道篇）
悛改也。疾之不可不攻。其义益明。
韩非子曰。扁鹊之治疾也。以刀刺骨。圣人之救危国也。以忠拂耳。刺骨故小痛在体。而长利在身。拂耳故小逆在心。而久福在国。故甚病之人。利在忍痛。猛毅之君。以福拂耳。忍痛故扁鹊尽方。拂耳则子胥不失寿安之术也。病而不忍痛。而失扁鹊之巧。危而不拂耳。则失圣人之意。如此长利不远垂。功名不久立。（安危篇）
拂犹戾也。上言圣人之救危国也。而下引子胥。所以为韩非也。
又曰。夫良药苦口。而智者劝而饮之。知其入而已己疾也。忠言拂耳。而明主听之。知其可以致功也。（外储说传）劝悦从也。已愈也。
又曰。夫弹痤者痛。饮药者苦。为苦惫之故。不弹痤饮药。则身不活。病不已矣。（六反篇）
针刺者必先以指弹之。故曰弹痤痈也。
又曰。慈母之于弱子也。爱不可为前。然而弱子有僻行。使之随师。有恶病。使之事医。不随师。则陷于刑。不事医。则疑于死。慈母虽爱。无益于振刑救死。则存者非爱也。（八说篇）
弱子。稚子也。爱不可为前。谓爱之甚。注曰。不可先以爱养也。恐非恶病。谓险恶之病。死生不可几。故曰疑于死。辞婉而妙。存者所存于心也。
墨子曰。譬之如医之攻人之疾者。然必知疾之所自起焉能攻之。不知疾之所自起。则弗能攻。（兼爱篇）
疾之所自起。其根本也。能视病根。则虽奇怪万变。治法不愆。
鶡冠子曰。积往生跂工以为师。积毒成药工以为医。（环流篇）
又曰。卓襄王问庞暖曰。夫君人者亦有为其国乎。庞暖曰。王独不闻俞跗之为医乎。已成必治。鬼神避之。楚王临朝。为随兵故。若尧之任人也。不用亲戚。而必使能。其治病也。不任所爱。必使⿵几厶医。楚王闻传暮[害咸]在身必待俞跗。卓襄王曰善。庞暖曰。王其忘乎。昔伊尹医殷。太公医周武王。百里医秦。申麃医郢。原季医晋。范蠡医越。管仲医齐。而五国霸。其善一也。然道不同数。卓襄王曰。愿闻其数。暖曰。王独不闻魏文侯之问扁鹊邪。曰子昆弟三人。其孰最善为医。扁鹊曰。长兄最善。中兄次之。扁鹊最为下。魏文侯曰。可得闻邪。扁鹊曰。长兄于病视神未有形而除之。故名不出于家。中兄治病其在毫毛。故名不出于闾。若扁鹊者。镵血脉。投毒药。副肌肤间。而名出闻于诸侯。魏文侯曰善。使管子行医术以扁鹊之道。曰桓公几能成其霸乎。凡此者不病病治之无名。使之无形。至功之成。其下谓之自然。故良医化之。拙医败之。虽幸不死。创伸股维。卓襄王曰善。寡人虽不能无创。孰能加秋毫寡人之上哉。（世贤篇）
治未病易。治已病难。至俞跗虽已病必治之。故鬼神惧而避之也。楚王临朝为随兵。楚王每临朝。以俞跗为随兵以备疾病也。闻传至在身。文义不明。必有讹谬。卓当作悼。此赵悼襄王也。申麃疑申包胥。原季赵衰。国语曰。晋文公使原季为卿是也。数术也。副剖也。韩非子显学篇曰。婴儿不剔头则腹痛。不副痤则寝益。注痤痈也。以小儿喻愚民。当副剔以除其疾。勿姑息使养痈滋毒也。正字通曰。副副䈏擘通曰桓。之曰疑衍。伸引也。犹言增维牵挛也。此书错误殊多。殆不可读。韩昌黎读鶡冠子曰。文字脱谬。为之正三十有五字。乙者三。灭者二十有三。注者十有二字。自唐至今。传写不知几何。所以讹谬益多也。
吕子春秋曰。若用药者然。得良药则活人。得恶药则杀人。义兵之为天下良药也亦大矣。（荡兵篇）
药者。凶毒也。兵者。凶器也。善用则为良药。为义兵。不善用则为恶药。为不义之兵。后之为医者其思之。
又曰。治国无法则乱。守法而不变则悖。悖乱不可以持国。譬之若良医。病万变药亦万变。病变而药不变。向之寿民。今为殇子矣。（察今篇）
方随证者也。故不察其转机而为之治。不特疾不愈。亦使轻者重。重者毙。仲景氏曰。随证治之至哉。
淮南子曰。天下之物。莫凶于鸡毒。然而良医橐而藏之。有所用也。（主术训）
又曰。物莫所不用。天雄乌喙。药之凶毒也。良医以活人。（同上）
良工用毒药。犹明主驱使奸雄。王良驾驭駻马。其能尽才能。立大功。正在兹。
又曰。大戟去水。亭历愈胀。用之不节。乃反为病。（同上）
用药之道。节度不得宜。反受其害。不特戟历。
又曰。良医者常治无病之病。故无病。圣人者常治无患之患。故无患也。（说山训）
又曰。治未病。治未乱。治之至者。病者寝席。医之用针石。巫之用糈籍。所救钧也。狸头愈巤。鸡头已瘻虻。散积血。斫木愈龋。此类之推者也。（同上）
糈祭神米也。籍祭籍也。巤巤咬也。瘻颈肿也。鸡头鸡壅也。一名雁头。即芡也。虻虫治瘀血。积血即瘀血。此条与庄子徐无鬼一意。
又曰。病热而强之餐。救暍而饮之寒。救经而引其索。拯溺而投之石。欲救之反为恶。（同上）
又见于人间训及文子微明篇。文有小异。
又曰。譬若旱岁之土龙。疾疫之刍狗。是时为帝者也（说林篇）
又曰。蝮蛇螫人。傅以和堇则愈。物故有重而害反为利者。（同上）
物得其用为贵。庄叟所谓鸡壅豕苓时为帝。堇及桔梗互为宰也。
论衡曰。夫百草之类。皆有补益。遭医人採掇。成为良药。（幸偶篇）
药物之祛疾。犹嘉穀之养生。此其所以补益于人也。与道家补虚益气之旨。其义自不同。
又曰。古贵良医者。能知笃剧之病所从生。起而以针药治而已之。如徒知病之名。而坐观之。何以为奇。夫人有不善。则乃性命之疾也。无其教治。而欲令变更。岂不难哉。（率性篇）
人之为不善。必有所惑。能审其所惑。而后教可得而施焉。病之于人亦然。必有原由。故非诊得病由病情。病决不可治也。变更迁善改过也。
又曰。道家或以服食药物。轻身益气。延年度世。此又虚也。夫服食药物。轻身益气。颇有其验。若夫延年度世。世无其效。百药愈病。病愈而气复。气复而身轻矣。（道虚篇）
精气为病毒所抑遏。则百患萌生。能除病毒。则精气宣流。爽然脱苦患。
又曰。病作而医用。祸起而巫使。如自能案方和药。入室求祟。则医不售而巫不进矣。（程材篇）
能养性命者。无待于巫医矣。
又曰。子路使子羔为费宰。孔子曰。贼夫人之子。皆以未学不见大道也。医无方术。云吾能治病。问之曰。何用治病。曰用心意。病者必不信也。吏无经学。曰吾能治民。问之曰。何用治民。曰以材能。是医无方术。以心意治病。百姓安肯信向。而人君任用使之乎。
方术。谓方术之书也。汉书平帝纪曰。始元五年。举天下通知方术本草者。楼护传曰。获少诵医经本草方术数十万言。伤寒论序曰。精究方术皆是也。不学方术。而为治疗。犹不由圣经而行政治。安得乎。
又曰。医能治一病。谓之巧。能治百病。谓之良。是故良医服百病之方。治百人之疾。大才怀百家之言。故能治百族之乱。扁鹊之众方。孰若巧之一技。（别通篇）
扁鹊之方虽善。其得效取验。独在运用巧拙。犹文武之道。存乎其人服用也。
又曰。天地之有湛也。何以知不如人之有水病也。其有旱也。何以知不如人之瘅疾也。祷请求福。终不能愈。变操易行。终不能救。使医食药。冀可得愈。命尽期至。医药无效。尧遭洪水。春秋之大水也。圣君知之。不祷于神。不改于政。使禹治之。百川东流。夫尧之使禹治水。犹病水者之使医也。然则尧之洪水。天地之水病也。禹之治水。洪水之良医也。（顺鼓篇）
感虚篇曰。旱火变也。湛水异也。明雩篇曰。一湛一旱。时气也。湛霪也。瘅素问脉要精微论。瘅成为消中。王冰曰。湿热也。消中之病善食而消食饮也。奇病论脾瘅。王冰曰。瘴谓热食药饮药也。汉书曰。于定食酒一石。
又曰。微病恒医皆巧。笃剧扁鹊乃良。（恢国篇）
轻微之病。夫人皆能奏功。故凡医似巧。至笃癃剧患。非绝技不能起之。
又曰。夫圣贤之治世也有术。得其术则功成。失其术则事废。譬犹医之治病也。有方笃剧犹治。无方毚微不愈。夫方犹术。病犹乱。医犹吏。药犹教也。方施而药行。术设而教从。教从而乱止。药行而病愈。治病之药。未必惠于不为医者。然而治国之吏。未必贤于不能治国者。偶得其方。适晓其术也。治国须圣以立功。亦有时当自乱。虽用术功终不立者。亦由时以自安。虽无术而功独成者。故夫治国之人。或得时而成功。或失时而无功。术人能因时以立功。不能逆时以致安。良医能治未当死之人。如命穷寿尽。方用无验矣。尧舜用术。功终不立。命当死扁鹊行方不能愈病。（定贤篇）
虽有知慧。不如乘势。虽有鎡基。不如待时。医事亦然。值顺境则恒医粗工犹能取效。苟遇逆境。虽达练之士不能立功。况于命当死者乎。毚疑才误。状留篇曰。才微辄停。惠慧通。说见于疾病篇。
又曰。夫贤君能治当安之民。不能化当乱之世。良医能行其针药使方术验者。遇未死之人。得未死之病也。如命穷病困。则虽扁鹊末如之何。夫命穷病困之不可治。犹夫乱命之不可安也。药气之愈病。犹教导之安民。皆有命时不可勉力也。（治期篇）
神异经曰。南方有盱蔗之林。其高百丈。围三尺八寸。促节多汁。甜如蜜。咋啮其汁。令人润泽。可以节蛔虫。人腹中蛔虫。其状如蚓。此消穀虫也。多则伤人。少则谷不消。是甘蔗能减多益少。凡蔗亦然。
晋书顾恺之传曰。顾恺之啖蔗自尾至末。云渐至佳境。郑樵通志曰。蔗有三种。赤崑崙蔗。白竹蔗。亦曰蜡蔗。小而燥者荻蔗。又曰竹蔗。似粗竹长。其汁为砂糖。通雅曰甘蔗。亦曰藷蔗。曰都蔗。曰诸蔗。或作甘蔗。正字通甘字条曰。小说假作甘蔗。按蔗有数种。故曰凡蔗亦然。谓蛔消穀虫。殊非理也。
尸子曰。有医竘（音驱王反）者。秦之良医也。为宣王割痤。（音在戈反）为惠王疗痔。皆愈。张子之背肿。命竘治之。谓医竘曰。背非吾背也。任子制焉。治之遂愈。竘诚善治疾也。张子委制焉。治身与国亦犹此。必有所委制然后治。（太平御览引）
病者之于医。有自用不委制者。有眩死生不委制者。受治如张子。而后医能尽其术矣。
关尹子曰。圣人大言金玉。小言桔梗芣苢。用之当。桔梗芣苢生之。不当。金玉毙之。（九药篇）
与庄子徐无鬼淮南子说林训一意。
列子曰。宋阳里华子中年病忘。朝取而夕忘。阖室毒之。谒史而卜之弗占。谒巫而祷之弗禁。谒医攻之弗已。鲁有儒生自媒治之。华子之妻子以居室之。半请其方。儒生曰。此固非卦兆之所佔。非祷请之所祷。非药石之所攻。（周穆王传）
张湛曰。疼疴结于脏府。疾病散于肌体者。必假脉诊以察其盈虚。投药石以攻其所苦。若心非嗜欲所乱。病非寒暑所伤。则医师之用宜废也。王充曰。有痴狂之疾。歌啼于路。不晓东西。不睹燥湿。不觉疾病。不知饥饱。性已毁伤。不可如何。前无所观却无所畏也。（论衡率性篇）至失心如此。非药石所治也。
又曰。龙叔谓文挚曰。子之术微矣。吾有疾。子能已乎。文挚曰。唯命所听。然先言子所病之证。龙叔曰。吾乡誉不以为荣。国毁不以为辱。得而不喜。失而不忧。视生如死。视富如贫。视人如豕。视吾如人。处吾之家。如逆旅之舍。观吾之乡。如戎蛮之国。凡此众疾。爵赏不能动。刑赏不能威。盛衰利害不能易。哀乐不能移。固不可以事国君。交亲友。御妻子。制仆隶。此奚疾哉。奚方能已之乎。文挚乃命龙叔背明而立。文挚自后嚮明而望之。既而曰。嘻。吾见子之心矣。方寸之地虚矣。几圣人也。子心六孔流通。一孔不达。今以圣智为疾者。或由此乎。非吾浅术所能已也。（仲尼篇）
又曰。吴楚之国有大木焉。其名为櫾。碧树而冬青。实丹而味酸。食其皮汁。已愤厥之疾。齐州珍之。渡淮而北。化为枳焉。
櫾与柚同。审其所说。是橘非柚也。书禹贡扬州厥包橘柚。孔安国曰。小曰橘。大曰柚。以其同类略言之耳。愤胸中气满也。厥气逆也。橘皮能利膈下气消痰。观仲景氏用橘皮诸方而可见矣。橘皮枳实生姜汤曰。胸痹。胸中气塞短气。橘皮汤曰。乾呕哕。手足厥者。橘皮竹茹汤曰。哕逆者。茯苓饮曰。心胸间虚气满不能食。可以证矣。
又曰鲁公扈赵齐婴二人有疾。同请扁鹊求治。扁鹊治之。既同愈。谓公扈齐婴曰。汝曩之所疾。自外而于府藏者。固药石之所已。今有偕生之疾。与体皆长。今为汝攻之如何。（同上）
又曰。季梁得疾。七日大渐。其子环而泣之。请医。季梁谓杨朱曰。吾之不肖如此之甚。汝奚不为我歌以晓之。杨朱曰。天其弗识。人胡能觉。匪佑天弗孽由人。我乎汝乎。其弗知乎。医乎巫乎。其知之乎。其子弗晓。终谒三医。一曰矫氏。二曰俞氏。三日卢氏。诊其所疾。矫氏谓季梁曰。汝寒温不节。虚实失度。病由饥饱色欲。精虑烦散。非天非鬼。虽渐可攻也。季梁曰。众医也亟屏之。俞氏曰。女始则胎气不足。乳湩有馀。病非一朝一夕之故。其所由来渐矣。弗可已也。季梁曰良医也。且食之。卢氏曰。汝疾不由天。亦不由人。亦不由鬼。禀生受形。既有制之者矣。亦有知之者矣。药石其如汝何。季梁曰。良医也。重贶遗之。俄而季梁之疾自瘳。（力命篇）
列子以无为自然为宗旨。故并举三氏之论以归重于卢氏。自固寓言耳。然古人论病源。非如后人烦琐。亦可想见矣。湩乳汁也。
庄子曰。夫子曰。治国去之。乱国就之。医门多疾。愿以所闻。思其则庶几其国有瘳乎。（人间世篇）
又曰。古之真人。得之也生。失之也死。得之也死。失之也生。药也。其实堇也。桔梗也。鸡壅也。豕零也。是时为帝者也。何可胜言。（徐无鬼篇）
物当其用。则可以制命。故曰是时为帝者也。堇即毛芹。一名毛莨。有毒。或曰乌头苗。鸡壅芡实也。豕零猪苓也。当与关尹子九药篇淮南子说林训参看。
又曰。静然可以补病。眦[miè]可以休老。（外物篇）
补犹养。又治也。礼丧服四师。苴衰不补。补注犹治也。林西仲曰。眦　[miè]一说以手按目四眦。令眼神光明老形之兆。发于目眦皱纹。此可以沐浴老容。
又曰。先生既来。曾不发药乎。彼所小言。尽人毒也。（列御寇篇）
发宣也。乃不宜发石之言乎。怪而问之也。列子黄帝篇。发作废。废置也。亦通。张湛曰。曾无善言以当药石也。
又曰。秦王有病。召医破痈溃痤者。得车一乘。舐痔者得车五乘。所治愈下。得车愈多。子岂治其痔耶。何得车之多也。子行矣。（同上）
医之谀媚贪利。古尚有如此者。韩非子备内篇曰。医善吮人之伤。含人之血。非骨肉之亲也。利所加也。呜乎。今之钓名贪利者。亦独何心乎。


跋  ——————————————————————————————————————————————————————————————————————————————————————————

跋医余  ***************************
岳武穆论兵曰。运用之妙。存乎一心。医亦然。吾友台尾士超。笃信仲景。其用方也。如良将行兵。神机妙用。不失分寸。非得运用之妙者。岂能然哉。此编业馀所为。凡经史百家言涉医事者。探择无遗。每条加评隲。以示运用之方。至如其论命说摄生。又可谓能补仲景之阙焉耳。读者细嚼回味。足以见士超有灵心独得。以就运用其所读之书矣。若徒称其淹博。恐非知士超当作之意者也。
文久二年壬戌仲冬素行黑田惟孝识

跋  ***************************
尾台士超辑医馀四篇。首以命数。命有正有非。数尽期至。越人不能使之起。而天下毙于非命者十九。虽庸医之或令误。然其所以致之。皆因任情纵欲。不能啬其大宝。故次以养性。圣人设教。大而礼乐。小而日用事为。无非具养性葆和之至理。而或忽之。于是灾祥生焉。疾疢作焉。故以疾病治术终焉。世未尝无良医。而甜痔者五车。世道之所以日降。士超所感盖深矣。岂独医余云乎哉。
文久二年岁次玄默阉茂寎月　慄园田惟常
