
自序  ***************************
余赋性孱弱，幼婴多病，迨丁年尤甚。尝患内伤，诸药罔效，于是悉取《内经》，雄《难经》《甲乙经》《东垣十书》《伤寒六书要论》，及薛氏等书。至于殊国僻壤，奇方怪隐，皆沿波溯源，推详考索，循古人之余而为之，不知其已瘳已。人情莫不欲言其所自知，交亲承是谬推，庸多奏效，妄意遂谓凡病不出伤寒内伤之范围也。壬寅秋，天时热甚，入冬仍不寒，四方疫疠大作，其证似疟，而寒热不间断，似伤寒，而三阳经、少阴太阴经证，齐似内伤，而气口脉不大于入迎。向所妄意以自信者，胥失之矣。彼以伤寒治者七日逝，以内伤七情法治者，先手亦逝。间有染轻本固者，稍淹浃旬，终归不起。至一发不能言者，其死尤速。惟轻而不服药者，百起一二，即老医宿匠，计与术两穷矣。然天地之大德曰生，寒极必有以通之者，有宋李待制之书在也，书名《瘴疟卫生方》，专是一证，始以风壤阔越，一涉猎而置之，而后乃知其宝也。论证则辨晰周详，用药则简易平顺，可按方于治也。且诸书疟部，亦尝及瘴疟矣，本末未甚悉，岂身而履其地，传不获习乎。待制造端，王张讨润，皆因宦彼地，得其真诠，是书赖以全。予始以一二及十百，因沿乡曲而流疏远，随手应心，刻期色起矣。予秘之，是以人命为私也。告之同业，惧不能通，谋梓以广之，区区之公而已。客有告之者曰：夫疟何有于瘴哉。闽广之间，山深两淫，积岚为瘴，黄雾隐天，中入作苦，吾信界在中土，土不同方，风亦殊俗。旷绝千里，岚瘴何从，毋乃巧于署名而炫技乎。予曰否否。诸疾之作，由天时也。四时之变，由气数也。人身肖天地，与气顺逆也。易曰：观乎天文，以察时变，其征在国，国实以入，天气流转，山泽通之。以时验变，以人验时，奧气不藏，时气随之。物直槎夭，入直疾病，山川不必同，而气至则行之矣。故吾信居于闽广，而气烦之，此瘴疟之所由作也。且如癸卯之冬，四山花木，盎然如春，甲辰夏仲，菊华如秋，六月反拥絮，春秋陨霜不杀。注谓四时失其序，则其施必悖。月令仲夏行秋令，民殃于疫，在昔识之。盖天失其序，盩气旁行，于是乎在迩年以来，冬复大暖，草木禽虫，不含不蛰。殆物得气之先，与韩昌黎雪拥蓝关句，李唐岭南尚雪，今绝无之。驯至洛阳杜鹃，天气自南而北，不尤信乎。客因颔之。于又谓瘴疟之瘴从疒章，言疾彰于外，内无实也。为疟，如虎反爪向人也。以疟施无实之人，故多频于死。李待制之调剂思深哉，不揣愚陋，次其源委，附以鄙见。别伤寒内伤诸疟之形似，详药饵之宜用宜禁，验病色之可治弗治，编曰《瘴疟指南》。僭妄之罪，因无所逃，然于活人，或有小补，庸有未尽，以俟后之君子。
万历三十七年岁次己酉十月朔信州郑全望撰

卷上·辨证  ——————————————————————————————————————————————————————————————————————————————————————————

瘴疟形状  ***************************
或问曰：发热头痛，人俱称为伤寒，一以伤寒药治之可乎？予曰：当有所辨。诸般发热，种种不一，而最毒者在内伤有瘴疟。或曰：若内伤果有，东垣《内外伤论》，辨别详晰，甚为有理。若医瘴疟，则不能无疑矣。将以予为妄，吾见子治斯病，活人甚多，但未闻是书，未聆是语，当明以告我。予曰：伤寒内伤，所病处广，况立法者乃仲景、东垣，二人圣医也，名重寰宇。而扩充是法者，陶节庵、薛立斋二君，故其书传之广，而心于活人者，未有不读也。若夫瘴疟，惟方有之。僻子一隅，况业医者鲜，惜李待制治瘴之圣，其书所传不广，宜乎吾子之未闻是书，未聆是语。或曰：即有是书，其病形可得闻欤？予曰：其病有三，而形状不外于头痛，发热，腰重，脚软，或冷，或呕，或泄，或大便秘，或小便赤，面赤，目红，口渴，心烦，胸中大热，舌或黑，狂言谵语，欲饮水，欲坐水中，或吐血，或衄血，或腹痛，或有汗，或无汗诸证。以有寒有热者为寒瘴，或间日，或不间日为易治。以单热不寒者为热瘴，为难治。得闻日犹可，以不言语惟噫噫作声者，为痖瘴，为不治。瘴疟之形状，大都如是矣。
人身肖天地瘴疟类天时  ***************************
天以一气覆于上，地以一气载于下，人居覆载中，若何能与覆我载我者相肖也。上古圣人等天地人为三才，岂无灼见而妄立说耶。盖谓天以轻清之气，上浮而下转，地居其中，而乾健之运，无一毫少息。若一毫不续，则穹壤判，一息不运，则机缄穷。人身肖之，其气亦无息，天以日月循环，人以荣卫循环，地有九州，人有九窍。经曰：天气通于肺，地气通于嗌，风气通于肝，雷气通于心，谷气通于脾，雨气通于肾。六经为川，肠胃为海，九窍为水注之气，阳之汗以雨名，阳之气以风名。人之一身，身以上，其气象天，身以下，其气象地。故天不足西北，而人之耳目，右不如左之聪明也，故西北之人，头常冷。地不满东南，而人之手足，左不如右之利便也，故东南之人，腰足常冷。天有阴阳，以生风暑湿燥寒，地有阴阳，以生木火土金水，人有阴阳，以生肝心脾肺肾。天气以四时温热凉寒远于上，地气以生长收藏应于下，而人之阳气，以升浮降沉应之。为生生不息之妙，何也？天令春，其气温，惟其气温，故地中之阳气，鼓动而升于外，以生万物，人之阳气，亦应之以升。天令夏，其气热，惟其气热，地中之阳气，尽出于外，以长万物，所以地之下极寒，人之阳气亦应之，尽出于外。脾坤土也象地，斯时脾土亦寒。天令秋，其气凉，惟其气凉，所以阳气能降于地，而行收成之令，人之阳气亦应之，而降于内。天令冬，其气寒，惟其气寒，阳气尽沉于地，而成闭藏之令，所以地之下暖，人之阳气亦应之，沉藏于内。期时脾土亦暖，此天地得其常，而人之灾害亦不生。发瘴之地则不然，春夏多寒，秋冬多热，盛夏久雨，则可挟纩，隆冬久晴，宁不揺扇，一日之间，日未升则寒，日中则热，日人又寒，一日一夜，寒暑迭变，无论四时久晴则热蒸，蒸极则雨，雨下则湿蒸，雨久则凄凉，人生其间，饮食起居，安能一一谨慎，稍失调养，便感此乖戾之气，而发寒热，即谓之瘴。然瘴之发，多在秋冬，以其天气热，地中之阳气，不能收藏而外泄，故草木不花而花，不叶而叶，人之阳气亦应之，不能收固，而恒泄之于外。惟其外泄，则脾土所以内虚寒，身以上象天则极热，身以下象地则不热而寒，或热蒸极而汗，汗出则凄凉，其人身之寒热湿蒸，一与天时相似。故曰人身肖天地，瘴疟类天时。知斯道者，则治瘴之法过半矣。
受病之源  ***************************
南方之地，寒暑不时，舂夏淫雨则多寒，晨夕雾昏，地下湿蒸，故阴湿之气常盛，秋冬久晴则多热，草木不凋而放花，故阳燠之气恒泄，昼燠夜寒。晴霁热，阴雨寒，人居其中，因寒湿之气盛，放下体重，湿生痰又多痰。因秋冬热故热多上壅，肤多出汗，致腠理不密，阳外而阴内，阳浮而阴闭。于斯时也，若饮食失度，起居不时，及食生冷，食炙煎，则痰与食，相并积于胃，而寒热之病作矣。或不避暑，奔走于日中，或避暑而坐卧当风，闭其汗孔，使汗不出，此病亦因之而作。或因其晨多雾而寒，饮酒以御之，少焉日出而热，则酒与痰相并，滞于膈上，此病亦因之而作。或晨寒而少衣，或夜冷而灌衾，则寒与痰相并，亦作寒热。或因晨寒多衣，行至日中未解，则暑与痰相并，亦作寒热。要之此病之本，本于天气热，元阳恒泄，在人之阳气自不降，而内又多痰，再不能调摄，感于不正之气，宜其病有上热下寒之证，所谓无痰不成疟者是也。养生者能远房室，省劳役，毋食生冷，毋食炙煎，毋醉早酒，毋饱晚饭，毋乘暑行走，毋当风坐卧，一日之中，顺其寒暑，而加减衣裳，则瘴虽毒，庶可免矣。
瘴疟伤寒辨  ***************************
外伤寒邪之证，与瘴疟俱有寒热，医者尽以瘴疟作伤寒，率用汗吐下之法治之，其枉死者不可胜计，由其不辨寒热证候耳。今细分之。经曰：冬伤于寒，春必病温。冬若即病，谓之伤寒。不即病至春变为温病，至夏变为热病。其病也多自太阳经始，故发热，恶寒，头痛，腰脊强，无汗，口中和，而不恶食，脉浮紧为伤寒；或恶风自汗，而脉浮缓为伤风，其热无退时。若传经，或传阳明经，则有目痛鼻干不得眠脉长之证，或传少阳经，则有耳聋胁痛口苦呕吐舌白苔脉弦之证。若传阳明腑病，为入里，舌苔黄，口渴，心烦，舌干，不恶寒，反恶热，扬掷手足，揭去衣被，狂言谵语，脉洪数，内实之证，宜用下剂，下迟则入阴经方舌黑。大凡伤寒之热，全不间断，直至传入里下后方罢。经曰：夏伤于暑，秋必痎疟。夏暑汗不出，秋成风疟。是知疟之发，多因于暑。故发瘴之地，四时常似夏，其病也无传经。若是冷瘴，则有恶寒，发热，头痛，脚弱，腰重，口中不和，呕吐，或不呕吐脉弦带数，一呼一吸，脉来六至，或七至八至，或先寒后热，或先热后寒。方其寒也，脉则沉迟而伏。及其热也，脉则六至七至而弦洪，渴欲饮水，饮则多吐，揭去衣被，待其汗出，热则退矣。或无汗而热久亦退，或间日再发，或一日一发，此为轻证。若是热瘴，则不恶寒，惟发热，壮热，头痛，身倦，腰重，脚弱，烦躁，胸膈不利，呕逆，或不呕逆，自利，或不自利，小便赤涩口渴，脉洪弦，七至八至，热亦不间断，一日二日，舌便黑，目红面赤，渴欲饮冷，与之水亦能饮，狂言谵语，或大便闭，至日晡尤甚，与伤寒下证无异。细察之，身中之热有不热处，以手扪之。额上极热，而微热，鼻尖凉，心胸及腹极热，背微热，腰以下不甚热，重者常冷，或厥，且谵语，以手扪心胸，踡卧狂起，则脚重无力，何也？瘴病是上热下寒，故腰以下不热而沉重。上身之证虽阳，而阴证隐具于其中。鼻尖为年寿宫，年寿属脾，脾寒所以鼻尖凉。此病是外热内寒，热证虽见于外，而内寒之证，验于鼻凉，踡卧，叉手冒胸，隐然见矣。或谓是伤寒阴证似阳亦非。是若阴证似阳，渴欲饮冷，与之冷则不饮，瘴病与之则能饮。若用药得宜，则热退，或得间日热退时则脉微弱，非复前之洪弦数矣。大抵瘴与伤寒，大不相同，伤寒因于寒，瘴病因于暑，伤寒有传经，有变证，有传染，而瘴病不传经，无变证，不传染。若医者误认恶寒，发热，为表证，用伤寒汗药，以狂言谵语，大便秘，舌黑，为里证，用伤寒下药，则不旋踵而告变矣。
瘴疟内伤辨  ***************************
内伤饮食，劳役过度之病，其发热恶寒与瘴疟相似。若以瘴疟而用内伤劳役之药治之，则神识昏乱，谵语如狂，其热愈剧，服多亦至不起，由不细察其证候耳。今细辨之，内伤劳役之病，其恶寒也，见风见寒，居阴处无日阳处则恶之，若避风寒，居温暖处，或添衣被，出不恶也，或虽发寒，一暖便已。其发热也，蒸蒸然上彻头顶，停彻皮毛，下至腰足，浑身燥热，若袒衣被，近寒凉处则已，或热极而汗出亦解。若凉片时即恶寒，添衣被则不恶寒。又发热直至甘温之剂进多，则病已。其他头痛，身重，手心热，口渴，心烦，舌黑，妄语，妄有见闻，大便秘，或泄，小便赤涩，或呕，口不知味，其脉气口洪大，或兼各脏形证，内伤之病如此。瘴疟之作，其寒也，先起于毫毛伸欠，乃作寒栗鼓颔，腰脊俱痛，虽重衣厚被，滚汤热火不能温。寒去则内外皆热，渴欲饮冷，虽袒去衣被，重冰泉水不能寒。或先寒后热，或先热后寒，或一日一发，或间日一发，或一日二三发，此是冷瘴，其脉洪弦数。冷瘴与内伤，其寒热不同又如此。惟热瘴，热未间断时，又当细辨之。内伤之热，浑身上下皆热，热瘴之热，惟额极热，胸腹极热，腰以下则不热，足发厥，又易辨之。亦有足热者，虽热亦不甚，内伤之热，袒去衣被，即解片时，热瘴之热，即卧于冷地亦不解。内伤之脉，气口独洪大而六至，热瘴之脉，六脉俱弦洪而七八至，或阳证而见阴脉。要之兼证虽多，惟以寒热及脉，潜心分别，则瘴疟内伤，若冰炭矣。苟误认瘴疟为内伤，而用补中益气汤，则热愈剧，而神愈昏，盖瘴因阳气不降而然。升麻柴胡，乃轻清升药，使不降之阳气，愈飞越矣。瘴乃类天时，天气郁蒸，得雨方解。瘴之热闷，欲俟下元温固，自然出汗方舒。黄芪、白术，敛腠理药也，使腠理闭塞，汗不得出，愈加热闷神昏矣。若是内伤，此药一进，病势即渐减，纵不减，亦不加。病之疑难如此，医者不明望闻问切之理，不分别其内伤瘴疟伤寒，而妄为施治者，屠刽之流也。
诸疟瘴疟辨  ***************************
或曰：伤寒内伤瘴疟之不同，已知之矣，敢问瘴与疟，何以辨之？予曰：有三阳经疟，三阴经疟，五脏疟。又有以寒多热少者，及单寒者，名寒疟。寒热相半者，名温疟。单热不寒者，名瘅疟。胸膈痰痞，心下胀满，气逆烦呕为痰疟。噫气吞酸，胸腹胀，吐酸恶酸恶食为食疟。恶风自汗，筋骨痛，抽搐为风疟。而垢口渴，心烦多汗为暑疟。三日一发，久而不愈为痎疟。表里俱虚，客邪未散，真气不复，间一日连二日发，或疾虽间，遇劳即发，久而不瘥为劳疟。进退无时，进则神昏，退则如常为鬼疟。久而不瘳，膈下结块为疟母，发于阳者为壮疟，发于阴者为牝疟。虽种种不同，其大略不外于一日一发，或二日一发，三日一发，有间一日连二日发，有—日两发，有日与夜各发，有上半日发，有下半日发，有有汗，有无汗，此一定之规。若瘴疟，只是三证，以有寒者为寒瘴，单热者为热瘴，不语者为痖瘴。共始发也，多不间断，重者七日方间断。其间断也，一日十二时，只间一二时即发。亦有间断半日者，退去时莫起动则可。若起动则又发，终属难退，即退去，胸腹之热尚在。或间一日一发者，其发时去死一间，其退去之时，浑身上下筋骨若无，其难过也，不可以言语形容，非若诸疟退去之时，即如平人。又或先轻后重，或先重后轻，或先间断而后反不间断，或先不间断而后间断，变怪不常。非若诸疟作息，自有定期。以此辨别，皎若日星。其治诸疟用药错者，尚可救疗，瘴疟用药一错，祸如反掌。瘴最忌者，汗吐下，及小柴胡汤、柴苓汤、解肌汤。其故何也？盖瘴因阳气外泄而然，发汗之药，多驱内阳外泄，是重虚其内，所以多死，瘴因阳气不降于下焦，吐则阳气愈上升，下元无阳气，是无根也，故死。瘴疾是下真寒，而上假热，下药太寒，一下咽则中寒大作，阳气随之即脱，所以死极速。瘴病外虽热而内实寒，故人谓瘴疾为脾寒，正谓瘴也，故小柴胡、柴苓解肌之类，其性俱大寒，服之则外热不降，而内寒更甚，故至外热微时，里外俱无阳气，所以难救。欲治斯病，医者自首至尾，不可妄用一药，只遵大法，温中镇下，正气和解，且攻且守，主病暑，无责速效，病者能慎疾，则治自愈，万不失一矣。若夫痖瘴，当归之天命，千百中可救一二，非人力之所能为也。
伤寒瘴疟分南北辨  ***************************
或曰：如子之言，伤寒因于寒，瘴疟因于热，则北地多寒，伤寒乃北方之病，南地多热，瘴疟乃南方之病欤？予曰：子言亦有理。上古圣人，亦有异法方宜之谕，然不可执一不通。第曰北方伤寒病多，南方瘴疟病多则可，若曰北方无瘴疟，南方无伤寒则不可。盖天道无常，假令北方暑热过多，秋时暑热数日，北人感北气亦多病瘴，广之东南，设有冬时大寒数日，南方素无寒，若感此气，亦多病伤寒。故医者当上察天时，四时温凉热寒。上明五运六气，司天在泉之理，下察四方风土之宜，中辨病人平日之性。宜凉宜热，平日是何脉，再审今病。或外伤风寒暑湿，或内伤饮食劳役，七情男女，或感乖戾之气而为瘴灼见其病之在何经何脏，宜补宜泻，宜吐宜汗，宜温宜和解，万举万全，庶不愧为医矣。
瘴疟五脏俱病  ***************************
夫人身自胸膈至头为上焦，其气象天。自胸膈至腹为中焦，其气象人。自腹至足为下焦，其气象地。以五行论之，上焦属丙丁火，中焦属戊己土，下焦属壬癸水。在五脏心肺阳也居上，脾阴坤土也居中，肾肝阴也居下，必也阴能开，阳能降，以成水火之既济，天地之交泰，则为平人。若夫发瘴之地，秋冬多热，则人身阴阳之气，上者自上，下者自下，而成火水之未济，天地不交之否。故一触外邪，五脏俱病，其病多上热下寒，外热内寒，何也？天气通于肺，天气热故肺热极。所以大渴引饮，小便频数，或遗尿，气逆胸中痞闷，或衄血。心在上焦火位，天气热故心热极，所以心烦闷乱，狂言谵语，神识昏沉，瞀不知人。或吐血饮冷，舌黑而红，口唇生疮。脾为中州坤土，天气热则地中阳气，恒浮而不降，地下无阳则寒，故脾土虚。所以鼻尖凉多痰，肌肉削不能食，面黄四肢无力，或呕或泄。中焦虚，痞气倦怠。肝肾居下焦地之分，天气热，阳气不降，地下无阳，故肝肾虚寒。所以腰重脚弱，筋骨痛，腿足寒厥，或吐蛔，或吐沫。瘴病一作，五脏之证俱见。非若伤寒之传经，传一经方见一经之证也。知此则知伤寒汗吐下之法，不当施于瘴疟矣。面治瘴之法，当知升降浮沉则顺之。寒热温凉则逆之之理，必使心肺之阳降于下焦，俾下元温暖，下元者人身之根本也。温暖则根本固，根本固则邪热退，诸病息矣。
冷瘴  ***************************
其证恶寒，发震，发热，头或痛，或不痛，或呕吐，或不呕吐，胸膈痞闷，身重，腰痛，脚软，或先寒后热，或先热后寒。寒时虽厚衣被不能温，热时虽卧冷地不能凉，或大渴饮水。或一日一发，发时多，退时少。或间日三日一发，所兼之证极多，不能尽述。惟以其有寒，谓之冷瘴。有阴有阳，故谚有云冷瘴必不死。此瘴之轻者也，其脉或寒时微迟，热时弦数，或来六七至，或阳证见阴脉。
治法先用感应丸十四粒，姜汤送下。次用陈皮半夏汤三四服，或不换金正气散三四服，重者七八服。方用和解汤三四服，或七八服，加厚桂更好。得寒热间断多时，后用截疟丸酒送截之。或养胃汤不已，四兽饮，此常法也。
如往来寒热，痰逆呕吐，头痛及身，腰痛如被杖，汗多烦躁引饮，自利，小便赤，或如中风者，姜附汤主之。如寒热往来烦渴，手足冷，鼻尖凉，身重，舌黑，渴欲饮水，自利呕逆，汗出恶风者，干姜附子汤主之。如上半身热极，下半身冷，随足寒厥者，沉附汤主之。或送养正丹、黑锡丹、灵砂丹。
如发热，手足厥冷，烦渴，闷乱，上吐下泻者，附子理中汤主之。
如发热，咽嗌干燥焦烦大渴，饮水不止者，冷汤主之，或既济汤理之。渴甚者夺命散加附子汤主之。
如发热腹痛，头目昏沉，四肢疼痛，大便自利，小便或涩，或利，或呕，或咳者，真武汤主之。
如发热恶寒，呕不止者，藿香正气散主之。夫瘴病多呕，病因饮食伤脾而得，又炎方之病，气多上逆，痰与气并而上，故多呕。如因食生冷太过，呕而恶食，头目昏沉，肢体拘急，痰多腹痛者，养胃汤加附子沉香主之。呕甚送来复丹或治中汤主之。
如呕吐膨胀者，二陈汤送感应丸。
如呕而胸膈不快，胁筋胀满，心腹刺痛，食少多痰，吞酸噎气，及见证不一者，以嘉禾散主之。
如寒热往来，恶心呕吐，吞酸噫腐，腹痛痰痞，不能食，红丸子主之。
如大便秘者，先服和解汤，自然通利。或秘甚者，用嘉禾散，加蜜主之。又有多日不通者，看病势何如，得大便利而后病方得愈。方可用蜜导法。若不甚急，只以治瘴为主，得热瘴不来，大便自然通利矣。
如寒热脐腹刺痛，胁痛烦乱引饮，霍乱手足厥冷者，冷香汤主之。
如寒多热少，或但寒不热者，其人平日虚弱，七枣汤主之。
如神思昏乱，狂言谵语，不知人事者，轻则养胃汤加附子沉香，重者二陈汤加沉附，若甚者沉附汤主之。
如脉代者，此病甚不宜代脉，看大便如何，如大便照常，养胃汤加附子主之。如大便不利，可与正气散或和解散加桂，大便行则代脉去矣。
如发热头痛，小便不利，烦躁饮水，水入即吐者，五苓散主之。若引饮自汗，小便赤涩者，不得服五苓散，汗出更利小便，必亡阳也。况渗泄之剂，下虚者尤忌之。如四肢厥冷，头额虚汗，咳逆脉促，其证甚危，三建汤主之。
如证候不一，多所变怪者，和解汤主之。
如瘴止后腰痛脚软者，加减五积散主之。
如瘴止后汗多者，黄芪建中汤主之。
如瘴止后食少体倦者，异功散主之。
如瘴止后多痰，及食入而心下饱闷者，香砂六君汤或吞养脾丸。
如瘴止后虚烦不得眠，心胆虚怯，触事易惊者，温胆汤主之。
热瘴  ***************************
其病身发大热，神气沉昏，昼夜如卧炭火中，腰痛脚弱，大渴欲饮冷水，上脘痞闷，神昏妄语，头痛或不痛，或呕逆或不呕逆，小便赤涩，或频数或遗尿，大便或秘或自利，舌黑面赤目红，或吐血衄血，兼见之证，不能尽述。惟以其单热不寒，谓之热瘴。其热多不间断，因阳气尽发泄于外而然。谚云：热瘴久而死，此瘴之重者也。治得其道，得生者多。其脉洪弦数，或来七八至，亦有见阴脉者，治法先刺之。
南人治热瘴初起不用药，只挑草子之法，广中是处，有人能之。凡有瘴发一二日，卷其上下唇之里，以针刺其血，正中用手捻去紫血，又以楮叶擦舌出血。又令病人并足而立，于两足后腕横缝中青脉刺之，出血如注，乃以青蒿水与服，应手而愈。若冷瘴与杂病，决不可刺，热瘴之所以刺而得愈者，即太阳伤寒证邪气在表当汗之法也。刺出其血，即是得汗，而其效速于得汗，盖人身之上下唇，是阳明胃脉之所经，足后腕，是太阳膀胱脉之所经。太阳受病三日而阳明受病，南人之针，可谓暗合。若患热瘴而不即刺，及其三阳传遍，邪气入里，虽刺而血已凝，非惟无益，或至重伤。又南人针法，别有不可晓者，发瘴过经已入里而将死，刺病人阴茎而愈。窃意其通五脏，刺之或可去内脏之热耳。然少壮者尚可用此法，苟施于怯弱者，岂不危哉，按《黄帝内经》九针从南方来。刺热论曰：病未见赤色而刺之，是谓治未病。然则南方挑草子之法，不可废也。但南人未知辨赤色之道，愚谓热瘴初起，刺病人两足腕出血，又刺舌下出血，头痛两额角脉胀者，与两额角脉上刺之出血，其病势果衰大半。次服不换金正气散，又服和解汤七八服，得间断一日一发，然后截之。若间断作二日一发尤妙，不来之日，服和解汤七八服，和解后热势稍缓，服养胃汤，吞截疟丸，酒送，日服六七次。如未止，服四兽饮，此平常之法也。如变证不―，当与治冷瘴方法互治之。
如其证未解，或疑有热，亦不宜服发汗及凉药，但取嘉禾散服之。若果蕴热，但冷服无害。盖嘉禾散治下虚中满，能升降阴阳，正与秋冬作热之地为宜，服二三日则寒热之证自判矣。然后随证调治，自无不效。
如呕逆，以养胃汤、来复丹、治中汤、二陈汤，选而用之。
如兀兀欲吐而不吐者，二陈汤主之。
呕而热不退者，藿香正气散主之。
呕而膨胀，二陈汤下感应丸。
呕而头痛，来复丹兼如圣饮子。
呕而胸膈不快，下虛中满，嘉禾散主之。
呕而大便秘，嘉禾散加蜜主之。
呕而腹痛，红丸子及乌沉散。
呕而痰逆，头痛身痛，脚痛脚弱，热大汗多，烦躁引饮，大便自利，小便赤涩者，姜附汤主之，吞养正丹或灵砂散。
如发热烦躁，手足冷，鼻尖凉二证，病人因热大烦躁多不自知，医者须以手扪其手足与鼻尖方知之。身重脚腰痛，舌生黑苔，大混引饮，自利呕逆，自汗恶风者，干姜附子汤主之。
如大热咽嗌干，渴烦躁不解者，冷香汤主之。
如热大烦渴大作，饮水无度者，既济汤主之，甚者合夺命散。
如热大神昏，不知人事，妄语遗尿，吐血衄血，舌黑面红，目赤烦渴，脉弦而七八至。以手扪之，额上极热，胸腹热，腰以下不热而冷。虽狂言妄语，病人必踡卧，叉手扪心，或引衣自盖，阴证具于隐微之中。况脉只以五六至为数为实热，若七至八至是内阳尽出于外之脉，腹内则空虚矣。若误用寒凉攻外热，其毙也可立而待，急用沉附汤主之，吞黑锡丹。稍缓者，二陈汤合沉附主之。轻者养胃汤合沉附汤主之。
如热大烦渴闷乱，呕逆泄泻，手足稍微冷者，附子理中汤主之。如呕逆泄泻，脐腹刺痛，胁肋胀痛，引饮无度，胸膈不利者，冷香汤主之。
如发热腹痛，头目昏沉，四肢疼痛，大便自利，小便或利或涩，或呕或咳，自汗多者，真武汤主之。
如因误攻外热，以致四肢厥冷，两足如无，头颅虚汗不止，或时发哕，脉数而促，其危尤甚，急宜收心液，壮真阳，庶可更生，宜服三建汤。
如大便秘，其脉六至，兼弦而有力者，和解汤主之。甚者用蜜导法。
如夏月冒暑伏热，即发热瘴，烦躁口渴，上吐下泄，心脾不调，脉全不具阴证，共脉弦而六七至有力，六和汤主之。
如热大便坚硬，其人平素脾胃壮实，而脉弦数有力者，和解汤加苏叶地骨皮主之。
如发热头疼，或眼睛疼，大便实，其脉举按皆弦数，全无阴证，其人平素宜凉剂者，参苏饮主之。只可一二服稍和即止，不可过用，须要详认，不可误人。
如已分为间日，脾胃已和，湿冷已去，病退时脉亦弦散者，养胃汤加柴胡主之。
如已服正气和解温中固下后，热已间断，截疟丸不住者，十四日外，可少与柴平汤或柴胡散尤稳。不可多服参苏饮、柴平汤、柴胡散三方，须细察病人平素宜凉剂，胃气壮实，及脉实而无阴证具于隐微之中者，方可用之。如稍缓，不若和解汤加减守之，免致失手。
如已经七日，发热烦躁，引饮喜冷水，大便不通，小便赤涩，狂言内热，神昏不省者，令黄芪汤主之。若因上热未降者，尤宜沉附汤主之。
如无汗，发热头痛，小便涩，烦渴饮水，水入即吐，五苓散主之，不可多服。
如瘴止后，犹狂言神昏者，因心经之阳尚未降于下焦故也，二陈汤加沉附主之。或养胃汤亦加沉附。
如瘴止后，腹痛肠鸣，大便溏而频，平胃散主之。
如瘴止后，虚烦不眠，心胆虚怯，触事易惊，或梦不祥，或异象眩惑，夜不安寝者，温胆汤主之。无多服。
如瘴止后，精神倦，不喜饮食者，异功散主之。
如瘴止后，膈痛脚痛，加减五积散。
如瘴止后，自汗多者，黄芪建中汤主之。多痰体倦，六君子汤。
如瘴止后，易饥易饱者，香砂六君汤吞以养脾丸。
痖瘴  ***************************
瘴病初起，发热头痛，或呕逆或不呕逆，兼证虽多，惟以其神昏不能言，但噫噫作声，或全不作声，谓之痖瘴，此热瘴之甚者。故谚云：痖瘴无不死，为不治之证也。但不犯不可服之药，治得其道，千百人亦可起一二人。其脉初起一二日七八至而弦，热大，至三四日热微神清，脉反和平。
如其证精神清，目开如常，能饮食，能大小便，热微脉平常，只是全不作声者，此真痖瘴，极难救。盖肺气入心则为声音，今瘴毒之热，沸其血涌于上，塞于心肺之窍，故不能言，七日后多死。治当散其血，用麦冬汤调黑神散，亦有得生。
如其证目上视，口噤牙关紧闭，昏不知人，遗尿遗屎，不能言。以手重拿曲池、虎口、颊车、人中，亦知畏疼，不能出声叫哭。待热微时，稍言一二句，此痰迷心窍也，为痖瘴。用青州白丸子，二陈合星附汤，或三生饮。元气虚者加人参，十可活三四。如手足搐搦、气逆者，附香散及养正丹，如因食冷物所致者，苏感丸。
如其证精神不甚昏，能饮食，大小便亦通，热不甚，惟舌本强木不转而不能言者，亦非正痖瘴，乃瘴毒中子心脾二经所致。心之别脉系舌本，脾之别脉连舌下，邪气入其经络亦然。用正舌散及全蝎、射香、南星、茯苓之类治之。
如其证初起或是寒瘴或是热瘴，能言语，因医者误用发汗及升药降药而变痖者，为不治之证。虽神气清奭，脉息和平，二三日决死，不可用药。
不治证  ***************************
瘴病初起，热大不语，至二三日热微神清脉和，惟不作声，此真痖瘴不治。
瘴病上吐下泄，精神昏乱，脉微迟无力，二三日决死勿治。
瘴病因食生冷过多，至四五日作泄，手足冷者，决死勿治。
瘴病热退时，脉亦七八至无神者，决死勿治。
瘴病脉大而散，无胃气者，不治。
瘴病阳证见阴脉，无胃气者，不治，有胃气者生。
瘴病误服麻黄发汗药及柴胡、黄芩苦寒药而变痖者，决死不治。
因误服麻黄而筋惕肉瞤者死。
因误服麻黄而目赤喘急者死。
因误服麻黄，汗出不止，发寒而哕者死。
因误服寒凉，目利而手足厥冷，渐及肘膝者死。
因误服寒凉而发哕者，不治。
因误服寒凉，狂起乱搏人者，不治。
因胎前染瘴，胎落而变痖者，不治。
产后染瘴，脉洪大如竹管鼓指七至者，不治。
脉  ***************************
瘴病之脉，不可不细察，假如其脉沉细而迟，此元气虚寒之脉，外证虽见纯阳，当急用沉附等药。苟误投以寒剂，其逝即在顷刻，正所谓承气入胃，阴盛乃亡也。在伤寒阳证见阴脉，为必死之证。瘴疟为上热下寒，外热内寒之病，阳证见阴脉为真病，脉见有胃气者，反为易治，万不失一。
如其脉弦带数，六七至有力而不散大，此元气不虚寒，外证无，阴证具于隐微之中。只宜正气散、和解汤等药。苟误投以姜附，亦难收功，正所谓桂枝下咽，阳盛则毙。或间有阴证见有阳脉，亦不宜例用姜附，且与和解、正气守之。若苦寒之药，不可以脉见阳而妄用也。
如其脉洪大无伦，七八至，按之鼓指者，或无力者，此元阳气尽泄于外之脉，不可谓之阳脉。盖脉只以六七至为数为热，若七八至为元气已飞越而邪气独盛，正不胜邪。故见是脉，以浮而无力为洪。若洪大过筋鼓指，则为元气不固于内，反泄于外。故见是脉，正《内经》所谓脉大为虚是也，鼓指者更虚于无力，二脉兼见，鼓内伤火不归经之证，方书谓龙雷之火。其外证决见大热之病，细察之，必有阴证具于隐微之中，急宜用姜附等大热之药冷饮之，其效可必。倘误投凉药，祸如反掌。在他证脉至七八至为七极八脱，决死之脉，在瘴疟如治以法者，水保无虞，如脉代而不散者，当问大便如溲，小便调，为元气不足，宜参附之剂补之。元气实，代脉去矣。若数日未更衣，更宜和解、正气，使大便利，黑屎去，则代脉去矣，若代而兼散，则为不治之脉。
如脉瘴作时七八至，温中固下正气和解后，热退去时，一呼一吸，只来二至，在他证为二败必死之脉，在瘴疟为邪气尽退，正气将复之脉。其外证决见浑身冰冷，困倦乏力。惟口中所出之气略温，或大汗如雨，恶寒之极，斯时惟宜调养，内服补脾之药。一日则前证俱退，二三日脉复四五至矣。
日期  ***************************
瘴病无传经，治得其道，则有减病常期。治失其道，则至其时日而增剧。如瘴初起，轻则自间断，正类疟病，治之当一日一发者，十四日愈，或二十一日愈。二日一发者，七日愈。其故何也？夫瘴多是元气不胜邪，一日一发，元气难复，其愈迟。二日一发，元气易复，其愈速。若三日一发，则与痎疟无异，当以治瘴治痎之方，斟酌合用，必半年一年，方可愈也。其次，初发不间断，正气和解后，三日即间断，七日可愈，或十日愈。又有重者，直至七日方间断，十四日可愈，如不愈，二十一日才已。有二十一日犹未已者，虽未愈，谨慎用药，再无变证。若不知治瘴之法，妄用药饵，不问轻重，如重犯发汗凉药，则三日变证，七日死。有十日变证者，有十四日变证者，有二十一日变证者。若犯石膏、大黄，则变证只在顷刻。总之治失其道，七日内变证极多，十四日变证次之，二十一日内变证又次之。
妇人  ***************************
南方阳浮阴闭，阳恒泄，阴恒固，男子以阳为主，故瘴病者多，女发以阴为主，故病瘴者十中一二，治法与男子同，更加以豁痰调气降气为主。用四七汤乌沉散，佐以沉香间服，或加四物。惟胎前产后与男子异。在胎前以正气、和解方，加大腹皮、砂仁、杜仲、续断安胎，或兼四物。若见阴证，亦照姜附温中镇下方法，胎亦不落，即经所谓有故无殒是也。或不幸而瘴毒深重，热极大，胎多难保，胎下不变痖，不作痉，脉不洪大无伦，鼓指，数七八至者犹可治。设变痖或脉七八至，虽参附亦无如之何矣。在产后染瘴者，当大补气血为主，佐以温中镇下正气和解，不变痖，脉不大，七至八至，多有得生者。盖脉大鼓指七八至，瘴脉之常，本可治。惟产后不宜见此，其大法不出子前三证中，参论临时斟酌可也。
小儿  ***************************
小儿瘴病，多因乳母不与之避寒暑，啖生冷，飧炙煎，致儿聚痰为患。况小儿较之大人，谓之哑科，以其不能言病情，故难辨别。医者当审谛，闻其声，望其色，察其举止，看其虎口，参以三证治法，斟酌其轻重而后药之可也。如热大不寒，振不作声，以手重拿合谷不作声，惟手撑动，热微时，亦不作声者，此是痖瘴，必不可治。如热大面赤舌黑，目赤唇红，欲扯瓯碗，频含乳，唇红，是肺热。欲扯瓯碗，频含乳，是口大渴。上吐下泄，踡卧或俯卧，手足指稍冷，是虚欲就实。手足指冷，是胃中寒。睡露睛，是脾虛。时时狂叫，或曲腰而啼，是腹痛。虎口脉过三半，当用附子理中汤治之。服至病减方止，如热大面赤舌黑，目赤唇红，频含乳不吐，大便秘，小便赤，手足指稍不冷，睡不露睛，仰卧时时狂叫，虎口脉过三关，此无虚寒之症，当用正气、和解，参以热疟方法治之。如先寒后热，先热后寒，或间一日发者。或一日发者，此是冷瘴，治当以前审病之法用药，庶几可称为幼科之国手。
发瘴时调理却病法  ***************************
众人多发瘴时，必须加意保养。晨兴盥漱后，先服平胃散或不换金正气散，过一刻啖少粥，巳时早食，申时晚食，夜间服理脾消食丸药。酒少饮不妨，不宜太醉。天气若不常，一日之间，顺其寒燠加减衣裳，不食生冷，则脾胃自壮。省食油腻，则胸膈自快。无大忿怒以伤天和，重节色欲以固真气，如此调摄，决保无恙。如秋冬大热，服以降气镇坠药，养正丹、黑锡丹、苏子降气汤、秘传降气汤、沉香降气汤，选而用之。
瘴病中将息法  ***************************
凡才病瘴时，切须忌口，非惟生冷油腻不可食，尤忌酒肉鱼面之类，饮亦可住。只可食粥，仍戒荤食，不得已吃白糁咸豉萝卜，即当发时，亦不可食，候发过稍久却食。如不发日，从便吃白粥，不可太饱。不忌口则病难已，所食之物，皆且邪气，致使服药不效。若食素粥数日，依前法服药即效，所谓服药不如忌口是也。每日只宜漱口而已，不可洗手面及梳头，但安心坐卧，数日莫动，如此将息，无所不瘥。
瘴病后将息法  ***************************
凡瘴病才住，可记初发几日，依前日数，十分畏谨。大率瘴不发后三日，方可洗手，七日后，方可洗面，半月后，可略梳头一二次，三月内戒房事，能戒百日尤妙。瘴不发时，仍素粥三日，经五日后，方以猪脾熟煮羹，薄吃软饭，十日后，略饮些酒，少吃肉羹，但不可食诸般骨汁，若犯之即再发。如牛羊鸡肉，须忌一月为妙，如不能将息，或致再发，必须依前法服药，前法将息而已。如饥饱劳役，喜怒不时，再发，虽依前法服药调理，多致延绵半年，方得平复，终不若小心谨慎调理不再发为妙。
灸法  ***************************
凡冷瘴初起，腰足寒厥，其脉沉细，因失饥寒，伤饮食。致病者，内服姜附等药，外灸中脘、从建里上行在脐上四寸，中脘穴也。气海、在脐下一寸五分宛宛中，气海穴也。三里从上廉穴上行一寸，锐肉之端，按之肉起，手三里穴也。三穴，使中气温下元暖，则病无不愈。若无前证，其人平日不甚虚弱，及病始发者，未可便灸。如瘴病既久，气血已虚，服药不效者，宜灸膏肓从魄户下行，第四椎下五椎上，此穴居中，去脊中各三寸半，正坐曲脊取之，膏肓穴也。或大椎一椎之上，大椎穴也。及第五椎五椎下神道穴也。二穴，随年壮尤妙，及足三里则久瘴自痊，热瘴忌灸。
瘴后变证  ***************************
瘴后调摄，较之他病其难百倍。善养生者，于饮食起居之际，兢兢业业，无一毫差忒，谨慎百日。待脾胃元气复常，方可免变证之患。若瘴后解怠，起居不时，恣意饮食，与夫沽酒市脯色，色气无忌。当此脾胃之元气未复，不能消化，岂不积而作痢，聚而作痰，浮而作肿乎。此难以立方施治，盖谓瘴后元气常虚，是无根本，将何以常病邪。今择散方法于后，以备审用，当其临时，可权衡虚实而补泻之。
痢  ***************************
下痢之因，由元气脾胃衰弱，饮食不节，积而不化，遂致湿热伤于气分则白，伤于血分则赤，气血俱伤，则赤白相杂。其青黄黑色者，由湿热兼伤各脏，故见各经之色也。脉沉小流连有胃气者生，洪大而数者死，身凉脉静者生，身热脉大者死。
治法，初起腹痛，里急后重而痢者，当审元参何如。元气未虚者，先用苏感丸以下之。去其积滞，更兼有实热者，量用木香槟榔丸下之。盖谓无积不成痢，故先宜荡涤以去其积。若兼伏暑，以香薷饮送下，小便不利，五苓散送之。次用消导和气行血药，后服香连丸或变乱丸，久不止，断下汤、真人养脏饮，斟酌选用。若元气虚弱者，不可更行荡涤，先用六君子汤，随所伤物加药送保和丸。如伤米食，加谷芽、神曲，面食伤，加麦芽、神曲，肉食伤，加山査、神曲，酒食伤，加干葛、神曲。兼呕吐，加砂仁、藿香，次用香连丸及四神丸。如渴甚，用七味白术散送之。如元气下陷，用补中益气汤送下。若兼脾胃虛寒，用理中汤。又有噤口者，《卫生方》云：噤口乃下痢不纳饮食是也，医者但知危笃而乃畏绵，不究其所致之由，说多不救，良可惩哉。《易简方》谓：宜四柱散、理中汤、茯苓散加肉蔻、木香，或咽震灵丹等药。何乃王德肤知其一，未知其二耶。盖古方有清心莲子饮及压毒药者，有用生胃进食药，岂可执一物以治之耶。如诊视而知其脾胃脉不弱，问知其心烦头痛，手足温热，未尝多服凉药。此乃毒气上冲心肺，听以呕而不食，宜用致毒散，每服四钱，陈仓米百粒，姜枣煎服。又一方，石莲子捶碎去壳，留心研为细末，用陈仓米饮调下。若其脉微弱，或心腹虚膨，或手足厥冷，初病不呕，因服粟壳、乌梅及诸苦温凉剂，或饮草药过多，早晨未食先呕，不思饮食，此乃脾胃虚弱，却可信《简易方》之言。又有一方，犹为简易，用山药一味似小豆大，一半银石器内炒熟，一半生用，同为末，米饮调下，甚有奇效。又尝观前辈痈疽方，治呕逆不食者，亦有一说，毒气攻心者，以乳香、绿豆粉作内托散服之。脾气虚弱者，嘉禾散、山药丸治之。胸中当存活法，裁其方法，为噤口痢用，何患不收功于危笃耶。大都瘴后痢疾，极难施治，如前数药，虽是良剂，特准绳耳。至于临时变通，在医者尽望闻问切之功，极精巧以别其虚实寒热，然后施治，庶可为人之司命。
肿胀  ***************************
肿张之因，盖为脾胃元气虚损，又不能调摄饮食，起居失时，复伤脾肺肾三经，俱能作肿。伤脾而肿者，即经所谓诸湿肿满，皆属脾土是也。伤肺而肿者，即经言饮食入于胃，游溢精气，上输于脾，脾气散精，上归于肺，通调水道，下输膀胱。今肺伤，不能通调水道，下输膀胱，使小便不利，泛溢作肿是也。伤肾而肿者，肾属水，今肾气虚寒，不能摄水，以致汛溢，反以浸渍乎上。于是三焦停滞，经络壅塞，渗于皮肤，注于肌肉而为肿也。
脉浮大者生，沉细者死，脐突，缺盆平，手足心肿起无纹，满肚青筋，腰肿阴肿无缝者，倶不治。
治法，伤于脾者，宜实脾利水快气，嘉禾散、乌沉散、五加散、实脾散、五苓散、五皮散、平胃散、胃苓散、流气散，斟酌详用。切不可用樟柳、芫花、黑牵、大戟、甘遂，下水之剂。伤于肺者，补中益气汤加减用之。肾水虚寒者，附子理中汤，香砂六君汤加姜附煎送金匮肾气丸。已上诸方，治肿筌蹄变通之妙，尤在医者随时取用。
痰  ***************************
瘴疟之作，多由痰滞而成。故其痊后稍不调摄，痰证即作。然痰之变证，非止一端，为喘，为咳，为呕逆，为麻木，为痞膈。及为异病之最重者，又为卒暴痰厥眩晕等证。
若痰厥僵仆，不知人事，脉浮而迟者生，数而急疾者死。口开眼合手撒，遗尿吐沫，喉如鼾睡，发直摇头，汗缀如珠，皆不治之证。治法，痰厥者，三生饮合夺命散。元气不虚者，吹鼻药、三生饮、星附汤，星香散，及导痰汤选用。其他痰证，以二陈汤为主，随证施治，不可执一也。

卷上·辨药  ——————————————————————————————————————————————————————————————————————————————————————————

升药  ***************************
南方之地，其气不正，阴常盛。春夏多寒，阳恒泄，秋冬多热，阳外而阴内，阳浮而阴闭，故人得病。多内寒外热，下寒上热。医者不察，概用升阳发表等药，致病者滞神昏而不知人，服多者气逆哕而汗出即逝。盖瘴病之作，秋冬为多，人之阳气，春升夏浮，秋降冬藏，秋冬热是行夏浮之令，而秋冬之令不行，阳气之不降也明矣。阳气不降，则中下二焦空虚而寒，大法升降浮沉则顺之。寒热温凉则逆之。知此者急使阳气下降及温中之下暇，而况敢用升浮凉药以犯逆时之戒乎。凡升阳之药，味辛性凉，味辛便能散真气，性凉非脾胃虚寒所宜。因其升，故心肺之阳不降，所以神愈昏不知人。因其散气，故中气愈虚，不能运痰，所以痰滞。因其性凉，肺胃愈寒，所以发哕。因其发汗，故汗一出，翻然怍冷，上焦几微之间，气随汗而出，所以即逝。议论至此，治瘴者岂可以升阳风药而妄用之哉。所谓升阳风药者，如升麻、防风、荆芥、羌活、独活、前胡、薄荷、天麻、蔓荆、葛根、细辛、白芷、川芎、紫苏之属是也。予观今之医瘴病者，不识其端，妄以头痛发热，身痛口渴，为时行寒疫。用败毒散及升阳散火汤二三服，则痰滞不语，目瞪口噤。元气素实者，热退时此证亦退而退而苏，热来时其证复来。此时急宜温中利痰，用治瘴正法，多有得生者。若元气虚，服三四服即变痖瘴。七日外，竟成大梦。又有一等元气极实者，服前药，亦不痰滞，亦不变痖，止是热不退。直至十四日，内热微时，方作哕而逝，此等变证，不惟败毒散火汤，虽参苏饮，变证亦如此。
降药  ***************************
经曰：重阴必阳，重阳必阴。瘴病之作，天气热而人身亦热，上多燥渴，心胸烦热，是重阳也。而鼻尖凉，腰足冷痛，是阴寓于其中也。又寒极生热，热极生寒，故瘴之始作也，必大热，及其病退也，身无尺寸之肤下如冰冷。医者不知此理，见其发热烦躁，舌黑而红，目赤，脉弦数，便以为大热之证。用苦寒降药，如黄芩、黄连、栀子、黄柏、知母之属，愈投愈剧。连服数剂，则上热未降，中寒大作，或变痖，或痰滞，或发哕，或手足稍冷厥而泄。诸证一起，百无一生。又有甚者，见其烦躁引饮，而用白虎汤、石膏汤。见其舌黑，大便秘，小便赤，而用大柴胡汤、承气汤。此药下咽，或即发狂而毙，或即痰滞而卒，顷刻危亡，是知瘴病未必遽能危人，医危之也。苦寒降药，如天花粉、木通、滑石、车前子、玄参、连翘、玄明粉、生地黄之类，亦不可轻用。医者审之，庶不误人。
平胃  ***************************
或曰：瘴病因于脾胃虚寒，外感乖戾之气而成。而治法必先正气和解，所用正气散养胃汤、不换金和解散。诸方，俱有平胃散在内。盖平胃散古人用以治脾胃，敦阜有削平之义？故曰：平胃非补。脾胃药何，又用之况瘴病脉弦，脉弦而服平胃散，又犯东垣虚虚之戒，何也？予曰：发瘴之地，其地多山，其土卑薄，方基晴明，天气热蒸，地下生水，及其阴雨，地下多湿，人生其间，常履于湿土之上。经曰：谷气通于脾，湿伤脾内。故脾胃之虚，多由阳气浮于上，阴湿之气伤于下而然，非若内伤之主于饮食劳倦也。用平胃以去脾湿，胡为不可。中有苍术之燥湿，不闭腰理，使汗易出。陈皮之消痰下气，厚朴温中下气，理痰消食。甘草之调中气，益脾胃。故李待制选以为治瘴要药也。若谓脉弦在内伤，谓肝木克脾土，宜补脾抑肝，不宜祛湿，故犯虚虚之戒。不知瘴病脉弦，是疟脉自弦之弦，为邪在半晴半里，因湿生痰而作，故不禁平胃，正欲其温中去湿也。
麻黄  ***************************
《卫生方》云：麻黄生于中牟，有麻黄之地，冬雪不积，盖麻黄能泄内阳故也。今南方无霜雪，皆如麻黄之地，阳气恒泄，即此可知。人居其间，不劳麻黄而自汗，有病则不宜轻发汗，轻用麻黄，此理甚明。前辈诗云：四时恒是夏，一雨便成秋。读此一联，不惟知南方天气，亦可触类而知夫人之病也。假如病者多热，才经一汗，便翻然为冷，是岂宜轻发汗耶？如五积散、通关散、金沸草散、九宝散、小续命汤、十神汤、香苏散，俱有麻黄，虽有主对，亦不可服。若麻黄汤、青龙汤，南方尤不可遽用也。今人例以麻黄为发散药，殊不知其力只能驱我之内阳以劫外寒也。古今方书用治肺经咳嗽，以肺之性恶寒，肺为娇脏易于感寒，乃宜用之。仲景治足太阳伤寒，以太阳在表，非汗不解，及治少阴经伤寒，发热脉沉。盖少阴当无热，恶寒，反发热者，邪在表也，故以温剂佐之。发中有补，皆所当用也。除此三经，方书已自少用。况南方不寒之地，瘴气交重，瘴病岂尽因感寒耶，不因感寒，不用麻黄又何不可。《南史记》范云欲赴梁武帝九锡之命，忽尔伤寒，召医徐文伯治之，恐不得与庆事，实告之曰：欲即愈当先期取汗，但不免妄泄元气，恐二年后，不复起矣。云曰：朝闻夕可，况二年乎。文伯烧地布席，置云于上，得汗而解，云大喜。文伯曰：不足喜也。后二年果应。夫发汗先期，尚促寿限，况不当汗而汗乎。又尝见有染瘴者，上热下寒，腰足寒痛，自谓五积散证也。遂倍加麻黄，多衣覆汗，竟成重证。虽服真武汤，亦莫能救，并赘于此，为妄用药者之戒。大凡瘴病误用麻黄，服后哑者，七日内死。或筋惕肉瞤者，十四日内死。或目赤上气喘促者，十四日内死。若汗出不止，脉细如无，悸动寒战。发哕者，即时死，余常目击，可不慎哉。
柴胡  ***************************
《卫生方》云：夫人身本地水火风四大，假合阴阳和会，上焦属火为阳，下焦属水为阴。遇有寒热，见上热下寒之疾，不能升降既济之，而反用药实实虚虚，则水火解散，而人身坏矣。尝谓见柳可教彭亮，一日染瘴，身热心烦，自以为实热，乘渴以冷水吞黄连黄芩丸，又取冷水以渍胸膈，至日晡小便渐多。更服黄芩汤、小柴胡汤，是夜连进数服，小便愈数，次日早热渐才退而即逝，可畏哉。夫下元为人身根本，根本既虚，身乎何有？小柴胡汤，今人但知为可用退热，抑知其所以用乎。夫仲景制方，惟用之以治足少阳胆经伤寒。盖胆无出入道路，柴胡乃本经药，邪在半表半里，非柴胡、黄芩之苦，能发传经之热则不可。佐以半夏之辛，以散除烦呕。复用人参、甘草之甘，以缓中和之气，又且存攻守之意也。倘不择其可面概用之，鲜有下蹈彭司教之辙者。大凡瘴病误用柴胡汤，服后愈增烦渴，舌愈黑，身沉重，自利频频，手稍冷渐渐厥者，二三日决死。或发哕者，七日内死。或痰逆而哑者，七日死。俱所目击者。或曰；若然，柴胡断不可用与。余曰：柴胡能治邪气在半表，非不可用也。但必须其证一定不可已，方可用之，亦不可遽用。其性极寒，必须先温中固下正气后。及十四日后，其病退时，脉亦弦数，外证的系实热，方可用之。亦当与正气平胃养胃兼用可也。或李待制柴胡散，尤为稳当。
槟榔  ***************************
岭表之俗，多食槟榔。盖谓瘴疟之作，率由饮食过度，气痞痰结，而槟榔最能下气消食去痰。故土人狃于近利而暗于远害。此谓北人之饮酥酪，塞北地寒食酥酪，肤理缜密，一旦病疫当汗，则寒塞而汗不得出。南方地热食槟榔，不知槟榔味辛，能下泄元气，大泄胸中至高之气，久食槟榔，脏气疏泄，一旦病瘴，元气已自虚羸，故不能堪，所以南方多体瘠色黄。夫岂全是气候听致，盖亦槟榔为患，殆不思耳。
附子  ***************************
《卫生方》云：重阳必阴，重阴必阳，寒热之变，物极则反。今瘴病或始寒战而终大热，或连日极热而后作寒，正谓此也。第伤寒以不饮水为内寒，瘴则内寒者也。亦饮水，甚则欲坐水中，取水以渍其心胸。盖炎方受病，气专炎上，心肺焦熬，华盖干涸，所以多渴。若其脉浮而虚，按之无力，又或病潮时脉洪数，病不潮时脉微弱。其证则心烦躁，额上极热，面色多赤，舌多黑，头或痛或不痛，小便或频或赤，大便或泄，腰腿沉重，两足不热，甚者寒厥或疼，误服凉药，则渴转甚，燥转急。治此者，当引上焦热气降于下焦，正宜用大附子，及灸丹田、气海、足三里等穴，使下元暖，阴阳交泰而病自和解矣。或曰：口渴心烦，面赤舌黑，小便赤，脉数，明是热证，而子谓治此病者，宜用大附子。附子乃大热药也，以之治大热之病，是以火济火，甚骇耳目，吾子其有说以通之乎？余曰：方书有云：凡间之火，得木则炎，得水则伏，其疾之小者似之。故立方有正治龙雷之火，得木则燔，得水则炎，日出则灭。其疾之大者似之，故立方有从治，复佐以热因寒用之，寒因热用之之理。今人染瘴，或哑而不能言，或热而精神昏乱，如卧炭火之中，去死一间，不谓之火病可乎。所以立从治之方，有姜附汤、干姜附子汤、沉附汤、附子冷汤、附子理中汤、真武汤、冷香汤、七枣汤、极重三建汤。虽各有主对，俱系温剂，令冷服之。或佐以凉药，乃寒因热用也。或曰：以热治之之法，既闻命矣。而三建汤用川乌、附子、天雄，乃一物也，何以别之？余曰：以春月采小者为川乌，主除寒湿，去痰。冬月采大而有小子附于旁者为附子，主回阳，反本，补下焦之阳。虚大而旁无小子者为天雄，取其雄不孕子之意，其力全无分散，补上焦之阳虚，以三物同一本出于建平，故名曰三建。瘴虚因医者误用凉药，以致四肢厥冷，头额虚汗，发哕，脉数而促，证甚急，用之能收心液，能止真阳，多有得生者。
常山  ***************************
瘴与疟似同而实异，故瘴之轻者全类疟疾。医者不知治瘴之法，例用常山、白砒，及草果，涌吐其痰，致元气实者，荏苒难安，元气弱者，即加肿胀，多致不起，深可太息。盖瘴疾因阳气不降，又吐之则不降之阳气愈升，中气愈虚，其不危者几希，故白砒、草果，毫不可用。若常山犹有用处，其力能去皮肤毛孔中之瘴气。寒热所感，邪气多在荣卫皮肉之间，欲除根本，非常山不可。然常山多能吐人，须制之使不吐方可用，七宝饮冷服之不吐，截疟丸日服六七次，酒送之，亦不吐，屡验之药也。当知此药，乃末后之兵，方其瘴之始发，必先正气和解，温中镇下，固守乎病人元阳之气，兵法所谓避其来锐是也，及其热之间断也。明见其作息有时，一日一作，只有五六时即退，或间一日一作，审知其脾胃已和，下焦湿冷已去，元气渐而平复，邪热渐微渐短，即用七宝饮、截疟丸则应手而愈。兵法所谓声其惰归者是也。苟不明此理，当其病热正盛而用常山，则非徒无益，而正气愈损矣。
黄芪 白术 肉桂  ***************************
瘴疾之作，率由暑热，所以腠理不密，多自汗。医者因其自汗，以治瘴之法治之，用参芪归术之剂补之，服后愈觉烦闷难安，神识昏迷，不知天热气蒸，得雨方解，瘴病热蒸，得汗方除。白术止汗，黄芪止汗密腠理，汗不得出，热蒸无由得解，更作烦闷神昏，故白术、黄芪亦不宜遽用。或曰：白术、黄芪，其性敛汗为不可用，而肉桂亦非汗药，何又用之？余曰：肉桂固能止汗。《本草》有曰：主温中。又曰：本乎地者亲下，补肾用肉桂，故其性亦能引上焦之阳气下达肾经，故可用。或曰：子言天气热蒸，得雨方解，瘴病热蒸，得汗方除，今病者自汗，宜其瘴之愈也，何又不除？余曰：此自汗略得舒片时之热闷耳，若欲其愈，必也温中固下，正气和解，使阴升阳降，荣卫和调，邪无容地，自然大汗如雨，自头至足，无处不出，大汗后浑身冰冷，惟口中所出之气略温。此等证候一见，瘴热不复来矣。此时惟当慎其调摄，得百日元气，可复常耳。
酒  ***************************
《本草》载：三人晨同行触雾，空腹者死，食粥者病，惟饮酒者触不病。南方天气清晨多雾而寒，故人相勉以饮酒，谓其可以御寒辟瘴，殆不知乃发瘴之源也。盖南方暑湿，饮酒则多中暑湿毒，兼瘴疟之作，率由上膈痰饮，而酒尤能聚痰。岭外谚云：莫饮卯时酒，莫饱申时饭。此诚摄生之要也。然忌夕食者，人虽易晓，戒卯时酒者，人以为疑。盖南方气候不常，虽盛夏阴雨必寒，虽隆冬日出必暖，一日之间，寒燠屡变，要之昼多燠，夜多寒，饮酒过度，固所宜，而卯酒尤甚。方其朝寒而饮，遇暴热则必聚痰以为病也。

卷下·正气方  ——————————————————————————————————————————————————————————————————————————————————————————

陈皮半夏汤  ***************************
治瘴疟不问先寒后热，先热后寒，多热少寒，多寒少热，皆因夏月伤暑，汗出不透，或秋伤风，或过食生冷，先伤脾胃，沐浴感冒，多作此疾。因有痰涎停于胸膈，所谓无痰不生疟。初起宜先下惑应丸，温中去积滞，方服此以正气去痰。
陈皮（去白）　半夏（汤泡，七次）
各等分，为粗散，每服四钱，姜七片，水煎，不拘时服。壮实人日三四服，虚弱人日二服。
瘴疟本于痰，痰主于湿。半夏能胜脾胃之湿，所以化痰，与陈皮同用，其味辛，辛能散滞气，利水谷，下气，气行则痰行，所以治瘴，先用之以正气理痰也。
不换金正气散  ***************************
治四时感冒，五肿膈气。和脾胃，温中下痰，止霍乱吐泻，心腹疼痛胀满，吞酸噫痞噎塞，干呕恶心，中受寒湿生冷，外感风邪及山瘴之气，发而为瘴。身体沉重，骨节酸疼，头昏鼻塞，未分阴阳之间，正宜服之，则气自正而病自退，及能止汗。治诸疟疾，遍身浮肿，或风气所灌，手足肿痛，全不思饮食，肠腑时鸣，妇人胎前产后皆可服之，小儿脾胃不和，时气诸疾。又治四方不服水土，凡寓岭南，此药不可缺也。
厚朴（去皮，生姜汁浸一夜）　半夏（汤泡，七次，姜汁浸晒干）　陈皮（去白）　藿香（去梗，洗净）　甘草　草果（去皮）　苍术（去皮，米泔水浸一宿，炒）
上各等分，先用锅炒厚朴令香，次入苍术炒令紫色，又会半夏炒香熟，再入甘草炒黄，又入陈皮炒，方将众药安藿香在中心，用药遍盖罨定，少时许藿香干，方可取出，同草果为散，每服姜枣水煎，一方无草果。
按：发瘴之地，地土卑灌，阴湿之气恒盛，四时多热，阳燠之气恒泄，湿气盛则脾胃伤，阳气泄则脾胃冷。是方用厚朴之温中去湿满，陈皮之消痰下气，苍术之燥湿健胃安脾，甘草之调中，同用以去敦卑之气，半夏之利痰，以除瘴本，藿香之芳芬，且脾开胃止呕，草果之辛，以消食化滞，共为温中正气之剂。方名正气者，谓其能正不正之气，故治瘴为先用之剂。
藿香正气散  ***************************
治证同前，呕吐不止者用此。
藿香叶（晒干）　陈皮（去白）　半夏（汤泡，姜汁浸炒）　甘草　厚朴（去皮，姜汁炒）
上各等分，姜枣水煎。
此即前方去苍术、草果。治瘴之呕甚者，闻药气则呕，苍术、草果，其气太辛窜，故去之。
太无神术散  ***************************
治证同前，若兼耳闭心痛者用此。
苍术　厚朴　陈皮　藿香　甘草　石菖蒲　姜水煎服。
此方即不换金去半夏，加石菖蒲。此太无治瘴之方，若瘴初起兼耳闭心气痛者，可择用之。以菖蒲味辛，能散邪开窍，治冷气也。
二陈汤  ***************************
治瘴病兀兀欲吐不吐，及呕而膨胀，又治证候未分，用此服之。待其明白见证，方用对证药。
陈皮（五两）　半夏（五两，汤泡七次）　茯苓（一两，去皮）　甘草（一两）
上锉散，每服五钱，姜七斤，乌梅一个，水煎温服，不拘时候。
谚云：无痰不成疟，故瘴病当以治痰为主。痰生于湿，由脾土不能制湿而成。是方用半夏辛温能燥湿，茯苓甘淡能渗湿，湿去则痰不生，陈皮辛温能利气，甘草甘平能益脾，则土足以制湿，和气则痰不能留滞，名曰二陈者，以半夏、陈皮二药，宜陈用之为君，故名之。此方治瘴首尾俱可用，温中固下之药，恐其太峻，加入此方合用则少缓。
养胃汤  ***************************
治外感风寒，内伤生冷，憎寒壮热，头目昏痛，肢体拘急。乃辟山岚瘴气，脾寒痰疟，四时疫病，治冷瘴及寒痰加附子。
人参　茯苓　甘草　半夏　苍术　厚朴　藿香　草果　陈皮
上各等分，每服三钱，乌梅一个，姜七片，煎热服，不拘时。是方乃不换金合二陈，加人参、乌梅。瘴初起于湿痰之内积，邪气之外感而成。故平胃以除湿，二陈以去痰，正气以正不正之气，人参之甘温补脾，益元气而利痰，乌梅之酸以止渴收肺气，可为治瘴良方。予每用温中固下之药，合于此方，甚获奇效。

卷下·和解方  ——————————————————————————————————————————————————————————————————————————————————————————

和解散  ***************************
治瘴疟正气之后，传用此方，一日五六服。南人常自汗，不可汗，不可下，不可吐，多是脾胃感冷成病，此方和脾胃，逐风邪，其妙如神。感病轻者，更不再发，重者亦自减轻。
苍术（半斤，制）　陈皮（二两，去白）　藁本（四两，洗）　桔梗（四两）　甘草（四两）　厚朴（二两，去皮姜汁炒）
上共为粗散，每服三钱，水一钟半，姜三片，枣一枚，同煎至七分，去渣热服，一日夜五六服，不拘时。若用此药不发，更服此药一日，方服别药，发稍轻，亦有其效。后再发次日更服，一日亦五六服，若第三次不发，更服此药一日，却服别药。如三次再发，却服后药。此药不止治瘴神效，就是伤风伤寒作疟，证候未分之时，并服此药一二日，皆有效验。如不效，即自依各证用药。若无医药之地，病初发至末后，皆服有效。
瘴病起于地湿，湿则生痰，天气热外泄，脾胃多寒。是方用苍术为君，能去温不闭腠理，使汗易出，汗出则病从汗减，与厚朴、甘草、陈皮同为平胃之剂，能去湿，温脾胃，去冷气，调中气。湿去则痰不生，脾胃温，冷气去则土缓，中气既调且和暖，则瘴毒不能留，自然作汗而解。加以藁本，乃太阳经药，头痛身热，腰脊强痛，乃邪气郁结于太阳经，藁本能使其邪自然作汗，而又治风流于四肢，凡中雾露之气，皆能为瘴。藁本能祛其气而清上焦，更去风除湿。桔梗能利肺气，利痰，发散胸膈瘴热之气，与平胃合为和解之剂，为治瘴和解之神方。

卷下·温中方  ——————————————————————————————————————————————————————————————————————————————————————————

附子理中汤  ***************************
治瘴毒发热，烦渴闷乱，外热内寒，自利呕逆，手足厥冷。
大附子（炮，去皮脐）　人参（去芦）　炙甘草　炮干姜　白术（去芦，土炒）
上各等分，水煎温服，如欲饮冷则冷服。
瘴病发热烦渴，是心肺之阳不降而然，自利呕逆，手足冷，是脾土无阳，虚寒而然。是方也，寒淫于内，治以辛热，干姜、附子之辛热，以治内寒。吐利则脾虚，脾虚者以参、术、甘草之甘补之。大附子能引上焦之阳入于中焦，则烦热退，中焦暖则吐利除。
治中汤  ***************************
治瘴疾呕吐，心腹满痛。
人参　白术　干姜　甘草　陈皮　青皮
上各等分，水煎热服，不拘时。
瘴疾多呕者，因脾土虚寒，痰气上逆而然也。故以干姜之辛热治寒，人参、白术、甘草之甘温以补脾，同为理中之剂，加陈皮、青皮之辛以散气，气降则痰下而呕止矣。
真武汤  ***************************
治瘴病数日后，发热腹痛，头目昏沉，四肢疼痛，大便自利，小便或利或涩，或呕或咳。
大附子（炮）　白茯苓（去皮）　白术（炒）　白芍（炒黄色）
上药姜五片水煎，食前温服小便利者去茯苓，大便利者去白芍，加干姜，呕者加生姜五片。《易简方》云：不下利而呕者，去附子，加生姜，然既去附子，但存三味，似太平易，更当临时消息之。治病之法，本当遥度也。《活人书》云：太阳病发其汗出不解，仍发热，心悸头眩，身瞤筋惕，振振欲擗地，真武汤主之。意谓太阳经伤风，医者借用麻黄，既然不解，复成重虚，故宜术附芍药之类。又云：少阴病二三日不已，至四五日，腹痛，小便不利，四肢沉重痛疼，自利，或呕，或咳，或小便利，此为有水气，真武汤主之。今并赘于此，以资用药者，见闻庶不局于一偏也。
瘴病头目昏沉，四肢沉重疼痛者，寒湿伤脾之外证也。腹痛自利，小便不利者，寒湿伤脾之内证也。脾恶湿，湿胜则濡泄，故用茯苓、白术之甘以补脾去湿。寒淫所胜，治以辛热，附子、生姜以补脾，益阳气而去寒。白芍收脾气，阴腹痛，又能停诸湿而益津液，使小便自行，然必须酒炒黄色，以去寒性。名曰真武者，真武乃北方之神，能镇北方寒水气使不为祸也。
嘉禾散  ***************************
（一名谷神散）
治中满下虚，五噎五膈，脾胃不和，胸膈痞闷，胁筋胀满，心腹刺痛，不进饮食，或多痰，或吞酸，胸满短气，肢体倦怠，面色诿黄，如中焦虚痞，不任攻击，脏腑虚寒，不受峻补，或因病中气衰，食不复常，禀受怯弱，不能多食，及瘴疾阴阳表里未分之际，尤宜服之。
批把叶（去毛姜汁炙，一两）　石斛（酒拌微炒，三钱）　杜仲（酒姜汁同炒，三钱）　青皮（五钱）　甘草（一两五钱）　藿香叶（三钱）　谷芽（炒，五钱）　陈皮（去白，三钱）　白术（炒，二两）　砂仁（一两）　薏苡仁（炒，一两）　随风子（一钱，如无小诃子代之）半夏（姜汁制，三钱）　丁香（五钱，不见火）　木香（三钱）　桑白皮（炒，五钱）　槟榔（炒，五钱）　五味子（炒，五钱）　神曲（炒，一两）　人参（去芦，一两）　白蔻（去皮炒，五钱）　茯苓（一两，去皮）　大腹皮（炒，三钱）　沉香（三钱）
上为末，每服姜三片，枣三枚，水煎，温服不拘时。
此方疗四时感冒，能调阴阳，使无变动，刻日得安。如疗五噎，加干柿一枚同煎。如疗膈气吐逆羸困，入葱白三寸，枣五枚，同煎，妇人亦可服，瘴病发热候冷服，老人虚人大便闭，加蜜少许煎，冷服。
瘴病多因脾胃感冷而成，是方用参、术、苓、草、陈、半六君以补脾利痰，丁香、木香、砂仁、白蔻、藿香以开胃，除积冷以温中，青皮以理气，谷芽、神曲以消积。瘴病上热，肺最受邪，枇杷叶、薏苡仁、桑白皮以养肺，散肺热。五味、随风子之酸以补肺，敛肺气，瘴病阳气不降。槟榔、大腹皮、沉香以降气。气不降则下寒，下寒则肾无阳，石斛、杜仲合沉香引阳气入肾而暖腰膝。故李待制谓其宜于瘴病，能升降阴阳，虽证候未分，亦可服之。
平胃散  ***************************
治脾胃不和，膈噎痰气，呕吐酸水，气刺气闷，胁筋虚胀，腹痛肠鸣，胸膈痞滞，饮食不美。常服则温养脾元，及辟岚瘴冷湿，病后进食，悉有神效。
厚朴（三两，去皮姜汁炒）　陈皮（留白，三两）　甘草（二两，炙）　苍术（五两，米泔水浸）　生姜（四两，和皮薄切）　小枣（二百粒，去核）
上用水五升，浸火煎干，捣作饼子，先晒后焙，碾为末，入盐少许调服。如泄泻，加生姜、乌梅，空心服。脾寒疟疾，可加草果、乌梅各一个。如胃寒呕吐，加丁香、茯苓、生姜。气不舒快，不美饮食，加砂仁、香附各三两，生姜汤调服。
瘴地阴湿之气常盛，脾恶湿，苍术以扶脾燥湿，厚朴以温中下气，理痰消食去湿，陈皮以消痰利气，甘草能健脾和中，姜以利痰温胃，小枣之甘，可以补脾气。
红丸子  ***************************
治食疟恶心，腹满，寒热，右手寸关脉弦实或沉滑。要之瘴疟多因食积，气痞痰结，此药消食下气化痰，寓广者正宜服之。但矾红、阿魏难得好者，又阿魏虽为下气消瘴之妙药，却不可常服，而又不宜于孕妇虚老之人。所以《易简方》云：矾红阿魏，不宜常服。用以治疟，黄丹为衣最好。若食积癥瘕痞胀，得真阿魏却甚良。然亦在修合之际，用好米醋煎，陈米糊为丸，自洗米至作糊不着水，纯用醋为砂。
蓬莪术（五两，煨）　青皮（五两，去穰）　陈皮（五两，去白）　京三棱（五两，煨）胡椒（三两）　干姜（三两）　阿魏（二两，酒化）　矾红（为衣用）
上为细末，醋糊为丸，矾红为衣，每服六十丸，不拘时。治疟疾，生姜橘皮汤下，大病后饮食难化，及中脘停酸，姜汤下。心腹胀满，紫苏汤下。酒疸食疸，遍身皆黄，大麦煎汤下。酒伤面黄腹胀或时干呕，煨姜汤下。脾气刺痛，菖蒲汤下。两胁引乳作痛，沉香汤下。
瘴疟外因四时之气乖戾，内因积食生冷而成，留者攻之。故用阿魏棱术以去积。冷积为患，气快则消，气滞则聚，得热则行，得寒愈结，青陈皮之辛温以快气，椒姜之辛热以散冷结。用矾红为衣者，假其土性以培脾胃耳，治瘴用之，以温中消积，甚得其宜。
感应丸  ***************************
治疟初起，先服以去冷积，及治饮食生冷硬物，停积不化，心下坚满，胸膈痞闷，两胁胀痛，心腹大痛，霍乱吐泻，大便频后重迟涩，下痢赤白，脓血相兼，米谷不消，愈而复发，呕吐痰逆，恶心喜睡，大便或秘或泄，不拘新久积冷，并皆治之。
南木香（一两五钱，去芦）　丁香（一两五钱）　干姜（—两，炮）　肉豆蔻（去皮，捶碎去油，二十粒）　百草霜（二两，研细末）　巴豆（去心，去油净，七十粒）　杏仁（去皮尖，四十粒，研烂如膏）
上将前四味为末，同草霜杏仁研匀，又将好黄蜡六两溶化作汁，以重棉滤去渣。更以好酒一升，于银石器内煮蜡数滚倾出，候酒冷，其蜡自浮，取蜡听用，春夏条合。用清油一两五钱，先于铫内熬令不散香熟，次下煮过蜡四两化作汁，就铫内拌和前药末作锭，以油单纸裹之旋丸，每服十丸，绿豆大，姜汤送下，或用陈皮半夏汤送下亦可。

卷下·温中固下方  ——————————————————————————————————————————————————————————————————————————————————————————

姜附汤  ***************************
治瘴病内弱发热，或寒热往来，痰逆呕吐，头痛身疼，或汗多，烦躁引饮，或自利，小便赤，兼主卒中风。
黑附子（大者要一两以上者一个，炮去皮脐）
分作四服，每服加姜十片煎，温服，如欲冷者，候冷服之，不拘时。瘴病痰逆呕吐，自利者，脾土无阳，虚寒也。汗多者，阳气外泄也。烦躁引饮，小便赤者，阳气上浮，心肺焦熬而然也。头痛心疼者，虚寒外甚也。是方用附子之辛热以温脾，收外泄之阳气，佐以生姜，又能发散外寒，候冷服之，则能导心肺之热下行，除下焦宿冷，以热攻热，为治重瘴之良方，大意先见附子论。
干姜附子汤  ***************************
治瘴毒阴虚发热，烦躁，手足冷，鼻尖凉，身体重，舌苔黑，引饮烦渴，自利，呕逆，汗出恶风。
大附子一个（去皮脐，分作四服）　干姜（二钱，炮）
上水煎，欲饮水者，冷服之。
瘴病烦渴引饮，舌黑，阳气上浮，心肺极热也。手足冷，鼻尖凉，吐利，脾土无阳，虚寒也。身体重，寒气外盛也。汗出恶风，阳气外泄，不能卫皮毛也。姜附之辛热，能温中祛外寒，而收外泄之阳气，冷饮之以导心肺之热下行而暖下焦，上焦之热下行，中下二焦温暖，则寒热退诸病息矣。
沉附汤  ***************************
治瘴病上热下寒，腿足寒厥。
大附子（五钱）　沉香（磨浓汁）
上姜七片，煎八分，乘热入沉香汁，勿令十分热，放冷服之。
此药既主上热下寒，须真正沉香方佳，虽弄沉亦不济事。况此香自有数种，既用服饵，当以滋味别之。如咀嚼而香甜者性平，辛辣者性热，用者须审择以对证。附子率用小者及漏芦侧子之类，谓难得大者，然阴毒及冷瘴，但欲一时壮阳气可也，若虚而藉以降气敛阳，倘非地道大附子，非徒药之无益，夫亦处方者之罪也。瘴病本上热下寒，加之腿足寒厥，乃下焦肾经阳气尽浮于上，肾经空虚之极，是方用附子，乃肾经本药，加以沉香，能引上焦阳气入肾。肾中有阳气则下元暖，根本固而邪风自息矣。
冷汤  ***************************
治瘴病内寒外热，咽嗌干燥，烦渴不止。
人参（五钱）　甘草（三寸，炙）　淡竹叶（十四斤）　大枣（五枚）　大附子（一钱，去皮）
上水煎服。
瘴病内真寒，外假热，咽嗌干燥，烦渴不止者，心肺热也。人参之甘能补肺气，生津液，利痰，甘草之能和平，二味合用，能缓心肺之火，淡竹叶能解烦渴，大枣能补元气，大附子能引心肺之火下行，则烦渴止矣。
既济汤  ***************************
治瘴病热大，烦渴饮水无度。
大附子（三钱）　人参（三钱）　甘草（一钱）　淡竹叶（二十片）　半夏（一钱）　粳米（二钱）　麦门冬（二钱，去心）
上水煎服。
瘴病烦渴饮水无度者，华盖焦熬之极也。故用人参以补肺生津，甘草之甘以缓火，麦冬竹叶之寒以润肺清肺，佐以半夏不令痰滞，粳米乃肺经之谷，用以养肺，若附子之用，妙在于引火下行，不令华盖焦熬也。
冷香汤  ***************************
治瘴病胃脘刺痛，胸膈不利，或吐或泻，引饮无度，及治夏秋暑温，恣食生冷，遂成霍乱，阴阳相干，脐腹刺痛，胁肋胀满，烦乱口渴等证。
良姜（一两）　檀香（二两）　丁香（五钱）　附子（一两）　甘草（二两）　川姜（一两）　草豆蔻（一两）
上为细末，每用三钱，水一钟半，煎数滚贮瓶内，沉井底待冷服之。
瘴因食生冷而得，胃脘痛，吐泻，胸膈不利，皆脾胃之寒也。寒淫于内，治以辛热，川姜，良姜、檀香、草蔻、丁香、附子，皆辛热之药，去寒温胃，甘草之甘温以和中。大渴引饮者，心肺中有邪热，故冷饮以导邪热下行也。
三建汤  ***************************
治瘴病四肢厥冷，头汗出不止，两足如无，或时发哕。
川乌　大附子　天雄
上各等分，水煎服。
瘴病四肢厥冷，两足如无者，脾胃虚寒之极，中下二焦全无阳气也。头汗大出不止者，阳气尽出于上欲绝也。哕，俗呼为呃逆，方书谓弦绝者声嘶，木冻者叶落，阳气将脱也。此等证候，皆因医者误用攻热之药，以致此危急也。是方用川乌以去寒湿，攻寒痰，附子补下焦之虚阳，天雄补上焦之虚阳，合用之以收心液，壮真阳，汗收哕止，四肢温暖，则可复生矣。
按：此温中固下二法，治瘴之重者必用之。第瘴病显然明见者，皆极热之证。而阴寒之证，隐然难见，况以热治热之法，非玄机之士，未免皆以为怪也。然必冷饮者，乃《内经》寒因热用，热因寒用之义，已见附子论。

卷下·镇下方  ——————————————————————————————————————————————————————————————————————————————————————————

养正丹  ***************************
治瘴病上盛下虚，升降阴阳，补接真气，及治虚风头眩，吐涎不已。
黑锡　水银　硫磺　朱砂（各一两，炒別研）
上先将净铁铫入铅先熔去滓一两净，再入铫内，用铁匙炒搅，将硫磺末三钱渐投入，或焰起无妨，只急手搅炒令铅熟无性，其硫磺皆烧去，但得铅熟，遂倾地下纸上令硬，即研细，以纱筛出铅粉，其余成朱者，再炒再研再筛。次将铫顿漫火上，又熔铅粉，入硫磺一两，频频搅炒至黄烟上，即急持起放冷处。少顷，又顿火上，再炒铅与硫磺，皆成黑色，极调和了，却放冷处，候其微冷，又顿在微火上。少顷，入水银，以匙搅炒。切勿令青烟上，又次入朱砂末，频炒至十分调和，即倾在地中纸上，俟硬別研为末，粘米糊为丸，绿豆大，每服三十丸，盐汤送下。
瘴病之证，多上热下寒，是方用硫磺大热之药，能补真阳，壮真火，佐以朱砂黑铅水银三味，皆至阴之物，其性寒。所以去巨格之寒，兼有伏阳，不得不尔。硫磺亦号将军，功能破邪归正，返滞还清，挺出阳精，消阴回阳，化魄生魂。故治瘴用之，能引上焦阳气降于下焦，使阴升阳降，成水火之既济，镇坠其阳气，使不上浮外泄，下元常温暖，已病瘴者得愈，未病者可以免矣。
黑锡丹  ***************************
治瘴病上热下寒，升降阴阳，及治痰气壅塞，上盛下虚，心火炎炽，肾水枯竭。及妇人血海久冷无子，赤白带下，属虚寒者，并治之。
黑锡（二两）　硫磺（二两）　肉桂（五钱）　沉香　附子（炮，去皮脐）　故纸（炒）　小茴（炒）　木香　胡芦巴（酒浸，炒）　肉蔻（面煨）　阳起石（研细水飞）　金铃子（蒸去皮核，各一两）
上用新铁铫如常法结黑硫砂，于地上出火毒候冷，研极细末，余药并末同研，自朝至暮，以黑光为度。酒面糊丸梧桐子大，阴干入布袋内，擦合光莹，每服三五十丸，盐汤或刺汤下，妇人艾叶汤下。
瘴病上热下寒，是方硫磺之大热，能助真火，佐以黑铅之至阴，能治阴盛格阳之病。木香能理诸气，肉蔻能下诸气，沉香能降诸气，加以故纸、小茴、胡芦巴引阳气入肾，肉桂能保肾，附子导热气下行入肾，若阳起石能补肾添精，直高岭之上，引阳气下达肾经，共为温补下元，。镇固阳气，与瘴病为宜也。
来复丹  ***************************
治瘴病上盛下虚，升降阴阳，及治伏暑泄泻如水，呕吐不止。
硝石（三两）　青皮（二两，去穰）　五灵脂（二两，去沙石）　陈皮（二两，去白）　玄精石（二两，研飞）　硫磺（二两，为末，同灵脂入锅内微火炒，用柳条搅，不可火大，再研极细末）
上末醋糊为丸，绿豆大，每服三十丸，米饮下。
瘴病内伤生冷，外感暑气，气不升降，是方硝石性寒，佐以青陈皮性疏快，硫磺大热，能助真阳，佐以硝石、玄精石之至阴，则伏阳格阴皆退。五灵脂能理气，共为通利三焦，升降阴阳之剂，瘴疾挥霍变乱者。尤宜用之。
灵砂丹  ***************************
治瘴病上盛下虚，痰涎壅塞，此药最能升降阴阳，镇坠阳气安和五脏，扶助元气。
水银（八两）　硫磺（二两）
上用新铁铫炒成砂，有烟即以醋洒，候研细，入水火鼎内，醋调赤石脂封口，铁线扎缚，灯盏盐土固济晒干，用炭二十斤锻炼，如鼎裂，笔蘸赤石脂频抹，火尽为度，经宿取出，研为细末，糯米糊为丸，麻子大。每服二十丸，枣汤下，米饮人参任下。
瘴病多因秋冬热则阳气外泄，浮而不降，下元虚冷。是方用硫磺大热，能补下元真火。佐以水银至阴之物，复加锻炼，成水火既济之义，能祛拒格之寒，兼有伏阳，大能降上焦之元气于下元镇坠之，使不外泄，甚与瘴病为宜。

卷下·断瘴方  ——————————————————————————————————————————————————————————————————————————————————————————

七枣汤  ***************************
治外感风寒，内伤生冷，或五脏气虚，阴阳相胜，作为瘴疟，寒多热少，或但寒不热。
大附子（一个炭火煨，以盐浸，再煨，再浸七次，去皮脐，切片）
上用生姜七片，枣七枚，水煎，当发早晨，空心温服，仍吃枣三五枚，忌口为要。
冷瘴因寒疾而作，是方用大附子去寒痰，且能引上焦之阳气下入至阴，以成地天之交泰，正王太仆所谓益火之元，以消阴翳。加以大枣之甘以温补脾气，则寒痰息而瘴疟止矣。
四兽饮  ***************************
治喜怒不节，饮食过度，劳役兼并，致阴阳相胜，结聚痰饮与卫气相搏，发为瘴疟。
人参　半夏（汤泡七次）　茯苓（去皮）　白术　草果（去皮）　陈皮　甘草（炙，减半）　乌梅（去核）
上锉散，用生姜、枣子入盐少许腌之食顷，厚皮纸裹水蘸温漫火煨，香熟焙干，每服半两，清水煎，未发前连进三服。
瘴疟虽因天时，若平人脾胃元气实，则瘴毒虽惨，于身乎何有，惟喜怒伤气，饮食伤脾，则元气不固，然后瘴毒得以干之。经所谓邪之所凑，其气必虚是也。是方用参术苓草之甘温补脾，以益元气，加陈皮之辛以理气，半夏之辛以燥湿利痰，草果之辛以消食，乌梅之酸以敛气生津，姜枣以补元气，共为截疟之方，亦君子满座，小人自退之意也。
截瘴丸  ***************************
治瘴病不问冷热，或一日一发，二日一发，三日一发。
常山（五两，醋炒七次）　乌梅（四十粒，去核）　槟榔（四十粒）　甘草（三两）
上再同炒为细末，姜汁打米糊为丸，梧子大。未发时好酒吞二十一丸，一日服七八次尤妙，正发时莫服。瘴止后，忌鸡鱼羊肉，及鲊面葱韭蒜生冷瓜果。一切毒物，避风寒，戒房事，毋忿怒。
瘴与疟同病而异名。第疟有定规，瘴多变怪。治瘴之法，不间断者使之间断，明见作息有时，已间断者使之轻减，然后用是方，无痰不疟，故用常山以去痰。寒热所感，邪气多在荣卫肌肉之间，常山能去皮肤毛孔中之邪气。佐以槟榔能下滞气，消积利痰。甘草之甘以和中气，借乌梅之酸以敛外泄阳气，生姜之辛以开胃利痰，痰去则瘴本去矣，截瘴之方，惟此为妙。
七宝饮  ***************************
治瘴疟一日一发，或间日一发，明白作息有时，此以截之。
常山　槟榔　草果（去皮）　厚朴　青皮　陈皮　甘草
上各等分，用酒水各一钟煎好，以棉罩之。放星月下露一宿，当日早冷服，服后莫热饮食。
无痰不成疟，是方用常山以逐痰，槟榔以坠痰气，草果以温中去寒痰，厚朴、青陈皮之辛以行气，气行则痰不能留，甘草以调胃和中，共为行气消痰之剂，痰消则疟本消，宜乎瘴之不再作也。
按；瘴病治法是难，于发始热不间断时。及其温中而下正气和解后，明白作息有时，正气渐和，下焦湿冷已去。诸凡截药，不犯寒凉，不吐不利者。俱可用。

卷下·治痖瘴方  ——————————————————————————————————————————————————————————————————————————————————————————

麦门冬汤  ***************************
治痖瘴神清目开，大小便如常，惟全不能出声，身热。
麦冬（去心）　人参　白术　陈皮　川芎　半夏　当归　肉桂　乌梅　大附子　甘草　茯苓（去皮）
上加姜三片，水煎，温调黑神散服。
痖瘴若神昏直视，不知人事，痰响者属痰，神昏不知人事，不痰响，能饮食，惟不能出声，此邪热涌沸其血，上塞心肺之窍，故不能言也。是方用六君子缓火邪以补脾救元气，门冬解心肺之热，乌梅生津以收外泄阳气，归芎以行散上窍之血，血得热则行，故用桂附之热以行之，且能引上焦之阳下入阴分。再调黑神散以驱逐其血，血散则心肺之窍开，而声音出矣。
黑神散  ***************************
治痖瘴。
黑豆（二合半，炒去皮）　当归（二两）　蒲黄（二两）　干姜（二两）　熟地（二两）肉桂（去粗皮，二两）　白芍（酒炒，五钱）　甘草（五钱）
上为末，每服二钱，调麦门冬汤下。
瘴病之热，专熬心肺，热甚则涌沸其血，出于上窍，则为吐衄，不能上出口鼻，惟塞于心肺之窍，则为痖瘴。是方蒲黄能逐败血，芍归能去旧血，生新血，姜能使血行，甘草以和气。盖血乃阴类，熟地黑豆乃北方之物，合诸药以导血归源也。
青州白丸子  ***************************
治痖瘴目上视，口噤，痰涎闭塞，昏不知人，遗尿遗屎，及治中风痰甚等证。
生半夏（七两）　南星（二两）　生白附子（二两）　生川乌（五钱）
上为细末，以生绢袋盛于井花水内摆出，未出者再以手揉令出渣，再研再入绢袋摆尽为度。于磁盆中日晒夜露，每日一换新水搅澄清，春五夏三秋七冬十日，去水晒干研细，以糯米粉煎粥清为丸，绿豆大，每服二十丸，生姜汤下。
痖瘴口噤，目上视，痰涎闭塞，昏不知人，遗尿遗屎，因脾胃感泠，中气不能运痰，以致痰气上迷心窍，故神昏不能言也。痰生于湿，半夏、南星能燥湿，痰滞于寒，白附之温，川乌之辛热能祛寒，送以姜汤，最能治瘴滞之瘴也。
星附汤  ***************************
治痖瘴痰涎上塞，昏不知人，声如牵锯，口噤直视，遗尿遗屎。
生南星（一两）　生附子（一两）　木香（五钱）
上锉散，每服四钱，姜九片，水煎温服。
痖瘴有痰涎上塞，声如扯锯之状，则再兼异证，皆痰所为。由脾胃感冷，中气虚寒，不能运痰而然。故用南星之燥以去痰，附子之辛热以温中，佐以木香之辛以行气，气行则痰行也。予治痰证，多以此方为主。重者单用或加二陈汤内，虚者再倍加人参，更佐以沉香，屡屡获效。
三生饮  ***************************
治痖瘴如前证之甚者，及治瘴后痰厥。
生南星（一两）　生附子（五钱）　生川乌（五钱）　木香（二钱五分）
上锉散，每服五钱，生姜十片，水煎温服。元气虚者，加人参五钱同煎。
是方即前方加川乌，因脾胃虚寒之甚，故加之。若元气虚者，加人参补元气，利痰，有起死回生之妙。
正舌散  ***************************
治瘴病舌本强硬，语言不出。
蝎梢（二钱五分，去毒）　茯神（一两，微炒去皮木）　薄荷（一两，焙干）
上为末，每服二钱，温酒调下，或擦牙颊间亦妙。瘴病舌本强硬，语言不出者，因瘴热入于心脾经络而然。盖心之别脉系舌本，脾之脉连舌本，散舌下。是方用茯神可以宁心益脾，薄荷能去风热，蝎梢能去风痰，风热去则心脾清，而舌强自消矣。

卷下·附诸方  ——————————————————————————————————————————————————————————————————————————————————————————
