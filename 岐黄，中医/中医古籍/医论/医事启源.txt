
绪言  ***************************
医事启源一卷。日本今邨亮著。亮雅精汉医。所著另有伤寒论私考八卷。金匮雕题三卷。温疫论订正二卷。医彀二卷。脚气钩要二卷。医案类编八卷。药能考四卷。暴泻方论一卷。医事问答一卷。种痘问答一卷。杏林馀兴及续杏林馀兴各一册。此书因西医盛行之始。虑学汉医者喜新厌故。舍己从人。乃撮取西医治法。为汉医所固有者。如解剖鸿剂等事凡二十篇。历征古书。博而能确。示汉医无所不备。其用心深矣。卷首有若山拯叙题。文久二年壬戌（同治元年）春正月末。有亮子芳跋题。文久二年春二月。则此书当作于文久元年。考日本各种西学。多由和兰人输入。医亦然。其享保（康熙五十五年即享保元年）已前。惟与我及和兰互市。（享保前一年即正德五年有减清兰互市舶数之文）日本史称延享元年甲子。（乾隆九年）青木文藏始讲兰书。宝历四年甲戌。（乾隆十九年）山胁东洋著脏志。明和二年乙酉。（乾隆三十年）多喜安元建医学馆。安永三年甲午。（乾隆三十九年）前野杉田译兰方医书。而解体新书亦于是年刻成。天明三年癸卯。（乾隆四十八年）兰学阶梯成。是年大槻立泽述兰文读法。宽政三年辛亥。（乾隆五十六年）幕府政学制仍建医学馆。五年癸丑建和学所文化。八年辛未（嘉庆十六年）幕府设和兰翻译局。文政九年丙戌（道光六年）兰医多来江户。嘉永二年己酉（道光二十九年）幕府禁兰医方。至安政五年戊午（咸丰八年）停禁。而其势遂不可遏矣。文久元年建西洋医学所。盖即亮著此书之年。书中自云嘉永二年。兰舶始齎牛痘苗来长崎云云。并可证日本之于西医术。得自兰人无疑。而亮之发愤著书。亦可知矣。顾自亮著书之日。迄今始五十馀年耳。闻日本官私医者。已无一汉医存矣。今我国之医术亦犹五十年前日本之于和兰也。读此书者。能不有感于斯文。

序  ***************************
蚕之吐丝。王雎之醃鱼微物之智亦有过人者。洋夷之性。专一而纤巧。故其所谓穷理之说。及百般器械之制。奥妙精致。殆夺化工。至医治之术亦然。然而学洋医者。不知其本之皆出于汉土。往往井蛙自夸。以为他所弗有也。不庶于辽豕之见乎。特汉人才粗大。能创之而不能精焉。为可憾耳。了庵今邨君邃于医者也。于古今方书。无所不读。迩者抄录洋医诸术出汉籍者若干条。论其梗概。以示其徒。名曰医事启源。盖欲俾学者知其所本精之而又精。以箝洋医之口。解时俗之惑也。其志可谓切矣。夫我邦之于汉土。壤地连接。风气相通。政体习俗。以至饮食嗜好。皆小异而大同。则汉方之宜邦人。亦可推矣。况惯熟二千年之久者乎。虽然今之学汉方者。大率皆拘牵常格。不能有所发明。所谓依样画葫芦。彼术之出于己者。且不省知。俾红发异类成竖子名。此则独何欤。读是书者。可以愕然而寤矣。
文久二年壬戌春正月岩邑若山拯序


正文  ——————————————————————————————————————————————————————————————————————————————————————————

序  ***************************
汉土医术。精核详密。超绝诸蕃。至于外治。则蕃亦不无可取。但其所用之方。汉既皆有。从来汉医。或用焉。或否焉。从人人所见。而至其法制载籍。历然悉可检按。彼徒未曾睹汉籍。自夸开创。固无足咎。乃医不学者。从而和之。遂使世人言蕃医精细穷理新奇取功。非汉学所企及也。可笑甚矣。抑内景之说。出于素灵。导尿之术。创于千金。斑蝥起泡。蚂蜞咂血等。晋唐方书屡称其功。今举数条。以授生徒。顾征引率略。挂一漏百。庶博雅之士。触类纂集。非固与彼抗。特示汉无不备耳。是书脱稿。会闻栲窗喜多村先生既有著辨之恨。予未及鉴知。不免辽豕之识焉。

解剖  ***************************
灵枢经水篇曰。夫八尺之士。皮肉在此外可度量切循而得之。其死可解剖而视之。其藏之坚脆。府之大小。谷之多少。脉之长短。血之清浊。气之多少。十二经之多血少气。与少血多气。与其皆多血气。与其皆少血气。皆有大数解剖之言。始见于此。汉书王莽传。莽诛翟义之党。使太医尚方与巧屠共刳剥之。度量五藏。以竹筳导其脉。知所终始。云可以治病。文献通考载五藏存真图。赵与时宾退录云。广西戮欧希范及其党。凡二日割五十有六腹。宜州推官灵简皆详视之。为图以传于世。晁公武郡斋读书志。载存真图一卷。崇宁间泗洲刑贼于市。郡守李夷行遣医并画工往视。决膜摘膏肓曲折。图之尽得纤悉。今校以古书。无少异者。张杲医说云。无为军张济善用针。得诀于异人。能亲解人而视其经络。则无不精。因岁饥疫人相食。凡视一百七十人。以行针无不立验。赤水玄珠载何一阳说云。余先年精力时以医从师征南。历剖贼腹。考验藏府。心大长于豕心。而顶平不尖。大小肠与豕无异。惟小肠上多红花纹。膀胱是真脬之室。余皆如难经所云。无所谓脂膜如手掌大者。汉土辨藏府经络取之实验如此。本邦平安山胁氏请官始有观藏之举。著藏志。嗣后三谷氏橘氏杉田氏解视。皆有图说。宜就其本书见其详。
按古昔有医经之学。有经方之学。医经论藏府经络。人所以成形体。如素问灵枢是也。经方者辨吐下温凉。主在施治。如伤寒金匮是也。主在施治者。随证立论。故其如藏府。则曰心。曰胃。曰膀胱。曰血室耳。非故省略。言有所主也。然从事经方者。不精医经。从事医经者。多疏经方。自昔而然。要之医经则论常。经方则说变。是所以歧而为二也。惟夫上古神圣。阐造化之秘。究人身之理。辨藏府经络所在。审其官能机关。以为养生治病之标准。其玄妙至精。非所测焉。余往年解刑尸检视内景。与古书所说如合符节。当时有所私记赘附于此。以为蒙学之一助。肺者位诸藏之上。充胸肋之中。上连喉咙。下盖心。分左右为二大叶。其色青。缥带微红。其官主呼吸。以管吹气道。则两肺皆怒张。鲜泽似蝉翼。九针篇曰。肺者五藏六府之盖也。病能篇曰。肺者为心之盖。心者在胸膛之上。两乳之间。丽肺叶之中。其色鲜赤。形如菡萏之倒挂。上圆下尖。左右有二室。其一名经脉。自心之左而出。盖送血之官。其一名络脉。纳血于心之右。盖收血之官。一往一复。流动周身。机发干旋。莫有间断。是为至贵之地。九针篇曰。心主脉。津液别论曰。五藏六府。心为之主。邪客篇曰。心者。五藏六府之大主也。精神之所舍也。其藏坚固。邪不能容。容之则心伤。心伤则神去。神去则死。心尾动而应乳下虚里是也。平人气象论曰。在乳之下。其动应手。宗气泄也。脾者其色紫赤。其形如牛舌。其质如肉。位左胁下。在胃背侧。其官造胆汁。出津液。消磨饮食。化熟水穀。太阴阳明篇曰。脾与胃以膜相连。厥论曰。脾主为胃。行其津液。肝者其色赤褐。在腹右季胁之下。拥护络脉。抱持胆囊。傍胃侧。向心下。其形大。其气臊臭。其质尤重。其官纳血于心。又制胆汁。调经论曰。肝藏血。金匮真言论曰。肝其味酸。痿论曰。肝主身之筋膜。胆者其色青白。椭而如卵。在肝内。其官甚苦。汁化水穀。四时气篇曰。胆液泄则口苦。天年篇曰。五十岁肝叶始薄。胆汁始减。胃者其色薄黄。在膈膜之下。肝脾之间。位腹之中央。其形圆而长于左方。其中空虚。如大囊。上连食道。下接小肠。其官容受水穀。主磨汤输之小肠。肠胃篇曰。胃纡曲屈伸。平人绝谷篇曰。胃横屈受水穀。五藏别论曰。胃者水穀之海。六府之大源也。肾者其色紫黯。有两枚。位五藏之下。六府之后。其官主泌别水血。痿论谓之水藏。上古天真论曰。肾主水。其下有小肾。二曰命门。（案与素问所谓命门异）三十六难曰。命门者。男子以藏精。女子以系胞。膀胱其色黯黄。位少腹之下。在横骨之上。直肠之前。其状如倒壶芦。上腹圆大。下颈窄小。其官潴水。下连尿道。小肠其色浅黄。其形如管。膜包其外。以曲尺计之。长二丈许。比之大肠。其形差细。其质薄。名曰薄肠。其上口屈曲而连胃下口。自在右向左胁迂回脐上。屈曲少腹。肠胃篇曰。小肠回运还反十六曲大肠。其形如竹根。长仅五尺许。比之小肠差大。其质坚厚。故曰厚肠。小肠盘踞于内。大肠环曲于外。其状为大肠缠小肠。其官共主化精微。输之膜外。泌糟粕。导之肛门。本输篇曰。大肠属上。小肠属下。三焦者。内经详其名状。而难经言无形。后人疑之。纷纷不决。然难经问难疑义之书。有与素问往往不相合者。徐遁陈无择张季明张介宾之徒。皆以为有形。近于是矣。今验之实物。上焦者。蕃所谓奇缕管是也。中焦者。大机里尔是也。下焦者。奇缕科臼是也。其官转化饮食。造酿气血。非六府之数而何也。五藏别论曰。胃大肠小肠三焦膀胱此五者。名曰传化之府。上焦连脾藏。在胃后。历横膜。缘脊[月吕]。上行胸中。会左肩。下而入络脉。营卫生会篇曰。上焦出于胃上口并咽以上。贯膈而布胸中。又曰中焦亦并胃中而出上焦之后。此所受气者。泌糟粕。蒸津液。化其精微。上注于肺脉。化而为血。故曰营血之府。下焦者。别回肠注于膀胱而渗入。故水穀常并居胃中。成糟粕而俱下于大肠而成下焦。其官主决凟。其名虽有三等。所以致其功绩则一也。此其大较见于经文。而历可征者。素难古书也。且词致简远。非深于医者不易遽晓。苟能熟读之。则足以观医经之一斑矣。夫精神之运。气血之行。系天机之呼吸。而至其所以然。则所谓有真宰存焉.自然之大数。非人力可得而量知也。乃圣人且就其可知者立名数曰精神。曰魂魄。曰藏府。曰经络。曰气血。曰津液。谆谆说示。令人知处活物之理。其精密非后医所能及也。今探死肠而求其理。犹剖死马而验骐骥。观之无益。不观亦无损。如藏府经络。轩岐既已讲明之。蕃医尝糟粕矜新创。不知其所以立教而索诸毫釐纷颐之中。此荀卿所云以指测河。以戈舂黍之类。多见不知其量焉。余尝言医经者。天地性命。藏府经络之学。故语常者居多焉。经方者。阴阳虚实攻补温凉之书。故论变者居多焉。此二者犹两轮之不可偏废矣。知常通变而医之能事毕矣。
〔评〕著者明察内景。推阐真理。足为社友参考之资。其异同姑不具论。仅言三焦。著者于文久元年。（即前清咸丰十一年）已证明有形。返观我国。今日尚有不尽然者。学识不齐。诟病之原。论中于精神之运。气血之行。再三致意。所谓今探死肠。而求其理云云。描摹蕃医。刻舟求剑之弊。令人一读一击节。

澒剂  ***************************
制炼之法。创见于周礼天官。疡医郑玄注云。五毒五药之有毒者。今医方有五毒之药。作之合黄堥置石胆丹砂雄黄磁石其中。烧之三日三夜。其烟上著以鸡羽扫取之。以注创恶肉。破骨则尽出。此即轻粉粉霜银朱生生乳之祖。案外傅轻粉。其来久矣。内服之则以中藏经明月丹为始。本草图经曰。飞炼水银为轻粉。医家下膈最为要药。圣惠方直指方宣明论医垒元戎医学统旨并称其效。李时珍曰。水银乃至阴毒物。因火煅丹砂而出。加盐矾炼而为轻粉。加硫黄升而为银朱。轻飞灵变化纯阴为燥烈。其性走而不守。善却痰涎。消积滞。故水肿、风疾、湿热、毒疮、皆被劫从齿龈而出。邪郁为之暂开。而痰亦因以愈。若服以过剂。或不得法。则毒气被窜入经络。筋骨。莫之能出。痰涎既去。血液耗亡。筋骨失所养。营卫不从。变为筋挛骨痛。发为痈肿疳漏。或手足皲裂。虫癣顽痹。经年累月。遂成废痼。其害无穷。蕃土所制昇汞甘汞加罗蔑儿等。与轻粉生生乳同。今试之澒剂。于霉毒神效灵验。非他药所及。使膏肓废疾。收功于数旬之间。可谓奇特矣。但用之须慎。不失其机矣。
附制轻粉法
水银（一两）　白矾（二两）　食盐（一两）
上三味同研不见星。铺于铁器内。以小乌盆覆之。筛灶灰盐水和封固盆口。用炭炼二炷香。取开。则粉上附于盆面。其白如雪。（今世煅法分量不与古法同盖从简便也。）续日本纪
元明天皇和同六年伊势国始献水银粉。今药铺所鬻者。亦出于势州射和制生生乳方法。已详见于霉疮秘录。然煅法迂曲。后学不易遽晓。盖陈氏奇其术耳。老友尾台士起传东洞翁秘法极为简易。因录之于下。
硝石（十六钱）　矾石（十二钱）　绿矾（十八钱）　食盐（三钱）　青盐（三钱五分　用戎盐）　云母（二钱五分　用汉产浸盐水日乾为末）　礜石（三钱　火煅烟尽为度）　水银（十二钱）
上八味各别为末。合入水银炼用津唾捣数千杵。以不现星为度。安放瓦器中。（即今户窑）向底附著乃盖之铜线缚之。盐泥固封。藏过五旬。倒器埋之地中。底出地寸许。加火其上。用炭率三斤。炭尽起器。待火气消。发封乳滴著盖里状如束针。取出听用。
〔评〕历陈水银各方于内服之弊。恰如吾人所欲言。上海毒门戕伐生命多矣。用者慎之。

熨法  ***************************
温散凝寒。通畅血气。是熨法之所主。故古昔于灸代用拘急挛缩。痛痹不仁。凡系血气之凝结者。一切用之。血气形志篇曰。形苦志乐。病生于筋。治之以熨引。
（注云熨谓药熨引谓导引）寿夭刚柔篇曰。寒脾之为病也。留而不去。时痛而皮不仁。以药熨之。用醇酒二十升。蜀椒一升。乾姜一斤。桂心一斤。凡四种。皆㕮咀渍酒中。用棉絮一斤。细白布四丈。并内酒中。置酒马矢熅中盖封涂。勿使泄。又刺节真邪篇曰。治厥者必先熨。调和其经掌与腋肘与脚项与脊以调之。火气已通。血脉乃行。扁鹊疗虢太子尸厥。为五分之熨。见于史记本传。中藏经曰。宜蒸熨而不蒸熨。则令人冷气潜伏。渐成痹厥。不当蒸熨而蒸熨。则使阳气偏行。阴气内聚。千金及翼方外台载熨症诸方。圣济用葱白熨脐下。又用黑豆熨前后心。或炒盐醋灰。赤水玄珠为熨脐方。又有熨白虎历节风方。蕃医以蒟蒻熨心腹。即张景岳罨熨法。
〔评〕著者温散凝寒。通畅气血二句。足明熨法之宜。治病兼用。不无小裨。倘风火暑热痹络熨之或反加甚。

灌水  ***************************
灌水之法。其来尚矣。仓公传伤寒论皆及之。玉函经曰过经成坏病。针药所不能制。与水灌枯藁。阳气微散。身寒温。衣覆汗出。表里通利。其病即除。华佗疗妇人寒热注病。用冷水灌之。千金外台治石发有冷水洗浴之法。南史载徐嗣伯用灌水治房伯玉之病。张戴人浴痘儿出于儒门事亲。他如衄血不止。用新水随左右洗足。及冷水噀面。冷水浸纸贴囟上。以熨斗熨之。金疮血出不止。冷水浸之即止。共见于本草纲目中。
〔评〕灌水治病。其来已古。即今每见热病。殆用井水雪水。灌入口中。旋得大汗而愈者。此中病理。其酷暑雷雨之应。热者寒之是已。有寒痰积水挟气蓄血者。妄用则殆。

脚汤  ***************************
五常政大论曰。行水渍之。（注谓汤浸渍也）阴阳应象大论曰。其有邪者。渍形以为汗。玉机真藏论曰。脾风可浴。金匮附方有矾石汤浸脚。巢源曰。邪气在表。洗浴发汗即愈。外台引文仲捋脚方。水煮杉木浸捋脚去肿满大验。皇国亦有汤渍法。见于荣化物语。本草衍义曰。热滚助阳气。行经络。患风冷气痹之人。多以汤渫脚至膝上。厚覆使汗出周身。然亦别有药。亦终假阳气而行尔。四时暴泄利。四肢冷。脐腹疼。深坐汤中。浸至腹上。频频作之。又曰生阳诸药。无速于此。朱慎人治风疾。掘坑令坐坑内。以热汤淋之良久。以箪盖之。汗出而愈。圣惠方有淋溻疮上之法。博爱心鉴治痘疮顶陷。有水杨汤。诸如是类。不暇偻指。姑抄一二。以资攻阅。
〔评〕脚气用药汤渫洗。屡见效验。冰冷者可以得汗。古人妄禁水洗。不知用药之效。助汤气行经络。痿者可使之起。

酒剂  ***************************
醪醴见于素问。然上古所作。不能知其法。扁鹊传曰。其在肠胃。酒醪之所及也。仲景氏之方八味丸。土瓜根散。赤丸天。雄散四方。各以酒服之。下瘀血汤。一方以酒煮之。麻黄醇酒汤。以美清酒五升煮之。（汉书师古注醇酒不浇谓厚酒也）芎归胶艾汤。炙甘草汤。当归四逆加吴茱萸生姜汤。鳖甲煎丸。清酒与水合煮之。（案周礼酒正辨。三酒之物。一曰事酒。二曰昔酒。三曰清酒。郑注清酒今之冬酿夏成者也。盖谓无灰清酒也。）其他大猪胆汁导法之法醋。（案法醋诸本草无所考成本无法字似可从）苦酒汤。黄蓍芍药桂枝苦酒汤之苦酒。（陶宏景曰醋亦谓醘之以有苦味俗呼苦酒）及美酒醘。（魏氏曰美酒醘即人家家制社醋是也。）栝蒌薤白白酒汤。栝蒌薤白半夏汤之白酒。皆酒剂也。（案白酒始见于灵枢经脉篇。以白酒和桂且饮美酒。仲景所用白酒。未详其制。千金方白酒作白酨浆。或作酨酒。外台亦同。今从之。用酢者。盖取之于豁胃利气。其造法见于本草蒙筌。盖仲景之方。出于诸家。故曰法醋。曰苦酒。曰白酒皆因古人所传。异其称谓耳。）又肘后千金外台诸书。并载酒剂之方。皆取于宣通血脉。开发壅滞。盖以酒性慓悍。能行药势也。凡急患长恙。血虚气滞。久寒痼冷。偏枯不遂。拘挛痹厥之类。宜常服之。然因药之队伍功用各异。蕃有称丁几去尔者。浸药于烧酒。临时用之。盖仿矉于红蓝花酒也。然丁几罗宇多蒲布满原属劫剂不可辄用也。
案烧酒非古法。自元之时始。盖系蒙古人之制。其味辛烈燥猛。过饮则伤胃烂肠。不可充药料。（其造法用浓酒和糟入甑蒸令气上。用器承取滴露。其清如水。味极峻烈。入口如燃。故曰火酒。后世以糯米大麦葡萄等造之。其造法甚简。）汉土单称酒为药用者。专用糯米造之。最为上品。黍粟次之。用粳米者少。盖汉土之粳。不及本邦之粳。我粳与彼糯等。故入药者。宜用粳制。无灰者。盖酒者熟谷之精液。故其气慓悍滑利。太温有毒。其功则行气。和血解郁、逐瘀、燠寒、消食、散风湿、除邪秽、利水道、滑大肠、解禽鱼及百果之毒。导引诸药。运输全身。莫此为捷。然过饮则伤神损寿。乱气动血。其功不伤害。乃如美淋酒忍冬酒保命酒泡盛火酒等殊醇浓者。并不宜药用。
〔评〕著者引用周礼诸书。具征博雅。篇末言其功不伤害。具有经验。即今伏热阴虚火炎者多。西药酒剂。每见有变征劫剂之诚允当。

制链  ***************************
蕃医链化药材。取其精液。名曰制链术。其类有数品。蒸馏取药露。及分析盐性土质护谟华尔斯之类。其制法并见泰西永法。舍密开宗和兰药镜。而其煎熬者浸酒者。淮南三十六水法抱朴子等医。既发其端矣。磺水与苏打合。则为胆矾。与铁合则为青矾之说。亦本于道家修炼术。他本草所载蔷薇露阿片芦荟之类皆非洋人所创发明也。
〔评〕著者归本于抱朴子各书。诚然。淮南子作豆腐。巴黎且机制焉。制链为吾国所固有。但宜求精耳。薄荷精太仓汪氏创。风行中外。莫谓秦无人也。

蒙汗  ***************************
蒙汗字共见本草纲目泉水条七修类稿水浒传等书。其义未审。山田图南云。业汗隐语。以其害人。不直指其名也。说见败鼓录中。宜参阅。莨菪阿片曼陀罗花番水鳖双鸾菊之类。皆令人麻醉。收敛血脉。夺其神机。故心神错乱。瞳孔豁达。烦渴引饮。不知人事。若参服则死。宜斟酌作剂。凡割肉刮骨。不可欠此药焉。后汉书华佗传云。疾发结于内。针药所不能及者。令先以酒服麻沸散。既无所觉。因刳破腹背。抽割积聚。若在肠胃。则断截湔洗。除去疾秽。既而缝合。傅以神膏。四五日创愈。齐东野语云。草乌末同一草食之即死。三日后亦活。桂海虞衡志云。曼陀罗花盗採花为末。置人饮食中。即当醉。梅元实药性会元云。同陀螺花川乌草乌合末。即蒙汗药。本草茉莉根以酒磨一寸服则昏迷。一日乃醒。二寸二日。三寸三日。纪晓岚云。的女饮茉莉阳死。与私夫共逃。此茉莉亦可以醉人。张介石资蒙医经云。蒙汗一名铁布衫。少服止痛。多服则蒙汗。其方闹阳花川乌瓦龙子自然铜乳没熊胆朱砂麝香凡九味。上为绝细末。作一服。用热酒调服。乘饮一醉。不片时。浑身麻痹。陈士铎石室秘录碎治法门云。先用忘形酒。使其人饮醉。忽忽不知人事。住人劈破。绝不知痒痛。取出虫物。然后以神膏异药缝其破处。后以膏药贴敷一昼夜。即全好。徐以解生汤药饮之。梦初觉。而前症顿失矣。资蒙医经石室秘录等所载。盖皆华佗遗法。可以备参考焉。今日医道之辟外科。不必用麻药。游刃于人身中。恢恢有馀。后生可畏。于是乎信。
附纪州华冈氏疗乳岩结毒淋漏便毒附骨疽及跌损脱臼。制麻药饮之。俟其醉。割肉刮骨。刳膜断筋。凡系重患笃癃者。一切用之。余尝亲炙其门。屡得其验术。因录其方。曼陀罗花（八分）（陈旧者佳新者发呕）草乌头（二分）　白芷（二分）　当归（二分）　川芎（二分）
上五味为粗末一沦空腹服之。须臾心气昏晕。手足顽痹。或沉眠不觉。或闷乱发狂。乘时施洽。既而饮之以浓茶。又与黄连解毒加石膏汤。二三时乃醒。如目眩咽乾。神气不复者。用黑豆汤即解。倘其不醉者。更饮温酒。或乘辇动摇必醉。其醉有迅速者。由天资有躁静尔。
〔评〕外伤尔科。慎用之。可以利人。惟莨菪曼陀罗草乌均毒。药业当标明勿轻售非医。以免作孽者杀人。

起泡  ***************************
外敷斑蝥。拔毒去痛。呼脓除腐。凡病之毒聚血结而为患。如痛风霉毒跌扑闪肭。一切瘀血凝滞者皆宜之。盖疾之在藏府经络者。服药可以驱之。其在皮肤筋骨之间。或提而出之或攻而散之。其泡于是乎为功。外台治疗肿方。斑蝥二枚捻破。以针划疮上作米字封之。即根乃出。又治乾癣。积年生痂。搔之黄水出。每逢阴雨即痒。用斑蝥半两微炒为末。密调的之。圣济大风面上有紫㾦㿔未销。用干斑蝥末。以生油调的。约半日㾦㿔胀起。以软帛拭去药。以棘针挑破。令水出。干。不得剥其疮皮。不可以药近口眼。永类钤方治癣痒。用斑蝥七个。醋浸露一夜搽之。又谓之天灸。王执中资生经旱莲草捶烂。男左女右置了口上以古文钱压定书系住。良久起小泡。谓之天灸。其。疟即止愈。并医说云石龙芮俗名猫迹草。叶毛而尖。取叶揉臂上成泡。谓之天灸。治久疟不愈。本草纲目毛莨草条。李时珍云。山人截疟。採莨叶挼贴寸口。一夜作泡如火燎。故呼为天灸自灸。其他尚有数方。汉医则审内伤外感之别而施之蕃医则概用之。虽有不过者寡矣。
附制斑蝥膏法
斑蝥（为末六两）　黄腊（九两）　猪脂（三两）
先煮胆脂二味。令消化。离火。入斑蝥末。搅令凝结。或摊于布。或摊于纸。贴患所。盖以坚膏。令不动。贴后一夜起泡。以针出水。其毒浅者。宜薄而日换。毒深者。宜厚而久贮。若病已愈。欲令生皮。换贴黄腊膏。
〔评〕著者所引各条。俱系旧的。西医利于速效。铃医不顾痛苦。有相似者。篇末所云汉医则审内伤外感之别而施之。蕃医则概用不过者寡。不但起泡一术也。

唧筒  ***************************
蕃医所为灌肠术者。即仲景导屎之法也。凡不论何病。肠内闭塞。污物不下者。宜导而出之。蜜导土瓜根猪胆汁皆能润窍滋燥。从其便用之可也。肘后方治大便不通。採土瓜根捣汁。用筒吹入肛门内。北齐道与治疾方用猪胆汁。导以苇管。圣济以生瓜根捣汁少许水解之。竹筒倾内下部。即通。十便良方疗大便秘塞不通。用猪胆以筩灌三合许。令深入。即出矣。不尽须臾更灌。医学正传。小儿大便不通。含香油以小竹筒挤入肛门。以油吹入过半时许。下黑粪。袁枚云。回回病不饮药。有老回回能医者。熬药一桶。令病者覆身卧。以竹筒插入穀道中。将药水乘热灌入。用大气力吹之。少顷腹中汩汩有声。拔出竹筒。一泻而病愈矣。是则过于太快矣。
〔评〕中土汉法不一其稳妥有较机取为上者。每见机取有元气随之而亡者。说见医谭。

导尿  ***************************
导尿亦拯急之一策。千金方凡尿不在胞中。为胞屈僻。津液不通。以葱叶尖头内阴茎扎中。深三寸。微用口吹之。胞胀。津液大通。即愈。外台引救急方。主小便不通。其方取印成盐七颗。捣筛作末。用青葱叶尖盛盐末开便孔内叶小头。于中吹之。令盐末入孔即通。卫生宝鉴一妓转脬。小便不通。腹胀如鼓。数月垂死。一医用猪脬吹胀。以翎管安上。插入阴孔捻脬气吹入。即太原而愈。测胞之法。盖胚胎于此。蕃人效汉制其器耳。
〔评〕汉法何等稳便。蕃医用银丝通用管。有伤生殖器成损者。说见医谭。

涂药  ***************************
涂药昉见于灵枢。经筋篇曰。有热则筋弛纵。缓不胜收。故僻治之。以马膏耳其急者。以白酒和桂以涂其缓者。又瘫疽篇曰。发于腋下赤坚者。名曰米疽。治之以砭石。欲细而长疏砭之涂以豕膏。六日已。仲景方中。有温粉。有摩散。外台载涂脐下通溲便之方。幼幼新书涂五心治少小客忤。圣惠方涂手心以缓筋急。阎孝忠方涂足心能引上病而下之。又治口疮。又治赤眼。治鼻衄。唐宋以降。外傅药方。亦复不鲜。或治的患所。或移彼引此。及夫吹喉点眼。涂囟贴脐。与熏蒸洗熨等。皆治标之法也。不可不知。蕃医以为与内服同效专用之者非也。
〔评〕实可佐内服之不及。国医优为之有特效者。

芥子膏  ***************************
蕃医好捣白芥子为泥。敷腨肠及脚心。施之中风、霍乱、发痫、暴泻、痘疮等。其法见于肘后方。治中风卒喑不能语。以苦酒煮芥子。傅颈一周。以衣包之。一日一夕乃瘥。又治喉痹。取芥子捣碎。以水及密和傅喉。下燥辄易。中藏经治小儿奶癖。白芥子不以多少。研成膏摊纸花子上。贴疼硬处。坐中效。此由外通内。藉于气达者。其功用与敷熨吊溻种种杂疗同。
〔评〕有寒气阻窒脘腹痛。曾用白芥子末葱叶捣敷之。痛处即可捷效

嚏药  ***************************
搐鼻取嚏。以发泄郁邪。开达壅塞。其法创见于灵枢。杂病篇云。哕以草刺鼻。嚏嚏而已。金匮头中寒湿。内药鼻中。千金翼及外台删繁方。搐鼻并同瓜蒂。圣惠治风头痛。吹鼻散用瓜蒂麝香等五味。先含水满口后。搐药半字深入鼻中。又中风牙紧不能下药。即鼻中灌之。又治眼睛如针刺疼痛。圣济以治小儿天钧。幼幼新书治小儿急慢惊风。易简方卒中口噤。用细辛皂角各少许。或只用半夏为末。以芦管入鼻中。俟喷嚏其人少苏。兰室秘藏以治内外障眼。张从正曰如引涎漉漉。口气追泪。凡上行者。皆吐法也。翟玉华曰。其升之举之提之皆吐之意也。
〔评〕著者所引诸方。中医有用者。近人且有薄荷冰研射鼻窍治脑膜炎之方。后法胜前。在发明之。

齅烔  ***************************
药气藉火气从鼻孔中而直达肺腑。通经贯络。透彻周身。卒病沉疴。从症用之。以助服药之所不及。是薰烟之用也。但用之于上部。最为有效焉。千金疗咳熏法。细熟艾。薄荷布纸上。广四寸。后以硫黄末薄布艾上。务令调匀。以荻一枚。如纸长卷之作十枚。先以火烧缠下去荻。其烟从孔中出口。吸取烟咽之。取吐止。外台引古今灵验疗咳饮烟法。锺乳、白石英、人参、丹参、雄黄、乌羊、肾脂、净纸、上八味。各捣筛为末。以水银投药里细研。使入诸药。羊脂熬取置纸中。令均平使厚一分。散药令周遍。剪纸一张。作三分。二法皆以口吸。其气犹今吃烟草也。御药院方龙香散。治偏正头痛。用地龙乳香细末掺纸上作纸捻子烧令闻烟气。澹寮方徐介翁熏头风方。于上方加指甲。每用一捻。向香炉内慢火烧之。却以纸捲筒如牛角状尖小留一小孔。以鼻承之。熏时须噙温水令满口。此法通用之产经。治盘肠产用熏法外科正宗治结毒烂坏。用祁阳炭面粉银朱为熏法。本草纲目治中风、痰厥、气厥、中恶、喉痹、一切急病。咽喉不通。牙开紧闭。用巴豆熏法。其法烂巴豆绵包压取油。作捻点灯吹灭熏鼻中。或用热烟刺入喉内。即时出涎。或恶血便苏。
附清神香（家法）治疮毒头痛及咽喉破烂瘰疬眼疾服药无效者。
辰砂（一钱）　沉香（三钱）　百草霜（三钱）
上三味和匀。分为七贴。剪纸幅一寸长八寸。写药末捻为七条子树之香炉中。点火条头捲纸作筒如笋状以覆之。令烟不散。其尖上穿一小孔。患者含冷水。就孔嗅之。全七日而止。
圣烟筒（家方）此方不止疗霉毒沉深。兼治中风偏枯。水肿鼓胀。嗝噎癫痫。
铅丹（二钱）　水银（二钱）　朱砂（一钱）　沉香（二钱）　白檀（一钱）　金箔（五片）
上六味先以铅丹盛士盏火熔化。内水银。拌令相得。倾注纸上。研候如泥。入朱砂沉香白檀金箔等末和调。齅法同上。
〔评〕硫黄暨锺乳水银治咳。令人风热虚咳正多大忌。巴豆熏喉。不宜妄施。多用水银等重霉毒亦有流弊。

筩针  ***************************
灵枢四时气篇曰。徒㽷先取环谷下三寸。（案环谷不知所指。马莳曰。各经无环谷穴。止足少阳胆经。有环跳穴。今曰三寸。意风市穴。此说恐非因名为说耳。盖环谷膀胱部位。今时疗鼓胀水肿刺针筩而取水。往往得验。意与刺㿗疝同。）以铍针针之。已刺而筩之。而内之。入而复之。以尽其㽷必坚。来缓则烦悗。来急则安静。间日刺之。㽷尽乃止。又官针篇曰。病水肿不能通关节者。取以大针。肘后方皮肤水腹内未有者。服诸发汗药。得汁便瘥。煞慎风寒为急。若腹大小之不去。便针脐下二寸。入数分。令水出。孔合须腹针乃止。则筩针之法。不昉于洋人矣。
附案疗水肿鼓胀。用筩针刺之。出于不得已之策。可或一为之。屡之则大命从殒矣。干金云。凡水病忌腹上出水。出水者一月死。大忌之。圣济引徒郁子云。华佗云。水病未遇良医。第一不得针灸。言气在膜外。已化为水。水出即引出腹中气。水尽则死。医说引医余云。病水人水在膜外。切不可针。针透膜初时稍愈。再来即不可治。神效名方云。大忌脚膝上针刺出水。取一时之效。后必死矣。盖此症固忌针刺。然百药无效。至难奈何。施之所为穿腹法是也。但其侥倖万一。安可措而不讲耶。余尝验之。水肿有虚实之分。全身洪肿如水泡。如霜瓜。短气喘鸣。气息欲绝。以指压之。其痕随手而起者。属实皮肤之肿也。其痕窅而不起者。属虚肉间之肿也。实者就股间膕缝而取水。犹可望生矣。虚者则决不可取也。鼓胀亦然。有气水之分。腹中污液。潴蓄若囊实物。内渐盈满。外渐怒张。至殆如鼓。膨朜欲裂。以指弹之。或按之。其运转响动者水也。若肿硬紧满。青筋络绎。皮光射人。按之无声者气也。水者可刺。至气者不可刺也。要征之胃气。若能食者用权犹存。可刺矣。不能食者。用权已亡。虽水亦不可刺也。能辨此。差别而亲试体验。知经文之不我欺焉。故非甄肿之。虚实。水气之差别。胃气之存亡。决不可刺也。蕃医不顾忌。一概施之。戕命不少。因表为后的。
〔评〕水肿外刺取水死者甚多。著者所谓屡之则大命从殒。蕃医一概施之。戕命不少。立言洵有功哉。实事见医谭。

角法  ***************************
角法义未详。或云角者味也。味形似针。吴仁杰说行露诗。谁谓雀无角。盖古谓咮为角。以针刺人体犹雀之啄物也。
刺破患处。纳絮火于竹筒或硝子急点著针口。则火气能吸血候血止放筒去。此为角法。凡瘀血凝聚。焮肿疼痛。发见于皮表者。视其所在角之。则瘀血去而疾患除矣。用瓠[卢瓜]亦同其义。角法始出于肘后方。外台有角疗骨蒸法。又引古今灵验蝎螫人。以治疗之之法。又疗金疮得风身体痓强口噤不能语。瓠[卢瓜]烧麻烛熏之。证类本草引兵部手集方。治发背头未成疮。及诸热肿痛。以青竹筒角之。苏沉良方载治久嗽火角法。瑞竹堂经验方吸筒济急仙方竹筒吸毒。外科正宗煮拔筒方。并与角法同。
〔评〕以火入筒合于痛处。拔取寒湿之毒。中土老妪能为之。但伏热血费者。大非所宜。

蜞针  ***************************
丹波雅忠所著医略抄。引宋侠经心录收蜞针法。案侠唐人则蜞针之方亦古矣。陈藏器曰。水蛭本功外患。赤白游[疒/轸]及瘫肿毒取十馀枚令啖病处。取皮皱肉白无不瘥也。冬日无蛭虫。地中掘取暖水养之。令动先洗人皮咸。以竹筒盛蛭缀之。须臾便咬血满自脱。更用饥者。外科精要载洪丞相蜞针法。凡瘫疽觉见稍大。便以井边浮泥傅疮顶上。看其疮上有一点先干处。即是正顶。先以大笔管一筒。安于正顶上却用大马蜞一条安其中。频以冷水灌之。马蜞当吮其正穴脓血出毒散是效。如毒大蜞小。须三四条方见功。腹傍黄者力大。若吮著正穴。蜞必死矣。其疮即愈。若血不止。以藕节上泥止之。白色花亦妙。皇国用蜞针见于藤定家明月记安贞元年条。又出于东镜及廉中抄尺素往来等。此法与针角略同。而令患者不觉疼痛。更为便宜。然亦宜详其病之因。与证之状而用之矣。
附人身不论何处瘀血停聚。热痛红肿者。先净洗肿上。有毛发处剃去之。著水蛭数条。任其咬咂饱满自然脱下。若不落以盐少许掺之。即缩落。若血不止者。以指按住之即止。若其不陋者。擦肤令热著之即吮。
〔评〕疡科用蛭吸毒脓恶血。可省刀针之苦。洵善法之不可废者。

刺络  ***************************
血之浮见于肌肤者为络。潜行于内里者为经。缠绕九窍。绸缪百骸。环会周旋。靡所不至。犹地中有川渎水由之行也。邪气藏府部形篇曰。经络之相贯如环无端。此之谓也。夫血流动灌溉。荣养人身。故一处郁塞。则百体失养。其害不可胜殚。当此时非放发之。何以得通。针解篇曰。菀陈则除之。经脉篇曰。刺络脉者必刺其结上。甚血者虽无结急取之。以写其邪。而出其血。调经论篇曰。经（甲乙经作络）有流血。血有馀则写其盛经出其血。又曰视其血络。刺其血。无令恶血得入于经。以成其病。刺禁篇曰。刺肘中内陷气归之为不屈伸。（次注云肘中谓肘屈折之中尺泽穴中也。）刺腰痛篇曰。制解脉在郄中。（次注云郄中则委中穴）结络如黍米。刺之血刺以黑见赤血而已。寿天刚柔篇曰。久痹不去身者。视其血络。尽出其血。禁服篇曰。写其血络。血尽不殆矣。扁鹊传扁鹊治虢太子。使子阳厉针砥石。以取三阳五会。取者谓刺络除去其瘀滞也。后世郭志邃痧胀玉衡刘松峰杂疫论共载疗沙胀疙瘩瘟虾蟆瘟之法。专用放刮。二子踵事加精。可以为法式焉。安永间平安有垣本针源者。善用大针出血治众疾。事见于熙戴录。要之自非读素灵甲乙。明经络俞穴。临症施治。焉知泻血丈妙哉。
附刺尺泽法
令病者就枕侧卧。下左而取右。下右而取左。（侧卧取之则无晕倒眩悸之患）先将绵布幅一寸。长二尺五寸许。紧扎肘后。令病者握物。弩力张络。就络脉怒张处。下针血辄迸出。豫备铜盘受之。盘中宜布白纸。以辨血色。有鲜绛者。有瘀浊者。紫黯者。更量血之多少。而处分之。若少则令病者极力握物。血便易出。若多则解缚启握。血即止。乃摩擦痏痕。令之屈臂。须臾得安。凡血量重七十钱至百五十钱为率。须观体之强弱与毒之浅深。而斟酌焉。头痛、齿痛、目疾、头疮、耳鸣、肩背强急。凡繫上实者。殊有效。
刺委中法
先将布紧扎病者膝上。就枕侧卧。令病者伸脚。踵柱或壁。待络脉怒张而刺之。血即出。（概如刺尺泽法）腰痛脚肿产难不月臁疮霉毒系下实者有效。
刺少商法（穴在手天指端内侧）
将细线紧扎大指横纹处刺之。治啖痹喉痈惊痫卒倒。
刺大敦法（穴在足大指端聚毛中）
刺法同上治颓疝睾丸痛肿。
刺额上法
令病者将缚布缠扎喉下。络脉即张。轻轻刺之。治偏正头痛赤眼疼痛。
刺鼻中法
以金创针就鼻中轻刺之。血即滴出。备器受之。治赤眼连额疼痛及鼻生疮。
刺舌下法
舌下左右挟柱之络是也。矫舌刺之。治咽喉肿庸。及木舌重舌。刺外肾法。
以系扎茎根。见筋络怒张刺之。治疮毒肿痛搔痒难堪者。凡针刺无定处。毒之所聚。刺之有效。刺百会治脑痛头疮。刺目眦眼睑治赤眼焮肿。弩肉遮睛。烂睑痒疼。刺龈肉治齿牙疼痛。龈肿龈风钻齿疳。其他酒皶鼻痰顽癣臁疮。可刺者犹多矣。宜候毒之所聚。而疏其所壅。有意外之功。
〔评〕诸法均为我国粹。唐素鸣鹤治高宗风眩。刺百会脑户随即出血愈。令人惧其冒险。仅治霍乱。取委中穴出血。瘀行病灭一法。余不敢用。浅矣。

引痘  ***************************
张氏医通载种痘之说云。始自江左达于燕齐。近则遍行南北。详究其源。云自玄女降乱之方。医宗金鉴有种痘一法。传云自神授。其言奇异不可信。盖其法取豆浆种之。峻易则由小儿之天资焉。我邦俗间有一种引痘之法。其法预备痘痂。有欲种者。未痘痂以竹管吹入于鼻中。此法不知创于何时。嘉永二年兰舶始斋牛痘苗来于长崎。试之儿辈。果有验。其法以针刺左右臂。纳脓于针口。不令血出。针之多少。随年齿异其数耳。其种转辗相传。送延蔓海内。
附案牛痘者。（初英国之医佔全。观牧童取牛乳者。不染天花。因悟牛痘解人痘之毒。始试之儿童。果免痘事。见于嘶当㖦及邱熹引痘书。）避痘之术。而非真痘也。犹饵紫河车而不出痘。（初年小儿十三本身剪下脐蒂烧灰。以乳汁调服。可免痘患。或入朱砂少许。共见保幼大全正字通等书。案人胞胎载于陈氏本草。朱震亨专言其功。然难悉信。但饵之于婴儿全身发疹者。不罹痘患。是为奇而已。）服三豆神方而免痘厄。（稀痘神方赤豆黑豆绿豆甘草各一两为细末。斩新竹筒去皮。两头留节。穿一孔。纳药末杉木黏塞其孔。黄腊封筒外。以小绳系之。候腊月投厕中。满一月取出。洗净风乾。每药一两。梅花片三钱和匀。儿大者用一钱。小者用五分。服后忌荤腥十二日。解出黑粪是其验。如其详说见于本朝食鉴。）盖痘毒者。根之于胚胎。发之于时气。故种之术。非易易可施也。余亦尝试之。验则有之。但其先天毒深者。必遗巨害。聂久吾论痘曰。胎毒潜伏于五藏。有触则发。无触则不发。故发有迅速。当其未发时。形气俱泯。无可端倪。若未燧之火。何处寻觅。又何解释预解痘毒诸方。无故而遂寇通。都不近理也。又曰其毒气发自五藏。实动五藏真气。全赖血气送毒气而出之外。运化之而成浆。收结之而成痂。而后藏府可安。若血气送毒气不出。则毒气反攻藏府。如寇作于都城中主者。不能操谋奋武。逐之出外。致令操戈内攻。安得不危。故用药如用兵。不可违此理也。此说颇精核。足以确痘疮为胎毒矣。盖男女之精和合成体。父之精属气。母之精属血。父之精发于疹。母之精发于痘。感时一发。然后人身始安。譬如蝉蛇之脱皮。草木之解甲。新陈相代。势所必然也。其少如古而多于今者。气运所令。然其痘有峻易者。繫于胎毒有浅深。与时气有酷薄。感触有轻重。其均不免一感者。皆天也。今引痘家乃欲以人力胜天运。苟冀目前之安。不顾日后之患。殆不知天定胜人之理也。夫人无病而饵药。必受其害。痘毒未动。强引之。轻者或可无害。至其重者则数颗种子。安得热泄无馀。譬如流水。壅之于此。必决于彼。溃胃冲突变不可测。极其所底。畜毒之灾。为惊风。为马牌风。为哮喘。疳癖、蚘虫、癫痫、劳疗、痘厄、难免剧疾随起。以余所睹实繁有徒。古人有言。逆天不详。古圣人设医药以助造化所不及。苟肋以道。痘厄可救。至其不可救。命也。岂惟痘而已哉。或疑西肥五岛有未染痘之地。村人或染。移之山中。严使村人邀之。是以其痘不蔓。据子之说。则西肥之人独无胎毒乎。曰非也。病因风土而异。胎毒之发不止痘而已也。是以岐伯有异法。方宜论孙氏有方土之说。不啻高燥之地多疟疾。卑湿之地多脚气。疾病随地。各异其证。徐洄溪辈既辨之矣。西肥之不染痘。亦风气所令然。风气一变。疾病亦从而变。痘之少于古而多于今。吾安知非西肥与他土类乎哉。
〔评〕箸者胎毒杰于五藏潜伏。有深浅及天定胜人之理。亦知言也。鼻苗亦有不出者。家君于二十岁方出天痘。而牛痘亦然。昧者推崇新法。仅种一次胎毒不清。喉恙恶疫一染。遂不可救者比比。


跋  ——————————————————————————————————————————————————————————————————————————————————————————

跋一  ***************************
自洋学一辟。人皆喜新厌旧。往圣遗训。弃如粪土。宫保曰。西洋人言天地之理最精。其实莫非三代以来古法所旧有。后之学者。喜其新而宗之。疑其奇而辟之。皆非也。如医法为最然。惜乎未有好事者为之辩也。吾友今村祗卿乃起而辩之。书仅一卷。博而能确。辞无支叶。足以钳鴂舌之口。而胠蒙者之惑矣。祗卿著书数部。此特一斑云。
慄园浅田惟常（按原书名左有疾医惟常印章知浅田亦同时之书家也）

跋二  ***************************
家君刀圭之暇。以著述为娱。脱稿者已若干种。顷者使芳校旧稿。因得此篇。退谓生徒曰。此书虽小品。足以醒世医之梦梦。遂相共谋将梓之。家君曰。蕞尔漫录。遗漏亦多。且汉蕃相抗。犹晋戎之角犄。适足以取嗤于高人民。夫轩岐之道这大。较之于诸蕃医术。犹日月之与烛火。沧溟之与蹄涔。其大小邪正。不俟智者而后知矣。犹何梓之为。芳曰诚然矣。虽然今世之医。不特不知我道之广大精微。并不知蕃医剿袭以为己有。而弔诡承讹。逞意鼓簧。公然弄人命于股掌之间。其害有不可胜言者。何置诸度外。此篇引援该博。一览可以知我道无所不备矣。谓之后学之津筏。医门之慈航。固非诬也。生徒之请盍许。家君哂而颔之。迨梓成。
谨理前言以为跋
