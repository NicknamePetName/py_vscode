
毛序  ***************************
顾亭林先生曰：「君子之为学以明道也，以救时也。」士生寰中，第沾沾于词章考据，内无以明道，外无以救时，于世何裨焉？吾友徐君龄臣，幼聪颖性豪侠，绩学未第，旋弃儒而就医，理探《灵素》，学贯岐黄，居京二十馀年，活人无算。去冬予有事于粤，适徐君亦客羊城，出所著《医粹精言》示予，观其所作，悉动中肯綮，不泥乎古人不薄乎古人，且能高出乎古人，岂变而通之欤，直神而明之尔！持此以阅世，匪特可以医人，更可以医医，爰缀数语以质世之知徐君者。
岁在柔兆涒滩春王正月皖江弟毛泽曜南甫拜叙

自序  ***************************
窃谓医书可读者，除汉唐以上之论，则可以读可以不读也，况近世著作家各逞臆见，理多隔膜，其若非实能有辅翼圣经与治法有益者，亦可以不必读矣。然「多闻而择，多见而识」，圣人且云。故于精粗参半之书，亦不妨取而读之，略其短而取其长，是在善用者耳。予究心岐黄二十馀年，所读无虑数十百家，所用之法皆取决于古人，并因时因证而变通之，自无不与古人之意吻合，间有疑难怪异之症，有古法未经道及者辄澄心凝思，按脉切理，仍于古法之中而求之，慎之又慎，确有心得，出而问世，所幸全活甚多，因不揣固陋，于临症之暇，仅就管见所及，著为是编，颜之曰《医粹精言》，其立意持论，大半皆古人所未言，而于古人所已言者，暨各大家真知卓识之论，亦时出入其间，以与为发明，是否有当，予亦不自知，应俟方家再为指正。「粹精」云者，予非自命，特自勖（勖，音xù，读续。勉励之意。）也。噫，天下事不粹不精，不可以有言，至粹至精，则尤不易言，医之一道，何独不然，予既以粹精自勖，尤愿见是篇者，各以粹精共勋，庶于圣人已立立人之道，默默有合焉，是则私心所窃幸也。
光绪二十一年乙未小阳月奉天龄臣氏徐延柞识于羊城铁如意轩

英启序  ***************************
近世不苦无医书，而患无医医之书。医书者研精碑虑，心会神悟而后能明致功奏效之所由来，是皆未易几也。顾吾尝谓读医书可以已病，读医医之书，乃可以不病。龄臣徐先生所著《医粹精言》以医发其端，而非仅为医家者言也，其于医世医国医身医心，盖深有所感，特于医焉寄之。夫待人之既病从而医之，可以为功可以收名，善言医者独于医之未病，无以为功无以为名，此其效乃始于无形著于无穷。今世之病亦多矣，濒于危者亦众矣，安所得无病者与之言医，以相要于不病？然病苟不至于不可已，则必有未病之一脉，以待吾施其治，夫审其未病之一脉，以救其所既病，与就其既病之一脉，以求其复而归于无病，此其旨微矣。先生善医者也，善言医者也，未识以鄙言为何如，酷热得雨，清风暂至，爰举以质之。
光绪丙申夏五月渖阳英　启书


卷一  ——————————————————————————————————————————————————————————————————————————————————————————

医非小道贱役  ***************************
上古圣人，则法三才，阐明阴阳五行，运气循环之理，尝百草明脏象，君臣问辨，疗人疾苦，深体上天生物之仁，诚重之也，是以医之为道，与宓牺画卦后稷教稼并重，岂曰小道乎哉！医之可以寄死生者，亦无殊于託孤寄命之君子，岂曰贱役乎哉！医而明亦能及物，医而名亦足动众，士果抱道，在躬登仁寿而免夭札，正可以佐朝廷康济斯民之治，何肯不自重而区区惟利是图，草营人命，甘为技术之流哉。吾闻狄梁公功在社稷，而有脑后下针鼻端疣落之术，范文正公先忧后乐而有不为良相即为良医之愿，考周官之于疾医，何等郑重，后世史官列之方技，于是学士大夫羞为之，以此事委诸市井而此中亦遂无人，然儒有君子儒，医岂无君子医钦，为荐绅先生者，宜何如作养之、顾惜之，引之使进于道，斯后之学者，自接踵而兴起矣，岂可以小道贱役目之哉！

病不能不用医  ***************************
人有病不能不用医，良医世罕有，其平稳有阅历者尚不乏人，然必须于平日先知其本领能否胜任，始可以性命相托，若不知择医，任医所措，以致轻者变重，重者立危，予是因此而成此集，俾医病两家皆知其慎重，为医者得是书而可以旁通玩索之，病者览得是书与医者周旋，一问答间，便知其贤否？而去取不误耳。

病从口入  ***************************
古语云「祸从口出，病从口入」，故善养德者慎言语，以远害；善养生者节饮食，以却病。况多杀物命，慈氏有戒，何曾日食万钱，惜福者不如是也。省华筵一席之资，养中人数口之命，则养生即所以养德矣。又有一种嗜茶、嗜酒、嗜水果、嗜甘香饼饵之人，好尚之偏，病亦随之。口腹之累，明哲之士所不为，早慎于微也。

脾胃与肾元并重  ***************************
人身阴阳虽禀于肾，而生生之气原出于肝胆，清阳自左旁而升，乃阳升于阴也，脾土健运，而胃气始能下行，此浊阴从右而降，乃阴生于阳也，此一升一降，实为阴阳旋转之机枢，而与天地同其造化者，故天地节序有迁移，而人身气血亦应之，虚损之人，气血既亏，阴阳运行不能循度，动多窒滞，故欲培其根本，必先利其机枢。医辈不知此理，而见病涉虚损者，徒用呆补之药，则气愈郁，反增其困，或致腹中胀满，大便秘结，或致头晕呕吐，脐腹跳动，不思饮食，痞塞不通等症，此皆由机枢之不利故也。然则何以利之乎？曰清气出于肝胆，肝胆木也，惟喜凉润而条达，故宜疏利，勿壅遏也，宜柔润勿克伐也。风以扬之，雨以润之，木有不欣欣向荣者乎。脾为阴土，喜香燥而温暖，暖则阳和，敷布健运不停；胃为阳土，喜滋润而通畅，畅则饮食脾气鼓动而化精微，生津液，周流浊滓下降，浊降清升，机枢自利矣。若肝阳过升，胃气被逆，或脾气困弱，饮食难消，皆当随时审察者，故治虚损而不知缓急先后进药之序者，未可与言治也。按补偏救弊，转危为安，虽在良工之用，尤要病者之调护，不然功不逮过，亦徒劳耳。

调养须知  ***************************
大病愈后调养之方，往往不讲，而抑知此乃后一段工夫，所关者甚巨也。即如过饱者曰食复，恼怒者曰气复，疲于筋力者曰劳复，伤于色欲者曰女劳复，载在经书，世皆知之。尚有时而触犯，此外人所最易忽者，犹有三焉，不在诸复之条者也，虽病之已愈多日，而血气苟不充足，犯之随有酿成终身之患者焉，一曰淫欲，凡人房事，必撮周身之精华以泄，气血未充，七日未能来复，欲事频数，势必积损成劳，尪羸损寿；一曰劳顿，或远行或作苦，疲弊筋力，当时不觉，将来肢体解㑊，未老先衰，其苦有莫可名者；一曰忍饥，愈后凡有觉饥，必得稍食，万勿强耐过时，反不欲食，强食亦不能化，是饥时既伤于前，强食又伤于后，中州（脾胃）败而肺金损，则劳嗽，脾胃之病成矣。三者人多忽之，故不可不谨。

论天癸非经血  ***************************
天癸者，天一之气也，诸家俱即以精血为解，然详玩本篇，谓「女子二七天癸至，月事以时下；男子二八天癸至，精气溢写（泻）」，是皆天癸在先，而后精血继之，分明先至后至，各有其义，焉得谓天癸即精血，精血即天癸，本末混淆，殊失之矣。天癸者，天之水乾名也，故天癸者，言天一之阴气耳，气化为水，因名天癸，其在人身是谓元阴，亦曰元气，人之未生，则此气蕴于父母，是谓先天之元气。第气之初生，真阴甚微，及其既盛，精血乃旺，故女必二七，男必二八而后天癸至，天癸既至，在女子则月事以时下，在男子则精气溢写（泻），盖必阴气足而后精气化耳。阴气阴经，譬之云雨，云者阴精之气也，雨者阴气之精也，未有云雾不布而雨雪至者，亦未有云雾不浓而雨雪足者，然则精生于气，而天癸者，其即天一之气乎？可无疑矣。《质疑录》云：「天癸者，天一所生之真水，在人身是谓元阴」。
余按《甲乙〔经〕》作天水；吴氏《诸症辨疑·妇人调经论》云：「天癸者，天一生水也」。又按王注：「任冲流通，经血渐盈，应时而下，天真之气降，与之从事，故云天癸也」。总之天癸者，非精非血，乃天一之真。马氏直谓阴精，殊属谬解。今之医者，并不知为阴精，竟以经血目之，尤为无识。

释瘟  ***************************
瘟疫之瘟与温病之温，其义不同，何以言之？疫之行也，不论四时，而其症每异，何必冬伤于寒而春病者，与发热而渴不恶寒者乎。考瘟之为名，犹疫也，《肘后方》曰：「其年岁中有疠气，兼挟鬼毒相注名为温病」。又曰「道术符刻言五温，而所谓辟温诸方亦辟疫之谓也」。杨玄操注《五十八难》曰：「温病则是疫疠之病，非为春病也。」此说于经义则乖。《集韵》曰：「瘟，乌昆切，疫也」。据此则瘟之为疫甚征甚确，而天下多热，许仁则既有其言，此疫之所以亦名为温也，瘟疫重言，犹疫疠重言之例耳。《论衡·命义篇》曰：「人之瘟病而死也，先有凶色见于面部。」并可以征瘟之为疫。但瘟本作温，其从广者，盖后人所改写而已。又伤寒例所谓更遇温气变为温疫者，即对寒疫而言，亦是一种病也。要之温之名义不一，亦犹伤寒之有谓寒气所中者，有谓邪气表实者，有谓外邪总称之类，学者不知，牵混为言者误矣。

刀圭  ***************************
陶氏《本草》序例云：「刀圭，皆十分方寸匕之一，准梧桐子大」。《医心方》引范汪方云：「二麻子为一小豆，三小豆为一桐实，二十黍粟为一簪头，三簪头为一刀圭」。《外台〔秘要〕删繁》车前草汤方后云：「一刀圭者，准丸如两大豆大。」《汉律历志》注云：「六十四黍为一圭。」按数说似异而其实大抵同。董毅《碧里杂存》云：「按晦翁感兴诗『刀圭一入口，白日生羽翰』。」然学者多不知刀圭之义，但知为妙药之名耳。同治十三年八月十五日忽悟刀圭二字，甚痛快，不知古人亦尝评及此否？三月初在琉璃厂百货摊买得古错刀一枚，京师人谓之长钱，其钱形正似今之剃刀，其上一环，正似圭壁之形，中一孔，即贯索之处，盖服食家举刀取药，仅满其上之圭，故谓之刀圭，言其少耳。刀即钱之别名，布也，泉也，错也，刀也，皆钱之类也，无年号欸识，殆汉物乎。又按《千金》太乙神明丹方后云：「凡言刀圭者，以六粟为一刀圭。一说曰三小豆为一刀圭。」据以上诸说，六粟疑是六十粟之讹。

记性  ***************************
汪訒庵云：「金正希先生尝言人之记性皆在脑中，凡人外见一物，必有一形影留在脑中，小儿脑未满，老人脑渐空，故皆健忘。愚思凡人追忆往事，必闭目上瞪而思索之，此即凝神于脑之意也。」出于《本草备要》辛荑注。王惠源《医学原始》亦云：「人之一身五脏，藏于身内，止为生长之具；五官居于身上为知觉之具；耳目口鼻聚于首，最显最高便与物接，耳目口鼻之所导入最近于脑，必以先受其象而觉之，而寄之，而剖之，而存之也。」故云心之记，正记于脑耳。《黄庭〔经〕·内景》亦言脑为泥丸宫，元神居焉，是必有本，何惑之有？
余按荷兰说人之精神在于脑中，故人断头立死，亦与「内景」之说符矣。而《五杂俎》《谈荟》断头而不死者数则，此皆人妖耳。

阴阳  ***************************
夫阴阳之为义大矣哉，自其浅言之，则气阳也，血阴也；自其深言之，阳有阳气，而阴亦有阴气，阴气为无形之气，随阳气循行于内外，不同于有形之阴血，独行于经脉之中也，阴血止谓之阴，阴气谓之为阴，亦可谓之为阳。

砭石  ***************************
《南史·王僧孺传》：全元起欲注《素问》，访王僧孺以砭石，答曰：「古人以石为针，必不用铁。」《说文》有此砭字，许慎云以石刺病也。《东山经》云高氏之山多针石。郭璞云可以为砥针，治痈肿。《春秋》美疢，不如恶石。服子慎注：石，砭石也。季世无复佳石，故以针代之耳。
余按《山海经》高氏之山，其上多玉，其下多针石，吴任臣《广注》：「程良孺曰或云金刚钻即其物也。」

病愈先兆  ***************************
伤寒多日，忽觉浑身瘾疹发越而痒，此乃用药中病，阴阳分别，荣卫流行，病气自毛窍中出。他病亦然，小儿惊风发热、将产亦如是。
按发痒乃阳气初回之象，非风非血燥也，有病久不得寐，一旦欲寐，别无余病，此为阴阳和而将愈之兆。有大汗大下之后，邪气已退、正气已复、身凉脉微、鼾息酣睡，此亦吉兆也，医者见之，当早为知病乃可以有欲愈之机，此由于用药中肯，而不可因其有身痒、欲寐之象而妄投以治痒、安神等药，此乃将愈之时，药何庸哉？

医必读书临症说  ***************************
读书而不临症，不可以为医，临症而不读书，亦不可以为医。苏长公有言：「药虽进于医手，方多传于古人。」故惟读书多，乃能辨症，亦惟多读书，始能用方，彼之不用古方者，非弃古方也，非真以古方为不可用也，直未尝见一古方耳。善用方者，且读无方之书，不执方以治病，而方自与病合，而方自与古合，余持此论以临人病久矣，为此嘱学医者，当先读书而后临症，则自无望洋之叹。

世无医药说  ***************************
今之世，一有病无药之世也，一有病无方之世也，一有病无医之世也。徐灵胎尝云「医非人人可为」，夫《本经》《灵素》上古之书，即非蓬心人所易领会，而如南阳一派（指张仲景）下及《脉经》《病源》《千金》《外台》之所言，则皆随时随地寻常习见之病，而皆视为鸟篆虫书，不可测识，曾不能用其一方一药，尚何医之足云哉！

逸病说  ***************************
医书充栋汗牛，有长于此者，便偏于彼，此其故总由其识见不周而用心则易有遗漏耳，即以逸病论之，人但知有劳病，而不知亦有逸病也，况逸病尤为富贵中常有之病也。向读刘河间《伤寒直格》中列有八邪，稽其目曰：外有风寒暑湿，内有饥饱劳逸，乃逸豫安逸所生病，与劳相反，经云：「劳者温之，逸者行之」，行谓使气运行也，则《内经》本有逸病，且有治法，乃后人引河间语，每作「风寒暑湿，饥饱劳役」。夫河间以内外八邪标题，即曰八邪，当有八病，故饱与饥对，逸与劳对，若作劳役，则只有七邪矣，此《内经》所以谓劳则宜以温养，逸则利于运行，早将劳与逸截分两病也。张子和云「饥饱劳逸，人之四气」，陈无择云「疟备三因，饥饱劳逸」，二子并能言之，审其病之为逸，便须用行湿健脾、导滞理气之法，凡人閒暇则病，小劳转健；有事则病反却，即病亦若可忘者；又有食后反倦卧、起反疲者，皆逸病也。流水不腐，户枢不蠹，其故安在？华元化曰「人体欲得劳动，但不当使极耳，动则穀气易消，血脉流利，病不能生」，于此可悟王公大人久逸之体，待漏（待，等待。漏，古之计时器。）入朝，亦若同于风霜劳顿，而享上寿者，正赖有此小劳，以治其逸，况每日五更独得乾坤清气为多哉。

烟漏说  ***************************
自张洁古有古方今病不相能之说，人遂谓病非古方能治，然今人万病皆古人所已言，未闻别有古人不知之病也。若今所有烟漏一症，则真是今病，而为古人所未知，即为古人所未言，向闻烟客多肠燥，往往大便乾结为脾约（古之病名）而何以有烟漏？盖所称烟漏者，即下利也，即滞下也，亦即俗所谓痢疾也。人于伤寒之下利，且以漏底为名，况今以肠燥之人而忽有利，得不称为漏乎！至一加以漏之名，则既名漏，自当塞则愈塞而愈，漏者何也？以其非漏也，以其本是滞下，故以塞者滞之而更滞也，或因伤于饮食或以感夫暑湿或以湿多而成五泄，皆足以致滞下，其病多见于春夏秋之交。烟客病，即非烟客亦病，特烟客卧多行少，其气更易滞耳，或曰然则烟漏一症，将何法以治之？余曰此必不视为烟客，不名之为漏，仍从滞下正法，以通为止，则漏自止。人既曰漏，亦不定以非漏争也，但须知此漏之必得通而止，则正所以治漏亦即所以治烟漏也。吾见滞下之以名为漏底，而卒至不起者，皆害于不为之通故，并于此发之。又烟漏之所然者如是，是当推本于烟，为烟客筹调理之法，人身脏为阴，腑为阳，一呼一吸，以奉生身，及其病也，在腑为轻，在脏为重，一脏受病为轻，五脏皆病为重。人固罕有一病而涉五脏者，有之自烟客始，夫人咽喉二窍，喉主气息，即气管也；咽主饮食，即食管也。喉系通于肺，呼吸出入，下通心脾肝肾，为气息之道路；咽系通于胃，水穀皆由此入，为饮食之道路，饮食下咽，熟软生硬皆能容受而停留胃中，其精微上输脾肺，其糟粕下入大小肠，人之以饮食伤而为病者，在腑而不及脏，若气管清净之地，不能容受些子有形之物，而惟烟之入也，有气无形，随其人之本气相为呼吸，其呼也上出于心肺，其吸也下入于肾肝，而位乎其中，以司呼吸之出入者则于脾，人之有脾也，本藉胃中水穀气以生以化，今烟气径达脾中，较之饮食之入，必由胃而后及脾者，其行倍速，是以烟才入喉，顷刻周流充达，对时不举，失烟气之充周，犹之过时不食，失穀气之荣养，其体倦，脾为病也；涕，肺为病也；汗，心为病也；泪，肝为病也；肠燥，肾为病也，至其为引（俗作瘾），必对时而作者，脾主信，脾之为最先也，故五脏俱病，而脾尤甚焉。平时调理，自当以健脾为主，兼补兼行，旁及四脏，昔林文忠公（林则徐）方深合乎法，至于病名烟漏，实即滞下，则仍是腑病，不是脏病，不可不治其腑。此病真是今病，真古人所未知，然而药则仍是古人之药也。

不尽瘟病论  ***************************
今夫瘟气者，时令或有不正，固亦必有之症也，然一时偶有之症，非时时常有之症，一人间染之疾，非人人必染之疾也，况京都为首善之区，儒医荟萃之下，识见宜皆高超，乃无论何人何病，诊之者，概以瘟气目之，即车马盈门，衣冠满户，都城奉为名医者，亦概以瘟气论之，顾人之禀赋各异，岂受病之皆同欤？抑或诊脉之未审耳，试思疏风、散火、消食、导气等剂，治瘟气者所必需也。然有瘟气者，瘟气因之而霍然，无瘟气者，则一被攻伐，必元气因之而颓然矣。况受瘟气之人，未有不素弱者，即治瘟气之时，尚宜调理其元气，奈何于无瘟气之人，竟敢克伐其元气。
余于诊视之先察其气色，诊视之际求其精详，是瘟气者，固不敢矫同而立异，非瘟气者，亦不敢舒己而从人，为此谨启慎身君子，于延医调治之时，细加体验，勿为医药所误，是则余之厚望也夫。

用药机要  ***************************
医之神良，识病而已，病之机要，虚实而已。虚甚者必寒，实甚者必热，然常病易理，变病难知，形衰神惫，夭色脉空而知其虚；形盛神鼓，色泽脉强，而知其实，不待智者决也。至实有羸状，误补增亟；大虚有盛候，反既含冤；阳狂与阴躁不同，蚊迹与发斑有异，似非洞烛玄微者，未易辨也。

服药既得寐  ***************************
一凡治病者，服药既得寐，此得效之征也，正以邪居神室，卧必不安，若药已对证，则一匙入咽，群邪顿退，盗贼甫去，民即得安，此其治乱之机，判于顷刻，药之效否，即此可知。其有误治乱投者，反以从乱，反以助虐，必致烦恼懊憹，更增不快，智者见机，当以此预知之矣。

用药须知  ***************************
夫治病最难，而用药尤难，目今药店所卖之药，不依古炮炙，只徒颜色好看，又真伪杂投，好歹不辨，即或有精通阴阳之医，方能中病，而点名具数之药不惟无益，反觉有损，譬之五穀，最能养人，或腐朽湿蚀则反伤人，而药材亦然。故医者病家，药材宜选择，炮炙要精工，二者所关甚大。余是以反复叮咛，再三提揭，果能方与药俱尽美尽善，则药到病除，医家病家俱获益无穷矣。然医为性命所关，易学难精，非得高人指示，医中三昧何能瞭然，是医有性命之学，能调燮阴阳，功补造化，斯为上医。余望举世皆为良医，使天下苍生尽登春台，何乐如之，彼用药时，必须质坚性全者方选入手，能人人皆然，处处尽是，庶办买药材之辈，坏药无用，选择自精，推其流弊，皆由病家悭吝，总思价廉，不求功倍，在办药买药者，概以假药坏药欺人，而病人所服，皆是有损之药，又安能起其沉疴哉。彼未得高人指示之医，用方用药故每每误人而不辨药之好歹真伪，不讲究炮炙生熟，以人命为儿戏者，充满字内，吾愿病家，莫惜银钱，务求上品好药，而医家当细心代为选择，卖药家体贴天良，货真价实，不以假药坏药欺人，庶医持方以治病，病得药以全愈，亦不无小补云尔。

水弱火弱论  ***************************
一阳虚者多寒，非谓外来之寒，但阳气不足，则寒生于内也，若待既寒则火已败矣，而不知病见虚弱而虽无热证者，便是阳虚之候，即当温补元气，使阳气渐回，则真元自复矣。盖阳虚之候，多得之愁忧思虑以伤神，或劳逸不节以伤力，或色欲过度而气随精去，或素禀元气不足而寒凉致伤等证，皆阳气受损之所由也，欲补阳气，惟辛甘温燥之剂为宜，万勿兼清凉寒滑之品，以残此发生之气，如生地、芍药、天麦门冬、沙参之属，皆非所宜，而石斛、元参、知柏、芩连、龟胶之类，则又切不可用。
一阴虚者多热，水不济火而阴虚生热也。此病多得于酒色嗜欲或愤怒邪思，流荡狂劳以动五脏之火，而先天元阴不足者尤多此病。凡患虚损而多热多燥，不宜热食者，便是阴虚之候，欲滋其阴，惟宜甘凉醇静之物。凡阴中有火者，大忌辛温，如乾姜、桂附、破故纸、白术、苍术、半夏之属，皆不可轻用，即如人参、黄耆、枸杞、当归、杜仲之类，是皆阴中有阳，亦当酌宜而用之，盖恐阳旺水愈消，热增水益涸耳。然阴虚者，因其水亏，而水亏者，又忌寒凉，盖苦劣之流，非资补之物，其有火盛之甚，不得不从清凉者，亦当兼壮水之剂，相机间用而可止即止，亦防其败，斯得资补之大法。

胞与为怀  ***************************
欲救人而学医则可，欲谋利而学医则不可。我之有疾，望医之救我者何如？我之父母妻子有疾，望医之相救者何如？易地以观，则利自淡矣，利心淡，则良心现，斯畏心生。平时读书，必且研以小心也，临症施治，不敢掉以轻心也，夫而后以局外之身，引而进之局内，而痛痒相关矣，故医虽小道而所繫甚重，略一举手，人之生死因之，可不敬惧乎。

医医说  ***************************
前辈云「医人先当医医」，以一医而治千万人，不过千万人计耳，救一医，便救千万人，救千万人，便救天下后世，无量恒河沙数人耳。余所以使学医者，先知医医，方不致误人性命，可以积阴骘于冥冥中也。

医必读书  ***************************
夫为医者在读书，读而不能为医者有矣，未有不读书而能为医者也。

阴虚有二  ***************************
夫人生于阳而根于阴，根本衰则人必病，根本败则人必危矣。所谓根本者，即真阴也。人知阴虚惟一，而不知阴虚有二，如阴中之水虚，则病在精血；阴中之火虚，则病在神气。盖阳衰则气去，故神志为之昏乱，非火虚乎；阴亏则形坏，故肢体为之废弛，非水虚乎。今以神离形坏之症，乃不知水火之源，而犹以标治，鲜不危矣！

病有奇恒  ***************************
病生于外感，内伤，人所共知，而奇恒之病，知之者鲜矣。奇恒者，异于恒常也。俗医不知奇恒之因，见脉和缓而用平易之剂，此又何异于毒药乎。余故曰服平和之药而愈者，原不死之病，勿药亦可。服平和汤而后成不救者，医之罪也。

论肝无补法  ***************************
足厥阴肝，为风木之脏，喜条达而恶抑郁，故经云「木郁则达之」是也。然肝藏血，人夜卧则血归于肝，是肝之所赖以养者血也。肝血虚，则肝火旺，肝火旺者，肝气逆也。肝气逆，则气实为有馀，有馀则泻，举世尽曰伐肝，故谓肝无补法。不知肝气有馀，不可补，补则气滞而不舒，非云血之不可补也。肝血不足，则为筋挛，为角弓，为抽搐，为爪枯，为目眩，为头痛，为胁肋痛，为少腹痛，为疝痛诸症，凡此皆肝血不荣也，而可以不补平！然补肝血，又莫如滋肾水，水者木之母也，母旺则子强，是以当滋化源。若谓肝无补法，见肝之病者，尽以伐肝为事，愈疏而愈虚，病有不可胜言矣，故谓肝无补法者，以肝气之不可补，而非谓肝血之不可补也。

痢利二字  ***************************
按古方书中，痢利二字通用。《伤寒论》中治利之法，有治泄利之方，有治滞下利之方，有治洞泻利之方，皆统治之曰下利，而治之之法有上焦、中焦、下焦，因寒、因热、气分、血分之不同，学者熟读《灵枢》《素问》《伤寒》《金匮》等书，自能得其一贯之理焉。

伤寒痘疹痈毒辨  ***************************
许学士曰「能医伤寒，即能医痘疹，能医痘疹，即能医痈毒」，盖能医伤寒者，知表里、阴阳、寒热、气血、邪正虚实耳。伤寒之邪，从外而内；痘疹之毒，从内而外；若夫痈毒，有因于风寒暑湿之外袭者，有因于喜怒饮食之内伤者。是以伤寒、痘疹、痈毒，皆当审其表里、虚实而治之，如痘症之表实者，当清解其表，里实者，即疏利其里，血热者凉血，气逆者理气，邪毒盛者急宜清热解毒，正气虚者又当兼补其正焉，气虚者补气，血虚者补血，表虚者固表，里虚者实里，是以治痘有寒热温凉之方，有攻解补泻之法，盖泻者，泻其热毒；补者，补其正虚。昔钱氏（宋·钱乙）痘方多用清凉，谓当清热解毒为要。陈氏（宋·陈文中）专用温补，谓血气充足而后能化毒成浆，此皆偏执一见，而不得中正之道者也，故为儿医者，当以二氏之方折中其间，审其邪正虚实而治之，万无一失矣。至于痈毒之症，与痘疹无二，而治法亦同，如阴毒在内而不起发者，即痘毒之内陷也；根盘收敛而高耸者，即痘之界地分明而起胀也；脓稠者，即痘之浆厚也；无脓者，即痘毒之不化也；能食者，即痘毒之尽发于外也；不能食者，毒气尚壅滞于内也；收口者，即痘之结痂也；臭烂者，即痘之坍烂不收也，或解或攻或补或泻，当以治痘之法治之。古来疡医咸以为痛痒、疮疡皆属于火，惟以寒凉之药治之，或毒反冰伏而不起者，或始终用攻利之药致正气虚脱而后成不救者。噫，为儿医、疡医者，能潜心于《灵素》仲景诸书，功德无量矣。

认疫治疫要言  ***************************
认疫之法，较诸正伤寒、风温、温热、湿温、暑暍等门，迥乎大异者，即疫也；脉症不必大凉，而服大凉之药，似有害而终无害者，即疫也；脉症可进温补，而投温补之剂，始似安而渐不安者，即疫也。至于治疫之法，总以毒字为提纲，凭他如妖似怪，自能体会无疑，君如不信，试观古今治疫之方，何莫非以解毒为主。吴又可之早用大黄，非解毒乎；张路玉之酷喜人中黄，而以童便配葱豉为起手方，非解毒乎；叶天士之银花金汁必同用，非解毒乎；至于犀角、黄连、生甘草等味，十方九用，非解毒乎，故嘉言喻氏有要言不繁曰：「上焦如雾，升而逐之，佐以解毒；中焦如沤，疏而逐之，佐以解毒；下焦如渎，决而逐之，佐以解毒」。观其旨，上中下，则有升、疏、决之异，而独于解毒一言，叠叠紧接，不分彼此，岂非反复叮咛，示人以真谛也哉。

外感内伤  ***************************
医书论外感内伤，莫不以内伤为不足矣，然劳倦伤有不足者，若饮食则有馀者多，所以云内伤者，明其不因于外感耳，非以外感为实，内伤为虚也。

郁无虚病  ***************************
余按世间郁病最多，达、发、夺、泄、折，皆治郁法也，故凡郁无虚症。按郁之未成，其初甚微，可呼吸按导而去之，若强补而留之，留而不去，遂成痼疾，此谓病成，即难去矣。又按养生之与去病，本自不同，今之医者，动以补剂去病，宜乎有害而无效也。

果子药  ***************************
予每观世哑科（旧指小儿科）疗病，至虚不多用参附之属，至盛不多用硝黄之辈，特主平稳之剂，至其危殆，不敢自省。然而以此驰名致富者颇多，小儿医痘，首善咸推某矣，某用药极平易简少，俗所谓果子药，渠所谓吉凶分数，约日不差，人以此服之。予曰此自其眼力高耳，胸中定耳。渠知痘无药也，顺不必服，逆庸服，险症亦只须果子药，可保无后怨。《仓公传》云「秦越人非能生人，人自当生者，秦越人能使之不死耳」，此又可为一不必服药之明征矣。

矢医  ***************************
徐洄溪《医贯砭》云：「热既入里，离表已远，驱出为难，故就大便通泄其热，从其近也；得汗而经热从汗解，非汗为害而欲法之也，便矢而府热从矢出，非矢为难而欲攻之也。医不察此专与糟粕为敌，自始至终但知消克泻下之法，求一便矢以毕其能事，夭人生命。如是者曰『矢医』。」近来辇毂矢医极多，可叹矣！

李士材治血  ***************************
近得《古今图书集成》，于「艺术典·医部汇考」一门遍读之，中有载李中粹语一条云：「予于诸血症之始，率以桃仁、大黄行血破瘀之剂，折其锐气而后区别治之。虽获中病，然犹不得其所以然也。后遇四明（今浙江郭县）苏伊举论诸家之术，伊举曰『吾乡有善医者，每治失血蓄妄，必先以快药下之』。或问失血复下，虚何以当？则曰『血既妄行，迷失故道，若不去蓄利瘀，则以妄为常，易以御之，且去者自去，生者自生，何虚之有』。予闻之，愕然曰名言也。昔者之疑，今释然矣。」观此一条于血症一门，当知所变通也。俗医不明此理，一见失血，不问虚实，便用止涩，以致当去之瘀血不去，淤塞于内，即变生诸弱症，可不畏哉。

论治病不出气血痰郁  ***************************
人身之病，变端无穷，其治法则千态万状，有不可以一例拘者，丹溪之治病也，总不出乎气、血、痰三者，三者之中，又多兼郁，气用四君子，血用四物汤，痰用二陈汤，郁立越鞠丸以为定法，王节斋极言之，而庸工学步邯郸，亦遂执此以为医之能事尽此矣。夫丹溪之言，不过絜其大纲论之耳。若谓气病治气，血病治血，痰病治痰，郁病治郁，又何难哉。

外感内伤  ***************************
外感、内伤为证，治内大关键，然去其所本无，复其所固有，两言可尽之。盖六淫外袭，身中气血，日失和平，一切外感有馀之症，有须汗、吐、下、和之治，皆是去其所本无也。若七情受伤，腑脏有损，身中气血，日就亏耗，一切内伤不足之症，有须滋填培补之治，皆是复其所固有也。

外感挟食  ***************************
凡外感病挟食者颇多，当思食为邪裹，散其邪则食自下，若杂消导于发散中，不专达表，胃汁（液）伤复因而陷闭者有之，至若风多挟暑、湿、寒，或挟燥火，或恼怒，或劳倦，或房事，及肝气宿瘕诸血症，皆外感之病，不无有挟者，所贵随症制宜，斟酌尽善，庶无差误也。

气血痰郁四论  ***************************
杂症主治四字者，气血痰郁也。丹溪治法：气用四君子汤；血用四物汤；痰用二陈汤；郁用越鞠丸，参差互用，各尽其妙。薛立斋从而广之，气用补中〔益气汤〕，而参以八味〔丸〕，益气之源也；血或四物〔汤〕，而参以六味〔丸〕，壮水之主也；痰用二陈〔汤〕，而兼以六君〔子汤〕，补脾土以胜湿，治痰之本也；郁用越鞠〔丸〕，而兼以逍遥〔散〕，所谓以一方治木郁，而诸郁皆解也，用药之妙，愈见精微。以愚论之，气虚者宜四君辈；而气实者，则香苏〔饮〕、平胃〔散〕之类可用也；血虚者宜四物辈；而血实者，则手拈〔散〕、失笑〔散〕之类可用也；寻常之痰，可用二陈辈，而顽痰胶固，致生怪症者，自非滚痰丸之类不济也；些小之郁，可用越鞠、逍遥辈，而五郁相混，以致腹膨肿满，二便不通者，自非神佑、承气之类弗济也。大抵寻常治法，取其平善，病势坚强，必须峻剂以攻之，若一味退缩，则病不除，而不察脉气，不识形情，浪施攻击，为害尤烈。务在平时将此气血痰郁四字，反复讨论，曲尽其情，辨明虚实寒热，轻重缓急，一毫不爽，则临症灼然，而于治疗杂症之法，思过半矣。

辨脾胃升降  ***************************
余尝考治脾胃，莫详于东垣，求东垣治脾胃之法，莫精干升降，夫升降之法易知，而升降之理难明，其在经曰：「脾胃为仓廪之官，五味出焉。」盖脾主生化，其用在于无形，其属土地，气主上腾，然后能载物，故健行而不息，是脾之宜升也明矣。胃者，水穀之海，容受糟粕，其主纳，纳则贵下行，譬如水之性，莫不就下，是胃之宜降也又明矣。故又曰「清气在下，则生飧泄；浊气在上，则生䐜胀。」夫清气何？盖指脾气而言，不然何以在下则飧泄也。其浊气何？盖指胃气而言，不然何以在上则䐜胀也，是非可为脾升胃降之一确证乎，由此而推，如仲圣所立青龙〔汤〕、越婢〔汤〕等方，即谓之升脾之清气也可；其所立三承气（大、小承气汤，调胃承气汤）诸方，即谓之降胃之浊气也无不可。触类引伸，理原一贯，先圣后圣，其揆一也。考东垣所著，补中益气〔汤〕，升阳益胃〔汤〕各方，其论虽详于治脾，略于治胃，而其意则一脏一腑，升降各有主治，显然不可混者，其与先圣之理，又何尝相悖，而后先辉映，足以发明千古，良可师也。苟其颠倒错施，俾升降失宜，则脾胃伤，脾胃伤，则出纳之机失其常度，而后天之生气已息，鲜不夭札生民者已。余偶读东垣书，详究脾胃以辨其升降之理如此。

论犀角、升麻  ***************************
按朱南阳有如无犀角以升麻代之之说，以其同于一透也。朱二允以此二味升降悬殊为辩。余谓尚非确论。夫犀角乃清透之品，升麻乃升透之味，一重于清，一重于升，其性不同，其用自异，未尝闻有异而可代者也。若夫风寒壅遏，疹点未透者，斯为升麻之任；而温邪为病，丹斑隐现者，又系犀角之司。如以升麻为代，其肺气热者，必致喉痛，甚增喘逆；营分热者，必致吐血，轻亦衄宣，其误若此，岂可代乎！又角生于首，故用为透剂，二允以为下降之品，亦不可不辨。余非敢轻议前辈，实出婆心之不禁耳，故谨论之。

脏腑长短辨  ***************************
读《难经·四十二难》有脏腑之长短、轻重、广狭、受盛之数，余窃以为未必然，如人轻重、长短不齐，饮食多寡不一，即可类推也。即长短尚有以中指屈曲而取中节之罫角以量之论，而受盛水穀之升合，迥然各异，可见吾侪看书要在圆通活泼，未可拘泥成说也。

互相牴触  ***************************
读古人书，须识其补偏救弊一片苦心，互相牴触，即是互相阐发处，所贵多读多看，融会贯通，由博反约，以求理明心得，临症无望洋之苦是已。若好为指摘，弃瑜录暇，殊失钦承前哲之道，至矜家秘而执成法，头痛医头，寻方觅药，一切无方之书，置之高阁，此又孟浪之流，不足与语斯道者矣。

去宿食  ***************************
按伤食恶食，人所共知，去宿食则食自进，老少同法。今之医者以老人停食，不可消，止宜补中气，以待其自消，此等乱道，世反奉为金针，误人不知其几也。

谵语辨  ***************************
谚语，乃心主神气内虚。言主于心，非关于胃，胃燥谵语而用承气汤者，乃胃络不能上通于心，胃气清而脉络能通〔于心〕之义。今人不明少阴谵语，凡解谵语定属阳明，谓法当下，岂理也哉？

小便辨  ***************************
小便不利，诸家解释俱属膀胱，谓经云「膀胱者，州都之官，津液藏焉，气化则能出矣」。夫气化则出者，言膀胱津液得太阳阳热之气，化膀胱之寒水，而后能出于皮毛，非津液下出之谓也。盖外出者，津液也，下出者，水道也。经云「三焦者，决渎之官，水道出焉」，是小便注于膀胱而主于三焦。《伤寒论》热结膀胱，则以小便通闭而验血证，其馀小便通闭俱属三焦。

陶节庵  ***************************
按节庵所著《伤寒六书》尽易仲景原方，参合后贤治法，在后人诚为便用，故世之嗜节庵者胜于仲景，以节庵为捷径，以仲景为畏途。节庵之书行而仲景之书晦，如节庵者，可谓洁古、海藏辈之功臣，而在长沙（指张仲景）实为操、莽也。本集採节庵之论颇多，然不能无遗议者，以节庵之功罪不妨互见于世也。

霍乱  ***************************
张隐菴以霍作藿，未知何据。吴鹤皋云「手挥霍而目瞭乱名曰霍乱」。余按此属臆解，《〔诸〕病源候论》云「霍乱者，由人温凉不调，阴阳清浊二气有相干乱之时，其乱在于肠胃之间者，因遇饮食而变发，则心腹绞痛，其有先心痛者，则先吐；先腹痛者，则先利；心腹并痛者，则吐利併发」。霍乱言其病挥霍之间，便致隙乱也。《文选·文赋》「纷纷挥霍」，李善注「挥霍」疾貌。

失音有二  ***************************
一曰舌瘖，乃中风舌不转运之类是也；一曰喉瘖，乃劳嗽失音之类是也，盖舌瘖但舌本不能转运言语，而喉咽音声则如故也；喉瘖但喉中声嘶而舌本则能转运言语也。唐慧琳《藏经音义》云「瘖者，寂然而无声；痖者，有声而无说，舌不转也」。其疗治之法，详于各书中，当细阅之。

鼠瘻  ***************************
吴鹤皋云「鼠瘻，寒气陷脉为屡，其形如鼠也，为病令人寒热」。余按《灵素·寒热篇》云「寒热瘰疬在于颈腋者，皆何气使生？岐伯曰『此皆鼠瘻，寒热之毒气也，留于脉而不去者也』。」张〔景岳〕注云「瘰疬者，其状累然而历贯上下也，故于颈腋之间皆能有之，因其形如鼠穴，塞其一复穿其一，故名之为鼠瘻。盖寒热之毒留于经脉，所以联络不止。一曰结核。连续者为瘰疬，形长如蚬蛤者为马刀。」朱震亨曰：「瘰疬不作寒热者可生，稍久转为潮热者危是也」。《淮南·说山》训狸头愈鼠〔瘻〕，鸡头已〔鼠〕瘻。《说文》：鼠，漏创也。瘻，肿也，一曰久创。」知是二字俱漏疮之谓。盖其状累然，未溃者为瘰疬，已溃而脓不止者为鼠瘻。

带下瘕聚  ***************************
吴鹤皋云：「带下，白赤带下也。瘕聚，气痛不常之名」。马元台云：「瘕聚者，乃积聚也」。《大奇论》曰「三阳急为瘕」。按后世有八瘕者，亦因七疝之名而遂有八瘕名目，即蛇瘕、脂瘕、青瘕、黄瘕、燥瘕、血瘕、狐瘕、鳖瘕是。《内经》无之。张志聪云：「瘕者，假血液而时下汁沫；聚者，气逆滞而为积聚也」。高士宗云「带下，湿浊下淫也。瘕聚血液内瘀也」。
余按赤白带下，昉见于《病源》，而古所谓带下，乃腰带以下之义，疾繫于月经者，总称带下。《史记》扁鹊为带下医。《金匮》有带下三十六病之目，可以见也。虞庶注《二十九难》云：「瘕者，谓假于物形是也。」

脏燥  ***************************
孕妇喜笑怒骂如见鬼神，非颠狂也，乃脏燥，书有明言，《金匮》用甘麦大枣汤，真乃神验。余常用此方治男妇、室女无端而病，如颠如狂者，随手皆应，乃知古人制方神奇，又知脏燥不仅胎病，惜世人误作颠狂邪祟，至使病者不死于病而死于药，死于医，可叹也！故先医有言，学医先学认证，认证亦尤须谨于用药。

治吸食洋菸病要法  ***************************
近来人有烟瘾，治病与无烟瘾有别，有烟瘾者，食后即侧卧吸菸，知其胃腕停食也；瘾半过口乾而饮茶水，旋又侧卧吸菸，知其胸间停水也；爱食水果生冷，腹中多湿寒也。烟火作热，因燥化痰而伤肺；寒食作积，夹湿成滞而伤脾。渗湿化痰、润燥消积、固肺健脾，乃治瘾者要法。

扶阳  ***************************
今人只是爱服清凉药，动云我有火病，难服辛温之品，后延之医悉皆趋承附和，不言上焦有火，即云中下积热，及至委顿亦不知变迁，或遇明眼之医，略启扶阳之论，不觉彼此摇头，左右顾盼，不待书方而已有不服之意矣。比岁冬初，请醇邪脉，余用桂枝，诸医皆以为不宜。后服至十数剂，剂剂皆有桂枝，并用附子等，连服多日，精神、饮食、安寐俱见起色，并觉身体作痒，此皆阳气有回转之兆，俗医不知，偏用滋阴蛮补之味，以致药日投而病愈重，不知早为变迁，诚可谓下愚不移也。生今之世，思欲展抱负，施桂附尚且难入，而针砭灼艾之说，更断乎不能行也。

经络  ***************************
近世时医，矢口言「经络部位，乃外科治毒要法，方脉何藉于此？」嗟嗟！经络不明，何以知阴阳之交接，脏腑之递更，疾病情因从何审察。夫经络为识病之要道，尚不肯讲求，焉望其宗主《内经》，研究《伤寒》，识血气之生始，知荣卫之循行，阴阳根中根外之理，不明神机或出或入之道，不识师徒授受，惟一《明医指掌》《药性歌括》以为熟此，尽可通行，用药误人，全然不辨，或遇明医，搘后扯拽，更将时事俗情乱其理，谈恐露出马脚，惟一周旋承奉，彼明理人，焉肯作恶，只得挽回数言，以盖其误，如此时医，诚为可耻。

痧症治法  ***************************
今所谓痧疾者，乃六淫邪毒、猛恶厉气所伤，凡所过之处，血气为之凝滞不行，其症或见身痛，心腹胀满绞痛，或通身青紫，四肢厥冷，指甲色如靛青，口禁牙关紧闭不能言语，或心中忙乱死在旦夕，是邪毒内入矣，宜泻其毒，或刺尺泽、委中、足十指，必使络脉贯通，气血流行，毒邪自解矣。轻者即用刮痧之法，随即服万病解毒丹即药肆中所制紫金锭。或吐或下或汗出，务使经气流通，毒邪亦解。或吐泻不止，腹痛肢厥，大汗脉微欲绝者，宜用白通汤、通脉四逆汤、四逆汤等以回阳气以化阴邪，庶毒厉之邪渐消。若口不开者当从鼻孔中灌之。《集验良方》有云「行路之人，路中犯此痧症者，不得不用刮痧之法，刮后或其人不省者，宜用人尿拌土，将此土环绕脐中，复使同行之人向脐中溺之，使中宫湿则气机转运，血脉流行矣」。

痧症辨  ***************************
尝考医籍，除圣经贤论外，凡诸家之论多首标病名，次列症状，继以方药，若某病因于某邪，故现某症，全不辨晰叙明，未尝不废书三叹，如《医方集解》之方下所注治某病某病，而不道其所以，然浅学不辨宜否，因而误人，虽自欠究心，亦古书有以害之也。即如痧证之名，起于后世，古方书名乾霍乱，霍乱者，感杂错邪气，上吐下泻，挥霍瞭乱也。其邪闭结，欲吐不能，欲泻不得，而有暴绝之虞，则名于霍乱也。如邪留营卫，按经穴刮之，气血流行，邪从毛孔而泄，肤现红点沙子，后世痧症之名所由起也。上古治外邪多用针砭，今之挑痧、放痧亦针砭之意耳，若近俗所称吊脚痧者，即古书所谓霍乱转筋也，转筋入腹者死，因邪入脏，由肝传脾，木剋土为贼邪，肝主筋，脾位于腹，故转筋入腹则死。治法必辨六气之因虚实之异，非可通套混治。每见有名专科治瘀者，虽常见效，但不明六气为病之因。凡遇头胀胸闷腹痛等症，概指为痧，混用辛散开窍，破气破血之药，致气血伤残，邪仍不解，其所以名专科者，惟习痧症《玉衡》《大全》等书，而圣经所论阴阳六气之理未曾体究，但知其病用某方，某方治某病，若其症其因，千变万化，似是而非者，则莫能辨也。痧胀书始于近代，补古未备，原有济世之功，惜未详论六气之理，以明其源，但称为痧，而叙证状，多列名目，浅学未能细辨，每与杂病牵混。夫痧者，杂症中之一症，今名目多于杂症，使人目眩而莫知其绪，如吴又可之论瘟疫，亦不明六气变化之因，混指温病为瘟疫，悖经旨而误后学。余于释瘟中略已辨之。若痧症之因，实与瘟疫一类，以其邪气郁遏，故变症尤多卒暴。如《内经》云「厉大至，民善暴死。」是也，要皆不出六气与秽恶酿成，故夏秋常多，冬春较少，而一方中病状相类，亦如瘟疫之传染。惟瘟疫由膜原传变，痧症之邪浅深不一，皆由郁闭使然，现症不同，其为疫邪则同也。以六气错杂闭郁，但开其郁即为治痧之大法，然不识六气为病之理，则必误将杂病作痧而治，虚实不分，混投痧药，斯害也已。古人著书之心，原欲济世，不善读者，多以滋害。孟子曰「尽信书则不如无书」。倘不明圣经源流，则难免因名昧实之弊，操术者不可不察焉，岂独痧症、瘟疫而已哉。

虚秘治法  ***************************
余历观古人用通药，率用降气等药，盖肺气不下降，则大肠不能传送，又老人、虚人津液少大便秘，经云「涩者滑之」；又有肝阳虚风上旋，血燥便秘，以熄风调中助少阴肾药为治。今人学不师古，妄意斟酌，每至大便秘燥，不问虚实，即以快药荡涤之，以阴药滋补之，必致旋秘旋开，兼生他病，可不慎哉！

医药不可偏执说  ***************************
近时学医者，拘守一家，偏执己见，殊不知时有寒暑，地有燥湿，贵贱贫富，虚实有别，老壮妇儿，强弱各异，况人之素禀有阴阳之偏胜，病之流布有今古之不均，或一人之身而寒热各位，病之传化又首末殊情，疾症之所以万变而不可穷极也。是以药之补泻温凉，治之擒纵缓急，倘举一而废百，其贻害不可胜道。奈何今世医家，往往坚持异说，胶柱不移，如学刘张朱李四家，断断然务立门户，最不能无偏，故元儒许鲁斋《论梁宽甫病症书》，既辨其失曰：「近世论医有主河间刘氏者，有主易州张氏者。张氏用药，依准四时阴阳升降而增损之，正《内经》四气调神之义，医而不知者妄行也。刘氏用药，务在椎陈致新，不使少有拂郁，正造化新新不停之义，医而不知者无术也。然而主张氏者或未尽张氏之妙，则瞑眩之剂，终莫敢投，至失机后时而不救者多矣。主刘氏者或未悉刘氏之蕴，则劫效目前阴损正气，遗祸于后日者多矣。能用二家之长，而无二家之弊，则殆庶几乎。」真达者之见，后学之炯戒。若缪仲淳、李念莪诸人，又谓后世元气转薄，治当以补养为主，出《神农本草经疏》《医宗必读》。而其弊失之畏葸。又此间有藉口古方者，谓病皆有毒，治当以攻伐为主，而其弊失之疏暴。余早尝谓《素问》之叙年寿与今时不异，明是人之禀赋，固无今古之差，则不可言。后世专宜补药，唐笠山《吴医汇讲》有管凝斋古今元气不甚相远说，其意与余所见者符。轩岐之书，间及调养，仲祖之方，不乏救阳，而病之属虚者非填补不能愈，则不言治病专在攻伐，可谓持正之言矣。大抵医者先入为主，偶有屡次得效之药，则僻意倾倒滥用也不顾，或张皇其说，诧以传世，则自误误人，其为害又岂可胜道哉！学者深惩前辙，潜研轩岐、仲景之法，旁及诸家之所长，反复寻讨，哀以为我用，平心静气，务消除门户之见，每对病者，精加甄辨，随其人之脏腑虚实，阴阳寒热，按六经之法，遵仲景之方，设或偶有不合，亦必兼以诸大家之论出入其间，以意消息治之，此权衡在我，头头是道，幸勿拘执偏补偏攻之法，随症施方，神而明之，变化由人，是即医之能事矣，其一家之言，何足深信也。

烦躁  ***************************
同一烦躁也，太阳之烦躁用青龙〔汤〕；阳明之烦躁用白虎〔汤〕；少阴之烦躁用真武〔汤〕，故所贵乎分经者知其异，尤在知其同也。

咳嗽  ***************************
凡咳嗽初起，多因风寒，经云「皮毛者，肺之合也」。余每见今人患此症，不知解肌，遽投六味〔丸、汤〕若加五味〔子〕、麦冬之类，为祸更烈。是闭门逐寇也，必变成痨，可不慎哉！


卷二  ——————————————————————————————————————————————————————————————————————————————————————————

桂为诸药先聘通使  ***************************
人手之骨节，左右各十八，合之为三十六；足之骨节，左右各十八，合之为三十六，合计四肢骨节七十二，七十二候，七十二节，天人同具此数也。七十二节属四肢，四肢属脾胃，胃为坎，坎为月，月为戊，戊为土，土生水，水归海，海起潮，潮应月，月至中秋而愈明，潮至中秋而特大。桂至中秋而自芳，则又何必月中之桂，亦何必非月中之桂，凡字从肉旁者作月，月桂即肉桂，肉桂即箘桂，箘从囷，廪之圆者为囷，箘桂其圆如竹，箘桂即今之肉桂、厚桂也，然生发之机在枝干，故仲祖方中所用俱是桂枝，即牡桂也。《神农本草经》云「箘桂，味辛温，主百病养精神和颜色，为诸药先聘通使」。先聘通使者，取乎圭之义也，桂字从圭，圭所以通信，信为土德，故从土。何休《公羊传》注云「月者，土地之精也」。潮以时至而有信，桂得中央土嗅之香，当月明潮应之秋而桂也飘香，则桂之为物可知也。月也潮也桂也，皆通乎土者也，故桂为诸药先聘通使也。坤坎皆土，故字皆从土，先天图坎位乎正西，邵子以土系之坎，而谓水生于土，此所以月生于西，而潮亦自西而趋东，桂亦取乎桂林西土所产也。后天图坤亦位乎西南，先后天一理也。月之生明，惟赖此震之一阳，震三生木，桂为木也。《难经》谓肝木主色；邵子谓木之神不二；《说文》谓桂为百药之长，则桂之主百病，养神和颜色也固宜。又节者，即关节也，两肘两腋两髀两膕皆机关之室，周身三百六十五节，皆神气之周行，桂助君火之气，使心主之神而出入于机关，游行于骨节，故主利手足步履动转维艰也。时医以桂枝发表，禁不敢用，自唐宋以后，罕有明其旨，所以余用桂枝，宜其招谤也。噫，桂枝之屈于不知己也，将何时得以大申其用哉！

龟板  ***************************
冯梦祯《快雪堂集》载，王节斋先生素工医，抚蜀时患虫病，访知青城山有隐者能治，招之不来，乃躬造之。一宿隐者脉之云「此虫病也」。问何以致此，乃诘其尝所服药？云：「素服补阴丸」？曰：是矣。其虫乃龟板所致，龟久生之物，惟败板入药，不得已用生解者，须酥炙极透，应手如粉者良。少坚得人之生气，其生气复续，乃为虫耳，此非药饵所治。公自今寿尚可三年，犹及生子。公遂归。三年生子而卒。龟板良药，制法一乖，取祸如此，以节斋之善医尚有此失，医可轻言哉？按王节斋《本草集要》云：龟乃阴中至阴之物，禀北方之气而生，故能补阴血不足。又方家以其灵于物，故用以补心甚效，此说盖出于丹溪，王氏深信丹溪不啻笔之于书，自用以取祸如此，抑似愚焉。然龟板为虫之说，亦难信据。而又《紫桃轩杂缀》所载一事，殆与此相类，云「昔润州一大老，惟喜服食所制补剂，中用龟板，饵之垂十年，颇健朗，晚岁忽患虫膈，厌厌就尽，乃谒白飞霞，飞霞诊视良久曰：此瘕也，公岂饵龟板药饵耶？今满腹皆龟，吾药能逐之。其在骨节肤腠中者，非吾药所能也。公可速治后事，乃与赤丸数粒，服之下龟如菽大者升余，得稍宽，不数月仍敝，易篑时验小遗，悉有细虫，彷彿龟形，其得气而传化如此，可畏哉。」考龟、鳖、水鱼、山瑞、鮜等物，形状相类，与苋菜同时食之，龟鳖皆能复生，曾于清明时将鮜与克〔菜〕用刀同琢至碎，转瞬悉变小鮜，蠕蠕生动矣，物理之相生如此，不可不慎。

内结七疝  ***************************
马元台云「内者腹也，腹之中行乃任脉所行之脉路，则宜其为病若是」。《难经·二十九难》云「其内苦结，男子为七疝，女子为瘕聚」。七疝乃五脏疝及狐疝、㿗疝也。出于《刺逆从篇》《脉要精微论》《奇论脉解篇》《阴阳别论》《灵邪气脏腑病形〔篇〕》等篇。再考之《内经注》吴鹤皋云「七疝，寒、水、筋、血、气、狐、㿗也」。张隐菴注《四时刺从篇》云「七疝者，乃总诸病为言。如本注所言者六也，《邪气脏腑病形篇》所言者一也，盖以诸经之疝所属有七，故云七疝。若狐㿗冲厥之类亦不过为七疝之别名耳」。后世如巢氏所叙，七疝则曰厥、症、寒、气、盘、肘、狼，虞庶《难经注》依巢氏、释氏。至张子和非之曰「此俗工所立谬名也」，于是亦立七疝之名曰「寒、水、筋、血、气、狐、㿗，吴注本之」。学者当以经旨为宗。
余按七疝考经文，其目未明显，姑从马、张之义。王永辅《惠济方》以石、血、阴、气、妒、肌、疝，辟为七疝，亦未知何据。李中梓《〔医宗〕必读》别立七疝之名，分㿉与㿗误甚。

经验阳症论  ***************************
阳明症鼻流清涕，即寒在阳明。寒者阴也，气音阳也，阳遇阴则成形，阳气冲开阴气则无形，不流清涕亦不生痰。凡阳明症鼻筑不通而流清梯者，古法用葛根汤，治之却每多不效，余治偶病鼻筑气滞流涕者用：
附片（两姜汁炒）　生乾姜（两）　治之即效。
治久病气弱，鼻筑不通者用：
四味回阳饮　蜜泡参炒　炮姜　姜汁附片　炙粉甘草　加蜜炙黄耆（二两五钱）久服自愈。

阳症十六字  ***************************
月张不眠，声音响亮，口臭气粗，身轻恶热。

六经切要  ***************************
凡治病以六经为本，分火弱水弱为宗，《伤寒集注》辨阴症、阳症十六字心传，最捷最佳。

经验阴症论  ***************************
阴症者，其人目露，眼膛青，眼睛睁不开，眼皮重，眼睛涩；耳常鸣；鼻常注；舌乾不渴，睡醒犹甚；头重难抬，一身尽重；心常跳虑，静坐尤甚，欲寐不寐；面色青黑，无有血色；常常有病又似无病；反饱作胀，饮食不消；及生诸虫，四肢无力；吐血咳嗽呛出眼泪；气骤人昏，起则欲倒；半身不遂，麻木不仁；暴脱不知人事，舌卷耳聋；声音常失；腹常阴痛；心气常痛，起包起块；心中不安若猫抓之状，莫可名言；虽夏天亦常畏寒，足膝时刻怕冷，手足心烧；遗精滑精；痔疮痔漏，脱肛便血；妇女崩带，以上种种皆阴症病形者也。

阴症十六字  ***************************
目瞑嗜卧，声低息短，少气懒言，身重恶寒。

看病法  ***************************
凡脸青黑者是阴症，脸红昔是阳症，戴阳症者脸亦红。戴阳者，阴症似阳也。

辨舌苔法  ***************************
凡舌苔黄亦有虚火、实火之分，医者凡见舌黄，即言寒火，不分虚实，概用芒硝、大黄，误人不浅。不知实火始用芒硝、大黄下之；虚火则用回阳理中汤温之。实火舌苔黄者，如火炕物太过，〔而〕生黄色；虚者舌苔黄者，如物湿坏亦生黄衣。平日人强壮，大便结燥，口渴喜饮冷舌苔黄者，方是实火，当下，用凉药；若平日人无精神，四肢无力，饮食无味，反饱作胀，舌苔黄者，乃是虚火，当燥，用热药。

咳嗽印证  ***************************
凡治弱症咳嗽吐血，症不必多分，总要认定水弱火弱的病源，今医者治此数病多用生血滋阴之药，虽血止而咳生，倘用清肺润肺之药治之，十有九死。若不分虚火、实火，一概用滋阴之药，亦误人不浅。盖虚火宜热，实火宜凉。实火者，如柴炭之火，以水淋之其火即熄，故治实火用凉药即愈。虚火者，如湿物之发烧，以水淋之其烧可退，不将湿物晒乾，终久必坏，故治虚火用热药即愈。今之医虚火者，每以凉药治之，其病虽松，根总未除，洽如湿物发烧，以水淋退是也。余初医咳病，未得其法，亦从时医治之，全不见效，曾于冬时求治咳嗽者六七人，尽是脸青面黑，观前医所治，皆用滋宵水之药，服之多反饱作胀，精神全无，遗精盗汗，胸中不安，因将天时印证之，如天色黑，即是冷；人面黑，谅总是冷，乃用　人参　黄耆　白术　甘草　乾姜　附片　砂仁　半夏　蔻仁等药，而人人皆愈。余以后治病，总分水弱、火弱、气虚、血虚，余无别法。

口臭  ***************************
凡口臭，除阳明实火外，皆宜服热药。医者见口臭，即言是火，此说无凭。火者阳也，阳既无声无臭无形无影，有何臭气？臭者，弱气也，阴气也。阴则有形有臭，故口臭治法，亦宜热不宜凉。

虫疾印证  ***************************
又治一虫症，诸医尽用杀虫药治之不效。余初用六经中乌梅丸，治以杀虫，亦不效，乃将地理印证之，如水中生虫，火中不生虫，凡物湿朽者生虫，乾燥者不生虫，因以附子理中汤加花椒（二钱炒汗去核）　胡椒（三钱）　红糖调服，久服全愈，此亦一法。

呕  ***************************
同一呕也，发热仍恶寒而呕者，属太阳；寒热往来而呕者，属少阳；不恶寒但恶热而呕者，属阳明。当分三阳而治之。其无寒不热之呕，则专取诸中焦；其有渴甚而呕者，必以饮水多之故；呕甚而渴者，必以津液伤之故；先渴后呕，先呕后渴，病异而治不同。

治不必顾忌  ***************************
按治法用药有奇险骇俗者，只要见得病真，便可施用，不必顾忌。即如病有临危，原属有馀失于攻下所致，虽至几微欲绝，犹当攻下取效。若久泻久痢，至于滑脱不禁，则宜却止而后调之，如国家以刑治好盗，以兵却虏寇，不得已而用权，权不离经，非霸术也，王道也。乃有医家谬称王道，一味平补调停，此可施于不足，不可施于有馀，则邪气得补而愈盛，是速其危也。（比年　醇邪病，原因肝阳内炽而医家骤用攻下，致阳气内郁不通，继用滋阴之品，反致阴血凝涩而致阳气更不得通畅矣，是以神火不能游行于关节，则手足动履维艰，内风鼓动而脐腹胁肋跳动、头晕、呕吐、大便秘塞，甚至声瘖嘶哑，穀食少进，精神气血俱形羸顿，病亟矣，群医束手之际，而予诊用通调阳气之药，不十数剂，王之病自是渐有转机矣。后因用鹿茸以通督脉之法。而我　皇太后以鹿茸性热恐与病有碍，传　旨停止。盖自是而　醇邪亦便，不服他医之药矣。）又有遇危难症，如大黄、附子迥若霄壤，恐致杀人，而惟用中和之方，无大热大寒救疗而死，其杀人一也，故张隐菴谓「服平和汤而愈者，原不死之病；服平和汤而后成不救者，医之罪也」。

中风  ***************************
《伤寒论》中风，乃是伤寒中之一证，宋以后呼为伤风者是也。而《金匮》中风，乃《灵素》所谓偏枯。后世中风之称仿于此。夫《伤寒论》《金匮》原是一书，而同成仲祖之手，理宜无以一中风之名，互称两种之病，然《魏志》注引《曹瞒传》云：「魏太祖阳败面喎口，叔父怪而问其故，太祖曰：『卒中恶风』。叔父以告嵩。嵩惊愕，呼太祖，太祖口貌如故。嵩问曰：『叔父言汝中风已瘥乎？』太祖曰：『初不中风』」。魏武与仲景氏同汉末人，知当时有此语。又按后汉朱浮与彭宠书，伯通独中风狂走，此以狂为中风。后世狂风、心风等之称，盖有所由，均之东汉，语所指递殊，不可不知也。若夫后世紫白癜风、落架风、食迷风之类，风字竟不可穷诘焉。盖风善行而数变，凡病变动移易不定者，以风呼之也耶。录以徯识者。

以心治心  ***************************
尝读养生书，每以一心疗万病，盖谓心病则身病，七情俱忘，六窗俱闭（眼耳鼻舌心意）元气浑沦，百脉皆畅，又何病焉。推之治一切心病药所不及者，亦宜设法以心治心，弓影蛇杯，解铃繫铃，此固在慧心人与物推移，无法之法，可意会而不可言传也。

劳症不同  ***************************
古人所谓虚劳，皆纯虚无阳之症，其脉极虚芤迟，故用桂枝及建中等汤，与近日之阴虚火旺，吐血咳嗽而脉数者正相反，误治必毙。近日吐血咳嗽之病，乃是血症，有似虚劳其实非虚劳症也。

《伤寒杂病论》论  ***************************
按仲祖自序言，作《伤寒杂病论》合十六卷，则伤寒、杂病未尝分为两书也，凡条中不贯伤寒者，即与杂病同义，如太阳之头项强痛；阳明之胃实；少阳之口苦、咽乾、目眩；大阴之腹满、吐利；少阴之欲寐；厥阴之消渴、气上撞心等症，是六经之为病，不是六经之伤寒，乃六经分司诸病之提纲，非专为伤寒一症立法也。观五经提纲，皆指内症，惟太阳提纲为寒邪伤表立，因太阳主表，其提纲为外感立法，故叔和将仲祖之合篇全属伤寒，不知仲祖已自明其书不独为伤寒设，所以太阳篇中先将诸病线索，逐条提清，比他经更详也。其曰太阳病或已发热、未发热必恶寒、体痛、呕逆，脉阴阳俱紧者，名曰伤寒，是伤寒另有提纲矣，此不特为太阳伤寒之提纲，即六经总纲。观仲祖独于太阳篇别其名曰伤寒、曰中风、曰中暑、曰温病、曰湿痹，而他经不复分者，则一隅之中可以寻其一贯之理也。其他结胸、脏结、阳结、阴结、瘀热发黄、热入血室、谵语如狂等症，或因伤寒或非伤寒，纷坛杂沓之中，正可思伤寒杂病合编之旨矣。盖伤寒之外，皆杂病，病不脱六经，故立六经而分司之，伤寒之中最多杂病，内外夹杂，虚实互呈，故将伤寒杂病而合参之，此握要法也，学者于伤寒书熟读而详玩之，可知其精妙矣。

膀胱所藏之津液随太阳之气运行于肤表，犹司天之应泉下天气之下连于水论  ***************************
经云「怯然少气者，是水道不行，形气消索也」。此言膀胱之津水随太阳之气运行于肤皮，润泽于皮毛，如水道不行，则毛腠夭焦矣。《灵兰秘典》论曰「膀胱者，州都之官，津液藏焉，气化则能出矣」。谓膀胱所藏之津液，随太阳〔气〕化而出行于肤表，非溲溺也，故太阳气有所阻，则水亦结于胸胁矣。至于小便通利，乃三焦之气化，三焦主决渎之官也。又《灵枢·口问篇》曰「液者所以灌濡空窍者也，故液竭则精不灌，则目无见，补天柱经挟颈。」此言膀胱之津液上濡空窍，若液竭于上，则目无所见，故补太阳经之天柱于挟颈间。由此推之，则太阳之应司天在泉，如天气之下连于水义可知矣。

太阳之气苦天道之运行于地外而复出入于地中论  ***************************
《五运行大论》曰「天垂象，地成形，七曜纬虚，五行丽地。地者，所以载生成之形类也。虚者，所以列应天之精气也。地为人之下，在太虚之中，大气举之也」。此言地居天之中，而天道运行于地之外，日随天道环转，故有昼夜之开阖晦明。又曰：天气下降，气流于地，地气上升，气腾于天，故燥胜则地干；暑胜则地热；风胜则地动；湿胜则地泥；寒胜则地裂；火胜则地固，天气主司天在泉，运行于五运之外，而复通于地之中，是以有寒暑往来，行生长收藏之令。夫五脏者，地之五行也，地之五行，化生人之五脏，三阴之气，五脏之所生也，是以三阳在外，三阴在内。太阳之气外行于三阳，内行于三阴。又《灵枢经》云：「太阳主外，太阴主内」。五脏三阴之气，在太阴所主之地中。朱夫子曰「天之形虽包于地之外，而其气常行于地之中」，其论是矣。

太阳应天道而运行于三阴三阳之外论  ***************************
经云「太阳者，巨阳也」。为诸阳主气，言阳气咸归于太阳也，故太阳应天道之居高卫外。夫阳因而上卫外者也，阳因而上者，天体居高而在上，卫外者，环绕于地之外，而太阳气亦如之。《著至教》云：「三阳，天为业。」三阳者，太阳也，谓太阳之功业，犹天也，故五脏六腑之腧，皆归于太阳。通体之内，太阳在肤表之第一层，六气在皮腠之第二层，故《伤寒论》中有通体之太阳，有分部之太阳。通体之太阳，犹天；分部之太阳，犹日。所谓阳气者，若天与日之义，又肺气合太阳于皮毛，肺属乾金而主天，心气为阳中之太阳，心合君火而主日，则太阳天日之义益明矣。夫风寒暑湿燥火，天之阴阳也。三阴三阳上奉之太阳，主天之阴阳运行于六气之外，六期环会，七日来复，是太阳之中有六气也。

论标本六气之化由吾身阴阳之所感  ***************************
百病之生，总不出于六气之化。如感风寒暑湿燥火而为病者，病天之六气也。病在吾身而吾身中又有六气之化，如中风，天之阳邪也，病吾身之肌表，则为发热咳嗽；在筋骨则为痛痹拘挛；在肠胃则为下痢飧泄，或为燥结闭癃，或直中于内，则为霍乱呕逆，或为厥冷阴寒，此表里阴阳之气化也。如或感吾身之阳热，则为病热；感吾身之阴寒，则为病寒；感吾身之水湿，则为痰喘；感吾身之燥气，则为便难。如中于腑，则暴仆而卒不知人；中于脏，舌即难言而口唾涎沫。又如伤寒，天之阴邪也，或中于阴或中于阳，有中于阳而反病寒者，有中于阴而反病热者，是吾身之阴中有阳，阳中有阴，标本阴阳之气化也。如感吾身中之水湿，则为青龙〔汤〕、五苓〔散〕之症；如感吾身中之燥热，又宜于白虎〔汤〕、承气〔汤〕诸汤，此止受天之一邪，而吾身中有表里、阴阳变化之不同也。又如夏月之病，有手足厥冷而成姜桂参附之症者，盖夏月之阳气尽发越于外而里气本虚，受天之风暑而反变为阴寒，皆吾身之气化非暑月之有伤寒也。是以神巧之士，知标本之病生，则知有标本之气化，知标本之气化，则能用标本之治法矣，故知标与本用之不殆，明知顺逆，正行无间，此之谓也。逆者，以寒治热，以热治寒；从者，以热治热，以寒治寒。如阴阳寒热之中，又有病热而反寒者，如厥深热亦深之类是也；又有病寒而反热者，如揭去衣被欲入水中，此孤阳外脱，急救以参附之症，粗工不知，言热未已，寒病复始，「同气异形，迷诊乱经」，此之谓也。

伤寒命名  ***************************
仲祖伤寒名书之旨，昔人谓六淫之气；寒为首，太阳为寒水之经，十二经之首，寒伤太阳寒水之经，故名伤寒。按此而论仍未知伤寒名书之本旨也。余谓读《伤寒论》当求其所以立法之意，所以命名之意，不审其论之何以名伤寒，则何怪人视伤寒书为治伤寒而立论也，而不知伤寒书为万病统领而立论也。凡病之为风为寒为温为热为湿温者，古皆谓之伤寒，乃人知风与寒为《伤寒论》中病，而于温与热，谓不可用《伤寒论》中方，其意若曰方既出于《伤寒论》，自是治寒方，必非治温法，岂有治温而用治寒方者，于是一遇温热病无不力辟伤寒方，更无人知温热之病本隶于《伤寒论》中，而温热之方，并不在《伤寒论》外者，仲景《伤寒论》自序云：「撰用《素问》九卷、《八十一难》」，则欲读《伤寒论》必先于《素问》求之。《素问》曰「热病者，皆伤寒之类也」。又曰「凡病伤寒而成温者，先夏至日为病温，后夏至日为病暑」。又《难经·五十八难》曰「伤寒有几？」答曰「伤寒有五，有中风，有伤寒，有湿温，有热病，有温病」。伤寒者病之总名也，下五者病之分证也。伤寒为纲，其目则五，一曰中风，二曰伤寒，三曰湿温，四曰热病，五曰温病，明说伤寒有五种焉。病既来自伤寒，是当从病之来路上立论，论即从病之来路上命名，故仲景《伤寒论》之伤寒字，即《难经》伤寒有五之伤寒字，非二曰伤寒之伤寒字也，学者知命名之意，是伤寒书乃治杂病之统书也，非专治伤寒之一种书也，是为得矣。

圣经贤论  ***************************
《本草》《灵素》圣经也，《伤寒要略》贤论也。贤论犹儒者之之《四书》，圣经犹儒者之本经。奈千古以来，天下之医只求方技以行术，不求经旨以论病，仲祖序云「不念思求经旨以演其所知，各承家技终始顺旧，举世昏迷莫能觉悟」者是也。夫《伤寒论》虽论伤寒，而经脉脏腑、阴阳交会之理，凡病皆然，故内科、外科、儿科、女科皆当读伤寒书也。不明《四书》者，不可以为儒，不明《伤寒》者，不可以为医，经云「非其人勿授」，论云「传与贤人」，甚哉！人之不易得也。

山中宰相  ***************************
按古称医士为山中宰相，谓能燮理阴阳，调和气味，操生杀之柄耳。《记》云「医不三代，不服其药」，许学士曰「谓能读三代之书」。予以为世代相传，又能读书好学，犹簪缨世胄士之子而恒为士也，若仅守遗方以为世传，何异按图索骥。夫大有四时之气，地有五方之异，人之百病变幻多端，即如伤寒一症有三百九十七法，可胶执遗方能通变时疾乎！赵括徒读父书，尚至丧师败绩，况无遗书可读乎！守祖父之业而不好学者，可方草庐诸葛乎？伊川先生曰：「医不读书，纵成仓扁终为技术之流，非士君子也。」卢不远先生曰：「当三复斯语」。

论《医宗必读》  ***************************
明李士材先生听著医书数种内有《医宗必读》一书，固已脍炙人口矣，然余窃有议焉，夫必读书，轩岐之书也，越入、仲景之书也，下此而《脉经》《千金》《外台》以及近代诸名家书，虽不能尽读或取其十之六七或取其十之三四，不可不读矣。苟守长沙博闻强识之训，以探本穷源，则是书又为浅医画限之书矣，改其名曰「不必读」其庶几乎？

四大家辨  ***************************
李士材《读四大家论》一篇，本自王节斋大意，谓三子补仲景之未备，而与仲景并峙也。然仲景医中神圣，德备四时，三子则伯夷、伊尹、柳下惠而已，试观《玉函金匮》方中黄芩、白虎已开河间之先也；建中、理中已开东垣之先；复脉、黄连阿胶已开丹溪之先也，然则谓三子得仲景之一德，而引伸条畅之则可，谓三子补仲景之未备，则未确也。

张刘朱李  ***************************
仲景立方之主，医中之圣，所著《伤寒》《金匮》诸书，开启屯蒙学者，当奉为金科玉律，后起诸贤不可相题并论，所谓四大家者，乃张子和、刘河间、李东垣、朱丹溪也，就四家而论，张刘两家善攻善散，即邪去则正安之义，但用药太峻，虽有独到处亦未免有偏胜处，学者用其长而化其偏，斯为得之。李朱两家一补阳一补阴，即正盛则邪退之义，各有灼见，卓然成家，无如后之学者，宗东垣则低河丹溪，入主出奴，胶执成见，为可叹也。殊不知相反实以相成，前贤并非翻新立异，即发热一证而论，仲景谓凡热病者，皆伤寒之类也，故有桂枝、麻黄等汤，以治外感之发热；丹溪则以苦寒治阴虚之发热，各出手眼，补前人所未备，本随症治症，未尝混施，乃宗东垣者，虽遇阴虚发热亦治以甘温，参耆不已，甚而桂附；宗丹溪者，虽遇阴虚发热亦治以苦寒，参麦不已，甚而知柏，此尚何异操刃乎？非东垣、丹溪误人，不善学东垣、丹溪者自误以误人也。吾愿世之学者，于各家之异处以求其同处，则辨证施治悉化成心，要归一是矣。

庸医杀人  ***************************
人之死于病者少，死于药者多。今行道之人，先学利口，以此杀人，即以此得名，是可慨也！

汗吐下和四法  ***************************
汗吐下和乃治疗之四法，经曰「在上者涌之，其高者因而越之」，故古人治病用吐法者最多。朱丹溪曰「吐中就有发散之义」，张子和曰「诸汗法古方多有之，惟以吐发汗者，世罕知之」。今人医疗惟用汗、下、和，而吐法绝置不用，可见时师之缺，特补涌吐之治方药，虽简而法不可废也，若脉浮用四物汤、四君子汤引吐；又治小便不通亦用吐法，是又在用者之圆神矣。

司天运气不足凭  ***************************
张悼《伤寒兼证析义》云，谚曰「不读五运六气，检遍方书何济？」所以稍涉医理者，动以司运为务，曷知《天元纪》等篇本非《素问》原文，王氏取《阴阳大论》补入经中，后世以为古圣格言，孰敢非之，其实无关于医道也，况论中明言，时有常位而气无必然，犹谆谆详论者，不过穷究其理而已。纵使胜复有常而政分南北，四方有高下之殊，四序有非时之化，百步之内，晴雨不同，千里之外，寒暄各异，岂可以一定之法而测非常之变耶？

治法杂记  ***************************
腰痛属虚者固多，因而风寒、痰湿、气阻、血凝者亦不少，一概蛮补必成痼疾，不可不审。
头风有偏正之殊，其病皆在少阳、阳明之络，以毫针刺痛处数穴立效。其外有疮毒入头，名杨梅头痛，此乃外科之症，另有治法。
近人患心胃痛者甚多，十人之中必有二三，皆系痰饮留于心下，久成饮囊发作，轻重疏数，虽名不同而病因一辙，治法以涤饮降气为主。凡病竟有时代之不同，如近三十年中，咳嗽吐血者十人而五，余少时此病绝少亦不可解也。
按泄泻乃一时寒暖不调，水穀不化，或冒暑伤湿等症，当择清淡消散之品一二剂即愈。若脾胃虚寒火衰等泻，宜用理中固肾之方，随症酌用可也。
噎膈有真假之殊，真膈病乃胃口枯藁之症，百无一治，书中论有格脉格症而其形象俱未详载，必临症多乃能识其真耳。
伤饮恶饮，此乃常理，若胸中有水则津液下流，反口乾思水但不能多饮耳。
按关格之症，《内经》《伤寒论》所指不同，《内经》所云是不治之症；《伤寒论》所云则卒暴之疾，当于通便止呕方法随宜施治可也。
肺瘻全属内症，肺痈乃系外科，轻者煎药可愈，重者脓血已聚，必得清火、清毒、提脓、保肺等药方能挽回，否则不治，所以《金匮》云，「始萌可救，脓成则死」也。
水肿之病，千头万绪，虽在形体而实内连脏腑，不但难愈，即愈最易复，病复即更难再愈，所以《内经》针水病之穴多至百外，而调养亦须百日，反不若膨胀之症一愈，可以不发。治此症者，非医者能审定病症神而明之，病者〔非〕能随时省察潜心调摄，鲜有获全者。水为有形之物，故按之即起。肤胀为无形之气，故按之不起。肠覃乃肠外恶气所结，故月事仍下。石瘕乃胞中恶血所凝，故月事不行，各有定理也。至石水则在少腹之中，水结不散之症。若臌胀则非气非水，脏腑皮肉俱坚肿，邪盛正衰，难为治矣。
热入里则外恶寒，清里热则恶寒自解，然亦须详审，有表无表，（指表症）方为精密，况属汗出多之病，无不恶寒者，以其恶寒汗出而误认寒，即用热剂则立危矣。
今世痰饮之症十居三四，患之者无不胃疼呕逆，乃普天下医家无人能知之者，人立一说，治无一效，言之慨然。
诸病之中惟咳嗽之病因各殊而最难愈，治之稍误即贻害无穷。余以此症考求十馀年而后稍能措手，故集中所载之方，至灵至验，学者当潜心参究治之，自有得心应手之妙，勿轻视也。
《金匮》等书治疽病之方最多，然用之或效或不效，非若他症之每发必中者何也？盖疸之重者有囊在腹中，包裹黄水，药不能入，非决破其囊或提其黄水出净，必不除根，此等病当求屡试屡效和平轻淡之单方治之，专恃古方竟有全然不应者。

药治杂记  ***************************
一药之用，或取其气，或取其味，或取其色，或取其形，或取其质，或取其性，或取其所生之时，或取其所成之地，各以其所偏胜而即资之疗疾，故能补偏救弊，调和脏腑，深求其理，可自得之。
一病各有所因，治病者必审其因而治之，所谓求其本也，如同一寒热也，有外感之寒热，有内伤之寒热，有杂病之寒热，其治法只有不同，时医见《本草》有治寒热之语，遂以治凡病之寒热，非惟不效，而且有害。自宋以来往往蹈此病，皆《本草》不讲之故耳。
《内经》云「五脏六腑之精，皆上注于目」，故目虽属肝之窍，而白乃肺之精也。五行之中，火能舒光照物而不能鉴物，惟金之明乃能鉴物。时医每治人之目疾，火以苦寒，虚以滋阴，而不知火能烛物金能鉴物之理，故所治多不效也。
凡物之生于天地间，气性何如，则入于人身其奏效亦如之。盖人者，得天地之和气以生，其气血之性肖乎天地，故以物性之偏者，投之而亦无不应者，余可类推。
五味各有所属，甘味属土，然土实无味也，故《洪范》论五行之味，润下作咸，炎上作苦，曲直作酸，从革作辛，皆即其物言之，惟于土则曰稼穑作甘，不指土而指土之所生者，可知土本无味也，无味即为淡，淡者，五味之所从出，即土之正味也，故味之淡者皆属土。
凡药之质轻而气盛者，皆属风药，以风即天地之气也，但风之中人各有经络，而药之受气于天地亦各有专能，故所治各不同，于形质气味细察而详分之，必有一定之理也。
人身有气中之阳，有血中之阳。气中之阳走而不守，血中之阳守而不走。凡药之气胜者，往往补气中之阳；质胜者，往往补血中之阳，如附子暖血，肉桂暖气，一定之理也。然气之阳胜，则能动血；血之阳胜，则能益气，又相因之理也。桂气分药也，而其验则见于血，其义不晓然乎！
人之生理谓之仁，仁藏于心；物之生机在于实，故实亦谓之仁。凡草木之仁，皆能养心，以类相应也。
凡人邪气郁结，津液不行则为痰为饮，痰浓稠为火之所结，饮清稀为水之所停，故治痰则咸以降之，治饮则淡以利之。若投以重剂，反拒而不相人，医者不可以不知也。
人身五行，金衰则为火所侮，有馀之火不能归藏其宅，必犯肺与大肠，得清肃之气以助之，则火不能伤而自归其宅，不治火而火自退，从此本之治，医之良法也。
血在经络之中，流行不息，故凡用行血补血之药入汤剂者为多，入丸散者绝少，故古人治病，不但方不能苟，即法亦不可易也。

地黄饮子  ***************************
按中风有真中、类中之分，此治少阴气厥之方，所谓类中风也，故全属补肾之药，庸医不察，竟以之治一切中风之症，轻则永无愈期，甚则益其病而致死，医家病家不悟，殊堪悯侧！

小续命汤  ***************************
按续命〔汤〕为中风之主方，因症加减，变化由人，而总不能舍此以立法，后人不知此义，人自为说，流弊无穷，而中风一症遂十不愈一矣。

半夏附子  ***************************
时医以半夏、附子坠胎不用，乾姜亦疑其热而罕用之。而不知附子补命门之火以举胎，半夏和胃气以安胎，乾姜暖土脏使胎易长，俗子不知。

生化汤  ***************************
时医相传生化汤加减，治产后百病，若非由于停瘀而误用之，则外邪反入于血室，中气反因以受伤，危症蜂起矣，可不慎乎？

补中益气汤  ***************************
按东垣之方，一概以升提中气为主，如果中气下陷者最为合度，若气高而喘则非升柴所宜，学者不可误用也。

归脾汤  ***************************
按补脾有二法，一补心以生脾血，一补肾以壮脾气，此方乃心脾同治之法，补后天以生血，即所以调经。

煎药法则  ***************************
汤剂每一两，用水二瓯为准，多则加少则减之，如剂多水少，则药味不出，剂少水多又煎耗药力也。凡煎药并忌铜铁器，宜用银器或瓦罐、砂锅，洗净封固，令小心看守，脑识火候不可太过不及，火用木炭为佳。其水须新汲味甘者，流水、井水、沸汤等各宜。方若发汗药，必用紧火，热服；攻下药亦用紧火煎熟，下硝黄（指芒硝、大黄）再煎，温服；补中药宜慢火，温服；阴寒急病亦宜紧火急煎服之；又有阴寒烦躁及暑月伏阴在内者，宜水中浸冷服。

内经治法  ***************************
按《内经》治病之法，针灸为本而佐之以贬石、熨浴、引导、按摩、酒醴等法，病各有宜，缺一不可，盖服药之功入肠胃而气四达，未尝不能行于脏腑经络，若邪在筋骨肌肉之中，则属有形，药之气味不能奏功也，故必用针灸等法，即从病之所在，调其血气逐其风寒，为实而可据也。况即以服论，止用汤剂亦不能尽病，盖汤者，荡也，其行速，其质轻，其力易过而不留，惟病在营卫肠胃者，其效更速，其馀诸病有宜丸宜散宜膏者，必医者预备，以待一时急用，视其病之所在而委曲施治，则病无遁形，故天下无难治之病，而所投辄有神效，扁鹊、仓公所谓禁方者是也。若今之医，只以一煎方为治，惟病后调理则用滋补丸散，尽废圣人之良法，即使用药不误。而与病不相入，则终难取效，故扁鹊云「人之所患，患病多；医之所患，患道少」。近日病变愈多而医之之道愈少，此痼疾之所以日多也！

寒嗽用小青龙  ***************************
柯韵伯治咳嗽，不论冬夏，不拘浅深，但是寒嗽，俱用小青龙汤多效，方中驱风散寒、解肌逐水、利肺暖肾、除痰定喘、攘外安内各尽其妙，盖以肺家有沉寒痼冷，非麻黄大将不能捣其巢穴，群药安能奏效也？予按水饮风寒不外乎小青龙，而春秋温燥咳嗽，当以辛凉清解之法，如桑皮、象贝、花粉、连翘、麦冬、沙参、橘红之类以治之，不可轻用辛温，是所当知也。

《金匮》用小青龙  ***************************
又《金匮》治痰饮咳嗽不外小青龙汤加减，方中诸味皆可去，惟细辛、乾姜、五味不可轻去，即面热如醉加大黄以清胃热及石膏、杏仁之类，总不去此三味，学者可不深思其故也。（徐忠可《金匮辩注》有论。）

医学入门  ***************************
人之百病，不外三因，一者外因于天，风寒暑湿〔燥火〕之六淫是也；二者内因于人，喜怒忧〔思悲〕恐〔惊〕之七情及饮食、房劳是也；不内外因者，金刃、跌扑、虫兽、答杖之所伤是也。按伤寒外因也，而伤寒经旨风寒暑湿之六气，咸所俱载矣，其间分析表里、阴阳、寒热、气血、邪正、虚实，靡不备悉，明乎伤寒之道，干般病难，不出于范围焉，故医学入门当从伤寒始，先难其所难而后易其所易，若不明于伤寒之理，治疗总能有功，亦未可以医名也。

脉理穷源  ***************************
医理本属无穷，脉学真实难晓，必须潜心参悟，始可以有豁然贯通之妙，余自弃儒就医，十数年于兹，研究诸书，并无一字之师，惟于脉尤得《素灵》、仲景不传之秘，余之拙集仅就管见所及而言及数条，非全豹也，读者不可以因此而便弃置诸脉〔书〕于不览也。
按脉理源流，已详《灵素》《难经》之内，仲景著六经证治，理法精详，实可统治万病，似可不必再论矣，而中有脉症互举阐发《内经》未发之义者，惟在学者能读《内经》、仲景书神而明之，即可知脉之纲领矣，今特拈出缓脉一条，以统全身脉症诊治之法，由此而入手，则庶乎可以得脉之巧也。旧诀以缓为极平脉，馀二十六部为病脉，定清缓脉，便可定诸病脉，精熟缓脉，即可以知诸病脉，脉之有缓，犹权度之有定平星也。
附缓脉七言律于左（按缓，和缓也。张太素曰「应指和缓，往来甚匀」。杨元操曰「如春初杨柳舞风之象」。
四时调和百脉通，浑涵元气此身中，消融宿疾千般苦，保合先天一点红。露颗圆匀宜夜月，柳条摇曳趁春风。欲求极好为权度，缓字医家第一功。
按不浮不沉恰在中取，不迟不数正好四至，欣欣然，悠悠然，洋洋然，从容柔顺，圆净分明，微于缓者即为微，细于缓者即为细，虚实长短，弦弱滑涩无不皆然，至于芤革紧散濡牢洪伏促结动代，以缓为权度，尤其显而易见者也。

候脉  ***************************
古以动数候脉是吃紧语，须候五十动乃知五脏缺失，今人指到腕骨即云见了，夫五十动岂弹指间事耶，故学者当诊脉问症，听声观色，斯备四诊而无失。

内经论独  ***************************
《内经》论脉，有独小者病，独大者病，独疾者病，独迟者病，独热者病，独寒者病，独陷下者病。
按九候之中，有独见之脉，而与他部不同，即按其部而知止病之所在也，七者之中，既言独疾则主热；既言独迟则主寒；而又言独寒独热者何也？必干阴部得沉微迟涩之脉，故又言独寒也；必于阳部得洪实滑数之脉，敌又曰独热也。陷下者，沉浮而不起者也。

微妙在脉不可不寨（《素问》语）  ***************************
凡虚实之变迁，寒热之消长，表里之进退，阴阳之胜复，气机一动无不形之于脉，而太阴行气于三阴，阳明行气于三阳（《素问》语。）脏病则取之于寸口（寸口手太阴之脉在手大指鱼际之下。）腑病则取之于冲阳（冲阳足阳明之脉在足次指陷谷之上。）寸口在手，冲阳在足，手足之动，脉气原于经络，而神通于脏腑，故精干脉者，不饮上池之水，而操隔垣之明仲景脉法，大含元气，纤入无伦，文字隐深，义理奥衍，较之六经病证更为难解，所谓微妙而元通也。《吕览》有言，「精而熟之，神将告之」。非神将告之也，精而熟之也，精熟仲景脉法，游心于虚静之字，动指于冲漠之庭，以此测病，亦不啻鬼谋而神告也。
脉气流行应乎漏刻，呼吸有数，动静无差，是为平脉，一有病作，而浮沉迟数，大小滑涩诸变生焉，乖常失度，偏而不和，始于毫釐之参差，成于度量之悬隔。仲景《脉法》，自微而著，由始及终，精粗悉具，洪纤毕陈，可谓法全而意备矣，而其变化纷坛，绝态殊状，总不出此一章中，盖下穷其委而此约其要也。

脉有宜忌  ***************************
凡病内虚者，脉弱为宜，洪大则病；外感者，阳脉为宜，阴脉则忌。
有神者吉，和缓者吉，合于时令者吉，与面上五色中见那一色相生者吉，反是者凶，只此数语可遵，其馀皆不经之言，不可信也。

脉贵有神  ***************************
按无病之脉，不求神而神，在缓即为有神也，方书以有力训之，岂知有力未必遂为有神，而有神正不定在有力，精熟缓字，自知所别裁。

微细  ***************************
叔和释脉云：「细极谓之微」，夫不知微者薄也，属阳气虚；细者小也，属阴血虚也。薄者未必小，小者未必薄也。盖营行脉中，阴血虚，则实其中者少，脉故小；卫行脉外，阳气虚，则约守外者怯，故薄。况前人用微字多取薄字意，试问「微云淡河汉」，薄乎细乎？故《伤寒论》少阴论中脉微欲绝，用通脉四逆主治，回阳之剂也，厥阴脉细，欲用当归四逆主治，补血之剂也。两脉阴阳各异，岂堪混释。

有胃气者生  ***************************
按四时之脉和缓为宗，缓即为有胃气也。万物皆生于土，久病六脉中稍带一缓字，是为有胃气，其生可预卜耳。

诊脉  ***************************
切诊之道贵于精诚，嫌其扰乱，故必虚心而无他想，身静而不言动，复后可以察脉之微而不失病情也，若躁动不安，瞻视不定，轻言谈笑，乱说是非，不惟不能得脉中之巧，适足为傍观者鄙且笑也。

督脉起于少腹  ***************************
杨玄操注《二十八难》：「督之为言都也，是人阳脉之督纲」。李时珍云：「督脉起于会阴，循背而行于身之后，为阳脉之总督，故曰阳脉之海」。张隐菴云：「少腹，小腹也」。余按《庄子·养生主》「缘督以为经」。《释艾》李颐云：「督，中也」。朱子云：「督，旧以为中。盖人身有督脉循脊之中，贯彻上下，又上至颠下至尾闾，人之阳气虚则头目不清，大便秘涩。（见医书。）再，衣背当中之缝亦谓之督。见《深衣》注，皆中意也」。考督，又作[衤督]、裻。刘熙《释名》曰：「自脐以下曰水腹，水沟所聚也」，又曰：「少腹，少，小也，比于脐上为小也」。《太平御览》云「腹下傍曰少腹」。《御览》之说非也。

詹王论脉  ***************************
詹东图《明辨类函》云「医者之审病，曰望，曰闻，以及曰问，曰切，盖以切脉验之望问也。先审之有形声，以终审之无形声，内外本末具知之矣。脉之有浮沉弦数固矣，然浮沉弦数之中，其端各又至烦，苟非问以证，闻以证望，原始要终，以求其是，既参又伍，以求其当，脉之所指冥冥，虽求必失之矣。古人置切脉于望问之终，非谓其症断尽于脉耶，而脉之不可无望闻问审矣。又云「切脉而断之不差者，所恃先有望也，闻也，问也」。予谓问尤急焉，欲得其身之所疾病与疾之所自始，详在问也。今之医者，自负其明，故不问而切脉，一以脉断，即病者欲以其故告，訑訑（音yí，读夷。意为自满的样子。）然曰我切得之矣，无烦言也。如斯而得，一当且为不免为幸中，万一失之，如病者何？故医而自恃，不求细详，最为大病，人命死生在兹，可以轻试而漫投也！王兆云《湖海搜奇》亦云：「脉理吾惑焉」。盖自太史公作《史记》已言扁鹊饮上池水三十日，能隔垣视见人五脏，特以诊脉为名，则其意固可知矣。今以两指按人之三部，遂定其为某腑某脏之受病，分晰七表八里九道，毫毛无爽，此不但世少其人，虽古亦难也，世不过彼此相欺耳，二氏之论宜为诊家之正眼矣。

畏恶反辨  ***************************
药之相须、相使、相恶、相反，出北齐徐之才《药对》，非上古之论也。聿考《伤寒》《金匮》《千金》诸方，相畏、相反者多并用，有云相畏者如将之畏帅，勇往直前，不敢退却；相反者彼此相忌，能各立其功。圆机之士又何必胶执于世袭之固陋乎？

李士材意治  ***************************
李中梓字士材，有文名，并精医理，名重一时，金坛王肯堂字泰亦精岐黄术，年八十患脾泄，群医咸以年高体衰辄投滋补，病愈剧，乃延李诊视，诊毕语王曰：「公体肥多痰，愈补则愈滞，当用迅利药荡涤之，能勿疑乎？」王曰：「当世知医，惟我二人，君定方，我服药，又何疑？」遂用巴豆霜，下痰涎数升，痰顿愈。鲁藩某病寒，时方盛暑，寝门重闭，床施毡帷，貂被三重而犹呼冷，李往诊之曰：「此伏热也。古有冷水灌顶法，今姑变通用之。」乃以石膏三斤，浓煎作三次服，一服去貂被，再服去貂帐，服三次而尽去外围，体蒸蒸流汗，遂呼进粥，病若失矣。其医之神效类如此。特素自矜贵，非富贵家不能致也。

徐何辨症  ***************************
苏城（今苏州）徐秉楠，青浦（今属上海）何书田，皆精轩岐术，名噪一时，时金阊刘氏饶于财而仅有一子，春患伤寒，势已危，群医束手，遂以重金延二人，徐至诊视久之曰：「伤寒为百病长，死生繫于数日之内，苟识病不真，用药不当，则变异立见。古有七日不服药之说，非谓伤寒不可服药，谓药不可轻试也。若见之未审，宁不用药，岂可妄投以速其殆？故医者必先辨六经之形症，切其脉理，察其病情，究其病之所在而后施治，如太阳、阳明表症也，宜汗之；少阳则半表半里，宜和解之；太阴邪入于里，少阴入里尤深，均宜下之；若手足厥冷、自汗亡阳者，又宜温之；至厥阴病，则寒邪固结，非投大热之剂不能除，此等症势虽危，但能对病，用药始终无误，不难治也。今诊少君之症为两感伤寒，两感者，如太阳受之，即与少阴俱病，以一脏一腑同受其邪，表症里症一齐举发，两邪相迫，阴阳皆病，救表则里益炽，救里则表益急，譬之外寇方张而生内乱，未有不覆其国者，察其形症，变在旦夕，虽和缓（上古医者）复生能措手乎？」言未已，阍人（守门者）报何先生至。徐退入夹室。何入诊之曰：「冬伤于寒而春病温，盖寒必从热化，今身反不热而脉形潜伏，此热邪深陷，势将内闭矣。顷按脉时，曾于沉伏中求之，左右尺寸得弦，右则微缓，见症耳聋胁痛，寒热若有若无，兼之中满囊缩，时或身冷如冰。夫脉弦而耳聋胁痛者，病在少阳，盖脉循于胁络于耳也；中满囊缩，右脉微缓者，病在厥阴，盖脉循阴器而络于肝也；邪入阴分既深，故身冷如冰耳；辨其形症是少阳、厥阴俱病也。古人治少阳症，谓用承气〔汤〕下之，反陷太阳之邪；麻黄汗之，更助里热之势，故立大柴胡汤一方，解表攻里，两得其宜。今齿枯、舌短，阴液已竭，若投柴胡、承气解表，峻下之剂，则更劫其阴，是速其殆也，若以厥阴论治，而进桂附等回阳之品，是抱薪救火耳。若以石膏、黄连、苦寒之药，非惟不能拨动其邪，正助其冰搁之势，然医家必于绝处求生，方切脉时两手虽奄奄欲绝，而阳明胃脉一线尚存，因思得一线之脉，即有一线之机，反复研求，惟有轻可去实一法，以轻清之品或可宣其肺气，冀得津液来复，神志略清，可再图别策，勉拟一方服之，于寅卯之交有微汗则可望生机，否则势无及矣。」是时徐独坐室中，使仆往探，索方观之，乃大笑曰「是方能愈是病耶？果然，可将我招牌去，终身不谈医道矣」。言为何仆窃闻，达于主，何谓刘曰「闻徐先生亦在此，甚菩，今晚虽不及相见，明日立方必与共〔商〕，千万为我留〔徐〕。何舟泊河沿，遂下宿。徐欲辞归，刘苦留之。服药后至四鼓（古之以鼓报时）果得汗，形色略安。天未明何至，复诊喜形于色，曰：「尺脉已起，可望生矣。但必留徐先生，余为郎君疗此病，徐若去，余亦去耳」。刘唯唯。徐悉病有转机，无以自容，急欲辞归。刘曰「何曾有言，先生去，彼必不留，儿命悬于先生，惟先生怜之，虽日费千金亦不吝」。徐闻，知前言之失，默然无语。何一日登岸数次，不数日病者已起坐进粥，乃谓刘曰：「今病已愈，我返掉（掉，舟之谓也。），徐先生已屈留多日，谅已欲归。但前有招牌一说，或余便道往取，或彼自行送来，乞代一询」。徐遂乞刘周旋，刘设席相劝，至为屈膝始得解。何归，适侄某亦患伤寒病剧，举家惶惶，何诊之形症与刘似，曰易耳，遂以前法一剂，不应，再进而气绝矣。何爽然曰：「今日始知死生在命，非药之功，医之能也」。因函致徐，自陈其事而请罪焉。由是闭门谢客，不言医者数年。

药征  ***************************
《书》曰：「若药不瞑眩厥疾弗瘳。」《周官》曰「医师掌医之政令，聚毒药以供医事。」由是观之·药，毒也；而病，毒也。药毒而攻病毒，所以瞑眩也。自后世道家之说混于疾医，以药为补气养生之物，不知其为逐邪驱病之设也，可谓失其本矣。甚至诸家本草所说药能，尤多谬妄不经，盖药性惟一也，其能亦惟一也。若如《本草》所云功能之多，诚有未敢尽信。余读伤寒书而知一方有一方之妙用，一药有一药之功能，是以特就长沙方中核其功能择录数十种，以为征信，俾学者于临病用药之际不致误于《本草》句下也，可知经方中无一味虚设之药，一药中无许多泛治之能，暨旁治者，亦非药之本性，读伤寒方者，即知其梗概也。余也笃信好古，因用仲景之方而知其用药之义，各有专能去取，其例甚严，并无丝毫假借之药，诚上古之圣方也，亦真知药之功能也，医者取之以疗疾，无有不愈者，但人不肯读伤寒书，或读之而不求甚解，是以不知经方之妙，药性之能也，无怪世之医者治疗寡效，动多贻误也，可慨也矣！（校者按：自石膏以下至牡蛎诸条，为日人吉益东洞《药征》已收者。）
石膏　主治烦渴也。旁治谵语烦躁身热。
滑石　主治小便不利也。旁治渴也。
芒硝　主软坚也，故能治心下痞坚，心下石鞕，小腹急结，结胸燥屎，大便鞕而旁治宿食腹满，小腹肿痞等诸般难解之毒也。
甘草　主治急迫也，故治里急急痛，挛急而旁治厥冷、燥躁、冲逆等诸般急迫之毒也。
人参　主治心下痞坚、痞鞕、支结也，旁治不食、呕吐、喜唾、心痛、腹痛、烦悸。
桔梗　主治浊唾、肿脓也。旁治咽喉痛。
〔白〕术　主利水也，故能治小便自利、不利，旁治身烦疼、痰饮、失精、眩冒、下利、喜唾。桂枝附子去桂加术汤证曰小便自利；桂枝去桂加苓术汤证曰小便不利。
白头翁　主治热利下重也。
黄连　主治心中烦悸也。旁治心下痞、吐下、腹中痛。
黄芩　主治心下痞也。旁治胸胁满、呕吐下利也。
柴胡　主治胸胁苦满也。旁治寒热往来，腹中痛，胁下痞鞕。
贝母　主治胸膈郁结痰饮也。
细辛　主治宿饮停水也，故治水气在心下而咳满，或上逆，或胁痛。
芍药　主治结实而拘挛也。旁治腹痛、头痛、身体不仁，疼痛腹满，咳逆、下利、肿脓。
茵陈　主治发黄也。
麻黄　主治喘咳水气也，旁治恶风、恶寒、无汗，身疼，骨节痛，一身黄肿。
地黄　主治血证及水病也。
葶苈　主治水病也。旁治肺痈结胸。
大黄　主通利结毒也，故能治胸满、腹满、腹痛及便闭、小便不利。旁治发黄、瘀血、肿脓。
大戟　主利水也。旁治掣痛、咳烦。
甘遂　主利水也。旁治掣痛、咳烦、短气、小便难、心下满。
当归
芎藭　本草以当归、芎藭治血，为产后要药，〔为则〕按：仲景氏治血方中无此二药者多，而治他证之方中亦有此二药，如奔豚汤、当归羊肉汤、酸枣仁汤是也，由是观之不可概为治血之药也。
牡丹皮　仲景之方中桂枝茯苓丸、八味丸、大黄牡丹皮汤，以上三方虽有牡丹皮而不以为主药也，如此之类皆从其全方之主治而用之，如征姑阙焉，以俟后之君子也。
附子　主逐水也，故能治恶寒，身体四肢及骨节疼痛或沉重或不仁或厥冷而旁治腹痛、失精、下利。
半夏　主治痰饮呕吐也。旁治心痛逆满、咽中痛、咳悸、腹中雷鸣。
芫花　主逐水也。旁治咳、掣痛。
五味子　主治咳而冒者也。
栝蒌实　主治胸痹也。旁治痰饮。
葛根　主治项背强也。旁治喘而汗出。
防己　主治水也。
香豉　主治心中懊憹也。旁治心中结痛及心中满而烦也。
泽泻　主治小便不利冒眩也。旁治渴。
薏苡仁　主治浮肿也。
薤白　主治心胸痛而喘息咳唾也。旁治背痛、心中痞。
乾姜　主治结滞水毒也，旁治呕吐、咳、下利、厥冷、烦躁、腹痛、胸痛、腰痛。
杏仁　主治胸间停水也，故治喘咳而旁治短气、结胸、心痛、形体浮肿。
大枣　主治挛引强急也。旁治咳嗽、奔豚、烦躁、身疼、胁痛、腹中痛。
橘皮　主治呃逆也。旁治胸痹停痰。
吴茱萸　主治呕而胸满也。
瓜蒂　主治胸中有毒欲吐而不吐也。
桂枝　主治冲逆也。旁治奔豚、头痛发热、恶风汗出、身痛。
厚朴　主治胸腹胀满也。旁治腹痛。
枳实　主治结实之毒也。旁治胸满、胸痹、腹满、腹痛。
栀子　主治心烦也。旁治发黄。
酸枣仁　主治胸膈烦躁，不能眠也。
茯苓　主治悸及肉瞤筋惕也。旁治小便不利，头眩烦躁。
猪苓　主治渴而小便不利也。
水蛭　主治血证也。
龙骨　主治脐下动也。旁治烦惊失精。
牡蛎　主治胸腹之动也。旁治惊狂烦躁。
赤石脂　主治水毒下利，故兼治便脓血。（校者按：自此赤石脂条以下至阿胶条为日本村井杶《药征续编》所载。）
栝蒌根　主治渴。
蜀漆　主治胸腹及脐下动剧者，故兼治惊狂、火逆、疟疾。
生姜　主治呕故兼治乾呕、噫、哕、逆。
桃仁　主治瘀血、少腹满痛，故兼治肠痈及妇人经水不利。
巴豆　主治心腹胸膈之毒，故兼治心腹卒痛胀满、吐脓。
蜜　主治结毒急痛兼助诸药之毒。
䗪虫　主治乾血故兼治少腹满痛及妇人经水不利。
虻虫　主治瘀血、少腹鞕满兼治发狂、瘀热、喜忘及妇人经水不利。
阿胶　主治诸血证故兼治心烦不得眠者。
胶饴　其功有似甘草及蜜，故能缓诸急。（按以下二味为徐氏所增）
知母　主治烦热。
以上六十三品，皆据经方中择其性之功能而有征者尽录之，其馀一二方剂但使用之故，无所取其征者如粳米之于白虎汤、附子粳米汤、竹叶石膏汤、麦门冬汤、桃花汤证也；小麦之于甘草小麦大枣汤证也；赤小豆之于瓜蒂散证也；胶饴之于大小建中汤二证也；鸡子白之于苦酒汤证也；矾石之于矾石丸、消石矾石散、矾石汤三证也；土瓜根之于土瓜根散证也；干苏叶之于半夏厚朴汤证也；瓜子瓜瓣之于大黄牡丹皮汤、苇茎汤二证也；皂荚之于皂荚丸、桂枝去芍药加皂荚汤二证也；蜀椒之于大建中汤证也；秦皮之于白头翁汤、柏皮白头翁汤二证方也；山茱萸、薯蓣之于八味丸证也，是皆日用试效者也，然只在于成方妙用而已，不必在于取其一味之功用何如，故无所取其征者，但粳米之于方也凡七首，此物之于民食也，其功最大，而其治病之功亦多，而本草不载者何哉？惟陶弘景《〔本草〕别录》始载粳米治病之功曰益气、止烦、止渴、止泄，不过此四功也。盖仲景之用粳米也，白虎汤三方证曰大烦渴，或曰舌上乾燥而烦、欲饮水数升，或曰口燥渴，或曰渴欲饮水、口乾舌燥，或曰热、骨节疼烦；竹叶石膏汤证曰逆欲吐；麦门冬汤证曰大逆上气，大逆者上逆也，上逆则必烦渴，烦渴则舌上必乾燥，是粳米有止烦止渴之功也；桃花汤证曰下利，又曰下利不止；附子粳米汤又能治腹痛下利，是粳米有止泄之功也，故陶弘景尝见此数方之证，以为粳米止烦、止渴、止泄也，益气者是其家言（家言指道家），非疾医之事矣。近世称古方家者，以为民生常食之物，安能治此病毒〔乎〕！是未知粳米之功取征于此七方也。夫粳米若作穀食，则实为氓民生命，若作药物则又为治病大材，犹生姜、大枣作为菜果则足以养性，作药物则大有力于治病毒也，虽然仲景之用粳米也，其主治有来可悉知者，惟存而不论亦可也。《时后方》有粳米一味治卒腹痛之方，又附子粳米汤之治腹中雷鸣切痛，桃花汤之治下利腹痛，由此观之似亦偏取粳米之功矣，亦犹小麦之治急也，此外方药俟他日再为考征焉。

医药箴言  ***************************
一、医门之志，分为两等，一曰活人，一曰获利，此趋向之端也，可勿慎诸。
一、不悟长沙之旨，不读刘李诸家之书而部书自足，偏尚可知，虽曰活人苦无活法，未博而约，一隅之见耳。
一、读方书须不能多，必求其熟，熟则自然生巧，从未见巧从生手出者。
一、古人著书，心极天人，后人字字究心，才是体贴古人处，才是自己长进处。
一、有学识而无人知，我之运塞，彼之缘浅；无学识而有人知，众之见短，医之幸长。
一、病涉疑难，医无真见，亟当却之，勿误其事，若强不知以为知，便是病人一副毒药。
一、寒热虚实在平日辨之有素，补泻温凉须临症用之得宜，不辨而用，贼人多矣。
一、古方原足治病，然施之有愈有不愈者，非方之不善，乃病貌同而病因异也，故医者要会认病，不可执方。
一、当用之药不可失时，若曾看得分明而复犹豫不决，以致病日益进，药且无及，是谁之咎欤？
一、病现败象或因误治致逆，设若再误，是既入井而又下之以石，可不审之又审乎！
一、若治一病或致失手，虽病家容或不言，而自咎奚可轻贷？且必今后留神，深鉴前辙。若治病已极尽心，或病者变生叵测，而诋滴不免频闻，固是在我无愧，莫温人言。
一、有独断之明，胆大不为妄，大执一隅之见，心粗的是真粗，要于塞通通塞之中，勘出通通塞塞。心粗者鲜得其情，不教虚实实虚之候，误施实实虚虚，胆大者贵严其法。
一、无卓识不可以为医，失厚道曷足以济世，卓识自然烛理，厚道则不沽名，二者兼之，便不愧轩岐子弟矣。掐佞见长者，卓识何在？侥倖为功者，厚道奚存？
一、辚辚车马之医，未必非装腔作势，寂寂蓬茆之士，或竟可济困扶危，延医者不以冷暖动情，患病者定应吉凶各别。
一、病者望医如待仙佛，医者救病如降甘霖，现在得度法也，医家若肯早临，病家必不见怪，尝有句云「病者求医似望仙，医人切莫故迟延；不徒举室怆惶甚，床簧呻吟最可怜」。
一、医者治病不至诚，无以察病之根源，病家延医不至诚，不能感医之谆切，语云「诚无不格，良有以也」，医者病者均熟思之。
一、信医者当信于平日，勿信于暂时。平日之所信，我在清静局边，冷眼看得分明；暂时之所信，我落倥偬队里，旁听反滋疑惑。
一、悯疾苦而荐医，若知医不确，婆心不是仁心，信纰谬而服药，徒以药撞，缘执见并非烛见，病人祸福之机，未尝不倚伏在此。
一、人有富贵贫贱，病无彼此亲疏，医当一例诊之，不失心存普济。尝见重富贵而畏惠者，补恐不宜，攻防太峻，药失用当之机，致成败症。又轻贫贱而骄做者，朝来厌早，暮请嫌迟，懒应无钱之召，无意救人。斯二者岂独交相有失，其如方寸（方寸：心也一良心）云何？佛经曰：「一切世界俱为平等」，可为医家作如是观。
一、富者病一年，裕一年的调理，勤一年的服伺；贫人病一日，损一日的工佣，添一日的债负，医者但加意于有馀，不垂怜于不足，难言济世，直是忍人。
一、富家之病轻而致重者，重在著忙中无主而妄剂杂投，初则药不合病，继则药难治病，可不慨哉！贫家之病凶而转吉者，吉在措力不能而平心以俟，既然病不乱医，自然病不添病，洵有道也。
一、病深药浅，力未能疗，勿疑而中止；病浅药深，反生他变，当法以治之，斟酌其间，岂草率从事者乎？
一、表散之药，煎宜小熟；调和之药，煎宜中熟；补益之药，煎宜透熟：乃取其汁味与病相当耳，病家每不知此，是在医者嘱令如法也。
一、引经报使药，引所由称也。药引用多，必紊乱乎君臣，药引好奇、恐不恰乎宣导，既多又奇，使人隐僻难求，奔驰莫购，何曾有益病人，无非妄市能事，光明之士必不为之。
一、私辟单方及草头方子服之，亦尝愈病，但有不愈者，不惟不愈且益变，是乃见似为真，妄拟妄逞、轻信轻试之误也。愿有识者达而尝之，则效否有理可评，授受无诡幻之设矣。
一、考正穴道以施针刺，轩岐奥妙，达者有几？可托手于村婆市媪者多为客忤、惊痧，偶然奏效，遂致痞疳、瘛瘲，恒受其殃，明眼者当不被若辈模糊也。
一、天时盦郁，搅乱脾胃阴阳，证名霍乱，不得吐利者，饮以盐汤引之作吐，亦因而越之之义也。每见证非霍乱辄饮盐汤，吐则伤中，不吐则涎，胃且变膈中胀满，投谷反闷等证，夫微水尚有此禁，况医药之大误乎。
一、风热干人，亦微恶风寒，所谓几几者是也。病家误以为寒重，从而加衣覆被，盖大人变为燥渴，小儿变为惊忤，医当指明习弊以开悟之，夫渴者热也，惊者风也，热极生风，理必然耳，何世习比比然乎！
一、病人久饿，身似潮热，得食反吐而脉细微，执云表未尽故发热，表有滞故作吐，更从而表散消导之，使病枵腹告穷，不虚汗眩冒，则热呕益甚，非大误乎，此际粥米救之，捷于药剂。
一、糖性每热，冰糖并不生津，勿因其名之美，使病者不时噙之，既燥舌又滋热也。
一、食不爽口，以茶泡而导之亦细故也，久久如此，每令人噎且致作吐，干食全不下矣，故君子不可不防其微也。
一、治病委之医家，养病却在自己，养之不善，勿尽谓医之不善也。人在病中，惟宜静息，每怪问候者相率嗅闹，使病人免力应答，得不损气耗神乎？问候者均宜谅之。

用药分量法则（附慎用辛热苦寒）  ***************************
古方自《灵素》至《千金》《外台》所集汉、晋、宋、齐诸名方，凡云一两者，以今之七分六釐准之；凡云一升者，以今之六勺七抄（抄，古量名，十撮为一抄。《汉书·律历志上》「量多少者不失圭撮」。按六十四黍为圭，四圭为撮。）准之，此说本诸《伤寒论注》，《吴医汇讲》亦备载之。盖医之用药，求其中窍，不在多也，但拨之使转，即行所无事矣。顺者生，逆者死，不贵其药之重而〔贵其〕效之速也，药必有毒，非毒无以驭病，非节制无以驭毒，故药之分量不可不慎也。余在京中见同道之有用大剂治病者，每阅其方中至热之姜附亦不过四五钱，至寒之芩连亦不过三四钱，皆以北方之气禀醇厚，虽用药偏重尚不至有伤胃气，近见岭南之行道者，用姜附、吴萸等大辛热之品，硝黄等大苦寒之物，每味用至七八钱，甚至两许，未知何所本也。查辛热最伤胃阴，苦寒最伤胃气，虽岭南为温热卑湿之地，温药凉药在所不忌，然大寒大热之症亦未见如此之甚也，病者遭此辣手，每至胃伤，不能下咽，何不幸之甚也。盖人之禀赋不同，偏阴偏阳者在所常有，偏于阳不足者，以调阳气之药治之；偏于阴不足者，以滋阴气之药治之，其寒热温平随所加减，自无偏胜之弊。若岭南温热之区，人感湿热之病者居多，纵有虚病而辛热之剂亦当慎用，况病之虚由于湿热伤气者多，由于湿热伤阴者尤多，治病不推其源，不按方土，不按节候，率尔操觚，是诚杀人之具也。医家病家皆当知古之分量每两即今之七分六釐，每升即今之六勺七抄，斟酌慎用是所厚望焉。


卷三  ——————————————————————————————————————————————————————————————————————————————————————————

外治须知  ***************************
六气变化之病，千头万绪，不一而足，诊治之法，不仅以一汤方尽之，亦当穷其变化而推治之，内治之法固不可不用，而外治之方亦颇能佐内治之不逮，《兰台轨范》云「有人专用丹溪摩腰方治形体之病，老人虚人极验，或加入倭硫黄、人参、鹿茸、沉香、水安息或单用麻油黄蜡为丸如胡桃大，烘热摩腰，俟腰热扎好，一丸可用数次。若腹中病亦可摩，此见外治之法，古未尝不行也。又王晋三云「喉气急症，舍吹鼻通肺之外，治无别法」。陈修园于鹤膝风症云：「有雷火针，及陈芥子末葱涕、姜汁调涂外治二法，不可不知」。此见外治之法，今亦重之，又《汇参》云「金沸草散原治伤寒痰嗽，或以熏舌胀，遂愈」。此见内治方可移为外治也。大凡上焦之病，以药研细末鼻取嚏发散为第一捷法，不独通关急救闻药也。连嚏数十次则腠理自松，即解肌也。涕泪痰涎并出，胸中闷恶亦宽，即吐法也。盖一嚏实兼汗吐二法，不必服葱豉汤也。前贤治伤寒中风、伤风时疫、温症（由肺逆传尤宜取嚏。）喉风、赤眼，牙疼等症，皆有㗜药，亦使病在上者从上出也，其方多以皂角、细辛为主，藜芦、踯躅花为引，随症加药，如伤风热，头痛赤眼，喉肿牙痛者用羌活、防风、荆芥、川芎、白芷、薄荷、细辛、蔓荆子、踯躅花、雄黄、硼砂、青黛、黄连各一钱，生石膏、风化硝各二钱，鹅不食草二钱，殭蚕一钱五分，蝉蜕五分、皂角一两研末，含水吹鼻，含水者，但取其气上行，不令药入喉也。毛养生治重伤风，单用鹅不食草一味研㗜，涕泪出即清爽，可与此方相证。王好古解利伤寒用藿香、藜芦、踯躅花研末㗜鼻，此方可代霍香正气散用，亦可合不换金正气散用。如治冬月正伤寒头痛者，以麻黄易藿香亦可。中风吐痰用皂角、藜芦、明矾㗜鼻，或以人参、藜芦并用，一取其相反为用，一取其攻补兼施也，虚人宜之，又斟酌活变之法也。
大头瘟及时毒焮肿、喉痛，用延胡索一钱五分，川芎一钱，藜芦五分、踯躅花二分五釐㗜鼻，嚏出脓血，痰涎为度。时感及湿温等症用辟瘟散，苍术五钱，细辛三钱，大黄、贯仲、姜、厚朴、法半夏、川芎、藿香、羌活、柴胡、前胡、生甘草、防风、白芷、荆芥、独活、枳壳、香附、薄荷、陈皮、神麴炒、石菖蒲、草蔻仁、香薷、广木香、丁香、雄黄、桔梗各一钱，朱砂五分，皂角二两，研末㗜鼻，曾有发热头痛、恶寒无汗并吐泻者用此取嚏，而汗自出泻亦止，是发散之中即兼升提，一法两用，较服升药尤速。
外症肠出不收及产妇子宫不收，取嚏即收，亦是此意。凡欲升者，均可以嚏法升之也。
又夏月治湿病者，以瓜蒂赤小豆含水㗜鼻，清肺金而水自下趋，胸中之水或吐或泻而出。小便不通，探吐提气而水自下，则知嚏法能上升亦能下降也。如不用㗜，可用湿纸包药塞鼻，亦同古法。喉闭不能下药者，每用窒鼻法，得嚏而喉自宽。
又治鱼〔骨〕卡喉者，用大蒜窒鼻不令透气，其骨自下。盖其气能达到也，故窒鼻亦能得效。虚人或参以吸法，如治血虚头痛用熟地煎汤，置壶中吸其气法。产妇有用四物煎汤令药气满房吸受法。膈冷嗅附子，脾寒嗅肉桂，即以窒鼻为嗅，亦无不可，此代内服之一法也。吸与内服同，但不对即可去之，不至于留患耳。
上焦之病，尚有涂顶（顶为百会穴，此一穴与腿上三里穴，背后膏肓穴，脚底涌泉穴，百病皆治。）覆额（额属天庭主百病，病人黑气出天庭者凶，故急症多用生姜擦天庭治之。）罨眉心（眉心属肺主咽喉，吕祖有一枝梅试法，小儿多治此。）点眼（眼主五脏，肝病尤宜治此。）塞耳（耳属肝肺肾又鼻口相通，故鼻衄、齿衄、牙痛及疟疾者每治耳。）擦项（项为太阳经风门〔穴〕、天柱〔穴〕所属，风常从此入脑。又截衄有涂项方。）及肩。又有扎指（中指属心，鼻衄分男左女右扎此。产妇鼻衄非此不救。疟疾亦有扎指法。又大指外侧一韭叶许名少商穴，治喉症用三稜计刺之即散。）握掌（掌亦属心，心主汗，故握药能发汗，治积聚及老人虚寒便秘。握药又能下积。中风用萆麻仁半粒捣烂徐掌上，摊掌如纸薄，掌上置碗，以热水冲入碗中，静坐片时，亦能发汗。）敷手腕（大指二指手背微窝处为经渠穴，治牙痛久而不愈，用蒜泥敷之，过夜起一水泡，挑破愈，并治喉痹。）涂臂（黄疸有涂臂大肉方，又内关穴在腕上，积三个中指长即是曲泽穴，在臂膊弯上三寸是，疟疾治此。又曲池穴即臂弯，为手三阴所汇之处，乃治手经要穴也。）之法膻中（即心口，为上焦诸病之所生也。凡病皆宜治此，其皮最薄易透或连下胃脘穴贴。）背心（前后心，相应病多从腧入（腧者，腧穴也）故有擦背法及心背两面夹贴之法。）两处，尤为上焦要穴，治病握总之处。太阳穴则头痛者，所必治也。
中焦之病，以药切粗末炒香，布包敷脐上为第一捷法，炒香则气易透且鼻亦可兼嗅，如古方治风寒用葱、姜、豉、盐炒热布包掩脐上。治霍乱用炒盐包置脐上，以碗覆之，腹痛则止。治痢用平胃散炒热敷脐上，冷则易之。治疟用常山饮炒热敷脐上，其发必轻，再发再敷数次必愈是也。此法无论何病，无论何方，皆照用。昔人治黄疽用百部根放脐上，酒和糯米饭盖之，以口中有酒气为度。又有用乾姜、白芥子敷脐者，以口中辣去之，则知由脐而入，无异于入口中，且药可逐日变换也。又治伤寒食积、寒热不调者，用一寒一热之药为饼置脐上，以熨斗盛炭火熨之或空中（指悬空一定距离）运之。治阴症者用炮姜、附子、肉桂、麝香、吴萸末〔之〕，绵裹放脐上，上盖生姜片以葱切成碗粗一大束扎好放姜上，熨斗熨之或铁烙烙之葱烂，再易，此是加一倍法，皆所以逼药气入肚也。治风痛者敷药后，以桑枝燃火逼之。治乳痈者捣葱敷乳上，以瓦罐盛炭火逼之汗出而愈，亦是此意。畏炭火者，用瓦罐盛热汤或糠火熨之或手摩之，皆可治。热症不用火，以冷水逼之。治寒热交混者，冷热互熨之，此在临症制宜矣。至背后脾腧、胃腧有须兼治者，又有熏脐、蒸脐、填脐法太乙熏脐法，附子填脐法。及布包轮熨等法（如脾实者用枳壳、陈皮炒熨；脾虚者用糯米炒熨，能助脾运。阴寒症用吴英、蛇床子炒熨之类。）
下焦之病，以药或研或炒或随症而制，布包坐于身下为第一捷法，如水肿，捣葱一斤坐身下，水从小便出。小便不通亦然。水泻不止，艾一斤坐身下（并可敷脚心至膝盖。）微火烘脚，泻自止是也。一属前阴，一属后阴。凡有病宜从二便治者仿此。治疝者，用灶心土或净砂炒过加川椒、小茴香末拌匀，隔裤坐之并用布袋盛药夹囊下，又是二法。妇人痨症，有烧热砖淋药水布包垫毡片坐法，痨多属肝肾之损，故治在下部，此又一法则，知下部之病，无不可坐。若内服药不能达到或恐伤胃气者或治下须无犯上中者，中上病宜釜底抽薪者，更以坐为优矣。又法臌肿及秘结有煎药水倾桶中坐熏者，即用峻药（如〔芒〕硝、〔大〕黄、〔甘〕遂、[黑白〕丑、轻粉之类。）亦不至大伤元气。又治久痢人虚或血崩、脱肛者，不敢用升药，用补中益气［汤］煎汤坐熏。产妇阴脱用四物［汤〕煎汤加龙骨入麻油熏洗皆与坐法一例。或泻或补任用古治。妇人本有坐药，但以导为坐，不如坐身下者可用大剂，或有宜导者不妨兼用。蒋示吉云「治专人、虚人、产妇便秘用导最妥，此又代内服之一法也。再下焦之病，有摩腰（腰为肾府，《简便方》用黄蜡、麻油为丸如胡桃大摩腰，俟腰热扎之，并可摩腹中诸病。）暖腰法、兜肚法，又命门（火衰治此。）脐下（脐下三寸为下丹田即关元也，脐下二寸为气海，一寸为阴交，皆肝肾要穴。古灸法治阴症，每于此回阳，如欲用玉桂引火归元用破故纸纳气归肾者，糁敷脐下最妙。）膝盖、腿弯皆三阴所汇，故阴症及三阴疟皆敷膝盖。又治阳虚有蔽膝敷法，伤寒有熏腿弯法，喉症有刺委中穴法，治痧亦有之。又治鱼禽兽骨卡喉者，用灰面四两，冷水调敷膝盖，一时之久其骨不知消归何处。予按亦是引下法。但未解其用意，录此以俟知者，如能推之，则用法无穷矣。腿肚即三里穴，在膝盖下三寸外旁，属阳明胃经，亦是下部要穴。而医治肺病有白芥[子]贴腿肚引下法，脚跟与肺肾俱相通，治肺肾宜知此。脚趾与手指同灸穴甚多，亦有掐法、扎法宜参看。足心即涌泉穴，凡治下部肝肾之病皆宜贴足，又引热下行，如衄血、吐血、水泻、譁口痢、赤眼、牙痛、耳痛、喉风、口疳等症，又假阳症，皆宜用附子，吴萸、川乌等药敷足心，或微火烘之，亦有贴大蒜片者，又有囊盛川椒踏者，浸热汤者，亦有加牛膝[蚯〕蚓泥为导者。治孕妇热症，保胎用凉药敷脐下并井泥涂足心，云胜用罩胎饮治阳虚者，古有涌泉膏。又缩阳有擦足心之法。
此三法虽分上中下三焦，而凡上焦之症下治，下焦之症上治，中焦之症上下分治，或治中而上下相应，或三焦并[治〕，如治鼻衄者清肺热并清胃热与肾热之类，乃子母相通之理也，余可类推，其法俱不出于此，凡古方之有效者，视症加减无不可为，只须辨症分明耳。

与袁绮香谈医  ***************************
甲辰客檇李（古地名，今浙江省嘉兴县一带）与西安袁绮香征君寓斋较近，袁固知医，好服药饵，余初往访，见方书药碗狼藉几案，盖其修合炮制咸所自为，嚐出一方示余曰「此亦出名人手，因其药平易又少补益，故姑置之」。余曰「君知补字之义乎？凡物缺则补，譬冠服未损而欲补之使坚厚，则反为疵累矣。药能利人亦能损人，若果察其阴阳，辨其气味，偶举一二用之通神，岂必以方奇品异为能哉」。昼长多暇，姑述一二经验之症以醒睡魔，曩治缪理望司马细君经阻年馀，腹形渐大，呕不纳穀，日仅以藕汁饮一二杯，已待毙矣，延余往诊，见其弱不胜衣，喘不成语，按脉左三部细若游丝而右关独大，知病在厥阴而损及太阴，阅前医立案或言气聚或曰症瘕，杂投以辛香燥散以至危殆，爰以甘缓之剂，一进而逆止，再进而食增，继以育阴益气，经月而胀满悉除矣，是症初不过液枯气结，木乘中土，惟攻伐过甚，阴液日涸，遂至肝阳莫制，阳明受困，夫阳土喜柔，甘能缓急，进甘缓者治肝，即所以救胃，此一举兼备法也。
又癸丑寓乡，有舵工子，夏患疮疡，医投苦寒之品，至秋渐至浮肿，继延幼科更进利导，肿势日甚，病及半年，仅存一息，绝食已二日矣，其父上镇市棺，将为待死计。或谓余知医，遂踵门求治。余鉴其诚往视，肿势已甚，面目几不可辨，脉亦无从据按，因思病久必虚，且多服寒凉，脾土益衰而及于肾，肾水泛溢，三焦停滞，水渗皮肤，注于肌肉，水盈则气促而欲脱，急进独参汤以助肺气，盖肺主一身气化，且有金水相生之义也。时逆氛未靖，乡间无从觅参，乃以仙居术一两，令浓煎徐服，尽一器，喉间痰声觉渐退，于是叠进六君〔子汤〕重用参术，甫半月而肿尽消。此二症皆以平淡取效，可见方不在奇，在用之得当耳。袁曰「君用法良善，未识业受何人？法宗何派？」余曰：「幼年病弱，悉屏经史子集，食饱睡余，惟以方书消遣，其时略能意会，迨侍疾椿庭，杜门不出者数年，因遂搜援群书，究心《灵素》，而于切脉、调剂之法亦渐贯通，此业之所由成也。嗣是偶有所得，辄笔以记之，名曰《侍亲一得》，暇当就正也。」翌日袁过余斋，遂以书授，厥后屡以医学问，余谓凡人受病，虽不离乎寒热、虚实，然有虚中实、实中虚、寒化热、热化寒之异，临症施治，必求其剋制之功与相生之义，使之并行不悸，乃为善耳，至调剂之法，不过藉气味偏胜以图之，如《内经》咸胜苦，苦胜辛之类。盖医者意也，方者法也，必读古而不泥于古，採方而不囿于方，神明其意于法之中，研究其理于意之外，斯则化而裁之，存乎其人矣。袁极称善。

病案略陈  ***************************
经曰：「知犯何逆，以法治之」。不有法，何以治逆？不能知〔法〕，何以用法？难于法而更难于知也。能得知逆之法，自不难于治逆之法，徒有治逆之法，而不得知逆之法，则知为妄知，法乃妄法也。以妄知妄法，施之犯逆者，不但逆不可治，且治之而愈速，毋乃以活人之指作杀人之器乎！为此兢兢焉求其不妄知不妄法者。今就鄙见所及，略陈数案，不敢云以法治逆，遂能获效也，实欲仰质高明，教其不及，以庶几活人之指耳。
以常法治常病，常则不必言，以奇法治奇病，奇则难以言，故二者不录，只录其不离常法而微寓出奇之意者十有三案，质之无累牍之厌，推之又引类而申焉。
后述各案，但注姓而不注名，皆以某称之者，盖因年月未远，若彰明较著未免德色于病家见嗔于同道，殊不便也。
李某初夏时，醉饱后入水捕鱼，是夜发热头痛，四肢外逆内掣，腹中痛极，治以救表、温中、利湿之剂两帖，颇觉安妥，三日后忽变一证，仰卧如尸、耳聋、目直，呼之不应，口出痰涎，既然起舞，移时仍复僵卧，如是者一昼夜，诊其脉，脉甚平和，惟两尺细滑，及询致病之由，无有知者，于此三处方而三废之，盖为不得病〔因〕也，良久其妻始云昨日伊自服药，或者因此，因觅在击药渣视之，系地黄汤加薄桂也。余藉此著想，以二陈〔汤〕加细辛、豆豉投之，下咽未及一时，病者太息、两目合睫，假寐一刻，周身微微出汗，醒则病霍然矣。余拟此证本感寒湿起，虽温表、利湿得安，徐邪尚未尽撤，乘伊妄服六味引入肾阴，肾主骨，故仰卧如尸，阴则躁，故时起乱舞，肾不宁而子亦病，故目直耳聋；肾乃胃之关，肾有邪胃亦不利，故痰涎上吐；尺脉带滑者，少阴伏邪之诊也，是用二陈以通阴阳和胃豁痰加豆豉、细辛提劫肾邪，胃通邪出所以先太息而后汗解耳。此证虽非大逆，然不明颠末、不察错妄，治法决不如是，倘再妄施，又不知如何变证也。
述此一案，为粗知药性妄自调治者鉴，并见问之一道，医家切勿模糊，强作能人，徒误病证耳。
乐某初病时，其子因在药肆，自投以羌活汤不效，既而某医付以柴、葛、木通之剂，病愈剧，转进桂附之药，尤觉不安，至第五日延余诊之，其脉涩滞，时筑筑然，身困倦似热不热，头眩重似痛不痛，欲食而食不能多，欲卧而卧不得稳，举步欲跌不要人扶，开口欲言微觉舌强，如狂如躁不尽狂燥，舌上布满厚苔，中有一条黄色，似作渴状，类似醉者。余拟此证当因太阳高表，膻中阳气被郁，太阴近里脾经阴气不宣，前进诸剂失于启发，是以不效，因用淡豆豉以发太阳被郁之表，草蔻仁以夺太阴不宣之里，半夏和其阴阳，厚朴宽其实满，橘红、桔梗开壅消痰，香附、菖蒲破窍散郁，茯苓则安神利湿，生姜以匡心去邪，嘱投此剂应可奏功，申刻服之亥刻大汗，至次日寅卯而病已如失，不药而起。
述此一案，双见药不执方，合宜而用，然配剂之间，又勿过涉奇诧品味，要恰情理，并见发汗温中何必定须羌葛桂附而无活法乎。
李某病疟月徐，甫愈数日，路遇风雨，夜即沉寐不语，某医授以理中〔汤〕一服而效。明日某复诊之云病已愈，只索调理而已，付药二剂，只服其一，忽然腹胀如鼓，痛不可忍，小便滴沥，大便如坠不解，是夜仍延某医，某至诊讫云无救矣。不药而去。天明迫余往诊，其脉关虚尺细而滑，询其前用理中〔汤〕极当，何以服调理药反致如此，因检剩剂乃柴胡加木通与麦冬也。余拟此证疟后营卫不固，中虚欠补，上中之阳不强，不能御邪，反致邪犯中下；觉寐不语者，太阴少阴之候也，某医投以理中治法极当，乃转手而付柴胡，伊以为先曾病疟，自合和以小柴〔胡〕，阴已回阳，不妨清以通麦（指木通、麦冬），岂知理中所温者温在太少（指太阴、少阴），初则对证取效，而柴芩通麦不但于足少阳手太阴添一蛇足，且于未尽之阴寒，复引之而立起，凝其土以冰其流，故致有腹胀痛，大小便之异变也。余用五苓散重桂术而加升麻一帖，小便通、腹痛止、大便亦不坠胀矣。盖以二苓、泽泻行其水，白术培土以胜之，肉桂温经化气併除柴芩通麦之寒，升麻则升其冷陷，提闸放水，水道通而寒气除，中土健而湿自渗也。
述此一案，以见认病自有一定绳墨，不是妄自拟度之事，某医前后临证不但效否悬远，抑且言语径庭，转手之间生死顿易，医可漫言乎哉！
薛某食量兼人，叠伤酒食，患脾胃壅滞之疾，凡积朴楂曲莱菔槟榔消滞之药，无不尽剂，且杂以发表疏气〔之〕羌葛香砂等，更仆难数，半年有馀，药益进病益进，卧不能起。余诊之其脉洪数坚硬，身亢热，舌焦黄而齿燥枯，惊悸妄言，呻吟作渴，按及胸膈，偏近左胁处痞鞕如盘，病家恳服补剂，以服消滞药多而今则卧困若此，不得畏葱也。余拟其脾胃本厚，脉气不衰，从前之药只可散其无形，安能夺其大聚，因用柴胡龙骨牡蛎汤加减出入十馀帖，日下秽粪积约一桶，痞鞕渐消，诸症悉可，后以和中之品调理告愈。
述此一案，以见病本可攻而攻之不当，以致病家疑畏，反欲用补，实实之祸，恒由于此，此处抉破，方是眼力，方是胆当。
李某贸于苏州，感证就诊于张医，张医案云湿热阻滞，脾胃不调，所用之药则茯苓、木瓜、陈皮、藿香而已，两服未效，仍往就诊，因其门如市，挨候维难，坐久忽然晕仆，殆湿热气蒸、久候腹饥所致，张医闻外嘈嘈。急出诊云证转厥少（指厥阴、少阴）二经、大虚大寒，速宜八味丸矣。及扶归服之，即刻惊狂谵妄。易某诊之，药则茯神、枣仁、黄连、绿豆皮连进两帖，狂甚至欲投河，复延张医来诊，张云证列不治，趁速归里，恐四日路程生不待矣。是日买舟即行，途中且阻风雨，七日方得抵家，幸而无故。余过诊时，脉息弦滑，身热咽乾，漱水不咽，小便赤涩，腹内微响，投以柴芩散，一服而身热退半，次日舌苔苍燥，脉近沉数，腹满而作痛楚，因授大柴胡〔汤〕，溏秽黑粪解约盈斗，解后渐宁，调理即愈。
述此一案，见张医初则识病，只惜用药轻浅，不能奏效，继则慑病势，妄付八味〔丸〕，而某则徒知是热，不辨何经，一味清火，岂知黄连、绿豆泻非所泻。及张再诊，则计无所出，此则不以救逆为心而特以支吾为事矣，以致病者身缠疾苦，囊磐银钱，家外怆惶，妇儿悲泣，医者于此未必不有伤于阴驾也。
一妇胃气痛，医以姜桂香砂楂曲等治之，两帖奏效。病者恐其复痛，再索订方，医者恃其前功，如方叠进，不料愈服愈痛，心膈如割，一昼夜昏绝十馀次，两手乱抓，咬牙捽首。余诊其脉散聚不一，知因香燥通剂胃气反伤，而脾阴失媾故也，但益气则胃燥反不和阴，若养阴则血药复忧窒膈，非得润而不濡、香而不燥者无以善其治也，因捣松子仁二两饮以阴阳水服之，一剂痛止人安，不啻捷于影响，然后调和胃气以得全可。
述此一案，以见徒据成效不知变成者，几为大害，也并见松子奏效要有至理，非曰姑试，小小机关正可引人入胜也。
孙某患热症，服于医柴葛数帖，肌热已解，屡索食而禁与焉，与致病者胃虚火僭，烦乱不宁，更进灯心、木通、银花、泽泻之剂，虚火被逼，忽然狂妄，惊忤渐至，裸体咆哮，越野登山，嚼吞瓦片、谵语不休，胡然天帝，诊之六脉全无，但见目红、舌紫，虽数人按捺，犹难伏也。余以大剂六味加麦冬、肉桂投之，顷时狂燥顿止，顷与之粥，粥后再进前服，次日全安。
述此一案，以见医无远见，即病之愈与否尚不能知，食可进而不进，中脏将藁，犹自妄投凉泻致变非常，甚可怪也。
周宅幼女甫二龄患疟不愈，医曾以小柴胡〔汤〕重加首乌，服至三十涂剂，饮食不进，胸腹膨胀，左胁疟块益大而跳悸不止，医辞不治。余诊之授以六君〔子汤〕加肉桂、莪术、木香、鳖甲，惧不肯服，谓莪术过克，肉桂过温也，勉令服之，药竟而愈。及来春其女偶感风热夹湿之症，幼科治以荆防清散之药不效，更引水恶咽，下利溏黄。余过诊见幼科之方不为无理，即照方付药两帖，但加赤苓钱许，泽泻数分，一服即愈，越日周告余曰「小女两次疾病，一重一轻，两医皆不能效，先生治疟之方与小柴〔胡汤〕悬隔，宜其三服而愈，何以昨治风热不另立方，只加苓泽而愈乎。」余曰：「令爱证感风热，幼科之药已对证矣，因遗却利湿，是以未效，不见恶水、利溏非湿病乎，加苓泽者，正使湿有去路耳。」周怃然曰「不意药味之别，效否大异有如是者，医之为义不亦微乎！」
述此一案，以明药过剂而疾以益增，见未到而病有遗治之误，认病者贵眼力清而心思细也。
舒宅妇热症烧渴八昼夜，未进粒米，及更衣（指大便）后热退身凉，犹不与食，越一日身热汗出、手颤头摇，与粥反呕，某医不悟，反付以秦艽、川断、萆薢、当归、川芎、神麴等药，服之即吐，更觉沉重，奄奄而已。余至诊之，知胃气大乏，急宜谷保。夫云：「闻谷则呕，不下奈何？」余令置粥数杯，坐视徐徐挑灌，呕出旋又灌之，灌至第五杯后，始咽不吐，顷即沉沉睡息，举家愕然，无不涕泣，良〔久〕连声噫气，呼亲而醒，因问还食粥否？点首应之，与之两盏，依然就睡，是夜醒即与粥，来日不药诸症霍然。」
述此一案，非以示奇，乃见生死关头，不须药力，却在与食不与食矣，若不坐视挑灌，但以闻谷则呕而中止之，安能五杯方授，有来日之霍然乎？
费母感冒，头痛寒热，适程医舆从过门，因有亲谊，邀入诊之，但云风夹食，必须静饿，剂则从小柴胡也，及服剂彻夜不安，胸胁满闷，明日仍用小柴胡加蒌霜二钱，服之渐渐沉困。至三日程不能主，更邀马姓商酌，马云小柴〔胡〕极妥，只蒌霜轻耳，因加倍投之，第四日便不言语，马程同至愕然，又荐汪姓来诊，汪用二陈楂朴蒌霜五钱，迭相称讚，以为所见皆同，即令守服三帖，第七日病者抓心掼首，声息全无，乃驰字来京并寄各医药方。余度其情，知被各医所困，因嘱来人迅速回报，试以薄粥灌之，如可下咽或有生机，勿以药为务也。来晨余亲赴病家时，三医适才诊讫，余询病象如何？同曰无救，伊等勉酌药剂，所用厚朴、霍香、陈皮、枳壳，剂重三钱五分，外用黄耆几片，石斛数咀，此则无可如何强作支吾意也。三医去后，余入诊之，脉已无有，但见两目如熏，舌黑似漆，喊叫不闻，按胸畏痛，二便不通，周身烙热，灌以清粥，受一二匙，因急以附子理中〔汤〕枳实、茯苓大剂投之，一昼夜灌竟四帖，按觉六脉稍出如丝，第十日夜半时，腹内声响，顷即大解黑秽，始声息出有醒意也，继以调理汤药斟酌进之，半月乃愈。
述此一案，见病本太阳而遽用柴胡，证未结胸即妄投蒌实（仁），逆而又逆，强病就我，不至祸人不止，何如勿药之为中医也。
孙宅妇患虚损，诊至二十馀处，服药三百馀剂，病日益甚。余诊之六脉洪大而虚，溢出鱼孙，大肉枯极，发落皮皱，气促咳痰，骨蒸汗热，晌午则两颧游红，杯粥亦不能下，加以抽掣便溏，卧床侧席弥一月矣，病者告余曰：「病至此已自分必死，但是从前错误追悔已迟，为今之计尚可回生于万一否？」余曰：「尔既自知，无庸赘说，但能息心静虑，勿令药剂乱投，或者转祸为福，亦未可知，乃以炙甘草汤限服十剂，清宁膏晚服五匙，服至六日诸证仍然，反益烦闷，其姑欲令中止，病者誓以一日不死一日守服，及诊其脉，溢出鱼际者退于寸内矣，因属再服，服至九帖忽身上飓飓，是夜竟得稍寐，来晨诸症略轻，病者自信益坚，专心续服至十有六剂，证平大半，继以养荣、归脾参酌为丸，每晚服之，右归〔丸〕、六味〔丸〕时或早服，调理两月，沉疴尽起，迄今八载连生子女。有谓怯弱之症九死一生者，余于此重有慨焉。
述此一案，以见求速效而惑多岐者，非徒无益而又害之也。此证直到临崖方才勒马，幸不遇加鞭者耳。
冯某第三子年十四，自暮春微觉困顿懒食，治以建脾清导之剂，忽昏然沉睡，昼夜迷离，叫唤难醒，醒惟食粥一盏而已，如是逾夏经秋，服药不可胜计，九月索诊于余，其脉数如釜沸，余以大剂六味汤投之十二帖，六脉始平，两关变有滑象，又以温胆汤投六帖，脉变虚莫，改授补中汤四帖，脉转弦鞕，便间日寒热与疟无异，因酌逍遥散加鳖甲、香附四帖，寒热既痊，沉睡忽解，亦能饮食矣。余拟此证痰热伏于肝胆，药饵清伤脾胃，肝胆之实热未除，脾胃之虚机续见。肝胆热则好眠，脾胃虚更懒食矣，相火寄于肝胆，肝胆受痰热之困，不能宣发相火，且相火与痰热相搏，六脉数于釜沸，是其诊也，故首用六味壮水之主以镇阳光，阳光得镇，两关变滑，乃肝胆脾胃现出证之真形，故投温胆汤以平胆热，胆热平则滑脉去而虚耎来，又以补中汤扶中气而升阴阳，脉转弦鞕者，肝胆久郁今得舒其本象也，寒热如疟者非疟也，乃少阳中正之官开其锁钥，本气之阴阳得以往来，只为脾胃尚弱未能承应间作寒热耳，治之以逍遥散加鳖甲、香附乃以消散余郁，滋养肝胆，调和脾胃，使脏腑攸平，土木调达耳，是以诸症悉除，起沉疴于一旦也。
述此一案，以见见病知源之惟难，按脉究理之不易。程子曰「脉无不真，证无不假。」三指之下，毋得受病欺瞒、被病恐吓也。
许宅妇妊娠八月，仲夏日患亢热烧渴，引水不欲咽，小便赤涩，湿热之证，误服枳、朴消导诸药，一帖胎堕，因延产科治之，三服芎归，以致闷绝，交昼备棺木而化钱纸矣。因病者肌表热甚，气息未了，父母放舍不下，延余诊之，六脉芤大无序，身直目闭，舌青额潮，腹满指逆，见证杂沓如此，以胎前之热在阳明至今未解，当解肌不解肌，热不能退；胎前之湿在太阳至今未利，当利水不利水，湿不能消；产后脉大，亟应泻热而未可轻泻，则正气随亡；产后脉芤宜乎补虚而未可骤补，防补则瘀热滋甚，且脉之息数无序，表里阴阳业经杂乱，欲投剂挽复诸难，非易事也。余斟酌至再，订桂枝柴胡汤加味投之，一剂微汗而愈。
述此一案，以见救逆之际，索（须）自望闻问切中辨认寒热虚实，表里阴阳，邪正上下，标本缓急，一一布悉。


卷四  ——————————————————————————————————————————————————————————————————————————————————————————

治疫要言  ***************************
余到粤以来，日与士大夫游，有谈及去年春夏之交羊城有温疫之症，病情虽属不一，无不头痛、恶寒、发热或作呕吐、胸腹痛满等状，而以颈项及四肢发有毒核者为最多，症亦最重，间有朝发夕死、医治不及等语。夫朝发夕死者，即上条之邪入包络也；结毒核者，即上条之邪入血脉也，血脉为邪所中，则郁结不行聚而成毒，即《温病条辨》之所谓血结斑也，宜急服凉血解毒之品，并用《灵枢》针法以泻出毒血，则邪从此解而病自愈，若服气分苦寒之药，冰闭血邪则不可救矣。而粤居南方属火，温病最多，即按《内经》运气之理推之，由同治至今当燥火司天之令，凡患时疫者皆属火毒，况南方属离为文明之地，精干医者想必不少，竟闻有遵李东垣之法，专主温补者，又有信江湖散医指血结为标蛇，服食鲜草药并屈曲两指向遍身经穴之处尽力籍之谓之捉蛇者。夫散医之捉蛇尚可愈病，盖血脉为邪毒所郁结，一经箝捉则血脉流行，病之轻者即时毒消病愈矣。若病之重者，虽暂时获效，转瞬仍必告毙，以邪已深入，不可专恃外治之法也。然箝毒一法获效甚速，自必信从者众，仍属有益无损，至若专主温补者，余不知其杀人几许矣！殊不知李东垣之主温补，专为大雪之后劳役饥饱、脾胃虚寒而设。吴又可之主攻伐，专为邪入膜原阳明燥热而设。所以东垣动用参耆，又可辄用大黄，皆因病立方，并无固执成见，阅《崇祯甲戌篇》载治疫一条云：「大兵之后，人民流离，元气馁弱，忽值大寒，暴雪寒疫之病日见其多，类皆面赤发烧，口渴神离，因以参附而奏效者，指不胜屈。」又《谈往》载：「崇祯十六年有疙瘩温、羊毛温等名，呼病即亡，不留片刻，八九两月疫死数百万，十月间有闽人晓解病由，看膝弯后有筋突起紫者无救，红者速刺出血可活。至霜雪渐繁，势亦渐杀。」余谓此疫即前条所云邪盛势锐直入心包络内犯心主之证，所以呼病即亡，危期极速也。考嘉兴王肱《枕蚓庵琐语》及桐乡陈松涛《灾荒纪事》，皆云崇祯十四年大旱，十五十六经年亢旱，通国奇荒，疫病大作。据此则其病由暑燥热毒深入血分可知，所以霜雪繁而病势杀、刺筋出血而其人可活也，刺筋出血者经云「血实宜决之」之旨也。邪入较浅筋色尚红，速刺出血则血脉松动，便有活路；筋紫则为血脉凝瘀已极，纵刺之血亦不出，为无救耳。此证神色必然昏沉，其脉亦必涩滞模糊或促或伏，若用药亦当遵血实宜决之之经旨通利血脉，主治必使血脉渐渐松动，不致内犯心主走死路方为得法。近时痧证亦有顷刻告姐者，亦有刺舌底黑筋、刺两臂弯〔筋〕、两膝弯〔筋〕等处出血而愈者，但不若《谈往》所载既甚且多为非常之疫疠耳。总之治疫之法必须明运气司天之令，方土之冷暖，时令之寒燠，并人身脏腑之虚实寒热，认症既真则用药不误，虽夏日阳升阴降之候，仍有以脏寒而患寒病者，冬日阴升阳降之候，仍有以脏热而发热者，病势虽多，总不外细心认症之一法，是在行道者神而明之。

何起滨跋  ***************************
世之为医者二，曰治生与济世而已，然守身慎疾者不可不知医，仰事俯蓄者尤不可以不知医，岂惟治生济世云尔哉。滨十应童试，两赴棘闱，中岁多病，无所成就，先母又患痼疾，医药经年，卒致不起，滨惩前毖后，始叹保身、事亲皆不可不知医，且知而不精尤不如不知医也，因博览岐黄诸书，于五运六气，脏腑经络，以及病源药性，无不研究考索，听夕靡倦，然其理深邃隐微，颇难索解，滨氾滥于其中者有年，终未能由博返约以自信于吾心。及我龄臣夫子来粤，悯其愚蒙，随时指授，凡夫《灵枢》《素问》《伤寒》《金匮》诸书，古人所已言，与古人所未言，悉洞明奥实，如数家珍，认症则直揭根源，制方则随机变化，盖非有卓识有定见不能与于斯也。讲论之暇，复出《医粹精言》举以相示，滨受而读之，见其粹如美玉，尺璧共宝，精若兼金，百链弥光，神明其意，上之可以事亲，下之可以保身，浅之足以治生，大之足以以济物，此书一出，人皆知良医之心苦与庸医之杀人，不啻有霄壤之判，则知医者日多，斯见误于医者日少，庶于世不无所裨益云。
光绪乙未冬十月六日门人何起滨敬跋
