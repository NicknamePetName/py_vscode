
重校痘科辨要叙  ***************************
痘科辨要十卷。是先君子之所著也。其初稿本。即奫等往年所校订者。传以藏筐中矣。而今行本者。刻梓之日。奫已在多病辞嗣之后。放情山水。索居有年。故不得与闻其举也。谨案先君子之文。直达平易。专要传道授业。以便于初学意会。绝无丽饰诡巧之习也。而今行本编中间有之。盖当时先君老病稍加。公务之暇。静然养性。殊厌烦琐。比校雕刻。事多任弟子辈之手。是以不啻讹舛衍缺。未一一精究。或行间所补录者。错置填入。其甚至有生徒以私意增补。附各条下者。珷玞在昆冈。人犹以为玉璞。尤可慨叹矣哉。及其刻成也。既而先君病渐进。越三年。遂至不起。呜呼。是所以无暇再订也。至村冈晋养于先君。继为二世医　官。愍奫夙多不幸。为请于官。以奫之病躯复常。出而自度之事状。实文化丁卯冬十又一月也。是晋友于之厚一至于此。亦奫之大幸哉。顷日偶与晋相见。言及辨要。奫因举前说。又告以有重校之志。曰。生徒增补者。识者一目瞭然。知口气所分。亦终无害于传授心术。但恐初学辈。为之妄生纷然之说。故言及之耳。晋听以为可矣。今重校之例。其讹舛衍缺者。补录填错者。从初稿本为之订正。其生徒意增者。略加辨注。录之上层及卷尾。但间有足以发明本旨者。并存以不掩其功也。名曰重校本。要只在使先君子终身之业。永无遗失而已。且也奫昔年好逸。不与闻校刻之事。其罪尤大。此举亦庶几偿万分之一欤。遂录之为叙。
时文政四年辛巳夏五男奫谨志

凡例  ***************************
明崇祯末。盗贼蜂起。海内汤沸。鞑虏遂倾明鼎。杭州府学秀才戴先生。深耻先王之衣冠文物。变为鼠尾马蹄之丑。险涉溟渤。归化于我邦。初寓于崎阳。寻历游肥筑丰三州。而后来于周防国。深爱其岩国山之山态水容。颇似吴下之旧里也。遂筑庵于锦带桥浒。龙江之丘。以医居三年焉。余曾祖嵩山。亦业医。尝与先生亲善。遂受治痘之奇术。笔录以传于子孙。五世于今矣。余自幼资质庸劣。内欠卓绝之才。外乏切磋之友。自谓宁与周流诸科以治万病。不如深志家学传术百世。自是遂颛志于痘疹一科矣。齿方弱冠。奔走于艺浪京师之间。每痘疫流布。以家秘禁法。验之数千人。苦心热肠。至于老耋。颇似得此术之奥矣。岁丁巳。被召至荏土。为痘科医官。惟是朝干夕惕之不暇。岂亦遑他顾乎。但恐吾术之不传于后世。而适乖朝召之厚矣。乃今举戴先生之口诀。辨诸子治痘之精要。加以己意。里为八册。目曰痘科辨要。若夫唇舌之至妙。则累世所秘。苟非其人。不敢妄传。故姑阙之乎。悟至微得要妙。特存乎其人。非笔力之所得而尽也。
上工望而知之。其要在面上部分矣。痘疹最要面部。今举面部。三亭五脏部分。及六十位图说。略辨之。如其至微要妙。累世秘之。故今不复妄录矣。
痘疮之源。古来无归一之说。今举其确乎有据。以辨之。
痘证必分八症。日期亦有四节。治者应须详审。故著八症四节辨略。并附治例。
痘中诊脉。不异隔靴而搔痒。是以吾门。据证而不诊脉。又有不诊脉之确据。
所引用前人之论说。必举其书目。不敢窃以为己有矣。如郑子用药调护法。是也。及论诸症治法。亦必引前哲一语。以为典据矣。
用药须要叮咛。不可妄投以害人命。篇中举禁一角说等。是也。
痘疹必因岁气。故今举前哲岁气之说一二项。
痘证自有三项。曰顺。曰险。曰逆。此为吉凶悔吝之象。不可不辨。故举四节三项症辨之。
世或谓余之治痘也。特偏于温补矣。不知痘证行下利。必不过六日焉。世医不辨八症四节为何事。妄执施治。徒言眼前之症。不能知未病。五六日后。见凶证叠出。惊惶狼狈。迎余请治。率在托里行浆之期。而非凉泻可用之时也。世医不知其所以然。谩谓偏于温补。不亦左乎。今举痘中寒热用药主法。及治验数条。以示门生。
痘中两七日后。馀毒绵延。变症百出。及痘中夹症调护法。各举一篇方论。
我门有舌鉴。不许外观。故此书亦不载。
痘科自有四项。曰小儿。曰大人。曰妇人。曰孕妇。痘科本是一科。非哑科之列。只以其婴儿患之最多。故列诸哑科。宋医之失也。大人出痘。已与小儿不同。妇人经行。妊妇安胎之治。亦当别议。今分为别门。举方论一篇。
麻疹属阳。痘疮属阴。既精究痘疮。则又不得不辨麻疹也。今举方论一篇。以附卷末。
中古以来。治痘者流。虽多发明。而学之者。不免互有偏辟之失。盖左袒文中。则遗灾于血热。根据仲阳。则酿害于气虚。信魏直。则不辨虚实。概以保元。遂致以实助实之弊。贵聂氏。则犹以杯水御一车薪之火。其病恒在不及。抑亦宗建中。则其逢火热。虽乃奏功。而值内虚。则卜其丧无日。故当病投药。以除偏辟之失。为医之一大紧要事矣。
痘中夹蛔。最为凶险。大人小儿。以此天者不鲜。是皆岁气之所以令然也。因论其见证。集成一卷。以示门生尔。
近来书肆。有窃余柜中所秘。唇舌图诀。并附录。而彩饰其图。以鬻之者。嗟贪利之徒。狡黠亦甚。夫痘之一证。不必由脉。盖辨认唇舌之形状转色。以察实热虚寒之标证。然后用药。则虽不中而不远矣。抑不知此活旨。徒欲以图色而治痘。岂不几执刃杀人也哉。故余今辨之者。非敢啬之。但恐遗臭名于千载之后也。有志治痘之医。宜慎之矣。
余家虽世传痘疮之术。未敢授之于人。及余行医于浪毕。有请入门受业者许之。自天明戊申之岁始。尔来执贽岁多一岁。乎平今日。几数百人。自顾余也何人而得之于人。益羞我德之菲薄。术之芜陋也已。
有诸国医生。未尝入于余门。而伪称门人。炫名惑世者。乃恐其术卤莽。多误生命。又有虽尝入于余门。而未逮得术。而遽厌弃之者。乃恐弯羿之弓而射羿。乃今择深得余术并秘记口授者。逐一详记其姓名及乡贯。以附卷尾。非敢夸之于世。间以误治之诮。延及乎余。故不得已。做这御侮之策。观者谅焉。
余自壮年。志于治痘尤切矣。每痘疫流布。不择何地。必往疗之。辨别顺险逆之三项。以录治验数百条。以藏于家。因今举施治三都者十馀章。附之卷末。以示门人云。
欲治痘疮。宜先谙痘方。兹撮诸方集作一册。以供座右之便。嗟乎。以有涯之方。而应无涯之症。为医者。岂可无活手段焉也哉。
锦桥　池田独美识


卷一  ——————————————————————————————————————————————————————————————————————————————————————————

穷玄  ***************************
夫医之为技。难于众流。而痘之为治。难于他病。何则。痘之所患。大率恒在小儿。问焉不通其意。察焉不由其脉。乍起乍收。变迁倏忽。转瞬之际。死活之机分焉。自非通变之手。孰能治之。虽然。通变之妙。非有他道。生平研穷炼锻。然后临局。则其处置之方。无往而不得其宜也。此之谓通于神之玄机矣。莫谓浆期无凉泻。莫谓初发无温补。通神应变。必俟其人。言筌之迹。特传其常阶梯而已。虽然不知常。则不能应变。不知变。则不能全常。苟知此义。则治痘之术。思过半矣。

辨热因  ***************************
夫人禀性于天地。而萌气焉。资气于父母。而成质焉。际乎此时。未曾无淫火之毒。故世历今古。人阅千万。无有免此难者也。盖淫火酿于有形之前。必发于有生之后。遇于岁火太过。疫毒流行。则痘毒亦随流布。故痘之发也。必先火热。而后见苗。经曰。少阴有馀。则病皮痹瘾[疒/轸]。何则。君相二火太盛。则五脏百骸。莫不振动。以故淫火与时气相感触。火毒遂中于其中。而外注于皮毛。所以痘未见苗而先发热也。古语曰。五穀不热不透实。痘疹不热不透彻。不其然乎。但火热太过者。真元烁热。气血不及者。阳明繁剧。故痘之呈见。特顾热之浅深如何而已。
盖上古简质。未有痘名。唯以风候言之。故病源候论。有伤寒豋豆疮。或时气疱疮之目。又名天疮。以其为天行疫疠也。肘后方又有天行斑疮之名。今案诸家论。虽归罪于淫火胎毒。但以瘟病之药投之。则其为疫疠之属明矣。且古有豋豆等病。而今无其证。则今之疱疮。即古之豋豆疮。而异其名者欤。或谓痘疮之火。本起于肾。又曰。肾在腑下。沉匿不受秽浊。何以知起于肾之由。此皆杜撰之见。不足论矣。吾曼公先生诀曰。疫毒客乎前阴后阴之际。直侵大肠膀胱之络。传与命门相火相激。灼烁肾窖。而枭炎猛极。熔冶气血之伏毒。内则振动五脏百骸。外则彻透肌肉皮毛。然后呈见痘形也。且夫心肾二者。统少阴之脉。故相火炽。则君火亦随炽矣。而肺为皮毛之合。肺金为火熔治。则干激皮肤。干激皮肤。则皮膜自麻痹焉。故痘虽萌芽。而不知痛痒。盖人发诸疮疥。则或痛或痒。不可忍者。生人之常也。特以皮肤干激之故。而不觉知耳。余家不言痘疮之原。但以其见症论之。盖自古一患不再患。则可谓胎毒乎。又阖村阁家。传染则为疫疠亦宜。尝谓淫火食秽之二毒。内畜稀少。则为害亦微。而其偶稠密者。气血为此亏损。加以疫气之深毒。所以致有险逆之症也。痘之顺逆无他。在胎毒之稀稠。与疫气之深浅也尔矣。凡称疹者多种痘疹、麻疹、风疹、斑疹、瘾疹、肤疹、是也。盖[疒/轸]者谓初发赤点。隐跃皮下。而不作粒者。乃疿疮也。诸疮皆异其形。今称痘者。从疹而起。逐日为粒。其形状肖豆。故曰之痘。而痘疹连称者。提其总称也。又少阳子曰。痘也者豆也。因其形之类。而为痘之名也。盖豆字。圣剂总录。始作痘字。凡为医者。宜就其名。而考其症。庶几瞭然于心目之际矣。

辨面上位部  ***************************
夫痘疹阳毒也。诸阳皆聚于面。吉凶善恶。最易见焉。额属心火。如印堂以上。发际以下。横两日月角位。先见红点。先浆先靥者凶也。左脸属肝。右脸属肺。如两脸见红点。磊落者吉。如相聚作块。其肉硬肿者死。颏属肾承浆横抵。两颐先见红点者吉。鼻属脾土。若准头先出先靥者凶。肾之窍在耳。又云心开窍于耳。心肾皆少阴君火也。又少阳相火之脉。行耳之前后。凡耳轮先见赤点者凶。惟口唇四围。先出先起先靥者大吉。陈序山曰。天有五星。地有五岳。人有五形。俱在头面布列。以此视痘。犹虽射杨叶乎百步之外。而无不中。不必待养由基也。

面部八隅三停图  ***************************
面部八隅三停图（图缺）
灵枢曰。头为清阳之府。故天庭印堂。君主之官。山根两颧。辅将之职。手足卑贱之相也。如天庭辅官之疮。平塌灰白。焦枯黑陷。则君主危。君主危。则十二官皆危。但手足卑贱。虽危又或无妨。所谓颧额焦枯。休欢喜。腿臁水泡。莫慌张者是也。两臂脾经之轴也。两膝肾经之轴也。此处起发灌浓。尤可充足。如见苗先自手足始者必凶勿治之矣。又以气色辨之。额角流霞火热尤甚。鼻梁紫纹。肝肾病。红纹心病。青纹肝肾病。黑纹肾病。黄纹脾胃病。白纹肺病。额前紫赤。痘终不起矣。

辨面部诸位配合口诀  ***************************
身热候面色。上停微红明润者吉。中停无黯色。光亮潮润者吉。下停无滞色。明亮活润者吉。又上停先放苗者逆也。中停先放苗者险也。下停先放苗者顺也。盖头面。为诸阳之会。印堂辅官。为诸阳之首。故命宫出疮多少。乃吉凶悔吝之所以系焉。当现一点血时。明究五脏六腑之部分。推察其部气血盈亏之微。详辨其痘色红白紫黑乾枯明润之状。配合面上六十位。以考内证平不平。而不以切脉。加之。精验唇舌之转色。则治痘要机。不在于此。而何在焉哉。

面部诸位配合图  ***************************
面部诸位配合图（图缺）

辨面部六十位  ***************************
夫头面阳会之地。印堂一名命宫。此部为诸阳之首。命门之标。乃神明之所藏也。故出痘密则不吉。稀则周身首尾。悉顺美矣。一发热而后痘先出于面之下部。面颐为顺。两颊为险。额先出为逆。脸属心部。两脸疮如⿰木⿳艹癶⿱日小形。则下部痘如桃花红。必美润而无损。两颧心经之部。未至七八日。颧骨痘先灌浆。则生全之兆。嵩岳鼻也。五岳皆在其中。五岳之痘。红润吐石榴花。则手足亦顺美。自颧骨以上。皆充灌满足。纵下体凶逆而不灌。亦无妨。
舌上舌下生黑疔。名曰捲帘。此心经枭毒。邪热所发必死。五岳之地。势穹窿。痘必于此先见。乃阳毒之正传也。必吉兆。疮稠密者。不论部位经络之上下先后。一齐出现者凶。犹万马之齐奔。其中天痘先出。（天痘或曰疫疠痘）余痘随出。故凶多也。六七粒相连出者。为游蚕。两颧心部也。痘必成椒皮。而难救治。三四相连出者。为叠钱。痘必难鼎峻。青田肝部也。目上下。四五连出者为凶。不可有哀猿聚泣。青帝杀门。座于两眼眶。肝之关也。两眼胞上。浮绿色。气血充顺吉兆也。眼为肝窍。气血之宗。必贵封蛤。肝荣花易充。若见灰煤应死兆。如流清泪痘必顺美。眼乃肝之关。若眼眶紫黑。则枭毒攻冲。肝木受伤凶。两眼不封。则五气散。而痘不起。稀则不妨。疮密而眼不封。则伤肝而枯竭。额间肺部也。痘如黄豆之疏绽。吉兆也。额鼻地阁。为三锁痘。若美丽。名为状元。额以上俱肺部。额之方广。宜空隙。左太阳属肝。右太阳属肺。宜空地。两眉间宜稀少。如密则神魂飞去。双霞繁霞彩霞者。在两眉梢之上。（横连。可看。）与两阳相近。如痘疏朗。则六腑无亏损之失。气血调和而吉。鼻肺窍也。鼻封须逐去蜥蜴。言窍中生枭毒。窍煤黑。而声亦哑者。肺绝必死。喉咽肺之枢也。胁疼咽燥。则毒攻肠胃。而声必哑。宜逐脾毒清肺金。玄壁腮宫俱脾部。痘如金钱悬珠。则身必安放。吉庆之兆。两天仓。在眼角之上。属肺。两食仓。在唇之上。属脾。如痘稀朗。则五经传注。无他证吉兆也。两颐脾部也。痘出色如梅花白。形似鱼钩。脾土受伤。必多泄泻难收。两腮堆钱。则脾伤。而泄泻之危难免。宜速治之。腮颐脾部也。倒珮之形。此弃痘也。脾土崩坏。口上下唇。疮多为双锁痘。形相锁。主不食而死。诸痘未脓熟。唇先熟。唇硬铺板黄。则水竭而土崩之患不免。沿口起水泡。则脐封亦虚泡。而脾土坏。口脾窍也。脐脾关也。两食仓脾部也。痘如蟢窠。则脾气弱。有呕吐泻逆之危。
正额间。疏黄豆。必双林无丛木。方为全美之兆。额肺部也。鼻胃部也。地阁脾部也。是名三镇。各一颗高竦。为状元。鼻柱胃部也。痘如盘珠之形。最吉之征。额颧鼻地阁。为五岳。痘形稀朗。如北斗。美丽之象。鼻准鼻冲年寿。俱胃部流裔。灰煤紫泡。俱枭毒主凶。交骨耳边。前一寸肾部也。痘忌游蚕。紫黑则必凶。地阁放点。不可先发。乃肾之轴也。若先发。则痘必灰煤黑陷。肾为玄武门。两耳肾之极也。故作肾窖之外候。已出痘。而耳先枯萎者凶。两耳如堆粟。及如火者亦凶。两耳欲灌急乾枯。或耳轮为尘痕者皆凶。耳生黑疔者。名豢虎。凶多吉少。颧脸游蚕。痘见椒皮必凶。一鹄冲心气呵欠者。必凶痘也。泪堂如椒实盘屁者。大凶之兆。水形鼻柱。蛔虫攻敌。半死半生。鼻直如煤。少阴蒸郁多凶。年寿紫泡。枭毒入天门必凶。痘苗齐。而人中投辖者。凶可生。人中司命之堂。不宜有枭毒。方广崇高空片者。吉之兆也。眉心广横。云遮冥路者。危痘不治。两阳地位。凭虚属吉。左阳肝。右阳肺。张兔罗眉上。看青灰黑色。必凶之兆。项颈盘蛇。枭毒易峻发。凶之兆。两仓丰溢。五经自顺相。为之吉。地阁荣枝忌峻发。必可稀。痘必少。痘欲出。天柱先垂折者凶。发热。双唇洒血珠者必凶。枭红罩锦。胸口缠珠者凶症。食仓蟢窠。脾君受困。吐呕数声。凶症难治。
先大人之所示。家秘六十图诀者。明验面部五岳七窍诸位。及部分之出苗。以占顺逆险之模范也。所谓一百六十样者。并言遍体手足之出形也。故候痘疮者。以面部为第一。他处次焉。

面部六十位图  ***************************
面部六十位图（图缺）

辨七日五传  ***************************
肾心脾肝肺五者。一二日。枭毒发肾。传于骨髓。二三日。传心血脉之分。三四日。传脾胃肌肉之分。四五日。传肝筋之分。五六日。传肺皮毛之表而靥焉。七八日。脓盛。渐至干收而愈。否则必成壅滞烦剧。凡十五时。有一传。司天以十二日。为一候。金木水火土。应五藏。三阴三阳。应六府也。

辨气血盈亏  ***************************
凡临痘时。先观颜色之荣枯。颜色如荣润。气血相旺。枯涩。气血相衰。故热蒸者。贵和缓而嫌寒热。贵安静而嫌烦躁。色者。贵红活而嫌惨黯。贵微红而嫌红赤。贵光彩而嫌黑滞。苗者。贵淡红而嫌赤紫。贵圆净而嫌破碎。贵高耸而嫌陷伏。贵稀疏而嫌稠密。皮者。贵厚实而嫌虚薄。贵致密而嫌渗漏。根者。贵粗紧而嫌细散。贵明润而嫌暗淡。脓者。贵浑浊而嫌清淡。贵饱满而嫌干空。贵黄黑而嫌光洞。痂者。贵厚突而嫌薄塌。贵紫润而嫌焦黑。瘢者。贵桃红而嫌粉白。贵光泽而嫌赤紫。其出要参差。其形嫌不齐。凡气血平准。则痘分阴阳。根脚收紧。为窠者气也。为晕者血也。故痘之所要。是元气也。元气充实。则血亦随之。犹良将之下。无弱兵也。其理然矣。

辨四项口诀  ***************************
夫气者。阳而无形。神为之主。故浮沉聚散。使外成窠。天圆者。阳之德也。夫血者。阴而有形。重浊象地。故灌注滋润。使内成晕。红活者。阴之德也。夫毒者。为阴为阳。而依气血盛衰。而为之枭焉。若气血衰弱。而无制毒之力。则毒气肆虐。焇烁脏腑。或水渍气血。若火毒燔灼。则火极而兼水之化。魂魄遂归黄泉焉。夫元气者。为一身之主宰。乃一元天之气也。光明健刚者。天之元气也。淫湿滋养者。地之精华也。故阳胜则阴亏。阴胜则阳亏。常不宜偏胜。亏久则物病。相齐则物平也。在人则胃中发生之气也。是为元气之本始矣。故胃气和而能食。则元气固于内。而诸症自顺美也。
书云。顶尖圆便是气。根红活便是血。毒则痘中顶上之黑是也。血载毒。气逐毒。痘毒依气血而发。凡痘窠尖圆起突者。气之充实也。根脚收紧润泽者。血之荣养也。痘出定。而后天地位极。天地位极。而后红白两分。顶白根红者。阳内而阴外也。盖顶白者。血为水。水化为脓。黄转为黑。此毒解之征也。盖荣卫者。气血之德也。气血者。痘毒之庐也。痘毒者。气血之贼也。荣卫之德盛。则力戬其贼。则庐舍全。荣卫之德衰。则贼肆其虐。而庐舍剥。血不能载则塌。气不能拘则陷。故治痘调补气血。血生则内固。气益则外旺也。
凡看痘。必先看元气。元气所在。非有非无。惟心领意会而已。如形色初善。而后变恶者。元气内竭也。形色初恶。而后归善者。元气内强也。元气本也。形色末也。故善治者。未尝不察本末之理矣。凡看元气之强弱。惟在观气血盛衰。与痘之圆陷荣枯耳。盖面颜发黄红白色。及唇舌红润者。即五行之精华。发见肌标。而气血相旺。元气固内之验也。是为以外知内之圭臬矣。凡痘禀赋虚弱。而表里共虚。临局而热微毒稀。易出易长。已至起发之期。不能摄续气血。而出疮平塌。失绽突之势。初善而后变恶者。神元不足故也。若禀赋气血并壮厚。则痘虽为初热所困。而出疮凶险。至六七日。多有起松鲜明者。是素脾胃壮健。而神元固内故也。凡治痘。先以形色候外。以唇舌候内。是常理也。乃于其际。抛出精力。以辨认之。则心通于神。诸症熙熙。宛在目中矣。凡窠顶坚厚光壮者。气之足也。根晕润泽。肌肉明荣者。血之足也。内外俱无壅滞。则诸症顺美。反之。险逆二症并见矣。

辨神气口诀  ***************************
书云。时医之见。泥于形色。不知形色变迁由内症。故外症虽轻。内则神气昏乱。睡卧不安。饮食不入。夹症叠出。顿将生变。凡五藏之气实。则五内七窍。共壮实。五神精华。发见于外。而莹明活动者。谓之神气。心肝脾肺肾。位于内。耳目口鼻。位于外。合之为九神。即精华也。所谓形色者。言痘疮也。临期而内症平。则迁变呈吉。内症不平。则迁变为凶。故治痘之要。在察九神之微妙耳。又候痘。有痘神气神形神之秘诀。痘神者。痘出而成分珠。尖圆明润。根晕红活。勃勃发鼎竣之势者。谓之有痘神也。反之。顶陷平塌。根血散阔。乾涸枯萎者。无痘神也。气神者。心情爽快。寝食无故。其所意领。不异于常。言语对于人。事物应于心者。谓之有气神也。反之。谵语妄谈。心志昏乱。终日无安放者。无气神也。形神者。身体温和。起居安静。手厌屈伸。痛痒忍其苦。二便觉其时。衣被自节厚薄。房中自避风寒者。谓之有形神也。反之。遍身不护。手足无所安措。躁乱非常。舍衣摸床。面颜惨黯。及天柱折。摇头弄舌者。无形神也。苟备三神。则诸症顺美。不药自痊。若失三神。则凶险必立至焉。盖痘粒轻少。而神气昏乱者。本为禀赋之虚故也。一发热面㿠白。皮肤柔弱。神情懒倦。饮食减少。大便易泄。气血衰弱。不能送毒骤达于肌标。而放苗迟滞不齐。则凶恶叠出。速将告变矣。
痘毒停留脏腑。扰乎神气。则痘标虽轻。其毒不能尽泄于外。将反攻于内矣。或火毒未解。亢盛于中。则神气为之不安。故不旋踵。将变为枯涸矣。盖痘毒壅郁脏腑。则五神困于内。故烦躁闷乱。二便秘涩。寝食不宁。而夹症并起。益扰神明。如与托里解毒之剂。而不松突。则内攻之兆将至矣。或痘出至三四日。而火毒未解。枭炎亢盛。五内焇烁。而内外乾涸。则出疮乾红。或干滞焦紫。顶陷不松。但神气为火热昏愦。无暂安放。若唇舌赤色。中央白胎。如积粉。二便秘结者。内实也。急与清凉攻下之剂。若唇舌滋润者。又宜别议矣。若外症虽重。内则神气清爽。睡卧安宁。此即毒已出于脏腑。或为郁热不疏。或为风寒外袭。致毒停留肌肉之间。不能尽达于标。故痘或不起胀。（指五六日）或不成浆。（指七八日）或气血未交。毒亦不化。以药攻之。则复能振起。或发肿毒。或作臭烂。而收功焉。以此观之。形色其乌可泥哉。故神与气。痘之本也。形与色。痘之标也。苟不辨标本而治之。则譬如治丝益棼。焉得使患者霍然起也乎。凡外症重者。言出疮稠密者。然神气爽快。寝食无故。则五脏六腑。共无壅滞也。但毒热壅标。风寒袭外。而毛窍不疏。故毒停乎肌肉之间。而不尽发见也。急以托里攻表剂发之。则内外自松解。痘自峻突焉。如至七日。而气血不交。则不灌浆。不灌浆。则必不可为矣。又虚弱之痘症。至五六日。热毒不全解者。以清补之味治之。至七日。而浆未起者。急宜温补气血。使浆提起。若热毒未尽解者。于补托之中。加清凉。是即治痘之权衡也。若至九日。脓浆未充实者。馀毒郁伏于肌肉皮毛之间。然胃气壮健能食者。至十日后。发肿毒。或作臭烂。而得生者。十中六七。夫推究治痘之妙境。则以唇舌对于内。以形色察于外。为大紧要。虽然。是非人之所能知焉。况乃至变通之玄微。以形色候内。以唇舌候外者乎。夫然后赤水之珠。不待罔象。而可探得也尔。


卷二  ——————————————————————————————————————————————————————————————————————————————————————————

辨四节八证  ***************************
夫人苟不一心专精。则虽小事乎。不能通其妙处。秋之于奕。庖丁之于牛。亦唯一心专结之所致也。况乃司命之官。制死活于一匙中者。其可以忽诸。大凡治痘之要。在于详察八证。明辨四节。此二者。慎不可紊也。四节者何也。盖痘疮象乎天时。期十有二日。以日代月。以象一岁。三日一转。分为四节。以象四时。而生长收藏之令行焉。见苗三日。春之令也。（言一二三日也）起胀三日。夏之令也。（言四五六日也）灌浆三日。秋之令也。（言七八九日也）收靥三日。冬之令也。（言十十一二日也）合十二日。以为定期矣。夫痘圣疮也。其变化难测。其势若燃眉。其变如反掌。故验认形色与唇舌。以探八症四节之妙境。而究阴阳虚实之玄机。是治未病之轨辙也。故业医者。不明其常。则终始失治。不通其变。则巧无所施。必详节次。以为施治之绳墨。又验唇舌。以为用药之枢纽。药从舌而转。证应期而愈。期有四节。药有四法。故一二日。宜升阳散郁如升麻葛根汤。惺惺散之类。三四日。宜清热解毒。如神功散。十神解毒汤之类。属虚者。宜升阳补中。保元四君之加减。五六日。则验唇舌之红不。以辨之。七八九日。宜托里行浆。如内托散。大保元汤之类。十十一二日。以收敛为贵。宜补脾渗湿。和谐气血。通利小便。如保婴百补汤。小连翘饮之类。是痘家之常法也。夫痘有先期而速。有后期而迟者。岂可执一以治之哉。若有不应四法者。是必三因所致也。凡六气外袭为外因。惊恐内动为内因。调摄失宜为不内外因。夫四法正也。三因奇也。奇正互投。经变相济。则其治痘。如运诸掌矣。
袁氏痘疹全书曰。痘之形状。一百六十样。是谓苗形也。非谓痘证也。郑氏痘经。以表实里虚里实表虚为四证。朱氏因而益之。以毒壅血热气虚血虚。通为八证。所谓一百六十样。则在其中矣。凡八证。一百六十品。痘之证候备矣。然痘之为症。休咎无常。机变不测。吾曼公先生。精穷其理。乃撰次八舌八唇之妙诀。以大尽其变。然后治痘之术。无复余蕴也。余既以世传先生之术。颇有晓斯技之妙。常慨其传之不弘。而先业之无嗣矣。故兹擢其秘录。撰次作八证辨略。述其梗概。以告后学。若夫唇舌精微。余门别有舌鉴。而其奥必俟口授。非笔力所得而传之也。

辨毒壅痘证  ***************************
发始身热如灼。放苗稠密。不尖不松。形似针头琐屑。而为片为块。或肉色惨黯。隐跃皮肤。欲出未出。或带深红。渐变焦紫。或连肉铺红。大热不退。至齐而犹不齐。烦躁闷渴。肌肤不润泽者。此痘毒内壅。火郁不散也。其治在阳明之标。先用升阳散郁。开提毛窍。取微汗为要。盖表和则里自宽。火郁解。则痘得尽显于肌表。而内壅自散。标疮顺轨。易以成功。透发之机。在此一时。若失其机。而谬治则枭毒之势。延蔓难出。朱氏曰。其始治郁火。中治实火。终治虚火。此之谓也。

辨血热痘证  ***************************
发始身发壮热。腮红脸赤。毛焦色枯。将出未出。痘点深红。疮色与肉色。俱赤红。或放苗焮发。乾红紫艳。先现赤色。倏变紫黑。顶陷不松。夹疔夹斑。至三四日。口渴气粗。睡卧不宁。小便赤涩。大便不利。唇舌赤紫。无胎而热者。血热也。盖痘症属气虚血实者。固多矣。凡热毒炽盛。则血为之泛溢。妄乘气位。色如红霞。气亦无制血之力。热毒弥盛。而无所分消。只宜重用升提发散。使毒得达表。而从外解。引以渗泄。使热得润下。而从内消。佐以清凉消毒。行血凉血之剂。则虽稠密亦能消散。易浆易化若妄投峻凉。则痘成冰硬。误投参耆。则毒为蕴旧。焦枯黑陷。至不可救。费氏曰。治血热无气虚。此之谓也。

辨气虚痘证  ***************************
发始身热悠悠。乍热乍凉。肌慢神倦。遍体汗出。面色㿠白。眼眶虚浮。睡中微悸。或发惊搐。目睛上吊。呵欠顿闷。喷嚏频起。头温足冷。饮食减少。口渴不饮。呕吐便溏。小水清利。痘点方现。隐隐不振。淡红皮薄。顶陷不起。摸不碍手。或虽鲜明。根脚不收。隙地如寒粟竖起。枯涩不活动。至三四日。陆续不齐。此元气虚弱。不能送毒达于皮肤也。一二日。宜微补其气。气和则痘出自快。若至出齐。犹不齐者。急以升阳补中。微加桂与之。元气内实。则痘出不致内攻。若妄用攻表解毒。则气血愈虚。至不可救矣。初发最宜以补气责之。勿谬投升麻葛根汤。败毒散之类。盖法当以补气为要。补血次之。翁氏曰。气虚不补则必死。此之谓也。

辨血虚痘证  ***************************
发始身体微微热。面色青㿠白。皮肤润。肌肉萎。外见青筋。及两耳鼻准。俱青白。痘点色淡影影。根晕淡白。根阔脚宽。痘色与隙地。一般无异。两目彷徨。小便清白。大便稀溏。神静气倦。唇舌淡白滑润者。血虚也。凡治血虚痘证。先依气虚例治之。今治血虚。而补气不补血者何也。夫气有神而无形。补之则易充盈。血有形而无神。补之而难收效。气阳而血阴。阴从阳而血从气。故气衰则血亦从之而虚。气旺则血亦从之而实。况补血之药。皆虽能润燥。而过用之。则滑肠大便溏泄。标疮平陷。倒塌之势。立至焉。故谓治血虚。以补气为要。补血次之。经曰。急则补气。缓则补血。此之谓也。

辨表实痘证  ***************************
发始身热。燔灼如炙。肌肤干炮。头痛如裂。恶热无汗。皮燥毛焦。烦渴引饮。口气如火。两颧乾红。耳目俱赤。眼张如怒。喘满气急。身体疼痛。啼声日夜不绝。或腰腹时痛。眉宇不宣。或脉惕筋抽。如欲搐之状。痘苗隐隐于皮下。累日不见不起。而矾红紫艳。乾枯不松。或陆续出来。后期不进。有此等之证候者。必身无暂安时。是为表实。急当以发散透肌之剂。先发其汗。开提毛窍。使痘有出路。不则凶恶叠出。悔至噬脐。如误用黄耆。则腠理一密。疮无出路。郁伏不出。其死可翘足而俟矣。胡氏曰。初发不可切用黄耆。此之谓也。

辨表虚痘证  ***************************
发始身热如炉。头汗如蒸。手足似濡。痘苗已呈。色淡脚弱。易出易长。一齐涌出。肥大明亮。而皮薄似于娇艳。至二三日。颜面虚浮。先期进速。微热畏风寒。时呵欠。时喷嚏。二便清调。神情昏愦。睡卧安静。色虽鲜明。而根脚不实者。表虚也。大抵表虚。必属阳虚气虚也。凡表虚痘证。毛窍疏豁。阳气从汗而泄。故忌用清凉发散解毒之剂。惟宜参耆饮加减。或加减补中之类。实表补气。只以辨认不差为要。如误失治。则以实攻虚。谬人不少。或至浆期。皮薄水泡清淡。或为斑烂漏痘痒塌之患。而至不可救。翁氏曰。表虚痘症。易出难收。此之谓也。

辨里虚痘证  ***************************
发始身热。头温足冷。自汗微微。面青㿠白。精神倦怠。时时呵欠。饮食减少。大便易溏。小便清白。或吐利并起。或呕食不化。或泻利青谷。或口不渴。便泄嗜眠。并起居安静。痘苗虽成分珠。而顶陷。或窠粒不松突。根晕不束领。郛郭不长者。此皆里虚也。其治以补血为主。补气次之。盖补气血。则脾胃自壮健。而三四日后。又无陷伏之患。不可必拘在初当发之说。首尾宜用补益温补之剂。随其证之轻重。而参斟之。其痘色以转红活为善。若补汤太过。则致虚证变实。当以痘色与唇舌详辨之。翁氏曰。虚症变实者。非真实也。是病浅而用药过深之失也。凡逢此证者。先用平剂。暂时待之。以审详阴阳虚实。而后施治。盖痘证气不及则陷。血不及则塌。气过则泡。血过则斑。始终以气血和平为贵。魏氏曰。气盛则泡。血盛则斑。此之谓也。

辨里实痘证  ***************************
发始遍身。大热如蒸。前板齿乾燥溅血丝。鼻孔乾黑。口气如火。两耳如涂朱。白睛似洒血。面颜红赤。或紫黯。毛枯皮燥。时恶寒时恶热。无汗肌肤乾涸。大便秘结。小便赤涩。烦渴引饮。乾呕狂悸。谵语狂乱。如见鬼状。热入膀胱。则小水如红花膏。或如醃鱼汗。痘点已出。紫艳乾红。曾不松突。或隐跃于皮下。逐渐紫赤焦褐者。表里俱热实也。若伏火伏毒。燥炙于内。则枭毒壅遏肌肉。不能发透。或有面眼两耳如火者。或有面㿠白。口内黑气如煤者。或有头面如火。手足如水者。或有皮肤乾红。痘点如水珠者。或有唇舌赤紫。乾燥欲裂者。或有唇裂舌胎如积粉者。其形状多端。不可偻指。余可推而知也。是为里实。而表肌不和之证也。其治在阳明之本。宜急用清凉攻下之剂。以利为度。若不早图。则必有失血喘满之患。谬投攻表之剂。则三日若六日而死。不可必泥在初当发之说。如下后内外松解。痘出快者。随症治之。胡氏曰。里实不泄必死。此之谓也。

辨顺痘不服药  ***************************
发始见苗之时。面颜微红。而无黯色枯滞。皮肤潮润。磊落出来。形尖圆色淡红。肥泽明亮。头面胸背俱少。放苗先起口角两腮。二三联缀。痘出热减。诸症自退。神气爽快。饮食如常。二便无故。易齐易长。无诸杂证者。必顺美之征也。不药自愈。凡治稀痘。有三禁之戒。勿清凉。勿攻发。勿解毒。谓之三禁。气血壮者。其毒易化易消。不待服药。而自愈。若妄施治。则紊乱气血。而失领载之功也。若参耆太过。则不脓成水泡。芎归地黄太过。则赤色发斑毒。术苓过用。则疮乾涸不浆。要之温补过用。则发馀毒。若强欲服药。则药性不寒不热者可也。如五味异功散。加当归桔梗一大匕之类。其首尾顺症。则当用此汤。不可易方。至十日后。于补脾渗湿中。微加解毒之味。以省馀毒有无。是亦宜小连翘饮。医者不可不知也。

辨热毒壅遏肌肉痘不发透治例  ***************************
初发见苗之时。大热如燎。放点赤色。颧腮红赤。隐隐皮下。欲出不出。及遍身如堆粟。或窠粒不鲜明。既至三日。而不齐出。此痘毒壅遏于肌肉。火毒不能发越于外。故表里俱病也。急宜发表开提。以升麻葛根汤。或羌活散郁汤。或麻黄解表汤之类。从其轻重与之。盖阳气升。则毛窍透。毛窍透。则毒自脏腑出。而达于肌表。火郁散。则痘得尽显于皮毛。内壅自通。若谬治之。则其毒不留滞于里。或停黏肌肉。虽有良方。难以成功。起痘之机。在此一著手矣。其归重者。在阳明之标。其所用者。皆阳明之标药也。此际切忌寒凉。使痘冰伏。并远辛热。恐痘枯涸也。必用清轻之剂。使痘有生发之机。方无变证。此初一节之成法也。若放苗位已定。则亦宜斟酌焉。古人有言。嫂溺援以手者权也。治痘不可不知此意也。

辨表虚气虚血虚内虚治例  ***************************
初发身热悠悠。肌肤柔嫩。自汗微微。乍凉乍热。精神困倦。面㿠白。饮食减少。头温足冷。呕吐便溏。痘点方见。隐隐不振。淡红皮薄。三四日来。陆续不齐。难长大者。则气虚也。气虚则不能载毒达外。故不问已出未出诸症。急以保元汤。加紫苏白芷防风治之。见点位定之后。本方加川芎桔梗与之。若见内虚证候者。宜加减益气汤。或人参白术散。使其元气内实。调养脾胃。疮向外出。不致内攻。纵虽血虚痘证。勿妄投滋补之药。滋补太过。则病未愈。而肠滑有大便泄泄之患。盖诸虚痘证。率皆依气虚例治之。故自发始。确为虚证者。不宜投升麻葛根汤。人参败毒汤。惺惺散。参苏饮。黄连解毒汤之类也。

辨血热血实血毒治例  ***************************
夫血为阴。重浊象地。必资轻清之气。以滋养一身。故见其虚。则无证为实。见其实。则无证为虚。所谓治血热无气虚。其理明矣。盖血热痘证。热毒弥盛。而毒气无所分消也。只宜以十神解毒汤升发之。盖血实者。其治同于血热矣。又痘齐而血陷不起者。是气虚而不能领逐其血。血寒不行也。急宜补其气焉。独血毒者。发始毒炽血热。色深红不润活。肌肉惨暗。烦躁闷渴。二便秘。腹膨胀。大热不退。三四日期。误失清解。则毒愈枯涸。不能上升而运化。血悖自瘀。毒陷血中。为紫变黑。如至黑陷。则乾枯焦黑。致不救矣。凡随证之轻重。急宜以清凉消毒。行血活血之剂治之矣。若毒火冲突血分。或成血毒。或成血瘀。遍体界地不分。铺红肆溢。眼赤如朱。或迫血妄行。有从口鼻而出。有从大小便而出。有鲜血数升从上下而出。有从九窍而出。有从疡疮之顶而出。其痘或焮红。或紫艳。或发血泡。或发紫泡。或发疔斑。身热蒸蒸烦渴。二便秘涩。唇舌赤紫乾燥者。阴血为毒火所煎熬。而失其荣润。锢著肌肉。而蚀正气也。故急宜峻泻血中之火。清毒活血汤。凉血攻毒饮之类可也。诸书多载。九窍走血者。皆绝证也。然亦费氏有言。非弃之。有属可治者。凉血攻毒饮主之。此证希如晨星。疗痘者宜验诸。

辨火极治例  ***************************
发始身体。大热燔灼。口气如火。两耳灼热。两睛溅血。口渴烦躁。闷乱时如狂妄。气粗声哑。喘急不寝。面目浮肿。舌上生胎。及唇裂舌炕。（炕舌三围。白胎通明。中央黄黑胎。焦烁者是也。）二便秘结。毛焦皮燥。肌肤火热。是谓纯阳无阴。若为火极明。则宜急下之。迟则不能斡旋。三日即死矣。恶热者单下之。恶寒者双解之。皆以胎减为度。切不可拘在初当发之说也。宜用十神解毒汤。加石膏大黄。或清凉攻毒饮之类。此证百中一二。不可执以为常。若下后里已宽。而肌热未解。或泄泻不止。或痘不现者。并续以升麻葛根汤。或钱氏白术散之类。若下后内外松解。而痘出快者。宜忌升散。亦不必清热解毒。若初谬之。或与升散。是故促趋乎黄泉也。如唇舌滋润者。虽见急证。尤忌妄下。不可不慎矣。

辨虽利而可下治例  ***************************
初发火褐大盛。原非积热之证。既行升散之后。出齐之期。而有烦躁闷乱。乾呕躁渴不食。谵语狂言。唇肿舌胎如粉。眼怒腹胀。或大便秘涩。或利青黄汁水。加之身热乾涸。痘色焦紫者。四五日之间。以凉膈散。加蜜下之。以救阴气。下后唇舌滋润者。六日后。宜温补之。若热毒郁积肠胃。则面颜如火。手足如水。时腹痛利脓血。或有下利如漆如胶数合者。如唇燥舌胎。如积粉者。宜清凉攻毒饮主之。如唇舌赤紫。无胎而燥裂者。宜凉血攻毒饮主之。如自发始。便秘失下。七日后。乃变溏泄。标疮平陷不浆。则必死矣。是四五日期。而失下之过也。行下虽迟不过六日矣。翁氏曰。先泄者后结生。先结者后泄死。盖以脾湿不解之故也。

辨热毒已解相继用温补治例  ***************************
初发热毒太甚。则先宜以升提发散而透之。至三四日。火褐弥盛。身体熇熇如炙。烦躁闷渴。无暂安放。先用峻凉清火之剂。至四五日。内火渐退。里证略和。痘色未松。舌胎滑润者。必勿太过峻凉之药。恐致内伤脾胃。外冰肌肉。脾胃一受伤损。溏泄频频。忽变虚寒。至六七日。肌肉冰硬。则痘囊失绽突之势。及七八日。而不充肥。则不灌浆。变欲倒陷。是热证变虚。其速如反掌矣。大凡五六日期。而便一泄。则热气自散。神气自虚。是痘证之常也。故验唇舌红白。与胎之润燥。于此虚几不可补。毒几不可清。所争在于一线之微。容少时缓之。以待其机之判。胆力不雄。先迷嚮往之路。虽外症未尽除去。已知为内虚。急与参耆丁桂附之辈。宜温养脾胃。如识见不真。遂归废弛之地。故虚寒既彻透于表里。则虽用峻补。不可及矣。如不晓热毒已解。而失温补之机。则致痘毒陷伏。所谓用寒勿省寒。用热勿省热。此之谓也。

辨虚实不切脉审内外之证  ***************************
张寅宾曰。按人身以脉为主。三部九候。脉之源也。七表八里。脉之流也。伤寒诸证非切脉。不能以探其源。而痘之一证。徒验其外。而不切其脉。其故何欤。曰珠产于合浦。欲求夜光者。必入其渊。玉出于昆冈。欲得连城者。必诣其地。痘之不切脉者。非脉之不可据也。盖病自外辏者。如风寒暑湿之感召。病自内伤者。如饮食忧劳之所成。若不诊切。焉得其详。痘乃禀受形赋之时。吉凶已判。内重者外亦重。内轻者外亦轻。故凿形辨色。预知其悔吝之机。范簧测臬。深得其死生之奥。不必切其脉。而存亡得失。已炳然矣。（痘疹要诀曰。范簧谓闻其声之清浊。详审其症者。测臬谓推明其部位之稀密轻重。究吉凶生死者也。）
曼公戴先生所传。候痘之法曰。盖婴童一热。现一点血。先详肌肤荣枯。而一颧其形。二察其色。三验唇舌。是为治痘之准绳。此外无复余蕴矣。盖痘者。胎元无形之毒。积日延蔓。以呈其证。本正病也。比之杂病大异。故治法亦异也。治术亦殊也。其证自里达表。里阴也。表阳也。故阴病发于阳者生。阴病发于阴者死。血阴也。气阳也。阳道易化。阴道易郁。故毒发气中者生。毒发血中者死。而脉首尾见阳脉者顺。见阴脉者逆。所谓验唇舌。而不切脉者。其证与脉大异故也。若到中间期。内寒绵绵。却见阳脉者。阴病发于标故也。若痘见阴脉。则阴病发于阴故死。诀曰。临痘勿论脉之阴阳。宜详其内外之症。及唇舌之红白。以为施治之准。如以脉施治。则难任温补。难任清凉。识见不真则惑焉。治痘之要。但在于研精阴阳盈亏之至微。提挈唇舌。以为纲领。此乃用药之权衡也。

辨痘经用药调养法（七条）  ***************************
郑氏曰。痘疮热蒸。毛窍俱开。寒暑易于感冒。故寒月勿使寒气袭之。暑月勿使酷热壅蔽之。虽然。庸医有以寒月用烈火于房内。薰蒸痘儿。使痘长发。致儿躁渴痒塌而死者。又有以暑月纵冷饮风凉。致表里感寒。痘反陷伏而危者。是皆偏胜之害也。
又曰。制砂法。用辰砂为末飞过。再用麻黄荔枝壳煎。浓汁摅净。再入辰砂末。同煎乾晒过。听用。多则三五分为度。正气弱者勿用。盖砂能泄心气。世人发热。便预服朱砂辰砂。致痘沉伏不起。斯可鉴矣。
又曰。至于饮食。则不可失饥过饱。如脾胃所好。有不宜者。但少与之。以顺其意。不可禁固。使之忿怒。反添火邪。亦不可过纵。致生他病。痘本称热病。十常九渴。世依陈氏禁水。致渴死者千万。深可哀痛矣。
又曰。痘家最忌房事月妇。腋气外人。孝服及醉酒。荤腥硫黄。蚊烟烧发。沟秽粪土。杀牲诸般臭血。盖血气闻香则顺。闻臭则逆故也。亦不可以此之故常使苍术香菸氤氲。反致闷蔽变证。又不宜对面梳头。不宜扫房内。睡时不可惊扰。恐伤精神。乳母经来。易衣佩香囊。
又曰。小儿多不肯服药。故用药宜大剂浓煎。惟用头服。则药力能胜病矣。又云。病深药浅。不能去病。病浅药深。真气受伤。煎药每两。用水二碗。煎五分。以此为例。
又曰。煎药之法。原有经权。大约补药一两。用水二锺煎五分。利药一两。用水一锺煎六分。是痘家常度也。然儿幼者。药不得尽剂。如一剂五六钱。则于补药。用水八分煎三分。利药。用水八分煎五分。在人活变善用。所谓大剂浓煎。补不厌熟。利不嫌生者也。
又曰。人身元气为母。胃气为子。胃纳香而忌臭。逆之则胃气不畅。子能令母虚。故四粪散。人牙散。皆不可用。盖秽浊之物。痘中最忌。人服猫粪则耳聋。人服犬屎则痞不消。人牙则咀嚼百物。极毒猛烈。儿胃脆弱。难堪其势。故二方弃而不用也。
痘疹心印曰。虚弱之痘证。用人牙散。则疮必为斑烂。以其势猛峻也。禁不可轻用。古法虽备录之。医家宜慎戒之矣。

辨用毒药攻毒  ***************************
管氏保赤曰。世有见痘不起。以虫鱼腥胋。毛血牙骨、鳞角、等毒药以发之。谓其以毒攻毒也。殊不知毒药损人元气。元气既伐。毒亦愈炽。加酷烈之性。复为内攻。更有何法。以救之哉。虽万有一中。此乃儿禀本厚者耳。不可为常例。余往往看世间娶童未痘者。一热不问为何证。概用一角。愚以为大谬矣。盖痘证虽火毒所致。而身热一发。其内自虚。腠理开通。汗出而后痘疮始见。是常例也。所谓顺者。不服药自愈。其或内外实者。火毒郁伏。不能发透毛窍。致密无汗。或发或解。若毒壅血热者。先以清凉解毒凉血活血之剂治之。不得已。则用一角可也。不用亦可也。宜相时随证。一角何必专用之事焉。夫一角者。骨之馀。其性寒。其势猛。等人牙四粪之属。故虚弱之人服之。难堪其势。凡痘症极美。无可用之药。极恶。无可治之方。其险者。在可死可生之界。若谬认投之。大伤人命。大抵痘疮。先实后虚者多。先虚后实者少。如自发始。虚证繁多者。切勿与一角。以实攻虚。岂有可救之理哉。夫猛烈之药服之。折神元。败脾胃。损伤血肉。若胃气一受伤。则内气败坏。溏泄不禁。标疮平陷倒塌。其势如反掌。若至浆期。而内虚甚者。不免利青粪。或寒战咬牙。及内攻外剥之患。当此时虽大补气血。终无益矣。世医好妄投之。而令痘儿夭札甚多。实父母之过也。业医者。宜鉴之矣。

辨广东人参  ***************************
我邦自享保年中。有一种称广东人参者。人不详其产处。尝按本草纲目。有山漆者。张受孔医便。谓之金不换三七云。能治血症。其味似人参。今所谓广东人参者。与古三七形状相类。而气味功能亦相似。疑是其属欤。用诸血症。奏功太速。亡友医官桂川甫周。尝谓余曰。宽政戊午春。荷兰入贡。余依例。与使人对语。其次质问方法手术及药物。其医列得吉云。贵邦称广东人参者。原出北亚墨利加玉儿。古西土谓之亚墨利加人参。我曹得而致之广东。但未能躬涉其土。欲求生苗种子。而无因焉。此药广东人。甚贵重之。以货换之。再转鬻我邦。故邦人谓之广东人参。往往验之杂病。乃涩血之药也。其功与韩参不同。能疗血证。凡大人小儿。诸走血。或金疮流血。或血痹血劳。或妇人产后诸症。或痘中经水先期而至。及变崩漏。荣血愈脱。疮色忽然。灰白平塌不浆者。其功如神。虽然。痘之一症。异于杂病。大抵气不足。血有馀之证甚多。血热、血实、血毒、是也。若不韵者。谬过用之。阴血凝滞。氾滥肌肉之间。类血热血毒。或出疮赤色。焮发如火。或作疔斑。或乾枯焦黑。乍发瘙痒。外剥内攻之患立至焉。虽偶有所生者。而馀毒迁变引日。至危笃者多。是皆不详其证。而妄用之。令气血凝结之失也。业医者。不可不知也。若见虚寒之症候者。只宜将国产之官拣参。浓煎用之。胜夫假韩参之名。而误生者矣。

辨清凉温补之衷  ***************************
夫天地以阴阳为纪。以五运六气为纲。运有大小。大运六十年而一周。小运一年而一周。岁有太过不及。气运迁变无穷极矣。是故古今痘[疒/轸]之方法。亦各随其气运而作焉。盖钱仲阳费建中。俱因大运立言。故概主寒凉解毒。而少用温补。陈文中聂久吾。俱因小运立言。故专主托里温补。而少用解毒。可谓俱有偏胜之失矣。要之察阴阳虚实之变。而悟痘厄之的合乎五运。则治痘无不中窾矣。虽然。余自宝历年间。至于今日。视痘不下乎数千人。其与托里补益之剂。十中常馀六七。与峻凉攻利之剂。十中不过二三耳。若夫枭炎燔灼。二便秘结。唇舌赤色者。为贵清凉攻利之峻。虚证繁多。馀症平准者。为贵托里补益之常。但病无定证。方无常策。不可拘拘热一。辨认气血盈亏之至理。随症治之。为良医之手段矣。且疗伤寒诸证。古今同其规则。至痘世殊其治。且考古今之治。有年季相同。有方法相违。钱氏宋熙宁中人。费氏清乾隆年间人。熙宁乾隆相去。凡八百馀年。然二子所据相同。其以大运主焉。陈氏宋淳祐年中人。聂氏明万历年间人。淳祐万历相距。凡七百馀年。然二子所据相同。其以小运主焉。夫大运者。积岁既久。五运四节。互有缓急。故岁气顺逆之变。累累续至为彼凶年。是必然之理也。是故岁位。主少阳相火。太阳寒水之岁。则人悉感燥湿之瘴气。其病必热。是固岁气之所以令然也。即因大运治之可也。夫小运者。积日不多。虽有风气相违。亦不失其常理。故守其常而合其变以治之。则何过不及之失之有。而今治痘者。不究群贤之明鉴。妄怀偏辟之陋心。往往多用清凉攻利之剂。不知用之之过。气血虚耗。不能收功。遂陷黄泉者。不少也。虽乃天禀素厚之儿。不幸遇此庸医。讵得免非命之夭哉。嗟我邦数百年来。无一人议及此失者。故余备录于此。以示门人受业者。虽然。非志此术之至深。则安知此言之不诬。亦唯俟千载之子云也尔。
先君尝示。治痘须知大运论。始出费德崶救偏琐言。而及其自序所言。尤为详审。其略云。民病固因六气而转。六气之运。本阴阳太乙而分。时行物生。寒暑代谢。阴阳在岁位也。总持岁纪。充积其数。阴阳有大运也。必甲子一周。而一气之大成始伏。将来乃进。自不规规于岁位。而得满充积之数者。是则民病之改易其应大运可知。盖大可以覆小。小难以该大。万化皆然。逐年岁气。大运之散殊也。计岁位而纷更者。不明运气之大局也。执一局而不移者。更令造物无阴阳。化工无运气矣。往昔痘多虚寒。大运在寒水也。今多烈毒。大运在相火也。相火之为令最厉。民病多暴。邪阳烈毒。亢极似水。惟此运为然。痘值其运。无惑乎。血热更多恶暴。间有气虚。阳中之阴。终非昔之虚寒并例。往昔宁无血热。阴中之阳。终非令之烈毒等象。乃知痘之不同。出自阴阳。而阳在相火。更见独异。无论与湿土寒水阴阳殊绝。即如风木。木为火母。风且动焉。非纯阳之自乎。虽火曾有待。而阳局基之。是将乘未乘之象也。如燥金。金属秋阳。燥因火至。非纯阳之后乎。虽盛余必谢。而火局犹存。是将除未除之象也。二气不得与亢阳比议。犹谓其阴阳之界耳。乃若君火。旺夏而象离。敷荣畅茂。物皆赖焉。火故名君。纯阳得令之象。若过而及炽。不几与亢阳无别。然君火虽炽。水一制。而正令即可复也。相火独异焉者。大虚之邪阳。不藉木生。不受水制。五行常道不能閒其局者。应痘烈毒如斯。令不御之于格外。垂毙何挽。是道不求合运气。总以四大机关。一一深求。而参合之。迪知病真之所在。便觉运气之所致。不求合而自冥合。得其时措之宜。操纵惟我。人见为异。我得其常。亦何偏之足云。神理不逾常道。惟在会心者得之。余之妄作。恐在暗中摸索。此费氏追补之文。学者所当参考也。然而痘本阴病。其治常宜温补。万古之通论也。法曰。痘出七日。气血送毒。悉出肌表。以此日为界限之期。内必空虚。空虚则静。静则生寒。又曰。血化为水。水化为脓。脓者生。不脓者死。脓之约。后多实。脓之丰。后必虚。皆所谓所以宜温补者。而岁运在阳时。犹当不离此常理。矧时运在阴乎。费氏其非不知之者。彼专在以偏救偏而已。后学不会微意。妄执杀人。实亦费氏之罪人也。汝徒当静思焉。此奫等数年所佩服。而及观本条论运气。既遗此大义。错误亦多。盖因生徒妄作奫岂可不辨哉。其曰钱费因大运。故概主寒凉解毒。陈聂因小运。故专主托里温补。此似以大运直为阳运。以小运直为阴运者。殊不知大运小运。各自有阴阳。大小之名。始非阴阳之别。此盖不知费氏者之言耳。抑与篇首谓大运六十年而一周。小运一年而一周者。亦相牴牾。决非先君之笔也。再观凡例云。凡痘疹必因岁气。故今举前哲岁气说一二。而今编中并无载前人岁气说。及考初稿本。乃有辨岁气一篇举朱嘘万。大都症候相似。气运令然也。同时同地。一概无异。非气运而何。大干涸者。火郁胜。吐泻肉肿者。土郁胜。枯燥喘促。金郁胜。彼此凝伏。水郁胜。郁而不出。木郁胜。火郁清之。土郁平之。金郁润之。水郁温之。木郁发之。书云责之于症。不必求之于经。其此之谓欤。及费氏前文此正与凡例所言者符。而其篇末有附折清凉温补之衷一篇。及以与本条比校。大有异同。如上层所注。观者请详察焉。


卷三  ——————————————————————————————————————————————————————————————————————————————————————————

辨发热三日顺险逆证  ***************************
夫物有其机。事有其联。君子见微以知其显。见幽以知其阐。若待理判势决。然后知之。则是肉眼也。不足共语此术之壶也矣。
〔顺证勿服药〕
凡小儿。皮肤坚厚。瘦黑光彩。此骨胜肉也。见其眼中。神光如秋水澄清。而唇舌红润。或滋润。或洁净者吉。此气血两盛。痘出必轻。若肌肉浮脆。而肥白者。此肉胜骨也。见其目中。光浮多白不明。兼之多痰多火者凶。此气血两虚。痘出必重。
身热和暖。或进。或退。神清气爽。饮食二便如常。无杂症者吉。
初热先发惊。随痘出而惊自缓者吉。以痘从心经而出也。是谓之惊痘。必顺美也。
初热时。或吐。或利。随痘出而止者吉。盖热毒从内解。邪气上下得泄。毒气内泄。吐利自止。而正气不耗虚者为吉。
发热三日。即无大热。腰腹不痛。才见点。而坚硬碍手者吉。
凡吐泻。而精神不减。气不粗。口不秽。痘自出。而次数差频者。亦为吉焉。虽大热。唇舌滋润者。痘出必顺。
〔险证宜加治〕
发热时。吐泻不止。身热口渴者。先与升阳散郁而发之。切忌温热止涩之剂。若误用。则致遏热毒而不出。犹以火助火也。宜三思焉。
初热壮盛。头体腰腹俱痛。吐泻咳嗽兼见者。其外感固不轻。而内毒亦必重。宜与荆防败毒散以疏散焉。
风寒壅盛。以致红紫斑影。痘不起者。宜肌表发透汗。令其遍身皆出臭汗。则毒气自散。升麻葛根汤主之。
发热痰甚。谵语昏迷惊搐者。是外感风寒。而内动心热也。宜急散风去痰。兼与利小便之药。则心热自减。惊搐自愈。清解散主之。
发始时。毒盛热拥。有诸失血者。并宜凉血攻毒。要之痘出兼杂证者。多由毒气不尽出。故宜以表药发其汗。不则痘无出路。小毒积成大毒。先用升阳散郁以发汗。而犹血症不止者。宜投清凉行血凉血之剂。以十神解毒汤。加犀角黄连蛮红花治之。血证甚者。凉血攻毒饮主之。
初热而声遽变者重。宜以清肺利咽为主。利咽解毒汤主之。
发始腹痛。大便秘。痘苗赤色乾枯者。宜攻毒清利。败毒和中散。加酒炒大黄主之。
痘盛行之时。虽未发热。先头痛。先腰腹痛。或头面肿者。由受时候不正之气也。当临出痘而毒甚。痘出必重。故宜预解散。先用荆防败毒散而发汗。发后诸症不稳。腰腹痛不止。发热痘点。隐隐皮下。大便秘者。宜败毒和中散。加酒炒大黄。以微利之。或四顺清凉饮亦可也。
〔逆证不治〕
发热。头面一片红如涂胭脂者。六日必死。
初热时。用火照心窝间。乳盘赤色如火。或遍身皮肉成块。其色红赤。或紫赤者不治。
发始时。身不大热。惟腹胀眼合。狂躁大渴。唇燥舌裂。或无胎而乾燥者。毒根于血中。必作凶逆。宜用清凉攻下之剂。利后证不稳者必死。
发热头温足冷。或昏闷。目时开乍闭。烦渴沉吟者死。
身热如火。两目红。两脸赤红成块。口唇紫黑。或破裂。舌白胎乾燥。生芒刺者。不治。
发热时。妇人经行不止。唇舌无红色。发惊搐者死。
发热时。以手擦面颊。如红色随手转白。自白转红者。是谓血活。虽危重多生。如擦之不白。举之不红。是谓血枯。虽轻症亦必死。
初发腹中大痛。或腰痛如被杖。蠖屈曲卧者死。
初发时。七孔二便。鲜血如红花膏者死。
发始时。不大热。而遂见青黑蓝斑者死。
初发欲见痘苗。而胸乍鸠突。喘呼者死。
初发时。面额浮青气。或舌尖纯黑。生紫黑斑点。或声哑咽噎。神昏愦者死。
初热之时。肚腹大痛。泄利脓血。唇舌紫赤。而白胎通明乾燥者。六日必死。
发热时。妇人胎堕。而血不止。唇舌无血色。及胎不堕。而大热不退。痘苗不见者凶。
发热时。吐泻见蛔虫者。十中难全二三。
发热未见痘形。先眼沿浮肿。黑色而映见者凶。
发始一日。即现红点。密如蚕种堆粟。焦紫乾枯。手摸不碍乎指者必死。
发热不见痘点。照火候之。如有如无。而烦躁不定。及唇舌赤紫。是谓之郁伏。发始三四日而趣死。

辨见点三日顺险逆证  ***************************
〔顺证勿服药〕
痘潮热三四日。热退而后出者。是气血充实。毒少易收功矣。气血充荣。灼火难疗。其痘必稀而易愈。如才热半日一日。而即出者。由气血怯弱。毒多易感动矣。气血衰败。则烈火易焚。其痘必密。而难痊。初出三五相连。而见点细者。必密也。单见磊落。而肥大者稀也。
热一二日。而见点眼眶不肿。二便如常。胫不软。唇不浮肿。两颊不模糊。肌肉未浮肿者吉。如三四日。面肿增进者凶。
痘出稀疏。表里共凉。则毒必轻。兼大小磊落分明。不相黏连者。则托里和中之剂。宜略饮之。以助其起发贯脓收靥之势。如出太密。黏连模糊。虽出而毒犹盛。则托里解毒之剂。宜多饮之。以防其陷伏痒塌黑靥之机。如虽遍体模糊。独面上喉颈胸背之处。稀朗分珠者。必可治。
凡痘疹一色者吉。若二色三色相合。而为艳者凶。
先吐而后痘见。吐即止者吉。又有大吐变凶者。胃败不能逐毒。故痘现复陷伏也。
目光精彩。神映瞭然。且唇舌红润。而口角两腮。无枯滞黯色者吉。
痘作二三次出。至三日后。手足心才出齐。而头面胸背稀少。摸之坚碍。根窠红晕。大小不一。肥满光泽。痘窠与皮肤。红白分明。势如笋出土形。朝暮安静。而熟睡者吉。
凡骨处先见点。而稀者必吉。若软肉无骨处。先见点而密者必凶。但忌头额先出者。以毒盛而妄参阳位也。此症必吉少凶多。
凉而复热。热而复凉。连绵数日。而后从口角颧骨处。三两成对报点。至三四五日。出齐者顺也。
看痘之法有七。一看天庭太阳方广。二看颈项。三看地阁。四看胸背。五看肚脐。六看两肘两膝。七看穀道之处。此数地俱稀少者吉。视脓色亦以此部位候之。是紧要也。
〔险证可加治〕
痘初出。头焦带黑色。红紫惨黯不明。谵语狂乱。大热不退。烦渴饮水者。此毒在血分。为血热毒盛之证也。宜以凉血解毒为主。乃十神解毒汤。加酒炒芩连治之。如大便秘者。加酒炒大黄以微利之。或宜清毒活血汤。若不早为之图。则及乎黑陷致不救焉。
痘初出。色白皮薄而光亮。但根窠微带一线红色者。此毒滞气分。为气血不足之症。治之。宜急以补气调荣为主。人参归耆汤。或十全大补汤主之。如不早图。则痒塌而死。夫痘初出。惟是不过论气虚血热二证耳。治之之法。白转红活。黑转淡红。而根窠明润。疮皮坚实。能食。二便如常。则起胀贯浆收靥。一路无馀恙矣。
周身匀称。惟喉独密者。名曰缠喉。宜清肺利咽。射干鼠黏子汤。加桔梗治之。六日后。参麦清补汤主之。应早防八九日间。水呛不食之患。如三四日间。误失清解。必发咽喉肿痛。饮食不入则多死。首尾甘桔汤。加大力子主之。
自见点后。身热不退者。毒气太盛也。始终宜清解。如唇舌赤色。而大便秘者。急以四顺清凉饮。微利之。如利后热气稍退者。宜从症而用托里补气之剂。加减益气汤主之。
痘出二三日。身热不退。是即血耗。而根窠无红晕也。忌用清热解毒之剂。如痘色淡白。唇舌淡白。而大便易泄者。内虚也。加减益气汤。加桂治之。
初出而胸前稠密者。曰攒胸。宜急治之。如痘色赤紫乾涸者。宜清毒活血汤主之。
初出灰白。顶陷不起。或起不碍手。根窠不红活。身凉而静者。虚症也。如身凉而痘灰白。唇舌淡白。饮食不进。或呕吐腹胀。寒气上逆。或泄清水。而手足不热者。此纯阴之证也。宜大温补气血。以木香散异攻散。轻重从宜治之。
手指及头上先见者。为肝甲痘。可治。又沿眼边先见三四点者。为攒眼痘。可治。又阴囊两边先见者。为囊眼痘。可治。又头上两角先见者。为日月角痘。可治。又穀道边先一二点现者。为阑门痘。可治。如脐中及肛门。反为堆聚攒簇之状者。不治。
头上先见数粒。中有一粒极大深烂者。名尸毒痘。宜急排破。以油胭脂。和珍珠细末封之。必待脓成毒化。方可脱去。不则后聚成穴。血气为其所夺。诸痘难长。即类疔痘。主方神功散。加芩连治之。
凡起势虽密。而根脚自分。太阳稀少。周身无成块之状。色不干红者。多属可治。神功散主之。
根盘已具。而顶不起。肌未润松。痘色淡白。饮食减损。便易泄不渴者。乃气虚也。宜加减益气汤。应急与之。
有一等白痘。似粉有盘。有顶而软肥者。是气血两虚也。宜大补气血。急以十全大补汤治之。
痘白肉红者。固系气虚。不能拘血。然亦有因火热游行而致之者。宜凉血托里。以清肌表之热。参麦清补汤主之。
痘内黑外白者。是毒在里。宜以解毒行血清热为务。清毒活血汤主之。若痘内白外黑者。是毒在表。急以升阳散郁发之。升麻葛根汤主之。
痘出完。而热甚气滞。其肉肿亮。痘根滞缩不长者。见毒气在内。宜急补气托疮。以固阳散火汤治之。迟则其表虚。皮薄娇红易破。遂成痒塌之患。待乎靥期。而内攻必毙。
因夏月暑热薰炙。以致烦躁发渴。而出不快。如唇舌赤色乾燥。大便秘者。宜人参白虎汤。加减治之。
因冬月寒气所侵。以致肌肤粟起。鼻塞声重。咳嗽而出不快者。宜参苏饮加减。如重者。宜桂枝葛根汤投之。
因触邪气。而出不快者。外用荆芥大枣。焱烧以避其气秽。如因被侵霖雨。而出不快者。宜烧薰苍术枫球避之。（枫球枫实也。形如球依名焉。在于东都官园。及仙台候别墅。他处有一二树俗呼曰大叶加伊天。其形⿰氵⿳艹癶⿱日小如此。）
因前有劳力。而元气虚弱。出不快者。宜温中益气汤。或加减益气汤。
因吐泻胃虚不食。出不快者。参苓白术散主之。
大便秘结。口渴而出不快者。是内有实热也。宜清凉解毒。若便利口烦渴。而出不快者。是内虚而津液下陷也。宜温中补脾。如内实者。四顺清凉饮主之。如内虚者。参苓白术散主之。若便利口不渴。而出不快者。气虚也。惟验唇舌红不。以辨别之。如气虚者。宜补中益气汤。加减主之。
见标一二日。喉痛眼红。唇肿两耳如火者。肝肺胃火共旺也。如痘色气血。俱交会者。宜清凉攻下治之。若色惨暗乾红。则气血离散。七八日内。鼻孔出血者必凶。
痘出而宝窠陷伏不起。时从两眼中失血。流及数合者。六日必死。勿治。
大热壮盛。痘苗隐隐不起。其色紫艳矾红。烦躁狂妄。口渴不寝。及唇燥舌胎乾燥者。宜清凉攻毒饮主之。
伏火伏毒内炽。则面眼如火。手足如水。大便秘结。小便如红花汁。痘色乾红滞色。唇舌紫赤。无胎而乾裂者。毒在血中。宜急凉血攻毒饮主之。如迟则难及矣。
敷点灰白。如桃窠肥大。按之硬手。而红活者。尚可救。色不变者。黄泉在迩。不可救回。
〔逆证不治〕
发热一日。忽尔拥出。形如蚕种。灰白稠密。身热腹胀。泻渴不止。头温足冷。及色紫黑乾枯者死。
初热即见点。太阳、额角、发际、印堂、司空、方广之处。先显红紫色。目红唇裂。痰鸣声哑者。是气滞血凝。妄参阳位也。不治。
唇上先见痘。如堆粟者。不治。又牙床见痘。连串者不治。
初起全不起顶。形如汤泡火刺者。是气血两败。必六日后痒塌。至九日而死。
痘已出。而热一遍。痘又出一次。前出者。或没。或乾黑者死。
连肉红紫一片。两脸如橘皮红。不分肉地者死。
痘自腰下见。而腰上不见者不治。
痘色白而皮薄。光润易败。根窠全无红色。三五日即长。如绿豆大者。必不灌脓。日久后。成一包清水。擦破必死。不可错认妄与下药。
初出顶陷。中有黑点。如针孔者不治。
周身匀称。独口唇细密者。名曰锁口。须豫防九十朝不食之患。如发热而口中灰黑色。则后如鹅口疮而死。
胸前偏多者。名曰攒胸。须早防九十朝失声之患。如腹胀咬牙。喘渴者死。
肩背甚密者。名攀肩痘。脚下涌泉穴。肩上肩井穴。乃暗水潜行之道路也。津液润布于皮肤之内者。皆此井泉之水。而以肾为源也。毒盛于此地者。水道绝也。五脏皆附于背。背上太密者。脏气伤矣。故发热声哑。躁渴而死。宜预防之。
起势不进。根脚肥阔。面色覆青气。肌肉㿠白。热盛神昏者。名反脚痘。至六日必死。
初先发天庭方广太阳处。见标一粒。突起光亮。少顷而陷伏没者。此名贼痘。犹贼之欲陷城垒者。先以奸细探其虚实。此痘为贼之乡导。若发之者不治。
初热腰痛。及报点而犹大痛不止。见苗如蚕种。面赤气粗。烦躁昏乱者。过二三日。而口中大臭。遍身出紫黑斑。或口蜃青黑。舌上发黑疔而死。勿治。
胃热发黄状。如橘皮黄。而下利者死。
阴囊上两边先见痘。而他处不见。后必黑陷者不救。
发始已报点。照烛看天庭百会巨阙人迎等处。如红点斑。而不成分珠。乍变作紫黑块者死。
发热未透。而即报苗现标。已而又没不见。既而又出又没者。谓之弄标。盖痘凭热透。透则肌肉通畅。自然易出。今热不透。则皮肤不松。故隐而又出。而又没。气血衰弱之甚。无发泄之力。故为难治。
凡痘疹俱极稠密。而疹亦不先解。此名狩痘不治。
痘未出。而身有紫赤红点。或有数。点黑斑。鼻血昏沉。身热烦闷者。死在五六日之间。（痘出不齐者。六日死。虽然。气血衰弱者。其死先期必进也。故特谓死在五六日之间也。验之可知矣。）
手足面部俱见。而身热烦躁不稳。耳轮耳背。独无痘者。凶症也。惟周身稀少。红活滋润。标粒分明。耳上不出者无妨。
痘至三四日。脚软弱。而不能立者凶。又天柱忽折者死。
痘出时。谵语狂言。如见鬼状者。且好饮冷。或斑从腰眼起者不治。
发青紫黑斑如痣。及肌肉成块。色青黑者。六日而死。
肌肉里如被杖者不治。又遍身紫泡。刺破出黑血者死。
初出身有斑点。嘴唇崩裂。或唇肿。口出臭气者。此胃烂发斑也。其证必死。如唇燥裂口恶臭。舌乾黑者死。又上唇紫黑色。突而如嘴。口臭冲人者死。又舌卷囊缩者死。
凡先发无名肿毒。而后痘出者。十中八九死。
痘出齐。而吐泻不止。或生蛔自大肛中出者。后变坏证。而淹淹引日至死。此症九死一生也。若在初发时者。多无妨矣。
痘稠密陷伏。烦躁狂叫。口中腥臭冲人者。此邪火煎熬。肺烂胃败也。必成失声。乾呕喘促。六日而死。经曰。肺绝者。七日死。（痘之一症以六日为死期。杂病以七日为死期矣。）
痘出陷顶。而脐窝内。有疮二三粒者。无妨。如至四五粒者凶多。此肾经之痘也。后必加溏泄。而寒战咬牙者。即死。
痘出谵语不止。昏睡不食。手足厥冷者。必死。
发热痘苗。手足先出现。而后见于他处者。必死。
起势因循。而面上见青气。其疮隐跃不起。唇舌紫赤者死。

辨起胀三日顺险逆证  ***************************
〔顺证勿服药〕
凡放痘三日。逐渐起胀。先出先起。后出后起。痘胖一分。则毒出一分。胖已尽。则毒出完。根窠红绽。顶肥碍手。面目渐肿。饮食二便如常。而无他症者吉。此是气盛血荣。充满于内。发扬于外。毒必受制。化毒成浆。不药自愈。
凡痘疮自初至结靥。以痘内暗晦而外光润为善。所谓外阳内阴。少阴君火之象也。反之为凶。若内外皆光。为纯阳无阴。治当补血。内外皆暗。为纯阴无阳。治当补气。
凡痘疮之毒。必气以煦之。血以濡之。而后可得成熟也。故起发时。光壮者。气有馀也。肥泽者。血有馀也。气血有馀。表里俱和。不须服药。
凡至起胀。其痘顶必有小凹。名痘眼。若根脚散大。浆色浅白。顶无痘眼者。此水痘。非正痘也。
〔险证可加治〕
痘虽起发。乾枯无水。谓之不肥泽。乾红带黯色。谓之不红活。其变为黑陷。乃血虚也。宜用四物汤。加人参麦门冬地骨皮治之。外用胭脂涂法。
形长大。而色枯燥者。此气至而血不荣也。治宜补血。色红润而形平塌者。此血至而气不充也。治宜补气。形平塌。色枯萎者。此气血俱不足也。治宜大补气血。色灰白者。气虚也。当补益。红紫焮发者。血热也。当清凉行血。红紫退缩者。血滞也。宜清毒活血。
痘顶陷不起。而年寿之上。痘起者。不必忧虑。如年寿上。颗粒不起者。急与补托。及痘当起发。而天庭印堂不起者。亦宜以温补为主。否则渐变气脱。而至死。
痘虽红鲜。但乾燥而不充肥者。此火盛。而血不足也。治宜神功散。加酒炒黄芩与之。
痘充肥而带湿者。此脾中有湿。而气不足也。治宜去湿补气。兼风药以胜之。钱氏白术散。加防风白芷之类。不可太过。若太过。则损酿脓之机。
浮囊虚起。窠中无浆水者。此气不拘血。血不附气。轻者。必发痈肿而生。重者。即痒塌而死。宜急人参归耆汤主之。使气血交会。方能化毒成浆焉。
有因诸兽或生人惊吓。而痘随伏。色变者。是心失其主。血不能归附。而气不充托耳。宜托里之剂。兼与安神丸。
痘正胀之时。疮虽起发。然皮薄不碍手。按之清水忽出。而痘色不暗者。此假胀也。宜急用大保元汤之类。提气实脓。方可成就。不则十二日。必不能回谢。不收结而死。
痘因触秽气。致倒陷。如石白硬者。宜急用参耆内托散。又外用荆芥大枣肉。以熏烧焉。
痘渐平塌。头面渐红肿者。唇舌赤色。痘色乾红。则宜极清解而起之。如唇舌淡白。疮色灰白。则宜极温补而兴之。
痘紫陷不起。或黑如疔者。此血分火热。急以清毒活血汤。去参耆投之。或以辰砂益元散。和冷水兼与。
凡戛齿噤牙者。是肾气衰。而真阴不足也。痘主陷伏。宜补阴而逐之。洁古白花蛇散主之。以龙眼肉洒。温服之。
痘当起发。如四围起。而中心平陷者。其证有二。血化成水。四围高起。但中心略凹下者。俗呼茱萸痘。此由中气不足。发不透彻耳。治宜补托。斟酌从证治之。或宜参归鹿茸汤主之。又有四围沸起。中心落陷无水。是乃死肉。其形如钱者。此名鬼痘。宜急攻发。窦气饮和桑虫汁与之。或兼与夺命五毒丹。不则渐变黑点。束手不可为焉。
起壮之时。光泽滋润。势如水光。而根下红色。仅有一线。以火照之。如琉璃灯样者。此为虚起。宜大温补气血。托里救表。如及六日。为此症者。参归鹿茸汤。加桂丁子熟附治之。不则八九日间。发痒塌。而及十二日。为内攻。若痰喘气急者。必死。
痘疮起发。彼此相串。皮肿肉浮。或于本痘四傍。旋出小痘。攒聚渐胖。成一块者。最为重。宜内托消毒。切守禁忌。以防瘙痒之变。其方内托散。加陵鲤殭蚕治之。
痘疮起。发中心突起。四围干。平无水者。或里红外黑者。此由皮肤闭密。滞而不行。痘毒郁而不散耳。治宜辛凉解肌。桂枝葛根汤主之。
痘红活充肥。以指捺之。随破者。此血有馀。而气不足也。宜凉血补气。人参归耆汤主之。不则后必痒塌而死。
痘久遇阴雨。而不能起者。治宜发表。而兼燥湿。内托散主之。
痘因伤饮食。而腹中饱闷。或痛以致中气郁而不起发者。治宜发毒。兼以神麴麦芽。消导之。
遍身俱起。手足独不透者。是脾胃虚也。宜急以钱氏白术散。去葛根。加黄耆肉桂治之。
痘旧有疮疡。未愈者。凶多。其初热实者。以清热解毒汤疗之。热毒既退者。但宜倍补气血。佐以托里内托散。去桂。加穿山甲大力子治之。
痘形板实而不松者。血滞而毒绊也。平塌而不充拓者。气弱不能拘毒也。滋补充托。犹可救之。若毒滞者。清毒活血汤治之。如气虚者。参归鹿茸汤主之。
〔逆证勿治〕
遍身痘皆壮。而头面不起者死。
腰腹俱痛。遍身疮色。紫点如蚊蚤所咬。全不起胀。或发泡。而紫灰色者。六日必死。
痘顶陷灰白。头面延蔓。根窠血散。更加泄泻烦渴。唇白痰鸣。不思饮食者。是气血俱败也。不治。
遍身黑陷。闷乱不宁。神气昏愦者死。
起胀时。啼哭不止。日夜呻吟。烦躁不宁。狂言闷乱。如见鬼状者。不治。
吐利不止。乳食不化。或二便走血者。死在旦夕。
起胀时。有六七粒。细疮成块。其形如巨擘者。扁阔歪斜者。不治。惟于手足腿肷之间。发一二处者。宜银针挑破。以油胭脂涂之。（用针有诀。）
起胀时。痘证如烟雾罩定者。不治。盖痘出六日。而气血不分。色焦紫。而面红肿如瓜。痘郁伏不出。或犹烟雾罩定者。（头面手足。疮伏不出。则在皮下。或红。或紫。或黑。或如锦纹罩定者。名曰罩锦。不治。）如或舌白至唇者。为内溃。急死。（案三日六日死者。实热未解而死。九日十二日死者。虚寒而死。至此共无治法矣。）
起胀时。手足起发。而覆没。起而复塌者。此根本已坏。枝叶先萎之象也。不治。
凡全不起胀。变成灰陷者。或紫陷不起。干克成陷伏。惨黯不明者。或发水泡痒塌者。此皆血离气背。毒致下陷。而外剥也。不治。
凡起胀时。色如白饭。平塌不起者死。此毒盛血滞。不可认为虚寒之证。唇舌必赤紫。又有舌尖赤色。中央白胎者。
痘将起发。其中有发血泡者。此毒伏于心也。不治。又有发水泡者。此毒伏于肝也。必旋见痒塌而死。
起发时。根窠太红。头面皮肉。红肿知瓠瓜之状者。六日死。若遍身痘顶皆黑。其中有眼。如针孔。紫黑者。六日死。若两腮虚胀成块。肩膊腰臀皆有块。毒坚硬者。六日而死。若先出痘形。以渐不见者。三日死。若郁而不出者。三日死是也。五证俱因实热未解而死也。
痘出而不齐者。六日死。其证痘出。郛郭不长。而先出者。沉伏不起。或带紫黑色。后出者。虽红覆没不见。烦躁闷乱。唇燥舌尖赤紫。而黑紫点如痣者。六日必死。
初出之时。半是水泡。或才起发。而戴白浆。或未成脓。而干收者。是皆火性躁急所致也。早发还先萎。要之毒火所为。倏忽之间。焰息气绝而死。
凡起发之时。痘疮稠密。又见陷伏烦躁狂叫之症。口中出臭气者。此毒火熏煎。肺烂胃败也。或不食失声者。咽喉溃烂也。寒战咬牙者。邪传肾也。闷乱者。神气丧也。体寒者。阳脱也。或呕或泻者。肠胃俱败也。经曰。五脏气绝于内者。利不止。六腑气绝于外者。手足厥。凡见上证者。皆不可治。

辨灌脓三日顺险逆证  ***************************
〔顺证勿加治〕
痘毒必由脓而化。故有脓则生。无脓则死。然脓者气之所拘。而血之所化也。是以顶肥光润。根窠血聚者。则自有脓。生之兆也。若见顶陷灰白。根窠血散者。则自无脓。死之征也。
凡四五朝。身发潮热。根红顶白。饮食俱进。二便如常。神气安静者。其热薰蒸标疮故也。必生。
痘最宜守诸禁忌。盖在起发之时。其病未久。气血犹强。足以御其乖戾之气。至养脓其气耗血亏。精神减损。少有乖戾。不能任之。况正在秀发之际。而令内气成充实。嚮往足免凶险。
痘至五六日。毒化成浆。初色发白。次变绿色。后如苍蜡色。而肥满光泽。根窠红活。以手按之。其囊皮厚丰实。无他证者吉。
凡根窠红活。为阴血得宜。痘顶变白。为阳气得宜。乃气血交会。阴阳通运。兼之变白之中。而脓浆淳厚者。是血之所化。而毒之所附。阳中有阴。此乃阴阳交泰。吉之兆也。不则内为空谷。外为茱萸状。气血俱竭。其欲不死。岂可得乎。
凡不先不后。肿过颈项。浆到胸前。其脓方带黄色。此为真浆。头顶与阳物。亦要浆最充满为妙。
两肘两膝。浆色不充满。则靥后生怪疾。是肘脾经所主。膝肾经所主之故也。
凡看痘。更须详察。痘形先出者。光润浆脓充足。则余痘次之。终亦无害。俱宜以补托为主。
〔险证可加治〕
痘起胀。光泽可观。然以手摸之。则软而皮皱者。此浆未满而气馁。唇舌淡红者。即宜大保元汤。否则难浆。如肠鸣下气者。加丁香七粒。如大便利者。加熟附子五分。
痘灰白。浆不满足。皮薄易破。寒战咬牙。欲成倒塌者。宜急回阳反本汤主之。
痘色红紫。浆不满足。欲成乾枯黑陷者。急与清毒活血汤主之。如大渴引饮。好饮冷水。大便秘结。数日不通。唇燥舌胎乾黑者。急与清凉攻毒饮。或兼以退火回生丹。调和冷水与之。如见血症者。凉血攻毒饮主之。如浆脓半足。色淡白而停浆。大便易泄。而兼血证者。验唇舌红白。以宜急温补。十全大补汤。加熟附子主之。如误用犀角地黄汤。则谬人速也。
痘遍身贯脓。大便忽一溏泄。疮直变灰白。两眼乍开。肠鸣下气者。是里寒虚也。宜温补脾胃。陈氏异攻散主之。如不及。则以参附汤。兼与。又复不及。则重以参附一倍进之。或与翁氏一粒金丹。须臾安睡。舌白转红者美。
痘色红紫。而失绽松之势者。痘欲枯涸。如唇舌赤色者。属实热。宜急用清凉之剂。亦有因邪触者。宜千金内托散。加减与之。
痘已起胀。灌浆至七八日。大便久闭者。必浆色实于外。如便秘脓浆不充者。是毒壅于内。宜验唇舌。以微利之。如至九十日。大便不解。则必靥后。发乾热而死。或有大便不通。而唇舌滋润者。虽见急证。而忌妄下杀人。宜郑重焉。
痘灌脓。饱实作痛者。不可加治。如血热焮发。红紫滞色作痛者。治宜凉血解毒。十神解毒汤。加减治之。甚则恐作血滞停浆。
两颊鼻准。额前印堂等。高突之处。稠密者。是五脏毒气所聚。最易擦破。此地一伤。则诸痘尽伏。其毒内攻。故切宜守护。如误抓破。即将牢封。若标疮淡白。而根晕不收。或水泡多者。急以参归鹿茸汤。加桂附治之。若复起充灌。他痘如常。或于空处增出赠痘。谓之翻空痘也。点虽细小。易灌易回。是馀毒得复出也。为吉兆。
凡眼眶紫黑者。是枭毒攻冲。而肝受损也。或因久嗽亦然。
方贯脓。即有回意太早者。须防元气不足。宜用加减排脓汤。而兼托里补气。要以养血为要。
灌浆时。声音低细者。不妨。如忽热声哑。腹胀气粗。其四关紧要之处。必有疔贼二痘。宜急辨认而剔破之。以油胭脂。和珍珠末。牢封之。四关即两肘两膝是也。（用针有诀）
头面行浆。而下部空虚。则毒陷标于上。可免危亡之患。若手足浆实。而上部空虚。则毒陷标于内。难免丧生之害也。
痘破成坑者。此内陷也。外敷白龙膏。而内补托之可也。千金内托散主之。若连片皆破。或处处二三个。类疳蚀疮者凶。
方将灌脓。口渴烦热。发呛喘。向逆者。须用托脓之剂。兼与以甘桔汤。加大力子。
灌浆时。发泡如弹丸大者。宜四君子汤。合参耆饮。加防风白芷治之。要在壮脾胃。以利皮肤之水。若发紫泡者。不治。
灌浆时。痘似充肥。而中洞窠突。空软者。此名空仓痘。极恶症也。窠略有清水。根窠起胀。血附红活者。宜急用人参归耆汤。加糯米一百粒。人乳好酒治之。
灌脓时。成片作烂。脓水不干者。宜大补气血。兼投渗水之药。外以败草散或荞麦粉。或松花散。或象牙粉。或赤小豆末等敷之。内以十全大补汤。加荆芥防风治之。
灌浆时。色白如水晶。内无脓汁者。切勿轻下手。十一二日后。宜防痒塌。十四五日。多致命终。宜早投内托散。加丁香穿山甲与之。或木香散治之。如寒战咬牙者。回阳反本汤主之。
七八九日间。其浆方欲成就。而寒战咬牙者。此里虚故也。虚即寒也。先与异攻散。而不止者。聂氏建中汤重投之。如凶症退。而结痂者佳也。
七八日。浆脓半足。溏泄一两行。忽然标疮顶陷者。倒陷也。如大便青色者。胃寒也。急用峻补之剂治之。主方异攻散。建中汤。宜参考焉。如泄利甚者。兼与七味豆蔻丸。或翁氏一粒金丹。亦妙。
灌浆已满。热毒已解。至乎靥期。数日不干者。痘色如故。则无妨。此非气虚也。若不能收敛。或脾虚不能渗湿者。宜钱氏白术散。去葛根。加黄耆肉桂。治之。
〔逆证勿治〕
夫毒假浆成。毒从浆化。故不脓者死。
痘色红紫焦枯。贴肉不起。而皮厚黑如铁。坚如石。摸之不破。无浆血。谓之铁甲痘。乃气涩不荣。血枯不润者。必八九日死。
灌脓时。忽然眼开者。及目中神光不明。瞳子渐转红赤者。不治。
起发时。纯是清水。顶白皮薄。与水泡相似者。后三四日。必抓破遍身而死。又有内含清水。外带黄土色者。不可认为老浆。以致不救。宜急温补。十中生者仅一二。
痘乾枯。全无血水者。名曰空仓痘。必死勿治。
抓破天庭山根之间。鲜血流出者死。又抓破无血水。乾黑者。或紫黑者。必死。
两脸光硬。色如橘皮红。二便俱秘。目闭声哑。腹中胀满。肌肉黯黑者死。
吐利不止。或二便下血。乳食不化。药食直下。肛门如筒。及痘烂无脓者死。
诸痘有浆。而天庭不起者。九死一生。
红肿早退。疮陷无脓。目如鱼睛者。不治。
痘脓时。眉心鼻准。耳轮唇口。两颊疮。先焦枯黑靥者。名倒陷不治。
头面肿大。疮尽抓破。黑陷深坑。恶臭异常。咬牙噤口者死。
寒战闷乱。腹胀烦渴。气急咬牙。头温足冷者死。
七八日间。有一等充实饱满。挨摸不破者。不可认作好痘。以致后悔。此名铁壳空痘。宜用酒煮麻黄一钱生附子一分。再加托里之味。而变成烂痘。如此则属可治。否则乾枯牢封。如铁石必死。
时时张口。似吐不吐。有声无物。及声嘶者。此胃中有疮腐烂。为至恶之候。急用犀角消毒饮。加甘草桔梗玄参牛蒡子。早则当得生。如迟则喉烂不食而死。
中心黑陷。四围突起。戴浆者。此血随毒走。气不为用也。若中心戴浆。四畔干陷焦黑者。气附毒出。而血不为之使也。若为血泡。色紫而易破者。此血热妄行。而不能附气也。通为不治。若为水泡。溶溶易破者。此火湿并行。气血不能以敛束也。此痘若能食便调者。宜调养气血。补脾渗水则愈。
痘脓后。唇渣滓。而时洒血。口臭冲人。甚则至颊烂穿鼻。牙齿脱落者。名为走马疳。是肾绝必死。
痘出正盛。或至痘后。而声哑气噎者。及药食嚥下。而腹中即鸣者死。
痘如针孔。浆水自出者。此卫气已败。其液外脱也。必死。
痘四弦突起。中间有凹。形虽光亮。看之内实。收板不化。名曰石臼痘。极不灌浆。必死之症也。
口中无物。而时嚼者死。脾约也。
不起胀者。九日死矣。其症痘出五六日。虽成窠粒。顶陷平塌。根晕淡白。不松突。如其似有浆。而或清淡空壳。乍发瘙痒。正无浆水。瘙破处。乾涸紫黑者。九日必死。
不灌脓者。十二日死矣。其症六七日。稍有脓路。而或清水水泡。窠囊不光壮。而中间溏泄频频。不稠脓。根晕离散者。十二日必死。

辨收靥二日顺险逆证  ***************************
〔顺证可加治〕
凡痘到十日。是谓收靥之期。其证虽顺美。宜必加治。但于补脾渗湿之中。少加解毒与之。后来可免馀毒热之患而已。
凡痘靥。自上而下者顺。（按自上而下者。言自口角两腮等处收结。非言天庭印堂也。犹易之地天泰。天气者降。地气者升。是阴阳交泰之象也。）从脚上。循腰以上者逆。必回谢至心窝。便死。若早提起元气。使回浆自上而下为妙。惟口角与阳物。先收者。此又为佳候。非自下而上之例。
痘至血化毒解。脓色如苍蜡。从口鼻。两傍人中。上下面部收起。渐至胸腹。次至两腿而终者。为顺。又额与脚背。一齐结靥。内症全平。饮食如故。神爽身轻者。并手足心。或手指尖。及阴处先收者吉。
痘色苍蜡。而有微热者。乃烧瘢之候也。不必要治。
痘回至颈。切忌过用黄耆。盖痘欲回。而耆复托之。则升降不定。毒必攻内而死。
靥后忌食五辛。恐热熏肝隔。眼生翳障。
凡痘系危证。气血大虚。多服补剂。渐有脓色。而将收靥。虽有热者。当于补剂中加凉药。若欲靥而去补剂。单与凉药。或用下利之药。必速其毙也。盖虚者复虚。反内攻致死。此必然之理也。又已然之验也。治痘之医。宜书绅焉。
〔险证可加治〕
痘当靥。而流浆不已者。或因过表。以致斑烂。或因饮水过多。乃水溢皮肤。宜用白术茯苓白芷防风之类。去湿渗水。
水湿太过。痘被浸淫。是以溃烂难靥者。脾强则生。脾弱则死。然有因前脓未曾灌透。而色似灰桃。至十三四朝。复灌行浆。此虽愆期。其治宜补脾渗湿。
恣食毒物。透托太过。是以热郁于中。作烂痛极者。治宜清火解毒。汪氏解毒饮。加酒炒黄芩主之。
十一二日。其痘收时。有如火烧烟薰之状者。此时当看生死如何。唇舌润。音声清。咽喉清快。饮食能进。二便无故者吉。反之为逆。
痘至八九日。鼻梁上先微焦者。虽凶不死。如面部诸痘未悉浆。先鼻梁干收者死。脾经之毒郁伏。不宣故也。
痘当靥不靥。发热谵语。小便不利。大便秘结。烦躁口渴。微喘者。是热毒乘肺经。无阴气以敛之也。急用清金解毒。如甚者宜下之。清凉攻毒饮主之。
浆未稠浓。顶先饱满。面肿忽退。目闭忽开。疮脚散阔。色白皮破而乾燥。似靥非靥。或如豆壳者。此因气血虚极。津液枯竭。不能外续。其毒乘虚内入。名曰倒靥。此症之极险者也。急用峻补之剂。如复肿起。庶几可治。故痘始热毒盛者。最要预解热毒。而后大补气血。以助灌浆。否则气血不周灌。故为是证候也。
脓汁不干。身热能食者。至十一二日。当靥不靥者。汪氏解毒饮主之。如烦渴者。加五味麦门。
面上痘子稠密。而忽一时尽黑者。此为假收。勿作正靥。不早为之图。必死。先验唇舌以治之。属气虚者。宜补益温补。轻重随宜。
痘靥时。有臭气带腥者可也。若全无臭气者。名为正痘。尚有馀毒。未发者也。若气臭如烂肉。而不可近者。即毒火败坏之气。是虽似结痂。未可便为吉兆焉。急与清利解毒。缓则其变多难救矣。
痘当靥不靥。泄泻微渴。寒战咬牙者。此虚寒之极也。建中汤主之。如至十日。犹不干收。当回水期。脓熟而不收者。温表调中汤主之。如痘臭烂深坑者。宜生肌散搏之。
痘欲收。而唇口乾紫。连结渣滓。而两颊红。声嗄气喘者。是乃将成肺痈之候也。治宜清肺解毒。
痘脸上未收。两耳先收者。其治有二。耳冷者。汪氏解毒饮。加枸杞破故纸川芎治之。如耳热者。则于前方中。加酒炒黄芩黄连与之。
靥至颈至腰。而数日不靥者。有热能食。唇舌赤色者。宜清凉托里。如便秘者利之。四顺清凉饮主之。如无热寝食不宁者。宜补脾渗湿。钱氏白术散。加防风桔梗治之。
痘成就之际。其色淡红。或白者。宜用补养气血之剂。白转红者吉。若痘痂赤紫黑。唇舌赤红者。是热极也。先用大连翘饮。防馀毒迁变。或忍冬解毒汤。宜参考焉。
凡喉内锁紧。肿痛难靥者。且饮食难嚥。烦躁作渴者。是热留肺胃也。宜急清利。勿为泛常。倘足冷自利者。乃上热下寒。宜随其证。引火归源。切忌凉药。钱氏白术散。去葛根。加黄耆肉桂。
〔逆证勿治〕
痘靥期。而遍身未见稠脓。惟口唇上下之痘。先黄熟者。是毒气内攻于脾也。诸痘未靥。而口唇先腐烂。及唇白到舌者。并皆不活。是谓内溃。胃寒之极也。
痘至收靥。口中无物。而空嚼摇颈者。必死。
面部肚腹未靥。而脚先靥者不治。是阴先阳也。
遍身臭烂。而不可近。痰壅气促。目闭无神者死。
发痒抓破。而不见脓血。痂疤卷如干豆皮者。不治。
当靥期。而寒战咬牙。手足摇动。禁口目闭。腹胀。足冷过膝者。不治。
遍身虽靥。尚数粒似靥不结。卒痂脱。而如蛇退皮者。必死。
被伤节气。热退不全者。终死。不可不慎。
靥时。项颈胸前。耳前后。环跳之处。毒聚作腐烂。住定不愈。服药不效者死。夫胸受气之地。项颈阴阳升降之道路也。耳之四边。乃少阳脉之所会也。故为死候。
痘皮薄而软。色白如梅花样。而靥薄易落。疤白血色枯者。此为假靥。必十一二日。毒气内攻而死。急宜温补气血。如加泄泻喘渴腹胀寒战咬牙者死。勿治。
两腮乾硬。按之如石。及泄泻不禁色青。遍身溃烂。而声哑足冷者死。又靥后弄舌蛇舌者凶也。
呛水失声。或乾呕不止。痂皮不脱。不思饮食。昏愦闷乱。睡卧不宁者死。此症多依蛔厥。而为坏证。急用附子理中汤。加乌梅山椒黄连治之。
牙龈腐烂。口臭不可近者。胃烂也。不治。
痘中有首尾见蛔者。在初发多无妨。中间后见蛔者。既妨痘功。其证有乾呕续续不止者。或有不呕不泻。心下蛔厥者。又有肚腹膨胀。似寒非寒。似热非热。寒热杂起。及危笃者。其形状无定候。如粪死蛔者。十中救二三。粪生蛔者。九死一生。若至靥期。不脱证者。痘痂牢封无润色。不思饮食。目闭郁郁眠。情昏神愦。寒热往来。变坏症。三七日后必死。勿治。
痘后伤风伤食。而瘦脱者不治。盖脾主肌肉。是土崩脾败也。
内攻之证。皆十二日而死。盖八九日。浆将足而泄泻一两行。眼已开。鼻已通。痘顶平陷。气血离散者。是内攻之兆也。十二日必死。
脓功半成。至结痂期。而不成痂者。十五日后死。盖至十一二日。而不收结。脓水淋漓不干者。是为倒靥。若烦躁闷乱。寝食不宁也。延延引日。而后必死。
如重证变虚寒。日久而阳不复者。后必死。

辨落痂三日顺险逆证  ***************************
〔顺证可加治〕
凡痘证。首尾候衣食二事。所繫匪轻。亦当详审。盖痘证。前实后虚者。证之常也。故五日以前。衣被宜照常。六日以后渐加暖。至于饮食禁忌。亦如此。若至此期。诸证平准。则终始宜于补脾渗湿中。微加解毒治之。小连翘饮主之。
痘收结痂落后。瘢色红润。而无凹凸。饮食二便如常。睡卧常安者吉。
疮稠密。头顶生蛆者不死。
凡自食痘痂者。虽有他症不死。
〔险证可加治〕
痘已结痂。而不焦落者。是馀毒为害也。或过服辛热之药。而热留肌表也。或遍身尽落。惟头面不焦脱者。毒聚于阳会也。并宜大连翘饮。加减服之。
痘痂至二旬。或一月。黏肉不脱。或发痒者。此因表发太过。气虚无力煦之。或血虚无力濡之。治宜用八物汤。加防风荆芥与之。如有寒者。加桂以达肌表。更散腠理郁伏之火也。
有发痒以剥去痂皮。仍复灌浆。如疮疥者。此血热气虚也。宜用保元汤。加丹皮地骨地黄连翘等。凉荣之味。
痂不落。而反昏迷沉睡。不省人事。此脾胃虚甚也。宜人参清神汤主之。
靥后痘瘢红紫者。血热毒盛也。当与凉血解毒为主。
痘痂成而后唇不盖齿者。急与败毒凉血。否则变为走马疳。轻者。宜清胃泻火之剂。重者。与清凉攻毒饮。其最甚者。牙齿脱落而死。或因血气枯藁。而不能润养督任二脉。如二脉急缩者。当从补养。甘露饮主之。
痘后口禁强直。腹痛绕脐。冷汗如雨。其痛定汗止。而脉弦紧者。是因瘢痕受风寒也。宜散风养血。钩藤汤主之。
痂落后。眼赤痛者。馀热留肝经也。轻者。大连翘饮加减与之。重者。急宜以凉膈攻下治之。最忌涂药洗药。多损瞳子。终为盲人。是医之过也。
〔逆证勿治〕
痂后泄泻不止。目中无神。而面色覆青气者死。
忽发大喘。面颊枯藁。舌白唇白者死。
痘痕如梅花白者。是气血俱盖也。如不大补气血。必死。
痂后发惊者。是心气已绝。而神无所依。不治。
凡咽作噎。喉中如铛锯。腹胀虚鸣。痰喘头汗者死。
靥落后。一病未已。一病复生。神气虚脱。寝食不宁。时白吊者。变慢惊风。必死。
凡痘虽有数千百种之形状。不越气虚血实之两途。虽有数千百种之候症。不过顺险逆之三项。既言顺者。不药自愈。险者。药所能及。逆者。治之无功。反受人之谤而已。虽然。顺而陷逆者。是谓中恶。卒然趋死。顺而变险者。随治而生。又险而加逆者甚重。覆逆而加逆者。必死矣。且有纯虚者。有纯实者。有初虚而后实者。有初实而后虚者。有虚症变实者。有实症变虚者。千绪万端。无一定局。故欲穷其妙境。则先当验唇舌之红白。及胎之润燥。以为准墨。表里虚实。苟不详之。则无所施治。切不可无知妄作以匙杀人。世之业医。不熟痘术。藏拙护短。偶治其善痘不难治者。以自夸世者。亦不少矣。余恒见世人有系痘毒而死者。十才二三。系医毒而死者。十中恒居六七。夫人命者至宝也。王公之贵。不以换之。珠玉之重。不以代之。所谓天爵。此之谓乎。奈何视之如尘芥。视之如敌雠。属之于庸医之手。以速非命之天。请医者。其可以慎矣。应请者。其最不可以不慎矣。


卷四  ——————————————————————————————————————————————————————————————————————————————————————————

辨初热三日  ***************************
夫天象。虽杂陈乎推步者。见其有条而不紊。地理。虽杂敷乎堪舆者。知其有脉而不断。医之于痘亦然。痘疮之症。千状万态。不可偻指。虽然。精究此术者。丝分毫析。随症投药。未尝谬认一症。误投一味也。所谓多多益辨者。何独兵耶。此之谓通神之手矣。又此之谓泣鬼之手矣。
初发身热悠悠。是宜气血和平。惟热轻则痘亦轻。热重则痘亦重。又有热重而痘轻者。有热轻而痘重者。又热一日而出者甚重。热二日而出者次之。热三日而出者又次之。唯四日而身凉见苗者为稀。如火褐大过。则正气不胜邪。故面色为昏暗。为枯涩。为黑滞。气血充荣。则面色为润泽。为光彩。为淡红。此乃势之所必至也。
发始身热温和。皮肤潮润。面眼无涩萎。两耳如常。音声清亮。睡中微悸。二便如故。及口渴食减贪眠。唇舌滋润者。顺痘也。凶逆者反之。先一二日。用轻扬发散之药。以取微汗。
似是而非。若同而异。此病之所以能感人也。小儿痘疮。其初不免乎发热。似伤风食伤惊热。为痘未真。是谓疑似。虽曰良工。而难辨明。于是欺世盗名之辈。妄言诡辞。令父母惊惶失措。是可哀哉。孟继孔幼幼集日。痘疮欲出。必先发热。目睛黄眵。耳后红纹。耳尖尻骨独冷。面色四肢俱赤。恶热而不恶寒。此痘疹之所有。而伤寒之所无也。若夫疑似之间。辨认未真。先以升麻葛根汤。惺惺散探之。朱巽痘科键曰。如初发微热。面色㿠白。皮肤柔嫩。呵欠窜眼。吐利并起。精神倦怠自汗者。虚证也。加减益气汤主之。
发始先腰痛者。为重症。腰者肾之府也。乃人身之枢纽。诸骨之根柢也。故痘家最大忌之。腹痛虽恶候亦次之。诸书所谓。发始先腰腹痛。而后发热者甚重矣。先发热。而后觉其痛者险也。宜急发其痘。如四肢痠痛。额前发青气者。为大逆。如攻发痛止者无妨。聂久吾活幼心法曰。有腹痛腰痛。而烦闷者。此其毒诚重。然只当用败毒和中散主之。大便秘。则加酒炒大黄。微利之。
发始吐利二证。俱非寒也。诸呕吐暴泄。皆属于热。水穀传化之道路。为热所迫。输送失常。吐利并作。朱氏曰。呕吐者。初缘毒壅于中。不能发越也。只当发痘。泻属于脾。为毒壅于脾。不能上达。虽为湿热下泄。亦有分消之义。其初出二证。俱不可止。唯宜发痘。主方和解汤。加减升麻汤之类。宜参考。如至三四日。犹不止者治之。
发始发惊搐。痘随出而惊自止者。为惊痘吉。大抵惊搐。虽属于肝木。而痘之惊搐。属于阳明。故宜先发痘。痘出则止。然木能胜土。又归心火相争。脾土不足故也。若四日不止者为凶。丹溪捷径曰。凡痘发热。有惊搐者。以导赤散。加辰砂末服之。聂久吾曰。毒壅盛于皮。不能骤发于外。而惊搐狂躁者。宜用清解散以宣之。又血气虚弱。送毒气不出。而惊搐狂躁者。宜用温中益气汤以托之。费建中救偏琐言曰。治痘前惊跌发搐者。宜此汤。疏肝透毒散主之。
发始大热。谵语狂言。见鬼见神者。缘枭炎乱心魂。是谓纯阳无阴。朱氏曰。凡见积热形证。一热即下。迟则不能斡旋。三日即死矣。如其为证。发始身热如炮。二便秘结。口渴。两睛如血。两耳灼热。烦躁狂妄。谵语狂乱。唇裂舌胎如粉。甚则舌炕。恶热者单下之。以胎减为度。恶寒者双下之。不可泥在初当发之说。此症百中一二。不可执以为常。如唇舌滋润者。忌妄下杀人。主方清凉攻毒饮。或凉膈散。
凡升者。提清气以上达也。发者。开百窍以四播也。俗但知以毒透毒。不知升发之义。翁仲仁金镜录曰。实热壅遏。不得达表。气粗喘满。腹胀烦躁。狂言谵语。睡卧不宁。大小便秘。毛竖面浮。眼张若怒者。併为风寒外搏。与出不快者同治。宜羌活散郁汤主之。
凡有一日热而出者。有二日热而出者。有三日热而出者。或五六日热而出者。因风寒袭外。腠理不疏故也。丹溪捷径曰。热三朝便出者。此常期也。如过四五日不出者。热绵绵无休歇。吉凶之征未卜也。急与解毒托里。分内外因而治之。疏者吉。外邪壅遏。而不易出者。此外因也。麻黄解表汤主之。
方发之后。所出不多。气候和平。无他症者。即是疮本稀。不可更发也。所谓发不至太过。守不至不及。乃用药之圆活也。聂氏曰。其或增寒壮热。头痛咳嗽。鼻流清涕者。多因于外感。不可不发散也。当视儿强弱。而用药发汗。儿体气素壮实者。用加味升麻葛根汤汗之。体气素怯弱者。用加味参苏饮汗之。然皆不可出汗太多。恐发虚其表。后难起胀灌浆也。既经发汗。而身热渐缓。儿颇安静者。其痘出必稀少。此为顺候。且勿服药。以待之。
汉唐以来。当痘疫流布时。不择大人婴童。一发热。专用升麻葛根汤为治。痘疹初热之定夺。然余尝稽古人之意。升麻葛根汤一方。盖治痘疮之常。不治痘疮之变常者。聂氏曰。先用升麻葛根汤发之后。或身热不退。而烦躁者。且勿峻攻。姑少待之。其或烦闷躁渴。而妄语者。用败毒和中散清之。如大便秘结者。加酒炒大黄。微利之是也。痘自包孕之地。萌动而起。未形是谓无极。于此为气虚已明。则先可知三禁。一勿攻发。一勿清凉。一勿解毒。始终以保元四君之加减治之。翁氏曰。治虚证痘证。以元气为主。元气充实。则毒易出易化。故善治痘者。惟保元气于虚弱之前。使不致于耗散为贵。然其治法。一曰。实腠理。而固肌表。二曰。节饮食。而保脾土。肌表固。则外陷之患不足虑。脾土实。则下陷之患不足忧。更加以参耆补益之功。
夫痘有轻重。人有强弱。治有缓急。不可不辨。然挽回调剂。古人必按痘之形色。而后推敲。故施之于缓者则可。其重且急者。痘虽未形。而儿体之生命。已在涉春冰而蹈虎尾。其痘未及见。则毒虽猛。而尚未有定位。火虽烈。而尚未及燎原。此诚转危就安之机。起死回生之会也。宜用攻发解毒之剂治之。如及闷痘定位形色已凶。则枭炎不易破矣。况形以气见。色以血呈。凶显形色。逆亦非浅。虚实同然。补泻用法。唇舌是准矣。
〔戏猴出痘〕
尝闻。俗谚野猴患痘。其岁阖乡。出痘必稀。曏者余在岩岛。偶见友人畜野猴。教以戏技。一日猴乍伏卧不起。与物不食。且如惊搐状。翌日面上磊落。生小疱子五六粒。殆如血靥痘状。余问之于狙公。乃云。此即痘也。按聂久吾曰。胡地极寒。其人无屋居。鲜火食。冒风霜。犯冰雪。腠理秘密。若禽兽然。即有胎毒。尚为别症。不能宣发于皮肤。而为痘疹。是以胡人不出痘。今野猴遇乎畜养。失其山野之性。不冒风霜。不犯冰雪。熟食褥卧。与人同居。故触遇疫气。遂致然欤。抑亦不知野猴皆患痘疮。而人不逮见之欤。记以备参考。冀世医谅余苦心至此而已。

初发三日用方  ***************************
升麻葛根汤　初热发解痘疹之良方。古方三日前后用之。
升麻　葛根　芍药　甘草（各等分）
上四味锉细。水一盏煎七分去滓。温服无时。一方加羌活。
和解汤　古方三日前后用之。
升麻　芍药　葛根　人参　川芎　防风　羌活　甘草（各等分）
上八味。生姜三片。水煎温服。
加减升麻汤　无论痘与非痘。但见婴儿身热。呵欠烦闷。睡中惊悸。嚏喷眼涩。鼻出气粗。手足痠软。即宜与服。如有杂证。再兼杂证药治之。
升麻　乾葛　芍药　甘草　前胡　紫苏　当归　连翘　桔梗
上九味。水一锺半。姜三片。葱白三寸。煎服取微汗为度。如有汗。当以小剂疏发之。
败毒和中散　发汗之后。或身热不退。而烦躁者。且勿峻攻。姑少待之。其或烦闷躁渴。而妄语者。此散清之。
连翘　牛蒡子（各等分）　酒炒黄连　枳壳（炒各七分）　防风　荆芥（各五分）　桔梗（四分）　前胡（五分）　升麻　紫草茸（酒洗家用根）　蝉蜕（去头足）　小川芎（各四分）　木通（五分）　甘草（四分）　麦门冬（去心八分）
共十五味　大便秘涩者。加酒炒大黄。（一钱二分）微利之。不秘者勿加。服此觉烦闷少解。即止勿服。听其痘出外。则中自安也。
导赤散　凡痘发热。有惊搐者服之。
木通　生地黄　防风　薄荷
上灯心引。共五味煎服。加辰砂未可也。或加蝉蜕牛蒡子。
清解散　治毒气壅盛于内。不能骤发于外。而惊搐狂躁者。
防风　荆芥　蝉蜕　小川芎（各四分）　升麻（五分）　甘草（三分）　酒炒芩连　木通（各六分）　桔梗（四分）　前胡　乾葛（各五分）　紫草茸（家用根六分）　山楂肉（八分）　牛蒡子　连翘（各七分）
上共十六味。生姜三片。同煎温服。
温中益气汤　治血气虚弱。不送毒气出。而惊搐狂躁者。
人参　白术（炒各五分）　黄耆（生八分）　当归（酒洗）　白茯苓（各六分）　炙甘草　川芎（各四分）　白芷　防风（各三分）　南木香　官桂（各二分）　山楂肉（六分）
上共十二味。生姜一片。大枣一枚。同煎。（一服中病即止）
疏肝透毒散
殭蚕（炒四分）　蝉蜕（二分）　薄荷（二分）　钩藤（六分）　青皮（七分）　木通（三分）　前胡（六分）　山楂（二钱）　羌活（四分）　荆芥（三分）
加灯草一分。姜二分。水煎温服。按气血虚弱。而表虚汗多者勿用。
羌活散郁汤　专治实热拥盛。郁遏不得达表者。
防风　羌活　白芷　荆芥　桔梗　地骨皮　川芎　连翘　甘草　紫根草　大腹皮　鼠黏子
上十二味。为粗散。水一锺。灯心十根。煎六分温服。
麻黄解表汤　治劳苦之人。皮肤粗厚。腠理闭密。及外感风寒。其痘被外邪所遏。而不易出者。
麻黄（去根节酒炒黑）　升麻　羌活　葛根　防风　大力子（炒）　荆芥　甘草　蝉蜕　桔梗
上十味。各等分。水煎入烧人粪同服。
加味升麻葛根汤　此一方即是伤寒之剂。痘疹服之。发汗亦无妨。
白粉葛（一钱）　升麻（八分）　芍药（六分）　小川芎（四分）　甘草（三分）　山楂肉（八分）　牛蒡子（炒香五分）　桔梗　防风（各三分）　苏叶（五分）
上十味。生姜三片。同煎热服取汗。
加味参苏饮　用虚弱之婴童。为痘未明。而发热者。
人参（三分）　苏叶（五分）　小川芎　桔梗　前胡（各四分）　陈皮　甘草（各二分）　白茯苓（五分）　粉葛（八分）　半夏（制三分）　牛蒡子（制四分）　山楂肉（六分）
上十二味。生姜三片。同煎热服取汗。
惺惺散　发热疑似之间。辨认未真。先以此汤探之。
人参　白术　白茯苓　天花粉　桔梗　细辛（炒）　甘草　薄荷（各等分）
上八味。水一锺。姜二片煎服。
加减益气汤　治一发热。遂头温足冷。不渴便溏。面色㿠白。或泻利青谷。呕食不化。兼身热呵欠等症。乃气虚也。
黄耆　沙参（一日后易人参）　甘草　当归　川芎（五日后宜去之）　白术　陈皮　升麻（洗酒少许）　桔梗
上九味。水一锺半。姜一片煎服取暖为度。
停滞腹痛。或泻酸臭。加山楂面蘖。不停滞。而唯腹痛。泻酸臭。加乾姜芍药。惊悸加天麻钩藤。磨安神丸同服。呕吐去桔梗。加煨乾姜。泻泄不止。去当归。加肉豆蔻。兼与豆蔻丸。四肢冷。加乾姜肉桂。有汗去升麻桔梗。加肉桂。倍黄耆。产后出痘。加赤地白芍木香肉桂。气虚毒壅者。加蝉蜕地丁。
清凉攻毒饮　凉膈散（二方共见放苗）
安神丸　七味豆蔻丸（二方共见于后）

辨见苗三日诸证  ***************************
尝谓痘初见点。便颧颜色荣枯。盖皮肤黄红白。而明莹者。气血相旺也。然推察头面之诸位。以预知吉凶悔吝之由。左颊属于肝。右颊属于肺。正额属于心。下颏属于肾。鼻属于脾。正额者太阳脉之所会。唇颊阳明脉之所经。两耳两傍。少阳脉之所过。夫痘为阳毒。故随阳而见于面也。然阳明胃与大肠。积陈为朽。气血俱多。故先于口鼻两傍。人中上下。两腮年寿之间。先出先胀。先浆先靥者吉。反之他处先见者。为险为逆矣。先现一点血。其色淡红而大者稀。红赤而小者密也。敷点既定。贵圆净。而嫌破碎。贵高耸。而嫌平塌。贵稀疏。而嫌稠密。唯出要参差。耳后项颈心胸。少于他处为佳。眉稜两颧额前。先润不滞为妙。
盖放苗三日。而生死判然。候之其关窍。全在面部。面诸阳之会。天庭印堂为第一。最面部吃紧处。出痘首尾。不过论气血毒三者。夫元气者。以胃气养之。故能食。脾胃健固。则元气胜毒。应期收功。故一二日先见。四五日先长。七八日先浆。十十一日先靥。若不能食者。毒胜元气。则内攻外剥为逆。如痘碎密。而黯灰空疮者。即死症也。凡眼部以下先见。二三相连出。唇舌红润滋润者。毒无内拥。朝见点。而暮碍手。色淡红滋润。而身热渐减者。吉兆也。
痘已出。成形者气也。成晕者血也。两者均可验吉凶。决生死。世医何专言血。而不及气。气无形难见。血有形易见。故诊气血之法。痘窠尖圆光活者。气之充拓也。根晕收紧红活者。血之荣养也。故见苗色乾枯涸涩者。血虚也。顶陷不突者。气虚也。塌陷者。气离也。根散者。血离也。灰白者。气滞血衰也。焦褐者。血枯也。黑者。毒滞而血乾也。红变白。白变黄者生。红变赤。赤变紫。紫变黑者。虽作窠。而毒沉伏也。发始四日必死。见点隐跃覆没者。六日必死。

辨虚痘治例  ***************************
凡见点淡白者。属气虚。过赤者。属热毒吐泻者。属内虚。便秘者。属内实。汗出如濡者。属表虚。肌肤乾枯者。属表实。谓之初发之六候。唇舌滋润者。气血和平。唇舌淡白者。气血衰损。唇舌赤色者。热实也。唇舌乾燥者。毒火盛也。唇舌燥裂者。毒火燎血中。白胎通明者。枭炎甚于中。然唇舌微旨。亦有多端。举其一二以示之。凡舌三十六品为病舌。二变为七十二舌。三变为一百四十馀舌。盖三变决生死。如响之应于声。唇十八品。亦依此例也。虽然。唇舌之候。秘藏累世。不敢妄传。若欲得之。则宜入余门以请焉。
凡痘证。有似虚反实者。有似实反虚者。变证百出。千形万状。若欲体认变幻。先须知三项。翁氏曰。气虚之证。初发身热。手足厥冷。乍凉乍热。精神倦怠。肌肉㿠白。饮食减少。四肢倦怠。睡卧安常。便清自调。虚症无疑。未见点前。用参耆饮。加轻扬发散。如紫苏防风白芷。见点之后。用参耆饮。加川芎桔梗。见点四日之后。重用参耆饮。随病加减处治。
夫痘有纯虚者。有纯实者。有先实而后转虚者。有先虚而后转实者。惟宜斟酌。要随唇舌治之。丹溪捷径全书曰。痘疮出形如平日。皮肉正色者吉。若痘常带艳（艳者说文好而美也）而赤。其后多致痒塌。不可救也。凡带艳者。防后日塌痒之变。为一急著。宜用疏风固表消毒之药。使气血充实。邪火渐退。正气不亏。光松干收。如期不乱可也。固阳散火汤主之。翟缪类编曰。色白皮薄者。必用固阳散火汤主之。去荆芥生地。加白术茯苓各五分。
凡放苗仅有数粒。色不甚红。亦不甚白。身体温和。神情清爽。不暗虑者为顺。然其囊窠。累日不见粗肥。皮薄不起者。宜防日后倒陷之患。管橓保赤曰。初出一二日。灰白顶陷不起。或起亦软。而不碍手。根窠不红活。身凉而静。此虚寒证也。人参归耆汤主之。气滞者少加木香。
发热见点之时。吐泻者莫妄用涩药。毒在上焦者。宜吐而解。毒在下焦者。宜泄而解。毒在中焦者。即从吐泻而解。但宜发痘。如至出齐期。而不止者。宜止之。孟氏曰。千钱买痘前泻。盖言热随利减也。若痘见点已定。而吐泻不止者。恐损脾胃。当用人参调中汤。七味豆蔻丸主之。
发始有心气虚弱。而毒在胸中。呕吐不止。水食不入者。须急吐之。如当吐而不吐。则必死。吐法忌瓜蒂豆豉之类。必动内气。转生烦剧。朱氏曰。有可吐者吐之。吐中有发散意存焉。滴水不入。毒壅气道者。宜吐之。饮食停痰。形色生变。阳气郁遏也。宜吐之。气虚多汗者则忌。（吐方用法口诀）
〔附可吐一治验〕
浪华。阿弥陀池。雏僧年十一岁。出痘于甲辰之春。初热悠悠。至出齐期。呕吐不止。始事医两三子。以半夏泻心。或小半夏加茯苓之类。其吐愈剧。而加以唾血。相俱惊惶。以为不治辞去。已至五朝。邀余。往诊之。烦闷不宁。水食下咽即吐。时发狂妄。状如醉酒。或歌。或笑。神气困惫。终日不寝。面色㿠白。痘苗隐隐。欲出不出。且唇淡红。舌白胎通明。手足微凉。便是元气虚弱。不能发越毒邪于皮肤。而毒在胸中也。治法宜吐。不早图之。则必至噬脐。幸任余所处。则百无一虑。满坐大喜。仍用家法吐药探之。则吐白沫二三口。神气略快。再吐之。则思食贪眠。乃用补中益气汤。加减与之。已至六朝。精神爽。睡卧宁。痘囊发峻突之势。至七八朝。浆色勃勃。红晕光泽。诸症顺美。十二日而全愈。因书以为握匕者之一模云。
痘已出。实热末尽解。而早用温补。则热毒蕴蓄。转至烦剧。细察其形。详验其色。识见不真。先迷嚮往之途。聂氏曰。察其痘形。淡淡在皮下。不见红活。唇淡面白。或带青。脉亦迟缓。虽烦躁惊狂谵语。亦是血气虚。而送毒气不出者也。温中益气汤主之。
气虚痘症。父母能守禁忌。医用药不误。调燮顺候。则元气充实。腠理坚固。脾胃强健。饮食如常。二便清调。不问已出未出之证。先以气虚。为施治之要。朱氏曰。凡一发热。遂头温足冷。不渴便溏。面色㿠白。或泻利青谷。呕食不化。兼身热呵欠等证。乃气虚也。宜益气汤。加减与之。或钱氏白术散。加黄耆。四日后。去葛根。加黄耆肉桂。

辨见苗三日清火治例  ***************************
一日热即出者。是谓火里苗痘。如连串为丛者。必作稠密。其痘原属气虚。宜急退其热。当详视其大密之中。根窠分与不分。颜色松与不松。及其元气虚实。年纪大小。若元气实。年力大者。痘虽稠密。而无畏虑。只要饮食。费建中曰。放点不一日。烈热干炮。带火而出。不论稀密。色紫艳。或焮红。其他可知。此枭毒烈火。及早图之。不致日后内溃。急用攻毒清肌发透。不可以初见而翫忽也。清热解毒汤。或清地退火汤主之。
一发热。已出未出之时。先精究头面六十之部位。辨认出形之美恶。以成终始之计。是痘家之权机也。盖山根年寿。鼻两傍。人中上下。两腮两颐之间。乃阳明胃经脉。与太阳脉之所统也。故放苗陆续既出。火热未减。面上一片。发红赤色。惟山根鼻准。人中两腮。两颐之间。带㿠白色者。必于肠胃之间。有坏浊枭垢。宜急下之。诀曰。其证腰腹大痛者。逆症也。不治。若腰腹不甚痛者。宜早图之。十神解毒汤。加大黄石膏。微利之。泄利脓血秽垢数合。而腰腹痛止者吉。若三四日期。误失下。则遍身疮色。惨黯凝涩。不起发。不灌浆。待靥期。而致不济焉。头面六十之部位。其详见于前卷矣。
凡临痘为奇怪之状者。悉皆由神元不足也。否则夹蛔之证乎。宜详验之。丹溪曰。凡痘发热。有所妄见。而谵语者。或昏昏好睡。梦中言语喃喃者。或狂妄欲走。循衣摸床者。皆毒气内攻。神识不清故也。急用镇神解毒之药。辰砂导赤汤主之。人事清爽。神彩复旧者生。若连绵不止者。魂魄将离之兆也。
一二日。既热欲放苗。而郁不成窠粒者。或已热。先从手足见点者。或已热。头面放点。如蚊点蚤斑者。或已热。遍身处处如堆粟。或已热。头面手足。痘苗已见已没。而变紫黑者。必死。是曰五恶痘。又有似此证而非者。宜精察之。切不可以模稜之伎俩而误人。凡禀赋气血虚剧。神元不足者。临局火毒必入心经。四脏紊乱。枭毒沉伏。不能发透于肌肉。而遍体悉病。故面色惨黯枯萎。额前发青气。心烦躁闷。痘形不现。是曰郁伏。不早图之。则待三日六日而死。翁氏曰。发始痘点略见。已黑陷倒塌。乾枯不起。不作窠粒者。急宜夺命五毒丹。唯实热未解者。宜于初热见苗。四五日之间。与之是也。
夫痘贵红润。而恶娇嫩。贵淡红。而嫌赤紫。贵一色。而不好二色三色。盖娇嫩与血热相类。不可不辨。娇嫩属虚。血热属实。不可妄以娇红者。认为血热治之。杀人不少。宜验唇舌以辨之。翁氏曰。初发已身发壮热。腮红脸赤。毛焦色枯。已出未出。三日已前。痘点烦红。痘色与肉色无异。烦渴欲饮。睡卧不宁。小便赤涩。大便秘结。此血热也。并皆十神解毒汤。所能治也。
凡临局躁乱非常。或有作危怪者。世俗不知。以为神奇。恳祈巫祝而不延医。坐视其陷鬼录。孟氏曰。痘疮发热见点之时。乱言狂语。见鬼见神。寻衣摸床。昏睡不醒。此皆毒气内攻。心神不清所致。宜导赤散。加连翘黄芩犀角木通。或牛黄丸。抱龙丸。辰砂益元散。使小便流利。精神清爽。痘亦渐出。方望生意。若昏倦软弱。不省人事。口语喃喃不休者。不可治矣。
痘症甚猖獗。举证言之。凶险繁剧。无所施治。其间有一二属可治者。岂忍弃之。当于此时。胆力不雄。则不见其功。宜不惴三军。轻扛万钧。然后临之。庐诜痘疹要诀曰。痘发之时。言语精神。狂燥闷者。此心火消燥肝血。以致神不守舍。狂乱如见鬼神。外症红紫焦燥。壮热不宁。所谓纯阳不阴之证也。退火回生散主之。（即退火回生丹也。翁氏曰。治血热枯涩。）痘欲出火热太盛。面眼两耳俱赤。忽然筋抽白吊者。热毒壅遏于内也。翟氏曰。幼儿欲出痘。发热至二三日。全无痘点。形影忽然。而发惊搐状。与急惊风一样者。此亦毒气壅遏。不能宣发所致。宜用清解散。以宣之。若时医不知是出痘。误作急惊风施治。或单以寒凉投之。以驱痰峻药下之。其儿必死。如又发热如炙。而发惊厥。二便秘结。渴烦太盛。口气粗。手足热。痘色紫艳乾红。唇舌燥裂。或舌胎乾燥者。清凉攻毒饮主之。
凡毒火冲突血分。则为血热矣。或痘出不分地界。铺红肆溢。或眼赤如朱。或迫血妄行。有从口鼻而出者。有从大小便而出者。有从大肛而下数升者。有从疡疮之顶而出者。痘或焮红。或紫艳。或发血泡。或发紫泡。是皆因毒火猛烈也。谓之闷痘。诸书所谓。痘之失血。唯自鼻出者。属可治。其馀虽皆绝证。亦有百中一二得生者。费氏曰。放苗小水有如醃鱼汁者。有如红花膏者。然以凉血攻毒饮。大黄为君。加桃仁。每剂和大桑虫。日服二大剂。（袁氏全书曰。桑虫起肾肺毒沉伏者。其功甚妙也。别煎和药汁用之。）
凡大便。一日一次为调。一日二次为利。二三日不上厕溷为秘。欲验痘之顺逆。以大便通与不通。为虚实之候。魏直曰。若夹毒初出。色赤如火。乃毒滞不宣发之故也。当以四顺清凉饮一服。大便去一二次。而斑或退。则血附气位。即以四君子汤。加黄耆姜枣进之。如利不止。可以肉豆蔻丸。即止。
痘内遍身。有碎小密如芥子者。此夹痧而出也。如有肉色鲜红。成片成块者。此夹斑也。皆是毒火太盛。薰蒸于内。故一齐涌出。早宜清凉解毒。聂氏曰。有夹斑而出者。有红赤点。而无头粒。多随出而随没。又有夹丹而出者。红赤成片。如云头而突起。此皆毒火浮游。散漫于皮肤之间也。遇此者不必惊惶。惟用玄参升麻汤一二剂。散其游火。其斑丹自退。又有夹麻疹而出者。用前法。加桔梗酒炒黄芩各六分。令麻[疒/轸]先退。痘疮自当起发。
〔附痘内夹痧一逆证〕
东府一侯家公子。年才三岁。染痘于戊午二月上旬。一夜发热。次早忽然。左手肿如瓜。已过曲池。众医不韵其事。而妄疗之。骤然惊搐无度。烦闷非常。三日使人延余。往诊之。身不甚热。而时搐时白吊。吐利一两行。面色㿠白。头汗如濡。唇舌淡紫。神情恍惚。眉宇不宣。照烛观之。左手掀肿如白疹者。如有如无。隐隐似迷。头额两颐。赤点如蚊咬蚤斑者。隐跃于皮下矣。是非难认。众皆疑之。余曰。是即痘也。是甚为逆。无策可施。唯待属纩。凡左手先掀肿者痧证也。痘夹痧出。而速退者。枭邪自解。否则痘毒郁遏不宣。不能发越于肌标。是谓郁伏。古来绝无治法。明四日应告变。侯殷勤请治。余峻辞之。乃进败毒和中散二贴。侯问曰。今夜何如。曰。无虑矣。
凡痘郁而不出者。三日毙。其期在明日。翌日果然。发始可下。而不下必死矣。痘出二三日。大热大便秘者。若下之少迟。则烦躁不定。胃烂口臭。口角流血。白睛红赤。腹胀喘满。身发紫疱而死矣。所谓痘疮。首尾不可下之说。又一偏之见也。若唇舌滋润者。虽见危证。忌妄下。必杀人。费氏曰。发始已放点。有唇裂掀肿。甚有焦黑如煤。或口中秽气不堪。或舌起芒刺。此毒火犯胃。急宜重以清火凉血解毒。必攻之。泻黄纳穀散加大黄主之。或清凉攻毒饮可参考。
如伏火伏毒。燥炙于内。烦躁闷乱。身无暂安放。而痘苗反如水珠。所谓扬汤止沸。不如灶底抽薪。凡痘内火燔灼。则须急投清火。以扑灭火褐焉。其痘自松突焉。朱氏曰。痘出若疮白起㿠色。唇舌赤红非虚。三日后渐变红紫。尚作虚治。误人不浅。急宜清凉解毒。清热解毒汤。甚者清凉攻毒饮可参考。
凡痘疮初出。当视其相去远近多少何如。相去三五寸一粒者。必轻而稀。勿服药。如相去一二寸者。颇密。随痘治之。如三两成丛而出者。必密而重。其后多变痒塌。费氏曰。若皮中窠粒。虽不甚多。色红不至于紫。而地界不分。身热未退者。宜托里清凉。或神功散。加蝉蜕地丁。如唇舌赤色白胎者。加酒炒黄芩黄连。
凡小儿发头疮。或原有遗毒。日久不愈。而因近邻痘疮传染。既触痘气。忽然发热。患痘者为甚重。若痘轻稀。则十中可救一二。重则必死。朱氏曰。凡患顽疮未愈。或新愈而见点者。此阳毒也。（有顽疮已愈后。其嫩皮出疮攒。聚如堆粟者。是肌表毒延漫出。非内毒之所为也。故谓之阳毒。）但疮不干收。不枯燥。虽重不死。初发时。勿攻发。只宜费氏清热解毒汤。如痘得润松。必易起发。如诸证平准者。用法如常。

见苗三日虚证用方  ***************************
参耆饮（乃保元汤）　专治元气虚弱。精神倦怠。肌肉柔嫩。面青㿠白。饮食少进。睡卧宁静。而不振者。不分已出未出者皆服。
人参（一钱）　黄耆（二钱）　甘草（五分初热生用出定炙用）
上三味。用水一锺。姜一片。煎四分。不拘时服。未见点前。加紫苏防风白芷。见点之后。加川芎桔梗。见点四日之后。重用此汤。随病加减处治。若四五日间。手足厥冷。冰硬不起。加丁子肉桂黄耆川芎。
固阳散火汤　痘疮出形。如平日。皮肤正色者吉。若疮色常带艳。而面色赤。其后多痒塌。而不可救也。但见带艳者。即防后日痒塌之变。用此汤治之。
人参　黄耆　甘草　归尾　升麻　葛根　连翘　防风　生地　木通　荆芥
上十一味。水煎服。一方色白皮薄者。去荆芥生地。加茯苓白术各五分。如与此汤。艳色已退者。唯补益气血为要。
人参归耆汤　治痘顶不起。血不红活。虽为浆。而皮薄色白。气血不足证。
黄耆（一钱五分）　人参（一钱）　甘草（八分）　当归（一钱）　川芎（一钱）　官桂（三分）　山楂（八分）　红花（酒洗）　白术（糯米水洗八分）
上九味。姜一片。水煎温服。如气滞者。少加木香。
人参调中汤　若痘见苗已定。而吐泻犹不止。恐损脾胃。兼与七味豆蔻丸。或参苓白术散类。
人参　黄耆（炙）　白术　甘草　木香　白芍（酒洗）　陈皮
上七味。水一锺。枣一枚煎服。
钱氏白术散　治因吐泻脾胃虚。而出不快者。
人参　白术　茯苓　木香　藿香　乾葛　甘草
上七味。水煎服。
补中益气汤　治气虚出不快者。
黄耆（二钱）　人参　白术　当归　柴胡　升麻　陈皮（各一钱）　甘草（五分）
上共八味。生姜煎服。

清火用方  ***************************
清热解毒汤　治痘放点乾红。色滞壮热烦躁者。
山楂（二钱）　滑石（三钱）　前胡（七分）　地丁（四分）　黄连（六分）　荆芥穗　红花　蝉蜕　木通（各三分）　牛蒡（一钱）　丹皮　青皮（各七分）　生地（二钱）　加灯心一分
上共十四味。水煎服。
清地退火汤　凡痘不退热而出。名为火里苗。急用此方。以退其热。则后无青黑干陷之患。
地骨皮（一钱）　地肤子（九分）　牛蒡子（炒研七分）　柴胡（一钱五分）　紫草根（八分用糯米汁水制过）　乾葛　连翘（六分）　当归（五分）　木通（三分）　蝉蜕（二分）
上共十味。外用姜一片。水煎服。如热不退。再服一剂。或制末药。灯心汤下亦好。或加犀角汁。
十神解毒汤　治遍身发壮热。腮红脸赤。毛焦色枯。已出未出。三日已前。痘点烦红。躁渴欲饮。睡卧不宁。盖娇红与血热。其色相类。娇红属虚。血热属实。若小便赤涩者。此热盛也。并皆治之。
当归　生地黄　红花　牡丹皮　连翘　川芎　赤芍药　桔梗　大腹皮　木通
上共十味。心印有甘草。已上并用灯心十四根。水煎温服。身热壮盛。加葛根前胡。毒盛绵密加荆芥鼠黏。渴加天花竹叶滑石。小便尿血。加犀角山栀。大便黑。加犀角黄连或桃仁。吐血乾呕。加黄连犀角。发红斑。加犀角黄芩黄柏山栀子玄参。小便赤。加山栀。唾血。加犀角黄连茅根。小便短涩。加猪苓泽泻。小便秘。加滑石瞿麦。大便秘。加枳壳前胡大黄。烦躁。加麦门冬天花粉。烦渴狂乱谵语。加知母麦门冬石膏。咽喉痛。加甘草鼠黏子荆芥。呕。加橘皮。泄泻。加猪苓泽泻防风。毒壅血热者。加蝉蜕地丁。
导赤散　治内攻心神。不清者。
木通　生地　甘草（各等分）　淡竹叶（三十叶）　一方有麦门冬
上四味。水一锺。煎服。加连翘黄芩犀角木通。牛黄清心丸。抱龙丸。辰砂益元散。退火回生丹。可兼与。（已上四方见于后）
辰砂导赤汤　谵语狂言。见鬼神。皆缘热毒乱天君。用之安魂魄。莫听巫师。多误人矣。
人参　白茯苓　黄连（炒）　山栀仁（炒）　石菖蒲　木通　麦门冬　辰砂（别研）　牛黄（别研）
上七味。灯心引水煎。入竹沥。调辰砂牛黄末同服。若因蛔厥。见此证者。宜黄连安蛔汤。
清凉攻毒饮　治痘疮大热如火。紫艳深红。烦渴颠狂者。此汤主之。
石膏（三钱至一两）　黄连（一钱至三钱）　大黄（三钱至六钱）　木通　红花　荆芥穗（各四分）　牛蒡（一钱五分）　犀角（磨汁三分）　生地（三钱至一两）　丹皮（一钱）　青皮（七分）　地丁（一钱）
加灯草一分。共十三味。水煎。
凉血攻毒饮　治痘毒火内伏。烦渴躁乱。身体反凉。痘色紫滞矾红。彻夜无眠者。此汤主之。
大黄（二钱）　荆芥（五钱）　木通（四分）　牛蒡　丹皮　紫草（各一钱）　赤芍（八分）　葛根（七分）　蝉蜕（四分）　青皮（七分）　生地（四钱）　红花（四分）加灯心一分。共十三味。水煎服。如失血甚者。大黄为君。加桃仁。每剂和大桑虫。日服二大剂。
四顺清凉饮　治里热大便秘者。
当归　白芍　大黄　甘草
上四味。锉细。水一盏煎七分。去滓食前服。如便泄后。诸症稳者。四君子汤。加黄耆姜枣进之。如利不止者。加肉豆蔻止之。
玄参升麻汤　治初发夹斑丹。疹出者。
玄参　升麻（各二分）　甘草（八分）　防风　荆芥　大力子（各六分）
上六味。水煎温服。有夹麻疹而出者。用此汤。加桔梗酒炒黄芩各六分。令麻疹先退。痘疮自起发。
泻黄纳穀散　治痘邪热犯胃。唇口燥裂。口中腻渴。甚至舌起芒刺。嘴黑如煤。浆后身犹壮热。而不思食者。此汤主之。
石膏　黄连　生地　丹皮　木通　炙甘草　生甘草　牛蒡　山楂　荆芥穗
上十味。重者加大黄。外加灯心。水煎。

清补用方  ***************************
托里清补汤　治气虚毒壅者。
人参　黄耆　当归　川芎　厚朴　防风　桔梗　白芍　白芷　木香　牛蒡子　地丁　黄芩（酒炒）　甘草
上共十四味。水煎温服。
九味神功散　此方初出。而稠密红紫。或带焦黑色者可用。宜不拘时服之。
黄耆（生）　人参　赤芍　紫草根　生地　红花　前胡　大力子（各等分）　甘草（减半）
上共九味。锉水煎温服。热甚者去参耆。加酒炒黄耆黄连。若大便秘者。加酒炒大黄。有惊搐者。加蝉蜕。
温中益气汤（见初热）　四君子汤（见起胀）
案善治痘者。犹轮扁之刘轮。得之乎手。而应之乎心。虽有数千百之方法也。至其妙处。究竟在乎心会意领而已。读者切无守株待兔。胶柱鼓瑟而可也。


卷五  ——————————————————————————————————————————————————————————————————————————————————————————

卷五辨起胀三日  ***************************
凡事得其宜。则犹顺风挂帆。熟路著鞭。一举千里。其势顺也。不得其宜。则荡船于陆。御车于水。不进跬步。其势逆也。治痘之术。以辨顺逆为要。世之从事于斯者。暧昧模糊。不辨顺逆。遇其逆证。不知为逆。而妄投促死之药。或虽知为逆。而强望侥倖之功。人命之重。玩之于寸匙之。上纵令不愧于人。不怍于心乎。治痘当作是观。
三四日痘出当齐。点至足心。势方安定。唯须观痘形之势。以知气血壮弱。及受毒浅深。其形尖圆光泽。气满血荣者顺也。反之则逆也。验其唇舌。以辨证之阴阳。推其部位。以明五脏六腑。气血盈亏之候。治痘之要。不过乎此。四五日气会血附。红活鲜明。痘顶放光而白。而唇舌滋润。内外俱无拥遏之忧者顺也。如三四日。绵密似蚕种。及紫赤干洞。而顶陷者险也。如五六日。虽气旺而血不归附。其色灰陷。或水泡痒塌。破碎浮衣。气背血散者逆也。必死。如三四日。根窠已起。但色不光壮。血晕缠绕。而顶陷者。此虽险而尚有生意。如五六日。虽气旺而血附不厚。其色㿠白不荣。或带昏黯灰紫者。为险。凡顺者不待投药而愈。逆者治之。不能奏效。却招人之毁。险者药之所及。宜以唇舌细认三项之症矣。

辨起胀三日治例  ***************************
凡放标定。而渐渐起胀。痘疮肥胖一分。是毒发出一分。肥胖十分。则毒亦出尽也。如于此时。有不起者。验疮色与唇舌以辨之。魏氏曰。三四日期顶陷者。血亦难聚。险者为气弱。不能领袖其血也。以保元汤。加川芎肉桂。扶阳益阴。岂有不痊者哉。便不实者。大保元汤主之。如便青滑者。加丁子五粒。
又有至期峻突者。是气血壮也。或有因元气素弱。而束领不起者。或有因气血凝滞。而不得发透者。细察内外诸证。多是于发热放苗之时。调摄失宜故也。不早图之。则后必难为矣。朱氏曰。三四日气虚寒。则顶陷不起。按不坚实。摸不碍手。形不起胀。血虚寒则根窠淡白。或清。（言冷艳者）或细。（言隐伏不起者）或乱。（言隐跃出不齐者）或无。（言出而复沉伏者）或痘上如寒毛竖起。枯涩不活动。宜用以参耆补气。芎归以补血。肉桂以温寒。六日后寒多。可加丁子以温内。磨入木香。以行滞气。辨明阴阳。唇舌是准。人参归耆汤。或大保元汤主之。
夫痘证。有里寒而虚者。有表寒而虚者。故发始虽实热燔灼。而妄勿清凉大过。如其虽表色未解者。宜斟酌治之。详唇舌红不。以为则。翁氏曰。痘始出之时。虽为血热拥遏。至于三四日后。身反不热。肌肤冰冷。痘不长。乌得不进温和之剂。如肉桂乾姜川芎之类。使内气一暖。则外气自和。泄泻之后。其内必虚。虽腹胀烦渴喘急。乌得复为实热。不过内虚陷伏成内攻而然。夫实热之症。七八日曾经泄泻。皆从虚治之。有木香异攻之证。进木香异攻之二散为贵。
痘之圆晕。以气血为主。是故气不可亏。亏则阳会不及。而圆晕之形不成。血不可盈。盈则阴乘阳位。而倒陷之祸立至矣。孙氏曰。四日来。起壮肥大。中有一小孔。自顶直下。至根脚。不黑不白。与痘色相等者。此名蛙痘。由表虚腠理疏而然。若不早图。则大泄元气。不能起发灌浆。急用大保元汤。大加糯米。提起内脓。以实其孔。庶致佳兆。二三剂后。孔自塞满。如至六日。尚不塞满者。急宜参归鹿茸汤。加肉桂丁子。若虚寒者。加熟附子五分。
痘欲出而泄者吉。放苗位定。而泄利不止者。急止之。如至四五日。便一泄。则热气自散。神气自虚者。痘之常候也。禁用清凉。如泄后续续。肠鸣下气者。内虚也。如滑泄粪无臭气。色青白而小水清利者。虚寒也。如痘色淡白。唇舌淡白虚冷者。表里俱虚寒也。急宜峻补。聂氏曰。脾胃虚弱。饮食不化而泄泻者。其泄滑利而色带白。宜用术苓调脾散主之。又曰。泄而粪青白。泄利者。虚寒也。痘色必淡白。参术散主之。如虚滑不止。兼七味豆蔻丸。万氏曰。如四日后。忽然泄泻。此宜急止之。恐肠胃虚真气脱也。须辨冷热虚实。如泻而手足冷。面色青白。疮不红绽者。冷证也。理中汤。或益黄散。豆蔻丸。甚则陈氏木香散。异攻散。各当其证。则皆可用也。
娇红娇嫩娇艳。俱一证也。此原表里俱虚。一齐涌出之象也。俗医观痘出二三日。起发鲜明。而虚胀者。爱其娇艳。以为顺痘。不置诸虑。或误失治。六日后发痒塌。九日而死。此坐不熟练斯术。可胜叹乎。朱氏曰。五六日当起胀时。有一等光活可爱。娇嫩艳观。手捺之破。灯照之如琉璃。此假胀也。又名空欢喜。急救表则或幸活。不则必痒塌而死。治之初发忌升发之剂。惟宜固表散火汤。三四日后。大保元汤。加丁子糯米。或人参归耆汤。宜参用。如六日后。浆色虚馁者。宜参归鹿茸汤与之。若泄泻者勿与。（别有口诀）
痘出三四日。面先虚浮。眼先封者。险而兼逆。是所谓进锐者。退速者也。即气虚一齐涌出之象。如至六日皱萎者。九日必死。又疮密而七日后。眼不封。鼻不塞者。虚之极也。急防向来倒陷之患。费氏曰。五六日期。表里无邪虽无阻碍。气血虚弱。痘虽起发。而少光壮。淡白而不苍老。眼不甚封。鼻不甚塞。脚虽不塌。项不能绽。体静温和者。稍稍解毒。中即当补益气血。温中保脾。如保元汤。加芎归木香姜蚕白芷山楂。用解毒一二味。以预防浆后泄泻。倒陷之患。
夫痘提升为要。内气上行则生。内气下行则死。故五六日后。眼鼻不封塞。而大孔时下气者逆也。痘书所谓。六日后专用温补。若虚寒甚者。峻补之。补泻之要无他。以唇舌为蓍龟。翁氏曰。三四日续续不齐。不易长大。五六日不易成浆。少食气馁。伤食易泄。七八日期。塌陷灰白不起。自汗微渴。或腹胀喘满。泄泻塌痒。寒战咬牙。头温足冷。势所必至也。验唇舌红白。以宜峻补。异攻散。或回阳反本汤。或参附汤宜参用。
凡痘出四日后。窠囊光壮者。气有馀也。红晕润泽者。血有馀也。气血有馀。则表里俱实。不须服药。万氏曰。如形长大。而色枯燥者。此气至而血不荣。宜四物汤。加人参麦门冬。色红润而形平陷者。血至气不充也。宜四君子汤。加黄耆官挂川芎。形陷色枯萎者。此气血俱不足也。宜十全大补汤。或和大桑虫汁与之。
凡痘证气虚血实者。证之常也。故痘多属血热。如首尾唇舌滋润洁净者。里内为平。不须加治。薛氏曰。已出五六日。不能长。而不生脓。或痒塌者。参耆四圣散。或排脓托里散主之。
禀赋虚弱痘证。或痘前曾婴大病。未全复。为初热所困。至四五日。疮迟滞不进。唇舌滋润。或洁净。或淡红。时微渴者。只用加减益气汤。兼与独参汤可也。如未至大虚之前。唯培其脾元。以助灌浆收结而已。薛氏曰。治阳虚痘证。不起发。不红活。或脓清不满。或结痂迟缓。或痘痕色白。或嫩软不固。或脓水不干。或痒。或畏风寒者。宜独参汤主之。
〔附经大病气血未复忽然患痘一治验〕
浪华小西伊兵卫。一子年十岁。患痘于癸丑之仲冬。放苗三日。急邀余往目之。形体虚瘦。手足如柴。颜色愁郁。天柱不举。余怪问其故。父母答曰。患疫未日。一夜大热如炮。医以为再感治之。余曰。是痘也。盖痘者以气血。成始终之功。乃闯此儿。乞血大虚。唯所喜者。虽陆续出。未侵环跳之处。虽顶陷继至。稍有松意。将内症论之。则邻于逆。将形色言之。则濒于险。虽然。调养脾胃。补益气血。则应成领载之绩。举家大喜。便以加减益气汤。加蝉蜕与之。次早诊之。虚疮略有红意。尚与前方。加人参三分。肉桂二分。贯及五朝。眉宇微缓。陷疮争分光。然寝食未宁。因与大保元汤。兼用独参半剂。六朝仍因本方。加减与之。方晓安睡。神情且清。次日窠囊突起。浆脓稍松。贯及八朝。浆色沛然。与以糯米粥。意色甚喜。九朝眼鼻封塞未全。而口角转有收意。即以补中益气汤。如法治之。已至十朝。头面堆结而收痂厚。身体虽欠肥润。神情逐日轻快。乃以补脾渗湿之剂。及十二朝。肿胖尽退。惟上唇如嘴肿硬。是欲发口疳之兆也。以胭脂膏。和金不换涂之。与当归连翘饮治之。至三十八朝。而全平愎焉。
痘证至五六日。大便一泄利。忽然阳气脱者。急宜峻补。薛氏曰。古治治疮痘阳气虚寒。咬开寒战。手足并冷。或吐泻不食。饮沸汤不知热。用独参汤。加好真附子炮如法者。每剂先加一钱。未应多加之。更不应加至四五钱。或等分亦无妨。俱用之以运其阳气。如已脱者不治。用法煎法俱有诀。翁氏曰。气虚症候尽具。而用峻补之剂。阳气尚脱者不治。他无治法必死。

辨起胀三日清火治例  ***************************
痘出位定后。欲知透与不透。要于手足细察。（四五日候）欲知足与不足。要于头额详验。（七八日候）大都。于天庭印堂辅宫两太阳边。有几点悦目可爱。又不琐屑不歪斜。则虽遍身稠密模糊。亦可望生。痘书曰。出齐后四五六日内。其时日十分紧要。其形色证候最宜精察。盖好痘全要脓浆浓满。（是六日后候）其次亦要六七分脓。（七八日脓色六分者为险可治）方可保无虑。一齐形色显然。其脓之成与不成。（候六七日）足与不足。（候八九日）皆可逆睹矣。除以上顺候。自然脓足。不必服药外。其有不顺者。后必无脓。或脓少而清。急于此三日内。（指四五六日）观形察色。分别寒热虚实。用药调治。以为灌浆收结计。犹可及也。
治痘先详审八证。推察四节。便以内外因为准。故唇燥舌胎。内不平也。否则内平也。形萎色枯。外不平也。否则外平也。故唇舌滋润。内处俱和平者。不可妄行下法杀人。朱氏曰。行升散后。（指见点一二日）四日间。（指三四日）犹有烦躁闷乱。作渴不食。唇肿腹胀。或大便秘涩。或泻清黄水。外则乾枯焦紫者。四五日上。以凉膈散。加蜜下之。（行下虽迟不过六日）以救其阴。六日后好行补。（指七八九日）若四日上。便失下。（指五六日）使热湿郁结于胃。七日以上。定作泄泻而死。若腹膨胀。大便秘结。唇燥舌胎乾燥者。以调胃承气汤利之。（胡氏曰可下不下必死）季少阳曰。初泄者后结生。初结者后泄死。脾湿不泄。溏泄不禁而死。
痘出四五日来。有虽成窠而白泡乾涸。空地赤色。内火太盛。二便秘。无胎唇舌燥裂。元气昏愦者。费氏曰。此痘以气虚治。助其烈火。闭其毛窍。不得发泄其外。浮衣势必破碎。如干豆皮。内囊肉色。燥赤如剥兔。并空隙之地。赤色散漫游红。烦躁扰乱。而莫可救药矣。似是而非。不可不明辨矣。凉血攻毒饮主之。
发始不大热。而痘出。乾红滞色。项焦凹陷者。盖属倒陷倒塌。此症自五陷成。不可不辨。（五陷者白陷灰陷紫陷血陷黑陷也）翟氏曰。痘出稠密。到三四日。红紫而顶陷者紫陷也。甚则转为黑陷。此毒热炽盛。蔽其血而陷也。仍用清毒活血汤治之。随其症加减用之。然当其紫陷时。不过一二剂。而痘立起其效如神。及至黑陷。则受毒已深。虽用此方救疗。而活者十仅二三。若不及。则凉血攻毒饮可参考。若又黑陷。唇舌淡白者。白花蛇散主之。
发始热微。逐日内火太盛。至四五日愈剧。逮五六日。犹未解。有口气如火。及双唇燥裂。舌胎如粉。囊窠焦烁而乾涸者。费氏曰。假令毒火发见于外。热如火炽。烦渴不已。口气如炉。不拘在气在血。均以石膏芩连犀角金汁等类。以制其阳光烈火。庶气血两不受炙。痘其得以起胀而荣润矣。急宜清凉攻毒饮主之。或凉膈散。若热毒入心经。而狂躁不知人事者。古法猪尾膏。间亦用之。而虚弱者忌用。以其性悍猛之故也。或夺命五毒丹。可参用矣。
〔附火极一治验〕
京师。针口屋伊兵卫甥。年十有三。发热不一日。次早见苗。证甚猛獗。始事者。凡十有二。医皆为不治而去。时有小林顺堂者。与余甚善。致书请余。往观之。乃放苗四日也。其证身体如炉。耳目且红。口气如火。躁渴最甚。且熟察之。静则昏愦如迷。躁则似鱼失水。谵语狂妄。二便秘结。唇燥裂及舌炕。（炕者谓白胎通明中央焦紫陷黑者）痘隐跃于皮下。红色且深。毒火燔灼。气血不相依。而失负载之功。是乃火极之象也。始事者。皆知攻表之理。而不知治痘不可一定。谬投升散之剂。故致此枭。可怜其未得对病之剂。而坐视弃之。今日之策。当先攻其里。迟及明日。断不可为。乃以凉血攻毒饮。加石膏大黄。与之且退火回生丹。加牛黄末二分。和冷水进之。彻夜静恬安眠。次早下利黑便。六朝又下数枚。胸膈略爽。因以前剂。减石膏大黄。及七朝始认知傍人。即进白粥甚喜。且利滑便。如胶者数合。火褐渐退。内外转松。乃以内托之剂。微加清凉。已及八朝。浆色半足。九朝寝食俱宁。口渴未止。至十一朝。面部略有收意。手足盘痕焮赤。烦渴频频。是余炎未尽。而为膈消也。因以人参白虎汤。加黄连。令一昼夜服七贴。贯至十四朝。口渴自休。痂厚收结。已及十六朝。头顶项颈。发肿毒数块。即以大连翘饮。贯至三十五朝。始得全功。千金之珠。必在骊龙颔下。获之甚艰。医之得奇续神功。亦在险逆之症。为痘者其可以易而求之哉。

辨清补治例  ***************************
痘出血热壅遏。则有用某药。得内外分消。而无馀证。于是更拘日期。与托里行浆。则有热毒反蕴蓄。痘色烦红。凶症叠出。朱氏曰。治血热痘证。服药后热毒悉退。内外和平。惟不易长大者。加减排脓汤主之。然此虽保和元气。活血行滞。以助痘成功。而前证未除。还当服十补解毒汤。不可拘以日程。而遽用之。
痘出虽掀发。而有两颧过赤如饼。昏愦而兼气虚者。孙朋来痘疹心印曰。四五日痘色不宜红紫。乃热毒不化。若血热仍当凉血解毒。兼气虚者。保元汤。加紫草木通红花生地之类解之。
痘出气血虚弱。毒气盛炽。不能发透。兼虚兼实。迟滞不成浆。而难任温补。难任清凉者。宜以清补之味保全之。聂氏曰。五六日起胀时。又有一种。出痘稠密。毒火既盛。然元气虚血气弱。津液枯竭。不能制火。以致虚火炎蒸。或烦。或渴。或咽喉痛。或鼻时出血。难任温补。痘必不能成浆结痂。大凡年长之男女。嗜欲久开。血气既耗者。多有此证。最为难治。今特制参麦清补汤以调之。
发始身热不一日。而见苗者。谓火里苗。必稠密而无空隙。其症甚重。若唇舌赤色乾燥者。早宜用清毒行血之剂。若唇舌淡白者忌之。医宗金鉴曰。痘不当收敛之时。忽一时收敛者。更现痘周身窠粒。乾燥口渴。发热烦急不宁。此毒火壅盛之故也。宜用清毒散主之。
凡四五日候。顶陷焦紫者。毒盛热实之象也。如窠囊大。而色淡白。以手拟之。皮薄而起皱纹软宽者。表虚也。气虚也。形大而掀发。根晕赤红。枯涩皮薄者。气虚毒盛也。满顶红如海棠红者。气虚血乘气位而滞也。谓之娇红。属气血两虚。痘疮平陷。肉色与痘色。俱赤紫者。血热毒未解也。痘色淡白。顶陷根晕散蔓者。阳虚也。气虚也。痘色淡白。与隙地无异。遍身见青筋者。血虚也。如毒盛热实者。宜清凉解毒。如皮薄表虚者。宜参耆补托。如顶平陷娇艳者。宜补益气血。如血热未解者。宜凉血活血。安表和中。如血滞不运者。于活血行血中。兼补气。如毒盛气虚者。于补托中。微兼解毒。如热毒未尽解。气虚者。于补托中。微兼清凉。如偏气虚顶陷者。重以补益温补之力。如偏血虚疮白陷者。重于滋补中。以参耆大补之功。然惟面上一二悦目可爱者。有鼎峻之势。则验唇舌润燥红白。以为用药之准。用药不失其期。则陷者突。枯者松。软者实。薄者厚。而生生之道。存于此矣。是治痘之圆活也。
五六日候。痘顶白者。气之充也。根红者血之荣也。气血两分。而后明润红活者。始终无虑矣。凡痘出以七日。为界限之日。乃气血毒之三者。悉发出于外。则内乃空虚也。故六日后。必行温补。以使内气实为要。盖以其常言之。一二日宜升散。四日上才用清法。但辨唇舌红不。而虚者远清求补。又四日上大便秘者。才行下法微利之。行下虽迟不过六日。若唇舌滋润者。忌下杀人。如不虚不实者。以平剂治之。然至六日天午。从证之轻重。用补益温补。宜托里行浆。虽迟不过八日。若加不顺者。虽十日后。亦宜温补峻补。如脓足之后。补汤太过。恐有痈毒眼疾口疳之患。是医之过也。如痘平准者。勿服药矣。又至十日。不结痂者。于补脾渗湿中。微加解毒治之。治痘之法。大略如斯。但当以唇舌易脉。验其润燥红白。以为用药之则。古人复起。不易吾言矣。

起胀三日虚痘用方  ***************************
保元汤　痘出位定后。证平准者。加川芎桔梗。扶阳益阴。或阳气不足者。加肉桂。岂有不痊者哉。（方见放苗）
大保元汤　治顶陷。根窠虽红。而皮软且薄。血有馀气不足者。
黄耆（二钱）　人参（一钱五分）　甘草（一钱）　官桂（五分）　白术（炒一钱）　川芎（一钱）
上共六味。加姜枣。水煎温服。如气不行。去肉桂。加木香。若不食。加人乳半锺。
木香散　治疮灰白。表虚内虚。泄泻腹胀。其效如神。若无灰白泄泻等证勿用。
桂心　青皮　木香　腹皮　人参　赤茯苓　前胡　诃子　半夏　丁子　甘草（各等分）
上共十一味。每服五钱。姜三片。水一大钟。煎六分服。
异攻散　治痘表虚塌痒。内虚泄泻。腹胀喘急。闷乱烦渴。寒战咬牙。头温足冷者。急宜服之。
木香　肉桂　当归　人参　白术　陈皮　厚朴　丁子　茯苓　肉果（各七分）　附子　半夏（各五分）
上共十二味。每服五钱。生姜三片。枣二枚。水一大钟。煎六分温服。朱巽曰。此原两方。予参合之。名木香异攻散。凡痘至八九日。凡虚寒种种即与服。奏速功。
术苓调脾散　治脾气虚弱。饮食不化。而泄泻其色带白者。
白术（去芦皮炒）　白茯苓（各五分）　白芍（酒炒）　神麴　炙甘草（各五分）　白扁豆（姜浸去壳炒八分）　砂仁　炒香附　制厚朴（各三分）
上共九味。煨姜三片。大枣一枚同煎。或加人参。
益黄散　治脾虚寒。
陈皮（一两）　丁子　青皮　炙甘草　诃子肉（各半两）
上共五味为末。每服二钱。水一盏。煎六分。去滓温服。一方加木香三分。
四物汤　治痘形长大。而血色枯燥者。此气至。而不荣者也。以本方加人参麦门冬治之。
当归　熟地　芍药　川芎（各等分）
水煎服。
四君子汤　治色红润。而形平陷者。此血至。而气不充者也。以本方。加黄耆肉桂。川芎治之。
人参　白术　白茯苓（各等分）　甘草（减半）　生姜一片。枣肉一枚。共水煎服。
十全大补汤　治形平陷而色枯萎者。此气血俱不足也。以本方。合无价散治之。（无价散方见于后）即四君子汤。合四物汤。名八珍汤。加黄耆肉桂名十全大补汤。
加味四圣散　治痘疮已出。五六日不能长。不生脓。或痒塌者。
当归　芍药（炒）　黄耆　川芎（各五分）　白术　茯苓　紫草　木通　防风（各三分）　糯米（二百粒）
上十味。水煎服。
独参汤　治虚弱痘证。四日后。诸症不稳者。
人参（去芦一两）　生姜五片。枣五枚。水二锺煎八分。徐徐温服。大人乳母亦服。
参附汤　治疮痘五日后。纯阴无阳者。
人参（去芦一两）　真附子（一钱或二钱）　生姜五片。枣五枚。
上以水三锺。慢火先煎熟附子。至一锺半。加人参一两。煎一锺去滓。频频温服。朱巽曰。人参补元气。生津液。定虚喘。退虚。此虽良药。用之不当则杀人。然用之舌无黄胎乾燥。痘无焦色紫赤方可。每用三分五分。以至五钱八钱一两止。舌色如常。止用三五七分。淡白者。二钱三钱。淡白之极。须五钱或一两。脓浆将足。舌色渐红。即宜减。至一钱五分三分。务在随唇舌之色。转之。若痘密色红。四五日不得排脓者。十神汤内。可加四五分。名唤浆法。
加减排脓汤　治血热痘证。服药后热症悉退。内外和平。惟不易长大者用之。凡此药保和元气。活血行滞。以助痘成功。如前症未除。还当服十神解毒。不可拘以日程。而遽用此也。慎之慎之。
当归　川芎　白芍　人参（初发有勃勃之势以沙参易用亦可）　陈皮　甘草　白芷　山楂　木通　桔梗
上十味。水一锺半。黄豆廿一粒。笋嘴五个煎服。不拘时。至六日后。当易糯米为引。
胆导法　此通大便秘结之良方也。不损中气。强如用药。用大猪胆一枚。以鹅瓴筒。两头截齐。一头入胆中。线牢扎定。吹令气满。纳入穀道中。直待气通取去。

起胀三日清火用方  ***************************
凉膈散　治痘疹表里俱热。纯阳无阴之证。
大黄　朴硝　甘草（各半钱）　连翘（一钱）　山栀　黄芩　薄荷（各二钱半）　淡竹叶（五片）
上八味。锉细作一服。水一盏。煎八分。去渣入蜜一匙。和匀服。或黄连解毒汤。合白虎汤亦可。
黄连解毒汤　治心热如灼。烦渴躁闷者。
黄连　黄芩　黄柏　山栀（各等分）　一方有连翘。
白虎汤　治大渴引饮者。
知母　石膏　甘草　糯米　水煎温服。
三乙承气汤　治实热证。壅遏于阳明。而胃家实。大便秘结者。
大黄　芒硝　厚朴（各一钱）　甘草（五分）
上四味。水一盏。加姜一片。煎七分。去滓食前服。
清毒活血汤　凡痘色红紫乾枯。或带焦黑者。此汤主之。
紫草茸（家用根）　当归（俱酒洗）　前胡　牛蒡子　木通（各六分）　连翘　生地黄　生白芍（俱酒洗）　桔梗（各五分）　黄芩（酒洗）　黄连（酒炒各七分）　甘草（四分）　山楂肉（八分）　人参　生黄耆（八分）
上共十五味。生姜一片同煎。烦渴者。去参耆。加麦门冬酒炒花粉。
窦气散　治痘血至。而气不至。归附则厚。郛壳不长。或平或陷。不充肥者。
丹皮　荆芥　青皮　山楂　穿山甲　牛蒡　木通　赤芍　殭蚕　蝉蜕
上共十味。加芦笋十株。临服和大桑虫汁。

清补用方  ***************************
参麦清补汤　气血虚弱。毒气炽盛。疮色淡白。是虚火炎蒸。偏难任温补。偏难任清凉者。此汤治之。清补之良剂也。
人参（八分）　麦门冬（一钱二分）　生黄耆（一钱）　白葛粉（一钱）　前胡　牛蒡子（各五分）　炙甘草（三分）　酒炒白芍　生白芍（各四分）　当归（酒洗八分）　川芎　生地黄（酒洗各三分）　桔梗（三分）　山楂肉（五分）　生甘草（三分）　红花（酒洗三分）
上共十六味。生姜一片。龙眼肉三个。同煎温服。遇此证者。此药频频服。
清毒散　治痘先期速干收者。
生地　赤芍　连翘（去心）　银花　牛蒡子（炒研）　当归　丹皮　甘草（生）　水煎服。
清凉攻毒饮　凉血攻毒饮（二方共见放点）　人参归耆汤（同上）　参归鹿茸汤（见灌脓）　白花蛇散（方见于后）　当归丸（方见于后）　参术散（方见于后）　七味豆蔻丸（方见于后）

辨灌浆三日  ***************************
痘出六七日。诸症顺候。先头面行浆半足。至六日。从口角人中地阁。先起先脓。振鼎峻之势。至七日。从两腮两颧眼部山根。红活明润。浆色发绽松之势。虚疮方争分光。而精神爽快。睡卧安常。饮食如故。小便秘涩。大便坚固。眼鼻俱封塞。音声清亮。微渴者。顺美之兆也。
丹溪捷径曰。痘至脓泡。乃收功之时。手足常要和暖。过冷过热者变也。要人事静。烦躁昏闷者变也。六腑要元实。忽吐利者变也。音声要清亮。忽然哑者变也。饮食要渐进。忽不饮食。反大食。或大渴者变也。或触风寒。或犯禁忌。或伤饮食。或误汤丸。审察处方可也。痘疹要诀日。七八九日。夫痘灌脓之时。先胀先脓。后胀后脓。渐渐灌满。水冲顶是也。若欲知脓之有无。先观气血之盛衰。切须滋补气血。令易脓易靥。此最不宜寒凉解毒。恐气血凝滞。不能灌浆。专以补益之功为要。

辨灌浆三日虚痘治例  ***************************
痘出四五日期。大便一泄。则热气自散。神气自虚者。痘之常候也。如便秘热拥。则用托里清凉责之。然火热全退。有出疮冰硬。浆色迟滞者。朱氏曰。治实热之痘证。过服寒凉。而变冰硬。或呕泻。或皮薄浆清。或塌陷无神。血色不活。搔痒烦渴。凡有此则唇舌必淡白洁净。大便必不牢固。延绵不治。则腹胀闷乱。寒战斗牙。死不旋踵矣。急宜加减托里汤主之。
发始虽为火热所困。气血虚耗。而不甚至虚。不甚至寒。寒起势微微。证又平准。则有宜斟酌治之者。袭廷贤济世全书曰。治气血虚损。或触风邪秽毒。使疮毒内陷伏而不生。或出而不匀快。此药活血匀气。调胃补虚。内托疮毒。使之尽出易靥。参耆内托散主之。（独美按内托散之症。龚氏所论。最为的当。但治不虚不实平症之良方也。）
禀赋虚弱之儿。有临痘而气血平易。惟少食窠囊虚馁。根晕不收。顶陷不起者。万氏曰。痘疮已长。六七日脓浆将成之时。脾胃弱则气血衰少。不能周灌于身。使之作浆。虚软清淡。虽有浆亦水而已。宜十全大补汤。去地黄。加木香。或参苓白术散。去葛根。加黄耆肉桂。多服乃佳。然脾胃强弱。于食多少大便坚利。求之。如大便滑泄者。急宜峻补之。陈氏异攻散主之。
禀赋壮厚之儿。出痘稠密。里证无故。惟有气血俱为初热所困。不能送毒发透于肌标。而不成浆者。管氏曰。六七日。顶陷无脓。或服内托药。而暂起。不久又陷者。贯不满故也。宜内托散。倍加参耆当归。煎和人乳糯米好酒服。若阳气虚者。加熟附子三分。
凡痘出至六七日。有转屎气。或腹雷鸣者。肠鸣者胃气败。而穀气下脱也。下气者。五脏气下陷也。是皆内虚之征也。翁氏曰。痘出七八日。神气静气冷。唇舌淡白涕清。呕吐泄泻。不渴少食。食亦不化。小便清利。大便稀溏。倦怠昏睡。皆里寒而虚也。表里俱虚寒者。用木香散异攻散。常看痘变红绽。饮食如常。大便坚固为宁。
发始火褐燔灼。大便秘结者。与峻凉攻下为贵。或以痘密。不辨热之多少。谬太过清凉。内气自空。及六七日。忽然疮色平陷。血泽散漫。变虚寒者。是皆清凉过深之失也。至此虽冀挽回于千一。而非猛峻之剂。不能收其功矣。费氏曰。乏其本而浆无所化。实则受其虐。而化不得行。是行浆之理也。有当制以泄其过。有当助以补其不足。不可专以保元为则矣。故至七八日。灰白锡色浆清。或漏出清水。顶陷白无血泽。神情懒倦。语话慵。气虚之证繁多。总无烈火灼皮肤者。回阳反本汤主之。诀曰。如用之未及者。兼与参附大剂。
郑氏痘经曰。愚每遇靥后泄泻不止。为灸天枢二穴。在脐两边各开二寸。上肚腹胀。加中脘一穴。在脐上三寸。小腹胀。加气海一穴。在脐寸半屡效。皆用本儿同身寸。若不泻而腹胀大者。脾湿也。薏苡仁和尖米作粥。食之妙。
余以为痘中十二日。上六日属热。必禁艾灸。下六日属寒。故以七日。谓之界限之日。盖气血领载。以逐毒达外。内自空虚。空虚则生寒。当脓期而不浆。寒战斗牙。溏泄频频。治宜峻补。如至八日。阳气尚脱者。灸数十壮。以回其垂绝元阳。以济其急。兼助药力。亦能奏一时之功。依录示诸生。
痘出稠密。中间侵气虚。色淡白无红晕。顶陷者白陷也。甚则转为灰陷。此气血衰耗。不能运化毒气以成浆也。聂氏曰。痘出五六日内。如不顺。至七八日。若脓浆不行。亦当用参归鹿茸汤托之。若浆脓不起。则无生意矣。若有四五分。犹可望生。又曰。如痘色淡白。疱不尖圆。根无红晕者。气虚血缩者也。必不成脓。参归鹿茸汤主之。如气虚必易寒。为虚寒既明。加丁桂熟附治之。若寒甚而未应者。兼与参附大剂。
痘疮始终忌瘙痒。然有痘症十分凶险。已过大半。而无凶痒者。便可计日以求安矣。又有瘙痒吉凶。未可知者。必视其所发。观其所因。详其情状。察其唇舌。究阴阳之妙境。以施治法。以决生死而已。故疮色及唇舌淡白。而大便。泄后为痒者。属气虚。治宜温补。如痘色掀发。根晕紫赤。色燥舌尖赤色。中央无胎。大小便秘涩。而为痒者。属血热。治宜清凉活血。又在浆脓时。补汤太过则作痒。所谓痒乃美兆也。以其过于茂也。治之宜微行清凉。若皮薄清浆。毒不化而作痒者为重。（验唇舌以决顺逆而后治之）如内攻外剥。血散气离。其痒猛于寻常。（内攻者。气败也。外剥者。形败也。）万氏曰。瘙痒之时。乍起乍止。精神清爽。不自抓搔。欲人抚摩者生。若搔痒无时。神气昏沉。胡抓乱舞。摇头扭项者。及遍身抓破。全无脓血。乾枯紫黑色者。必死之兆也。
痘出至浆期。诸症顺者。七日而头面。脓色半足。八日而额前头顶。脓色充实。至此咽喉微痛。声嘎少呛水者。痘之常候也。又有根血散阔。或灰白锡光。时时瘙痒。睡卧不宁。或肠鸣下气者。而唇舌淡白虚冷者。虚寒也。管氏曰。七八日期。浆不充实。不肯结痂。而渴泻寒战者。急与大保元汤。不食者加乳汁。根不红者加鸡冠血半匙。胃寒者加丁子。表里俱虚寒者加附子。如及八日。证不稳者。建中汤主之。
〔附峻补一治验〕
浪华伏见町。药铺一女儿。年仅四岁。出痘稠密。一医疗之。疮平陷不起突。至八朝无脓路。以为不治辞之。急邀余往视之。头面灰白。平塌如干豆皮。泄泻无度。寝食不宁。虚寒之候悉备。余曰。此痘诊之。不犯环跳之部。原非逆症也。是因其初失治。渐致气虚。几上鬼簿。挽回之策。无他。唯在峻补之一手段。庶乎死中求生。即用大保元汤。加官拣参熟附子各五分。丁子七粒。别以人参一钱。熟附八分。浓煎兼与。至九朝略有松意。而寒战咬牙。溏泄未禁。转用聂氏建中汤。别汤中加参附一倍。兼与如前。又与回阳酒一盏。令儿醉之。迨夜安睡。次早寝食凶证半退。浆色稍松。至十一朝。明润光活。脓色勃勃充肥。乃以补中益气汤。加桂与之。次早精神爽快渐宁。贯及十五朝。痂疕高突。以小连翘饮。至甘五朝而全复。
八九日。忽然泄泻者。为虚寒明。而有用木香异攻之类。而泄利不止。浆色虚馁。腹胀气喘。阳气犹脱者。聂氏曰。寒战咬牙并起者。此真气外发。而内虚寒也。宜建中汤大补之。或谓寒战咬牙之症。有寒有热。如痘色红紫。齐涌掀发。身热烦躁作渴。大便秘。小便赤涩。唇舌赤色者。属实热。宜清凉。盖胃热则咬牙。肺热则寒战也。如痘色淡白。皮薄顶陷。身凉恶寒。大小便利。烦渴频频。与沸汤不知热。唇舌淡白者。属虚寒。宜峻补。盖胃寒则咬牙。肺寒则寒战。以此辨之。其症历历。如悬鉴照物。毫无遁形也。

辨灌浆三日清火治例  ***************************
发始火褐大盛。既投清凉。至五六日而半解。而后有与排脓之剂。胃火反燔灼。浆窠乾涸。及烦渴引饮。欲发走马疳者。管氏曰。至七八日。当贯脓。身反大热。而烦渴者。白虎汤。加天花粉葛根甘草治之。如上唇堆肿。大便秘者。胃火炽也。清凉攻毒饮可考参。
初发热毒拥遏。则宜验唇舌。以清凉解毒。若失而不治。则结疔毒。最忌五处疔痘。此处结毒必死。（五处耳前后心胸心背结喉两太阳是也）慎勿认黑痘作疔。使父母惊惶。盖七八日。行浆将足。而发疔须认黑疔。疔或黑而硬。或有红丝。发大紫泡。未曾解毒者。龚氏曰。以神功散。加雄黄黄芩黄连大黄煎服。却用点法。雄黄一钱。研胭脂重浸水令浓。调雄黄末。剔破疔头。以点疔头。立时即红活。神法也。又曰。治疔痘。先以银针。剔破疔头。吮去恶血。而以拔疔膏。点疔头即活。若贴之未活者。四圣膏亦妙也。
凡治痘之要。始解郁火。中清实火。终治虚火。然至靥期。复归补脾解毒。是古人之定法也。虽然。首尾非峻凉攻下。有不可救者。馀数年颛志于痘。验数千人。浆期与猛峻攻利之证候甚鲜。但百中不过五六。审验唇舌以治之。费氏曰。八九日期。至有枭毒烈火血热之极。非不极其清解。其烈热未减。红晕不收。脓囊有敛意。谨防火褐。以致倒靥。以清凉攻毒散。重加生地黄石膏。
〔附首尾用清凉一治验〕
浪华堂岛。某一女儿。年仅六岁。己酉春患痘。见苗二日。邀余往诊之。身热燔灼。神昏不食。见点深红如绛。二便秘结。唇燥舌尖如火。中央白胎且燥。余曰此症。枭炎炽盛。表里俱实。不早解其围。则将及危笃。即以十神解毒汤。加石膏大黄。贯至四朝。标疮矾红。而发紫疱。因用清毒活血汤。去参耆。加石膏大黄。至六朝。身热稍减。次早思食。惟面疮陷不起。二医在傍曰。当浆期陷不突者。非参耆补托之功。安得绽松。余曰。此痘大便未解者。内实也。出疮乾红滞缩者。外实也。谬与补益。则是愈实实。所谓涂附涂者。子言是也。即以清凉攻毒散。倍加石膏大黄。及八朝通身略有松意。热毒虽渐解而。细察其口舌。上龈其黑如煤而溅血。余曰。此乃走马疳也。举家惊惶。恳请良法。乃以金不换。和油胭脂涂之。以留其血。即与清胃泻火汤。加石膏大黄犀角治之。九朝浆色半足。次早脓渐充肥。更投清补之味。至十二朝。热复如炮。渴烦无休。再用清凉攻毒饮。倍加生地黄。及十四朝。宿便快通。凶证顿退。贯至十八朝。更以大连翘饮。至三十五朝而全愈。如此证候。寥寥乎晨星。不可执以为常。记以备参考尔。
痘出不壮突。而不能成浆者。有阴阳之分。一属气虚。一属血滞。只验唇舌与形色。以辨之。聂氏曰。六七日期。气血流畅。则毒化为脓。脓之不成。其因有二。热气炽盛。则血燥而凝。故不能运化成浆。元气耍弱。则血寒而缩。亦不能运化成脓。凡属气虚者。宜补益排脓。若夫痘色红紫乾枯。或带焦黑者。即毒炽而血凝也。必不成脓。急宜清毒活血汤主之。

辨灌浆清补治例  ***************************
至浆期。气血虚耗夹热。而不能使毒化浆者。此毒气肆奔溃。根血犹附。窠囊平塌不突也。若与托里解毒。反取过深之失。况乃其元气。素虚弱者乎。难之又难。宜三思焉。所谓难任温补。又难任清凉。要以清凉之味为良。翁氏曰。七八日之间。毒未尽解。于温补中。加解毒。热毒未尽解。于补益中。兼清凉。若偏于燥剂。毒盛不能化浆也。参麦清补汤主之。或八珍汤。加黄耆麦门冬。
痘疮素血热太甚。至五六日。其热全退。窠囊丰突者吉。如热毒未解。根血焮赤。或水泡清淡空壳者。必有发痒之患。与以十神解毒一二剂。先解其热。而后宜排脓补托。孟氏曰。八九日浆虽灌。而色大红。根脚散漫。无一线之红围绕者。此血热甚而未解。当有九朝十朝。发痒之患。急宜参耆内托散。加蝉蜕木通荆芥白芷火煅穿山甲等药治之。更须令人看守。勿令抓破也。
痘出皮薄清淡。至七八日。疮头一二连串。浆水漏出者。是谓癍烂。又出疮稠密。为片为塌。脓水淋漓不干。是谓溃烂。一是过表发之失也。一是可发表。而不善发表之过也。万氏曰。疮头脓熟溃烂者常候也。若未成脓先即溃者。此名斑烂。斑烂之由。病当发散。而误不发散。则毒气闭塞。喘促闷乱。（此可发不发之过也属表实）不当发散。而误发散。则毒随阳气暴出。遍身皮肉溃烂。（此不可发而误发散之过也属表虚）此当发而不发。与不当发而发之过也。治之宜调脾进食。令大便顺快。以养荣卫。生肌解毒。解发不至冷。调养不至热。乃方良法也。宜十全大补汤。多服之佳。（诀曰去桂加防风连翘治之）如大便秘者。以胆导法润之。

灌浆三日用方  ***************************
加减托里汤　治实热之证。过服寒凉。而变冰硬。或呕泻。或皮薄浆清。或塌陷无神。血色不活。瘙痒烦渴者。凡有此等症。则唇舌必淡白洁净。大便不牢固。延绵不治。腹胀闷乱。寒战斗牙。死不旋踵。
黄耆　人参　肉桂　当归　白芍　白芷　木香　陈皮　山药　甘草
上十味。水一锺半。糯米一撮。煎熟临服时。加人乳半盏。酒酿数匙同服。如痘色灰白平塌者。加肉桂附子。
参耆内托散　治气血虚损。或风邪秽毒冲触。使疮毒陷伏不出。或出而不匀快。用此活血匀气。调胃补虚。内托疮毒。使之尽易收易靥。
人参　黄耆　当归　川芎　厚朴　防风　桔梗　白芍　白芷　官桂　木香　甘草
上十二味。水一锺。糯米一钱温服。（参耆内托散者。龚氏所论即治痘疮之平症。而不治险逆之症乎。余按此方托里发解之剂也。故二三岁小儿表肌大虚者。忌过服愈表虚皮薄。变为水泡清淡漏痘。而及危笃者多矣。）
千金内托散　此方治前证。乃于参耆内托散中。去桔梗加山楂子。生姜一片。龙眼肉三个。同煎入好酒和服。（聂氏活幼曰。痘色淡白。疱不尖圆。根无血晕者。气虚而血缩者也。必不成脓。急用参归鹿茸汤。或千金内托散。按此二方。其功用不等。参归鹿茸汤。托里滋补之剂也。治气血虚弱。而痘失峻突之势。不能化毒成浆者。千金内托散。托里发解之剂也。治气血虚损。而毒壅遏肌表。不能起突化浆者。世医不辨。谩执以蹈其过。而二三岁小儿。有表肌大虚。出痘平塌。皮薄不成浆者。概以托里发解之药责之。其痘愈虚。窠顶平塌。致不救者甚多。治痘者鉴之。记以备参考。）
回阳反本汤　治痘疮气血虚剧。皮薄浆清。锡皮灰白。虚惕寒战者。
人参　黄耆　鹿茸（酒炙锉片用酒煎膏配药）　当归　川芎　肉桂　甘草　山楂　熟附子
上共九味。外加大枣二枚。共水煎。
参归鹿茸汤　专托脓之妙剂也。
鹿茸（酒涂炙去毛勿用酥炙恐其膻也三钱）　嫩绵黄耆（蜜炙一钱五分）　当归（酒洗一钱五分）　炙甘草（六分）　人参（一钱二分）
上五味。加生姜一片。好龙眼肉三个。同煎去滓。入好酒一杯温服。儿若能饮酒。浓煎药汁。与酒相半和服。亦好。虚弱未甚者。服此一二剂。其痘即转红活而行浆。如困倦手足冷。饮食少者。加木香三分。丁香官桂各五分。寒战咬牙者。再加官桂三分。制附子八分。泄泻者去当归。加曲炒白术。酒炒芍药。白茯苓各八分。木香丁桂各三分。别用参术散止泻。（余按夫脾者。恶苦好甘。而参归鹿茸汤六味悉甘。调补滋润之品。而肠滑之剂也。故禀赋脾胃脆者。常易泄。若六日后。重与此汤。则必肠滑泄利内气下脱。窠囊陷塌。失起突之势。必然不浆。至期随症。欲投此汤者。必于本方中。加汉术桂丁子熟附与之。该宜防肠滑之疴。否则溏泄频。以致不浆。终难救乎。聂氏每用此汤。必兼与参术散。以防溏泄是也。）
回阳酒之方　治虚寒八九日。色㿠白如水泡。顶陷根白。痒塌。咬牙寒战者。
鹿茸（酥炙）　大附子（曲裹煨去脐）　嫩黄耆（炒）　当归（酒洗各六分）
上四味。锉好酒煎服。（诀曰。以好酒一合半。清水一合半。文火煎熬。待煎减及一合半。频频温服。以醉为度。）
建中汤　凡至八九日。寒战咬牙甚者。此真气外发。而内虚寒故也。先用木香异攻之类。而无其功者。以此汤大峻补之。
人参（二钱）　蜜炒黄耆（三钱）　白术　当归（各一钱五分）　川芎（八分）　大附子　乾姜（炒带黑色）　肉桂　炙甘草（各一钱）　丁子（五分）
上十味。生姜一片。同煎温服。一服立止。甚者不过二服。如收靥后。寒战咬牙者。用此方调治。如虚寒甚者。以参附大剂兼与。
十全大补汤（见起胀）　木香散异攻散（二方共同上）　参苓白术散（见放苗）

灌浆清火用方  ***************************
十神解毒汤　神功散　清凉攻毒饮　凉血攻毒饮（四方共见放点）　清毒活血汤（见起胀）　参麦清补汤（同上）　托里清补汤（同上）　胆导法（同上）　白虎汤（见收靥）　参术散（见丸散部）
按治痘之窾。以唇舌为要。然至其妙处。不必拘拘。犹九方皋之相马。求之于牝牡骊黄之外。但此意也。难与庸医言。未免向痴人说梦之诮也。


卷六  ——————————————————————————————————————————————————————————————————————————————————————————

辨收靥三日  ***************************
夫进德通伎者。不远钓利弋名之心。则未有能入其神理矣。然他艺犹有忘利遗名。而乐其业。不知老之将至。独为医者。率多利名之徒为之。故不免访病迟疾其舆。执匙良恶其药。苟以利名之心求之。则何所不至。古云。阳作恶者。人诛之。阴作恶者。鬼诛之。其可不怕鬼神之诛哉。况痘疮小儿之科。将长而折之。将壮而夭之。乖戾天运之理乎。
阴有澜痘疹一览曰。痘疮自八九日。至十一日二日。内外大热已定。灌浆满足。脓汁渐干。或如苍蜡色。或如葡萄色。或如香灰色。先从人中上下口鼻两边。收起渐至项下额上。遍身及两手两足。一齐收尽。痂厚色黑。逐渐脱落。饮食二便如常。身体轻快。别无他证者。此大吉也。
又九十日候曰。疮痘成脓之后。鲜明肥泽。饱满坚实。以手拭之。疮头微焦硬者。此欲靥也。然大小前后。最宜渐次收结。既不失于太急。又不失于太缓。其已靥者。痂壳周圆。而无凹凸。及乾净黄润。无淫湿破溅者。是为正靥。
凡人中者。督任二脉。交会之衢。痘疹先从此处出。收敛结靥。为阴阳和畅。若于头颅手足。先痂先褪者。攻心莫救。痘疮收靥。贵整齐。而干如螺靥者上也。顶破脓出。结如鸡屎壳者次也。破烂无痂者下也。凡遇此等收结。便须询察其犯何逆。若血气本实。误投补药。邪毒得补。反馈正气。如火烁而烂。宜天水散解之。邪火退。而收结齐矣。
痘至十日。毒气已解。则脓转黄色。又变苍蜡矣。元气实者。靥必循次而结。如口角与阳物。先结者正收也。身渐轻快。肿渐消解。眼朦朦欲开。食倍常量。二便无故。从上至下。逐渐收靥。结痂后色红者。可无虑焉。
如结靥时。身忽发热。亦不必虑。乃蒸热作靥也。凡一时靥尽。或随即落者。毒火烁也。急宜清凉解毒之品解之。此证必脓未充肥故也。如声哑。烦闷喘促不食者。死期迫矣。如毒在肉里者。必发痈肿而生。如毒在皮毛者。必为臭烂而生。
郑氏痘经曰。痘出稀少。四五日。胖如豌豆。六七日血靥。痂干亦似丹砂。九日痂落。此气血充足。随出随痂。不及酿脓也。此痘极佳也。百无一死。此名血靥痘。（按此痘痂后。只有馀毒者。十中五六。不早图。则多为废人。自九日后。宜补脾解毒验之可见。）
翁氏曰。痘疮八九日。浆足之后。别无他证。并以此方。调理气血。资养脾胃。不拘气虚实热之二症。先可服之。保婴百补汤主之。有馀毒者。去生地山药。加防风荆芥连翘。名小连翘饮。若惟九十日。浆足之后。虚寒未尽去者。乃保婴百补汤。加黄耆肉桂与之。

辨收靥三日虚痘治例  ***************************
凡痘出时。一点血化为水。水化为脓。脓满为结痂。封藏敛束。浑如螺靥。此毒从外解。是正靥也。而脓成之后。不结痂者。反成腐烂。和皮已脱。当靥不靥。是气血虚寒故也。聂氏曰。九十日间。脓足而色苍蜡者。必且发热薰蒸。此回水之候也。盖真阳运化。其水自然消烁。而收靥也。其元气不足者。不能及时回水。而当靥不靥。此虚寒也。身凉而手足冷。唇舌淡白者。须大补气血助之收结。宜用温表调中汤主之。
凡痘疮八九日期。倒陷倒靥者。有二证。一攻发而生。一温补而活。盖攻发而生者。缘风寒秽气也。温补而活者。缘内泄虚寒也。如疮掀发。忽然为痒塌破损者。外感也。急宜攻发。如根血塌阔内泄。唇舌淡白者。内虚也。急宜温补。如面上疮破坏者。与药后复加肿灌。额前手足。原无疮处。又复出一层痘。虽则细少。朝生暮脓者活。不脓者死。是谓翻空痘。翟氏曰。如痘色淡白。皮薄顶陷。身凉恶寒。大小便利。寒战咬牙者。建中汤主之。
痘出中间。虽多侵气虚。而首尾不失调理。其渐奏功。而及九十日。忽然乾热。当靥不靥者。表里俱虚故也。孙氏曰。痘系危证。气血本虚。多服补剂。而渐有脓色。将收靥。虽有热者。只于补剂中。加凉药可也。若谓将靥。而去补剂。竟与凉剂。更加下利药。欲令速靥。是速其毙也。盖虚者复虚。反内攻而死。此必然之理。已然之验也。十全大补汤。去地黄肉桂。加防风桔梗山楂。如内虚者。人参白术散。去葛根。加黄耆肉桂治之。
痘症气血虚薄。浆色虚馁。中间夹证杂出。则有至九十日。或泄或渴。或不食。虽渐收功。而痂薄不干结者。万氏曰。或泄泻气虚。脾胃弱津液少。肌肉虚而不收者。内服陈氏木香散。外用败草散。或因渴饮冷水过多。以致水渍脾胃。湿淫肌肉而不收者。内服五苓散。如因食虚而不收者。人参白术散。去葛根。加桂主之。已上证。以法治之。已溃者结。痂薄未溃者。结痂。方为佳兆也。若痂皮俱不收结者。成倒靥不治。如虚寒证甚者。建中汤可参考。
凡痘疮浆足后。将靥而或微渴。或微热。或微痒者。痘之常候也。不可加治。如其病愈甚。而成猛烈之势。宜察唇舌之红白。究阴阳之变幻。以施治。翟氏曰。八九日浆脓足。诸证平准。只烦渴不休者。急宜补中益气汤。合生脉散治之。如九日后。发痒剥去痂皮。或血出。或不出。仍复灌浆。如疮疥者。此血热气虚也。宜八物汤。加红花紫草牛蒡子治之。
若疮欲靥不靥。其痂欲落不落。当辨其寒热虚实施治。若身热作渴饮汤。此脾胃气虚也。参苓白术散。木香散。六君子汤。治之。
聂氏曰。九十日后。若其发热稍缓。头热面不甚热。手心热。脚心不热。手背脚背不热。精神困倦。大小便利者。虚热也。宜用补中益气汤治之。万氏曰。若九十日后。昼日安静。夜间发热者。血虚也。宜用四物汤。加柴胡山栀子治之。痘前发惊者。多生。痘后发惊者。九死一生。盖痘后发惊搐者。气血虚耗。毒气亦未尽解。故其治甚难。药要其时。又要其当病势早退。小水利者生。不利者死。盖脾虚而肝木乘之。动于心火故也。张霞飞痘疹集成曰。用清神散火汤。而痘后惊搐。药对病者可治。若连发不止者。死证也。极恶者一发。必三日死。朱氏曰。惊发痘后。诸书莫救者。是目闭无魂。而兼吐泻。及唇白肢冷等证也。如痰热内甚。小便闭涩。或素有惊疾。又属可治。镇惊丸。安神丸。两药俱可服。
丹溪捷径曰。伤寒吐蛔者属寒。痘疹吐蛔者属热。所谓初发之验也。翁氏曰。痘中蛔虫出者。死难闻生。余往验数千儿。初热之时见蛔。而其形褐色。如烂者属热。多无妨。若五六日后。见生蛔或自口鼻出。或自大孔出。其色㿠白。自摇动者。属胃寒。急则九日十二日死。或延绵引日。寒热往来。好睡默默不食。变坏证而死者。十中八九。万氏曰。属热者。黄芩加半夏汤。加乌梅川椒。属寒者。理中汤。加乌梅川椒黄连。如虚寒甚者。加熟附子。
〔附痘中见蛔一治验〕
东武木挽町。佐久间弥右卫门孙。年已四岁。出痘于丁巳春。始邀三两医观之。皆为不治辞之。仍急邀余往看之。疮甚稠密。无空隙地。头面灰白。平塌不松。瘙痒将起。虽其势猛烈。幸离环跳之部。是天不令此儿夭死矣。但起胀六日。而溏泄未休。寝食不宁。神情昏愦。是表里俱虚故也。乃问前状。父母答曰发热三日。俄吐生蛔一条。尔后乾呕略安。但虽忆食。不能口之。余曰。痘中见蛔者。必邻于逆。虽病药适合。多不得生。辞之。再三恳请。即以大保元汤。加减与之。次早疮色略有松意。泄泄未止。即照前法。兼与参附大剂。既及八朝。头面浆色半足。凶逆稍退。时利青粪。因投聂氏建中汤。杂与参附浓煎如前。贯至十朝。脓渐充肥。神情未爽。复利活蛔数条。寒热交起。大类坏证。乃案是蛔厥之证也。此痘确虽得生。而凶险之症未悉除。今欲治之。宜先治蛔虫为要。更与附子理中汤。加乌梅川椒黄连。贯至十五朝。面疮收功。内证未除。引日寒热。时起时止。寝食稍宁。尚以前方。去附子以与。逐日痂疕厚突。后发肿毒数核。仍投忍冬解毒汤。三十五日而全快焉。此症甚伙。详见夹蛔方论。

辨收靥清火治例  ***************************
凡靥后诸症。千端万项。难悉尽于笔端矣。大都惟辨中间诸证。及脓之丰约何如。则诸症炳如观火。若浆色丰满。则靥后诸症多属虚。此宜补益。如浆色疏约。则靥后诸症多属实。此宜清凉。如虚实不详。则验唇舌红不。以处方乎。无不中的矣。
汪若源痘疹大成曰。十一十二日。身不潮热。饮食不减者。不须服药。若发热当靥不靥。及痂落无托靥者。宜解毒饮主之。又医宗金鉴曰。痘不当收敛之时。忽一时收敛者。更现症。周身窠粒。乾燥口渴。发热烦急不宁。此毒火壅盛之故也。宜用清毒散主之。
凡虽枭毒太盛。而毒在表者。痘虽稠密。不足畏虑。但中间或涉春冰。靥后复蹈虎尾等之痘证。尤为险重。卢氏曰。或六七八日。痘色红兼紫毒盛者。或十日后。壮热不结痂。虽结不实。状如蜡滓。不干结者。犀角解毒饮。加淡竹叶三十片主之。
痘出至六七日。有臭气者逆也。是肌肉腐坏之气也。必死。痘巳收结。九十日后。才有臭气者。此痘成就之气也。邪毒自内而出也。故为吉。李少阳曰。臭痘原来彻阳明。肤囊溃破流浆。脓臭尽毒除。成美痘。若教凹烂痘还空。观此痘之臭者。泄其枭毒。而不至殇伤。臭而烂者。戕其元气。而竟难全活。若痘臭或靥或破者生。囊不尽脱者生。红活见血者生。身热气蒸者生。不痒不燥者生。此臭痘生之征也。皮肉黑烂者死。破处乾黑速收者死。传人毒痛者死。头额脱皮者死。指烂入筋者死。阳球烂穿者死。口内恶臭者死。两胁汗不干者死。此臭痘死之征也。
痘后馀毒迁变。气血败坏。痘素稠密。肤皮脱落不收者。乃似癞病。是谓痘癞。万氏曰。气血虚弱痘疮。易感秽毒疫疠恶气。疮本稠密。身无完肤。瘙痒难任。肌肉溃烂此为枭。急用大补气血。清热解毒之法。庶可求全。凡疮破成癞者。用十全大补汤。微加清解之味疗之。外用灭瘢救苦散涂之。
痘至结痂之时。察其结局。必以五验。一曰疹。二曰痈。三曰目疾。四曰走马疳。五曰疳蚀疮。再观馀毒有无浅深。当疏利者。急宜疏利。当调补者。急宜调补。若身热烦渴。二便秘。唇舌赤色。或白胎通明者。是馀毒也。宜随其证治之。聂氏曰。结痂厚实。无他症不必服药。如结痂后发热。或烦渴。当辨其虚实调治之。发热壮盛。胸腹手足头面俱热。大便秘。小便赤涩者。馀毒猛盛。即当解毒。大连翘饮主之。若解毒迟。则痂落后必发痈毒。如夫大便秘者。加酒炒大黄微利之。如虚症变实。而有馀毒者。宜忍冬解毒汤主之。
痘后馀毒太盛者。迁变种种为大患。多属误治。尝谓疹癍丹。及痈痍。眼疾。疳蚀疮。走马疳。其名状虽不同。是皆枭毒拥遏于肉里骨空皮毛之间之所致。其原归于一也。故虽有轻。重而属可治。脏内实无郁毒故也。费氏曰。毒尽元虚。保元为要。纵有实中虚。虚中实。亦权其缓急轻重。而因应之。不可遗其重且急。而反迂务其轻且缓也。若执以痘后无实证。总归虚治。误之甚矣。治痘痂褪大局无虑。痂少荣润。热欠清和。防馀毒窃发者。忍冬解毒汤主之。痘稠密者。当靥结时。青蝇慕其臭气来。于痂壳厚嵌处。集[艹/害]脓黏。偶或遗卵则直成蛆。是谓蛆痘。此痘必无死证吉兆也。袁颢孟痘疹全书曰。痘里生蛆。八九朝。蛆盘臭达。命坚牢。逐蛆法。内用清凉解毒之药。外噙丝瓜叶。捣汁喷之。痘上其蛆自出。又有痂皮厚不能出者。须用银针挑破。滴香油在内。凡蛆虫见油即出。或又以忍冬菊花。（各等分）花椒（少许）和沸汤薰洗亦可也。
痘至十日后。烦渴未休。而有身热者。有不热者。宜详虚实而治之。万氏曰。痘根烦红。浆色充足。能食渴者。肺热也。经曰。心移热于肺。传为膈消。治在上焦。人参白虎汤。加黄连一大匙。如自利而渴者。属少阴虚。治在下焦。宜温之。异攻散主之。如不能食而渴者。脾胃虚也。治在中焦。参苓白术散主之。
凡及靥期。如火烧烟薰者。生死最难决焉。如声亮神爽。寝食无故。二便清调。唇舌滋润。爬破血脓淋漓者得生。治于补托中兼清凉。如唇舌乾燥。或胎黄黑。二便秘结。谵语呢喃者。单宜清凉解毒。如声哑不寝不食。破处乾黑。烦躁气喘者。必死莫治。费氏曰。九十日后。至枭毒烈火血热之极。早图之。如火褐未解。皮表牢封。无所泄。故乾热成倒靥。不可救矣。汪氏解毒饮。加黄连蝮蛇治之。（或代白蛇好）如火褐太盛。烦渴引饮。神气不宁者。清凉攻毒饮。宜参考。
〔附痘毒不混他病一治验〕
浪华南堀江佣夫。年二十四岁。己亥秋出痘。原患霉毒。骨节痛疼。因疲瘦非常。神情困倦。两耳项颈间。发肿毒数块。乃如瘰疬状。一夜发热。放点堆聚。簇簇无缝。至灌浆期。面上一片模糊。不分口鼻。但当以意摸索五窍。然精神略亮。寝食稍宁。疮自掀发。且有松意。已当靥期而不靥。至十二朝。干蜡如火烧烟燻。壮热如蒸。谵语狂妄。烦渴不休。此虽里毒全解。而馀毒壅遏于皮毛。痂壳牢封。而无所泄。故余炎不能宣发。依是为此枭恶之症也。因以汪氏解毒饮。加黄连蝮蛇一大匙与之。次早遍身头顶。剔破如龟甲。脓血淋漓。臭恶冲鼻。凡过一百馀日。并旧疾而愈。举家大喜。如得拱璧。比及周年。颈项肿毒。渐发如故。乃知痘毒之不混他病也。姑存案备参考之一云。
凡痘稠密者。以十二日。为开眼期。如痘密不及期。而开眼者。便类倒靥。又有过期而不开者。宜验密之。聂氏曰。有忽然头顶大痛者。馀毒上攻也。或因多服热药所致。若不急治。其毒注于两眼。而目病大作矣。宜用大连翘饮。去木通车前滑石。加升麻（六分）川芎薄荷（各四分）服数剂。以解散上攻之毒。庶可免目患。若又痘疮首尾平准。而十二三日之后。卒然目赤痛者。急以本方。加大黄。宜微利之。应手必愈。
凡痘稠密。至十二三日开眼者。痘之常候也。都十二日后开眼。至十六七日。再复目闭不能开。而泪汪汪出者。目中必有赤脉。是欲作眼疾之征也。急图之。迟则多生翳膜。难愈。翁氏曰。如十二日后。毒热留于肝经。则为目翳为赤色。急用泻肝清凉之剂。羚羊角散主之。所谓眼疾馀毒。悉皆属误治。故业医者。不可不知。万密斋曰。痘后欲开两目。而向暗则开。两目不赤。嚮明则闭。又不流泪。此肝经火邪未去也。是谓羞明。凉肝明目散主之。
痘十一二日。而面肿渐退。即开眼者。症之常候也。若他处肿消。而上唇独肿不退。唇外牙龈。时溅血者。欲作口疳之兆也。急宜治之。朱氏曰。凡口疳皆胃热之所致。有轻者。有重者。有生者。有死者。满口白糜。或红点簇簇。或齿龈溅血者。轻症也。急金不换擦之。如唇舌肿硬。牙龈黑烂。臭气冲鼻者重。先以清胃泻火汤。加犀角石膏疗之。或清凉攻毒饮主之。如面肿唇肿。穿鼻破颊。溃喉腐熟。寝食不安者。臭恶甚。连齿脱落者死。俗呼走马疳是也。
出疮稠密。而气血为之耗虚。药饵不谬。渐得生活。虽然有经数日。而气血不归元者。丹溪曰。凡痘收后。手足忽然拘挛。不能屈伸运转者。此因血少不能养筋。又或感风寒湿气。致此症者。不可轻用发散。恐反耗其血。只补血此秘诀也。用当归桂枝汤。如感风寒骨节痛。加羌活防风。如气虚加川乌引经。再加人参。
又曰。痘痂褪后。面目虚浮。四肢肿满者。此属于肺。因表虚受风湿之气。宜汗解之。用五加皮汤。或腹胀如鼓。目胞微肿者。此属于脾。因脾胃素虚。饮水太多。水蓄于中。满而不去。五苓散。加灯心滑石。如有馀毒。口渴不休。全身肿胀者。忍冬解毒汤。加灯草滑石。又伤食脾胃不能消化。湿热内蓄者。宜以利解。厚朴汤主之。如虚肿者。不可妄投药。随症治之。又宜莱菔丸主之。
又曰。痘疮出后。卫气最不宜伤。故收靥之后。卫弱而汗出也。汗常出者。谓之自汗。睡中汗出。寤则乾者。谓之盗汗。此由胃弱不能敛束。六腑荣间有热。而为汗。此证在内为血。在外为汗。以黄耆汤为主。盗汗以当归汤为主。
又曰。痘后有神昏喜睡者。但精彩不与人相当。形如醉人。亦多妄语。此邪热入于心。心为君主之官。不肯受邪传于胞络。治法以导赤解毒汤主之。兼与安神丸。加牛黄末。亦可也。
凡痘后馀毒迁变。有遍身生疮疥。而为种种之状者。或有日夜痛痒难忍。其形如疥。痂痕侵淫。皮肤溃剥。脓血出者。谓之檮杌痘。又或有发落爪拔。遍体生疮。如癞十指悉臭腐。而为废人者。二证俱属可治。急以托里清热解毒之剂治之。又或有身发红点。不痛不痒。不作窠粒者。是乃癍也。急宜投化斑汤。加玄参地黄。又或有发赤火丹瘤者。此恶候也。其毒红肿作痛。流移上下手足。其治法。内用小紫胡汤。加生地黄。或玄参化毒汤。加犀角。外用砭法。去其恶血。否则头上起者。下过心即死。足上起者。上过心肾即死。此证甚逡速者也。处方不应者。宜清凉攻毒饮。此数项有志痘者。最宜书诸绅矣。

收靥结痂用方  ***************************
保婴百补汤　治痘疮八九日。浆足之后。别无他证者。
当归　芍药　地黄　白术　人参　茯苓　山药　甘草
上八味。水一锺。加枣二枚。煎六分温服。如或十日后。无馀证者。去地黄山药。加防风连翘荆芥。名小连翘饮。所谓补脾渗湿之中。微加解毒之味者。即此方也。
温表调中汤　痘至九十日。当靥不靥。此虚寒证也。必身凉而手足冷。唇舌淡白。须大补气血。而助收结。此汤主之。
蜜炙黄耆（二钱）　人参　白术　白茯苓　官桂　大川藭　当归身　炒乾姜（各一钱）　防风（八分）　白芷　丁香　熟附子（各五分）
上十二味。生姜一片。同煎温服。
五苓散　治饮水过多。以致水渍脾胃。而疮不收者。
猪苓　泽泻　白术　茯苓　肉桂（各等分）
上五味。水煎温服。
六君子汤　即于四君子汤方内。加陈皮半夏者也。
生脉散　滋生精气。培养真元。补心润肺之良法也。
人参（三钱）　麦门冬（三钱）　五味子（十五粒）
上三味。水煎温服。
黄芩加半夏汤　初发二三日之内。治热毒未解。而蛔厥者。
黄芩（一钱五分）　甘草（炙一钱）　白芍（六分）　半夏（二钱）　大枣（二枚）　生姜（一钱）　共六味。水煎服。蛔虫属热者。加乌梅川椒。
理中汤　治痘证五六日后。变虚寒而蛔厥者。
人参　白术　乾姜（炒）　甘草
上四味。水煎服。虽蛔虫属寒者。加乌梅川椒黄连。（少许）是主方也。叵虚寒甚者。加熟附子五分。或蛔症热为凶恶者。即加黄连五分。加乌梅川椒。此名黄连安蛔汤。又加鹧鸪菜可也。
汪氏解毒饮　十一二日。身不潮热。饮食不减者。不须服药。若发热当靥不靥。及痂落无托靥者。此方治之。
当归（酒洗）　芍药　人参　山楂　黄耆（蜜炙）　荆芥　牛蒡（炒研碎）　防风（各二分）　炙甘草（一分）
上九味。煎温服。若是阳证。各照本方。加黄连（四分）黄芩。（共酒洗二分）　或热甚者。加生黄芩生黄连银柴胡各三分。若是阴证加肉桂。
清神散火汤　治痘后惊搐。此药对病者生。若不对而连发不止者死。
木通　麦门冬　玄参　黄连　栀子仁
上五味。灯心引。水煎。研辰砂末调服。大便秘者。加大黄。自利加人参。
清毒散　痘不当收敛之时。忽一时收敛者。更现证。周身窠粒乾燥。口渴发热。烦急不宁。此毒火壅盛之故也。此汤主之。（方见于起胀部）
犀角解毒饮　治十日后。壮热不结痂。虽结不实。状如蜡滓。而不干者。
生地黄　牡丹皮　犀角梢尖　芍药（各一钱）　五味子（七粒）　连翘　牛蒡子（炒）　玄参　甘草（各三钱）　人参（一钱）
以上十味。水一锺半。煎六分或三分。不拘时服。或研为末。炼蜜为丸。如弹子大。每服用一丸。灯心草二十根。枣二枚。煎汤化下。又加淡竹叶三十片。亦可。
大连翘饮　十二日后。发热壮盛。胸腹手足。头面俱热。大便秘小便涩。馀毒太盛。即当解毒。此汤主之。
连翘　牛蒡子　柴胡（去芦）　赤芍　防风（各八分）　木通　当归　车前子　荆芥穗　黄芩（酒炒）　山栀子（酒炒）　滑石　甘草　蝉蜕（各五分）
生姜一片。俱十五味同煎。大便秘者。加酒炒大黄一钱五分。
忍冬解毒汤　痘痂初褪。大局无虑。疤少荣润。热欠清和。防馀毒窃发者。此汤主之。
金银花　土贝母　甘菊　荆芥穗　牛蒡子　红花　甘草　木通　连翘　地丁
上共十味。外加胡桃煎服。若大便秘者。兼与四顺清凉丸。（以四顺清凉饮。为末以糊丸之。）
羚羊角饮　治痘馀毒不解。上攻眼目。生翳羞明。眵泪俱多。红赤肿闭。
羚羊角（磑碎）　黄芩　黄耆（生）　草决明　车前子　升麻　防风　大黄　芒硝（各等分）
上共九味。水一锺。煎半锺。稍热服。
凉肝明目散　治痘后羞明者。
当归　龙胆　蜜蒙花　川芎　柴胡　防风　黄连（酒制）
上七味。各等分。雄猪肝煮汤煮服。一方加蝉蜕。
清胃泻火汤　治口疳轻者。宜此汤。若重者。乃宜用清凉攻毒饮。留溅血涂金不换妙也。
连翘　桔梗　黄连　栀子　黄芩　玄参　升麻　生地　薄荷　甘草　葛根
上十一味。水煎服。或加犀角石膏。若大便秘结者。加生大黄一钱。
甘露饮　治虚证口疳。（又牙根臭烂出血并治喉舌生疮）
天门冬　麦门冬　生地黄　熟地黄　枳壳　黄芩　石斛　茵陈　枇杷叶　甘草
上十味。白水煎服。
当归桂枝汤　治痘后手足。忽然拘挛。不能屈伸运转者。
当归（酒洗）　白芍（酒炒）　川芎　甘草　桂枝　黄耆　苍术（制）　黄柏（酒炒）
上八味。水煎服。如感寒骨节痛。加羌活防风。如气虚。少加川乌引经。再加人参。
五加皮汤　治痘收之后。或面目虚浮。四肢肿满者。此属于肺家也。
五加皮　苍术　桔梗　木通　防风　桑白皮　姜皮　猪苓　泽泻
上九味。水煎服。
厚朴汤　治腹胀如鼓。目胞微肿者。此属于脾家也。
厚朴　陈皮　苍术　大腹皮　白茯苓　猪苓　木香
上七味。水煎服。伤于水湿者。加泽泻滑石车前子葶苈。伤于食物者。加神麴山楂子三稜莪术枳实。喘者加葶苈杏仁。莱菔丸。（方见于后）
四苓散　治痘中过服饮水。而痂后肿满者。四苓散加灯心滑石。
黄耆汤　痘收之后。卫弱而汗出者。此汤主之。
人参　黄耆　黄连（炒）　甘草　桂枝
上五味。水煎温服。
当归汤　睡中汗出。寤则乾者。谓之盗汗。此方主之。
黄耆　当归　生地　麦门冬　白芍（炒）　炙甘草
上六味。用麸麦为引。猪心以竹刀批开。煮汤煎服之。
导赤解毒汤　痘后有昏昏喜睡者。若连日不醒。口中喃喃自语。或有睡而复醒者。形如醉人。亦多妄语。此邪热入于心也。此方主之。
茯神　木通　生地　麦门冬　山栀仁　人参　石菖蒲　甘草节
上灯心引。九味。水煎服。兼与安神丸。加牛黄末妙也。
化斑汤　治痘淋色红。
人参　知母　石膏　牛蒡子　连翘　升麻　地骨皮　淡竹叶　甘草　糯米
上十味。水煎服。以米熟为度。冯氏秘录曰。化斑加玄参地黄。
小柴胡加生地黄汤　治赤火丹瘤。其毒红肿作痛。手不可近。流移上下者。
柴胡　人参　黄芩（各三钱）　甘草（炙二两）　生地黄　半夏（各二两汤泡七次）
上六味。为粗末。每服三钱。水一盏。生姜三片。枣一枚。煎至半盏。去渣温服。万氏心法曰。治痘痈。
玄参化毒汤　治痘后赤火丹瘤。
玄参　归尾（酒洗）　红花（酒洗）　连翘（去枝梗心）　软石膏　赤芍　地骨皮　防风　荆芥穗　木通（等分）
上共十味。加淡竹叶水煎服。如其急者。置红肿处。徐徐以银剔针破。吮去恶血。亦可也。
案古人有言。当局者惑。傍观者明。治痘亦尚如此。平素不研究之。一旦临局。其能无狼狈疑惑欤。世医其思诸。


卷七  ——————————————————————————————————————————————————————————————————————————————————————————

辨女子出痘  ***************************
夫善治痘者。譬如曾无疑画草虫。方其落笔之际。不知我之为草虫草虫之为我也。方临痘局。不知我之为痘痘之为我。然后乃可通其神理。而百无一误矣。此卷于女子出痘之方论。托出得尽。观者不可认作浮论空说矣。
女人出痘候曰。妇女之痘。最难医焉。要之女者阴质。血常不足也。然其平准者。出形起发。灌浆干收。咸等童男。唯怕时逢天癸期至耳。盖痘疮始终。以气血为主。气以充之。血以濡之。一有不足。则变症百出。不可屈指。故女子十四以后。出痘不免起发成就之时。天癸一行。内动其血。变为陷伏者多矣。
女子痘疹。发热之时。经水适断。憎寒壮热。神识不清。视瞻怪妄。言语荒诞。此为热入血室。血室冲脉是也。而肝主之。肝藏血。冲为血海。行经之后。血室空虚。天行邪热。乘虚入里也。肝藏魂。开窍于目。神不清者。魂乱也。目妄视者。心乱也。谵语者。肝移热于心也。泻肝散主之。如大便秘结。宜清凉攻毒饮。
凡发热之时。适当经水方断。而血分空虚者。须早服柴胡四物汤。以防毒邪乘虚而入。若憎寒壮热。神识不清。见闻狂妄。言语错乱。寻衣撮空者。此即血室空虚。而热邪已入者也。宜四物汤。合导赤散。加麦门冬。兼与安神丸。若发热之时。经水适来。而非正经之期者。此由毒火内甚。扰乱血海。迫血妄行。故月事不时而下也。急以凉血地黄汤。加解毒药。使热得越。毒解痘出而经止为度。逡巡隐忍。直待中气虚弱。疮伏不出。乃责诸医亦晚矣。
发热之时。经水以期而来。则畜血得出。热随血解。乃吉兆也。但至四日其经当止。若不止者。此即热血入室。迫血妄行也。凉血地黄汤。加人参主之。
凡女子出痘。经水忽行。乃暴瘖不语者。盖心主血。舌乃心之苗也。血去则心虚。心虚则少阴之脉。不能上荣于舌。故暴瘖不语也。宜先以当归养心汤。养心血利心窍。待其能言以十全大补汤调之。
如值月事大行之故。疮不起发。不光壮。不饱满。不红活。或灰白。或黑陷。或灰陷。或青乾者。此皆里虚之候。痘复陷入也。治之宜十全大补汤。如唇舌淡白者。加熟附子。固其阳气。如虚寒者。兼与参附汤。而峻补之。凡女子崩漏未止。气血已虚。而感时气。直患痘则必不能以任其毒。宜用十全大补汤。以补气血为主。若灰白平陷。难发难浆者。加熟附子一二片。使里气充足。毒不停留。而自能饮食。自能起胀。庶可保全。不则倒塌不治矣。寒甚则兼与参附大剂。
凡七八九日。起发泡浆之时。月事大来。疮应起发。而不起发应泡浆而不泡浆。顶平形塌。或如灰白。或如黑陷。此皆为陷伏。乃坏疮也。急用补中托里。以调元内托散主之。外用胡荽酒喷之。疮起发肿胀。或于空中再出一层痘。此大吉之兆。若肿满喘急。寒战斗牙。手足厥冷者。乃死兆也。
夫孕妇出痘。热能动胎。胎堕则气血衰败。而痘不能起发灌浆矣。凡治之之要。始终以安胎为主。切不可用丁桂燥热之品。及禁食诸毒物之类。其初发热。先以参苏饮之类发之。既出后无凶症者。多服安胎饮保之。或渴或泄者。用人参白术散。加减治之。如痘色灰白。顶陷不起发者。用十全大补汤。加木香糯米服之。总之不问轻重。如有热证者。悉以清凉安娠为主。如毒火燔灼于内。则虽大黄石膏亦可用。是乃安胎之妙要也。
盖孕妇出痘。正当盛时。忽有临正产者。势必气血俱虚。亦宜以十全大补汤。大补气血为主。如虚寒者加熟附子。如虚寒愈剧。阳气犹脱者。急以参附大剂兼与之。凡胎之堕也。非血热。必气虚也。急宜峻补。而阳气犹脱者不治。他无法方。
凡当初热见点起胀之时。而胎堕者多生。至灌浆期。而胎堕者多死。至收靥期。而胎堕者无妨。但不问日期。胎堕之后。内气下脱。而痘倒陷。不成浆者必死。故急宜以峻补之剂。实其元阳。外此无复他策。如证平准。宜审症施治。不可妄为多疑之虑。反到变证也。
又曰。孕妇出疹。热极不易退者。内实故也。必堕其胎。胎堕则疹随热内解而愈。古人所谓。麻宜内虚。痘宜内实。此之谓也。
凡方产之后。半月前后。适逢出痘者。其症虽重。而无胎孕击累。惟气血尚虚。治宜大补荣卫为主。若出疮密者。随其证而用其方。如投连翘大力子之类。大便自利者。用肉果炮姜之类。余照常例而治之。惟虽孕妇首尾无夹症者。应于日期。用法如常。

妇女孕妇主方  ***************************
泻肝散　
羌活（六分）　当归（一钱）　山栀　龙胆（各五分）　川芎　防风（各八分）　大黄（蒸三遍六分）
一方有木通柴胡黄芩。无大黄。如证重数日大便秘者。四顺清凉饮。或凉血攻毒饮。清凉攻毒饮。可参用。
四物汤
导赤散
安神丸（三方共见于前）
凉血四物汤
白芍（桂炒）　当归梢　生地黄　升麻　条黄芩（酒炒）　酒红花　酒黄芩　连翘　牛蒡子（炒）　甘草
上十味。水煎服。
柴胡四物汤
柴胡　人参　黄芩　当归　川芎　生地　白芍　地骨　麦门冬　知母　淡竹叶
上十一味。锉细。水一盏煎七分。去渣温服。不拘时。
当归养心汤
人参　当归　麦门冬　甘草　升麻　生地（各等分）
上六味。加灯心水煎服。
凉血解毒汤　女人出痘。非经期。于发热之时忽至者治之。
当归（一钱一分）　白芷（五分）　升麻（四分）　红花　赤芍　连翘（各一钱）　紫草根（一钱五分）　灯心（二十根）　桔梗（八分）
上九味煎服。重身者禁之。
调元内托散　痘发起泡浆之时。月事大来。疮应起不起。应灌不灌。顶平形塌。或灰白。或黑陷者。此皆附伏。乃坏疮也。急宜托里。此汤主之。
黄耆　人参　当归　桂枝　木香　青皮　赤芍　川芎　大力子
上九味。水煎服。虚者加熟附子。
安胎饮　初热既退。诸证平准。以安娠为主。
人参　白术　黄芩　熟地　川芎　当归　芍药　砂仁　紫苏　陈皮　甘草
上十一味。生姜三片。红枣三枚。水煎服。
安胎饮　痘出定后。无馀症者。此汤主之。
大腹皮（酒洗）　人参　陈皮　白茯苓　砂仁　白芍药　紫苏　香附子　甘草
上九味。外加糯米水煎服。如有汗者。去紫苏。加生黄耆。胎漏者。加阿胶百草霜。
胡荽方（出于麻疹部）
四顺清凉饮
凉血攻毒饮
清凉攻毒饮
十全大补汤
参附汤
参苏饮
人参白术饮（以上共见于前）

辨麻疹诸证  ***************************
（一名肤疹。一名骚疹。一名糠疹。一名麸疹。一名瘄子。一名痧子。一名赤疮。）
古谓麻即疹也。疹出如麻成朵。痘出如豆成粒。皆因其形而名焉。夫胎毒一也。玉案曰。初见时。大小不一。有色点如疿者。曰之疹。又琐屑红点。隐隐肉间。曰之痧。同其证异其形。是皆肤疹也。夫天地之疠气一动。则所禀之毒。随感而发。阳感之则疹出焉。阴感之则痘出焉。阳浮而浅。故疹易出易收。阴凝而深。故痘难出难收。所谓疹出心肺。然至言鼻涕咳嗽喷嚏。眼胞浮肿。眼泪汪汪。面肿腮赤等证。阴阳混杂。自非具眼。不可辨认。既曰。疹出于腑。心肺独非脏乎。如一蒸热。则五脏百骸。共受之伤。发热无汗。毛窍闭塞者。先以辛散发之。如葛根麻黄荆芥羌活西河柳之类。若热毒郁遏。烦躁谵语狂妄。二便秘。如见鬼状者。先以苦寒清之。如黄芩黄连石膏大黄犀角之类。初发行辛散。则毒从毛窍而出。是非侵心肺而出于皮肤乎。若郁火伏毒。燥炙于内。心火炼肺金。则血燥液竭。而皮肤乾涸。出疹变紫黑色者。必死。急以苦寒清解之。盖此因何部以治之。古今无究其源者。余深考之。痘麻二证。虽出命门之阴阳。而其治之。以风候为主。此余之所以躬试心得之诀也。九原如可起。则余当从轩岐而定是非而止。圣济总录曰。疹者其邪在腑。发为细疹状。如蚊喙所螫。点点赤色。俗号麸疮。
三因方曰。细粟如麻者。俗呼为麻。即肤疹也。
幼幼集曰。麻即疹也。谓形乱如麻为朵也。
痘毒动于阴分。赖阳气升提。沉阴出于阳分而解。不可损气陷阳。麻毒动于阴分。赖阴血滋润。浮阳解于阴分而化。不可损血燥阴。盖痘之成功赖气。麻之成功赖血。此之谓也。

初发身热麻[疒/轸]欲出之图说  ***************************
[疒/轸]之出形图（图缺）
痧之出形图（图缺）
按麻如麻。痧如沙。但大小不同耳。所谓痘疹麻疹痧疹风疹隐疹之属。盖指初出赤点。皆谓之疹。疹与[疒/轸]古通用。发热之初。多似伤寒伤风。唯疹则咳嗽喷嚏。鼻流清涕。眼胞肿。其泪汪汪。面浮腮赤。恶心乾呕为异耳。但见此候。便宜谨避风寒。戒晕腥厚味。以表散之。如使皮肤通畅。腠理开豁。则疹毒易出也。如已发热。唇舌赤红滋润者。疹出最快。如唇乾燥。舌白胎通明。而火热无汗者。急宜峻发得汗。而后见疹。则止后服。
如初发虽大热。而时寒时暖。宜以辛平之药发之。升麻葛根汤。加牛蒡子西河柳之类主之。如唇舌赤紫无胎者。勿用峻凉。疹冰伏不出。
翁仲仁曰。麻疹出于六腑。然麻疹一症。先动阳分。而后归于阴经。故标属阳。而本属阴。其热也。气与血分相搏。故血多虚耗。其治也。先发散行气。而后滋阴补血。凡动气燥悍之药。皆不可用也。大抵疹欲出已出之间。虽寒勿用桂枝。虽虚勿用参术。虽有痰呕。勿用半夏南星。
疹喜清凉。痘喜温暖。然疹子初出。亦须和暖乃易出。所谓出苗之初。得毒出尽便解也。发热之时。不问已出未出之诸证。以升葛之味发透之。如发热咳嗽甚者。宜泻白散加减。

麻[疒/轸]用方  ***************************
升麻葛根汤（方见于前）　不拘时服之。又柽河柳为细末。加一钱调服亦可也。
泻白消毒散
桑白皮　地骨皮（各三钱）　牛蒡子（炒研）　荆芥穗　桔梗　甘草（各一钱）　浮萍（晒乾二钱）
上七味。为粗末。每服三五钱。水一盏煎六分。如毒热郁壅于皮肤。或出不快者。加柽河柳一钱。同煎服。
翁氏柽叶散（一名独圣散）
柽河柳（又名西河柳。又名青丝柳。又名三春柳。又名观音柳。又曰两师。俗呼御柳。）
上青茂时。採叶晒乾。为末。每服一二钱。茅根煎汤调下。或于煎汤中。加之和匀服之亦可。乃治疹之圣药也。赤柽柳。治痧疹圣药也。得之疹毒自出。而可不死。
发热疹已出未尽出。而唇舌赤紫滋润者。急宜以清解之剂发之。若发热太盛。烦渴谵语。头面遍身。赤色如火。唇舌共赤。薄胎通明者。宜化斑汤。
麻疹未出时。发热吐泻交作。三日内出。耳后项上腰腿。先出一日出三次。二日再出六次。见点贴红活显露。形小鲜明。　顶尖不长。随出随没。三四日方收者。顺证也。如疹出热退。唇舌淡红滋润者。不服药自愈。是毒从吐利而解。如不愈者。宜四苓散。加牛蒡子诃子。
麻疹未出时。发热熇熇。如干霍乱。身体烘热。欲出不出。隐伏不发。口渴气粗。唇舌赤紫。或乾燥。或燥裂者险症也。急宜作升麻葛根汤。合白虎汤。加牛蒡子玄参柽河柳发之。如初发热蒸甚。则必咳嗽。宜清热透毒。嗽尚不止者。宜缪氏清扬饮子。
白虎汤
石膏　知母　甘草　粳米
上四味细锉。水一锺半。煎至一锺。以米熟为度温服。
缪氏清扬饮子　麻疹之主方。
麦门冬（去心三钱）　西河柳（五分）　玄参（二钱）　鼠黏子（炒研）　葛根（各一钱一分）　蝉蜕　知母（蜜炒）　荆芥穗　甘草　薄荷（各一钱）　竹叶（三十片）
上甚者加石膏（五钱研）　冬米一撮。愈甚者加黄芩黄柏黄连。
翁氏曰。既发热咳嗽甚者。已是心火刑肺金。是乃贼邪。其症当重。何反轻于痘。每治疹但据见证。宜泻白散。加西河柳末投之。虽为危症。亦无不得其效者。
泻白散
桑白皮（一两炙黄）　地骨皮（一两）　甘草（半两炒）　粳米（百粒）
上四味水煎。加西河柳末。食后服。
看疹之法。于暗室中。照火候之。看耳后项颈胸前腰腿。此部先出现。其色鲜红。（嫌紫黑色也）顶尖而不长。其形小粒而涌均。音声明亮。唇舌滋润者为吉。
若头面赤色。如朱丹而带紫。眼有赤脉。口有黑气。唇舌乾燥。或燥裂。二便秘结者。内火燔灼。毒气大成者。宜化斑汤。或白虎汤。合黄连解毒汤。主之。
化斑汤　治疹子已出。火热不退。色大红者。
人参（舌赤色或白胎乾燥者去之）　知母　石膏　牛蒡子　连翘　升麻　地骨皮　糯米　淡竹叶
上共十味煎。以米熟为度。
消毒饮　治疮疹已出未出。不能匀齐。又治一切诸证。胸膈黏痰。咽喉痛者。
大力子（二两炒研）　甘草（锉炒半两）　荆芥（二钱五分）
上三味。水煎服。
黄连解毒汤　治热毒盛者。
黄连　黄芩　山栀子　黄柏（各二钱）
上四味。水煎服。
如面色青㿠白。疹子已出。色白。或淡白。或唇舌俱带白色者。此荣血不足也。人参养荣汤主之。
人参养荣汤
人参（去芦头）　当归　红花　赤芍药（桂水炒）　甘草
上五味。水煎服。
若疹现其色紫赤。而如烟火。肌肤乾枯暗晦。异平时者。乃火郁甚。而毒亦深。如喘满气急者。邪热壅于胃。乘于肺故也。急以竹叶石膏汤治之。或兼与辰砂益元散。所谓养阴退阳之义也。此乃半死半生之危症也。或大青汤。大小无比散。亦宜详其症而用之。若黑色如洒墨。空窍失血者。乃热毒败阴络也。必死。须明察之。切勿妄执以施治矣。
缪氏竹叶石膏汤
石膏（自一两至五钱）　知母（自一钱至二三钱）　竹叶（三十片或百片）　粳米麦门冬（自三钱至五钱）　加玄参　薄荷（二钱）　西河柳（两许）
上八味水煎。一方加当归五钱。
辰砂益元散　治疹出热不减。小水涩。心烦作渴者。
白滑石（飞过六钱）　甘草（极细末二钱）　辰砂（二钱）
上三味。量儿大小。和匀冷水调下。大人自五钱至十钱。如心烦气急甚者。再加辰砂一钱。甘草一钱。以淡竹叶煎汁和调。候冷频频与之。
翁氏大青汤　治色大红。或微紫而血热者。或疹出毒火甚者。
大青　玄参　生地黄　石膏　地骨皮　知母　木通　荆芥穗　甘草（各等分）　
上锉细。共九味。水一盏。淡竹叶十二片。煎七分。去滓温服。
心印大无比散　治疹已出。热毒太甚。惊狂谵语引饮者。
桂府滑石（飞过六两）　粉草（一两）　辰砂（飞三钱）　雄黄（飞一钱）
上四味。为末。每三五岁服一钱。十岁服二钱。
心印小无比散　治壮热口渴。小水涩。大便秘。口气热。烦躁不宁。或焦紫。或红斑。
桂府滑石（飞过六两）　石膏（飞过一两）　粉草　寒水石（各五钱）　郁金（蝉肚小者甘草汤煮乾为末七钱）
上五味。俱制净末和匀。每五岁者服二钱。大人再加。冬月灯心汤下。夏月井水调下。如热甚不解者。井水磨犀角汁调下。
生生子曰。麻疹咳嗽喘急。每用痘门中大小无比散。服五七分。大者服一钱。即刻喘定。而睡醒后。神安气和。而屡用屡验。乃热毒从小便出也。（余往往验之。奏功如其言然。依以记之。）
正疹欲出。发热头痛。面不甚红。唇舌赤紫。或白胎通明。烦渴彻夜不眠。大便三四日不通。躁乱不宁。是毒火内伏。煎熬阴血。而内实故也。急宜凉血攻毒饮主之。
费氏凉血攻毒饮
大黄（二钱）　荆芥穗（五分）　木通　蝉蜕　生地黄　红花（各四分）　牛蒡子　丹皮　紫草（各一钱）　赤芍（八分）　葛根　青皮（各二分）
上共十二味。外加灯心一分。若热毒炽盛。加石膏二钱。柽河柳五分。
发热之时。疹欲出未出。不口渴者。但以柽河柳一钱粗煎。和六一散少许。频频与之。如大渴者。宜人参白虎汤。加黄连治之。乃生津解毒而已。若恣饮冷水。恐生水畜症。其说见于诸书。故兹略之。
管氏六一散（一名益元散）　滑石（飞过六两）　粉草（炙一两）
上二味为细末。冷水或温汤。任意服。
疹出之时。咽喉肿痛。不能饮食者。此毒火怫郁上薰也。宜甘桔汤。加玄参牛蒡连翘山豆根。外以玉锁匙吹之。不可妄用针出血矣。
甘桔汤　治咽喉肿痛。
桔梗（二钱）　甘草（一钱五分或等分）
上水煎食后服。一方加防风一钱五分。一方加山豆根等分。一方加玄参牛蒡连翘各一钱。
玉锁匙（方见于痘疮部）　治咽喉肿痛。或帝锺拕下不收。及咽喉舌强硬者。
发热四五日后。疹子却不见出。此皮肤坚厚。腠理闭密。又或为风寒所袭。曾有吐利。而犹不发见者。乃内伏也。急宜投托里发表之药。即用麻黄汤调和柽河柳末一大匙发之。外用胡荽酒。如自初发大便不通者。火毒与疮毒相搏。凝结肠胃。伏里而不出也。急以四顺清凉饮。或七物升麻丸。解之发之。再不出者。忽然烦躁气急。变凶恶而死。
翁氏麻黄汤　治袭于风寒。而不发见。
麻黄（去根节制过）　升麻　牛蒡子（炒研）　蝉蜕（洗净去足翅）　甘草（各一钱）
上五味。烦渴加石膏四钱。锉细加腊茶叶一钱。或替用柽河柳亦佳。水一盏煎七分去渣服。
翁氏胡荽酒方
胡荽四两细切。好酒二盏。煎一二沸。入胡荽再煎。少时用。物合定放温。每吸一大口微喷。从头至足匀遍乃止。病人头面左右。常令有胡荽气。即能避去秽气。疹疮出快。（痘疮麻疹。宜避秽气。余往往用此方。其功如神。因以录之。）
四顺清凉饮（方见于痘门中）　治热实大便不通者。或加薄荷二叶。西河柳一钱。不拘时服。若小便不利者。可兼与益元散。
七物升麻丸　治毒火甚于内。疹伏而不出。大便秘结者。
升麻　犀角　朴硝　栀子仁　大黄（各二两）　淡豆豉（二升微炒）　黄芩（二两）
上七味。共为末。炼蜜丸如黍米大。凡觉四肢大热大便难。则服取微利乃止。
疹已出之时。自利不止。或泻清水频数者。有吉有凶。惟要看其疹之形色如何。若遍身稠密。其势大盛。或赤色。或红鲜。或紫赤者为吉。盖毒在大肠。非泄不解。惟用升麻葛根汤。合黄芩汤。加西河柳末一匙治之。若吐利不止者。宜黄芩汤。加芦根茅根。兼与辰砂益元散。
黄芩汤　治热泄。
黄芩（一钱五分）　甘草（炙一钱）　白芍药（六钱）
上三味。锉细。加大枣二枚。水煎服。
如自利甚。则里急后重。而为滞下。宜加味黄芩汤。兼与益元散。大抵疹家。吐利滞下为最要。上焦毒多。乃吐而解。下焦毒多。乃泄而解。中焦毒多。乃从吐泻而解。如以此症推之。痘毒亦当相同。
加味黄芩汤　治自利甚。里急后重者。
黄连　黄芩（各一钱半）　白芍（三钱）　甘草（七分）　滑石（末三钱）
上共五味。水煎服。血痢加地榆红花各二钱。
聂氏曰。麻出有毒气流注。而成痢者。宜清热导滞汤。
清热导滞汤
黄连　条芩　白芍　枳壳（炒）　山楂肉（各一钱）　厚朴（去皮姜汁炒）　青皮　槟榔（各六分）　当归　甘草　连翘　牛蒡子
上水煎温服。红多者。加红花三分。地榆五分。秘涩甚者。加酒炒大黄一钱二分。疹毒甚者。加柽河柳五分。
痘与疹其色为异。大柢痘子。怕大红皮薄。易破而必生瘙痒。疹子喜通红。疹发于心。其色红者。心之正色也。若色淡白者。心血不足也。养血化斑汤主之。色太红。或微紫。而唇舌赤紫。无胎而热烦者。血热也。并宜大青汤主之。若疹黑紫。如青黑斑者必死。
养血化斑汤
当归　生地黄　红花　蝉蜕　人参（各等分）
上五味。水一盏。生姜一片。煎六分。去渣温服。
大青汤（方见于前）　若疹出迟滞者。加西河柳一钱。
大抵疹子出没。常以六时为准。假令子后出者。午后即收。午后出者。子后即收。乃阳生阴成。阴极阳生。造化自然之数也。凡此旋出旋没者轻。若一出连绵。三四日不收者。乃阳毒太盛。宜大青汤。或柽叶葛根汤。如唇裂舌胎燥。生黄刺者。加石膏四五钱解之。如逡巡不出。皮肤无松润者。乃风寒紧束皮肤。毛窍闭密。不得出汗也。急宜荆防败毒散主之。
缪氏柽叶葛根汤　治疹子已出。未尽出。阳毒太盛者。
葛根　西河柳　前胡　麦门冬　荆芥　贝母　玄参　知母　甘草
共九味。水煎服。如天寒甚。则痧毒郁于内。不得透发。喘渴闷乱烦躁。舌上白胎分明。唇乾燥。神情不宁者。加制麻黄一钱。急发其汗。
荆防败毒散　治风寒袭皮肤。难出者。
前胡　防风　桔梗　柴胡　川芎　荆芥穗　枳壳　羌活　独活　茯苓　人参　甘草
上共十二味。锉细。加薄荷五叶。水一盏煎七分。
如热势太盛者。用白虎汤。去人参。加西河柳一钱五分治之。惟忌升麻黄耆。若痧疹欲发未发。喘嗽烦闷躁乱者。急宜独圣散。如麻疹出齐。烦渴不止。烦躁不宁者。三黄石膏汤主之。
缪氏三黄石膏汤　治疹出后。烦渴者。
石膏　麦门冬（各三两）　竹叶（三十片）　黄柏　黄芩　黄连（各五钱）　知母　柽河柳（各一两）
上八味浓煎饮之。烦躁定而愈。
疹退之后。微微咳嗽者。此馀毒未尽也。泻白散。合消毒饮。（方皆见于前）
若咳嗽甚。气喘连声不住。甚者饮食汤水。俱呛出之。此热毒乘肝肺而然也。宜门冬清肺汤。加枇杷叶。如见血症。加茅根汁阿胶主之。
门冬清肺汤　治疹咳嗽不止者。
天门冬（去心）　麦门冬（去心）　杏仁（去尖）　牛蒡子　知母　贝母　款冬花　马兜铃　桔梗　甘草　桑白皮　地骨皮
上十二味。锉细水煎去渣。食后温服。如疹收后。咳嗽不止。咽喉痛者。本方加石膏柽河柳治之。
凡疹子收后。遍身微热。唇舌滋润者。此乃虚热也。不可加治。只待气血舒畅而自痊。盖痘宜内实。麻宜内虚。所谓不宜补益也。然又大虚不补。气血其何由回。大实不泻。邪毒其何由去。若疹渐收。而虚症繁多。怔忡惊悸。心神困倦。睡卧不宁。循衣摸床撮空等之证。是皆大虚之候也。惟辨审唇舌之红白润燥。以明为虚证焉。急宜人参养荣汤主之。虚候少退。速止后服。盖痧疹首尾为火热燥证。故忌用参耆桂姜术苓之类。
人参养荣汤　治疹已收后。气血虚耗。馀热不退者。
人参　麦门冬　辽五味　生地黄　归身　知母　白芍　陈皮　甘草
共九味。煎服。如实热兼见者。以沙参代人参。或三七参无妨。
疹应期收。后大热不退。或日久不减。急宜柴胡麦门冬汤。甚则宜黄连解毒汤。合白虎汤主之。若发枯毛坚。肉消骨见。渐渐羸瘦。寒热杂争者。柴胡四物汤主之。
柴胡麦门冬汤　治疹已收。后大热日久不退者。
柴胡　龙胆（各五分）　麦门冬（八分）　甘草　人参　玄参（各半钱）
上共六味。煎服。
柴胡四物汤　治余炎未竭。日久寒热杂起。欲变骨蒸者。
柴胡　人参　黄芩　地骨皮　麦门冬　当归　川芎　白芍　知母　生地黄　淡竹叶
共十一味。水煎不拘时温服。若见血症。加犀角磨汁。
疹后热未除。忽作搐者。不可作急惊风而治焉。只用导赤散。加人参麦门冬与之。兼送下安神丸。小便清利者可治。短涩者不可为矣。
导赤散　治发搐者。
生地黄　木通　甘草（各等分）
上水煎服。一方用黄芩。
安神丸　治昏闷神气不清者。
黄连　麦门冬　当归　茯神　甘草（各五钱）　朱砂（一两）　龙脑（二分半）
上七味。为细末。汤浸蒸饼。和豶猪心血。捣匀丸如黍米大。每服十丸。灯心汤下之。
丹溪捷径曰。若疹子既收。而其毒不解。邪火怫郁。浑身发热。昼夜不退。发枯肤瘦。渐成疳瘵。治法以清热除疳丸为主。若不早治。以致睡则扬睛。口鼻气冷。手足厥逆。微微瘛瘲。变为慢脾风者。多不治矣。
清热除疳丸
黄连　当归（各二钱）　龙胆　陈皮　青皮（各一钱五分）　川芎　乾蟾头（烧各一钱）　使君子　芦荟（各一钱二分）
上九味。为末。神麴丸米汤下。
又曰。如浑身壮热。未至羸瘦。但多搐掣烦躁者。此热在心脾之二经也。治法须用当归养血汤。黄连安神丸。相间而服之。以神爽身凉为度。
当归养血汤
当归　川芎　麦门冬　木通　淡竹叶　甘草　山栀子　灯心
上八味。水煎服。大便秘者。微加大黄。
黄连安神丸
即于前安神丸方内。去麦门冬甘草龙胆。加石菖根（一钱五分）　全蝎（七个）　龙胆。（二钱）
制法同前丸。朱砂为衣。灯心汤送下。
孕妇麻疹。但当以四物汤。倍加白术条芩艾叶。安胎清热为主。使胎无虞。而后疹易没也。如胎气上冲。急用苎麻艾叶汤。磨槟榔并服之。更多服上药为妙。虽表热壮盛。而唇舌滋润者。忌妄用石膏大黄金汁犀角芩连等类。则伤胃中精阳气。不能升呈胎气。其胎必堕。而母子共亡者多。是皆峻凉太过之失也。
一热毒薰胎。胎多受伤。而母实无恙也。盖疹与痘不同。痘宜内实。故胎堕而母亡。麻宜内虚。故胎堕而母安。与其胎去而母存。孰若子母俱全之为愈也。大抵诸证平顺。则用法依定例治之。
凡疹后热毒。郁伏胃中。牙龈黑烂。肉腐血出。臭气冲人者。为走马疳。治法宜清胃火。轻者以清胃泻火汤。加石膏大黄柽河柳治之。外以马鸣散贴口中。重者以清凉攻毒饮清解之。若面颊浮肿。环口青紫黑。颊穿齿脱。唇崩鼻孔腐坏者。必死勿治。如唇口多疮。其声哑嗄者。谓之狐惑。以化䘌丸主之。更烦躁昏闷。失声者死证也。
清胃泻火汤（方见于痘门收结部）
翁氏马鸣散
人中白（即溺底白垽刮取用新瓦盛之火煅如盐者五钱）　马鸣退（即蚕退纸火烧过二钱五分）
五倍子（二钱一钱生用一钱入矾内烧）　白矾（一钱碎入五倍子一钱火煅过用）
上四味。为极细末。先以米泔浓汁搅。口内贴之。痘门金不换亦可。
费氏清凉攻毒饮（方见于痘门放苗之部）　治胃中伏火伏毒太甚者。
麻疹收后。去大力子。加柽河柳一钱。灯心一分。水煎食前服。
翁氏化䘌丸
黄连（五钱）　川椒（去闭目并目与子蒂炒去汗二钱）　苦楝根白皮（乾者二钱）
上三味。为末。用乌梅七个。艾汤浸去核。捣烂和丸。艾汤送下。

辨死证  ***************************
凡麻疹黑暗乾枯。一出即没者死。鼻扇口张。目无神者死。疹出渐变黑色者。热毒最甚。加烦躁气急者死。犯禁忌卒尔毒气拥遏。浑身如紫黑蓝癍。疹混不见者死。热极喘胀。胸高肩息。狂言谵语。搦手摇头。寻衣摸床。呕哕秘口。出尸气者必死。气喘心前吸气。而口如鱼口者死。鼻青粪黑者死。疹头面一向不出。遍身稍出现者死。面色青。衄血成流。精神昏愦者死。大热烦渴。遍体先发紫黑癍。皮烂如墨者必死。发热丹疹。先从四肢起。而后入腹。头面疹不见者死。热毒内甚。至四五日。红点不见。谵语狂乱。如见鬼状。两目如血。唇舌紫黑色。乾涩者必死。疹欲出所袭风寒。皮肤闭密不出。则宜早图之。毒成内攻。如闷乱烦躁摇头。呼吸促迫者必死。疹欲出未出。热毒攻大肠。下利鲜血。既止者生。如屋漏水。不止者急死。喘咳不止。血从口鼻出。声哑嗄。面色枯皱者死。麻后牙疳。有五不治。臭烂者不治。自外入内者不治。无脓血者不治。白色者为胃烂不治。牙落者为肾败不治。一有正气不足。不能逐毒外出。则毒伏于内。喘胀而死者。是俗名闷痧也。疹已出。或一片白。一片赤一片紫。一片黑。如锦纹者死。（是乃斑症也）疹收后。身体枯瘦。露睛口鼻气冷。忽变慢惊风者。死证也。
夫世俗所谓水痘。以每岁被行。痘疮三年。麻[疒/轸]三七二十一年。率为定期。然而其间有迟速传染之异。是皆岁气顺逆所致。故未始必有定期也。宝历壬申夏。列国麻疹大行。时余壮年在乡。初疗数十人。余亦患之。疹后馀毒变痢。里急后重最甚。殆为鬼奴。乃用聂氏导滞汤。而全平复。又安永丙申。客于艺州严岛。是岁群国又大流布。于此益勉疗之。愈数百人。又享和癸亥。自春至秋。王公士庶。婴麻厄者。不可胜数。当时余在兹地理疗。不下数千馀人。自壮至老。得亲验此厄者三焉。古人有言。三折肱。岂此之谓乎。因今攟摭古人之方。以为治疹之的。登之于痘科之尾。其方论皆平生所躬试。而非捕风捉影之类。读者察诸。


卷八  ——————————————————————————————————————————————————————————————————————————————————————————

辨夹蛔本原  ***************************
痘疮夹蛔者。古来以为难治。而其症候多端。且无定局。余往在京浪之间。每值此症。茫洋不能下手。苦心热肠。渐有所得。乃撰为数条。以示门弟子云。
安永天明之间。痘瘟行于京浪之地。其时夹蛔者。十有二三。自宽政九年之秋。迨翌岁之春。东都市廛列户。大人婴童。罹蛔枭者稍多。十已有五六。是亦非岁气之所以令然者耶。文化三年。痘疫大行。乃夹蛔者强半。殊见怪异之凶候。但据古人之立法。以审探而治之。则药之奏效。如桴鼓相中。影响相应也。又自翌年丁卯之冬。越丙辰之春。夹蛔症者。十居七八。皆在初热、见点、起胀、灌浆、收靥之期。凡在初发之期。蛔虫自口鼻出者险也。尚属可治。如夫变逆。则生蛔自大肛出。而摇动者。十之八九。不免死也。盖粪死蛔者。多无妨害。凡候察之法。虽固无定局。而就法视之。辨认伏蛔蛔厥之二项。则起死回生之绩。如反掌矣。翁仲仁曰。痘中见蛔者。死难听生也。万密斋曰。痘中夹蛔者作重。谓之狐惑。甚罹忌危也。朱丹溪曰。痘中见蛔者属热。是初发之验也。
夫虫者。待天地之气。以成形者也。何为而在于人之肠胃中乎。盖人乃小天地。故人气亦天地之气也。而且蛔之生于肠胃中。岂无假而成形乎。饮食入胃。不能消化。或鱼果、肉醢、生曲、硬饭等之类。停蓄胃中。湿热相酿。薰溽黏胶。以为其形。譬如粪场污秽中。自生蚯蚓也。余因稽之。蛔者阴虫也。其变必有胃寒也。若粪死蛔者。乃腹中阳气。未竭尽之征也。寒阴在腑。故是为险症。然得生者多。如粪生蛔者。脏腑悉寒。而为纯阴无阳。故是为凶逆。其死在于旦夕矣。凡粪死蛔者。唇舌青紫淡红而渣滓。粪生蛔者。唇舌淡白虚冷而滑润。乃阳气欲绝之征也。盖痘之热毒。五脏百骸。无不激动。故蛔虫为热所困。无所蟠屈。而后为此凶枭乎。又有常伏蛔者。其长五六寸。或尺许。又有痘之毒火。薰蒸于胃。以产蛔子者。其形分余。或寸许。如白茧丝。数条作块。绕宿粪而出。解碎视之。则蠢然摇动者。乃蛔子也。其形状不一。不可不察也。疏工医。每逢此证。仓皇失措。或以为毒气内攻。袖手待毙。真可哀怜也。盖痘毒内攻者。出疮平陷。根晕离散。烦躁闷乱而气急也。如夫蛔虫。冲冲心腹。则诸疮迟滞。烦闷频渴。寒战咬牙。凶逆叠出。时止时起者。是其候也。又案对薇玉案。独举肺虫之说。其言无据。不足信矣。余又考之。蛔伏胸肋之际者。必从口鼻而出者。潜肠胃之际者。必从大肛而出焉。发始时。生蛔卒自口鼻出者。多无害。中间以后。生蛔自大肛出者。为凶险。此亦不可不辨知也。

辨夹蛔诸证  ***************************
一发热放苗时。心烦闷渴。胸腹时痛。动气上下不定。呕吐乾呕。身热微微。痘点迟滞。血色影影。心气郁冒如醉。言语错乱。为奇怪之状者。蛔虫上冲心下也。先用升阳散郁之剂。开提毛窍。兼与杀虫之丸散。
一见点之期。痘色平顺。寝食无故。熟睡寤后。妄谈狂言。无暂安放。渐醒如常。时烦时渴。心下有动气。郁结不宣。痘苗隐跃于皮下。而不松突。唇舌淡红。痰黏激口中者蛔厥也。其治如前证。
一痘点已出。腹脝时疼。肠鸣心下悸。正饮食而呕哕不已。午前频渴。申后且休。或动气在心下。时烦时渴。或睡已寤。谵妄狂言。不省人事。醒复如常。无定局者。蛔虫也。急宜与黄芩加半夏汤。加乌梅川椒鹧鸪菜。
一初热微微。疮出平准。至三四日。身热干炮。闷渴乾呕。时起时止。唇堆肿如火。舌淡红滋润。神气昏倦。思食呕气频发。或生蛔自口鼻出者。是为险症。急宜治之。主方如前证。
一发始因吐泻。而发透者。放苗淡白。曾不起突。越二三日。胸腹时痛时止。闷渴好沸汤。睡卧不宁。心下痞塞。或吐涎沫。手指足指共厥者。气血虚耗。加夹蛔之症也。急宜用加减益气汤。加乌梅川椒地丁蝉蜕。
一火热二三日。痘点已现。赤色如火。大便未解。小水赤涩。腰腹时痛。痛胀不定。烦渴引饮。须臾复休。神气昏愦。狂妄非常。动气冲心下。及呼吸促迫。手足时冷。寝食不安者。急宜解其围。于是见蛔枭之候者。宜四顺制蛔汤。大便一通。表里自和。则斟酌可治之。不必尽剂。
一痘出至四五日。疮色如绛。起突不快。按候心下。胀痛不可忍也。动气时起时止。发渴不定。饮食略易。睡中稍搦。寤后谵语躁乱。如鬼魅之作祟。殆失其常。时吐白沫者。蛔虫之候也。若当此时。蛔症重者。不拘治痘。先宜治蛔虫为要。黄连安蛔汤主之。或二陈汤。加乌梅川椒黄连。
一痘出平易。至五六日。溏泄一两行。诸疮平塌。失鼎峻之势。根晕淡白。根脚不实。寒战咬牙并起。唇舌淡白者。虚寒之候也。急宜峻补气血。若加之。渴饮且频且休。寒战咬牙。忽休忽起。寝食或宁或不宁。不终日见变局者。蛔虫也。此症双唇堆肿燥裂。舌淡红者也。宜与附子理中汤。加乌梅川椒炒黄连鹧鸪菜治之。
一痘至六七日。浆色将向充实。忽然迟滞。平塌不进。心中烦闷。寝食不宁。烦渴或止或起。胁腹动气。发作有时。肚腹微痛。乍止乍起。大便快通。小水清利。睡寤妄言错乱。为奇怪者。夹蛔之候也。急宜杀虫之剂。理中安蛔汤主之。
一六七日以上。寒战咬牙。唇舌淡白虚冷。眼鼻不封塞者。虚之极也。痘色淡白。根血不实。若当此时加溏泄者。表里虚寒。而阳气将下脱之征也。急宜以峻补之剂救之。若疮色未至淡白。根晕如故。或唇堆肿焦紫。而形如嘴舌尖纯红滑润。动气上冲心胸。腹痛上下不定。发渴乍休复起。手足烦热。类坏证者。夹蛔之候也。先用木香散异攻散之类。兼与理中安蛔汤。若寒甚者。加人参熟附各二三分。
一七日以上。痘稠密而乎顺、惟浆色不满足。精神略倦。寝食共易。虽无他凶证。而生蛔二三条。从大肛走出。色㿠白动摇者必死。
一七八日。浆脓半足。肌肉肿亮。眼甚不封。鼻甚不塞。鼻孔稍开。流清涕者。起发不充之候也。于是有寒战咬牙之证。而肌表懔慄。手足微凉。寒热往来。唇舌乾红燥裂。二便清调者。似热非热。似寒非寒。阴阳变幻。殆不分明者。夹蛔为坏症也。不拘热候。急宜温补气血。兼与理中安蛔丸。
一八九日。遍身之痘。顶陷浆色不充。此痘必当靥不收结者也。凡眼鼻略开。双唇堆肿如嘴。语音哑嗄。沉吟声微。寝食不宁。郁冒神倦。心下痞硬。时有动气。肠鸣时痛。利青粪者夹蛔。为胃寒也。急用聂氏建中汤。温补脾胃。以兼与理中安蛔汤。如寒甚者。加人参熟附子各三分。若粪死蛔者。多生。粪生蛔者。多死。
一痘出稠密。中间杂症并起。浆脓不充。渐至九十日。靥痂乾涩牢封。形色似铁甲。而不泽突。精神虚馁。睡卧不宁。饮食略安。言语哑嗄。两眼矇矇。欲开。鼻孔如涂煤。胁腹时痛。心下时悸。小水清利。大便稀溏。舌尖红赤。双唇淡白。带水光。寒热往来者。是为狐惑。乃伏蛔之候也。此证绵绵引日。于三七日之间。下利生蛔。则不待三日而必死。
一十十一日。收靥之定期也。而面肿略缓。小水清利。精神爽。寝食宁。唇舌滋润者。生之兆也。若痘稠密者。疮痂不尽干收。恶臭冲人。或有蒸蒸热未除。唇疮如堆粟。而黄硬者。或有其形如荞皮。而舌淡白无神者。或痂壳厚。如老松皮。手足水疱。如葡萄样。痂疕湿不干。鼻开声哑。寒热交起。谵言妄语。动气在心下。寝食不安。胸腹雷鸣。时疼时闷。无定极者。蛔虫之候也。若粪生蛔者。多至十二日而死。缓则至十六七日而必死。
一十一二日。收靥之终也。于此期夹蛔者。当唇不靥。为蛔热所困。气血虚耗。至期不能回水。面肿未消。眼欲开而未开。双唇乾涩。而作渣滓。舌心淡灰滑润。小水频数。大便滑泄。寝食不宁。胸中烦闷。郁冒不宣。语声沉吟。筋抽脉惕。心腹微痛。蒸蒸心热。证自坏。烦渴不饮。或好热饮不知热。默默好食。困惫嗜眠。其无定程者。乃蛔虫为枭也。而寒热交起者。为坏症。又双唇堆肿。如嘴作渣滓者。为狐惑。延绵引日。越三七日。而后利生蛔者。不待三日。而必死矣。若利死蛔者。十救二三。惟宜理中安蛔汤主之。若馀毒迁变。为凶险者。兼与忍冬解毒汤治之。

夹蛔用方  ***************************
加减升麻汤　发始身热。为痘未明白。疑似之间。以此汤探之。若有夹蛔症。兼与黄连消蛔丸可也。（方见于初热之部）
加味升麻葛根汤　痘苗已现未齐。兼蛔枭者。于本方中。加乌梅川椒与之。若身热甚者。加酒炒黄芩。（方见于初热之部）
黄芩加半夏汤　治初发见点。二三日之间。蛔虫冲冲心下。呕吐不止者。（方见于收靥之部）
加减益气汤（见于初热之部）
四顺制蛔汤　痘已见。至三四日。火热未解。下唇纯红。如石榴花。腹肚时痛。大便未通。小水赤涩。动气冲胸肋者。蛔虫也。此汤主之。
当归　芍药　大黄（酒炒）　鹧鸪菜（各大）　甘草（减半）　乌梅　地丁（各中）　胡黄连　雄黄（各少许）
上水煎温服。临欲饮时。加雄黄末。
黄连安蛔汤　治蛔热为坏者。
即理中汤方内。加黄连（姜炒一钱）乌梅川椒（黑炒）鹧鸪菜。（各五分）水煎温服。为丸亦可。
二陈汤　治痘中有痰饮。呕吐不止。夹蛔者。
半夏　茯苓　橘皮（各等分）　甘草（减半）
上生姜二片。加乌梅川椒（各一钱）黄连（炒五分）水煎温服。
理中安蛔汤　治痘出五六日后。内变虚寒。而蛔厥者。
人参　白术（黄炒）　乾姜（黄炒）　甘草（炒）　乌梅　川椒　黄连（姜炒减半）
上水煎温服。若溏泄频频。虚寒甚者。加熟附子五分。若蛔虫绵密者。加鹧鸪菜一大匙。此汤或为丸亦可。
木香散
异攻散（共见于起胀之部）
聂氏建中汤（见于灌脓之部）
忍冬解毒汤（见于收靥之部）
消蛔丸　治首尾蛔虫之要方。
白术（黄炒）　茯苓　乾姜（黑炒）　甘草（生）　乌梅（各一钱）　黄连（姜炒）　胡黄连　雷丸（各五分）　雄黄（少许）
上细末糊丸。如麻子大。计儿之大小与之。自五粒至十粒二十粒。一日两三度。白汤送下。
清热除疳丸　治痘经数日。蛔热作坏。欲成疳疗者。（方见于麻疹之部）
痘中夹蛔之候。有多端焉。大凡与杀虫之剂。则有速下蛔虫数条而愈。又有其病全愈而蛔不下者。由此稽之。其所蟠屈。应有肠内肠外之别也。盖在肠胃之中者。直奏杀虫之效。又在肠胃之外者。即怕其药气。直遁而伏腑下膜原之际。故虽不速下。而凶逆自退。表里俱平。如此症者。痘后宜用消蛔丸。或有经日下数条者。亦有终不下者。是即从容消解之完策也。门人某语余曰。往有以罪被刑者。其人平生病喘。故请□官。而剖体视之。肺之二叶。枯凋凝结。其坚如石。且于肋骨间。看死蛔二条。余闻此言。抵手喜曰。余发明蛔虫肠内。肠外之说久矣。然古人未或之知也。故无书之可证。而今得此征。乃益信吾说之确乎不可易。
凡夹蛔之症。余精验之。曾无定状。欲究其奥。临局懵然。盖有痘症素轻。而夹蛔之故。凶逆蜂起者。庸医不知其为夹蛔。妄执以为痘毒内攻而治之。遂至不救。可怜不用对症之方。而毙于非命矣。凡顺痘加蛔者。随治而生。若谬失治则死。险痘加蛔者。死生相半。逆痘加蛔者。必死勿治。但不抱偏辟之心。不泥痘疮之方。专以治蛔枭。为大紧要。此可谓变通妙谛也矣。


卷九·附录  ——————————————————————————————————————————————————————————————————————————————————————————

异证治验十一条  ***************************
〔记试痘一治验〕
浪华高丽桥。油屋四郎兵卫。女年五岁。痘于丙午仲冬。一日发热。双唇肿胖。上下共现一大痘。其色光赤明润。乍起乍浆。谓之双锁口。此最为痘家之所恶也。而通身无痘象。既及五朝。迎医某请治。医曰。此不足虑。虽身热未除。痘粒稀朗。不待服药而愈。家人以日晡壮热。神气不爽。故不信其言。尝闻余有治痘之术。急邀余请治。往诊之。身热未解。唇觜二粒。其势甚猛。闷渴啼号。日夜不稳。眼如洒朱。两颊乾红。不见点粒。余曰。此非正痘。殆邻乎逆。其先出者。谓之试痘。今虽见其稀朗。应有深藏郁伏之毒于内。如不急攻发之。则大热复发。闷痘涌出焉。盖其症险。则随治而生。若逆则无方可治。然未有百发百中之策。乃辞之。病家累请不止。仍如法以银针剔破二痘。吮去恶血。以药贴之。又以加味升麻葛根汤。加蝉蜕地丁牛蒡子与之。少焉赤点一齐涌出。但离环跳之部。头面尽为分珠。其症幸出乎险矣。已至六朝。投以神功散。加酒炒黄芩蝉蜕地丁。及七朝。身热略稳。头顶稍突。唯颧额平塌未起。手足未松。盖发始为热所困。故为此不快也。因以大保元汤。加桔梗防风糯米与之。贯至十朝。精神爽。寝食宁。痘浆逐期收功。用忍冬解毒汤。十二朝。小水清利。面肿随消。唯上唇肿未消。齿龈溅血丝。是乃欲为口疳之兆也。因涂金不换。止其血。以清胃泻火汤。地黄一大匙。加犀角汁与之。至十九朝全愈。
〔记鼻口两阴失血凶证〕
周防某侯书记。二宫弥三郎。天明戊申春。在于浪华常安桥邸而患痘焉。年方二十五。一夜微身微热。次早增寒增热。面容变改。惨惨黯黑。额前浮青气。痘象先从手足而萌。阴伏皮间。似蚊点蚤斑。见者曰疹。曰斑。其议不一。请余视之。其症通身无热蒸。而腰腹疼痛。不堪愁楚。余曰。非疹非斑。是即痘也。因耳语傍人曰。此痘概论之。凶逆殊甚。断不可为。盖出点过赤者。后必变紫。甚者逐渐转黑。此痘如痣。不为窠粒。是毒邪陷伏血中而然也。最为痘家之所恶焉。然神识如常。饮食无故。其所作不异平素。庸医以为无忧。此乃余之所以甚忧也。古人不云乎。病人好平素者。痘症之大逆也。此症虽外无热蒸。而深藏郁伏之热。甚猛于内。意至第七日。必告变矣。病人不耳馀言。殷勤请药。余以与其人有雅。情不容却。乃以败毒和中散。加大黄石膏与之。临去复嘱傍人曰。此药如不奏功。则宜延他医焉。翌朝诊之。其证依然如故。告唾血一二口。余曰。此痘素逆。今又加逆。死期迩矣。其家与淡轮医某相近。乃急迎之。其医颇以杂病被知于世。然未研治痘之术。至诊毕曰。是疹毒内攻之症也。因与赤小豆汤。其方内有桂。余曰。此痘枭炎郁伏。内必烦扰。若用辛热之味。则血愈妄行。遂干冲脉。走空窍乎。医曰。先与此汤。而后再议。余已悟为死症。故不强争。须臾溺血如红花膏。唾血亦数口。已至五朝。便血续续。自合至升。因又急迎前医。医称异病。率门生数人往议之。至六朝口鼻及两阴。鲜血走出数升。至第七朝。果如余言然矣。嗟乎。前贤往哲。虽时不同。然其所见皆符。千载之下。宜奉为圭臬也。痘书云。阳络败。则血走于上。衄血呕血。阴络败。则血走于下。尿血便血。阴阳俱败。则血自上下出者。其此痘之谓乎。
〔记痘聚于咽喉一治验〕
鹈殿某二男。年十四。戊午冬。俄遭痘危。发始当沍寒时。医妄用辛热之剂。以防寒气。而热毒与枭邪相搏。上聚于咽喉。呼吸促迫。举家惊惶。请余视之。灌浆中日也。其疮陆续出。而无起势。窠顶平塌。如紫浮萍。咽喉肿塞。饮食药汁。绝不入口。将饮而呛。其声如破。壮热躁渴。双唇肿裂。舌疮似蜂窠。其症扁仓将望而走矣。盖初发误失清解之所致也。但观口角两腮之间。犹有一二窠鲜明红活。可以冀生者。凡火毒蕴畜。蚀乎咽喉者。宜投清凉利咽之剂。误用参耆丁桂之类。如涂涂附。因急制玉琐匙以吹之。又意此症投托里清补之味。而痘脓提起。则得转危机矣。即甘桔汤。加黄芩大力子山豆根以投之。又以内托散。去参耆桂。加黄芩牛黄末二分。相间服之。至九朝凶逆略宽。尚用前方。及十一朝。浆浓半足。次早始吃粥汁一二口。薄晚下大便乾黑者数块。此夜大雪。寒威凛凛刺肤。忽然战慄咬牙。其候甚危。余来视曰。此痘素逆。今复加逆。其如之何。请辞。不可。因急制聂氏建中汤二贴投之。而后诸症稍平稳。唯舌喉唇内。痛楚如劈。烦渴引饮。无暂安放。急与补中益气汤。加五味子麦门冬玄参。至十二朝。寝食颇安。面疮稍有收意。仍以前方。贯及十四朝。遍体渐次收结。但馀毒聚于左膝三里穴处。臭气冲鼻。颇类疳蚀疮。乃制药汁洗之。去其恶臭。而后更以白龙膏傅之。日两三次。竟以忍冬解毒汤收焉。其成功实出于天幸。人力安能及于此乎哉。
〔记热毒入血室发狂妄一治验〕
金城武库监。小佐手某女。年方十六。在于浪华。出痘。辛亥之春也。其症鸷猛。数医相议处方。放苗四日。证愈猖獗。仍致书请诊。余往视之。一医在座。曰。令爱气虚殊甚。今非参附大剂。则不可救。药已煎矣。直欲进之。余止之曰。推症言之。伏火伏毒。燥炙于内。烦躁闷乱。无暂安放。言语错乱。眼怒如见鬼状。若误投辛热温补之药。则犹抱薪向焰火。岂不危哉。夫两眼如朱。双耳似燎。而痘苗隐跃皮下。欲出不出。其色紫艳矾红者。是血热壅皮间也。神识不清。谵语狂妄。而眉宇愁蹙者。火褐太盛。以乱神魂也。口气如炉。便秘溺如油。及唇裂舌尖赤色。中央乾黑者。是枭炎焦烁五液也。盖此症痘前。天癸既到。今复不日而来。血室空虚。邪热乘虚。而侵冲脉。故为血妄行。而内动中虚之忧也。所幸此痘素血有馀。今又经水非期而到。故免血热枯燥之枭。而逆转为险。所谓险者从治而痊。但内火燔灼。表里俱实。即纯阳无阴之症也。如不急解其围。则死期正促矣。医听之以为河汉。捲舌而去。父母乃曰。呜呼信哉。先生之言。请惠一剂。余以症甚险。辞之。乃再三请曰。尝闻死生有命。如服先生之药。而死实无悔矣。因以清凉攻毒饮。石膏大黄各一大匙。加大桑虫汁与之。一夜五贴连服。兼以退火回生丹。和冷水频频进之。次早凶逆稍退。略著安眠。寤后始认父母之言。至六朝。小水快利。火褐半退。但出疮乾红。而不松突。因以前方。贯至八朝。始进白粥一二口。神识略亮。睡卧稍宁。九朝藤田某医在傍。问曰。当浆期无脓路者必死。其如此痘何。余答之曰。此女禀赋壮厚。毒当从血漏而解。是所谓逆变为顺者也。但用峻凉攻利之剂。一开其牖。则内火自衰。标疮虽不悉浆。必待靥期。而发痈肿。生意其可庶几焉。因以前方。照至十二朝。忽然大渴引饮。尚以前方。倍加石膏大黄生地黄与之。贯至十三四朝。渴欲既休。神气愈静。寝食益宁。额前可爱者。四五窠。浆色鲜明。渐觉有便气。乃与四顺清凉饮。十六朝。下黑便数块。而后神气自爽快。至十八朝头顶与腿臁。发肿毒数块。及偏身出如疹痧者。是乃馀毒欲解之征也。因以大连翘饮。一百馀日。而全收功。
〔记娇嫩一治验〕
播州某侯一公子。年才三岁。在于东都邸。丁巳患痘。一夜发热熇熇。次朝见苗。一齐涌出。疮虽颇属稠密。悉为分珠。而通身如炉。色似红霞。小脉家。以其娇艳。误为血热。乃进十神解毒汤。儿素幼。痘亦不稀。侯甚危之。偶闻余家累世有治痘之术。回急使人邀余图。往而细察之。唇舌淡红滋润。此枭邪悉发肌肉。内已空虚也。盖症虽平顺。发始为热所困。遂犯气虚。顶陷脚塌。红赤非常。即气弱而不能流血。故血氾滥。妄乘气位。而为此凶候。是非血热。乃娇嫩也。夫娇嫩与血热。其色相类。盖血热属实。娇嫩属虚。虚即气虚也。翁氏有言。气虚不补。则必死。若不早图之。五六日期。滑泄不禁。寒战咬牙并起。遂至危笃之症矣。急补益神元。调养脾胃为要。是治虚痘之完策也。侍医在乎左右。殷勤请治。余曰。宜邀前医议之。今置前医而从命。余所不顾。固辞不许。余曰。人命之重。不翅泰山。如侯不许。私示余所考之方。君等宜处进之。且余自傍逐期为痘计。乃使加减益气汤。去升麻加人参一分。肉桂二分进之。翌朝兼以人参五分。熟附子三分。生姜二分。大枣一枚。如法浓煎。于本方间交进之。次早候之。头面赤色半退。辅颧略有起势。贯至六朝。窠顶犹未松绽。眼已封未紧。鼻欲塞犹通。渐有欲陷塌之势。乃使以大保元汤。加丁子熟附子糯米进之。又参附如前。七朝浆色自口角。呈至额前。及九朝。浆浓稍充。口角略有收意。但滑泄未禁带青色。肠鸣下气。此欲虚寒续至之候也。直与聂氏建中汤。且谓侍医曰。意今夜乘寒酷烈。宜防外感。乃使人参一钱熟附子六分。如法浓煎。徐徐兼进。其夜果寒战咬牙。势颇猛猖。二方共交进之。垂晓稍稳。十朝收结微臭。寝食俱宁。及十二朝。诸证渐退。神气始爽。靥厚如血靥而收焉。终使小连翘饮进之。逐日全愈后。二医生感服余术。束脩备书。誓为门下弟子。乃斋藤常庵。辻元李庵也。
〔记峻凉太过变为坏症一治验〕
备中某侯臣。青木某。在于东都邸舍。其孙年方八岁。患痘于己未三月。数医始事。既至靥期而不靥。溏泄频频。家人惊骇。更迎他医图之。咸为不治。手额而去。乃走迎余。余往视之。盖靥期中日也。其证溏泄数行。烦渴引饮。如渴水之鱼。头脚熇熇似火。痰喘气急。腹胀如鼓。皮薄如麸。根晕散阔。然手足浆脓粗松绽。神情不昏。寝食俱宁。且枭邪不侵环跳之部。故证虽危笃乎。犹可为也。余推日以目之。盖此痘而有此症者。无他中间谬清凉太过所致也。古人谓之三禁之失。一医在坐曰。如谕。累日以石膏硝黄芩连犀角汁之类与之。其凶热益猛。不能禁止。乃邀先生。以求长筹。余曰。今腹肚膨胀。泄泄频频者。肠胃俱寒也。大渴者。津液下陷也。头脚熇熇者。虚火炎上也。唇乾燥者。五液将涸也。虽然。虚寒未客留于藏内。故舌色淡红滋润。此儿尚有幸焉。但不早图之。则表里俱寒。终致不救。举家闻之。拜谢请药。乃以补中益气汤。减柴胡升麻。加肉桂一大匙。丁子十粒与之。服一两次。暂时安眠。口渴半退。次早溏泄自休。手足根晕。紧紧收功。终以钱氏白术散。去葛根加黄耆肉桂与之。贯及念五朝而愈。
〔记血从痘顶走出一治验〕
浪华天满街。庄村屋仁兵卫。一子年既十岁。辛亥春痘。一医任之。其症甚獗。故苗四日。邀余需治。乃诊之。身热如炮。口气似蒸。放苗分珠。居稀密之间。遍体如红霞。两颧赤赬殊非常。而至山根鼻梁。口角两颐之际。带青㿠白色。其必胃中有稠垢也。神情昏愦。烦渴且猛。唇裂舌尖。而色赤紫。中央白胎。小便如醃鱼汁。大便乾黑如墨。是亦瘀血在胃中也。若不早解其围。则变为坏症。遂不可救矣。因谓家人曰。幸今四日。尚可为也。迟至五日。虽和缓不可如何。乃以凉血攻毒饮。倍加大黄石膏黄连犀角与之。翌朝凶恶少缓。且及午天。乍下一黑物。而滑泄两三次。其黑如漆。至六朝。火褐半退。寝食稍稳。精神亦亮。乃投十神解毒汤。加石膏大黄黄连少许。次早窠囊耸突。凶恶将转顺。鼻孔之疮卒然作痒。儿何以指搔之。鲜血从指流出。几半杯。父母惊遽。以为衄血。急忙来报。因往察之。即非鼻衄。盖当鼻孔之痘顶。血络泛溢。从搔破而走出。乃以药留其血而归。尔后早晚。走血数盏。忽然宝窠平塌。全无根晕。面色如脂粉。余再敷药。以止其血。且曰。此痘素频于逆。幸虽以药挽回。而再作血箭之凶。是为痘家之所大忌也。今痘虽血泽不紧。形色失势。唯所赖者。精神不昏。寝啖俱宁耳。仍囊儿两手。使傍人从左右守护。固禁挨破。乃以十全大补汤。加鹿茸血见愁糯米投之。贯至九朝。疮色复故。根晕红活。浆脓肥充。人中口角。略有收意。次日大渴引饮。余曰。中间因罹失血。不尽火热之治。故余炎与剩毒相搏。而渴焉耳。再以清凉攻毒饮。加石膏一大匙与之。其夜下利如煤者数合。至十三朝。火褐尽解。烦渴从休。头顶足踁发肿毒。而后渐脓化。诸症平准。乃以忍冬解毒汤治之。五十馀日。而奏成功云。
〔记靥后结痘疔一治验〕
余寓于京师东洞紫水亭时。室街有按摩医。其家贫困。不畜奴婢。自抱其儿年仅四岁者。来曰。此儿顷者。出痘顺美。不药而愈。既三七日后。一夜发热如灼。次朝于腹肚两胁腰臀之间。再现痘形数十点。已经六七日。大半自退。而未除者过半。红肿掀发。其色如火。翌日变紫。紫又转黑。其黑如墨。服御医某药。今又四五日而全不退。伏冀先生之诊。余乃视之。神情爽快。嬉戏如常。解衣自脐之左右。自丹田气海京门五枢。及腰臀等处。连续不绝。势甚猛悍。其形大者如钱。小者如黑豆。凡二十四窠。见者无不恐惧。余曰。靥后结疔者是也。此痘素属血热。家人不和。恃其稀朗。不服药之所致也。盖血热不尽解。则久必血瘀。而后成此枭乎。且夫痘疔与黑痘相类。盖黑痘捏之如痘。疔者其形似螺盖。捏之肉中有核、割之不知痛痒。四围红肿掀发。其顶陷入肉中。而如墨黑。如石硬。腐肉突出。则其根寸许。抑人之五脏。皆著背骨。独肠胃者。自著肚腹。故疔根为楚。则彻透肠胃。腐坏则与肠痈等。若荏苒经日。遂至危笃。是可不畏乎。医曰。幸遇先生妙手。是再肉骨也。死不忘矣。乃以神功散。加黄芩大黄雄黄少许与之。已及五朝。其大者一二窠。烂化拔去。其根甚浅。直贴黄油膏愈。其馀逐渐腐出。贴膏如前。后与内托之剂而全愈。此百中一二之症也。其可不谓奇也哉。
〔记疫疠痘一治验〕
浪华天满与力街。寺西时藏。年方十八。染痘于己酉初夏。数医以为死症。乃不得已迎余。往视之。盖当放苗四日也。火热未解。自汗滴滴。遍身如蒸。面部出疮稠密。无有隙地。而疮色乾枯。焮肿不松。腹背稍疏。头顶手足。琐屑攒簇。顶尖如针。摸之似刺手掌。其状非常。殆类鬼痘。神气昏倦。谵妄渴烦。呕哕不食。二便秘结。形色虽颇凶逆。以神元与唇舌言之。犹属可救。此证疑痘前触冒瘴气。未几而染痘瘟者。夫天地之间。气候百变。痘症亦随百变。书云。痘之形状。一百六十样。故痘前慎择风土之宜。以避疠气。则痘发自顺美。乖之自逆。古人既有确论。岂可不遵奉乎哉。老母进曰。诚然。前日出钓于郊外。其夜大热胫痹。次日赤点。一齐涌出。虽迎数医。皆辞而去。愿君救焉。余曰。此疫疠痘也。亦名曰浆痘。其症虽凶猛属险。犹幸唇舌滋润。此即内毒。发出于肌肤之候。故不误治。则得所愿。乃以十神解毒汤。加黄芩黄连大黄石膏大力子。清之解之。六朝利黑便数枚。而里症稍缓。表毒凝结。牢封未宣。故与参麦清补汤。加白蛇黄连。贯及八朝。窠顶渐松突。次早脓囊发。鼎峻之势。眼鼻俱封。因以内托散。去桂。加黄芩大力子白蛇与之。及十一朝。口渴殊甚。盖心移热于肺。传为膈消也。睡眠不稳。口呢喃者。热毒焚于胸堂也。乃投白虎汤。加黄连一大匙。烦渴半减。渐入佳境。十二朝。宿垢未利。与以四顺清凉饮。下一块粪。至十四朝。结痂厚。加鸡屎。内外松解。但馀毒变迁不息。乃与大连翘饮。及二十一朝。面肿悉消。独上唇肿大。溅血淋漓。是余炎蒸于中宫。发为走马疳者也。因以金不换涂之。重以清凉攻毒饮。凡三十馀日。而霍然起矣。
〔记痘中见蛔乾呕不止一治验〕
南纪儒官。竹内士言。号吹台。一男子年方九岁。出痘于丙寅初夏。一夕身热如炙。次朝益猛。烦躁闷渴。数医相议。与以凉膈散。而口糜乾呕。续续不休。俄吐生蛔二条。因投理中安蛔汤。乃呕益甚。众医束手。不能如何。举家惊叹。致书迎余。乃往察之。其儿禀赋虚弱。形体枯瘦。面颜㿠白。两睛白吊。双唇红赤。舌淡红滋润。中央薄胎似粉。盖痘中见蛔者。虚中有实。实中有虚。故禁食闷渴。唯好冷饮。阴阳糅杂。而无定局。殆似水逆之状。小水清利。大便秘结。头温手足如冰。痘苗隐跃皮下。迟滞不现。其凶险不可偻指。推症论之。是皆蛔厥之候也。治法不问痘症。先投杀虫之剂为要。冀合死中求活之策焉。乃用黄芩加半夏汤。加杀虫之品与之。服之数次。乾呕稍静。因与加减益气汤。加地丁蝉蜕。补托内气。发解标疮。既至五朝。痘粒隐伏不齐。水穀入口哕声不绝。而舌中央转微灰黑。益好冷饮。是胸中有虚气。噎塞不通而然也。因以参连沸汤探之。虚痞自散。儿随求药。尚主理中安蛔。兼与以温中益气汤。贯及七朝。手足渐温。而痘未起松。乃以参归鹿茸汤。加丁子肉桂熟附少许。浓煎与之。欲使痘疮提突。其夜下死蛔七条。相续大便滑泄。凶恶略缓。次早又粪死蛔一条。尚主安蛔如前。面疮犹未起突。绝无血泽。时见将寒慄之势。急投聂氏建中汤。贯及十朝。又粪死蛔五条。面色略铺红。摩之陷不碍手。而呕气愈稳。睡卧亦宁。卒然齿龈流血。察之几似走马疳之状。乃傅金不换。以留其血。此盖辛温之药。却助邪火。以与胃火相搏。而攻唇口故也。速以实胃泻火汤。加犀角石膏。兼与以黄连安蛔如前。其夜又下死蛔五条。口疳之枭随乃缓纾。十三朝。始思食。乃吃白粥一二口。神情快爽。游嬉怡怡。然犹蒸蒸烦热者。虚火炎上也。此无他故。清凉太过。使虚愈虚之咎也。不如以清补之味。而虚实并治。乃与参麦清补汤。贯至十五朝。面疮虽有生意。而手足平塌不起。余深稽之。夫手足者。太阴脾经之轴也。此儿脾气素虚。而不能达透于四肢。故为此凶恶之症矣。与以保婴百神汤。即脾胃自实。浆脓半充。诸危证逐日顺美。但大便秘结。已六七日。乃投四顺清凉饮一贴。随乃快通。粪中又见死蛔三条。预防馀毒迁变之害。与以忍冬解毒汤。渐次收靥。至十九朝。俄然腹肚膨胀。即于本方内。加酒炒大黄。饷时下黑便数块。及烂蛔一条。至晚又下死蛔一条。然后全收结焉。凡发始吐生蛔二条。中间至终。下死蛔尺许者。二十二条。合二十四条。此治虽中间有温凉之转。而首尾不爽。随变处方。遂奏再生之功。余频年治痘。不下数千人。虽然。此症而有此功者。廑廑乎如晨星。嗟亦难夫。
〔记舌上生黑痘一凶证〕
东都儒官。柴野彦辅。号慄山先生。其孙女年仅五岁。一夜身热。灼灼如火。次朝邀余。往视之。面色如绛。两耳双睛。并似抹朱。神情昏愦。眠食不宁。余谓慄山曰。今春痘瘟行于傍邻。孙女虽未明为痘症。而不可不预备焉。请用轻阳发散之剂。开其毛窍以试之。可乎。乃以加减升麻汤与之。次朝候之。满面痘象稠密。火热壮盛。唇舌赤紫。而舌上生一黑痣。仔细察之。证甚猛獗。余乃辞曰。诸书所谓。舌上生黑痣者必死。此痘是也。请求他医议之。慄山曰。诺。请先烦君。余不得已。制拔毒散。和油燕脂。敷黑痘顶上。与以十神解毒汤。加石膏黄连牛黄辰砂末。而后退火回生丹。加真珠末少许。和冷水更用之。其夜黑痘。忽然消除。三朝往诊之。舌上异处复生一黑痣。家族哀号。愁容可掬。主方如前。未几而除去。慄山曰。自再昨招众医。使议此因。无一人认症者。唯告危笃辞去。我思与使其天凡医之手。宁烦君矣。既至四朝。痘现于足心。而外疮略松。二便快通。火热稍退。神气略亮。始吃白粥一二口。慄山莞尔见矧。余曰。此痘古人未尝言其治方。幸以余心得之方。得除其枭痘。虽然因循逶迤。至乎浆期。而不脓化。必待九日。告变矣。乃携金囊秘录。往示慄山。慄山看了。叹曰。呜呼命哉。天既亡之。其谓之何。至六七朝。乃以排脓之剂。百般尽心。然窠囊枯萎。毫无脓化之势。已及九朝。果如前言。余自壮年业医。遇此痘症。八十馀人。皆属泉下之客。其间得生者。仅二人耳。录之以示门人。庶为痘术之一轨辙去。


卷十·方选  ——————————————————————————————————————————————————————————————————————————————————————————

初发三日用方  ***************************
升麻葛根汤　初热发解痘疹之良方。
升麻　葛根　芍药　甘草
上四味。水煎服。
和解汤　发始三日前后用之。
升麻　芍药　葛根　人参　川芎　防风　羌活　甘草
上八味。生姜水煎服。
加减升麻汤　无论痘与非痘。婴儿身热。先宜与之。
升麻　乾葛　芍药　甘草　前胡　紫苏　当归　连翘　桔梗
上九味。姜三片。葱白三寸。煎服取微汗。
败毒和中散　治发汗之后。身热不退而烦躁者。
连翘　牛蒡　黄连（酒炒）　枳壳　防风　荆芥　桔梗　紫草　蝉蜕　川芎　前胡　木通　升麻　甘草　麦门冬
上十五味。水煎。大便秘者。加酒炒大黄。
导赤散　治初发为痘未明而惊搐者。
木通　生地黄　防风　薄荷
上四味。灯心引煎服。加辰砂末可。或加蝉蜕牛蒡子。
清解散　治毒气壅盛于内。不能骤发于外。惊搐者。
防风　荆芥　蝉蜕　桔梗　川芎　前胡　葛根　升麻　甘草　黄芩　黄连（共酒炒）　紫苏　木通　牛蒡子　连翘　山楂肉
上十六味。姜三片。同煎温服。
温中益气汤　治血气虚弱。痘疮难发出而惊搐者。
人参　白术　黄耆（生）　当归　茯苓　甘草（炙）　川芎　白芷　防风　木香　官桂　山楂肉
上十二味。生姜一片。大枣一枚同煎服。
疏肝透毒散　治平素肝气盛临痘惊搐不止者。
殭蚕　蝉蜕　薄荷　钩藤　青皮　木通　前胡　山楂　羌活　荆芥
上十味。加灯草一分。姜二片。水煎服。按气血虚汗多者不用。
羌活散郁汤　治实热拥盛郁遏不得达表者。
防风　羌活　白芷　荆芥　桔梗　川芎　地骨皮　连翘　甘草　紫草根　大腹皮　鼠黏子
上十二味。水一锺。灯心十根。煎六分温服。
麻黄解表汤　治皮肤粗厚。腠理闭密。及外感风寒。不易出者。
麻黄　升麻　羌活　葛根　防风　荆芥　蝉蜕　大力子　桔梗　甘草
上十味。水煎入烧人粪同服。
加味升麻葛根汤　此方伤寒之剂。痘疹服之发汗亦无妨。
白粉葛　升麻　芍药　川芎　甘草　山楂肉　牛蒡子　桔梗　防风　苏叶
上十味。姜三片。同煎服取汗。
加味参苏饮　治虚弱之童。为痘未明而发热者。
人参（一二日代沙参）　苏叶　川芎　桔梗　前胡　陈皮　甘草　白茯苓　粉葛　半夏　牛蒡子　山楂子
上十二味。姜三片。同煎取汗。
惺惺散　发热疑似之间。辨认未真。先以此汤探之。
人参（一二日代沙参）　白术　茯苓　天花粉　桔梗　细辛（少）　甘草　薄荷
上八味。水一锺。姜三片煎服。
加减益气汤　治一发热头温足冷。不渴便溏。面色㿠白。呕食不化者。
黄耆　人参（一日代沙参）　甘草　当归　川芎（五日后宜去之）　白术　陈皮　升麻（酒洗）　桔梗
上九味。姜一片。水煎服取暖。

见点三日虚痘用方  ***************************
参耆饮　元气虚弱。精神倦怠。肌肉柔嫩。面色㿠白。饮食少进。睡卧宁静而不振者。已出未出皆治之。
人参（一钱）　黄耆（二钱）　甘草（五分初发生出定炒）
上三味。用水一锺。姜一片。煎四分服。未见点前。加紫苏防风白芷。已见点后。加川芎桔梗。
固阳散火汤　治疮色娇艳皮薄者。
人参　黄耆　归尾　升麻　葛根　连翘　防风　生地　木通　荆芥　甘草
上十一味。水煎若色白皮薄者。去荆芥生地。加茯苓白术。
人参归耆汤　治痘顶不起血不红活者。
黄耆　人参　甘草　当归　川芎　官桂　山楂　红花　白术
上九味。姜一片。水煎服。如气滞者。少加木香。
人参调中汤　见苗已定。而吐泻不止。宜用此汤。兼与豆蔻。
人参　黄耆　白术　甘草　木香　白芍　陈皮
上七味。加枣水煎服。
钱氏白术散　治因吐泻。脾胃虚而出不快者。
人参　白术　茯苓　木香　藿香　乾葛　甘草
上七味。水煎温服。
补中益气汤　治气虚出不快者。
黄耆　人参　白术　当归　柴胡　升麻　陈皮　甘草
上八味。姜一片。同煎服。一方加官桂。

见点三日清火用方  ***************************
清热解毒汤　治痘苗乾红色滞。壮热烦躁者。
荆芥　红花　蝉蜕　木通　牛蒡　丹皮　青皮　生地　山楂　滑石　前胡　地丁　黄连
上十三味。加灯心水煎服。
清地退火散　火里苗痘。宜用此汤。（火里苗痘详于论中）
地骨皮　地肤子　柴胡　葛根　蝉蜕　牛蒡子　紫草根　连翘　当归　木通
上十味。加姜水煎服。或加犀角汁。
十神解毒汤　治身壮热。腮红脸赤。毛焦枯。已出未出。肉色与疮色无异。血热甚者。
当归　川芎　生地黄　红花　牡丹皮　连翘　桔梗　赤芍药　木通　大腹皮
上十味。用灯心十四根水煎服。
导赤散　治内攻心神不清者。
木通　生地　甘草（各等分）　淡竹叶（三十叶）
上四味。水煎服。一方有麦门冬。
辰砂导赤散　谵语狂言。见鬼神。热毒乱心神者。
人参　白茯苓　黄连　山栀仁　石菖蒲　木通　麦门冬　辰砂（别研）　牛黄（别研）
上七味。灯心引。水煎。入竹沥调辰砂牛黄。
清凉攻毒饮　治痘疮大热如火。紫艳深红。烦渴颠狂者。
石膏（三钱至一两）　黄连（一钱至三钱）　大黄（三钱至六钱）　木通　红花　荆芥（各四两）　牛蒡子（一钱五分）　犀角（磨汁三分）　生地黄（三钱至一两）　丹皮（一钱）　青皮（七分）　地丁（一钱）
上十二味。加灯心一分。水煎服。
凉血攻毒饮　治毒火内伏。烦渴躁乱。身体反凉。痘紫滞矾红。彻夜无眠者。
大黄（二钱）　荆芥（五分）　木通（四分）　牛蒡子　丹皮　紫草（各一钱）　赤芍（八分）　葛根（七分）　蝉蜕（四分）　青皮（七分）　红花（四分）　生地（四钱）
共十二味。加灯心一分。煎服。如失血甚者。大黄为君。加桃仁。每剂和大桑虫汁。日服二大剂。
四顺清凉饮　治里热大便秘者。
当归　白芍　大黄　甘草
上四味。水一盏。煎七分。食前服。
玄参升麻汤　治初发夹斑丹疹出者。
玄参　升麻　甘草　防风　荆芥　大力子（各六分）
上六味。水煎服。如夹麻疹者。加桔梗酒炒芩连各六分。令疹先退。痘疮自发。
泻黄纳穀散　治痘邪热犯胃。唇口燥裂腻渴。甚至舌起芒刺。嘴黑如煤。浆后犹壮热而不思食。胃烂发斑症。
石膏　黄连　生地　丹皮　木通　炙甘草　生甘草　牛蒡子　山楂　荆芥
上十味。重者加大黄。外加灯心。水煎。

清补用方  ***************************
九味神功散　治初出稠密红紫。或带焦黑色者。
黄耆（生）　人参　赤芍　紫草根　生地黄　红花　前胡　大力子（各等分）　甘草（生减半）
上九味。水煎服。热甚者。去参耆加酒炒芩连。如有惊搐者。加蝉蜕。
托里清补汤　治气血虚弱兼毒壅者。
人参　生黄耆　当归　川芎　厚朴　防风　桔梗　白芍　牛蒡　白芷　地丁　黄芩（酒炒）　甘草
共十三味。水煎温服。

起胀三日虚痘用方  ***************************
大保元汤　治顶陷根窠虽红。而皮软且薄。血有馀气不足者。
黄耆（炒二钱）　人参（一钱五分）　甘草（炒一钱）　官桂（五分）　白术（炒一钱）　川芎（一钱）
上六味。加姜枣。水煎服。气滞者。加木香山楂。去肉桂。不食者。加人乳半锺。
木香散　治疗灰白。表虚内虚。泄泻腹胀者。
桂心　青皮　木香　腹皮　人参　赤茯苓　前胡　诃子　半夏　丁子　甘草（各等分）
上十一味。每服五钱。姜三片。水一大钟。煎六分服。
异功散　治痘表虚塌痒。内虚泄泻。腹胀喘急。闷乱烦渴。寒战咬牙。头温足冷者。
木香　肉桂　当归　人参　白术　陈皮　厚朴　丁子　茯苓　肉果（已上各七分）　熟附子　半夏（各五分）
上十二味。每服五钱。生姜三片。枣二枚。水一大钟。煎六分温服。
术苓调脾散　治脾气虚弱。饮食不化泄泻者。
白术（炒）　白茯苓（各五分）　白芍（酒炒）　神麴　甘草（炙各五分）　白扁豆（姜浸去壳炒八分）　砂仁　炒香附子　制厚朴
上九味。煨姜三片。大枣一枚。同煎。或加人参。
益黄散　治脾胃虚寒者。
陈皮（一两）　丁子（三钱）　青皮　甘草（炙）　诃子（半两）
上五味。水一盏。煎六分。一方加木香三分。
四物汤　治气至而血不荣者。
当归　熟地　芍药　川芎（各等分）
上共四味。加人参麦门冬。水煎温服。
四君子汤　治血至而气不充者。
人参　白术　白茯苓（各等分）　甘草（减半）
上四味。加黄耆肉桂川芎。生姜一片。枣肉一枚。水煎服。
十全大补汤　治气血俱不足。（本方中合无价散用之无价散方见于后）
当归　川芎　芍药　生地　人参　白术　茯苓　甘草　黄耆　肉桂
上十味。姜枣水煎服。
加味四圣散　治痘疮已出五六日。不能长。不生脓。或痒塌者。
当归　芍药　黄耆　川芎（各五分）　白术　茯苓　紫草　木通　防风（各三分）　糯米（一百粒）
上十味。水煎服。
独参汤　治虚弱痘症四日后诸症不稳者。
人参（去芦一两）　生姜五片。枣五枚。水二锺。煎八分。徐徐温服。婴儿乳母俱服。大人亦可服。
参附汤　治疮痘五日后纯阴无阳者。
人参（去芦一两）　真附子（制熟者一钱或二钱）　生姜（五片）　大枣（五枚）
上以水三锺。慢火先煎熟附子。至一锺半。加入人参余药煎一锺。去滓。频频温服。
加减排脓汤　治血热痘证。服药后热症悉退。内外和平。惟不易长大者。
当归　川芎　白芍　陈皮　人参（初发有勃勃之势以沙参易用亦可）　甘草　白芷　山楂　木通　桔梗
上十味。水一锺半。黄豆二十一粒。笋嘴五个。煎服。六日后加糯米。
胆导法　此通大便秘结之良方也。
用大猪胆一枚。以鹅翎筒两头截。一头入胆中。线牢扎定。吹令气满。纳入穀道中。直待气通取去。

起胀三日清火用方  ***************************
凉膈散　治痘疹表里俱热。纯阳无阴之证。（或黄连解毒汤合白虎汤服之亦可）
大黄　朴硝　甘草（各半钱）　连翘（一钱）　山栀　黄芩　薄荷（各二钱半）　淡竹叶（五片）
上八味。水一盏。煎八分。去滓。入蜜一匙和服。
黄连解毒汤　治心热如灼烦渴躁闷者。
黄连　黄芩　黄柏　山栀（各等分）
上四味。煎服。一方有连翘。
白虎汤　治大渴引饮者。
知母　石膏　甘草　糯米
上四味。水煎。候米熟服。
三乙承气汤　治实热壅遏于阳明。而胃实大便秘结者。
大黄　芒硝　厚朴（各一钱）　甘草（五分）
上四味。水一盏。加姜一片。煎七分。食前服。
清毒活血汤　治痘色红紫乾枯。或带焦黑。毒盛而血凝不成脓者。
紫草根　当归　前胡　牛蒡子　木通（各六分）　连翘　生地黄　生白芍　桔梗（各五分）　黄芩（酒炒）　黄连（各七分）　甘草（四分）　山楂肉（八分）　人参　生黄耆（八分）
上十五味。生姜一片。同煎。烦渴者。去参耆加麦门花粉。
窦气散　治痘血至而气不至。郛郭不长。或平或陷。不充肥者。
丹皮　荆芥　青皮　山楂　穿山甲　牛蒡子　木通　赤芍　殭蚕　蝉蜕
上十味。加芦笋一株。临服和大桑虫汁。

起胀三日清补用方  ***************************
清毒散　治痘不至期欲干收者。
生地黄　赤芍　连翘　金银花　牛蒡子　当归　丹皮　甘草
上八味。煎服。
参麦清补汤　气血虚弱毒炽盛。疮色淡白。虚火炎蒸。偏难任温补。偏难任清凉者。此汤主之。
人参（八分）　麦门（一钱二分）　生黄耆（一钱）　白葛粉（一钱）　前胡　牛蒡子（各五分）　炙甘草（三分）　红花（酒洗三分）　芍药（酒炒四分）　当归（酒洗八分）　川芎（三分）　生芍药（四分）　生地黄（酒洗三分）　桔梗（二分）　生甘草（三分）　山楂肉（五分）
上十六味。生姜一片。龙肉三个。同煎。遇此症者。频频服之。

灌浆三日补益用方  ***************************
加减托里汤　治实热之证。过寒凉而变冰硬。或呕泻。或皮薄浆清。或塌陷无神。血色不活。瘙痒烦者。
黄耆　人参　肉桂　当归　白芍　白芷　木香　陈皮　山药　甘草
上十味。水一锺半。糯米一撮。煎熟。临服时。加人乳半杯。酒酿数匙同服。如痘色灰白平塌者。加熟附子三分。
参耆内托散　气血虚损。或风邪秽毒冲触。使疮毒陷伏不出。或出而不匀快者。用此活血匀气。调胃补虚。内托疮毒。使之尽易收易靥。
人参　黄耆　当归　川芎　厚朴　桔梗　白芍　白芷　官桂　木香　甘草
上十一味。水一锺。糯米一钱。温服。
千金内托散　治前症。
即参耆内托散方中去桔梗。加山楂子生姜龙眼肉三个同前。入好酒和服。以上二方。俱托里发解之剂也。
回阳反本汤　治痘疮气血虚剧。皮薄浆清。锡皮灰白。虚惕寒战者。
人参　黄耆　鹿茸（酒炙锉片用酒煎膏配药）　当归　川芎　肉桂　甘草　山楂　熟附子
上九味。外加大枣二枚。共水煎。
参归鹿茸汤　托脓之妙剂。
鹿茸（酒涂炙去毛三钱）　绵嫩黄耆（蜜炙一钱五分）　当归（酒洗一钱五分）　人参（一钱二分）　炙甘草（六分）
上五味。加生姜一片。好龙眼肉三个同煎。去滓。入好酒一盏温服。儿若能饮酒。浓煎药汁。与酒相半和服亦好。如困倦手足冷饮食少者。加木香三分。丁子官桂各五分。寒战咬牙者。再加官桂三分制附子八分。泄泻者。去当归加曲炒白术酒炒芍药白茯苓各八分。木香丁桂各三分。别用参术散止泻。
回阳酒方　治虚寒八九日。色㿠白如水泡。顶陷根白痒塌。咬牙寒战者。
鹿茸（酥炙）　大附子（去脐）　嫩黄耆（炒）　当归（酒洗六分）
上四味。锉。好酒煎服。（煎方有诀）
建中汤　治八九日寒战咬牙者。（按四五日后寒战咬牙者用木香散异攻散治之如至八九日不止者以此汤大峻补之）
人参（二钱）　蜜炙黄耆（三钱）　白术　当归（各一钱五分）　川芎（八分）　大附子　制乾姜（炒带黑色）　肉桂　炙甘草（各一钱）　丁子（五分）
上十味。生姜同煎服。如虚寒甚者。以参附大剂兼与。

收靥结痂用方  ***************************
保婴百补汤　治痘疮九十日后。浆充足而无他症者。
当归　芍药　地黄　白术　人参　茯苓　山药　甘草
上八味。水一锺。加枣二枚。煎服。（或九日午后无馀症者补中益气汤合生脉散用之有诀）
小连翘饮　治九十日痂疤厚突无故者。（此乃补脾渗湿之药中微加解毒之方也）
当归　芍药　白术　茯苓　防风　连翘　荆芥　甘草（减半）
上八味。水煎服。气虚者加人参。
温表调中汤　痘至九十日。当靥不靥。身凉手足冷。唇舌淡白者。宜用此汤。
黄耆（蜜炙二钱）　人参　白茯苓　白术　官桂　川芎　当归　炒乾姜（各一钱）　防风（八分）　白芷　丁子　熟附子（各五钱）
上十二味。生姜一片。同煎服。
五苓散　治饮水过多。致水渍脾胃而疮不收者。
猪苓　泽泻　白术　茯苓　肉桂（各等分）
上五味。水煎服。
生脉散　此滋生精气。培养真元。补心润肺之良方。
人参（三钱）　麦冬（三钱）　五味子（十五粒）
上三味。水煎温服。
黄芩加半夏汤　治初发二三日之内。热毒未解而蛔厥者。
黄芩（一钱五分）　甘草（炙一钱）　白芍（六分）　半夏（二钱）
上四味。大枣二枚。生姜一钱。水煎服。如蛔厥作凶者。加乌梅川椒。
理中汤　治痘出五六日后。变虚寒而蛔厥者。
人参　白术　乾姜（炒）　甘草（减半）
上四味。水煎服。如蛔虫属寒者。加乌梅川椒黄连炒少许。若虚寒甚者。加熟附子三分。
汪氏解毒饮　十一二日发热。当靥不靥。及痂落无托靥者。此汤主之。
当归（酒洗）　芍药　人参　山楂　黄耆（蜜炒）　荆芥　牛蒡子（炒研）　防风（各二分）　炙甘草（一分）
上九味。煎服。若阳症者。加黄连。或有馀热。加黄芩连翘柴胡。若阴症者。加肉桂。
清神散火汤　收靥之后。毒从外解。反又惊搐者。此汤主之。
木通　麦冬　玄参　黄连　栀子仁　甘草
上六味。灯心引。水煎。研辰砂末调服。大便秘者。加酒炒大黄。自利者。加人参。
犀角解毒汤　治十日后。壮热不结痂。虽结不实。状如蜡滓不干者。
生地黄　牡丹皮　犀角梢　芍药（各一钱）　五味子（七粒）　连翘　牛蒡子（炒）　玄参　甘草（各三分）　人参（一钱二分）
上十味。水一锺半。煎六分或三分。不拘时服。
大连翘饮　治十二日后。发热壮盛。胸腹手足头面俱热。大便秘涩。馀毒太盛者。
连翘　牛蒡子　柴胡　赤芍　防风（各八钱）　木通　当归　荆芥　车前子　滑石　黄芩（酒炒）　山栀（酒炒）　甘草　蝉蜕（各五分）
上十四味。生姜一片。同煎服。大便秘者。加酒炒大黄一钱。
忍冬解毒汤　痘痂初褪。大局无虑。疤少荣润。热欠清和。防馀毒窃发。此汤主之。
金银花　土贝母　甘菊　荆芥　牛蒡子　红花　甘草　木通　连翘　地丁
上十味。外加胡桃煎服。若大便秘者。兼与四顺清凉丸。
羚羊角饮　治馀毒不解。上攻眼目。生翳羞明。眵泪俱多。红赤肿痛者。
羚羊角（磑研）　黄芩　黄耆（生）　草决明　车前子　升麻　防风　大黄　芒硝
上九味。水煎。
凉肝明目散　治痘后羞明者。
当归　龙胆　川芎　蜜蒙花　柴胡　防风　黄连（酒制）
上七味。各等分。雄猪肝煮汤煎服。一方加蝉蜕。
清胃泻火汤　治口疳者。
连翘　桔梗　黄连　栀子　黄芩　玄参　升麻　生地　薄荷　甘草　葛根
上十一味。水煎服。或加犀角石膏。若大便秘者。加酒炒大黄。
甘露饮　治虚弱口疳者。
麦冬　天花粉　天门　茵陈　生地　熟地　枳壳　枇杷叶　石斛　黄芩　甘草
上十一味。水煎服。（若欲作走马疳者宜清凉攻毒饮）
当归桂枝汤　治痘后手足忽然拘挛。不能屈伸运转者。
当归（酒洗）　白芍（酒炒）　川芎　甘草　桂枝　黄耆　苍术（制）　黄柏（酒炒）
上八味。水煎服。如感寒骨节痛。加羌活防风。如气少。加川乌。引经再加人参。
五加皮汤　治痘收之后。或面目虚浮。四肢肿满者。
五加皮　苍术　桔梗　木通　防风　桑白皮　姜皮　猪苓　泽泻
上九味。水煎服。
厚朴汤　治腹胀如鼓。目胞微肿者。
厚朴　陈皮　苍术　大腹皮　白茯苓　猪苓　木香
上七味。水煎服。伤于水湿者。加泽泻滑石车前子。伤于食物者。加神麴山楂三稜莪术枳实。喘者。加葶苈杏仁。虚肿者。莱菔丸治之。（方见于后）
四苓散　治痘中过服饮水。而痂后肿满者。
白术　茯苓　猪苓　泽泻（各等分）
上四味。加灯心滑石水煎。
黄氏汤　治痘收之后。卫弱而汗出者。
人参　黄耆　黄连（炒）　甘草　桂枝
上五味。水煎服。
当归汤　睡中汗出。寤则乾者。此汤主之。
黄耆　当归　生地　麦门　白芍（炒）　甘草（炙）
上六味。用麸麦为引。猪心以竹刀批开。煮汤温服。
导赤解毒汤　痘后昏昏喜睡。连日不醒。口中喃喃自语。或睡而复醒。形如醉人妄语者。此方主之。
茯神　木通　生地　麦门　山栀仁　人参　石菖蒲　甘草节
上灯心引。九味水煎。
化斑汤　治麻疹色红。及痘后斑丹者。
人参　知母　石膏　牛蒡子　连翘　升麻　地骨皮　淡竹叶　甘草　糯米
上十味。煎服。一方加玄参地黄。
小柴胡加地黄汤　治赤火丹瘤。其毒红肿作痛者。
柴胡　人参　黄芩（各三钱）　甘草（炙二钱）　生地黄　半夏（各二两）
上六味。生姜三片。枣一枚。水煎服。又治痘痈。
玄参化毒汤　治痘后赤火丹瘤者。
玄参　归尾（酒洗）　红花　连翘　石膏　赤芍　地骨皮　防风　荆芥　木通（各等分）
上十味。加淡竹叶水煎服。

女子出痘用方  ***************************
泻肝散　治女子出痘。发热之时。经水适断。憎寒壮热。神识不清。热欲入血室者。
羌活（六分）　当归（一钱）　山栀　龙胆（各五分）　川芎　防风（各八分）　大黄（蒸三遍六分）
上七味。煎服。一方有木通柴胡黄芩无大黄。若从发始大便秘者。宜四顺清凉饮。
凉血四物汤　初发热之时。经水非期适来者。宜急用之。止血发解痘疮。
芍药　当归　生地　黄芩　红花（酒洗）　黄连（酒炒）　连翘　牛蒡子（炒）　甘草
上九味。水煎服。
柴胡四物汤　治初热经水方断。而血分空虚。邪毒乘虚侵冲脉者。
柴胡　人参　黄芩　当归　川芎　生地　白芍　地骨　麦门　知母　淡竹叶
上十一味。水一盏。煎七分温服。
当归养心汤　治女子出痘。经水忽行。暴音不语者。
人参　当归　麦门　甘草　升麻　生地黄（各等分）
上六味。加灯心。水煎服。
凉血解毒汤　治女子出痘。经水非期。当发热时而至者。
当归（一钱二分）　白芷（五分）　升麻（四分）　紫草（一钱五分）　红花（一钱）　赤芍（一钱）　桔梗（八分）　连翘（一钱）　灯心（二十根）
上九味。水煎。重身者禁之。
调元内托散　痘起发泡浆之时。月事大来。疮当起不起。浆当灌不灌。顶平形塌。或白或黑陷者。急宜以此方治之。
黄耆　人参　当归　桂枝　木香　青皮　赤芍　大力子　川芎
上九味。水煎服。如虚者。加熟附子。
安胎如圣散　孕妇出痘。最要安胎。此汤主之。
条芩　白术　归身　连翘　砂仁（炒研）　枳壳　甘草　大腹皮　陈皮　桑树上羊儿藤
上十味。水煎服。
安胎饮　初热既退。诸证平准者。此汤主之。
好人参　白术　黄芩　熟地　川芎　当归　芍药　砂仁　紫苏　陈皮　甘草
上十一味。姜枣共水煎服。
安胎饮　治痘出定后。无馀证者。
人参　陈皮　大腹皮　白茯苓　砂仁　白芍药　紫苏　香附子　甘草
上九味。外加糯米煎服。如有汗去紫苏。加生黄耆。胎漏者。加阿胶百草霜番红花。

杂方  ***************************
败毒散　初发疑似之间。用之无妨。
前胡　柴胡　独活　天麻　地骨皮　薄荷　甘草
上七味。生姜水煎服。
桂枝葛根汤　治感风寒表实无汗者。
葛根　桂枝　赤芍　升麻　防风　甘草（各一钱）
上加生姜三片。淡豆豉一钱煎服。寒月加麻黄。
参连汤　治发热疑似之际。发惊搐者。
沙参（二分）　黄连（五分）
上二味。以沸汤煮散与本方交与之。
荆防败毒散　发热为痘未真。先用此汤探之。
防风　荆芥　羌活　独活　柴胡　前胡　薄荷　人参　桔梗　枳壳　川芎　茯苓　甘草
上十三味。生姜水煎服。
羌活汤　治痘疮兼肝热者。
羌活　川芎　防风　山栀　龙胆　当归（各等分）　甘草（减半）
上七味。加薄荷淡竹叶煎。
连翘升麻汤　治身热如火。疮势稠密者。
连翘（一钱）　升麻　葛根　桔梗　甘草（各七分）　白芍（五分）　薄荷（少）　大力子（一钱）　木通（八分）
上九味。加淡竹叶灯心煎服。
甘桔汤　治痘疮首尾咽喉痛者。
甘草（二钱）　桔梗（一钱）
加黄炒大力子一钱。水煎。于本方之间兼服之。
利咽解毒汤　治前证。
山豆根　麦冬（各一钱）　玄参　桔梗（各七分）　大力子　防风　甘草（各五分）
上七味。生姜水煎服。
凉膈攻毒散　治热毒壅于上焦。胸膈烦闷壮热者。
大黄　黄连　石膏　荆芥　地丁　玄参　当归　甘草（各等分）
上八味。水煎服。
凉膈散　治上膈积热。口舌生疮烦渴者。
大黄　朴硝　甘草（各等分）　连翘（一钱）　栀子　黄芩　薄荷（各二钱半）　淡竹叶（五片）
上八味。水煎。入蜜温服。
坚肠汤　治痘中间泄泻不止者。
黄耆（炙）　白术（炒黄各一钱）　山楂（七分）　川芎（二分）　陈皮（留白三分）　升麻（酒炒三分）　肉果（面裹煨去油一钱）
上牙枣三枚。煎服。
一方　治铁壳空痘　有一等当七八日间。充实饱满挨摸不破者。不可认作好痘。以致后悔。宜用酒煮麻黄一钱。生附子一分。再加托里之药未变。令成烂痘。如此则属可治。否则乾枯牢封如铁石。必死。
保元神圣汤　治痘六七八九日浆不充满。或水泡吸肉连皮不起者。
人参（三钱）　黄连（蜜炙三钱）　当归（去尾酒洗三钱）　肉桂（五分盐酒炒）　真殭蚕（去丝嘴炒二钱）　防风（一钱）　甘草（五分）　薄荷（五分）　丁子（五分。如寒战）　木香（五分。无寒战咬牙不加）
上八味。水一锺半。加糯米三十粒。灯草一十根。莲心二十枚。煎至一二小盏。不拘时服。如痘灰白咬牙者。加童便煮过附子一二片。
加味连翘饮　即于小连翘饮中。加木通黄芩酒炒大力子炒蝉蜕各等分。
当归连翘饮　治痘后牙龈腐烂。口臭冲人者。
当归　川芎　连翘　生地　防风　荆芥　白芷　羌活　黄芩　山栀　枳壳　甘草（各等分）　细辛（少）
上十三味。水煎服。或加石膏大黄犀角汁。
清上防风汤　治遍身痘痂悉落。而头面痂痕陷入肉中。日久不脱。或目翳半退。未全愈者。
防风　荆芥　连翘　黄连　黄芩　薄荷　芎藭　白芷　桔梗　山栀仁　枳壳　甘草
上十二味。水煎。食后服。入竹沥。或有目病者。加木贼石决明
黄连地黄汤　治痘后过三七日。大渴膈消者。
黄连　生地　花粉　五味子　当归　人参　葛根　茯苓　麦门（去心）　甘草（各一钱）
上十味。加姜枣淡竹叶煎服。
水杨汤（万氏心法）　治倒陷之良方。
水杨即忍冬藤也。春冬用枝。秋夏用枝叶。锉断。用长流水一大釜煎六七沸。先将三分中一分置浴盆内。以手试不甚热。亦不可太温。先服宜用汤药。然后浴洗。渐渐添汤。以痘起发光壮为度。不拘次数。
牛黄镇惊丸　治小儿一切急惊风。身体壮热。多睡惊悸。手足搐逆。痰涎不利。人事不醒之症。
天竺黄（真物甚难得）　胆星　白芍　青皮　黄芩　黄连　薄荷　桔梗　牛黄（近来和产物宜择用）　槟榔　甘草　大黄　天麻　陈皮　防风（各等分）
上十五味。为末。炼蜜丸之。生姜汁下之。
抱龙丸　治痘惊。
天竺黄（一两）　胆南星（二两）　辰砂（三钱）　雄黄（三钱）
上四味。为末。炼蜜为丸。如芡实大。灯心汤下之。
秘传赤龙丹　治痘前后惊搐不醒。及枭毒之妙方。
人参　葛根　桔梗　茯苓　辰砂（各一两）　龙脑（一钱五分）　菊铭石（酢浸烧末）　犀角　木香（各二钱二分）　玳瑁　丹麝香（各一钱二分）　金箔　银箔（十二枚）　牛黄（二钱五分）　香附子（一钱二分）
上十六味。为细末。以白蜜炼合。或以姜汁和匀用之。
参术散　泄而粪青白滑利。而痘色淡白者主之。
白术（去芦皮炒一两）　人参　白茯苓（去皮）　炒甘草（去皮）　薏苡仁（炒熟拣净）　家莲子（去心炒）　真神麴（炒）　山楂肉（各五分）　肉豆蔻（面裹煨熟去面切细用大纸包打去油四钱）　诃子（炒取用去核）　广陈皮（洗净去筋膜晒四钱）　木香（三钱）　砂仁（五分）
上十三味。为极细末。每用二钱。清米饮调。食前温服。儿不肯服者。入稀粥内和服亦可也。
七味豆蔻丸　治虚滑泄泻不止者。
木香　砂仁（各五钱）　赤石脂（煅过）　白矾（煅过各七钱）　诃子肉　龙骨　肉豆蔻（面煨去油五钱半）
上七味。为末。面糊丸。如粟米大。三岁者。五十丸。量大小如减。陈米汤送下。
辰砂益元散　治里热小便赤涩者。
滑石（飞过六钱）　甘草（净末一钱）　辰砂（二钱）
上三味。和匀。冷水调下一二匙。（万氏曰治痘热毒火盛狂言引饮本方去辰砂加龙脑少许即龙脑益元散）
退火回生散（要诀一名回生丹）　治痘发之时。言语精神狂燥闷者。
滑石　辰砂（各一钱）　冰片（三釐）
上为细末。冷水调服一分。睡片时许。必转红活。如狂妄甚者。加牛黄末三分。（翁仲仁曰回生丹与本方治血热枯涩）
洁古白花蛇散　治痘黑陷不起者。
白花蛇（二两炙）　大丁子（三十粒）
上二味。共为末。每服二分半。热酒下。有神功。热毒者。忌用之。或以好酒一盏服。（诀曰龙眼肉五粒去核取肉投酒中一沸而服之最妙也。）
当归丸　治初发四五日大便坚秘不通者。
当归（半两）　黄连（一钱半）　大黄（二钱半）　甘草（炙一钱）　紫草根（三钱）
上五味。先以当归紫草根熬成膏。以馀三味研为细末。以膏和为丸。如胡椒大。三岁以下儿十丸。七八岁儿二十丸。食前精米饮下。以利为度。
莱菔丸　痘后虚肿者。此丸主之。
莱菔（炒五钱别研）　厚朴（水煮晒乾二分）　白术（炒一两）
上三味。为末。浸汤为蒸饼。陈皮汤送下。
夺命五毒丹　治痘陷倒靥。干不起者有神验。
月魄（蟾蜍少许）　吐月华（牛黄二分）　银红（朱砂一钱）　男王（雄黄三分）　梅精（冰片二分）
上五味。用獖猪尾血为丸。如麻子大。薄荷汤下一丸。移时活动。（按火毒入里内攻心者用之其功如神）
一粒金丹　治气血弱塌陷倒靥将死者。
腽肭脐（二）　雅片（三）　冰片（二）　麝香（一）　原蚕蛾（二）
上翁氏分量如此。（诀曰如小剂则各以分为定量大剂则各以钱为定量共为细末以糊丸之如梧桐子大以金箔成衣）
兔粪丸　治痘入眼或生翳障者。
兔粪（炒四两）　石决明（煅一两）　草决明　木贼（去节）　白芍　防风（各一钱）　当归（五钱）　穀精草（二钱）
上八味。为末。蜜丸如绿豆大。三五十丸。荆芥汤送下。
金不换　治走马疳。
人中白（煅如法）　枯矾（各三钱）　五倍子　盐梅（七个煅存性）　白褐（烧灰）　细辛　胡黄连（各一钱）　雄黄　铜绿（各五钱）
上九味。吹之。或和胭脂水涂之亦可。
无价散　治黑陷欲死者。
用无病小儿粪。阴乾于腊月。便将银罐二个上下合定。盐泥固封。火煅通红。取出为末。蜜水调服一钱。一方加麝香片脑少许。
龙脑安神丸　治痘中昏闷谵妄良方。
大辰砂（一钱）　龙脑　牛黄（各五釐）
上三味。共研为细末。取獖猪心血小猪尾尖血和如绿豆大。每服用一丸。新汲水化下灯心汤亦可。
安神丸　治痘中昏闷心神不清者。
当归身　黄连　麦门冬　白茯苓　甘草（各半两）　朱砂（一两）　龙脑（二分半）
上为细末。汤浸蒸饼。和獖猪心血捣匀丸。如黍米大。每服十丸。灯心汤下。
牛黄清心丸　治心热神昏者。
牛黄（二分半）　辰砂（一钱半）　黄连（五钱半）　黄芩　山栀仁（各三钱）　郁金（二钱）
共研细末。腊雪调面糊为丸。如黍米大。每服七八丸。灯心汤送下。
四圣膏　七日内外有疔者点之。
珍珠（五分）　豌豆（烧灰）　发（灰各一钱）　雄黄（八分）　紫草根（一钱半）　冰片（三分）
上六味。共为细末。油胭脂调。剔破疔头点之。（查本有吮去恶血之四字）
玉锁匙　治咽喉肿痛。饮食不入者。
硼砂（一钱）　朴硝（五分）　殭蚕（一条）　片脑（五釐）
上四味。为细末。以竹管吹之。
灭瘢救苦散　烂痘如误抓破者。用之傅贴最良。
密陀僧　滑石（各二分）　白芷（半两）
上三味。细末。湿则乾掺之。干则好白蜜调傅。
白龙膏　治烂痘及抓破者。
用干牛粪久在风露中者。火煅成灰。取中心白者为末。薄绢囊裹于疮上扑之。
绵蠒散　治烂疮。又身及肢节疳蚀疮脓水不干者。蠒子不拘多少。将明矾末装入满火上烧。令汁乾枯。为末掺之。
天水散　治痘乾燥而痛者。
白滑石（四两）　甘草（一两）
共为细末。白汤调服。或用涂痘子甚佳。以蜜水调刷之。
败草散　治烂痘及抓跛不成痂者。用此铺摊佳。以多受风露之气。故能解痘疮毒。如急则荞麦粉亦可。
一方　象牙屑为细末掺之。
又方　生赤豆为细末。加辰砂少许。如桃花色而掺最妙。
消蛔丸　治首尾蛔虫之要方。
白术（黄炒）　乾姜（黑炒）　甘草（生）　茯苓　乌梅（各一钱）　黄连（姜炒）　胡黄连　雷丸（各五分）　雄黄（少许）
上细末糊丸。如麻子大。计儿之大小与之。自五粒至十粒二十粒。一日两三度。白汤送下。

辨麻疹首尾用法  ***************************
升麻葛根汤（方见于痘门）　凡大人小儿先始发热。不拘时服之。又柽河柳为细末。加一钱调服亦可。
泻白消毒饮　先以升葛之味发透之。若发热咳嗽甚者。宜此汤。
桑白皮　地骨皮（各三钱）　牛蒡子（炒研）　荆芥穗　桔梗　甘草（各一钱）　浮萍（晒乾二钱）
上七味。为粗末。水煎服。如毒热甚者。柽河柳一钱。
翁氏柽叶散（一名独圣散）
柽河柳青茂时。採叶晒乾为末。每服一二钱。茅根煎汤调下。或加煎汤中和匀服之。亦可。
缪氏清扬饮子　治麻疹之主方。
麦冬（去心三钱）　西河柳（五分）　玄参（二钱）　鼠黏子（炒研）　葛根（各一钱五分）　知母（蜜炒）　蝉蜕　荆芥穗　薄荷（各一钱）　甘草（一钱）　竹叶（三十叶）
甚者加石膏五钱。冬米一撮。愈甚者。加黄芩黄柏黄连。
泻白散　治发热疹出咳嗽甚者。
桑白皮（一两炙黄）　地骨皮（一两）　甘草（半两炒）　粳米（百粒）
上四味。水煎。加西河柳末。
化斑汤　治疹子已出。火热不退色大红者。
人参（舌赤色白胎乾燥者去之）　知母　石膏　甘草　连翘　升麻　牛蒡子　地骨　淡竹叶　糯米
上十味。水煎服。
消毒饮　治疹已出未出。胸膈黏痰。咽喉痛者。
大力子（二两炒研）　甘草（炒半两）　荆芥（二钱五分）
上三味。水煎服。
人参养荣汤　治面色青㿠白。疹子已出。色白荣血不足者。
人参（去芦头）　当归　红花　赤芍（桂水草）　甘草
上五味。水煎服。
缪氏竹叶石膏汤　疹现其色紫赤。而喘满气急者。早宜此汤。
石膏（自一钱至五钱）　知母（自一钱至二三钱）　竹叶（三十片或百片）　粳米　麦冬（自三钱至五钱）　加玄参薄荷（二钱）　西河柳（两许）
上八味。水煎。一方加当归五钱。
翁氏大青汤　治疹色大红。或微紫而血热。或疹出毒火甚者。
大青　玄参　生地　地骨皮　荆芥穗　石膏　知母　木通　甘草（各等分）　淡竹叶（十二枚）
上十味。水煎服。
大无比散　治疹已出。热毒大甚。惊狂谵语引饮者。
桂府滑石（飞过六两）　粉草（一两）　辰砂（飞过三钱）　雄黄（飞过一钱）
上四味。为末。三五岁者服一钱。十岁者服二钱。
小无比散　治壮热口渴。小水涩。大便秘。口气热。烦躁不宁。或焦紫或红斑者。
桂府滑石（飞过六两）　石膏（飞过一两）　粉草　寒水石（各五钱）　郁金（蝉壮小者甘草汤煮乾为末七钱）
上五味。俱制净末和匀。每五岁者服二钱。大人再加。冬月灯心汤下。夏月井水调下。如热甚不解者。井水磨犀角汁调下。
费氏凉血攻毒饮　疹已出现。大便三四日不通。烦渴。彻夜不眠。而躁乱不宁者。此汤主之。（方见于痘门）
管氏六一散　发热之时。疹欲出未出。口不渴者。但以柽河柳一钱。粗煎和六一散少许。频频与之。（方见于痘门）
翁氏麻黄汤　治袭于风寒不发见者。
麻黄（去根节制过）　升麻　牛蒡子（炒研）　蝉蜕（洗净去头足）　甘草（各一钱）
上五味。烦渴加石膏四钱。或加西河柳亦可。
七物升麻丸　治毒火甚于内。疹伏而不出。大便秘。
升麻　犀角　朴硝　栀子仁　大黄（各二两）　淡豆豉（微炒）　黄芩（二两）
上七味。共为末。炼蜜丸如黍米大。凡觉四肢火热。大便难。则服取微利乃止。
黄芩汤　治发热吐利不止者。
黄芩（一钱五分）　甘草（炙一钱）　白芍药（六钱）
上三味。加大枣二枚。水煎服。
加味黄芩汤　治自利甚。里急后重者。
黄连　黄芩（各一钱半）　甘草（七分）　白芍（三钱）　滑石末（三钱）
上五味。水煎服。血利加地榆红花。
聂氏清热导滞汤　治麻疹出。有毒气流注而成痢者。
黄连　条芩　白芍　枳壳（炒）　山楂肉（各一钱）　厚朴（去皮姜汁炒）　青皮　槟榔（各六分）　当归　甘草　牛蒡子　连翘（各五分）
上十二味。水煎。红多者。加红花三分。地榆五分。秘涩甚者。酒炒大黄一钱二分。疹毒甚者。加柽河柳五分。
养血化斑汤　疹色淡白。心血不足者。此汤主之。
当归　生地　红花　蝉蜕　人参（各等分）
上五味。水一盏。生姜一片。煎六分温服。
缪氏柽叶葛根汤　治疹子已出未出。阳毒太盛者。
葛根　前胡　荆芥　贝母　西河柳　知母　麦门　玄参　甘草
上九味。水煎服。如天寒甚。则痧毒郁于内。不得透发不宁者。加制麻黄一钱。急发其汗。
缪氏三黄石膏汤　治疹出后烦渴者。
石膏（三两）　知母（一两）　麦门（三两）　竹叶（三百枚）　黄柏　黄芩　黄连（各五钱）　柽河柳（一两）
上八味。浓煎饮之。烦躁定而愈。
门冬清肺汤　治疹后咳嗽不止者。
天门冬（去心）　麦门冬（去心）　知母　贝母　桔梗　甘草　款冬花　杏仁（去尖）　牛蒡子　马兜铃　桑白皮　地骨皮
上十二味。水煎服。如咳嗽不止。咽喉痛者。加石膏柽河柳。
人参养荣汤　治疹已收后。气血虚耗馀热不退者。
人参　麦门冬　五味子　生地黄　归身　知母　白芍　陈皮　甘草
上九味。煎服。
柴胡麦门冬汤　治疹已收后。大热日久不退者。
柴胡（五分）　龙胆（五分）　麦门冬（八分）　甘草　人参　玄参（各半钱）
上六味。水煎服。
柴胡四物汤　治余炎未竭。日久寒热杂起。欲变骨蒸者。加犀角。（方见于痘门）
清热除疳丸　治睡则扬睛。口鼻气冷。手足厥逆。微微瘛瘲。变成慢脾风者。
黄连　当归（各二钱）　龙胆（一钱五分）　川芎（一钱）　青皮　陈皮（各一钱五分）　使君子（一钱二分）　乾蟾头（一钱烧）　芦荟（一钱二分）
上九味。为末。神麴丸。米汤下。
当归养血汤　治浑身壮热。未至羸瘦。但多搐掣烦躁者。
当归　川芎　麦门　木通　淡竹叶　甘草　山栀子　灯心
上八味。大便秘者。加大黄。
黄连安神丸
即于安神丸方内。去麦门甘草龙脑。加石菖根一钱五分。全蝎七个。龙胆二钱。制法同前。朱砂为衣。
翁氏马鸣散　治走马牙疳者。
人中白（即溺底白垽刮取用新瓦盛之火煅如盐者五钱）　马鸣退（即蚕退纸火烧过二钱五分）　五倍子（二钱生用一钱入矾内烧）　白矾（二钱碎入五倍子一钱火煅过用）
上四味。为极细末。先以米泔浓水搅口内贴。
翁氏化䘌丸
黄连（五分）　川椒（去闭目并目与子蒂炒去汗二钱）　苦楝根白皮（乾者二钱）
上三味。为末。用乌梅七个。艾汤浸去核。捣烂和丸。艾汤送下。
四顺制蛔汤　痘已见至三四日。火热未解。丁唇纯红如石榴花。腹肚时痛。大便未通。小水赤涩。动气冲胸肋者。蛔虫也。此汤主之。
当归　芍药　大黄（酒炒）　鹧鸪菜（各大）　甘草（减半）　乌梅　地丁（各中）　胡黄连　雄黄（各少许）
上水煎。温服。临欲饮时。加雄黄末。

升堂门生录  ***************************
（自天明戊申始许入门至文化辛未执贽请业者几三百人愁录之今后入门者当追录之）
同寮之医官。十有馀人。兹略姓名。及每卷核合之门生亦然。
浪华　安治州元贞　势州　村田道哲　伊州　云林院玄中
丰前　牧　仙龙　摄州　猪石　脩敬　备前　葛城　正藏
摄州　佐佐木文仲　纪州　山濑　治周　阿州　土井　计江
京都　北村　立造　河州　田　周藏　摄州　后藤　言常
纪州　竹中　文卿　纪州　德田　道硕　纪州　番埜　又玄
和州　长井　隆民　尾州　后藤　立意　伊州　藤林　敬治
伊州　村田　多善　阿州　安藤　静庵　赞州　森　周治
播州　神吉　耕庵　纪州　德田　厚纯　和州　稻村喜壮
城州　山口　运说　慑州　僧　了观　京都　高桥　元者
播州　久保　一学　肥前　岛田　顺硕　备前　宫本　常伯
长州　管　玄长　播州　长尾　玄瑛　肥前　西冈　健顺
防州　筏　道济　加州　端　贞元　长州　斋藤　秀哲
备中　进藤　显藏　丹波　笠城　尚圭　常州　高野　昌硕
防州　斋藤　方策　播州　村上　元龄　城州　富原　周伯
播州　圆尾　玄东　播州　松尾　玄长　播州　和田　春堂
播州　关　尚庵　播州　八木退藏　播州　中根　元悦
播州　上田玄珪　摄州　冈本　文亮　播州　阴山　礼治
摄州　本乡　长藏　播州　冈本　理斋　播州　冲　勘解由
播州　园　文哲　摄州　泽　周伦　播州　西胁　主礼
备中　虫明　幼安　备中　冈西　昌顺　萨州　河村　宗云
播州　南木　左重　纪州　下村　了庵　播州　加古　茂川
播州　河野　泰藏　播州　小野　愿堂　播州　高见　新吾
彤州　市川　丹斋　京都　北尾　春辙　下总　近藤　玄＊
江州　市冈　意博　信州　堀内　桂仙　信州　住山　友仙
摄州　云林院玄龙　纪州　竹中　彰民　摄州　冈本　为著
摄州　留主　真证　摄州　田中　多助　播州　入江　宗慄
播州　三木　准布　播州　八木　虔吾　播州　井上　修斋
播州　生田　遵养　播州　三宅　仙龙　播州　关　冕理
播州　村田　庆睿　播州　高原　丹治　播州　饭田　见龙
播州　本卿　主善　播州　田渊　淳节　播州　水守　三省
播州　三木　养扉　播州　内海　玄堂　下总　中里　长格
下总　大浦　谦也　播州　斋藤　常庵　下总　立花　宗慎
播州　河村　祐甫　奥州　儿岛　宗说　越前　早川　俊章
信州　赤羽　俊腾　三州　河村　传达　肥前　芥川　祥甫
奥州　柴田　玄润　下总　横山　宗元　丰后　优藤　文伯
赞州　安堵　岱庵　赞州　长尾　元章　防州　中村　元随
浓州　喜多尾春圃　常州　田中　顺贞　武州　上田　伊织
豫州　中村　秀朔　肥前　古贺　仲安　羽州　长坂　元高
播州　中根　元悦　奥州　中村　流谦　奥州　岛　松庵
远州　田宫　秀伯　播州　辻元　李庵　奥州　馆野　瑞元
豫州　菊山　玄溪　云州　森　养仙　摄州　桥本　顺积
备中　渡边　养顺　奥州　木村　桃庵　奥州　橘内　桃安
筑后　马渡　羪拙　筑后　冈田　东庆　丰后　大野　徐庵
浓州　冈田　玄隆　羽州　中乌　北文　肥前　谷川　元礼
三州　河村　贞三　肥前　日高　元慄　泉州　正清　方庵
丹州　河合　杏庵　信州　泽边　升纯　播州　三浦　通畅
丰后　辻原　由节　长州　增野　柳轩　防州　山县　玄孝
奥州　竹中　道稳　甲州　芦泽　龙意　防州　池田　瑞朔
武州　佐藤　景纯　播州　猪崎　祐元　播州　坂井楳策
防州　桑原　玄仲　播州　布州　瑞益　播州　畜须　富八
播州　土岐　千吉　播州　田中　卯朔　播州　庄野　八木
武州　山口　玄亭　石州　井关　道益　京都　清水　源吾
豫州　菊山　玄溪　京都　山胁　玄智　东都　木村　玄庵
播州　板井　仲　播州　高须　力马　播州　永原　渊藏
摄州　坂井朔之助　播州　樱井　众甫　播州　内藤千太郎
甲州　大柴半右卫门　甲州　芦泽　元理　甲州　石原　顺硕
伊州　越知　见纯　甲州　广濑　恭平　甲州　田中　需马
甲州　辻　岷平　甲州　前　昇平　甲州　河野　泰次
河州　桥本　启全　浪华　石井　金圭　甲州　秋山　桂辅
甲州　加贺美顺成　甲州　饮田　格仙　甲州　饭田　格荣
甲州　上野富太郎　式州　木村　玄安　武州　内山　善藏
丰后　北野　恕轩　播州　山田　安朴　艺州　实石　瑞得
筑后　春野　县　筑后　清水　道祝　播州　冈本　温顺
浪华　森　隆见　防州　都野　道意　播州　冈本　昌庵
播州　芹田　升遵　甲州　牧野　宗平　甲州　岛津　寿健
甲州　乌津　主税　甲州　浅川　道臧　甲州　八代　健甫
甲州　内藤　丹下　甲州　武州　健元　甲州　花轮　春斋
甲州　高木　保密　甲州　青柳　内基　甲州　小仓　由林
甲州　山内　喜内　甲州　田中　昌祯　武州　桥本　立道
安艺　笠坊　文珉　伊势　高木　慎斋　奥州　岩渊　多仲
江户　田中郁右卫门　奥州　竹中　道见　江户　荻野　建邦
筑后　中山　玄荣　江户　加藤　弦斋　防州　桑原　太淳
奥州　木村　升云　泉州　绩　周庵　泉州　大和　见水
奥州　木村　云庵　筑后　西原　省三　下总　山本　东周
备前　近藤　弘篇　备中　嵨濑　刚笃　备中　冈　行淳
南都　仲　元益　山城　田村　又陆　石州　吉木　玄卓
京都　井出　玄道　江户　小杉　文冲　常陆　北城　尚絅
江户　中川　顺藏　筑后　樱井　养安　筑后　浅田　有元


跋  ——————————————————————————————————————————————————————————————————————————————————————————

跋  ***************************
痘科辨要既成矣。先生出示该曰。五十年之苦心精力。尽在此书。子其为我校鱼鲁帝䕴之误。余捧读卒业。喟然叹曰。夫自后汉建武中。南阳征虏。而此疮。染流中国。时谓之虏疮。尔来岁弥盛。而世益盛。暨乎今日。国无不传之国。人无不患之人。其故何也。盖自古戎狄猾夏。莫世无之。而今八垓昇平。四夷来王。北无蹶弓之警。南无饮马之报。普天熙熙。颂声载路。而其所忧。唯在乎疾厄。痘疮最为大厄。是无乃其獗悍狞恶之气。不能发泄。结为痘疮。以窘人焉欤。世医观其证一患。不再触犯。而谓之胎毒。或观阖乡合村。一时传迁。而谓之疠气。其说搏影捕风。俱未可谓得痘疮之真理矣。锦桥池田先生。家传明戴独立治痘之诀。旧矣。先生深志此术。一心专精。痘书是诵。僚丸秋弈。固绝外慕。梦寐必于是。羹墙必于是。盖五十年一日也。其术之妙。声称藉甚。布在世医之口耳矣。先生尝手制唇舌头面图。以授门人。或至狡焉书贾。拟写粥之。其为世医慕仰。如兹矣。今又著此书。议论沉实。考据精确。无一言非自亲试独得之胸。而流出者矣。此书一出。吾知世医慕仰愿见。而未得见者。一旦获此乎。其喜不翅拱璧握珠。然后此之谓百代不腐之业矣。该辱先生之知。周旋倍游。有年于兹。医儒虽道不同乎。先生居恒推余以为博洽。是书之成。又复俾余校之。所谓大海添一滴。泰山加一块。奚能增减先生之书。且古不云乎。校书如扫落叶。扫尽随落。况余疏懒卤莽乎。古语信不诬矣。因书数言。置诸卷尾。文化辛未秋九月丹波胁山该子郁识。
芳水武田希颜书
