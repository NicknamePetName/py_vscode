

卷上  ——————————————————————————————————————————————————————————————————————————————————————————

中风  ***************************
类中、中寒、中气、中食、中暑、中热
风之为言中也，肥人气居于表，中气必虚，土不生金，金气渐薄，肝无所畏，风木乃淫，复来乘土，中气益败，乘其中虚，外邪袭之，则为真中。西北方风高，往往有之。若但因中虚，不犯外邪，则为类中。东南方柔弱，往往有之。
《内经》曰：风者百病之长。又曰：风者善行而数变。故客于脉，则为厉风；客于脏腑之俞，则为偏风；风气循风府而上，则为脑风；自脑户而合于太阳则为目风；饮酒见风汗出，则为漏风；入房汗出当风，则为内风；入于肠胃，则为肠风；外客腠理，则为泄风。正风、邪风，各不相同。经云：正风者，从一方来。即合时之正者也。其中人也浅，合而自去。邪风者，冲后来者也。谓之虚邪贼风。其中人也深，不能自去。
经曰暴疾卒死，皆属于火。东垣以卒然昏仆责之气虚。盖火即气、气即火，同物而异名者也。当卒仆之时，以竹沥姜汁灌苏合香丸或三生饮加人参、竹沥、姜汁灌之。如抉口不开，进药且缓，以细辛、皂角为末，吹鼻取嚏即苏；无嚏者不治。痰涎壅盛者，宜与吐之。用牙皂四枚、明矾一两，各为细末和匀。轻者五分、重者三字，温水调灌，此名稀涎散。服之不大呕吐，但微微令涎自口角流出即醒。或橘红一斤，煎汤数碗，多灌取吐。
口开心绝，手撒脾绝，眼合肝绝，遗尿肾绝，声如鼾者肺绝。此虚极而阳脱也。五症不全见者，速以大剂参、耆、术、附，并急灸脐下关元、气海，可救十中之一。
发直吐沫、摇头上撺、面赤如妆、汗出如珠，皆死症矣。
经曰：虚邪客于身半其入深，……荣卫稍衰，则真气去，邪气独留，发为偏枯。又曰：身偏不用而痛，言不变、志不乱，病在分腠之间。……益其不足，损其有馀，乃可复也。即中腑症。名曰痱之为病也，身无痛处，但四肢不收，志乱不甚，其言微知，可治；甚则不能言，不可治也。即中脏症。外有六经形症，则以小续命汤加减及疏风汤治之。小续命亦麻黄桂枝之变，麻桂二汤施于温热之症，必致杀人，不可执也。后列。
太阳经，无汗恶寒者，麻黄、防风、杏仁、甘草；有汗恶风者，桂枝、防风、芍药、甘草。阳明经，无汗身热不恶寒者，白芷、石膏、知母、甘草；有汗身热不恶风者，葛根、桂枝、黄芩，甘草。如在太阴经则无汗身凉，乾姜、附子、麻黄，防风。少阴经则有汗无热，桂枝、附子、甘草、麻黄、杏仁、防风。若无此四经之症，或在少阳、厥阴，柴胡、防风、羌活、甘草、连翘。如上症真中者，分表里施治，而在里者，则便溺阻隔，宜三化汤，枳实、厚朴、羌活、大黄；若表里俱见者，先与解表而后攻里；若外邪已解内邪已除，而语言蹇涩、半身不遂，未能即愈，以六君子汤加羌、防、归、地、芍药、秦艽久久服之，营卫自和，即古所云大药是也。再加麻黄即一旬之微汗，加大黄即一旬之微利。如望春大寒之后，加半夏、人参、柴胡、木通，迎而夺少阳之气也；如望夏穀雨之后，加石膏、知母、黄芩，迎而夺阳明之气也；如季夏湿土主令，加防己、白术、茯苓，胜脾土之湿也；如望秋大暑之后，加厚朴、藿香、官桂，迎而夺太阴之气也；望冬霜降之后，加桂、附、当归，胜少阴之寒也。
治风之法不过解表、攻里、行中道，三法尽矣。然风气不齐，禀赋各别，七情异起，六气殊伤，活法处治，不可胶执也。
古人用牛黄丸、至宝丹、活命金丹，品类皆辛香走窜，为斩关夺门之将，原为中脏之闭症设也。牛黄入脾治肉，麝香入肾治骨，冰片入肝治筋，此惟邪气深入者乃为出矣。若施之于中腑、气虚脱绝之症，反掌杀人，如人既入井而又下石，安得不立毙乎。
类中之症，其卒倒偏枯，语言蹇涩，痰涎壅盛，皆与真中风相类，故曰类中，但无六经形症为异耳。此惟中气虚惫，故虚风内煽所致。东垣主虚诚为合论。河间主火、丹溪主痰，其言各殊。而不知其虚也，故无根之火发焉；惟其虚也，故逆上之痰生焉。东垣举其本，河间、丹溪道其标，似异而实同也。心火，凉膈散；肝火，小柴胡汤；水虚火炎，六味地黄汤。类中之卒倒偏枯，症类虽有多种，总由真气不周充，血液因而逆泣也。参、耆君之，归、地佐之，更以秦艽，茯神、竹沥、人乳、姜汁、梨汁最为稳当。
凡治中风须分阴阳。阴中者，其色青，或黑或白，痰喘昏迷，眩冒多汗，甚则手足厥冷；阳中者，面赤唇焦，牙关紧急，上视强直，掉眩烦渴。凡人大指次指麻木不仁，三年之内必患中风，须预防之。宜慎起居、节饮食、远房帏、调性情，更以十全大补汤加羌活，久久服之，经岁不辍，则潜移默夺，弭灾却疾矣。若用古法天麻丸、愈风丹开其玄府、漏其真液，适足以招风取中耳，预防云乎哉。
口噤不开　足阳明颔颊之脉偏急，则口噤不能开，肝风乘胃故也。皂角、乳香、黄耆、防风，煎汤熏之。须大作汤液，如蒸如雾乃得力耳。再以南星、冰片为细末，擦其牙根；或藜芦、郁金为末，搐鼻；或明矾一两、飞盐五钱，研匀擦牙，又可将钱许棉裹安牙尽处。又法：甘草五寸，截作五段，麻油浸透火炙，抉口令人咬之，约人行十里许，又换一截，从此灌药为便。
口眼喎斜　耳鼻常静，故风息焉；口鼻常动，故风生焉。风摇则血液衰耗无以荣筋，故筋脉拘急、口目为僻、眦急不能卒视。人参、黄耆、当归、白芍、升麻、秦艽、葛根、防风、钩藤、红花、苏木，水煎和酒服；外用桂枝三两，酒煎浓汁，以故布浸之，乘热左歪搨右、右歪搨左；再以乳香二两、皂角一两锉拌匀，烧烟燻之。
语言蹇　涩经曰：足太阴之脉，连舌本，散舌下。病则舌本强。又：足少阴之直者，挟舌本。又曰：内夺而厥则为喑俳。又肾脉之气不上循喉咙挟舌本，则不能言。用地黄饮子（地黄、巴戟、苁蓉、茱萸肉、桂枝、附子、薄荷、麦冬、五味、茯苓、菖蒲、远志、石斛）。脾土不足，痰涎壅盛，言蹇涩者，六君子汤加南星、木香、乾葛、枳实、远志、竹茹；挟热者，山栀、连、芩、花粉、薄荷。
四肢不举耳其　其脉缓大有力者，土太过也，平胃五苓散主之；其脉细小无力者，土不及也，补中益气汤主之。随症加减：身体疼痛，挟湿热者，当归拈痛汤，羌、防、升、葛、知、茯、草、猪、泽、茵陈及苦参、人参、二术、当归、并汤名拈痛有奇勋。挟寒者，铁弹丸，乳、没各一两、乌头泡去皮、灵脂酒淘净，加麝、薄荷宜。挟虚者，十全大补汤加秦艽。身重，气虚也，补中八味治之。周身尽痛者，蠲痹汤，归、芍、姜、黄与羌活、甘草、黄耆、姜、枣煎。身重之症，时师止知燥湿，而不知补虚，按《素问·示从容论》篇历言肝虚、肾虚、脾虚皆令人体重烦冤。是以身重乃虚症也，不止于湿可尽耳。
痰涎壅盛　星香、二陈为主，盖治痰以顺气为先，挟虚者加参、耆、竹沥；挟寒者桂、附、姜汁。养正丹镇安元气、下坠痰涎，实者星香汤送下、虚者六君子汤送下。
遗尿不禁　脾虚下陷者，补中益气汤加益智；肾虚不能收摄者，地黄饮子合参麦散。
善饥多食风木太过，凌虚中州，脾土受攻，求助于食，法当泻肝安脾，则复其常矣。青皮、芍药、柴胡、山栀、人参、白术、甘草、茯苓。更当随时审症而为之变通也。
神气昏冒　痰涎逆冲于上，心主被障，故昏不知人。此系中脏而非中腑，闭症而非脱症，宜牛黄丸清心肺等治之。人参、麦冬、茯神、胆星、山药、白术、甘草、羚羊角、犀角、雄黄、朱砂、牛黄、冰、麝、金箔、大枣，打膏加蜜为丸；或至圣保命丹，管仲一两，生地七钱，大黄五钱，青黛、板蓝根各三钱，朱砂、雄黄、川郁金、薄荷各一钱五分，珍珠、冰片各一钱五分，麝一钱，炼蜜丸，金箔为衣；煎方宜六君子汤加南星、木香、菖蒲、远志肉、竹沥、姜汁服之。又有厥逆昏迷，因醉饱过度而得，名曰食中，莫作中风中气治之。外治急救涎潮方：凡男妇卒然中倒、涎潮于心、不省人事，当时即扶入室中，令其正坐，用好醋斤许焠入炭火中熏之，令其气入口鼻，其涎自归经，其人渐醒。切不可用姜汤及滴水入口，如水一入，逆其痰涎，永繫于心，成痼疾矣。
史国公酒方：治左瘫右痪、四肢顽麻、骨节痠痛，一切寒湿风气及肾虚足膝无力，并宜服之。当归、羌活、虎胫骨、防风、鳖甲、秦艽、萆薢、牛膝、杜仲、蚕砂各二两，枸杞一面，白茄根八两，无灰酒一斗，绢袋盛药入酒浸十日，重汤煮三香，又窨五日，服之无间，颇收效验。
中寒之症，相似中风，比之伤寒更为深重。身体强直，或口噤战慄，甚则厥逆无知，先以姜汁、好酒或加冰、麝灌之。如轻用麻黄、苍术、枳、朴、姜、桂或姜汁汤；重则姜汁汤并以艾灸丹田穴。腹中痛加木香，筋急加木瓜。凡中寒之人，先宜与温水，若遽与热水及近火，即死。
中气　七情所伤，气逆痰潮，卒然昏仆，与中风相类。但中风身温多痰涎、脉浮应人迎；中气身冷无痰涎、脉沉应气口。以气药治风则可，风药治气则不可。急以苏合香丸灌之，候苏，用八味顺气散，白术、茯苓、人参、甘草、青皮、陈皮、乌药、白芷，加香附、姜、枣，或木香调气散。有痰者，星香散。如其人本虚，痰气上逆、关格不通，宜养正丹，水银、朱砂、铅、硫四味等分，用铁器熔铅，入水银以柳木杵和匀，次下朱砂，再和匀，不见星入硫，急研成汁，有焰用醋洒之，候冷细研，糯米糊丸如绿豆大。若作中风治之误矣。经曰：无故而喑，脉不至者，不治自已。谓气暴逆也，气复自愈。当与厥症互看。如因风寒者，藿香正气散，白芷、茯苓、紫苏、腹皮、藿香、厚朴、白术、半夏、陈皮、桔梗、甘草、姜、枣煎服。
中暑　因在暑月，其症卒暴，面垢，冷汗出，手足微冷，昏晕，或吐或泻，或喘或满，以来复丹治之。硝石同硫一面为末，入磁器内，微火熔，柳条搅，用火不可太旺，恐伤药力。再研极细，名曰二气丹。加太阴玄精石（水飞）、五灵脂（水飞）、青皮、橘红各二两。先用青皮、橘红、灵脂为末，次入玄精及二气末，好醋打糊为丸如豌豆大，每服三十丸。或苏合丸，用白术、犀角、木香、香附、檀香、沉香、朱砂（水飞）、诃子（煨去皮）、麝香、丁香、荜茇、安息（用酒熬膏）、龙脑、熏陆香（另研）、苏合油各一两，上除安息膏、苏合油炼蜜和剂，其馀共为末，丸如茨子大，以蜡固匮。用时取出，汤调灌之即苏。稍苏，再以香薷、扁豆、厚朴、陈皮煎服。此症外阳而内阴，故用辛温，取其通窍也。
中热僵仆　勿与凉水及凉物，如寒气一逼即死，须安置于近日暖处，取路上热土，放其脐上作窝，令人溺尿于中；或用大蒜研烂，同热土为汤，去渣灌之，或将日晒热瓦熨其心腹及脐下。劳役动作之人多得之。
中暑静而逸者得之，阴症也，头疼恶寒、拘急、肢节痛、烦心无汗、无大热，宜大顺散，乾姜、甘草、杏仁、厚朴、香薷；动而得之为中热，阳症也，身热烦燥恶热、大渴多汗、无气以动，宜苍术白虎汤，苍术、石膏、知母、甘草、粳米。虚人以补中益气汤为主。虚人有房劳者，禁香薷。
中暑忽然不省人事，宜灸百会、中脘、三里、脾俞、合谷、人中、阴谷、三阴交斟酌用，或针亦可。
冒暑大热、霍乱吐泻，百劳、委中、合谷、曲池、三里、十宣等穴，酌选针灸。
左右瘫痪、痹厥偏枯、半身不遂、筋挛痰涎，针用肩髃、合谷、曲池、环跳、风市、足三里、绝骨、崑崙、阳陵泉。
中风痰涎壅盛、声如牵锯、服药不下者，宜灸关元、丹田二穴，多灸之为妙。
忽然中风，不知人事，宜以十宣穴出血即醒。乃十指头端并穴。

虚劳  ***************************
（咳嗽吐血、传尸瘵症）
黄帝曰：阳虚则外寒，……不知其所由然也。岐伯曰：阳受气于上焦，以温皮肤分肉之间，今寒气在外，则上焦不通，上焦不通，则寒气独留于外，故寒慄。帝曰：阴虚生内热奈何？岐伯曰：有所劳倦，形气衰少，穀气不盛，上焦不行，下脘不通。胃气热，热气熏胸中，故内热。帝曰：阳盛生外热奈何？岐伯曰：上焦不通利，则皮肤致密，腠理闭塞，玄府不通，卫气不得泄越，故外热。帝曰：阴盛生内寒奈何？岐伯曰：厥气上逆，寒气积于胸中而不泻，不泻则温气去，寒独留，则血凝泣，凝则脉不通，其脉盛大以涩，故中寒。
夫人之生也，阴血为营，阳气为卫，二者运行而无壅滞，病安从生。若力用不休，则龙雷二火逆僭至高，故劳字从火。曲运神机则心劳，而为虚汗怔忡；纵情房室则肾劳，而为骨蒸遗泄；恣睢善怒则肝劳，而为痛痹拘挛；形冷悲哀则肺劳，而为上气喘嗽；动作伤形，思虑伤意则脾劳，而为少食多痰、形羸神倦。故劳者必至于虚，虚者必因于劳。
古称五劳、七伤、六极、二十三蒸，症状繁多，令人眩惑，但能明先天后天根本之治，无不痊安。盖简而不烦，约而无漏者也。夫人之虚非气即血，五脏六腑莫能外焉。然血之源头在乎肾，盖水为天一之元，而人资之以为始者也，故曰先天；气之源头在乎脾，盖土为万物之母，而人资之以为生者，故曰后天。二脏安和，则百脉受调；二脏虚伤，则千疴竞起。至哉斯言，可为后学司命之指南也。
土为金母，而金为主气之官，故肺气受伤者，必先求助于脾家；水为木母，而木为藏血之地，故肝血受伤者，必由藉资于肾府。虚劳之症，扶脾保肺两不可缺，然脾之性喜温喜燥，而温燥之剂不利于保肺；肺之为性喜凉喜润，而凉润之剂不利于扶脾。两者并列而论，脾有生肺之能，肺无扶脾之力，故曰土壮而生金，勿拘拘于保肺。泻火之亢，以全阴气；壮水之主，以镇阳光，法当并行。然泻火之品，多寒而损阳气；壮水之剂，多平而养阴血。两者并列而论，苦寒过投，将有败胃之忧；甘平恒用，却无伤中之患。故曰水盛而火自熄，勿亟亟于寒凉。症如烦渴、喘呼、脉见数大有力，当润肺为主而扶脾佐之；症如食少、善泄、脉见细数无力，当扶脾为主而保肺佐之，甚则保肺之剂不利于脾，当尽去之，却宜补土之母庶可冀其回春。全在明辨其症之何如，变通以治之可也。
春夏之令主生长，秋冬之令主肃杀，人皆知之。殊不知药之温者，行天地发育之德；药之寒者，象天地肃杀之刑。如四物加知柏，举世奉为滋阴上品、降火神丹，不知秋冬之气，非所以住万物者也。凉血之药常腻滞，非痰多食少者所宜；凉血之药常滋润，必至滑滞肠鸣。况知、柏苦寒，苦先入心，久而增气，反能助火。至于滑泄败胃，所不待言。丹溪云：实火可泻，虚火可补。试问劳症之火，属之虚乎？属之实乎？泻之可乎？昔有云：畏知柏如鸠毒，恐伐吾命根耳。如病初起而相火正隆，或燥渴而右尺滑大，亦暂投之却无妨也，若久用之则断乎不可。或问：血主濡润，四物汤岂非濡润而为血虚者之要药乎？答曰：血虚而燥用四物以濡之，未尝非合剂也，但恐用之久而多，则在上有泥膈夺食之忧，则在下有滑肠泄泻之患。且主秋冬之令，鲜发育之功也。或问：气有馀便是火，补气之药能无助火乎？古云：正气与邪气原不两立，犹低、昂然，一胜则一负，正气旺则邪气无所容，如满座皆君子，一小人自无容身之地。
或问：人参补气，至王好古言其肺热伤肺，至节斋谓虚劳症服参者必死，天下皆称人参有毒，视参如蝎，其说是否？答曰：肺家本经有火，右寸大而有力，东垣谓热郁在肺者勿用。若肺虚而虚火乘之，肺已被伤，苟非人参，何以救之乎？故好古之说犹为近理，节斋之言胶柱鼓瑟，千古之罪人也。至谓人参有毒，庸俗多有是言，不知谁为作俑，真堪喷饭。
或问：血虚自应补血，专以气药为主，得无左乎？答曰：血虚应投血药，乃为正法，但专用多用，中州有碍。至于以气药为主，似乎相左，不知《素问》无阳则阴无以生，仲景曰身热、亡血、身凉、脉凝、血虚，并加人参。盖血脱者须益气，为血不自生，须得阳和之药乃生，阳生而阴长也。若只用血药，则血无由而生矣。东垣云：人参甘温补脾，脾气旺则四脏之气皆旺，精自生而形自盛也。白飞霞云：人参多服，回元气于无何有之乡。凡病后气虚及肺虚喘嗽者，并宜用之。若气虚有火，宜与麦冬同服。杨起云：人参功载《本草》，人所共知。古方治肺寒以温肺汤，肺热以清肺汤、中满分消汤，血虚养营汤，皆用人参，庸医每谓人参不可轻用，诚哉庸也。自《本经》以至诸家谆谆言之，以气药有生血之功，血药无益气之理。可谓详切著明，奈何人不悟耶。
人有先后二天，补肾补脾，法当并行。然以甘寒补肾恐妨脾气、以辛温快脾恐妨肾水，须衡其缓急而为之施治。或滋肾而佐以沉香、砂仁，快脾杂以山药、五味，机用不可不活也。脾具坤顺之德而有乾健之运，故游溢精气，上输于肺，通调水道，下输膀胱，水精四布、五经并行，则水源从此沃矣。且脾不下陷则精气固而二便调，俾少阴奉之，得以全闭蛰封藏之本，故脾安则肾愈安矣，此许学士所以补肾不如补脾之说也。肾兼水火，水不挟肝上浮而陵卑监；火能益土善运而奉精微，故肾安而脾愈安矣，此孙思邈所以有补脾不若补肾之说也。此两说者，皆有见于根本重地，亟有提防，特为虚家设一大炬也。
五脏之热，各自不同。肺热者，轻手即得，略重全无，肺主皮毛也。日西尤甚。其症喘咳洒淅、善嚏善悲，缺盆痛、胸中痛、肩背痛、臂痛、脐右胀痛，小便频数，皮肤痛及麻木。实则梦兵戈，虚则梦田野。实则泻之，桑皮、葶苈、枳壳、苏子、防风之属；虚则补之，人参、黄耆、麦冬、五味、茯苓、山药、百合、紫苑之属；形寒饮冷则伤肺，温之以乾姜、款花、木香、豆蔻之属；凉之以沙参、元参、知母、贝母、黄芩、山栀、花粉、兜铃之属。
心热者，微按之皮毛之下、肌肉之上乃得，加力按之则全不热，心主血脉也。日中尤盛。其症烦心心痛，掌中热而哕，善忘、善笑、善惊，不寐，筑筑然动，舌破，消渴，口苦，心胸间汗。实则梦惊、忧、怖、恐；虚则梦烟火、焰火。虚则补之以丹参、圆眼、茯神、麦冬、当归、山药；实则泻之以黄连。忧愁思虑则伤心，温之以桂心、益智、菖蒲、柏子仁；凉之以犀角、牛黄、竹叶、朱砂、连翘。
脾热者，轻手固不热，重按亦不热，热在不轻不重之间，脾土主肌肉也。遇夜尤甚。其症怠惰嗜卧，四肢不收，无气以动，泄泻便秘，面黄，舌强痛，口甘，吐逆不嗜食、不化食，抢心，善寐善饥善噫，当脐痛，腹胀肠鸣，肉痛足肿。实则梦欢歌快乐，虚则梦饮食相争。饮食劳倦思虑则伤脾，虚则以人参、黄耆、白术、茯苓、甘草、山药、扁豆、苡米、陈皮补之；实则以苍术、厚朴、枳实、山楂、青皮、槟榔、大黄、芒硝泻之。姜、附、丁、桂温之；元明粉、石膏、滑石、黄芩凉之。
肝热者，按之肌肉之下、筋骨之上乃得，肝主筋也。寅卯时尤甚。其症多怒多惊，便难，转筋挛急，四肢困热，满闷，筋痿不能起，头痛耳聋，颊肿面青，目痛，两胁痛，小腹痛，呕逆作酸，睾疝，冒眩，善瘛。实则梦山林大树，虚则梦细草苔藓。阿胶，山药、枣仁、木瓜补之；青皮、芍药、柴胡、龙胆、青黛、黄连、木通泻之。怒则伤肝，木香、肉桂、吴茱萸温之；甘菊、车前。山栀、柴胡、黄芩凉之。
肾热者，轻手扪之不热，重按至骨乃热，亥子时尤甚，肾主骨也。其症腰膝脊俱痛，耳鸣遗泄，二便不调，骨痿不能起，眇中清，目昏，面黑，口乾，咯血，饥不欲食，腹大胫肿，臀股后痛，小腹气逆下肿，肠澼，阴下湿痒，手指青黑厥逆，足下热，嗜卧，坐而欲起，善怒，四肢不收。实则腰脊解软，虚则梦泄及渡水恐惧。地黄、枸杞、桑螵蛸、龟版、山药、山萸、牛膝、杜仲、五味子补之；泽泻、知母泻之。肉桂、附子、补骨脂、肉苁蓉、鹿胶、沉香温之；知母、黄柏、丹皮、骨皮凉之。强力坐湿则伤肾，肾伤须重补之，骨碎补、补骨脂、虎胫骨、何首乌、地黄之属。
经曰：二阳之病发心脾，有不得隐曲，女子不月，其传为风消，其传为息贲者，死不治。三阳为病发寒热，下为痈肿，及为痿厥腨㾓，其传为索睾，其传为颓疝。一阳发病，少气善咳善泄，…其传为膈。二阳谓足阳明胃、手阳明大肠也，二阳之病发心脾，心在上焦，病则不利，故不得隐；脾在中焦，病则胀满，故不得曲。然心为生血之元，脾为运化之府，若在女子必不月。奚不月？经水不下也。传曰：九传变也，言土病日久则木必乘虚而克贼之，脾土日亏而肌肉日见消削，故名风消。心病日久则传于肺，金受火邪则息气不利而奔迫，故名息贲。脾土虚而受木克，心火盛而克肺金，皆不治之症矣。三阳谓手太阳小肠。足太阳膀胱也，为病不发于他脏，自为寒热也。小肠为丙火，膀胱为壬水故耳。水病则凝结，火病则糜烂，故下为痈肿也。无力为痿，逆冷为厥。腨，足腹也。㾓，痠疼也。其传为索睾，睾，肾丸也，索引丸而痛也。颓疝者，顽大而不疼也。一阳谓手少阳三焦、足少阳胆也，二经病发皆是火，火盛则少气，金虚则咳作也。膈，塞也，上焦不行，下脘不通，鬲塞于中，故名膈也。
经曰：春夏则阳气多而阴气少，秋冬则阴气盛而阳气衰。……以秋冬夺于所用，下气上争，不能复，精气溢下，邪气因从之而上也。下气，身半以下之气；上争者，阳搏阴激也，身半以下之气亦引而上争；不能食，谓不能复归其经也；溢下者，阴精之气涌溢泄出；而上，因中部气衰从之而上乘其虚，故夺也。气因于中，阳气衰，不能渗其经络，阳气日损，阴气独在，故手足为之寒也。四肢诸阳之本，衰则俱衰，故合手足为寒厥也。岐伯曰：酒入于胃，则络满而经脉虚，脾主为胃行其津液者也，阴气虚则阳气入，阳气入则胃不和，胃不和则精气竭，精气竭则不营其四肢也。阴，五脏之阴。阳，四肢之阳。阴气竭，五脏之阴竭也。此人必数醉若饱以入房，气聚于脾中不得散，酒气与穀气相搏，热盛于中，故热遍于身内而溺赤也。夫酒气盛而慓悍，肾气有衰，阳气独胜，故手足为之热。慓悍，强暴也；肾气，阴气也。岐伯曰：皮毛者，肺之合也，皮毛先受邪气，邪气以从其合也。邪，寒邪也。其寒饮食入胃，由肺脉上至于肺则肺寒，肺寒则外内合邪因而客之，则为肺咳。所云形寒饮冷则伤肺也。五脏各以其时受病，非其时各传以与之。如春肝用事则肝先受邪，若是寒邪则传以与肺。肺咳之状，咳而喘息有音，甚则唾血。心咳之状，咳则心痛，喉中介介如梗状，甚则咽肿喉痹。肝咳之状，咳则两胁下痛，甚则不可以转，转则两胠下满。脾咳之状，咳则右胁下痛，阴阴引肩背，甚则不可以动，动则咳剧。肾咳之状，咳则腰背相引而痛，甚则咳涎。五脏之久咳，乃移于六腑。脾咳不已，则胃受之，胃咳之状，咳而呕，呕甚则长虫出。肝咳不已，则胆受之，胆咳之状，咳呕胆汁。肺咳不已，则大肠受之，大肠咳状，咳而遗矢。心咳不已，则小肠受之，小肠咳状，咳而失气，气与咳俱失。肾咳不已，则膀胱受之，膀胱咳状，咳而遗溺。久咳不已，则三焦受之，三焦咳状，咳而腹满，不欲食饮，此皆聚于胃，关于肺，使人多涕唾而面浮肿气逆也。三焦者，人身上、中、下元气之所在，其气即火，故名三焦。久咳不巳，则伤其元气而邪受之，故咳而腹满不欲食。所以然者，三焦火衰不能生胃土也。土虚则三焦虚，邪皆入于胃。而万物归土之义关于肺者，言关系于肺也。土虚而不能制水，故多涕吐；肺衰则不能施降下之令，故面目浮肿而气逆也。
张仲景曰：五劳虚极羸瘦，腹满不能饮食，食伤、忧伤、饮伤、房室伤、饥伤、劳伤、经络营卫气伤，内有乾血，肌肤甲错，两目黯黑，缓中补虚，大黄䗪虫丸主之。大黄、䗪虫、桃仁、乾漆、虻虫、水蛭、蛴螬以破瘀；地黄、芍药以润其乾燥；甘草缓中；黄芩、杏仁利肺，盖肺主行营卫阴阳者也，肺气利则乾血去而营卫行，营卫行则肌肉充而虚劳补矣。按虚劳发热未有不由七情之内伤者，人之起居饮食之间，一失其节，即有所伤，何况拂逆心志、郁结暴怒，岂无血畜耶？故以滋润之品治乾枯，以啖血之物行死血，死血既去、病后可从事于滋补。仲景为医方之祖，不可不绎其言也。
《活法机要》云虚损之疾，有寒有热，皆因虚而感也。感寒则损阳，阳虚则阴盛，故损自上而下。一损损于肺，故皮聚而毛落；二损损于心，故血脉虚衰，不能营养脏腑，女人则月水不行；三损损于胃，故饮食不为肌肤。治之宜以辛甘淡。感热则损阴，阴虚则阳盛，故损自下而上。一损损于肾，故骨痿不能起于床；二损损于肝，故筋缓不能自收持，三损损于脾，故饮食不能消化也。按心肺损则色弊，肝肾损则形痿，脾胃损则穀不化也。如肺损而皮聚毛落者宜益其气，四君子汤；心肺俱损，皮聚毛落而血脉虚耗，宜益气和血，八珍汤；心肺胃俱损，饮食不为肌肤，十全大补汤；肾损骨痿者宜益精，金匮丸；肝损筋缓宜缓中，牛膝丸；肝肾脾俱损，益精缓中消穀，温肾丸；阳盛阴虚，肝肾不足，宜八味丸；瘦弱困倦，未辨阴阳，夏月宜六味丸，春秋宜加减八味丸，冬月八味丸。
肺热鼻乾，紫菀、二冬、乌梅等；皮肤热舌白吐血，桑皮、石膏；肌肤热昏寐嗜卧，丹皮、骨皮；气热喘促鼻乾，人参、黄芩、桅子；大肠热右鼻孔干痛，芒硝、大黄等；脉热吐血，经络脉溢，缓急不调，生地、当归；心热舌乾，生地、黄连；血热发焦，地黄、当归、桂心、童便；小肠热下唇焦，木通、赤茯、生地；脾热上下唇俱焦，芍药、木瓜、苦参；胃热食无味而呕、烦躁不安，芍药；口热舌下痛，石膏、竹叶、大黄、芒硝、葛根、粳米；肝热眼黑，川芎，生地、前胡；筋热甲焦，生地黄、川芎；胆热眼白失色，柴胡、栝蒌；三焦热乍寒乍热，煨石膏、竹叶；肾热两耳焦，石膏、知母、生地、元参；脑热头眩闷晕，羌活、防风、荆芥、地黄、薄荷、甘菊；髓热骨髓中沸热，二冬、鳖甲、生地、骨皮、元参、知母、当归；骨热齿黑、腰痛足冷、疳虫蚀脏，骨皮、鳖甲，生地、当归；肉热肢细趺肿，脏腑俱热，石膏、黄柏；胞热小便黄赤，生地、滑石、木通、茯苓、灯草；膀胱热左耳焦，泽泻、茯苓、滑石。《玄珠》云：一水既亏，不胜五火，虚症蜂起，当先和解微下，次则调补。若邪气未除，便行补剂，邪入经络，良可叹也。惟无邪无积之人，按脉无力者，方可补之。
陈藏器诸虚用药例：虚劳头痛身热，枸杞、萎蕤；虚而欲吐，人参、萎蕤；虚而不宁，人参、茯神；虚而多梦，龙骨、人参、圆眼；虚而多热，地黄、甘草、牡蛎、地肤子；虚而冷，川芎、当归、乾姜；虚而损，巴戟、苁蓉、锺乳；虚而大热，天冬、黄芩；虚而多忘，远志、茯神；虚而口乾、麦冬、知母；虚而吸吸，柏子仁、胡麻、覆盆子；虚而惊怖，龙齿、沙参、小草；若兼冷，紫石英、小草；虚而多气兼微咳，五味、大枣；虚而客热，沙参、龙齿、天冬；虚而腰间不利，杜仲、狗脊、磁石；虚而多冷，桂、附；虚而小便赤，黄芩；虚而有痰复有气，半夏、陈皮；虚而便失，龙骨、桑螵蛸；虚而溺白，厚朴；虚而小便不利，人参、茯苓、泽泻；髓竭，地黄、阿胶、当归、枸杞；肺虚，二门冬、五味；心虚，人参、茯神、菖蒲、圆眼、丹参、枣仁、当归；肝虚，川芎、天麻、当归；脾虚，白术、白芍、山药、益智；肾虚，熟地、丹皮、远志；胆虚，细辛、地榆、枣仁；神昏，朱砂、茯神。
五脏虽皆有劳，心肾为多。心主血、肾主精，精竭血枯则劳成矣，惟宜滋养培补，调心益肾。雄、附之性峻烈，内乏精血，何堪当此。虽云壮火适足以发其虚阳，然又不可因其热而纯用寒凉以伤胃气。若过用热药者，犹釜中无水而进火也；过用寒凉者，犹釜下无火而添水也，非徒无益而反害之。宜十全大补汤、养荣汤、建中汤皆可选用。如左尺独虚者，六味丸壮水之主以制阳光；右尺不足者，八味丸益火之元以消阴翳。
丹溪之论劳瘵主乎阴虚，未尝非也。阴虚之热，以其在午后子前，谚云朝凉暮热也。阴虚则汗从寐时盗出也；阴虚无以制火，则火气逆上，喘嗽而吐痰也；阴虚则脉浮大或沉虚也。四物汤加黄柏、知母主之。以四物补血，血为阴；又以知、柏降火，理固然也。不知后人以此概施，多致夭枉，不察变通而累丹溪也。盖川芎上窜，非火炎者所宜；地黄腻滞，非痰多食少者所宜；知母易于滑肠，黄柏易于败胃，暂投犹可，久用必伤。予今制一主方，以苡米、茯苓扶胃，且切降下之功；以桔根、陈皮行气，且有健脾之力；麦冬、五味保肺而有滋化之原；骨皮、丹皮除蒸而无寒凉之害；痰喘以桑皮、川贝；止血以童便、藕汁；泄泻以山药、莲肉；燥结以人乳、犁汁。此以甘凉之品，行降收之令，为初病者设也。若久病而百脉空虚，虚火亢炎，非甘温之品，不能复其真元，宜异功散是也；非濡润之物，不能滋其枯朽，地黄丸是也。若少气懒言、目昏面白，宜生脉散及甘桔汤频频啜之；若病久而结痰成积，腹胁常热，惟头面手足于寅卯时乍凉，宜六君子汤加姜汁、竹沥送滚痰丸三钱，先以汤润丸，令其易化，可分三次服，不得顿而过多。有面色不衰，肌肤不瘦，外若无病，内实虚伤，俗名桃花疰，须察其现在何症何脏受伤，而后治之。劳症久嗽咽痛失音，此乃下传上也；不嗽不痛，溺浊脱精，此乃上传下也，皆非吉兆。形色尪羸，阳事不禁，脉细无根，脉数无伦，死在旦夕矣。吐血分五脏：悲忧所致咳嗽吐血者，出于肺，二冬、二母、甘、桔主之；思虑所致痰涎带血者，出于脾，石斛、生地黄、丹皮、甘草、陈皮、茯苓、黄耆、葛根主之；因惊所致而吐血者，出于心，丹参、生地、麦冬、当归、山药、茯神主之；因怒所致而吐血者，出于肝，柴胡、芍药、山栀、生地、丹皮、当归、沉香、枣仁主之；因房劳而咯血者，出于肾，生地、丹皮、黄柏、知母、阿胶、远志、茯苓主之；因中气失调，邪热在中而呕血者，出于胃，犀角、地黄、丹皮、甘草、元明粉主之。阳经之血色鲜红，阴经之血色猪肝。血本属阴，静而定者其常也，其行则潜如水流，而在下者亦常也，上行外出其变也。七情妄动，形体疲劳，阳火相迫，以致妄行。脉洪、口渴、便结者，宜行凉药；若使气虚挟寒，阴阳不相为守，血亦妄行，必有虚冷之状，盖阳虚则阴亦走也，宜理中汤加木香、乌药；若饮食伤胃，上逆吐衄，宜理中汤加香附、砂仁、山楂、神麴调之。
《内经》论，凡寒暑燥火六气之变，皆能失血，各当求责，若不察其所因，例以寒折，变乃生矣。
吐血之初，多宜大黄下之。夫血以下行为顺，上行为逆，盖因曲而为直也。然又曰亡血虚家，切禁下之，何也？宜下者，下于畜妄之初。禁下者，禁于亡失之后。不可不明辨也。
积劳吐血及久病之馀，吐而多且不止者，并以独参汤主之，血脱补气之法也；如血从九窍齐出，亦脱也，以发灰、生蓟汁、人参汤调服止之；或血溢及触破被伤，遂如泉涌，惟用十全大补汤频频多服。
血症既久，古人多以胃药收功，加乌药、沉香、大枣，此虚家神剂也。气有馀，便是火，血随气上，补水则火自降，顺气则血不升。生地、牛膝、丹皮，补水之药也；橘红、苏子、沉香，顺气之药也。童便者，浊阴归下窍，兼有行血之能；藕汁者，达血使无滞，更有止涩之力。脉来沉实，腹痛中满，必有瘀畜，红花、桃仁、赤芍、玄胡、当归、蓬术、降香之属。
怒伤肝木，则血菀于上，令人薄厥，沉香、木香、丹皮、青皮、芍药之属；劳伤心神，以麦冬、枣仁、柏仁、莲心、茯神、远志、丹参、竹叶之后；饮酒所伤，以葛根、白蔻、砂仁、侧柏叶、茅花之属；房劳所伤，以地黄、牛膝、枸杞、杜仲、人参之属；血中有火，生地、丹皮、芩、连之属。
止血分治：热者凉之，以山栀灰、黄连灰、血灰；瘀者行之，以大黄灰、灵脂灰、漆灰、血灰；寒者温之，乾姜灰、血灰；滑者涩之，棕榈灰、荷叶灰；虚者补之，地黄灰、当归灰、发灰之类。药性不同，三七、郁金行血中之气；花蕊石能化瘀为水，侧柏叶凉血中之热；大、小蓟行血中之滞；茅根导之下行；百草霜取其黑色，以制其红而止之也。
传尸劳者，鬼作虫而为祟者也。凡人之元气虚衰，或因弔丧问疾，登塚入庙，邪祟乘虚，凭依为患，渐至生虫，虫在身中，食人腑脏，五日一退，方其猖獗，神气昏闷，无处不疼，其退则还穴，睡五日如蚕之眠也，病则乍静，治之候其退睡时可也。一月之中，上旬十日，虫头向上；中旬十日，虫头向内；下旬十日，虫头向下。须在上旬治之，易为力也；中、下二旬，治之无功。先食人脂膏，故虫色白，皮聚毛落肺受侵伤。七十日后，食人血肉，虫色黄赤，肌肉损坏，枯索尪羸。百二十日后，血肉食尽，虫色紫黑，食人精髓，肾败骨痿。诸虫日久遍身生毛，毛色五采，传之三人即自能飞，状如禽兽，品类甚多，出入自如，隐现莫测。大抵至食精髓，虽有良法亦不能治。经云：六十日治，十得七八；八十日治，十得三四；过此以往，焉保生全。惟当搜逐，为后日人除害耳。
传尸之症，沉沉默默，无一而可，经年累月，渐就羸困，至于死亡。又传旁人，乃至灭门，又传他姓，惨毒之祸，闻者骇心。辨验之法，须用乳香焚熏病者之手，令其仰掌，以帛覆之，熏之良久，手背生毛长至寸许，白而黄者可治，红者则难，青黑者死。若熏之良久无毛者，非传尸也，乃是寻常虚劳之症。又法，用烧安息令烟出，与病人吸之，嗽不止者乃传尸也，不嗽者非传尸也，嗽不甚者亦非也。
驱虫方：室女顶门活发，洗去油垢，一两，纸燃烧存性，川芎五钱，当归五钱，木香、桃仁各三钱，安息香、雄黄各一钱，全蝎二枚，大黑鱼头一枚（醋炙），上为末，分作四服，每服以井水一大碗，于净室中煎至七分，入降香末五分，烧北斗符入药，月初五更空腹向北仰天咒曰：瘵神瘵神，害我生人，吾奉帝敕，服药保身。急急如律令，咒五遍面北服药毕，东面吸生气入口腹中，烧降香置床下。午时又如前服药唸咒。生气，即太阳真气也。
 
 
用黄纸一方，将新笔一支，净水研朱砂，书此符。书时亦须念前咒，俟干，将火焚于汤药中，面北唸咒服之，服毕向东吸太阳气入口腹。
上依法服之，厚盖取汗，汗中有细虫，以软绢拭之，即用火焚其绢。如大便，用净桶盛之，急钳取虫，烈火煅过，取灰收入罐内，以雄黄末盖上，再用瓦油盏合口，铁线扎定，泥固封好，埋于远僻绝人行处，深三尺为度。
瘵虫为患，最易传染。人能谨戒七情，严避六气，常远房室，节饮酒食，虫不可得而染也。若纵欲恣情，精血内耗，邪祟外入。凡觉元气稍虚或饥馁时，勿近瘵疾之家及衣服器皿，而皆能染触之。或有妇病思男、男病思女，一见其面，随即染伤，不可不知也。治瘵之法，固本为先，驱虫为次，安息、阿魏、苏合、沉香、冰、麝、犀角、朱砂、雄黄，皆有法邪伐恶之能，更须以天灵盖助之。盖尸气淹缠，得枯骨导之，使鬼气飞越，于是乎瘥。外则以虎牙、狸骨、水獭、穿山甲、全蝎、蜈蚣，皆猛厉之品，可以夺尸虫之魄，要之先以芎、归、血馀散之于根本之地为要。
驱虫灸法：用鬼眼穴。令病人举手向上，略转后些，则腰间有两陷可见，即鬼眼也，以笔点记，于六月癸亥日亥时灸此穴七壮，勿令人及病人先知乃灵。其外肺俞二穴，同膏肓二穴，亦能祛虫。
虚劳吐血及咳逆上气，灸上脘、肺俞，如年壮。
鼻血不止，急于项后发际两筋间宛宛中，灸三壮，立止。盖血由此而上，入脑注鼻也，灸之则截其路。即哑门穴也。
咳嗽针肺俞、列缺、天渊；痰多属湿者取丰隆穴；气逆作喘取三里降气，灸丹田七壮。
夫人但知血热妄行，不知血寒亦吐，乃阴乘于阳名。心肺二经呕吐者，灸用三阴交、心俞、鬲俞、少商、神门。
冷嗽补合谷、泻三阴交。寒嗽不愈灸取膏肓、肺俞、天突、三里。
肺痈吐血脓，灸取膻中、肺俞、支沟、大陵。
咳嗽红痰，列缺、百劳、肺俞、中脘、足三里，针、灸皆可。

痰喘  ***************************
痰火上壅，喘嗽发热，足反热者，服消痰降火药必死，宜量其轻重，用人参一两，少则三、五钱，佐以桂、附，煎汤候冷饮之，立愈。韩懋所谓假对假、真对真也。然此实由肾中真水不足，火不受制而炎上。归、附火类也，下咽之初，借其冷意暂解郁热，及至下焦热性始发，从其窟宅而招之。同气相求，火必下降，自然之理也。苟非人参君之，则不能奏功。
或问寒因热用、热因寒用，何谓也？寒热和而平气，寒热离而为病气，因用者，则是寒热过脉处也。
喘主肺郁，痰与气搏，肺窍壅塞或脾胃气虚，金失所养，故呼吸不相续而为喘也。又寒主迟缓、热主急数，寒则息迟气凝、热则息数气急故喘。
丹溪曰：喘急者，气有火郁而有积痰于脾胃也。
程玠曰：痰嗽者，嗽便有痰出；劳嗽者，盗汗面赤；火嗽者，乍进乍退；寒嗽者，鼻塞声重。
治渴必须益血，盖血即津液所化，津液既少，其血必虚，故须益血。凡吐血之后，多必发渴，病生于血虚也。
针法见前。

噎膈反胃  ***************************
噎膈反胃，多因于内伤忧郁失志及恣意酒食、纵情劳欲，以致阳气内结，阴血内枯而成也。经曰：三阳结谓之膈。三阳者手太阳小肠、手阳明大肠、足太阳膀胱也。盖小肠热结，则小水短少而火气不泄；大肠热结，则大便不利而郁热难除；膀胱热结，则津液不行而道路蹇涩。三阳并结，则前后之气不行，下既不行，邪火上逆，火上逆则煎液生痰，痰液生则往来之气愈阻，而呕逆噎膈之症起矣。且也重伤之以七情，更感之以六气，或不戒炙煿肥厚之物，或妄投辛香燥热之剂，遂致邪火愈炽，津液愈结，病情愈深，岂易疗哉！须分上、中，下三焦以治之。夫咽嗌梗塞、气不顺利、水饮可行、食物难入，其藁在吸门，名之曰膈。其或食下则胃脘痛作、烦闷不安、须臾吐出，食出而安，其藁在贲门，名之曰噎。二者属上焦。其或食虽可下，良久复出，其藁在于幽门，名曰反胃，此属中焦。其或朝食暮吐、暮食朝吐，所出完谷，小便赤、大便硬或如羊矢，其藁在阑门，亦名翻胃，此属下焦。然壮者犹或可治，当用透膈疏气、化痰清火、健胃和脾之剂。经又曰：噎膈多生于血乾，反胃亦生于脾弱。东垣曰：脾，阴也；血亦阴也。阴主静，内外两静，则腑脏之火何阴而生？金水二脏有养，阴血自生，肠胃津液传化合宜，何噎膈之有哉。
夫张鸡峰之论噎膈也，其言曰此症是神思间病，治须内观静养，乃始得旨。盖百病之因多兼六淫而成，噎膈则惟以七情所致，由于饮食者，亦间有之。治之之法，非无开胃止吐、养阴润燥之方。然病在神思，所谓心病还须心药也。内养者外之对，此症向来事外忘内，未尝收摄，此心或为利锁名缰，或为酒沉色困，以致五脏空虚，气无所主，食不能入，入亦反出，若不垂帘返照，及忙里偷閒，浓中著淡，何以屏绝诸魔？然以眼观内，则眼虽闭而神或外驰；以心观内，则心有定而眼可不闭。夫是之谓内观。静者动之对，此症素因多动少静，不能恬逸此心，非见诱于大喜大怒而致伤神伤肝，间被牵于劳思过恐而遂伤脾伤肾，以致五火丛起，血无由生，胃脘乾枯，大肠结燥，今当一切排遣，物过不留，务期安养休息，故强制其形，即地僻山深，只称迹隐，宁静其志，虽车轰马骤，亦自心清。夫是之谓静养。能此二者，则膈自通而食饮进，逆自顺而呕吐止，燥者自润而阴血生，结者自开而二便利，其亦贤于蛇腹鼠、杵头糠之类远矣。
噎者饮食入咽，阻滞不通，梗塞难下，皆咽喉闭塞之貌，由于悲思过度、忧怒不节，则气机凝阻、清浊相干，违其运行之常，乃成噎塞。张鸡峰所云噎是神思间病，当静观内养，以宁其心志，心君泰然，则五火退听，营卫安和矣。
噎则必兼塞症，故东垣云：堵塞咽喉，阳气不得上出者，名曰塞，五脏之所生，阴也、血也；阴气不得下降者曰噎，六腑之所生，阳也、气也。夫噎塞于胸膈之间，令诸经不行，口张目瞪、气闷欲绝，当先用辛甘气味升阳之药，引胃气以治其本，参、耆、升、柴、当归、益智、草豆蔻之类；加通塞之药以治其标，木香、麦芽、青皮、陈皮之类。寒月阴盛，加吴茱萸以泻阴寒之气；暑月阳盛，加青皮、陈皮、益智、黄柏散寒气、泄阴火之上逆。经曰：清浊相干，乱于胸中，是谓大悗。气不宣通，最为急症，不急治之，诸变生矣。噎与塞，皆由阴中伏阳而作也。
夏三月，阳气在外，阴气在内，噎症值此时，天助正气而挫其邪气，不治自愈。如不愈者，阴气极甚，正气不伸耳，乃以四君子汤送利膈丸，木香、槟榔各七钱五分，大黄、厚朴各二两，人参、当归、甘草、藿香、枳实各一两，共为细末，水和丸，煎汤送三钱。每饮食入胃，复吐涎沫如鸡子白者，盖脾主涎，脾虚不能约束津液，故涎沫自出，非用人参、白术、益智等，不能摄也。
冬三月，阴气在外，阳气内藏，外助阳气不得发汗，内消阴火勿令泄泻，此闭藏固密之大要也。吴茱萸主之，同益智、草蔻、陈皮、黄耆、人参、升麻、当归、甘草、青皮、木香、半夏、麦芽、泽泻、姜黄等，为末蒸饼丸，生姜汤送三钱。
古人指噎塞为津液乾枯，故水液可行，乾物难进，为病在上焦是矣。愚谓若果津液枯涸，何以汤饮才下，涎即上涌乎？明系咽膈之间，交通之气不得相入，皆冲脉上行，逆气所为也。惟气逆，故水液不得居润下之常，随其逆上之气涌耳。若以为乾枯而用润剂，岂不反益其邪乎？贵深原其故，拟立一主方，而随症加减，在圆机者通变也。七情所伤，当多用辛，以横行而散，半夏、白蔻、益智、陈皮、生姜之类。然中气既伤，徒与散泄，邪未得除，正反受困，必须调养中宫，以全资生之本，参、耆、术、草之类不可少也。喉中如有物不下者，痰气也，俗云梅核膈，加诃子、昆布；膈间作痛，必是瘀血，归尾、桃仁、韭汁、童便，甚者宜加大黄微利之。
噎而声不出者，竹茹、五味子、生姜；挟寒脉沉迟者，桂、附；挟热脉洪数者，黄连、木通。噎而白沫大出，粪如羊矢，此二症为不治矣。如食饮方下，痰涎聚住不得入者，虽入而涎沫随出者，先以来复丹控去其痰，（方见中暑门。）更以半夏、茯苓、枳壳、竹沥、元明粉、牙皂、枯矾（少许），生姜汁为丸治之。如大便燥结、粪如羊矢，自制开关利膈丸，人参、当归、木香、槟榔、枳壳、大黄为末，水泛丸服，并用人乳或牛羊乳、梨汁、松子仁啖之。脉紧而芤，紧为寒，芤为虚，虚寒相搏，脉为阴结而迟，其人则病噎膈。
反胃者，真火衰微，胃寒脾弱，不能消穀，朝食暮吐、暮食则朝吐。设饮食入胃，既抵胃之下脘，复反而出者，理中汤，甚者加附子。若脉数，为邪热不杀穀，乃火性上炎，多升少降，与异攻散加黄连、生地、当归、沉香。此症至口吐白沫、粪如羊矢为危极矣，必须养气以培其阳，益血以滋其阴，则金无畏火之炎，肾有生水之渐，脾胃健旺，饮食消磨矣。
咽喉闭塞、胸膈满闷，暂用香砂枳朴以开滞疏结，然破气太过，中气因而不运，当异功散加香、砂，使气旺则能健运；反胃气逆，久闭不开，攻补兼施，小青龙丸，渐次加之，其扃自透，宜人参利膈丸，木香、槟榔、枳实、厚朴、生地、当归、大黄、人参、甘草为末，水泛丸用。然服通利之品过多，血液益加耗竭，其结更倍，宜用杏仁去皮尖四两，炒辽松仁四两，壮猪脂熬净一锺，白蜜四两，熔蜜饯橘柚四两，同打和成丸。不时嚼食，大妙。再以人乳进之更妙。
火衰不能生土而反胃者，其脉沉迟，八味丸减熟地，加砂仁、沉香；瘀血阻隔而反胃者，抵当丸以汤作丸如芥子大，每服三钱，去枕仰卧，细细嚥之；有虫聚而反胃者，宜槟榔、雄黄、牵牛、大黄，丸服调治得宜。反胃新愈，切不可便与粥饭，每日用人参一两、陈皮三钱、焦仓米三钱煎汤细呷之，后可小试陈米饮及糜粥。如仓廪未固，骤贮米穀，往往败事，多致不救。
噎者，阴气不得下降也；膈者，阳气不得上行也。饮食有下有不下，有吐有不吐，故与反胃不同。杵头糠、人参末、柿霜、石莲子末、元明粉各等分，以舌舐食。如血藁者，用生熟地黄、麦门冬、当归、萎蕤、仓米煎膏，入韭汁、人乳或牛乳、桃仁泥、芦根汁，和匀细呷，缓缓噙化。
膈噎服药无效者，用巧妇窠烧灰为末，每服三钱，温酒调下。服完此一窠末必痊。
噎症有瘀血者，王宇泰立代抵当丸，用大黄（醋炒）四两，朴硝一两，桃仁六十粒（炒），归尾、生地、山甲（炙）各一两，核五钱，为末蜜丸。上焦膈者，如芥子大，临卧就枕，仰以津液下钱许；中、下焦膈者，空心服。
噎膈灸法：忧噎心俞、思噎天府、劳噎膈俞、气噎膻中、食噎乳根，各七壮。五噎五膈，食饮不下，并灸膻中、中脘、内关、食仓、三里、膏肓六穴。
反胃吐食，灸用脾俞、膈俞、中脘、气海、下脘、三里。
命门火衰，不能熟腐水穀，朝食暮吐，须灸肾俞、肩井、命门、中脘、关元、食关各七壮。
附呕吐哕
呕吐与哕皆属于胃，但以气血多少为异耳。呕者，阳明也，阳明多血多气，故有声有物，气血俱病也。吐者，太阳也，太阳多血少气，故有物无声，乃血病也。哕（音越）者，少阳也，少阳多气少血，故有声无物，乃气病也。三者皆因脾虚有火，或由客寒犯胃、伤食停痰、逆气瘀血亦有之耳，因火与痰为多。治之以气逆者，辛散为主，生姜、半夏、茯苓、陈皮；客寒者，藿香、丁香；痰火者，竹茹、芦根、竹沥、生姜之类。详其所因，不可混也。
邪在上脘之阳，则气停而水积，故饮之清浊混乱而为痰为饮为涎为唾，变而为呕。邪在下脘之阴，则血滞而谷不消，故食之清浊不分，为噎塞为痞满为痛为胀，变而为吐。邪在中脘之气交者，二脘之呕与吐俱见矣。
胃膈热甚则呕，火气炎上之象。呕从气病，法天之阳，动而有声，与饮俱出，犹雷震必雨注也。吐从血病，法地之阴，静而无声，与食俱出，象万物之于地也。呕吐则气血俱病，法饮食之气交，而饮食皆出。然上脘非不吐食也，设阳中之阴亦病，则食入即吐，非若中脘之食已而吐、下脘之食久而吐也。下脘非不呕也，设阴中之阳亦病，则吐与呕齐作，然呕少于吐，不若上脘之呕多于吐也。上脘之食入即吐，生姜半夏汤，姜、半等分。中脘之食已即吐，橘半汤，陈皮、姜、半等分。下脘食久而吐，为反胃，脉沉而无力，理中汤；脉滑而实，半夏生姜大黄汤下之。
仲景治呕谷不得下，半夏一升，生姜八两，茯苓四两，半夏、生姜之辛但治上焦气壅表实；若胃虚者，惟宜益胃，推荡穀气而已，用参、术，忌用辛泻，故服小半夏汤不愈者，必用大半夏汤立愈，是即甘澜水也，半夏二升，人参三两，白蜜一升，水一斗三升，和蜜扬二百四十遍者，药取三升，分三次服。寒吐者，喜热恶冷，肢冷脉细而滑，用理中汤，水冷服之，冷遇冷，相入不致吐出。如用理中汤到口即吐，去白术、甘草之壅，加沉香、木香、丁香立止。热吐者，喜冷恶热，烦渴，小便赤涩，脉洪而数，二陈汤加栀、连、竹茹、芦根汁、姜汁。怒中饮食作呕，胸满膈胀，二陈加青皮、木香、砂仁、豆蔻、姜、枣。中脘素有痰积，遇寒即发，丁香、豆蔻、砂仁、乾姜、半夏、陈皮，加白芥子汁、姜汁各半杯许。
痰满胸喉，粥药入口即吐，先以姜汤送下养正丹，候药可进，则以二陈汤加枳实、砂仁、桔梗、厚朴、姜汁服之；虚者加人参。本因中寒，用热药太过，以致呕逆，二陈加白蔻、沉香。因七情而得者，理中加木香、沉香、乌药主之。阴虚而龙雷之火亢道，宜理中加姜汁、炒熟地、槟榔、黄柏、沉香，导之使下。如中气久伤因而呕吐，宜焦米、人参、神麴、陈皮、姜、枣调和胃气，冀期自止。
漏气者，身热臂痛，食入则先呕而后泻，此上焦伤风，闭其腠理，经气失道，邪气内著，麦门冬汤，麦冬、人参、芦根、竹茹、陈皮、白术、茯苓、甘草、萎蕤、生姜、陈仓米主之。
走吐者，下焦实热，二便不通，气逆呕吐，人参汤，人参、白术、茯苓、陈皮、石膏、知母、猪苓、萎蕤、芦根汁主之。
食已暴吐，脉浮而洪，此上焦火逆也，宜桔梗、枳壳、厚朴、陈皮、木香、槟榔、半夏、白术、茯苓。气降则火自清、吐渐止，加用人参。芍药补之。下闭上呕，亦因火在上焦，宜以桔梗、陈皮、木香、大黄微利之。
乾呕，宜橘红汤，橘红一味煎汤，入姜汁、甘蔗汁，细细呷之。恶心心中央央，欲吐不吐，多属胃虚，宜半夏、陈皮、白术、茯苓、生姜主之。仲景云：欲吐不吐者，不可下。又云：用大黄治食已即吐，何也？曰欲吐者，病在土，因而越之可也。逆之使下，则必愦乱而益甚。若既吐矣，当吐折之，使其下行，故用大黄。丹溪云凡病吐者切不可下，近于固矣。
哕之为症，方书仅言其属火，乃一端耳。亦有胃寒、胃热、伤食、停痰、逆气、瘀血，人当消息而治，因火与痰为多。
呕苦，邪在胆经，胆木上乘于胃上，则逆而呕胆汁，故苦也，宜吴茱萸、黄连、黄芩、茯苓、生姜主之。
呕酸，《内经》云：诸呕吐酸，皆属于热。东垣又以为寒。何也？若胃中湿气郁而成积，则湿中生热，故从木化而味酸，法当清之。若久而不化，则肝木日盛，胃土日衰，经云木欲实，金当平之。辛为肺金之味，故辛可胜酸，辛则必热，辛以制东方之实热，以扶中土之衰。倘浊气不降而曰以寒药投之，非其治也。
大抵吐酸一症，宿食滞于胃脘，平胃散加香、砂、曲、楂。若停饮所致，苍、半、茯、陈最宜。呕清水而渴欲饮水，水入即吐，名曰水逆，以五苓散主之。赤石脂捣末，服方寸匕，渐添至三匕，服尽一斤，终身不吐痰水，亦可无终身泄泻之症。
吐涎沫，六君子汤加益智、生姜，或以半夏、乾姜等分为散。吐脓，仲景云：夫呕家有痈脓，不必治呕，脓尽自愈。或地黄汤。胃脘痈，黄耆三钱、白术三钱、葵根一两主之。
呕虫吐蛔，为胃中冷，理中汤加川椒、黄连、槟榔、乌梅。蛔见苦则安、见椒则伏、见酸则不咬也。
命门火衰，不能腐熟水穀，朝食暮吐、暮食朝吐，须灸肾俞、肩井、命门、中脘、关元、食关各七壮。

痿  ***************************
诸痿之症，未有不因阳明虚而致者。《灵枢》云：真气者，所受于天，与穀气并而充身也。《素问》云：阳明者，五脏六腑之海也。四肢不能禀水穀气，阴道不行，筋骨肌肉无气以生，故不用焉。盖真气者，天之道也；穀气者，地之道也。地非天不生，天非地不成，故真气与穀气并而后生身也。阳明虚，五脏无所禀受，则不能行气血、濡筋骨、利关节，故肢体中随其不得受水穀气处则病痿，故古人治痿独取阳明也。
丹溪云：肺属金，性燥，居上而主气，畏火者也；脾属土，性湿，居中而主四肢，畏水者也。若嗜欲无节，则水失其养，火寡于畏而侮其所胜，肺得火邪而热矣。木性刚急，肺受热邪则金失所养、木寡于畏而侮其所胜，脾得木而伤矣。肺热则不能管摄一身，脾伤则不能运行四肢而病痿矣。泻南方则金清，而东方不实，何脾伤之有？补北方则心火降，而西方不虚，何肺热之有？故阳明不虚，则润宗筋、束筋骨、利机关矣。骆龙吉云：风火相炽，当滋肾水。东垣以黄柏为君、黄耆为佐，而无一定之方。有兼痰积者、有湿多者、有湿热相半者、有挟寒者，活泼制方，其善于治痿者乎！然药虽中窍，而将息失宜，终不可愈也。故休息精神、淡泊滋味为顶门金针。五痿论云：有所失亡，所求不得，则肺热叶焦，皮毛虚弱而生痿躄。宜参、耆、二冬、石斛、百合、山药、犀角、通草、桔梗、栀子、黄苓、杏仁、秦艽。悲哀太甚，则胞络绝。心气热，则下脉厥而上，上则下脉虚，虚则生脉痿，枢折挈，胫纵而不任地。宜铁粉、银屑、黄连、苦参、龙胆、石蜜、牛黄、龙齿、秦艽、藓皮、丹皮、骨皮、雷丸、犀角。思虑无穷，入房过度，热入于肝，则胆泄口苦，筋膜乾，则筋急而挛，发为筋痿，宜生地、天冬、百合、紫葳、白蒺藜、杜仲、牛膝、萆薢、菟丝、防风、芩、连、木瓜。感于卑湿，则脾气热，胃干而渴，血液不生，致肌肉不仁，发为肉痿，宜二陈、二术、参、耆、苓、草。劳倦热渴，阴气内乏，热舍于肾，则腰脊不举，骨枯而髓减，发为骨痿，宜金刚丸，萆薢、杜仲、苁蓉、菟丝等分，用猪肾酒煨，捣糊丸服。
夫皮毛、筋、脉三痿为内因，而骨、肉二痿为外感，又《素问·生气通天论》云：因于湿，首如裹，湿热不攘，大筋软短，小筋弛长，软短为拘，弛长为痿。亦有外感者矣，丹溪以痹为外感风寒邪实，痿为内因湿热本虚。愚谓痹乃正气本和，因外感风寒冷湿，为刚烈之邪，当以有馀名之。痿乃正气自虚，致成湿热拂郁懈惰，为柔缓之邪，当以不足名之。或者初伤七情及饮食厚味，中焦郁积，淫气不清，湿热乘虚为痿者有之；或者初感湿痹，郁久成热，气血渐虚为痿者有之。不可执也。至如治法，湿胜者亦必有脾胃虚湿之症，脉微而缓弱，宜用人参养胃汤及藿香散主之。热胜者，亦必有内伤之症，脉虚而浮大，宜四君子、补中益气等加二妙散以渗湿清热，此祖《内经》治痿触取阳明之法也。若肝肾精血虚而湿多者，谓之正虚，宜温补，茸、胶、桂、附，金匮丸、八味丸俱可用。内虽有热，乃为虚热，补之自除，所谓甘温能除大热也。若真火热胜者，谓之偏虚，脉必沉数，及兼遗精、白浊、阴汗等症，宜四物汤、坎离丸类滋阴降火。热甚者宜服泻火表剂，芩连解毒汤之类，时时呷之，以救肺热，此丹溪治痿泻南补北之法也。有用愈风汤吞健步丸以治湿热相半之痿，然止可施之挟风邪甚者又为痹矣。
属湿痰者，二陈加黄柏、白术、竹沥、姜汁；属死血者，红花，赤芍、桃仁，归稍；有属脾土太过，令人四肢不举，四君子汤加芎、归，倍白术。
痿发于夏，俗呼疰夏，宜清暑益气汤。一属肾与膀胱，经云：三阳为病发寒热，下为痈肿及为痿厥。前方主之。又一属脾湿伤肾，经曰：秋伤于湿，上逆而咳，发为痿厥。致有目昏花、耳聋鸣、腰膝无力，当归、生地、桂、附、防己、柴、羌、苦参；或用虎潜丸，熟地、归、芍、知、柏、乾姜、陈皮、锁阳、牛膝、龟板、虎骨，加附子，治痿厥如神。亦有湿痰瘀血阻滞经络，天麻、白附子、乌头、羌活、牛膝、芎、归、乳、没、木鳖、山甲为末服。又云，人参一斤，浸酒服之，治脚膝痿弱，可逐奔马。
灸法：两手太热为骨厥，灸涌泉三壮，立安。
针法：随前症所属何经，取各经穴刺之。

痹  ***************************
经曰：风寒湿三气杂至，合而为痹。风胜为行痹，痛无定处，俗名「流火」，又名「走注痛」，今呼为「鬼箭风」是也。古云「历节风」，又曰「白虎历节风」，皆此类也。宜防风、羌活、葛根、秦艽、桂枝、杏仁，赤茯、当归、黄芩、甘草、生姜，煎和酒服。寒胜为痛痹，痛有定处，或四肢挛、关节肿，名曰「痛风」。加减五积散，白芷、茯苓、半夏、芎、归、甘、桔、麻、枝、芍、苍、姜、朴煎服；或四物汤加桂枝、乾姜、麻、苍、芷、壳、姜、黄、陈、秦。湿气胜为著痹，麻木不仁，宜苍、芷、麻、防、芎、归、芍、草、桑皮、官桂、赤苓。以冬遇为骨痹，春遇为筋痹，夏遇为脉痹，以至阴遇为肌痹，秋遇为皮痹，此又所遇之时而名，非行痹、痛痹、著痹之外，又有皮脉筋骨之痹也。风寒湿三气袭人，入于骨则重而不举，入于脉则血凝而不流，入于筋则屈而不伸，入于皮则寒，入于肉则不仁。久而不已，则入五脏，烦满喘呕者肺也；上气咽乾厥胀者心也；多饮数溲、夜卧则惊者肝也；尻以代踵、脊以代头者肾也；四肢惰倦，发咳呕沫者脾也。大抵脏症见，则难治矣。
风痹者，游行上下，随其虚邪与血气相搏，聚于关节，筋脉弛纵，宜防风汤。防、葛、羌、秦、归、芩、甘、桂、赤茯、杏仁、姜，煎入酒服。湿脾者，流而不移，汗多，四肢缓弱，皮肤不仁，精神昏塞，茯苓川芎汤。赤苓、桑皮、川芎、官桂、麻黄、苍术、归、芍、甘草、黑枣，煎服。寒痹者，四肢挛痛，关节浮肿，加减五积散，即前方。热痹者，脏腑移热，复遇外邪，故肢体痿痹发热，唇口反裂，皮肤色变，宜升麻汤。升、防、羌、麻、参、犀、羚、桂、甘、苓，煎，入竹沥服。肠痹者，数饮而小便不通，气滞喘泄，五苓散加麦冬、桑皮、木通。胞痹者，少腹膀胱按之内痛，若沃以汤，涩于小便，上为清涕，宜肾沥汤。杜仲、五加皮、犀角、桔梗、赤芍、木通、桑皮、螵蛸，入羊肾一个，煎服。血痹者，邪入于阴，若被风吹，骨弱劳疲，汗出卧则摇动，宜当归汤。赤芍、羌、独、赤茯、防、秦、芩、草、桂心、生姜。周痹者，周身俱痛，蠲痹汤。归、耆、羌、防、姜黄、甘草，加姜、枣。麻痹者，手足麻痹，躄痛不能举，此支饮也，多睡眩冒，忍尿不便，膝冷成痹，茯苓汤。用赤苓、半夏、陈皮、枳壳、甘、桔，加姜煎服。
五脏痹宜五痹汤。人参、白术、茯苓、甘草、白芍、当归、细辛、五味、黄芩。如肝痹加柴胡、枣仁；心痹加茯神、犀角；脾痹加枳壳、曲、陈、砂仁；肺痹加杏仁、麻黄、紫菀；肾痹加独活、川萆薢、杜仲、牛膝、官桂。
行痹者，走注无定，羌、防、葛、艽、苍、桂、芎、归、威灵、赤茯。湿气伤肾，肾不生肝，肝风挟湿，流走四肢宥髃，苡仁散。苡仁、芎、归、姜、桂、羌、独、麻、防、川乌、术、草。肢节肿痛，日夜并重，和血散痛汤及没药散，专理走注。没药二两，虎骨醋炙，等分为末，酒下五钱。又痛痹因于风者，即痛风也，加减乌药顺气散。乌药、麻黄、陈皮各二钱，川芎、白芷、殭蚕、枳壳、桔梗、甘草各五钱，姜、枣煎服。因于湿者，天阴尤甚，身体沉重，除湿蠲痹汤。苍术二钱，羌、茯、泽、术各钱半，甘草五分，陈皮一钱，竹沥、姜汁和服；在上加桂枝、桔梗、灵仙；在下加防己、牛膝、木通。因痰者，豁痰汤。半夏、南星、陈皮、厚朴、柴胡、黄芩、羌活、薄荷、枳壳、人参、紫苏，竹沥、姜汁为丸亦可；甚者控涎丹。因火者，三黄汤加生姜。虚者，四物汤中多加酒炒黄柏、姜汁、竹沥。因湿热者，二妙散。苍术、黄柏等分为末，姜汁汤调服。血虚者，四物苍术各半汤，四物五钱，苍术五钱，煎汤加酒服。血瘀者，芎、归、桃仁、红花、灵仙煎，入麝少许。昼静夜发，痛如虎咬，名曰白虎风，亦有掣者多寒，肿者多湿，汗者多风。虎骨、犀角、骨碎补、羌活、秦艽、青木香、沉香、归、芍、桃、膝等煎，临服入麝少许。寒多加桂、姜；湿多加苍、茯；风多加防、耆。如下肢肿痛，一味木通二两，煎服立效，必遍身发出红丹或汗出至足而愈。
熨法：用好陈醋五大碗，煎沸入葱白一斤，再煮沸去醋，将烂葱白裹患处熨之。
著痹即麻木不仁，血气据虚所致也。《灵枢》云：卫气不行，则为不仁。宜十全大补汤加升、柴。
针法：手指拘挛，麻痹掣痛，肩膊痠疼，合谷、中渚、阳池、腕骨、外关、肩髃、肩井、手上廉、曲池、尺泽，已上随症选用。
灸法：膏肓、肩井、肩髃，灸之无有不效。
肩背痛不能回顾，此手太阳气郁不行，肩贞、肩外俞、肩中俞、肩髃；药用风剂散之。下部足腿膝处冷痹，即俗呼筋寒鹤膝风；阴陵泉宜刺不宜灸；阳陵泉针灸皆宜；环跳、风市选用。

水肿  ***************************
脐腹四肢悉肿者，为水；但腹满四肢不甚肿，为胀满也。先头足肿后腹大者，水也；先腹胀大后四肢肿者，胀满也。皮厚色苍，或一身尽肿、或自上而下者，多属气；皮薄色白，或自下而上者，多属水。水本畏土，因土虚不能制水，则寒水侮所不胜，及乘脾土氾滥为邪。其始初起，必从阴分渐次而升。夫水虽受制于脾，而实主于肾，肾本水脏，而元气寓焉。若肾中阳虚，则命门火衰，既不能自制阴寒，又不能温养脾土，阴阳不得其正，则化而为邪。然气即火也，阴即水也。气之与水，本为同类，但在化与不化耳。故阳旺则化，而精能为气；阳衰则不能化，而水即为邪。火盛水亏则病燥；水盛火亏则病湿。故障火不能化，则阴不从阳，而阴气皆化为水。所以水肿之症，多属阳虚，丹溪乃云：清浊相混，壅塞为热，热留为湿，湿热相生，遂成胀满。治宜补脾，又须养金以制木，使脾无贼邪之患；滋水以制火，使肺得清化之权。其意以制火为主，诚制火固可保金，独不虞其害土乎？以此治热犹可，以此治阳虚而气不化者，岂不反助阴邪哉！必当察其果系实邪，则直以清火滋阴为极易。凡挟于虚，须从温补，俾可还元；或虚实未明，宁先行治虚之法，若治而不瘳，不妨易辙，犹无大害。倘药未到病未痊，仍须详察：若以治有馀之法，误治虚人，则真气复伤，虽施合剂，不能起矣；或从清利，暂见平复，终不补元，虽目前稍愈，久必危亡，可不谨哉！（以手指按其腹，随手而满者，水也；如凹而不起，腹色不变者，胀满也。）
《卢砥医镜》治水肿以肺金盛而生水，水溢妄行，气闭机壅，必导肾水，以决去之。肺乃肾之母，其气清肃，果由肺盛生水，则将奉行降令，通调水道，下输膀胱，水精四布，五经并行，尚安得有水肿哉？肺盛生水之说，断无是理。
肾气不化，多因四气相乘，或湿热盛而伤之，或燥金敛涩之，风水鼓激之，与夫恣情闺房，劳役应酬，六气七情，皆足以损肾。
胃之关，不惟因肾气不化而后闭，即胃之病，而关亦自闭矣；水之聚，不待肾水而后成，即所饮之水，而亦自聚矣。胃主中焦，为水穀之海，胃和则升降出纳之气行，水穀各从其道输泄焉。胃不和，则出纳之机滞，水穀之液皆能畜积而为水也。经曰：胃所生病，大腹水肿，膝膑肿痛。又曰：五穀之津液，因阴阳不和，则气道不通，四海闭塞，三焦不泻，津液不化，水穀并行肠胃之中，……留于下焦，不得渗入膀胱，则下焦胀，水溢而为水胀。又曰：肾者，牝脏也。地气上者，属于肾脏而生水液也，故曰至阴。勇而劳甚则肾汗出，肾汗出逢于风，内不得入于脏腑，外不得越于皮肤，客于玄府，行于皮里，传于胕肿，本之于肾，名曰风水。由是推之，而水溢之病，未有不因胃虚所致。设使不顾其虚，辄攻其水，乃重虚其阴也。经云肝肾脉并浮，为风水。盖肝肾同处下焦，肾属阴，主静，其脉常沉；肝属阳，主动，其脉常浮。二脏俱有相火，动于肾者，犹龙火之出于海；动于肝者，犹雷火之出于泽。龙起而火随，风发而水涌。今水之从风，犹言肾脉本沉，因从肝化而与之俱浮。仲景有石水、风水之分，肾肝之脉并沉为石水，宜海蛤丸。海蛤（煅）、防己各七钱五分，陈皮，郁李仁（去皮炒）各五钱，赤茯、桑皮、葶苈、故纸（焙）一两，为末蜜丸，米饮下。肝肾之脉并浮为风水，身重汗出，恶风，宜防己黄耆汤。防己一两，黄耆一两三钱，白术七钱，甘草（炙）一钱，姜、枣煎服。自汗出无大热，恶风，一身悉肿，越婢汤。麻黄六两，石膏八两，甘草一两，生姜三两，大枣十五枚（擘），水六升煎服。
水肿阴阳之辨：阳水者，遍身肿，烦渴，小便赤涩，大便多闭，轻则用四磨、五苓，重则用疏凿饮子。阴水者，遍身肿，不烦渴，大便自调或溏泻，小便虽少而不赤涩，用实脾饮。或小便如常，有时赤有时不赤，晚则微赤，即无赤涩者，亦属阴也，未可遽用补剂。先用木香、香附、乌药、茯苓、猪苓；次用复元丹，附子，木香、茴香、川椒、厚朴、独活、槟榔、白术、陈皮、茱萸、桂心、泽泻、肉果。有一身惟面及足俱肿，早则面甚，晚则足甚，面肿为风，足肿为水，须察其大小便通闭，别其阴阳而治之。
有耳内疳疮，以致耳肿及面与上半身甚者，羌活、白芷、升麻、防风、苏叶；下半身甚者，五苓散加木通、二术。大病后肿，明系脾虚不能通调水道，补中益气汤送六味丸。肾水不足，虚火烁金，不生小便者，六味丸兼与补中益气汤互用，久服自效。误与疏气行水，将有性命之忧，亟与金匮肾气丸，尚有可救者。
行水法：赤豆同大蒜煮粥，以豆豉啖之。冬瓜日日可吃，用鲤鱼重斤许以上者，和冬瓜、葱白作羹食。青头鸭、白鸭俱可作羹，同赤豆粥空腹时食。目窠微肿如卧蚕者，水也；足肿甚者，水也；颈脉动者及痰咳喘者，亦水也。
脉沉主水，水病脉浮者死，洪大者生，细微者死。五伤者死：唇黑肝伤，缺盆平心伤，脐突脾伤，背心平肺伤，足心平肾伤。切忌鱼肉鸡面羊酒盐，不忌必甚。
九种水病根源症治：一、清水，先从两胁肿起，根在肝，大戟主之；二、赤水，先从舌根起，根在心，葶苈主之；三、黄水，从腰腹起，根在脾，甘遂主之；四、白水，从足肿起，根在肺，桑皮主之；五、黑水，从外肾起，根在肾，连翘主之；六、绿水，从面颊起，根在外肾，芫花主之；七、风水，从四肢起，根在膀胱，藁本主之；八、高水，从少腹肿起，根在小肠，巴霜主之；九、气水，或盛或衰，根在三焦，赤豆主之。上九种药等分，主某经者倍之，为末蜜丸。赤茯苓汤送钱许下，日三服，忌盐酱一月，又忌鱼肉虾蟹羊鸡鹅面及一应毒物、生冷、房室、忧劳、醉饱。
「开鬼门」：麻黄、羌活、防风、柴胡、牛蒡、忍冬、葱白、柳枝、苍术、荆芥、苏叶梗，并可煎汤浴洗。
「洁净府」：木通、泽泻、香茹、甘草、灯心、冬葵子、蜀葵子、海金沙、葶苈、防己、海藻、昆布、茯苓、赤豆、猪苓、青蛙、海蛤、绿头鸭、白螺、鲤鱼、白鱼、鲈鱼、鲫鱼，已上俱用秋石代咸煮食，或加田螺二个滚酒内煮食。
「去菀陈莝」：商陆同赤粳米煮饭，日常食之，甚效。又用甘遂、芫花、续随子、牵牛，同大麦面作面吃。老丝瓜、巴豆拌炒，又同冬术炒，去豆、术，为末丸服。大戟煎汤服。巴豆同杏仁炒，去豆食。郁李仁酒食四十九粒，或为末和丸作饼吃。
「宣布五阳」：附子、肉桂、乾姜、吴萸、黄白雄鸡，并同赤豆煮食，其外戍肉亦可食。
血肿成水：红花、刘寄奴、泽兰、益母、紫草。
水胀方：羯鸡矢八合，炒微黑，好酒三碗，煎取汁，五更热服，于辰巳二时，行二三次，二日有皱纹起于足，再服妙。此《素问》方也。
禹馀粮丸：治水肿圣剂。蛇含石三两，铁铫盛烧红，醋淬研极细，禹馀粮三两，针砂五两淘净炒，醋二碗，同禹粮入铫煮乾，连铫烧红，倾地上，出火气，研细听用。以羌活、木香、茯苓、川芎、牛膝、桂心、白蔻、大茴、蓬术、青皮、附子、乾姜、三稜、白蒺藜、当归各五钱为末，入前三味拌匀，蒸饼丸桐子大。空心滚水下三十丸，虚人亦可用，不伤元气，所大忌者，独咸味耳，一毫入口，病发更甚，只去小便，不去大便，每日三服，更以温补煎方助之，真神方也。
外治方：大戟、芫花、甘遂、海藻等分为末，醋调和面少许，摊于绵帛上，贴肿处，口咬甘草，不过两三时，水即下矣。
铺脐方：好轻粉二钱，巴豆四两，生硫磺一钱，研匀成饼，先以新绵铺脐上，次铺药饼，外以帛紧束之。如人行十里许，即下水，待行三、五度，即去药，以温粥补之，一饼可治十人。
灸法：中脘二七壮，在脐上四寸，上下一寸，居歧骨与脐之分中。又炙水分穴如年壮。在脐上一寸，禁刺，刺之则水尽即死。又法神阙以盐填满脐中，著艾灸，如年壮或二七壮。

疟  ***************************
夫风寒暑湿四气，皆能客而为疟，或客于肠胃之外，或客于营气之舍，或客于脊骨之间，或客于五脏之募原，深浅不同，故先寒后热、或先热后寒、或寒多热少、或热多寒少、或但寒不热、或但热不寒，往往夏伤风暑，秋凉束之，寒热为疟。浅者病在三阳，一日一发；深者病在三阴，间日一发，或三日一发。病愈深则发愈迟。陈无择曰：内伤七情，外感六气，皆能郁而成痰，著而成疟，内外所伤之邪，皆客于营气之舍，故发有常期。夫营卫之舍，犹人之传舍也，营卫日行一周，历十二经之界分，内薄之邪与日行之卫气相会则疟发，离则疟止。其发也，不惟脉外之卫虚，是阳明与营俱行者亦虚。阳明虚则天真因水穀而充者亦虚，故疟发之际，且勿服药，恐反伤胃气与天真之气也。必俟阴阳并极而退其营卫，天真营卫离而复集过此邪客之合，然后治之；或当其未发，迎而夺之。有外邪者，必须汗解。若是虚人，先以人参、白术实其胃气，然后取汗，须至足乃佳。取汗不必汗药，但开通经郁，则邪自散、汗自透矣。
发于子后午前，是阳分受病，其病易愈；发于午后寅前，阴分受病，其病难愈。别阴阳气血、察形色衰旺以治之。形壮色泽者，病在气分，则通经开郁以取其汗；色稍夭者，必先补而取之；挟痰者，必先实其胃，方与劫剂；形弱色枯者，不可取汗，亦不可劫，但养正气，微与和解。形壮色黑者，病在血分，须行其阻滞；色枯者，补血调气。至于取汗不得汗，理血而疟不痊，则当更与精恩详切，深中病情，方收十全之效。
寒疟：先寒后热，用紫苏、羌活、细辛、白芷、生姜以散太阳之邪。温疟：先热后寒，体重痛，呕逆胀满，胃苓汤，二术、厚朴、茯苓、猪苓、泽泻、陈皮、甘草，加羌活、紫苏煎服。瘅疟：但热不寒者，肺素有热，发于盛暑，用知母、石膏（煨）、人参、麦冬、甘草；发于秋凉之候，柴胡、陈皮、黄苓、半夏、甘草、姜、枣。牝疟：但寒无热者，阳虚阴盛也，桂枝，羌活、柴胡、紫苏、木香、生姜。食疟：饥不能食，食即胀满呕吐腹痛，二术、槟榔、草果、豆蔻、山楂、青皮、香附、砂仁、神麴、麦芽之类。瘴疟：岭南岚嶂之毒，发时迷闷，涎聚于脾，血瘀于心，槟榔、草果、柴胡、半夏、黄芩，大黄、木香、姜、枣。痨疟：素虚不足，久疟成痨，参、耆、苓、术、归、芍、地、草、首乌、鳖甲、葛根、乌梅。疟母：邪伏少阳，结块于肋，人参、术、苓、草、蓬、半、青、陈、肉桂、鳖甲。时行鬼疟：苍、朴、甘、陈、桃仁、木香、升麻、雄黄。三日疟：本于三阴不足，参、术、芎、归、柴、芍、首乌、乌梅、陈皮、姜汁。发于子午卯酉为少阴疟，加丹参、圆肉；寅申巳亥日为厥阴疟，加丹皮、木香；辰戌丑未日为太阴疟，加白豆蔻、茯苓。然三阴受病，皆谓之温疟，发于处暑后冬至前，此伤之重远而深者也；三阳受病，皆谓之暴疟，发在夏至后处暑前，此伤之浅者近而暴也。
疟分南北：东南濒海，海风无常，多食鱼盐，人多停饮，故多风疟及食疟，乌头、草果、陈皮、半夏为宜。西北高旷，寒则水冰地裂，热则烁石流金，人多中寒伏暑，故多暑疟与寒疟，香茹、柴胡、常山、草果、槟榔等为宜。审知胸中有饮，陈皮盐汤吐之，若不吐，便可抑之，槟榔、青皮、枳实。疟家多宿痰，惟常山吐之利之，大有奇功；次以大黄佐之，大泻数行，其病若失。大凡寒热乍已之时，胸中满闷不退，皆痰涎之故也。若衄血或便血，妇人或月候适来，皆是血症，剂中加元胡索、桃仁、蓬术。挟水者逐水，挟血者攻血，随症施治，未有不效者也。若病不甚而用常山，不取其吐利，当以酒浸炒之，虽用一、二钱，毫不吐也。世有畏之如螫，盖未明其性耳。疟发已多，遍治无功，意非外邪，亦无内滞，惟用人参、生姜各一两煎汤，发时五更服必止，甚者连进三服，无不愈者。如在贫者，白术可代；夜发加当归，无不奏功。
疟母者，顽痰挟血挟食，结为症瘕，用小柴胡汤加鳖甲五钱、莪术二钱五分，俱以醋制，服之必验。
疟久不痊，必有留滞，须加鳖甲消之。
截疟之法，种种不同，《内经》论刺最详，乃至用药攻邪存正、调营卫之偏、和阴阳之逆是矣。今以槟榔去痰、穿山甲透经络、常山破痰癖，用此截疟，如精兵据其险要，万无不截之理。如本无痰涎，止于暑，结营分，贵在鳖甲、香茹、生姜，而前药为无益有损也。若元气虚极，止宜补正，如常山、山甲皆为戈矛矣。伤寒有往来寒热如疟，并虚损有往来寒热如疟，谓之如疟，非真疟也。伤寒之寒热也，始则必恶风恶寒，发热头疼体痛，自太阳传至少阳半表半里，故往来寒热也。虚损劳病之寒热也，其初必五心烦热，咳嗽倦怠微微，日久阳虚生外寒，阴虚生内热，故寒热时作也，即痰饮、㿗疝、积聚、停食、暑湿、燥火、痈疽、疮毒，亦皆有寒热之候，岂得尽谓之疟乎？须细问其病原，有何病因，投治无误。大凡寒热有常期者，疟也；无常期者，杂症也。在太阳经者，谓之风疟，治多汗之；在阳明经者，谓之热疟，治多下之；在少阳经者，谓之风热疟，治多和之。
常山截疟丸：常山酒浸一宿，炒透为末，乌梅肉为丸，每服二钱，发日五更用；一加槟榔、山甲、鳖甲，醋炙为末，乌梅肉为丸，每服三钱，姜汤下。
外治方：蛇退塞耳，或生半夏塞鼻，男左女右，立止。
针法：间使穴，在手掌下臂上三寸，两筋间是。
疟疾久不止：百劳、间使、后溪、足三里针之。

痢  ***************************
痢症起于夏秋，湿热郁蒸因乎天也，生冷停滞由乎人也。当炎暑之令，不能保摄脾胃，大食瓜果肥甘，土气受伤，无以制湿，湿蒸热壅以致怫逆，气不宣通，因而肠胃反窒，里急后重，小便赤涩，宜以苦寒之药燥湿涤热，佐之以辛温，便能开郁运气，故行血则便脓自愈，调气则后重自除。然虚实寒热、浅深新久之不同，未可以一例治也。
心者血之主也，肺者气之主也，凝滞则伤气，郁热则伤血，气血既病，则心肺亦病矣。而小肠，心之合也；大肠，肺之合也。二经皆出纳水穀、转输糟粕之官也，而胃又为大小肠之总司也。肺移病于大肠，则气凝泣而成白痢；心移病于小肠，则血凝泣而成赤痢；大小肠俱病，则赤白互下；胃土传湿热于大小肠，痢色兼黄。至于色之黑者，分为二经：如焦黑之黑者，此热极反兼胜己之化也；如黑漆之黑者，此瘀血凝久而然也。
「治痢从肠胃」，此笼统之说也。不知在肠胃者，乃属标病，其所感之邪与所受之经，乃本病也。若肠胃自感而病，亦当分邪正：或正气先虚而受邪；或邪气干犯而致虚。则以先者为本，后者为标。积有新旧，旧积者，气血食痰所化也；新积者，旧积已去，未几复生者也。然旧积宜下，新积禁下，其故何也？盖肠胃之熟腐水穀，转输糟粕，皆是营卫洒陈于六腑之功，今肠胃有郁，则营卫运行之常度因之阻滞，不能施化，故卫气郁而不舒，营血注而不行，于是饮食结痰停于胃，糟粕留于肠，与所郁之气血相杂而成滞下之症矣。必当下之，以通其壅塞。既下之后，升降仍不行，清浊仍不分，则卫气复郁，营血复注，又成新积，乌可复下乎！但理卫气以开通腠理，和营血以调顺阴阳，则升降合节，积虽不治而自化矣。然旧积亦有不可下者，或先因肠胃之虚不能转输其食积，必当先补正气，然后下之，庶无失耳。但能耗气损血，用之不已，气散血亡，五脏损而死期至矣。其固涩之方又足以增其气血之壅滞，变为肿胀、变为喘嗽，如此死者，医杀之耳。丹溪云：滞下逼迫，正合承气症，但气口脉虚，平昔胃伤，宁忍两三日辛苦，遂与参，术、归、芍、陈、甘补剂，两日后胃气稍复，方与承气，苟不先补而遽攻之，难免后患乎。戴复庵云：气滞成积，故治痢以顺气为先，又须当养胃，故曰无饱死痢疾也。
痢初发时，里急后重，频欲登圊，及去而所下无多，才起则腹急，皆湿热凝滞之故也，宜藿香正气散加木香、枳壳、黄连，砂仁，或加檀香、乳香、麝香、冰片。血色紫黯，屡服凉药，所下愈多，当作冷痢，宜理中汤加木香、肉蔻。如纯下血而色鲜红者，此心家伏热也，犀角屑二钱、朱砂二钱、牛黄三钱、人参三钱，丸如麻子大，面糊拌，每用一钱，灯心圆眼汤下。仲景云：小肠有寒，其人下重便血，以乾姜烧黑存性，磁碗合，放地上出火气，取为末，每服一钱，米饮调下。
里急而至圊反不能即出者，气滞也，疏通为主；里急而频见污衣者，气脱也，补涩为主。后重而至圊稍减者，火迫也，黄连为主；后重至圊而转增者，下陷也，升麻为主。积如胶冻或如鼻涕，此为冷痢，先用木香、沉香、豆蔻、砂仁、厚朴，次用理中汤加木香。
冒暑而成自汗发热、面垢、呕渴、腹痛、小便不通，香薷饮加黄连或五苓散、藿香正气散加香薷、黄连。老人深秋患痢呕逆者，黄柏末、陈米饮为丸，人参、白术、茯苓、甘草汤送下。
冷痢不能食，肉蔻、陈米为末，米饮调服。入秋而痢，白豆蔻、厚朴自不可缺。肺经之气郁大肠，桔梗、苏子为君，以痢药佐之。胀满恶食腹痛者，实也，木香、黄连、芍药、枳壳、槟榔、枳实、厚朴。烦渴喜冷饮，脉坚大滑数，热也，芩、连为君。湿热，二术、二苓、芩、连。气滞，木香、藿香、枳壳、厚朴、枳实、苏子、陈皮、砂仁、豆蔻、槟榔。和血则便脓自愈，四物可用。久而虚滑者，补中益气加肉蔻、诃子、北五味。新起而实且涩滞者，槟黄丸；色焦黑者，槟黄加香、连、芩、芍；如漆之黑者，归尾、赤芍、桃仁、大黄、枳实、芒硝、厚朴。里急不快者，香、连、槟、实、芎、归；里急污衣，参、术、诃、蔻、乌、味、甘、桔。后重得解转甚，参、耆、术、草、升、柴；后重得解即减，芩、连、香、砂、槟、黄。虚坐努责，久圊不解，血虚也，归、地、芍、红。口腹怕冷，脉沉细，寒也，理中加香、蔻。肝气逆上，吴萸、黄连、木香、青皮、白芍。噤口痢食到便吐，上焦火逆也，黄连、木香、茯苓、桔梗、枳壳、陈皮、半夏、菖蒲、生姜。噤口虚者，陈米三钱，莲肉五钱，人参一钱，煎好入姜汁少许，细细呷之，如吐出，再呷，但得一呷下咽便开。
久泻无度，腹痛者，禹馀粮五钱，赤石脂、白术各三钱，诃子、肉蔻各一钱五分。腹痛，芍药甘草汤，戊己化土，此仲景方也。挟虚者，建中汤，然古人以建中汤治痢，不问赤白新久，用之皆效。
一方治腹痛神妙，黄连、枳壳等分，槐花一两浸水，拌上二味，炒乾去槐花，只用二味，煎好，入乳香、没药各八分服。
久虚大滑，服药不效者，大断下丸，龙骨，枯矾、赤石脂、姜、附、诃、蔻为末，醋糊丸，米汤下，即因用涩味，亦须倍以砂、陈以利其气，恐太涩则肠胃不利，反作痛也。灸天枢、气海，大能止泻。病在中州脾土，只须姜、蔻理之。若病在肾家，以赤石脂、禹馀粮、补骨脂、北五味有功也。
大孔作痛，亦有寒热之分，挟热者，槟榔、茯苓、香、连；挟寒者，以炒盐熨之，或枳实为末炒热熨之，内服人参、乾姜、甘草、陈皮、当归作汤用。
脱肛一症，最难用药，热则肛门闭，寒则肛门脱，磁石为末，食前米饮下二钱，外用铁锈汤洗之。
屡止屡发，名曰休息痢。多因用涩止太早，或不能节饮食、戒嗜好，所以时作时止，宜四君子，或补中益气加香、连或肉蔻。审无积滞，惟见虚滑，椿根皮三钱，粟壳二钱，参、术各一两，木香、粳米各二钱，煎服。有五更及午前甚者，属肾，补骨脂、山药、北五味、龙骨，丸服；午后甚者，属脾，吴茱萸、肉蔻、白术、甘草，丸服。
蛲虫痢，其形极细，肠虚则生，从穀道出，或作痒者，内服桃仁、芜荑、槐子、雄黄丸，外用苦参、黄连、桃仁、青葙子、雄黄，为末，艾汁丸如小指大，棉裹纳肛门中。
先泻后痢者，脾传肾，为贼邪，难愈；先痢后泻者，肾传脾，为微邪，易治。虚则补脾土，虚甚则当补土母是也。
久痢已成坏症，变态百出，勿论其脉，勿论其症，只宜以参、附、耆、术、香、砂补脾健胃，常有得生者。
痢后变成痛风，周身流注，皆属虚症，调摄失宜也，补中益气加羌、独、寄生、虎骨、松节，或加乳、没、苍、柏、桃仁、紫葳煎服。
死症：下纯血者死，如屋漏水者死，大孔如竹筒者死，唇若涂朱者死，发热不休者死，如鱼脑、如猪肝半死半生。
脉法：沉小细微者吉；洪大滑数者凶；脉大为未止；微弱为欲止，身虽发热不死。
针灸法：久痢不止，中脘、脾俞、天枢、足三里、三阴交。里急后重，下脘、天枢、照海。虚寒久泻，关元、中极、天枢、三阴交。
附：气痢方，牛乳半斤，荜拨三钱同煎，减半空心顿服良。

水泻  ***************************
经曰：春伤于风，夏生飧泄。又曰：春伤于风，邪气留连，乃为洞泻。《难经》云：湿多成五泄，一曰胃泄，色黄，食不化，轻者香、砂、枳、朴，重者枳、朴、硝、黄；二曰脾泄，腹胀注泄，食即呕吐，理中汤加肉蔻、诃子、升麻；三曰大肠泄，食已窘迫，大便色白，肠鸣切痛，附、姜、术、草；四曰小肠泄，溲涩而便脓血，少腹作痛，朴、壳、槟、芍、芩、通、大黄；五曰大瘕泄，里急后重，数至圊而不能便，茎中痛，芍、归、朴、壳、芩、槟、木香、大黄。东垣云：胃气和平，饮食入胃，精气输于脾土，上归于肺，而后行营卫也。饮食一伤，起居不时，损其胃气，则上升清华之气，反下降而为飧泄矣，久则太阴传少阴而为瘕。寒冷之物伤中，腹满而胀，传为飧泄，宜温热以消导之；湿热之物伤中，下脓者，宜苦寒以内疏之；风邪下陷，升举之；湿气内盛者，分利之。里急者下之；后重者调之；腹痛者和之；洞泄肠鸣脉细微者温之、收之；脓血稠黏，每至圊不能便，脉洪大有力者下之、凉之。大抵治病而求其所因，察何气之胜，取相制之药治之，因其所利而利之，以平为期，此治法也。
泻利久不止及暴下者，皆太阴受病，不可少白术、甘草、芍药，是以圣人之法。若四时下利者，前方中：春加防风，夏加黄芩，秋加厚朴，冬加桂、附。然须更详外症，或虚实寒热之殊为主，倘自汗、手足厥冷、气微，虽盛夏必投姜、桂，或烦热躁渴脉实，即隆冬亦用硝、黄，是在智者之通变耳。
戴复庵云：水泻而腹不痛者，湿也，六君子汤加平胃散。饮食入胃，辄下完穀者，气虚也，补中益气汤；亦有风邪入胃，清阳在下，升阳除湿汤。腹痛泻水，肠鸣，痛一阵，泻一阵者，火也，香、连、甘、芍、通、滑。洞泄多下清水，胃苓汤。或多或少，痰也，平胃散加半夏。腹痛而泻，泻后痛减者，食积也，平胃加楂，芽、神麴。溏泄者，污积黏垢，湿兼热也，柴苓汤、胃苓汤。鹜泄者，所下皆澄澈清冷，小便清白，湿兼寒也，理中汤加肉蔻。濡泄者，体重软弱，泻下多水，湿自甚也，补中合除湿。滑泄者，久下不能禁，湿甚气脱也，补中加诃、蔻、赤石脂止涩之。飧泄即洞泄也，水穀不化，湿兼风也，升阳除湿汤或平胃散加羌、防治之。
东垣云：夏间淫雨阴寒，时行泻利。予一日体重肢冷泻利，小便秘塞，思其治法，经云：诸泄小便不利，先分利之。又云：治湿不利小便，非其治也。必用淡渗以利之，是其法也。噫，圣人之法，布在方策，其不尽者，可以意求乎。若年已五十以上者，降气多而升气少，得淡渗之品，是降而又降，更益其阴而重竭其阳，必用升阳补气之剂，同升、柴、羌、独、甘、防用之，所谓湿寒之胜，以风平之。又曰下者举之，是因曲而为直也，若不达升阳之道，一概施治，安得取效乎。
泻有寒热，寒则脉迟身冷，不独溲清白，或绵绵腹痛，附子理中汤加肉蔻，仲景云下利不止，与理中而利益甚。夫理中惟理中焦，此利下焦，故加附子及赤石脂、禹馀粮治之，药与食入口即泻者，直肠泻也，不治。热则脉大，口渴，便少，六一散或胃苓汤加黄连；泻而脉滑坚者，大承气汤。
凡泄泻，津液既去，口中必渴，小便自少，不可便作热论，须以脉参之。伏暑泻，玉龙丸，硝、硫、矾、滑四味为末，水丸服；盛暑通于外，阴冷伤其中，连理汤治之；气虚泻者，四君子加升、柴、诃、蔻；伤食泻，必嗳气如败卵，治中汤加香、砂、枳、术、楂、芽，再煨所伤之物，存性为末调服；伤酒泻，葛知解酲汤；伤面食泻，必用卜子、曲、芽、苍、朴；痰泻，二陈汤加海石、神麴、青黛、竹沥、姜汁丸服。
五更时泻属肾虚，必用补骨脂、茱萸肉、五味、山药、茴香、茯苓、肉桂治之。其泻已愈，至明年届期复发者，有积也，又脾主信故耳，香砂枳术丸加蓬、稜；虚者倍白术加人参。
灸法：大泻气脱，不知人事，口眼俱闭，呼吸欲绝，急灸气海如年壮，大进人参、附子，稍缓则不及救矣。又法：加灸天枢。泄泻水穀不分，灸水分七壮，此穴能分水穀、利小便也。久痢体重，滑泄不止，用止涩诸药不效，宜灸天枢、气海二穴，即止。水渍入胃名曰溢饮，滑泄不止，渴而饮水，水下又泄，泄又大渴，此无药，症宜急灸大椎。肠鸣不已，时上冲心，灸神阙。里急后重，灸下脘、天枢、照海。下利手足厥冷，无脉者，急灸天枢、气海。灸之不温，脉亦不至及微喘者死。

厥有八症  ***************************
阳气衰乏者，阴必凑之，令人五指至膝上皆寒，名曰寒厥，是寒气逆于上也，宜六物附子汤主之。附子、肉桂、防己、炙甘草、白术、茯苓。
阴退则阳进，故阴气衰于下则阳往凑之，故令人足下热也，热甚则循三阴经而上逆，谓之热厥，宜大补丸主之。黄柏一味，炒褐色为末作九。
肝藏血而主怒，怒则火起于肝，载血上行，故令血菀于上，是血气乱于胸中，相薄而厥逆也，谓之薄厥，宜蒲黄汤主之。蒲黄一两，炒褐色，清酒十大杯热沃之，温服。
诸动属阳，故烦劳则扰乎阳而阳气张大，阳气张大则劳火亢矣，火炎则水乾，故令精绝，是以迁延辟积，至于夏月，内外皆热，水益亏而火益亢，孤阳厥逆，如煎如熬，故曰煎厥，宜人参固本丸主之。人参二两，天麦二冬、生熟二地各四两为末，蜜丸桐子大。
五尸之气，暴注于人，乱人阴阳血气，上有绝阳之络，下有破阴之纽，形气相离，不相顺接，故令暴厥如死，名曰尸厥，宜二十四味流气饮及苏合香丸主之。流气饮：丁香、肉桂、草果、麦冬、赤茯、木通、槟榔、枳壳、厚朴、木瓜、青皮、陈皮、大腹皮、木香、蓬莪术、人参、白术、甘草、白芷、紫苏、香附、菖蒲、半夏（制）、藿香。苏合香丸：沉香、青木香、乌犀角、香附子、丁香、朱砂、白术、诃黎勒、白檀香、麝香、荜茇、龙脑、安息香、苏合香各二两，熏陆香一两，为末，蜜丸听用。
寒痰迷困，四肢逆冷，名曰痰厥，宜姜附汤主之。
胃寒即吐蛔虫，名曰蛔厥，宜理中汤加川椒五粒，槟榔五分，吞乌梅丸。
姜附汤：乾姜、生附子煎服。乌梅丸：乌梅（去核）三十个，人参、细辛、黄柏、附子（炮）、桂枝各六钱，乾姜（炮）一两，当归、蜀椒（净）各四两，为末蜜丸。理中汤：人参、甘草，白术、乾姜，水煎。送乌梅丸。
气为人身之阳，一有怫郁，则阳气不能四达，故令手足厥冷，与中风相似，但风中身温，气中身冷耳，名曰气厥，宜八味顺气散主之。白芷、台乌药、青皮、陈皮、人参、白术、茯苓、甘草，水煎服。
针法：四肢厥逆，脉伏，宜用圆利针，针复溜穴，针至骨处，候回阳脉出针。
灸法：气海、肾俞、肝俞。


卷下  ——————————————————————————————————————————————————————————————————————————————————————————

头痛  ***************************
头者，天之象也，阳之分也，六腑清阳之气，五脏精华之血，皆朝会于高巅。天气所发六淫之邪，人气所变五贼之逆，皆能犯上而为酷害，或矇蔽其清明，或壅遏其经隧，与正气相薄。郁而成热，脉满而痛，是皆为实也。若寒湿所侵，虽正气衰微，不与相搏而成热，然邪袭于外，则血凝涩而脉挛缩，收引小络而痛，得温则痛减，是为虚也。因风而痛，抽掣恶风，或自汗出，川芎、细辛、羌活、防风、升麻、柴胡、荆芥穗，乾葛、薄荷、甘菊、藁本、天麻、蔓荆子、白芷。因暑而痛，或有汗无汗，恶热，香薷、扁豆、藿香、黄连、厚朴、甘菊。因痰饮而痛，昏重愦愦欲吐，眼黑头旋，天麻、半夏、白术、陈皮、甘草、芩、连。因湿热头痛，头必重，遇天阴尤甚，令人烦心，川芎、细辛、苍术、芩、连、羌、防、甘草。冬月厥逆而痛，大寒犯脑，深入骨髓，故头痛齿亦痛，麻黄、羌、防、升、芷、苍、柏、黄耆、附子、殭蚕。气虚痛，耳鸣，九窍不利，遇劳则甚，参、耆、归、术、升麻、芎、芍、细辛、蔓荆子、陈皮、甘草。血虚痛，自鱼尾眉尖后近发际上，川芎、生地黄、薄荷、当归，用沸汤泡，乘热吸之，候温服。气血俱虚，参、耆、苓、术、芎、归、升，柴、蔓荆、细辛。凡治头痛，皆取风药者，乃东垣所云高巅之上惟风可到。味之薄者，阴中之阳自地生天者也。然有三阴三阳之别，太阳恶风寒，脉浮紧，头顶痛，用麻黄、川芎、独活、藁本、杏仁、甘草；少阳头角痛，脉弦，寒热，柴胡、黄芩、半夏、甘草；阳明头额痛，自汗，发热，不恶寒，脉浮长缓实，升、葛、芷、甘、石膏；太阴头痛，体重，有痰，脉沉缓，苍术、半夏、南星、茯苓、陈皮、甘草；少阴头痛，足冷，脉沉，气逆为厥，麻黄附子细辛汤；厥阴头项痛，吐涎沫，冷厥、脉浮缓，人参、吴茱萸、大枣、生姜。
阴经头痛，可用温药，附、桂、姜、萸。风湿生热头痛，上壅损目，及偏正头风，年深不愈，并宜空青膏，芩、连、羌，防、芎、柴、甘、荆。如阳明发热恶寒而渴，白虎汤加白芷。头旋眼黑者，必用安神散，羌、防、升、柴、知、柏、芩、连、生地、甘草；或川芎散，芎、羌、柴、细，荆、薄、菊、草、茵陈、香附、槐子、石膏。热厥头痛，时当严冬，犹喜风寒，略见温暖，其痛便甚，清上泻火汤，荆、防、羌、本、细、蔓、参、归、耆、术、红，生甘，苓、知、柏、芩、连、升等共十九味；次服补气汤，参、耆、辛、归、甘、丁、麻、升，煎服。风热头痛，石膏散，麻黄、石膏、乾葛、首乌。头痛及胸痛，食少寒冷，咽嗌不利，左寸弦急，宜麻黄吴萸汤，麻、吴、苍、羌、升、藁、柴、芩、连、柏、芎、细、半、蔓、红、甘、陈。新沐中风为首风，头面多汗恶风，当先一日，则病甚，至其风日则少愈，大川芎汤，川芎、天麻二味为末，蜜丸，茶送下。风气循风府而上，则为脑风，项背恶寒，脑户极冷，神金散，麻黄、细辛、乾葛、藿香等分为末，酒下；因发散太过，宜酸收而敛之，乳香落盏散，甘、桔、陈、柴、乳香、粟壳，末服。
肾厥头痛，玉真丸，硫磺二两，石膏、半夏、硝石各一两为末，姜汁丸，姜汤送，再灸关元百壮。寒甚者去石膏，用锺乳或黑锡丹。痰厥头痛，眼黑头旋，恶心烦闷，半术天麻汤。
徇蒙招尤，目眩耳聋，肝风虚动也，钩藤散，钩藤、陈皮、半夏、麦冬、人参、茯苓、甘草、甘菊、石膏、防风。伤食头痛，胸满恶食，吞酸喛腐，香、砂、枳、术、楂、曲、麦、卜；或红丸子，三稜、莪术、青、陈、姜、椒，醋糊丸，矾红为衣。伤酒头痛，葛母解酲汤，葛根、知母、参、苓、砂、蔻、青、陈、香、曲、猪苓、生姜，煎服。怒气伤肝头痛，宜以沉香降气散，沉香、青、陈、柴、苏、细、芍。臭毒头痛，香附炒，煎服。偏头风，总属于痰，又左属风，荆芥、薄荷；右属血虚，芎、归、地、芍。雷头风之痛而成核块者是也，或如雷鸣，清震汤，荷叶、升麻、苍术，肿核宜刺出血。亦有属痰热者，痰热生风也，半夏一两（皂角，姜汁煮），大黄二两（酒浸纸包煨三次），殭蚕、连翘、橘红、桔梗、天麻各五钱；黄芩七钱，薄荷三钱，白芷、粉草、礞石、硝（煅）各一钱，共为末，蒸饼丸，临卧茶吞二钱。真头痛，天门真痛，上引泥丸，夕发旦死，旦发夕死。脑为髓海，真气所聚，本不受邪，一受不治，古方用参附汤，可救十之一。然天柱折及手足青至节者，则难为力矣。又法参附汤送黑锡丹，灸百会穴，或有得生者。黑锡丹：沉香、附子、胡芦巴、茴香、肉桂各五钱，补骨脂、肉豆蔻、木香各一两，硫、黑铅各二两，熔砂子二两，酒煮，面糊丸梧子大，阴乾，布袋擦令光莹。每服四十丸，空心姜盐汤下。
伤寒头肿如斗，多属天行疫病。东垣云：身半以上，天气主之；身半已下，地气主之。此虽邪热客于心肺，若以承气下之，是诛伐无过矣，宜消毒普济饮。芩、连泻心肺之火，橘红、苦参、生甘草泻火而兼补气、牛蒡、连翘、薄荷、葛根、殭蚕、马屁勃解毒，升麻引经，桔梗为舟楫，白汤调末，时时服少许。海藏论大头痛者，感四时不正之气，大抵足阳明邪热，实资少阳相火而益炽，视其肿在何部，随其经而治之。湿热为肿，风木为痛，以先见者为主，治之宜早不宜迟，恐过其病所也。头分受邪，见于至高之分，当先缓而后急。先缓者，不用重剂也，更须缓服，若急服，则不能去病。凡药性味形体，皆宜缓施，及寒药须酒浸炒之，其意皆是也。后急者，谓已经高分之邪，得泻入于中焦，染于有形质之地，若不速去，反损阴也，此谓客邪，当急去之，是治客以急也，甘桔汤加石膏、白芷、牛蒡、连翘、大黄、延胡、殭蚕，荆芥。眉稜骨痛，眉骨者，目系所过，上抵于脑，诸阳经挟外邪，郁成风热，毒上攻脑，下注目睛，遂从目系过，眉骨相併而痛；若心肝壅热，上攻目睛而痛，亦目系与眉骨牵引而痛；风痰上攻者亦然；若脾家湿气内郁，寒迫下焦，痛流于项，互引眉骨，有痰者、有抽掣者、有重者、有闷者，各审明而治之，选奇汤最妙，羌活，防风各三钱，酒芩一钱，甘草三钱，水煎，分三服。如因风热者，祛风清上散，酒芩二钱，白芷一钱五分，茱萸、防风、柴胡各一钱，川乌一钱二分，荆芥八分，甘草五分，水煎服；因痰者，二陈汤加芩、芷；因风寒者，羌乌散，羌、细各一钱，川乌、草乌（俱用童便浸一宿）各一钱，酒芩、炙草各五分，共为末服。戴复庵分为二症，皆属于肝，一作肝气伤，发则头引眉骨俱痛，眼不能开，昼静夜剧，导痰汤加川乌，细辛；又作肝虚痛，若一见光明即发，生熟地黄丸主之。
偏正头痛，搐鼻瓜蒂散，藜芦、川芎、苍耳、薄荷、焰硝，雄黄各一钱，天竺黄一钱五分，上为末，含水口中，搐鼻一七立效。治卒头痛方：皂荚末搐鼻取嚏；又鹅儿不食草阴乾为末，取嚏亦妙。秘方贴两太阳穴，治火热痛，大黄为末，加焰硝等分，以井泥和捏，作饼贴之。
头风塞鼻方：荜茇、细辛为末，以猪胆汁拌，纸条蘸于鼻内塞之。又方：胡椒为末，吹之。又法：蓖麻肉五钱，大枣十五枚，共打和，涂纸上，用竹筋卷上，去筋，将此入鼻孔良久，取下清涕，即止。又法：生莱菔汁，仰卧注鼻中，左注右，右注左。　针灸经云：头痛，头风、头运，皆有风、有火、有痰，亦多属虚。如《本事方》曰：肾虚则头痛下虚也，肝虚则头运上虚也，均宜补之。若灸百会、囟会，而丹田、气海必不可缺。而痛脑顶陷至泥丸者，此真头痛，旦发夕死，夕发旦死。
头痛筋挛，惊不嗜卧，谓之肾厥头痛，宜灸关元百壮，服用玉真丸。偏正头痛，刺丝竹空二穴，风池二穴，合谷二穴，内捻针吸气三口，又内捻针吸气五口，患人自觉针下有痛，一道如线，上至头为度，长呼气一口出针，立愈。
东垣云：高巅之上，惟风可到。故味之薄者，阴中之阳，自地昇天者也。所以头痛皆用风药治之，总其大体而言也。然患痛者，血必不足，而风药最能燥血，故有愈治而愈甚者，此其要尤在养血，不可不审也。一人往返燕京，感受风寒，遂得头疼，数月不休。凡头风之药，无所不服，其痛更甚，肢肉瘦削，扶策踵门，求予疗治。予思此症明系外邪，如何解散不效，语有之曰：治风先治血，血行风自灭。本因血虚，而风寒入之，今又疏泄不已，乌能愈乎？又闻之：痛则不通，通则不痛，故以当归生血活血，木通利脉道而行当归之力。问患者能酒乎？曰：能，而且可多，近为医戒，不敢饮。因令用斗酒入二味于中，浸三日夜，重汤煮滚，乘热饮之，至醉，醉则去枕而卧，卧觉疼若失。所以取酒者，欲引二药之性，上升于头。至醉乃卧者，醉则挟肌肤沦骨脉，药力方到，卧则血有所归，其神安也。有志活人者，推此用之，思过半矣。然又有火郁于上而痛者，经云火淫所胜，民病头痛，治以冷剂，宜酒芩、石膏之类，治之不可泥于此法也。又有一方，用芎、归、熟地、连翘各二钱，水煎去渣，以龙脑薄荷叶二钱放碗底，将药乘沸冲下，鼻吸其气，俟温即服，服即安卧，其效甚速，然亦为血虚者所设耳。
脑者髓之海，髓不足，则脑为之痛，宜茸珠丹之类治之。如用风药，久之必死。
目痛另有专科方药。今附针灸法于后：眼暴赤红肿痛，合谷、攒竹、睛明、临泣；迎风流泪，上星、风池、肝俞、大小骨空、攒竹、临泣、时谷针灸，二间灸。目生翳障，上星、时谷、风池、睛明、瞳子窌。目昏，肝俞灸七壮，一法灸足三里引火下降，目自明也。雀目，神庭、上星、百会、前顶、囟会五穴，宜出血，以盐涂之。小儿肝积眼，灸时谷五壮，第一大效穴。偷针眼，视其背上有红点如疮，以锋针刺破，即瘥。

眩晕  ***************************
眩在眼，黑而花；晕如转运之运。俗名头眩、头旋。《内经》论晕属肝木，为上虚；仲景主痰；丹溪主火与虚。风则脉浮有汗，川芎散，川芎、白芷、防风、甘菊、人参、茯神、山茱萸、山药、陈皮；寒则脉紧，无汗，抽掣而痛，不换金正气散，苍术、厚朴、甘草、陈皮、乾姜、丁香、枣、姜。肝木上虚而眩，四物汤加天麻、甘菊、枸杞；肾虚上则头眩，六味丸加牛膝、沉香、肉桂，纳火归元之法也。伏痰呕逆，旋覆花汤，参、苓、术、草、橘、半、乾姜、旋覆。因火者，茶调散或酒炒大黄末茶调服。七情所伤，半夏、茯苓、陈皮、枣仁、远志肉、藿香、木香、肉桂、青皮。有虚在气分或汗多亡阳而眩者，宜补中益气加芎、地、天麻。或脑虚而眩，用鹿茸为末，同六味汤服。
针法：用上星、风池、合谷、神庭、肝俞、肾俞、足三里、解溪等穴，斟酌选用。
防眩汤：人参三钱，白术、熟地、当归各一两，川芎、山萸五钱，白芍一两，半夏三钱，天麻一钱，陈皮五分，水煎服。盖眩晕似乎小症，卒然眼花倒仆而不可救者，治之不可不早，故曰防眩，多服受益，不可一二剂不见功而止也。

心痛  ***************************
心为君主之官，丙丁之元，神灵之舍，邪气不得而犯之。其受伤者，乃包络也。包络引邪，真犯心脏，谓之真心痛，必死不治。憷惕思虑则伤神，神伤则虚，而邪干之，故胞络受邪而痛也。心主诸阳，又主阴血，故因邪而阳气郁抑者痛，阳虚而邪胜者亦痛；因邪而阴虚凝注者亦痛，阴虚而邪胜者亦痛。方论分为九种，曰饮、风、冷、热、血、食、悸、虫、疰，俱未述《内经》之旨，如《内经》论六淫为邪，乘心而痛，各有病形，故《灵枢》曰：与背相控，善瘛，如从后触其心，伛偻者，肾心痛也。茴香、胡芦巴、肉桂、地黄、附子、川楝、沉香、茯苓。腹胀胸满，心尤痛甚，胃心痛也。香附、茯苓、枳、朴、苍、陈。痛如锥针，脾心痛也。白术、菖蒲、乾姜、归、芍、枳、朴、香、砂、甘、陈。色苍苍如死状，终日不得太息，肝心痛也。青、沉、木香、芍、桂、连、甘、吴萸。能俯不能仰，动作痛益甚，肺心痛也。白蔻、紫菀、天冬、桔梗、枳壳、乾姜。痛引小腹，上下无定，溲便难，则病心疝，取足厥阴，药用茴香、川楝、青木香、木香，肉桂、归，地；心痛腹胀，大便闭，枳、朴、香、菖、大黄；心痛引腰，吞欲呕，取足少阴；心痛引背，不得息，刺足少阴，不已，取手少阳；心痛腹胀啬啬然，大便不利，取足太阴；心痛引背不得息，刺手太阴。如五运六气，上下胜复相乘于心而痛，亦必有诸痛状，苟未能悉，何以施治哉。五脏失调，皆为心痛，刺治分经，理甚明悉，至如舍针用药，尤宜详察其义。肾心痛者，多由阴邪上冲，故善瘛，如从后触其心；胃心痛者，多由停滞中焦，故胸腹胀满；脾心痛者，多由寒犯中焦，故其痛尤甚；肝心痛者，多由木火之郁，病在血分，故色苍苍如死状；肺心痛者，多由上焦不清，病在气分，故动作则痛益甚。知其在气则顺之，在血则行之，郁则开之，滞则逐之，火多实则或散或清，寒多虚则或温或补。若犯真心痛，乃不可治，其馀能得其情，应手而愈，易如探囊也。
胃脘痛，今呼心痛也，其在蔽骨之下，所谓胃脘当心而痛。胃为湿土，位列中焦，多气多血，是水穀之海，五脏六腑皆于此受气。而天人所感之邪，壮者气行自愈，怯者著而成病，冲和之气，变为偏寒偏热，因而水穀不消，停留与中气相薄为痛。惟肝木之相乘者为甚，木性暴疾，兼之正克也。其痛必上支两胁，饮食不下，咽膈不通，则为食痹，谓食入即痛，吐出乃止也。肾气之厥，心痛厥气上逆，则寒邪犯胃而痛也。或满或胀，或不能食，或呕吐，或吞酸，或大便难，或泄泻，及面色浮黄，四肢倦怠，皆本病在胃也。其天人相袭之邪，大抵与厥心痛者相仿，但与胃病兼见也。《难经》曰：阴维为病苦心痛。阴维行诸阴而主营，营为血，血属心，故苦心痛也。洁古云：其治在足少阳三阴交。仲景太阴症则理中汤，少阴症则四逆汤，厥阴症则当归四逆汤、吴茱萸汤。又云：按之心下满痛者为实，大柴胡汤下之；脉坚实不大便，腹满不可按，承气汤下之。丹溪云：外受寒者当温散，内受寒者当温利。病久属郁，郁则热，用山栀为温药之嚮导，则邪气易伏。寒客于胃，则卒然而痛，外吸凉风，内食凉物，二陈汤加草果、豆蔻、吴萸、乾姜之类。
卒心痛，脉洪数，黄连一味煎，顿服。大热作痛，清中汤，黄连、山栀、半夏、陈皮、茯苓、甘草、草豆蔻、生姜。有按之痛减者，是属虚，宜酸敛而养之，不宜辛散。死血作痛，脉涩壮盛者，抵当丸。虚弱人四物汤加桃仁，桂心、蓬术、山甲、降香。又有痰积作痛，南星安中汤。痰重者，加白螺蛳壳或海蛤壳煅存性一钱调服。心膈大痛，发厥呕逆，药不纳者，趁势以鹅毛探吐，痰尽而痛止。食积作痛，山楂、草果、曲、芽、青、陈。酒积作痛，白蔻，砂仁、乾姜。痰火痛，白矾、朱砂等分为末，醋和丸，姜汤下。寒气痛，菖蒲、良姜、草蔻、砂仁、厚朴等分煎服。肾气逆上，冲心而痛，韭汁和五苓散为末作丸，茴香汤下。虫痛则面有白斑，唇红能食，或口吐沫，先以肉汁及糖，引虫向上，然后用妙功丸空心服，方见痫门。因蝟作痛，痛有作止，令人吐蛔或渴，与饮转入转吐，蛔动故也，川椒、乌梅、槟榔、黄连煎服，气刺痛，沉香降气散，沉香、砂仁、甘草，姜汁和丸，汤下二钱；或四磨汤，木香、乌药、沉香、郁金等分，各水磨和酒服。
脉法：浮大结宜降气，沉涩宜和血，沉细迟易治，坚大实长滑数者难治。
针灸法：心脾疼痛，灸上中脘、脾俞、胃俞、肾俞、足三里，刺内关、三里、三阴交、内庭、公孙。心痛欲绝，一时无药，急灸大拇足指甲，男左女右，三壮立效。

腹痛  ***************************
经脉者，天真流行之道路也。水穀之精，散为营卫，行于脉之内外，调和五脏，洒陈六腑，法四时升降浮沉之气，以成生长化收藏，皆天真之妙用也。故曰：气血者，人之神，不可不谨养。养之则邪不能伤，失之则营卫解散，诸邪乘虚客入矣。于是气停积聚，为积为痰，血瘀血畜，当邪正相搏，故作痛也。
脾胃内舍心腹，心肺内舍胸膺，两胁胠内舍肝胆，小腹腰内舍小肠与肾，大小肠、冲任皆在小腹，此脏腑所舍之部位也。
《灵枢》曰：风雨伤于上，清湿伤于下。伤于上者，病从外入内，从上而下也，次传经传输，六经不通四肢，则肢节痛腰背强，或著孙脉，或著络脉，或著经脉，或著输脉，或著伏冲之脉，或著于肠胃之募原，皆能成积而痛。传于下者，病起于足，故积之始生，得寒乃生，厥乃成积，厥气生于足之下胫，寒之则血脉凝，注寒气上入肠胃而腹胀，肠外汁沫之道，聚不得散，日以成积。又曰伤于脏者，病起于阴，多饮则肠满；起居不节，用力过度，则络脉伤，阳络伤则血外溢而衄血，阴络伤则血内溢而尿血，肠胃之络伤则血溢于肠外，有寒汁沫与血相搏，则积成矣。卒然外中于寒，内伤忧怒，则气逆，上下凝结不通而积成矣。未至于结块，乃汁沫聚也。至于七情气逆，营卫不行，则液聚血凝，及饮食用力过度亦然，不必阴与冷始作痛也。又《素问》有云：胃实血虚，其脉软散，当治食痹。
《素问》云：岁土太过，湿淫所胜而痛。有言冲脉之病气溢于大肠，绕脐而痛；有脾伤传肾，少腹冤然而痛；有肝热腹痛；有肾虚腹痛；有太阴厥心痛引背。则诸邪竟入作痛，何必与寒气相关明矣。
《难经》曰：脐上痛，心症也；脐下痛，肾症也；脐右痛，肺症也；脐左痛，肝症也。若厥心痛，与五邪相乘而痛。更有五脏之疝，不干睾丸，止在腹作痛者。种种察之，庶为医之能事，则病无遁情矣。脐下忽大痛，人中黑者，多死。
《素问·举痛论》叙腹痛十四条，属热者仅一条，须审正气之虚实、别邪之盛衰最为切要。
中脘痛，太阴脾也，实者，香、砂、枳、术、连、朴、苍、蓬、附、蔻；虚者，参、术、归、芍、耆、茯、甘、陈、益智、乾姜、饴糖。
脐腹脊痛者，少阴肾也，姜、桂、茴、附。少腹痛者，厥阴肝也，归、芍、归、辛、甘、通、姜、枣；痛甚者，正阳散，附、姜、皂角、甘、麝，或仲景芍药甘草汤，甲己化土，真神方也；如绵绵而痛，喜热喜按，香砂理中汤；寒痛得温药不效，用神保丸，木香、胡椒各二钱五分，巴豆十粒（去皮心，研去油），蝎七个，蒸饼丸椒目大，朱砂三钱为衣，每服七丸，空腹津唾下。
时痛时止，脉洪数，用芩、连、栀、芍、香、壳，朴、陈、甘、苍。如冒暑宜香茹饮加参、苓、术、草；如感湿而痛，小便癃，大便溏，脉细，胃苓散；如虫痛，乌梅丸、感应丸治之。
小腹痛，因蓄血，桃仁承气汤加山甲、桂；因寒者，木香、茴、桂、吴萸、青；死血痛，脉沉涩，降、桂、桃、归、山甲、大黄、胡索；因疝痛者，茴、桂、川楝、青皮、木香、青木香。若甲错腹皮急或绕脐痛及生疮，乃小肠痈也，脉数为脓，用大黄、葵根下之，更以太乙膏丸服。脉细小迟者生，坚大疾数浮长者死，大痛而喘、人中黑者死。
针法：凡刺腹痛，须针足三里，下气为良。脾虚腹满，肠鸣切痛，内关、中脘、三里、三阴交。绕脐痛，大肠病也，天枢、三里。胃脘痛，内关、脾俞、胃俞。脐下冷疼，灸气海。脾虚䐜胀，公孙、三里、内庭。霍乱吐泻欲死及小腹满痛，委中刺出血。

腰痛  ***************************
经曰：腰者肾之府，转摇不能，肾将惫矣。又云：巨阳虚，则腰背头项痛。此二条言正气之虚也。又云：膀胱之脉，挟脊抵腰，故挟脊痛，腰似折。此一条，言邪之实也。膏梁之人，久服热剂，醉饱入房，损其正气，则肾热腰脊病，久则髓减骨枯，发为骨痿。夫足之三阳，从头走足，足之三阴，从足走腹，经筋所过，皆能为痛，治之者须审系何经，方得应手取效，若专肾虚，或有寒湿风为病者，毋乃固乎？然虚为本，而风寒湿热为标，亦有瘀血、滞气、痰饮为病者。风痛者，浮脉，或左或右，痛无定处，牵引两足，宜防风、苍术、白芷、桔梗、陈皮，桃仁、芎、归、朴、壳；甚者加全蝎。湿痛者，久坐水湿或著雨露，脉必带缓，天阴尤甚，体亦沉重，宜用肾著汤，茯苓、白术、乾姜、甘草；或渗湿汤，二术、二苓、丁香、乾姜、甘草。如挟风加独活、寄生。如挟寒加栓枝，并用摩腰膏，附子、乌头尖、南星各三钱五分，丁香、樟脑、朱砂、雄黄各三钱五分，乾姜一钱、麝香五分，蜜丸如圆眼大，姜汁化如厚粥，涂掌上烘热，摩腰中，即以热绵裹之。挟湿热者，羌活胜湿汤。感寒者，腰间如水溶溶，脉必浮紧，得热则减，见寒则增，宜用麻黄、白芷、桂、附、芎、桂、朴、苍、陈、姜，并用摩腰膏。伤热痛者，脉必洪数，口渴、便秘，甘豆汤，甘草二钱，马料黑豆二合，加天麻、续断。因闪仆伤痛，乳香散，虎胫骨、败龟版各二两，血竭、赤芍、乳、没、归、防、白附、苍耳、自然铜、骨碎补、肉桂、乾姜各三两，牛膝、天麻、槟榔、五加皮、羌活各二两为末，酒下一钱；甚者加桃仁、全蝎，或用黑豆神散，黑豆半升炒取皮，芎、归、芍、地、姜、桂、甘草、蒲黄为末，童便和酒下二钱。如不效，瘀血甚也，宜五积散加桃仁、红花、大黄、葱白煎服。痰注痛者，用二陈汤加南星、乌药、香附、枳壳。气滞痛者，脉沉，宜沉香、砂仁、香附、乌药、枳壳、桂。怒气伤肝及肾痛者，芎、归、牛膝、杜仲、木瓜、细辛、半夏、菖蒲、甘草、枣仁煎服。思忧伤脾及肾痛者，归脾汤加香附，乌药、沉香、砂仁。抑郁失志，七气汤，人参、半夏、肉桂、胡索、乳香、甘草、姜、枣煎服。腰痛连引足膝者，杜仲、续断，牛膝、骨碎补、补骨脂、胡索、灵仙、桃仁等分为末，酒糊加核桃仁打匀丸，酒下五钱。
凡诸腰痛，俱系肾虚，而挟邪者，须去其邪，无邪则从补可也。肉桂为引导之药，鹿茸、羊肾亦可。肾藏志，盛怒伤志而致肾败者，则腰脊强，不能转摇而死。
针法：腰痛脊强，宜人中、委中。腰疼及头项强，回顾不便，委中、承浆、腰俞、肾俞。腰痛不可俯仰，如坐水中，穴取如上。腰背内引痛，不得屈伸，近上合谷，近下崑崙。挫闪腰并胁痛，尺泽、曲池、阳陵泉、委中、人中、崑崙。腰背俱疼，合谷、崑崙，风池。腰及足疼，委中出血。肾虚腰痛久不已，肩井、肾俞。
《素问·刺腰痛论》曰：腰痛不可举者，申脉、仆参主之，此太阳之穴，阳蹻之本也。又曰：「会阴之脉令人腰痛，痛上漯漯然汗出，汗乾令人慾饮，饮已欲走，刺直阳之脉上三痏，在蹻上郄下五寸横居，视其盛者出血。何谓直阳？足太阳之脉，循腰下会于后阴，故曰会阴，直阳之脉，即阳蹻所生之申脉穴也，蹻上郄下承筋穴也，即腨中央如外陷者中也，太阳脉气所发，禁刺，但视其两腨中央血络，乃刺之出血。
又曰：昌阳之脉令人腰痛，痛引膺，且䀮䀮然，甚则反折，舌卷不能言，刺内筋为二痏，在内踝上大筋前，太阴后上踝二寸所。此内筋即蹻之郄，交信穴也。（痏音委。）

癫狂  ***************************
颠属腑，痰在包络，故时发时止。
狂属脏，痰入于心，故发而不止。
癫证
颠之为症，多因抑郁不遂，侘傺无聊，精神恍惚，语言错乱，或歌或笑，或悲或泣，如醉如痴，语言有头无尾，秽污不知，经年不愈，俗呼「心风」，有狂之意，不至狂之甚也。暴病曰狂，久病曰颠。故越人云：重阳者狂，重阴者颠也。侘傺音嗏掣，失意之状。《内经》云：颠疾始生，先不乐，头重痛，目赤身热，上实下虚，已而烦心。骨颠疾者，顑齿诸俞分肉皆满，而骨居，汗出烦悗，呕多沃沫，气下泄，死不治；筋颠疾者，身踡挛急，呕多沃沫，气下泄，不治。脉颠疾者，暴仆，四肢之脉皆胀而纵，呕多沃沫，气下泄，不治。颠发如狂，死不治；下泄不治。颠发如狂不治者，由心之阳不胜其阴气之逆，神明散乱，阳气暴绝，故发如狂，犹灯将灭而复明也。下泄不治者，因其邪入于阴，阴气满闭塞于下，则逆而上，今气下泄，肾气虚脱故也。《难经》云：脉有阴阳，更有相乘相伏也。脉居阴部，反见阳脉，为阳乘阴，虽沉涩而短，为阳中伏阴；脉居阳部，反见阴脉，为阴乘阳，虽浮滑而长，为阴中伏阳也。王叔和《脉经》云：阴附阳则狂，阳附阴则颠。阳附阴者，腰以下至足热，腰以上寒也；而阴附阳者，腰以上至头热，腰以下寒也。盖阴气虚，不能治于内，则附阳而上升，阳无承而不下降，故上热而下寒；阳气虚，不能卫于外，则附阴而下陷，放下热而上寒。
脉法：坚实者生，沉细者死。
治法：先宜以吐剂，涌吐其痰涎，用控涎丹，甘遂、大戟、白芥子等分糊丸，淡姜汤下七丸，壮者倍之，下其痰涎。然后用安神之剂，人参、茯神、琥珀、菖蒲、远志、枣仁、乳香、朱砂等。
因惊而得者，宜抱龙丸。水银二两，乳香一两，黑铅一两五钱，将铅入铫内，下水银结成珠子，次下朱砂、乳香，乘热研匀，如芡实大，每用一丸，空心，井花水下。
因思虑而得者，归脾汤主之，兼用天地膏酒服之。有因心经畜热烦躁，眼鼻如放火，宜芩、连、花粉、竹叶、丹参、麦冬、茯神、远志、菖蒲、牛黄之类。或因七情所致，郁痰为热者，宜郁金七两，明矾三两，细末，薄荷汤泛为丸，每服二钱，菖蒲姜汤下。或因气滞痰迷，用四七汤，半夏一钱五分，茯苓一钱，苏叶六分，厚朴九分，姜、枣煎服。如初起，宜吐其痰，苦瓜蒂为末一钱，井水调一盏服，得大吐后熟睡，切勿呼醒。吐时或令人目翻，须以手掩之。吐不止，用麝香少许，温汤调下，即止。吐后须人参、茯神、枣仁、远志、琥珀、南星、半夏、木香煎服。
附：孙兆治一僧患颠，半年不愈，但尽以咸物食之，待其发渴，可来取药，今夜得睡，明日便愈，如法治之，僧睡两昼夜而愈。倘一惊觉，不可复治。用酒调灵苑辰砂散，辰砂一两，枣仁、乳香各五钱，加人参为末，调酒，恣饮取醉，令卧净室，病浅半日或一日，病深者三两日醒。惜人不能用此，人但知安神，而不知昏其神则神始安。得睡者，酒力也，醉则神昏而反安矣。一妇人发颠，用心药不效，投养正丹二服，乳香汤送下，更以三生饮佐之，生川乌、生南星、生附子，加木香，治愈。一人发颠，脉喘且搏，以承气汤数下之而安。
针法：神门、内关、人中、足三里、阴蹻、阳蹻、鸠尾、心俞、胆俞、劳宫、间使选用。
灸法：小儿惊痫如狂，金门、仆参灸三壮，炷如麦大，用针入一分。又灸崑崙三壮，炷同，用针入三分。
狂症
狂之为症，皆因阳邪过极，故猖狂刚暴。若有邪附，杀人不避水火，骂詈不避亲疏，登高而歌，弃衣而走，逾墙上屋，非力所能。或言未尝见之事，少卧而不饥，自高贵也，自辨智也，自负倨也。故越人云「重阳者狂」也，《素问》帝曰：有怒狂者，此病安生？岐伯曰：生于阳也……阳气者，因暴折而难决，故善怒，名曰阳厥。阳明者常动，巨阳少阳不动，而动太疾，此其候也。夺其食即已。夫食入于阴，长气于阳，故夺其食即已，使之服生铁落为饮，以其下气疾也。阳气抑郁而不能疏越，少阳胆木挟三焦相火与太阳阴火而上逆，使人发怒如狂；夺其食者，不使火助邪也，饮以生铁落者，全以制木也，木平则火降，故曰下气疾也。
帝曰：阳明……病甚则弃衣而走，登高而歌，或至不食数日，逾墙上屋，皆非其素所能也，病反能者，何也？岐伯曰：四肢者诸阳之本也，阳盛则四肢实，实则能登高也。热盛于身，故弃衣欲走也。上焦实者，从高抑下，生铁落饮。生铁四十斤，入火烧赤，砧上捶之，有花坠地，是名铁落，用水二斗，煮取一斗，入后药：石膏三两，龙齿、茯苓、防风各一两五钱，元参、秦艽各一面，入铁汁中煮取五升，加竹沥二合，饮之自愈。
在上者越之，瓜蒂散见前。阳明实则脉伏，大承气下之。虚者补之，宁志膏，人参、枣仁、辰砂、乳香，白蜜丸，薄荷汤下。或一醉散，朱砂五钱，曼陀罗花二钱五分，末服二钱，酒送下。若醉便卧，勿惊之。
经云：悲哀动中则伤魂，魂伤则狂妄不精，不精则不正。当以喜胜之，以温药补魂之阳，惊气丸主之。附子、木香、殭蚕、花蛇、天麻、麻黄、橘红、乾葛各五钱，苏叶一两，南星五钱，朱砂为衣，入冰、麝少许，蜜丸圆眼大，一丸金箔薄荷汤下，又防己地黄汤，防己一钱，桂枝、防风各三钱，甘草二钱，酒浸一宿绞取汁，生地二斤，酒浸亦取汁，和匀服，以补魂之三阳。喜乐无极则伤魄，魄伤则狂。当以恐胜之，以凉药补魄之阴，辰砂丸主之，辰砂、白矾、郁金为末蜜丸；或以苦参一味为末蜜丸，薄荷汤下十丸，补魄之三阴。妇人热入血室，发狂不认人者，牛黄丸。牛黄二钱五分，朱砂、丹参、丹皮、郁金各三钱，冰片、甘草各一钱，为末蜜丸，新汲水化服。又方：一味大黄为末，童便调服。
凡症类癫狂，脉候乍大乍小，乍有乍无，忽如常脉，忽如鹊啄、屋漏、鱼戏，皆祟脉也。秦承祖先以苏合香丸汤调灌之，稍苏，用木香、乌药、白蔻、檀香、砂仁、藿香、苍术、厚朴、陈皮、甘草、生姜煎服。又取东向桃柳枝各七寸，煎汤灌之，可苏。虚人苏后，以归脾汤调理之。
凡中鬼祟，卒然仆地，切勿移动其尸，宜令人围绕，打鼓，焚烧诸品名香，香气不断，候苏，方可移动。
癫狂哭笑、悲歌、妄言、登高、弃衣，多称鬼神邪言，灸百会三壮，针人中三分，心俞、间使、神门。
灸尸厥秘法：用绳围患人，男左女右，臂腕截断，将绳从大椎上度下，脊上绳头尽处，七七壮，立苏。
扁鹊取三阳五会，更熨两胁下，虢太子即苏。
尸厥暴死，不省人事，百会、人中、哑门、合谷。

痫症  ***************************
痫病发时昏不知人，卒然倒仆，甚而瘛瘲抽掣、目上视或口眼喎斜，或作六畜声，将醒时，口吐涎沫。有连日发者，有日三、五次发者。中风、中寒、中暑、中热则仆时无声，醒时无涎，不复发也。痉病亦屡发热，身体强直，角弓反张，不知痫之身软或为六言之鸣也。痉旧作「痓」，传写之误也。此症面赤目赤，头摇口噤，背反弓张或颈项强急者，世多认作惊痫治之，夭枉者比比耳。痉亦有二症，热为寒抑，无汗之痉也；湿蒸为热，有汗之痉也。明者别之。
痫症之发，厥由肾中龙火之上升，而肝家雷火相从而助也。惟有肝风，故作搐搦，搐搦则通身之脂液逼迫而上，随逆气而吐出于口也。阴气虚，不能宁谧于内，则附阳而上升，故上热而下寒；阳气虚，不能周卫于外，则附阴而下陷，故下热而上寒。《脉经》曰：寸口脉前部左右弹者，阳蹻也，动苦腰背痛又为癫痫，僵仆羊鸣，恶风偏枯，麻痹身体强。又曰：微涩为风痫，并取阳蹻，在外踝上三寸，值绝骨，是穴即辅阳穴也。又曰：寸口脉后部左右弹者，阳蹻也，动苦癫痫寒热，皮肤淫痹，又为少腹痛，里急，腰及髋窌下相连阴中痛，男子阴疝，女子漏下不止。髋，髀骨也；窌，腰下穴也。张洁古曰：二脉起于足，使人跷捷也。阳蹻之络为病，阳急则狂走，目不寐，表病里和，阳病则寒，可针风池、风府，风府在项后入发际一寸，大筋内宛宛中。阴蹻为病，阴急则阴厥，胫直，五络不通，表和里病，阴病则热，可灸照海穴及阳陵泉，在膝下一寸，䯒外廉陷中。又曰：癫痫昼发灸阳蹻，夜发灸阴蹻。
王叔和《脉经》曰：寸口脉从少阴斜至太阳，是阳维脉也。动苦肌肉痹痒，皮肤痛，下部不仁，汗出而寒，又苦颠仆羊鸣，手足相引，甚者失音不能言，宜取客主人，在耳前起骨上廉，开口有空，乃手足少阳、阳明之会。又曰：寸口脉从少阳斜至厥阴，是阴维脉也。动苦颠痫僵仆羊鸣，又苦僵仆失音，肌肉痹痒，应时自发，汗出恶风，身洗洗然也，取阳白、金门。仆参。
又曰：尺寸俱浮，直上直下，此为督脉腰脊强痛，不得俯仰，大人颠病，小儿风痫。又脉来中央浮，直上直下动者，督脉也，动苦腰背膝寒，大人颠，小儿痫，宜灸顶上三壮。即脑户之类。张仲景《金匮》云：脊强者，五痉之总名，其症卒口噤，背反张，诸药不已，可灸身柱、陶道、大椎穴。又云：痉家脉筑筑而弦，直上下行。《难经》曰：督之为病，脊强而厥。王海藏云：此病宜用羌活、独活、防风、荆芥、细辛、藁本、黄连、大黄、附子、乌头、苍耳之类。
巢氏不达《内经》、叔和之旨，妄立五痫之说，一曰阳痫，二曰阴痫，三曰风痫，四曰马痫，五曰湿痫。不知痫症之发，由肾肝龙雷上冲，如从标而得者，止在经脉不通；从本而得者，邪入肾间动气。夫两肾间动气是生气之本、脏腑之根、呼吸之门也。所谓生气者，阳从阴极而生，即苍天之气所自起之分也。故经曰：苍天之清净，则志意治，顺之则阳气固，虽有贼邪不能害也。或经脉引入外感，内伤于本，即伤其生化之原，而命门相火自下逆上，塞其音声，迫出遍身之鸣，与脾之涎沫涌出于口，潮入于心，故卒倒无知，而古今论治，皆不审《内经》之旨，深可慨也。
刘河间以为热甚而风燥，其兼化也，专清凉为主。三因分：六气为外因，七情为内因，饮食为不内不外因。
丹溪主痰与热，用星、半、芩、连为主，热多者清心，痰多者行吐，然后用安神平肝之剂调之。归、地、芎、柴、朱砂、青黛、牛黄、金箔之类。
张子和法汗、吐、下并行，虚而不胜三法者，宜星、香、苓、参、菖蒲、门冬、全蝎、竹沥；或龙脑安神丸，犀角、茯神、人参、麦冬各二两，冰、麝、牛黄各三钱，马牙硝二钱，甘草、骨皮、桑皮各一两，金箔三十五片，蜜丸弹子大，姜汤下，日三服。因火热者，黄连、麦冬、茯神、竹叶、半夏、南星、柏子仁、菖蒲。元气实者，滚痰丸，大黄二两，黄芩三两，沉香一两，礞石、硝石同煅一两，水澄竹沥、姜汁、神麴糊丸；或参朱丸，虚实可用最妙，以人参、蛤蚧、朱砂等分为末，猪心血为丸，金银汤送下。
昼发治阳蹻，宜升麻汤，麻黄（连节）八钱，苍术一两五钱（炒），防风八钱，炙甘草五钱，空心煎服。夜发治阴蹻，宜四物汤加柴胡、栝蒌、半夏、南星、菖蒲、远志、枣仁、知母、黄柏，空心煎服。
晨朝发者，病在足厥阴肝；平旦发者，病在足少阳胆；日午发者，病在足太阳膀胱；黄昏发者，病在足太阴脾；人定时发者，病在足阳明胃；半夜发者，病在足少阴肾。前方中依发时加引经药治之。
《千金方》云先身热、瘛瘲、惊啼而后发，脉浮大者，为阳痫，在腑易治；先身冷、不惊掣、不啼叫而病发，脉沉细者，名曰阴痫，在脏难治。
刘宗厚云：阴阳痫即急慢惊也。
阳痫者，痰热客于心胃，闻惊而作，若痰热甚者，虽不惊触亦作也，宜用凉剂。阴痫者，亦本于痰热，而用寒凉太过，损伤脾胃，变而成阴，法宜温补，以燥湿之品治之。病久而痰成窠囊，须与厚朴丸。厚朴、川椒、川乌各一两半，紫菀、吴萸、柴胡、菖蒲、桔梗、茯苓、官桂、皂角、乾姜、人参各二两，黄连二两半，巴霜五钱，蜜丸桐子大，每服五七十丸，姜汤下。春夏加黄连二两，秋冬加厚朴二两，外加人参、菖蒲、茯苓各一两五钱。窠囊日久必至生虫，宜妙功丸服之。木香、丁香、沉香、各五钱，乳香、麝香、熊胆各二钱五分，白丁香三百粒，轻粉四钱五分，雄黄、青皮、芩、连、胡连各五钱，黑丑、三稜、蓬术、雷丸、鹤蝨、甘草、陈皮各一两，大黄一两半，赤豆三百粒，巴豆七粒，荞麦面两半作糊，每丸重一钱，朱砂为衣，阴乾，温水化开服。轻者即愈，童者不三服，用治诸痫俱效。然须防其再发，宜十全大补汤加枣仁、远志、麦冬、朱砂、金银箔补其心气，经年不辍，可保不发；而六味丸亦不可少，如脉沉小急实，虚而弦急者，皆不治。
灸法：狂言不避水火，间使三七壮，百会九壮。癫痫瘛瘲，不知所苦，二蹻主之，男阳蹻，女阴蹻。昼发取阳蹻申脉，夜发取阴蹻照海。失志痴呆取神门、鬼眼、百会。凡灸两蹻各二七壮，必先用药下之乃灸，否则痰气壅塞必杀人。小儿急慢惊痫，切不可执持，其发搐又不可混灸，愚谓风痫可灸，惊热不可灸，风痫之痰，若灸著穴，痰去心清，可渐安矣。每见人无术，辄投艾火，不惟失穴，儿反增悸，且小儿经络脉道未全，戒之。小儿惊痫，先怖恐啼叫乃发也，用炷如麦大，灸顶上旋毛中三壮及耳后青络脉。风痫先出手指，如数物状，乃发也，灸发际宛宛中三壮。猪痫病如尸厥，口吐清沫，灸巨阙三壮。羊痫目瞪吐舌，羊鸣，灸第九椎下间三五壮。马痫张口摇头，身反折，马鸣，灸仆参左右各三壮。牛痫善惊反折，手掣手摇，灸手少阴掌后去腕五分陷中。

怔忡惊悸恐  ***************************
人之所主者心也，心之所主者血也。心血消亡，神气失守，则宅舍空虚，痰因以客，此怔忡之所由作也。心中惕惕然跳，筑筑然动，怔怔忡忡，不能自安，即所谓悸也，一属虚，一属饮。虚由阳气内虚，心神不足，内动为悸，宜人参、白术、黄耆、甘草、茯神以养心气；虚由阴气内虚，火即妄动而悸，宜参、麦、生地、归身、龙眼以养心血。饮由水停心下，侮其所胜，心君畏水不能自安，故惕惕而悸，宜茯苓、白术、半夏、橘红、茯神以清其痰饮；或有汗吐下后，正气内虚，以致怔忡者，宜参、耆、术、草、归、芍之类以补其耗散之气血；亦有邪气攻击而悸者，宜审其为何邪而攻去之。又有脉来结代，是营卫不行，非补气血生津液者不能治也。
心为君火，包络为相火，火为阳，阳主动，君火之下，阴精承之，相火之下，水气承之，如是则动得其正。而清净光明为生之气也，若之所承，则烦热而为怔忡，当补其不足以安其神气，未瘥则求其属以衰之，壮水之主以制阳光也。各脏有疾，皆能与包络之火合动而为怔忡，随其所犯而补泻之，更须从包络而调之平之。如各脏移热于心，以致胞络火动者，治亦如之。
有所忧虑便怔忡者，属虚，归脾汤主之。有时作时止者，痰因火动也，温胆汤加黄连，或二陈加枳实、香茹。瘦人多血虚，肥人多气虚或痰饮。阴火上冲，怔忡不已者，甚则头运眼花，齿发脱落，或见异物鬼神之类，或腹中作响，皆宜滋阴降火，宜六味加知、柏、茯神、枣仁养心之品。日服降火药不愈者，是无根失守之火，宜八味丸。亦有所求不遂或过纵自悔，嘘嗟夜语，若有所失者，宜以温胆汤加人参、柏子仁为丸，辰砂为衣，日三服。胸中否塞，不能饮食，心中如有所怯者，喜居暗室或倚门后，见人即畏避无地，此名卑惵之病，专由于血不足也，宜人参养营汤加藿香、穀芽。
惊、悸、恐各有不同。惊者，卒然惊触，不自知也。悸者，本无所惊，心自动而不宁，即怔忡也。恐者，自疑若人将捕，不能独坐卧也。治之之法，悸则祛其痰，惊则安其神，恐则定其志。心为离火，内阴而外阳；肾为坎水，内阳而外阴。心以神为主，肾以志为主。阳火阴水，心肾既济，神志自宁，全在阴精上奉以安其神，阳气下藏以定其志。
惊气入肝。黄帝问曰：足阳明之脉病，恶人与火，闻木音则惕然而惊。岐伯曰：阳明者胃脉也，胃者土也，闻木音而惊者，土恶木也。因大惊而成者，脉必动如豆粒而无头尾，以黄连安神丸镇之，朱砂、黄连、生地、归头、甘草，为末蜜丸。肾虚而恐，人参、黄耆、白术、元参、黄柏（盐水炒）、当归、熟地等。胆虚而恐，人参、枸杞、枣仁，柏子仁、熟地、五味、桂、半夏、茯苓、陈皮。肝胆俱虚，百药不效，鹿角胶酒化，空腹下五钱，极妙。古人所谓肝无虚，不可补，补肾即所以补肝也。肝藏血，血不足则恐，四物汤加山萸、枣仁、丹参、圆肉；胃虚则恐，必宜六君子汤主之；憷惕思虑则伤神，神伤则恐惧自失，归脾汤主之。经云：精气并于肾则恐。地黄、天冬、枸杞、远志、茯苓。健忘者，肠胃实而心虚，心虚则营卫留于下，久之不以时上，故善忘，归脾汤加升、柴、大枣。肾盛怒而不止则伤志，志伤则喜忘其前言，地黄、归、芍、丹皮、远志、茯、杞、天冬。思虑过度，痰迷心窍而善忘者，归脾汤加橘、半、枳、术、茯神、朱砂。心肾不交宜朱雀丸，沉香五钱，茯神二两，蜜丸，参汤送下；或交泰丸，黄连一两，肉桂一钱，为末蜜丸，淡盐汤送下。
针法：心中虚惕，神思不安，胆俞、心俞、内关、通里。怔忡健忘不寐，手少阴心虚，内关针五分灸三壮，神门针三分灸二七壮，少海针一分。

健忘  ***************************
经云：上气不足，下气有馀，肠胃实而心肺虚，虚则营卫留于下，久之不以时上，故善忘也。又曰：肾盛怒而不止则伤志，志伤则喜忘其前言。血并于下，气并于上，乱而喜忘，宜代抵当丸去其瘀血。大黄四两，生地、归尾、桃仁、山甲、元明粉各一面，桂三钱，为末蜜丸。
思虑伤脾，归脾汤，挟痰加姜汁、竹沥。精神短少，人参养营汤，参、耆、术，草、熟、芍、归、苓、桂心、远志、五味、陈皮、姜、枣。痰迷心窍，导痰汤，二陈加胆星、枳实；或二陈送寿星丸，琥珀、胆星、朱砂、猪心血、姜汁丸，参汤送下。上盛下虚，以丹参、麦冬、茯神、远志、人参、黄耆、甘草、升、柴。水火不交，宜朱雀丸，见前。禀赋不足以致健忘，孔圣枕中丹，远志肉、石菖蒲、龙骨、龟甲，等分为末，酒服三钱。又方，石菖蒲、远志肉等分为末，戊子日服二钱，令人不忘。丁酉日密自往市，买远志，戴帽中归，然后为末，酒调服，勿令人知，治忘如神。

不能寐  ***************************
经曰：卫气留于阳，则阳气满，不得入于阴，则阴气虚，故目不瞑也。卫气留于阴，则阴气盛；不得入于阳，则阳气虚，故目闭也。《难经》云：老人卧而不寐，少壮寐而不寤。少壮者，血气盛，肌肉滑，气道通，营卫之行不失于常，故昼日精夜不寤也。老人血气衰，气肉不滑，营卫之道涩，故昼日不能精，夜不得寐也。经曰：诸水病者，故不得卧，卧则惊，惊则咳甚。阴虚目不瞑，《内经》饮以半夏汤一剂，阴阳已通，其卧即安，以流水千里以外者八升，扬之万遍，取五升，炊以苇薪，沸则置秫米一升，半夏五合，徐炊，令竭为一升半，去滓饮汁一小杯，日三服，以知为度。病新发者，覆杯则卧，汗出已矣。久者三饮而已矣。又云：胃者六腑之海，其气下行，阳明逆，不得从其道，故不得卧也。故曰胃不和则卧不安，此之谓也。白术、陈皮、茯苓、砂仁、生姜。仲景治虚烦不眠，酸枣汤主之，枣仁、甘草、知母、茯苓、川芎、生姜。振悸不得眠，半夏（制）、茯苓、陈皮、甘草、芡实、竹茹。虚劳烦热不得眠，枣仁二两（研），水二盏，绞汁同半夏二合煮糜，入地黄汁一合再煮，时时与服。烦躁不得眠，六一散加牛黄。脾虚不眠，寒也，枣仁炒末，竹叶汤调服。胆实多睡，热也，枣仁研末，姜茶汤调下。卧而多惊，邪在肝胆，羌活胜湿汤，参、耆、甘、苓、羌、独、芎、藁、防、蔓、辛、薄、柴等治之。大凡怔忡失志，惊悸健忘，心风不寐，皆系胆涎沃心，或因心气不足，反以凉心大过，心火益微，痰涎愈盛，惟以理痰顺气为第一义，导痰、二陈加枳壳、南星，菖蒲。喘不得卧，苏子、橘红、桔梗、甘草、竹茹。厥阴不得卧，宜牛膝、丹皮、苡仁、沉香、官桂、木通之类。总之补肝和胃二法尽之矣。
针法、灸法：见前怔忡门。

不能食  ***************************
胃气盛，则能食而不伤，过时而不饥；脾胃俱虚，不能食而瘦；脾胃俱旺，则能食而肥。凡不能食，必作虚论，一作火衰。脉缓怠惰，肢重泄泻，湿也，二术、茯苓、陈皮、甘草、厚朴、姜、枣；脉弦气弱，自汗，肢热泄泻，毛枯发脱，虚而热也，虚火可补，参、耆、术、草、苓、芍、山药、陈皮之品。脉虚气弱，四君子加半夏、炮姜：虚而有痰，六君子加姜汁；痰积痞膈而不能食，皂角烧存性，研末酒下。脾虚不运而不能食，切不可消克，宜以异功散调之；或嗜食太过，脾胃痞满不食，枳术丸，亦不可多服；或服补药未效，加香、附；老年食滞，宜用木香乾姜丸，白术二两，枳实一两，乾姜七钱，木香五钱，荷叶煎汤，调打神麴糊为丸。或以补骨脂、肉豆蔻各二两，神麴糊丸服。又方，菟丝子淘净酒浸，晒乾为末，酒服三钱，十日外饮啖如汤沃雪。或用八味丸补命门之火，以壮脾土，为进食妙剂，中焦是治，自无前症矣。亦有心肾不交，以致脾失健运，宜鹿茸橘皮煎丸，橘皮十两，去白为末，又用五斤不去白，于磁锅煮汁，去渣如饴听用，鹿茸、菟丝、吴萸、乾姜、厚朴、苁蓉、巴戟、附子、萆薢、石斛、牛膝、杜仲、阳起石各三两，炙草一两，已上各如法制，共为末，入前饴并皮末，捣和丸桐子大，空心盐汤下三十丸。恶闻食臭，大剂参、术，各须用姜汁拌炒煎服，宜资生丸，人参、白术、苡米仁各三两，橘红、山楂、神麴各二两，白茯苓、芡实各两五钱，山药、麦芽、白扁豆、莲肉各二两，黄连、肉蔻各三钱半，桔梗、藿香、甘草各五钱，蜜丸重二钱。每一丸空心细嚼，姜汤下。
针法：内关、中脘、足三里、内庭、公孙。又法：灸间使三十壮。若四肢厥冷，脉沉不至，乾呕不食，粥药皆吐，灸之快通，此起死回生之法也。

自汗盗汗  ***************************
《内经》云：阳气有馀为身热无汗，阴气有馀为多汗身寒，阴阳有馀，则无汗而寒。此平人也。又云：饮食饱甚，汗出于胃；惊而夺精，汗出于心；持重远行，汗出于肾；疾走恐惧，汗出于肝；摇体劳苦，汗出于脾。卧而出汗，醒则倏收，名曰盗汗。不因发表，不因动作，自然汗出。名曰自汗。
夫心之所藏在内者为血，发于外者为汗。自汗之症，未有不因心肾俱虚而致。若阴阳虚，则腠理发热自汗，此阴阳偏胜而致。又有伤风中暑，惊恐房劳，历节风湿，肠痈，痰饮，产褥诸症，亦能自汗。
仲景云肉极则津脱腠开汗大出，巢氏曰劳症阳虚津泄多汗，又云心热则腠理开而汗出。
盖心之阳不能卫外而为固，则自汗出；肾之阴不能退藏而为密，则盗汗出。肺主气，又主皮毛，司腠理，肺虚则表不能卫而自汗出。邪在于内则玄府不闭，则汗从肾府出；邪在于表则腠理不肥，而汗从经络出。脏腑之阴拒格卫气，浮散于外，无所依从，则汗出。胃虚水穀之气脱散，则自汗出。
阴虚阳必凑，故发热自汗，当归六黄汤主之；阳虚阴必乘，故发厥自汗，黄耆建中汤主之。身冷自汗，阴躁欲坐卧于泥水中，脉浮而数，按之如无。经曰：脉至而从，按之不鼓，诸阳皆然。此阴盛格阳也，真武汤水冷与服。
尺肤涩而尺脉滑，营血自涸者，多汗；又津脱者，汗大泄，宜调卫汤。痰多汗自出，痰消汗自止，理中降痰汤。火气上蒸，胃湿作汗，凉膈散。气不顺则汗，小建中汤加木香、芍药、官稜、炙草、姜、枣。饮酒中风则为漏风而多汗，白术散，牡蛎、白术、防风、黄耆。病后气血俱虚，或产后气血俱虚自汗者，十全大补汤。别处无汗，惟心孔一片有汗，此必思虑伤心也。獖猪心一具，破开带血，入人参、归身各一面，用线缝煮熟，去药食心，仍以艾汤调茯苓末服，如是三服取效。倘诸药止汗不效，但理心血液汗乃止，十全大补汤加枣仁、远志肉、五味、朱砂，镇摄心神为主。若汗出如珠如胶而淋漓，揩试不逮者，皆不可治。
头汗出，齐颈而还，血症也。额上偏多者，首为六阳之会，蒸热而汗也。左颊属肝，右颊属肺，鼻属脾土，颏属肾，额属心。三焦之火涸其肾水，其外沟渠之水阳否隔，上下奔迫。治迫而上行于心，故额偏多，而心血不足也，丹参、当归、生地、茯神、枣仁、白芍、黄耆、枸杞、圆肉。手足汗多，气热也，白术、黄连、牡蛎；亦有气弱者，汗多冷，十全大补汤；或挟风痰者，加白附子、川乌。
盗汗，阳衰则卫虚，所虚之卫行于阴，当目瞑之时，无气以固其表，则腠理疏而汗；醒则行阴之气而复于表，汗自止，故名盗汗，又名寝汗。
伤寒阳明病，脉沉实有力，潮热自汗，脉略浮者，必盗汗。又三阳合病，因合则汗。伤寒盗汗非杂症之责，其阴虚也，邪在半表半里，小柴胡；火气上蒸，胃湿自汗，亦非阳虚，宜以凉膈散。自汗阴蒸于阳，玉屏风散。盗汗阳蒸于阴，当归六黄汤；虚人加黄耆，减芩、连，身热加骨皮、秦艽，肝虚加枣仁，肝实加胆草，烦心加连、辰砂、麦冬、竹叶，脾虚加术、芍、山药，去芩、连。
灸法：诸汗灸膏肓、大椎、复溜，针列缺、云门。伤寒自汗及当汗不汗，补合谷。伤寒汗多不止，泻内庭、合谷，补复溜、百劳。伤寒无汗及自汗发黄，泻复溜、内庭，补合谷。虚弱人盗汗不止，泻合谷，补复溜。

关格  ***************************
关者，阴盛之极，故关闭而溲不得通也；格者，阳盛之极，故格拒而食不得入也。经曰：上下不通，则暴忧之病也。又曰：传化不行，上下不并，良医弗为。身半以上，阳气常在，则热为主病；身半以下，阴气常在，则寒为主病。忽然生逆，二便不通，甚则烦乱，身冷无脉，此气闭也，与大承气汤则便通吐止脉和矣。脉虚人倦，人参、茯苓、半夏、陈皮、甘草、生姜，水煎，入冰、麝少许服。脉沉细肢冷，参、附加冰、麝，为末糊丸，每服十丸。脉数有热，五苓散加栀子、大黄、厚朴、枳壳、槟榔、木通、陈皮、生姜，水煎，入冰、麝少许服。又法：皂角烧存性为末，米汤送或猪脂二两煮食。

呃逆  ***************************
刺鼻取嚏即止，遇大惊亦止
伤寒汗吐下后，与泻利日久或大病后气呃，中气虚也。虚而热者，人参、竹茹、陈皮、甘草、生姜、大枣；虚而寒者，人参、白术、甘草、乾姜、附子、丁香，柿蒂。大便闭，脉沉数者，调胃承气。呃而心下悸者，半夏、陈皮、茯苓、甘草、南星、木香、竹沥、姜汁、丁香、柿蒂煎服。久病虚人，见之为危。火呃水煎乾柿汤，加老生姜服。呃呃连声为实，可治；呃间半时再呃为虚，难治；肺脉散大者死。

霍乱  ***************************
霍乱者，心腹胀痛，呕吐泄泻，憎寒壮热，头痛眩晕，先心痛则发吐，先腹痛则发泻，心腹俱痛，吐泻并作，或手足冷，或自汗，甚则转筋，入腹则死。多因中气不足或内伤七情，外感六气或伤于饮食，往往发于夏秋，阳热迫于外，阴寒伏于内，使人阴阳反戾，清浊相干，阳气暴升，阴气顿坠，阴之之法，渗脾胃之湿，散诸邪之气，然脾胃有虚有实，感邪有阴有阳，宜消息施治。
《内经》云：太阴所至为霍乱。又曰：土郁之发，民病霍乱。又岁土不及，风乃大行，民病霍乱。又足太阴之别……，厥气上逆则霍乱。且巢氏《病源》乃曰：霍乱由清浊相干，乱于肠胃，因饮食而发者，心腹绞痛；因风寒而发者，身体疼痛；因于心者，但心腹痛而已。如是而《内经》之旨，不复问矣。
刘河间专主火热，张子和则以风湿暍三气合为病邪，盖土湿为风木所克，又为炎暑郁蒸，致呕吐者，暑热之变也；泄泻者，土湿之变也；转筋者，风木之变也。合众论而参治，庶为活法，安可执一说以误人耶！
罗谦甫于墙阴掘地约二三尺深，取土入新汲水，搅之澄清，名曰地浆，服之则气和而吐泻自止。若多食凉水瓜果所致，宜藿香、木香、厚朴、陈皮、苏叶、生姜。若四肢重著，骨节烦疼，因于湿也，二术、朴、陈、茯、泽、车前。若七情郁结，宜乌药、香附、木香、枳壳、厚朴、陈皮、苏子。若手足厥逆，气少神清者，寒也，四逆汤加食盐。如转筋者，风木克脾土也，平胃散加木瓜。如身热烦渴，气粗口燥，面垢者，暑也，香薷、黄连、厚朴、陈皮、甘草、生姜，煎好澄冷服。如食滞者，腹痛不可近，香、砂、二术、枳实、豆蔻。在上者吐之，食盐汤；在下者，加大黄泻之。通用藿香、香薷、砂仁、厚朴、半夏、茯苓，甘草、陈皮、生姜。复庵用苏合香丸以通其否塞，次进藿香正气散加木香，煎吞来复丹。若泻甚则勿用来复丹；若泻而不吐，胸闷，浓盐汤探吐；如已吐未吐，并可用正气散或间进苏合香丸；如吐而不泻，心腹大痛，频欲登圊，苦于不通，宜木香、枳壳、枯梗，煎服；若膈而不下，来复丹引导下行；吐泻不止，元气耗散，病势危笃，或米粒不入，或口渴喜冷，或恶寒战掉、手足逆冷，或发热烦躁、揭去衣被，此内虚阴盛，不可以其喜冷去被为热，宜附子理中汤，甚则四逆汤，并须冷服。霍乱已透，而余吐余泻未止，腹有馀痛，宜一味扁豆叶煎服。如胸痛甚，因吐不透，橘红、盐各一两服。大吐泻后，虚烦而渴，津液枯竭，人参、麦冬、花粉、乾葛、甘草、茯苓，煎服。乾霍乱，飞盐四、五钱，调童便服，此良法也，迟则难救。所谓乾霍乱者，心腹胀痛，烦躁愦乱，不吐不泻是也，俗名搅肠沙，此土郁不发泄，火热内炽，阴阳不交，皆为火极之故。或云方论皆言宿食与寒气相搏，何以独指火乎？曰闷乱烦痛，故经云诸躁狂越，皆属于火者乎。又卒暴之病，亦属于火者乎？但攻之太过，则反悍格，须反佐以治，然后火可散耳。古法有用盐煎童便，非第用其降火，亦兼取其行血，故妙。
妊孕霍乱，先吐或腹痛吐泻，是因于热也。头疼体痛发热，是挟风。若风犯皮肤，则气不通，而风热上冲，必为头疼；若风入脾胃，则泻利呕吐，甚则手足逆冷。妊妇患此，多致损胎。薛立斋云：如内伤饮食，外感风寒，霍香正气散；若只因食滞，半胃散；若阳气虚寒，手足逆冷，温补为急，理中汤。
产后霍乱，腑脏虚损，饮食不消，感冒风冷所致，若热而欲饮水者，五苓散；若寒而不欲饮水者，理中汤；虚冷者，理中汤加附子或来复丹。
凡霍乱初起及新愈，不可便与穀气，每致杀人。如吐泻已多，元气困极，审无邪在，须米饮补养。脉洪大者吉；如脉见微细，而舌卷囊缩者，不治。
霍乱之后，阳气已绝，或遗尿，或气乏不语，或汗出如珠，或躁欲入水，或四肢不收，皆为死症。
霍乱欲死灸法：肘尖七壮。取令病人端坐，又手平胸，肘后突出尖骨罅中是穴，用指甲按切，酥酥麻为真，背后灼艾。
针法：将委中出血。
又法：以水将手拍两腿弯，立止。

胀满  ***************************
黄帝曰：心腹满，旦食则不能暮食，此为何病？岐伯曰：名为鼓胀。夫鼓之为胀，其中空无物，外皮绷急，取譬而气虚满者，乃为切当。又曰：厥气在下，营卫留止，寒气逆上，真邪相攻，两气相搏，乃合为胀也。《脉要精微论》曰：胃脉实则胀；《本神》篇曰：脾气实则腹胀，经溲不利；《阴阳应象大论》曰：浊气在上，则生䐜胀。此《内经》论实症有三也。《经脉》曰：是太阴之别，……虚则鼓胀。按公孙穴道。《太阴阳明论》曰：食饮不节，起居不时者……入五脏则䐜满闭塞。此《内经》论虚症有二也。《经脉》篇曰：胃中寒则胀满。《异法方宜论》曰：脏寒生满病。《风论》曰：胃风……鬲塞不通，腹善满，失衣则䐜胀。《六元正纪大论》曰：太阴所至为稸满。此《内经》论寒症有四也。《至真要大论》曰：少阴之司天，少阴之胜复；少阳之司天，少阳之胜复。又曰：热胜则肿。又诸胀腹大皆属于热。此《内经》论热症有四也。
胀有五脏六腑。经曰：心胀者，烦心短气，卧不安；肺胀者，虚满而喘咳；肝胀者，胁下满而痛引小腹；脾胀者，善哕，四肢烦悗，体重不能胜衣，卧不安；肾胀者，腹满引背央央然，腰髀痛。胃胀者，腹满，胃脘痛，鼻闻焦臭，妨于食，大便难；大肠胀者，肠鸣而痛濯濯，冬日重感于寒，则飧泄不化；小肠胀者，少腹䐜胀，引腰而痛；膀胱胀者，少腹满而气癃；三焦胀者，气满于皮肤中，轻轻然而不坚；胆胀者，胁下痛胀，口中苦，善太息。然脏腑虽各有胀，而无不本于肺、脾、肾三脏者。肺属金，主气；脾属土，主运化；肾属水，主五液。故五气所化之液，咸本于肾；五液所行之气，咸本于肺；转输于金、水二家，以制水而生金者，咸本于脾。是以肿胀之症，无不由此三者。但阴阳虚实，治法各殊。
先胀于内，后发于外，多实；先肿于外，后甚于里者，多虚。小便黄赤，大便犹结者，多实；小水清白，大便稀溏者，多虚。脉滑数有力者，多实。形色红黄，气息粗长者，多实。容颜枯藁，音声短促者，多虚。已上诸症，不可不辨。
实热论治：浊阴出下窍，不病之常也。膏粱酒客，湿热内郁，阴火上冲，浊阴不降，三焦不通，二便不利，胀乃生焉。经乃所云：中满者泻之于内。又曰：下之则胀已。又曰：治平权衡，去菀陈莝，开鬼门，洁净府，宣五阳，巨气乃平。如硝、黄、实、朴，去菀陈莝之剂也；猪、泽、通、茯、丑、戟、芫、遂，洁净府之剂也；桂、附、姜、吴，宣布五阳之剂也。然热有重轻，实有大小，及致病之由，此当明辨，随症施治。仲景云腹满不足，不当下之；腹满发热，饮食如故者下之。
虚寒论治：脾为太阴，司地道阴水之化。脾阴太过，违天道阳火之化。盖无阳不能运行三焦、腐熟水穀，乃为胀满，治宜辛热分消汤，黄耆、吴萸、厚朴、草蔻、黄柏，益智、木香、半夏、升麻、人参、茯苓、当归、黄连、泽泻、麻黄、乾姜、附子，毕澄茄。附子理中汤、金匮肾气丸皆可用之。
治胀三法：阴从下逆上而盛于中者，先抑之，而后调其中，此血不足而火亢之症。阳从上降下而盛于中者，先举之，则调其中，此气不足而阳陷之症。邪从外入内，而盛于中者，先治其外，而调其内，此六气成胀也，藿香正气散，藿香、腹皮、紫苏、白芷、厚朴、桔梗、陈皮、半夏、茯苓、甘草，加生姜，灯心煎服。如七情成胀，沉香降气散，沉香、乌药、香附、砂仁、甘草，加食盐或木香调气散，木香、藿香、砂仁、豆蔻、甘草，加生姜煎服。如饮食伤成胀者，香砂调中汤、二陈、平胃与香、砂、枳实、青皮、山楂、神麴。如畜血成胀者，青紫筋见，小水仍利，代抵当丸，桃仁、蓬术、大黄、生地、当归、芒硝。女人先因经断而后肿胀，血结胞门，病发于下，血分丸，椒仁、甘遂、续随子、附子、吴萸、郁李、黑丑、灵脂、元胡、归尾各五钱，芫花一钱，蚖青十枚（去头翅足、米炒），螌蝥十枚，胆矾、砒各一钱，石膏二钱，为末，糊丸芡实大，陈皮汤送一丸。
肠覃者，寒气客于肠外，与卫气相搏，瘜肉乃生。小如鸡卵，大如怀妊，月事以时下。宜气药调之，气胀方，鸡内金（大雄鸡者，炙）五钱，真沉香八钱，砂仁一两，为末，姜汤送下。（覃音寻。）
石瘕者，生于胞中，寒气客于子门，恶血留止，日以益大，月事不以时下。宜以血药行之，血胀方，蓬术、元胡、郁金、五灵脂、黑丑、牛膝、穿山甲、肉桂，为末，醋糊丸，酒送下。
女人属气分胀者，先病胀而后经水断，心胸坚大，病发于上，宜治气分，枳壳、陈皮、桔梗、木香、槟榔、香附、乌药、砂仁、白术、苍术、半夏、茯苓、紫苏、官桂、生姜，煎服，为末亦可。
胀病必喘，喘则必胀，二症相因。但先胀而后喘治在脾，先喘而后胀治在肺。治脾用苍白术、厚朴、枳实、腹皮、砂仁、木香、沉香；治肺用桑皮、葶苈、白蔻、枳壳、苏子、桔梗、陈皮。如利小便用木通、车前、猪苓、茯苓、通草、防己、泽泻，名洁净府也；如欲发汗，用麻黄、羌活、葛根、防风、紫苏，名开鬼门也。如人强能食，少年初病，其脉有力者，可暂投硝、黄、遂、戟与商陆、芫花等，亦宜酌用。
胀起于旬日之间，忽然因七情六气而成者，实也，当疏利为主，已上诸法可用。
胀起于经年累月，先肿于外，后胀于内，小便淡黄，大便不结，色泽枯藁，神倦懒言，脉细无力，虚寒症也。人参、白术、茯苓、甘草、陈皮以补脾也；黄耆、桔梗、苡仁、山药以补肺也；沉香、木香、砂仁、陈香圆以理气也；五苓散以利小便；升、柴以开鬼门。如虚盛多寒者，桂、附、姜、吴俱宜审用，人参、白术须大剂频投方能有救，金匮肾气丸是乃切要之方。至于以白芍于土中泻木，忍冬能和缓下气，赤豆、木瓜利水与下气交长，片脑、鸡金宽膨与温中并用，牙皂角烧灰为末、假神麴糊为丸取利甚捷。鸡屎白炒热、袋盛、浸酒须空腹而饮，下水大奇。青蛙入猪肚中烹为佳馔，野鸡和椒茴末面作馄饨，皆海藏之仙方，屡用之而屡效。
脉实大浮洪者，易治；沉细微小者，难痊。身热脉大腹胀为逆；腹胀便血脉大为逆；发热不休、寒热如疟，皆不治。或腹大、肢冷、泄泻三症并见，不及一时死。若胀则上呕而喘咳，下而泄泻，脉微或大，为逆不治。
腹胀多是气虚不敛，用辛散之品反甚，宜以酸收之白芍、五味之属，少佐益智以其能收摄三焦元气也。朝宽暮急，以当归为主；暮宽朝急，以人参为主；朝暮俱急，二味并用。按之有痛处，乃瘀血也，加行血药。经云：浊气在上，则生䐜胀。又云：下之则胀已。谓宜以沉降之品，引浊气在上者而下之，非通利大府之谓也。凡肿胀初起，痰多发喘，小便不行，服济生肾气丸无不效。
脾胃气虚、心腹胀满灸法：取太白、足三里、水分、气海。又法：先灸中脘七壮，引胃中生发之气上行阳道，兼服东垣木香顺气汤，使浊阴降而胀平矣。
虚劳浮肿，针太冲、肾俞朴之；小腹胀满，三阴交、三里、内庭；单胀，石门、气海、内庭；双胀，合谷、曲池、支沟、气海、三阴交。一切水肿，针水沟，灸用水分、气海、天枢。

肩背痛  ***************************
经曰：西风生于秋，病在肺，俞在肩背。其分野所属故也。又云：肺气有馀则肩背痛。风寒汗出，虚则肩背痛而寒，少气不足以息。又云：少阴司天，热淫所胜，痛在肩背、缺盆。又云：邪在肾，则肩背痛。是肾气逆上也。
岁火太过，肩背热痛，即少阴司天，金为火贼故也，宜二冬、知、地、甘、桔、归、芩。如风寒汗出，肩背痛，小便数，宜防风汤，升、柴、羌、藁、参、耆、青、陈、白蔻、黄柏；虚者去柏，加桂枝。肩背痛不可回头，此小肠气郁也，宜用风药散之。有因看书对弈所致者，宜十全大补汤加枳壳、桔梗理其滞气。风热乘肺而痛，宜荆、防、牛蒡、粉芩、桔、壳。如短气小便自遗者，虚也，补中益气汤。湿热项强连背者，宜拈痛当归汤，羌、防、升、葛、二术、归、甘、参、桂、知、芩、泽、茵、苦、陈。常肩背冷痛，一片痰饮凝积也，宜消之，导痰汤加木香、香附、桔、枳开散，倍以白芥子。肾气逆上，痛引肩背，沉香、肉桂、青盐、牛膝、川椒、小茴、茯苓。膀胱夹脊脉道，六味汤加肉桂、苡仁、芡实。

臂痛  ***************************
六经分治：两手伸直，贴身垂下，大指居前，小指居后。属前廉系阳明，升麻、乾葛、白芷；后廉系太阳经，羌活、藁本；外廉系少阳，柴胡；内廉系厥阴，柴、青；内前廉系太阳，升麻、葱白、白芷；内后廉系少阴，细辛、独活。
痛有风湿所搏、寒邪所袭者，宜白芷、荆芥、芎、归、甘、桔、枳、朴、芍药、乾姜、苍术、桂枝。痛有挈重伤筋，宜八珍汤加官桂、丹皮、胡索、寄奴、木瓜、片姜黄。痛有痰饮流注患处，冷而不热，轻者导痰汤加木瓜、片姜黄；重者控涎丹。
针法：肩膊背及两臂，红肿痠疼，俯仰不便，牵引作楚，用肩外俞、肩井、肩髃、脾缝、曲池。
灸法：凡背痛多作劳所致，技艺辛苦之人与士子攻苦及闺阁针指女工者有之，亦有色劳者，如晋之景公是也。风湿流注于太阳，未必非劳苦时所感也，大凡背及肩背痠疼，当灸膏肓、肩井、肩髃，无不效验。背脊心红肿痛，肩井、肺俞、风门、五枢，宜与痛痹门参看。

胁痛  ***************************
肝合于胠胁，故胁属肝，然筋经所过则挟邪而痛，亦有多端，不可执也，且左右为阴阳之道路，故肝主阴血而属左胁，肺主阳气而隶于右胁。左胁多怒伤或瘀血作痛，右胁多痰气或郁结作痛，其间七情六淫之犯、饮食劳动之伤，皆足以致痰凝气结血留，不可以痰气专主于右、左胁专主瘀血，要知痰气与血相搏而为痛也。
肝气宜顺而不宜逆，逆则痛，痛不止而死矣。故治胁痛必须平肝，平肝必须补肾，肾水足而后肝木有养，其气自平，而胁痛止矣。宜肝肾兼资汤，熟地一两，白芍二两，当归一两，白芥子三钱，栀子（炒）一钱，山萸肉五钱，甘草三钱，水煎服，此方补肾为主，滋肝佐之，兼理痰火，一剂而胁痛止。
伤寒少阳胁痛，小柴胡汤，不大便加枳壳。不因伤寒胁痛，身体发热，枳壳、桔梗、细辛、川芎、防风、乾葛、甘草。盖枳壳为胁痛的剂，所以诸方皆用之。胁痛而气喘，分气紫苏饮，紫苏、桑白皮、五味、桔梗、腹皮、草果、茯苓、陈皮、甘草、姜，煎服。怒气伤肝，柴胡疏肝散，川芎、柴胡、香附、芍药、枳壳、陈皮、甘草，煎服。悲伤肺气而胁痛，推气饮，姜黄、枳壳、桂心、甘草为末，姜枣汤送下。瘀血痛者，日轻夜重，午后发热，脉涩而短，桃仁承气汤加鳖甲、青皮、白芥子。仆跌伤，方同上。痰饮脉沉滑弦，导痰汤加白芥子，甚者控涎丹下之。食积胁痛，必有一条扛起，香砂枳术加楂、朴、曲、芽，末丸服。痃癖胁痛，煮黄丸，巴豆（炮、去皮心）五钱（略去油），雄黄一两，同研如泥，入白面二两，水丸麻子大，每用十二丸，汤煮，入冷浆，汤沉冷一昼夜，尽十二丸冷浆下，微利为度，不必尽剂。附治验：一人受暑胁痛，皮黄发泡，清肝理气俱不效，用大瓜蒌捣烂，加粉草、红花少许，入口而痛即止。又读王字泰《笔尘》所载：秦文山掌教平湖，与家兄同官，因劳而两胁痛，清晨并饥时尤甚，以书介家兄求余方，余意其肝虚，当补其子母，用耆、术、芎、归、萸、熟、枣、药、柏仁之类，仍以细辛、防风各少许，姜、枣、煎服，叮咛此方勿示他医，恐令其笑不合口也。无何而秦君贻书来谢云：服不数剂而痛止。余家长安时，闻魏昆溟吏部之变，亦因投谒，忍饥归而胁痛，他无所苦，而粗工以青皮、枳壳之类杂投，遂至不起。吁！可不鉴哉。司命者贵识圆通也，执成说之害大矣。
针法：怒伤肝气，血不归原，胁痛不止，取行间、期门。肝积气块胁痛，及脏腑虚冷，两胁刺痛，取支沟、章门、阳陵泉、临泣。
胸胁痛不可忍，取章门、期门、行间，丘墟。
两胁下痛，奄奄欲绝，此为奔豚。急以热汤浸两手足，频频易之。次灸气海、关元、期门各百壮。

脚气  ***************************
脚气之病，前古未闻，起于后世。其顽麻肿痛者，经所谓之痹厥也。其冲心者，经所谓厥逆也。其痿软不收者，经所谓痿厥也。东垣云：脚气实由水湿，然亦有二焉，一则南方卑湿，经曰：清湿袭虚，则病起于下。此自外而感者也。北方常食牛乳或饮酒过度，脾胃有伤，不能运化，水湿下流，此自内而致者也。杨大受云：脚气为壅疾，治宜宣通，不使壅也。壅既成者，砭去恶血，然后服药。南方脚气，外感寒湿；北方脚气，内伤湿热。此前人所未发者。《千金方》云：脚气之病，初起甚微，人多不觉，而饮食如故，独卒然脚弱或肿痛。
脚气之病，初发颇似伤寒，有壮热头疼，恶食呕吐，或腹不快，或二便秘，或腹痛下利，或昏愦错乱，或转筋挛急，或顽麻缓纵，或上肿，或下反不肿，或少腹不仁，皆其候也，并作脚气治。
肿者为湿脚气，不肿者为乾脚气，总以除湿汤为主，半夏、苍术、厚朴、藿香、茯苓、陈皮、白术、甘草、木瓜、槟榔、姜、枣煎服。乾者加卜子；湿者加青皮。前廉阳明经，白芷、升麻、葛根；后廉太阳经，羌活、防风；外廉少阳经，柴胡；内廉为厥阴经，青皮、吴萸、川芎；内前廉太阴经，苍术、白芍；内后廉少阴经，细辛、独活。风胜者，自汗、走注、脉浮弦，越婢加术汤，麻黄汤合芍药、甘草、姜、枣。如恶风加附子。脉微弱风引汤，参、苓、术、附、姜、桂，同麻黄、石膏、甘草、川芎、吴萸、独活、秦艽、细辛、杏仁、防己、防风。寒胜者，无汗、挛急掣痛、脉沉涩，小续命汤，麻黄、防己、防风、桂、附、参、芎、芍、芩、杏，加姜、枣；或牛膝丸，牛膝二两，川椒五钱，附子一钱，虎胫骨五钱，末丸酒服。湿胜者，肿疼重著，脉濡细，除湿汤，见前。暑胜者，烦渴身热，脉洪数，用清暑益气汤加参、麦各三分，五味五粒。脚气虽宜宣通，太过反能下注损脾，如初发一身尽痛，便溺阻隔，先用导气羌活汤，羌、独、己、实、归、黄，加耆、苍、升、柴。后用当归拈痛汤，羌、防、升、葛、二术、茵陈、甘、苦、知、猪、泽、归，加参。如饮食不消，心下痞闷，开结导饮丸，术、半、苓、陈、曲、芽、青、实、乾姜，末丸服。脚气冲心，火气逆上也，丹溪用四物加炒柏，又用附子末，津调涌泉穴。虚热者，《金匮》肾气丸；实症，槟榔为末，童便调服，或槟榔、木通、牛膝、沉香为末，姜汤送下。
养正丹下气甚捷，宜酌用。
针法：一切寒湿脚气，三里、阳陵泉、风市、三阴交、丘墟、绝骨、崑崙。两膝红肿，膝关、膝眼、三里、委中、阴陵泉。脚背红肿，崑崙、丘墟、临泣、太冲、行间。
脚气，风冷搏于经络也，风毒之中人，因汗出，腠理空疏，邪得乘之而入，或先中手足十指，或先中足心足根，或中膝胫，初觉即宜急灸所觉处二三十壮，或三里、绝骨为要穴也。
灸法：脚气灸风市五百壮，不复发，一日灸之。忽觉有虫自足心行至腰间，即晕绝，久方甦醒，此真脚气也。
附：两足转筋，灸阳陵泉、承山、三阴交。一法灸脚踝上一壮。内筋急，灸内踝四十壮；外筋急，灸外踝四十壮。又法用照海。

遗精  ***************************
《内经》曰：肾者主水，受五脏六腑之精而藏之。又曰：肾者主蛰，封藏之本，精之处也。又曰：（厥气）客于阴器，则梦接内。盖阴器者，宗筋之所繫也，而脾胃肝肾之筋，皆结聚于阴器。然厥阴主筋，故诸筋统属于肝也，肾为阴，主藏精；肝为阳，主疏泄。故肾之阴虚则精不藏；肝之阳强则脚气不固，若遇阴邪安于其窍，与所强之阳相感，则精脱失而成梦泄矣。病之初起，亦有不在肾肝而在心肺，及在心肺脾胃之不足者，然必传于肾肝，而后精遗也。阳虚者补其气，阴虚者益其精，阳强者泄其火，随其因而俾其偏。梦失之因于真阳不固，故精脱之后，其气未能卒复；不比人之内接而气易可复也。
思虑伤神则流淫不止，又思想无穷，所欲不得，而为白淫，治法有五：神气浮游，用辰砂、龙骨、磁石之类，以镇坠之。思久气结成痰，心窍闭塞，宜猪苓丸，半夏一两（破如豆大），猪苓一两，同拌，炒勿焦，为末，糊丸桐子大，空心盐汤下。思想伤阴，大凤髓丹，黄柏二两，砂仁一两，甘草五钱，猪苓、半夏、茯苓。莲鬚、益智各二钱半，芡实糊为丸。思想伤阳，宜鹿茸。苁蓉。锁阳、菟丝之类，阴阳俱虚者，人参、茯神、远志、枣仁、莲子、芡实、菖蒲、当归、生地、麦冬、菟丝、知母、黄柏。又思欲不遂，宜妙香散，黄耆、远志、山药、茯神各二两，人参、甘草、桔梗各五钱，木香二钱五分，辰砂三钱，麝一钱，为末，熔黄蜡四两，加茯苓末四两，作块同煎服。色欲过度，肾虚不禁，四君子汤加山药、黄耆、五味、远志，枸杞、巴戟、鹿茸、龟甲；或六味丸加五味、牡蛎、龙骨、人参、苁蓉、菟丝。又有壮年盛满，寡欲而溢泄者，黄柏、知母、生地、茯苓、黄连、莲子、菖蒲、远志、泽泻。大凡身热而脉洪或滑，皆因于热，知、柏、猪、泽、二冬、茯神、生地、莲子、竹叶、木通之类。凡属积滞瘀热等疾，贵在疏泄，不知其理，但用固涩，反增其病矣。惟滚痰丸下之最宜，更与滋肾丸及木通、猪苓之类，无不立愈，或用猪苓丸亦可。脾胃湿热之人及饮酒厚味太过，痰火为患，多致遗泄，宜苍白二陈加知、柏、升、柴，俾清升浊降，脾胃健而遗泄止矣。又有鬼魅相感之症，由正气本虚，欲心妄动，邪因乘之，其状不欲见人，如有晤对，或言笑歌哭，脉息乍大乍小，乍有乍无，或两手如出两人，或尺寸各为一等，或脉来绵绵不知度数，而颜色不变，皆鬼邪之候也。人参、茯神、远志养其正；生地、当归、枣仁安其神；朱砂、雄黄、沉香、安息香、麝香、鬼箭羽、虎头骨辟其邪；移寝室于向阳，用多人作伴，焚奇香不绝，乃其治也。仲景治手足烦热、咽乾口燥，或为悸衄，此阳上升而不降，阴独居而在内，则为梦失，小建中汤和之。此世俗昧也。凡脱精不止，固涩无功，当泻心火，清理不愈则用升举，升、柴、二活；甘以缓之，甘草、大枣；酸以收之，茱萸、五味、枣仁、乌梅之类；莲鬚、金樱子、桑螵、海螵、龙骨、牡蛎固涩之品；知、柏、二冬，芩、连、竹叶、山栀清降之属。虚而不禁，气衰火微，益智、茱萸、人参、黄耆、枸杞、骨脂、苁蓉、胡桃、韭子、鹿茸、桂、附之属，择而用之可也。
梦失久而玉关不闭，精竭而命亡矣，俗惟以涩为事，如涩而不止奈何？始于未甚之时，大用补气补精之药，不至于久而不禁。此方保精用芡实、山药各一两，莲肉五钱，茯神二钱，枣仁（炒）三钱，人参一钱，水煎服，先将汤饮之，后加白砂糖五钱，拌入渣内同食，日日连服，不半月而止矣。品味平和，淡而不厌，收功独神也。
针灸法：遗精白浊，心俞、肾俞，膏肓、三里、关元、中极、气海、三阴交、精宫。即关元之对背脊处是穴。

赤白浊  ***************************
《内经》无赤白二浊之名，但云思想无穷，所愿不得，意淫于外，入房太甚，发为白淫。又曰脾移热于肾，则赤白从溲而下。此浊之源流也。《灵枢》云：中气不足，溲便为之变。考《内经》之论，虽属肾家精气下流，因于脾病者亦复不少。夫肾主闭藏，以悭用事，志意内治，则精藏而固；若劳逐于外，思竭于内及脾热移殃，气湿下陷，则精气离宫，淫泆不守，辄随溲溺而下，为浊病也。浊之为症，茎中热痛，浑如火灼刀刺，而溲溺仍清，惟窍端时流秽浊如脓，淋沥不断，由败精瘀腐者十之七八，由湿热流注与脾虚下陷者十之二三。不知其故，以五苓、八正杂投，因而增剧者，而卒不改，殊可叹也。
赤者属小肠火，本于心虚有热，由思虑而得之，生地、麦冬、骨皮、竹叶、黄耆、山药、五味。夫精亦血所化，有浊去太多，精化不及，赤未变白，故成赤浊，此虚之甚也。曾见天癸未至，强力好淫，而所泄之精，则继之以血有之。若溺不赤，无他热症，不以赤浊为热也，参、耆、术、草、归、地、杞、味、萸、芡、菟、须、远、神、山、枣。或有心经伏暑而赤浊者，四苓散加香薷、麦冬、人参、莲肉。
白者属大肠金，本于气分，系肾虚有寒，由嗜欲过度而得，涩而痛者疏之，茯、猪、耆、术、山、甘、芡、莲、牛膝；不痛者涩之，菟丝、萸肉、五味、覆盆、金樱、芡须、骨脂、甘草。有湿痰流注者，苍术二陈汤加升、柴。胃虚气陷者，补中益气。有小便如常，少倾即泛浊者，或溺如米泔，萆薢分清饮，益智、萆薢、菖蒲、茯苓、山药、菟丝、乌药，加盐煎服。有稠黏如胶，茎中痛甚，此非热淋，乃败精瘀塞，加味清心饮，苓、车、泽、牛、麦冬、菖蒲、益智、远志、莲心、人参、骨皮、黄芩。曾见白浊人服清利之药不效，以八味丸温之而愈。或发口渴，肾水枯也，六味汤合生脉散治之。
便溺泛浊如米泔，此三消症也，宜玄菟丹，乃遗精白浊之圣药，亦治三消。菟丝十两（酒浸捣焙为末），玄参四两，五味七两（酒浸另为末），白茯、莲心肉各二两，山药六两，共末，将前所浸酒打糊拌为丸，米饮下四钱。消渴有三，总系肾水虚以致渴也，不必分上中下而合治之，熟地三两，茱萸二两，麦冬二两，玄参一两，车前子五钱，水煎日日服之，三消自愈。尺脉滑数宜清利，浮虚急疾者难治，迟者补之。
小便黄赤，有寒热虚实之别，《素问》曰诸病水液浑浊，皆属于热。宜知、柏之类治之，此热症也。《脉经》云：尺涩足胫逆冷，小便赤，宜服附子四逆汤。此寒症也。《灵枢》曰：胃足阳明之脉……气盛则身以前皆热，其有馀于胃，则消穀善饥，溺色黄。宜降胃火。又云：肝热病者，小便先黄。宜降肝火。此实症也。又曰：手太阴之肺脉，气虚则肩寒痛，少气不足以息，溺色变。宜补中益气汤之类以补肺气。又曰：冬脉者，肾脉也。冬脉不及，则令人眇清脊痛，小便变。宜地黄丸之类以助肾脉，此虚症也。
小便遗失，责在肺而不在肾。盖肺者肾之上源，又其母也。上源治，则下流约矣。《甲乙经》曰：肺脉不及，则少气不足以息，卒遗失无度。故东垣谓宜安卧养气，禁劳役，以黄耆、人参之类补之。不愈，当责有热，加黄柏、生地。
遗精淋浊灸法：关元、膏肓、肾俞、精宫、三里、三阴交、丹田、气海。
大茴香丸治白浊出髓条：大茴、人参、白茯、益智、白术、骨脂、枣仁各炒，左顾牡蛎（煅），等分为细末，用青盐、酒糊丸梧子大，每服二十九，食前米饮下。治虚惫便浊滴地，成霜丸，远志肉、莲肉、干藕节、龙骨各一两，白矾（煅）、朱砂各二钱五分，为末，糯糊为丸，如桐子大，每服十五丸，空心白汤下。

赤白带  ***************************
《明堂》曰：女人少腹痛，里急瘛瘲，月事不调，赤白带下。越人曰：带脉为病，腹满，腰溶溶如坐水中。按带脉起于季胁，围身一周，如束带然。杨氏曰：带脉总束诸脉，使不妄行，如人束带而前垂，此脉若固，无带下漏经之症矣。
女子带下，与男子精滑大同小异。有胃中湿痰渗入膀胱，宜健脾土，燥湿化痰，二陈、二术、升、柴之类。如久而气虚，加参、耆。肥人多湿，前方加炒黄柏；瘦人多火，夜热脉数，四物加炒黄柏、青黛、滑石、蛤粉、樗皮、黄耆。气滞者，加葵花（赤用赤花，白用白花）。滑脱不禁，加牡蛎、龙骨、赤石脂。有寒自觉，加炮姜、桂、附。若带下小腹作痛者，是郁结痰气下注也，须兼辛收，茴香、炮姜之类。赤者四物加椿根皮、赤葵花、炮姜、升、柴，为丸，椒目汤送下；热用灯心汤送下。白者用二术、白葵花、白芍，为丸，空心二陈汤下。凡带下多起于气郁，辛能开之，郁久必热，故佐以黄柏清之，皆有微意。轻者正治升举之；重者或通之劫之，不可执一；甚者宜吐以提其气，有下注频频，腰腹以下如在冰雪中，厚覆火烘犹冷，肌如骨立，面如枯鱼，小便与带下不分，眼目䀮䀮，步履欹侧，食少痞闷，是上、中、下三焦俱病，宜大补之。又云：女人带下，其色有五，皆因风邪入于胞门而传伤脏腑所致也。若传于足厥阴肝经，带色如青泥；传手少阴心经，带色如红津；传手太阴肺经，带色如白涕；传手太阴脾经，带色如烂瓜；传足少阴肾经，带色黑如衃血。人有带脉，围于腰间，如束带之状，此病由此经而来，故名带下。白者属气，赤者属血，各经见症。有五色相杂者，如阳气下陷，补中益气汤。湿痰下注，加茯苓、苍术、半夏、黄柏。湿热宜凉燥，白芍椿皮丸，白芍五钱，椿根皮两五钱，炒黄柏二钱（炒焦），乾姜三钱（炮黑），共为末，粥丸，每服三五十丸，空心米汤下。又方：苍术（盐水炒）、乾姜（煨）、滑石（炒）、枳壳、地榆（炒）、神麴、酒麴（炒），各等分为末，丸服，米汤下。或因七情所伤，脉来急数者，加黄连、香附、木香。寒湿宜温燥，用草果去壳，入麝少许，以面包火炮焦存性，同面为末。每用二钱，陈皮汤调下，重者三钱。又方：椒目、白芷为末，米饮下；又伏龙肝、梁上尘各炒，令烟尽，出火毒，棕榈烧存性，研匀，入冰，麝各少许，每服三钱，温酒或淡醋汤下，患十年者，半月可愈。

疝  ***************************
《内经》曰：任脉为病，．男子内结七疝，女子带下瘕聚。又曰：三阳为病发寒热，……其传为颓疝。足阳明筋为病，为㿉疝。面黄脉大，有虚有积，名厥疝。脾传邪之肾，名曰疝瘕。上冲心，痛不得前后，为冲疝。邪客于足厥阴之络，为卒疝。厥阴之阴盛，脉胀不通，为㿗癃疝也。肝所生病为狐疝。心脉搏滑急为心疝，肺脉沉搏为肺疝。肝脉滑甚为㿉疝，脾脉微大为疝气，肾脉滑甚为癃㿉。又云：少阴滑则病肺风疝，大阴滑则病脾风疝，太阳滑则病肾风疝，少阳滑则病肝风疝。历观《内经》总是任脉为病，而肝则佐任脉之生化者也。任之阴气为疝，肝之阳气为风，是以风疝并称也。凡内邪外邪之感，皆能使阴阳不和，阴胜则寒气冲激，阳胜则热气内盛，悉致任脉为疝。如其邪不从任脉起，而诸经所受之邪亦必犯任脉也，攻于脏腑，则为腹中之疝；会于阴器，则为睾丸之疝。
张仲景治寒疝腹中痛及胁痛里急者，当归生姜羊肉汤主之，《本草衍义》称其无不应验，岂非补肝之力与？余每治病甚气上冲心，危急者，以八味丸投之立应，又补肾之一验也。又大便不通，当利大便，如许叔微、罗谦甫皆用芫花是已。小便不通者，当利小便，如许叔微治宋荀甫以五苓散是已。今如《纂要》言：不干肾经则五苓不当用。又言疝不当下，则芫花不可用。其所列者，惟数味破气之药，苦辛杂收，寒热无别，既不能补肝肾之真阴，又不能通行二窍，使邪有所泄而徒耗其气于冥冥之中，且日趋于危而不觉也。岂不悖哉，深可痛也。
夫丹溪发明医理颇多，而临症处方又多以扶植元气为主。孰意人遭厄运，其手书皆不传，而传于世者，皆为盲夫俗子裁剪增续，疵缪实多。《纂要》一书，其行尤甚，凡丹溪长处皆为删去，大可恨也，即如疝症一门，首载云专主肝经，与肾绝无相干。而不知世所患者，皆由肾虚而致，肝乃肾之子，而前阴则肾之窍也。欲补其肝，能无顾其母乎。又世俗执肝无补法之说，逢一疝症，辄谓肝实，过用征伐，死者多矣。今《纂要》中全不载一补法，时师既无自悟之明，又无他书足考，焉得而不误也。按丹溪云：疝有挟虚者，脉不沉紧而豁大，当以参、术为主，疏导佐之，非补法乎。巢氏所叙七疝者，厥逆心痛，饮食不下，曰厥疝；腹中满痛，气积如臂，曰症疝；得寒饮食，胁腹皆痛，曰寒疝；腹中乍满乍减而痛，曰气疝；痛在脐旁，曰盘疝；脐下有积，曰胕疝；小腹引阴而痛，大便难，曰狼疝。皆由阴气积于内，为寒气所加，营卫不利，故成疝也。又小儿啼哭不止，动于阴气，结聚不散，则阴核肿大而病㿉疝。又有饮食不节，喜怒不时，津液内结，而为㿗疝。
张子和云巢氏所立之疝与经旨不合。及其立论，但辨阴器，与小肠、膀胱、肾了不相干，专属肝经受病，亦分七疝之名：一曰寒疝，阴囊冰冷，结硬如石，阴茎不举，控睾而痛，得于坐卧寒湿之处，或冬月涉水，或遇风雨，畏热贪凉，使内过劳，无子多欲，宜温剂下之；二曰水疝，肾囊肿痛，阴汗如流，囊如水晶，或出黄水，或小腹之内，按之如水，得之醉而使内，汗出当风，湿邪注于囊中，宜逐水之剂下之；三曰筋疝，阴茎肿胀，或溃或痛，里急筋挛，或茎中作痛，或痒或挺纵不收，或精随溲下，得于房劳太过及邪术所使，宜清心之药下之；四曰血疝，小腹两旁壮如黄瓜，得于春夏之月燠湿之气，并劳于使内，气血流溢入胞囊中，积成痈脓，宜和血之剂下之；五曰气疝，上连肾区，下及阴囊，得于忿怒啼哭，则气郁而胀，怒号即罢，气亦随消，宜散气之剂下之，小儿亦有此疾，得于父衰阳瘻，强力入房，因而有子，胎禀病也，法无治，治亦不效；六曰狐疝，卧则入于小腹，行立则出腹入囊，与狐之日出夜入相类，故曰狐疝，宜逐气流经之药下之；七曰㿗疝，阴囊肿大如斗，不痛不痒，得于地气卑湿，宜去湿之药下之。凡诸疝下后，或调或补，更有阴盛，腹胀内有血脓，小便不通，㿉癃疝也。
按子和之意，亦忘《内经》任脉为疝之本，此其失一也。《灵枢》云：小肠病者，小腹痛，腰脊控睾丸而痛。然则果有膀胱之症，又安得不从此二经而成乎？其失二也。因执病在下者，引而竭之，必主下之，不问虚人，亦必与之攻下，祸不旋踵，此其失三也。
丹溪云：睾丸连小腹急痛，或有形无形，或有声无声，皆以为经络得寒收引而痛，不知其始于湿热壅遏，又外感湿热被郁，故作痛也，宜枳实、桃仁、山栀、吴萸、山楂、生姜。湿胜成㿗疝，加荔核；痛甚加盐炒大茴；痛处可按者加桂枝，此亦前人所未备者也。大凡疝症，受热则挺纵不收，受寒则牵引作痛，受湿则肿胀下坠，三者之间审其热之多少而治之，亦一法也。
肾有二，睾丸亦有二，又名外肾，左属水，水生肝木，木生心火，三者皆司血分，而统纳左之血者，肝之职也；右属火，火生脾土，土生肺金，三者皆司气分，而统主右之气者，肺之职也。故诸寒收引则血液迫泣，下注于左丸；诸愤郁气则湿归肺，下注于右丸。此睾丸所络之经，非尽厥阴一经，而太阴、阳明之经亦入络也。往往见偏患左者，则痛多肿少；偏患右者，则痛少肿多，此亦血气之明验也。痛多肿少，当归、白芍、木香、茴香、青皮、肉桂、木通之类治之；痛少肿多，二术、半夏、茯苓、木香、乌药、枳壳、猪苓、荔核、木通之类治之。《发明》云：男子疝气，女子瘕带，皆任脉所生也。肝肾受病，治法相同，宜丁香楝实丸。川楝子、附子、茴香、归尾各一两，酒二锺，同煮乾，再焙为末。每末一两，入丁香、木香各二钱，为末，延胡索五钱，全蝎十三枚（去足翅，炙），又为末，入前项末拌匀，酒打糊为丸，每服一钱，酒送下。凡疝气、带下皆属于风，全蝎乃治风之药，川楝、茴香能入小肠，当归、延胡活血止痛，疝气、带下皆寒邪积聚入于小肠，故用附子佐之，丁香、木香为嚮导也，若脐下撮急及周身皆痛，小便数而清，诸脉急而虚，独肾脉不急而无力，名曰肾疝，丁香疝气丸，乌药与丁、茴、延胡、防、桂、归、羌、麻，同蝎、草，酒糊，送春回。
疝因虚得，不宜骤补，先去其邪，然后补之，天台乌药散，乌药及良姜、青、槟、茴、木香、川楝，同巴炒，初起效如向；川楝散，川楝三十个，巴豆半同炒，菖蒲、青木香一两，共相捣，荔枝核甘枚，萆薢五钱，加好麝少许，和盐汤二钱调，此治因感寒，故借巴豆炒，此惟初起者二方所宜，不可施于虚人。
疝因郁热痛而便涩，脉数者，山栀二钱，吴萸（炒）、桃仁二七，楂实（炒），生姜三片，水同煎，内郁之热多散了。
小肠气，小腹引睾丸，必连腰脊而痛。小肠虚，则风冷乘间而入，邪气入则厥而上冲肝肺，控引睾丸，上而不下，茴香、川楝、吴萸、陈皮、马蔺花（醋炒）各一两，芫花（醋炒）共末，醋糊丸，每服一钱，加至二钱，酒送。又方：益智、蓬术各五钱，大茴、山萸、牛膝、续断、川芎、胡芦巴、防风、牵牛（炒）、甘草各二钱五分，为末。每服三钱，水煎，空心连滓服，汤调不煎亦得。
膀胱气，小腹肿痛，不得小便是也。五苓散一两，分三服，葱白一茎，小茴一钱，盐八分，水一锺，煎七分，服三服后，当下小便如墨汁。续用硇砂丸，木香、沉香、巴豆肉各一两，青皮二两，同慢火炒紫色，去巴豆，为末，入硇砂一钱，铜青三钱，同研匀，蒸饼丸梧子大。每服七丸至十丸，盐汤空心下。
大凡各方多用燥湿之剂，丹溪以为湿热。盖太劳则火起于筋，醉饱则火起于胃，房劳则火起于肾，大怒则火起于肝。火郁之久，湿气便盛，浊液凝聚，併入血隧，流于厥经，肝性急速，为寒所束，尤其痛甚，此亦补前人之未备。要知痛处喜按而减者为虚，用桂枝、山栀，与川乌头等分为末，姜汁糊丸，以川乌治外束之寒，栀子治内郁之热，然不可守为揆度也。
针灸法：大敦通主七疝，兼以三阴交，及灸水道尤妙。女人瘕聚即男子疝气同原，胃俞、气海、行间。腹中气胀，引脊作痛，食饮反多，身体消瘦，灸脾俞、章门各七壮。女人淋带，肾俞、中封各五十壮，或三阴交及中极、气海、肾俞，已上女人赤白带下俱治。

症瘕积聚痞癖痃疝  ***************************
或曰：症瘕与痞癖痃疝积聚，有何分别，其病相似，请得其详，并论其治。曰：症者征也，又精也，以其所征验及久而成精萃也。王叔和《脉经》云：左手脉横，症在左；右手脉横，症在右。昔人患症癖死，遗言令剖腹视之，得腹中病块如石，文理具五色，后将削成刀柄，因以刀刈三稜，柄消为水，乃知三稜可疗症也。一方，蓬莪术、荆三陵，酒煨，煎服效。又人疾体瘦，喜饮鲜血，谓之蝨症，无药可疗，须千年木梳烧灰服，或饮黄龙浴水乃瘥。瘕者假也，又遐也，以其假借气血而成形，又历年遐远之谓也。症瘕腹中积块坚者曰症，有物形曰瘕。《史·仓公传》：蛲瘕为病，得之酒，且内饮以芫花一撮，出蛲可数升，病已。《正义》曰：犬狗鱼鸟，不熟食之成瘕病。方书云：腹中虽硬，忽聚忽散，无有常准，谓之瘕。言病瘕而未及症也。经曰：小肠移热于大肠，为伏瘕。痞者否也，如天地不交之否，内柔外刚，万物不通之义也。物不可以终否，故否久而成胀满，而莫能疗焉。积者迹也，挟痰血而成形迹，亦郁积至久之谓耳。聚者绪也，依元气以为端绪，亦聚散不常之意也。痃癖者，悬绝隐僻又玄妙莫测之名。《六书》故云：癖积，弦急也。本草陈藏器曰：昔有患痃癖者，取大蒜合皮，截去两头吞之，名曰内灸，果获效。疝者诜也，诜诜然上入而痛也。《素问》黄帝曰：诊得心脉而急，此为何病？岐伯曰：病名心疝，少腹当有形也。又脉急者曰疝瘕少腹痛。《史·仓公传》：臣意诊之曰涌疝也，今人不得前后，溲中热，故溺赤。又牡疝在鬲下，上连肺，病得之内，切其脉，得番阳，番阳入虚里处，且日死一番一络者，牡疝也。方书曰：三阳急为瘕，三阴急为疝。《难经》曰：任之为病，其内苦结，男子为七疝。七疝者，寒、水、筋、血、气、狐、㿗七者是也。凡治七疝，先灸大敦穴，一名大顺，在足大拇指，离爪甲如韭菜叶大，乃足厥阴井也。灸三壮愈。大抵痞与痃癖，乃胸鬲间之候；积与聚，为肚腹内之疾。因属上中二焦之病，故多见于男子。其症与瘕者，独见于脐下，是为下焦之疾，故常得于妇人。凡腹中积聚如块，俱为恶候，切勿视为寻常而不求蚤治。若待胀满已成，胸腹鼓击，虽仓、扁复生，亦莫能救，遘斯疾者，可不惧乎。蚤治之法，不可损伤胃气，当用和解软坚，积消痞开，白术五两，茯苓三两，神麴二两，地慄粉八两，人参五钱，甘草一两，白芍三两，半夏一两，白芥子一两，卜子五钱，厚朴五钱，肉桂三钱，附子一钱，当归二两，鳖甲一斤（另为细末），已上俱为细末，炼蜜丸，每服五钱，临卧盐汤下，即以美食压之使下，一料尽未有不疗者。一方，枳壳去穰，入巴豆一粒，以麻皮扎之，煮烂，去巴豆，焙为末，治一切痞良。
针灸法：食积血瘕痛，胃俞、气海、行间。小儿痞气久不愈，灸中脘、章门各七壮，脐后脊中七壮。痞块闷痛，大陵、中脘、三阴交。脾积气块痛，脾俞、天枢、中脘、气海、三里。腹中有积作痛，大便闭，灸神阀，用巴豆肉为饼，填入脐中，灸三壮、五壮。

淋闭癃  ***************************
淋之为病，肾虚而膀胱热也。肾气虚则便数；膀胱热则溺窍塞窒，淋沥不快，小腹弦急，痛引于脐，分有石淋、劳淋、血淋、气淋、膏淋、冷淋之别。砂石淋，如汤瓶结硷，尿难卒出，宜清热，用如圣散，马蔺花、麦冬、茅根、冬葵子、葶苈、枳实、连翘；或石韦、瞿麦、滑石之类。劳淋者，遇劳即发，痛引气冲，纯宜补之，参、耆、归、芍、茯苓、远志、鹿茸、牛膝、条芩、生地、车前之类。血淋者，心遗热于小肠，甚则血与溺俱下，候其鼻色黄者，小便难也，牛膝、侧柏、藕节、生地、赤芍、小蓟、归尾、车前之类。气淋者，胞内气胀，小腹坚满，溺有馀沥，石韦（去毛）、赤芍药、茅根、冬葵、木香、木通、瞿麦、滑石、枳壳、芒硝之类。膏淋者，液如脂膏，精、溺俱出，菟丝，桑螵蛸、茯苓、泽泻、鹿角霜之类。冷淋者，冷客下焦，先寒战而后便数成淋，苁蓉、地黄、山药、石斛、牛膝、槟榔、官桂、附子、细辛、黄耆、黄连、甘草。至于小便艰难，不痛而痒，虚也，八味丸加鹿茸、人参。小腹膀胱按之内痛，若沃以汤，涩于小便，上为清涕，此名胞痹，赤苓、细辛、防风、白术、桂、附、耆、芍、紫菀、生地、花粉、甘草、山茱、山药、牛膝、半夏、独活、共为末，蜜丸；或肾著汤、见腰痛门。肾沥汤。见痹门。胞痹灸法：三阴交三壮，宜脉大而实，忌虚小而涩。虚人宜补气血，勿利小便。恐竭其水也。
小便不禁，系肺气虚，不能统摄而致下陷，则遗失也，宜用鸡䏶胵、龙骨、远志、菟丝、人参、牡蛎、五味、海螵蛸；睡而遗尿，为下元冷，桑螵蛸、韭子、菟丝、鹿茸、人参之属。
小便闭癃，暴为闭，则点滴不通；久为癃，则淋漓频数。点滴不通，为病最急。《内经》曰：肝之脉，过阴器，所生病者闭癃。又云：督脉者……，女子入系廷孔，男子循茎至篡，所生病者不得前后。又言：三焦下腧……，入络膀胱，实则闭癃，虚则遗溺。又云：膀胱不利为癃，不约为遗溺。此四经而主出者，肝与督脉及三焦耳，然膀胱为州都之官，津液藏焉，气化则能出矣，其形有上口而无下口。夫主气化者，太阴肺也，若使肺燥，不能生水，则气化不及州都，法当清金润肺，紫菀、麦冬、桑皮、茯苓、车前之类；如脾湿不运而精不上升，故肺不能下输，法当健胃燥脾，二术、茯苓、半夏之类；如肾水涸热，膀胱不利，法当滋肾涤热，知、柏、元参、地黄、泽、茯之类。夫滋肾泻膀胱，名为正治；清金润燥，名为隔二之治；健胃燥脾，名为隔三之治。又或有水液只渗大肠，小府因而涸竭，宜以淡渗之品分利之，茯苓、猪苓、通、泽之类；或有气滞不能通调水道，下输膀胱，宜顺气为主，枳壳、橘红、木通之类。人有实热者，非与纯阴之品则阳无以化，上热，栀子、黄芩；中热，黄连、芍药；下热，黄柏、知母。有大虚者，非与温补之剂则水不能行，如金匮八味丸及补中益气汤是也。
东垣治一人小便不通，目突腹胀，皮肤欲裂，用淡渗药不效，东垣曰：疾急，灸膀胱之腑，必气化乃出；服淡渗而病甚，是气不化也。无阳则阴无以生，无阴则阳无以化，淡渗气薄，皆阳药也，孤阳无阴，欲化得乎？以滋肾阴之品，投之立愈。丹溪曰：吾以吐法通小便，譬如滴水之器，上窍闭，则下窍无以自通，必上窍通而下窍之水出焉。气虚者，补中益气汤先服后吐；血虚者，芎归汤先服后吐；痰多者，二陈汤先服后吐；气闭者，香附、木香探吐，更有瘀血而小便闭者，牛膝、桃仁为要药。《别录》云：小便不利，审是气虚，独参汤如神。由是观之，则受病之源自非一途，若不从望、闻、问、切察之明审之当，而浪投药剂，几何不以人命为戏耶。
附：气闭不通方　陈皮去白，末服三钱，酒调下，外用盐入脐孔，葱白头十馀根扎，切指厚，艾火灸之。

前阴诸疾  ***************************
督脉、肝脉、任脉，皆前阴所过之脉；又太阴、阳明之所合，俱聚于阴器，男子为玉茎，女人为玉门，所关甚大也。寒则筋缩，收入腹内，此危候也，桂、附、柴，芍、归、苓之属；热则挺纵不收，小柴胡汤、龙胆泻肝汤，甚者小承气汤下之。阴痿者，肾虚肝伤，八味丸主之；或保真丸，熟地、杜仲、姜（蜜炒）、山药、茯苓（乳拌，晒七次）备二两，鹿胶八两（切豆大），同鹿角霜炒成珠，菟丝（酒煮，晒）、山萸肉各一两半，牛膝（酒蒸）、五味（炒）、益智、小茴（咸水炒）、川楝（酥炙）、远志（甘草汤泡去心）、巴戟（酒浸去心）各一两，补骨脂、胡芦巴、柏子肉、山甲（酥炙）、沉香各三钱，全蝎（去足尾）钱五分，嫩苁蓉四两（酒洗去甲及膜，净二两）酒煮成膏，炼蜜和前药末捣为丸如桐子大。每服三钱，酒送下。
前阴冰冷有汗，宜补肝汤，参、耆、苓、草、羌、防、柴、葛、升、知、柏、泽、苍、归、翘、曲、猪、陈，煎服。阴汗不止，青蛾丸，杜仲四两，补骨脂四两，胡桃肉三十枚（研膏），入炼蜜和前末丸桐子大。每服五钱，砂仁汤送下，外用蛇床子末同密陀僧末扑之良。前阴湿痒，椒粉散，麻黄、蛇床、狗脊、猪苓、川椒、红花、当归、肉桂、轻粉，共为末，乾掺之；内服方，大蒜煨去皮研，入江西淡豆豉和丸，朱砂末为衣，灯心汤下钱许。
阴囊湿痒，先用吴茱萸汤洗之，后用吴茱萸五钱，黄柏末、硫黄末各二钱，寒水石三钱，蛇床、泽泻各五钱，槟榔、枯矾、白芷各三钱，轻粉一钱，为末，扑之良。
阴肿痛，风热也，沉香、槟榔、丹参、白蒺藜、枳壳、茯苓、赤芍、苦参、芩。肿而有气攻冲上下，木香、赤茯、丹皮、泽泻、防风、槟榔、郁李仁，末服。女人阴肿痛，枳实切片炒热，绢包熨，冷即易，熨数次效。
阴吹者，妇人胃气下泄，阴吹甚喧，猪油八两，乱发如拳大，油煎化为度，分二服，病从小便出。
阴寒，吴茱萸、丁香，为末塞之，硫黄煎洗。阴肿痛，肉苁蓉、牛膝煮酒服，蛇床煎洗。女人疝瘕痛，白芷、藁本、荜茇、白藓皮、羌活、阳起石可服。阴脱，萆麻子研膏，贴顶心及脐，半夏为末，搐鼻则上。产门不合，石灰炒热淬水洗。

后阴诸疾  ***************************
脱肛，有泻痢而脱者，有痔漏而脱者，属虚也，宜补而涩之，五棓子末敷之託入，如此五、七次，不复脱；煎汤洗亦上。有大肠受热受寒皆能脱肛，热者，五棓朴硝汤洗；寒者，香附荆芥汤洗；木贼烧灰存性，麝少许，大便后同棓末敷之。气虚下陷，用补中益气汤。大肠热者，四物汤加荆、防、芩，连。泻久脱出，补中益气加五味、诃子，莲肉煎服。
肿痛属热者，生地、芩、连、栀、柏、升、柴；挟寒者，香附、砂仁、肉桂、荆芥、防风。日久不愈，诃子、龙骨各二钱五分，没石子二个，粟壳、赤石脂各二钱，为末，米饮下一钱，外用鳖头灰敷。
痔漏作痛，蜈蚣焙研，入片脑敷之；或香油煎过，入五棓末调涂；又田螺入片脑，取水搽；又孩儿茶同麝少许，唾调敷。痔肿，灯火淬之肿消，枳壳水煎熏洗，旱莲汁涂之良。
反花痔，木瓜末，鳝涎调敷；桃叶杵坐，密陀僧同铜青涂。
漏孔，无名异火煅醋淬研塞；水银同枣研塞。
肠鸣，有虚、有水饮、有虫积。脾虚，四君子汤加姜、连。肺移寒于肾为涌水，水者按之腹不坚，水气客于大肠，疾行则鸣如囊裹水之声，葶苈、泽泻、椒目、桑皮、杏仁、猪苓各五钱，为末，葱白汤送五分，以利为度。胃寒作泻肠鸣，升阳除湿汤加益智、半夏。相火激动真水，二陈汤加配三黄、栀子。痰饮腹内雷鸣，大戟主之。心腹邪气，上下雷鸣，幽幽如走水，海藻、昆布、女萎并主之。

交肠  ***************************
大小便易位而出，或因醉饱，或因大怒，脏腑垂张，不循常道，当吐以提其气，使阑门清利，得泌别之职司，服五苓散加木香、枳壳即愈。
