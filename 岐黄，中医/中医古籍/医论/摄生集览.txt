

正文  ——————————————————————————————————————————————————————————————————————————————————————————

摄生集览  ***************************
天地以生成为德。有生所甚重者，身也。身以安乐为本。安乐可致者，以保养为本。世之人必求其本，则本必固。本既固，疾病何由而生？夭横何由而至？此摄生之道无逮于此。夫草木无知，犹假灌溉，矧人为万物之灵，岂不足资以保养？然保养之义，其理万计。约而言之，其术有三：一养神，二惜气，三堤疾。忘情去智，恬澹虚无，离事全真，内外无寄。如是则神不内耗，境不外惑，真一不杂，则神自宁矣。此养神也。抱一元之本根，固归精之真气，三焦定位，六贼忘形，识界既空，大同斯契，则气自定矣。此惜气也。饮食适时，温凉合度，出处无犯于八邪，寤寐不可以勉强，则身自安矣。此堤疾也。三者甚易行，人自谓难行而不肯行，如此虽有长生之法，人罕专向，遂至永谢。是以疾病交攻，太和顿失，圣人悯之，故假以保救之术，辅以蠲疴之药，俾有识无识，咸臻寿域哉。
天地既判生万物者，惟五气尔。五气定位则五味生，五味生则千变万化不可穷已。故曰：生物者，气也；成之者，味也。以奇生则成而偶，以偶生则成而奇。寒气坚，故其味可用以火；热气软，故其味可用以坚；风气散，故其味可用以收；燥气收，故其味可用以散。土者，冲气之所生，则无所不和，故其味可用以缓。气坚则壮，故苦可以养气；脉软则和，故咸可以养脉；骨收则强，故酸可以养骨；筋收则不挛，故辛可以养筋；肉缓则不壅，故甘可以养肉。坚之而后可以软，收之而后可以散。欲缓则用甘，不欲则不用。用之不可太过，太过则病矣。古之养生治疾者，必先通乎此。不通乎此而能已人之疾者，盖寡矣。
夫安乐之道，在能保养者得之。况招徕和气之药少，攻决之药多，不可不察也。是知人之生须假保养，无犯和气，以资生命。才失将护，便致病生。苟或处治乖方，旋至颠越。防患须在閒日。故曰：安不忘危，存不忘亡。此圣人之预戒也。
摄养之道莫若守中，则无过不及之患。经曰：春夏秋冬，四时阴阳生，病起于过用。盖不失其性，而强云为强，逐处即病生。五脏受气盖有常分，用之过耗，是以病生。善养生者，即无过耗之弊，又能保守真元，何患乎外邪所中也？故善服药不若善保养，不善保养不若善服药。世有不善保养，又不善服药，仓卒病生，而归咎于神天。噫！是亦未尝思也，可不慎与。
夫未闻道者，放逸其心，逆于生乐。以精神徇智巧，以忧畏徇得失，以劳苦徇礼节，以身世徇财利，四徇不置，心为之疾矣。极力劳形，躁暴气逆，当风纵酒，食嗜辛酸，肝为之病矣。饮食生冷，温凉失度，久坐久卧，太饱太饥，脾为之病矣。呼叫过常，辩争陪答，冒犯寒暄，恣食咸苦，肺为之病矣。久坐湿地，强力入水，纵欲劳形，三田漏溢，肾为之病矣。五病既作，故未老而羸，未羸而病，病至则重，重则必毙。呜呼！是皆弗思而自取之也。卫生之士，谨此五者，可致终身无苦。经曰：不治已病治未病。正此谓也。
夫善养生者养内，不善养生者养外。养外实外，以充快悦泽贪欲恣情为务，殊不知外实则内虚也。善养内者实内，使脏腑安和，三焦各守其内，饮食常适其宜。故庄周曰：人之可畏者，衽席饮食之间而不知为之戒者，过也。若能常如是畏谨，疾病何缘而起？寿命焉得不长？贤者造形而悟，愚者临病不知。诚可畏也哉。
夫柔情难绾而不断，不可不以智慧刚勇决也。故帏箔不可不远。斯言至近易，其事至难行。盖人之至慧浅陋，刚勇粗猛，不能胜其贪欲也。故《佛书》曰：诸苦所因贪欲为本，若灭贪欲，何所依止？是知贪欲不灭，苦亦不灭，贪欲灭，苦亦灭。圣人言近而指远，不可不思，不可不惧。善摄生者，不劳神，不苦形，神形既安，祸何由而致也？
夫人之生，以气血为本。人之病，未有不先伤其气血者。世有童男室女，积想在心，思虑过当，多致劳损。男则神色先散，女则月水先闭。何以致然？盖忧愁思虑则伤心，心伤则血逆竭，血逆竭故神色先散而月水先闭也。火既受病，不能荣养其子，故不嗜食。脾既虚，则金气亏，故发嗽。嗽既作，水气绝，故四肢干。木气不充，故多怒，须发焦，筋痿。俟五脏传遍，故卒不能起，然终死矣。此一种于诸劳者，最为难治。盖病起于五脏之中，无有已期，药力不可及也。若或自能改易心志，用药扶接，如此则可得九死一生。举此为例，其馀诸劳，可按脉与证而治之也。
人生，实阴阳之气所聚。若不能调和阴阳之气，则害其生。故《保命全形篇》论曰：人以天地之气生。又曰：天地合气，命之曰人。是以阳化气，阴成形也。夫游魂为变者，阳化气也。精气为物者，阴成形也。阴阳气合，神在其中矣。故《阴阳应象大论》曰：天地之动静，神明为之纲纪。即知神明不可以阴阳摄也。《易》所以言阴阳不测之谓神，盖谓此矣。故曰：神不可大用，大用即竭；形不可太劳，太劳则毙。是知精、气、神，人之大本也，不可不谨。惟智者养其神，惜其气，以固其本。世有不谨卫生之经者，动皆触犯。既以犯养生之禁，须假以外术保救，不可坐以待毙。本草之经于是兴焉。既知保救之理，不可不穷究保救之事。衍义于是存焉。二者其名虽异，其理仅同。欲使有知无知咸臻寿域，率至安乐之乡，适是意者，求其意而可矣。养心之道，未可忽也。六慾七情，千变万化，出没不定，其言至简，其义无穷。而以一心对无穷之事，不亦劳乎心？苟不明，不为物所病者，未之有也。故明达之士，遂至忘心，心既忘矣，则六慾七情无能为也。六慾七情既无能为，故内事不生。内事不生，故外患不能入。外患不能入，则本草之用实世之刍狗耳。若未能达其意而至是地，则未有不缘六慾七情而起忧患者。忧患既作，则此书一日不可阙也。愚何人哉，必欲以斯文绝人之忧患乎？
又曰贵豪之家，形乐志苦者也。衣食足则形乐，心虑多则志苦。岐伯曰：病生于脉，形乐则外实，志苦则内虚，故病生于脉。所养既与贫下异，忧乐思虑不同，当各遂其人而治之。
