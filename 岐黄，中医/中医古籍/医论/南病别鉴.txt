

序  ——————————————————————————————————————————————————————————————————————————————————————————

序一  ***************************
《考工记》谓：“材美工巧然而不良，则不时不得地气也。”于是以橘逾淮北为枳、鹳鹆不逾济、貂不逾汶，明迁地弗良之意，一再曰“地气然也”。乌乎！不得地气不能成良工，不察地气又曷为良医哉？九窍之变犹是也，九脏之动犹是也。然而，齐与楚言语不通，嗜欲同焉，燕与越言语不通，嗜欲不同焉；不同者地也，即气也。言语、嗜欲，其气之常，疾病则其气之变也。用治齐者治楚，吾知其必难已。用治燕者治越，吾知其必增剧。无他，常者不能同而变者反能同，未之有也。伤寒者北方之病也，而南人有病辄曰伤寒，何也？仲景之书遍天下，人习诵之，而忘其地气之不同也，不几用治齐者治楚、治燕者治越乎，已乎？剧乎？国朝康熙间，吴中名医辈出，香岩叶氏、一瓢薛氏为最著，叶有《温证论治》、薛有《湿热条辨》，皆发明南人之病，不宜概用伤寒法；厥后公望薛氏有《伤寒辨证歌》，名虽袭北，治实偏南，不外叶、薛宗旨。宋君佑甫为公望外孙，治病之暇，取叶书详注之，复合二薛所著，函三为一，题曰《南病别鉴》，将授诸梓，问序于余。余不知医惟寻厥，题名证以考工，佑甫其能察地气者乎！佑甫为医其良者乎！　　
光绪九年岁次癸未五月元和顾文彬撰

序二  ***************************
康熙朝吾吴叶香岩先生，医名重当代，同时有一瓢徵君继起，有松心孝人号称鼎足。惟先生最为正宗，足资后学模楷，所传世著作几种，皆及门采辑医按，乃最著名者也。此《温证论治》一编较《舌鉴舌辨》更加明晰，今得佑甫世棣逐条诠疏，尤觉精详。佑甫为薛公望先生外孙，好学深思，治病往往出人意表而一轨乎正。岂非渊源有自耶！兹将付，手民属书缘起。　　
时光绪巳卯四月南宫后生徐康

序三  ***************************
医书自《灵》《素》《金匮》后，代有名贤著作，几于汗牛充栋，求其能上继岐黄真传而有益于后学者，渺不可得。推原其故，盖由食古不化，致古人著作之精心晦而难明，或更妄求异说，自作聪明，或各立门户，好为奇僻，于南北地气之分，性质强弱之异，概置勿论。无怪医道竟成绝学也。近有叶香岩先生《温证论治》、薛一瓢先生《湿热条辨》、薛公望先生《伤寒古风》，议论精醇，根柢深厚，五行尽其变，五土异其宜，实上继《灵》《素》《金匮》之一脉，而大有功于后世者也。惜香岩、一瓢两先生之书，虽会稽章虚谷注释，而未得其详，医家深以为憾。兹宋君佑甫于治病之暇，朝夕披览，详加注释，俾前人之著述陈如指掌，真后学之津梁也。犹忆余十年前得不寐疾，辗转床褥，午夜彷徨，遍访时医，尽皆束手，后得佑甫诊治，应手而愈。至今年逾六十，日高三丈，犹作酣眠。始知佑甫于此道中，不知几费揣摩，斯能臻此妙技，古人所谓三折肱者，真无愧焉。余故尔得而为之序。　　
光绪己卯春仲既望弇山毕长庆撰

序四  ***************************
天下至难为者莫如医，天下至易为者亦莫如医。必欲穷经义、索病源、对症施药务求中肯，此固难为者也。苟其不读古人书，不问病人因，妄曰凭脉知病，任意书方，偶然中病，愚夫愚妇奉以为奇事，既暗被他伤，医家病家茫然不知，此又易为者也。然以难为者与易为者较，岂独不可同日而语，殆有为善造孽之分欤？《内经·徵四失论》曰：诊病不问其始，忧患饮食之失节，起居之过度，或伤于毒，不先言此，卒持寸口，何病能中？妄言作名，为粗所穷，此之谓也。此固不在医林，可置之勿论。夫司命者，望闻问切之外，尤须分别土地人情，如北方地寒人强，伤寒最多，故仲景立麻黄桂枝汤等，原有《伤寒论》可稽。而江以南，地卑湿多，人情柔弱，患伤寒者不过百中一二，患湿热者十之八九。若以治伤寒者治湿热，岂非大相径庭耶！余自幼喜读医书《素灵》《内经》、仲景《伤寒》《金匮玉函》等书而外，诵至叶香岩先生《温证论治》、薛一瓢先生《湿热条辨》及外祖薛公望公《伤寒古风》三十一首，每朝夕服诵而不忍去，知其于江南人病最为合法。惜香岩先生论口授门人随笔记录层次未楚，虽后人稍为分排，而不有注释。余因之或参经旨，或集陈言，或从素见，增在句读之下，非敢云注，以畅其说耳。稿既成，忽有人告予曰，会稽章君名虚谷者，会有注释，予即购而阅之，竟超出万万。于是复加删易，大半遵章君之注，不过使繁者简之，晦者显之，间或参以己见而标之。其《湿热条辨》章君亦详注矣，而外祖公望公《伤寒古风》已了如指掌，不敢谬加一词。因袭三家名言，付之剞劂，为案头课徒之余事，名之曰《南病别鉴》，谓与北方病迥异也。是为序。　　
光绪戊寅孟春上浣平江宋兆淇佑甫氏序

序五  ***************************
扫叶庄，一瓢耕牧且读之所也。维时残月在窗，明星未稀，惊鸟出树，荒鸡与飞虫相乱，杂沓无聚。少焉，疏影渐分，则有小鸟闹春，间关啁啾，尽巧极靡，寂淡山林，喧若朝市。不知何处老鹤横空而来，长唳一声，群鸟寂然。四顾山光，直落檐际，清静耳根，始为我有。于是盥漱初毕，伸纸磨墨，将数月以来所历病机与诸子弟，或阐发前人，或据己意，随所有得，随笔数行。录竟读之，如啖齑羹，寸寸各具酸咸。要不与珍错同登樽俎？亦未敢方乎横空老鹤一声长唳。　　
薛雪书于扫叶山庄

序六  ***************************
薛氏《湿热论》乃家藏秘书，先君素精医理，于是书尤深宝之。盖其辨析受病之原委，多由阳明太阴两经表里相传，其见之也确，其言之也详，其治之也各得其宜，可为后世法，莫能出其范围者。我吴处江以南，地气卑湿，患是病者最多，而治之者或称为湿温伤寒，未能辨析，岂知如论所云“湿热之病不独与伤寒不同，且与温病大异”哉！俊不敢独秘亟寿枣梨，以公同志，俾审病者不致歧误焉。　　
道光九年九月元和李清俊跋


卷上  ——————————————————————————————————————————————————————————————————————————————————————————

温病大概  ***************************
温邪上受，首先犯肺（风从寒化属阴，故先受于足经；风从热化属阳，故先受于手经），逆传心包（心肺最近，邪盛伤营，即传心包）。肺主气属卫，心主血属营。辨营卫气血，虽与伤寒同，若论治法，则与伤寒大异（伤寒由太阳而传入他经，当先辛温发汗；温邪由肺入胃，当先辛平解表）。盖伤寒之邪留恋在表，然后化热入里。温邪则化热最速，未传心包邪尚在肺。肺合皮毛而主气，故在表。初用辛凉散解。夹风，加薄荷、牛蒡之属；夹湿，加芦根、滑石之流。或透风于热外，或渗湿于热下，不与热相搏，势必孤矣。不尔（初当辛平解散。若过凉遏邪，邪反内走；用温发汗，劫津化火），风夹温热而燥生，清窍必干，谓水主之气不能上荣，两阳（风与热也）相劫也（有阳虚，气不化液而燥，治宜甘温；有积饮，液不上升而燥，治宜甘辛；有阴液枯涸而干燥，治宜酸甘。此风热劫烁其津液，治宜甘寒）。湿与温合蒸，郁而蒙痹于上，清窍为之壅塞，浊邪害清也（渗湿透热，佐以芳香）。其病有类伤寒，验之之法：伤寒多有变症；温病虽久，总在一经，为辨。

化热入营  ***************************
前言辛凉散风，甘淡驱湿。若病仍不解，是渐欲入营也（由气入营）。营分受热，则血液受劫，心神不安，夜甚无寐，或斑点隐隐，即撤去气药（如从风热陷入者，用犀角、竹叶之属；如从湿热陷入者，用犀角、花露之品），参入凉血清热方中。若加烦躁、大便不通，金汁亦可加入，老年及平素有寒者，以人中黄代之，急速透斑为要。若斑出热不解者，胃津亡也。主以甘寒，重则玉女煎，轻则梨皮、蔗浆之类。或其人肾水素虚，病虽未及下焦，每多先自徬徨（惊疑恐惧之貌，盖肾水虚则生恐也）。此必验之于舌，如甘寒之中加入咸寒（舌光红或灰薄而燥，宜咸寒滋养，如生地、元参、龟板、阿胶之类，质绛而中心干厚焦燥者，生地、阿胶、龟板中加元明粉、大黄，以下之）。要在先安未受邪之地，恐其陷入耳。若其邪始终在气分流连者，可冀其转汗透邪，治宜益胃（此法极难详辨。盖汗由胃中水谷所化，气旺邪与汗相并而出。如仲景服桂枝汤后啜稀粥者是也。若胃虚发战，邪不能出，反从内入也，要在辨邪之浅深。若邪已内入，欲行此法，反见助邪，为害矣。如风寒温热之邪在表者可行，若暑疫等邪，初受即在膜原，而当胃口，断无益胃助邪，虽虚入必先开达，误用即为害不浅也）。令邪与汗并热达腠开，邪从汗出，解后胃气空虚，当肤冷一昼夜，待气还自温暖如常矣。盖战汗而解，邪退正虚，阳从汗泄。故渐肤冷未必即成脱症，此时宜安舒静卧，以养阳气来复。旁人切勿惊惶，频频呼唤扰其元气。但诊其脉，若虚软和缓，虽倦卧不语，汗出肤冷，却非脱症。若脉急疾，躁扰不卧，肤冷汗出，便为气脱之症矣（此正不胜邪，《内经》言阴阳交，交者死也）。更有邪盛正虚不能一战而解，停一二日再战汗而解者，不可不知。

邪留三焦  ***************************
气病有不传血分者，邪留三焦，犹之伤寒中少阳病也。彼则和解表里之半，此则分消上下之势，随症变法，如近时杏、朴、苓等类，或如温胆汤之走泄，因其仍在气分，犹有战汗之门户，转疟之机括也（不入营而传心包，即传于三焦。盖三焦主升降出入，表里之气全赖三焦以出入，法当转其气机，虽温邪不可用凉药遏之。故只宜辛平甘苦顺其升降，转其气机，开透汗化疟之门户）。大凡看法，卫之后方言气（卫行脉外），营之后方言血（营行脉中）。在卫（必恶寒）汗之可也（宜辛平表散），到气（不恶寒而恶热，小便色黄）才宜清气（方可辛凉，亦不可太凉，反使邪不外达而内闭）。乍入营分（脉数舌绛），犹可透热，仍转气分而解（开达即所以转气分），如犀角、元参、羚羊等物是也。至入于血（舌深绛，烦扰不寐，或夜有呓语），则恐耗血动血，直须凉血散血，如生地、丹皮、阿胶、赤芍等物是也。若不循缓急之法，虑其动手便错，反致慌张矣。且吾吴湿邪害人最多，如面色白者须要顾其阳气，湿胜则阳微也。如法应清凉，用到十分之六七，即不可过凉。盖恐湿热一去，阳亦衰微也（阳虚者本多痰湿，受寒湿非姜、附、术、苓不能去，受湿热亦必黏滞难解，须通阳明化湿，过凉则湿闭而阳更困矣）。面色苍者须要顾其津液，清凉到十分之六七，往往有热减身寒者，不可便云虚寒而投补剂（阴虚者内火易动，湿从火化，易伤阴液，阴伤则阳少依附，但当和胃不可偏阴偏阳），恐炉烟虽熄，炉火犹存。须细察精详，方可少少与之，慎不可漫然而进也。又有酒客里湿素盛，外邪入里，与之相搏。在阳旺之躯，胃湿恒多（如身黄如橘子色而鲜明者，此阳黄胃湿，用茵陈蒿汤）。在阴盛之体，脾湿亦不少（色如熏黄而沉晦者，此阴黄脾湿，用栀子柏皮汤或附子理中汤）。然其化热则一，热病救阴犹易，通阳最难。救阴不在补血，而在养津与化汗（津液虚则汗无由化，养津则汗自出）；通阳不在温，而在利小便（膀胱者州都之官，津液藏焉，气化则自能出矣），较之杂症有不同也。

里结阳明  ***************************
三焦不从外解，必致里结。里结于何？在阳明胃与肠也（无形之邪，依有形之物而搏结，如痰滞湿是）。亦须用下法，不可以气血之分，谓其不可下也（不下，势必蒸烁伤阴）。惟伤寒热邪在里，劫烁津液，下之宜猛；此多湿邪内搏，下之宜轻（如小陷胸汤、黄连泻心汤）。伤寒大便溏，为邪已尽，不可再下；湿温病大便溏，为邪未尽，必大便硬，乃为无湿，始不可再攻也。再人之体脘在腹上，其位居中，按之痛，或自痛，或痞胀，当用苦泄，以其入腹近也，必验之于舌（全凭舌苔之色），或黄或浊（湿与温合蒸），可与小陷胸汤或泻心汤随症治之。若白不燥（全是寒有痰湿），或黄白相兼，或灰白不渴（皆阳不化邪，阴浊凝阻），慎不可乱投苦泄，其中（即胃中）有外邪未解，里先结者（宜先通气滞，杏、蔻、橘、桔之类），或邪郁未伸，素属中冷者（当加姜）。虽有脘中痞痛，宜从开泄，宣通气滞，以达归于肺。如近世之杏、蔻、橘、桔等轻苦微辛具流动之品可耳。又有舌上白苔黏腻，口吐浊厚涎沫者，其口必甜，此为脾瘅。乃湿热气聚与谷气相搏，土有余也。盈满则上泛，当用佩兰叶芳香辛散以逐之（更当看其舌本，红赤为热，当清凉泄浊，色淡不红，脾虚不能摄液而上泛，当健脾降浊）。若舌上苔如碱者，胃中宿滞夹浊秽郁伏，当急急开泄，否则闭结中焦，不能从膜原达泄矣。

白舌  ***************************
舌苔白厚而干燥者，此胃燥气伤也（白厚本是浊邪，热烁津伤，浊结不化，当先养津化浊）。滋润药中加甘草，令甘守津还之意（其人必素属中虚，故可用甘草）。舌白而薄者，外感风寒也，当疏散之。若薄白而干者，肺液伤也，加麦冬、花露、芦根汁等轻清之品，为上者之上也（肺位最高，轻清乃得，若重浊与肺无益，而反伤及胃）。若苔白而质绛者，湿遏热伏，当先泄湿透热，防其即干也。此可勿忧，再从里而透于外，则变润矣（泄湿用辛开苦降，湿泄自然热透，热透自然舌干。再用苦辛甘凉从里透外，则胃气化而津液升，舌即润。汗作而邪热随解）。初病即舌干（津液素亏），神不昏者（幸而未入心包），急宜养正，微加透邪之药。若神已昏，此内匮不可救药矣。

黄舌  ***************************
前云舌黄或浊，当用陷胸泻心，须要有地之黄（如草生地上，必有根脚，无根即为浮垢，刮之即去）。若光滑者乃无形湿热，已有中虚之象，大忌前法（若妄行攻泻，必致表邪入里，为结胸、痞气、腹胀等症）。其脐以上为大腹，或满痛，或胀（不因药误，病出自然）。此邪已入里，表症必无，或存十之一二，亦须验之于舌，或黄甚，或如沉香色，或如灰黄色，或老黄色，或中有断纹，皆当下之。如小承气汤加槟榔、青皮、枳实、元明粉、生首乌等皆可。若未现此等舌，不宜用此等药。恐其中有湿，聚太阴为满，或寒湿错杂为痛，或气壅为胀（皆有实、寒、热，总以利气和气为主），又当以别法治之矣。

薄黄舌  ***************************
黄苔不甚厚而滑者，热未伤津，犹可清热透表（辛开透发，从汗而解）。若虽薄而干者，邪虽去而津受伤也（当以养津为主）。苦重之药当禁，宜甘寒轻剂以养之。

绛舌  ***************************
热邪传营，舌色必绛（指舌本言）。绛，深红色也。初传，舌色中兼黄白色（指舌苔言），此气分之邪未尽也，泄卫透营两和可也（仍从表解）。纯绛鲜泽者（言无舌苔、胃无浊结，邪已离卫入营），胞络受邪也，宜犀角、鲜生地、连翘、郁金、石菖蒲等清泄之。延之数日，或其人平素心虚有痰（必有舌苔，但心血虚者，舌质多不鲜明，或淡晦无神，邪陷多危而难治，于此可卜吉凶），外热一陷，里络即闭，非菖蒲、郁金等所能开，须用牛黄丸、至宝丹之类，以开其闭（若邪火盛而舌质赤，宜牛黄丸。虚而色淡晦者，宜至宝丹，以牛黄丸太寒故也），恐其昏厥为痉也。

燥绛舌  ***************************
舌绛而干燥者，火邪劫营，凉血清血为要（胃无浊邪则无厚苔。邪热入营，则舌质色绛，虽薄苔必黄又加干燥，则火邪劫营）。色绛而舌心干者（舌全绛心干），乃心胃火燔，劫夺津液，即黄连、石膏亦可加入。其有舌心独绛而干者（四边有苔或黄或白，独绛而干只在舌心），亦胃热而心营受灼也，当于清胃中加入清心之品，否则延及于尖，为津干火盛之候矣。舌尖独绛而干（热止在心），此心火炎，用导赤散，泻其腑。若烦渴烦热，舌心干，四边色红，中心或黄或白者（舌四边红而不绛，中兼黄自而渴，故知其热不在血分），此非血分也，乃上焦气热烁津（热在气分者，必渴。热在血分者，但口干而不渴。多饮能消水为渴。不能多饮，但欲略润为干。如血分无热而口干者，阳气虚，不能生化津液，宜辛润，如姜、附之类），急用凉膈散，散其无形之热，再看传变可也，慎勿用血药，反致滋腻留邪。至若舌绛，望之若干，手扪之原有津液，此津亏，湿热熏蒸将成浊痰蒙闭心包也（胃以通降为用，浊降则清升而化津液。热邪入营，郁蒸胃中浊气成痰，反以蒙闭心包，即成昏厥，当急疏其胃，降浊以清营热）。舌色绛而上有黏腻似苔非苔者，中夹秽浊之气，急加芳香以逐之。舌绛而抵齿难伸出者，痰阻舌根，有内风也（内风上炽，当开降中加辛凉咸润，以息内风。脾肾之脉皆连舌本，亦有脾肾气败，舌短不能伸出者，其形貌面色必形枯瘁，多为死证。不独风痰为患也）。舌绛光亮，胃阴亡也。急用甘凉濡润之品。舌绛有碎点黄白者，将生疳也；大红点者，热毒乘心也，用黄连金汁。有虽绛不鲜干枯而痿者，此肾阴涸也，急以阿胶、鸡子、地黄、天冬等救之，缓则恐涸而无救也。

紫舌  ***************************
热传营血，其人素有瘀伤，宿血在胸膈中，舌色必紫而暗，扪之潮湿（不干，故为瘀血）。当加散血之品，如琥珀、丹参、桃仁、丹皮等。否则瘀血与热相搏，阻遏正气，遂变发狂。如狂之症，若紫而肿大者乃酒毒冲心（急加黄连）；紫而干晦者，肝肾色泛也，难治（肾色黑，肝色青，青黑相合，而成紫晦，故曰难治）。

淡红舌  ***************************
舌淡红无色（心脾气血素虚），或干而色不荣者，乃胃津伤而气无化液也。当用炙甘草汤（养血养气以通经脉，则邪自可去），不可用寒凉药。

芒刺舌  ***************************
凡舌不拘何色，生芒刺者（苔必焦黄，或黑，或无苔而绛，若苔白，或淡黄，胃无大热，必无芒刺。或两边有小赤瘰，是营热郁结当，开泄气分。上焦热极者，宜凉膈散散之），皆上焦热极也。当用青布拭冷薄荷水，揩之即去者轻，旋生者险。

血迹肿大舌  ***************************
舌苔不燥，自觉闷极者（脾阳弱，浊壅不行），脾湿盛也（虽有热邪，当先辛开泄湿，而后清热，切不可先用寒凉遏闭）；或有伤痕血迹者，当问曾经搔挖否，不可以有血而辨为枯症，仍从湿治可也。再有神情清爽，舌肿大不能出口者（或兼唇肿），此脾湿胃热，郁极化风，而毒延于口也，用大黄磨入当用剂内，舌胀自消（神清邪在脾胃，神昏即在心脾两脏）。

如烟煤舌  ***************************
舌无苔，有如烟煤隐隐者，慎不可忽视。若口渴烦热而燥者，平时胃燥也，不可攻之，宜甘寒益胃（此阴虚而燥）。若不渴肢寒而舌润者，乃夹阴症，宜甘温扶中（此阳虚不可用苦寒，只宜甘温，不可用苦温）。此何以故？外露而里无也（外露热象，里无热也）。

黑舌  ***************************
舌黑而滑者，水来克火，阴症也，当温之（附、桂之类）。若见短缩，此肾气也，为难治。若加人参、五味子，或救万一。舌黑而干者（黑燥无苔，胃无浊邪），津枯火炽，急急泻南补北（黄连阿胶汤）。若黑燥而中心厚者（胃中有垢浊与邪热相结），土燥水竭，急以咸苦下之（元明粉、大黄）。

粉白滑舌并斑疹  ***************************
舌白如粉而滑（浊邪甚盛），四边色紫绛者（热邪亦重，热为湿遏），温疫病初入膜原（外通肌肉，内近胃府，即三焦之门户，而实一身之半表半里也），未归胃腑，急急透解（吴又可达原饮加减），莫待传入而为险恶之症。且见此舌者，病必见凶，须要小心。凡斑疹初见，须用纸捻照（热闭营中多成斑疹。斑从肌肉而出，属胃；疹从血络而出，属经。其或斑疹并见，此阳明经府皆热），看胸背两胁，点大而在皮肤之上者为斑。或云头隐隐，或琐碎小粒者，为疹。又宜见而不宜多见。按方书谓斑色红者为胃热，紫者热极，黑者胃烂。然当看外症所合，方可断之。春夏之间，湿病俱发斑疹为甚。如淡红色，四肢清，口不甚渴，脉不洪数（虚斑也），此非虚斑，即属阴斑。或胸前微见数点，面赤足冷，或下利清谷（阴斑也），此阴盛格阳于上（内真寒外假热，逼其无根之火上浮，必面赤戴阳），当温之（如白通汤之类，热药冷服，不然拒格不受而吐矣）。若斑色紫而点小者，心包热也（点小即是从血络而出之疹，热在心包）。点大而紫，胃中热也（从肌肉而出，为斑热在胃）。斑黑而光亮者（光亮，元气犹充，故可救），热毒极炽，虽属不治，然其人气血充者依法治之，或可救之。若黑而晦者，必死（黑晦，元气败）。黑而隐隐四旁赤色者（四旁赤色，气血尚活），乃火郁内伏，大用清凉发透，间有转红而可救者。又有夹斑带疹，皆是邪之不一，各随其部而泄（或经或府）。然斑属血者恒多，疹属气者不少（热在胃，本属气分，见斑则邪属血矣。疹从血络而出，本属血分，然邪由气而闭其血方或疹也，故治斑疹必当两清气血。况欲透发，必通其血中之气，如赤芍、郁金、归须之类，以佐犀角、元参等。如清气分则用知母、石膏，以芩连佐桂枝亦可，通营清热也）。斑疹皆是邪气外露之象，发之时，宜神情清爽，方为外解里和。如斑疹出而昏者，此正不胜邪而内陷（虽用扶正开泄，如人参、至宝丹之类，总归死者十之八九），或胃津内涸之候矣（昏而声音洪厉，力气尚强，舌干黑无苔，用大剂滋养，鸡子黄、生地黄、阿胶之类，或可救之。苔黑中心燥者，救阴中加咸苦下之，亦可救之）。

白㾦  ***************************
白㾦小粒如水晶色者，此湿热伤肺，邪虽出而气液枯也，必得甘药补之（此言病久宜然）。若未至久延，气液尚在未伤，乃为湿郁卫分，汗出不彻之，故当理气分之邪（辛温疏表，如苏梗、藿梗，使气伸汗出，邪达而愈）。枯白如骨者（枯白如暴露人兽死骨色）多凶，气液竭也。

齿血  ***************************
温病看舌亦须验齿。齿为肾之余（肾主骨，齿为骨之余，故齿浮龈不肿为肾火水亏也），龈为胃之络（胃脉络于上龈，大肠脉络于下龈，皆属阳明，故牙龈肿痛为阳明风火或湿遏火伏）。热邪不燥胃津，必耗肾液，且二经之血走于此处，病深动血（邪热入胃必连大肠，血循经络而行，遂动血上溢），结瓣于上。阳血色紫，紫如干漆（阳明之血）；阴血色黄，黄如酱瓣（少阴之血）。阳血若见，安胃为主（鲜地、霍斛、石膏、知母之类）；阴血若见，救肾为要（生地、阿胶之类）。然豆瓣色者多险。惟病尚不逆者，犹可治，否则难治矣。此何故？阴下竭、阳上厥也（水不胜火）。

齿燥齿枯  ***************************
齿若光燥如石者，胃热甚也。证见无汗，恶寒，卫偏胜也（卫阳内郁，表气不通，故无汗为卫偏胜）。辛凉泄卫，透汗为要（泄卫发汗，内热即从表散。凡恶寒而汗出者，为表阳虚，腠理不固，虽有内热亦非实火）。如枯骨色者，肾液枯也（齿燥有光，胃液虽干，肾气未竭。如枯骨色，肾液大败），为难治。如上半截润（当作燥，观“下水不上承”句可知），为水不上承，而心火上炎，急宜清心救水（黄连阿胶汤），俟枯处转润，乃妥。若咬牙切齿者，湿热化风，痉病也。但咬牙者，胃热气走其络也。咬牙而脉症皆衰者，胃虚，无谷以内荣也（胃中空，内风乘虚而入其络）。此何以故？虚则喜实耳，舌本不缩而硬、牙关咬定难开者，此非风痰阻络即欲作痉症，用酸物擦之即开。酸走肝，木来泄土也。

齿垢  ***************************
若齿垢如灰糕样者，胃气无权，津亡而湿浊用事，多死（齿垢由肾热蒸烁胃中浊气所结甚，色如灰糕则枯败，而气津俱亡，肾胃两竭。惟有湿浊用事，故知必死）。初病齿缝流清血，痛者为胃火冲激（出于牙龈属阳明，故痛），不痛者为龙火内燔（龙火谓肾火，宜壮水主）。齿焦无垢者，死（齿焦肾水告涸无垢，胃液亦竭，故死）；齿焦有垢者，肾热胃劫也（有垢者火盛，而气液未竭，用调胃承气，微下胃热），当微下之，或玉女煎清胃救肾可也（肾水亏者用之）。

妇人温病  ***************************
妇病与男同，但多胎前、产后及经水适来适断。大凡胎前病，古人皆以四物加减用之，谓恐邪来害妊也（然邪犹在表分，当从开达外解，倘执用四物反引邪入里，轻病变重，故必审其邪之浅深而治，为至要也）。如热极者，有用井底泥及蓝布浸，冷覆盖腹上等（须见邪热逼胎，有胎动不已之象，急清内热，可用此治，否则致热内走，反伤其胎），皆是护胎之意。然亦须看其邪之可解而用之。如血腻之药不灵，又当审察（不灵当作不宜，断无试之不灵而后更之，清热解邪勿使伤胎，即为保护，若助气和气之药犹可酌用，若滋腻补血本元未伤而用之，恐反遏其邪），不可固执。仍宜步步保护胎元，恐正损邪陷也。至于产后，方书谓慎用苦寒，恐伤已亡之阴也。然亦要辨其邪能从上中解者，稍从证用之，亦无妨也（上者如宣肺之类，中者如疏中和中之类）。不过勿犯下焦（谓肝脾肾初治不善，邪陷入脏即死）。且属虚体，当如虚怯人病邪而治（此法最妥）。况产后当血气沸腾之际，最多空隙，邪必乘虚内陷，虚处受邪，为难治也（产后大伤下元，若禀质阳虚者，偶伤寒邪，饮食泻痢不止，脾肾气脱，往往二三日即死。其阴虚者，肝风易炽，热邪乘之，即成痉者有之，故最为难治。阳虚者扶阳为主，阴虚者养阴为先）。如经水适来适断，邪将陷于血室少阳（冲脉为血室，肝主之。少阳为肝之表，其脉起于气街。气街又阳明胃经之穴，故云隶属阳明也）。《伤寒》言之详悉，不必多赘。但数动，　（当作变动，或竟作温邪亦可）与正伤寒不同，仲景立小柴胡汤提出所陷热邪（从少阳提出），参枣以扶胃气（必胃无邪及中虚之人方可用之，否则助邪为害），因冲脉隶属阳明也。此惟虚者为合治。若热邪陷入与血相结者，当宗陶氏（陶节庵有《伤寒全生集》）小柴胡汤去参枣，加生地、桃仁、楂肉、丹皮或犀角等（此因邪血结）。若本经血结自甚，必少腹满痛。轻者刺期门穴（在左胁）；重者小柴胡汤去甘草，加延胡、归尾、桃仁。夹寒加肉桂，心气滞加香附、陈皮、枳壳等（此血结为主）。然热陷血室之症，多有谵语如狂之象，与阳明胃热相似。此等病机最须辨别，血结者身体必重，非若阳明之轻便者。何也？阴主重浊，络脉被阻，身之侧旁气痹，连及胸背皆为阻窒，故去邪通络正合。其病往往延久，上逆心包胸中痹痛，即陶氏所谓血结胸也。王海藏出一桂枝红花汤，加海蛤、桃仁，原欲表里上下一时尽解之，此方大有巧妙也。　　
血室者，营血停止之所，经脉留会之处，即冲脉是也。冲脉者，奇经八脉之一脉也，起于肾下，出于气街，并阳明经夹脐上行至胸中而散，为十二经之海。王冰曰：“冲为血海。”言诸经之血朝会于此。男子则运行生精；女子则上为乳汁，下为月事。伤寒之邪，妇人则随经而入，男子由阳明而传。以冲之脉与少阴之络起于肾。女子感邪，太阳随经便得而入冲之经并足阳明；男子阳明内热，方得而入也。冲脉得热，血必妄行。在男子则下血，谵语；在妇人则月水适来。盖言男子，不独谓妇人也。《针经》曰：“妇人热入血室，有须治而愈，有不须治而愈。”假令妇人中风，发热恶寒，经水适来，得之七八日，热除而脉迟身凉和胸胁下满，如结胸状、谵语者，此为热入血室，当刺期门穴，随其实而泻之。假令妇人中风七八日，续得寒热，发作有时，经水适来适断者，此谓热入血室，其血必结，故如疟状，发作有时，小柴胡汤主之。二者须治而愈者也。若发热，昼则明了，夜则谵语，如见鬼状，此热入血室，无犯胃气及上二焦，必自愈，是不须治而愈者也。谵语为病邪之甚者，何不须治而愈耶。且胸胁满如结胸，谵语，是邪气留结胸胁而不去者，必刺期门，随其实而泻之。寒热如疟，发作有时者，是血结而不行也，须小胡汤散之，二者既有留邪，必须治之可也。若发热，经水适来，昼日明了，暮则谵语，此经水既来，以里无留邪，但不妄犯，热随血散必自愈。经曰：“血自下，下者愈。”故无犯胃气及上二焦，必自愈。所谓妄犯者，谓恐以谵语为阳明内实，攻之犯其胃气也。此无胸胁之邪，恐刺期门犯其中焦也。此无血结，恐与小柴胡汤犯其上焦也。小柴胡汤解散则动卫气。卫出上焦，动卫气是犯上焦也。刺期门则动营气。营出中焦，动营气是犯中焦也。《脉经》曰“无犯胃气及上二焦”，岂但言药不言针耶？　　
邪入血室，仲景分浅深而立两法。其邪深者，如结胸状。若谵语，刺期门穴，随其实而泻之，是从肝而泻其邪，亦即陶氏所谓之血结胸也。其邪浅者，往来寒热，如疟状而无谵语，用小柴胡汤是从胆治也。盖往来寒热是少阳之证，故以小柴胡汤提少阳之邪，则血室之热亦可随之而出。以肝胆为表里，故深则从肝，浅则从胆，以导泄血室之邪也。其言小柴胡汤惟虚者合治，何也？盖伤寒之邪由经而入血室，其胃无邪，故可用参枣。若温热之邪先已犯胃，后入血室，故当去参枣。惟胃无邪及中虚之人方可用之。须知伤寒之用小柴胡汤者，正防少阳经邪乘虚入胃，故用参枣先助胃以御之（如上言，法宜益胃）。其与温热之邪来路不同，故治法有异也。


卷中  ——————————————————————————————————————————————————————————————————————————————————————————

湿热论  ***************************
湿热论湿热症，始恶寒，后但热不寒，汗出，胸痞，舌白或黄，口渴不引饮。　　
此条乃湿热症之提纲也。湿热病属阳明太阴经者居多，中气实则病在阳明，中气虚则病入太阴。病在二经之表者，多兼少阳三焦；病在二经之里者，每兼厥阴风木。以少阳、厥阴同司相火。阳明、太阴湿郁生热，热甚则少火皆成壮火，而表里上下充斥肆逆，故最易耳聋、干呕、发痉、发厥。而提纲中不言及者，因以上诸症皆湿热兼见之变局，而非湿热病必见之正局也。始恶寒者，阳为湿遏而恶寒，终非若寒伤于表之恶寒。后但热不寒，则郁而成热，反恶热矣。热甚阳明则汗出。湿蔽清阳则胸痞。湿邪内盛则舌白。湿热交蒸则苔黄。热则液不升而口渴，湿则饮，内留而不引饮。然所云表者，乃太阴阳明之表，而非太阳之表。太阴之表四肢也，阳明之表肌肉也，胸中也。故胸痞为湿热必有之证，四肢倦怠肌肉烦疼，亦必并见。其所以不干太阳者，以太阳为寒水之腑，主一身之表，风寒必自表入，故属太阳；湿热不尽从表入，故不必由太阳。况风寒伤营卫，营卫乃太阳所司；表湿伤肌肉，肌肉为阳明所主。寒湿之属太阳者，以太阳为寒水，同气相求也。湿热之属阳明者，阳明为中土，火化从阳也。湿热之邪从表伤者，十之一二由口，鼻入者十之八九。阳明为水谷之海，太阴乃湿土之脏，故多由阳明、太阴受病。膜原者外通肌肉近胃腑，即三焦之门户，而实一身半表半里也。邪由上受，直趋中道，故病亦多归膜原。要知湿热之病不独与伤寒不同，且与温病大异。温病，乃太阳少阴同病；湿热，乃阳明太阴同病。而提纲中反不言及脉者，以湿热之症脉无定体，或洪或缓，或伏或细，各随症见，不拘一格，故难以一定之脉拘定后人眼目也。　　
湿热之病阳明必兼太阴者，人徒知脏腑相连，湿土同气，而不特此也，当与温病之必兼少阴比例。少阴不藏，木火内燔，风邪外袭，表里相煽，故为温病；太阴内伤，湿饮停聚，客邪再至，内外相引，故病湿热。此皆先有内伤，再感客邪，非由腑及脏之谓。若湿热之症不夹内伤，中气实者其病必微。或先因于湿，再因饥饱劳役而病者，亦属内伤夹湿，标本同病。然劳倦伤脾为不足，湿饮停积为有余。所以内伤外感，孰多孰少，孰实孰虚，又在治病者之临症时权衡矣。　　
湿热症，恶寒无汗，身重头痛，湿在表分，宜藿香、香薷、羌活、苍术、薄荷、牛蒡子等味。头不痛者，去羌活。　　
身重恶寒，湿遏卫阳之表症，头痛必夹风邪，故加羌活，不独胜湿，用以祛风。此条乃阴湿伤表之候。　　
湿热症，汗出，恶寒发热，身重，关节疼痛，湿在肌肉，不为汗解。宜滑石、豆黄卷、苓皮、苍术皮、藿香叶、鲜荷叶、通草、桔梗等味。不恶寒者，去苍术皮。　　
此条外候与上条颇同，惟出汗独异，更加关节疼痛，乃湿邪初犯阳明之表，故略见恶寒。及至发热，恶寒当自罢矣。用药通阳明之表，而即清胃脘之热者，不欲湿邪之郁热上蒸，而欲湿邪之淡渗下走耳。此条乃阳湿伤表之候。　　
湿热症三四日，即口噤，四肢牵引拘急，甚则角弓反张，湿热侵入经络脉隧中。宜鲜地龙、秦艽、威灵仙、滑石、苍耳子、丝瓜藤、海风藤、酒炒川连等味。　　
此条乃湿邪夹风邪者，风为木气，风动则木张，乘入阳明之络，则口噤走窜，太阴之经则拘挛。故用药不独胜湿，重用息风，一则风药能胜湿，一则风药能疏肝也。选用地龙诸藤者，欲其宣通络脉耳。或问仲景治痉，原有桂枝汤加瓜蒌根及葛根汤，二方后人屏而不用，岂宜于古者不宜于今？即今之痉者，与厥相连，仲景不言及厥，岂《金匮》有遗文耶？余曰：非也。药因病用，病源既异，治法自殊。故同一发痉，而伤寒与湿热之病因不同，伤寒之痉自外来，症属太阳，治以散外邪为主；湿热之痉自内出，波及太阳，治以息内风为主。盖三焦与肝胆同司相火，中焦湿热不解，则热甚于里，而少火悉成壮火，火动则风生，而筋挛脉急；风煽则火炽，而识乱神迷；身中之气随风火上炎，而有升无降，常度尽失，由是而形若尸厥，正《内经》所谓“血之与气并走于上，则为暴厥”者是也。外窜经脉则成痉；内并胆中则为厥；内外充斥痉厥并见；正气犹存一线则气复返而生，胃津不克支持则厥不回而死矣。所以痉之与厥往往相连，伤寒之痉自外来者安有是哉！　　
暑月痉症与霍乱同出一源。风自火生，火随风转，乘入阳明则呕，贼及太阴则泻，是名霍乱。窜入筋中则挛急，流入脉络则反张，是名痉。但痉者多厥，霍乱无厥者。痉则风火闭郁，郁则邪势愈甚，不免逼乱神明，故多厥。霍乱则风火外泄，泄则邪势外解，不致循经内走，故少厥。此痉与霍乱之分别也。然痉症邪滞三焦，三焦乃火化，风得火而愈煽，则逼入胆中而暴厥。霍乱邪走脾胃，脾胃乃湿化，邪因湿而停留，则淫及诸筋而拘挛，火郁则厥，火窜则挛，又痉与霍乱之遗祸也。　　
痉之挛急乃湿热生风，霍乱之转筋乃风来胜湿。痉则由经及脏而厥，霍乱则由脏及经而挛。总由湿热与风淆乱，清浊升降失常之故。夫湿多热少则风入土中而霍乱，热多湿少则风乘三焦而痉厥。厥而不反者死，胃液干枯，火邪盘踞也；转筋入腹者死，津液内涸，风邪独劲也。然则胃中之津液关系顾不钜哉？厥症用辛开，泄　　
湿热论湿热症，始恶寒，后但热不寒，汗出，胸痞，舌白或黄，口渴不引饮。　　
此条乃湿热症之提纲也。湿热病属阳明太阴经者居多，中气实则病在阳明，中气虚则病入太阴。病在二经之表者，多兼少阳三焦；病在二经之里者，每兼厥阴风木。以少阳、厥阴同司相火。阳明、太阴湿郁生热，热甚则少火皆成壮火，而表里上下充斥肆逆，故最易耳聋、干呕、发痉、发厥。而提纲中不言及者，因以上诸症皆湿热兼见之变局，而非湿热病必见之正局也。始恶寒者，阳为湿遏而恶寒，终非若寒伤于表之恶寒。后但热不寒，则郁而成热，反恶热矣。热甚阳明则汗出。湿蔽清阳则胸痞。湿邪内盛则舌白。湿热交蒸则苔黄。热则液不升而口渴，湿则饮，内留而不引饮。然所云表者，乃太阴阳明之表，而非太阳之表。太阴之表四肢也，阳明之表肌肉也，胸中也。故胸痞为湿热必有之证，四肢倦怠肌肉烦疼，亦必并见。其所以不干太阳者，以太阳为寒水之腑，主一身之表，风寒必自表入，故属太阳；湿热不尽从表入，故不必由太阳。况风寒伤营卫，营卫乃太阳所司；表湿伤肌肉，肌肉为阳明所主。寒湿之属太阳者，以太阳为寒水，同气相求也。湿热之属阳明者，阳明为中土，火化从阳也。湿热之邪从表伤者，十之一二由口，鼻入者十之八九。阳明为水谷之海，太阴乃湿土之脏，故多由阳明、太阴受病。膜原者外通肌肉近胃腑，即三焦之门户，而实一身半表半里也。邪由上受，直趋中道，故病亦多归膜原。要知湿热之病不独与伤寒不同，且与温病大异。温病，乃太阳少阴同病；湿热，乃阳明太阴同病。而提纲中反不言及脉者，以湿热之症脉无定体，或洪或缓，或伏或细，各随症见，不拘一格，故难以一定之脉拘定后人眼目也。　　
湿热之病阳明必兼太阴者，人徒知脏腑相连，湿土同气，而不特此也，当与温病之必兼少阴比例。少阴不藏，木火内燔，风邪外袭，表里相煽，故为温病；太阴内伤，湿饮停聚，客邪再至，内外相引，故病湿热。此皆先有内伤，再感客邪，非由腑及脏之谓。若湿热之症不夹内伤，中气实者其病必微。或先因于湿，再因饥饱劳役而病者，亦属内伤夹湿，标本同病。然劳倦伤脾为不足，湿饮停积为有余。所以内伤外感，孰多孰少，孰实孰虚，又在治病者之临症时权衡矣。湿热症，恶寒无汗，身重头痛，湿在表分，宜藿香、香薷、羌活、苍术、薄荷、牛蒡子等味。头不痛者，去羌活。　　
身重恶寒，湿遏卫阳之表症，头痛必夹风邪，故加羌活，不独胜湿，用以祛风。此条乃阴湿伤表之候。湿热症，汗出，恶寒发热，身重，关节疼痛，湿在肌肉，不为汗解。宜滑石、豆黄卷、苓皮、苍术皮、藿香叶、鲜荷叶、通草、桔梗等味。不恶寒者，去苍术皮。　　
此条外候与上条颇同，惟出汗独异，更加关节疼痛，乃湿邪初犯阳明之表，故略见恶寒。及至发热，恶寒当自罢矣。用药通阳明之表，而即清胃脘之热者，不欲湿邪之郁热上蒸，而欲湿邪之淡渗下走耳。此条乃阳湿伤表之候。湿热症三四日，即口噤，四肢牵引拘急，甚则角弓反张，湿热侵入经络脉隧中。宜鲜地龙、秦艽、威灵仙、滑石、苍耳子、丝瓜藤、海风藤、酒炒川连等味。　　
此条乃湿邪夹风邪者，风为木气，风动则木张，乘入阳明之络，则口噤走窜，太阴之经则拘挛。故用药不独胜湿，重用息风，一则风药能胜湿，一则风药能疏肝也。选用地龙诸藤者，欲其宣通络脉耳。或问仲景治痉，原有桂枝汤加瓜蒌根及葛根汤，二方后人屏而不用，岂宜于古者不宜于今？即今之痉者，与厥相连，仲景不言及厥，岂《金匮》有遗文耶？余曰：非也。药因病用，病源既异，治法自殊。故同一发痉，而伤寒与湿热之病因不同，伤寒之痉自外来，症属太阳，治以散外邪为主；湿热之痉自内出，波及太阳，治以息内风为主。盖三焦与肝胆同司相火，中焦湿热不解，则热甚于里，而少火悉成壮火，火动则风生，而筋挛脉急；风煽则火炽，而识乱神迷；身中之气随风火上炎，而有升无降，常度尽失，由是而形若尸厥，正《内经》所谓“血之与气并走于上，则为暴厥”者是也。外窜经脉则成痉；内并胆中则为厥；内外充斥痉厥并见；正气犹存一线则气复返而生，胃津不克支持则厥不回而死矣。所以痉之与厥往往相连，伤寒之痉自外来者安有是哉！　　
暑月痉症与霍乱同出一源。风自火生，火随风转，乘入阳明则呕，贼及太阴则泻，是名霍乱。窜入筋中则挛急，流入脉络则反张，是名痉。但痉者多厥，霍乱无厥者。痉则风火闭郁，郁则邪势愈甚，不免逼乱神明，故多厥。霍乱则风火外泄，泄则邪势外解，不致循经内走，故少厥。此痉与霍乱之分别也。然痉症邪滞三焦，三焦乃火化，风得火而愈煽，则逼入胆中而暴厥。霍乱邪走脾胃，脾胃乃湿化，邪因湿而停留，则淫及诸筋而拘挛，火郁则厥，火窜则挛，又痉与霍乱之遗祸也。　　
痉之挛急乃湿热生风，霍乱之转筋乃风来胜湿。痉则由经及脏而厥，霍乱则由脏及经而挛。总由湿热与风淆乱，清浊升降失常之故。夫湿多热少则风入土中而霍乱，热多湿少则风乘三焦而痉厥。厥而不反者死，胃液干枯，火邪盘踞也；转筋入腹者死，津液内涸，风邪独劲也。然则胃中之津液关系顾不钜哉？厥症用辛开，泄胸中无形之邪也。干霍乱用探吐，泄胃中有形之邪也。然泄邪而胃液不上升者，热邪益炽；探吐胃液不四布者，风邪益张，终成死候，不可不知。　　
湿热症，壮热口渴，舌黄或焦红，发痉，神昏，谵语或笑，邪灼心包，营血已耗。宜犀角、连翘、羚羊、生地、元参、银花露、钩藤、鲜菖蒲、至宝丹等味。　　
上条言痉，此条言厥。湿邪暑邪本伤阳气，及至热极逼入营阴，则津液耗而阴亦病，心包受灼，神识昏乱。用药以清热救阴、泄邪平肝为务。　　
湿热症发痉，神昏笑妄，脉洪数有力，开泄不效者。湿热蕴结胸膈，宜凉膈散。若大便数日不通者，热邪闭结肠胃，宜仿承气微下之例。　　
此条系阳明实热，或上结或下结，清热泄邪，只能散络中流走之热，而不能除膈中蕴结之邪。故阳明之邪，仍假阳明为出路也。　　
湿热症壮热烦渴，舌焦红或缩，斑疹，胸痞，自利，神昏痉厥，热邪充斥表里三焦，宜大剂犀角、羚羊角、生地、元参、银花露、紫草方，诸水金汁、鲜菖蒲等味。　　
此条乃痉厥症之最重者。上为胸痞，下夹热痢，斑疹痉厥，阴阳告困，独以清阳明之热救阳明之液为急务者，恐胃液不存，其人必自焚而死也。　　
湿热症寒热如疟，湿热阴遏膜原，宜柴胡、厚朴、槟榔、草果、藿香、六一散、苍术、半夏、石菖蒲等味。　　
疟由暑热内伏、秋凉外束而成。若夏月腠理大开，毛窍疏通，安得成疟？而寒热有定期如疟之发作者，以膜原为阳明之半表半里，湿热阻遏则营卫气争，症虽如疟，不得与疟同治，故仿吴又可达原饮之例。盖一由外凉束表，一由内湿阻遏也。　　
湿热症数日后，脘中微闷，知饥不食，湿邪蒙绕上焦，宜藿香叶、薄荷叶、鲜稻叶、鲜荷叶、枇杷叶、佩兰叶、芦尖、冬瓜仁等味。　　
此湿热已解，余邪蒙闭，清阳胃气不输，宜用极轻清之品，以宣上焦阳气。若投味重之剂，是与病情不相值矣。　　
湿热初起，亦有脘闷懊、汗出口渴、眼欲闭、时谵语，浊邪蒙蔽清阳，属在上焦者。宜用枳壳、桔梗、淡豆豉、生山栀涌泄法。若投轻清剂，又与病情不相当矣。此说须与第九第十两条参看。同一邪在上焦，而第九条属虚，此说属实，且同一实症，而第十条邪在中焦，此说邪在上焦，临症者当慎之。　　
湿热症初起，发热汗出，胸痞口渴，舌白，湿伏中焦，宜藿香、蔻仁、杏仁、枳壳、桔梗、郁金、苍术、厚朴、草果、半夏、石菖蒲、六一散、佩兰叶等味。　　
浊邪上干则胸痞，胃液不升则口渴，病在中焦气分，故多开中焦气分之药。　　
此条多有夹食者，宜加瓜蒌、楂肉、菔子。舌根现黄色，即是夹食症。　　
湿热症数日后自利，溺赤口渴，湿流下焦。宜滑石、猪茯苓、泽泻、萆薢、通草等味。　　
下焦属阴，太阴所司阴道虚，故自利。化源滞则溺赤，脾不转津则口渴。然必不引饮，太阴湿故也。湿滞下焦，故独以分利为治。　　
此条药味独用分利，然症兼口渴、胸痞，须佐入桔梗、杏仁、豆卷开泄，中上源清则流自洁矣，不可不知。以上三条，皆湿重热轻之候。　　
湿热之邪不自表而入，故无表里可分。而未尝无三焦可辨，犹之河间治消渴以三焦分者是也。夫热为天之气，湿为地之气，热得湿而热愈炽，湿得热而湿愈横。湿热两分，其病轻而缓；湿热交合，其病重而速。湿多热少，则蒙上流下，当三焦分治。若湿热俱多，则下闭上壅而三焦俱病矣，犹之伤寒门二阳合病、三阳合病是也。太阴湿化，三焦火化。有湿无热，止能蒙闭清阳，或阻于上，或阻于中，或阻于下。湿热一合，则身中少火悉化壮火，而三焦相火有不皆起而为暴者哉？所以上下充斥，内外煎熬，最为酷烈。兼之木火同气，表里分司，再引肝风，痉厥立至。胃中津液几何？其能供此交征乎？至其所以必属阳明者，以阳明为水谷之海，鼻食气，口食味，悉归阳明。邪从口鼻而入，则阳明为必由之道路也。其始也，邪入阳明，早已先伤其胃液。其继也，邪盛三焦，更欲取资于胃液，司命者可不为阳明顾虑哉！　　
或问：木火同气，热甚生风，以致痉厥，理固然矣；然有湿热之症，表里极热，不痉不厥者何也？余曰：风木为火热引动，原因木气素旺，肝阴先亏，内外相引，两阳相煽，因而劲张。若肝肾素优，并无里热者，火热安能招引肝风哉？试观小儿，一经壮热便成瘛疭，以纯阳之体，阴气未足，故肝风易动也。　　
湿热症舌遍体白，口渴，湿滞阳明。宜用辛开，如厚朴、半夏、草果、干菖蒲等味。　　
此湿邪极盛之候。口渴乃液不上升，非有热也，辛泄太过即可变而为热，而此时湿邪尚未蕴结，故重用辛以开之，使上焦得通，津液得下也。　　
湿热症舌根白，舌尖红，湿渐化热，余湿犹滞。宜用辛泄，佐以清热。宜蔻仁、半夏、干菖蒲、豆卷、六一散、连翘、绿豆壳等味。　　
此湿热参半之证，而燥湿之中即佐清热者，亦所以存阳明之液也。　　
上二条凭验舌以投剂，极为临症时要诀。盖舌为心之外候，浊邪上熏心肺，舌苔因而转移。　　
湿热症初起即胸闷不知人，瞀乱大叫痛，湿热阻闭中上二焦。宜草果、槟榔、鲜菖蒲、六一散、芫荽，各重用。或加皂角末、地浆，水煎服。　　
此条湿热俱重之候。而去湿药多，清热药少者，以病邪初起即闭，正未有伤。故以辛通散邪为急务，不欲以寒凉凝滞病机也。　　
湿热症四五日，口大渴，胸闷欲绝，干呕不止，脉细数，舌光如镜，胃液受劫，胆火上冲。宜西瓜、白汁、金汁、鲜生地汁、甘蔗汁。痞闷再磨郁金、木香、乌药、香附等味。　　
此营阴素亏，木火素旺者。今木乘阳明而耗其津液，然幸无饮邪，故一清阳明之热，一散少阳之邪。不用煎者，取其气之全耳。　　
湿热症呕吐清水，或痰多黏腻，湿热内留，木火上逆。宜温胆汤加瓜蒌、碧玉散等味。　　
此素有痰饮，而阳明少阳同病。故一以涤饮，一以降逆，与上条呕同而治异，正当合参。　　
湿热症呕恶不止，昼夜不瘥欲死者，肺胃不和，胃热移肺，肺不受邪也。宜用川连三四分，苏叶二三分，两味煎汤，呷下即止。　　
肺胃不和，最易致呕。盖胃热移肺，肺不受邪，还归于胃，呕恶不止。若以治肝胆之呕治之，误矣。故必用川连以清湿热，苏叶以通肺胃，则投之立愈。以肺胃之气非苏叶不能通也，分数轻者，以轻剂能治上焦之疾故耳。　　
湿热症咳嗽，昼夜不宁，甚至喘而不得眠者，暑邪入于肺络。宜葶苈子、六一散、枇杷叶等味。　　
人知暑伤肺气则气虚，不知暑滞肺络者则肺实。葶苈引滑石直泻肺邪，则病自除矣。　　
湿热症十余日后，大势已退。惟口渴汗出，骨节疼，隐痛不已，余邪留滞经络。宜元米汤泡于术，隔一宿，去术煎饮之。　　
病后湿邪未尽，阴液已伤，故口渴身疼。此时救液则助湿，治湿则劫阴，宗仲景麻沸汤之法，取气不取味，走阳不走阴，佐以元米汤养阴逐湿，两擅其长也。　　
湿热症数日后，汗出热不除，或痉，忽头痛不止者，营液大耗，厥阳风火上升。宜羚羊角、蔓荆子、钧藤、元参、生地、女贞等味。　　
湿热伤营，肝火化风上逆，血不营筋而痉作，上升颠顶则头痛；热气已退，木气独张，故痉而不厥。投剂以息风为标，养阴为本。　　
湿热症胸痞发热，肌肉微痛，始终无汗者，暑邪伏于腠理内闭。宜六一散一两，薄荷叶四五分，泡汤调下即汗解。　　
湿热发汗，昔贤有禁，此不微汗之，病必不愈。盖既有不可汗之大戒，复有得汗始解之治法，临症者当知所变矣。　　
湿热症按法治数日后，忽吐下一时并至者，中气亏损，升降悖逆。宜生谷芽、莲心、扁豆、米仁、半夏、甘草、茯苓等味，甚极者用理中汤之意。　　
升降悖逆，法当和中，犹之霍乱用六和汤也。若太阴惫甚，中气不支，非理中不可。　　
湿热症十余日后，左关弦数，腹时痛，时圊血，肛门热痛，血液内燥，热邪传入厥阴之阴。宜仿白头翁汤法。　　
热入厥阴而下痢，即不圊血，亦当宗仲景治热痢法。若更逼入营阴，安得不用白头翁凉血而散邪乎？设热入阳明而下痢即不圊血，又宜师仲景治下痢、谵语，用小承气之法矣。　　
湿热症十余日后，尺脉数，下痢或咽痛，口渴心烦，下元不足，热邪直犯少阴之阴。宜仿猪肤汤凉润法。　　
同一下痢，症有厥少之分，则药有寒凉之异。然少阴有便脓血之候，不可不细审也。　　
湿热症身冷脉细，汗泄胸痞，口渴舌白，湿中少阴之阳。宜人参、白术、附子、茯苓、益智等味。肥胖气虚之人，夏月多有是病。　　
湿邪伤阳，理合扶阳逐湿。口渴为少阴症，焉得妄用寒凉耶？　　
暑月病初起，但恶寒，面黄，口不渴，神倦，四肢懒，脉沉弱，腹痛，下痢，湿困太阴之阳。宜仿缩脾饮、冷香饮子，甚则大顺散、来复丹等法。　　
暑月为阳气外泄，阴液内耗之时。故热邪伤阴，阳明灼烁，宜清宜滋。太阴告困，湿浊迷漫，宜温宜散。古法最详，医者鉴诸。　　
湿热症按法治之，诸症皆退。惟目瞑则惊悸梦惕，余邪内留，胆气不舒，宜酒浸郁李仁、姜汁炒枣仁、猪胆皮等味。　　
滑可去著，郁李仁性最滑脱，古人治惊后肝系滞而不下、始终目不瞑者用之，以下肝系而去滞。此湿热之邪留于胆中，胆为清静之腑脏而不泻，是以病去而内留之邪不去，寐则阳气行阴，胆热内扰，肝魂不宁，故用郁李仁以泄邪；必用酒浸者，酒入于胃先走于胆也。枣仁之酸入肝安神，而制以姜汁者安神而又兼散邪也。用药至此，乃谓善于驱遣者也。　　
湿热症，曾开泄下夺者，恶候皆平，独神思不清，倦语，不思食，溺数，唇齿干，胃气不输，肺气不布，元神大亏。宜人参、麦冬、生谷芽、川石斛、木瓜、生甘草、鲜莲子等味。　　
开泄下夺，恶候皆平，正亦大伤，故见症多气虚之象，理合清补元气。若用泥滞阴药，去生便远。　　
湿热症四五日，忽大汗出，手足冷，脉细如丝，或绝，口渴茎痛，而起坐自如，神清语亮，乃汗出过多，卫外之阳暂亡，湿热之邪仍结，一时表里不通，脉故伏，非真阳外脱也，宜五苓散去术，加滑石、酒淬川连、生地、芪皮等味。　　
此条脉症全似亡阳之候，独于举动、神气中得其真情。噫！此医之所以贵识见也。　　
湿热症发痉神昏，独足冷阴缩，下体外受客寒，仍宜从湿热治，只用辛温之品煎汤熏洗。　　
阴缩为厥阴之外候，合之足冷，全似虚寒矣。乃谛观本症，无一属虚。姑知寒客下体，一时营气不达，不但症非虚寒，并非上热下寒之可拟也，仍从湿热治之，又何疑耶？　　
湿热症初起壮热口渴，脘闷懊，眼欲迷闭，时时谵语，浊邪蒙闭上焦，宜涌泄，用枳壳、桔梗、淡豆豉、生山栀，无汗加葛根。　　
若病退后脘中微闷，知饥不食，是余邪蒙绕上焦，法宜轻散。此则浊邪蒙闭上焦，故懊脘闷；眼欲闭者，肺气不舒也；时谵语者，邪逼心包也。若投轻剂，病必不除。经云：“高者越之。”用栀鼓汤涌泄之剂引胃脘之阳而开心胸之表邪从吐散。一了百当，何快如之！　　
湿热症经水适来，壮热口渴，谵语神昏，胸腹痛，或舌无苔，脉滑数，邪陷营分。宜大剂犀角、紫草、茜根、贯仲、连翘、银花露、鲜石菖蒲等味。　　
热入血室，不独妇女，男子亦有之。不但凉血，并须解毒，然必重剂乃可奏功。　　
湿热症上下失血或汗血，毒邪深入营分，走窜欲泄。宜大剂犀角、生地、丹皮、赤芍、连翘、紫草、茜根、银花等味。　　
热逼而至上下失血、汗血，势极危而犹不即坏者，以毒从血出生机在，宜大进凉血解毒之剂，以救阴而泄邪，邪解而血自止矣。血止后，须进参芪善后乃得。　　
湿热症七八日，口不渴，声不出，与饮食亦不却，默默不语，神识昏迷，进辛香凉泄、芳香逐秽俱不效者，邪人厥阴，主客浑交。宜仿吴又可三甲散、醉地鳖虫、醋炒鳖甲、土炒穿山甲、生天虫、柴胡、桃仁泥等味。　　
暑湿虽伤阳气，然病久不解，必及于阴，阴阳两困，气钝血滞，而暑湿不得外泄，遂深入厥阴，络脉凝瘀，使一阳不能萌动，生气有降无升，心主阻遏，灵气不通，所以神识不清而昏迷，默默也。用直入厥阴之药，破滞通瘀，斯各脉通而邪得解矣。　　
湿热症口渴，苔黄起刺，脉弦缓囊缩，舌硬谵语，昏不知人，两手搐搦，津枯邪滞。宜鲜生地、芦根、生首乌、鲜稻根等味。若脉有力、大便不解者，大黄加入亦可。　　
胃津劫夺，热邪内扰，宜润下以泄邪，徒用清滋无当病情。故仿承气之例，以甘凉易苦寒，正恐胃气受伤，胃津不复故也。


卷下  ——————————————————————————————————————————————————————————————————————————————————————————

辨表分寒热  ***************************
昼夜头疼浑不了（先提清表分），身热脉浮邪在表。病症看来似一般，表寒表热须分晓（点出眉目）。或有汗，或无汗，汗多汗少且莫管，只就脉浮中分出两条线（是最着眼处）。表寒浮紧或兼弦，表热浮数兮，或兼滑、长与弦缓。寒者身疼惯怕寒（以下旁证之），频求衣被遮温暖。热者虽然也畏风，无风便欲开帷幔。寒不渴兮热或渴，寒舌白苔热黄泽，寒者口和热口苦，寒减食兮热能食。表寒散以辛温味，表热辛凉非一例。表寒切勿先消食，惟恐引邪入里去。表热切忌用辛温，变成燥热为难治（以治法为收束）。

辨表分虚寒虚热  ***************************
头痛（表也）脉浮（或兼大兼弦，或兼数兼弦）按无力（虚也），表分虚同寒热别；表若虚寒必恶寒，若进辛温汗难出（若用辛凉必致汗多而近于亡阳矣。此下言服辛温之后变象）；气扰翻教身体麻，或大热兮或微热；胸前微满且欲呕，口淡或渴或不渴。表如虚热口亦淡，必兼微渴思润泽；服过辛凉身反痛（此下是服辛凉后变象），舌形定现微苔色。不论大汗与无汗，但查热势加猖獗。两症皆须补益来，寒加姜桂（宜用桂枝汤加芪、术，甚则加人参、干炮姜之类，如血虚无汗，可加当归、红花，和其阴血）热芩柴（宜柴、芩、归、芍、芪、术之类，甚则加人参）。

辨里寒  ***************************
里寒脉沉紧，或兼缓与迟。恶寒骨节痛（五字是表证），表症似而非。胸腹满痛且欲呕，或吐或利俱有证；或热或不热，手足指冷厥；喉有冷涎苔白滑，或如猪腰或茶褐。此宜桂枝汤，去芍加干姜，里寒温补是良方，甚则加桂附，可以复其阳。

辨里热  ***************************
里热脉沉（主脑）数，或缓滑以长；无论其神昏与清，无论其身热与凉。唇焦齿黑谵语现，舌短苔黑或起芒；裂破出血反不渴，或渴饮冷小溲长，或利清水或便硬，声音洪厉力气强；狂发登高弃衣走，否且循衣而摸床；面目或赤或不赤，其色垢（即不赤，亦面垢）浊如熏黄。此宜芩连石膏类，甚则芒硝与大黄。

辨里虚寒  ***************************
里若虚寒者，脉必沉而缓（主脑），微细按无神，救之惟愁晚。手足常四逆，面色青黑黯；渴而不欲饮，但觉口中淡；惟喜极热汤稍解，胸中满或呕；或吐或下利，或不大便心下悸；心烦喜躁不思食，踡卧恍惚每独语；舌带淡墨色，或如猪腰或糙米，或白苔而润，或无苔而燥，短缩不能伸，望之萎且槁。理中四逆急温之，否则神昏汗脱了。

辨里虚热  ***************************
欲知里虚热，脉沉而数按无力（主脑）。身热退不净，口渴神恍惚；与汤则饮之，不与亦不讨；有时思食来，食到便先饱。舌上略觉燥，得汤燥即好；或有微苔或无苔，或淡红色，（淡红色，香岩先生用炙甘草汤，谓津伤而气无化液也，不可用寒凉药）如桃腮。此为里分少津液，泻心导赤佐生脉。

辨假虚寒（实热内伏也）  ***************************
脉沉细兮或缓长，出则迟兮入则疾（主脑），或伏筋骨按有力（沉实也，本宜下）。口中不渴舌燥短（邪入营分，往往不渴，四逆谓热深，厥亦深），不但身凉且四逆，神昏谵语口目动，状若惊风作痉厥；或利清水（热泻）或不便，解下或如烂桃色；人事不知歌且哭，身轻偏自能起立（大证据）；或吐蛔虫口苦辣，小便行时长且赤。此是虚寒假证现，应须解毒和凉膈。

辨假实热（虚阳上浮也）  ***************************
脉浮而大或洪数，无奈按之全不见（主脑）；任他热势如燎原（浮大洪数却是热象，按之不见全是虚证，然邪盛之脉亦有按之不见者，不可不慎也），真底实板已先现。苔白或黑短不燥，或如猪腰或米糙；面目俱赤为戴阳，谵语发狂手足躁；或有汗兮或无汗，坐卧只求井中蹈；舌肿唇焦齿出血，渴饮汤水常不绝。内是真寒外假热，理中八味合生脉。煎成冷饮代茶汤，庶几虚火归源得。误服芩连增躁渴（变成死证），庸医到此休饶舌。

辨渴  ***************************
渴症须分寒与热，热者脉数而口苦（主脑），身热汗出喜冷饮，或兼汤水百杯可（大证据）。此宜花粉与川连，加味参同伴白虎。虚寒而渴者，脉必细兼迟，即教洪且大，终是数而虚（主脑）。渴喜极热汤，稍温便嫌冷，有时思得水（大证据），仍复不能饮。此宜生脉中，姜附辛以润；又有汗下之后亡津液，生津之品始为得。不宜凉药不宜温（生津为主），何况诸多辛与热（此非口渴乃口干，浊属实热，干为津亏，当生津，如酸甘化阴之类）。

辨舌  ***************************
胃气现于舌，上有淡白苔。俗医漫消食，必致光无苔。调理到思食，苔白渐生来。君不见病有（厚苔），厚苔满舌者；忽然退去光而燥，乃为胃气绝之徵。从此参详便分晓，又有大红舌色无苔者，君火之色浮于外，盛极将衰欲化灰（无病之人亦常有之，宜用附子），引火归源才得退（舌色纯红，必肾气素虚之人，无他症而忽现此舌者，用附子引火归源固合，又若敖氏《伤寒金镜录》载纯红为将瘟舌，乃热蓄于内而病将发也，不问何经宜用透顶清神散，搐鼻法亦不可不知），又有舌黑如淡墨，更不须问燥与湿，总归肾水克心火。阴盛阳衰须早识，除非黑起芒刺燥而裂，阳邪热结何消说。

辨虚寒舌燥  ***************************
舌燥有多般，或淡黄或淡白，或起微刺或灰色，更有望之如燥扪之泽（望之燥，扪之泽，《温证论》言舌绛望之似燥，手扪之原有津液，此津亏湿热熏蒸，将成浊痰蒙闭心包也），其色或紫而或黑，必兼吐利而厥逆，神昏谵语词謇涩（舌燥而语言不清，因燥而不清可治，舌黑而语言不清，所谓口虽欲言舌不得前，死证也）脉形微细定如丝，或虽洪大终无力（虚寒定案）。急用生脉以养津，附姜苓草和芪术（俗医为五味味厚，多则用十余粒，少则七八粒，此不通之论，必须钱余方效）。

辨实热舌燥  ***************************
实热舌燥先有地，或黄或黑起芒刺（《温证论》凡舌不拘何色生芒刺者，皆是上焦热极也，当用青布拭冷薄荷水，揩之即去者轻旋，生者险）。即使苔轻偏破裂，必兼身热焦唇齿。渴喜饮冷面目赤，并无吐利与厥逆。谵语便闭诸症现，洪数滑长脉可验，白虎承气随变换（随证变换也）。

辨寒头痛  ***************************
寒头痛脉浮而紧（主脑），或弦或沉更兼迟。恶风与寒四肢冷（大证据），头喜热物包裹之（更有刘河间论头痛属热者，亦恶寒喜热，缘热为寒闭则其痛甚，热气流通则痛止也，然止后必复作而，益甚为验脉，亦必有异）。理中参入桂天麻，附子细辛重者加，少佐羌防法亦佳。

辨热头痛  ***************************
热头痛脉浮而数，或滑而长亦有诸，口苦舌干渴欲饮，痛连风府与风池，恶热其常恶风暂，此为风热症已显。羌防柴葛连翘芩，甚则石膏用之验。

辨虚头痛  ***************************
虚头痛脉弦而大，弦则为寒大则虚（主脑）。痛极不堪喜得按，日夜呼叫语声嘶（大证据）。其痛或专在额上，偏头皆痛亦有之。急宜参苓芪术加附子，此症失治危即死。

辨风寒骨痛  ***************************
风寒骨痛脉弦紧（主脑），或迟而缓亦有准。身热恶寒手足冷（大证据），舌上白苔口不渴。拘挛偏体酸难忍，甚则上呕下利并。桂枝汤内用天麻，有湿去芍加附稳。

辨虚骨痛  ***************************
脉弦而大数无力（主脑），或发热兮，或不热恶风兮，拘急口淡兮，神思恍惚（大证据）。痛在骨节兮，服发散药而痛愈剧，此神气伤也，合用桂枝与芪术。大凡人身诸骨节，其数三百有六十，是神气之所游行而出入。君不见仲景新加汤，重用参姜以复阳（桂枝汤加参姜）。

辨虚寒腹满  ***************************
脏寒生满（出《内经》）病，脉迟缓兮或沉紧，或虚大兮按无力。腹满时减减又甚，不欲食兮食即呕，或泄泻恶寒兮，而渴喜热饮。姜桂香砂温散之，不应再加参术芪。

辨实热腹满  ***************************
脉沉而实（主脑）兮，或滑与长兼，腹满（证据）不减兮，减亦不足言（二句出《金匮》）。大便虽解而不畅兮，或得解而少宽。满腹硬痛不可按兮，无吐晕等虚症之相参。此宜枳朴以消之，甚则加大黄参其间。

辨虚寒不大便  ***************************
大便不通群呼热，不知寒凝亦敛结。腹不满兮口不渴（疑案），白滑苔兮弦紧脉（定案）。此属虚寒无浪攻，照常饮食（切不可饥）且从容。迟之一二十日后，温补足时气自通。

辨实热不大便  ***************************
脉数有力长滑甚，烦渴腹满按之硬，或潮热兮食即胀，时有浊气从后进，此为胃热宜下之。（凡服下药燥粪已来，又得溏泄，此已解也。如服下药但利清水一二次，又无燥屎痞满如故，此未解也，再当下之。如服下药二三次仍不通者，此肠胃枯涩也，当下取之，取之而不通者死），一有虚症须细审（大约实症一下即愈。一有虚症便须细审，即必当下者，亦只用凉隔以微利之，解毒以和之；陶氏黄龙汤，以补而下之）（陶节庵黄龙汤即大承气汤加参、归、草、桔、姜、枣）。

辨小便不通  ***************************
小便不通分虚实。虚则三焦失其职，屡经利水不相合，此宜金匮肾气丸，治其三焦决渎官，象牙生煎服亦安。实者人素强，或好食热物，肺热不能通水道，以致膀胱成热结，宜用猪苓、泽泻、栀、滑石，用后仍不效，须向膀胱寻外窍，经说毫毛是其应（经曰：三焦膀胱者，腠理毫毛，其应是三焦主腠理，膀胱主毫毛。膀胱有出窍而无入窍，济泌别汁而渗入膀胱者也，毫毛是其外窍。譬如水注塞其上窍，则水不能出矣。如人不虚，利小水而仍不通者，宜发其汗，外窍通而内窍亦通，此所谓开鬼门也），改从发汗最为妙。又有动其胞中血，虚寒实热随症别，虚寒便温补，热则清热而养血，因症施方不可执。

辨呕  ***************************
其人受暴寒（审问），或食生冷物，吐酸（证据）并干呕，平胃正气合脉滑（主脑）。胃有余饮，冷不喜热（证据），服温热药呕愈甚，黄连竹茹佐姜汁（温热症肺胃不和，每有呕吐用黄连四分，苏叶五分，泡汤吃，即止），兼虚参以参加入。脉或虚大数（主脑）无力，呕吐清涎（虚寒呕证据）及冷沫，胃虚不能容谷食，闻食即呕（胃阳竭矣）食反出，人参理中最为良，丁香附子加亦得。脉滑有力（主脑）症不虚，胸满按之痛（证据）愈剧，合用朴实与二陈，此谓中焦之呕（东垣语）从乎积。

辨吐蛔  ***************************
热厥吐蛔蛔必多（凡属吐蛔无论热与寒，切忌凉药），人情清楚脉形和，随生随吐无烦躁，泻其湿热勿蹉跎。厥阴伤寒属风木，吐虫兼吐水清绿，手足厥冷（主脑）烦躁甚，乌梅丸义君须读。

辨汗  ***************************
虚汗须分阴与阳，阳虚（凡服发汗药不可太过，过则反致阳虚。如服一剂无汗，再作汤与之复无汗，此营卫乏绝，法当养阴辅正而再汗之。三治无汗者死）自汗补其卫（其人素虚或劳伤，或大病后腠理虚，阳不能卫外而为固，则自汗。宜用参芪五味苓术，甚则加桂附，如干姜、半夏、陈皮开达之药皆不可用），盗汗归之阴气虚，参甘归地从其类（人卧则血归于肝，阴虚而不可为守则盗汗，宜参、苓、芪、术、五味、归、芍、生熟地之类）。惟有阳明邪并来，热气熏蒸毛窍开，汗出溱溱常不止，但宜凉解得和谐（汗有心家血液之汗，太阳津液之汗俱不可出，惟阳明水谷之汗虽出无害，故阳症伤寒，热气熏蒸，毛窍开发溱溱而自出，亦犹滚汤盛于器中，热气上蒸而外湿也。若汗不出热气不得泄，必郁而发黄，即宜用清凉以解其热，而汗自止，不必用止汗之药）。更有伤寒病久无汗出，大剂参芪柴桂合，顿然出汗退其热，景岳书中亦曾说。

辨谵语  ***************************
谵语是多言，皆因胃液干。就中谵语有实象，谵字从严侃侃然。旋转风轮难自主，才呼李四便张三。郑声气短神萧索（郑声者，声如郑卫之音，不能正也。孔子曰：恶郑声之乱雅。《乐经》曰：虚则郑声。盖因汗下过多，表里虚竭，以致阳脱阴胜，其人正气衰而本音失，精神夺而语句重，手足并冷，神昏舌短，音响模糊，与谵语迥不相同，此症十无一治。不得已，姑与独参汤或白通汤）郑重频烦不厌复，一样逢人讲话多，不曾说南又道北。设使谵语郑，大半属无稽，是则名为妄，虚实皆有之。若夫似睡非睡间，隐隐约约如交谈，此为独语未全乱，各从脉症细详参。

辨面目赤  ***************************
面目赤有三，须从脉症参。阳气郁于表，辛凉可散焉，里热熏于上，白虎及黄连。无根火外浮，此是内真寒。八味生脉煎冷饮，假对假兮古所传。

辨下利  ***************************
下清谷者为虚寒，下清水者为实热。惟有脓血稀溏和汁沫，此三件中细详别。假如作呕不食兮，腹痛喜按；心恍惚而烦兮，或动悸与头眩；燥而不欲饮兮，头眩耳鸣而口淡；后重逼迫兮，既解而仍不减。脉弦数而虚大兮，皆虚寒之外现。苟脉症之反是兮，即实热之证验。

辨厥  ***************************
手足冷时为四逆，厥者其冷过肘膝。仲景伤寒俱禁汗，无论阳厥与阴厥。阳厥是传经病，自三阳进，入阴热极，必兼胜化行，还有始热终寒因药误，也能转入阴寒路，执定传经亦是错。阴厥是直中，喻氏《中寒论》当诵。寒邪斩关直入来，急救真阳休梦梦；还怕热邪深入血，顿然厥冷身无热。君不见吞痧样子忌热汤，不比中寒一例说。总之脉症要详参，茎草拈来生杀间。阳厥谵渴阴吐涎，阳者身轻阴者踡。复看其人唇爪甲，青紫为热青黑寒；又有痰厥食厥和尸厥，病久阴阳二气虚亦厥。各等各样在准绳，步步须求脉症合。

辨腹痛  ***************************
腹痛是虚喜揉按，虚者必寒病涉阴。脉迟缓兮或虚大，诸多虚象察其因。理中桂附可施行。热者面黄泽，加以长滑脉，宜用黄连苦清热，少佐姜萸亦相得（治脾寒泄泻腹痛，仿仲景温下之法，先去其滞而后调补，勿畏虚以养病）。更有欲呕不呕腹痛多，寒热其如错杂何。黄连汤内干姜桂，好共参甘两下和。食痛应消食（凡治伤寒，须按其腹痛与不痛。硬与不硬。若腹中痛与硬者，此燥屎也。脐下硬而痛者，此燥屎与蓄血也。脐下筑筑然痛上冲于心者，此奔豚气也。腹中气响下趋者，欲作泻也。燥屎者，小便不利而脐下如疙瘩状。蓄血者，小便利而脐下如怀孕状），难在虚寒兼食积。学士温脾法可宗（许学士有温脾汤，见《本事方》。许叔微温脾汤：干姜、肉桂心、热附子、炙甘草、枳实、厚朴、大黄），化为煎法尤熨贴（有虚寒之人患腹痛，服温补药而相安。时止时作痛仍不解，甚则利清水或白沫，此虚中有实，或先有宿食在肠不曾去，或病中肠胃虚不能运化，所食之物停于肠中，即一二块宿粪亦能作楚。宜用温补药煎好，去渣入大黄一钱，不甚虚者可加一钱五分，滚四五沸服之，宿食自下，正气不伤而病随愈。此屡试屡验之妙法也）。虫痛面黄吐涎沫，食酸即安甜即剧。虚实寒热要分晓，杀虫方中求配合。气痛因郁恼，必连胃脘与两胁，病久人必虚，滋补兼疏郁。痛不可近者，按之濡软为蓄血，不比硬满为热结。重则桃仁承气汤，轻者宣通微下夺。别有吞痧一症现，湿热熏蒸邪变幻。急刺委中出血良，磨服玉枢丹亦善。最怕是三阴寒症，认为痧不饮温汤，饮冷茶，乱进丹丸并放刮，临危空自悔前差。

辨脉脱  ***************************
六脉俱脱者，大命垂危矣（神昏脉脱者死，神清脉脱者亦死）。通脉四逆急服之（仲景四逆汤中姜附草，三阴厥逆太阳沉，或益葱姜参芍桔，通阳复脉力能任），还怕脉因暴出死。但得脉来微续生，更需附子四五枚，人参小半斤，周时服尽休间断，随进米粥始回春。参力偶不继，前功必尽弃，平时无学力，到此滋疑惧。每见虚寒之极服温补，躁乱不宁（换阳也）呕且吐，此为药力尚未全，切莫心疑换别路。大约三阴病症露危剧，急则六日或三日，缓则行期十二日。幸而君火未全衰，反见舌干等症出，更须姜附助其阳，渐得阳回舌生液（景岳六味回阳饮，又增地、归、姜、附、草、人参）。诸虚剧甚阴阳脱，此剂扶危力可任，四味回阳用理中，以术易附力加雄。元虚虚脱垂危顷，温服徐徐定有功。若见舌干投凉剂，坏（切戒！切戒！）乃百年人寿事。起手果然认得真，断不朝三与暮四。君不见景岳全书用法精，十补一清巧相济。又不见嘉言寓意重叮宁，阴症转阳必自愈。济困扶颠道在斯，一有游移便错去。更有虚寒服药来，温补不安凉适意。两寒相得从其类，正气败坏决不治。至于实热失汗下，脉伏似脱君休怕。大承十枣用即安，神气分明现真假。须知实热治可缓，凉泻一投拨便转。不比虚寒救济难，仁术全凭思与辨。

司天在泉歌  ***************************
子午少阴君火天，阳明燥金应在泉。丑未太阴太阳治，寅申少阳厥阴联。卯酉却与子午倒，辰戍巳亥亦皆然。每岁天泉四间气，上下分统各半年。　　
卯酉与子午倒，辰戌与丑未倒，巳亥与寅申倒。　　
子午年（少阴君火司天，阳明燥金在泉）。　　
丑未年（太阴湿土司天，太阳寒水在泉）。　　
寅申年（少阳相火司天，厥阴风木在泉）。　　
卯酉年（阳明燥金司天，少阴君火在泉）。　　
辰戌年（太阳寒水司天，太阴湿土在泉）。　　
巳亥年（厥阴风木司天，少阳相火在泉）。


许集  ——————————————————————————————————————————————————————————————————————————————————————————

看病须必先识病  ***************************
凡看伤寒，至要看各经中死证，死脉亲切，须一一理会过，免致临病疑惑。但见死证，便以脉参之，如果有疑，切莫下药，虽至亲央浼，亦莫乱治。倘有挫失，咎将归己。　　
凡看伤寒，初学后生须要治其病之可晓者，缺其不可晓者，胸中证不明白，有一毫疑惑，不可强治。故君子不强其所不能，若不量力私于亲故，或见利而动，轻易玩弄，视人命如草芥，非君子之用心也。谨而敬慎！毋怠毋忽！　　
初得伤寒一二日，头痛恶寒皆除，便觉胸中连脐腹注闷疼痛，脉沉有力，坐卧不安，上气喘促，不候他证便可下药。若头项强痛，恶寒发热，每日如此，不以日数多少，尚在太阳经，止宜发汗，要随在其所见之表里而治之，不拘于日数也。若烦渴欲饮水，由内水消竭，欲得外水自救耳。大渴欲饮一升，止与一半，常令不足，不可过饮。若恣饮过量，则为水结之证。射于肺为喘为咳，留于胃为噎为哕，溢于脾为肿，蓄于下焦为癃，皆饮水之过也。　　
病若经十余日以上有下证者，止宜大柴胡汤，恐承气太峻。盖伤寒过经，则正气多伤故也。　　
病七八日，未得汗，大便闭，发黄生斑，谵语而渴，越脾桃仁汤主之。　　
病八九日，已汗下，脉尚洪数，两目如火，五心烦热，狂叫欲走，三黄石膏汤主之。病五六日，但头汗出身无汗，际颈而还，小便自利，渴饮水浆，此瘀血证也。看上中下，分虚实而治之。犀角地黄汤治上，桃仁承气汤治中，抵当汤、抵当丸治下。病六七日，别无刑克证候，忽然冒昧不知人事，六脉俱静，或至无脉。此欲汗，勿攻之。如久旱将雨，六合阴晦，雨后庶物皆苏，换阳之吉候也。　　
夫今人治伤寒，一二日间，不问属虚属实，便用桂枝之类以汗之。三五日后，不问在表在里，便用承气汤之类下之，多致内外俱虚，诸变蜂起。大抵病人虚实表里不同，所以邪之传变有异，岂可以日数为准？盖有即传者，有传一二经而止者，有始终只在一经者，不必拘“始太阳终厥阴”也。

阴证  ***************************
初病无热，便四肢厥冷，或胸腹中满，或呕吐，腹满痛，下利，脉细无力。此自阴证受寒，即真阴证，非从阳经传来，便宜温之，不宜少缓。经云：发热恶寒者发于阳也，无热恶寒者发于阴也，治宜四逆汤。凡腹满腹痛，悉是阴证，只有微甚不同，治难一概。腹痛不大便，桂枝芍药汤；腹痛甚，桂枝大黄汤。若自利腹痛，小便清白，便当温，理中四逆看微甚用，轻者五积散，重者四逆汤，无脉者通脉四逆汤，使阴退而阳复也。　　
阴毒病，手足指甲皆青。脉沉细而急者四逆汤，无脉者通脉四逆汤，阴毒甘草汤，脐中葱熨，气海、关元着艾可二三百壮，仍用温和补气之药，通内外以复阳气。若俱不效，死证也。　　
凡看伤寒，惟阴证最难识。自然阴证，人皆可晓，及至反常则不能晓矣。如身不发热，手足厥冷，好静默，不渴，泻痢，腹痛，脉沉细，人共知为阴证矣。至于发热面赤，烦躁不安，揭去衣被，饮冷，脉大，人皆不识，认作阳证，误投寒药而死者多矣。必须凭脉下药，至为切当。不问浮沉大小，但指下无力，按至筋骨全然无力，必有伏阴，不可与凉剂，急与五积散一服，通解表里之寒，随手而愈。若内有沉寒之甚，须用姜附以温之秘之，勿泄。脉虽洪大，按之无力者，重按全无，便是阴证。凡治伤寒，服药不效，斑烂皮肤，手足皮俱脱，身如涂朱，眼珠如火，燥渴欲死，脉洪大而有力，不知人，宜三黄石膏汤主之。　　
凡看伤寒，须问病人有何疼痛处，所苦所欲，饮食大便，并服过何药。问有吐蛔者，虽有大热，忌下凉药，犯之必死。盖胃中有寒，则蛔上入膈，大凶之兆，急用炮姜理中汤，加乌梅二个，煎服，蛔安，却以小柴胡汤退热。盖蛔性闻酸则静，见苦则安故也。　　
凡看伤寒，有口沃白沫，或唾多，或流冷涎，俱是有寒，吴茱萸汤、理中真武汤之类，看轻重用。切忌凉药，杂病亦然。或用甘草温补元气，四君子汤加附子片，血虚用仲景八味丸。

伤暑  ***************************
伤暑与伤寒俱有热，若作伤寒治，则大误。盖寒伤营，热伤气。伤寒则外恶寒，而脉浮紧；伤暑则不恶寒而脉虚，此为异耳。经云：脉盛身热，得之伤寒；脉虚身热，得之伤暑。治宜小柴胡汤，柴胡宜酌用；渴加知母、石膏，或人参白虎汤。天久淫雨，湿令大行，苍术白虎汤。若元气素弱而伤之，重者清暑益气汤治之。

急下急温  ***************************
凡言急下急温，病势已迫，将有变也，非若他病尚可少缓。如少阴属肾水，主口燥咽干，而渴乃热邪内炽，肾水将绝，故当急下，以救将绝之水。如腹胀不大便，土胜水也，亦当急下。阳明属土，汗多热盛，急下以存津液，腹满痛为土实，急当下之。热病目不明，热不已者死。目睛不明，肾水已竭，不能照物则已危矣，急须下之。少阴急温有二证，内寒已甚，阳和之气欲绝，急宜温之，无疑也。　　
少阴病得之二三日，口燥咽干，急下之，大承气汤。　　
少阴病自利纯青色，心下必痛，口燥咽干，急下之，大承气汤。　　
少阴病六七日，腹胀，不大便，急下之，大承气汤。　　
阳明病发热汗多，胃汁干，急下之，大承气汤；汗出不解，腹满痛，急下之，大承气汤。　　
少阴病脉沉微，急温之，四逆汤。　　
少阴病膈上有寒饮，干呕，不可吐，急温之，四逆汤

生死脉候  ***************************
阳证发热不退，见阴脉者，死。若得汗热退，见阴脉者，瘥。阴阳诸证，脉平，吉。伤寒下利，厥逆，烦躁不得卧者，死。　　
伤寒咳逆上气，脉散者死，形损故也。　　
唇吻反青，四肢热，习习汗出，肝先绝也。　　
阳反独留，体如烟熏，摇头直视，心先绝也。　　
环口黧黑，虚汗发黄，脾先绝也。　　
脉浮而滑，身汗如油，喘而不休，水浆不入，肌肤不仁，乍静乍喘，汗出发润，肺先绝也。　　
溲便遗失，肾先绝也。　　
脉三部紧盛，大汗出，不解者，死。　　
阴阳俱虚，热不止者，死。　　
身热气粗，见阳脉而躁者，死。　　
汗出，微热不解，未可言死；若脉如转索，即死。　　
谵语微热，脉浮大，手足温，欲汗出，但汗暴出者，死。　　
热病七八日，脉不软不散者，当音哑不言，三四日汗不出者，死。　　
温病三四日以下，不得汗，脉大疾者生；脉细小难得者，死。　　
温病下痢，腹中痛甚者，死，不治。　　
温病汗不至足者，死。　　
温病二三日，身体热，腹满头痛，饮食如故，脉直而疾者，死；四五日，头痛腹满而吐，脉来细僵者，死；八九日，头不痛，目不赤，色不变，而反下利，脉来碟碟，按之不弹手，或时大，心下坚者，死，不坚硬者生。　　
热病七八日，其脉微细，小溲不利加暴，口燥舌焦干黑者，死。

结胸解  ***************************
结胸之证尝见，世俗不问曾下与否，但见心胸满闷，便呼结胸，而与桔梗汤治之，盖本朱奉议之说也。有频频与之，反成真结胸者，殊不知结胸乃下早而成，未经下者非结胸也。乃表邪传至胸中，未入于腑，证虽满闷，尚为在表，正属少阳部分，只宜小柴胡加枳壳以治，如未效，则本方对小陷胸汤一服豁然。其效如神，但秘之不与俗人言耳。若因下之而成者，方用陷胸汤丸分浅深而治之，不宜太峻。盖上焦乃清道至高之分，若过下则伤元气，陷胸汤丸宜从缓而治之。尝读仲景《伤寒论》结胸条之“病发于阳而反下之，热入因作结胸病，发于阴而反下之因作痞。所以成结胸者，以下早故也”。成氏注释曰：“发热恶寒者发于阳也，无热恶寒者发于阴也。”再三熟玩，不能不致疑其间。盖无热恶寒者，寒邪直中阴经，真阴证也，非阳经传至阴经之病。若误下之不死即已危矣，岂可以泻心汤寒热相参之药治之而愈乎？岂反轻如结胸乎？详此，恐言营卫阴阳也。风属阳，阳邪伤卫，头痛发热微，盗汗出，反恶寒者，当服桂枝汤止汗散邪。医者不达而下之，卫气重伤，胸中结硬。经又云：“结胸脉浮大者，不可下，下之即死。结胸证悉而烦躁者，亦死。”盖卫出上焦，清道受伤，不为不重也，故用陷汤峻利之药下之。寒者阴，阴邪伤营，当以麻黄发表，误下之而成痞满者，宜泻以理痞。盖营出中焦，黄连能泻心下之痞，邪陷于膈，不犯清道，则元气不伤，故轻于结胸耳。若阴经自中之寒，以泻心理之，而可愈，吾不信也。

伤寒合病并病论  ***************************
赵嗣真曰：吾尝疑合病并病之难明也久矣。因始释之：合病者，二阳经或三阳经同受病，病之不传者也；并病者，一阳先病，又过一经，病之传者也。且如太阳阳明并病一证，若并而未尽，是传未过，尚有表证，仲景所谓“太阳未罢，面色赤，阳气怫郁，在表不得越，烦躁短气”是也，又当汗之，麻黄汤、桂枝各半汤。若并之已尽，是传过。仲景所谓“太阳证罢，潮热，手足汗出，大便硬而有谵语”者是也，法当下之，以承气汤。是知传则入腑，不传则不入腑。所以仲景论太阳阳明合病止出三证，如前论太阳阳明并病，则言其有传变如此也。三阳互相合病皆自下利。仲景太阳阳明合病，主以葛根汤；太阳少阳合病，主以黄芩汤；少阳阳明合病，主以承气汤。至于太阳少阳并病，其证头项强痛，眩冒如结胸，心下痞，便当刺大椎、肺俞、肝俞，不可汗下。太阳阳明并病，已见上论，但三阳合病，仲景无背强恶寒语句，虽别有口燥渴，心烦背微恶寒者，乃属太阳证而非三阳合病也。三阳若与三阴合病，即是两感，所以三阴无合病例也。

伤寒别名  ***************************
语无伦者曰谵语，实则谵语也，外证大便秘，小便赤。
声重曰郑声，虚则郑声，外证大小便利而手足冷也。
下泄曰转矢气。
大便坚，小便利，曰脾约。
大便如常，曰清便自调（或云自可）。
水谷不化，曰下利清谷。
伤寒十三日，曰过经。
阴病发躁，曰阴躁，属少阴。
手足逆冷，曰厥（有阴厥阳厥二证）。
手足指头微冷，曰清（属二阴）。
肌肤冷或下利，而发躁无时，暂安，曰脏厥。
两手无脉曰双伏，一手无脉曰单伏。
男子病新瘥，而妇人与之交，阴肿、小腹绞痛者，曰阳易。女子病新瘥，而男子与之交，里急、腰胯连腹内痛者，曰阴易。
冬应寒而反温，人暴感之而病者，曰冬温。
非时暴寒伏于少阴之经，咽痛下利，曰肾伤寒。
伤寒病二月至夏方发，曰晚发。
发汗后，身犹灼，热自汗，曰风温。
中暑，曰中暍。
感不时之气而病，老幼皆相似者，谓之天行（即瘟疫也）。
妄发湿温，汗者，曰重暍（重暍者不治）。
汗后不为汗衰，谓之阴阳交，死证也。热烦身躁，太阴寸口脉两冲尚躁盛，是阴阳交死，得汗脉静者生。
病瘥后发热，曰遗热。
伤寒瘥后劳动，曰劳复。
伤寒瘥后食肉再病，曰食复。
自乱无神气，曰无精。
吐利并作，曰霍乱。
鼻出血，曰衄。
热病脉躁盛，不得汗者，曰阳极，死证。
阴独盛而阳暴绝，曰阴毒。
阳独盛而阴暴绝，曰阳毒。
咳逆曰哕。
干呕曰啘。
阳明与少阳合病，下利，脉长大而弦者，曰负，死证也。
大便坚硬，曰硬溏，曰鸭溏。
协热而利，曰肠垢。
渴欲饮水，水入即吐，曰水逆。
心振寒而动，曰悸（即怔忡之别名也）。
心中若有所失，曰懊憹。
强发少阴汗则动血，或出口鼻，或出耳目，谓之下厥上竭，不治。
身振摇而动，曰肉瞤。
脐下有动气，曰奔豚。
病在上吐之，曰汹。
病在下泄之，曰利。
血，曰营。
气，曰卫。
汗孔，曰元府（即腠理也）。
手足搐搦，曰瘛疭。
二阳俱病，曰合病。
先二阳俱病，而后一阳自病，曰并病。
阴阳俱病，曰两感（又曰双传）。
四肢病，曰末疾。
厥而下利，当不能食反能食者，曰除中，不治。
目中不明了，曰目中不了了（一曰病瘥）。
皮肤顽而不知有无者，曰不仁。
伤寒阳病下之早，即为结胸。按之即心下痛，为小结胸。不按自痛连脐，腹坚硬，曰大结胸。若饮水过多，停结在胸胁间，无大热而头微汗出者，曰水结胸。烦躁多，而有结胸证，曰热实结胸。无热而有结胸证，曰寒实结胸。伤寒阴病下之早，按之不痛，胸中气结，曰痞气。伤寒证似结胸，饮食如常，时时下利，而舌上白苔者，曰脏结，不治。伤寒后，上唇有疮，虫食其喉，或食其脏，曰惑。
伤寒后下唇有疮，虫食其肛，或食其阴，曰狐。
发热汗不止，曰漏风（亦亡阳之别名也）。大下之后，损阴伤血，亦谓之亡阳。太阳病桂枝症而投麻黄，汗出多，遂漏不止，曰亡阳。发狂证，有因火劫惊狂，谓之火邪其人，亦曰亡阳。大抵阴病不当有汗，若反有汗者，亦亡阳也。
伤寒发汗、吐下、温针后，及小柴胡汤证罢病不解，曰坏证。看犯何逆，以法治之。柴胡证仍在，则不为逆（凡逆有四种，或变为温疟，或变为风温，或为温毒，或为温疫也）。
热病不知痛所在，不能自收，口干，渴，热甚，阴头有寒者，热在骨髓，死不治。
热病在肾，令人渴，口干，舌焦黄赤，昼夜欲饮不止，腹大而胀，尚不歇，目无精光，死不治。
