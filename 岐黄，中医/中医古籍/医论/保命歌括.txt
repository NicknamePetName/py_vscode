

卷之一  ——————————————————————————————————————————————————————————————————————————————————————————

中风  ***************************
帝坐明堂观八风，喜从正位怕从冲，
邪虚昼发民多病，强弱中间论不同。
夫八风者，八方之风也。太乙移宫之日，天必应之以风雨。是日也，黄帝坐于明堂之中，以察其灾祥之变，与岐伯天师从容问答，著之于经，垂法万世。其见于经者，太乙常以冬至之日，居叶蛰之宫，风从正北方坎位来，名曰大刚风。立春日移居天留，风从东北方艮位来，名曰凶风。春分日移居仓门，风从东方震位来，名曰婴儿风。立夏日移居阴洛，风从东南方巽位来，名曰弱风。夏至日移居天宫，风从南方离位来，名曰大弱风。立秋日移居玄委，风从西南方坤位来，名曰谋风。秋分日移居仓果，风从西方兑位来，名曰刚风。立冬日移居新洛，风从西北方乾位来，名曰坼风。故于八节之日，因视风所从来而占之。风从其所居之正位来为实风，主长养万物；如从其冲后来为虚风，主杀，主害，伤人者也。其风昼发者，民多病，夜发者，少病，民皆睡也。强者气实，虽有大风苛毒，不能害之。弱者气虚，易于感邪，故经曰：其中于虚邪也，因于天时，与其身形，参以虚实，大病乃成，气有定舍，因处为名。
善行数变莫如风，正邪衰微引贼攻，
内外浅深须要辨，治分三法是良工。
经曰：风者，善行而数变。又曰：风者，百病之长也。至其变化，乃为他病，故曰贼风。中风之病，多起虚弱之人，由外而内，由浅而深，有中血脉、中腑脏之不同。按《发明》云：中血脉则口眼喎斜，中腑则肢节废，中脏则性命危。三治各不同：中血脉者病在表，宜汗之；中腑者病在里，宜下之；表里已和，宜养血通气。
六经形症见于经，便溺如难属厥阴，
对症主方求必中，勿轻汗下损元真。
《发明》云：外有六经之形症，则从小续命汤如减；内有便溺之阻隔，则从三化汤通利之。又按《机要》云：风本为热，热胜则风动，宜以静其燥，是养血也。治须少汗，亦宜少下。多汗则虚其卫，多下则损其荣，宜治在经，当以大药养之，大秦艽汤是也。
按《内经·风论》，历陈五脏与胃风之病，皆多汗而恶风。
体若虚羸易中风，挟痰挟火与邪通，
经分五脏须明瞭，脉症乖违即不中。
谨按经文《仁斋直指》所论，五脏与胃风之症与脉各自不同。
心中风者，多汗恶风，其症偃卧不能倾侧，发热失音。诊在口，其色赤，故唇赤者可治。若唇上黑白青黄，乃心坏为水。面目停停时时慄动者，死。其脉浮而洪，宜小续命汤去麻黄、乾姜、石膏、杏仁，加白茯苓、生地、木通、黄连、麦冬主之。
肝中风者，多汗，恶风，其症踞坐，不能低头，目直视，嗌乾，胁下痛，诸筋挛急，头目瞤动。诊在目下，其色青，故青绕两目连额微青面黄者，可治。若火势青黑，其目一白者，死。其脉浮而弦，宜小续命汤去麻黄、乾姜、杏仁，加羌活、防风、黄芩、栀仁主之。
肺中风者，多汗恶风，其症偃卧，时咳喘息，胸满短气，日则瘥，暮则甚。诊在眉上，其色白。故目下及鼻四围以至于口色白者，可治。若色黄，乃肺坏为血，与循衣摸空者，死。其脉浮而涩，宜小续命汤去桂枝、乾姜，加黄芩、栀子、苏叶主之。
肾中风者，多汗恶风，其症踞坐，腰脊痛引小腹，面㾓然浮肿，隐曲不得。诊在肌下，其色黑故耳，黑者可治。若视左右胁有黄点，面如土色，发直、发黄者，死。其脉浮而滑，小续命汤去石膏、杏仁，加黄柏、细辛、附子主之。
脾中风者，多汗恶风，其症身体怠惰，四肢不欲动，不嗜食，腹满，皮肉瞤动。诊在鼻上，其色黄，故唇黄吐黄汁者可治。若手足青且冷，目下青者，死。其脉浮而缓，小续命汤去麻黄、杏仁、石膏，加黄耆、白芷、白芍主之。
胃中风者，颈多汗，恶风，其症食饮不下，膈塞不通，腹痞满，张口喘息，失衣则䐜胀，食寒则泄。诊形瘦而腹大，右关脉弦而缓带浮，宜胃风汤主之。
火生于木木生风，风火原来共一宗，
治得火时风自散，不从标本只从中。
经曰：诸风振掉，皆属肝木。盖在天为风，在地为木，在人身中则肝应之。风之从肝，自然之理也。自河间先生本诸《内经》作《原病式》，然后风从肝治，其义始明。古方用续命、排风治之者，乃火郁发之之意也。河间用通圣散，仲阳用泻青丸治之，乃风淫所胜，治以辛凉。今之论者，乃谓古方之所治者，真中风也；河间之所治者，类中风之病也。岂理也哉！谨按经云：厥阴不从标本，从乎中治。中者谓少阳相火也。胆为少阳相火，肝之从火，其义甚明。
风从火治理须明，亦有脾虚被木侵，
湿则生痰与风似，莫将中气作风称。
真中风者，风自外入也。知八风之变，从虚而入，初得之，其邪在表，故宜辛甘温热之剂以发散之，不使传变深入于里也，《金匮》续命汤、防风羌活汤主之。二三日后，邪入于里，渐变为热，通圣散主之。如脾胃不足，肝木乘之为风病者，此风自内出者也。宜补中益气汤合建中汤加防风主之。如因湿生痰，痰生热，热生风者，此即《内经》土气之下，木气承之，亢则害，承乃制之病，所谓土极而兼木化者也，宜摄生饮子主之。痰盛气实者宜吐，稀涎散主之。气虚者不可吐。
七情五志火相推，气中如风火所为，
乌药有方能顺气，蜡丸苏合治颠危。
经云：忧喜悲恐怒不得以其次，故令人有大病矣。又云：百病生于气也，怒则气上，喜则气缓，悲则气消，恐则气下，惊则气乱，劳则气耗，思则气结，此七情之病也。五志，心之志为喜，喜伤心；肝之志为怒，怒伤肝；脾之志为思，思伤脾；肺之志为忧，忧伤肺；肾之志为恐，恐伤肾。此五志之病也。七情五志皆不可过，气过而有馀便是火。故河间云：五志过极，皆为火也。人有中气卒倒者，目闭口合，痰涎壅塞，有似中风之状，但不瘈瘲搐掣耳，急用苏合丸灌之，待其苏甦，乌药顺气散主之。
四肢痿弱状如瘫，莫作风邪一类看，
病属肺经多燥热，欲求治法问东垣。
丹溪云：诸痿皆起于肺热，传入五脏，散为诸症。其昏惑、瘈瘲、瞀闷、冒昧、暴病、郁冒、矇昧、暴瘖、瘈昧，皆属于火。四肢不举，舌本强，足痿不收，痰涎有声，皆属于土。悉是湿热之病，当作诸痿论治，若以中风之法治之，宁免虚虚之祸乎？宜东垣清燥汤、健步丸主之见痿病。
风淫平治以辛凉，今古相传续命汤，
辛热过多能助火，不如通圣泄青良。
经曰：风淫于内，治以辛凉，佐以苦甘。盖木之味酸，辛胜酸；木之气温，凉胜温。此五行相制之理也。古今所录治中风者，皆以小续命汤为主，有桂、附、乾姜辛热之药，虽有黄芩、石膏，如一杯之水，岂能胜车薪之火哉？惟云风从汗散，初则服之，以发散风邪则可，如常服之，宁不助火为变耶？自河间、仲阳深得经中之意，以通圣散、泻青丸为治火泻肝之主，乃治其本也。
初中风时发散宜，小柴胡汤合桂枝，
便溺阻隔搜风取，调养无如大补奇。
《发明》云：中风主治各不同，外有六经之形症，则从小续命加减；内有便溺之阻隔，宜三化汤。外无六经之形症，内无便溺之阻隔，大秦艽汤、羌活愈风汤主之。今按《机要》云：治宜少汗，谓中风之病；有汗恶风，续命汤有麻黄不可轻用也。亦宜少下，谓风乃肝病，肝强脾弱，三化汤乃仲景小承气以泻痞满实之药，不敢妄用也。又不可利小便，谓中风有自汗，则津液外泄，小便自少，此东垣有五苓散之禁，恐重亡津液也。外无六经之形症，内无便溺之阻隔，斯为无疾人矣。风而挟虚，理宜补养，仲景治风虚、脚气，用八味丸，略露端绪。然秦艽汤、愈风汤虽皆有补血之药，而行经散风之剂居其大半，将何以养血而益筋骨耶？故予主以小柴胡合桂枝汤，以代续命汤者，小柴胡乃足厥阴、少阳之药，桂枝汤又治中风自汗之症药也。经云：肝病者，大小便难，主搜风。顺气丸以代三化汤者，所以治风痹之病也；以十全大补汤代大秦艽汤、愈风汤者，取其养血益气，收大补十全之功也。
中风之脉喜浮虚，浮缓而迟病易愈，
脾脉缓时空费力，小虚急数可嗟吁。
《正理论》云：风则浮虚。又云：浮脉而缓者为中风。《要略》云：脉微而数，中风使然。诊人被风，不仁痿痹。其脉虚者，生；紧急疾者，死。《脉诀》歌云：中风口噤迟浮吉，虚小还当命必殂。《玉函》歌云：风疾脾缓空费力。
中风人在四旬逾，肾气始衰荣卫虚，
肥者多痰知气弱，瘦人多火血无馀。
《发明》云：凡人年逾四旬，气衰之际，多有风疾，少壮之时无有也，若肥盛者，则间有之，亦是形患气衰而然也。按《内经》曰：人年四十则肾气始衰，发班、面藁，加以纵欲，则不待四十而肾衰也。肾水既衰，火寡于畏，故风病生焉。肥人中风多属气虚，治宜六君子汤为主，加行痰散风利关节之剂，恐痰泥经络也。瘦人中风，多属血虚有火，宜四物加黄柏、知母以滋阴降火为主，则风自退也。又有肥人血虚、瘦人气虚者，当以脉症辨之，不可拘泥。
瘫痪休将左右分，皆因血少不荣筋，
若将痿痹同条贯，误杀阎浮多少人。
古书云：手足不遂者，左曰瘫，谓属死血也；右曰痪，谓属痰也。自予论之，瘫痪总是血枯之病，盖为痰泥经络，遂气血不行以荣养其筋也。瘫者，为手足木强难举动也。痪者，谓手足软弱，虽能运动而无力也。瘫者已成废人，不可治也；惟痪者，八味地黄丸主之。若痿痹之病，又不可与瘫痪同论。痪与痿相似，痪则口角流涎，语言謇涩；痿则无是病，但手足软弱无力也。瘫与痹相似，瘫则木强难动；痹则游走疼痛，乍作乍止也。痿与痹相似，痿则不痛，而痹痛也。治法各见本病，惟瘫痪宜大防风汤主之。
百病无如风最先，莫将杂病一般看，
中间恶症须详察，勿被时人作笑谈。
中风恶症，若口开手撤，泄血遗尿，眼合不开，或瞪目直视，汗出不流，吐沫气喘，声如鼾睡，面绯面黑，发直头摇，手足口鼻清冷，口噤，喑不能言，皆为不治之症。

治风诸方  ***************************
●《金匮》小续命汤　治中风痱，身体不能自收，口不能言，冒昧不知痛处，或拘急不得转侧。
麻黄（去节）　桂枝（去皮）　当归　人参　石膏　乾姜　甘草（各三两）　川芎（一两）　杏仁（四十）
上九味，以水一斗，煮取四升，每服一升，当小汗，薄覆脊，恁几坐，汗出则愈。不汗更服。无所禁，勿当风。此心、肺、脾、肾、肝之药也。
心中风，去麻黄、杏仁、乾姜、石膏，加黄连、木通、生地、白茯苓、麦冬。
肝中风，去麻黄、杏仁、乾姜、石膏，加羌活、白芍、防风、黄芩、栀子。
肺中风，去桂枝、乾姜，加黄芩、栀子仁、苏叶、知母。
肾中风，去石膏、杏仁，加细辛、熟附子、黄柏。
脾中风，去麻黄、杏仁、石膏，加白术、白芍、黄耆。
又一方，无当归、石膏、乾姜，有防风、防已、黄芩、白芍、熟附子，共十一味，名大续命汤，姜枣引。
●胃风汤　治虚风症，不能食，腹胀满，食饮不下，膈塞不通，形瘦腹大，恶风，颈多汗，麻木，牙关急搐，目内蠕动而肿，此因初饮食讫，乘风凉而得之。
白芷（一钱二分）　葛根　苍术　归身（各一钱）　升麻（二钱）　甘草（炙，一钱半）　柴胡　藁本　羌活　黄柏（炒）　草蔻（各三分）　麻黄（不去节，五分）　蔓荆子（一分）
姜三枣一，煎。
●防风羌活汤　治气虚血虚挟痰者。
防风　羌活　枳壳　桔梗　川芎（各六分）　白芍（酒炒，一钱）　甘草（炙，四分）　白茯苓（七分）　陈皮　半夏（汤洗七次）　白术　荆芥（各五分）
水姜煎。
无汗而拘急者，以此发之。服药后无汗者，加麻黄（去节）一钱，葱白三茎。
头痛，加白芷、细辛各五分。
血虚无力，加生地黄、当归各五分。
气虚有汗，加黄耆、人参各五分。
口乾有热，加柴胡、葛根、黄芩各五分。
四肢恶寒，加桂枝一钱。
风痰，加胆星一钱。
胸中多痰、满闷，加竹沥、姜汁。
搐掣，加白天麻、殭蚕（炒，去丝嘴）各八分。
●防风通圣散　治风热诸症。
防风　川芎　当归　白芍　大黄　朴硝　薄荷　连翘　麻黄（各五分）　石膏　桔梗　黄芩（各一钱）　甘草（一钱二分）　白术　栀仁　芥穗（各三分）　滑石（二钱四分）
姜三片，水煎服。
如外有六经之形症，去黄、硝，随六经加引导药。
太阳经加羌活、藁本，阳明经加乾葛、升麻，少阳加柴胡，太阴加白芷，少阴加独活，厥阴经加柴胡。
无汗用麻黄，有汗用桂枝，痰盛入竹沥、姜汁。
如内有便溺之阻隔，去麻黄、白芍，加赤芍。
如外无六经之形症，内无便溺之阻隔，去麻黄、硝、黄，加人参、牛膝以调养气血。
此方治痢后鹤膝风良验。
●搜风顺气丸　治肠胃积热，大便结燥，小便赤涩。此药先通气血，清热润燥，通利大小便。
车前子（一两半）　白槟榔　麻子（微炒，去壳，另研）　牛膝（酒浸）　山药（各二两）　枳壳（麸炒）　防风　川独活（各一两）　郁李仁（去壳，另研）　大黄（酒蒸七次，各五钱）
上为极细末，梧桐子大，每服二十丸，温酒下。
如觉大肠微动，以羊肚肺羹补之。膏粱之人，大便结燥者，常宜服之，庶免风秘。老人虚秘最宜。
●十全大补汤　治气血俱虚神效。
四君、四物加黄耆、肉桂是也
姜三片，枣一枚，煎服。
●泻青丸　治肝火之神方也。
羌活　防风　归身　川芎　栀仁　胆草　大黄（湿纸煨等分）
为极细末，炼蜜丸，如梧桐子大，每服三十丸，滚白水下。
●补中益气建中汤　治脾土不及，肝木乘之，以致中风之病。
即补中益气汤合小建中汤加防风是也
姜三片，枣二枚，水煎服。
●乌药顺气散　治中风卒倒。今人用之以治中风，乃先调其气也。
乌药　陈皮　枳壳　桔梗　麻黄　川芎　白芷　乾姜（各等分）　甘草（减半）
一方有白殭蚕。
水二盏，姜三片，葱三根，煎服。
●摄生饮　治一切卒中痰厥，初病即宜用之。
圆白南星（湿纸裹煨）　半夏（汤泡七次）　木香（各一钱半）　辣细辛　苍术（生）　甘草（生）　石菖蒲（各一钱）
上㕮咀，分二服，用水一盏半，姜七片，煎七分，乘热调苏合丸一丸灌下。如无苏合丸，只以竹沥、姜汁亦佳。
如卒中不省，以搐药吹鼻，得嚏可治，不嚏者难治。搐鼻通天散主之。
●搐鼻通天散　治卒中暴死不省。
川芎　细辛　藜芦　白芷　防风　薄荷叶（各一钱）　猪牙皂（刺去皮，三个）
上为极细末，少许吹鼻中。
●稀涎散　治中风，涎潮隔塞，气闭不通。
白矾（生，二两）　猪牙皂（去皮弦炙黄，四个）
为极细末，每服一二钱，温水下，以吐为度。
●大秦艽汤　治血虚不能养筋，故手足不能运动，舌强不能言语，宜养血而筋自荣。
秦艽　甘草　川芎　当归　白芍　石膏　独活　白茯苓（各一线）　羌活　防风　生地　熟地黄　白芷　黄芩　白术（各五分）　细辛（二分半）
水煎，温服无时。如遇天阴，加生姜三片煎。
心下痞满，加枳实一钱。
●大防风汤　治气血两虚挟风热而成瘫痪之神方也。又治痢后脚弱不能行者，名鹤膝风，有效。
白术（一钱半，熟地）　防风　归身　黄耆　白芍（酒炒）　杜仲（姜汁炒，各一钱）　附子（炮去皮）　川芎（各七分半）　羌活　人参　牛膝（酒洗）　甘草（炙各五分）
姜枣引。
调理风邪各有方，不如火艾最为良，
七年痼疾三年艾，如觉风来可预防。
凡治风疾，莫如以上发表、和中、治痰、调气血诸方。然此可扶持疾病，若要收全功，火艾为良也。
凡风中脉，则口眼喎斜，宜灸听会、颊车、地仓、左灸右，右灸左，各三七壮。
凡风中腑，手足不遂，宜灸百会、肩髃、曲池、风市、足三里、绝骨。
如觉手足麻木，或不仁，或痛，良久乃已，此是中腑之候，宜求此六穴灸之。
凡风中脏，气塞涎出，不语昏危者，灸百会、风池、大椎、曲池、间使、足三里、绝骨，立效。
如觉心中昏乱，神思不怡，或手足麻痹，此将中脏之候，不问是风是气，可速灸此七穴，可保无虞。
如素有风人，宜留意此灸法，此法能灸猝死。
凡人风发，可强忍，怕痛，不可灸。忽然猝死，虽灸无益也。


卷之二  ——————————————————————————————————————————————————————————————————————————————————————————

中寒  ***************************
阴寒杀气物遭伤，卒犯为灾恶敢当，
莫使肾经先受病，变生诸症要提防。
寒者，至阴杀厉之气也。天地之气，阳主生长，阴主杀伐。故木受之而毁折，火受之而灭明，土受之而坚结，水受之而合凝，其为物之害者，莫有甚于寒也。人以肾为根本，惟肾则受寒，为寒则伤肾。肾气一虚，寒邪易犯。其为病也，急痛拘挛，战掉强直，昏迷厥冷，口禁失音，此中寒也；无汗恶寒，头痛面惨，发热拘急，手足微寒，此伤寒也；霍乱转筋，洞泄下痢，乾呕吐逆，积饮停痰，此寒邪入于肠胃也。若为咳嗽，为疝瘕，为脚气，为泄漏，为遗精，为痰疟，为诸痛，莫非寒邪之所为也。人惟肾气不充，疏于谨护，非特霜凝水冱之时，虽当温暑之月，当风取凉，卧地受冷，受其寒邪之气，亦与真寒同矣。
寒病因分中与伤，使人临病费消详，
阴经自受为真中，伤自阳经治在阳。
按丹溪云：曰中、曰伤，未闻有议其异同者。因思有即病，有不即病，中寒则仓卒感受，其病即发而暴。伤寒之人，因其旧有郁热，风寒外来，肌腠自密，发而为热。其初也，用麻黄、桂枝，此专发表而安，以病体不甚虚也。中寒之人，一身受邪，难分经络，无热可发，温补自解，此胃气之大虚也。此朱先生之论也。以予论之，伤即中也，无即病不即病之分。自邪客之曰中，如矢之中于人也。自人受之曰伤，如伤矢之云也。大抵邪之所中，其气皆虚，或中于阳，则阳受伤，中于阴，则阴受伤。中寒之病，乃真中阴经之病，故宜温补。伤寒之病，乃中阳经之病，故宜发散。如仲景论太阳经病有四逆汤，少阴经病有麻黄附子细辛汤，则伤寒亦有温补，中寒亦有发散者。管见如是，请详之。
寒中阴经急用温，理中加附效如神，
房劳阴毒宜姜附，寒湿还从五积寻。
中寒之病，本因肾虚，或受风寒，或食寒凉得之，内外皆阴，阳气不守，遂发寒病。身重，眼睛疼，身体倦怠而甚热，四肢厥逆，额上及身背冷汗不止，或多烦渴，精神恍惚，如有所失，二三日间或可起行。诊之则六脉沉细而疾，尺部短小，寸口或无。若服凉药则渴转甚，燥转急，惟补虚温中可也，宜附子理中汤主之。若有恶寒症，宜麻黄附子细辛汤。
如因房劳之后得之，其症沉重，四肢逆冷，腹痛转甚，爪甲、面色青黑，六脉俱沉，尺脉伏，此阴毒也，急于气海、关元二穴灸之，宜姜附汤主之，以手足暖为度。
如因入水及久坐湿地得之，此寒湿之病也，宜五积散主之。
凡阴毒，若不急救，则死。
肝为风木自生寒，湿土脾嫌冷气干，
中下二焦有寒积，细详脉证作汤丸。
如诊得两尺之脉弦而紧，此寒在下焦，肝受病也。其症小腹急痛，奔豚疝气，宜元戎苦楝丸主之。
如诊得两关脉迟而紧，此寒在中焦，脾胃受病也，其症腹中痛，呕逆不食，宜附子理中汤。有表症者，养胃汤主之。

治中寒诸方  ***************************
●附子理中汤　治中寒，呕吐，虚弱。
人参　白术　乾姜（炒）　熟附子（各七分）　炙草（三分半）
水煎，姜三片引。
●麻黄附子细辛汤　治少阴病发热脉沉者。
麻黄（去节，二钱）　细辛　熟附子（各一钱）
水一盏半，先煎麻黄一盏，去上沫，入药煎六分服。
●姜附汤　治中寒厥冷，强直，失音，口噤吐沫或阴盛发躁。
熟附　乾姜（炮，各等分）
水煎。
●生料五积散　治感冒寒湿之气，头疼身痛，项强拘急，恶寒呕吐，或有腹痛。
苍术（制，二钱半）　桔梗（一钱二分）　陈皮（去白）　麻黄（去节）　枳壳（面炒，各六分）　厚朴（姜炒）　乾姜（炒，各四分）　白芷　川芎　甘草（炙，各三分）　半夏（洗，二分）　白茯苓　肉桂　白芍　当归（各三分）
姜葱引。
●元戎苦楝丸　治下焦有寒，小腹急痛，奔豚疝痛。
川楝肉　小茴（炒）　附子（各一两，三味酒煮乾，再焙）　玄胡索（五钱）　全蝎（炒，十八个）　丁香（十八个）
为细末，酒糊丸，如梧桐子大，每服五十，食前当归汤下。
●养胃汤　治外感寒邪，内伤生冷。
苍术（炒）　厚朴（姜汁）　半夏曲（各一钱）　人参　茯苓　草果仁　藿香（各五分）　陈皮（七分半）　甘草（炙，三分半）
分二服，每服加桂五分，姜七片，乌梅半个，煎服。

伤寒  ***************************
风寒初起太阳经，饮食如伤取太阴，
谁谓伤寒只传足，三因无病作何因。
经曰：犯贼风虚邪者，阳受之；饮食不节，起居不时者，阴受之。阳受之则入六腑，阴受之则入五脏。故伤于风寒者，则自足太阳膀胱始。太阳者，为诸阳主气也，仲景因之而作伤寒论。伤于饮食者，则自足太阴脾经始。五脏之气，二日阳明受之，三日少阳肃之，四日太阴受之，五日少阴受之，六日厥阴受之，此《内经·热论》之文也。《脾胃论》云：脾胃不足，此至而不至，是为不及也。火亢盛，乘于脾土之位，此不至而至，是为太过也；肝木妄行，此所不胜者乘之也；肺经受邪，此所生者受病也；肾水反来侮土，此所胜者侮之也。亦《内经》之文也。故伤寒之病，有传经症；脾胃之病，有兼见症也。
经曰：风寒在下，肝木主风，属足厥阴；肾水主寒，属足少阴。足太阳膀胱者，胃之腑也，诸阳之所属也。故风寒之感，足太阳膀胱经先受之，膀胱传足阳明胃，胃传足少阳胆，胆传足太阴脾，脾传足少阴肾，肾传足厥阴肝，此之谓传足不传手也。又按仲景云：无奇经则无伤寒。缘奇经皆附足，六经不附手，六经寒邪伤足经者，为有奇经也。况外感风寒，则肾肝之病，内伤生冷，则脾胃之病，皆属于足，又何说耶？或云：伤寒病，冬月得之，太阳膀胱经为首，次至足厥阴肝经为尾，此病为伤北方与东方。足之六经，皆在东北之方。又云：足之六经，五行俱足，手之六经，二金四火，是皆牵合之说。
风为阳，寒为阴，卫为阳，荣为阴。风之伤卫，寒之伤荣，各从其类也。伤寒之病始于太阳者，太阳寒水，其气同也。中风之病亦始于太阳者，足厥阴肝经之脉与太阳膀胱经之脉会于颠，其气通也。经只言伤寒，而仲景兼风言者，风亦寒也。其言始于太阳者，乃举其大略耳。其实三阳、三阴之经，邪之所凑，皆为病首。按仲景《伤寒论》：阳明病，若能食，名中风，此阳明初得之病，非自太阳传来者也。又云：血弱气尽，腠理开，邪气因入，与正气相搏云云，小柴胡汤主之，此少阳之自受病也。太阳病，脉浮者，可发汗，宜桂枝汤。此太阴之自受病也。少阴病始得之，反发热，脉沉者，麻黄附子细辛汤，此少阴之自受病也。手足厥寒，脉细欲绝者，当归四逆汤主之，此厥阴之自受病也。由此观之，三阴三阳各有自受之病，非皆自太阳传也明矣。
惟有伤寒不易谈，六经传变症多端，
法分三百六十七，笑煞时师妄用钤。
经曰：一日太阳受之，头项痛，腰脊强。二日阳明受之，身热，目痛，鼻乾而不得卧。三日少阳受之，胸胁痛而耳聋，往来寒热而口为之苦。四日太阴受之，腹满而嗌乾，自利。五日少阴受之，口燥舌乾而渴。六日厥阴受之，烦满而囊缩。此六经相传之次序也。
东垣曰：太阳者，巨阳也，为诸阳之首。膀胱经病，若渴者，自入于本也，名曰传本。太阳传阳明胃土者名曰循经传，为发汗不彻，利小便，便邪不尽，透入于里也。太阳传少阳胆木者，名曰越经传，为原受病，脉浮宜汗，当用麻黄而不用之故也。太阳传少阴肾水者，名曰表里传，为表病急当发汗，而反下，所以传也。太阳传太阴脾土者，名曰误下传，为受病，脉缓有汗，当用桂枝汤，而反下之所致也，当腹痛，四肢沉重。太阳传厥阴肝木者，为三阴不至于首，惟厥阴与督脉上行与太阳相接，名曰循经得度传也。
其太阳传变居多者，足太阳膀胱之经行于背。背者，五脏六腑之俞，太阳之脉行之，四通八达。初感邪气，乘虚而入，故传也。有始终只在本经不传者，有传过一经而不再传者，有自入其腑不传者，有传入胃而不传者，有七日不解为过经者，有二七不解为过经者。有两感，有合病，有并病，有误服药而致变者，症非一端，不可拘泥。但凭其脉与外症治之，此活法也。
伤寒钤法，好事者为之也。后世信之，误人多矣。予初喜其书，取而读之，亦未觉其缪也，及研精乎轩岐之旨，紬绎乎仲景之书，始和其缪。盖天以六气为节，地以五行为制，以之纪年，则三十年为一周，而观其胜负之变；以之步时，则六气为一周，而分其主客之令。其所论者，皆风寒暑湿燥火之气，雨暘寒暑之变，昆虫草木之化，病机色脉之应，非为伤寒立说也。今为钤法者，以病日为司天，以人命求病原，则一人之身，平生只有二经之病，何其谬也，乃计日以传经，归号以主治，则尤谬之甚也。惟汗瘥棺墓之说，庶几近理，病之瘥甚，多有不中其三百六十七法，一百一十三方之数，又岂能尽伤寒之变哉！
伤寒两感病堪嗟，并病传来作一家，
合病伤寒多吐利，莫将异说混长沙。
经曰：两感于寒者，病一日则太阳与少阴俱病，则头痛、口乾而渴。头痛，太阳邪甚于表；口乾而渴，则少阴邪盛于里也。二日则阳明与太阴俱病，则腹满，身热，不欲食，谵言。身热，谵言，为阳明邪盛于表，不欲食，腹满，为太阴邪盛于里也。三日则少阳与厥阴俱病，则耳聋、囊缩而厥。耳聋，为少阳邪盛于表，囊缩而厥，为厥阴邪盛于里。此三阴三阳、五脏六腑俱病，荣卫不行，五脏不通则死矣。仲景论两感为必死之症，而复以治有先后发表攻里之说，抑不忍坐待其死也。《活人书》云：先救其里，以四逆汤；后救其表，以桂枝汤。此乃治下利身疼痛之法以治两感之症，则腹痛、囊缩、谵语之邪何由得去？其六日而死者，虽云大数，亦医杀之也。然仲景所谓发表者，葛根麻黄是也；所谓攻里者，调胃承气是也。惟王海藏之论庶为得之。王海藏云：两感于寒者不治。一日太阳与少阴俱病。太阳者腑也，自背俞而入，人所共知；少阴者脏也，自鼻息而入，人所不知也。鼻气通于天，故寒邪无形之气从鼻而入，下于肾也。又云：天之邪气，感则害人五脏，以是内外两感，脏腑俱病，欲表之则有里，欲下之则有表，表里不能一治故死矣。然所禀有虚实，所感有浅深，虚而感之深者必死，实而感之浅者犹或可治。治之而不愈者有矣，未有不治而生者也。尝立一方以治此病，间有生者，名曰解利两感神方大羌活汤。
赵思贞曰：合病者，二阳经或三阳经同受病，病之不传者也。并病者，一阳经先病，又过一经，病之传者也。且如太阳阳明并病一症，若并而未尽，是传未过，犹有表症，仲景所谓太阳症不罢，面色赤，阳气拂郁在表不得越，烦躁短气是也，犹当汗之，以各半汤；若传之已尽，是为传过，仲景所谓太阳症罢，潮热，手足汗出，大便硬而谵语者是也，法当下之，以承气汤。太阳、少阳并病，其症头项强痛，眩闷，如结胸心下痞、便硬，当刺大椎、肝俞、肺俞（详见《伤寒摘锦》）。
《明理论》曰：太阳与阳明合病有三症：其下利者与葛根汤；其不下利但呕者，汤中加半夏；其胸满而喘者，宜麻黄汤。太阳与少阳合病，自下利者，与黄芩汤；呕加半夏、生姜。阳明与少阳合病，必下利，其脉弦者为负，负者死，木剋土也；脉滑而数者，有宿食也，以大承气汤下之。三阳合病，腹满身重，口不仁，面垢，谵语，遗尿，白虎汤。
常苦伤寒法浩繁，只凭脉症最为先，
浮沉表里分虚实，攻补如珠自转旋。
人有恒言：伤寒为大病者，谓其传变叵测也。时师执汗下之法，谓伤寒不难治，以彪视虎，未遇真虎也。如遇变症，汗之不除，下之不除，其术败矣。盖病在表，其脉必浮，病在里，其脉必沉。实则攻之，谓发汗、吐下也；虚则补之，谓温之也。法无一定，应病而施，如珠走盘，活泼泼地，谓之良工。
脉浮而缓，有汗者，谓之中风，宜桂枝汤主之。
脉浮而紧，无汗者，谓之伤寒，宜麻黄汤主之。
脉浮，头项痛，腰脊强，病在太阳。有汗，桂枝汤；无汗，麻黄汤。
脉长，身热，鼻乾，目疼，不得卧，病在阳明。如脉长大而浮，有上症而恶寒者，病在经，宜解肌，升麻葛根汤主之；如脉长而大，不恶寒，大热大渴，自汗者，病入里未实，宜白虎汤；如长而沉实，潮热，自汗，渴，谵语，大便硬者，病在腑，宜下之，谓胃承气汤。
脉弦，胸胁满痛，耳聋，来往寒热者，病在少阳，小柴胡汤下之。
脉沉细，咽乾，腹满，自利，如脉沉细而强疾者为实，宜桂枝加大黄汤；如沉细而迟弱者为虚寒，宜理中汤主之。
脉微细，口燥舌乾而渴，此传经之邪热也，宜大承气汤下之。
脉微缓而沉，烦满囊缩，病在厥阴，此传经之邪热也，宜下之。
脉阴阳寸尺也俱盛，重感于寒而紧涩，变为温疟；阴阳紧盛，伤寒之脉也。
脉阳浮而滑，阴濡而弱，更遇于风，变为风温。阳脉浮滑，阴脉濡弱，皆风也。
脉阳洪数，阴实大太过，温热两合，变为温毒。洪数实大皆热脉也。
脉阳濡弱，阴弦紧，更遇温气，名曰温疫。
病发热，脉沉细，表得太阳，名曰痓病。
病太阳，关节疼痛而烦，脉沉细，名曰湿痹。
病太阳，身热疼痛，脉微弱弦芤，名曰中暍。若发汗已，身灼然热，脉阴阳俱浮，名曰风温。
脉沉细而疾，身凉，四肢冷，烦躁不欲饮水，狂闷，名曰阳厥。
伤寒热盛，脉浮大者生，沉细者死。汗下之后，沉小者生，浮大者死。
表属三阳里属阴，阴阳脉症要分明。
若拘日数为绳墨，邪未能除反坏真。
三阳经，病多表症，宜汗之；三阴经，病多里症，宜下之。此千古不易之定法也。经云：未满三日者，可汗而已，其满三日者，可泄而已。此语其大略也。伤寒赋云：一日二日发表而散，三日四日和解而痊，至五六日方可议下。人皆诵之。殊不知病三日后即有可下者，七八日后犹有可汗之症。若拘日数，则有当汗下而不汗下，不可汗下而汗下之者，为害深矣。此当以脉症论之。如脉浮，有恶风寒之症者，虽七八日，宜与汗之；如脉沉，其症恶热烦渴，便溺不通，虽三四日，宜即下之。如脉不浮不沉只洪数者，其症不恶寒，不大便硬，此在半表半里，不可汗下，宜和解之。
治分三法合宜施，初汗中和末下之，
勿犯天时伤胃气，汗之宜早不宜迟。
初病在表则汗之，中在半表半里则和解之，在里则下之，以脉症辨之，合宜而施，说见上文。汗之宜麻黄汤、桂枝汤、葛根汤，和解宜小柴胡汤、白虎汤、东垣凉膈散，下之宜大、小调胃承气汤。经云：用热远热，用寒远寒。故春不得服青龙，秋不得服白虎，恐犯时禁也。又曰：发表不远热，攻里不远寒。谓药以攻邪，有是病即有是药，如盛夏之时，设有可汗之症，虽桂枝、麻黄不嫌于并进，隆冬之时，设有可下之症，大黄、芒硝亦可以合饮，中病即止，勿过其剂可也。正理论云：凡人有疾，不知即治，隐忍冀瘥，盖伤之邪，初在皮毛，次入血脉，不急汗之，则邪气深入，所以汗之宜早也。若已入里，必待胃实而后下之，故不厌迟，恐伤胃气也。
痞结斑黄各有因，或因汗下或传经，
若能临病加详审，匕勺下咽起困沉。
伤寒病如痞、如结胸二症，有未经下而得之者，此传经之邪也，从小柴胡汤加减治之，痞加桔梗、枳壳，结胸加大、小陷胸汤主之。如曾下后得之者，此下之逆也。痞用泻心汤，结胸用陷胸汤主之。又如发斑、发黄之症，有因汗而得之者，此汗之逆也，斑宜升麻汤，黄宜茵陈汤主之。然斑有二症，因于外感者，谓之阳斑，其色如锦文；因于内伤者，谓之阴斑，其色微红，详见斑疹内。黄有二症，因于热者，其色明；因于湿者，其色黯，详见黄疸。
表邪未罢不宜攻，病入里时汗不中，
汗下不应为大逆，与人增病是粗工。
病在表者，法宜汗之。假如恶风寒者，此表邪未罢也，误下之，则表邪乘虚入里，为痞，为结胸，为挟热而利。病在里者，法宜下之，假如不恶寒而恶热，口渴饮水，大便已硬，此里实也，误汗之则热畜积益甚，为斑，为黄，是名为逆，医之误也。因其所逆而治之，痞宜泻心汤，结胸宜大、小陷胸汤，挟热而利宜黄芩芍药汤，发狂谵语宜大承气汤，发斑宜升麻汤，发黄宜茵陈汤。又如病虽入里，其脉迟者，不可下，亦不可汗也，下之则亡阴，洞泄不止，小建中汤主之；汗之则亡阳，筋惕肉瞤，真武汤主之。
以寒攻热热攻寒，寒热乖违病可怜，
何事六经多变例，长沙秘诀在师传。
阳病多热，治以寒凉，阴病多寒，治以温热，虽良工不能废其绳墨也。今伤热病之在表者，宜用辛凉之药以和之，乃以桂枝、麻黄之辛甘温热之剂，此火郁则发之，所谓发表不远热也。及其传入阳经，不用温剂而用大黄、芒硝苦咸寒药，此传经之邪，寒变为热，所谓攻里不远寒，大热之气，寒以取之也。
传到阳明不一般，在经在腑不同看，
在经尚有相传症，入腑之时病不传。
阳明者，足阳明胃也。初太阳病，当与汗之。或失汗，或汗不解，必传阳明。阳明有二症：一在经，身热，鼻乾，不得卧者是也，此名传经病不已，复传足少阳胆经也。一在腑，所谓胃实者是也，病入腑则不再传矣。入腑之论有二：如三阳在经之邪皆能入胃。胃为水穀之海，无所不受故也。自太阳经入胃腑者，谓之太阳阳明。自阳明本经病自入胃腑者，谓之正阳阳明。自少阳传入胃腑者，谓之少阳阳明。三阳明皆胃实之症，三一承气汤随症用之。又如三阳在经之邪自入其腑者，亦谓之入腑。故太阳经病自入膀胱腑者，为小便不利，为蓄血如狂之症。阳明病自入胃与大肠腑者，为大便硬，为蓄血喜忘之症。惟少阳经不入胆腑，谓胆无出入，乃清净之腑也。如此阳邪里实之症，皆宜下之，若误服桂枝汤者必死，所谓桂枝下咽，阳盛则毙。三阳本经之病亦有入胃府者，太阴入胃，则腹痛自利，理中汤主之。少阴病入胃，腹痛自利，桃花汤主之。厥阴入胃吐蛔者，谓之蛔厥，乌梅丸主之。如此阴邪里虚之症，误服承气汤者死，所谓承气入胃，阴甚乃亡，大抵阳邪入胃，则多大便，阴邪入胃，则多吐利。
六经受病被邪伤，表里调和各有方，
开得长沙无缝锁，得门而入又升堂。
伤寒传经之病，在三阳经则多表症，三阴经则多里症。据仲景之病论，不如是之示人以不广也。今据其论中所著，三阳、三阴之症各有表里者。
太阳经病，有汗桂枝汤，无汗麻黄汤。伤风见寒，伤寒见风，大青龙汤；表有水者，小青龙汤，皆表药也。小便不利者，五苓散；蓄血如狂者，抵当汤，皆里药也，以桃仁承气汤代之。阳明经病，升麻葛根汤皆表药也。白虎汤、大、小、调胃承气汤、桃仁承气汤皆里药也。少阳经无表里，小柴胡汤；如表症多，柴胡加桂汤；里症多，大柴胡汤。太阴经病，桂枝汤，表药也；理中汤，里药也。少阴经病，麻黄附子细辛汤、麻黄附子甘草汤皆表药也；四逆汤、姜附汤、真武汤皆里药也。厥阴经病，当归四逆汤、当归四逆加吴茱萸生姜汤皆表药也，乌梅汤、四逆汤皆里药也。
长沙著论治伤寒，汗用辛甘下苦咸，
此法古今终不变，莫将羌活杂真诠。
辛甘发散为阳，桂枝之辛，麻黄之甘，所以开发腠理，驱逐风寒也。咸苦下泄为阴，芒硝之咸，大黄之苦，所以攻坚泻实，荡涤肠胃也。仲景著《伤寒论》，于太阳病，因有恶风恶寒之症，知其在表，故用桂枝汤治中风有汗者，此风淫所胜，以辛散之也。麻黄汤治伤寒无汗者，此寒淫所胜，治以甘热也。若无恶风寒之症，则不轻用矣。于阳明经，因有胃实痞满燥实坚之症，知其在里，故用承气汤。枳实以泻痞，厚朴以泻满，大黄以泻实，芒硝以润燥软坚也。若无胃实之症，则不敢用矣。或谓仲景之方，乃治冬时中而即病者伤寒之法，非治温暑之月伤寒之法也。殊不知春夏之时，病者如有恶风寒之症，麻黄、桂枝皆可用之，所谓发表不远热也。若病不恶风寒，虽秋冬之时，麻黄、桂枝亦在所禁，况春夏乎！但谓麻黄、桂枝不用于温暑之病则可，谓不当用于温暑之月则不可。或谓春不服青龙，秋不服白虎，此亦语其常耳，设有青龙、白虎之症，可以他药代之乎？经云：太阳病，发热而渴，不恶寒者，温病也。是知发热恶寒者为伤寒，不恶寒者为温病，其症固不同矣。或不论症，泥于春夏不得服麻黄之说，而以羌活冲和汤代之，殊不知麻黄、桂枝二汤乃太阳经表药也。今九味羌活汤、羌活防风汤，太阳经药也。如苍术除足太阳之湿，川芎治足厥阴之头疼，细辛治足少阴之头痛，白芷治足阳明经之头痛，生地黄治手少阴之热，黄芩治手太阳之热。六经同治，表里并主，乃治温病表里俱热之剂，以治太阳一经在表之症可乎？世人不知此义，以治有恶风寒之症，变为大病，此吾之所以无取于节庵也。如谓用热远热，麻黄、桂枝诚春夏之所禁也，可以羌活汤代之；用寒远寒，设使小雪之后，有可下之症者，芒硝、大黄亦在所禁，不知何方以代之也。噫，执中无权，犹执一也！故曰：尽信书，不如无书。
四时正气岂伤人，休若虚时客气侵，
总把伤寒作纲领，因时立法取和平。
春风温，夏火热，秋湿凉，冬冷寒，此四时至令之正气所以生长收藏，为万物之终始也，岂为厄哉？或未至而至，或至而不至，气失其平，则为疾矣。人有体虚者感之，春伤于风，则为中风病；夏伤于暑，则为中暑病；秋伤于湿，则为中湿病；冬伤于寒，则为中寒病，此皆当其时而即病也。如不即病，与冬伤于寒者，春必病温；春伤于风者，夏必飧泄；夏伤于暑者，秋必痎疟；秋伤于湿者，冬必为咳嗽。此皆伏气之病，信与当时即病者，不可同治法矣。然以伤寒总名之者，非以寒为肃杀之气，举其重以见其轻欤，抑欲人据治伤寒之法以为例耶。因时制方，随症用药，必使病已，必使气和，斯得之矣。
坏病伤寒以法求，更兼复易有缘由，
补中益气为张本，荣卫调和病自瘳。
太阳病，曾经发汗、吐下、温针，虚其正气，病仍不解者，谓之坏病，言为医所坏也。审观脉证，知犯何逆而治之。逆者，随其逆而救之。经云：本发汗而复下之，此为逆也。若先发汗，治不为逆。本先下之，而反汗之为逆。若先下之，治不为逆。如太阳发汗，汗出不解，其人仍发热，心下悸，头眩，身瞤动，振振欲擗地者，真武汤主之，此发汗之逆也。又奔豚有二症：其一由误发汗所致，用茯苓甘草大枣汤主之；其一由误用烧针令其汗出而致者，治以桂枝加桂汤，更以桂二两，灸其针处核上各一壮者是也。经云：病发于阳而反下之，热入内作结胸；发于阴而反下之，因作痞。此下之逆也。经云：太阳病吐之，但太阳病，当恶寒，今反不恶寒，不欲近衣，此为吐之内烦也。太阳病，当恶寒发热，关上脉细数者，以医吐之过也，此为小逆。
经曰：病热少愈，食肉则复，多食则遗，此其禁也。伤寒新差，人强与穀肉食之，脾胃气尚弱，不能消穀，故令发热，此食复也。热之微者，损谷自愈。如有痞满而热甚者，小承气汤主之。
伤寒瘥后，气血未平，馀热未尽，早则动劳病者，名曰劳复。谓之劳者，非但强力劳动，持重远行也，凡言语思虑劳神，梳洗劳力，则生热而复病也，宜小柴胡汤，栀子豆豉以解之。若头痛，四肢疼者，此因劳而感于风寒也，宜葛根加葱豉汤以发之。
经日，饮食劳倦则伤脾。故伤寒赋云：劳食再复，病名内伤，宜于补中益气汤求之。又云：诸食皆复，饮酒则危；诸劳皆复，御女则死。甚矣！女劳之不可治也。
阴阳易病者，如男子病新瘥，馀邪未尽，而妇人与之交，妇人因得病者，谓之阳易；妇人病新瘥，馀邪未尽，而男子与之交，因而得病者，谓之阴易。名曰易者，以阴阳相感，气候相传，如交易也，亦由其人正气本虚，故相传染也。然女犯男得病者，易治，男犯女得病者，治之稍迟，则无及矣。仲景以烧褌裆散治之，小便得利，阴头微肿者愈。如男子大病后，强合阴阳，内动其精，外劳其形而复病者，此名女劳复，非易病也。其症身体重，少气，小腹急痛或囊缩，热上冲胸，头重不欲举，眼中生花，膝胫拘挛，治之少缓，必舌出数寸而死，宜韭根豭鼠粪汤调烧褌散主之。
差后缘何热不除，非易非复只因虚，
仍将脉症加详审，惟有柴胡汤可居。
伤寒解后，常有微热不除，虚羸少气，气逆欲吐者，其脉亦虚，竹叶石膏汤主之。
伤寒解后，精神恍惚，言语错乱，有似邪祟之状，或潮热颊赤，或寒热似疟。以脉辨之，人迎脉浮弦者，此表邪未尽也，宜知母麻黄汤；气口脉浮大者，此正气虚也，宜补中益气汤加熟附子主之。
伤寒发汗吐下后不解，如寒无寒，如热无热，意欲食，腹不能食，常默，欲卧不能卧，欲行不能行，欲食或有美时，或有不欲闻食臭时，口苦，小便赤，诸药不能治，得药则剧吐利，如有神灵，身形如和，其脉微数。每溺时头痛者，六十日愈；若溺时头不痛淅然者，四十日愈；若溺快然但头眩者，二十日愈。此名百合病。谓百脉一宗，悉致其病也，宜百合汤随发汗吐下后加减治之。
伤寒厥逆病邪深，厥有阴阳仔细分，
阳厥大承四逆散，阴宜姜附急温经。
逆者，手足不温也。厥者，手足冷也。逆微而厥，皆邪气深入之症也。有阳厥，有阴厥，阳厥者，传邪之病，先在阳经则手足热，传入阴经则以渐而逆厥矣。所谓热深厥亦深，热微厥亦微，乃火极而兼水化者，名曰阳厥。阴厥者，直中阴经之病，阴盛阳微，手足者，诸阳之本，故得病即厥逆也，名曰阴厥。阳厥之厥，先热后冷，不至肘膝；阴厥之厥，初病即冷，手足如冰，上连肘膝，以此别之。阳厥者，轻则四逆散，重则大承气汤。阴厥者，急用姜附汤、四逆汤以温其经，甚者灸关元穴及气海。
阴阳二毒最难医，莫与伤寒一例推，
若得老师真口诀，免交七日致倾危。
阳毒之为病，面赤斑斑如锦文，咽喉痛，唾脓血，五日可治，七日不可治，宜升麻葛根汤主之。
阴毒之为病，面目青，身痛如被杖，咽喉痛，五日可治，七日不可治，宜天雄散主之。
宝贵之人多内伤，勿轻汗下比寻常，
汗之伤气下伤血，病不可为空自忙。
伤寒之用汗下，定法也。惟富贵之人，平日多有内伤之症，再感风寒，此为内伤挟外感症，宜补中益气汤为主。治随六经之法加减，如外感重者，须以汗解，宜升麻散火汤主之。
如三四日间，不宜前药，则以小柴胡汤验症加减，或合五苓散。
五六日不大便者，小柴胡汤去人参、半夏，合小承气服之；甚者三乙承气主之。
怯弱人，不可下者，内服补中益气汤，外用胆导法甚妙。
七八日过经不解，只以小柴胡汤合栀子豆豉汤治之。
伤害新瘥后，因劳食再复者，只以补中益气汤，多服取效。伤于食者，兼服枳术丸。
发汗升麻散火汤，柴苓和解最为良，
下宜胆导兼三乙，此是家传秘密方。
此治内伤挟外感之法也。初行解表，用升麻散火汤加葱豉以汗之，此方比九味羌活汤尤捷，随经加减中有柴苓汤，为和解之剂。热甚者，小柴胡合凉膈散汤。极甚者，小柴胡合白虎汤。如有里实之症，轻者胆导法，重者三乙承气汤主之。
饮酒成伤号曰酲，葛花能解醉中人，
饮留胸胁成他症，十枣芫花饮自行。
此在内伤中。
此治酒客伤寒之病也，切不可用桂枝汤，令人伤肺吐唾脓血，宜葛花解酲主之，其热即除。二三日后胸胁痛者，此留饮也。盖酒之毒气也，因汗而散；酒之质，水也，留而不去，故为胸胁之病，芫花十枣汤主之。
酒客伤寒热似蒸，勿将麻桂汗之云，
葛花解毒令微汗，凉膈和中天水并。
此治酒客伤寒之法也。饮酒之人，先有里热，重感于寒，与湿暑之病同。故不可用桂枝也，宜葛花解酲汤，令其微汗而愈。不解者，用东垣凉膈散合天水散合散之。病入于里，有下症者，宜用调胃承气汤主之。
内伤饮食外伤寒，两热相蒸脉滑弦，
表解内消原有法，藿香正气大承兼。
此治夹食伤寒之法也。人有内伤，外感风寒发者，名曰夹食伤寒，如有吐泻，又名霍乱，当外解其表，内消其食，藿香正气散主之。汗之不解，即与下之，大承气汤。
运行力乏汗淋漓，急就阴凉解脱衣，
或向寒泉漫洗浴，伤寒同病不同医。
此言辛苦之人，卒感寒湿之病也。远人疲惫，经血淖溢，阳气发泄，或当风取凉，或入水洗浴，卒感寒湿之气，使腠理闭密，气滞血凝，以成热气病，宜急汗之。因于风寒者，麻黄桂枝各半汤；因于湿者，五积散主之。
长沙热论著成文，暑病河间又发明，
又至东垣内伤论，丹溪论火主滋阴。
昔张长沙取《内经·热论》之文，著《伤寒正理论》，此法之祖也，王叔和编次成书，成无己为之注释，理明意尽，后世宗之。至刘河间出，谓长沙之法以治冬月之伤寒，如若温暑之月有热病者，麻桂辛甘温热之剂似不可用，乃著暑论，以辛甘寒凉之剂为主治。李东垣谓热者，如有外感风寒之症，有饮食劳倦所伤之症。外感之症，有馀之病也，以发汗吐下之；内伤之症，不足之病也，可以汗吐下之乎？乃举补中益气汤甘温之剂，专为治内伤之法。朱丹溪后论发热之病，有自外生者，外感之病是也，有自内生者，不但饮食劳倦之伤而已，又有房劳之人阴虚发热之病。乃著阳有馀阴不足之论，专以滋阴为主。由此观之，张主风寒，刘主暑热，李主脾胃，朱主肾虚，热病之治无馀蕴矣，岂相矛盾耶？治伤寒者，精通四家之书，庶几得之。

治伤寒诸方  ***************************
●麻黄汤　治太阳症，头及身体痛，恶寒发热而喘。
麻黄（去根节，二钱）　桂枝（一钱三分）　甘草（六分）　杏仁（十个）
作一服，水一盏半，先煎麻黄一沸，掠去上沫，却下余药，煎八分，去渣温服取汗。
如夏月，去桂，加石膏二钱，知母一钱，名知母麻黄石膏汤。
如太阳发热，无汗恶寒，渐变为刚痓者，本方如赤芍药六分，葛根一钱，豆豉二钱，入葱白煎。
伤寒大下后，脉沉迟，尺脉不至，咽喉不利，唾脓血，厥逆，吐利不止者，虽曰难治，本方去杏仁，加升麻、当归、知母、黄芩、葳蕤各五分，石膏、白术、芍药、天冬、茯苓、乾姜各七分，次第取微汗而愈。
即病少阴经，脉沉，反发热，初得之，本方去桂、杏仁、甘草，加细辛一钱二分，附子一钱，名麻黄附子细辛汤，此汗剂之重者也。
前少阴病得之二三日，本方去桂、杏仁，倍甘草，加附子一钱，名麻黄附子甘草汤，得微汗而愈，此汗剂之轻者也。
如伤寒中湿，身体痛，身目俱黄，本方去桂，加连翘一钱，樗白皮、赤小豆各二钱，入葛根汤。
如太阳与阳明合病，无汗恶风，身体肌肉俱痛，自利。葛根一钱半，桂枝、甘草、芍药各七分半，麻黄一钱，姜三枣二，取汗。
如太阳与阳明合病，不下利但呕者，本方加半夏五分。
如见阳明本经正病，头目痛，鼻乾，无汗，肌肉疼痛，本方去麻黄、桂枝，加升麻一钱五分，倍芍药，取微汗，名升麻葛根汤，乃阳明经表药。
如太阳病误下之，协热利不止，本方去麻黄、桂枝、芍药，加黄连、黄芩各三分，甘草只用二分，名葛根黄连黄芩汤。
如风温脉浮，身重汗出，本方加石膏、龙胆、大青、葳蕤各半钱，名葛根龙胆汤。
如疫疠春感温，发热而渴，不恶寒，本方加黄芩六分，名葛根解热汤。
不问已汗未汗，头痛肌热者，本方去麻黄、甘草、桂枝，加知母、川芎各六分，入生姜、葱白同煎，名葛根葱白汤。
如温毒发班，心烦呕逆，本方去桂、芍药，加橘红、杏仁、知母、黄芩各六分，名葛根陈皮汤，用生姜大枣煎。
如风湿相搏，一身尽痛，本方去桂，加薏苡仁一钱，得微汗解。
●桂枝汤　治太阳经中风，发热自汗，鼻鸣乾呕。
桂枝（二钱半）　芍药（一钱半）　甘草
作一服，姜三片，枣二枚。水盏半，煎一盏，温服。
春末及夏至前，本方加黄芩一钱，名桂枝黄芩汤。夏至后加知母一钱，石膏二钱，或加升麻五分，若病人素虚寒者，不用加减。
如小便数者，其素饮酒人不喜甘者，切不可行桂枝也。
如太阳发热无汗，恶寒，脉微弱者，本方加麻黄、石膏等分，名桂枝二越婢一汤。
如服桂枝形似疟，日再发，或身痒而汗不出者，得汗必解。本方加麻黄一钱半，杏仁十个，名桂枝麻黄各半汤。
如太阳病，脉浮，腹痛，本方芍药再加一钱，入饴糖一匙，名小建中汤。
如伤寒发汗后，身痛，脉迟弱，本方加黄耆一钱，入饴糖一匙，名黄耆建中汤。
如汗后身痛，脉沉，本方中加人参一钱。
如发汗过多，心下悸而欲按者，本方去芍药，姜枣煎服。
如太阳病下之太早，成协热利不止，心下痞，表里不解，本方去芍药加白术、人参、乾姜各一钱。
如关脉沉实，大便秘而腹痛者，此属太阴，本方加大黄一钱半，芍药再加一钱，减甘草五分，名桂枝大黄汤。
如伤风项背强，有汗，不恶风，而变为柔痓者，本方加乾葛一钱。
如太阳汗多成柔痓者，本方加葛根、桂枝、芍药各五分，瓜蒌根、甘草各一钱，名桂枝瓜蒌乾葛汤。如风温身痛，脉浮，虚弱多汗，本方加附子半钱。
●大青龙汤　治伤寒见风，或伤风见寒。太阳无汗，脉浮紧者，可服，脉弱，汗自出，不可服。误服之亡阳。
麻黄（五钱）　桂枝　甘草（炙，各一钱半）　杏仁（去皮尖，七个）　石膏（三钱）
上㕮咀，姜三片，枣二枚，水二盏，先煎麻黄，如上法，纳诸药煎一锺，去滓服。如一服得汗即止，未汗再服一、二剂，得汗为度。
如太阳无汗恶风，烦躁，夏月本方加黄芩二钱。
●小青龙汤　治太阳表症未解，心下有水气，乾呕，发热而咳。
麻黄　芍药（二钱）　细辛　乾姜　甘草　桂枝（各一钱五分）　五味　半夏（各二钱）
水煎麻黄，如上法，温服，连进三服。
如表症未解而渴者，去半夏，加瓜蒌根一钱。
微利者，加芫花（如龙眼大，炒赤色）。
太阳汗后，饮水多，咳而喘者，去麻黄，加杏仁泥一钱。
水寒相搏，咳逆不止，去麻黄，加附子一钱。
小便不利者，去麻黄加茯苓一钱半。
●小柴胡汤　治伤寒四五日，往来寒热，胸满胁痛，心烦喜呕，邪在少阳经也。
柴胡（二钱半）　黄芩　人参（各一钱）　甘草（五分）　半夏（八分）
姜三片，枣二枚，煎服二次。
如胸中烦，不呕，去半夏，加瓜蒌根二钱。
渴者去半夏，再加人参五分，瓜蒌实一钱。
腹中痛，去黄芩，加芍药二钱。
如小便难，腹满，本方加茯苓一钱。
如呕而发热，胸胁满，小便难，本方去黄芩，加茯苓一钱半。
如饮水过多，成水结胸，去大枣，加牡蛎一钱半。
如未经下后胸中满者，此传经之邪也，本方加枳壳、桔梗各一钱。
如下后胸中满者，此因下之太早，邪气乘虚而入也，本方合小陷胸汤，服之如神。
如饮水过多，胁下痛者，本方加桔梗、枳壳各一钱，牡蛎（末）二钱。
如往来寒热，咳嗽，胸胁痛者，本方加五味、乾姜各五分，去人参。
如身热欲近衣，不渴者，本方去人参，加桂枝五分。
如发热而渴，不恶寒而咳者，加五味子五分。
如痞而胸胁满胀，本方加乾姜五分，牡蛎一钱。
如往来寒热，胸胁、小便不利，呕而不渴者，去人参、半夏，加桂枝、乾姜、牡蛎各六分，瓜蒌根一钱。
如伤寒七八日，下之，胸满，小便不利，谵语惊狂，自汗亡阳，起卧不安，一身尽痛，本方加龙骨、桂枝、铅丹、茯苓、牡蛎各半钱，大黄七分。
如风温汗后，身热，胸中烦闷，有动气者，本方加桂枝半钱，芍药一钱。
●大柴胡汤　治伤寒里实，大便难，犹有表症者。
柴胡（四钱）　黄芩　芍药（各二钱半）　半夏（二钱）　枳实（一钱半）　大黄（二钱）
上㕮咀，姜三片，枣二枚，煎服，以利为度。未利再投一服。
●大承气汤　治胃实谵语，五六日不大便，腹满，烦渴，并少阴病，舌乾口燥，日晡发热，脉沉实者。
大黄（七钱五分）　厚朴　枳实（各一两）　朴硝（半合）
作一服，水二盏，先煎枳、朴二物，取一盏，去滓，入大黄再煎一盏，去滓，入硝，煎一二沸，温服，以利为度。
此下之重者，有痞满烦实坚用之。勿轻与也。
●小承气汤　六七日不大便，腹胀满闷，病在阳明无表症，汗后不恶寒，潮热，狂言而喘者。
大黄（七钱）　厚朴　枳实（各三钱）
作一服，水二盏，去滓温服，以利为度，未利再投一服。此下之轻者，只有痞满实未至于燥坚也。
凡有可下之症，未可便投大承气，先以小承气与之，如得利，先硬后溏者，此里热未甚，所谓不转矢气也，慎勿再下之，为逆也。若得利，只有一行结粪来，再不行，或只有清水，来即止，此谓之转矢气也。内有燥屎，宜作大承气汤与之。以大便溏为邪尽。
如中风人有便难者，本方加羌活二钱，名三化汤。
●调胃承气汤　治太阳阳明，不恶寒，反恶热，大便秘结，谵语而呕，日晡潮热者。
大黄（六钱半）　甘草（三钱）　芒硝（一合）
上作一服，水二碗，先煎前二味至一碗，去渣，入硝再煎一沸，温服。此亦下之轻者，治有燥实坚而无痞满之病也。
●三乙承气汤
大黄　芒硝　厚朴　枳实（各一钱半）　甘草（一钱）
上作一服，水一盏，生姜三片，煎七分热服。
●桃仁承气汤　表症已罢，小腹急，大便黑，小便不利，为瘀血症，此药主之，以代抵当汤。
大黄（三钱）　桃仁（去皮尖，研，十个）　桂心　芒硝（各一钱半）　甘草（一钱）
先煎四味，水一盏半，煎一盏，入硝再煎一二沸，温服，血尽为度。
●白虎汤　治阳明经汗后，脉洪大而渴，及虚烦，中暍等症。
知母（六钱）　甘草（二钱）　石膏（一两二钱）　粳米（五勺）
上作一服，水二盏，以米熟为度。
如口燥烦渴，或发赤斑，加人参一钱，名化斑汤。
如秋感热之疫疠，或阳明下后大便不固，热不退者，或湿温症热不退而大便溏者，本方加苍术六钱，添水煎，名白虎加苍术汤。
如伤寒下后，自汗、虚热不已，本方加苍术、人参各一钱，服之如神。汗止身凉，此通仙之法也。
●理中汤　治太阴病伤寒，自利不渴，寒多而呕，腹痛，下利鸭溏，蛔厥，霍乱。
人参　白术　甘草（炙）　乾姜（炮，二钱半）
上作一服，水煎温服。
肾气动者去白术，加肉桂三钱。
吐多者加生姜二钱，去白术。
下多者倍白术、人参，添水煎。
悸气小便不利加茯苓二钱。
渴者加白术二钱五分。
腹痛者，加人参一钱半。
寒者，加乾姜一钱五分。
腹满下利，加附子。
如腹痛下利，脉沉迟而微者，本方加炮附子二钱，名附子理中汤。
如伤冷中寒，脉弱气虚，变为阴黄，本方加茵陈二钱，名理中加茵陈汤。
如霍乱转筋，本方加石膏半两，名理中加石膏汤。
如痞而胃寒，或霍乱吐泻，不渴，或胸满未成结胸者，或厥阴饥不能食，即吐蛔者，以本方为细末炼蜜丸，名理中丸。
如霍乱吐泻，本方加木瓜、藿香各一钱。
如伤寒蛔厥，本方如乌梅三个。
如伤食结胸，理中丸方加茯苓各等分，枳实减半。
●四逆汤　治即病太阴伤寒，自利不渴，及寒中三阴症，脉沉细而迟，身体痛者。
附子（去皮，作八片生用，一枚）　甘草（炙，六钱）　乾姜（五钱）
分作二服，每服用水二盏，煎一钱，去滓温服，取小汗愈。
●真武汤　治病及少阴伤寒，脉沉细，身体痛，或汗后亡阳，筋惕肉瞤，少阴腹满，小便不利。
茯苓　芍药　附子（炮，去皮）　生姜（各三钱）　白术（二钱）
上作一服，水二盏，煎一盏，温服。
咳者加五味、乾姜、细辛各一钱。
小便利，去茯苓；下利者，去芍药，加乾姜二钱。
呕者，去附子，倍生姜。
●五苓散　治伤寒中暍，烦躁，小便不利而渴，或霍乱吐利不止。
泽泻（一两半）　白术　赤茯苓　猪苓（各一两）　肉桂（五钱）
上为细末，每服三钱，白汤或清米饮下，或片姜煎饮。
热甚，去桂，加黄芩。
此太阳里之下药也。太阳高则汗而发之，下则引而竭之。渴者，邪入太阳本也，当下，使邪从膀胱出也。其症肾燥，膀胱热，小便不利，此药主之。小便利者不宜服。
如太阳病热而渴，小便难，亦宜服之。当服不服，则谷消水去形亡，必发黄，此太阳入本失下也。
如表里未解，神昏妄语，如见鬼状，加朱砂末一钱，和匀服之。
如头汗出，欲发黄，及疫疠，秋感热发黄，本方加五苓（末）一两半，加茵陈（末）一两，水饮调服或浓煎茵陈汤调五苓散服，名茵陈五苓散。
如伤寒三四日间，往来寒热，自利者，邪入太阴而少阳经犹在也，本方合小柴胡汤，名柴苓汤，姜枣煎服，以分利其阴阳也。
●姜附汤　治下后复发汗，昼不得眠，无表症而脉微者。
乾姜（五钱）　附子（生用，一枚）
作一服，水二盏，煎一盏，顿服。
如下利，厥逆，脉不至者，加甘草五钱，倍乾姜，添水煎。
如面赤者，加葱白九茎，名通白汤。
咽痛加桔梗。
利止脉不出加人参三钱，名通脉四逆汤。
吐利止，汗出而厥，四肢拘急，脉欲绝，本方煎成正药，加猪胆汁半合，搅匀分毒服，其脉即起。
少阴症或腹痛泄利下重，本方加芍药二钱半。
●小陷胸汤　阳症伤寒，病在阳，下之太早，变为结胸。胸中作痛痞满者，谓之小结胸；如胸中大痛，手不可近者，谓之大结胸，此方加减治之。
黄连（一钱半）　半夏（二钱六分）　瓜蒌（连壳，二钱半）　枳实（一钱半）
上作一服，先煎黄连、瓜蒌，取一盏，去渣，入诸药，煎七分，温服。未解，再投一服。此治小结胸之方也。
如大结胸，煎成本汤入甘遂末二分，同服。
●半夏泻心汤
治伤寒病在阴，下之太早，心下满而硬痛者，此为结胸也。但满而不痛者，此为痞，宜此主之，若传经之邪，只用小柴胡汤加枳壳、桔梗主之。此因下后，故经云：柴胡不中与也。
半夏（泡）　黄芩　乾姜　人参　甘草（炙，各三钱）　黄连（一钱）　大枣（二枚）
上作一服。水三盏，煎一盏半，去渣，再煎一半，温服。未解，再服。
如伤寒汗后，胃中不和，心下痞硬，乾呕食臭，胁下有咳者，加五味子、乾姜各五分，并主下利。
悸者加桂枝五分；
小便不利加茯苓五分；
腹中痛加熟附子五分；
泻利者，先以水二盏，煮薤白至一盏，去渣，以散入汤中，煎至六分，温服。
●栀子豉汤　治吐下后，心中懊憹无奈，或大下后身热不去，心中痛结。
肥栀子（十四枚）　香豉（半两）
水二盏，先煎栀子至一盅，入豉同煎至七分，温服，得吐为度。病人旧有溏者不可服。
如伤寒瘥后，劳复发热者，本方加枳实（大者）三枚，煎服，覆令微似汗，名枳实栀子豉汤。
按栀子豉汤则应吐剂，此云覆令微似汗出者，以其热聚于上者，苦则吐之，热散于表者，苦则发之也。
如复病有宿食者，枳实方中加大黄（如博弈子大者）五六枚。
●当归四逆汤　治即病厥阴伤寒，手足厥冷，脉细欲绝者。
当归　桂枝　白芍　细辛（各二钱）　甘草（炙）　木通（各三钱）
水二盏，枣三枚，煎一盏，去滓，温服。
●补中益气汤　治有内伤挟外感者，（方见后内伤中。）随六经见症加减。
如见太阳经症，有汗，为中风，本方加桂枝、防风、羌活、川芎；无汗，为伤寒，本方去黄耆、白术，加麻黄、苍术、羌活、川芎。咳加苏叶去黄耆。
如见阳明经症，加半夏、黄芩，倍柴胡：胸中痞闷加枳壳、桔梗。
如见寒中太阴经症，去柴胡、升麻，加桂枝、乾姜（炮）。
如见寒中少阴经症，本方去升麻、柴胡，加细辛、熟附子。
如见寒中厥阴经病，去升麻、柴胡，加吴茱萸。
如头痛甚者，本方加川芎、白芷、藁本、细辛、葱白。
如遍身痛者，本方加羌活、苍术（酒炒）、黄柏。
如渴者，本方加葛根、天花粉。
如小便不利，加猪苓、泽泄。心下痞闷，去黄耆、人参、白术、升麻，加枳壳、桔梗、黄连、半夏。
●升麻散火汤　治有内伤人病外感应外散者宜之。（方见内伤。）
●大羌活汤　此解利两感神方也。
防风　羌活　独活　防己　黄芩　黄连　苍术　白术　甘草（炙）　细辛（各三钱）　知母　川芎　生地黄（各一钱）
水二盏，煎一盏半，热服。未解再服，三四剂取愈。
●小建中汤，黄耆建中汤　二方俱见于桂枝汤中。
●黄芩汤　治太阳与少阳合病，及肠垢协热下利。
黄芩（三钱）　甘草（生，三钱，炙，二钱）　白芍（二钱）
大枣二枚，水煎服。
呕加半夏二钱，生姜二钱。
●东垣凉膈散　治伤寒馀热不解。
●玄参升麻汤　方见斑疹。
●化斑汤　方见前白虎汤下。
●茵陈汤　治伤寒热甚发黄。
山茵陈（二两）　大黄（五钱）　大栀子（十枚）
水二盏，煎一盏，温服。以利下加皂角汁为佳。
●桃花汤　治少阴下利脓血及湿毒下利。
赤石脂（四钱八分，一半全用一半为末）　糯米（三勺）　乾姜（三分）
水一盏，煮米令熟，去渣，赤石脂末，日三服，已愈勿服。
●乌梅丸　治厥阴蛔厥。
肥乌梅（去核，三个）　细辛　桂枝　人参　黄柏（各六分）　黄连（二钱六分）　乾姜（一钱）　蜀椒（炒去汗）　当归（各四分）
上为细末，以苦酒浸乌梅一宿，去核，蒸之，杵成泥，和药放石臼中再杵，与炼蜜同捣丸，如梧桐子大，食后服十丸，日三服，稍加至二十丸。忌生冷油腻。
●葛根葱豉汤　治劳复作热，旦至晚则腰背痛，头项强重。
葛根（二钱）　芍药　生姜（各一钱半）　豆豉　葱白（各一勺半）
水二盏，入豉煎八分，温服。
●薤根豭鼠矢汤　二十一粒为末，矢头坚硬者是也。
水三盏，米煎薤根为一盏，米去渣，入鼠矢末再煎至一盏，温服，连进三剂。更入烧褌裆末调服，覆取黏汗为度。更灸大敦穴。
●知母麻黄汤　治伤寒瘥后十馀日或半月中不醒，醒常昏沉似失精神，言语错谬，有似鬼祟，或朝夕潮热，颊赤，或有寒热如疟状。乃发汗不尽，馀毒邪气犹在心包络间所致，宜此主之。
知母（一两半）　麻黄（一两）　芍药　黄芩　甘草　桂枝（各一两半）
水一盏，先煎麻黄数沸，去上沫，入前诸药，煎二盏半，去渣，每服一盏，作三次服，覆令微汗。
如心烦欲水，当少与之，令胃中和，则愈。
●百合地黄汤　治百合病不经吐下发汗，病形如初者。
百合（劈，七枚）　生地黄汁（五合）
以水洗百合，渍一宿，去白沫与水，更以泉水二盏，煎取一盏，去渣，入地黄汁煎一盏，温服。中病勿更服，大便当如漆。
如发汗者，本方去生地黄汁，加知母三两，先渍煮百合如上法，取一盏；别以泉水二盏煎知母，取一盏，去渣，合之再煎一盏半温服。名百合知母汤。
如下之后者，本方去生地黄汁，加滑石三两（碎），代赭石如弹丸大者一枚（碎），如上法，取百合汁一盏去渣，合煎至一盏半，温服。名曰百合滑石代赭汤。
如吐之后者，本方去地黄汁，加鸡子一枚，先煎百合如上法，取一盏，去渣，纳鸡子黄搅匀，煎五分，温服。名百合鸡子汤。
如变寒热者，本方去地黄，用百合（炙）一两，滑石二两。共为末，每服一钱，日三服，当微利止后，寒热即除。名百合滑石散。
●瓜蒌牡蛎散　治百合病，渴不瘥者。
瓜蒌根　牡蛎（各等分）
为末，每服一钱，米饮下，日三服。
●升麻汤　治阳毒伤寒，赤斑出，狂言，吐脓血。
升麻（二钱）　犀角屑　射干　黄芩　人参　生甘草（各一钱）
上㕮咀，水二盅，煎一盅服。
●天雄散　治阴毒伤寒，身重背强，腹痛，咽喉不利，毒气攻心，心下坚，短气呕逆，唇青面赤，四肢厥逆，其脉沉细而厥。
天雄（炮去皮一两）　麻黄　当归　白术　半夏（各半两）　蜀椒（一两）　肉桂　厚朴（各一两）　陈皮（二钱）
上为末，每服五钱，入姜枣，煎服，取汗。
●竹叶石膏汤　治阳明汗多而渴，及衄而渴欲饮水，水入即吐，又瘥后热不退而渴。
石膏（二两八钱一字）　麦门冬（去心，一两半）　人参　甘草（各三钱一字）　半夏（四钱半一字）　竹叶（二两）　粳米（一合）
上㕮咀，水二升半，煎一升半，去渣，入粳米再煎，米熟汤成，去米，入生姜自然汁三匙再煎一服，神效。
●葛根解酲汤　方见内伤。
●黄连解毒汤　方见疫病。
●桂枝麻黄各半汤　见前桂枝汤下。
●藿香正气散　治夹食伤寒及霍乱吐泻。
大腹皮（酒洗，晒乾）　紫苏（带茎叶）　藿香　白芷（各六分）　茯苓（六分）　厚朴（姜汁炒）　陈皮（去白）　白术　苦梗　半夏（各四分）　甘草（炙，二分）
水煎，姜三片，枣二枚，温服。
上伤寒（方见仲景正理论），不能尽述，姑述当用经验者。


卷之三  ——————————————————————————————————————————————————————————————————————————————————————————

中暑  ***************************
小满交来相火行，天时到此热如蒸，
恒言壮火能消气，岂识强阳伤弱阴。
按《素问》运气：小满后六十日为三之气，少阳相火司令。天时至此，火热大行，流金烁石，其气如蒸。又以天地升降之理推之，四月纯阳之月，阳气尽出于地，谓之盛阳。夏至之后，一阴始生，其气甚弱。阳强阴弱，水不胜火，肾虚也；火刑于金，肺虚也；心象离而中虚，热则气缓而不收，心虚也。是知暑热之病，乃阴阳俱虚之所致也。
脉虚身热暑邪侵，弦细芤迟脉可凭，
此是阴阳俱不足，真人生脉妙通神。
经云：脉盛身热，得之伤寒；病虚身热，得之伤暑。此伤寒伤暑之别也。伤暑之脉，弦细芤迟，皆虚也。愚谓弦细者，气虚也，芤迟者，血虚也。《难经》云：热则伤气，故气消而脉虚。脉即血也，未有气虚而脉不虚者也。盖肾主精，膀胱主津液，皆血之源也，谓之真阴，又名天一至真之气。《易·繫辞》云：坎为血卦。其义精矣。然金者，水之母也。肾与膀胱之化源，肺、大肠实主之。夏月火旺，金被火刑，故肾之癸水绝于午，膀胱之水则绝于巳，而真阴之化源绝矣。孙真人立生脉散，令人夏月服之。谓四月建巳，丙火旺而辛金死，五月建午，丁火旺而庚金败，故用生脉以泻丙丁之火，补庚辛之金，使壬癸水之化源潜滋暗长于泉源之化也。
夏月身中有伏阴，食寒饮水论调神，
冷伤脾胃能生病，每到秋来疟痢成。
天地之化，阳盛则阴虚，阴盛则阳虚。故子月一阳生，至巳月则六阳之气盛矣。当是之时，草木畅茂，昆虫豉舞，天之阳气尽出于地之上也。人之腹属坤卦，坤为地，身中之阳浮于肌表，散于皮毛。经云：夏气在经络，长夏气在肌肉。阳盛于表，则腹中之阴亦虚也。世言夏月伏阴在内者，非谓一阴初生，伏而不见其气则虚乎？此阴字，非阴冷之说，乃阴虚之义。《调神论》云：夏宜食寒。《孟子》曰：夏日则饮水。此因时制宜，养生之道也。若拘此说而寒泉、瓜果、生冷一切不禁，则脾胃反伤。当时即病者，为腹痛，为霍乱吐泻；如不即病，至秋为疟，为痢。调神之理，当如是乎？予解之曰：夏宜食寒者，君子养生之道，勿多食者，恐伤脾胃之和也。夏不宜服辛热者，良工守时之禁；其服温药者，救其中气之伤也。
路上行人雨汗流，农夫烈日运犁锄，
栖迟堂榭挥轻扇，受病曾分苦乐无。
人有形苦者，形乐者。形苦者，病生于外；形乐者，病生于内，其受病一也。洁古云：静而得之者，为中暑，形乐病也；动而得之者，为中热，形苦病也。
按东垣曰：暑热之时无病之人，或避暑热纳凉于深堂大厦得之者，名曰中暑。其病必头痛，恶寒，身形拘急，肢节疼痛而烦心，肌肤火热无汗。为房室之阴寒所遏，使周身阳气不得伸越，多以大顺散热药主之者是也。若行人或农夫于日中劳役得之者，名曰中热。其病必苦头痛，发躁热，恶热，扪之肌肤大热，必大渴引饮，汗太泄，无气以动，乃为天热外伤肺气，苍术白虎汤主之。
伤暑伤寒法自差，河间著论拟长沙，
治分三法须详审，勿使真阴被火邪。
治暑之法，清热益气养阴，勿使邪火为元气之贼也，宜分表里治之。如有头痛恶寒之症，为病在表，宜双解散去硝、黄加香薷发散之最佳。如泄泻呕吐，烦渴饮水，为半表半里，宜六和汤、薷苓汤合天水散清之。若表已解，里热甚者，随症解之。渴甚者，白虎汤、甘露饮；心烦不得安者，黄连解毒合栀子豉汤；小便不利者，五苓散去桂加车前子主之；大便硬者，河间凉膈散主之。或人平生素虚及老人伤暑，脉微下利，渴而喜温，或厥逆不省人事者，竹叶百膏汤加熟附子半个冷服。如壮热汗多不止者，白虎汤加人参、苍术各一钱，服之汗止热退身凉。
暑伤元气有阳阴，阳受香薷合五苓，
若是阴虚宜益气，平人生脉莫嫌频。
动而得之者，为热病，为阳症。无恶寒吐利表里症者，宜五苓散合香薷饮。静而得之者，为暑病，为阴症，不问有表里症并宜清暑益气汤。若平人无病者，宜常服生脉散待热汤饮之。东垣云：夏月服生脉散加黄耆、甘草服，令人气力涌出。
辛苦奔驰受热伤，宜将脉症细消详，
气虚白虎如神效，血若虚时补血汤。
奔驰劳役之人，有伤热者，其症肌热，躁热，目赤面红，烦渴引饮，昼夜不息，所谓症似白虎者是也，宜以脉辨之。其脉洪大而长，按之有力者，真白虎症也，宜人参白虎汤主之；若脉洪大而虚，重按全无，此脉血虚症也，误服白虎汤必死，宜当归补血汤主之。
暑病人参白虎汤，东垣益气是仙方，
六和吐利能专治，烦渴无如甘露良。
此治暑病之大法也。阳受之者，宜人参白虎汤加苍术主之。阴受之者，宜东垣清暑益气汤主之。霍乱吐泻者，六和汤主之。烦渴不止者，甘露饮主之。
暑风卒倒不须惶，移就阴凉灌蒜汤，
春末夏初人少气，阴虚注夏有奇方。
凡人夏月冲斥道路，或于田野中务农作劳，或肥白气虚之人，不能抵当暑热，忽然晕倒地，其气将绝，名曰暑凤。如在日中，即当移病者于阴处，切不可与冷水饮并卧湿地，取大蒜嚼烂和温汤灌之，如无大蒜只将温汤灌之，或童便灌及用布蘸热汤熨脐并气海，或掘路中热土作窝于脐中，令人尿之，俟其苏甦。如不醒，急灸气海穴，以复其元气。醒后以琥珀丸、独参汤、调元汤、辰砂五苓散治之。若以冷水灌之及以冷水渍之，即死。
凡人于春末夏初头痛、脚软、食少、体热忽瘦者，此属阴虚元气不足，名曰注夏，宜补中益气汤去柴胡、升麻加炒柏、白芍药。挟痰者加半夏、茯苓，或常服生脉散加黄耆、甘草、炒柏。

治中暑诸方  ***************************
●清暑益气汤　治长夏湿热大盛，人感之多四肢困倦，精神短少，懒于动作，胸满气促，肢节烦痛，或气高而短，身热而烦，心下痞满，小便黄而数，大便溏而频，或泻黄、或糜、或如泔色，或渴、或不渴，不思饮食，自汗体重，或汗少者。
黄耆　苍术（制）　升麻（各一钱）　人参　白术　神麴（炒）　陈皮　泽泻（各五分）　甘草（炙）　酒柏　麦冬　当归（各五分）　五味（九粒）　葛根　青皮（各二分）
水煎大温，食远服二次。
●益元微　治中暑身热烦渴，小便不利。此药能渗湿，分利水道实大肠，化热毒、行积滞、逐凝血、补脾胃，降火之要药。
滑石（水飞，六两）　甘草（微炒取末，一两）
为末，少加蜜冷水调下，任意。
如发汗，葱白豆豉汤调服。
●双解散　治伤寒、温暑热病在表，头痛身热，肢体痛，邪热有馀。
即防风通圣散（去硝、黄）、益元散二方相合加香薷。姜葱为引。
●生脉散　夏月服，以补元气。
人参　麦冬　五味
水煎无时服。
●香薷饮　治一切暑热腹痛，霍乱，吐利烦心。
香薷（陈者佳，三钱）　厚朴（姜汁炒）　扁豆（各一钱半）
水煎冷服。
●薷苓汤　香薷饮、五苓散二方合也。水煎服。
●甘露饮　治伏暑大渴，即五苓散加减也。
白茯苓　泽泻　甘草　寒水石　石膏（各二两）　白术　桂枝　猪苓（各一两半）　滑石（四两）　脉虚加人参（一两）
共末，每服三钱，白汤或新汲水，姜汤尤妙。
●苍术白虎汤　即人参白虎汤加苍术。
●当归补血汤　治身热而渴，目赤面红，症似白虎，其脉洪大而虚。此病得之肌困劳倦。
黄耆（一两）　当归（酒洗，二钱）
水二盏，煎一盏，食远服。
●六和汤　治暑身热，霍乱吐泻。
人参　杏仁（去皮尖微炒）　甘草（炒）　半夏曲　砂仁（各五分）　茯苓　藿香　木瓜　扁豆（炒，各一钱）　香薷（二钱）　厚朴（姜汁炒，一钱半）
水煎，姜五片，温服。
●凉膈散、黄连解毒汤（见疫病。）
●竹叶石膏汤（见伤寒。）


卷之四  ——————————————————————————————————————————————————————————————————————————————————————————

湿病  ***************************
雾露清邪降自天，浊邪水土地中潜，
身中饮食生脾胃，症治分来不一般。
《正理论》云：阳中邪，必发热，头痛项强颈挛，腰痛胫酸。所谓阳中雾露之气，清邪中上，浊邪中下。阴气为慄，足膝逆冷，便溺妄出。天气下降，如雾露之气也，谓之清邪。清邪中上，本乎天者，亲上也。地气上腾，如水土之气是也，谓之浊邪。浊邪中下，本乎地者，亲下也。二气熏蒸，此天地之湿也。在人之身，有生于外者，如汗出衣湿，冷气浸渍，此无形之湿也。饮食所伤，停积痰饮，此有形之湿也。故人受于天地之气者，谓之外感；受于人之自得者，谓之内伤。症既不同，治亦有异，宜博求之。
四时为邪湿最多，法无一定待如何，
明师指与真王法，上下分消保太和。
四气者，为风暑湿寒。四气，流行之气也。四气中人，皆能为病，惟湿之病，十居八九。故兼于风者，则为风湿；兼于寒者，则为寒湿；兼于暑者，则为暑热；自病则为中湿。湿之中人，乘虚而入，入肺为喘嗽；入脾为吐利、肿胀，四肢不举；入肝为胁下痛，肢节不利；入心为烦渴，坐卧不安；入肾为腰痛，足肿；入于皮肤则麻木不仁；入于筋骨则拘急痿弱。滞而为痰涎，溢而为吐泻，聚而为肿胀，郁而为痿痹。此病之无一定也。治湿之法，湿在上者，宜微汗而解。又云：湿家不可汗，汗之则成痉。湿在下者，宜利小便，治湿不利小便，非其治也。又云：汗多小便自利者，不可再利之，重亡津液也。脾虚者，多中湿，当以补脾为主治，如邪气内实，壅满胀肿，不利水行气以去之可乎？或以补脾药为君，而利水行气药为臣使，或以利水行气药为君，而以补脾为臣使。此法之无一定也。
或曰湿之为病，所感不同，若居处卑湿之地及道途冲斥风雨，或动作辛苦之人，汗沾衣背，湿从外感者，如此之类，宜发汗利小便也。或恣饮酒浆湩酪，多食柑橘瓜果之类，皆湿从内伤者，宜疏利之也。
或曰东南地下多阴雨地湿，凡受必从外入，多自下起，故腿重脚气者多，治当发散，久者宜疏通渗泄之。西北地高，人多食生冷湿面湩酪，或饮酒后寒气拂郁，湿不能伸越，多致腹皮胀痛，甚则水鼓胀满，或通身浮肿，按之如泥不起。辨其气之虚实而通利其二便，责其根在内也。然方土高下，不但南北之分，饮食所伤，人皆有之也，不必拘泥。
大抵治湿之法，以发汗利小便为主，谓上下分消以去其湿也。发汗以羌活、苍术为主，以微汗之，不可用麻黄、葛根，恐汗之过反增湿热也。利小便以五苓散为主，里实湿壅盛者，虽葶苈、牵牛之类，亦不可少也。宜辨其虚实用之，毋忽。
治湿惟将水症凭，吾今一一细评论，
一般症有一般法，会煞临机应变人。
湿病关节疼痛而烦，脉沉而细者，此名中湿，亦名湿痹。其候小便不利，大便反快，但当利其小便，宜五苓散加羌活主之。
如一身尽肿痛，或无汗，或湿流关节，气在表，宜五苓散加桂皮、苍术微汗之，不可大汗。
或自汗出多，热燥津液，内水不利，切勿利之，重损津液也，宜防己黄耆汤、黄耆人参汤，治夏月湿热甚妙。（方见内伤。）
风湿脉浮身重，汗出恶风，故挟风者多表症也，防己黄耆汤治之。
风湿相搏，身体疼痛，不能转侧，不呕不渴，脉浮虚而涩，桂枝附子汤；如大便坚，小便自利者，去桂加白术汤治之。
风湿相搏，骨节疼烦掣痛，不得屈伸，近之则痛剧，汗出短气，小便不利，恶风不欲去衣，或身微肿，宜甘草附子汤主之，杏仁汤亦可。
一身尽疼，发热日晡转剧者，此名风湿。此病得于汗出当风，或久伤生冷所致也，宜麻黄杏仁甘草薏苡汤主之。
若治风湿者，发其汗，但微微似欲汗出者，风湿俱去也。如汗大出者，但风去湿不去，所以汗者，病不愈也。
风湿相搏一身尽痛，宜羌活汤主之。
风湿相搏头项强痛，身体屈硬，麻痹不仁，宜疏风胜湿汤主之。
风湿相搏，肩背痛不可回顾，此手太阳气郁而不行也。如脊痛项强，腰似折，头似拔者，此足太阳经不通行也，宜羌活胜湿汤主之。
寒湿之病，内甚则腹痛下利，外甚则四肢沉重疼痛，或肌肉濡渍，痹而不仁，其脉浮虚而涩，寒湿之中人也。皮肤不收，肌肉坚紧，荣血泣，卫气去，故曰虚。实者聂聂气不足，按之则气足以温之，故快然而不痛，其脉沉弱，宜附子汤主之。
寒湿病，下利者，真武汤主之。
寒湿所伤，身重腰冷，如坐水中，小便或涩，大便溏泄，皆坐湿地或阴雨所袭得之也，宜渗湿中和汤主之。如小便自利清白，大便泄泻，身痛、自汗，此为寒湿，宜五苓散加生附子、苍术、木瓜。
湿寒病，身痛发热，面黄而喘，头痛，鼻塞而烦，其脉大，自能饮食，腹中和无病，病在头中寒湿，故鼻塞。纳药鼻中则愈，瓜蒂散主之。
湿热病，内甚则泻痢，外甚或痛，或热，或肿发黄，脉来滑疾，身热烦喘，胸满口燥。发黄者，湿热也，宜茯苓渗湿汤。
湿家之为病，一身尽痛，身热身色如熏黄者，宜茵陈五苓散主之。
湿热俱甚，内外壅塞，水肿腹胀，小便赤涩，大便秘结者，宜葶苈木香散，神芎丸主之。河间云：此药下水湿，消肿胀，利小便，理脾胃，无出乎此也。
夏秋湿热，腰背胯痛，身重怠惰，身如板夹，脚如沙坠者，清湿汤。表里有湿热，痿厥瘫痪，不能行走，宜东垣清燥汤主之。（详见痿病。）
湿热在下，腰以下脚膝痛者，宜当归拈痛汤主之。
脾湿有馀，气不宣通，面目手足痛，注闷而痛，宜导滞通经汤主之。
脾胃受湿，腹胀身体沉重，饮食不进者，平胃散主之。
湿分寒热法须知，寒湿宜从五积施，
湿热防风通圣散，如单中湿胃苓奇。
湿症有二：热症多湿，寒症少湿，当以脉症辨之。如脉滑数，小便赤涩引饮者，为湿热症，宜通圣散主之。若小便自利清白，大便泻泄，身疼自汗，脉浮虚而涩者，为湿寒症，宜五积散主之。若一身尽痛，小便不利，脉沉而细微缓者，此中湿也，宜胃苓汤主之。

治湿诸方  ***************************
●防己黄耆汤　治风湿脉浮，汗出恶风者。喘者，加麻黄五分。胃中不和，加白芍药七分半。
气上冲，加桂枝七分半。
亦有陈寒者，加细辛七分半，服后当如虫行皮中。从腰下如冰，厚盖，被上又以一被。腰以下温令微汗差。
●桂枝附子汤　治风湿相搏，身体痛烦，不能自转侧，不呕不渴。
桂枝（八钱）　生姜（六钱）　附子（炮，去白，三钱）　甘草（炙，四钱）
上㕮咀，作二服，枣一枚，煎服后，其人如冒状，勿怪。
小便自利者，去桂枝加白术三钱，名白术附子汤。
●甘草附子汤　治风湿相搏，骨节烦疼掣痛，近之则痛甚，汗出短气，小便不利，恶风不欲去衣，身微肿者。
甘草（炙，四钱）　附子（三钱）　白术（四钱）　桂枝（八钱）
分二服水煎。
●杏仁汤　治症同上。
桂枝（五钱）　天冬　芍药　麻黄（各二钱半）　杏仁（七个）
水三盏，姜十片，煎，分二服。
●麻黄杏仁甘草薏苡汤　治一身尽疼，发热日晡所剧者。
麻黄（去节，汤炮，半两）　薏苡（半两）　甘草（二两）　杏仁（去皮尖，七个）
水煎，分三服。有微汗避风。
●羌活汤　治风湿相搏，一身尽痛。
羌活（七分）　防风　升麻　柴胡（各五分）　藁本　苍术（各一钱）
水煎服。
●羌活胜湿汤　治肩背痛不可回顾及脊痛项强，腰似折，项似拔。
羌活　独活（各一钱）　甘草（炙）　藁本　防风　川芎（各五分）　蔓荆子（三分）
水二盏，煎一盏，大温食前服。
如身痛腰重沉沉然，经中有寒湿也。本方加酒洗汉防己五分，轻者附子五分，重者川乌五分。
●苏风胜湿汤　治风湿相攻，头项强痛，身体屈硬，麻痹不仁。
独活　羌活　防风　川芎　苍术　蔓荆子（各等分）
姜三片。
有热加酒炒黄芩。身痹无汗加麻黄、荆芥，水煎。
●附子汤　治寒湿身体痛，手足冷，骨节疼，脉沉弱。
附子　人参（各二钱）　茯苓　白芍（各三钱）　白术（四钱）
水煎。即真武汤去生姜加人参。
●渗湿中和汤　治寒湿身重，腹满，小便不利，如坐水中。
苍术（泔浸，炒）　白术　陈皮　赤茯苓　厚朴（姜汁炒）　乾姜（炮，等分）　甘草（减半）
水二盏，姜一片，灯心一撮煎服。
此平胃散加乾姜、茯苓。
●五苓散加附子苍术木瓜汤　治寒湿小便自利，大便泄泻，身重自汗。
●瓜蒂散　治头中雾露寒湿之气，头痛鼻塞无表里症。
瓜蒂（君）　猪牙皂　细辛（各减半）
为细末，吹入鼻中，有水出愈。
●茯苓渗湿汤　治湿郁成热，身体面目俱黄，小便不利。
黄芩　黄连　栀仁　防己　苍术　白术　陈皮　青皮　枳实（各四分）　赤茯苓　泽泻（各五分）　茵陈（六分）　猪苓（一钱）
水煎服。
●茵陈五苓散　治湿热大盛，身黄发热。五苓散加茵陈一倍是也。
●葶苈木香散　治湿热表里俱实，小便不利。
葶苈　赤茯苓　猪苓　白术（各一两）　泽泻　木通　甘草（各半两）　木香（半两）　桂枝（半两）　滑石（三两）
上为细末，每服五钱，白汤下。
●神芎丸（一名导水丸）
治湿热内郁，胸膈痞满，鼽衄，口舌生疮，咽喉不利，牙疳齿蚀，口臭，或遍身生湿疮、乾疥，睡语咬牙，大小便闭，酒毒。
大黄（锦纹者）　枯芩（各二两）　牵牛（头末）　滑石（各四两）　薄荷叶　净黄连　大川芎（各一两半）
共为细末，滴水为丸，如小豆大，温水下十丸至十五丸，每服加十丸，以利为度。非形实脉实者不可轻用也。如湿热蕴积者，非此不除，然除痰饮，消酒毒，去积滞，利咽膈，大有殊功。
●清湿汤　治夏秋湿热，腰背胯疼，身重怠惰。
炒柏　苍术米（泔浸炒）　羌活　防己　白术　陈皮　薏苡　白芍（酒炒）　川芎　泽泻　茯苓　栀仁（炒）　神麴（炒）　红花（炒）　甘草（等分）
姜三枣一煎。
●当归拈痛汤　治一切风湿热毒下注，湿热脚气肿痛，浸淫疮疡。
羌活　人参　苦参（酒洗）　升麻　葛根　苍术（各二钱）　甘草（炙）　黄芩（酒洗）　茵陈叶（洒炒，半两）　归身　防风　泽泻　知母（酒炒）　猪苓（各三钱）　白术（一钱半）
分四服，水煎，空心服，临睡再服之。
●导滞通经汤　治脾湿有馀，气不宣通，面目手足肿。五苓散加猪苓、桂、木香、陈皮。
●平胃散　治脾胃受湿，胀满，饮食不进，（方见前。）姜枣引。
●五积散　治寒湿。（方见伤寒）。
●胃苓汤　治湿。此理脾胃、利小便之方也。


卷之五  ——————————————————————————————————————————————————————————————————————————————————————————

内伤病  ***************************
五行万物土为宗，脾胃身中理亦同，
饮食劳伤通四气，越人明著《难经》中。
按五行之生，非土不成，万物之生，非土不载。悟真篇云：万物五行皆属土者是也。人以胃气为本，胃为水穀之海，饮食入胃而脾受之，变化精微，输于六腑，以养五脏，资生气血，散于经络，流行于皮毛、肌肉、筋骨之间。所谓元气、穀气、营气、清气、生发上升之气，皆胃气之别名也。故气有真土，有假上。假土者，地也，脾胃也，有定位，有成名者也。真土者，升降出入以为生长收藏之用者也。苟无是，出入废则神机沦灭；升降息，则气力孤危。脾胃受伤则荣卫失守，诸病生焉。
按四十九难五邪为病之论，如风伤肝，暑伤心，寒伤肺，湿伤肾，此四气之邪伤于外者然也。饮食劳倦则伤脾，此饥饱劳逸之邪生于内者然也。是五邪者，有本脏自病者，谓之正邪；有从前来者为实邪，从后来者为虚邪；从所胜来者为虚邪，从所不胜来者为贼邪。一脏五病，五五二十五病，越人、洁古语之详矣。故诸邪之生于外者为外感，生于内者为内伤。有因外感以成内伤之病者，有因内伤之虚以致外感之邪者。临病之工，宜明辨之。
内伤外感两相因，标本良医辨得真，
先感后伤宜救本，先伤后感治标轻。
病有外感成内伤者，其候有三：人病则不能食一也。发汗吐下之后二也。劳食再复三也。有内伤致外感者，邪之所凑，其气必虚，脾胃不足，风寒暑湿之邪由此入矣。标本之论有二：先病为本，后病为标；正气为本，邪气为标。或从本治，或从标治。或标而本之，急则治其标也；或本而标之，缓则救其本也。如因外感之后成内伤者，此邪气将尽，正气已伤，只养其正则邪自除矣。所谓不治先病治后病也。如因内伤之虚致外感者，以诊其急缓之势，其有宜发汗、宜吐、宜下之症者，则如汗吐下之法以攻去其邪，然后养其正气，所谓标而本之者是也。若虽有汗吐之症，而有不可攻者，则养其正气，待其可攻而攻之，所谓本而标之者是也。
内伤发热似伤寒，候在人迎气口间，
气口内伤洪缓涩，人迎外感数浮坚。
古人以脉上辨内外伤。人迎脉盛于气口为外伤，此外感风寒有馀之邪，其病必见于左手寸关之中。左手主表，故人迎之脉浮洪紧数而有力，大于气口一二倍也。气口脉大于人迎为内伤，此饮食不节，劳役所伤，为不足之病，其病必见于右手寸关之中。右手主里，故气口之脉洪数而无力，大于人迎一倍，甚者则两倍三倍也。此以脉辨者也。人之受病，内伤者多，外伤者间而有之，粗工不知，往往将元气不足之症便作外伤有馀之症攻之，误人众矣。
其内外伤病症之辨，东垣论之详矣。中有一法只于气少气盛上辨之。于外伤贼邪者，必语言高厉而有力。内伤里虚不足之病，必气短气促懒语，其声微弱而无力。至易见也。
关上浮洪举有馀，按之不足是脾虚，
胃中宿食多沉滑，补泻从来不可拘。
愚按内伤之病，有虚有实，不可一例认为不足之病也。观东垣之书，补中益气、枳术消导之法，两存之意可见矣。如远劳困乏，忧思恼怒，废其饮食者，此饥渴之伤，谓之不足；华筵盛撰，放饭长饮者，此醉饱之伤，谓之有馀。或因伤食，饮食渐少者，此有馀中之不足也。或因受饥，饮食自倍者，此不足中之有馀也。如是病者，必审之故，以脉诊浮洪而虚者，不足之脉也；弦滑而实者，有馀之脉也。补之泻之必使气复。
富贵之人多内伤，耽食悦色总为殃，
形志更将分苦乐，东垣有说或遗忘。
富贵之人耽食悦色，多内伤不足之病，故曰富家巨室治各异乎贫穷也。然富贵之人岂无饥渴？男女饮食，人之大欲存焉，虽贫贱者，亦不能免也。经云：先贵后贱者，名曰脱营。先富后贫者，名曰失精。此皆内伤之病原也。语内伤者，必求其饮食所伤之由可也。如形志俱乐者，有膏粱情欲之伤。形志俱苦者，有寒暑饥渴之伤。形乐志苦者，有深思远虑之伤。形苦志乐者，有驰骋放纵之伤。所受不同，内伤无异。东垣之意岂不及此，或有之而遗失耳。
伤寒传变六经分，脾胃如伤兼症明。
慢把五邪详脉症，从来五脏各相平。
《难经》云：饮食劳倦则伤脾。夫饮食不节则胃病。胃病则气短，精神少而生大热，有时而显火上行，独燎其面。经云：面热者，足阳明经。胃既病，则脾无禀受，脾为死阴，不主时也，故亦从而病焉。形体劳倦则脾病，脾病则怠惰嗜卧，四肢不收，大便泄泻。脾既病，则胃不能行津液，故亦从而病焉。胃为十二经之海，十二经皆禀血气滋养于身。脾受胃之禀，行其气血也。脾胃既虚，则十二官皆无所禀而病生矣。经言：至而不至，是为不及，所不胜者乘之，所胜者侮之，所生者受病。此脾胃病中有肝心肺肾兼见之症也，谓之五邪。
如不能食而肌肉削，怠惰嗜卧，四肢不收，或大便泄泻，右关脉缓而弱，当脐有动气，按之牢。若痛，此脾胃本病脉症见也，谓之正邪，宜调中益气汤主之。若脉缓，病怠惰嗜卧，四肢不收，此湿也。于本方加平胃散。
若脉弦气弱自汗，四肢发热，或大便泄泻，本方中加小建中汤。
若脉虚血弱，本方加四物汤。
若脉弱气短，气不足，本方加四君子汤。
若病或渴或小便不利，本方中加五苓散去桂。
若脾胃本部脉见浮大而散，其病或烦躁闷乱，或四肢发热，或口苦舌燥咽乾，此心与小肠来乘脾胃也。从后来者为虚邪。经云：子虚则补其母。当于心与小肠中，以补脾胃之根蒂也。用甘温之药为之主，以苦寒之药为之使，以酸味为之佐，盖心苦缓，宜食酸以收之。心火旺，则肺受邪，金虚则以酸补之。次以甘温及甘寒之剂于脾中泻心火之亢盛，是治其本也。宜补中益气汤去陈皮、当归、升麻、柴胡，加白芍药、黄连、桑白皮主之。
若心火亢盛乘于脾胃之位，脉浮大而数，病口苦舌燥咽乾，宜三黄白虎汤。
若脾胃本病，脉症中兼见洪大，肌热，烦热面赤而不能食，肌肉消一二症，此心之脾胃病也，宜补脾胃泻阴火，升阳汤主之。
若荣血大亏，阴火炽盛，心包与心主血，减则心无养，致使心乱而烦，病名曰俛，俛，心惑而烦闷不安也，宜朱砂安神丸主之。
如脾胃病，本部脉症中兼见弦脉，其症或身体沉重，走注疼痛，或多怒，或目病而生内瘴，或妄见妄闻，夜梦亡人，四肢转筋，或生痿痹，或生厥，或生恶疮，皆肝火挟心火之势，无所畏而妄行来克脾土也。此所不胜者乘之，谓之贼邪。当于脾胃药中加风药以泻之。
若体重节痛，口苦舌乾，往来寒热，宜升阳补气汤主之。
肝主风，脾主湿，风湿相搏，脉细而弦，按之洪缓有力，其症腿内及膝股生痈疽者，此足太阴、厥阴之分，宜内托黄耆柴胡汤主之。
如能食，麻木，牙关急搐，目内蠕瞤，此名胃风，宜胃风汤主之。
如风湿相搏，腰以下痛或痿弱者，宜除风湿羌活汤主之。
如胃脾病，本部脉症中兼见浮涩脉，其症咳嗽气短，气上，皮毛不密，洒淅恶寒，精神少而渴，情惨惨而不乐，此阳气不足，阴气有馀，此肺受火木之邪而清肃之气伤，乃所生者受病也。从前来者，名实邪，当于本经药中兼泻肺之剂，及补气为佐，宜参术调中汤主之。
如脾胃之虚，怠惰嗜卧，四肢不收，体重节痛，口苦舌乾，食无味，大便不调，小便频数，不嗜食，食不消，兼见肺病，洒淅恶寒，惨惨不乐，面色恶而不和，乃阳气不伸故也，宜升阳益气汤主之。
脾胃虚弱，必上焦之气不足，遇夏天气热盛，损伤元气，怠惰嗜卧，四肢不收，精神不足，两足痿软，遇早晚寒厥，日高之后，阳气将旺，复热如火，乃阴阳气血俱不足。故或热厥而阴虚，或寒厥而气虚，口不知味，目中溜火而视物䀮䀮无所见，小便频数，大便难而结秘，胃脘当心而痛，两胁痛，或急缩，脐下周围如绳束之急，甚则如刀刺，腹难伸舒，胸中闭塞，时时呕哕。或有痰嗽，口沃白沫，舌强，腰背髀眼皆痛，头痛时作，食不下，或食入即饱，全不思食，自汗尤甚，若阴气覆在皮毛之上，皆天气之热助本病也。乃庚大肠、辛肺金为热所乘而作，当先助元气，专补庚辛之不足，宜黄耆人参汤主之。
如风寒汗出，肩背痛，小便数而欠者，风热乘其肺也，当泻风热以通气，防风汤主之。如小便遗失者，肺气虚也，宜安卧养气禁劳役，如黄耆、人参补之；不食，常有热，加黄柏、生地黄。
如脾胃脉症中兼见沉细，其症作涎及清涕唾多、溺多而恶寒者是也，此肾之脾病所不胜反来侮之，谓之微邪。若土火复之，及任督冲之三脉为邪则足不任身，足痛不能践地，骨乏无力，喜睡，两睾丸冷，腹引阴而痛，妄闻妄见，腰脊背髀皆痛。本部病中，治有二法。
治其病者，当先于阴分补其阳气，升腾行其阳道而走空窍，次加寒水之药降其阴火，黄连、黄柏之类是也。先补其阳，后泻其阴，脾胃俱旺，而复于中焦之本位，而阳气平矣，宜神圣复气汤主之。
如中焦气弱，脾胃受寒，饮食不美，气不调和，腹中雷鸣，大便泄泻，手足厥逆及下焦阳虚脐腹冷痛，此亦肾之脾胃病也，宜真武汤、沉香温胃丸主之。
人伤饮食胃先亏，劳倦如伤只损脾，
脾胃两伤同一体，视人肥瘦定安危。
胃乃脾之刚，脾乃胃之柔，表里之谓也。饮食不节则胃先病，脾无所禀而后病。劳役则脾先病，不能为胃行气而胃后病。其生病之先后虽异，所受邪则一也。
夫胃为水穀之海。饮食入胃，游溢精气，上输于脾，脾气散精，上归于肺，通调水道，下输膀胱，水精四布，五经并行。苟饮食失节，寒温不适，则脾胃受伤。喜怒忧恐，劳役过度，而损耗元气。既脾胃虚弱，元气不足而心火独盛。心火者，阴火也，起于下焦，其繫系于心。心不主令，相火代之。相火，下焦胞络之火，元气之贼也。脾胃气虚，则下流于肾肝，阴火得以乘其土位，故脾症始得，气高而喘，身热而烦，其脉洪大而头痛，或渴不止，皮肤不任风寒而生寒热。盖阴火上冲，则气高而喘，身烦热，为头痛，为渴而脉洪大。脾胃之气下流，穀气不得升浮，是生长之令不行，无阳以护荣卫，不任风寒乃生寒热，皆脾胃之气不足所致也。
上此一节专论饮食之伤。
胃中元气盛，则能食而不伤，过时而不饥。脾胃俱旺，则能食而肥。脾胃俱虚，则不能食而瘦。或少食而肥，虽肥而四肢不举，盖脾实而邪气盛也。又有善食而瘦者，胃伏火邪于气分则能食；脾虚则肌肉削，即食亦饥也。叔和云：多食亦饥，虚，此之谓也。
东垣五法治脾伤，摘要教人只五方，
脉症若兼他脏病，随时加入补中汤。
夫胃病则脉缓，脾病则脉迟。若火乘土位则脉洪缓。如脉缓气急，怠惰嗜卧，四肢不收或大便泄泻，此湿胜，从平胃散。若脉弦气弱，自汗，四肢发热，或大便泄泻，或皮毛枯藁，发脱落，从黄耆建中汤。脉虚而血弱，从四物汤。或其气虚弱及血少脉弱，从四君子汤。或渴或小便不利，从五苓散去桂。以上五方，当于本经中随所兼见症摘一二味加之。假令表虚自汗，春夏加黄芩，秋冬加桂。如腹中急缩，或脉弦，加防风，急甚加甘草，腹中窄狭，或气短者亦加之。腹满气不转勿加，虽气转而脾胃中气不和者勿去，但加厚朴以破滞气，然亦不可多用，于甘草五分中加一分可也。
腹中满闷，此非腹胀，乃散不收，可加白芍药收之妙。肺气短促或不定者，加人参、白芍药。中焦用白芍药，则脾中升阳，使肝胆之邪不敢犯也。腹中窄狭及缩急者去之，及诸酸涩药亦不可用。
腹中痛者加甘草、白芍。稼穑作甘，甘者己也。曲直作酸，酸者甲也。甲己化土，此仲景之妙法也。腹痛兼发热，加黄芩。恶寒或腹中觉寒，加桂。
怠惰嗜卧，有湿，胃虚不能食，或沉困，或泄泻，加苍术。自汗加白术。大、小便不利加茯苓，渴亦加之。气弱者，加白茯苓、人参。气盛者加赤茯苓、砂仁。气复不能转，有热者，微加黄连，心烦乱亦加之。
小便少者，加猪苓、泽泻；汗多津液竭于上勿加之，是津液还入胃，欲自行也。不渴而小便闭塞不通，加炒黄柏、知母。小便涩者，加炒滑石。小便淋涩加泽泻。五苓散治渴而小便不利，无恶寒者不得用桂。不渴而小便自利，妄见妄闻，乃瘀血症，用炒黄柏、知母以降胃中燥热。窍不利而淋加泽泻、炒滑石。只治窍不利者，六一散中加木通亦可。心脏热，导赤散妙。
中满或但腹胀者，加厚朴。气不顺加橘皮。气滞加青皮一、橘皮三。气短小便利者，用四君子汤中去茯苓，加黄耆以补之。如腹中气不转，更加甘草一半。腹中刺痛，或周身刺痛，或里急者，腹中不觉快是也。或虚坐而大便不得者，皆血虚也。血虚则里急。或血气虚弱而目睛疼、加当归身，头痛加川芎。苦头痛加细辛，此少阴头痛也。
发脱落，及膝下痛，加熟地黄，于平昔调理。脾胃虚弱，于此五药中加减。如五脏症中互显一二症，各对症加药，无不验，然终不能使人完复。后或有因而再至者，亦由督任冲三脉为邪，皆胃气虚弱之所致也。
用药须知法四时，轩岐素问理玄微，
浮沉升降随元气，寒热温凉勿犯之。
经云：大法，春宜吐，夏宜汗，秋宜下，冬宜周密。所谓春吐者，象草木之发生，气之升也。夏汗者，象草木之蕃秀，气之浮也。秋下者，象草木之零落，气之降也。冬周密者，象草木之闭藏，气之沉也。
经言：用温远温，用热远热，用凉远凉，用寒远寒。故春宜食凉，夏宜食寒，秋宜食温，冬宜食热。冬不得服白虎，夏不得服青龙，春夏不得服桂枝者，勿犯天时，恐翼其胜也。如有病又宜用者，从权用之，不可拘泥，中病即止，勿过其制也。
人因饮食不节，劳役所伤，腹胁满闷，短气。遇春则口无味，遇夏发热发寒，饥常如饱，不喜食冷，宜升阳顺气汤主之。夫脾胃不足之症，须用升麻、柴胡苦平之味之薄者，阴中之阳，引脾胃中清气行于阳道及诸经，生发阴阳之气，以资春夏之和也。又引参耆甘温之气味上行，充实腠理，使阳气得卫外而为固也。
长夏湿土，客邪火旺，可从权治，加苍、白术、泽泻上下分消其湿气也，湿气大胜，主食不消化，故食减不知穀味，加砂仁以消之，复加五味、麦冬、人参泻火益肺气，助秋令也。此三伏中长夏土旺之时药也。
夫脾胃虚弱，遇六七月之间，河涨淋雨，诸物皆润，人汗沾衣，身重气短，甚则四肢痿软，行步不进，此肾水与膀胱俱竭之状也。当急救之，以生脉散除其时令浮热湿蒸之极。盖肺欲收，心苦缓，皆酸以收之；心火盛，则甘以泻之。故人参之甘，佐以五味子之酸。孙思邈云：夏月常服五味子以补五脏是也。麦冬之微苦寒，能滋水之源于金之位，而清肃肺气，又能除火却金之嗽而敛其痰，复微加黄柏之苦寒，以为守位，滋水之流也。
脾胃之虚，时值秋燥令行，湿热少退，体重节痛，口苦舌乾，食无味，大便不调，小便频数，不嗜食，食不消，兼见肺病洒淅恶寒，惨惨不乐，面色恶而不和，乃阳气不伸故也，宜服益胃汤。
胃脾虚寒，心腹胀满，及秋冬客寒犯胃，时作疼痛，宜厚朴温中汤主之。戊土已衰，不能运化，又加客寒，聚为满痛，散以辛热，佐以甘苦，以淡泄之，气温胃和，痛自止矣。
冬月之时，足太阳寒气，少阴肾水正旺，子能令母实，手太阴肺实，反来侮土，火木受邪，诸病俱作，宜神圣复气汤注之。
如秋冬之月，胃脉四通，为冲脉所逆，并胁下少阳脉二道而反上行，病名厥逆。经曰：逆气上行，脉满去形，谓七神昏绝，离去其形而死矣。其症气上冲咽不得息，而喘息有音，不得卧，加吴茱萸服之，观厥逆多少而用之。
如食不下，胸中胃土有寒，或气涩滞，用青皮、陈皮、木香三味为定法。
如初春犹寒，宜少加辛热，以补春气之不足，以为风药之佐，益智、草豆蔻皆可。三阳之月，用青皮少，陈皮多，更加风药以退其寒。
夏月益智、草蔻宜少用，更加黄连。
秋月加槟榔、草蔻、砂仁，或少加白豆蔻。
冬月加益智，草蔻。
如腹痛，春夏宜用白芍，秋冬不可用，乃大寒之药也，宜加乾姜。
大抵治饮食劳倦所得之病，乃虚劳也，损症也，当用温平、甘多、辛少之药治之，是其本法也。如四时见寒热，或将理不如法，或酒食过多，或辛热之食作病，或寒冷之食作病，或居大寒大热之处益其病，当临时制宜，暂用大寒大热治法而取效，此从权也，不可以得效之故而久用之，必致难治矣。
发热平治各有方，无非散火与升阳，
阳邪散火令清解，阴火升阳体自凉。
内伤发热之病，当以脉症辨之。如脉浮弦而数，其症发热头痛，项强身痛者，此病在表，乃阳虚生外寒也。病在手太阳丙，（小肠火，）宜升阳散火汤。若脉洪大而数，其症烦热而渴，此病在里，乃阴虚生内热也，病在手少阴（丁，心火，）宜泻阴火升阳汤主之。
稽古东垣论内伤，发明精旨甚精详，
补中益气安神妙，饮食成伤别主张。
内伤之论，见于《素》《难》，发明其旨以开后学者，自东垣始也（详见《脾胃论·内外伤辨》）。内伤不足之病，当以甘温之剂，补其中，升其阳，甘寒以泻其火则愈。劳者温之，损者温之，温能除大热，忌用苦寒泻其胃土，宜补中益气汤主之。心藏神，心恶热，阴火既炽，心血内亏，致使心乱而烦，其神不安，病名曰俛，俛者心惑而烦闷不宁也，宜朱砂安神丸镇固之。
经言饮食则伤脾，水穀为邪自不齐，
水蓄不消常作饮，食留积聚费推移。
经云：饮食自倍，肠胃乃伤。此混言之也。分而言之，饮者，水也。无形之气也；食者，物也，有形之血也。经云：因而大饮则气逆。形寒饮冷则伤肺。饮之为病，为喘咳，为肿满，为水泻。轻则宜发汗、利小便，使上下分消其湿也。如重而蓄积为痰饮，为肿满，宜导而去之。此治饮之大法也。经又云：因而饱食，筋脉横解，肠癖为痔。食伤太阴、厥阴，气口大于人迎两倍、三倍。食之为病，或呕吐，或痞满，或下利肠澼，或为痈块。伤之轻者，损谷则安，其次莫若消导，甚则取之，尤甚者须分上下寒热，或吐或下，以平为期。然消导、吐下，不可太过，过则反伤脾胃也。盖先因饮食，脾胃自伤，又加以药过，则肠胃复伤，而气不运化，食愈难消矣。渐至羸困，医之咎也。
病酒之人号曰酲，葛花能解醉中人，
胁痛十枣真奇绝，水逆长沙用五苓。
夫酒者，大热有毒，气味阳，乃无形之物也。乱性丧德，腐胁烂肠，酒之为害也大矣。若或伤之，惟发散汗出则愈，此最妙法也，其次莫如利小便。二者乃上下分消其湿，何酒病之有？今之酒病者，往往服酒症丸大热之药下之，又有用牵牛、大黄下之。是无形元气受病，反下有形阴血，误亦甚矣。酒性大热，已伤元气，而复重泄之，况亦损肾水真阴，及有形阴血俱为不足，如此则阴血愈虚，真水愈弱，阳毒之热大旺，反增其阴火，是谓元气消亡，七神何依，折人长命，不然，则虚损之病成矣，宜葛花解酲汤主之。复有服上药解酲之后，两胁下痛如刀刺者，此蓄饮病也。盖酒之气热，其体则水也，解梧汤之发散，其气已尽，其水犹存，方中须有五苓之药不能去之，宜芫花十枣汤逐去其水则愈矣。盖胁下乃肝之分位，肝藏血，此因酒热伤其阴血，放下之，乃从权之法也。
人有热病，大渴饮水，或暑月劳苦之人，汗出多而饮水者，水寒伤脾伤肺，口燥咽乾，烦渴亦甚，水入即吐，或为泄泻，或腹痛胸满者，此水逆也，宜五苓散主之。
伤食先须问所因，食寒食热悉分明，
勿伤胃气为根本，吐下从来不可轻。
食者，谓穀肉菜果之物也。经云：阴之所生，本在五味。阴之五宫，伤在五味。穀肉菜果口嗜而欲食之，心自裁制，勿使过焉，过则伤其正矣。或有伤于食者，必先问其人，或因喜食而多食之耶，或因饥饿而急食之耶，或因人所勉强劝而强食之耶，或因病后宜禁之物而误食之耶。如因喜食得之，当先益其胃气，胃气素强损谷自愈，消导耗气之药不必服也。如因饥饿得之，当先益其胃气，胃气复，所伤之物自消导矣。宜宽中进食，养脾丸主之。如因勉劝得之，宜行消导之剂，如曲糵枳术丸、保和丸是也。若因病后得之，当以补养为主，宜参苓白术散。
其所伤之物有寒热之不同，所伤之人有强弱之不同，主治之法无一定也。所谓热物者，如膏粱辛辣厚味之物是也，穀肉多有之。有寒物者，冰水瓜桃生冷之物是也，菜果多有之。治热以寒，大黄、牵牛是也。治寒以热，丁香、巴豆是也。如以热攻热，以寒攻寒，则食物虽去，药毒犹存，胃气重伤，祸不旋踵矣。故伤热物者，宜三黄枳术丸，小承气汤，甚者木香槟榔丸。伤冷物，宜香砂养脾汤，木香人参生姜枳术丸，甚则丁香脾积丸、加味理中丸主之。如冷热不调者，备急丸主之。
食在上焦宜吐之，瓜蒂散太峻不可用也，有探吐法最妙。食在中焦以下，则宜下之，视人强弱加减，丸数以渐取之，不可猛浪伤人，胃气强者易愈，弱者转甚，以致饮食减少，精神困顿，医之误也。
脾胃原强被食伤，就中攻取亦何妨，
假如脾弱难消食，补养中和穀气昌。
伤食之病有二：有饮食自倍伤其脾胃者，此有馀之症也，法宜消之、破之、吐之、下之，使陈积去而肠胃之气行也。有脾胃素弱，不能消化饮食以致停蓄者，此非食伤脾胃，乃脾胃不能胜其饮食，此不足之症也，宜用补脾胃、益气升阳之剂，使胃气渐复，穀气自昌。不惟吐下不可用，虽消导之剂亦不可多用也，宜养脾丸主之。
易老曾留枳术丸，合宜加减果仙传，
保和又是丹溪法，只恐时师会不全。
易老张先生尝戒不可用峻利食药，食药下咽，未至药丸施化，其标皮之力始开，便言空快，所伤之物已去，更待一两时辰许，药尽化开，其峻利药必有惰性，病去之后，脾胃安得不损乎？脾胃既损，是真气、元气败坏，促人之寿。当时制下一方：枳实一两，白术二两。只以两味，荷叶包饭为丸。以白术味苦甘温，其甘温补脾胃之元气，其苦味除胃中之湿热，利腰脐间血。故先补脾胃之弱，过于枳实克化之药一倍。枳实味苦寒，泄心下痞闷，消化胃中所伤，此药下咽，所伤不能即去，须待一、两时辰许，食则消化。是先补其虚而后化其所伤，则不峻利矣。荷叶者，中空外直，出于泥而不染，其色青，象风木之体，食物感此气之化，胃气何由不上升乎？更以烧饭和药与白术协力滋养穀气而补，令胃厚，再不内伤，其利溥哉。今立加减法于后：
如老弱之人，元气虚弱，饮食不消者，本方加陈皮一两，名橘皮枳术丸。
如为人所勉强食之，本方加神麴、麦糵名曲糵枳术丸。
如有郁气凝滞者，本方加木香一两，名木香枳术丸。
如因冷食内伤者，本方加半夏一两，名半夏枳术丸。
如因热食伤者，本方加三黄丸，名三黄枳术丸，又名枳实导滞丸。
东垣先生又有各随所伤之物以立治法：
如伤热面，心腹满闷，肢体沉重者，宜除湿益气汤主之。
如伤豆、粉、湿面、油腻之物者，宜白术丸主之。
如伤马乳及牛羊酪水、一切冷物者，除湿散主之。
如伤湿热之物，不得施化者，枳实导滞丸主之。
如大病瘥后，伤食劳复者，枳实栀子大黄汤主之。
丹溪先生治一切食积，宜保和丸主之。
师传治一切食伤者，加味二陈汤、加味枳术丸、加味保和丸、加减胃苓丸，皆秘方也。

治内伤诸方  ***************************
●补中益气汤加减法
甘草（炙，五分）　人参　升麻　柴胡　陈皮　归身（酒）　白术（各三分）　黄耆（劳役热甚者一钱）
水煎。
如大汗大泄者，津脱也，急止之，加五味子六枚，炒黄柏五分，炒知母三分，不令妨其食，当以意斟酌，若妨食则止，候食进则再服。泻三里气，以三稜针出血。
汗不止者，于三里穴下二寸，上廉穴出血。禁酒、湿面。
以手扪之而肌表热，表热也，只服本汤一二服，微汗则已。非正发汗、乃阴阳气和自然汗出也。
若更烦乱加人参生阳气，阳旺则能生阴血，更以当归和之，少加黄柏以救肾水，能泻阴中之伏火。如烦不止，少加生地黄补肾水，水旺而心火自除矣。
如周身有刺痛者，皆血滞不足，加归身五分或一钱。如精神短，少加人参五分，五味子二十枚。如头痛加蔓荆子三分。痛甚加川芎五分。顶痛脑痛加藁本五分、细辛三分。诸头痛并用此四味。头痛有痰，沉重倦怠者，乃太阴厥头痛，加半夏五分，生姜三分。如耳鸣，目黄，颊颔肿，颈肩、臑、肘臂外后臁痛，面赤脉洪大者，此手太阳（丙小肠火）病也，用羌活一钱，防风、藁本各七分，甘草五分，以通其经血，加黄芩、黄连各三分消其肿，人参五分，黄耆七分益元气而泻火邪，另作一服。
如嗌痛、颔肿，脉洪大，面赤者，加黄芩、甘草各三分，桔梗七分。
如口乾嗌乾者，加葛根五分，升引胃气上行以润之。
如咳嗽者，加五味子廿五枚，麦冬五分。冬加不去根节麻黄五分，秋凉亦加，春月天温只加佛耳草、款冬花各五分。若久病痰嗽，肺中伏火，去参以防痰嗽增益也。
如食不下，乃胸中胃上有寒或气涩滞，加青皮、木香各三分，陈皮五分，此三味为定法。冬加益智、草蔻各五分；夏少加芩、连，更加枳实、草蔻、砂仁、白豆蔻各五分；春初尤寒，少加辛热之剂，补春气之不足，为风药之佐，益智、草蔻可也。
如心下痞，满闷者，加芍药、黄连各一钱。
痞而腹胀加枳实、木香、砂仁各三分，厚朴七分。天寒，少加乾姜或中桂。心下痞觉中寒者，加附子、黄连各一钱。不能食而心下痞，加生姜、陈皮各一钱。能食而心下痞，加黄连五分，枳实三分。脉缓有痰而痞，加半夏、黄连各一钱。脉弦四肢疼，便难而心下痞，加黄连五分，柴胡七分，甘草三分。
如腹中痛，加白芍药五分，甘草三分。
恶寒觉冷痛，加中桂五分。夏月不恶寒、不恶热者，加黄芩、甘草各五分，白芍一钱，以治时热也。
在寒凉时，加半夏、益智、草蔻。
如腹中痛，恶寒而脉弦者，是木来剋土也，以小建中汤主之，盖芍药味酸，于土中泻木为君。如脉沉细，腹中痛，是水来侮上，以理中汤主之，乾姜辛热，于土中泻水为君。如脉缓，体重节疼，腹胀自利，水穀不化，是湿胜，以平胃散主之。
如胁下痛或胁下缩急，俱加柴胡三分，甚则五分，甘草三分。
如脐下痛，加蒸熟地黄五分。如不已，乃大寒也，加中桂五分。
●朱砂安神丸
朱砂（另研，水飞为衣，五钱）　净黄连（酒洗，六钱）　当归（二钱半）　生地黄（一钱半）
上为细末，汤浸蒸饼为丸，如黍米大，朱砂为衣，每十五或廿，津液嚥下，或酒水凉水下。
●调中益气汤
夫脉弦洪缓而沉，按之中指下时得一涩，其症四肢怠惰，及肢节烦疼，难以屈伸，身体沉重，烦心不安，忽肥忽瘦，四时懒倦，口失滋味，腹难伸舒，大小便清利而数，或上饮下溲，或大便涩滞不行，一二日一见，夏月飧泄，米穀不化，或便后见血，见白脓，胸满短气，膈咽不通，或痰嗽稠黏，口中沃沫，食入反出，耳鸣耳聋，目中溜火，视物昏花，胬肉红丝，热壅头目，不得安卧，嗜坐无力，不思饮食。
黄耆（一钱）　人参　甘草　苍术（各五分）　柴胡　升麻（各三分）　木香（一分）　橘皮（腹中气不转运者更加，三分）
水二盏，煎一盏，食远，待食消化，带热服令心绝思，药必神效。
如时燥热，是下元阴火熏蒸发也，加生地二分，黄柏三分，无此不必加。
如大便虚坐不得，或大便了而不了，腹中常逼迫，血虚血滞也，加归身三分。
如身体沉重，小便数多，亦加茯苓、黄柏各二分，苍术一钱，泽泻五分。
如胃气不和，加汤泡半夏五分，姜三片；有嗽加生姜、生地以制半夏之毒。
如痰厥头痛，非半夏不能除，此足太阴脾所作也。
●小建中汤　脉弦腹中痛，气弱自汗，或大便泄泻。
桂心　甘草（炙，各一钱半）　白芍（三钱）　生姜（一钱）　大枣（一枚）　饴糖半合（另入）
水煎。
如汗多不止，加黄耆二钱。
以上四方，脾胃本病药也。
●加减补中益气汤　治四肢发热烦躁，口苦咽乾，喘嗽有痰。
白术（一钱）　黄耆　人参（各五分）　甘草　白芍　黄连　桑白皮（各二分）
痰喘，去参，加半夏、生姜。
●三黄白虎汤　治心火亢甚，乘于脾胃之位，掌中热，目黄嗌乾渴而欲饮。
黄连（一分）　黄柏　生地（各五分）　赤芍　知母　黄芩（各三分）　甘草（二分）　石膏（五分）　淡竹叶（七片）
水煎。
●泻阴火升阳汤　治肌热烦闷，面赤食少，右关脉或缓或数湿热等症。
柴胡（五分）　甘草（炙）　黄耆　苍术　羌活（各三分半）　升麻（二分半）　人参　黄芩（各二分）　黄连（一分半）　石膏（少许，秋冬不用）
食后服，食药之时，宜减食，宜羹食。服药后，禁言一二时辰及酒面大料之类，恐湿热之物复助火邪而愈损元气也。
以上三方，治心之脾胃之药。
●升阳补气汤　治胃气不足，脾气下溜，气短无力，不时寒热，早饭罢，转增昏闷要眠卧，怠惰，四肢不收，倦于动作，及五心烦热。
升麻　羌活　独活　防风　白芍　甘草（炙）　泽泻（各三分）　厚朴（制，一分半）　柴胡（八分）　生地（五分）
姜三枣二，食远服。
●内托黄耆柴胡汤　治腿内近膝股生痈，此足太阴、厥阴之分，脉细而弦，按之洪缓有力。
黄耆加（二钱）　柴胡（一钱）　羌活（五分）　土瓜根（酒制，一钱）　连翘（一钱半）　中桂（三分）　生地　黄柏（各二分）　当归（七分半）
水二酒一煎，食前服。
●胃风汤　（方见中风。）
●除风湿羌活汤　治腰痛不可俯仰及四肢麻木。
羌活（五分）　防风　苍术（酒洗）　黄耆（各一钱）　独活　柴胡（各五分）　升麻（七分）　甘草（炙）　川芎　黄柏　橘皮　藁本（各三分）
水煎，食前服。
脐下痛加熟地黄五分，其痛立止。如不止，大寒也，加肉桂二分。
胸中气滞加枳实三分。胁下气滞加青皮三分。如气促少气者去之。
身有疼痛者湿，重者亦湿，加去桂五苓散一钱。
如风湿相搏，一身尽痛，用羌活、防风、藁本各五分，升麻、苍术各一钱，勿用五苓散，谓风药已能胜湿，故别作一服与之。如风去勿再服，以诸风之药损人元气而益其病故也。
以上四方，治肝之脾胃病之药。
●参术调中汤　泻热补气，止嗽定喘。
黄耆（四分）　人参　甘草（炙）　白茯苓（各三分）　五味（二十粒）　白术（三分）　麦冬　地骨皮　陈皮（各二分）　桑白皮（五分）　青皮（一分）
水煎，早饭后服。忌多言语、劳役。
●升阳益胃汤　治脾胃虚，怠惰嗜卧，四肢不收，时值秋燥令行，湿热少退，腿重节痛，口乾舌乾，饮食无味，大便不调，小便频数，食不消，兼见肺病惨惨不乐，面色恶而不和，乃阳气不伸故也，此方主之。
羌活　独活　防风（各五分，以秋旺故以辛温泻之）　柴胡　白茯苓（渴止不用）　白术　泽泻（各三分）　黄耆（二分）　人参　半夏　甘草（炙，各二钱）　黄连（一分）　陈皮（四分）　白芍（五分）
上㕮咀，分作二剂服，入姜枣，水煎，早饭后服。
如小便罢而病加剧，是不宜利小便，当少去茯苓、泽泻。
若喜食，初一二日，不可饱食，恐胃再伤，以药力尚少，胃气不得转运升发也。
●黄耆人参汤　治脾胃虚弱，遇夏天气热盛，损伤元气之病。
黄耆（一钱，自汗多更加一钱）　升麻（六分）　人参　橘皮　麦冬　苍术（无汗更加五分）　白术（各五分）　黄柏（酒洗）　神麴（炒，各五分）　归身（酒洗）　甘草（炙，各三分）　五味（九枚）
水煎。忌酒、湿面、大料热物。
心下痞闷加黄连二分。
胃脘当心痛，减大寒药，加草蔻仁（炒）五分。
胁下痛，或缩急，加柴胡二分。
头中目中溜火，加黄连二分，川芎三分。
头痛，目不清利，燥热上壅加蔓荆子、川芎各三分，藁本、生地各五分，细辛一分。
气短，精神如梦寐之间，困乏无力，加五味子七枚。
大便涩滞，隔一二日不见者，致食少，食不下，此血少，血中伏火而不得润也，加归身、生地、麻子仁泥各五分，桃仁三枚（去皮尖，另研）。大便行勿加。若大便不快利，勿用别药，少加大黄（煨）五分。若又不利者，非血结、血秘而不通也，热则生风，其病人必头风症，单血药不可加之，只于黄耆人参汤中加羌活、防风各五分，其大便必行矣。一服便止。
胸中气滞加青皮二分，去白陈皮倍之，去其邪气。此病本元气不足，当补不当泻。
如气滞太甚，或补药太过，病人心下有忧滞郁结之事，加木香、砂仁、白豆蔻各三分。
腹痛不恶寒者，加白芍药五分，黄芩二分，却减五味。
●通气防风汤　治中风自汗，肩背痛，小便数而欠者。
柴胡　升麻　黄耆（各一钱）　羌活　防风　橘皮　人参　甘草（各五分）　藁本（三分）　青皮　黄柏（各二分）　白豆蔻仁（二分）
食后服。气盛者，宜服，面白色脱，气短者，勿服。
以上四方，治肺之脾胃病药。
●神圣复气汤　治气乘冬足太阳寒气、足少阴肾水，子能令母实，手太阴脉实，反来侮土，火木受邪，腰背胸膈闭塞疼痛，善嚏，口中涎，目中泣，鼻流浊涕不止，或息肉，不闻香臭，咳嗽痰沫，上热如火，下寒如冰，头脑作痛，目中流火，视物䀮䀮，耳鸣耳聋，头并口鼻，或恶风寒，喜日太阳，夜卧不安，常觉痰塞，膈咽不通，口失味，两胁缩息而急，牙齿动摇不能嚼物，阴汗，前阴冷，行步欹侧，起居艰难，掌中风寒麻痹，大小便数，而昼夜多频而欠，气短喘渴，少气不足以息，卒遗矢无度；妇人白带，阴户中痛，牵心而痛，面如赭色，食少，大便不调，烦心霍乱，逆气里急，而所下色白，后出馀气，复不能努，或肠中鸣，膝下筋急，肩髀大痛，此皆寒水来复火土之仇也。
乾姜（炮，二分）　半夏（酒洗，五分）　柴胡（一钱）　藁本（八分）　防风　人参　郁李仁（另研，各五分）　升麻（七分）　附子（炮，二分）　归身（六分）　羌活（一钱）　甘草（八分）　白葵花（去心，五朵）
上十三味锉碎，水五盏，煎二盏，再入黄耆一钱，陈皮五分，草豆蔻（面裹煨）一钱，三味在内同煎一盏，另放黄柏（酒浸）、枳壳、生地各三分。以上四味，作一分浸。细辛二分，川芎三分，蔓荆子三分，以上三味作一分浸。
上后二分药，预一日各用新汲水半大盏浸一宿，却合作一盏与前煎成正药，合二大盏，再上火煎至一大盏，去渣，空心服。
宜食肉汤，不宜食肉，恐助经络中火邪也。大抵肾与膀胱中有寒，元气不足者，皆宜服之，神验。于月生月满时，隔三日一服，如病急不拘时分。且又能治咬颊、咬唇、咬舌、舌根强硬等症，如神。
●真武汤　方见伤寒。
●沉香温胃丸　治中焦气弱，脾胃受寒，饮食不美，气不调和，脏腑积冷，心腹疼，大便滑泄，腹中雷鸣，霍乱吐泻，手足厥逆，大便利无度。又治下焦阳虚，脐腹冷痛。
沉香　甘草（炙）　当归　吴茱萸　良姜　人参　木香　白茯苓　白术　芍药（各半两）　附子（炮）　小茴香（炒）　巴戟（酒浸）　乾姜（炮，各一两）　官桂（七分）　丁香（三钱）
上为细末，好醋煎面糊丸，梧桐子大，每服五七十丸，熟米饮空心下，日二服，忌一切生冷。
以上三方，治肾之脾胃病之药。
●厚朴温中汤　治脾胃虚寒，心腹胀满，及秋冬客寒犯胃，时作疼痛。
厚朴（姜制）　陈皮（各一两）　茯苓　草豆蔻　甘草（炙）　木香（各半两）　乾姜（炮，一钱）
上为粗末，每五钱，入姜煎，食前服。
●滋阴丸　治夏热厥逆，其症气上冲咽不得息，而喘息有音，不得卧。
酒黄连　酒黄柏　酒知母（各等分）
上为细末，热汤丸，梧桐子大，每服二百丸，白汤下，空心服。仍多饮热汤，服毕少时便以米饮食压之，使不令胃中停留，直至下元，以泻冲脉之邪也。
●升阳散火汤　治四肢发热，肌热，筋痹热，骨髓中热，发热如燎，扪之烙手，此病多因血虚得之，内伤兼外感者，宜此发之，以代麻黄、桂枝二汤也。
甘草（二分）　炙草（二分）　防风（二分半）　升麻　葛根　独活　白芍　羌活　人参（各五分）　柴胡（八分）
水煎。
●葛花解酲汤　治饮食太过，呕吐痰涎，心神烦乱，胸膈痞塞，手足摇，饮食减少，小便不利。
莲花　青皮（三分）　木香（五分）　橘皮　人参　猪苓　白茯苓（各一钱半）　神麴（炒黄色）　乾生姜　泽泻　白术（各二钱）　葛花　砂仁　白豆蔻仁（各五分）
上为极细末，每服三钱，白汤下。但得微汗，酒病去矣，此盖不得已而用之，岂可恃赖日日饮酒。此方气味辛辣，偶因酒病服之则不损元气，敌酒病也。
●十枣汤　治好饮酒，胸胁痛者，此停饮也。
芫花（醋炒焦，二钱半）　大枣（十枚）
水一盏，煎半盏，空心肪。下清水痛止。
●东垣除湿散　方见后。
●五苓散　治烦渴，饮水过多，或食即吐，胸中痞满小便不利（方见伤寒）。
●宽中进食丸　滋形气，美饮食。
枳实（炒）　神麴（炒，各四钱）　木香（五分）　半夏（洗，七钱）　人参　甘草（炙）　青皮　猪苓　乾生姜（各一钱）　陈皮　白茯苓　泽泻　白术（各二钱）　砂仁（一钱半）　大麦芽（炒，一两）　草豆蔻仁（面裹煨，五钱）
汤浸蒸饼丸，桐子大，每服三、四十丸，米汤下。
●参苓白术散　脾胃虚弱，饮食不进，或呕吐泄泻，大病后补助脾胃，治痢尤妙。
人参　白术　茯苓　白扁豆（去壳，姜汁浸，炒）　山药（各一两半）　甘草　桔梗　薏苡仁　莲肉（各一两）
上为末，每服二钱，枣汤下，一方有砂仁一两，或用神麴糊丸，米饮下。
痢疾加木香半两，用石莲子肉为末，砂糖调下。禁口痢加石菖蒲一两，陈粳米汤下。
●养脾丸　养脾进食，调理卫气，和畅荣卫，兼治肌困伤力者。
人参　麦芽（炒）　神麴（炒）　归身（各七分）　白术（一两半）　苍术（制）　陈皮　厚朴（姜汁炒）　莲肉　白茯苓　山药（各一两）　砂仁（八钱）　炙草（半两）　木香（一钱半）
上十四味，各制取末和匀，用粳米粉、荷叶浸水煮糊为丸，如小豆大，每服五、七十，米饮下。
●香砂养胃汤　理脾胃，进饮食，逐寒邪，止呕吐，兼治伤冷物。
陈皮　半夏（洗）　厚朴（姜炒）　藿香叶　苍术（炒）　砂仁（各五分）　甘草（炙，三分）　人参（四分）　白茯苓（七分）　水姜枣引
此二陈、平胃汤加减也。
以上四方，皆补益之剂，脾胃强则自消食矣。
●易老枳术丸　治痞消食强胃。
枳实（麸炒，一两）　白术（二两）
上为细末，荷叶裹粳米煮烂捣为丸，梧桐子大，每五十丸，多用白汤下。
按：用术本意不取其食速化，但久令人胃气强，食不复伤也。
●东垣橘皮枳术丸　治老幼元气虚弱，饮食不消，或脏腑不调，心下痞满。
即前枳术丸加陈皮一两。
此以下皆东垣立内伤用药之大法，所贵服也。
●曲糵枳术丸　为人所勉强食之，以致心腹满闷不快。
即前枳术丸内加炒神麴、炒麦芽一两。
●木香枳术丸　治人有忧思，食不消化，此药破滞气，消饮食。
前枳术丸内加木香一两。
●半夏枳术丸　治因冷物内伤。
即前枳术丸加半夏（汤洗，焙）一两。
●木香人参乾姜枳术丸　治伤冷物。开胃进食。
即前枳术丸内加木香三钱半，人参三钱半，橘皮四钱，乾姜（炮）一钱半。
●除湿益气丸　治伤湿面，心腹痞闷，肢体沉重。
枳实（麸炒）　白术　黄芩（各一两）　萝卜子（炒，半两）　神麴（炒，一两）　红花（三钱）
上为细末，如上法为丸，绿豆大，每五、六十丸，白汤下。
●白术丸　治伤豆粉湿面油腻之物。
白术　半夏（汤洗）　神麴（炒）　枳实（炒，各三两）　陈皮（七钱）　枯白矾（三钱）
上为细末，汤浸蒸饼丸，绿豆大，每五十丸，白汤下。
素食者，多用生姜、胡椒，故加黄芩以泻之。
●橘半枳术丸　消痰饮，治痞闷，进食健脾。
枳实（炒，二两）　白术（四两）　陈皮　半夏（洗，各一两）
上为末，用荷叶煮，水摊冷去叶，打粳米粉作糊丸，米饮下五十丸。
●家传加味枳术丸　补益脾胃，消积进食。
白术（二两）　枳实（炒）　陈皮　苍术（制炒）　香附　神麴（炒，各一两）　砂仁（五钱）
上为末，如法，荷叶煮米糊丸。
气虚者加人参五钱。
●丹溪保和丸　治一切饮食所伤，胸腹饱闷不安，或腹中有食积癖块，多服日渐消散，脾胃虚者勿服，耗元气也。
山楂肉（五两）　神麴（炒）　半夏（洗，各三两）　陈皮（去白）　白茯苓　甘草（炒）　连翘　麦芽（各一两）
上为细末，生神麴五两，以上姜汁一小盏煮糊丸，如梧桐子大，白汤下，三五十丸，清米饮亦可。
或加白术二两，名大安丸，健脾胃消食积，最妙。
●加味保和丸　消痰利气，扶脾胃，进饮食。
山楂　神麴（炒）　半夏（洗）　茯苓（各三两）　白术（五两）　香附（酒浸）　厚朴（姜汁炒）　萝卜子（炒）　陈皮　连翘（各二两）　苍术（制炒）　枳实（麸炒）　净黄连（酒炒）　黄芩（酒炒，各二两）
为细末，姜汁煮，蒸饼丸，梧桐子大，每五十丸，食后白汤下。
●丹溪加味二陈汤　消痰补脾，消食行气。
橘红　茯苓（各七分）　甘草（炙，三分）　砂仁（五分）　川芎　二术（各八分）　半夏（洗）　香附（各一钱）　山楂肉（一钱半）　神麴（炒，另研，七分）　麦芽（面炒，另研，五分）
上除曲芽二末另包，馀十味㕮咀，水二盅，生姜三片，枣一枚，煎一盅，入曲芽末调服。
●家传加味胃苓丸　导饮消食。
苍术（制）　厚朴（姜制）　陈皮　白术　猪苓　泽泻　香附（酒浸，炒）　神麴（炒）　白茯苓（各等分）　炙草（减半）
上末，荷叶煮，粳米糊丸，米饮下。
以上十四方皆消导之剂。
●东垣三黄枳术丸　治伤肉食、湿面、辛辣味厚之物，填塞胸腹不安。
黄芩（二两）　大黄（煨）　神麴（炒）　净黄连　白术　橘皮（各一两）　枳实（炒，半两）
上为末，汤浸蒸饼丸，如绿豆大，每五十丸，白汤下。
●枳实导滞丸　治伤湿热之物，不得施化，痞闷不安。
茯苓　黄芩　白术　黄连（各三钱）　泽泻（二钱）　大黄（一两）　枳实（炒）　神麴（炒，各五钱）
●枳实栀子大黄汤　治大病瘥后伤食（方见伤寒）。
●三稜消积丸　治伤生冷、硬物，不能消化，心腹痞闷。
丁皮　益智（各三钱）　陈皮　青皮（各五钱）　茴香（炒）　巴豆肉（和米炒，去米，各五钱）　神麴（炒）　莪术（炮）　三稜（炮，各七钱）
醋糊丸，桐子大，每十丸至二十，食前温姜汤下。
●备急大黄丸　治伤食冷热不调，及心腹诸卒暴痛百病。
大黄　乾姜　巴豆肉（去皮，各一两）
上须精择好药，捣为细末，炼蜜丸，更捣一千杵为丸，如小豆大，每三丸，大小量之，若中恶寒忤，心腹胀满，卒痛如刀锥所刺，气急口噤卒死者，以冷水苦酒服之，须臾未差，更与三丸，以腹中鸣转，即吐下便愈。忌芦笋、猪肉、冷水、肥腻。
●木香槟榔丸　治一切热积，快口宽肠，下积利气。
黑丑（生取头末，二两）　大黄（三两）　木香　槟榔　净黄连　陈皮　枳壳（炒）　莪术（炮）　黄柏（去皮）　青皮　香附（各一两）
细末水丸，桐子大，每五十，姜汤下。
●秘传丁香脾积丸　治一切冷积。
丁香（去苞）　木香　良姜（醋炒，各半两）　莪术（煨）　三稜（煨）　青皮（各一两）　皂荚（三大挺烧存性）　巴豆肉（四十丸，另研）
上为细末，百草霜三钱，同研，入巴豆泥同研和匀，醋糊丸，如小豆大，每服二三十丸，白汤下。如伤食，以溯源汤下。
●经验溯源汤　先问曾伤食何物所伤，即以所食之物，取生韭菜连根叶，相停同处作丸，放炭火中烧存性，研细煎汤下脾积丸子，所伤之物即下。
●吐法　凡有宿食在胸膈者，必须吐之，食去即安，或自以手指探吐，或以盐汤探吐，或以萝卜子半盏擂碎，以浆水去渣饮之，以鹅翎探喉，皆妙法也。
以上八方，皆攻取之剂。
●东垣除湿散　治伤马乳并牛乳、羊酪、水、一切冷病。
神麴（炒，一两）　半夏（洗）　乾姜（各二钱）　甘草（炙）　红花（各一钱）　茯苓（七钱）　泽泻　车前子（炒，各半两）
上为细末，每服三钱，白汤食前服。
●〔附〕食料养脾法　虚弱之人，常宜服之。
绿豆（炒，二升）　白扁豆（炒，二升）　大黄豆（水渍待生作卷，晒乾用，一升）　糯米（炒，一升五合）　粳米（炒，一升五合）　莲肉（二两）　大山药（二两）　白术（三两）　薏苡（二两）
上如法制，磨取和石蜜，每日食前用生姜大枣汤调服五钱，或以白砂蜜作糕食之，空心，枣汤下。


卷之六  ——————————————————————————————————————————————————————————————————————————————————————————

瘟疫  ***************************
天行时病似伤寒，大小相传病一般，
火湿为邪人不识，伏藏鬼气祸连绵。
有一岁之中，众人病一般者，此天行时病也，名曰瘟疫。疫气之发，大则流行天下，次则一方，次则一乡，次则偏著一家，皆相染易，无问大小，病状相似，悉由气转郁发，有胜有复，迁正退位之所致也。故治疫病者，不明运气，以施治法，虽智者，不能措手，况庸劣之士乎。
大抵疫病，专属火湿，虽似伤寒，不可作伤寒正治而大汗大下也。误汗之，则为斑为黄；误下之，则为痞满、泄痢脓血之症。宜从少阳、阳明二经之药，以为主治之法。少阳属火，阳明属湿，所谓治其本也。少阳小柴胡汤，阳明升麻葛根汤是也。
天有五星，地有五行，人身中之五脏应之，五疫之鬼，其五者之变化乎。曾有病疫死者，游魂不散，随气往来，乘人之虚而中之，致有夭亡，曰尸疰、曰伏连、曰殗殜，皆此类也。
恶毒常存汗泄中，不知回避便相冲，
邪从口鼻如侵入，气乱神危造化穷。
病疫之人，所出之汗，所出之便溺，无非恶毒之气。或有触犯者，从鼻而入，上至脑中，流入诸经之中，令人染病矣。
大傩逐疫见于经，疫鬼常随厉气行，
欲避妖氛有真诀，念头忽动混邪淫。
按《礼记·月令》：季冬之月，命有司大傩，季春之月，命国傩。傩之事，在周官，则方相氏掌之，所以逐疫也。盖季冬之月，日在虚危，二宿中，有四司。坟墓之气；季春之月，日在胃昴二宿中，有太稜积尸之气，厉鬼随之而行，恐其将来为灾，故傩以禳除之也。夫周公孔子，大圣人也。周公作周礼，有方相氏掌于天官，孔子于乡人，傩必朝服，立于阼阶，然则疫鬼之事理或有之，慑生慎疾者，不可不知避也。
按《素问·遗篇》云：欲将入于疫室，先想青气自肝而出，左行于东，化作林木；次想白气自肺而出，右行于西，化作戈甲；次想赤气自心而出，南行于上，化作焰明；次想黑气自肾而出，北行于下，化作玄水；次想黄气自脾而出，存于中央，化作会城一座。吾身其中，五气护之；次想头上，如北斗之煌煌，然后可入疫室。盖人之身中，太乙帝君在头，曰泥丸，总神也，以统乎一身，无英君在左，以统三魄，白元君在右，以统七魄，能存其神，避其毒气，则神光自聚，邪不可干也。若五神失守，即神光不聚，圆光亦缺，非但尸鬼之侵，一切邪虚乘虚而害之矣。
以上论存神守正，以避恶毒之气。
凡入疫室，饮食之物，不可便咽，先出火气呵之，次出水气吹之。坐卧之处，不可便就。以气吹之，以袖拂之，常以鸡鸣时，存心念四海神名三七遍，东海神阿明，南海神祝融，西海神巨东，北海神禺强。每入病人家，存心念三遍，口勿诵，自然神藏，煞没不敢矣。
此言布气诵咒，以驱逐疫厉之气。
凡瘟疫之家，自生臭秽之气。所谓伤寒无种，气味相传者是也。当取光明雄黄，不拘多少，细研，以笔浓点鼻孔内两傍陷中，则疫气不能入，虽与病人同床，亦不相染也。五更洗面后，及临卧点之。设若鼻中闻其气，即便以纸纽入鼻中，嚏出之为准，不尔，邪气上入泥丸宫，遂百脉成斯病也。以雄黄点之，则自不闻其气，并避诸恶怪梦，神良。
或用香油抹其鼻窍，或把扇在手，常向前扇之，使秽气散去也。或常饮醇酒一二杯，以壮神气，或带辟瘟杀鬼丸，务成子萤火丸，或常取苍术口中嚼之，自然恶毒之气，不相染著也。
此言用药以解瘟疠之气。
疫疠之病，乃天地之害气也。天地有斯害气，还以天地所生之物，以防备之。盖天食人以五气，地食人以五味，合气味而服之，可以祛邪，可以解毒，古有预防疫病之方，不可不知也。虽人命遭逢，时有否泰，知而防之，庶几其有免者矣。
《素问》「遗篇」云：一法于春分之日，用远志去心，以水煮之，日未出时，面东饮二盏吐之，则疫疾不生矣。
一法于穀雨日后，用川芎、苍术、白芷、藁本、零陵香各等分煎汤，三浴之，以泄其汗，汗出臭者，无疫也。
或用摩风膏常摩其身。
一法用五瘟丹服之，或丹溪加味三黄丸。
其素有内伤虚弱之人，宜补中益气汤随时令加减服之，使正气常强，则邪气不能侵矣。
此以上皆论预解疫病之法。
其在疫家，常正其心，妄念勿兴，恭敬谨慎，如对大宾，敬疫神也。美色艳妆，视如不见；歌讴笑谑，听如不闻；美酒香餐，勿先下箸；堆金积王，目如浮云。行住坐卧，勿近臭秽；言语呼喧，厉色高声，见怪莫怪，闻惊莫惊，妄诞莫答，祷祀必钦，请事斯语，疫病不侵。
五疫还从五脏分，庞公名义岂无凭，
若人识得中间意，解毒毋令毒入深。
按庞安常云：春三月，行青筋牵病；夏三月，行赤脉㩌病，秋三月，行白气狸病；冬三月，行黑骨瘟病；四季月各馀十八日，行黄肉随病。命名取义，必有凭据。惜乎夏冬四季有症无方。
又按《素问》「运气遗篇」云：木疫，名曰风疫，火疫，土疫，金疫（一名杀疫），水疫（一名寒疫）。由此二说观之，五疫者，天地之厉气，人或中，各随脏气以为病也。如风先入肝，肝主筋，其色青，其病强直，肢节疼痛，重急筋缩，故曰青筋牵，即木郁也。热先入心，心主血脉，其色赤，其病身热自汗，烦躁惊悸，甚则血溢，故曰赤脉㩌，即火郁也。湿入脾，脾主肉，其色黄，其病体重跗肿，偏痹不随，甚则结核起于项侧，故曰黄肉随，即土疫也。湿先入肺，肺主气，其色白，其病上气喘嗽，故曰白气狸，即金疫也。寒先入肾，肾主骨，其色黑，其病咽痛厥逆不利。故曰黑骨瘟，即水疫也。五疫之病，在于泄汗及下取之，各随其症以施治也。详见下。
一嚏能令毒气清，香苏败毒可驱瘟，
十神羌活并双解，神术三黄汗剂轻。
恶毒之气自鼻入。经云：五气入鼻，藏于心肺，未病之人，不知回避之法，或生疑惧之心，邪即中之，先入脑，令人昏闷，急用搐鼻法，嚏而去之。此奇方救苦散主之，不知用此，则成病矣。
邪气之中人者，入脑之后，一日在皮毛，则肺受之，二日在血脉，则心受之。肺受之，则洒淅恶寒，心受之，则烦热而渴，其病在表，宜以汗解，香苏散、人参败毒散主之。
如春三月，风行于天，其气宜温，清反胜之，肝木受邪，人有病者，宜九味羌活汤主之。
风温自病，葳蕤汤主之。
如夏三月，火行于天，其气宜热，寒反胜之，心火受邪，人有病者，宜双解散主之。
火热自病，三黄石膏汤主之。
如长夏，湿行于天，风反胜之，脾土受邪，人有病者，羌活胜湿汤主之。
湿气自病，大无神术汤主之。
如秋三月，清行于天，其气宜凉，火反胜之，肺金受邪，人有病者，三黄石膏汤主之。
清气自病，宜参苏饮主之。
如冬三月，寒行于天，其气宜寒，热反胜之，肾水受邪，人有病者，十神汤主之。
寒气自病，宜麻黄汤主之。
凡疫病初得，一二日之间，即如上法，因时随病，加减治之，以得汗而解。
汗之不解毒邪深，合用柴胡及葛根，
凉膈黄连栀子豉，临时加减只滋阴。
疫病依前法治一二，汗之不解，不可再汗也，宜用少阳经药小柴胡汤，阳明经药，升麻葛根汤为主治，看所中阴阳经络脉症，加减和解之，殊为切当，万举万全也。
如病三四日不解，其人寒热往来，头眩胁下满，心烦，乾呕、口苦，咽乾，耳聋。此邪在少阳一经也。宜小柴胡合东垣凉膈散、天水散主之。
如三四日不解，其人头痛身热，鼻乾，不得眠，渴饮水，此邪在阳明一经也，宜升麻葛根汤合白虎汤主之。
如三四日不解，少阳与阳明病兼见者，宜小柴胡、升麻葛根合而服之。如只少阳症，小便不利，大便泻者，宜小柴胡合五苓散主之。看寒热多少，热多寒少者，去桂留苓，寒多热少者，去苓留桂，小便不利，加天水散。
如少阳病少，阳明病多，寒少，渴欲饮水者，宜小柴胡汤去半夏合白虎栀子豉汤主之。
如阳明病多，少阳症少，面赤头痛，大热而渴，宜葛根汤加石膏、葱白、豆豉，合小柴汤去半夏，加瓜蒌根主之。
如少阳或阳明经病，不必悉见，但见一二症，大热无汗者，宜小柴胡合葛根栀子豉汤，以微汗解；其有汗者，宜小柴胡合黄连解毒汤和之。
如只大热大渴不止者，宜人参白虎汤合天水散和之。
如大便秘者，宜河间凉膈散合黄连解毒汤微利之。
如大热大渴，自汗不止者，宜白虎加人参苍术汤主之。
病过六日势将危，要把其人脉症推，
合补合攻休怠忽，更防厉气易他人。
疫病二三日，体热腹满，头痛，饮食如故，脉直而疾，八日死。
疫病四五日，头痛，腹满而吐，脉来细而强，十二日死。
疫病八九日，头身不痛，目不赤，色不变而反利，脉来牒牒，按之不鼓手，时大，心下坚，十七日死。
疫病汗不出，出不至足者，死。厥逆汗自出，脉坚强急者，生；虚软者，死。凡疫病下利，腹中痛甚者，死。
疫病五六日后，或汗或下，其热不解者，其势已危，须凭脉症辨之。
如发狂谵语，大便结者，宜急下之，三乙承气合黄连解毒汤主之。
如只大便硬结，无发狂谵语者，宜大柴胡汤合凉膈散利之，结甚作胆导法。
如胸膈满痛者，宜小柴胡合小陷胸汤主之。如不止，本方去甘草，入甘遂末三分服之，神效。
疫病发黄，此危症也，宜五苓散去桂加茵陈合栀子豉汤主之；如不退者，河间凉膈散去朴硝，加茵陈合天水散，以小便如皂角汁佳。
疫病发斑，此危症也，宜升麻葛根汤合人参白虎汤主之；如不退，人参白虎汤合黄连解毒，加玄参、大青主之。
疫病自利不止者，宜五苓散去桂加阿胶合天水散主之；如不止，宜四君子汤合五苓散去桂。有腹痛加白芍药。
疫病发狂不识人，大便秘者，大柴胡汤加当归、生地黄主之。
疫病衄血者，为欲解。或不解者，宜凉膈散合四物汤主之。
疫病渴不止者，宜人参白虎汤加生地黄、天花粉主之。
疫病心烦不得卧者，宜黄连解毒汤合栀子豉汤主之。
疫病腹满，大便不通者，三乙承气汤利之，后以小柴胡汤主之。
春夏人多病大头，秋来疟痢不胜愁，
喉风赤瞎相传染，自各临时以法求。
天行时病，不但伤寒为疫疠也。如大头瘟、疟疾、痢疾、咽喉肿痛、火眼之类，亦有相传染者，多致杀人，各随病以法治之。
经云：春气者，病在头，俞在颈项，阳气升也，故大头之病，春夏之气主之。此即庞氏所谓黄肉随病，乃土疫也。其气蕴为结核，起于颈之侧，布毒热于分肉之中，上散于发际，下贯颞颥，隐隐而热肿，不相断离，宜服玄参寒水石汤，灸脾之二俞。皮肉之肿处，则须刺破敷贴，所谓血实则决之，无不愈矣。敷贴拔毒散主之。
刘河间云：大头病是阳明邪热太甚，资少阳相火而为之也，多在少阳，或在阳明，或传太阳，视其肿势在何部分，随经取之。湿热为肿，木盛为痛，治法当先缓而后急。先缓者谓邪气在上，又自外而之内者，若用重剂急下，则过其病所，上热未除，中寒复生，必伤人命。当视其病，少阳为邪，出于耳之前后，阳明为邪首大肿，缓药缓服，黄芩黄连甘草汤主之。后急者，谓缓药已泻，邪入于内，当急治之，前方内加鼠黏子、芒硝以微利之。
东垣云：身半以上，天之气也，邪热客于心肺之间，上攻头面而为肿耳，宜普济消毒饮子主之。
丹溪云：大头病乃湿热在高巅之上，不宜用降药。
此以上，治大头病之法也。
经云：夏伤于暑，秋发痎疟。此时行之正病也，当从暑病，小柴胡合白虎加桂枝汤主之。
如时行寒疟，大小相似者，此厉气之疟也，宜人参败毒散加常山主之。
此以上治时行疟疾之法也。
如时行疫痢，大小相似者，初得之，有恶风寒，头痛，腰痛热之症，为病在表，宜发之，人参败毒散加陈仓米主之。如五六日以后，无恶寒之症，但发热作渴，腹中痛者，为病在里宜大承气合黄连解毒汤下之。
此治时行痢疾之法也。
庞氏云：伏气之气，古方谓之肾伤寒，谓非时有暴寒中人，伏毒于少阴经，始衰不病，旬日乃发热微弱，法当咽痛似伤，次必下利，勿用寒凉之剂，宜半夏散、桔梗汤主之。
如时行喉痹，此火疫为邪也，宜加味甘桔汤主之，外以杨氏一字散搐其鼻，更刺少商二穴。
丹溪云：虾蟆瘟属风热，其症颔下肿，腮肿，宜防风通圣散加减用之，或小柴胡加防风、羌活、荆芥、薄荷、桔梗，外用敷药星乌散。
如时行火眼，大小相染，谓之赤瞎，亦火疫也，宜救苦汤主之。

治瘟疫诸方  ***************************
●人参败毒散　治瘟疫，四时通用。
羌活　独活　柴胡　前胡　川芎　桔梗　枳壳　人参　白茯苓（各等分）　甘草（减半）
水煎，姜引。
●神授香苏散　治四时瘟疫。记云：昔城中大疫，有白发老人教一富家人合药施城中病者，皆愈。其后疫鬼作，人问其富人家，富人以实告，鬼相顾曰：此老教三人矣，遂稽颡而退。
又前元时，江西泰和县瘟疫大作，有医者视病，中夜而归，忽遇神人骑马导从而来，医知非人，拜伏于地，神至前叱云：汝何人也？答曰：某医人也。神曰：汝今医病，用何药术？答云：随病冷热轻重，用药治之。神曰：不然，只一类用香苏散好。医如其言试之，皆效。
香附子（炒去皮）　紫苏（各四两）　陈皮　甘草（各一两）
上锉为粗末，每服三钱，水一盏，煎七分，去渣热服，不拘时，日三服。戒食荤腥酒肉，无不应效。
●十神汤　治时令不正之气，瘟疫大行。
川芎　甘草　麻黄（去根节）　紫苏叶　葛根　升麻　白芷　赤芍　陈皮　香附（各一钱）
生姜三片，连须葱白三个，水二盏，煎一盏，热服取汗。胸满气实，加枳壳一钱。
●黄连解毒汤　治疫病大热不止，乾呕，烦热渴，错语呻吟，不得安卧。
净黄连（一钱）　黄芩　黄柏　山栀仁（各二钱）
上㕮咀，水一盏半，煎一盏，温服。
●九味羌活汤　治瘟疫初感一二日间，服之取汗，其效如神。
羌活　防风　苍术　生地黄　川芎　白芷　黄芩　甘草（各一钱）　细辛（五分）
水三盏，煎一盏半，分二服。
若急汗热服，缓汗温服，即河间羌活散无白芷，用白术，乃解利之神方也。
●大无神术散　治四时瘟疫，头痛项强，憎寒壮热，身痛。又主山岚瘴气，妙剂也。
陈皮（二钱）　苍术　厚朴　香附（各一钱）　甘草（一钱半）　藿香
上㕮咀，生姜三片，大枣一枚，水二盏，煎一盏，温服。
本方无香附，有石菖蒲，如解利当去藿香，加紫苏一钱。
●一方　正气散加石菖蒲。
●三黄石膏汤　治瘟疫病，三焦积热，脉洪数，谵语不顾体，狂叫欲走，昼夜喘息不休，或经汗下后不解，衄血，发狂，或身目俱黄。
石膏（二钱）　黄芩　黄连　黄柏（各一钱）　淡豆豉（半合）　麻黄（二钱）　栀子（五枚）
上㕮咀，水二盏，煎至一盏二分，去渣，温服，连进三五剂，效。
●双解散、小柴胡汤、大柴胡汤、三乙承气汤、白虎汤、栀子豉汤　（并见伤寒）。
●东垣凉膈散　治瘟疫火热不解，又治伤寒馀热不退，及六经火。
连翘（一钱）　甘草（生，一钱半）　山栀仁　薄荷末　黄芩　桔梗　淡竹叶（各五分）
水一盏半，煎一盏，温服，日服三剂，热退即止。此即河间桔梗散方也。
●河间凉膈散　即前方无桔梗，有大黄五分，朴硝二分五釐。
●葳蕤汤　治春月风瘟病，冬温通用。
葳蕤（二钱半）　石膏（三钱半）　麻黄　白薇　羌活　杏仁　甘草　川芎　木香（各五分）　葛根（一钱半）
水三盏，煎一盏，温服。
●升麻葛根汤、五苓散、小陷胸汤　（并见伤寒）。
●天暑散　（见暑门。）
●羌活胜湿汤　（见湿门。）
●黄芩黄连甘草汤　治大头瘟病。
黄芩（酒炒）　黄连（酒炒）　生甘草（各等分）
上㕮咀，每服三钱，水一盏，煎七分，徐徐呷之，不住服。
或剂毕未退，再用：
大黄（煨）　黍黏子（各等分）
水煎，去渣，入芒硝等分，再煎，亦徐徐呷之。无令饮食在前，得微利及肿消，只服前三味以和之。如不退，依前法次第服之，得大利，邪气即止。
前方内，宜用各本经药：
少阳行经，小柴胡汤；
阳明行经，升麻葛根汤；
太阳行经，加羌活、防风、荆芥；
阳明渴加石膏。
少阳渴加栝蒌根。
●普济消毒饮子　昔太和二年四月，民多疫疠，初觉憎寒壮热，体重，次传头面肿甚，目不能开，上喘咽喉不利，舌乾口燥，俗云大头伤寒。诸药杂治不效，渐至危笃。东垣制方治之，活者甚众，人皆曰天方，谓神仙所制也。
黄芩（酒炒，五钱）　黄连（酒炒，五钱）　人参（三钱）　生甘草　陈皮（去白）　玄参（各二钱）　升麻（七分）　白殭蚕（炒，七分）　柴胡（五分）　桔梗（三分）　连翘（去心）　板蓝根（即窝蓝）　马勃　鼠黏子（炒，各一钱）
上为细末，半用蜜丸，噙化，半用防风、川芎、薄荷、当归身，细切五钱，水二盏，煎一盏调药，时时稍热服之。
如大便秘，加酒蒸大黄一钱以微利之。
肿热甚者，以砭针利之。
●玄参寒水石汤　治大头病不退。
羚羊角　大青（各五钱）　玄参（二两）　升麻（七分半）　寒水石（一两二钱半）　射干（七分半）　芒硝（七分半）
水四升，煎一升半，入硝化，分三、四服，时时呷之。
●五瘟丹　预解疫毒之神方也。一名代天宣化丸，又解疹痘毒。
甘草（不拘多少立冬日取青竹截筒，一头留节，纳甘草于内，以木塞筒口，置厕缸中浸之，至冬至前三日取出，晒乾用，甲巳年为君）　黄芩（乙庚年为君）　黄蘖（丙辛年为君）　山栀（丁壬年为君）　黄连（戊癸年为君）　香附（童便浸炒，使）　苍术（米泔水浸炒）　紫苏（佐）　陈皮（佐）　雄黄（水飞）　朱砂（水飞）
上前五味，当以其年为君者一味倍用，四味为臣减半，其后六味为佐者，又减臣数之半，于冬至日至诚，各制为末，和令匀，惟朱砂、雄黄以半为药，留半为衣，大人，丸如桐子大，小儿，如黍米大，每服五十丸，空心食远面东服，新汲水煎热下，日三服，取雪水杵丸。如无，取龙泉水佳。
●丹溪加味三黄丸　预解疫毒。
大黄（酒蒸）　黄芩（酒炒）　黄连（酒炒）　人参　桔梗　苍术（制）　防风　白滑石　香附子（如上制）　人中黄（如上制甘草是也）
上等分，为细末，水煮神麴糊为丸，每服五十丸。气虚者，四君子汤下；血虚者，四物汤下；痰多者，二陈汤下。
●救苦散　专治伤风，伤寒，头目不清。如被疫气所侵之人，少觉头昏脑闷，急取嚏之，毒气随散，永无染著，真仙方也。
括曰：芎藿藜芦三，雄芷皂角四，玄胡牡丹皮，朱砂为伴侣。一点透玄门，起死回生路，有人知此术，永无伤寒苦。
川芎　藿香　藜芦（各三钱）　牡丹皮（去心）　玄胡　朱砂（水飞，各二钱）　雄黄（水飞）　白芷　牙皂（各四钱）
上为细末，每用一些先噙水在口中，以竹筒吹两鼻，嚏出清涕佳。畜类受瘟者，吹之即无染矣。
●辟瘟杀鬼丸　熏百鬼恶气。
雄黄　雌黄（各三两）　羚羊角　虎头骨（各七两）　龙骨　鳖甲　鲮鲤甲　蝟皮（各二两）　樗鸡（十五枚，如无，以芫青五十枚代之）　川芎　禹馀粮（二两）　真珠　东门上雄鸡头（一枚）
上为细末，以蜡（二十两），熔为丸，如梧桐子大，每正旦，大门口烧一丸，或自带一丸，男左女右，弔丧问疾无妨。
●务成子萤火丸　主辟疾病恶气，百鬼虎狼蛇蚖蜂虿射工诸毒。
萤火虫　鬼箭（削取皮羽）　白蒺藜（各一两）　羚羊角　煅灶灰（各一两半）　雄黄　雌黄（各三两）　矾灰（烧，二两）　铁槌柄（入铁处截断，烧焦）
上为细末，以鸡子黄，丹鸡冠一具，捣和为丸如杏仁，作三个绛囊盛五丸带男左女右臂勿离身，若在家，常挂户上。
●拔毒散　敷贴耳前后，红肿甚效。
生绿豆不拘多少。
磨为极细末，醋调敷干以醋润之。
●白虎加桂枝汤　治暑疟。白虎汤加桂枝是也。未发前二时服。
●半夏散　治肾伤寒，咽喉痛。
半夏　桂枝　甘草
上为末，每服三钱，水一盏半，煎七分，温服，少少呷之。
●加味甘桔汤　治大毒流行，咽痛喉痹。
桔梗　甘草　升麻　连翘　防风　牛蒡子　黄芩（酒炒，各一钱）
水煎，入薄荷三叶，煎八分，食后细细呷之。
●杨氏一字散　治时行缠喉风，渐入咽塞，水穀不下，牙关紧急，不省人事者。
雄黄（水洗）　蝎梢　白枯矾　藜芦　牙皂（炙焦，各等分）
为细末，每用一豆大，纳鼻内，搐之立效。
●救苦汤　治赤瞎肿痛。
桂枝　连翘　红花　细辛　归尾　甘草（各五钱）　苍术　龙胆草（各七分）　羌活　黄芩　麻黄　柴胡　防风　藁本　黄柏　黄连　生地黄　知母（各一钱）　芍药（二钱）
水煎，食后服。


卷之七  ——————————————————————————————————————————————————————————————————————————————————————————

气病  ***************************
人身个个有真阳，善养真阳身自强，
气失其平生百病，犹如烈火毁昆岗。
人受天地之气以生，曰元气，曰穀气，曰卫气。元气者，肾中之阳也。三十六难云：命门者，诸神精之所舍，原气之所繫。男子以藏精，女子以系胞者是也。若男女交接不时，施泄无度，则元气伤矣。穀气者，胃中之阳也。三十难云：人受气于谷，谷入于胃，传与五脏六腑，又名胃气，所谓人以胃气为本者是也。若饮食不节，起居不时，则穀气伤矣。卫气者，周流游行于身中之阳气也。一难云：人一日一夜，一万三千五百息。脉行五十度于身，昼行阳二十五度，夜行阴二十五度者是也。故一息不运，则机缄穷，一毫不续，则霄壤判，若有风寒暑湿、饥饱劳佚之伤，则不运不续，百病之生，自此始也。
气在身中岂作邪，只因失养一毫差，
七情内动多伤正，四气乘虚贼入家。
当其和平之时，外护其表，复行于里，周流一身，循环无端，出入升降，动而有常，原出中焦，总统于肺。曷常病于人也，及其七情之交攻，五志之间发，乖戾失常，内不能守，外不能卫，清浊既混，营运渐衰，风寒暑湿之邪，乘虚而入为生病者，是皆邪气甚而正气乃病焉。
七情者，谓喜、怒、忧、思、悲、惊、恐，可以同论而五志尽之矣。四气者，谓风、寒、暑、湿也。然风暑属热，寒湿属寒，而寒热二气足以尽之。故合上五志，寒、热、喜、怒、忧、思、恐，又谓之七气者是也。古人虽有治七情之法，未有论其有馀不足及难易之分。盖喜乐恐惊耗散正气，乃不足之症；怒忧悲思郁结邪气，乃有馀之症也，五志之变，病生于内，四气之变，病生于外。外常有馀，邪气实也；内常不足，正气虚也。五志之中，喜者少病，百脉舒和故也。惟怒而气逆，恐而气夺，以至劳而气耗者，为难治也。
九气伤人病不同，子和至治妙无穷，
不离所胜相平法，用药权衡在此中。
经曰：百病生于气也。怒则气上，喜则气缓，悲则气消，恐则气下，寒则气收，热则气泄，惊则气乱，劳则气耗，思则气结。九气不同也。
肝之志为怒，怒则伤肝，悲胜怒；心之志为喜，喜伤心，恐胜喜；脾之志为思，思则伤脾，怒胜思；肺之志为忧，忧伤肺，喜胜忧；肾之志为恐，恐伤肾，思胜恐。故曰当更相平者，谓以五行相伤之理平之也。故悲可以治怒，以怆恻苦楚之言感之；喜可以治悲，以谑浪亵狎之言娱之；恐可以治喜，以迫遽死亡之言怖之；怒可以治思，以污辱欺罔之言触之；思可以治恐，以虑彼忘此之言夺之。凡此五者，必诡诈谲怪无所不至，然后可以动人之耳目，易人之视听。若胸中无材器之人，亦不能以此五法也。（此上皆子和论。）至于治法，高者抑之，下者举之，寒者热之，热者寒之，惊者平之，劳者温之，结者散之，缓者收之。（详见下文。）
子和云：怒气所至，为呕血，为飧泄，为煎厥，为薄厥，为阳厥，为胸满胁痛，食则气逆而不下，为喘渴烦心，为消瘅，为肥气，为目暴盲，耳暴闭，筋纵，发于外为疽痈。
此皆肝病，乃怒则气上之症，法宜降之，所谓高者抑之也。各随其症治之，如胸满喘促，宜苏子降气汤。
喜气所至，为笑不休，为毛革焦，为肉痛，为阳气不收，甚则为狂。
此言心病，喜则气缓也。心苦缓，急食酸以收之。各随其症治之，假如阳气不收，汗太多者，宜黄耆建中汤。（见内伤。）
悲气所至，为阴缩，为筋挛，为肌痹，为脉痿，男为数溲血，女为血崩，为酸鼻辛頞，为目昏，为少气不能舒息，为泣则臂麻。
此皆肺病，乃悲则气消之症，法宜补之。虚则补其母，以参术调中汤，更各随其症加减治之。（方见内伤。）
恐气所至，为破䐃脱肉，为骨痠痿厥，为暴下绿水，胆破也，为面热肤急，为阴痿，为惧而脱颐。
此皆肾病，乃恐则气下之症，法宜用风药以升提之，所谓下者举之也。各随其症治之，如骨痠痿厥，宜羌活续命汤。
惊气所至，为潮涎，为目睘，为口呿，为痴痫，为不肖人，为僵仆，久则为痿痹。
此心病也。钱氏云：心主惊。乃惊则气乱之症，法宜安神妙香散主之。昔人有击拍门窗，使其声不绝，以治因惊而畏响，魂气飞扬者，所谓惊者平之也。因其不意而急然遇之则惊，如使习见习闻，则不惊矣。
劳气所至为咽嗌病，为喘促，为嗽血，为腰痛骨痿，为肺鸣，为高骨坏，为阴痿，为唾血，为冥视，男为少精，女为不月，衰甚则愦愦乎若坏都，汨汨乎不可止。
此皆脾病，劳则伤脾，乃劳则气耗之症，治宜温补之剂，所谓劳者温之也。宜补中益气汤，各随其症加减治之。
思气所至，为不眠，为嗜卧，为昏瞀，为中痞，为三焦闭塞，为咽嗌不利，为胆瘅呕苦，为筋痿，为白淫，为便后无气则恰然如衰。
此皆脾病，乃思则气结之症，法宜散之，乃结者散之也。视其虚实治之，虚则补中益气汤加减治之，实则木香槟榔丸。
热气所至，为喘呕吐酸，暴吐下迫，小便浑浊，淋闭，血溢血泄，身热而渴，自汗，心烦不得眠。
此皆热则气泄之症也。热则寒之，各随其症治之。如壮热渴饮水，脉洪大而强者，宜人参白虎汤。（方见伤寒门。）
寒气所至，为上下所出水液澄彻清冷，下利清白，吐利腥秽，食已不饥，坚痞腹满急痛，症瘕㿗疝，屈伸不便，厥逆禁固。
此皆寒则气收之症也，法宜寒则热之，各随其症治之，如厥逆禁固，病在表也，宜麻黄附子细辛汤；如上下所出水液清冷，病在里也，宜附子理中汤。（方见伤寒门。）
七情为病发于心，治得心平气自平，
谁谓气家无补法，齐东野语误斯民。
《难经》云：忧愁思虑则伤心。凡见喜怒悲恐思之症，皆以平心为主。盖心为火脏，河间先生谓五志过极皆为火也，乃发前人未发之意。又如劳者伤于动，动便是火；惊者骇于心，心便属火。二者亦以平心为主。理宜却厚味，断妄想，省言语，茯苓补心汤、半夏泻心汤主之。（方见伤寒门。）
丹溪云：气无补法。此俗论也。如喜乐恐惊耗散正气，怒忧悲思郁结邪气，结者行之，散者益之，此治七情之大法也。
假如七情之伤，阴阳不得升降，气道壅滞，痰涎结聚，心腹痞痛，不能饮食者，此不可补，宜分寒热，以和剂三因七气汤主之。如伤七情，又伤饮食，以致心腹痞胀，不思饮食者，轻则木香枳术丸；重则木香槟榔丸。（方见内伤门。）
假如七情内伤，四气外侵，饮食不节，房劳致虚，脾土之阴受伤，转运之官失职，胃虽受谷，不能运化，为痞，为胀者，不可不补养之也。宜调中益气汤、白术和胃丸主之。
假如胸膈痞闷，此肺病也。经云：上焦如雾。肺之位也。肺乃氤氲清虚之象，若雾露然。聚而不散，则为腹胀。故曰：诸气膹郁，皆属于肺。谓降令不行也。宜紫沉通气汤、苏子降气汤、分气紫苏汤。
气为火病术昏昏，药用辛香燥热群，
偏信高阳冷生气，不知壮火食元神。
人身之中内行于脏腑，外行于经络，升降往来者，气也。经云：游行乎其间者，火也。气即是火，火即是气。初无二理，自其流行而言，则谓之气，自其变动而言，则谓之火。曰气曰火，始分为二。故曰少火生气，壮火食气。又曰火者元气之贼，皆因其变动之称也。或因气动而病生于内者，或因气动而病生于外者，或不因气动而病生于内者，或不因气动而病生于外者，各当详其所受之因有内外之殊，随症主治，有寒热补泻之别可也。俗医偏信高阳生冷生气之谬谈，纯用辛香燥热之药，群聚为治气病之方，盖不知辛香燥热之药，皆壮火之剂，辛香散气，燥热伤人，真气耗散，所谓壮火食气者此也。丹溪先生论局方用热药治诸气之误，其说甚详。习俗已久，相沿而化，终莫有能喻者矣。然辛香燥热之剂，但可劫滞气取快于一时，以其气久抑郁，藉此暂行开发之意，久而服之，乃以火济火，其不夭人性命者几希？
堪笑时师用局方，指迷七气作寻常，
不知五志当分治，脉症相参贵审祥。
时师偏执局方，气作冷治，类辛香燥热之剂，称为秘方，传习通行，且言指迷七气汤制作者，其用青皮、莪术、官桂、益智、香附、藿香、桔梗、甘草，遂为平和常用，通治七情所伤，混同一意。其馀诸方尤有甚焉者，宜以诸药利害言之。枳壳利肺气，多服损胸中至高之气；青皮泻肝气，多服损真气；木香之行中下焦气，沉香之行滞降真气，香附之快滞气，陈皮之泻逆气，紫苏之散表气，厚朴之泻胃气，槟榔之泻至高之气，藿香之馨香上行胃气，脑麝之散真气。若此之类，姑勿论其助火之害，气实者服之可散可泄，正气虚者，宁不反伤其气乎？此《局方》之不可执也。今七情伤气，郁结不舒，痞闷壅滞，发为诸病。当详所起之因，发于何脏，或有馀或不足，以脉症辨之，随病用药，庶为得之。
经曰：心藏神。神有馀则笑不休，神不足则悲。因喜伤心，喜则气缓。如有馀，以珍珠散泻之；不足，以生脉散补之。（方见暑门。）
肝藏血，血有馀则怒，血不足则恐。因怒伤肝，怒则气上。如呕血为有馀，则以当归承气汤加桃仁泻之；不足，以温胆汤补之。
脾藏肉而成形，形有馀则腹胀，大小便不利，形不足则四肢不用。因思伤脾，思则气结。有馀，以大承气汤泻之；不足，以调中益气汤补之；善忘，以归脾汤主之。
肺藏气，气有馀则喘咳上气，气不足，则利息少气。肺主悲，悲则气消。有馀，以分气紫苏饮泻之；不足，以瑞竹堂补气汤补之。
肾藏志，有馀则腹胀飧泄，不足则厥。因恐伤肾，恐则气亦有馀。为飧泄者，气下陷也，以东垣升阳除湿汤补之，下者举之也。不足则厥，厥者谓逆行上冲也。足少阴肾经之脉下行，今肾不足，故随冲脉逆行而上冲也。所谓逆厥上行，满脉去形者是也。宜丹溪左金丸主之。
《脉理玄要》云：下手脉沉，便知是气，沉极则伏，涩弱难治。故沉而数者心病也；沉而弦者，肝病也；沉而缓者，脾病也；沉而短者，肺病也；沉而细者，肾病也；沉而滑者，痰也。
气为诸病亦多门，随症还从本病行，
寻火寻痰施法术，莫使新久一般论。
气之为病亦多矣，各随其证于本病门求之。气之从火，前言已尽。气之从痰，其说有二：或因七气郁结，气滞生涎聚为痰饮；或因素有痰饮，气滞不行。故治诸气者，不治其火则气不降，不治其痰则气不行。气火痰凑合而为病，则卒暴眩仆，为气中矣。然病有新久，治有缓急。新病之人，当用升发消导之剂，以二陈汤为主，各随其症加减治之，所谓急则治其标也。久病之人，当用补益调理之剂，以四君子汤为主，兼平火行痰治之，所谓缓则治其本也。如痞满喘咳之类，依法治之，不得愈者，此为肾虚不能摄气归元，法当补肾，宜八味地黄丸，或中气者，乌药顺气散。
孽子孤臣失势人，志形俱苦损精神，
妇人病气知多少，开郁行痰是法程。
有富贵閒旷之人，心平气和，自无忧愁困苦之累，亦无病气者也。惟先贵后贱者，谓之脱营；先富后贫者，谓之失精。孤臣孽子，形志俱苦者，斯有七情四气之伤，妇人女子犹有甚焉。以身事人，而其性多傲；以色悦人，而其心多忌，少拂其情，恚怒悲怨之心作矣。若愆期之女，失宠之妾，寡妇尼姑之流，有欲而不得遂，思则气结，所谓二阳之病发于心脾是也，宜正气天香散主之。以上诸气之病，非平心忍气者，病必不起，岂药石之能为哉！

治气病诸方  ***************************
●苏子降气汤　治心腹胀满，喘促气急。
真苏子（炒）　半夏（各五分）　炙甘草（四分）　前胡　陈皮　厚朴（各三分）　桂心（二分）　当归（三分）
水一盅，姜三片，煎服。
●羌活续断汤　治脾肾气虚，骨酸痿厥，及涉水卧湿，伤肾成痹，湿流经络，腰膝疼痛，脚重行步不顺。
羌活　防风　细辛　白芷　牛膝　杜仲（炒）　熟地黄　秦艽　续断　人参　当归　白芍　茯苓　桂心　川芎（各等分）
姜三片，水煎，空心服。久冷痛加附子（炒），热加黄柏（炒）。
●妙香散　养心气不足，安神。
麝香少许（另研）　木香　山药　茯神　黄耆　远志　炙草　人参　桔梗　朱砂（水飞，各等分）
为细末，每二钱，食后枣汤下。
●茯苓补心汤　治血虚则心虚，所谓损其心者益其荣也。
人参　白茯苓　陈皮　桔梗　枳壳　前胡　川芎　生地黄　葛根　当归　紫苏　半夏　木香　白芍（各等分）　甘草（减半）
姜三片，枣一枚，煎服。
●和剂七气汤　治七气所伤，痰涎结聚，心腹刺痛，不能饮食。有寒者，可用。此寒则气收，宜辛散之，甘缓之，乃气虚寒郁之药也。
人参　炙草　肉桂（各三钱半）　半夏（一钱）
姜三片，枣二枚，水煎服。
●三因七气汤　治症同前。有热者，所谓火郁则发之也。
半夏　茯苓（各一钱）　厚朴（七分半）　紫苏（五分）
姜三片，枣一枚，水煎服。
●白术和胃丸　和中理气，清痰去滞。
厚朴　半夏（各二两）　白术（一两二钱）　陈皮（八钱）　槟榔　枳实（炒，各二钱半）　木香（一钱）　人参（七钱）　炙草（二钱）
上为末，生姜自然汁浸，蒸饼丸，梧桐子大，每服三十丸，温水下。
●紫沉通气汤　治三焦气滞不能宣通，腹胁胀大，便涩。
紫苏　枳壳　陈皮　茯苓　甘草　槟榔（各五分）　沉香　木香　麦门冬　黄耆　五味子　桑白皮　乾姜　薄荷　枳实　荆芥穗（各三分半）
水煎服。
●分气紫苏饮　治腹胁疼痛，气促喘急，常服和胃进食。
五味子　桔梗　茯苓　大腹皮　草果　桑白皮　炙草（各等分）　紫苏叶（减半）
姜三片，入盐少许，水煎，食前服。
●珍珠散　治心中积热，口乾舌燥，恍惚闷乱，喜笑不休。
琥珀　珍珠粉　天花粉　铁华粉　大黄　生地　朱砂（飞）　马牙硝　寒水石（煅，各等分）
上为极细末，每服一钱，淡竹叶汤下。
●当归桃仁承气汤　治血滞胸中，心下痞滞，呕血。
桃仁（研，半两）　大黄（一两）　归梢（七钱半）　甘草　桂　芒硝（各三钱）
上㕮咀，作二服，水盏半，姜三片，入盐再煎一沸服。
●温胆汤　治心胆虚怯，触事多惊。
半夏　枳壳　白茯苓（各五分）　橘红（七分半）　炙草　青竹茹（一块）
姜三片，枣一枚，食前服。
●归脾汤　治思虑过度，劳伤心脾，健忘怔忡。
白术　茯神　炙耆　龙眼肉　酸枣仁　人参（各五分）　木香（二分半）　炙草（二分）
姜三片，枣一枚，水煎服。
●瑞竹堂补气汤　治气虚脉浮而软，怔忡无力，自汗。
炙耆（一钱）　人参　炙草（各三分）　麦门冬　桔梗（炒，各五分）
姜三片，水煎服。
●升阳顺气汤　治七情所伤，及劳役饮食不节，满闷短气。
升麻　柴胡　陈皮（各一钱）　半夏（三钱）　人参（三钱）　黄耆（四钱）　甘草　黄柏（各五分）　当归（一钱）　草蔻（二钱半）　神麴（一钱）
分作四剂，每服姜三片煎。恐则气下，宜此。
●升阳除湿汤　自下而上，引而竭之。
升麻　柴胡　防风　神麴　泽泻　猪苓（各五分）　苍术（一钱）　陈皮　炙草　麦蘖（各三分）
姜枣同煎。或加益智、半夏各五分。
●丹溪左金丸　治厥气上逆，及泻肝火。
黄连（六钱）　吴茱萸（一钱）
为末，粥糊丸，温水下。
●正气天香散　治妇人一切诸气作痛，或上冲凑心胸，或攻筑胁肋，腹中结块，发则刺痛，月水因之而不调，或眩晕呕吐，往来寒热，无问胎前产后，一切气病，并皆治之。
乌药（两半）　香附（六两）　陈皮　紫苏（各七钱半）　乾姜（五钱）
共为细末，每服二钱，白汤入盐少许调下，或神麴糊丸，如梧桐子大，每次五十丸，使汤同上。
胎前加条芩、白术各两半，去乾姜加砂仁五钱；产后加当归、川芎各一两半，黑豆煎，酒下。
大抵男子属阳，得病易散；女子属阴，遇气多郁。是以男子之气病者常少，女子之气病者常多。故治法曰，妇人宜调血以耗其气，男子宜调其气以养血，此之谓也。
●加减二陈汤　治一切气病。
肝气有馀，加青皮、川芎、木香、香附、山栀。
心气有馀，加条芩、黄连、香附。
脾气有馀，加枳实、香附、苍术、神麴、厚朴、山楂。
肺气有馀，加苏子、枳壳、桔梗、香附、桑白皮。
肾气有馀，加川楝、小茴、破故纸、香附。
在上焦胸臆之间而为痞满刺痛、伏梁等症，本方合小陷胸汤加木香。
在中焦而为痞满急痛者，本方合平胃散加木香，以平其敦阜之气；大便不利，合小承气微利之。
在下焦而为奔豚、七疝者，加青皮、官桂、山楂、栀仁、小茴、川楝。
在两胁攻筑作痛者，加青皮、川芎、香附、栀仁、木香。
如噫气，吞酸，嘈杂，加黄连、吴茱萸、香附。
如喘促气急，面目浮肿者，合五皮汤加紫苏。
如腹胀满者，加厚朴、枳壳、木香、槟榔、大腹皮、萝卜子。
●加减四君子汤　此气分正药也，诸气不足者，宜此补之。
肝气虚，加当归、陈皮、生姜。
心气虚，加生地、当归、麦门冬。
脾气虚，加白芍，倍甘草。
肺气虚，加黄耆、五味子、麦门冬。
肾气虚，加熟地黄、桂心。
血虚，合四物汤，名八物汤。
有痰，合二陈汤，名六君子汤。
●八味丸　治肾虚不能摄气归元。
淮地（酒蒸，二两）　山药　山萸肉　白茯苓　泽泻　丹皮　附子（炮）　桂心（各一两）
上为末，炼蜜为丸，如梧桐子大，每五十丸，空心食前温酒下。
●乌药顺气散　治气卒中昏仆者。似中风之状，勿作风治。
麻黄　陈皮　乌药（各一钱）　川芎　枳壳　白芷　桔梗（各五分）　乾姜（炮）
姜三片，枣二枚，水煎服，甦醒即止，勿服。


卷之八  ——————————————————————————————————————————————————————————————————————————————————————————

血病  ***************************
气属阳兮血属阴，内居脏腑外流经，
血常附气同升降，五十周身昼夜行。
经曰：阳者，卫外而为固也；阴者，中之守也。阳者卫气，阴者荣血也。荣卫之行，一日一夜常五十度于身，周而复始，如环无端。谨按经云：荣者水穀之精也，和调五脏，洒陈六腑，乃能入于脉也。源源而来，生化于脾，总统于心，藏受于肝，宣布于肺，施泄于肾，灌溉一身。目得之而能视，耳得之而能听，手得之而能摄，掌得之而能握，足得之而能步，脏得之而能液，腑得之而能气。是以出入、升降、濡润、宣通者，皆血之使然也。
《难经》云：气以呴之，血以濡之，互相为用不可须臾离也。故阴附乎阳，血常随气而行，苟无是气，则血不能自动，无以濡润乎一身也；阳依乎阴，气常随血而守，苟无是血，则气无所羁束，不能卫外而为固矣。此阴阳气血互为其根，而神机之不息欤。
肾水真阴血化源，坎中自有伏阳潜，
阴常不足阳常胜，勿使龙雷动九泉。
肾属水，乃天一至真之气，于卦为坎，《易·繫辞》云：坎为血卦。谓水为血之化源也，在男子则为精，女子则为血，皆曰天癸。天癸者，谓此癸水，天之所生者也，故曰真阴，经曰：人年四十，阴气自半，而起居衰矣。又曰：男子六十四而精绝，女子四十九而经断。精血之属阴也明矣。然坎虽属阴，其中有阳，故纳戊，戊与癸合，化而为火是也，藏于命门之中，谓之相火。经云：一水不胜二火，谓君火相火也。此丹溪所以著阳常有馀阴常不足之论。盖欲养此真阴以制阳火，不可自损其阴反为火所胜也。相火者，龙雷之火，伏于至阴之下，不可使之动。如阴虚则火动，其病之生不可胜言矣。
气行血动贵和平，顺则循经逆妄行，
逆气沸腾都是火，火为血病状难名。
夫人身之血，赖气以行。气升则升，气降则降，气顺则血和，循经而行不失其常。气逆则血乖，反其常而妄行也。所谓逆气者，非真阳之气也。由于客气之感，真邪混杂，气亦乱矣，所谓失血者，非真阴之血也。由于邪气之搏击，并其真血失之矣。故其所生之病，妄行至上，则吐衄；衰涸于外，则虚劳；妄反于下则便红；积热膀胱，则癃闭溺血；渗透肠间，则为肠风。阴虚阳搏，则为崩中；湿蒸热瘀，则为滞下；热极腐化，则为脓血；火极似水，血变紫黑。热胜于阴，发为疮疡；湿胜于血，则为痛痒；瘾疹皮肤，则为冷痹。蓄之在上，则人善忘；蓄之在下，则人如狂。堕击跌仆，则瘀恶内凝；气滞聚积，则为症瘕。症状百出，难以名言也。揆厥所由，非人失养之故欤。
所谓人之失养者，如喜怒不节，起居不时，饮食自倍，房劳过度，以致阴火沸腾，血从火动，蓄之则为蓄血，失之则为失血之症。血蓄于内者，瘀则易治，干则难治。血走于外者，从下流者为顺，其治易；从上溢者为逆，其治难。蓄血之病，以行血为主，宜桃仁承气汤、抵当丸主之。失血之病，以犀角地黄汤为主，分上下加减。
血蓄皆因邪热居，出而不止即成虚，
法宜四物汤为主，益胃升阳病自愈。
按成无己《伤寒明理论》云：血菀于上而吐血者，谓之薄厥，流于下而瘀者，谓之蓄血。此由太阳随经瘀热在里，血为热所搏结而不行，蓄于下焦之所致。小腹当硬满，小便自利，或如狂，或善忘，或屎黑色，皆蓄血症也。下血乃愈，宜桃仁承气汤、抵当丸之类。失血妄行者，热也，古今通用犀角汤、四生丸、十灰散者，盖血得热则妄行，得冷则凝，见黑则止也。凡用血药不可单行、单止、单用寒凉药。褚澄云：饮溲溺则百不一死；服寒凉，则百不丆生。血虽阴类，运用者，其阳和乎？
治血病者，必求血属之药。河间先生以四物汤为主治，随症辅佐，谓之六合汤。夫川芎，血中气药也，通肝经，性味辛散，能行血滞于气也；地黄，血中血药也，通肾经，性味甘寒，能生真阴之液也；当归分三治，血中主药也，通肝经，性味辛温，全用能活血，各归其经也。芍药阴分药也，通脾经，性味酸寒，能活血治虚腹痛也。若失血太多，气虚血弱，又当从长沙血虚以人参补之之法，阳旺则生阴血也，宜东垣升阳益胃汤主之。
若求辅佐之药，于四物中加用者，如桃仁、红花、苏木、血竭、丹皮者，血滞所宜；蒲黄、阿胶、地榆、百草霜、棕榈灰者，血崩所宜；乳香、没药、五灵脂、凌霄花者，血痛所宜；苁蓉、锁阳、牛膝、枸杞子、益母草、夏枯草、败龟板者，血虚所宜；乳酪血液之物，血燥所宜；乾姜、官桂，血寒所宜；生地黄、苦参，血热所宜。
血因火动损其阴，视所从来各有因，
或补或攻有真诀，莫轻至宝示非人。
东垣曰：伤寒家衄血者，仲景言不可发汗，盖为脉微也。若脉浮紧者，麻黄汤；浮缓者，桂枝汤；脉已微者，二药俱不可用，宜黄芩芍药汤主之。杂病见血，多责其热。如衄血，出于肺，以犀角、升麻、栀子、黄芩、芍药、生地黄、紫参、丹参、阿胶之类主之。咯唾血者，出于肾，以二冬、二母、桔梗、百部、当归、黄柏、远志、熟地黄之类主之。痰涎血者，出于脾，葛根、黄耆、黄连、芍药、当归、甘草、沉香之类主之。呕吐血出于胃也，实者，犀角地黄汤主之；虚者，小建中加黄连主之。诸失血症，详见下文。
鼻为肺窍上通天，真息清阳出入关，
衄蔑鼽腥都是热，补阴降火立时痊。
衄血出于肺。鼻者，肺之窍也。或因外感风寒，当与发散而不发散，使阳气不得舒伸，郁而为热，风寒初中于皮毛，肺先受之，故衄也。宜麻黄人参芍药汤主之。或因嗜酒，喜啖炙煿辛燥之物，或因误服热药，以致热聚于里而衄者，宜四物汤合东垣凉膈散主之；不止者，用止衄法。如鼻中无故血点滴出者，其血紫黑，乃火极而兼水化也。蔑血。如鼻中常有结，涕中有瘀血，其气腥者，谓之鼽血，此酒毒。并宜龙脑鸡苏丸主之，上清丸亦可。如衄久不止，失血太多成虚病者，茯苓补心汤主之。（方见气门。）
恚怒气逆必伤肝，饮食劳伤胃热传，
载血上行从火治，阴虚火动治应难。
吐血者，因火载血上行逆于口也，与衄血者同属火论。经云：怒则气逆，甚则呕血。此血即肝之所藏者。人怒则火起于肝，血随火上，故暴吐血，宜四物合三黄泻心汤主之。又饮酒之人暴吐血者，此血从胃中来也，宜藕汁散吞葛花丸。或无故大吐血者，宜四物汤吞四生丸，效。或因积怒伤肝，积忧伤肺，烦思伤脾，失志伤肾，暴喜伤心者，及饮食房劳，坠跌击扑者，以致荣血流积胸膈间，满则吐溢，血尽则止。积之日久，如前再吐，此有瘀血窠囊在内，乃内损之症，非妄行也。非平心气和之人，戒暴怒，淡滋味，绝妄想者，甚难调理，惟用轮回酒吞血郁越鞠丸。但觉胸中满痛，寒热如疟，此血欲动也，急用桃仁承气汤入韭汁、生姜自然汁，逐去其血，勿使再吐也。又有虚弱之人，阴虚火动者，宜凉荣汤主之。大抵吐血之症，久则成劳，宜郭可久治劳之法。（见后痨瘵门。）凡吐血不止，用三稜针，刺气冲穴立止。
咳嗽连绵气上奔，血随气上几忧惊，
急须补肺清心火，咳久成痨肾病深。
咳血者，出于肺也。肺主气，心主热，热则伤肺，故咳不已而有血也。宜以清金降火为主，茯苓补心汤、鸡苏散、天麦门冬汤。如咳久不止，只三两声，痰中带血者，此肾咳嗽也，不可治。
血随咯唾肾中来，莫将寻常失血猜，
惟有滋阴能降火，痰中血线病堪哀。
咯唾血者，出于肾也，宜丹溪滋阴降火汤主之。或有肺破咯唾有浓血者，阿胶散主之。
脾主痰涎带血红，血流胃脘与脾通，
化痰补胃无多诀，若是咽伤治不同。
脾主涎，痰涎杂血出于脾也。宜六君子汤，加当归、白芍、黄连主之。若一向咯唾，痰中有血，久而不已，咽痛声哑者，不治。又有因咳不转，咯伤咽门出血者，只用甘桔加半夏汤，细细呷之。
汗为心液出玄关，汗血皆因心火炎，
寒气闭藏成脉胀，不逢国手岂能痊。
心之液为汗，肺主皮毛。皮毛之间有汗孔，曰玄关。心主血，肺主气，血以荣于内，气以卫于外，如心火热甚，肺不能制，则荣强卫弱，而血从汗孔出也，名曰肌衄。宜当归六黄汤主之，外用男胎发烧灰盒之，立效。如毛窍之中，节次血出，少间不出，即皮胀如鼓，口鼻眼目皆胀，合名脉胀，此肺受寒邪，汗孔闭密，汗不得泄，卫强荣弱，宜麻黄六合汤主之。
便血肠风肠内平，腹疼脏毒认分明，
血来远近分先后，忽尔如崩属结阴。
肠胃不虚，邪气无从而入，惟人坐卧风湿，醉饱房劳，生冷停寒，酒面积热，以致荣血失道，渗入肠间，而大便下血，此肠风脏毒之所由作也。挟热下血清而色鲜，腹中不痛；挟冷下血，血浊黯，腹中有痛。清则为肠风，加减四物汤或槐花散主之；浊则为脏毒，宜四物合小乌沉汤，加炒乾姜主之。久而不止者，此胃气下陷也，宜升阳和血汤主之。
下血，先便后血者，此远血也，从小肠而来，宜四物汤加木通、茱萸、炒黄连，以泻小肠之火。如先血后便者，此近血也，从大肠而来，宜四物汤加槟榔、枳实、槐花、条芩，以泻大肠之火。《金匮要略》治远血，以伏龙肝散，近血以赤小豆当归散。
经曰：结阴者，便血一升，再结二升，三结三升。又邪在五脏，则阴脉不和，阴脉不和则血留之。结阴之病，阴气内结不得外行，无所禀令，渗入肠间，故便血也。其脉弦细而微迟，其症面色青黄不泽，心下痞，恶冷物，口乾，时有烦躁，不得安卧，手足稍冷，宜平胃地榆汤主之。更灸中脘、气海、三里。
下焦结热在膀胱，邪火熏蒸手太阳。
二症皆令人溺血，通仙试验有奇方。
如小便血自溺孔中出，涩数作痛，或杂溺而出者，此从膀胱中来也。宜四物合五苓散主之，以泻膀胱之火；如不已，小蓟饮子神效。
如小便出血不痛者，此心热移于小肠。血从精孔中出，宜四物合导赤散，更加黄连、山栀、条芩以泻小肠之火；不已者，当归承气汤利之。
如溺血久不止，血虚者，宜四物合牛膝膏主之。
齿属阳明怕热侵，血从齿出意沉吟，
舌间出血真奇怪，此病原来热在心。
上关齿属足阳明胃经，下关齿属手阳明大肠经。血从齿缝出者，曰牙宣，此阳明积热症也。宜服清胃汤，外以姜盐炒香附子，炒黑色为末擦止妙，不止者，或牙齿痛出血者，以调胃承气汤蜜丸服之。
人有舌上出血不止者，此心热也，宜洗心散，（方见火门，）外以蒲黄末擦之。
失血之人脉自芤，脉如洪数不胜愁，
涩微血少成虚损，滑小迟沉病可调。
《脉经》曰：脉芤为失血，涩为少血。吐血，唾血，脉滑小弱者，生；实大者，死。诸见血，身热脉大者，难治，是火邪胜也；身凉脉静者，易治，正气复也。
《脉诀》云：鼻衄吐血沉细宜，忽然浮大即倾危。失血后脉虚者，宜益胃升阳汤及人参饮子主之。
妇人天癸以时行，满泻愆期病在身，
满则闭经为蓄血，泻为崩漏失同名。
妇人之病与男子不同。男子之血宜静不宜动，妇人之血有动有静，常以三十日为期。冲脉满，任脉气足，然后动而下，故名月水。过此以后，则又静而不行矣。假如常静而不动，乃经闭也，经云：满而不泻者是矣，谓之蓄血，宜四物合桃仁承气汤。如常动而不静，为崩为漏，经云：泻而不满者是也，谓之失血，宜三黄补血汤加人参、炙甘草主之。

治血病诸方  ***************************
●桃仁承气汤　治蓄血。
桃仁（五钱）　大黄（一两）　甘草（二钱）　朴硝（二钱）
分作二服，姜三片煎。
●抵当丸　治蓄血。
大黄（五钱）　水蛭（石灰炒，五钱）　虻虫（去足翅，三钱）　桃仁（二钱，另研）
上四味，各取药末和匀，炼蜜丸，梧桐子大，每十丸，四物汤下。
●犀角地黄汤　治郁热不解，逼血妄行，为诸失血之症。
犀角　生地黄　丹皮　白芍（各等分）
肝经郁热，为呕血，加归梢、川芎、栀子仁、酒大黄。
心经郁热，加酒黄连、生甘草、麦门冬。
脾经郁热，为痰涎血，加石膏、山栀、甘草。
肺经郁热，为衄血，为咳血，加酒芩，衄加栀仁，咳加桑白皮、地骨皮。
肾经郁热，为唾血，加黄柏、知母。
胆经郁热，为呕血，加酒芩、赤茯苓。
小肠郁热，为溺血，加木通、甘草梢。
胃经郁热，为吐血，为咯血，加桔梗、枳壳、前胡，吐血更加调胃承气汤。
大肠郁热，为便血，加枳壳、槐花、黄芩、黄柏。
膀胱郁热，为溺血，加猪苓、泽泻、赤茯苓、滑石、车前子。
瘀血死血，加桃仁、红花、韭汁。
血不止，加藕节、小蓟根、百草霜。
●四生丸　治衄血、吐血，阳乘于阴，血热妄行。
生荷叶　生艾叶　生柏叶　生地黄（各等分）
上各取新嫩者烂研丸，如鸡子大，每一丸水煎服，或童便下。
●四物汤　凡见血症，皆是阳盛阴虚，君相二火亢甚，煎迫其血而出诸窍也。有蓄者，亦火食其气，故气衰不能行其血，血亦被火燥而乾结也。宜以此汤为主治，乃血分之正药也。
川芎　芍药（赤者行血，白者补血）　地黄（生行，熟补）　当归（酒洗）
常服。
加知母、黄柏，补阴降火，所谓壮水之主，以制阳光。
肝经蓄血，为胁下痛，加香附、青皮、栀子、酒大黄、桂枝、芍药。
失血为呕血，加栀子仁（炒黑）、酒大黄，入童便以降之。
心经蓄血，为心痛，加五灵脂、生蒲黄、乳香、没药。
失血为血出诸窍，盖心生血属火，加三黄泻心汤。
脾经蓄血为胀，合桃仁承气汤以泻之。
失血为痰涎血，合二陈汤加瓜蒌仁、枳实、生姜汁。
肺经蓄血为痈脓，加桔梗、枳壳、贝母。
失血为咳血，加二冬、阿胶，为衄血，合凉膈散。
肾经蓄血，为脐下痛，加川楝子、小茴香、破故纸。
失血为唾血，加黄柏、栀子仁，皆盐酒炒，更加肉桂少许，以泻肾火。
胃经蓄血，为胃脘当心而痛、加山栀（酒炒），最能清胃脘之血，桃仁泥入韭汁、姜汁少许，同服。甚者合桃仁承气汤。
失血为吐血，合四生丸同煎。
大肠蓄血为屎黑，善忘，合桃仁承气汤。
失血为便血，合槐花散。
膀胱蓄血，为狂，合桃仁承气汤，不效，合抵当丸同煎。
失血为溺血，合五苓散煎调元散。
凡诸失血加本方合四生丸同煎，入童便甚佳。
血出太多以致虚晕者，加人参一倍。
●益胃升阳汤　血脱益气，古圣人之法也。先补胃气以助生发之气，故曰：阳生阴长。诸甘药为之先务，举世皆以为补气，殊不知甘能生血，此阳生阴长之义，故先理气。人身之内，谷为宝也。
即补中益气汤（方见内伤。）加神麴一钱半，生黄芩，水煎服。
●麻黄人参芍药汤（又名麻黄桂枝汤）　治风寒在表，郁遏里热，火邪不得舒伸，故血出于口鼻，宜此主之，脉微弱可服。
麻黄　黄耆　白芍、炙草（各一钱）　桂枝　当归（各五分）　人参（二分）　麦门冬（三分）　五味子（五分）
水一盏半，先煮麻黄，令沸，放余药煎，临卧服。
●三黄补血汤　治六脉洪大，按之空虚，必面赤善惊上热，乃手少阴心脉也。此气盛多而亡血，以甘寒镇坠之剂，大泻其气，以坠气浮；以甘辛温微苦，峻补其血。
黄耆　当归　柴胡（各一钱）　熟地黄　川芎（各一钱半）　白芍　生甘草（各二钱）　丹皮　升麻（各五分）
分二服，每水二盅，煎一盅，稍热服。
如两寸脉芤，血在上焦，或衄，或吐，只用犀角地黄汤。
●龙脑鸡苏丸　清上膈，解酒毒，除邪热，并治咳血，唾血，衄血，吐血，诸淋下血，胃热口臭，肺热喉腥，脾疸口甜，胆疸口苦，并皆治之。
柴胡（二两）　麦门冬（二两）　炙黄耆（一两）　真阿胶（蛤粉炒，二两）　生地黄（末，六两）　蒲黄（微炒）　薄荷叶（九两）　炙甘草（一两五钱）　人参（二两）　木通（三两）
上除生地黄别研末，柴胡、木通二味用汤半升煎沸，浸一二宿去渣，其汁别放外，其诸药研筛细末，别收，却用白蜜二斤如法炼成，却入生地黄末，不住手搅，又入木通、柴胡汁，慢火熬成，和药末杵丸如豌豆大，每服五十丸，麦门冬汤下。
●上清丸　（见火门。）
●止衄法　东垣云：鼻血久不止，素有热而暴作者，诸药无验，神法以大绵纸一张作八折或十折，于冷水浸湿，置顶中，以热熨斗熨之，至一重或二重纸干立止。如衄血去多，面黄，眼多眵，手麻木者，宜黄耆芍药汤主之。
葛根　羌活（各五分）　白芍　升麻（各一钱）　炙甘草　黄耆（各三钱）
水二盏，煎一盏，食后服。
●又方　白芷、山栀不拘多少，烧存性，为细末，吹鼻，其血即止。
●又方　取新嫩车前草洗净，杵取自然汁约半碗，入白蜜二三茶匙搅匀，放重汤中温热，令病人徐徐呷之，日服二次，神效。病者要养性，此药亦治溺血。
●四物三黄泻心汤　治暴吐血。
四物汤加黄芩、黄连、大黄，俱用酒制，作汤服之。
●藕汁散　治吐衄不止。
生藕汁　生地黄汁　大蓟汁（各三合）　生蜜（半匙）
上件药汁调和令匀，每服一小盅，不拘时服。
●葛花丸　治饮酒过多，蕴热胸膈，以致吐血衄血。
葛花（二两）　黄连（四两）
上为末，以大黄熬膏子，丸梧桐子大，每服百丸，白汤下。
●丹溪血郁越鞠丸　治瘀血。
桃仁（去皮尖，另研）　香附子（童便浸）　红花　川芎　山栀（炒，各等分）
上为细末，神麴糊为丸，梧桐子大，每五十丸桃仁汤下。
●轮回酒　治吐血衄血，坠跌击仆，金刃伤血，无不效者。
取十二岁童子无欲心者，绝其烹调咸酸之味，令其洁净，多与米饮以助水道，常淡滋味。又恐溺薄无力，亦当与淡肉汁食之。凡溲溺时，剪头除尾，以磁器收之，每小盅以生姜自然汁一二点搅匀，徐徐饮之。如冷则以重汤顿服。
此童便降火滋阴又能消瘀血，止吐衄诸血，无不应效。一名溲，一名还元汤。先贤有言，凡诸失血，服寒凉百无一生，服童便者百无一死。
●凉荣汤　治吐衄诸血。
黄柏　知母　麦门冬　白芍　蒲黄　甘草　生地黄　归梢　扁柏叶（炒，各等分）
每服九钱，水煎服。
●鸡苏散　治劳伤肺经，咳嗽有血。
鸡苏（即薄荷叶也）　黄耆　生地黄　阿胶　白茅根　贝母（各一钱）　麦门冬　蒲黄（炒）　桔梗　生甘草（各五分）
水煎。
●天麦二冬散　治咳血神效。
二冬　二母　桔梗　甘草　阿胶　生地黄　桑白皮（蜜）　真苏子（炒，各等分）　黄连（炒，减半）
每服五钱，水一盏，煎八分，入阿胶，再煎一服。
●丹溪滋阴降火汤　治咯唾有血。
二冬　二母　桔梗　黄柏（酒炒）　熟地黄　远志（各等分）　乾姜（炒黑，少许）
水煎。
●阿胶散　治肺破嗽血，咯唾血出。
人参　白茯苓　生地黄　天门冬　五味子（各五分）　阿胶（珠）　白芨（末，各一钱）
上除白芨另研细末，用水一盏，入蜜二大匙，糯米百粒，姜三片，煎七分，去渣，入白芨末服。
●加减六君子汤　治痰涎血。
即四君子、二陈汤相合，加当归、白芍、黄连是也。
●甘桔加半夏汤　治咽伤，咯唾有血。
即甘桔汤加半夏是也。（方见瘟疫门。）
●麻黄六合汤　治脉胀病。
即四物汤加麻黄、生姜是也。
●加减四物汤　治肠风下血。
侧柏　生地　当归　川芎（各八分）　枳壳　荆芥穗　槐花　炙甘草（各四分）　地榆　条芩　防风（各六分）　乌梅（一个）
水二盏，姜三片煎，空心服。
●槐花散　治肠风脏毒下血，神效。
槐花（炒）　侧柏叶（炒）　荆芥穗　枳壳（炒，各等分）
为细末，每服二钱，空心米饮下，或酸煮面糊丸，梧桐子大，每五十丸，空心食前酒下。
●四物合小乌沉汤　治脏毒下血。
乌药（一两）　香附（醋制，二两）　甘草（二钱半）
共为末，每一钱煎四物汤调服。
●升阳和血汤　治肠澼下血，另作一派，其唧唧然出者，有力远射，四散如筛，肠中作痛。
陈皮（二分）　蒲黄　当归　苍术　秦艽　肉桂（各三分）　生地黄　丹皮　生甘草（各二分）　升麻（七分）　炙甘草　黄耆（各一钱）
水二盏煎，空心服。
治粪后血，谓之远血。四物汤四钱，加木通、黄连（萸炒）各一钱，水煎。
治粪前血，谓之近血。四物汤四钱，加条芩（酒炒）、槐花（炒）、枳实（麸炒）、槟榔各八分，水煎。
●平胃地榆汤　治结阴便血。
白术　陈皮　茯苓　厚朴　葛根（各五分）　地榆（七分）　乾姜（炒黑，五分）　当归（炒）　神麴　白芍　人参　益智（各三分）　苍术（制）　升麻　附子（炮，各一钱）
上㕮咀，水二盏，姜三片，枣二枚煎，空心服。
●四物五苓散　治小肠淋血。
即四物用赤芍、生地黄，合五苓散去桂是也。
●小蓟饮子　治溺血神效。
山栀（炒）　炙甘草（各七分）　生地黄（一钱一分）　小蓟根　蒲黄（炒）　滑石　木通　淡竹叶　藕节
水煎。
●四物导赤散　治溺血不痛者。
四物用生地黄、赤芍，合导赤散，加条芩、山栀是也。
●当归承气汤　即大承气汤是也。
●牛膝膏　用川牛膝一斤切细，以新汲水五大盏，煎耗其四，入麝香少许，收用。
●人参饮子　治失血之后，脾胃虚弱，气促气弱，精神短少，六脉无力。
人参（五分）　炙黄耆　白芍　炙甘草（各一钱）　麦门冬　当归（各三分）　五味子（五个）　加熟地黄（一钱）
姜三片，枣二枚，水煎。生脉散加减方也。
夫血者，神气也，血盛则形盛而脉实，血衰则形衰而脉弱。持之则存，失之则亡。甚矣，血之不可不养也，常以饮食日滋，取汁变化。故失血之人，当以补脾胃为本。如东垣之补中益气汤、双和散，仲景之炙甘草汤、小建中汤皆要药也。
●炙甘草汤　治虚劳不足，脉结浮者。
炙甘草（二钱）　桂枝　生姜（各一钱半）　麦门冬（一合）　柏子仁（一合）　人参　真阿胶（各一钱）　大枣（二枚）　生地黄（三钱）
分三剂，水煎。
●双和散　补血益气，治虚劳少力。
黄耆　当归　川芎　熟地黄（各一钱）　官桂　炙甘草（各七分半）　白芍（二钱半）
上作二服，水二盏，姜三片，枣一枚，煎服。大病之后，虚劳气乏者，以此调治。


卷之九  ——————————————————————————————————————————————————————————————————————————————————————————

痰病  ***************************
太玄真一化元精，鱼有涎兮木有津，
尽去其痰休浪语，不知何物润其身。
肾为水脏，乃受天一至玄之气以生，其中津液，谓之真精。入心为汗，入肝为泪，入肺为涕，入脾为涎，自出为唾，是皆后天渣滓之物，何莫而非先天太玄之所变化也。痰者，五液之统名也。苟得其养，则散于五脏而为液，苟失其养，则聚于一处而成痰矣。然则人身中之有痰，犹木之有津，鱼之有涎，所赖滋润养乎身体者也。今之病痰者，苦痰之多，欲尽去之。治痰者，不知痰乃身之宝，吐之下之，欲尽其痰，以徇一时之利。及其去之不尽，其痰转多，攻之不止，真精乃竭而死矣。吁，可痛哉！
谨按褚澄云：天地定位，而水位乎中。天地通气，而水气蒸达，土润膏滋，云兴雨降而百物生。人肖天地，亦有水焉。在上为痰，在皮为血，在下为精，从毛窍出为汗，从腹肠出为泻，从疮口出为水。痰尽死，精竭死，汗枯死，泻极死，水从疮口出不止，干，即死。由是观之，痰不可尽去也明矣。
痰饮原从水穀生，脾能传化作真精，
只缘饮食伤脾胃，津液不行痰饮成。
《正理论》云：穀气入胃，脉道乃行，水入于经，其血乃成。人资水穀，以养其身，脾胃强者，受其水穀而变化之。水穀之精气为荣，荣者血也；悍气为卫，卫者气也。气血和平，荣卫流通，何痰饮之有哉！惟夫饮食不节，起居不时，七情内伤，六淫外感，脾胃失矣，所以血不归经，蓄而成饮，穀不化气，腐而为痰。痰聚脾胃，脾胃不运；旧谷未尽，新谷又增，脾胃重伤，并其清气皆成浊败之物矣。清而浊者曰饮，浊而浊者曰痰，清浊不分，积饮亦成痰矣。饮者蓄水之名，自外而入也。痰者肠胃之液，自内而生者也。
五饮为邪症不同，痰生百病几人通，
饮宜上下分消去，痰要扶脾勿尽攻。
《要略》云：四饮者，痰饮、悬饮、溢饮、支饮也。又有留饮、伏饮，谓之四饮六症。或云五饮者，即伏饮、留饮合为一症也。五饮症治，详见下文。
陈无择云：人之有痰饮者，由荣卫不清，气血浊败凝结而成也。内七情汩乱，脏气不行，郁而生涎，涎结为饮，为内所因。外则六淫浸胃，玄府不通，当汗不汗，蓄而为饮，为外所因。或饮食过伤，色欲无度，运动失宜，津液不行，聚为痰饮，不属内外因。其为病也，为喘、为咳、为呕、为泻、为眩晕、嘈杂、怔忡、寒热、疼痛、肿满、挛躄、癃闭、痞膈，如风痫之类，皆是也。
子和云：凡人病痰者有五，一曰风痰，二曰热痰，三曰湿痰，四曰酒痰，五曰食痰。
王隐君治痰有五：曰风痰，寒痰，热痰，气痰，味痰。夫味痰者，兼酒痰、食痰，乃因饮食酒醪厚味而得之。气痰即陈氏所谓内因七情汩乱而得之。风痰、寒痰，当合作外因六淫之感得之。热痰，因其人素有积热得之。湿痰因脾胃虚弱得之。诸痰症治详见下文。
按《原病式》云：积饮，留饮积蓄而不散也。水得燥则消散，得湿则不消，法宜上下分消，以去其湿。在上，则吐之汗之，在下，则利其大小便也。然诸湿皆属于脾，治当补脾胃，清中气，则痰自然运下。丹溪先生曰：中焦有食积与痰而生病者，胃气亦赖所养，卒不可便攻，攻尽则愈虚，而病剧矣。
痰饮古来从湿治，湿能生火火助湿，
诸痰变动火为邪，气即是火须理气。
按痰乃积饮所化，故《原病式》列于太阴湿土之条。盖湿盛则生热，热盛则生痰。痰者，乃湿热相搏，火土熏蒸，津液不流，清浊混杂之所成者也。然流行乎一身者，气也。气即是火，热则伤气，变为火邪。痰之变动，皆火之所为也。故治痰者，常以理气清气为主，治其本也。
或云痰之清白者为寒，黄浊为热。殊不知痰之初生也，犹是水液，故清白而稀薄，及其久也，渐变为黄浊稠黏之物矣。以予论之，痰之走散者，火也；其结聚者，湿也；其色之清薄淡白者，湿也；色黄浊而味恶，为酸辣腥臊焦者，火热之所化也。
经言积饮湿中生，金匮推明五症分，
莫漫多言立纲纪，只求胃气得和平。
《金匮要略》云：其人素盛今瘦，水走肠间，沥沥有声，谓之痰饮。又云：病痰饮者，当以温药和之。宜茯苓桂枝白术甘草汤。深师消饮丸主之。
饮后水流在胁下，咳唾引痛，谓之悬饮，仲景用十枣汤。谓治悬饮者，法当下之也。今以河间控涎丹代之。盖痰在胁下，非白芥子不能除也。
饮水流行，归于四肢，当汗出而不汗出，身体疼重，谓之溢饮。病溢饮者，当发其汗，宜小青龙汤主之。
咳逆倚息，短气不得卧，其形如肿，谓之支饮，小青龙汤主之。
青龙汤服已，多唾口燥，寸脉沉，尺脉微，手足厥逆，气从小腹上冲胸咽，手足痹，其面翕翕如醉状，因复下流阴股，小便难，时覆冒者，与茯苓桂枝五味子甘草汤，治其气冲。
冲气即低，而反更咳胸满者，用桂苓五味甘草汤去桂加乾姜、细辛，以治其咳满。
咳满即止，而更复渴，冲气复发者，以细辛、乾姜为热药也。服之当遂渴，而渴反止者，为支饮也。支饮者，法当冒，冒者必呕，复纳半夏以去其水，水去呕止。其人形肿者，加杏仁主之。其症应纳麻黄，以其人遂痹，故不纳之。若逆而纳之者，必厥。所以然者，以其人血虚，麻黄发其阳故也。若面热如醉，此为胃热上冲熏其面，加大黄以利之。
心下有支饮，其人若冒眩，泽泻汤主之。
胸满，厚朴大黄汤主之。
膈间支饮，其人喘满，心下痞坚，面色黧黑，其脉沉紧，得之数十日，医吐下之不愈，以防己汤主之。虚者即愈，实者三日复发，复与不愈者，宜防己去石膏加茯苓芒硝汤主之。
夫心下有留饮，其人背寒冷如冰。夫留饮者，胁下痛引缺盆，胸中有留饮，其人短气而渴，四肢历节痛。脉沉者，有留饮，宜控涎丹主之。
膈上病痰满，喘咳呕吐，发则寒热，背痛腰疼。目泣自出，其人振振身瞤，必有伏饮。宜小青龙汤主之。
水在心下，坚筑短气，恶水不欲饮，宜小陷胸汤主之；或小半夏茯苓汤。
水在肺，吐涎沫，欲饮水，宜金沸草散主之。
水在脾，少气身重，宜六君子加苍术汤主之。
水在肝，胁下支满，嚏而痛，宜小柴胡加牡蛎汤主之。
水在肾，心下悸，宜五苓散主之。
痰多怪症罕曾闻，开示详明王隐君，
但使滚痰为主治，当时立法未能精。
王隐君论云：痰症古今未详，莫知其为病之原。或头风眩，目运耳鸣；或口眼蠕动，眉稜耳轮俱痒；或痛；或四肢游风肿硬而似疼非疼；或为齿颊痒痛；或为牙齿浮而痛痒不一；或噫气吞酸，心下嘈杂；或痛；或哕；或咽嗌不利，咯之不出，咽之不下，其痰似墨，有如破絮桃胶蚬肉之状；或心下如停冰铁，心气冷痛；或梦寐奇怪之状；或足腕痠软，腰背骨节卒痛；或四肢筋骨疼痛难名，并无常所，乃至手麻臂疼，状若风湿，每脊上，每日一条如线之寒起者；或浑身习习如卧芒刺者；或眼黏湿痒，口糜舌烂，喉痹咽痛；或绕项结核，状若瘰疬；或胸腹间如有二气交纽，噎塞烦闷，有如烟火上冲，头面焙热；或为失志癫狂；或中风瘫痪；或痨瘵荏苒之疾；或风毒脚气；或心下怔忡如畏人捕；或喘嗽呕吐；或呕冷痰绿水黑汁，甚为肺痈肠毒便脓挛跛。盖内外为病，百般皆痰所致，其状不同，难以尽述。盖津液既凝为痰，不复周润三焦，故口燥咽乾，大小便秘，面如枯骨，毛发焦藁，妇人则因此不通经脉。若能逐出败痰，自然服饵有效。余常用滚痰丸，一药以愈诸疾，不可胜数矣。
刘宗厚云：谨按痰之为病，仲景论四饮六症，无择叙内外三因，俱为切当。盖四饮则叙因痰而显诸症者，三因则论其因有所伤而生痰者也。惟隐君论人之诸病者，悉出于痰，此发前人所未论，可谓识痰之情状，而得其奥者矣。制滚痰丸一方统治斯疾，固为简便，较之仲景三因有表里内外，而分汗、下、温、利之法，则疏阔矣，况又有虚实寒热之不同者哉！
密斋治痰饮之法，若禹之行水，顺其势而利导之可也。在上者吐之，在表者汗之，在里者下之。若只用滚痰丸一方，偏矣。滚痰丸，因十枣汤、神祐丸之太峻，而以代之者也。如痰饮伏于肠胃之间，胶固壅塞，饮食不化，荣卫不行，不以滚痰丸逐而去之，则拘矣。故曰执中无权，犹执一也。
痰涎蓄聚久成疴，若不驱除气不和，
客者除之防害主，譬如去莠养嘉禾。
经云：客者除之，留者去之。谓非其固有而有之，害也。如痰涎败浊之物，原非精津气血之类。一旦有之，法当驱逐使之亟去也。苟执痰无补法之说，不审虚实汗下，以寒攻之，则为寒中，以热攻之，则为热中，应下而吐者则伤其上焦之气，因吐而下者，则伤其下焦之血。旧痰未除，新痰又起矣。如谓痰不可尽除，偏执专补脾胃之说，使痰涎陈腐佔住于肠胃之间，养寇入室，宁非正气之贼邪，非天下之至神，不足以语此。故良工知之，痰在上可吐，则吐之，重则瓜蒂散，轻则用丹溪吐法。痰在中下者，可下则下之，重则十枣汤、控涎丹，轻则滚痰丸。设有可吐可下之症而无可攻之脉，则攻补兼行，不失先后之序可也。
痰之可吐者，如脉浮当吐，痰在膈上当吐，胶固稠浊，必用吐，痰在经络中，非吐不可，吐中就有发散之义。凡所吐法，宜先升提其气。用防风、山栀、川芎、桔梗、芽茶、生姜之类，或就用此药探吐。吐时，须先以软帛勒住腰腹，而于不通风之处行之。
痰之可下者，如脉沉实滑大当下，心下痞，腹满不减，或痛，当下。大小便不利，不可不下。枳实泻痰能冲墙倒壁，风化硝泻老痰，咸能软坚也，大黄下痰推陈致新，芫花之辛以散饮，大戟之苦以泻水，甘遂直达水气所结之处，牵牛之去热痰也，巴豆之去寒痰也。易老号斩关夺门之将，大宜详审，不可轻用。
丹溪云：痰之可表者，汗之；可下者，利之；滞者，导之；郁者，扬之；热者，清之；寒者，温之；偏热偏寒者，反佐而行之；挟湿者，淡以渗之；挟虚者，补以养之，治法至矣。第恨医者不善处治，病者不守禁忌，遂使药助病邪，展转深痼，去生远矣。
理气行痰自有方，昔贤留下二陈汤，
能明脉症加参佐，安肾扶脾法最良。
治痰之法，理气为先，和胃次之。若风，若寒，若湿，若热之类，当各寻其所受之因，风则散之，寒则温之，湿则渗之，热则清之，气则顺之，食则消之，酒则解之，各有其方，不可一例求也。
风痰者，因中风得之，风伤肝，多成瘫痪奇症。宜豁痰丸、搜风化痰丸主之。
寒痰者，因形寒饮冷则伤肺，初则为咳，宜橘皮汤、参苏饮。久则成骨痹。
湿痰者，因停饮不散，湿则伤脾，多体重软弱，宜神术丸、中和丸、加减参苓平胃散。
热痰者，火盛制金，热伤肺，病多烦热，宜清气化痰丸、茯苓丸主之。
气痰者，因事逆意而得之，宜前胡半夏汤、三仙丸。若有痰成块结于咽喉，吐咯不出者，俗呼梅核气，难治。四七汤治之，或作丹溪加咸能软坚之味，姜汁蜜丸亦可，加味二陈汤主之。
酒痰者，因饮酒太过得之。初得之，宜葛花解酲汤，久则宜服清金化痰丸。
食痰者，因饮食太饱得之，宿食成积，积久成痰。宜枳术化痰九、秘传豁痰丸。老痰者，年久之痰，黄浊稠黏，气味俱恶，宜节斋化痰丸。
凡服治痰之药无效者，当其脾胃虚弱也。盖肾为津液之主，脾为转运之官。今痰之不除者，由于肾水虚弱不能受脏腑之津液而藏之，使津液败浊而为痰饮，宜加味地黄丸主之。又由脾虚不能运化精微，以成津液停留肠胃之中，积而成痰，内行脏腑，外走经络也，宜参苓白术丸主之。
痰在身中随气行，内留脏腑外行经，
观其所止为何病，只要良工认得真。
肝有痰，为瘫痪风，为偏头风，为眩晕，为转筋，为胁下痛，为腰痛不可以俯仰，为大小便硬，为目昧不明，眼见物如黑状，为卵肿㿗疝，为囊缩，或痿厥不起，为梦交泄精，为阴臊，女人为经闭不行，小腹肿，为漏下白涎腥臭，为胸满呕逆，为善怒目[目充]。
胆有痰，为胸胁痛，不能转侧，为口苦，为善太息，为呕苦汁，为头角痛，为颔肿，为目锐眦痛，为缺盆中肿痛，为腋下肿，为寒热如疟，为结核，为瘰疬马刀挟瘿。
心有痰，为善惊，为癫痫，为怔忡，为嗌乾渴而欲饮，为心痛，为舌肿痛，为笑，为不语，为痰迷如祟。
小肠有痰，为嗌痛，颔肿不可回顾，为臂痛，为耳聋、目黄，为颊肿，为小便淋血，为脐下疝痛，为肠中沥沥有水声。
脾有痰，为肿，为满，为体重或痛，不能动摇，为腹胀，善噫，食不下，食则呕，为四肢不举，怠惰，嗜卧，为舌本强痛或烦心，为心下急痛，为寒疟，为溏泄，为黄疸，为健忘，为头眩痛。
胃有痰，为洒洒振寒，善伸数欠。病至恶人与火，闻木声则惕然而惊心动，欲闭户牖而处，甚则登高而歌，弃衣而走。为贲响腹胀，为狂疟，湿淫汗出。为胃脘当心而痛，为鼽血，为口喎唇胗，为喉痹，为大腹，为水肿，为膝膑肿痛，为齿肿痛，为跗肿。
肺有痰，为喘，为咳，为缺盆中痛，甚则交两手而瞀，为肺胀而喘上气逆，为胸满，为肩臂痛，为小便数而欠，遗失无度。
大肠有痰，为齿痛颊肿而喉痹，为大便硬，为痔，为脱肛，为便白脓。
肾有痰，为喜唾，为喝喝而喘，坐而欲起，为目䀮䀮然如无所见，为善恐，惕惕然如人将捕之，为腰痛，为咽肿嗌乾及痛，为肠澼，为膝股内后廉痛，为痿厥，嗜卧，足下热而痛，为涌水。
膀胱有痰，为头痛，为腰脊痛，为痔，为疟，为狂癫，为目中泪出，为项、背、腰、尻、膕、腨、脚背痛，为小便白浊，妇人白带。
痰在经络为肿，为痛，为麻木，为痈疽，为结核。
以上脏腑经络之病，于各病门求之。

治痰病诸方  ***************************
●苓桂术甘汤　治心下有痰饮，胸胁支满，目眩。
茯苓（一钱）　桂枝　白术（各七分半）　甘草（五分）
水煎服。
●深师消饮丸　治停饮胸满呕逆，腹中水声，不思饮食。
白术（二两）　茯苓（半两）　枳实（炒）　乾姜（各七钱）
上为细末，炼蜜丸，梧桐子大，每三十丸，温水下。
●十枣汤　治悬饮内痛。
芫花（炒）　甘遂　大戟（各等分）
为细末，以水一盏半，先煮大枣十枚，至八分去渣，入药末，强人一钱，瘦人半钱，平旦服之。不下，更加半钱快下，后以糜粥自养。
●控涎丹（一名妙应丸）　凡人忽患胸背、手足、颈项、腰胯隐痛不忍，筋骨牵引钓痛，时时走移不定，乃是痰涎在心膈上下，变为此痰，或手足冷痹，气脉不通，误认瘫痪，非也。一名妙应丸。
甘遂（去心）　紫大戟　真白芥子（各等分）
上为细末，米饮糊丸，梧桐子大，晒乾，食后临卧，淡姜汤下，或热水下五、七丸至十丸。
●小青龙汤　治湿热者，当发其汗。又治支饮咳逆倚息不得卧。
麻黄　芍药（各二钱）　细辛　乾姜　甘草　桂枝（各一钱半）　五味子　半夏（各二钱）
上作一服，水三盏，先煎麻黄减半，去沫，入诸药煎一盏，温服。
●桂苓甘草五味汤　治支饮病服前青龙汤后，有气从小腹上冲胸咽。
茯苓（四钱）　桂枝（四钱）　炙甘草（三钱）　五味子（二钱）
水二盏，煎一盏，温服，以治其气冲。
如冲气已下，及更咳胸满者，本方去桂，加乾姜、细辛各三钱，治其咳满。如咳满已止，又呕者，加半夏二钱，以去其水。如水去呕止，形肿者，又加杏仁二钱，以去其肿。如面赤者，此胃热也，又加大黄三钱。
●泽泻汤　治心下有支饮，其人苦冒眩者。
泽泻（二钱半）　白术（一钱）
水一盏，煎七分，温服。
●厚朴大黄汤　治支饮胸满者，即小承气方也。
●汉防己汤　治膈间支饮，喘满，心下痞坚，医吐下之不愈。
汉防己（三钱半）　石膏（鸡蛋大，一枚）　桂枝（一钱七分）　人参（三钱半）
水二盏，煎一盏服。
其人虚者必效。如不效者，实也，去石膏加大黄三钱半，微利则愈。
●小陷胸汤　治水在心，心下坚筑，短气，恶水不欲饮。（方见伤寒门）。
●小半夏茯苓汤　治卒呕吐，心下痞，膈间有水，眩悸者。
半夏　茯苓　生姜（各等分）
每三钱，水二盏，煎一盏，温服。
●金沸草散　治水在肺，咳嗽吐涎沫。
旋覆花　前胡　荆芥穗（各一钱半）　半夏（七分半）　甘草　细辛（各三分）　赤茯苓（一钱）
水一盏，姜三片，枣一枚，煎服。
●六君子加苍术汤　治水在脾，少气体重。四君子、二陈合，加苍术是也。
●小柴胡加牡蛎汤　治水在肝，胁下痛。小柴胡加牡蛎一钱是也。
●五苓散　治水在肾，心下悸。
●王隐君滚痰丸
大黄（酒蒸）　黄芩（酒洗，各八两）　沉香（半两）　礞石（硝煅，一两）
共极细末，水丸梧桐子大，每五七十丸，量虚实加减，清茶下，或温水下。
●瓜蒂散　痰饮在膈上，宜此吐之。
瓜蒂（炒）　赤小豆（各等分）
二味各研末，和匀，水二盅，香豉一合，作稀粥，去渣，取三分之一和散一钱，顿服之。不吐，少少又加，得吐乃止。诸见血虚家不可用。
●丹溪吐法　用萝卜子半升，擂和，以浆水一盏，去渣，少入油与蜜，温服。
或鲜虾半斤，入浆葱、姜等物料，水煮熟，先吃虾，后吃汁。少时以鹅翎探吐（先以桐油浸，以皂角水洗，晒乾待用）。
●豁痰丸　治风痰壅盛。
南星（三两）　半夏（二两，各切大片，用浓皂角水浸一宿，焙乾为末）　白附子　五灵脂　真姜蚕（炒去丝）　北细辛　白矾（焙，各一两）　全蝎（焙，三钱半）
上为细末，皂角浆煮面糊丸，梧桐子大，每二三十丸，姜汤下。
●搜风化痰丸　治风痰。
槐角子　白殭蚕　白矾（焙）　陈皮（去白）　人参　荆芥穗　天麻（各一两）　朱砂（半两）　半夏（姜汁炒，四两）
上为末，姜汁浸，蒸饼丸，朱砂为衣，每四十丸，姜汤下。
●橘皮汤　治寒肺，胸膈停痰汪洋，嘈杂多唾清水。
半夏（一钱）　白茯苓　陈皮（各六分）　细辛　青皮　桔梗　枳壳　甘草（炙，各四分）　旋覆花　人参（各三分）
水二盏，姜三片，煎一盏，食后服。
●温胃化痰丸　治寒脾，胸膈不快，痰涎不已。
半夏（姜制，三两）　陈皮　乾姜　白术（各一两）
上为细末，姜汁煮，糊丸，梧桐子大，每二十丸，姜汤下。
●神术丸　治湿痰。
苍术（制）　生油麻半盏（水一盏，擂碎取浆）
将肥大胶枣十五个煮取肉，杵烂，入麻浆和捣，入术末捣和丸，梧桐子大，日晒，每五七十丸，滚汤下。
●中和丸　治湿痰气热。
苍术（制）　黄芩　半夏（洗）　香附子（各等分）
上为末，粥丸，梧桐子大，每五七十丸，姜汤下。
●参苓平胃散　治脾胃湿痰，胸满短气，呕哕恶心，噫气吞酸，体重节疼，常多自利，及五噎八膈痞。
苍术（半斤）　厚朴（姜汁炒）　橘红（各五两）　炙甘草　白茯苓（各二两）　人参（一两）
上为末，每服五钱，水二盏，姜三片，枣一枚，煎一盏，温服。一方用大胶枣煮烂，捣和丸，如小豆大，每五十丸，姜汤下。
●清气化痰丸　治热痰，清头目，凉膈。
半夏（汤洗，二两）　陈皮　茯苓（各一两半）　薄荷叶　荆芥穗（各五钱）　黄芩（酒炒）　栀子仁　连翘　桔梗　炙甘草（各一两）　苍术　香附子（各一两）
上为细末，姜汁煮，面糊丸，梧桐子大，每五七十丸，食后临卧温水下。
盖痰因火动，气因郁成，故作胸膈痞满，头目昏眩。今用二陈汤以豁痰，凉膈散以降火而散风热，香附、苍术开郁顺气，何痰之不愈哉！
●指迷茯苓丸　治中脘停痰，臂痛难举，有效。
半夏（四两）　茯苓（二两）　枳壳（炒，一两）　风化硝（半两）
上为细末，蒸饼，或神麴、姜汁煮糊丸，梧桐子大，每五十丸，姜汤下。
●前胡半夏汤　治气痰。
北前胡、半夏、茯苓（各三分）　陈皮　木香　紫苏　枳壳（炒）　甘草（各三分）
姜三片，乌梅少许，水煎。
●四七汤　治七情四气郁结，聚痰涎状如破絮，或如梅核在咽喉之间，咯不出，咽不下。并治中脘痞满，痰涎壅盛，上气喘急。即：
●七气汤　（方见气门）。
●三仙丸（又名玉粉丸）　治中脘滞气，痰涎不利。
南星　半夏（各五两）　姜汁（作曲）　香附子（盐水浸）　陈皮（各五两）
上为细末，姜汁糊丸，如梧桐子大，每四十丸，姜汤下。
●加味二陈汤　治梅核气。
二陈汤加黄芩　桔梗　枳壳（炒）　真苏子　香附子　栀子仁　白豆蔻（各等分）
姜引煎。
●丹溪方
用瓜蒌仁　杏仁　真海石　桔梗　连翘（各等分）　朴硝（减半）
上为末，姜汁蜜丸，噙化。
●清金化痰丸　治上热、酒毒、痰火郁结、咯吐痰火之症。若内伤久嗽者，不可服。
真青黛　瓜蒌霜　连翘（去心酒洗）　贝母　片芩　香附子（童便浸）　真海石　蛤粉（各一两）　风化硝（半两）
上为细末，炼蜜丸，如芡实大，每一丸，噙化，清茶咽之。
●枳术化痰丸　消食积，化痰涎，理脾顺气，开郁宽膈。
白术　陈皮　青皮　香附子（酒浸炒）　苏子（各二两）　枳实（麸炒）　山楂（各一两）　神麴　麦芽　萝卜子　白茯苓　杏仁（另研，各一两）　南星　半夏（各四两，切片）　生姜（四两）　皂角　白矾（各二两，水煮透，焙为末）
上杏仁以上十二味，共为细末，入星半末和匀，以姜汁、竹沥煮面糊丸，梧桐子大，每五七十丸，姜汤下。
●秘传豁痰丸　治食积痰热。
陈皮（四两）　山楂肉　神麴（炒，各二两）　当归（酒洗）　黄芩　白术（各四两）　半夏（姜汁浸七日）　黄连（净）　白茯苓　炙甘草（各一两半）　枳实（二两半）
共为细末，汤浸蒸饼丸，梧桐子大，每四五十丸，食后姜汤下。
●节斋化痰丸　治老痰挟火症，亦治酒痰。
天门冬（去心）　黄芩（酒炒）　真海粉（另）　瓜蒌霜（另）　橘红（各二两）　桔梗　香附子（盐水浸炒）　连翘（各五钱）　真青黛（另，二钱）　风化硝（三钱）
上为末，炼蜜入生姜汁少许，和药杵丸，如龙眼大，每一丸，姜汤下。
●利膈化痰丸　治老痰挟湿者。
南星　半夏（各一两）　姜汁（作饼晒乾）　真海粉　瓜蒌霜　贝母　香附子（童便制，各半两）
上为末，用牙皂十四挺，捶破，水一盏半，煮杏仁（去皮尖）一两，同煮水将干，去皂角，擂杏仁如泥，入药末搜和，再以姜汁浸，蒸饼为丸，绿豆大，青黛为衣。每五六十丸，姜汤下。
●加味地黄丸　治肾虚不能纳水，水不归经，以成其血，而变为痰饮也。
地黄（酒蒸焙末，二两）　山茱萸肉　白茯苓　山药　杜仲（盐酒炒，另取末）　巴戟（去心，净肉）　远志（去心）　小茴香（炒，各一两）　泽泻　肉苁蓉（酒洗，焙）　牡丹皮　破故纸（炒，各七钱）
上为末，炼蜜丸，梧桐子大，每五十丸，空心食前酒下。
●参苓白术丸　治脾胃虚弱，不能运化水穀以养荣卫，反积为痰饮之症。
即参苓白术丸加砂仁，以荷叶浸粳米糊丸。
●加减二陈汤　治一身之痰，无所不至，乃治痰之要药也。
陈皮（一钱）　半夏（二钱）　白茯苓（一钱）　甘草（五分）
如痰在头作痛者，加川芎、藁本、升麻、柴胡、蔓荆、细辛、薄荷之类。
如痰在腰胯，膝下肿痛，加苍术、黄柏、防己、木通、萆薢、木瓜、牛膝。
如痰在胸腹中作痛，或痞满，加白术、枳壳、桔梗、砂仁、神麴、麦芽。
如痰在胁下作痛，或漉漉有声，加柴胡、青皮、川芎、山栀之类。
如痰在经络中，或胸背、手足、臂膊作痛者，在上加防风、羌活、威灵仙；下加防己、牛膝、木通之类；冬月加乌附行经络。
如痰在中焦，作嗳气，吞酸嘈杂，或呕清水，或胃脘当心而痛，加白术、苍术、神麴、麦芽、川芎、砂仁、草蔻、枳实、猪苓、泽泻、黄连、吴茱萸、栀子仁、木香、槟榔之类。
如痰在颈项胸胁之间为结核者，加贝母、枳壳、桔梗、连翘、玄参、龙胆草。
风痰壅塞，送下青州白丸子。
感寒喘咳，痰气上逆，合麻黄汤。
伤暑生痰，合白虎汤。
伤湿生痰，合平胃散。
伤饮生痰，合五苓散。
伤食生痰，送下保和丸。
因气生痰，合四七汤。
痰火盛，合河间凉膈散。
气虚有痰，合四君子汤。
血虚有痰，合四物加黄柏、知母。
气盛痰壅，本方送下滚痰丸。


卷之十  ——————————————————————————————————————————————————————————————————————————————————————————

火病  ***************************
水为精气火为神，水火阴阳各半匀，
及至真阴日衰耗，火邪欻起自焚身。
《金丹歌》云：涕唾精津气血液，七般神物总皆阴。吾尝考之，《内经》云：肾为水脏，受五脏六腑之精而藏之。在本脏为精，入心为血，入肝与胆为液，入肺为涕，入脾为涎唾，入胃与大小肠、膀胱为津。《难经》云：命门者，元气之所也。故曰肾生气。由此观之，则七般神物之生肾也可知矣。又考之周子《太极图》云：形既生矣，神发智矣。则神者阳之动也。以二气言，则曰阴阳；以五行言，则曰水火；以人身中言，则曰心肾。人受天地阴阳五行之气以生，一阴一阳，水火平等，未尝有太过不及也。自形生神发之后，精太用则竭，神太役则劳。真阴之物以渐衰耗，此阴之所以不及其初，而见其不足。阴不足，则阳有馀矣。一身之中，惟火独存，老苦病死，非火之害欤？
火有真邪不一般，莫将邪火作真看，
真阴原是生身本，邪火常从生后生。
丹溪云：太极动而生阳，静而生阴。阳变阴合而生水火木金土，各一其性，惟火有二：曰君火，曰相火。火内阴而外阳，主乎动者也。故凡动皆属火。以名而言，形气相生，配于五行，故谓之君；以位而言，生于虚无，守位禀命，因动而见，故谓之相。天主生物，固恒于动，人有此生，亦恒于动。其所以恒于动者，皆相火之所为也。见于天者为雷，则木之气；出于海者为龙，则水之气也。具于人者，寄于肝肾二部。肝属木，肾属水也。胆者，肝之腑，心包络者，肾之配。三焦以焦言，而下焦司肝肾之分，皆阴而在下者也。天非此火，不能生物，人非此火，不能有生。
愚按运气，天分六气，下主乎地，地列五行，上应乎天者。火亦有二：曰少阴君火，曰少阳相火。君火者，静而守位，故不主岁，而相火代之；相火者，行君火之令者也，所以流行变化，生长万物者，皆相火主之也。在人之身，心为君火，胆与三焦为相火。故经云：十一脏皆取决于胆。又曰火游行乎其间。可见心为君主，其位至尊，而胆与三焦，则皆禀受而行者，火虽有二，其实一也。自其寂然不动者，则曰君火，其感而遂通者，则相火之谓焉。
滑伯仁曰：华佗云，三焦者，相火也。相火之相，譬如丞相之相也。善政之导，辅佐周身，维持纲纪，交接元阳，以为一身之统领，使百脉舒和。上焦曰膻中之属，宣行气血；中焦曰中脘之缘，腐熟水穀；下焦曰膀胱之所，下溲便精溺。无形而有用焉，故曰三焦。盖三焦者，为诸阳升降之方，呼吸发源之所。三元有道，九窍流通，神志相关，命脉相继，周身有倚，气血无偏，治化宣和，是无虞矣。
此以上皆叙真火之主。
刘宗厚云：火之为病，其害甚大，其变甚速，其势甚彰，其症甚异。何者？盖能熏灼焚焰，飞走狂越，销铄于物，莫能御之。游行乎三焦，虚实之两途。曰君火者，犹人火也；曰相火者，犹龙火也。火性不妄动，能不违于道，常以禀位听命，运行造化生存之机矣。夫人在气交之中，多动少静，欲不妄动，其可得乎？故凡动者皆属火化，火亦妄行，元气交伤，势不两立。偏胜则病，移害他经，事非细故，动之极也，病则死矣。经所谓一水不胜二火之火，出于天造，君相之化。又有阴阳脏腑之火，根于五志之内，六慾七情激之，其火随起。盖大怒则火起于肝，暴喜则火起于心，醉饱则火起于胃，房劳则火起于肾，悲哀动中火起于肺，心为君主，自焚则死矣。
此叙邪火之害。
二火难言一水胜，水中真火火真阴，
顺之水火常相济，逆则元阳被贼侵。
经言：一水不胜二火，势不两立。自吾观之，一水二火，阴阳之分数也。火多水少，阳道常饶，阴道常乏也。水之胜火，五行之正理也，有不能胜者，岂水之罪哉？故以卦言之，坎肩属水，坎外阴内阳，水中之真火也；离属心火，离外阳而内阴，火中之真水也。一水一火，互为其根。以六气言之，少阴君火，手少阴心火，足少阴肾水，肾之配心，火中有水也。以五脏言之，五脏各一，惟肾有二，左为肾属水，右为命门属火，左右相对，水中有火也。心包络之从心，三焦之从肾，水火相荡，阴阳相对，初无彼此之分，水升而上，火降而下，以成既济之功。盖心曰帝君，肾曰帝后，君后常为一身之主，而神脏形脏，皆听命焉。经所谓主明则下安，以此养生则寿者是也。如神太劳则伤心，精太泄则伤肾。君失其职，故相火僭妄专主之权，五官六贼之火，莫不倚相火之势，乘其所胜，侮所不胜，其所生者受病也，此水之所以不能胜火，而火为元气之贼也。经所谓主不明则十二官危，使道闭塞而不通，形乃大伤者是已。
邪火常生妄动中，圣人主静制其冲，
下愚不识苍天气，一妄能招百病攻。
按周子《太极图》论云：形既生矣，神发智矣。形者形脏也，神者五神脏也，所谓君火相火者是已。五性感动而善恶分，万事出矣。善者真火也，所谓既济者也；恶者邪火也，即水所不能胜者也。圣人定之以中正仁义而主静，立人极焉。是以上古圣人，知其人生而静，天之性无有不善也。感于物而动，善恶分矣。于是教人主静之法，勿使妄动之火暗长于几微之间。故曰君子修之吉，小人悖之凶也。经云：苍天之气，清静则志意治。苍天之气，即元气也，志意者，即君相二火也。非主静之功，则苍天清静之气何以能常清常静，而不为志意所乱耶。
经云：上古之人，其知道者，法于阴阳，和于术数，饮食有节，起居有常，不妄作劳，故能形与神俱，而尽终其天年，度百岁乃去。今时之人不然也，以酒为浆，以妄为常，醉后入房，以欲竭其精，以耗散其真，不知持满，不知御神，务快其心，耽于逸乐，起居无节，故半百而衰也。
丹溪云：周子曰，圣人定之以中正仁义而主静。朱子曰：必使道心常为一身之主，而人心每听命焉。此善处乎火者，人心听命于道心，而火能主之以静。彼五火将寂然不动，而相火者，惟有裨补造化，而为生生不息之运用矣，何贼之有。
火邪为病状难名，怪症奇形未惯经，
熟读河间原病式，令人心目自开明。
《原病式》云：诸病喘呕吐酸，暴注下迫，转筋，小便浑浊，腹胀大，鼓之如鼓，痈疽痒疹，瘤气结核，吐下霍乱，瞀郁胀肿，鼻塞鼽衄，血溢，血泄，淋闭，身热，恶寒战慄，惊惑，悲笑，谵妄，衄蔑血汗，此皆少阴君火之热，乃真心、小肠之所为也。
诸病瞀瘈，暴暗冒昧，躁扰狂越，骂詈惊骇，胕肿疼痠，气逆冲上，禁慄如丧神守，嚏呕，疮疡，喉痹，耳鸣及聋，呕涌溢，食不下，目眛不明，暴注瞤瘈，暴病暴死，此少阳相火之热，乃心包络、三焦之气所为也。
人有痰火从脚起入腹者，此虚极也，盖火起于九泉之下也，此病十不救一。治宜四物汤加降火药，如黄柏、知母之类，外用附子末津调贴脚心涌泉穴，以引火下行。
人有胃脉四道为冲脉所逆，并胁下少阳脉一道而反上行，病名曰厥逆。经曰：逆气上行，满脉去形，谓七神昏绝，离去其形而死矣。其症：气上冲咽，不得息而喘息有音，不得卧。此病随四时为治法，春夏宜以酒黄连、酒柏、酒知母；秋冬宜以吴茱萸加入所主之方，左金丸主之。
丹溪云：考诸《内经》，少阳病为瘈瘲，太阳病为眩仆，少阴病瞀，暴瘖，郁冒不知人，非诸热瞀瘈之属火者乎？少阳病恶寒鼓慄，胆病振寒，少阴病洒淅振寒振慄，厥阴病洒淅振寒，非诸振鼓慄，如丧神守之属火者乎？少阳病呕逆，厥气上行，膀胱病冲头痛，太阳病厥气上冲胸，少腹控睾及腰脊上冲心，少阴病，气上冲胸，呕逆，非诸逆冲上之属火者乎？少阳病谵妄，膀胱病癫疾，非诸躁狂越之属火者乎？少阳病胕肿善惊，少阴病瞀热，足酸胕肿不能久立，非诸病胕肿痛酸惊骇之属火者乎？又诸风掉眩属于肝，肝火之动也。诸痛痒疮之属于心，心火之用也。诸湿肿满之属于脾，脾火之甚也。诸气膹郁之属于肺，肺火之郁也。诸寒收引属于肾，肾火之伏藏于至阴之下，火极而似水也。是皆火之为病，出于脏腑者然也。以上诸症治法于各病下求之。
人火偏宜正法攻，若逢天火术须穷，
能将脉症分虚实，治不乖违是上工。
君火者，人火也，遇草而爇，遇木而燔，可以湿伏，可以水灭，故逆其性气以折之、攻之。相火者，天火也，得湿而焰，遇水而燔，不知其性，以水湿折之，适足光焰诣天，物穷方止矣；识其性者，得当之理，以火逐之，则燔灼自消，焰火扑灭也。
刘宗厚云：火之为脉，虚则浮大，实则洪数。药之所主，各因其属。君火者，人火也，可以湿伏，可以水灭，可以直折，惟黄连之属可以制之。相火者，龙火也，不可以水湿折之，从其性而伏之，惟黄柏之属可以降之。此论治君、相二火之法也。泻火之法，虚实多端，各以脏气司之。如黄连泻心火，黄芩泻肺火，芍药泻脾火，柴胡泻肝火，知母泻肾火，此皆苦寒之味，能泻有馀之火也。若饮食劳倦，内伤元气，火不能两立，为阳虚之病，以甘温之剂除之，如黄耆、甘草、人参之属。若阴微阳强，相火炽盛，以乘阴位，日渐煎熬，为血虚之病，以甘寒之剂降之，如当归、地黄之属。若心火亢极，郁热内实，为阳强之病，以咸冷之剂折之，如大黄、朴硝之属。若肾水受伤，真阴失守，无根之火，为阴虚之病，以壮水之剂制之，如生地、玄参之属。若命门火衰，为阳脱之病，以甘热之剂济之，如附子、乾姜之属。若胃虚过食冷物，抑遏阳气于脾土，为火郁之病，以升散之剂发之，如升麻、葛根之属。不明诸此之类，而众火为病，施治何所依据哉。
丹溪云：实火可泻，如黄连解毒之类。脉沉而实大者为实火，邪气盛则实也。
虚火可补，参、术、生甘草之类。脉浮而洪数者，为虚火，真气夺则虚也。
郁火可发，当看在何经，凡火盛者不可骤用寒凉，必须泻散，如火急甚者，必缓之，生甘草、参、术之类。有补阴则火自降，炒黄柏、熟地黄之类。柴胡泻肝火，黄芩佐之；片芩泻肺火，桑白皮佐之；黄连泻心火；猪胆汁炒，以胆草佐之，能泻胆中之火；白芍泻脾火，冬月酒炒，盖其性酸寒也；青黛泻五脏之郁火，玄参泻无根之游火，人中白泻肝火，又能泻三焦及膀胱之火。
实火无过泻火良，三焦四治有奇方，
脉虚形弱还宜补，五法经中贵审详。
人有病热者，形气壮实，其脉浮大滑数，按之有力，或沉实者，此实火也，宜泻之。泻者，谓发汗，吐、下，利小便也，谓之四治。如桂枝、麻黄之辈，在皮者，汗而发之；葛根、升麻之辈，因其轻而扬之法也；承气、陷胸之辈，下者引而竭之法也；泻心、十枣之辈，中满者泻之于内之法也；瓜蒂、栀豉之辈，高者因而越之法也。故明此四治之轻重，可谓中治火之绳墨矣。
有脉浮，恶风寒而热者，谓之表热，宜发之，十神汤、人参败毒散。
有脉沉实，恶热而渴，大便秘者，谓之里热，宜下之，如大柴胡、三乙承气汤。脉洪大有力，大热，大渴者，人参白虎汤。心烦不得眠者，宜栀子豉汤。（方见伤寒）。
病有暴热者，病在心脾，以泻心为主。盖诸热之属，皆自心生，宜三黄泻心汤、清心汤主之。
病有积热者，病在肾肝，以泻肝为主。盖肾主虚，不可泻，宜当归龙荟丸主之。
以上治实火之法也。
有病热者，形气衰弱，其脉浮大而虚，按之无力，此虚火也，宜补之。虽有可发汗，吐、下之症，不可便攻，宜用《内经》治热五法，依次行之。
经云：小热之气，凉以和之，如竹叶汤、钱氏地骨皮散是也。甚热之气，则汗发之，如升阳散火汤、拔萃地骨皮散是也。大热之气，寒以取之，如柴胡饮子、清脏润燥丸是也。
发之不尽，则逆治之。如丹溪治产后阴虚生内热，用人参当归散内加炒乾姜，东垣治癃闭，用滋肾丸有肉桂是也。制之不尽，求其属以衰之，乃壮水之主，以制阳光，六味地黄丸。（方见虚劳。）
以上治虚火之法也。
诸治火热之药，苦者，以治五脏，五脏属阴而居于内，内者下之，必以苦也。辛者，以治六腑，六腑属阳而在于外，外者发之，必以辛也。
上焦热者，病在心肺也。实者，河间凉膈散、既济解毒汤主之；虚者，宜木通散、清心莲子饮主之。上清丸时时噙化。
中焦热者，病在脾胃。实者，调胃承气汤主之；虚者，宜人参白虎汤、五蒸汤主之。
下焦热者，病在肾肝。实者八正散，虚者八物汤、六味地黄丸、丹溪补阴丸主之。（二方见虚劳。）
三焦热者，病在脏腑。实者，黄连解毒汤、大金花丸、神芎丸主之；虚者，宜三补丸、龙脑鸡苏丸。（方见血病。）
昼则发热，夜则安静者，是阳气自升于阳分也。实则柴胡饮子，虚则小柴胡汤。此昼行阳二十五度，气病也。
昼则安静，夜则发热烦躁，是阳下陷阴中也。实则四顺清凉饮，虚则四物二连汤。此夜行阴二十五度，血病也。
昼则发热烦躁，夜亦发热烦躁，是重阳无阴也。当亟泻其阳，峻补其阴。宜河间法，先以黄连解毒合调胃承气汤以下之，后以黄连解毒汤作丸服，以养其血，名金花丸。
若癫狂奔走，骂詈不避亲疏，此阳有馀而阴不足之症也。人壮气实，可用正治，宜当归承气汤、滚痰丸主之。人虚火盛者，切不可用正治，犯之必死，宜牛黄膏用生姜汤下。
如实热能食者，胃实也，宜小承气、三黄枳术丸。（方见内伤。）
如虚热不能食者，脾虚也，宜补中益气汤加厚朴、青皮。
火病生于五脏中，仲阳补泻可旁通，
内伤自有东垣法，阴火丹溪自有功。
肺热者，轻手扪之则热，重手按之则不热，日间热甚，乃皮毛之热。其脉浮，其症喘咳寒热。轻者，钱氏泻白散，重者东垣凉膈散、拔萃地骨皮散。虚则钱氏阿胶散、东垣参术调中汤补之。（方见内伤。）
心热者，微按至皮毛之下，肌肉之上，轻手乃得，加力按之则全不热，是热在血脉也。其脉洪，其症烦心，心痛，掌中热而呕哕，宜黄连泻心汤、导赤散、朱砂安神丸。（方见内伤。）虚则以钱氏安神丸，天王补心丹。（方见虚劳。）
脾热者，轻手扪之不热，重按至筋骨亦不热，不轻不重乃得之。此热在肌肉，遇夜尤甚。其脉缓，其症急惰嗜卧，四肢不收，无气以动。宜钱氏泻黄散，虚者以补中益气汤、泻阴火升阳汤。手心热甚者，火郁汤主之。
肝热者，重按肌肉之下，骨之上，乃肝之热，寅卯时尤甚。其脉洪，其症四肢满闷，胁下痛，大小便难，转筋，多怒多惊，四肢困热，筋病不能起于床，宜泻青丸，柴胡饮子。虚则以钱氏地黄丸补之，乃虚则补其母，母能令子实也。
肾热者，轻手重手俱不热，如重手按至骨，其热蒸手如火。其脉沉涩，其人骨苏苏如虫蚀其骨，困热不任，亦不能起于床。宜钱氏地黄丸、东垣滋肾丸、丹溪补阴丸。（方见劳损门。）
人有病内伤发热者，此因饮食劳倦得之。治在脾胃，乃阳虚症也，从东垣之法治之。（详见内伤门。）
饮酒发热人难治，不饮酒人，因饮酒发热亦难治。
人有病阴虚发热者，此因房劳色欲得之，治在肾肝，乃血虚症也，从丹溪之法治之，详内伤门。阴虚火动者难治。

治火病诸方  ***************************
●黄连解毒汤　治一切火热毒，狂躁，烦心，口燥，咽乾，热势之甚者，此泻实火之要药也。
黄连　黄柏　黄芩　栀子仁（各等分）
水煎。此太仓公火剂汤也。
●小金花丸方
即上解毒汤方。上为细末，滴水为丸，小豆大，每服百丸，温水下，日三服。
●大金花丸　治内外诸热，寝汗，咬牙，睡语，惊悸，溺血，淋闭，咳嗽，衄血併骨蒸实热，肺痿喘嗽者。即前小金花丸方加将军等分。滴水丸，小豆大，每三十，新汲水下。
祖传本方内加朱砂、雄黄（水飞），与大黄各减半，为丸，名凉惊丸。治小儿壮热，大小便不通及急惊风、痘疹、丹热毒热症，神效。
●河间凉膈散　治上焦积热，烦躁多渴，面赤面热，头昏咽燥，咽喉肿痛，口疮，便溺赤涩，狂言谵语，睡卧不安。此泻实火之剂也。
大黄　朴硝　甘草（各二两）　连翘（四两）　栀仁　黄芩　薄荷叶（各二两）
上为粗末，每半两，水煎，淡竹叶十二片，煎一盅，入蜜一匙，微煎温服。
咽膈不利，肿痛及涎嗽者，加桔梗一两，荆芥穗半两。咳而呕者，加半夏二钱半，生姜煎。
鼻衄呕血者，加当归、生地、赤芍各半两。
淋闭，加滑石四两，茯苓一两。
●清心汤　即上凉膈散方加黄连，又分两不同也。
连翘　大黄　山栀仁　薄荷叶　黄芩（各五钱）　甘草（一两半）　朴硝（二钱半）　黄连（半两）
为细末，每五钱，煎法同。
●东垣凉膈散　退六经热。即上凉膈散除硝、黄加桔梗，又分两不同也。
连翘（一钱）　甘草（五分）　山栀仁　薄荷叶　黄芩　桔粳　淡竹叶（各半钱）
日三服，热退即止。
易老云：凉膈散减硝黄加桔梗，同为舟楫之剂，浮而上之治胸膈中与六经热，以其手足少阳之气俱下胸膈中，三焦之气同相火游行于身之表，膈与六经乃至高之分，此药浮载亦至高之剂，故能于无形之中而走，去胸膈中及六经热也。
●朱砂凉膈丸　治上焦虚热，咽膈有气如烟抢上。
黄连　山栀　人参　白茯苓（各等分）　脑子（少许）　朱砂（减半，水飞为衣）
上为末，炼蜜丸，如小豆大，朱砂为衣，每五十，温水下。
●神芎丸　治一切热症，非气脉实热甚者，不可轻服，常服宜少不宜多。
大黄　黄芩（各二两）　牵牛（头末）　滑石（各四两）　川芎　薄荷叶（各半两）
上为细末，水为丸，如小豆大，温水下十丸至十五丸。
●三黄泻心汤　治积热蕴隆三焦，皆属大小便秘。
黄连　黄芩　大黄（煨，各等分）
每三钱，姜三片煎。或细末炼蜜丸，小豆大，每三十，食后温水下，名三黄丸。
●洗心散　治热气上冲，口苦唇焦，咽喉肿痛，心神烦躁，多渴，五心烦热，小便赤涩，大便秘滞，口舌生疮。
大黄（煨）　甘草　当归　赤芍　麻黄　芥穗（各六分）　白术（五分）　薄荷叶（五分）
水煎，姜引。
此方以白术合大黄，故名洗心。
●当归龙荟丸　治肾水阴虚，肝热蕴积，时发惊悸，筋惕搐搦，神志不宁，荣卫壅滞，头目昏眩，肌肉瞤瘈，脑膈咽嗌不利，肠胃燥涩，躁扰狂越，骂詈惊骇火热等症。
芦荟（五钱）　当归　胆草　山栀　黄连　黄柏　黄芩（各一两）　大黄（煨）　真青黛（各半两）　木香（一钱）　麝香（半钱）
上末，炼蜜丸，小豆大，姜汤下二、三十丸。
●竹叶汤（又名人参竹叶石膏汤）　治虚损之要药也。
人参　甘草（各五分）　石膏（四钱）　麦门冬（一钱）　半夏（七分）　淡竹叶（七片）　粳米（一撮）
姜一片，水煎，米熟服。
体虚寒而躁者，加熟附子，名既济汤。
●钱氏地骨皮散　治虚热潮作。
知母　柴胡　甘草（炙）　地骨皮　人参　赤茯苓　半夏（等分）
姜煎服。
●拔萃地骨皮散　治浑身壮热，脉长而滑，阳毒火炽发渴。
地骨皮　茯苓（一钱五分）　柴胡　黄芩　生地黄　知母（各一钱）　羌活　麻黄（各七分半）　石膏（二钱，有汗并去之）
姜引，水煎。
●柴胡饮子　解一切肌热，蒸热，积热，脉洪实弦数。
黄芩　甘草　大黄　芍药　柴胡　人参　当归（等分）
水姜煎。
●清凉饮子　治大人小儿血脉壅实，脏腑生热，面赤烦渴，睡卧不安。即上柴胡饮子去柴胡、人参、黄芩是也。水煎服。
●当归承气汤　治躁热，里热火郁为病，或皮肤枯燥，或咽乾鼻乾，或便溺结秘，并宜用此，乃调胃承气汤加当归也。
当归　大黄（各四两）　甘草　朴硝（各二钱）
水二盅，姜三片，枣十枚，煎服。
若阳狂奔走，骂詈不避亲疏，此阳有馀，阴不足，以大黄、朴硝去胃中实热，当归补血益阴，甘草缓中；加姜枣者，胃属土，此引至于胃中也。经所谓微者逆之，甚者从之，此之谓也。
●清脏润燥丸　专治热毒脏躁，老人血少，阳脏便难。此药解热养血润肠。
黄连　当归　大黄　郁李仁（去壳）　枳壳　连翘　川芎　薄荷叶　芍药　麻仁（去壳）　条芩（各等分）
上末炼蜜丸，梧桐子大，每六七十。食前茶汤下。
●东垣泻阴火升阳汤　治肌热，烦热，面赤，食少，喘咳痰盛，脉右关缓弱，或弦，或浮数。
羌活　炙草　炙耆　苍术（各五分）　升麻（四分）　柴胡（七分半）　人参　黄芩（各三分半）　黄连（酒炒）　石膏（各二分半）
水煎。
●升阳散火汤　治男子、妇人四肢发热，肌肉筋痹热，骨髓中热，困热如燎、扪之烙手。此病多因血虚而得之，或胃虚过食冷物，抑遏阳气于脾土。火郁则发之。
升麻　葛根　独活　羌活　人参　白芍（各五分）　防风（二分半）　柴胡（八分）　生甘草（三分）　炙草（二分）
水煎热服。
●火郁汤　治手足心发热。
升麻　葛根　柴胡　白芍（各一钱）　防风　甘草（各五分）　葱须（三寸）
水煎。
●滋肾丸　降肾火。
黄柏（酒拌阴乾，三两）　知母（酒浸阴乾，三两）　肉桂（去皮，一钱）
上为细末，以熟水丸，百沸汤下。
黄柏、知母气味俱阴，以同肾气，故能补肾而泻下焦火也。桂与火邪同体，故以热因寒用。
●木通散　治诸热，利小便。导赤、泻白二方合也。
生地　木通　地骨皮　荆芥　炙草　桔梗　桑白皮（炒，各等分）
姜水煎。
●既济解毒汤　治上热，头目赤肿而痛，胸膈烦闷，不得安卧，大便秘。
大黄（酒煨）　黄连（酒炒）　炙草　桔梗（各一钱）　柴胡　升麻　连翘　当归（各五分）
水煎，食后服。
●清心莲子饮　治上盛下虚，心火炎上，口苦咽乾，烦渴微热，小便赤涩。
车前子　条芩　麦冬　炙草　地骨皮（各五分）　炙耆　白茯苓　人参　石莲子肉（各七分半）
水煎。
如发热，加柴胡、薄荷叶。
●五蒸汤　治骨蒸，潮热，自汗。
甘草　人参　知母　黄芩（各五分）　白茯苓　生地　葛根（各七分半）　石膏（一钱二分半）　竹叶（五片）　粳米（二勺）
水煎，米熟服。
●上清丸　治心肺有热，上焦痰火咳嗽。
龙脑（另研，二分）　硼砂（另研，三钱）　薄荷（末，一两）　川芎（末，五钱）　甘草（末）　桔梗（各二钱半）
上为细末，炼蜜丸，如龙眼大，每一丸，临卧含化，清茶下。
●八正散　治下焦积热，二便秘涩，多渴咽乾，口热生疮肿痛，淋血。
大黄　瞿麦　木通　滑石（末）　萹蓄　山栀　甘草　车前子（等分）
灯心水煎。
●三补丸　治三焦火。
黄芩　黄连　黄柏（等分）
上细末，新汲水丸。
●四物二连汤　治血虚虚劳发热，五心烦热，昼则明瞭，夜则发热。
当归　生地　白芍　川芎　黄连　胡黄连
水煎。
●牛黄膏　治热入血室，发狂不认人者。
牛黄（另研，二钱半）　朱砂（水飞）　丹皮　真郁金（各二钱）　脑子（另研）　甘草（各一钱）
上末，炼蜜丸，皂子大，新汲水下。
●钱氏泻青丸　泻肝火。
当归　胆草　川芎　大黄（煨）　山栀　羌活　防风（各等分）
上末，炼蜜丸，梧桐子大，每三十丸，竹叶汤下。
●泻心汤　治心热。
黄连（一两）
为细末，每二三分，新汲水调服。
●导赤散　治小肠实热。
甘草　木通　地黄　竹叶
水煎。
●泻黄散　治脾热，口臭、咽乾。
藿香（七钱）　山栀（一两）　石膏（半两）　甘草（三两）　防风（四两）
为末，同蜜酒拌。炒微香，每服一钱。
●泻白散　治肺热。
桑白皮　地骨皮（各一两）　甘草（半两）
上末，每服三二钱。
以上钱氏方也。
●丹溪大补丸　治阴火。
黄柏（酒、盐拌炒褐色）
上为细末，粥丸或水丸，梧桐子大，四物汤下。
●钱氏阿胶散　治咳无津液。
真阿胶（蛤粉炒，一两半）　黍黏子（炒，二钱半）　马兜铃（半两）　杏仁（去皮、尖，七个）　炙草（一钱）　糯米（一两）
上为末，每二钱，水煎，食后服。
●钱氏安神丸　治心虚，邪热颊赤。
麦冬　马牙硝　白茯苓　寒水石（煅，水飞）　山药　甘草（各半两）　朱砂（飞，一两）　龙脑（二分半）
上为末，炼蜜丸，弹子大，每一丸，沙糖水下。
●六味地黄丸　治肾虚发热。
地黄（八两）　山萸肉　山药（各四两）　白茯苓（去膜）　丹皮（去木）　泽泻（去毛，各三两）
上为末，炼蜜丸，梧桐子大，每五十，空心盐汤下。
●左金丸　治肝火及厥气上冲之火，神效。
黄连（六两）　吴萸（汤泡湿半时，焙乾，一两）
上为末，粥丸，煎白术、陈皮汤下。


卷之十一  ——————————————————————————————————————————————————————————————————————————————————————————

郁病  ***************************
静坐明窗读《内经》，治其未病虑何深，
五行过极皆成郁，物性从来顺则平。
经曰：圣人不治已病治未病。盖人之病，起于微而成于渐，积之久，则过极而成郁矣。圣人有忧之，乃因五行之过极者，以立治郁之法。曰木郁则达之，火郁则发之，土郁则夺之，金郁则泄之，水郁则折之。是五法者，皆因其物之顺而治之，使之自平也。
木郁达之，王太仆云：达谓吐之，令其条达也。木曰曲直，直达升上者，木之性也。郁则曲屈，失其性之自然矣，故顺其性而达之。达之者，使其条达上升也。如肝之为病，胃脘当心痛，上支两胁，膈咽不通，食饮不下者，宜吐之；肝病大小便难，小便不通，宜吐之，上窍开则下窍通矣。如东垣谓食塞胸中，食为坤土，胸为肺分，食塞肺分，为金与土皆旺于上，故肝木生发之气伏于地下，宜吐之，以去其上焦阴土之物，木得舒畅，其郁去矣。如性急，怒气上逆，胸胁或胀，火时上炎，治以苦寒辛而不愈者，则用升发之药，加以厥阴报使而从治之。又如久风入中为飧泄，及清气在下为飧泄者，以轻扬之剂举之，皆达之之法也。
火郁则发之者，王太仆云：发谓汗之，令其发散也。火曰炎上，炎焰上腾者，火之性也。郁则伏藏，失其显扬之性矣，故顺其性而发之。发之者，使之发扬销灭也。如腠理外闭，邪热怫郁者，则用辛甘温热之剂，取汗以散之，如麻黄、桂枝汤是也。有阳厥极深，阴气极弱，蓄热拂郁，寒剂热剂俱不可投者，宜用凉膈解毒，以养阴退阳，宣散蓄热，得大汗而愈。又如龙火郁甚于内，非苦寒降沉之剂可治，则用升浮之药，佐以甘温，顺其性而从治之，使势穷则止，如升阳散火汤是也。斯皆发之之法也。
土郁夺之者，太仆云：夺谓下之，令无壅凝也。土爰稼穑，生长万物者，土之性也。郁则壅闭，失其稼穑之性矣。故因其壅塞，而攻取其害土之物。如湿土自甚，用甘温之剂，以平其敦阜之势，如平胃散是也。如邪热入胃，用承气咸寒之剂以攻去之。如宿食不消，胸腹痞胀者，用小承气苦寒之剂以取之。如中满腹胀，湿热内盛，其人气壮实者，则攻下之。气虚者，则劫夺其势而使之衰，如中满分消丸是也。又如湿热为痢，有非力轻之剂可治者，则或攻或却，以致其平。凡此法之类，皆夺之之法也。
金郁泄之者，太仆云：泄谓渗泄，解表，利小便也。金曰从革，变化流通者，金之性也。郁则失其从革之性矣，故泄之以疏通其气也。如风寒外感，鼻塞声重而咳者，则用麻黄汤以汗之。如火热内甚，气上逆而喘咳不宁者，则用葶苈丸以泄之。如肺金为肾水之原，金受火烁，其令不行而道路闭塞，宜清热金花丸以利之。如肺气膹郁，胸膈痞满，宜小陷胸之剂以疏通之。皆泄之之法也。
水郁折之者，太仆云：折谓抑之，制其冲逆也。水曰润下，水之就下也，水之性也。郁则蓄聚奔激，失其性之自然矣，故抑之。禹抑洪水而天下平，谓疏之、瀹之、决之、排之，顺其势而导之也。如蓄水留饮之病，以十枣汤治之者，决之也。中湿之病，以五苓散治之，上下分消，以去其湿者，疏之也。如肿胀之病，必实其脾土者，乃修其堤防，以捍之也。凡此皆折之之法也。
治病良工贵谨微，积微成甚必颠危，
涓涓不绝翻波浪，不折勾萌缺斧錡。
病之微甚，治之有难易也。故善治者，治皮毛，病之微也；不善治者，治骨髓，病之甚也。病在脏者，难治，谓其甚也；病在腑者，易治，谓其微也。传云：勾萌不折，至用斧柯；涓涓不绝，流为江河。可以论治病之法矣。
气成积聚血成症症，痿结窠囊火焰明，
宿食不消留作癖，湿能主热气如蒸。
丹溪云：气血冲和，百病不生，一有怫郁，诸病生焉。其症有六：曰气郁，曰湿郁，曰热郁，曰痰郁，曰血郁，曰食郁。
钱氏云：气郁者，胸胁疼痛，脉沉而涩，宜沉香降气汤为主治加郁药。湿郁，周身走痛，或关节疼痛，遇阴寒则发，脉沉而缓，宜平胃散主治。热郁者，瞀闷尿赤，脉沉而数，宜黄连解毒汤。痰郁者，动则喘息，寸脉沉而弦滑，宜二陈汤为主治。血郁者，四肢无力，能食便红，脉沉而芤结，宜四物汤为主治。食郁者，嗳酸腹饱，不喜饮食，脉沉而滑，人迎脉平，气口紧盛，宜枳术丸为主。
夫所谓六郁者，气、湿、热、痰、血、食六者是也。或七情之抑遏，或寒热之交侵，故为元气怫郁之候。或雨湿之浸淫，或酒浆之积聚，故为留饮、湿郁之疾。又如热郁而成痰，痰郁而成癖，血郁而成症，食郁而成痞满，此必然之理也。又气郁而湿滞，湿滞而成热，热郁而成痰，痰滞而血不行，血滞而食不消化，此六者皆相因而为病也，并宜六郁汤、越鞠丸、升发二陈汤主之。
病留不去方成郁，治郁有方名越鞠，
辅佐各随本病加，一言蔽之中气足。
诸郁治方，并以越鞠丸为主治，各随六郁加以辅佐之药。
气郁以香附、苍术、川芎为主，青皮、木香为佐。
湿郁以苍术、白芷、川芎、茯苓为主，猪苓、泽泻为佐。
热郁以栀子、青黛、香附、苍术、川芎为主，芩、连为佐。
痰郁以海石、香附、南星、瓜蒌为主，皂角、枯白矾为佐。
血郁以桃仁、红花、青黛、香附、川芎为主，丹皮、玄胡为佐。
食郁以苍术、香附、山楂、神麴为主，枳实、厚朴为佐。
诸郁药，春加防风，夏加苦参，秋冬加吴茱萸。
治郁之法，当以补脾胃为主，顺气次之，去郁又次之。盖人以胃气为本，胃气强则气血流通，气血流通则郁自去矣。此《内经》于五郁之下注云：以调其气也。谓之气者，即中气也，补脾胃，钱氏异功散主之。
治郁真传勿妄攻，调和荣卫使流通。
若教胃气常为主，默夺潜消郁莫容。
经云：邪之所凑，其气必虚。留而不去，其病则实。大抵六郁之病，皆缘脾胃虚弱得之。夫中气不足，得此六郁之病，复用治郁之法，则中气亦虚，郁滞益甚，为不治之症矣。故逋仙立教以易老枳术丸加越鞠丸。
滑氏云：气血食积痰饮，一有留滞于其间，脉必因之而止绝矣；但当求其有神，何害之有？夫所谓有神者，即经所谓有中气也。

治郁病诸方  ***************************
●越鞠丸　能解诸郁之要药也。
神麴（炒）　香附（童便浸）　苍术（制）　川芎　栀子（炒，各等分）
为细末，水丸绿豆大。每五、六十丸，温水下。
●六郁汤　解诸郁。
陈皮（一钱）　半夏　苍术　川芎（各一钱半）　栀仁（炒）　赤茯苓（各七分）　香附（二钱）　炙草　砂仁（各五分）
水煎，姜三片引。
气郁加木香、槟榔、乌药、紫苏、乾姜，倍香附、砂仁。
湿郁加白术、猪苓、泽泻，倍苍术。
热郁加黄连，倍栀子、连翘。
痰郁加南星、枳壳、小皂荚。
血郁加桃仁、红花、丹皮。
食郁加山楂、神麴、麦蘖。
●沉香降气丸　治气郁病。
沉香（一钱二分，另）　砂仁（三钱）　炙草（二钱半）　香附（一两半）　川芎（半两）　木香（二钱，另）　槟榔（半两）　真苏子（三钱）
上为末，神麴水煮为丸，绿豆大，每服五十，盐汤下。
●胜湿平胃散　治湿郁病。
平胃散（一料四两）　加羌活　防己（炒）　黄柏（各半两）　薄荷（一两）
为末，每二钱，酒调服。
●清热金花丸　治热郁病。
黄连解毒汤（四两）　加酒大黄　香附（各一两）　青黛（五钱，为衣）
共为末，姜汁煮，神麴丸，绿豆大，每五十，白汤下。
●逐血四物汤　治血郁病。
四物汤（一剂）　加香附（一钱）　红花（五分）　桃仁泥（一钱半）
水煎。
●加味枳术丸　治食郁病。
即麴蘖枳术丸（见内伤）加陈皮、山楂、苍术、香附各一两，加本方为丸
●钱氏异功散　补脾胃，治诸郁。
人参　白术　白茯苓　陈皮　苍术　香附　川芎　神麴（等分）　炙草（减半）
为末，每二钱。
●升发二陈汤　治痰郁，火邪在下焦，大小便不利。此药能大便润而小便长。
陈皮　川芎　茯苓（各二钱）　半夏（一钱半）　升麻　防风　甘草　柴胡（各五分）
水姜煎服。
●家传枳术越鞠丸　补中解郁。
白术（二两）　枳实（炒）　苍术　香附（盐酒浸）　川芎　神麴（炒）　陈皮（各一两）
上为细末，如本方为丸，梧桐子大，每五十，白汤下。


卷之十二  ——————————————————————————————————————————————————————————————————————————————————————————

虚损  ***************************
五脏成伤各有因，《难经》指示甚分明，
若人知祸能知避，那有膏肓二鬼侵。
四十九难云：忧愁思虑则伤心，形寒饮冷则伤肺，恚怒气上逆而不下则伤肝，饮食劳倦则伤脾，久坐湿地，强力入水则伤肾，是正经自病也。此言五脏受病之初，其几甚微，病久成虚，虚久成劳，针药莫疗，遂成传尸之症矣。是五伤者，人皆知之，苟能知祸而不犯其伤，则心静气和矣，何疾之忧哉？古人谓病不可治者，皆曰病入膏肓，见《左传》晋侯事，病化为鬼，入于膏之上，肓之下，针药之所不能及也。五伤之病，皆生于心，惟肾与脾二脏之伤，为难治也。
仁斋云：夫人所以根本此性命者，气与血也。若男若女，气血均有，独不能保而有之终日，役役神倦力疲，饥饱越常，喜怒失节，形寒饮冷，纵欲恣情，遂使五脏气血俱虚，此五劳之所从始也，六极七伤类焉。故心家虚则便浊汗多，肝家虚则筋挛目眩，肾家虚则腰痛泄精，肺家虚则咳嗽烘热，脾胃虚，则呕吐不食，日渐痿黄，或乃胃热消穀，饮食虽多，亦不生肌肉，而转瘦瘁矣。前是数症，其间大抵心下引胁俱疼，盖滞血不消，新血无以养之也。
食色人皆有此心，贪迷曾有几惺惺，
讳言有病求良药，病到相传日益深。
食色性也，耽食悦色之心，人皆有之。邵子诗云：爽口物多终致病，快心事过必为殃。甚言食色之害也，中古以来，知道者鲜矣。以酒为浆，以妄为常，务快其心，而不知真阴之暗损也。夫肾者，元气之根也，肾以色伤，则水不胜火，火病生焉。脾胃者，穀气之本也，脾以食伤，则水穀不化，痰病生焉。俗称虚损为痰火病者是也。其症咳嗽，发热，咯血，吐痰，白浊，白淫，遗精，盗汗，或心神恍惚，梦与鬼交，妇人则经闭不通，日渐尪羸，已成劳极之候。夫病起者，始多隐讳不以告人，人或问者，则变色厉言，不喜人之言及此病也。直至发热不休，形体瘦甚，脉微色变，然后求医，虽卢扁复生，莫能救其万一也。或有妄信师巫，祈禳求福，或有医不择良，妄进汤药，如是死者，皆自误耳。
如有房劳过度，先从肾起。初得之，两胫痠疼，腰背拘急，行立脚弱，饮食减少，两耳得飕，真似风声，夜卧遗精，阴汗痿弱。肾既病矣，次传于心，夜卧心惊，或多恐悸，心悬乏气，汲汲欲尽，梦见先亡，有时盗汗，饮食无味，口内生疮，心中烦热，惟欲卧，日轻夜重，两颊、口舌、唇间悉见赤纹，如涂胭脂，又时手足五心烦热。心次传于肺，咳嗽，气急，喘促，卧则犹甚，口鼻乾燥，不闻香臭，或有闻时，微觉腐朽物气，有时恶愤愤欲吐，肌肤枯燥，时或疼痛，或如虫行，干皮细起，状若麸片。肺次传于肝，两目䀮䀮，面无血色，常欲颦升眉眼，视不远，目常乾涩，又时赤痛，或复睛黄，朝暮昏愦，及欲阁眼，及欲睡卧，常睡不著。肝次传于脾，两胁虚胀，食不消化，有时泻痢，水穀生虫，有时肚痛，腹胀雷鸣，唇口焦乾，或生疮肿，毛发乾耸，无有光润，或时上气，撑肩喘息，利赤黑汁。先见此症者，不可治也。
如有饮食不节，先从脾起者，初得之，不喜饮食，饮食无味，怠惰嗜卧，寒热如疟，腹胀或痛，唇吻乾燥，面色萎黄，日渐羸瘦。脾既病矣，次传于肾，足胫痠疼，腰背拘急，遗精白浊，面色黧黑，耳轮焦枯，妇人为经闭。肾次传于心，心中惊悸怔忡，无时盗汗、自汗，心烦热闷，口舌生疮，咯血，面赤，咽乾，耳聋。心次传于肺，咳嗽喘促，衄血嗽血，皮肤枯燥，鼻塞声沉，时唾痰沫，面白色脱。肺传肝，胁痛，目赤，面青，颊赤，多怒，虚阳不敛，梦与鬼交，甚则卵缩筋急，或筋缓不能支持，手足厥逆。病至于此，不可治也。
五损传来症不同，七传到底数终穷，
三元正气随风去，恶气流连化作虫。
十四难云：至脉从下上，损脉从上下也。一损损于皮毛，皮聚而毛落；二损损于血脉，血脉虚少，不能荣于五脏六腑也；三损损于肌肉，肌肉消瘦，饮食不能为肌肤；四损损于筋，筋缓不能自收持；五损损于骨，骨痿不能起于床。反此者，至脉之病也。从上下者，骨痿不能起于床者，死。从下上者，皮聚而毛落者，死。曹氏曰：损病不过三，饮食不为肌肤者，死；至病不过三，饮食不为肌肤者，亦死。
按此以损、至之脉论，阴虚阳虚之症，乃本脏之自病也。至者，数脉也。自六至而上，以至十二至，皆阳盛阴虚之脉。阴气先绝，故肾先病，至皮聚毛落死者，孤阳不能存也。损者，迟脉也，自三至而下，以至两息一至，皆阴盛阳虚之脉。阳气先绝，故肺先病，至骨痿不能起于床者，死。孤阴不能独立也。
病机论云：虚损之疾，寒热因虚而感也。感寒则损阳，阳虚则阴盛，故损自上而下，治之宜以辛甘淡，过于胃则不可治也。感热则损阴，阴虚则阳盛，故损自下而上，治之宜以苦酸咸，过于脾则不可治也。自上而损者，一损损于肺，皮聚而毛落；二损损于心，血脉虚者，不能荣于脏腑，妇人月水不通；三损损于胃，饮食不为肌肤。自下损者，一损损于肾，骨痿不能起于床；二损损于肝，筋缓不能自收持；三损损于脾，饮食不能消克。论曰：心肺损而心蔽，肾肝损而形痿，谷不能消而脾损，感此病者，皆损之病也。渐渍之深，皆虚劳之疾也。
按此以寒热之感，论阴虚阳虚之症，乃本脏之虚，因于外感得之者，寒则伤脾，故自上而下，至胃而止。胃者，诸阳之本也，阳过极则死。热则伤肾，故自下而上，至脾而止。脾为孤阴，阴过极则死，此上下以五脏之位言。此论损病，俱至脾胃死者，论穀气绝也。故曰：全谷则昌，绝谷则亡。
自上而下者，肺损而皮聚毛落者，死，益气可也，宜四君子汤。肺损而皮聚毛落，心损而血脉虚少，妇人月水不调，宜益气和血，八物汤。心肺损及胃损，饮食不为肌肤，宜益气和血调饮食，十全散主之。
自下而上者，肾损骨痿不能起于床，宜益精金刚丸。肾肝损，骨痿不能起于床，筋缓不能收持，宜益精缓中也，宜牛膝丸。肾肝损及脾损，穀不化，宜益精缓中消穀，煨肾丸主之。
刘宗厚云：人禀冲和之气而生身有三：曰元精，曰元气，曰元神。谓之三元者，有本身中之真精、真气、真脉也。夫精乃脏之真液，非血荣之比，故曰天癸。气乃脏腑之大经，为动静之主，故曰神机。脉为天真痿和之气。经谓其名有三：曰命之本，气之神，形之道。其机运升降，皆随气而动，因血而荣，精气资始，相生不失，以养一身，为人之司命，形质之体用也。至若精不足则气失资化，气不足则血失所荣，血不足则气无所附，天真散乱则气血精神无所禀命矣。是以相生长养之道，精化气生神，而皆禀乎身中脏腑之真也。
滑氏云：劳者，虚劳也。是因髓虚之人，房劳过损，酒怒多端，气虚血耗，诸疾蜂生，致使阴阳失序，寒热自生，久虚久热，变为骨蒸，久则成劳，久劳成疰。疰者，住也，此劳虫变化之自始也。凡虫为蛊，以血成而气养之。盖气血和平，则为正气，至于乖乱，即为疰气，皆热毒郁积之久，忧缘之所致，变生诸般奇怪之状，种种不同，不离于五行变化之理也。如劳伤于肝胆者，肝胆属木，则为毛虫；劳伤于心者，心属火，则为羽虫；劳伤于脾胃者，脾胃属土，则为杲虫；劳伤于肺者，肺属金，则为介虫；劳伤于肾者，肾属水，则为鳞虫。此论劳虫变化之大略也。（详下文。）
治损从来有立方，人身只以谷为强，
粗工一律称痰火，喜用寒凉胃气伤。
《难经》云：然治损之法奈何？损其肺者益其气，损其心者调其荣卫，损其脾者调其饮食，适其寒温，损其肝者缓其中，损其肾者益其精。
损其肺者益其气。肺主气，气者阳也。肺气通于天，必用轻清升浮之剂，然后可以补肺之虚而益其气也，如四君子，益气之药也，皮聚毛落者宜用之。然肺损者，宜参术调中汤主之。（方见内伤。）
损其脾者调其饮食，适其寒温。脾胃者，穀气之本也，饥则伤脾，饱则伤胃。脾喜温而恶寒，胃喜清而恶热，故补其脾胃者，四气俱备，五味相济，宜参苓白术散、补中益气汤、益胃汤主之。
损其心者调其荣卫。心主血脉，荣行脉里，卫行脉外。血为荣，气为卫，故损其心者，宜双和汤、八物汤、十全大补汤。神不足者，宜人参养荣丸、天王补心丹主之。
损其肝者缓其中。肝主筋，故肝损则筋缓不能自收持。宜加味虎潜丸。如梦鬼交者，宜桂枝加龙骨牡蛎汤主之。
损其肾者益其精。肾藏精，精不足者，补之以味。谓味之厚者，降沉之剂也，宜六味地黄丸、肾气丸、丹溪滋阴大补丸主之。
治法大要：潮热者不可过用寒凉，秘结者不可骤与疏泄，喘咳者不可妄施发散，咯血者不可错认以为热，尤不可用局方辛燥之剂，但以滋养阴血为上，调平脏气次之，又当以益胃之药佐之。盖人以穀气为本，所谓精、气、血，由穀气而生也。古人以五味、五穀、五药养其病者，厥旨深矣。如失血之后，益胃升阳汤、茯苓补心汤，皆扶胃气之意也。
丹溪治肾虚者，以四物为主，加黄柏、知母、五味、麦门冬、泽泻、杜仲、肉桂之类，煎入童便、韭汁、竹沥服。
治心虚者，以前方去泽泻、杜仲、肉桂，加茯神、胡黄连、莲心、远志、菖蒲、朱砂之类。
治肺虚者，以四物汤加沙参、麦冬、五味、知母、贝母、桔梗、桑皮、地骨皮、款冬花、紫菀、马兜铃、百合、百部之类，煎入童便、竹沥、姜汁、韭汁服。
治肝虚者，四物汤加竹茹、胆草、柴胡、黄芩、青皮、竹叶之类。
治脾虚者，四君子汤加酒白芍、莲肉、薏苡仁、山药、猪苓、泽泻、扁豆之类。
益水之主制阳光，便是滋阴降火方，
真水上升真火降，不离真土作提纲。
经云：益水之主，以制阳光。水之主，肾也。肾水强则火有所畏而自伏矣。所谓滋水之主，即滋阴也；以制阳光，即制火也。初无二说，粗工不知分而为二，以滋阴作养血，而四物为主治：以降火作黄柏、知母、芩、连、栀子之类，失其旨矣。《内经》明言，诸寒之而热者取之阴，所谓求其属以衰之。谓向服寒凉之药，而热反甚者，由于肾水之不足也。故补肝肾之水，则火自衰。如复用诸寒之药，则热当早退，不必又另求其属以衰之法也。肾水者，真水也，谓之阴精。心火者，真火也，谓之阳精。肾水上升，心火下降，心肾交而成既济之功。又由于脾胃为之提纲也，盖胃为戊土，脾为己土，谓之真土。而坎中有戊，离中有己，此天地造化之秘，非明道者，不足以语此。六味地黄丸，丹溪大补阴丸主之。
欲补真精味苦辛，形衰调养必甘温，
未闻偏热偏寒药，治得残躯度几龄。
经云：精不足补之以味，形不足者温之以气。此治虚损之法也。盖人身之中，气为阳，血为阴。天食人以五气，气为阳；地食人以五味，味为阴。五气补气，五味补血，各从其类也。一药之中，有味有气，合气味而服之，乃成剂也。然气味有厚薄，分阴分阳，以为升降浮沉之用。故气之薄者，为阳中之阳，升也，浮也，而补气者以之；味之厚者，阴中之阴，降也，沉也，而补血者以之。此制方之大旨也。
肾主精，精之不足，肾之虚也。欲益其精者，宜补肾为主。补肾者以苦坚之，以辛润之，以地黄补之，宜六味地黄丸，丹溪滋阴大补丸主之。
按经云：精不足者，补之以味，阴也。补精以味，求其本也。然味乃如谷、肉、菜、果，出于天赋自然冲和之味，故有养人补阴之功，非醯酱烹饪调和偏厚之味，出于人为者也。经云，阴之所生，本在五味，非天赋之味乎？阴之五宫，伤在五味，非人为之味乎？善摄生者，不可谓味以补精，而遂恣于口腹，以自速其祸也。
脾主谷之多寡，脾之厚薄，形之肥瘦，以之形者，谓皮、肉、血脉、筋、骨也。形肥则有馀，消瘦则不足，形之不足，脾之虚也，故滋其形者，以补脾为主。补脾之剂，如仲景小建中汤，东垣补中益气汤，《局方》参苓白术之类。经云：形不足者，温之以气。温养也，温存以养，使气自充，气充则形完矣。《局方》悉以辛热药佐辅，岂理也哉？
气虚补气理分明，血弱还从血里寻，
气血虚生中外热，勿将实热一般评。
人之一身，气为卫，血为荣。气血充实，荣卫流行，则为无病人矣。如气虚则形衰，血虚则精竭，形衰精竭，此虚损之病所由生也。古人立法，治气虚者用四君子，血虚用四物汤，气血俱虚用八物汤，所谓形不足者温之以气，精不足者补之以味也。粗工不知气虚补气，血虚补血之理，凡有损病，称为痰火，专以补血为主，谓丹溪之法，不用参、耆，病人遇之者死相继，愚孰甚焉，是皆王节庵之言误之也。
血不归经变作痰，气从火化不归元，
分明痰火从虚起，补得真元病自痊。
《难经》云：气以呴之，血以濡之。故灌溉乎身者，血也，血不归经则凝聚而成痰；流行乎身者，气也，气不归原则散越而成火。痰火，气血之变也，苟求其故，皆气血之虚所致耳。治此病者，气虚以四君子，血虚以四物，挟痰者二陈，挟火者黄柏、知母、二冬之类，或六味地黄，无不效者。
肾若藏精痰自除，水能制火火自无，
金还平木脾斯健，脾气生生可复初。
丹溪云：主闭藏者肾也，司疏泄者肝也，二脏皆有相火，而其繫上属于心。心，君火也，为物所感则易于动，心动则相火随之，水不交会，亦暗流而渗漏矣。夫火炎水涸，则肺金益衰，肺金衰，则肝木寡于畏，反来侮肺而乘其脾土矣。即越人所谓东方实，西方虚者是也，宜六味地黄丸主之。此越人补北方以泻南方之法，使肾水渐升，心火渐降，则肺金清肃之令行，得以平其肝木也。肝木平则脾土无克贼之害，穀气自生。穀气生则精足，精足则元气斯充矣。
潮热当分汗有无，参详气血属何虚，
莫将龙火同凡火，误犯寒凉穀气疏。
男子血虚有汗潮热者，以人参养荣汤；气虚有汗潮热者，以补中益气汤；血虚无汗潮热者，以茯苓补心汤。
女子血虚有汗潮热者，以八物汤；气虚无汗潮热者，以人参柴胡散；血虚无汗潮热者，以茯苓补心汤；气血两虚而潮热者，有汗以十全大补汤，无汗以五积散。
其咳血者，以人参五味子散；其骨蒸者，以五蒸汤、清骨散、知母散。
以上治虚劳发热之圣方也。
郭氏神真会者稀，崔公灸法亦称奇，
追虫自有神仙诀，秘密微言说与伊。
治痨瘵者，郭先生之十药神书、崔公之灸四花穴法及遇仙穴法，皆治劳瘵之秘诀也。人鲜有用之，徒执滋阴降火之方，故所活者，百无一二也。其取痨虫方，如鬼哭饮子、天灵盖散、将军丸、神授散，皆异人所传者，不可轻泄也。
损病生来自不同，知其所起是良工，
病人若有传尸者，脉症乖违勿与攻。
刘宗厚云：有因病致虚者，如得寒暑饮食后，或久病所致之类是也；有因虚致损者，如病后形瘁羸弱，痨瘵之类是也。大抵因病致虚则为轻，盖病势尚浅，元气未虚也。至病初愈而妄劳，或复饮食劳倦，或房劳七情六慾，阳痿阴弱，如致羸惫，皆因虚致损则为重，病势已深，元气已索故也。此当分治：如因病致虚劳者，宜从丹溪、东垣之法治之；因虚致损者，又当于二先生之论，扩而充之可也。
密斋按：劳损之病，皆生于虚，善保其身者，未有至于其极也。虚而重虚，成真损矣，卢扁更生，不能治也。
病者有传，不可轻视，此宿业之病，非方术之能移也，当脉症决之。如脉得大弦数者，难治。其症大肉陷下，大骨高起，形削气乏，趺肿溏泄，面赤喘急，厥气上行，身重，骨痛骨痿，咽喉肿痛，声哑，耳干，面黧，断不可治。
相传尸疰病如瘟，刼数连绵定灭门，
慢说追虫有灵药，只愁病极枉劳神。
夫骨蒸殗殜，复连尸疰、痨疰、虫疰、毒疰、热疰、冷疰、食疰、鬼疰等，皆曰传尸。其变二十二种，或三十六种，或九十九种。盖由一人得病，传染子孙亲姻族属，乃至灭门尽族，故人皆畏之，叫为宿业。治疗之法，大抵以保养精血为先，去虫次之。欲去其虫者，微觉有病，即依取虫方药趁早服之，拔去其根，或依膏肓四花灸法，或用香草浴法，或访高士讲求调息服气守中之法，远女色，绝妄想，节饮食，避寒暑，积以岁月，未有不愈者也。若待病成，元气已坏衰，乃服取虫之剂，而犯虚虚之戒，虫未得去，命先殒矣。
仁斋云：瘵虫食人骨髓，血枯精竭，不救者多。人能平时爱护元气，保养精血，瘵不可得而传。惟夫纵欲多淫，苦不自觉，精血内耗，邪气外乘，是不特男子有伤，妇人亦不免矣。然而气虚腹馁，最不可入痨瘵者之门，弔丧问疾，衣服器用之中皆能乘虚而染触，染病日久，莫不化而为虫。自古及今，愈此病者，十不一得也。

治劳损诸方  ***************************
●四君子汤　治肺损而皮聚毛落，益气可也。
白术　人参　甘草　茯苓（各等分）
水煎。
●八物汤　治心肺虚损，皮聚而毛落，血脉虚损，妇人月水愆期，宜益气和血也。
四物、四君合，水煎服加耆。
●十全散　治心肺损及胃，饮食不为肌肤，宜益气和荣调胃。
前八物汤加炙耆、桂枝，换茯神，加姜枣水煎。
●金刚丸　治肾损，骨痿不能起于床，宜益气。
萆薢　杜仲（炒去丝）　肉苁蓉（酒浸）　菟丝子（酒浸，各等分）
共为末，酒煮猪腰子为丸，每服五、七十丸，空心，酒下。
●牛膝丸　治肾肝损，骨痿不能起于床，筋缓不能收持，宜益精缓中。
即金刚丸加牛膝、防风、白蒺藜各等分，桂枝减半。
上末，酒煮猪腰子捣和丸，梧桐子大，每空心酒下五七十丸。
●煨肾丸　治肾肝损及脾损，穀不化，宜益精缓中消穀。
即上牛膝丸，加葫芦巴（炒）、破故纸（炒）各等分，桂减半。
上和剂服铒（如上酒煮猪腰子丸）。
如腰不起者甚效。
●双和散　补血益气。五劳、六极、七伤通用。
黄耆　川芎　当归　地黄（各一钱）　官桂　炙草（各七分半）　白芍（二钱半）
姜枣煎。
●人参养荣丸　治男、妇气血两虚，精神短少，脾胃不足，形体羸瘦。
白术　炙耆　白芍　远志（甘草水煮，各一两半）　当归　山药　熟地黄　五味　人参（各二两）　白茯苓（二两）　山萸肉　生地黄（各五钱）　陈皮（洗，八钱）
上为细末，用鸭一只，取血，入蜜炼，和药为丸，梧桐子大，每八十，盐汤下，寒月盐酒下。
咳嗽，加麦冬、贝母、紫菀，冬花各一两。
热，加黄柏、知母各一两。
遗精带浊，加牡蛎一两，龙骨五钱。
吐衄血腥，加丹皮、赤芍各二两。
●天王补心丹　宁心，保神，固精，壮力，强志，令人不忘，清三焦，化痰涎，去烦热，除惊悸，疗咽乾，育养心神。
地黄　白茯苓　人参　远志　玄参　石菖蒲　桔梗　柏子仁　天冬　丹皮　酸枣仁（炒）　麦冬　炙草　山药　五味　茯神　归身　杜仲（姜汁炒去丝，各等分）
上各取末和匀，炼蜜丸，如弹子大，每一两分作十丸，金箔为衣，每一丸，灯心枣汤下，食后临卧服。
●八物定志丸　补益心神，安定魂魄，去邪热，治痰。
人参（两半）　石菖蒲　远志（去心）　茯苓　茯神（各一两）　朱砂（水飞，一钱）　麦门冬　白术（各半两）　牛黄（二钱，另研，如无，以胆星代之）
上为末，炼蜜丸，如梧桐子大，米饮下五十丸，无时。
●平补镇心丹　治心血不足，时或怔忡，夜多异梦，如坠层崖。常服安心肾，益荣卫。
白茯苓　五味子　车前子　茯神　桂心　麦冬（各一两二钱半）　远志（甘草水煮，一两半，去心）　天冬　山药（姜汁蒸）　地黄（酒蒸，各一两半）　酸枣仁（去壳、炒，二钱半）　人参（半两）　龙齿（二两半）　朱砂（水飞，半两，为衣）
上为末，炼蜜丸，如梧桐子大，每二十，空心米饮温酒下。
●经验远志养心丹　治心虚手扼。
生地（酒洗）　远志（去心）　当归　炙草（各一两半）　柏子仁　酸枣仁（各三两）　川芎　人参（各一两）　茯神（七钱）　半夏曲　胆星　朱砂（水飞为衣，各半两）　麝香（二钱，另）　石菖蒲（六钱）　琥珀（三钱，另）　金箔（十二个）
上末，汤浸蒸饼丸，绿豆大，每四五十丸，唾津嚥下。
●参苓白术散　治劳虚胃弱，饮食不进。
人参　白茯苓　白术　甘草　山药（各三两）　扁豆（炒，一两半）　砂仁　桔梗（炒）　莲肉　薏苡仁（炒，各一两）
为末，每二钱，姜枣汤下。
●益胃汤　治脾虚弱，不喜饮食，四肢怠惰，燥热气短，口不知味，肠鸣，大便微溏黄色，头闷、动劳则微痛，口乾，不喜食冷。
黄耆（五分）　甘草（二分）　黄芩（三分）　当归（五分）　苍术（一钱半）　陈皮　升麻（各五分）　柴胡　人参　白术（各三分）　益智（三分）　半夏（二分）
水煎，食前稍热服。
●加味虎潜丸　治肾肝虚损，骨痿不能起于床，筋缓不能收持。能补诸虚不足，腰体疼痛，行步无力，壮元阳，滋肾水。
人参　黄耆（炙）　白芍（酒炒）　黄柏（盐、酒炒）　当归　山药（各一两）　锁阳（酥炙）　枸杞　虎胫骨（酥炙）　龟板（酥炙）　菟丝子（酒浸，蒸）　杜仲（姜汁炒）　破故纸（炒）　五味（各七钱半）　牛膝（二两）　地黄（四两）
上为细末，炼蜜和猪脊髓捣和丸，梧桐子大，每五六十丸，温酒或姜盐水下。
一方有知母（酒炒）一两，白茯苓七钱半。
●桂枝加龙骨牡蛎汤　治六脉芤动微紧，男子失精，女子梦交。
桂枝　白芍（各三钱）　炙草（二钱）　龙骨　牡蛎（各三钱）
姜枣引。
●肾气丸　治阳盛阴虚，脾肾不足。房室虚损，形瘦无力，面多青黄而无常色，宜此养血益肾。
熟地黄（一斤）　川姜（冬一两，夏半两，秋七钱半）　五味子（半斤）
上为末，枣肉丸，如梧桐子大，每一百丸至二百丸，食前米饮或酒下。
●丹溪滋阴大补丸　损其肾者益其精，此方主之。
牛膝　山药（各两半）　杜仲（如上制）　巴戟（去心）　山萸（去核）　五味子　肉苁蓉（酒浸，洗，新瓦上焙）　白茯苓　茴香　远志（各一两）　石菖蒲　枸杞子（各五钱）　熟地黄（二两）
上为细末，红枣肉和炼蜜捣匀，丸如梧桐子大，每七十，淡盐汤或酒空心下。
凡肾肝损者，骨痿不能起床，宜服此以益其精；筋缓不能收持，宜服前虎潜丸，以缓其中。此二药者相间服之，所谓补阴和阳，生血益精，润肌肤，强筋骨，性味清而不寒，温而不热，非达造化之精微者，未足以议于斯也。
●益胃升阳汤　失血之后，宜服此方，以理胃气。
柴胡　升麻（各二分半）　炙草　归身　陈皮（各五分）　人参　炒曲（各七分半）　黄耆（一钱）　白术（一钱半）　生黄芩（二分）
水煎。
●六味地黄丸　治肾经虚损，久新憔悴，盗汗，发热，五脏齐损，瘦弱虚烦，骨蒸痿弱，失血等症。经云：益水之主，以制阳光者是也。
怀山药　山萸肉（各四两）　白茯苓（三两）　泽泻（去毛）　丹皮（各二两）　地黄（蒸，半斤）
上末，炼蜜丸，梧桐子大，每五十丸，空心白汤下。
●丹溪大补阴丸　降阴火，补肾水。
黄柏（盐酒炒）　知母（去毛，酒拌炒，各四两）　熟地黄　败龟板（酥炙，各六两）
上为细末，猪脊髓和炼蜜丸，梧桐子大，每五十，空心，姜盐汤下。
●小建中汤　形不足者温之以气，此方主之。
桂枝　炙草（各三钱）　白芍（六钱）　大枣（二枚）　生姜（二钱）　胶糖（一合）
上㕮咀，分作二服，作胶糖用水一盏半，煎七分，去渣，入胶饴再煎一沸，温服。
一方有黄耆，名黄耆建中汤。
●人参养荣汤　治男、妇血虚短气，痿弱，有汗潮热之症。
人参　白术　白茯苓　甘草　当归　黄耆　白芍　地黄　肉桂　远志　陈五味（各等分）
水煎，姜引。
●补中益气汤　治气虚，有汗潮热。
●人参柴胡散　治气虚，无汗潮热。
人参　白茯苓　白术　半夏　柴胡　乾葛　白芍　当归　甘草（减半）
用姜枣煎，服无时。
●茯苓补心汤　治血虚无汗潮热。（方见血病。）
●逍遥散　治气血两虚，无汗潮热。
柴胡　茯苓　白术　白芍　当归（各一钱）　甘草　薄荷（各五分）
姜三片，枣一枚，煎。
●知母散　治男、妇心肺虚热，烦躁有汗。
炙草　炙耆　白芍　黄芩　白茯苓　麦冬　生地　人参　桔梗　知母　淡竹叶（各等分）
水煎，姜三片，浮小麦一撮。
●清骨散　治男、妇骨蒸劳热，此药最能刼热。
生地　人参　防风　熟地　赤茯苓　银柴胡　薄荷叶　秦艽　胡黄连（各等分）
姜三片，水煎。
●五蒸汤　治男、妇诸虚，骨蒸烦热。
炙草（减半）　人参　黄芩　知母　生地　葛根　石膏　麦门冬　粳米（各等分）
淡竹叶水二盅，入小麦一撮，煎一盅半，入药煎米熟服。
实热加黄连、黄柏、山栀；虚热加柴胡、秦艽、丹皮。
●人参五味子散　治虚劳潮热，咳嗽红痰。
人参　五味（十粒）　桑白皮（蜜炒）　白术　炙耆　柴胡　白茯苓　地骨皮　地黄　当归　前胡　陈皮　甘草　枳壳　桔梗（各等分）
水二盅，姜三片。
烦渴加乌梅半个。
有热加知母、青蒿各七分。
郭可久先生治痨瘵十方（《丹溪心法》附录）：
甲字号十灰散，
乙字号花蕊石散，
丙字号独参汤，
丁字号保和汤，
戊字号保真汤，
己字号太平丸，
庚字号沉香消丸，
辛字号润肺膏，
壬字号白凤膏，
癸字号补髓丹，又名十珍丸。
知悌先生四花六穴，治一应虚劳发热、尪羸等症，灸之立愈，真济世之妙法也。择取火日灸之，其取穴法在师指示。（见《青囊杂纂》。）
膏肓俞二穴，遇仙灸二穴谓之腰眼穴，肺俞二穴，肾俞二穴。
取痨虫方：
●鬼哭饮子、天灵盖散　（二方见《青囊杂纂》。）
夫取虫之方，必用天灵盖者，鬼气也，伏而未起，故令淹缠，得枯骸枕骨治之，鬼气飞越，不复附人，于是乎瘥。
●神授丸　治传尸、痨疰，最杀痨虫有效。瘵有数虫，如蜈蚣，如小蛇，如虾蟆，如鸟尾，如乱丝，如烂面，如苍蝇，如壁蚰虫，上紫下白，形锐足细而有口，或如白蚁，孔窍中皆出。此皆痨瘵根毒，若传至三人，则如人形，如鬼状，在人腹中，出食三日，还宿五日，欲取之者，待其归宿，无觉可也。
真川椒（择色红而大者，去合口并子，以棉纸二层托之，于新瓦上炒令汗出），取顿地上，砂盆盖冷灰布四围，约一时许，研细末，随时用粳米饮捣烂为丸，梧桐子大，服之庶得药味鲜。每服三、四十丸，食前盐汤下。
常服满一斤，瘵病自愈，昔有人服之日久，取下瘵虫如小蛇状，即瘥。服药后，永禁苋菜，牛、马肉。
●将军丸　治传尸痨瘵。先取癸亥日亥时，令病人解去下衣，直身平立，以墨点记腰上两傍陷处，谓之腰眼穴，然后上床，合面卧，正应甲子日子时，每穴七壮，灸毕，至寅时服此药。
此乃异人传授，累有验。
锦纹大黄（酒蒸，焙，二两）　贯众　槟榔　雷丸　鳖甲（九肋，醋炙）　牙皂（去皮，醋炙）　桃仁（去皮尖，炒，各一两）　白芜荑（半两）　安息香（去石）　麝香（一钱，另研）
上取杵捣烂，和滋阴大补丸、人参固本丸杵匀为丸，如梧桐子大，每服五十，温酒下。
或将河车放竹笼中，绵纸糊封，慢火焙乾者，终不及新研者之尤佳也。近来《丹溪附余》中有方，其熟地黄用茯苓、砂仁煮之者，必不可听，盖地黄得酒良，本草明白。
●无比丸　专治劳瘵传尸症。
紫河车一具（焙乾）　龙胆草　甘草（各二钱）　鳖甲（九肋者，炙，半两）　桔梗　大黄（酒拌蒸）　胡黄连　苦参　黄柏　知母　贝母　人中白（各二钱半）　生犀（末）　莪术　硝石（各一钱半）　辰砂（水飞，一两）　败鼓皮心（醋炙黄，二钱半）
共末，蜜丸，梧桐子大，每二十加至三十，温酒下。
●丹溪人参膏　专治虚损，补元气。
人参不拘多少，切细，量入水于银石器内，慢火煎如稠饧，瓷器盛之。每服二匙，白汤调服。
●秘传当归膏　治五劳七伤，诸虚劳极，脾胃虚弱。养血和中，滋阴抑阳。
当归（酒洗，一两一钱）　生地（一斤）　熟地黄（三两）　薏苡（米粉同炒，八两）　白茯苓（十二两）　白术（一斤）　莲肉（四两）　山药（五两）　人参（四两）　甘草（三两）　枸杞（一斤四两）　贝母（三两）　骨皮（四两）　麦冬（五两）　五味（一两）　琥珀（一钱三分）　白芍（米粉炒，一斤）
上锉细，和足水一斤，微火煎之，如干再加水十斤，如此四次，滤去渣取汁，文、武火熬之，待减去三分，每斤加炼熟净蜜四两，春五两，夏六两，共熬成膏。每服三匙，白汤化下。
吐血加丹皮二两，骨蒸加青蒿汁、童便各二碗。


卷之十三  ——————————————————————————————————————————————————————————————————————————————————————————

腰痛  ***************************
腰痛之脉必沉弦，审症先从指下看，
此是人身大关节，久将成痿损长年。
刘三点云：腰痛之脉，皆沉而弦。沉弦而紧者为寒，沉弦而缓者为风，沉弦而濡细者为湿，沉弦而实者为闪肭。
丹溪云：腰痛，脉必沉而弦。沉为滞，弦为痛，涩者是瘀血，滑者、伏者是痰，大者是肾虚也。
戴氏云：疼之不已，为肾虚也；日轻夜重者，是瘀血也；遇天阴及坐久而发者，是湿也。大抵腰痛之病，有风寒湿热之邪，瘀血湿痰挫闪之因种种不同，原其所由，未必不是肾虚得之。经云：邪之所凑，其气必虚是也。治法：虚者补之，杜仲、黄柏、肉桂、当归、五味子、菟丝子、天门冬、熟地黄之类；风者散之，麻黄、防风、羌活、独活之类；挫闪者行之，当归、苏木、乳香、没药、桃仁、红花之类；瘀血者逐之，大黄、牵牛、水蛭、虻虫之类；湿痰流注者消导之，苍术、川芎、白芷、橘红、半夏、茯苓之类。各宜类推而治之也。
经云：腰者，肾之府，转摇不能，肾将败矣。故腰者，上为身之所载，下为足之所附，乃人之大关节也。苟忍痛异差，而不知蚤治，治不择医，医不识病，实实虚虚，痛久不愈，则成痿矣。《难经》云：损于肾者，骨痿不能起于床，丧无日矣。
古方腰痛有三因，曾似东垣论得真，
肾若受伤推不足，客邪外入审何经。
陈无择云：六经腰痛皆外因。大抵太阳、少阴多中寒，少阳、厥阴多中风，阳明、太阴多中湿，以类推之，此属外因。虚羸不足，面目黧黑，远行久立，力不能胜，盖失志伤肾所为也。
腹急胁胀，目视䀮䀮，所祈不得，意淫于外，宗筋弛纵，及为白淫，郁怒伤肝所为也。
肌肉濡渍，痹而不仁，饮食不化，肠胃胀满，闪坠腰胁，忧思伤脾所为也。此属内因。
因作劳汗出，衣里冷湿，久久得之，为肾著之病。因于坠堕，恶血流滞，及房劳疲力，耗竭精气，致腰疼痛，属不内外因。
东垣云：足之三阳，从头走足，足之三阴，从足入腹，经所过处，皆能为痛。治之者，当审其何经所过分野，循其空穴而刺之，审其寒热而药之。
经云：足太阳脉，令人腰痛，引项脊尻骨如熏状，刺其郄中委中穴。
少阳令人腰痛如针刺其皮，循循然不可以俯仰，不可以顾，刺少阳成骨之湍出血。成骨，谓膝外近下胻骨上端，两起骨相对间能容指者是也。《铜人》无此穴。
阳明令人腰痛，不可以顾。顾如有见者，善悲，刺三里，刺胻上。
足少阴令人腰痛，痛引脊内廉，刺内踝上覆溜穴。
太阴经云：散脉，令人腰痛而热，热甚生烦，腰下如有横木居其中，甚则遗溲。刺膝前骨肉分间地机穴。
厥阴令人腰痛，腰中如张弓弩弦。刺腨踵鱼腹之外蠡沟穴。

治腰痛诸方  ***************************
●独活寄生汤　治肾虚，卧冷湿当风所得。此足少阴、厥阴二经腰痛药也。寄生难得真者，独活多用土当归代之，故辨疑改用羌活续断汤，用之多验也，（方见湿门。）此治风湿腰痛。
●牛膝酒　治伤风毒腰痛。
牛膝　羌活　地骨皮　杜仲（炒）　川芎　海桐皮　甘草（各一两）　五加皮　薏苡仁（各二两）　生地黄（十两）
上㕮咀，绢袋裹药，入无灰酒内浸，冬七日，夏三五日。每服一杯，日用三四服。常令酒气不绝。
●东垣川芎肉挂汤　治冬月露卧感寒湿腰痛，用此代针。
羌活（一钱半）　柴胡　肉桂　桃仁　归尾　苍术　炙草　川芎（各一钱）　独活　炒曲（各五分）　防风　汉防己（酒制，各三分）
上作一服，如酒三碗，煎一碗，食前暖处服之。
此足三阴、三阳药也，兼瘀血。
●麻黄苍术汤　治寒湿所客，身体沉重，腰痛，面色痿黄。
苍术（二钱）　麻黄　泽泻　白茯苓　炒曲　陈皮（各一钱）　杏仁（十个）　桂枝　草豆蔻　半夏　猪苓（各五分）　黄耆（二分）　炙草（二钱）
作一服，水煎食前服。
此足太阳、少阴二经药也，兼痰。
●五积散　治感寒湿，脾胃气闭，腰痛，兼清痰流注经络。（方见寒）。
●苍术复煎散　治寒湿相合，脑后痛，恶寒，项筋脊骨强，肩背膝眼痛，腰痛，膝膑痛，无力，行步沉重。
红花（一分）　黄柏（三分）　柴胡　藁本　泽泻　白术　升麻（各五分）　羌活（一钱）　苍术（四两，另切）
上㕮咀，先以苍术一味，用水三大盏，煎二盏，去渣，入煎药，复煎至一盏，空心稍热服，取微汗为效。忌酒麴。
●摩腰膏　治寒湿腰痛。
附子尖　乌头尖　南星（各二钱半）　朱砂　乾姜（各一钱）　雄黄　樟脑　丁香（各一钱半）　麝香（五分）
上为末，炼蜜丸，龙眼大。每用一丸，生姜汁化开，如厚粥状，置掌中，烘热摩腰上，冷尽黏著肉，再用烘软帛缚定，腰热如火，间三日用一丸，妙。
或加吴萸、桂枝。
●东垣拈痛汤　治湿热为病，肩背沉重，肢节腰胯疼痛，胸膈不利。
防风　知母（酒洗）　黄柏（生）　泽泻　猪苓　当归（各六分）　白术（四分）　人参　苦参（酒洗）　升麻　葛根　苍术（各五分）　黄芩（酒洗）　茵陈（酒炒）　炙草　羌活（各八分）
作一服，水二盏，煎一盏服。此治湿热腰痛、足痛之圣药也。
●东垣独活汤　治因劳役湿热自甚，腰痛如折，沉重如山。
羌活　防风　独活　大黄（煨）　肉桂　泽泻（各三钱）　炙草（二钱）　当归　连翘（各五钱）　黄柏（酒制）　防己（各一两）　桃仁（三十）
分五服，每服酒、水各七分煎，空心热服。
●丹溪滋阴大补丸、加味虎潜丸　二方治肾虚腰痛甚妙。（方见虚损。）
●补肾丸　治肾虚，因房劳而腰痛者。
黄柏（盐酒拌，瓦上炒）　知母（去皮毛，酒拌湿，炒，各二两）　败龟板（酥炙，四两）　杜仲（姜汁拌炒断丝）　枸杞子　五味子（各七钱半）
上为细末，入猪脊髓和炼蜜丸，如梧桐子大，每五十，食前四物汤、杜仲水煎送下。
●青娥丸　治虚损腰痛神效。
杜仲（如上制，一斤）　破故纸（炒，八两）　胡桃肉（三十，去皮研膏）
上将上二味各制为末和匀，炼蜜少许，同膏杵丸，梧桐大。每五十，盐汤、姜汤任下。
一方蒜四两，捣烂，以酒滤汁，打糊为丸。
●补骨脂丸　治肾虚及寒湿一切腰痛。
川萆薢（四两，分四制，童便、米泔、盐汤、酒各浸一宿，晒乾）　杜仲（如上制，四两）　破故纸（炒香，三两）　胡桃肉（去皮另研如泥，四两）
上前三味为末，不犯铁器，入胡桃肉，以木杵杵千馀下，炼蜜丸，如梧桐子大，每五十，空心温酒下，乾物压之。此青娥丸变法也。
●三因立安丸　治五种腰痛，常服温养肾元，壮健腰脚。
破故纸（炒）　木瓜（各一两半）　川萆薢（二两）　牛膝（酒洗，焙）　杜仲（如上制）　川续断（各一两）
上为细末，炼蜜丸，如梧桐子大，每五十，空心温酒下。
上三方相同。
●煨肾丸　治肾虚腰痛，神效。
杜仲（如上制）　肉苁蓉（酒洗）　巴戟天（取肉）　破故纸（炒）　小茴（炒，去沙土）　青盐（煅，各一两）
共为末，每二钱，用獖猪腰子一对，竹刀劈开，每个装药一钱，绵纸包，放火中煨熟服，温酒嚥下。
●经验羌活桃仁汤　治坠堕挫闪，气血凝滞，攻刺腰痛，神效。
玄胡索　桃仁（去皮尖）　杜仲（炒）　红花　牛膝　破故纸（炒）　苍术（炒）　归尾　羌活　官桂　小茴香（炒，各等分）
水一盏，酒半盏，煎八分，调乳香末少许，同服。
●复元通气散　治跌仆损伤或负重锉闪，致气滞血凝，腰痛不可忍。
舶上茴香（炒）　穿山甲（煻火煨胖）　木香（各一两半）　白丑　炙草　陈皮（去白，各一两）　玄胡索（一两）　当归（两半）　乳香　没药（各一钱）
上为细末，每服二钱，热酒调下。病在上，食后服；病在下，食前服。
●地龙散　治腰脊痛，或打仆损伤，或从高坠下，恶血在太阳经，令人腰脊痛，或髀股胫腨中痛不可忍。
归尾（二分）　中桂　乾地龙（各四分）　麻黄（五分）　苏木（六分）　独活　甘草（各八分）　羌活（一钱二分）　桃仁（六枚，去皮尖，研泥）
上㕮咀，水二盏，煎一盏，温服。
金匮云：肾著之病，其人身体重，腰中冷，如坐水中，形如水状，反不渴，小便自利，饮食如故，病属下焦，身劳汗出，衣里冷湿，久久得之，腰以下冷痛，腹重如带五千钱，甘姜苓术汤主之。
白术　甘草（各一两）　乾姜　茯苓（各四两）
上㕮咀，分三服，每服水三碗，煎碗半，温服。尽此三服，腰中即温。
●针灸法
委中一穴主瘀血痛，用三稜针出血，大效。
人中一穴，治腰曲不能伸者，针之即愈。
肾俞二穴，宜灸，治肾虚腰痛。
●神效散　治腰痛不能转侧。
透明雄黄　松县黄丹（各一钱）　马牙硝（三钱）
共研为极细末，令病人仰卧，用银簪取药，点眼大角，须少许，缓缓二、三次，少顷复旧，其效如神。
●神应散　治腰痛，累用验。
杜仲（如上制）　破故纸（炒，各一两）　木香（一钱）
上为末，每服二钱，空心温酒下，二、三服，效。
上二方出《青囊杂纂》。


卷之十四  ——————————————————————————————————————————————————————————————————————————————————————————

脚气  ***************************
脚气古人名厥缓，发时其症类伤寒，
病原所受须凭脉，入肾攻心治较难。
古无脚气之说，内经名厥，两汉间名缓风，宋齐之间谓之脚气。或云病生于脾。《内经》曰：伤于湿者，下先受之。盖脾主四肢，足居于下而多受其湿，湿郁成热，热湿相搏，其病作矣。或云病生肾。《难经》曰：久坐湿地，强力入水，则伤肾，肾司于下，脚者，肾之外候也。夫人为嗜欲所戕，若不自觉，肾气内虚，水湿外侵，不为脚气者，鲜矣！然妇人亦病脚气者，必因血海虚弱，七情伤损，遂成斯疾。今妇人病此者多，则知妇人以血海虚得之，与男子肾虚类矣。男女用药固无异，但兼以治忧恚药，无不效也。曰脾曰肾虽不同，其生于湿则一也。愚谓病生于外者，则从足少阴、太阳经，以辛温发散之；病生于内者，则从足太阴、阳明经，以苦温寒疏通之。
脚气之发，先从气冲穴隐核痛起，及两足胫红肿，或壮热头痛，或身体拘急，或百节痠疼，或小腹不仁，以致胸满喘息，烦闷怔忡，昏瞶谵妄，大渴引饮，呕哕痰涎，见食即吐，大小便闭涩，皆其候也。其恶寒发热，状类伤寒，但卒然脚气为异耳。或一旬，或半年复作如故，渐渐而致于足胫微肿，大如瓜瓠者，成痼疾矣。
其脉弦者风，濡弱者湿，洪数者热，迟涩者寒，微滑者虚，坚牢者实；结则因气，散则因忧，紧则因怒，细则因悲。大抵因于四气者兼浮，因于七情者兼沉，不可不知。
其症自汗，走注，为风胜；无汗，挛急掣痛，为寒胜；肿满重著，为湿胜；烦渴热瞀为暑胜。四气兼中者，但推其多者为胜，分其表里以施治也。
脚气入心，则恍惚谬妄，呕吐，食不入，眠卧不安。左寸脉乍大乍小，或乍有乍无者，死。
入肾则腰脚重，小便不通，呻吟，目与额皆黑，气上冲胸而喘。左尺绝者，死。
得病须分南北方，六经治例各推详，
不宜用补并淋洗，疏导无如刺灸良。
孙真人云：四时之中，皆不得久坐久立湿冷之地，亦不得因酒醉汗出，脱衣跣足、当风取凉，皆成脚气。若暑月久坐久立湿冷之地者，则湿热之气蒸入经络，疾发必热而四肢痠疼烦闷；若冬月久坐久立湿冷之地者，则湿冷之气上入经络，病发则四肢酷冷转筋。世有勤工力学之士，久坐久立于湿地，冷气乘入经络，不觉成病也。若欲使之不成病者，初觉则灸所觉处二三十壮则愈，不复发矣。
夏月得之者，宜服东垣当归拈痛汤及健步丸。
冬月得之者，宜服生料五积散加木瓜及安肾丸。
勤工力学之士得之者，分冷热二症，不出上四方也。
南方卑湿雾露所聚之地，其民腠理疏，阳气不能外固，因而履之，则清湿袭虚，病起于下。此由气血衰竭，受清湿之邪气，与血并行于肤腠，邪气盛，正气少，故血气混，混则痹，痹则虚弱，故令痹弱也，名曰脚气。治之多以灸焫为佳，以导引湿气外出，及饮醪醴以通经散邪，所制之方，寒药少，热药多，用麻黄、川乌、姜、附之属。经云：「湿淫于内，以苦发之。」麻黄苦温，发之者也；川乌辛热，走而不能守，通行经络；姜、附辛甘大热，助阳退阴，亦散清湿之邪。病之初起宜发散之，如越婢汤、金匮乌头汤之类。以灸焫者，即上所谓初觉则灸所觉处二三十壮者是也；饮以醪醴者，青囊秘传药酒方，病愈住服。
又江东岭南，春夏之交，山川蒸菀，风湿毒气为甚，足或感之，遂成瘴毒脚气。其候则脚先屈弱，渐至痹疼，胫微肿，小腹不仁，头痛烦心痰壅逆，晡作寒热，便溲不通，甚者攻心而势迫，治之诚不可缓。
病之初起，先服加味败毒散以解之，后服丹溪紫苏饮，以尽其馀毒。
北方者，其地高陵居，风寒水冽，其俗饮潼酪而肉食。凡饮潼酪者，以饮多速饮为能。经云：因而大饮则气逆。又云：食入于阴，长气于阳。今乃反行阴道，是为逆也。夫乳酪醇酒湿热之物，饮之属也，加以奉养太过，亦滋其湿。水性润下，气不能呴，故下注于足胫，积久而成肿满疼痛，此饮食下流之所致也。经云：谷入多而气少，湿居下也。况潼酪醇酒之湿热甚于谷者乎！治法宜以苍术、白术之类治其湿，知母、黄柏、条芩之类去其热，当归、芍药、地黄之类调其血，木香、槟榔之类行其气，羌活，独活利关节而散风湿，兼用木通、防己、川牛膝之类引药下行，以消肿去湿也。经云：湿淫所胜，治以苦温为君；以苦辛发之，透关节胜湿为佐；以苦寒泄之，流湿清热为臣。故东垣本此立当归拈痛汤方，以治湿热之病，其效捷于影响也。
病之初起，宜先服东垣导滞以导之，后用当归拈痛汤以彻其邪。病根除，肿退，则住服。
如饮食太过，湿热下流之病，南方之人尤多，治如前法。
南北二方症治，其法详尽，又审足之三阴三阳是何经络所起，以引用药为主治，复审四气中何气客之，治以佐使之药。四气者，风寒暑湿也。
如四气流注于足太阳经，宜服麻黄左经汤，刺崑崙。
如四气流注于足少阳经，宜服半夏左经汤，刺阳陵泉。
如四气流注于足阳明经，宜服大黄左经汤，刺上、下巨虚。
如四气流注于足三阳，宜服大料神秘左经汤，刺绝骨，又加味败毒散。
古无足三阴方，今窃取其意以补之，亦大料神秘左经汤中变法治也。
如四气流注于足太阴经，宜服桂枝左经汤，刺公孙。
如四气流注于足少阴经，宜服附子左经汤，灸涌泉穴。
如四气流注于足厥阴经，宜服羌活左经汤，刺曲泉。
如四气流注于足三阴经，宜服换腿丸，灸三阴交。
《活人书》云：凡脚气，服补药及用汤洗渫者，皆医之大禁也。盖脚之治法，以疏利毒气为先，盖虑乎气实而死矣。所谓疏利者，或病自外生，如四气之流注，则发散以疏利之，使毒气之从汗解也；或病自内生者，如饮食之流注，则攻下以疏利之，使毒气之从内解也；或表里之邪俱盛者，则发表攻里以双解之。所谓法无一定，应变而施也。
脚气之疾，自古皆尚疏下，为痰壅故也。然不可太过，太过则损伤脾胃，使营运之气不能上行，反下注为脚气也；又不可不及，不及则使气壅不得消散，留而成痼也。
熏薰洗之法，实有发散之意。谓不可者，乃因外感湿气乘虚袭入为肿痛者发也，非为内受湿气注下肿痛而言也。盖湿气不能外达，宜淋药开导，泄去其邪也。古方洗药用：
●导气除湿汤
用：
威灵仙　防风　荆芥　地骨皮　归尾　升麻　芍药　蒴藋（等分）
煎水，热淋洗，无时。
●又方
用杉木、橘叶不拘多少，煎水洗之，神效。
●又方
防风、荆芥、金银花、车前草、猪蹄壳、桃柳枝、透骨草各一两，煎汤先熏后洗，兼服五积散，以治寒湿脚气，累效。
●又方
治脚气冲心用矾石，以浆水一斗五升，煎三、五沸，浸脚良。
《针经》云：有道以来，有道以去，治之多以针灸为佳，以导引湿气外出也。夫脚气实为壅疾，气滞血聚，红肿疼痛，宜用砭石去其恶血，以泄其气，然后以药治之，或用三稜针刺其足六经之穴以泄之，或用三稜烧红，于初起之核上刺，去恶血甚良。灸法见上。
苦乐之人受病时，女人脚气似男儿，
不思早治能调理，肿大如瓜行步迟。
脚气生于湿也，有风湿，有寒湿，有热湿。富家贵族治合异乎贫穷者，苦乐之分也。贫贱之人，冲冒四气而得之者，病多外感，宜从左经汤、五积散之类治之。富贵之人餍足酒肉而得之者，病多内伤，宜从东垣拈痛汤、丹溪紫苏饮治之。妇人有病脚气者，其苦与乐治同男子，但兼以治忧恚药，如消风除湿汤、木瓜散之类。
病脚气者，如饮食不清，心下痞闷，宜东垣开结导引丸。
如脚气冲心，宜四物汤加炒柏或金匮八味丸及灸涌泉穴。
又方，用槟榔一味为末，每服三钱，紫苏七叶、连梗桔皮一全个（不去白），姜五片，童尿煎，去渣，调服。
如脚气入腹攻心，呕闷，宜木香饮。
又方，用木瓜锉细，新水煎服，止呕神效。
又阴阳交错，清浊不分，中满喘急，呕吐者，宜紫苏子汤。
如脚气上冲，头目昏眩，喘急者，宜乌药平气汤。
如脚气痰多者，二陈汤加槟榔、枳壳、苏叶，入姜煎服。
如脚气大便秘涩者，宜追风毒锉散。
有脚气人，宜常服二十四味轻脚丸。
如气血虚，发则痛不可忍者，宜独活汤吞活血应痛丸。
如脚气游走，转上腰腿而痛者，宜慈济丸。
如脚气发作，两足肿大，痛不可忍者，宜杉木节饮、流气饮、三和散之类。
有脚气人，足胫肿大如瓜瓠者，宜河间除湿丹、神芎导水丸、木香槟榔丸之类。
初起之肿，乃气血之壅也。发则肿，病过则消矣。此当用流气饮，审在何经，属何气，加减服之，以防再发，及灸三里、三阴交。
如病久而浮肿者，此气血之败化为水也，乃成痼疾，终难平复，如除湿导水之药，恐不可用，徒损胃气必有后灾。但微肿者，宜木香槟榔丸，随所用之煎剂，吞一二十丸，以行其壅，无伤也。
《外台秘要》第一忌嗔，嗔则心烦，烦则脚气发。又禁大语，语则伤肺，肺伤亦发动。又不得露足当风入水，以冷水洗足。两脚胫尤不宜冷，虽暑月，当须著布裤，令两胫温暖微汗大佳。依此将息，气渐薄损。每至寅丑日割手足甲，割少侵肉，去气。夏时腠理开，不宜当风睡，睡觉令人按摩，勿令邪气稽留。数劳动关节，常令通畅，此并养生之要，拒风邪之法也。寻常有力，每食后行三五百步，疲倦便止，脚中恶气随即下散，虽浮肿，气不能上也。
发明云：第一凡酒及潼酪勿使过度，过则损伤脾胃，下注于足，胫跗肿，遂成脚气。第二欲不可纵，嗜欲则脚气发。凡饮食之后，宜缓行，如上法。经云：逸者行之。又云：脾病者，忌温食饱食，湿地濡衣。

治脚气诸方  ***************************
●东垣羌活导滞汤　治脚气初发，一身尽痛，或肢节肿痛，便瘦阻隔，先以此药导之，后用当归拈痛汤，以彻其邪。
羌活　独活（各一钱二分）　汉防己　归尾（各七分）　枳实（炒，五分）　大黄（酒煨，二钱四分）
上㕮咀，作一服，水盏半，煎一盏，空心温服。
●当归拈痛汤　治湿热脚气为病，肢节烦疼，肩背沉重，胸胁不利，兼遍身疼痛，下注足胫肿痛，脚膝生疮、赤肿及里外生疮，脓水不干，或痒，或痛，并宜服之。
羌活（一钱）　人参　苦参（酒洗）　升麻　葛根　苍术（各四分）　黄芩（酒炒）　炙草　茵陈（酒炒，各一钱）　归身　防风　知母（酒洗）　猪苓　泽泻　白术（各五分）
作一服，水二盅，煎一盅，空心服，临卧再进—服。
●丹溪紫苏饮　治一切湿热脚气。
紫苏　黄柏（盐酒拌炒）　白芍　木瓜　泽泻　木通　防己　槟榔　苍术　枳壳　炙草　香附　羌活
痛加木香，肿甚加大腹皮。
发热加黄连、大黄。
上㕮咀，水煎服，痛除肿退则住服。此与健步丸同服。
●健步丸
苍术　归尾（各一两）　生地　陈皮（各一两半）　白芍（一两半）　牛膝（五钱）　吴萸（炒）　大腹子（二钱）　条芩（酒炒，五钱）　桂心（一钱）
上为细末，汤浸蒸饼丸，如梧桐子，每服一百，白术木通汤食前下。
●消风除湿汤　治风湿脚气累验。
苏叶　槟榔　香附　陈皮　白芷　桔梗　五加皮　牡丹皮　木瓜（各三钱）
分作四服，水二盏，姜三片，花椒二十粒，灯心二十茎，煎一盏，空心热服，微汗佳。
●秘传药酒方　治男子妇人风湿相搏，腰膝疼痛，或因坐卧湿地雨露所袭，遍身骨节疼痛，风湿脚气，并皆治之。
白芷　桔梗　芍药　麻黄（去节）　川芎　茯苓　肉桂　半夏　防己（各一两）　甘草（两）　陈皮　厚朴（姜汁炒）　枳壳（炒）　当归　木瓜　独活　槟榔（各一两半）　川牛膝　乌药　杜仲（酒炒焦，各一两）　苍术（制，四两，加）　五加皮（四两）
上㕮咀，以绢袋盛之，用无灰好酒三斗，将药袋悬胎于坛内，蜜封固坛口，锅内煮之一时久，取起埋土中一日夜，去火毒，再三日后去药，随量饮之。渣晒乾为末，酒糊丸，如梧桐子大，每服七八十丸，空心温酒下。
●金匮乌头汤　治寒湿脚气，疼痛不可屈伸。又治足少阴寒湿病。
麻黄　芍药　黄耆（各三两）　炙草（一两四味合一处）　川乌（五枚，㕮咀，以蜜二升，煎取一升，去川乌渣）
前四味以水三升，煮取一升半，去渣，内蜜在内，搅匀，更煎之，至七合，不止尽服之。
●越婢汤　治脚气风湿。又治足太阴风湿病。
麻黄（去节，一钱半）　石膏（二钱）　白术（一钱）　熟附子　炙甘草（各五分）
上㕮咀，水一盏半，姜五片，枣一枚，煎八分，食前服。
●羌活续断汤　以代独活寄生汤。治风症脚气，最除风毒，消恶血。又治足厥阴经风湿病，加陈皮。（方见湿类腰痛下。）
●五积散　治寒湿流注，两足痠疼，有痰气者用之尤宜。又治足三阴经寒湿病，加木瓜。（方见寒类。）
●加味败毒散　治足三阳经受热，毒气流注脚踝上，焮赤肿痛，寒热如疟，有汗恶风或无汗恶寒。又治瘴毒脚气。
羌活　独活　前胡　柴胡　枳壳　桔梗　甘草　人参　茯苓　川芎　苍术　大黄（各等分）
每半两，入姜煎。
●安肾丸　以代八味丸，治肾虚寒湿脚气。
川乌（炮去皮脐）　桂心（各四两）　茯苓　白术　石斛（酒炒）　白蒺藜（炒去刺）　巴戟（取肉）　山药　桃仁（去皮尖炒）　肉苁蓉（酒洗、焙）　川萆薢　破故纸（炒，各十二两）
上为末，炼蜜丸，如梧桐子大，每服五十丸，盐汤空心服。
●麻黄左经汤　治风寒暑湿四气流注足太阳经，腰足挛痹，关节重痛，憎寒发热，无汗恶寒，头痛眩晕，或自汗恶风。
麻黄（去节）　葛根　细辛（减半）　白术（泔浸）　茯苓　防己　桂心　羌活　炙草　防风（各等分）
㕮咀，水煎，姜三片，枣一枚，空心服。
无汗，去桂、白术，加杏仁、苍术、泽泻。
有汗，去麻黄，加芍药，等分。
●半夏左经汤　治四气流注足少阳经，寒热往来，腰胁疼痛，头目眩晕，呕吐不食。
半夏（洗）　葛根　细辛（减半）　白术　麦冬　柴胡　茯苓　桂心　乾姜（炮）　防风　黄芩　小草　炙甘草（各等分）
上㕮咀，每服五钱，水一盏，姜三片，枣一枚，空心服。
热闷加竹沥，喘急加杏仁、桑白皮。
●大黄左经汤　治四气流注足阳明经，两脚赤肿，痛不可行，大小便秘，恶闻食臭，喘满自汗。
细辛（减半）　茯苓　羌活　大黄（酒煨）　炙草　前胡　枳实（炒）　厚朴（姜汁炒）　黄芩　杏仁（去皮尖，另研，各等分）
㕮咀，每服五钱，水煎，姜枣引。
腹痛，加白芍。
秘结，加阿胶。
喘急，加桑白皮、苏子。
小便涩少，加泽泻。
四肢疮疡浸淫加升麻。
●大料神秘左经汤　治四气流注足三阳经，腰足拘挛，大小便秘涩，喘满烦闷，并皆治之。
半夏　葛根　细辛（减半）　麻黄（去节）　小草　麦冬　乾姜　厚朴（制）　茯苓　防己　枳壳（炒）　炙草　桂心　羌活　防风　柴胡　黄芩（各等分）
每五钱，姜枣引，空心服。
自汗，加牡蛎、白术，去麻黄。
黄肿，加泽泻、木通。
热甚无汗，去桂，加橘皮、前胡、升麻。
腹痛或痢，去黄芩，加芍药、诃子。
大便秘，加大黄、竹沥。
喘满，加杏仁、桑白皮、紫苏并等分。
●新加桂枝左经汤　治四气流注于足太阴经，骨节烦疼，四肢拘急，自汗短气，小便不利，腹胀满，食不化。
桂枝　厚朴（炒）　枳壳（炒）　防风　白术　苍术　陈皮　半夏（洗）　炙草　茯苓　神麴（炒，各等分）
每服五钱，姜枣引，空心服。
呕吐，加木瓜。肿甚，加大腹皮。
●新加附子左经汤　治四气流注于足少阴经，脚气入腹，腹胀疼痛，上气喘急，此肾经虚寒所致也。此症最急，以肾乘心，水剋火，死不旋踵。
熟附　乾姜（炮）　麻黄（去节）　细辛　炙草　白茯苓　白术　桂心　泽泻　五味子（各等分）
上㕮咀，每服五钱，水一盏，姜枣引。
脚气冲心，加炒黄柏，更加附子末，津调捏作饼子，贴涌泉二穴上，以艾炷多灸，以泄引其热下行。
●新加羌活左经汤　治四气流注足厥阴经，手足拘挛，半身不遂，痰涎吐沫，转筋，腰膝痛，大小便难。
羌活　防风　当归　川芎　白术　乾姜（炮）　半夏　柴胡　牛膝　木瓜　防己　桂心（各等分）
每服五钱，姜枣引。吐涎沫加吴萸（炒）。大便秘，加桃仁泥、当归。小便秘，加木通并等分。
●换腿丸　治足三阴经为四气所乘，发为挛痹缓纵，上攻胸胁肩背，下注脚膝疼痛，足心发热，行步艰难。
薏苡仁　南星（炮）　石楠叶　石斛（酒炒）　槟榔　萆薢　川牛膝　羌活　防风　木瓜（各四两）　黄耆（蜜炙）　当归　天麻　续断（各一两）　苍术（制）　川芎（各一两半）
共为细末，酒糊为丸，如梧桐子大，每服五十，食前陈皮汤下。
●东垣开结导引丸　治脚气，饮食不消，心下痞闷。
白术　陈皮　泽泻　茯苓　神麴（炒）　麦蘖（炒）　半夏（各一两）　枳实（炒）　巴豆霜（各二钱五分）　青皮　乾姜（炒，各五钱）
上为末，汤浸蒸饼为丸，如梧桐子大，每服五十丸，白汤下。
●二十四味轻脚丸　脚气通用：
当归　川芎　萆薢（盐水煮乾）　杜仲（姜汁炒）　羌活　石楠叶　薏苡仁　槟榔　细辛　防风　枳壳（炒）　五加皮　续断（酒洗）　苍术（米泔浸，盐炒）　独活　木瓜　牛膝（各一两）　威灵仙　木香　海桐皮　麻黄（去节）　五灵脂（各七钱半）　乳香　没药（各五钱，另研）
上为末，酒浸，雪糕为丸，如梧桐子大，每服五十丸，食前木瓜汤下。
●二十四味流气饮　脚气通用，临时加减。
陈皮　青皮　苏叶　厚朴（制）　香附（炒）　炙草（各四两）　木瓜（二两）　大腹皮　丁皮　槟榔　木香　草果　辣桂　莪术（煨）　藿香叶（各一两半）　麦冬　人参　白术　赤茯苓　石菖蒲　白芷　半夏　枳壳（炒，各一两）
上为末，每服四钱，姜四片，枣二枚，水煎。
●三和散　脚气通用。
大腹皮　苏叶　沉香　木瓜　羌活（各一钱）　白术　川芎　陈皮　炙草　槟榔（湿纸煨，各七分半）
上㕮咀，分作二服，每服加茯苓五分。
水煎服，入姜枣。木瓜散同。
●木瓜散　即上方无沉香、白术、川芎、槟榔，诸药等分，木瓜加一倍。
以上四方，病脚气者择而用之。
●独活汤　治肾风冷，脚气痠疼，及久痢登厕，风冷入于肠胃，以致两脚细小成鼓槌，风而痢又不止，用此及下药皆效。
羌活　麻黄（去节）　熟附子　生乾姜　川芎　牛膝　白芍　茯苓　黄耆（炙）　人参　杜仲（姜汁炒）　炙草　辣桂　当归　白术　木香（各等分）
上㕮咀，每服三钱，水一盏，姜五片，枣二枚，煎七分，吞活血应痛丸。
●活血应痛丸
苍术（炒，六两）　香附（七两）　草乌（炮去皮脐，三十四个）　威灵仙（二两）　陈皮（五两半）　黑狗脊（燎去毛，四两）　没药（一两，另研）
上为末，酒面稀糊丸，如梧桐子大，每服二十丸，独活汤下。
●灵济丸　治脚气游走两足，转上腰腿疼痛，不能转侧。
木瓜（二两）　川乌（炮去皮脐）　黄耆（炙）　白蒺藜（炒）　当归　防风　萆薢　牛膝　乌药（各一两）　赤小豆（炒）　茴香（炒）　地龙（去土）　白胶香（另研）　五灵脂（各七钱半）
为细末，酒面稀糊为丸，如梧桐子大，每三、四十丸，紫苏煎汤下。
●紫苏子汤　治脚弱上气，阴阳交错，清浊不分，上重下虚，中满喘急，呕吐自汗，无复纪律。
苏子（微炒）　半夏（各一钱一分）　前胡　厚朴（制）　炙草　当归（各五分）　桂心　陈皮（各五分）
上㕮咀，姜五片，枣二枚，煎服。
●经验杉木节饮　治脚气发作，恶寒发热，两足肿大，心烦重死。
杉木节（四两）　槟榔（七枚）　大腹皮（酒洗，一两）　青橘叶
作一服，顺流水三升，煎一升，分作三服，一日服尽。如大便通利黄水，其病除根。未愈，过数日再服一剂。
●河间导水丸　治脚气，胕肿疼痛，或发热恶寒，湿热太甚者。
大黄（酒煨）　黄芩（各二两）　黑丑（头末）　滑石（末，各四两）
上为末，滴水为丸，如梧桐子大，每病甚时服四、五十丸，温水下，以利为度；未发时常服一二十丸，一日三服，陈皮汤或津嚥下。
●除湿丹　治诸湿病，腰膝肿痛，足胫浮肿，筋脉劲急，津液凝涩，便溺不利等症。
槟榔　甘遂　威灵仙　赤芍　泽泻　葶苈子（各三两）　乳香（另）　没药（另，各一两）　黑丑（头末，半两）　大戟（炒，三两）　陈皮（四两）
上为细末，面糊为丸，如梧桐子大，每五十丸，温水下，以利为度。


卷之十五  ——————————————————————————————————————————————————————————————————————————————————————————

痿痹  ***************************
痿痹医书号不仁，痿虚痹实勿同论，
痿因肺热筋骸废，痹则风寒湿合成。
医书以痿痹为不仁，痛则为痹，不痛则为痿；痛则为实，不痛则为虚。症自有别，不可概同论治也。盖痿因血少气虚，火盛制金，肺叶焦枯，宗筋不润，肝木乘旺，脾土受伤，饮食减少，四肢不举，或食而无力，故精血虚耗，使皮血筋骨肉痿矣。详见下文。
痹因风寒湿三气合而成痹。气滞不行，积于患处，或痛而麻木，手足为之不仁也。今世俗痿作痹治，痹作痿治者多矣。《病源》论云：痿为不足，痹为有馀。治疗之法，痹而行气胜湿，痿而清燥滋阴，此大略也。若医以治风之药，谬之甚矣。
诸痿皆因肺热成，法宜清燥取阳明，
丹溪著论超千古，若作风医误煞人。
经云：肺热叶焦，五脏因而受之发为痿躄。心气热生脉痿，故胫纵不任地；肝气热生筋痿，故宗筋弛纵；脾气热生肉痿，故痹而不仁；肾气热生骨痿，故足不任身。然治痿独取阳明者，阳明者，为五脏六腑之海，主润宗筋，能束筋骨而利机关也。冲脉者，经脉之海也，主渗灌溪谷，与阳明合于宗筋，阴阳宗筋之会，会于气冲，而阳明为之长，皆属于带脉而络于督脉，故阳明虚，则宗筋弛纵，带脉下引，故足痿不用也。
丹溪曰：经云诸痿生于肺热。只此一句便见治法。《难经》云：东方实，西方虚，泻南方，补北方。东方，木，肝也；西方，金，肺也；南方，火，心也；北方，水，肾也。肺金体燥居上而主气，畏火者也。脾土性湿居中而主四肢，畏木者也。火性炎上，若嗜欲无节，则水失所养，火寡于畏而侮所胜，肺受火邪而热矣。木性刚急，肺受热则金失所养，木寡于畏而侮所胜，脾得木邪而伤矣。肺热则不能管摄一身，脾伤则四肢不能为用而诸痿作矣。泻南方则肺金清而东方不实，何脾伤之有？补北方则心火降而西方不虚，何肺热之有？故阳明实，则宗筋润，能束骨而利机关矣。治痿之法，无出于此。虽然，天产作阳，厚味发热，凡病痿者，若不淡薄滋味，吾不能保其全矣。
又云痿症断不可以作风治而用风药，有湿热、湿痰、气虚、血虚、瘀血。湿热，用东垣健步丸加燥湿降火之剂，黄柏、黄芩、苍术之类。湿痰，用二陈，加苍术、白术、黄芩、黄柏之类，入竹沥、姜汁。血虚，四物汤，加苍术、黄柏，大补阴丸。气虚，四君子汤，加苍术、黄柏、黄芩。盖苍术、黄柏，治痿之要药也。
东垣取黄柏为君，黄耆等补药为辅，佐以治诸痿，如清燥汤、健步丸，皆治痿之要药也。
又如丹溪之补肾丸、虎潜丸、加味四物汤，皆补北方之要药也。
又如加味二妙丸、鹿角胶丸，皆治血虚气虚兼湿热之要药也。
痹有风寒湿不同，各随所病视从容，
体虚邪凑斯成痹，历节游行是痛风。
经云：风寒湿三气杂至，合而为痹，其风气胜者为行痹，寒气胜者为痛痹，湿气胜者为著痹。痹病因体虚腠理空疏，受之而成。逢寒则急，逢热则纵，随所受邪气而生症也。诊其脉大而涩为痹，脉来急亦为痹，脉涩而紧者亦为痹。大抵痹生于虚，为病多重痛沉著，不易得去，须制对症药日夜饮之。虽留连不愈，能守病禁，不令入脏，庶几可扶持也。昔钱仲阳为宋之一代明医，自患痛痹，取茯苓之大如斗者，以法啖之。能移于手足，为之偏废，不能尽去，可见其为治之难矣。
如风寒湿三气合而成痹者，宜增味五痹汤主之。五痹者，谓筋痹、脉痹、骨痹、肌痹、皮痹是也。
风气胜者为行痹，宜防风汤；
寒气胜者为痛痹，宜茯苓汤；
湿气胜者为著痹，茯苓川芎汤；
三痹通用续断丸主之。
夫古之所谓痛痹者，即今之所谓痛风也，诸方书又谓之白虎历节风，以其走痛于四肢骨节如虎咬之状，而以其名名之耳。
丹溪云：大率因血虚受热，其血已自沸腾，或加之以涉水受湿，热血得寒，污浊凝滞，不得运行，所以作痛。夜则痛甚，行于阴也。治以辛温，监以辛凉，流散寒湿，开通郁结，使血气行。更能慎口节欲，无有不安者也。
肥人多是湿与痰饮流注经络，脉必滑，宜二陈汤加减。
瘦人多是血虚与热，脉必涩，宜四物汤加减。
下部有湿，肿痛，用防己、龙胆草、黄柏、知母固是捷药。若肥人病此，宜苍术、白术、南星、滑石、白茯苓之类；瘦人宜用当归、红花、桃仁、牛膝、槟榔等药。惟东垣拈痛汤，要药也。薄桂味淡，能横行经络、手臂，领南星、苍术等药至痛处。威灵仙治上体痛，人虚弱者勿用。乌、附治下体痛风，以其在下，道路远，非乌、附不能行，故用为引经。若以主治，非为无益，而有杀人之毒；若畏而不用，则下体之病，终莫能治，亦杀人也。
丹溪治痛风有三方：一方治上中下痛风，一方治饮酒人湿痰痛风，一方治气血虚有痰、白浊、阴火痛风。
肢节疼痛，属风湿者，东垣大羌活汤；属湿热者，当归拈痛汤圣药也；属寒湿者，三因附子汤。
肢节肿痛，痛属火，肿属湿，宜丹溪麻黄汤。
有湿郁而周身走痛，或关节间痛，遇阴寒即发，当作湿郁治，用白术一味，酒煮服之，其痛立愈。
白虎历节风，有因血虚兼热者，宜丹溪加味四物汤。如脉涩数者有瘀血，用桃仁、红花、芎、归，加大黄微利之。
有因湿痰者，宜丹溪加味二陈汤，佐以竹沥、姜汁。
其走注疼痛者，如神救苦散、定痛丸、四妙散、金刀如圣散、黄耆酒、九藤酒、洗药方皆可用也。
风热头痛常发作者，宜芎辛菊花散。
肩背痛者，宜东垣通气防风汤、辨疑提肩散。
手臂者，宜湿郁二陈汤、舒筋汤。
胸背胁走痛者，宜辨疑加减二陈汤。
妇人病，丹溪有方。腰胯痛者，当归拈痛汤、清热胜湿汤；两足痛者，当归拈痛汤、加味二妙丸、川木通汤。

治痿痹诸方  ***************************
●东垣清燥汤　治湿热成痿，似燥金受湿之邪，是绝寒水生化之源。绝则肾亏，痿厥之病大作，腰以下痿软瘫痪，不能行。
黄耆（一钱半）　苍术（一钱）　白术　陈皮　泽泻（各五分）　人参　白茯苓　五味子（九个）　升麻（各三分）　猪苓　麦冬　归身　曲末　生地黄　酒黄柏（各二分）　柴胡　黄连　炙草（各一分）
上㕮咀，水煎，空心热服。
●健步丸　治膝中无力，伸而不得屈，屈而不得伸，腰背腿脚重沉，行步艰难。
瓜蒌根（酒制）　炙草　羌活　柴胡　炒滑石（各半两）　防己（一两）　泽泻　防风（各三钱）　川乌头（一钱）　苦参（酒洗，一钱）　肉桂（半钱）
上为细末，酒糊丸，如梧桐子大，每七十，愈风汤空心送下。
●愈风汤方
羌活　甘草　防风　当归　蔓荆子　川芎　细辛　黄耆　枳壳　白芷　麻黄　人参　菊花　薄荷　枸杞　柴胡　知母　地骨　杜仲　独活　秦艽　黄芩　芍药（各三两）　石膏　苍术　生地（各四两）　肉桂（一两）
上为粗散，入姜煎。
●丹溪治痿加味四物汤　治痿，四肢软弱，不能举动。
当归　麦冬　黄柏　苍术（各一钱）　白芍　川芎　杜仲（各七分半）　熟地（三钱）　五味子（九粒）　人参　黄连（各五分）　知母　牛膝（足不软不用，各三分）
上作一服，水二盏，煎一盏，空心服。
●经验鹿角丸　治血气虚弱，两足痿弱不能动，久卧床褥，神效。
鹿角胶（一斤）　鹿角霜（半斤，另）　地黄（半斤，焙取末）　川牛膝　白茯苓　菟丝子　人参　杜仲（盐酒炒）　白术（各二两）　当归身（四两）　虎胫骨（酥炙）　龟板（酥炙，各一两）
共为细末，另将鹿角胶用无灰好酒二碗溶化，为丸，如梧桐子大，每服一百，空心姜盐汤下。
●加味二妙丸　治两足湿痹疼痛，或如火燎，从足跗热上渐至腰胯，或麻痹痿软，皆是湿为痛，此药主之。
苍术（制）　黄柏（酒浸，各四两，日晒）　川牛膝　归尾（各二两）　防己　龟板（酥炙）　川萆薢（各一两）
上为末，酒煮曲糊为丸，如梧桐子大，每服一百丸，空心姜盐汤下。
●增损五痹汤　治风寒湿合而为痹，肌体麻痹不仁。
羌活　防己　白术　当归　白芍　防风　黄耆（炙）　片子姜黄（各等分）　炙草（减半）
上㕮咀，姜十片，煎服。看病在上下服。
●舒筋汤　治臂痛不能举，盖是气血凝滞，经络不行所致，其效如神。一名通气饮子。
炙草　羌活（各五分）　归头　海桐皮（去外皮）　赤芍　白术（各一钱）　片子姜黄（二钱）
此前五痹汤加减变化也。
上㕮咀，作一服，姜三片，水二盏煎，磨沉香少许服。
●防风汤　风寒湿三气合为痹。风气胜者为行痹，上下左右无留，随其所致，此治行痹行走无定。
防风　甘草　当归　杏仁（去皮尖，炒）　赤茯苓　桂（各一钱）　黄芩　秦艽　葛根（各三分）　麻黄（去节，五分）
上㕮咀，分作二服，每酒水各一盏，枣三枚，姜五片，煎一盏，温服。
一方无葛根、麻黄，有川独活、赤芍药各一钱，亦名防风汤，治血痹皮肤不仁。
●茯苓汤　寒气胜者为痛痹，阴寒为痛，宜通气温经而愈。此治痛痹四肢疼痛，拘倦浮肿。
赤茯苓　桑白皮（各二钱）　防风　官桂　川芎　芍药　麻黄（去节，各一钱五分）
上分作二服，每水盏半，枣二枚，煎八分，温服。以姜粥投之，汗泄为度效矣。
或服三因附子汤，以温经胜湿。
●三因附子汤　治风寒湿痹，骨节疼痛，皮肤不仁，骨肉重著，四肢缓纵。
生附子　白芍　桂心　甘草　白茯苓　人参（各七分半）　白术（一钱）
作一服，水煎。
●茯苓川芎汤　湿气胜者为著痹。此治著痹留注不去，四肢麻木，拘挛浮肿。
赤茯苓　防风　桂　川芎　麻黄　芍药　炙草　当归　桑白皮（各五分）
作一服，水煎，枣三枚，如欲汗，姜粥投之。
●续断丸　治风寒湿之气留注关节，麻木痠痛。
当归（炒）　萆薢　天麻　川续断　防风　附子（各一两）　乳香（另）　没药（另，各五钱）　川芎（七钱半）
上为末，炼蜜丸，如梧桐子大，每服四十，温酒下。
●丹溪治痛风加味四物汤　治白虎历节风症，瘦人宜此。
四物汤　桃仁　牛膝　陈皮　茯苓　甘草　白芷　龙胆草
血虚甚者，倍芎、归，佐以桃仁、红花。
气虚，加人参、白术、龟板。
痰，加南星、半夏、生姜。
如痛在上者属风，加羌活、桂枝、桔梗、威灵仙。痛在下者属湿，加牛膝、防己、木通、黄柏。
●丹溪治痛加减二陈汤　治白虎历节风因痰因湿者，肥人宜此。
二陈汤　苍术　南星　黄芩（酒洗）　羌活　入姜汁　竹沥
气虚，加人参、黄耆。
血虚，加当归、川芎、白芷。
上下如前。
●丹溪方　治上中下痛风通用。
黄连（酒炒）　苍术（制）　南星（各二两）　桃仁（去皮尖，另研）　防己　白芷（各五钱）　桂枝　威灵仙（酒炒）　羌活（各三钱）　神麴（炒）　川芎（各一两）　龙胆草（一钱半）　酒红花（五分）
共为末，神麴糊丸，梧桐子大，每服一百，空心温酒下。
●又方　治饮酒湿痰痛风。
黄柏（酒炒）　威灵仙（酒炒，各五钱）　苍术（制）　羌活（各三钱）　炙草（二钱）　陈皮（去白）　白芍（各一钱）
上为末，每服一钱七分，生姜汤下。
●方　治气血两虚，有痰，白浊，阴火痛风。
人参　山药　海石　南星（各一两）　白术　地黄　黄柏（酒炒褐色）　龟板（酥炙，各二两）　乾姜（烧灰，取其不足）　锁阳（各五钱）
上为末，酒糊为丸，如梧桐子大，每七十，白汤下。
●东垣大羌活汤　治风湿相搏肢节疼痛。
羌活　升麻（各一钱）　独活（七分）　苍术　防己　白术　当归　白茯苓　威灵仙　泽泻（各五分）
作一服，水煎，空心服。
●丹溪麻黄汤　治肢节肿痛。痛属火，肿属湿，兼受风寒而发动于经络之中，湿热流注于肢节之间而无已也。
麻黄（去节）　赤芍（各一钱）　防风　荆芥　羌活　独活　片芩（酒浸）　白芷　苍术　枳实　桔梗　葛根　川芎　威灵仙（各五分）　甘草　归梢　升麻（各三分）
下焦加酒黄柏。
妇人加酒红花。
肿多加槟榔、大腹皮、泽泻，更加没药一钱，定痛尤妙。
●如神救苦散　治瘫痪，手足走痛不止，非痛勿用。
御米壳（蜜炒，一钱）　陈皮（五钱）　壁虎（一枚，炙黄）　甘草　没药　乳香（各二钱半）
上为极细末，每服三钱，煎服。
●东垣四妙散　治走注疼痛。
威灵仙（酒浸，焙乾，五钱）　羯羊角（灰，三钱）　苍耳子（一钱半）　白芥子（一钱，炒）
上为极细末，每服一钱，生姜汤下。
●丹溪定痛丸　治风湿一切痛。
金星草　乳香　没药　地龙（去土，炒）　五灵脂　木鳖（去壳）
上等分，为末，炼蜜丸，如弹子大，每服一丸，温酒下。
●金刀如神散　治白虎历节疼痛，神效。
川乌（炮）　草乌（炮，各四两）　朱砂（水飞）　雄黄（水飞）　荆芥　麻黄（去根）　天麻　当归　细辛　石斛　川芎　全蝎（去毒）　人参　何首乌　甘草　防风（各五钱）　苍术（制，一两）
上为细末，每服五分，临卧温茶送下。
●黄耆酒　治风寒湿痹，身体顽麻，皮肤瘙痒，筋脉挛急，手足不遂。
黄耆　防风　桂枝　虎胫骨（炙）　天麻　萆薢　石斛　云母粉　白芍　当归　白术　茵芋叶　木香　甘草　仙灵脾　川续断（各一两）
上细锉，以绢袋盛，用无灰好酒一斗，瓷罐盛浸之，包封罐口，勿令泄气，春五、夏三、秋七、冬十，每一盏，温服，不拘时。
●祖传九藤酒　治远年痛风，中风瘫痪，筋脉拘急，日夜作痛，叫呼不已。
钩藤钩　红藤（即理省藤也）　丁公藤（又名风藤）　桑络藤　菟丝藤　天仙藤（即青木香藤苗）　五味子藤　阴地蕨（取根）　忍冬藤　青藤（各二两）
上细锉，以无灰老酒一斗浸，如上法，每服一盏，日三服，上下分食前后服。
●洗药方　治风湿气足胫肿痛，有效。
荆芥　防风　苦参　番白草　地榆　青藤　麻黄　苍耳草　苍术　生葱　炒盐　威灵仙（各一两）
用水一桶煮热，于桶内熏蒸痛处，出微汗，待汤稍温，再洗痛处一二次，觉痛减。
如贫者，只用桃、柳、榆、槐、桑、椿六件木枝煎洗，亦效。
●芎辛菊花散　治风热头痛，发作无时。
川芎　羌活　白芷　防风　荆芥　薄荷（各一两）　细辛　甘草　菊花（各五钱）
上为细末，每二钱，清茶调，食远服。
●通气防风汤　治肩背痛不可回顾者，此手太阳气郁而不行也，脊痛、项强、腰似折、项似拔者，此足太阳经气不通也，宜风药散之。
羌活　独活（各一钱）　藁本　防风　甘草（各半钱）　川芎　荆芥（各三钱）
上水煎服。
●提肩散　治风热乘肺，肩背强直作痛。
羌活　防风　藁本　川芎　白芍（各七分，炒）　黄连（酒炒）　黄芩（各五分）　甘草（四钱）
水二盏，姜三片。此上通气防风汤变化也。
气虚，加人参五分。
汗多，加黄耆炙，一钱。
血虚，加川归、地黄各五分。
湿，加苍术、防己、薏苡各五分。
●丹溪加减二陈汤　治手臂痛，是上焦湿热痰横行经络中作痛也。
陈皮　茯苓（各五分）　半夏　酒芩　白术　南星　香附（各一钱）　苍术（一钱半）　威灵仙（三钱）　炙草（三分）
姜五片，水煎。
●辨疑加味二陈汤　治胸胁停痰。
陈皮（七分）　半夏　茯苓（各一钱）　甘草（三钱）
死血，加桃仁、红花、牛膝。
兼郁，加炒曲、香附各一钱。
湿痰，加苍术、羌活、防己、川芎各五分。
血少，入四物汤及行气之药。
火，加柴胡、酒芩、栀子各五分。
滞气，加木香五分，青皮、紫苏各七分。
●丹溪方　治妇人胸背胁走痛。
赤芍　炒蘖　香附（各一钱）　桂枝　苍术　甘草（各五分）　威灵仙（酒炒，七钱半）
上水煎，作一服。
●清热胜湿汤　治腰胯湿热作痛。
黄柏（盐水炒）　羌活　泽泻　甘草（减半）　苍术　杜仲（炒去丝）　白芍（炒）　木瓜　威灵仙　陈皮（去白，各五分）
姜三片，水二盅，煎服。
甚加川牛膝（炒）、乳香、没药各五分。
水湿停下，加槟榔、黑丑（头末），各五分。
血痛，加归尾、桃仁各一钱，酒红花五分。
倦怠、脚如沙坠，加苍术、白术、防己，薏苡仁各五分。
冷风作痛，加熟附子一钱，虎胫骨（末）五分，减黄柏、泽泻三分。
游走而痛，加紫荆皮、川乌各五分。
湿热，加炒栀子五分。
走气，加乌药五分。
痠软，加芎、归、地黄、川牛膝各五分。
肾虚，加炒破故纸五分。
●加味二妙丸　方见前。此无萆薢，有虎胫骨（酥炙）一钱，熟附五钱。
●经验川木通汤　治白虎历节风。
用木通二两，锉细。长流水煎汁，顿服。以遍身痒甚，发红丹如小豆大粒汗出为效。


卷之十六  ——————————————————————————————————————————————————————————————————————————————————————————

疝气（附：小肠气）  ***************************
疝本肝经病受寒，膀胱与肾绝无干，
小肠疝气虽相似，争奈庸流一例看。
《内经》云：肝脉大急沉皆为疝。则疝病皆属肝经，与肾绝无相干。
子和云：诸疝皆属肝经。粗工不识，因立谬名，或曰膀胱，或曰肾气，或曰小肠气。夫膀胱水府，专司渗泄。小肠水道，专主通流。肾主少阴，总统二水，人之小溲，自胃入小肠，渗入膀胱。膀胱者，脬囊也，气化则水出茎端，此常道。及其为疝，乃属足厥阴肝经。盖环阴器而上入小腹者，足厥阴肝经也。夫肝肾皆属于下，与任冲督相附。然《灵枢经》言：足厥阴肝病，则言遗溺、癃闭、狐疝。其肾与膀胱、小肠三经，则不言疝，是受之处，乃肝之部分也。且男子宗筋为束骨之会也，而肝主筋，睾者，囊中之丸，虽主外肾，非厥阴环而引之，与玉茎无由伸缩。在女子则为篡户，其内外为二，其一曰廷孔，其二曰窈漏，此是厥阴与冲任肾之所会也。《灵枢》又言足厥阴之别，名曰蠡沟，去内踝五寸，别走少阳，循胫上睾，其病气逆，睾肿卒疝，乃知诸疝属于厥阴可以无疑。以脉考之，《素问》论六疝，皆以滑为疝，虽见他于脏中，皆言风疝也，足厥阴肝经之气也。且夫遗溺闭癃，阴痿脬瘅，精漏白淫，皆男子疝也，不可妄言肾冷、血涸。不月月罢（上不月，经不行也；下月罢，经行之后也，）腰膝上热，足躄嗌乾，癃闭，少腹有块，或定或移，前阴突出，后阴痔核，皆女子之疝也。但女子不谓之疝，而谓之瘕。若年少得之，不问男女皆无子。故隐僻委曲之事了，不干脬肾、小肠之用，乃足厥阴肝经之职。
《原病式》云：㿗疝，小腹控卵，肿急绞痛也。寒主拘缩故也，寒极而土化制之，故肿也。经言：丈夫㿗疝，谓阴器连少腹急痛也，言妇人小腹肿，皆肝足厥阴之脉也。经注云：寒气聚而为疝。又云：热为疝瘕。以脉辨之。
愚按：经云：大沉急为疝。又云：滑为疝。寒则脉紧，沉急为寒；热则脉滑，沉滑为热。以此别之。
丹溪云：疝气者，睾丸连小腹急痛也。有痛在睾丸者，有痛在五枢穴边者，皆足厥阴之经也，或肿或痛，自《素问》而下皆以为寒。盖寒主收引，经络得寒，则收而不行，所以作痛也。然有履冰涉水，终身不病疝者，无热故也。大抵此病始于湿热在经，郁久不散，又被外寒所乘，不得疏通，所以作疝。若只作寒论恐为未备。
肾与膀胱属水寒，小肠经络与肝连，
厥阴论治当从火，宜下宜温有秘传。
血因寒冱则为瘕；气因寒聚，则为疝。曰疝曰瘕，皆寒病也。脏腑之中，惟肾与膀胱为寒水，故诸寒收引，皆肾、膀胱之病也。手太阳小肠之脉与足厥阴之脉相通于冲任之间，故谓疝为肝病者，语其本也；曰肾气曰膀胱者，语其标也；曰小肠者，语其病之连属也。名虽不同，其治则一也，肝胆原来从火治。肝之作疝，有热有寒，仲景《伤寒论》于厥阴肝经病，或下之，或温之，未尝有定法也。故治疝之方，有用乌、附、吴茱萸之类以温之者，有用巴豆、牵牛、芫花之类以下之者，所谓治无定法，应变而施，药不执方，合宜而用。
素因湿热伏经中，体或虚时寒气冲，
湿则肿肾寒则痛，须知劫药有奇功。
大抵疝病，若非房劳所致，即是远行辛苦，涉水履冰，血气得寒而凝滞于小肠、膀胱之分，或湿热乘虚而流入于足厥阴之经。古方一以为寒，惟我丹溪先生独断为湿热，此发古人之所未发者也。夫热郁于中而寒乘于外，宜其有非常之痛，故治法宜驱逐本经之湿热，消导下焦之瘀血，而以寒因热用之法，立方处治而邪易伏，病易退也。
或问厥阴经郁积湿热何由而致乎？丹溪曰：大劳则火起于筋，醉饱则火起于胃，房劳则火起于肾，大怒则火起于肝。积之既久，湿气便盛，浊液凝聚，併入血隧，流于厥阴。厥阴属木，繫于肝。肝者，将军之官，其性急速，火性又暴，为寒所乘，宜其痛之太甚也。有以乌头、栀子作汤服，其效亦捷，后用此方随形证加减与之，无不验者。盖湿热因寒郁而作，用栀子以降湿热，乌头以破寒郁。况二物乃下焦之药，而乌头为栀子所引，其性急速，不容胃中停留也。
●劫药　神效，用：
乌头　栀子（炒，研细）
顺流水入姜汁调服。
如按之不痛者属虚，须加肉桂，以姜汁丸服。其方：
栀子（炒）　川乌（炮）　肉桂
三味为细末，姜汁拌糊为丸，如梧桐子大，每服四五十丸，顺流水煎滚送下，劫疝痛效。
●又，治疝方　用
橘核（炒）　桃仁（研）　栀子（炒）　吴茱萸（炒）　川乌（炮）
上㕮咀，长流水煎服。
●又，宝鉴蒺藜汤　治阴疝疼痛，用
蒺藜（炒，去刺）　附子（炮）　栀子（炒，各半两）
为末，每服三钱，长流水煎服。
此上三方，皆从劫疝古方中变化加减也。
●又　治诸疝定痛速效，用
橘核　栀子仁　山楂　吴茱萸
各炒。湿盛者，加荔枝核炒，为末丸散，或用长流水调末，空心服一二钱。
一方有川楝子。
●又方　用
桃仁（十四枚）　橘核（十四枚，瓦上炒）　山栀子（九枚，去壳）　吴茱萸（七粒）　山楂子（十四枚）
并炒，为末，生姜一指大，擂碎，和药末，以顺流水一盏荡起，煎数沸，利渣服。
又有挟虚而发者，其脉沉紧而虚豁无力，其痛亦轻，但重坠牵引耳，必以参术为君，佐以疏导之药，如川楝子、茴香、枳实、山楂、栀子之类。
其湿热又当分多少而治，湿则肿多，㿗疝是也，用：
苍术　南星　白芷　山楂　半夏　川芎　枳实　神麴
入姜，顺流水煎服。或为末，神麴糊为丸服，名守效丸。
㿗疝初起痛者，用海石、香附二味为末，姜汁调服。
凡㿗疝非痛，断房事与厚味，不可以药。
凡治疝须先灸大敦穴三壮，乃足厥阴经也。
以上并丹溪法。
七疝诸名出《难经》，其中形状子和分，
或嫌治法专攻下，虚实良工颇用心。
按《难经》云：任脉之为病，其内常结，男子为七疝。夫所谓七疝者，寒、水、筋、血、气、狐、㿗七者是也。子和论七疝病源至为详悉。但其主治可以攻下之法为主治，不能使人无疑耳。当先视其人之虚实、病之浅深而施治焉可也。
张子和云：寒疝者，其状囊冷，结硬如石，阴茎不举，或控睾丸而痛。得之于坐卧湿地，或寒月涉水，或值雨雪，或坐卧砖石或风冷处，使内过房，宜以温剂下之。久而无子。
按寒疝初得之，宜金匮乌头煎。兼表证者，乌头桂枝汤、三因葱白散主之。
病久，实则泻之，秘传加味茱萸内消丸；虚则补之，宜茱萸内消丸，东垣丁香楝实丸主之。
血疝者，其状如黄瓜，在小腹两旁，横骨两纹约中，俗名便痈。得于重感春夏大燠，劳于使内，气血流溢，渗入脬囊，留而不去，结成痈肿，脓少血多，宜以和血之剂下之。
按血疝初得之，宜双解汤以下之，后用四圣散以托之。
水疝者，其状肾囊肿痛，阴汗时出，或囊肿状如水晶，或囊痒而搔出黄水，或小腹按之作水声。得于饮水醉酒，使内过劳，汗出而遇风寒湿之气，聚于囊中，故水冷，令人为卒疝。宜以逐水之剂下之。
按水疝初得之，宜辨疑加味五苓散，或五苓散煎汤吞四神丸主之。病久者，实则泻之宜茴香楝实丸；虚则补之，宜安肾丸、夺命丹主之。
筋疝者，其状阴茎肿胀，或溃而为脓，里急筋缩，或茎中作痛，痛极则痒，或挺纵不收，或出白物如精，随溲而下。得之于房室劳伤，或邪术所使，宜以降心火之剂下之。
按筋疝初得之，邪气正实，宜导赤散送下导水丸以泻之。久则气虚，宜苍术难名丹以收敛之，或清心莲子饮（方见淋浊。）
气疝者，其状上连肾腧，下及阴囊，多得于号哭忿怒，则气郁而胀，号哭忿怒罢，即气散者是也。有用针出气而愈者，针有得失，宜以散气之剂下之。小儿多有此疾，俗名偏坠。得之于父已年老，或年少多病，阴痿精怯，强力入房，因而有子。此胎病也，其症难治。惟筑宾穴有灸之而愈者。
按气疝初得之，宜复元通气散下之，后以加减木香流气饮以渐消之。
狐疝者，其状如仰瓦，卧则入小腹，行立则出小腹，入囊中，以手按之则有声，故云。其大如瓜，其声如蛙。狐则昼出穴而溺，夜入穴而不溺。此疝出入上下往来正与狐相类也。亦与气疝大同小异，今人带钩铃者是也，宜以逐气流经之剂下之。
按狐疝宜用复元通气散下之，后用金匮蜘蛛散作丸，加味五苓散作汤送之。大抵此病难治。
㿗疝者，其症阴囊肿，垂下如升斗，不痒不痛者是也。得之于地气卑湿所生，故江淮之间多有此疾，宜以去湿之剂下之。
按㿗疝必不可下，初服术附散，后附加味守效丸，更灸章门二穴。女子阴户凸出，虽亦㿗疝之类，俗名茄病，谓其下垂如茄状也，乃热则不禁固之病，不可认为虚寒而治以温热之剂。宜以苦坚之，甘缓之，升而举之可也。此病难治，宜东垣补肝汤及橘核丸主之，灸气海穴。
以上七疝，丹溪通用二陈汤主治。故治疝之方丹溪居多。又如治食积与瘀血成痛者，或阳明经湿热传入太阳，小腹结核痛者，或㿗疝腰痛者，诸方与前治疝方大同小异。今除古今方，专用燥热之药者，恐非久病郁热之人所用宜也，姑舍之。如五苓散之通治诸疝，《金匮》之当归生姜羊肉汤以治痛连两胁，《直指》之川楝丸、金铃散以治㿗疝，《辨疑》之荔枝散，《青囊》之四圣散、蟠葱散以治疝，皆奇方也。予之家传加味芎归汤以治诸疝，屡用屡验。
如脾肾素虚者，宜补肾丸主之。
小肠气与疝相如，语症虽殊治不殊，
更有肾肝诸异症，疑从湿热一般除。
小肠气者，小腹痛，控睾引腰脊，上冲心，痛而不肿者是也。《甲乙经》云：邪在小肠也。谓寒邪始客于小肠，因经络并于厥阴，故下控引睾丸而痛，虽亦如疝，然只言小肠气，所以古人治法并与疝同。自有所兼之症，殊不知痛引腰脊者，此有表症也，宜盐煎散；只引睾而痛者，宜金铃子散；如痛上冲心者，宜加味失笑散；如小腹中有形如卵上下来去，痛不可忍者，宜葫芦巴丸；有表者，加味香苏散妙。
阴臊、阴痒、阴汗之病，男女有之，皆湿热所为也，并用龙胆泻肝汤、柴胡胜湿汤主之。
阴汗湿痒，爬搔成疮者，先以吴茱萸或大腹皮、蜂房煎汤洗之，拭乾，用炉甘石散渗之。
又方，用糯草，将皂角入草内，烧烟燻之，十馀遍即愈。
又方，用猪尿胞，火炙令熟，空心吃，盐酒啖。
又方，治阴囊溃烂者，以野紫苏叶，火炙软，包贴，甚良。
又方，茎溃烂，宜服当归龙荟丸。
阴臭者，宜先刺行间二穴，后针少冲二穴并泻之。

治疝诸方  ***************************
●丹溪加减二陈汤丸　治七疝多用热药而获效者，即《内经》从治之法耳。须用寒凉之药监制之，不可纯用大热之剂，加乌头、附子之类，令人久服多服必变剧，不可治矣。但以本方加枳实、橘核、栀仁并炒，长流水煎，入姜汁，食前热辣饮之。后有加减法。
瘀血作痛者，加玄胡索、桃仁泥。
滞气作痛者，加木香、茴香、楝实、青皮。
如六脉沉细手足厥冷者，加附子、乾姜、肉桂以佐之。
如睾丸痛甚者，加荔枝（炒）、乳香、没药，为细末，入汤内调服。
如木肾肿大如升斗者，去甘草，加海藻、昆布、荔枝（炒）、茴香（炒）、川楝子，共为末，作丸服。
●又方　治食积与瘀血成痛者，用
栀子　枳实　桃仁　吴茱萸（各炒）　山楂（等分）
为末，顺流水入姜汁作汤调服。
●又方　治阳明经受湿热，传入太阳，恶寒发热，小腹连毛发结核，闷痛不可忍者，用
栀仁　桃仁　枳核（各炒）　山楂（等分）
为末于砂钵内，入姜汁，用顺流水荡起，煎热服。
●辨疑加味五苓散　予考小肠多气少血之经，心气郁结，则腑受邪，肝气一盛则子亦盛矣。故二气攻入小肠膀胱而痛者，但手扪之可忍，殊不知皮膜渐宽，其气愈炽。服药不能避忌，年远根深蒂固，斯难治矣。予每用五苓散加行气之药，获效者多。故治小便出邪之法，知者鲜矣。
五苓散加茴香　橘核（各炒）　川楝子　木通　槟榔
丹溪治肥人肿疝作痛，发热恶寒者，五苓散加茴香煎服，如神。
元戎治疝气卒痛，小便涩者，五苓散加川楝子，为末，米饮调服。
《青囊》治偏坠，五苓散去桂，加牵牛、吴茱萸（汤泡，炒），如胀，加枳壳（炒）；痛，加八角茴香等分，煎服。
●金匮乌头煎　治寒疝绕脐痛，若发则自汗出手足逆冷，其脉沉弦。
乌头（大者，五枚，炮去皮）
上㕮咀，以水三升，煮取一升，去乌头，入蜜二升，煎令水气尽，取二升，强人服七合，弱人服五合。不瘥，明日再服，不可一日顿服。
其寒疝腹中痛逆冷，手足不仁，若身疼痛灸刺，诸药不能治抵当者，以桂枝汤（方见伤寒）煎成五合，解开乌头煎五合，共一升，名乌头桂枝汤。初服二合，不治，即服三合。又不治，复加至五合。其治者，如醉状，得吐者，为中病。
●当归生姜羊肉汤　治寒疝腹中痛，及胁痛里急者。
当归（三两）　生姜（五两）　羊肉（一斤）
上三味，以水八升，煮取三升，温服七合，日三服。
若寒多者，加生姜成一升，再加水五升，煮取三升二合。
痛而加呕者，加陈皮二两，白术一两。
●三因葱白散　治一切冷痛，疝痛疼。
川芎　当归　枳壳（炒）　官桂　青皮　乾姜　厚朴（炒）　茴香（炒）　茯苓　白芍　川楝子　麦蘖（炒）　神麴（炒）　三稜（煨）　木香　莪术（煨）　熟地黄　人参（各等分）
每服五钱，葱白二寸，水煎，盐少许，空心服。
●东垣丁香楝实丸　治男子七疝，痛不可忍，妇人瘕聚带下。皆任脉所主阴经也，乃肾肝受病，故治同法。
当归　附子（炮）　茴香（炒）　川楝子（各二两）
上㕮咀，用好无灰酒三升同煮，干为度，焙乾，作细末。每药末一两，入丁香、木香各半钱，玄胡索五钱，全蝎十三个，共为细末，与前药末和匀，酒糊为丸，如梧桐子大，每服三十丸加一二百丸，空心温酒下。
●茱萸内消丸　治肾经虚弱，膀胱为邪气所搏致成寒疝，阴㿗偏大。
山茱萸（去核）　陈皮　吴茱萸（炒）　马兰花　木香　肉桂　川楝子（去核）　舶上茴香（炒）　青皮　破故纸（炒，各等分）
上为末，酒糊丸，如梧桐子大，每服五十丸，空心温酒下。
●加味茱萸内消丸　治肾虚为邪所袭，留伏作痛，阴㿗偏大，或生湿疮，出脓水。
吴茱萸（半酒半醋浸一宿，焙乾）　舶上茴香（盐炒）　山茱萸（去核）　马兰花（醋洗，焙）　川楝子（取肉）　官桂　玄胡索（略炒）　黑牵牛（炒，取头末）　橘红　青皮　海藻（洗去咸⿰石㕣，各一两）　桃仁（浸，去皮尖）　白蒺藜（炒，去粗）　木香（各半两）
上为末，酒面稀糊为丸，如梧桐子大，每服四十丸，食前温酒盐汤下。
●四神丸　治肾冷，水疝胀痛。
吴茱萸（用酒醋浸，同上制）　大香附（杵净，各一两）　荜澄茄　木香（各半两）
上为末，粳糊丸，梧桐大，每服七十丸，用五苓散，入连根葱白一寸，灯蕊七茎，煎汤下。
●茴香楝实丸　治水疝，痛不可忍，及小肠气痛。
川楝子（炒）　茴香（炒）　山茱萸（去核）　食茱萸（炒）　青皮　吴茱萸（炒）　陈皮　芫花（醋炒，减半）　马兰花（各等分）
上为末，醋糊丸，如梧桐子大，每服三十丸，空心温酒下。
●夺命丹　治水疝，肾肿硬，日渐长，阴间湿痒，抓成疮者。
吴茱萸（四制用酒、醋、盐汤、童便各浸一宿，一斤）　泽泻（焙乾，二两）
上为细末，酒糊为丸，如梧桐子大，每服五十丸，空心盐汤下。
●安肾丸　治肾虚不足，膀胱虚冷，致成水疝。
川乌（炒）　辣桂（各二两）　茯苓　石斛（酒炒）　白术　白蒺藜（炒，去刺）　巴戟肉　苁蓉（酒洗，焙）　萆薢　山药　破故纸（炒）　桃仁（炒，去皮尖，各六两）
上为细末，炼蜜丸，如梧桐子大，每服五七十丸，空心盐汤下。
●苍术难名丹　治无阳气衰，脾精不禁，或出白物如精，随便而下。
苍术（擦去粗皮，一斤，米泔浸一夜，焙乾）　舶上茴香（炒）　川楝肉（各三两）　川乌（炮）　破故纸（炒）　白茯苓　龙骨（另研，各二两）
上为细末，酒糊丸，如梧桐子大，朱砂为衣。每服五十丸，空心盐汤下。
●导水丸　治湿热内郁，发为筋疝。
大黄　黄芩（条实者，各二两）　牵牛（头末）　白滑石（各四两）
上为细末，水丸如梧桐子大，每服四、五十丸，用导赤散（木通、生地黄、甘草梢子等分）煎汤送下。
●双解汤　治血疝，内蕴热气，外挟寒邪，精血交滞，肿结疼痛。
辣桂　川大黄（生）　白芍药　泽泻　牵牛（炒，取头末）　桃仁（去皮，炒，各等分）　甘草（节，减半）
各㕮咀为末，每服五钱，姜五片，食前煎服，日两服。先小便快，热从小便出，后大便利，皆是稠毒。
●四圣散　治血疝、便毒及肠痈，神效。
生黄瓜蒌（去皮，一枚）　粉草（末，四钱）　没药（末，三钱）　乳香（末，一钱）
上件，用好红酒二大碗，慢火煎至一盏，分作两服，两日服尽。
大便顺，导恶物妙。若干瓜蒌，则用两枚。
●复元通气汤　治气疝作痛。
舶上茴香（炒）　穿山甲（蛤粉炒胖）　木香（各一两半）　玄胡索　白丑（头末）　炙草　陈皮（去白，各一两）　乳香（末）　当归（一两半）　没药（末，各半两）
上为细末，每服二钱，空心热酒调下。
●加减木香流气饮　治气疝不消。
木香　青皮（不去穰）　香附（醋浸）　白芷　甘草（减半）　陈皮　莪术（煨）　三稜（煨）　川楝肉　茴香（炒）　枳实（炒）　山楂肉　半夏　茯苓　苏叶　槟榔　白术　肉桂　木通　厚朴（炒）　川芎　当归　石菖蒲　大腹皮（各等分）
共为细末，每服一二钱，食前温酒调服，日三服。
●清膈丸　治因湿热气滞。
黄芩　黄连（炒，各五钱）　香附（二两半）　苍术（制，二两）
上为细末，新取红熟瓜蒌（去皮和子捣烂），和药丸，如绿豆大，每服三五十丸，白汤下。
●金匮蜘蛛散　治阴狐疝气，偏有大小，时上时下。
大蜘蛛（炙焦，十四枚）　辣桂（半两）
上为细末，米饮和服八分，日再服，蜜丸亦可。
●丹溪治疝方（名术附汤）　治㿗疝，一名木肾。
苍术　香附（各盐炒）　黄柏（酒炒，以上为君）　青皮（去白）　玄胡索　益智　桃仁（以上为臣）　茴香（盐炒）　附子（炮）　炙草（以上为使）
上㕮咀，每服五钱，顺流水煎服。
●加味守效丸　治㿗疝要药，不痛者，此丹溪方法也。
南星　山楂　苍术（各二两）　白芷　半夏（制）　枳实（炒）　神麴（炒，各一两）　海藻（半两）　昆布（半两）　玄明粉　吴茱萸　加青皮　荔枝核（各一两）
上为末，别取神麴糊丸，空心酒下。
●经验马兰花丸　治七疝㿗气及妇人阴㿗坠下，小儿偏坠，皆效。
马兰花（酒炒）　川楝肉　橘核　海藻　海带　昆布（三味各用盐酒炒）　桃仁（去皮，各一两）　木通　厚朴（制）　枳实（炒）　肉桂　玄胡索　木香　槟榔（各半两）
脉沉细，手足逆冷者，加川乌（炮），各五钱。
上为细末，酒糊丸，如梧桐子大，每服五、七十丸，或酒或姜盐汤下。
●橘核丸　治男子木肾、妇人阴㿗。
橘核（炒）　南星（炮）　半夏（洗）　黄柏（酒炒）　苍术（盐炒）　山楂肉　白芷　神麴（炒）　滑石　昆布　吴茱萸（酒、醋分浸，各等分）　妇人加当归　川芎
上为末，酒糊丸，如梧桐子大，空心盐汤下五七十丸。
●东垣补肝汤　治男子前阴如水，女子阴㿗，皆肾肝虚也。
黄耆（七分）　人参　葛根　白茯苓（各三分）　升麻（四分）　柴胡　羌活　当归身　黄柏（炒）　连翘　泽泻　苍术（炒）　炒曲　知母　防风　陈皮（各二分）　猪苓（四分）　炙草（半钱）
上㕮咀，水二盏，煎一盏，空心稍热服。
●加味香苏散　治小肠气，肾核胀痛。
苍术　香附　陈皮　川楝肉（各二钱）　甘草（五分）　苏叶（一钱半）
作一服，酒、水各一盏，连须葱白五根，煎服。
●五叶汤　治疝痛立效。
椒叶　枇杷叶　野紫苏叶　苍耳叶　桃叶　水晶蒲
上五味，不拘多少，煎汤浴洗。
●川楝丸　治外肾胀大麻木痛硬，及小肠气偏坠等症。
川楝子（四十九粒，不蛀者，分七制，取肉，一分）　茴香（二钱半，同炒，留茴；一分）　破故纸（二钱，同炒，留故纸；一分）　黑丑（二钱半，同炒，留丑；一分）　盐（一钱，同炒，留盐；一分）　斑猫（十四个，同炒，去猫；一分）　巴豆（十四个，两断，同炒，去豆；又一分）　川萝卜子（二钱半，同炒，去萝卜不用）　舶上茴香（炒，半两）　木香　辣桂（各二钱半）
上川楝子并所留药，与后三味各为细末，酒调稀糊为丸，梧桐子大，每服三十丸，食前盐酒下。积日计功。
●金铃子（即川楝子）散　治膀胱小肠气，外肾肿痛。
大川楝子用汤浸去皮，七个切作薄片，以巴豆三十五，去皮，每粒作两、三段，夹炒，候巴豆色焦，去巴不用　舶上茴香（等分）　木香（减半）
共为细末，每服二钱，酒水各半碗，连根葱白二寸，煎汁，食前调下。
●荔枝散　治疝气，阴核肿大，痛不可忍。
荔枝核（十四枚，新者，烧存性）　沉香　木香　青盐（炒）　八角茴香（炒）　食盐（炒，各一钱）　川楝肉　小茴香（炒，各二钱）
上为细末，酒调服二钱，一服痛住，甚妙。
●蟠葱散　即五苓散去桂，加黑丑、桔梗、车前子是也。
治疝气效。
●补肾汤　治脾肾俱虚，疝气入腹，小腹绞痛，胸隔痞塞。
人参　茯苓　黄耆　附子（炮）　白术（各一钱）　沉香（四分）　木瓜（一钱五分）　羌活（五分）　炙草　川芎（各二分）　紫苏（三分）
水二盏，姜三片，枣二枚，煎一盅，食前服。
●家传芎归汤　治诸疝神效。
川芎　当归尾　青皮（不去穰）　木香　山楂　山栀仁（炒）　木通　川楝子　小茴香　猪苓　泽泻（各等分）
上㕮咀，用流水煎，空心服。
●盐煎散　治小肠气吊腹中，成阵刺痛，痛引腰脊。
益智仁　白芷　乾姜（炮）　茴香（炒）　乌药　甘草（炙）　香附（各一钱）　槟榔　麻黄（去节）　川芎　枳壳（炒，各五分，青皮）
上分作二服，每服入盐少许，水煎，食前服。
●加味失笑散　治小肠气痛上冲心者。
五灵脂　蒲黄（隔纸炒）　加玄胡索（各等分）
上为细末，每服二钱，酒、水各半盏，煎七分，食前服。
●胡芦巴丸　治小肠气，蟠肠气，奔豚疝气，偏坠阴肿，小便有形如卵，上下来去，痛不可忍，或绞结绕脐，攻刺呕吐者。
胡芦巴（炒）　川楝子（蒸，去皮、核，焙，各四钱）　川乌（炮，去皮脐）　巴戟肉（各一钱半）　茴香（炒，三钱）　吴茱萸（半酒半醋浸一宿，焙，二钱半）　牵牛（炒，取头末，二钱）
上为细末，酒面稀糊丸，如梧桐子大，每二十丸，空心温酒下。
●龙胆泻肝汤　治阴部时复湿痒及臊臭。
柴胡　泽泻（各一钱）　车前子　木通（各五分）　生地黄　当归尾　龙胆草（各五分）
上㕮咀，水三大盏，煎至一盏，去粗，空心宿食消尽带热服，更以美膳压之。
●柴胡胜湿汤　治外肾冷，两髀枢阴痿，阴湿痒臊臭。
生甘草　酒黄柏（各一钱）　柴胡　当归尾　龙胆草　麻黄根　羌活　茯苓　汉防己（各五分）　红花（少许）　五味子（三粒）　升麻　泽泻（各七分半）
上作一服，水三盏，煎至一盏，去粗，食前服。忌酒、鸡、面、房事。
●炉甘石散　治阴汗湿汗及阴茎、阴囊溃烂。
炉甘石（绿色者，煅，一两）　真蛤粉　黄连　五倍子（各半两）
上为末，先以蜂房、大腹皮煎汤温洗，后拭乾上药。


卷之十七  ——————————————————————————————————————————————————————————————————————————————————————————

咳嗽  ***************************
咳嗽何分声与痰，只将四气作蹄筌，
春风夏暑秋多湿，冬月违和总受寒。
按《机要》云：咳谓无痰而有声，肺气伤而不清也。嗽谓无声而有痰，脾湿动而生痰也。咳嗽谓有声有痰，因伤肺气动于脾湿也。此是论其理，如此，咳嗽本一证，子和论之矣，不必拘泥。只以风寒暑湿分春夏秋冬，为外所因，各以正治可也。若因虚、因气、因痰、因火，为内所因者，已详见前篇气血痰火虚之中，兹不复赘。
伤寒咳者，憎寒发热，无汗恶寒，烦躁不渴，鼻塞声重。此由形寒饮冷得之。其脉浮而紧，多发于冬，宜小青龙加杏仁汤主之。（方见伤寒）。
伤风咳者，憎寒壮热，自汗恶风。口乾烦躁，鼻流清涕，欲语因咳言不得竟。其脉浮而缓多发于春，宜人参荆芥散主之。
伤暑咳者，烦热饮引，口燥，或吐涎沫，其脉洪数，多发于夏，宜小柴胡加知母石膏汤主之。（方见伤寒）。
伤湿咳者，骨节烦疼，四肢重若洒淅。其脉细，多见于秋，宜不换金正气散，去藿香加紫苏叶、神麴主之。
治嗽三法脉为例，浮则初从发散议，
沉实消详清利行，濡弱属虚宜补益。
治嗽大法，以肺脉为主，更参以所见之证治之。
如脉浮者，为风寒外感，宜以发散治之，五拗汤、华盖散、参苏饮是也。
如脉沉实者，为气壅内热，宜以清利行之。便涩者，以葶苈丸、大陷胸丸；无便溺之阻隔者，东垣凉膈散合白虎汤、或小陷胸汤加枳桔汤主之。
如脉濡弱者，为肺虚，宜补益之，宜钱氏阿胶散。其咳而面浮肿者，宜加葶苈五皮汤主之，及清肺散、人参款花膏、九仙散择而用之。痰甚者，沉香消痰丸主之。
肺虚甚者，人参膏，以生姜、陈皮佐之。有痰，加痰药。此好色肾虚者有之。或琼玉膏亦可用也。
咳嗽连绵肺已虚，补脾滋肾莫踌躇，
一朝憔悴成劳亟，脉证乖违事可虞。
咳久成劳，肺为元气之主也。久咳不止者，宜以补脾为主，乃虚则补其母也。参术调中汤主之，又宜滋肾之阴。肾为肺之子，肺中有火，子来救之，六味地黄丸主之。此治嗽不易之定法也。
治咳之法，当以顺气为先，下痰次之。如有表邪未尽者，不可便用补剂及乌梅、粟壳之类。尤忌忧思过度，房劳过伤，遂成瘵痰矣。
咳而脉紧者，死；沉小伏匿者，死；咳而羸瘦者，脉坚大者，死。
咳而脱形，发热，脉小坚急者，死。
凡肌瘦脱形，热不去，咳而呕，腹胀且泄，脉弦急者，皆死证也。
肺痿肺痈何以别，脉来虚实分明说，
数虚肺痿薏苡仁，数实肺痈宜甘桔。
《金匮》曰：热在上焦，因咳为肺痿。或从汗出，或从呕吐，或从消渴，小便利数，或从便难，又被快药下利，重亡津液，故得之。寸口脉数，其人咳，口中反有浊唾涎沫者，为肺痿。若口中辟辟燥，咳即胸中隐隐痛，脉反数滑，此为肺痈，咳唾脓血。
脉数虚者，为肺痿，宜养其气，薏苡仁散主之。
脉数实者，为肺痈，当凉其血，宜甘桔主之。

治咳经验诸方  ***************************
●人参荆芥散　治肺感风邪，上壅咳嗽，头目不清，言语不出，咽乾项强，鼻流清涕。
陈皮（去白）　荆芥穗　桔梗　半夏（洗）　细辛　甘草（炙）　人参　杏仁（去皮尖）　木通　麻黄（去根节，各等分）
上㕮咀，每服四钱，水一盏半，姜五片，煎八分，食后温服。
●五拗汤　治风寒咳嗽，肺气喘急。
麻黄（不去根节）　杏仁（不去皮尖）　甘草（生）　荆芥穗　桔梗（各等分）
上㕮咀，姜三片，水煎，温服。咽痛甚者，煎热加朴硝少许。
一方，去桔梗、荆芥，名三拗汤。内加石膏、腊茶叶，名五虎汤，治喘。
●华盖散　治肺感风寒，痰壅咳嗽。
麻黄（去节）　紫苏子（炒）　桑白皮（炒）　赤茯苓　杏仁（去皮尖，炒）　炙甘草（减半）　橘红（去白，各等分）
上㕮咀，每服二钱半，姜枣煎，食后服。
●不换金正气散　治伤湿咳嗽。
厚朴（姜汁炒）　陈皮（去白）　苍术（米泔浸）　半夏（洗）　白茯苓　紫苏叶（各等分）　甘草（减半）　神麴（炒，研细末，等分，另入药）
上㕮咀，除神麴末，用水一盏半，生姜三片，枣二枚，煎一盏，去渣，入曲末服。
●人参膏、参术调中汤、六昧地黄丸　并见内伤及虚损。
●参苏饮　治咳而有痰者。
人参　茯苓　枳壳　半夏　前胡　桔梗　紫苏　乾葛　陈皮（去白，各等分）　甘草（减半）
上㕮咀，水二盏，姜三片，葱三枝。气盛加木香。
●钱氏葶苈丸　治咳嗽，面赤身热，痰盛喘促者。
甜葶苈（去土，放铫内，隔纸略炒）　黑牵牛（炒，取头末）　汉防己　杏仁（去皮尖及双仁者，炒黄，另研如泥）
上前三味研为细末，入杏膏研匀，取蒸陈枣肉，捣为丸，如绿豆大，每服三十三丸至五十丸，淡姜汤下，中病即止。
●大陷胸丸　治咳嗽胸满气实者，及停饮而咳者。
大黄　葶苈（微炒）　芒硝（另研）　杏仁（如上制，各半两）　甘遂（一钱）
上除芒硝、杏仁二味，研为细末，入芒硝、杏膏，合研为剂，炼蜜丸如弹子大，约重一钱，用水一盏，煎六分，食后服。
●小陷胸汤加枳梗汤　治痰咳，胸满而痛，咽喉不利。
黄连（一钱三分）　半夏（二钱六分）　瓜蒌子（连穰，二钱半）　枳壳　枳梗（各一钱）
上㕮咀，用水二盏，先煎瓜蒌，取一盏半，去渣，入药再煎八分，去渣，食后温服。
●凉膈白虎汤　治上焦积热，肺胀而咳，胸高上气而渴者。
即东垣凉膈散（方见火病），白虎汤（方见暑病），二方相合是也
●葶苈五皮汤　治上气喘嗽，面目浮肿。
陈皮（去白）　桑白皮　大腹皮　茯苓皮　生姜皮　葶苈（炒，研细，各等分）
上㕮咀，水煎，临卧服。
●钱氏阿胶散　治久嗽，肺无津液。
真阿胶（一两半，蛤粉炒）　黍黏子（二钱半，炒）　马兜铃（半两）　甘草（一钱，炙）　杏仁（七个，去皮尖，另研霜）　糯米（一两）
上为细末，每服一钱或二钱，水一盏，煎六分，食后温服。
●清肺散　治肺气上热咳嗽。
前胡　荆芥　桑白皮（炒）　甘草（炙）　枳壳（曲炒，各三分）　贝母（去心）　知母　薄荷叶　赤茯苓　桔梗　杏仁（去皮尖）　紫苏　阿胶　天门冬（去心，各五分）
上㕮咀，姜三片，乌梅一枚，水煎，食后服。
●人参款冬膏　治肺虚咳嗽。
款冬花　紫菀（洗去土，炒）　人参　北五味　桑白皮（蜜炒，各等分）
为末，炼蜜丸，如弹子大，含化一丸，淡姜汤下。
●琼玉膏　治虚劳、乾咳嗽、好色之人，此方最捷。
人参（十二两）　白茯苓（去筋膜，二十五两）　沉香　真琥珀（各半两）　生地黄（择取，十斤，捣自然汁，忌铁）　白沙蜜（以法炼去蜡，五斤）
上以前四味共为细末，却将地黄汁入炼蜜中和匀，用密绢绞去渣，放瓷罐中，入药揽匀，外用绵纸封口，又以箬叶封固，取长流水于锅中，桑柴火慢慢煎一昼夜，旋添热水，取罐埋土中一夜，去火毒，收起，每服一二匙，滚白水化下。
●九仙散　治一切久嗽。
人参　桑白皮（蜜炒）　桔梗　阿胶珠　五味子（各一钱）　乌梅（一个）　贝母（五分）　款冬花（一钱）　慄壳（去穰带蒂，蜜炙，二钱）
上㕮咀，作一服，水二盏，姜三片，煎一盏服。
●沉香消化丸　治痰壅，久嗽不止。此滚痰丸变法也。
青礞石（硝煅金色）　枯白矾　牙皂　南星（炮去皮脐）　半夏（洗，去滑，各二两）　沉香（五钱）　黄芩（二两）　白茯苓　陈皮（去白，各二两）　枳壳（炒）　枳实（炒，各一两半）　薄荷叶（一两）
上为细末，姜汁煮神麴糊为丸，如梧桐子大，每服五十丸，饴饧拌吞，淡姜汤下。
●附录
如好色之人，阴虚咳嗽者，用四物汤加知母、黄柏、五味子、人参、麦门冬、桑白皮、地骨皮服之妙。
如饮酒之人痰嗽者，用半夏曲、瓜蒌霜各五两，贝母、桔梗各二两，知母一两，枳壳一两半。上为细末，姜汁浸，蒸饼为丸服。
如有七情之伤，痰嗽气急者，用苍术三两（泔水浸），香附子一两半（童便浸），萝卜子（炒）、紫苏子（炒）、杏仁、瓜蒌仁、半夏各一两，黄芩、茯苓各五钱，川芎三钱。
上为末，姜汁为丸。
●止嗽烟筒　用鹅管石、雄黄、款冬花、佛耳草各等分，为末，为鸡子清刷纸上，待乾，转药末作筒，烧烟，以口衔吸菸入喉，白汤嚥下，立效。
●灸法　肺俞二穴，足三里三穴。
●薏苡仁散　治肺痿。
薏苡仁　百部　黄耆（生）　麦门冬　当归身　白芍药　黄芩（酒炒）　人参　桑白皮（蜜炙，各等分）　五味子（十粒）
上㕮咀，水二盏，生姜三片，煎服。
●甘桔汤　治肺痈，咳唾脓血。
桔梗　当归　瓜蒌仁　汉防己　桑白皮　贝母　杏仁（炒）　甘草（节）　薏苡仁　百合　黄耆　玄参
上等分，㕮咀，水二盏，姜二片，煎服。


卷之十八  ——————————————————————————————————————————————————————————————————————————————————————————

哮喘  ***************************
哮为恶候古今传，宿疾绵延却不嫌，
五虎苏沉能解急，未闻有药可除根。
哮以声名，喘以息急言。夫喘促，喉中如水鸡声者，谓之哮。气促而连属不能以息者，谓之喘。哮为咽痰，喘为暴病，治之各不同也。
人素有哮喘者，遇天寒暄不常则发，发则连绵不已，宜苏沉九宝汤，最捷药也。又经验秘方，可选用之。忌用信砒，恐致杀人。
人之病喘者，须审其受病之因。如因于风寒外感者，宜五虎汤、麻黄泻白散主之；如因水气乘肺而喘者，宜郁李仁丸主之；如痰盛者，宜千缗汤、丹溪治痰喘方主之；因于肺热者，宜宝鉴加减泻白散、河间葶苈大枣泻肺汤；虚者，宜五味子汤主之。
人有大病不得瘥，一朝加喘者，不治。故汗出发润喘者，为肺绝。身汗如油喘者，为命绝。直视谵语喘满者，死。诸有笃病，正气欲绝之时，邪气盛行，多壅逆而为喘。然则喘之危恶，又岂可以寻常目之。
上气喘呼痰有声，四肢冷逆汗浸淫，
脉浮迟滑人生也，涩数微虚命必倾。
经曰：诸逆冲上，皆属于火。上气喘呼，痰鸣有声，火炎上之象也。手足逆冷，汗出肤寒者，火极而兼水化也。以脉决之，其脉浮滑而迟者，吉；数疾微涩者，凶。

治喘经验方  ***************************
●苏沉九宝汤　治老人小儿素有哮喘，遇寒喧不常，发则连绵不已，咳嗽哮吼，夜不得卧。
桑白皮（蜜炒）　薄荷叶　大腹皮　紫苏叶　甘草（炙）　麻黄（去节）　官桂　陈皮（去白）　杏仁（去皮尖，各等分）
上㕮咀，水一盏半，姜三片，乌梅半个，煎八分，食后临卧温服。
●经验秘方　治远年哮喘。
桑树内蠹虫粪（一升，炒）　萝菔子（半升，炒）　甘草（生，三两）　杏仁（半升，不去皮，尖，炒，另研）
共为极细末，汤浸蒸饼为丸，如梧桐子大，每服五七十丸，淡姜汤送下。
●又方　用苎麻根和沙糖煮烂，时时咀嚼嚥下。永绝病根，神效。
●五虎汤　治喘急痰气。
麻黄（七分）　杏仁（去皮尖，二钱）　甘草（四分）　细茶（炒，八分）　白石膏（一钱半）
上㕮咀，水煎服。
●麻黄泻白散　治大人小儿风寒伤肺，喘急咳嗽。
桑白皮　地骨皮（各一钱）　甘草　麻黄　杏仁（各半钱）
上㕮咀，加姜三片，水煎服，神效。
●宝鉴加减泻白散　治上气喘促，口乾烦热，咽膈不利。
桑白皮（一钱）　地骨皮　细黄芩　陈皮（去白）　青皮（去白）　桔梗　甘草（各五分）
上㕮咀，水煎，食后服。
●郁李仁丸　治水气乘肺，气逆而喘。
葶苈（如上制）　郁李仁（去壳，炒）　真苏子（炒）　杏仁（去皮尖）　陈皮（去白）　防己　赤茯苓（各等分）
上为末，炼蜜丸如梧桐子大，每服三、四十丸，食后，生姜紫苏汤下。
●千缗汤　治痰喘不能卧，人扶而坐，一服即安。
半夏（七枚，汤泡七次）　甘草（炙，一寸）　生姜（一指）　牙皂（一寸）
上㕮咀，作一服，水煎。
●丹溪治痰喘方
南星（炮，一两）　半夏（洗七次，二两，二味研末　姜汁作曲）　杏仁（去皮尖）　瓜蒌子（去壳，各研，取霜）　香附子（童便浸）　陈皮（去白）　皂角（烧存性）　萝卜子（蒸，各半两）
上为末，神麴糊为丸，每服六七十丸，姜汤下。
●五味子汤　治肺虚而喘。
五味子（五十枚）　麦门冬（去心）　杏仁（去皮尖）　人参　陈皮（去白）　生姜（各一线）　大枣（三枚）
上㕮咀，作二服，每服水二盏，煎一盏，食后温服。
●河间葶苈大枣泻肺汤　治肺胀胸满，上气喘急。
葶苈子不拘多少炒为末，炼蜜丸如弹子大
上以水三盏，大枣十枚，煎二盏，去枣，入葶苈丸一丸，再煎至一盏，温服。
●灸法
璇玑（一穴）　气海（一穴）　足三里（二穴）


卷之十九  ——————————————————————————————————————————————————————————————————————————————————————————

霍乱  ***************************
病人霍乱事堪惊，吐利交併又转筋，
心腹痛疼时眩晕，宜分乾湿受三因。
陈无择云：霍乱者，心腹卒痛，呕吐下利，憎寒壮热，头痛眩晕。先心痛，则先吐；先腹痛，则先利。心腹齐痛，吐利并作，甚则转筋，入腹即死。霍乱恶证，无越如此。
仲景云：邪在上焦则吐，邪在下焦则泻，邪在中焦则既吐且泻，此为急病也。然吐利为急，十死其一二。如挥霍扰乱，而不得吐泻者，此名乾霍乱也，多死。法曰：既有其入，必有所出。今有其入，而不得其出者，否塞也。
仁斋云：湿霍乱，死者少；乾霍乱，死者多。许仁则尝有是言矣。盖谓所伤之物，因吐利而出泄，泄尽则安。若上不得吐，下不得利，所伤之物壅闭，则正气关格，阴阳躁扰，狂闷喘胀而死矣。
按陈氏三因之论，外因诸风，则恶风有汗，伤寒则恶寒无汗，中湿则重著，冒暑则热烦。其因于风寒湿者，并宜藿香正气散，盖此方能发散风寒湿气也；因于暑者，宜六和汤主之。
内因七气所致郁，聚痰涎饮，痞膈不通，遂致满闷，乃作吐利，宜三因七气汤主之。
或诸饱食脍炙，恣食乳酪，冰脯寒酱旨酒，胃脘䐜胀，脾脏停凝，必成吐利，此不内外因也。虽自吐利，还须吐之，宜二陈汤探吐，吐后以治中汤主之。
乾霍乱形如鬼邪，卒然闷绝可咨嗟，
古人救此多良法，应变而施莫过差。
乾霍乱者，忽然心腹胀满，绞刺疼痛，蛊毒烦冤，欲吐不吐，欲利不利，状若神灵所附，顷刻之间，便致闷绝，俗呼绞肠沙者是也。宜用吐法、刺法、灸法。
转筋吐泻有三因，病属阳明足胃经，
惟有夏秋多此证，阴阳虚实治须分。
刘宗厚云：谨按伤寒传变为霍乱者殊少。惟夏秋之间暄热，人腠理疏，感风湿暍之气而生此证最多，有阴阳虚实不同。脉来浮洪者，可治；微而迟，气少不语者，为难治。
河间云：转筋吐泻者，其气有三。一曰风，二曰火，三曰湿。盖风、火、湿三气，皆能为转筋吐泻也。暍，即火也。大抵三气之中，皆从热治。《内经》曰：诸筋反戾，水液浑浊，皆属于热是也。
丹溪云：凡霍乱者，不渴者生姜理中汤最好；如渴用五苓散，加五味子、麦门冬、滑石；转筋血热，用四物汤，加酒芩、红花、苍术、南星主之。
又方，加减不换金正气散，通治霍乱。
吐泻者，中焦胃气所主也。是阳明胃之脉荣养宗筋。今暴吐泻，胃中之津液顿亡，宗筋失养，必致挛缩。甚则卵缩舌卷者，为难治矣；如吐泻不已，转筋扰闷者，宜木瓜汤主之。
如腹痛甚不止者，宜诃子散；吐泻不纳药者，宜胡椒汤；腹痛吐泻不止者，宜诃子散。
此上三法，皆救其危恶之方也。
如吐泻过多，手足逆冷，六脉沉细，气少不语者，宜四顺汤主之。
霍乱多缘饮食伤，病人损谷最为良，
待其病去饥求食，健胃扶脾别有方。
河间云：吐泻不止者，其本在于中焦。或因渴而大饮，饮而过度；或因饥而始食，食而过饱，以致湿热内甚。故阴阳交错而不和，是为吐泻。慎勿与粟米粥汤，谷入胃则必死。
丹溪云：内有所积，外有所感，阳不升，阴不降，乖隔而成，非因鬼邪，皆饮食所致也。此上二条，皆先哲格言也。切勿与穀食，虽米一呷，下喉立死。必待吐泻止，过半日饥甚，方可与稀粥少食，以渐而将息也。宜椒术养脾丸，神效。平胃散、参苓平胃丸，以调理之。

治霍乱经验方  ***************************
●藿香正气散　治感风寒湿气，憎寒壮热，霍乱吐泻。
桔梗　紫苏　茯苓　白芷　藿香　大腹皮　陈皮　白术　苍术　半夏曲　厚朴（姜汁炒，各等分）　甘草（减半）
上㕮咀，水二盏，姜枣煎服。腹痛加桂枝。
●六和汤　治中暑热，心脾不调，气不升降，霍乱吐泻，寒热交作，小便赤涩。
半夏　缩砂　人参　藿香　赤茯苓　香薷　木瓜　扁豆（炒）　杏仁（去皮尖）　厚朴（姜汁炒，各等分）　甘草（炙，减半）
上㕮咀，水二盏，姜枣煎服。
●七气汤　治七情郁结，五脏之间互相刑剋，阴阳不和，挥霍变乱，吐泻交作。
半夏（洗，一钱）　白芍药（八分）　桂心（八分）　厚朴（制，六分）　茯苓（各八分）　紫苏叶　橘皮（各四分）　人参（二分）
上㕮咀，水一盏，酒半盏，生姜七片，枣一枚，煎七分，温服。
●治中汤　治过食生冷，遂成霍乱。吐下胀满，食不消化，心腹痛。
即理中汤内加橘皮、青皮等分。
如脐下筑动者，肾气动也，去术，加桂。谓理中汤内加也。吐多者，去术，加生姜、半夏。利多者，仍用术。心悸者，加茯苓。腹满者，去术，加附子、厚朴。
●生姜理中汤　治霍乱不渴者。或炼蜜为丸，名理中丸。
即理中汤加生姜是也。加减法见上。
冬月霍乱，加熟附子理中汤。
夏月霍乱，煎成汤放井中澄冷服之。
如吐利后转筋者，加火煅石膏等分。
呕吐者，加陈皮、半夏、丁香等分。每服生姜十片同煎。
泄泻者，加陈皮、茯苓等分，名补中汤。泄泻不已者，再加熟附子。不喜饮食，米穀不化者，又加缩砂，共成八味。
如吐利后胸中痞满，心隔高起，急痛手不可近者，加枳实、茯苓，名枳实理中汤。渴者，再加瓜蒌根等分。
如吐利过多，手足逆冷，脉沉细气少者，去白术加熟附子等分，名四顺汤。
●天水五苓散　治夏月霍乱及身热，热多欲饮水者。
五苓散一剂，煎成汤，调天水散服。二方并见湿病。
●加减不换金正气散　治霍乱吐泻，神效。
藿香　苍术　厚朴　陈皮　砂仁　白芷　半夏　茯苓　甘草（炙，减半）　人参　神麴（炒，各等分）
上㕮咀，姜枣煎服。
寒加乾姜；寒甚加熟附子。
●木瓜汤　或因饮冷、或冒寒，或失饥、或大怒，或乘车船，伤动胃气，令人上吐下泻不止，头旋眼花，手足转筋，四肢逆冷，此危证也，宜急服之。
乾木瓜（一两）　吴茱萸（汤泡，焙，半两）　茴香（炒，二钱半）　甘草（炙，二钱）
上㕮咀，分作三服，姜三片，苏叶十片，水煎，空心服。
●又方
用吴茱萸（半两）　乾木瓜（切，半两）　食盐（半两）
三味同炒焦。先用瓦罐，水三升，煮令有沸，却入药煎至一升八合，分作二服。
一方用枯白矾，为末，每服一钱，用百沸汤点服。
一方用盐一撮，醋一盏，煎七分温服。
●加减四物汤　治转筋属血热者。
用四物汤一剂（方见血病），加酒芩、红花、苍术、南星，煎服。
●加减建中汤　治吐利转筋，胁下痛，脉弦者，木剋土也。
用小建中汤一剂（方见伤寒），加柴胡、木瓜等分，煎服。
转筋，男子以手挽其阴，女子以手牵乳两旁，此《千金》妙法也。
一方，治转筋霍乱，用蓼一握，去两头，水三升煮，取二升熏洗，立效。
●诃子散　治心脾冷痛，霍乱吐利如神。
诃子肉　甘草（炙）　厚朴（制）　乾姜　陈皮　草果仁　良姜　白茯苓　神麴（炒，各等分）
上㕮咀，入盐些少，水煎服。
●胡椒汤　治霍乱吐泻。
胡椒（七粒）　生绿豆（二十一粒）
共研细末，煎木瓜汤调服。
●良姜饮　治霍乱腹痛，神效。
藿香叶　良姜　木瓜　陈皮（各等分）　甘草（炙，减半）
上㕮咀，水煎服。
●吐法　治霍乱心腹绞痛，用极咸盐汤三盏，热饮一盏，以手指刺口令吐，使宿食、宿痰吐出；不吐，又服一盏。吐讫后，服一盏。三吐乃止，此法大胜诸治，俗人以为浅近，鄙而不用，守死而已。
吐后以六君子汤调之。
●刺法　委中二穴，以冷水，手拍起青，三稜针刺，去紫黑血，效。
如腹痛而手足暖者，此名阳沙，以针刺其手十指头近爪甲处，令其血出。仍先自两臂捋下其恶血，令取指头出血为妙。如腹痛而手足冷者，此名阴沙。看其身上红点，以灯草蘸油，火粹之。
●灸法　霍乱吐泻不止。
中脘一穴（在脐上四寸）　气海一穴（在脐下一寸半）　天枢二穴（在脐心两旁，各开二寸）
各灸五壮，立愈。
●又　治霍乱已死，而胸中尚有暖气者。其法，以盐填满脐孔，取艾灸之，不计壮数。立苏。
●椒米养脾丸　扶脾壮胃，顺气温中，善治脏寒脾泄腹痛。
平胃散（一斤）　川椒（去目与闭口，微炒出汗，为末，四两）
上，蒜枣二味，捣成膏，和平胃散、椒末杵和丸，如梧桐子大，每服五六十丸，空心酒或米饮，盐汤下。服此丸，忌生冷、醃藏阴物。
●神效平胃散　温养脾元，平和胃气，宽中进食，人可常服，老人尤宜。
厚朴（姜汁炒）　陈皮（不去白）　生姜（和皮切，四两）　甘草（炙，各三两）　苍术（米泔水浸一日，五两）　小红枣（去核用，二百枚）
上六味，各锉碎，用水五升，慢火煮乾，捣作饼子，曝乾，再研为细末，每服二钱，淡盐汤调服。
●参苓平胃丸　治脾胃虚弱，泄泻不止。
人参（一两）　茯苓（去皮，二两）　厚朴（姜汁炒，五两）　粉草（炙，一两）　陈皮（不去白，五两）　苍术（米泔水浸一日，切焙，八两）
上为细末，另取山药八两，研末，水煮糊为丸，如梧桐子大，每服十五丸，空心，食前姜枣汤下。
霍乱脉或代而散，或隐而伏，脉结、促、代，皆不可断以死。脉大者，生；脉微弱渐迟者，死。


卷之二十  ——————————————————————————————————————————————————————————————————————————————————————————

呕吐吞酸嘈杂  ***************************
足胃阳明气下行，逆行而上食难停，
有声有物呼为呕，有物无声以吐名。
人身之中，足阳明胃脉之气自上而下，足太阴脾脉之气自下而上，上下循环，阴阳交接，谓之顺而无病也。故胃气逆而上，则为呕吐；脾气逆而下，则为泄泻。此吐泻之病，脾胃为之总司也。
胃家有热难留食，胃冷无缘纳水浆，
宿食停痰多痞满，胃虚恶食细消详。
胃中有寒者，食久即吐，喜热恶寒，四肢悽清，法当以刚壮温之，宜生姜理中汤，甚者，加熟附子。挟虚者，宜东垣丁香安胃汤主之。
胃中有热者，食入即吐，身热烦躁，法当以温凉解之，宜加减小柴胡汤。如夏月呕吐不止者，亦从热治，宜五苓散，加姜汁主之。
胃中有宿食者，不喜食，胸腹胀满，醋闷吞酸，吐出有酸燥之气，法宜消食去积，宜东垣藿香平胃散，或丹溪保和丸主之。（方见内伤）。
胃中有痰饮者，呕吐痰沫，痞满怔忡，法宜消痰逐饮，丹溪加味二陈汤及顺气化痰丸。（方见痰病）。
痰有寒热，宜分治之，并用加味二陈汤。
胃虚者，不能饮食，闻穀气则呕，宜补胃和中，加味异功散。人有酒后呕吐者，此从饮治，宜葛花解酲汤主之。（方见内伤）。
呕有脓腥不必攻，心痛吐水是蛔虫，
渴而后呕为停水，秘法能令格拒通。
《金匮》云：夫呕家有痈脓，不必治呕，脓尽自愈。
先呕后渴者，此为欲解；先渴后呕者，为水停心下，此属饮家，宜小半夏茯苓汤主之。呕家多渴，胃津液干也。欲饮水以自救，宜少与之，不可多也，多则反吐不止，谓之逆水，宜五苓散主之。（方见湿门）。
如时常恶心，吐清水，心胃作痛，得食则暂止，饥则甚者，此胃中有蛔虫也，宜乌梅丸方见寒门、槟榔散。（方见诸虫门）。
人有胃寒呕吐不纳药者，此阴盛格阳病也。家秘加减理中汤，一服立止，神效。
诸呕吞酸名属热，寒之不去变寒中，
临病审详休执著，病人嘈杂理相同。
吐酸、吞酸之病，《内经》谓热，东垣谓寒，文若相背而意实相通。丹溪谓《素问》言其本，东垣言其末，亦辨之未辨者欤。盖诸呕吐酸，明属于热。酸者，肝木之味也。世人不知肝欲散，宜食辛以散之，风淫于内，平以辛凉，专用芩、连、栀子，谓寒可以治热也。热之未除，中寒已生，热被寒郁，吐酸亦甚。东垣之用辛热者，乃火郁则发之。
呕吐酸水者，甚则酸水漫其心，不任其苦；其次则吐出酸水，上下酸涩，不能相对。当问其病之新久何如。如初病者，用小柴胡汤，吞三萸丸；如曾因伤生冷硬物得之者，加减二陈汤；曾因伤酒面、脍炙得之者，黄连清化丸；原有宿食留饮者，曲术丸加平胃散；性急多怒者，青镇丸；如久病者，丹溪茱连丸主之。
凡病吐酸、吞酸者，宜断厚味，以粝食蔬菜自养，则病易安。
嘈杂之病，似饥不饥，似痛不痛，而有懊憹不自宁之，况者是此痰因火动，宜消痰降火，清气化痰丸主之（方见痰门）。
肥人嘈杂者，宜二陈越鞠汤。凡嘈杂者，并宜三圣丸主之。又当忌口节欲，未有不安者。
有气嘈杂者，宜软石膏丸。
如嘈杂眩晕者，宜白术半夏天麻汤，妇人多此病（方见眩晕）。
呕哕无时有数声，病深见此可忧惊，
吐而不止成翻胃，别作他方膈噎论。
呕者，有声有物也；哕者，有声无物也，又曰乾呕。如平人无时乾呕者，此上焦气热上冲，宜东垣凉膈散，调木香散服，此疾惟饮酒之人多有之。如有痰者，更合二陈汤调木香散。
如病久深重者，不宜有此。经曰：木陈者，叶必落；弦绝者，声必嘶。病深者，声必哕，不可治也。
如吐食不已者，其胃必反。见后膈噎类。

治呕吐经验方  ***************************
●加减小柴胡汤　治热证呕吐。
小柴胡汤（方见伤寒）　加青竹茹　多加生姜煎服。
●丁香安胃汤　治呕吐哕，因胃虚寒所致。
丁香（半钱）　黄耆（炙，二钱）　人参（一钱）　甘草（炙）　柴胡　升麻　陈皮　当归身（各半钱）　黄柏（一分）　苍术（一钱）　吴茱萸（炮，一钱）　草豆蔻（一钱）
上㕮咀，作二服，每服水一大盏，煎七分，食前温服。
●藿香平胃散　治内伤饮食填塞，太阴呕吐不已。
藿香　厚朴（姜汁炒）　陈皮（各一钱）　苍术（一钱半）　甘草（炙，三分）　砂仁（研）　神麴（炒，各五分）
上㕮咀，生姜三片，大枣一枚，水一盏半，煎八分，温服。
●加味二陈汤　治胃中有伏火，膈上有稠痰，时常胃口作痛，及恶心，吐清水不快。此治热痰之剂。
半夏（洗，一钱半）　陈皮（去白）　茯苓　川芎　白术　苍术　栀子仁（炒）　香附子（各一钱）　黄连（姜汁炒）　牡荆子（炒研，各一钱半）
挟虚者，加人参一钱。
上㕮咀，作二服，每服水二盏，姜三片，煎一盏，稍热服。
如胃口痛甚，入生姜自然汁一合，和匀服。
●又方　治停痰气结而呕，此治寒痰之剂。
陈皮（去白）　半夏（洗，各一钱）　白茯苓（六分）　甘草（炙，三分）　砂仁（研，二合）　丁香（一分）　生姜（六分）
上㕮咀，水煎服。
●加味异功散　治胃虚而呕不喜食。
人参　白术　茯苓（各一钱）　甘草（二分）　陈皮　砂仁（研）　藿香（各五分）　神麴（炒，一钱）　陈仓米（年久者佳，一合）
上㕮咀，顺流水二大盏，煎沸，泡伏龙肝，擂细搅浑，放冷澄清，取一盏，加姜三片，枣一枚，入药煎服。
●小半夏茯苓汤　治停水呕吐。
半夏（洗，二钱半）　茯苓（一钱半）
上㕮咀，水二盏半，煎一盏，生姜二钱半，研取自然汁入药煎沸服。
●槟榔散　治吐虫而呕。
黑锡（炒成灰）　槟榔（末，各等分）
共为细末，每服一钱，米饮调服，苦楝根汤尤妙。
●家秘加减理中汤　治寒吐，阴盛格阳，不纳药者。用：
理中汤加熟附一剂，共五钱。
水二盏，煎至一盏，去渣，入童便，獖猪胆汁各半杯，煎一二沸服之，神效。
●三萸丸　上可治吞酸，下可治自利。用：
六一散（一料）　吴茱萸（制，一两）
共为末，捣饭为丸服。
●加减二陈汤　治痰饮为患，呕吐、头眩心悸，或因食生冷、硬物，脾胃不和，时吐清水。
半夏（洗）　陈皮（各二钱半）　茯苓（一钱半）　甘草（七分半）　丁香（五分）
上㕮咀，生姜三片，水煎服。
●黄连清痰丸　治伤热物吐酸者。
黄连（一两）　陈皮（半两）　半夏（一两半）　吴茱萸（炮，一钱）　桃仁（研，二十四枚）
上为末，神麴糊为丸，绿豆大，每服百丸，姜汤下。
●曲术丸　治中脘宿食留饮，酸哲心痛，吐清水。
神麴（炒，三两）　苍术（米泔浸，一两半）　陈皮（去白）　砂仁（各一两）
上为细末，别取神麴，姜汁煮糊为丸，如梧桐子大，每服七十丸，姜汤下。
●加味平胃散　治吞酸，因食郁所致。用：
生料平胃散，加炒神麴、炒麦芽。
姜枣同煎。
●青镇丸　治肝热吐酸。
柴胡（去芦，二两）　黄芩（七钱半）　半夏　人参　甘草（各五钱）　真青黛（另研，二钱半）
上为细末，姜汁浸，蒸饼为丸，如梧桐子大，每服五十丸，姜汤下。
●丹溪茱连丸　治吐酸、吞酸。
黄连（一两半）　吴茱萸（炮，焙，一两）　陈皮　苍术（米泔浸）　桔梗　黄芩（与上黄连各用陈壁土炒）　茯苓（各一两）
上为细末，神麴糊丸，如绿豆大，每服二三十丸，时时唾津下。
●二陈越鞠汤　治肥人嘈杂。用：
二陈汤，少加苍术、白术、山栀仁（炒）、生姜。少加抚芎煎服。
●三圣丸　治嘈杂神效。
白术（四两）　黄连（五钱）　橘红（一两）
上为细末，神麴糊丸，如绿豆大，每服五十丸，唾津下，或姜汤下。
●软石膏丸　治嗳气、嘈杂。
南星（炮）　半夏（洗）　软石膏（煅）　香附子（童便浸透）　栀子仁（炒，各等分）
上为细末，粥丸，如梧桐子大，每服五十丸，姜汤下。
●木香散　能降诸逆气。用：
木香　槟榔二味（各等分）
为极细末，入煎药中，调服。


卷之二十一  ——————————————————————————————————————————————————————————————————————————————————————————

泄泻  ***************************
泄有五名见《难经》，皆因脾胃湿中成，
五邪若感令人泄，惟有良工识得真。
按五十七难云：泄凡有五，其名不同。胃泄者，饮食不化，色黄；脾泄者，腹胀满泄注，食即吐，呕逆；大肠泄者，食已窘迫，大便色白，肠鸣切痛；小肠泄者，溲而便脓血少腹痛。大瘕泄者，里急后重，数至圊而不能便，茎中痛。此五泄之法也。
其五泄者之病，胃、小肠、大瘕之证属热；脾、大肠之证属寒。其名有五，其因每起于脾胃之湿。故胃、小肠、大瘕三泄者，为热湿，并宜大承气汤下之。惟大瘕泄，再加甘草，以有茎中痛也。脾、大肠二泄者，为寒湿，并宜理中汤温之。惟脾泄再加陈、青皮，以腹胀满也。此五泄者，统论泄痢之证。
五邪者出四十九难，云：有中风，有伤暑，有饮食劳倦，有伤寒，有中湿。此之谓五邪也。五邪之感，则害人脏腑，必作泄泻。尝考《内经》云：春伤于风，夏必飧泄。又云：湿胜则濡泄。又云：暴注下迫，皆属于热。又云：诸病水液，澄彻者清冷，皆属于寒。是知风、寒、湿、热，皆能令人泄泻也。又《伤寒论》云：阳明病，若中寒不能食，小便不利，此欲作痼瘕，必大便初硬后溏，所以然者，以胃冷水穀不别故也。又云：阳明少阳合病，必下利，脉滑而数者，有宿食也。是知饮食之伤，令人脾胃不和，亦泄泻也。五邪证治详见下文。
风宜发散冷宜温，湿则分消热则清，
宿食必从消导散，气虚下陷必提升。
伤风泄者，自汗恶风，头痛，腰背痛，其脉弦。轻则飧泄，米穀不化，宜神术散；重则下利，脓血稠黏，宜胃风汤主之；气虚者，曲芎丸。
伤寒泄者，腹中切痛，喜用热手熨按，利下腥秽，完穀不化，小便清白，身凉不渴，不思饮食，其脉沉迟或紧，宜理中汤。如暴下无声，身冷自汗，小便自利，大便不禁，气滞休息，脉微，呕吐，急以重药温之，浆水散是也。利不止者，桃花丸以理中汤送下。
伤热泄者，暴注下迫有声，米穀不化，小便赤涩，烦渴饮水，其脉洪数，宜用去桂五苓散送下黄连阿胶丸。夏月得之，宜薷苓汤。
伤湿泄者，水泄注下，体重微满，困弱无力，四肢不举，不欲饮食，其脉沉细，宜胃苓汤；不止者，升麻除湿汤主之。
伤食泄者，心腹胀满，下泄必臭，湿气作酸，其脉滑数。必先去其积滞之物，而复和之。去积之药，如丁香脾积丸、木香槟榔丸。审问其所伤冷热之物，以溯源汤下之，慎勿误也（三方并见内伤）。下后待酸臭去尽，以香砂平胃丸和之。利不止者，以实肠散作丸止之。
泄久不止，胃下陷，宜升举之，临证制方加升麻，胜湿之药，无不效也。如但滑泄不止，腹中不痛者，宜补中益气汤倍白术，加茯苓、防风，以补而提之。
如变赤白相杂，一夜十馀行，腹中痛者，宜茯苓汤。
如里急窘迫，腹中不痛，或脓或血；宜升麻除湿防风汤。
治泄三方先理中，五苓分利有奇功，
实肠豆蔻宜虚脱，调养参苓白术同。
治泄泻者，专以脾胃为主，分其寒、热、湿治之。初用理中汤为主方，挟寒者温服，挟暑者冷服，其泄必止。如不止者，水穀不分也。治湿不利小便，非其治也，宜用五苓散为主方。挟寒者，入生姜煎服；挟热者，去桂合益元散同服，则利小便而泄自止矣。不止者，中气陷下，病在下焦，不论寒热，并宜实肠丸、陈氏肉豆蔻丸主之。盖涩可去脱也。泄止，后以参苓白术散补养之，作丸尤妙。
泄而渴者法中求，水积肠中泻不休，
劫涩妄行成滞下，五虚俱见命难留。
泄泻不止，渴欲饮水者，胃中津液不足也，宜用钱氏白术散常与服之。若饮水多者，名曰水渍入肠中，泄泻亦甚。当灸大椎三五壮立已。乃泻其督脉也。其治，诸药作丸子效。辨疑云：今人用汤药者多不获效，譬如一窟之水，以燥土塞之，其水自收；反用水浇，岂不助其湿者乎？
泄有寒热虚实。寒泄曰鹜溏，热泻曰肠垢。虚则力乏，更衣不及便已泄出，不能禁固也；实则数至圊而不能便，所谓里急后重者是也。劫涩之药，惟虚寒者可以用之，若实热者不可。妄用为祸不小。如初痛时，便以涩药止之，未有不变痢者矣。
五虚者，《内经》云：脉细，皮寒，气少，泄痢前后，饮食不入，是谓五虚死。其浆粥入胃，注止，则虚者生。
《脉诀》云：下利微小即为生，脉大洪浮无差日。
脾胃虚泄若经年，莫作寻常泄泻看，
先哲有方宜勿失，不知其要治应难。
人皆以泄为脾病，而不知肾病有泄也。盖肾开窍于二阴，为启蛰封藏之本。肾气若虚，则封藏不固，为病泄泻也。宜四神丸、五味子散主之。又有暴得肾泄者，腹痛无定处，似痢非痢，骨弱面黧，脚下时冷，宜安肾丸。
人有脾胃素虚内伤病者，或病泄泻，宜益胃汤、黄耆补胃汤主之。

泄泻经验诸方  ***************************
●神术散　治春伤于风，夏必飧泄之证。
苍术（一钱）　羌活（四分）　细辛（二分）　甘草（炙，三分）　藁本　川芎（各七分）
上㕮咀，生姜三片，水二盏，煎至一盏，去渣温服。
如欲汗，加葱白三茎。
●胃风汤　治风冷乘虚入肠胃，米穀不化，泄泻注下，及肠胃湿毒，下如豆汁，或下瘀血，或如鱼脑，日夜无度，久不得愈者。
人参　茯苓　川芎　当归　白术　白芍药　桂心（各等分）
上㕮咀，入粟米小撮，煎服。腹痛加木香减半。
●曲芎丸　治中风湿，脏腑滑泄，又治飧泄。
川芎　神麴（炒）　白术　附子（炮，各等分）
上为细末，面糊为丸，梧桐子大，每服三五十丸，温米饮下。
●浆水散　治暴泄如水，周身汗出，一身尽冷，脉微而弱，气少不能语，甚者如吐，此为急病。
半夏（汤洗，一两）　附子（炮，半两）　甘草（炙，半两）　乾姜　肉桂（各半两）　良姜（二钱半）
上为细末，每服三五钱，浆水二盏，煎至一盏，和滓热服。甚者三四服。微者三服。
●桃花丸　治冷泄不止。即桃花汤方也。
朱石脂（煅，一两）　乾姜（炮，半两）
上为细末，用粳米粉作丸如梧桐子大，每服三四十丸，米饮下。
●黄连阿胶丸　治热泄不止。
黄连（三两）　真阿胶（蛤粉炒）　茯苓（各二两）
上为细末，以阿胶熬膏搜和二药末为丸，米饮下。
●薷苓汤　专治暑月泄泻。
黄连　厚朴（各用姜汁炒）　扁豆（炒）　香薷　猪苓　泽泻　白术　茯苓（各等分）
上㕮咀，姜三片，水二盏，煎服。
●胃苓汤　暑泄、湿泄、诸泄皆验。
平胃散、五苓散二方合，加姜（三片），煎服。
●升阳除湿汤　自下而上者，引而去之。
苍术（一钱）　柴胡　羌活　防风　升麻　神麴（炒）　泽泻　猪苓（各五分）　甘草（炙）　陈皮　麦蘖面（各三分）
上㕮咀，水二盏，煎一盏，去渣，空心服。
如胃寒肠鸣，加益智仁、半夏各五分，生姜三片，大枣一枚，同煎。非肠鸣勿用。
●香砂平胃丸　消食积、补脾胃。
苍术（米泔浸炒，五两）　厚朴（酒炒）　陈皮（各三两）　甘草　香附子（盐水浸透）　神麴（炒）　砂仁（各一两）
上为细末，荷叶水煮粳米粉为丸，如桐子大，每服五十丸，姜枣汤送下。
●实脾丸　治诸泄不止。
厚朴（姜汁炒，一两半）　肉豆蔻（面裹煨）　诃子（炮去核）　缩砂　橘红　苍术（米泔水浸，炒）　茯苓（去皮，各一两）　木香（半两）　甘草（炒，四钱）　小红枣（一百枚）　生姜（二两）
上为细末，用水煮姜枣至干，取枣去核，捣烂和药，再捣为丸，如梧桐子大，每服二三十丸，米饮食前下。
●加味补中益气汤　（方见内伤。）治泄久，胃气下陷者。
本方倍白术，加茯苓、防风煎服。
●茯苓汤　治因伤冷饮水，泄泻注下，一夜十馀次，变作白痢，或变赤白相杂，腹中疼痛，食减，热燥，四肢沉困无力。
生黄芩（一钱半）　当归（二钱）　肉桂　甘草（炙，各二分半）　猪苓　茯苓（各三分）　泽泻（五分）　白芍药（七分半）　苍术　生甘草　升麻　柴胡（各一钱）
上㕮咀，水二盏，煎一盏，稍热服。
●升麻除湿防风汤　治泄后里急后重，数至圊而不能便，或有白脓、或血，慎勿利之，利之则必致重病及郁结而不通也。又此直举其阳，则阴气自降矣。
苍术（米泔浸，四钱）　防风（二钱）　白术　白芍药　白茯苓（各一钱）
上㕮咀，除苍术另作片子，水二盏半，煎至二盏，入下四味，煎至一盏，去渣，食前热服。
●陈氏七味肉豆蔻丸　治诸泄泻不止。
肉豆蔻（面裹煨）　诃子（炮去核）　龙骨（煅，各五分）　赤石脂（醋煅）　枯白矾（各七分半）　木香　缩砂（各三钱）
上为细末，面糊丸，如梧桐子大，每服五十丸，米饮下。
●参苓白术丸　治泄后，调理脾胃。
即参苓白术散（方见内伤。）
上为细末，荷叶水煮粳米糊丸，如梧桐子大，每服五十丸，米饮下，或枣汤下。
●四神丸　治脾胃气虚，清晨溏泄。
肉豆蔻（面裹煨，二两）　破故纸（炒，四两）　茴香（一两）　木香（半两）
上为细末，生姜煮枣肉为丸，如梧桐子大，每服六七十丸，米饮下。
●钱氏白术散　治泄渴不止，神效，当与服之。
人参　白术　茯苓　甘草　木香　藿香（各等分）　葛根（加一倍）
上㕮咀，水煎服，以此代汤水饮之良。
●黄耆补胃汤　治一日大便三四次，溏而不多，有时泻，腹中鸣。
黄耆　当归身　柴胡　益智仁　甘草（炙，各二钱）　升麻（六分）　红花（少许）
上㕮咀，食后服。
●五味子散　每五更初晓时，必溏泄一次，此名肾泄。
五味子（一两）　吴茱萸（细粒绿色者佳，二两）
上二味同炒，香熟为度，研为细末，每服二钱，陈米汤下。
●益胃汤　治头闷，劳动则微痛，不喜饮食，四肢怠惰，燥热气，口不知味，肠鸣，大便微溏黄色，口乾不喜饮冷。
黄耆　半夏（洗）　甘草（各二分）　黄芩　柴胡　人参　白术　益智仁（各三分）　当归梢　升麻（各五分）　陈皮（七分）　苍术（一钱半）
上㕮咀，水一盏半，煎，食前通口服。
●安肾丸　治肾气不足，膀胱虚冷。
川乌（炮去皮脐）　肉桂（各一两）　茯苓　白术　石斛（酒洗）　巴戟（去心）　山药　肉苁蓉（酒洗）　白蒺藜（炒去刺）　川萆薢（酒炒）　破故纸（炒）　小茴香（炒，各三两）
上为细末，炼蜜如梧桐子大，每服五十丸，空心盐汤下。
●附方　治暴泄注下，用车前子一两，炒，研为细末，米饮调服。
●又方　治腹痛泄泻，用艾叶、车前叶各一握，水二盏，煎一盏，去渣，入生姜自然汁，煎一沸，稍热服。立愈。
●又方、白玉丹　止泄神效。用滑石二两，枯矾一两。共为细末，水煮，面糊为丸，如皂子大，每服一丸，米饮下。
●灸法　泄久不止，中脘、气海、天枢，灸之效（见前霍乱）。


卷之二十二  ——————————————————————————————————————————————————————————————————————————————————————————

痢疾  ***************************
滞下皆因热湿成，莫将白痢作寒称，
河间著论传千古，布在方书著意寻。
赤白痢疾，古人谓之滞下者是也，皆属湿热之气。如夏秋之间，溽暑时行，此湿热之气，生于外感者也；恣饮酒酪，耽嗜肥甘，此湿热之气，生于内伤者也。内外交感，乃成痢疾。肠鸣腹痛，里急后重，泄利频并，脓血稠黏，俗云无积不成痢是也。
痢有赤白者，盖心主血，肺主气，白属肺金，此气受病也，所下之物，从大肠而来，故其色白，即《难经》所谓大肠泄也，宜用辛温之药以散之，加生姜之类；赤属心火，此血受病也，所下之物，从小肠而来，故其色赤，即《难经》所谓小肠泄也，宜用苦凉之药以清之，如黄连之类。赤白相杂，气血俱受病也，宜寒热兼用以和之，如香连丸是也。世人以赤痢为热，白痢为寒者，误矣。《原病式》论之甚详，当熟玩之。
河间曰：行血则便脓自愈，和气则后重自除。又曰：后重则宜下，腹痛则宜和，身重则除湿，脉弦则去风。脓血稠黏，以重药竭之；身冷自汗，以热药温之；风邪外束，宜汗之；鹜溏为痢，宜温之。又曰：在表者发之，在里者下之，在上者涌之，在下者竭之。身表热者，内疏之；小便涩者，分利之。又曰：盛者和之，去者送之，过者止之。此治利之大法也。
泻痢须分肾与脾，发明精义感丹溪，
常将脉证分轻重，治不乖方号上医。
丹溪曰：先水泻而后脓血者，此脾传肾，贼邪难愈。先脓血而后水泄者，此肾传脾，微邪易愈。由此言之，泻为脾病，痢为肾病也。
按《内经》云：溲而便脓血，知气行而血止也。夫肾开窍于二阴。前阴主气，溲涩不利，茎中痛者，气受病也；后阴主血，里急后重，便脓血者，血受病也，即《难经》所谓大瘕泄也。
愚按：先泻后痢，里急后重者，胃气之下陷也；脓血交杂者，肠垢之下溜也。肠胃败而水穀绝，故死。先痢后泻，便溺自利者，湿热之气除也。脓血不来者，积滞之物尽也，肠胃和而水穀通，故易愈也。
病泻，久虚滑不愈者，或腹痛，或后重，多传变为痢疾，宜厚朴枳实汤，以防其传变也。盖胃为戊土，肾为癸水。泻变为痢者，戊传癸也。阳去入阴，陷于阴中而成痢，痢变为泻者，癸传戊也。阴来从阳，穀气还胃而将愈。此泻痢先后轻重之别也。
经云：身凉脉细者生，身热脉大者死。亦言其大略也。假如初得病时，元气未衰，穀气尚强，其脉未有不大而滑者。惟久病之人，脾胃已伤，血气已弱。故脉来沉小流连，身温者生，脉来浮大弦急，身热者死，此邪气盛也。如脉沉微细弱，身凉皮寒者，此正气已夺，谓之五虚者，死。
凡下痢纯血者，如尘腐色者，如屋漏水者，如鱼脑髓者，作腥臭者，大孔开如竹筒者，面赤唇朱红者，俱死证也。
疫痢时行仓廪汤，柴苓和解最宜良，
荡除积滞惟承气，勿犯巴硇用局方。
有时疫作痢，传染相似，宜推明运气之胜复以治之。所谓胜复者，不越六气之变也。四时疫痢，宜首用败毒散，加陈皮、陈仓米，名仓廪汤为主治，随其所胜之气，加减用之。
其有初病，挟外感者，发热恶寒，身首俱痛，此为表证。宜以微汗而解，则痢自止。如不止者，以柴苓汤和之，不可遽下遽止也。
其初得病，无外感证，只腹痛窘迫者，此里急证也。必推荡之，此通因通用之法，宜大承气汤，或调胃承气汤，调木香散以下之。下后积去，则痢自止。如不止者，宜河间芍药汤以和之。
仲景治痢，可下者，悉用承气等汤，加减下之。大黄之寒，其性善走，佐以厚朴之温，善行滞气，缓以甘草之甘，饮以汤液，灌涤肠胃，滋润轻快，积行即止。《局方》用砒丹巴硇，类聚成丸，其气凶暴，其体重滞，积气已行，而毒气未消，纵有愈病之功，而肠胃清纯之气，宁无损伤之患乎？故有可下之证者，木香槟榔丸最稳。
治痢先从赤白分，腹疼后重细评论，
于中新久详虚实，合作汤丸补泻行。
下痢赤积，身热腹痛，里急后重者，宜芍药汤调天水散。下痢白积，腹痛里急后重者，宜芍药汤加陈皮、白术、乾姜调服天水散（即益元散），乃治痢之圣药也。（方见暑病。）
大便后下血，腹中不痛者，谓之湿毒下血，黄连汤调天水散。大便后下血，腹中痛者，谓之热毒下血，芍药黄连汤主之。
大便下血，小便利者，加减四物汤主之。（方见血病，）又四物柏皮汤。
热痢血痢，小便不利者，宜八正散去瞿麦、扁蓄，合四物汤，或加味三黄解毒丸主之。
血痢久不止者，宜四物汤送下黄连阿胶丸主之。（方见泄泻。）
湿热下痢，小便涩少，烦渴能食，腹痛后重，脉洪大而缓者，宜桂苓甘露饮送下保和丸二三十粒。此丹溪保和丸。（方见内伤。）
湿多热少，脾胃不和，食少，腹痛后重，夜多利下，宜胃苓汤（方见泄泻）送下保和丸二三十粒。
脾胃不和，食少，腹胀痛，后重，脉弦紧，宜平胃散（方见湿病）加白术、芍药、官桂、葛根、茯苓下保和丸。
下痢，血气太虚，腹痛频并，后重，不食，或产后得此证，宜四君子汤（方见气门）加当归、陈皮下保和丸二三十粒。气虚而色萎黄，或枯白色，人疲倦，痢频并，腹痛后重，不食，脉细弱，或微汗时出，宜黄耆建中汤（方见虚损门）下保和丸二、三十粒。
丹溪保和丸，乃治积滞下利之圣药也。凡病利者，用药转下之后，不可再下重伤胃气，使气陷下而痢不止也。设有腹痛后重之证，只用保和丸分赤白调之。赤痢，以四物汤；白痢，以四君子汤；赤白相杂，以八物汤送下，兼服香连丸，未有不愈者。如无腹痛后重之证，不可服保和丸。
痢疾腹痛者，有实有虚。初下痢者为实，宜下之，如大承气汤、木香槟榔丸之类，不可骤用参术，纵气虚胃弱，皆不可用，恐阻住积滞不得去也。如转下消导之后，其痢日久而腹痛者，皆为虚也，宜温散之补药，小建中汤（方见伤寒）加当归、青皮、姜枣煎服。腹痛者，以脉别之。脉弦滑实大者为实，宜下之；脉沉迟微弱者为虚，宜补之。机要云：腹痛者，和之，补之，泻之，皆治法也。
里急后重，有实有虚。实者，乃湿热之气与积滞之物，共坠而下也，其脉必滑而洪实，乃大肠经之气不得宣通也，宜三乙承气汤（方见伤寒）调木香散以下之；轻者，木香槟榔丸通之。如曾转下，更不止者，保和丸主之。
有下坠异常，积中有紫黑色，而又痛甚者，此属死血证，宜桃仁承气下之。（方见伤寒）。
下痢日久，脉沉细弱者，此虚也。故气虚则大肠气降而不能升；血虚者，虚坐努责者，兼升兼补，尤当和气（方见内伤）宜补中益气汤，倍加归身尾，加白芍、生地黄，而以桃仁泥佐之，气升血生自安。
大孔下痢时痛者，因热流于下也，宜芍药汤去大黄、桂，加炒乾姜即止。久而不止，再加秦艽。
馀邪已尽尚更衣，补涩汤丸不用疑，
噤口脱肛俱有法，膝膑肿痛足难移。
如痢已减十之七八，秽积已除，糟粕未尽，而更衣不息者，此大肠不行收令故也。亦当以涩药止之，用加味白术芍药汤送下固肠丸二三十粒。此丸性燥涩，有去湿实肠之功。若滞气未尽者，勿遽用也。
如久痢体虚气弱，滑泄不止者，宜补涩之，如参香散、真人养脏汤、和中饮，阿胶梅连丸，量其虚实寒热，择而用之。
如受病既久，气血俱伤，故缠坠而赤白兼下，脾胃气陷，或经年者，名休息痢，宜阿胶梅连丸主之。
久痢已数月不能起床，不食，瘦弱之甚者，宜加减补中益气汤。下利不止，须灸天枢、气海穴。（见前霍乱。）
痢而能食，知胃未病，此吉兆也。若脾胃湿热之毒熏蒸清道而上，以致胃口闭塞，而成噤口之证。闻食即吐，食不入。得谷则昌，绝谷则亡。痢而不食，此凶兆也。亦有脾胃虚，而不能食者，或用石莲肉通心气，败毒散之散毒邪，山药之补脾胃，果能开胃口而进食乎。其毒气上冲者，宜用丹溪方，以黄连、人参二味煎汤，终日呷之。如吐，则再强饮，便得一呷，下咽便好。又用田螺捣烂盒脐中，以引下其热。
其脾胃虚者，用仁斋法，以参苓白术散加石菖蒲末，陈粳米汤调下。此方中有莲肉、山药，胸次一开，自然思食。
脱肛证，有因努责而出者，宜芍药汤少加酒大黄，以泻其湿热积滞之气。痢止，大便自调，肛不复脱矣。有因气虚下陷而脱出者，宜用补中益气汤倍加当归、白芍药，使气升血生，痢自止而肛不出矣。其有不收者，外用荆芥穗、五倍子末、朴硝煎汤燻洗，轻手按入，以帛勒之，再灸百会、长强穴。
痢后脚弱渐细者，用加味二妙丸，以四物汤加陈皮、甘草煎汤送下。有膝膑肿痛，不能行动者，宜二防饮、陈氏补肾地黄主之。

治痢经验诸方  ***************************
●河间芍药汤　行血则便脓自愈，和气则后重自除，此治痢之神方也。
白芍药（二钱）　当归尾　黄芩　黄连（各一钱）　大黄（七分）　甘草　槟榔（末）　木香（末）　桂心（各五分）
上㕮咀，水一盏半，煎一盏，空心服。
如病初后重窘迫甚者，本方倍加大黄，加芒硝一钱。
如痞满不宣通，加枳实一钱。
如脏毒下血，加黄柏一钱。
●香连丸　治下痢脓血，赤白相杂，里急后重。此治痢之要药也。
黄连（用吴茱萸一两，各以酒拌湿同炒，去萸不用，二两）　木香（不见火，四钱八分）　石莲肉（去壳，八钱）
上为细末，醋糊为丸，如梧桐子大，每服三五十丸，陈仓米煮汤送下。
●厚朴枳实散　滑泻久不止者，多传变为痢疾，太阴传少阴，是为贼邪，以此治之，防其传变也。
厚朴（去皮）　诃子（半生半熟）　枳实（各一两）　木香（半两）　甘草（炙，三钱）　黄连　大黄（各二钱）
上为末，每服三五钱，水一盏半，煎一盏，去渣温服。
●黄连汤　治大便后下血，腹中不痛，谓之湿毒下血。
黄连（净）　当归（各半两）　甘草（二钱）
上㕮咀，作二服，水一盏，煎七分，食后温服。
●仓廪汤　治时疫痢。
即败毒散（见前瘟疫。）加陈皮、陈仓米是也。
风胜者，倍甘草，加当归、白芍药、防风。
热胜者，加黄连、黄芩、黄柏。
寒胜者，加桂枝。
湿胜者，加苍术、白术。
●加减小柴胡汤　治痢疾初起，恶寒发热，身首俱痛，此病在表也，宜汗之。
小柴胡汤。方见伤寒，内去人参　大枣　加苍术　川芎　陈皮　生姜　芍药（各等分）
上㕮咀，水二盏，煎一盏，去渣，温服，以微汗为度。
●柴苓汤　分利阴阳，治痢解热。
柴胡　黄芩　半夏　人参　猪苓　白术　茯苓　泽泻（各等分）　甘草（减半）
上㕮咀，水二盏，姜三片，煎服。
●四物柏皮汤　治血痢暴下。
当归梢（七分）　赤芍药　川芎（各五分）　黄柏（三钱）　黄连（二钱）　生地黄　黄芩（各一钱）
上㕮咀，作二服，每服水一大盏，煎七分，去滓，调益元散一钱服。
●加味三黄丸　治湿热痢、血痢。
大黄　黄连　黄芩　黄柏　枳壳　白芍药　当归　滑石　甘草　白术　桃仁（另研泥，各等分）
上为细末，神麴糊为丸，如梧桐子大，每服五十丸，白汤下。
●八正合四物汤　治血痢，小便赤涩者。
大黄（煨）　木通　滑石（末）　车前子　山栀仁　甘草（生）　当归梢　生地黄　赤芍药（各等分）
上㕮咀，水煎服。
●桂苓甘露饮　治湿热下痢，小便涩少，口渴，脉洪大者。
桂心　人参　黄耆　茯苓　白术　甘草　葛根　泽泻　石膏　寒水石（各一两）　滑石（二两）　木香（一钱）
上为细末，每服三钱，水煎，和滓服。
●加味白术芍药汤　治痢后更衣不止者。
白术（炒）　白芍药（炒）　白茯苓（各一钱）　陈皮（七分）　甘草（炙，五分）
上㕮咀，水二盏，煎一盏，去滓温服。
●固肠丸　治湿热下痢，大便下血，去大肠陈积之后，用此燥湿而宽大肠。
樗根白皮（不拘多少洗去土，细切略炒）
上为细末，米糊丸，如梧桐子大，每服三五十丸，陈米饮送下。
●加减补中益气汤　治下痢已久，不能起床，不食，瘦弱之甚者。
白术　白芍（各一钱）　黄耆　人参（各五分）　当归（七分）　粟壳（醋炒）　甘草（炙）　木香　白豆蔻　升麻（各三分）　陈皮（一钱）　地榆　缩砂　泽泻（各五分）
上㕮咀，水一盏半，煎一盏，去滓温服。
●神效参香散　治痢疾日久，积滞已尽，腹中不痛或微痛，不后重窘迫，但滑溜不止，乃收功之后药也。
粟壳（去穰蒂，醋炙，一两二钱）　陈皮（一两三钱）　肉豆蔻（面裹煨，四钱）　白扁豆（炒）　茯苓（各四钱）　木香　人参（各一钱）
上为细末，每服一钱，清米饮调下，食远服。
●秘方和中饮　治痢疾不分赤白，久近服之，无不效者。但发热噤口不食者，不可服。
陈皮　白术　茯苓　白芍药（各一钱）　草果仁（七分）　甘草（三分）　陈仓米（二钱）　沙糖（三钱）　粟壳（去穰蒂，醋炙，一钱半）　乌梅（一个）
上㕮咀，生姜三片，大枣三枚，水二盏，煎一盏，去渣温服。
●真人养脏汤　治冷热不调，下痢赤白，或如脓血，后重腹痛。
人参　白术　当归　白芍药（炒）　甘草（炙）　木香　粟壳（去穰蒂，蜜炙）　诃子（煨）　肉豆蔻（面裹煨去油）　肉桂（各等分）
上㕮咀，水二盏，姜三片，枣一枚，煎服。
●阿胶梅连丸　治下痢无问久新，赤白青黑，疼痛诸证。
真阿胶（净草灰炒，另研）　赤茯苓　乌梅肉（去核炒）　白芍药（炒）　黄柏（炒）　黄连（炒）　乾姜（炮）　当归（酒洗晒，各等分）
上为细末，入阿胶末研匀，水丸如梧桐子大，温米饮下十丸，食前，连夜五六服。忌油腻脂肥诸物。
●加味二妙丸　治痢后，脚弱渐细小者。
黄柏（酒炒，五两）　苍术（泔浸，二两半）　白芍药（酒炒）　败龟板（酥炙，各二两）
上为末，粥糊丸，如梧桐子大，每服五十丸，四物汤加陈皮、甘草煎汤送下。
●经验二防饮　治痢后不谨，感冒寒湿，或涉水履霜，以致两足痛痹，如刀割虎咬之状，膝膑肿大，不能动，为鹤膝风，此方神效。
人参　白术　黄耆　当归　川芎　白芍药　熟地黄　杜仲（姜汁炒）　萆薢（各一钱）　甘草（炙，五分）　防风　防己　羌活　牛膝（各七分）　附子（童便浸三日，炮去皮脐，七分）
上㕮咀，生姜三片，大枣二枚，水二盏，煎一盏，去渣，空心服。
●陈氏补肾地黄丸　治痢后鹤膝风。
山药　山茱萸（去核，焙）　熟地黄（酒洗，焙，各一两）　鹿茸（酒浸，炙）　牛膝（酒洗，焙，各八钱）　泽泻　白茯苓　牡丹皮（各四钱）
上为细末，丸如梧桐子大，每服五十丸，空心，温酒送下。
●附方　如痢疾糟粕未实，或食粥稍多，或饥甚，方食腹中作痛，以白术、陈皮二味，煎汤和之，自安。
●又方，三根饮　治休息痢，年久不愈者，服之神效。用五倍子木根、苍耳草根、樗木根三根，洗净，刮取白皮，等分，切细，每服七钱重，加生姜（三片），大枣（一枚），大黑豆三十六粒，糯米四十九粒，水二盏，煎至一盏，去渣温服。
●福建察院徐颁行痢疾妙方
凤尾草（竹林中与井边者极佳。如无，即产别地俱可用，连根一大握，一名鸡脚草）　老仓米（一勺）　老姜（带皮，三片，系白痢加至五片）　葱白（连须，三根，系白痢加至五根）
上用水三大碗，煎至一碗，去渣，入高烧酒小半盏，真蜜三茶匙，调和酒蜜与药味，不宜偏胜极和，乃可乘热服一小盏，移时再服，以一日服尽为度。忌酸味及生冷煎炒、米面点心、难化等物。此药不分红白痢久近及泄泻，男妇老幼通治之。只消一服，其效如神。症危者二服，有起死回生之功，屡试屡验，可广其传。


卷之二十三  ——————————————————————————————————————————————————————————————————————————————————————————

疟疾  ***************************
寒似怀冰热在汤，发时暴虐苦难当，
避其锐气休针药，待到衰时事必昌。
疟者，风暑不正之邪也。《内经》有五脏六经之疟。古方有瘅、寒、温、食、牝、牡之分，名须不同，一言以尽之，曰寒，曰热。名曰疟者，其始发也，伸欠乃作，寒慄鼓颤，汤火不能温，腰脊俱痛，寒去，则内外皆热，冰水不能寒，头痛如破，渴欲饮水，烦冤懊憹，有不可胜之苦，故曰疟也。故经言曰：方其盛时勿毁，必待其衰也，事必大昌。此言治疟之法，不治其已发。为其气逆也。凡用针药，必于疟未发之前二时，或于疟退之后，其气和而治之，病易愈矣。
疟疾推来总是痰，世人相谓是脾寒，
五邪感受皆成疟，痰聚中焦脉自弦。
疟者，《内经》独言风，诸书言暑，丹溪言痰，世人皆言脾寒。亦皆有见五邪者，即《难经》谓风、寒、暑、湿、饮食之邪也。人受五邪之气，以致脾胃不和，痰聚中脘，遂成此疾。所谓无痰不成疟也。故先寒后热者，名曰寒疟；先热后寒者，名曰温疟；但热而不寒者，名曰瘅疟；但寒而不热者，名曰牝疟；疟久而瘦者，名曰痰疟。一日一发，易治；间日一发，难愈；三日一发者，犹难愈也。
《要略》云：疟脉自弦。弦数者多热，弦迟者多寒，弦短者伤食，弦滑者多痰。弦小紧者宜下，浮大者宜吐，弦数多热者清之，弦迟多寒者温之。故凡浮弦、浮紧、浮数者，其邪在表，宜汗；弦实、沉实、数实者，其邪在里，宜下。若夫调胃气，利痰水，分阴阳，行三焦，是皆治疟之大法也。疟脉微则为虚，代散则死。
风疟因中风得之。其证恶风自汗，烦躁头痛，其脉弦浮，宜小柴胡汤加羌活、防风、藁本、川芎、桂以解散风邪。
其有先热后寒者，名曰温疟，与风疟相同。热多寒少者，小柴胡汤加葛根、知母。热少寒多者，小柴胡汤加桂枝。
暑疟，因中暑热得之。其证得热不寒，烦渴多汗，其脉弦洪，宜小柴胡合白虎汤，或桂苓甘露饮（方见痢疾）。其大热渴者，宜小柴胡汤去半夏加瓜蒌汤。
湿疟，因冒袭雨湿，汗出澡浴得之。其证身体重痛，肢节烦疼，呕逆胀满，其脉弦细，宜柴苓汤或胃苓汤。寒多者，为寒湿，宜五积散。热多者，为热湿，宜通圣散去大黄、芒硝。
其有寒多不热，气弱而泄，惨惨振振，此名牝疟。因久受阴湿，阴盛阳虚，阳不能胜阴也，宜柴胡桂姜汤，减半黄芩，倍加半夏。
寒疟，因伤寒得之。其证无汗恶寒，挛痛面惨，寒多热少，宜桂附二陈汤。其脉弦紧，当与之发散寒邪也。
食疟，因饮食不节得之。喜啖生冷肥甘之物，中脘生痰，故为食疟。其证苦饥而不能食，食则中满，呕逆腹痛，脉弦滑，宜清脾汤，或小承气汤加槟榔下之良。或四兽汤下红丸，大有奇功。
疟疾初时即截之，中间和解最为宜，
久成老疟须当补，莫厌汤丸自困疲。
凡治疟疾，初宜发散，如上五法。数发之后，便宜截而除之。盖气血犹实，脾胃尚强，邪未深入，吐中便有发散之义。若谓疟不可截，恐犯中气，逡巡畏缩至于日久，荣卫虚弱，病邪深入，饮食减少，中气益虚，治之则难矣。所谓疟不可截者，谓不可用砒丹大毒之药截之也。截疟之方，如常山、槟榔，乃必用之药也。随其所受五邪之方加而用之，吐去痰涎，病即瘳矣。
风疟，用小柴胡汤去人参，加青皮、常山、槟榔。
暑疟，用白虎汤去石膏，加贝母、常山、槟榔。
湿疟用平胃散，加草果、常山、槟榔。
寒疟用草果饮，加乾姜、常山、槟榔。
食疟用青脾饮，加常山、槟榔。
有病疟者，不能知其所受之因，只以寒热多少辨之。如寒多热少者，宜常山饮去知母，加槟榔，或七宝饮及秘方。如寒少热多者，宜六物汤、截疟常山饮。
上初用截法。
疟病者，截之不退者，慎勿再截也。宜分昼发夜发，寒热多少和解之。和解之方，以小柴胡汤、二陈汤二方相合为主治，随四时加辅佐药。又看有汗无汗，若无汗，要有汗，以散邪为主带补；若有汗，要无汗，以正气为主带散。
春宜柴胡二陈汤加川芎、白术、葛根。
夏宜本方加知母、黄柏、麦门冬。
夏秋之交，本方加苍术、白术、猪苓、泽泻。
秋宜本方加知母、白芍药、桂枝。
冬宜本方加乾姜。
昼发者，发于巳而退于申，阴中之阳病。宜补气解表，柴胡汤倍柴胡人参，加白术、川芎、葛根、陈皮、青皮、苍术，入姜枣煎服。
夜发者，发于亥而退于寅，为阴中之阴病。宜补血疏肝，用小柴胡合四物汤加青皮，入姜枣煎。
此上二症，皆发于寅申巳亥日者，属厥阴经，故用小柴胡汤主治。如子午卯酉日时发者，少阴疟也；如辰戍丑未日时发者，太阴疟也。
如隔日发，发于昼，寒少热多者，此气分病也，宜桂枝石膏汤主之；其发于夜，寒少热多者，此血分病也，宜麻黄黄芩汤主之。
如有汗者，此正气虚也，宜补中益气汤合小建中汤主之；无汗者，此邪气胜也，宜柴胡二陈汤加葛根、苍术、紫苏、青皮主之。
如不能食者，宜柴胡二陈汤加白术、草果、青皮、神麴或养胃汤主之；能食胃强者，宜柴胡二陈汤去人参，加苍术、青皮、紫苏叶、常山、草果、槟榔、乌梅、生姜煎服。
如大热大渴者，小柴胡汤去半夏，加麦门冬、天花粉、知母、炒黄柏、葛根、黄连。汗多者，再加黄耆、生地黄。
如有痰者，胸膈痞满，柴胡二陈汤加枳壳、桔梗。
有大便燥实者，宜大柴胡汤加槟榔下之。
疟疾调理，家秘平疟养脾丸最效。
上中用和解法。
痎疟，老疟也，三日一发者，阴经受病也。夫疟得于暑，当以汗解。或取风汗。汗不得出，郁而成痰，又复嗜欲纵饮，及经试劫药，胃气大伤，其病难愈。必以补中益气汤为主治，加以滋阴养血之药，或平疟养脾丸常常服之，以平为期。兼服丹溪大补阴丸，仍节饮食，避风寒，远房室，无不愈者。
疟久成劳者，盖因其人不善调养，耽食悦色，无所不至也。其补养汤丸宜久服之，勿求近功自弃其身，以至日渐羸瘦，遂成劳瘵之病，不可救矣。
其有久疟之后，腹中有块者，此名疟母，当用丸药消去之。丹溪有鳖甲丸，《辨疑》有鳖甲乌梅丸，严氏有鳖甲饮子，予家有消癖丸，皆经验之方，宜择而用之。如癖不去，则疟终不愈，钱氏所谓癖为寒热者是也。
上末用补法。
疟有诸般以类求，瘴岚溪毒恶涎留，
阴虚误治多成瘵，癖不消时病不瘳。
有疫疟者，有瘴疟者，有溪毒疟者，有鬼疟者，种种不同。此皆邪毒不正之气，人受之者，藏于脏腑之中，化为毒涎，遂成疟疾。非大吐大下之剂，不能治也。如以寻常正法治之，必无效矣。
疫疟者，一岁之中，有偏胜之气，长幼相似，宜先以败毒散发散之；后不已者，以大柴胡汤加槟榔下之。
瘴疟者，近山则有之，乃风瘴，溪源郁蒸之气使然也。自岭以南地方，苦炎燥湿不常，人多瘴疟。其症血乘上焦，病欲来时，令人迷困，甚则发躁狂妄，亦有哑不能言者，皆由败血瘀于心，毒涎聚于脾，此脾胃实热所致，宜先以辟邪，再吐去其痰，次以芎神丸下之。
溪毒有二：今江淮之间，多有射工虫伏藏溪中，能含沙以射水中人影，人不见其形。若中其毒，转为寒热而似疟，乡人呼为沙病者是也。治此者，或用苎麻作弓，蘸热水于遍身刮之，或以灯心蘸麻油点火焠之，或于手十指头近甲处，针刺出血，皆能使腠理开通，荣卫舒畅而愈。此亦发散之义。
又夏间天地气交，百物生发，湿热熏蒸，百虫吐毒之时，溪涧之中水多不洁，人饮之者，化为毒涎，遂成疟疾。先宜吐之，瓜蒂散；吐之不尽，磨沉香水送下雄黄解毒丸。
如上诸疟有成疟母者，宜用芫花消癖丸取之，后以养胃汤调之。
外有阴虚证，每日午后，恶寒发热，至晚亦得微汗而解，脉必虚濡而数。疟脉弦实为辨耳，若作疟疾治之，投以发散劫截之剂，多致误人。医者于此，当以脉证参验其虚实而治之，毋纵劫截以杀人也，宜用小柴胡合四物汤加炒柏、知母。
又有劳疟者，经年不差，疟须小愈，微劳不任，又复发作也。此脾虚证，宜用补中益气汤合小建中汤合鳖甲治之。
又有七情之伤，郁而成疟者，此脱营失精之病，当从痰治，以二陈汤为主，各随脏气，加对病之药。然此乃神思间病，非针药之能辨也。

治疟经验诸方  ***************************
●加减小柴胡汤　治疟通用（方见伤寒门。）
风疟加羌活、防风、川芎、藁本、桂枝。太阳疟同。
温疟加葛根、知母、石膏，阳明疟同，再加白芷。
暑疟加白虎汤，二方相合，不用枣。
湿疟合五苓散，名柴苓汤。寒多者，为寒湿，宜五积散（方见寒门）。热多者，为热湿，通圣散去大黄、芒硝（方见风门）。
疟渴者，去半夏，加瓜蒌根、麦门冬、知母。
昼发者，倍柴胡、人参，加白术、川芎、苍术、葛根、陈皮、青皮；夜发者，合四物汤，加青皮。
阴虚发热似疟者，合四物汤，加炒柏、知母。
疟久无汗者，合二陈汤，加葛根、苍术、紫苏叶、青皮，兼补兼发。
疟久不退者，合二陈汤，去人参，加苍术、青皮、紫苏叶、常山、草果、槟榔、乌梅、生姜，兼补兼截。
瘴疟、疫疟，合二陈汤，加苍术、川芎、葛根、知母、乌梅、生姜。
●加减柴胡二陈汤　疟通用。即小柴胡汤（方见伤寒）、二陈汤（方见痰病）二方相合。
春加川芎、白术、葛根。
夏加黄连、香薷、厚朴。
秋加知母、桂枝。
冬加炒乾姜。
不能食者，加白术、厚朴、青皮、草果、神麴（炒）。
胸中痞满，加枳壳、桔梗。
腹中胀加厚朴、大腹皮、槟榔。
●加减二陈汤　治七情疟方见痰。
因怒气伤肝，气郁所致者，曰肝疟，加柴胡、川芎、青皮、香附子、黄芩。
因喜伤心，心气耗散所致者，曰心疟，加黄连、当归、白芍药、乌梅、山栀仁、人参、白术。
因思伤脾，气郁涎结所致者，曰脾疟，加苍术、厚朴、青皮、香附子、槟榔、草果、乌梅。
因忧伤肺，气郁痰凝所致者，曰肺疟，加香附子、苏叶、乌梅、人参、前胡、桂枝。
因失志伤肾所致者，名曰肾疟，加知母、贝母、桂枝。
●加减补中益气汤　治久疟（方见内伤）。
汗多者，正气虚也，合小建中汤去柴胡、升麻，加炒柏、知母、生地黄、芩、连。
劳疟者，小建中汤加鳖甲。
●桂枝石膏汤　治隔日发疟，寒少热多者，此气分受邪也。
桂枝（五钱）　石膏　知母（各一两半）　黄芩（一两）
上㕮咀，分作三服，每服水一盏半，煎服。
此治隔日发者，邪气受深也。如寒热大作，不论先后，此太阳、阳明合病也，本方加白芍药一两，名桂枝芍药汤。若不急治，转入阴经，必难愈矣。
如服药后，寒热转大者，知太阳，阳明、少阳合病也，本方加柴胡一两二钱，甘草炒、人参各一钱半，半夏四钱，名桂枝黄芩汤。分二服，此即小柴胡合白虎汤，加桂枝也。
●麻黄桂枝汤　治隔日疟，夜发者，此血分受邪也。
麻黄（去节，一两）　甘草（炙，二钱）　黄芩（五钱）　桂枝（二钱）　桃仁（去皮尖，三十粒）
上㕮咀，分作三服，每服水一盏，煎服。
此发散血中寒风之剂。
●大柴胡汤　从卯至午时发者，邪在阳分。发散之后，外邪已罢，里邪未尽，宜此汤下之（方见伤寒），后以小柴胡汤，以彻其馀邪之气。
●桃仁承气汤　从酉至子时发者，或至寅时。知邪气在血，阴分也。治与上同，宜此微下之（方见血病），利后宜调制之，小柴胡加当归。
此上四法，皆河间治疟分日夜气血之妙法也。
●桂附二陈汤　治寒疟。但寒少热，腰疼足冷。
二陈汤加附子（炮）　肉桂（各等分）　甘草（炙，减半）
上㕮咀，水一盏半，姜三片，枣一枚，煎服。
●牡蛎汤　治疟多寒者。
牡蛎（煅，四钱）　麻黄（去节，四钱）　甘草（二钱）　常山（三钱）
上㕮咀，分作二服，每服用水二盏，先煎麻黄、常山，去上渣，入药，再煎至一盏，温服。若吐，则勿服后剂。
●清脾汤　治食疟吐呕痰沫，寒热相停者。
厚朴（制）　黄芩　白术　青皮　茯苓　半夏（洗）　柴胡　草果仁（各等分）　甘草（减半）
上㕮咀，水二盏，姜三片，枣一枚，煎服。欲截加常山、槟榔。
●四兽汤　治食疟，和胃消痰。
即六君子汤加草果各等分，甘草（炙）减半。
上㕮咀，以盐少许淹顷，湿纸厚裹，慢火煨香熟，每服四钱，姜三片，枣一枚，水一盏，煎半盏，温服。如里邪甚者，用此送下红丸子。
●红丸子　治食疟，气滞腹胀。
三稜（煨）　莪术（煨）　青皮　陈皮（各一两）　乾姜（炮）　胡椒（各六钱）
上为末，水醋煮粳米粉糊为丸，如梧桐子大，矾红为衣，每五十丸，二陈汤、四兽汤皆可下。
●养胃汤　治食疟，及感寒湿，疟发则多吐者。
厚朴（制）　苍术（炒）　半夏曲（各一钱）　人参　茯苓　草果　藿香（各五分）　橘红（三分）　甘草（炙，一分）　乌梅（半个）
上㕮咀，水二盏，姜五片，煎一盏，温服。
●草果饮　治伤生冷冰水疟，此名脾寒。
半夏　白芷　良姜　青皮　川芎　甘草（炙）　紫苏叶（各等分）
上㕮咀，水煎服。
●七宝饮　截疟，治寒多热少者。
常山（酒炒，一钱半）　厚朴　青皮　炙甘草　陈皮（各五分）　草果（五分）　槟榔（一钱）　乌梅（一个）
上㕮咀，酒水各半盏，寒多加酒，热多加水，共一盏半，煎八分，露星夜一宿，发日五更冷服。忌热饮食，得吐良，至午时许，食温粥。
一方，用常山、槟榔、草果、知母各一钱。只此四味，酒一盏，浸一日，勿煎。临发时，五更服，神效。或吐或下，疟不复作。
一方，用常山一钱半，槟榔一钱，丁香五分，乌梅一个。用好酒一盏浸一宿，临发日五更服之，一服便止。此秘方也。
●六物汤　截疟，治寒少热多者。
嫩常山（二钱半）　柴胡　槟榔（各一钱）　青皮（去白，二钱）　草果仁　炙甘草（各一钱半）
上㕮咀，分二服，每服乌梅二个，好酒半盏，新水二盏，煎一盏，如前露一宿。临发日五更冷服。禁热食如法。
●常山饮　截疟，治寒热相停者。
嫩常山　知母　草果仁　炙甘草（各一钱）　乌梅肉（五分）　良姜（六分）
上㕮咀，水酒各半盏，桃柳枝各七寸，煎七分露，服如上法。
●秘传平疟养脾丸　治诸疟，大人小儿皆可服之，神效。
人参　白术　当归　川芎　苍术　厚朴　陈皮　青皮　柴胡　黄芩　白茯苓　猪苓　泽泻　常山　桂枝　草果仁　炙甘草　鳖甲（九肋者醋炙，各等分）
上一十九味，各如法制，共为细末，酒煮，神麴糊为丸，如梧桐子大，每服一钱，姜枣煎，米饮送下。
●丹溪鳖甲丸　治疟母。
鳖甲（醋炙，一两）　三稜　莪术（各用醋浸，煨）　香附子（醋浸）　青皮　红花　桃仁（去皮尖，另研）　真海粉　神麴（炒）　麦蘖面（各五分）
上为细末，醋糊为丸，如梧桐子大，每服五十丸，醋汤送下。
●严氏鳖甲饮　治疟母。
鳖甲（醋炙）　白术　黄耆　草果　槟榔　川芎　陈皮　白芍药　厚朴　甘草（炙，各等分）
上㕮咀，生姜七片，枣二枚，乌梅半个，水煎服。
●《辨疑》鳖甲乌梅丸　治疟母久不愈者。
鳖甲（醋炙，一片）　青皮（去穰）　陈皮（去白，各一两）　常山（酒炒褐色，二两）　知母（酒炒）　贝母　槟榔（各一两半）　草果仁（八钱）　人参（七钱）　乌梅肉（焙，五钱）
上为细末，酒糊丸如梧桐子大，每服七十丸，酒下。忌鸡鱼、羊肉、诸血、生冷。
●秘传消痞丸　治癖为寒热，大人小儿同。
三稜　莪术（各用醋浸，煨软，切）　陈皮　青皮（去穰）　当归（酒洗）　半夏曲（各一两）　川芎　厚朴（姜汁炒）　黄连（各一两）　九肋鳖甲（醋炙，二两）　黄芩　乾姜（炒）　柴胡　官桂　昆布（各一两）
上一十五味，为细末，酒煮神麴为丸，如梧桐子大，每服五十丸，白汤送下。
●瓜蒂散　以吐瘴疟、鬼气疟，有毒涎在胸膈者。
瓜蒂　赤小豆　雄黄（各一钱）
上为细末，每服半钱，温荠水调下，以吐痰为度。
●辟邪丹　治瘴疟、鬼疟，以此截之。
绿豆（四十九粒）　朱砂（小豆大者，二粒，另研）　砒信（半钱，另研）　雄黑豆（四十九粒）
上为末，同入乳钵内水丸，分作三十粒，黄丹一钱，研为衣，每用一丸，取向东桃枝七寸，研汁，将井花水，于发日，日欲出未出，向日吞之。
●截疟常山饮　治疫疟、瘴鬼疟用此。
川常山　草果　槟榔　知母　生甘草　乌梅（去核）　川山甲（浸，火煨，各等分）
上㕮咀，每服水酒各半盏，向东桃枝七寸，煎八分，露星月下一宿，临发日五更，面东冷服之。以吐去毒涎为度。此药隔夜将渣煎下，各以碗乘之露过。如服前汤不吐者，再服后汤，以指探引，务令得吐为佳。
●消癖逐水丸　治瘴疟、鬼疟，有成疟母者，以此除之。
芫花（炒）　朱砂（水飞，各等分）
上为末，炼蜜丸，如小豆大，每服十丸浓煎枣汤送下，下后用养胃汤。


卷之二十四  ——————————————————————————————————————————————————————————————————————————————————————————

痞满  ***************************
痞满须分上下中，其间虚实不相同，
临时脉证能消息，种杏成林十里红。
上焦者，心肺之分。上焦如雾，谓清阳之气所会也。中焦者，脾胃之所也。中焦如沤，谓水穀之变化也。下焦者，肾肝之位。下焦如渎，谓便溺之所流行也。故心之上下痞满者属上焦。痞者，气痞塞而不通也。腹满者属中焦。小腹满者属下焦。痞与满不同，满则内胀而外有形，痞则内觉痞闷而外无形也。在上者，吐之；在中下者，下之。实则泻之，虚则补之可也。凡为医者，要识脉证，审其病证，知其病之所在；诊其脉，知其病之虚实。吐下之不差，补泻之适，则十全之功，自可得也。
世人治痞皆言气，惟有东垣作血虚，
乃自泻心汤立法，启端抽绪尽其余。
痞之为病，由阴伏阳蓄，气与血不运。处心下，位中央，皆土之病也。经云：太阴所至，为积饮痞隔。太阴者，湿土也。土壅塞，乃土来心下，为痞满也。痞之凝滞闭塞，人皆知气之不运也，独东垣指以血病言之，谓下多则亡阴而损血，此前人之所未论也。世人不知以血药治之，专用导气之药，其痞益甚；而复下之，气愈下降，必变为中满鼓胀，误甚矣。
伤寒痞者，从血中来。从外之内，从血中来，无形。杂病痞者，亦从血中来。从内之外，有形。故无形以苦泄之，仲景治痞，皆用黄连，以泻心名之，为泻心下之痞也。有形以辛散之，东垣治痞，皆用乾生姜以消痞，名之谓消心下之痞也。
按东垣消痞汤丸，自仲景泻心汤变化出来。盖寒之痞，由误下也得之，使表邪乘虚入于心下。杂病之痞，则所受之邪气亦蓄于心下因致痞也。然有不因下而得之者，如中气虚弱，不能运化精微为痞者。有饮食痰积不能施化为痞者，有湿热太甚，土来心下为痞者。故古方治痞，用黄芩、黄连、枳实之苦以泄之，厚朴、生姜、半夏之辛以散之，人参、白术之甘苦温以补之，茯苓、泽泻之咸淡以渗之。随其病之所在以调之也。既痞属湿土之病，惟宜上下分消其湿也。如果有内实之证，庶可略于疏通，如仲景用黄连、大黄之例。世人苦于痞塞，喜行利药，以求速效，暂得通快，痞若再作，益以滋甚，是皆不知所谓下多亡阴之意也。
按仲景《伤寒论》云：心下痞，按之濡，其脉关上浮者，以大黄黄连泻心汤；脉微者，用半夏泻心汤。一下之，一补之。痞有虚实之分，当以证脉辨之。
如心下痞，其脉关上浮，大便秘者，为实也，宜小承气汤主之；其脉微，大便利者，加减补中益气汤主之。
有因饮食，填塞胸中而作痞者，先以盐汤探吐之，后以橘连枳术丸消导之，枳实消痞丸调之。
有因误下之后得之者，宜加减八物汤，养其气血自愈。
有因大病后元气未复而痞者，宜加减补中益气汤主之。
有中气虚弱，不能转化精微为痞者，宜枳实消痞丸，加减补中益气汤主之。
有痰积壅滞为痞者，宜黄连利膈丸、顺气化痰丸、秘传豁痰丸主之。
有湿热大甚，土来心下为痞者，宜黄连消痞丸；甚则膈咽不通，饮食不入者，以瓜蒂散吐之，吐后，以大消痞丸调之。
有因七情之伤为痞者，宜加减流气饮、顺气消痞丸主之。
有因饮水过多成痞者，宜五苓散送下半夏枳术丸。
如禀受充实，面苍骨露气实之人病痞者，宜从仲景大黄黄连泻心汤法以三黄枳术丸主之。
如禀受素弱，转运不能，饮食不化而痞者，以虚论，宜从仲景甘草泻心汤法，以大消痞丸调之。
如肥人心下痞者，乃是湿痰，宜黄芩利膈丸去莱菔子、皂角，加苍术、茯苓、炒滑石。
如瘦人心下痞满者，乃是湿热，宜黄连消痞丸。
如食后感寒，饮食不化而痞者，宜木香顺气汤加藿香以散之。
腹满休称鼓胀同，误将胀满一般攻，
满从中病形诸外，胀外形坚中本空。
满与胀不同。满者，病在肠胃之间，而形见于外也；胀者，病在肠胃之外，皮肉经络之中，外形虽满，中则空虚也。满者，有实有虚；胀者，专主虚，治不可攻也。大抵腹满属太阴证。阳热为邪者，则腹满而咽乾；阴寒为邪者，则吐，食不下，自利益甚，时腹自痛。太阴者，脾土也。治中央，专主腹满之候。
病者腹满，按之不痛为虚，痛者为实。
腹满时减，复如故，此为虚寒，当与温药，厚朴温中汤主之。
腹满不减，减不足言，当须下之，宜大承气汤主之方见伤寒。
病腹满发热十日，脉浮而数，饮食如故，宜厚朴七物汤主之。
如心胸中有停痰宿水，自吐出水后，心胸间虚气满不能食者，宜五苓散主之。若不吐利者为实，宜滚痰丸下之（方见痰）。
如因伤食腹满者，宜木香槟榔丸下之，后以参苓平胃散调之，又木香顺气汤调之。
少腹缘何满且坚，只因便溺转行难，
满而不泻成关格，妇女宜将蓄血看。
少腹者，下焦所治。下焦者，当阑门之下，主分别水穀，其治在脐之下也。盖身半以上，同天之气，清阳归之；身半以下，同地之气，浊阴归之。清阳出上窍，浊阴出下窍。当出不出，积而为满。在上而满者，气也；在下而满者，物也。所谓物者，便与溺耳。惟妇人则有蓄血之证。此少腹病者，多实，法当下之。虚者，少腹满，小便不利者，宜五苓散去桂，加滑石散。
大便不利者，宜当归承气汤。
大小便俱不利者，宜八正散主之（方见大热）。
如大小便俱不利者，名曰关。下窍闭塞，气反上冲，吐而不能食者，名曰关格之病，乃死证也。急寻田螺捣烂贴脐下，又作猪胆汁导法，使大便通则小便亦利矣，更当作大承气汤下之。
妇人经闭者，作蓄血看，宜桃仁承气汤下之。更有石瘕、肠覃、鬼胎三病，各从其证立法治之（详见胀门），宜桃奴散。

治满病经验诸方  ***************************
●加减补中益气汤　治内伤心下痞。（方见内伤。）
脉缓，有痰而痞，加半夏、黄连各一钱；脉弦，四肢满，便难，而心下痞，加黄连五分，柴胡七分，甘草三分。
大便秘燥，加黄连、桃仁泥、当归身，少加大黄。
心下痞闷者，加白芍药、黄连。
心下痞，腹胀，加枳实、木香、砂仁各三分、厚朴七分；天寒，少加乾姜，或中桂（桂心也）。
心下痞觉中寒者，加附子（炮），黄连。
心下痞呕逆者，加黄连、生姜、陈皮；冬月黄连减半，少加藿香叶、丁香；能食而心下痞加黄连五分、枳实三分；不能食而心下痞加生姜、陈皮。
食已心下痞，另服橘皮枳术九。夫中满者，不食耳，不满者宜食之。如自觉满而外无胀急之形，乃痞也，非满也，当以甘苦而撑柱之。
●加减八物汤　治下多则亡阴而痞者（方见虚损。）
本方加升麻、柴胡，少佐以陈皮、枳壳、桔梗监之，入生姜煎服。
●大消痞丸　治一切心下痞，及年久不愈者。
神麴（炒）　甘草（炙，各二钱）　猪苓（二钱半）　乾生姜（二钱）　泽泻　厚朴（姜汁炒）　砂仁（各三钱）　半夏（洗）　陈皮（去白）　人参（各四钱）　枳实（面炒，五钱）　黄连（陈壁土炒）　黄芩（壁土炒，各六钱）　姜黄　白术（各一两）
上为细末，汤浸，蒸饼为丸，如梧桐子大，每服五十丸至百丸，白汤下。
此半夏泻心汤加枳术丸、四君子、五苓、平胃散等剂，利湿消痞补虚。（下同。）
●枳实消痞丸　治右关脉浮弦，心下虚痞，恶食懒倦，开胃进食。
乾姜（一钱）　甘草（炙）　麦蘖（面炒）　白茯苓（各二钱）　白术（二钱）　半夏曲　人参（各三钱）　厚朴（姜汁炒，四钱）　黄连　枳实（面炒黄，各五钱）
上为细末，蒸饼丸，如梧桐子大，每服七八十丸，白汤下。
●黄芩利膈丸　除胸中热，利膈上痰。
生黄芩　炒黄芩（各一两）　半夏　黄连（各五钱）　泽泻（五钱）　南星（炮）　枳壳（面炒黄）　陈皮（去白，各三钱）　白术（二钱）　白矾（一钱）　小皂角（一钱）　萝卜子（炒，五钱）
上为细末，蒸饼，丸如梧桐子大，每服五十丸，白汤下。忌酒、湿、面、鱼腥。
●三黄枳术丸　治气实之人及能食者病心下痞。
黄芩（二两）　黄连（酒炒，一两）　大黄（煨，三钱）　枳实（炒，一两）　白术　陈皮（各五钱）　半夏（洗）　神麴（炒，四钱）　乾姜（二钱）
上为细末，蒸饼，如绿豆大一倍，每服五十丸，白汤下。
●橘连枳术丸　治伤食心下痞。
白术（二两）　枳实（面炒）　陈皮　黄连（炒，各一两）
上为细末，荷叶水煮粳米粉丸，如梧桐子大，每服五十丸，白汤下。
●秘传豁痰丸　治食积痰热，心下痞。
陈皮（去白，四两）　山楂肉　神麴（炒，各二两）　当归　黄芩　白术（各四两）　半夏曲　黄连　白茯苓（各一两半）　甘草（一两半）　枳实（面炒，五钱）
上为细末，蒸饼，丸如梧桐子大，每服五十丸，淡姜汤送下。
●加减流气饮
治因七情之伤，心下痞者。
陈皮　青皮　紫苏叶　厚朴（姜汁炒）　枳实　川芎　甘草　人参　白术　茯苓　半夏（洗）　黄连　香附子（童便浸）
上各等分，㕮咀，生姜三片，水煎服。
●顺气消痞丸　治七情所伤，心下痞满，不思饮食。
木香（五钱）　益智仁（二钱半）　厚朴（姜汁炒）　草豆蔻（二钱半）　陈皮　青皮　苍术（米泔浸）　茯苓　泽泻　乾姜（各七钱）　枳实（炒，一两）　甘草　半夏（各五钱）　人参　当归（各三钱）　黄连（五钱）
上为细末，蒸饼，丸如梧桐子大，每服五十丸，白汤下。
●木香顺气汤　治䐜胀，心腹满闷。经曰：浊气在上，则生䐜胀。此方主之。
木香　益智　陈皮　草豆蔻（各五分）　苍术（五分）　厚朴（姜汁炒）　青皮（各四分）　茯苓　泽泻　半夏（各六分）　乾姜（三分）　当归　人参（各五分）　升麻　柴胡（各一钱）　吴茱萸（三分）
上㕮咀，水一盏半，煎一盏，去渣，温服。
●厚朴温中汤　治脾胃虚弱，心腹胀满，时发时止。
厚朴（姜汁炒）　陈皮（去白）　乾生姜（各一钱）　茯苓　甘草（炙）　木香　草豆蔻（面裹煨，各五分）
上㕮咀，水煎服。
●厚朴七物汤　治腹满发热如故。
厚朴（一钱）　枳实（一钱）　甘草　大黄（各六分）　官桂（四分）
上㕮咀，姜五片，枣一枚，水一盏半，煎八分，温服。
小呕者，加半夏八分；下利，去大黄；寒多者，加生姜至十片。
●五苓去桂加滑石散　治小便闭，少腹满有形者，此病在膀胱也。
五苓散去桂（末，一两）　滑石（末，一两）
上为细末，每服二钱，用乌桕树根皮煎汤调下。
●当归承气汤　治大便闭，少腹中满痛。此病在大肠也。
调胃承气汤（三钱）　当归梢（一钱半）
上㕮咀，水煎二沸，入桃仁泥一钱，再煎，调槟榔末一钱服。
●桃奴散　治妇人或室女月经不通，小腹胀满。
桃奴（桃树上乾枯雏桃也，十二月採用）　猳鼠粪（雄鼠矢也。两头尖者是）　玄胡索　肉桂　香附子　五灵脂　砂仁　桃仁（去皮尖，各等分）
上为细末，每服三钱，黑豆煎酒调下。


卷之二十五  ——————————————————————————————————————————————————————————————————————————————————————————

胀满  ***************************
胀病须明寒热因，勿将新久混同论，
李朱立法从中治，默契轩岐万古心。
按胀病，《灵枢经》论，五脏六腑之胀，及水胀、肤胀、鼓胀之状，又诸书所谓鼓胀，水胀，气胀，血胀之病，名虽不同，其实则一也。盖《灵枢》之论，语其病之所，标也；诸书之论，语其病之所起，本也。胀之为病，在于脏腑之外，排脏腑而郭胸胁，胀皮肤，故名曰胀，未有不生于气血、水穀者也。东垣谓寒，丹溪谓热，各有所本。或谓用丹溪之法活人者多，东垣之方不敢採用。此执一之论，未足以语医之神也。
东垣曰：调经篇云，因饮食劳倦，损伤脾胃，始受热中，末传寒中，皆由脾胃之气虚弱，不能运化精微而制，水穀聚而不散，而成胀满。经云：腹满䐜胀，支胁结膈，下厥上结，过在太阴、阳明，乃寒湿郁遏也。《脉经》所谓胃中寒则胀满者是也。
全按：经云太阴所至为中满。又云诸湿肿满，皆属脾上。夫脾乃阴中之太阴，同湿上之化，脾湿有馀，腹满，水穀不化。阳主运化，阴主长养。今阴湿有馀，阳热不足，不能运化精微，使水穀之气蓄而成中满之证，此东垣之论所以主于寒也。
丹溪云：七情内伤，六淫外感，饮食不节，房劳致虚。脾土之阴受伤，转输之官失职，胃虽受谷，不能运化。故阴阳不交，清浊相混，隧道壅塞，郁而为热，热留为湿，湿热相生，遂成胀满，经云鼓胀者是也。以其外虽坚满，中空无物，有似于鼓。其病胶固，难以治疗。又名曰蛊，若虫侵蚀之义。
全按：经云诸腹胀大，鼓之如鼓，皆属于热。夫胃为水穀之所聚也，脾不能腐熟变化，蓄积于中，郁而为热，热则生湿，遂成胀满之证。此丹溪之论所以主于热也。
合而观之，曰寒，曰热，皆谓脾胃之虚，不能转化而致也。曰寒者，乃湿土之体自病也；曰热者，乃湿之用为病也。故其所制之方皆自仲景泻心汤变化来。专以补脾为主，以辛散之，以苦泻之，以淡渗之，未尝异也。
经曰：诸腹胀大，皆属于热。又曰：中满者，泄之于内。此皆论有馀之邪，乃病之初起者也。如感风寒之邪，传入于里，寒变为热，作胃实痞满燥实坚之证，宜以承气汤下之。或伤酒、湿面及味厚之物，膏粱之人，或食已便卧，湿热之气不得施化致令腹胀者，亦是热胀，宜下之。经云下之则胀已者是也。故病人有大实大满，大小便秘者，皆宜从权以寒热药下之也。
经曰：中满者，泄之于内。非专谓下之也。如以辛散之，以苦泄之，以淡渗之，所谓上下分消，以去其湿，皆泄之也。
《脉经》曰：胃中寒则胀满。此论内伤不足之邪，乃久病也。寒者，非寒冷之寒，乃阴虚之义。故用术、参以补脾为君，苍术、茯苓、陈皮为臣，黄芩、麦门冬为使，以制肝木，少加厚朴以消腹胀。气不运加木香，气下陷加升麻、柴胡提之，血虚加四物汤，有痰加半夏。经云：寒因寒用者是也。病胀久，脾胃虚者，虽有大小便不利之证，乃气不运，血不润也，当大补气血为主，慎不可用下药也。
阳热为邪者，则身体为热，胀满，咽乾；阴寒为邪者，则吐不下食，胀满而自利。
朝宽暮急者，为血虚；暮宽朝急者，为气虚；朝暮俱急者，为气血俱虚。
腹中常胀，外实内伤，按之不陷者，为实胀，法当以温药和之。实者，从仲景大、小陷胸汤（丸）治之；虚者，从泻心汤方治之。
钱氏论虚实腹胀，实则不因吐泻、久病之后，胀而喘急闷乱，更有痰、有热及有宿食不化而胀者，宜服大黄丸（治热）、白饼子（治痰）、紫霜丸（治食）下之，更详认大小便，如俱不通，先利小便，后利大便。虚则久病、吐泻后，其脉微细，脾主目胞，腮虚肿，手足冷，当先服塌气丸，后服异功散、益黄散、和中丸。
此已上论寒热实虚之法也。
河间云：论诸蛊胀者有二：若从胃，则旦食而不能暮食，且则不胀暮则胀，治以鸡矢醴，酒调服。若从水，则濡泄者是也，治当开鬼门，洁净府也。开鬼门者，谓发汗也；洁净府者，利小便也。
四病虚实脉中求，浮大为祥沉小忧，
腹实腹坚当议下，虚宜用补固中州。
经云：其脉大坚以涩者，胀也。关上脉浮则内胀。迟而滑者胀，脉盛而紧者胀。胀脉浮大者易治，虚小者难治。水病腹大如鼓，脉实者生，虚者死，洪大者生，微细者死。中恶腹大，四肢满，脉大而缓者生，浮而紧者死。
阴阳愆伏，荣卫凝滞，三焦不能宣行，脾胃不能传布，胀满之所由生也。曰谷胀，曰水胀，曰气胀，曰血胀。谓之四病，或寒，或热，或虚，或实，又不可以无别也。若久病羸乏，卒病胀满，喘息不得，与夫脐心突起，或下利频数，百方调治，未见一愈者矣。
谷胀者，因失饥伤饱，痞闷得酸，旦则阴消阳长，穀气易行，故能饮食；暮则阴长阳消，穀气难化，故不能食，是谓谷胀。初起者，宜服沉香交泰丸。凡大实大满，大小便秘者，木香槟榔丸。（方见内伤。）病久者，不可再下，宜广荗溃坚汤以渐消之。
水胀者，因脾土受湿，不能制水，水渍于肠胃而溢于体肤，漉漉有声，怔忡喘息，是为水胀。初起之时，宜去其水，葶苈木香散；久则宜补其脾土以制其水，中满分消丸主之。
气胀者，因七情郁结，气道壅隔，上不得降，下不得升，身体大而四肢瘦削，是为气肿胀病。初得之，宜紫苏子行其滞气；病久者，宜广茙溃坚汤消之。
血胀者，因病热烦躁，漱水不欲嚥下，迷亡惊狂，痛闷呕恶，虚汗血逆，小便多，大便黑，此伤寒蓄血证也，宜服桃仁承气汤即愈。妇人经水不行者，多成此证，是为血胀。初得之，宜服加味抵当丸破之，不可多服。久则以人参芎归加香附子汤行之。
如因怒伤肝，肝克脾，脾气不胜，必胀于胃，名曰胜克。怒乘肺，肺气不传，必胀于大肠，名曰乘克。宜平肝饮子主之。
如曾因积聚症块，久而不愈成胀者，宜消其积块，则腹胀自平，中满分消汤以渐消之，此病非心平气和，人能守禁者，难愈也。
凡病蛊胀者，多喘，宜人参定喘汤主之。如时胀时喘，汗出厥逆者，不治。
凡病蛊胀，或遍身尽肿者，或黄肿者，并宜服秘传诸蛊保命丹及河间秘方。
如因中恶毒之物，腹胀大者，急进三花神佑丸取之。
今之为医者，喜用疏利之药，急于获效，苦于胀满，喜行利药，以求通快，殊不知宽得一二日，腹胀愈甚，真气已伤，去死不远矣。吾今疏利之方，不敢取用者，恐误人也。宁以拙守，不习巧攻，当用胃苓丸为主方，随气血虚实痰热，加辅佐药，活人颇多。

治胀诸方  ***************************
●中满分消汤　治中满，寒胀，寒疝，大、小便不通，四肢厥冷，食入反吐，心痞，奔豚。
益智　半夏（洗）　茯苓　木香　升麻（各三分）　吴茱萸（酒洗）　草豆蔻（炒）　黄耆（各五分）　泽泻　川乌（炮）　人参　青皮　当归　生姜　麻黄　柴胡　黄连　荜澄茄　乾姜　黄柏（各四分）
上㕮咀，水二盏、姜三片，枣一枚，煎一盏，温服。
此治寒胀之剂。
●中满分消丸　治中满鼓胀，水气胀大，热胀，气胀。
白术　人参　甘草（炙）　姜黄　猪苓（各一钱）　黄芩（炒）　黄连（炒）　枳实（炒）　半夏（洗，各五钱）　乾生姜　白茯苓　砂仁（各二钱）　泽泻　陈皮（各三钱）　厚朴（姜汁炒，一两）　知母（去毛，炒，四钱）
上为细末，蒸饼为丸，如梧桐子大，每百丸焙热，白汤下。
寒因热用，故焙热也。此治热胀之剂。
●广荗溃坚汤　治中满腹胀，内有积聚坚如石，令人坐卧不安，大、小便涩滞，上喘气促而色痿黄，通身浮肿。
厚朴（制）　黄芩　草豆蔻（煨）　益智仁　当归（酒洗，各二分半）　黄连（三分）　半夏（洗，三分半）　蓬术（煨）　红花　升麻　甘草（炙）　柴胡　泽泻　陈皮　神麴（炒）　青皮　吴茱萸（汤泡去苦水，各一钱半）
上㕮咀，分作二服，每服水二盏，姜三片，煎一盏，温服。
●家传胃苓丸　治肿胀验方（方见吐泄章）。
腹胀加枳实、半夏、木香、青皮、人参、当归、黄连、黄芩为末，蒸饼丸，如梧桐子大，每服五十丸，姜汤送下。
水肿合五皮散，入生姜煎服。
●沉香交泰丸　治浊气在上，干扰清阳之气，菀而不伸，以为䐜胀，及宿食停滞为谷胀者。
沉香　白术　当归（各三钱）　厚朴（制，半两）　枳实（炒）　青皮　陈皮　白茯苓　泽泻　木香　吴茱萸（酒洗，各二钱）　大黄（酒煨，一两）
上为细末，蒸饼为丸，如梧桐子大，每服五十丸，加至七十丸，白汤下。
按：浊气在上，则生䐜胀。有二方，木香顺气汤治虚痞，此治实痞。
●葶苈木香散　治湿热内外甚，水肿腹胀。此药下水湿，消肿胀。
葶苈子　茯苓　猪苓　白术（各二钱半）　木香（五分）　泽泻　木通　甘草（各五钱）　桔梗（二钱）　滑石（三两）
上为细末，每服三钱，白汤调下。此五苓、益元加木香、木通、葶苈也。
●紫苏汤　治忧虑过度，致伤脾肺，心腹胀满喘促。又治肠鸣气走，漉漉有声，大小便不利，脉虚而紧涩。
真苏子（一钱，研）　白术（二钱）　人参（一钱）　大腹皮（酒洗）　草果仁　半夏（洗）　厚朴（姜制）　木香　炙甘草　陈皮（去白）　桔梗　枳壳（炒，各五分）
上㕮咀，姜三片，枣一枚，水煎温服。
●加味抵当丸　治血胀。
三稜（煨）　莪术（煨）　乾漆（炒烟尽）　牛膝（酒洗）　琥珀　虻虫（糯米炒）　肉桂　水蛭（石灰炒）　桃仁泥　大黄（煨，各等分）
上为细末，用生地黄自然汁和米醋调匀为丸，如梧桐子大，每服十丸，空心童便送下。五日进一服，以血下为度，间服四物汤。
●人参芎归加香附子汤　治血胀。
当归　半夏（洗，各七分半）　川芎（一钱）　蓬术（煨）　木香　香附子（醋浸）　砂仁　乌药　甘草（炙，各五分）　人参　辣桂　五灵（炒，各二分半）
上㕮咀，入紫苏四叶，生姜五片，枣三枚，水煎，食前服。
●平肝饮子　治喜怒不节，肝气不平，邪乘脾胃，心腹胀满，头晕，呕逆，脉来浮弦。
防风　桂心　枳壳（炒）　赤芍药　桔梗（炒．各一钱）　甘草（炙）　木香　人参　槟榔　当归（酒洗）　川芎　陈皮（各五分）　加青皮（五分）
上㕮咀，作二服，每服水一盏，姜三片，煎服。
●人参定喘汤　治蛊胀有喘。
人参（一两）　陈皮（去白）　甘草（各五钱）　杏仁（去皮尖，炒，一两，另研）　木香（三钱）
上为末，每服三钱，食远浓煎苏叶汤调服。三服喘即止。
●秘传诸蛊保命丹
皂矾（一斤）　肉苁蓉（三两，二味入罐内，火煅尽烟）　香附子（一斤）　大麦蘖（一斤半，炒）　红枣（一斤，煮熟去核，捣膏为丸）
上前四味，共为细末，枣膏杵和丸，如梧桐子大，每服二十丸，好酒送下，日三服。
●又方　制过绿矾（二两），平胃散（四两）。
枣肉为丸，米饮下五七丸。
●又方　制过绿矾（二两）　，五苓散（四两）。
酒糊为丸，米饮下。
二方相间服。
●木香塌气丸　治中焦腹胀。此钱氏塌气加减也。
萝卜子（炒）　陈皮（去白，各三两）　胡椒　草豆蔻（煨）　木香　青皮（各二钱）　蝎梢（去毒，二钱半）
上为细末，水糊为丸，如梧桐子大，每服三十丸，米饮下。
●三花神祐丸　此药猛峻，非中蛊毒者，不敢轻用。
甘遂　芫花（醋炒）　大戟（各五钱）　黑丑（一两，取头末）　大黄（一两）　真轻粉（一钱，另包不研）
上为细末，同轻粉拌匀，滴水为丸，如小豆大，每服五丸，温水下，以取下恶涎为度。未尽再加二丸，已尽勿再服。
●附：刘河间治肿三法
初服白茯苓汤
白茯苓　泽泻（各二钱）　郁李仁（二钱）
上㕮咀，作一服，水二大盏，煎至一半，常服无时，从少至多服。或煎得澄清，入生姜自然汁在内，和面或作粥饮，作常食，五七日后觉胀下，再中服白术散。
中服白术散
白术　泽泻（各半两）
上为细末，每服三钱，茯苓汤调下。或丸亦可，服三十丸。
末治之法，服黄耆建中汤。
方见虚损。以调养之。平复后，忌房室、猪、鱼、盐、面。


卷之二十六  ——————————————————————————————————————————————————————————————————————————————————————————

肿病  ***************************
湿为肿胀属太阴，先后相传决重轻，
论者不知分表里，混同肿胀一家称。
经云：诸湿肿满，皆属脾土。脾土者，足太阴湿土也。肿者，遍身浮肿，乃表病也；满者，胸腹胀满，乃里病也，二者不同。先胀后肿者，自里而散于表，可治；先肿后胀者，自表而入于里，不可治。今之方书，不复分别，而以肿胀同论，似未尽善。
五水病分《金匮》中，水流五脏法无同，
阴阳上下须分别，脉证如乖命必终。
《金匮》云：病有风水，有皮水，有正水，有石水，有黄汗。
风水，其脉自浮，外证骨节疼痛，恶风。如一身悉肿，不渴，无大热者，越婢汤；身重自汗者，风湿也，防己黄耆汤；痛加芍药。（方见《金匮》。）
皮水其脉亦浮，外证胕肿，按之没指，不恶风，其腹如鼓。不渴，当发其汗。如四肢水气在皮肤中，四肢聂聂动者，防己茯苓汤。（方见《金匮》。）
正水其脉沉迟，外证自喘。
石水其脉自沉，外证腹满不喘。
黄汗其脉沉迟，身发热，胸满，四肢、头面肿，久不愈，必致痈脓。黄汗之为病，身体肿，发热，汗出而渴，状如风水，汗沾衣，色正黄如柏汁，脉自沉。以汗出入水中浴，水从汗孔入得之，宜黄耆芍药桂枝苦酒汤。（方见《金匮》。）
里水者，一身面目尽肿，其脉沉，小便不利，故令病水。假如小便自利，此亡津液，故令渴也。越婢加术汤主之。（方见《金匮》。）
肺得涩沉，当责有水，身体肿重。水病脉出者，死。
水病，脉洪大者，可治；微细者，不可治。
心水者，其身重而少气。不得卧，烦而躁，其人阴肿。
肝水者，其腹大，不能自转侧，胁下腹痛，时时津液微生，小便续通。
肺水者，其身肿，小便难，时时鸭溏。
脾水者，其腹大，四肢苦重，津液不生，但苦少气，小便难。
肾水者，其腹大，脐肿腰痛，不得溺，阴下湿如牛鼻上汗，其足厥冷，面反瘦。
此已上皆《金匮》之文也。
唇青伤肝，缺盆平伤心，脐突伤脾，足平伤肾，肩背平伤肺。阴囊、茎俱肿，足趺肿，膝如斗者，皆为不治之证。男从脚下肿而上，女从身上肿而下，或肉硬，或手掌无纹，并不治。
按：上诸水病，五水，五脏水外，又有里水、涌水证及十肿。水肿之名，头绪太繁，难以悉辨。今採诸书阳水阴水、气分血分、表里上下虚实之说，立成治法，惟高明择之。
经曰：平治权衡，开鬼门，洁净府，去菀陈莝。夫平治权衡者，谓察脉之浮沉也。脉浮，为在表，脉沉为在里。在表者宜汗之，在里者宜泄之。开鬼门者，谓发其汗也；洁净府者谓利小便也，去菀陈莝者，谓去其积久之水物，犹如草莝之不可久留于身中，皆泄之也。
经曰：面肿曰风，足肿曰水。上下之分也。故诸有水者，腰以上肿者，风湿也，当发汗；腰以下肿者，寒湿也，当利小便。所谓风从汗散，水向便通，乃上下分消，以去其湿也。
丹溪云：水肿脉多沉伏。病阳水兼阳证，脉必沉数；病阴水兼阴证，脉必沉迟。烦满小便涩赤，大便秘结，此为阳水；不烦满，大便溏，小便少而不赤涩，此为阴水。
阳水为病，宜桂苓甘露饮。
阴水为病，生料五积散。
腰以上肿甚者，宜小青龙汤。
腰以下肿甚者，初宜用八正散。
汗下之后，并宜加减胃苓五皮汤主之。
血气不足则手足厥冷，荣卫不利，腹满，肠鸣相逐。阳气不通则身冷，阴气不通则骨疼，名曰气分。
少阳脉平，少阴脉细，男子则小便不利，妇女则经水不通。经为血，不利则化为水，名曰血分，皮中有红缕赤痕者是也。胎前肿者别论。气分病者，在表宜桂术汤汗之；病在里宜加减流气饮主之。血分病者，在表宜桂苓汤发之；病在里宜加减流气饮主之。
有肺移寒于肾名曰涌水者，其证如溢囊里裹浆，或遍身肿满，按腹不坚，疾行则濯濯有声，宜葶苈丸。
有南人、北人不服水上者，有因饮食所伤而肿者，有因七情气郁而肿者，或有洗疮逼毒归内而肿者，此皆有馀之证。
或因久疟泄利后而肿者，或因大病后而肿者，或因产后败血而肿者，此皆不足之证。
按：上二条皆似水气之病，当各以法求之，宜加减胃苓汤随证主治。其有因于洗疮者，宜通圣散；因于产者，宜小调经散主之。
水病生于脾肾虚，散流五脏病形殊，
补脾安肾为根本，荣卫调和病自除。
夫人所赖以生活者，水与谷也。水则肾主之，谷则脾主之，惟肾虚不能行水，脾虚不能制水。胃与脾合气，胃为水穀之海，又因虚而不能传化焉。故肾水泛溢，反得以浸渍脾土，于是三焦停滞，经络壅塞，水渗于皮肤，注于肌肉而发肿矣。其状目胞下微起，肢体重著，咳嗽怔忡，股间清冷，小便黄色，皮薄而光，手按成窟，举手即满是也。治当补脾胃之虚，使肝气得实，则自能健运升降。运动其枢机，而水自行。《千金》大养脾丸主之。又当补肾之虚使肾气实，受五脏六腑之精而藏之，水有所归，而不至泛溢，宜河间肾气丸主之。如脾肾兼补宜加味安肾丸，一名复元丹。
水肿之人多喘呼，只因肺肾水邪留，
如逢先后为传变，从本从标别法求。
经曰：故水病，下为胕肿大腹，上为喘呼不得卧者，标本俱病。故肺为喘呼，肾为水肿，肺为逆不得卧，宜平肺汤。
如先肿后喘者，脾传肺也，宜以脾病为本，宜胃苓五皮汤主之。
如先喘后肿者，肺传脾也，宜以肺病为本，宜分气紫苏汤主之。

治肿诸方  ***************************
●桂苓甘露饮　治阳水为肿之病。
桂枝　白术　白茯苓　葛根　猪苓　泽泻　石膏　滑石　人参　藿香叶（各等分）　木香　甘草（炙，各减半）
上㕮咀，生姜三片，新汲水煎服，取微汗。
●生料五积散　治阴水为肿之病。
苍术（制）　麻黄（去根节）　陈皮（去白）　枳壳（炒）　桔梗　厚朴（姜汁炒）　乾姜　白芷　川芎　茯苓　桂枝　白芍药　当归　半夏（洗，各等分）　甘草（炙，减半）
上㕮咀，生姜三片，葱白三茎，水煎，热服，以汗为度。
●小青龙汤　治水病腰以上肿甚者，宜此汗之。
麻黄（去根节，滚水泡）　细辛　芍药　桂枝　乾姜（炮）　甘草（炙）　五味子　半夏（汤洗）　石膏（各等分）
上㕮咀，水煎服，以有汗住。
●加减八正散　治腰以下肿甚者，宜此利之。
木通　滑石　瞿麦　车前子　白术　山栀子　防己　白茯苓（各等分）　甘草（减半）　大便不通加大黄
上㕮咀，入灯芯水煎，食前服。
●加减胃苓五皮汤　诸肿通治，兼主喘。
胃苓汤（方见泄泻）　（加）桑白皮　大腹皮　茯苓皮　生姜皮　五加皮
上㕮咀，生姜三片，水煎服。
●桂术汤　治气分水气。
桂枝　白术　麻黄（去节）　甘草（炙）　细辛　枳壳　乾姜（炮，各等分）
上㕮咀，生姜三片，水煎服。
●桂苓汤　治血分水气。
桂枝　茯苓　当归　川芎　莪实　赤芍药　三稜　槟榔　苍术（炒）　青皮　陈皮　瞿麦　甘草（炙）　桑白皮　大腹皮（各等分）　葶苈　大黄（煨，各减半）
上㕮咀，生姜三片，水煎服。
●加减流气饮　治气血诸肿。
陈皮　青皮　紫苏（茎叶）　厚朴（制）　木通　香附子（醋制）　甘草（炙）　大腹皮　草果仁　肉桂　藿香叶　白术　木瓜　茯苓　白芷　半夏　枳壳（各等分）
气分加木香、槟榔、石菖蒲。
血分加当归、川芎、莪术。
上㕮咀，姜三片，水煎服。
●葶苈丸　治涌水病。
葶苈　泽泻　椒目　桑白皮　杏仁（炒）　猪苓（各等分）
上为细末，炼蜜丸，如梧桐子大，每服二三十丸，葱白汤下，以利为度。
●加减胃苓汤　诸肿通用。（方见前。）
因于不服水土，加藿香、木香、槟榔。
因于伤食者，加枳实、神麴、大麦蘖、山楂。
因于郁气郁痰者，加半夏、香附子、紫苏、木香、乌药。
因于久疟，泄利，大病后者，加人参、黄耆、当归、白芍药。
●通圣散　治身有恶疮，或用水洗，或用药熏，以致毒入腹而肿。
本方加金银花、升麻、乾葛、木通，去芒硝。
●小调经散　治妇人产后，败血流入经络，化为水作肿者。
白芷（五钱）　没药（另研）　肉桂　甘草（各三钱）　赤芍药　细辛（洗去土）　当归（酒洗）　玄胡索（炒，各一钱）　琥珀（一钱，另）　麝（五分，另）
上为细末，每服二钱，用泽兰煎汤调服。
有妇人怀胎，气遏水道而虚肿者，此但以紫苏和胎饮顺气养脾，饮食无阻，待其产后肿自消矣。
●千金大养脾丸　专补脾胃，消肿胀，调血气，滋形色。
人参　白术　茯苓　陈皮　青皮　半夏曲（各一两）　枳实　麦蘖（炒）　神麴　猪苓　泽泻（各五钱）　砂仁　草豆蔻　木香　乾生姜（炒）　甘草（炙，各三钱）
上为细末，汤浸蒸饼丸，如梧桐子大，每服五十丸，米饮下。
●河间肾气丸　专补肾虚，消水肿。
苍术（泔浸，一斤）　熟地黄（一斤）　五味子（一斤半）　乾姜（春秋，七钱，炒，冬一两，夏五钱）
上为细末，煮枣肉为丸，如梧桐子大，每服一百丸，米饮下。
●加味复元丹　治脾肾俱虚，皆发为水肿。
附子（炮）　桂心（各五钱）　白茯苓　巴戟（去心）　白术　萆薢　山药　破故纸（炒）　砂仁　泽泻　茴香（炒）　肉苁蓉（酒浸，去甲、心，焙，各一两）
上为细末，炼蜜丸，如梧桐子大，每服七十丸，米饮下。
●平肺汤　肺与肾皆以属阴。积水，下为胕肿，上为喘呼。
葶苈　桑白皮（炒）　桔梗　枳壳（炒）　紫苏　半夏　甘草（炙，五分）　麻黄（去节，七分半）
上㕮咀，分作二服，每服姜三片，煎服以泻肺水，送下青木香丸泻肾水。
●青木香丸　行滞通水。
黑牵牛（六两炒香，研细，头末，三两）　木香（五钱）　荜澄茄　补骨脂（炒）　槟榔（各一两）
上为细末，滴水为丸，如绿豆大，每服二十丸，白汤下。
●分气紫苏汤　治气促喘急，面目虚浮。
五味子　大腹皮　陈皮（去白）　桔梗　茯苓　草果仁　桑自皮（炙）　甘草（炙，各二钱）
上㕮咀，为粗末，秤二两，净入嫩紫苏叶乾者一两五钱，捣碎，同一处拌匀，每服四钱，水一大盏，姜三片，入盐少许，煎七分温服。
●附方　用大枣一斗（锅内入水，上过四指，川大戟并根苗，盖之盆，合煮熟为度，去大戟不用），旋旋吃枣无时，枣尽决愈，神效。
●又秘方　治黄肿，水肿。
青矾（半斤，醋一大盏和匀，瓦盆盛之，火上煅，自干为度）　平胃散　乌药顺气散（各半两）　百草霜（一两）
共为细末，醋糊为丸，如梧桐子大，每服九十丸，枣汤下。
●又，大戟散　治水肿胀大如鼓，或遍身皆肿。用
大戟　木香　白牵牛（头末，各等分）
为细末，每服三钱，以猪腰一对，批开渗药在内，烧熟，空心食之。
如食左腰子，则左塌消，食右消右。如肿不尽，于腹绕涂甘遂末，饮甘草水少许，其肿尽去。
凡取水药，惟气实能食者，可与服之，不可逡巡，待正气尽化为水，则难去矣。如取水时，五日一服，不可多服。未服药，先服五苓散，白术、茯苓倍用，再加人参辅助胃气，通行水道为佳。
丹溪云：治肿胀者，理宜补脾，又须养肺以制木，使脾无贼邪之虑；滋肾以制火，使肺得清化之令。却盐味以防助水邪；断妄想以保养母气。远音乐，戒暴怒，无有不安。


卷之二十七  ——————————————————————————————————————————————————————————————————————————————————————————

积聚  ***************************
积当有处聚无常，症有明征瘕假眶，
四病所生俱是积，身中气血各遭伤。
按《难经》云：气之所积，名曰积；气之所聚，名曰聚。故积者，五脏所生；聚者，六腑所成。积者，阴气也，其发有常处，其痛不离其部云云。聚者，阳气也，其始发无根本，上下无所留止云云。故以是别，知积聚也。又《要略》云：积者，脏病也，终不移；聚者，腑病也，发作有时，辗转痛积，为可治。䅽气者，胁下痛，按之则愈，复发为䅽气。
《原病式》云：症者，腹中坚硬，按之应手，瘕者，中虽硬而忽聚勿散，无有常处，故其病未及症也。经曰：肠胃之络伤则血溢于肠外，有寒汁沫与血相搏，则併合凝聚不得散，而成积矣。或外中于寒，内伤于忧怒，则气上逆，气上逆则六腧不通，温气不行，凝血蕴裹不散，津液凝满，渗著不去，而成积矣。
全按：积者停蓄之谓，乃病之总名也。故曰积，曰聚，曰症，曰瘕，通谓之积。然《难经》云：积者，气之所积，聚者，气之所聚。则积聚者，气病也。《针经》云：与血相搏，则併合凝聚。不得散而成积，凝血蕴裹，渗著不去而成积，则症瘕者，血病也。予窃有说焉。人身之中，气附于血，血依于气，气行则血行，血止则气止，其病不相离也。积者五脏所生，发有常处，痛不离其部，血之病也。故忽散忽聚无其常，是聚与瘕，同一病矣。但发无根本，为气聚；中虽硬而聚无常，为血瘕也。陈无择谓症瘕属肝部，积聚属肺部，盖以肝肺分气血耳。而刘宗厚云：不必拘也。其有五积，六聚，七症，八症之说者。积生于五脏，故曰五积，生于六腑，故曰六聚。七症八瘕之名，经论亦不详出。虽有蚊、蛇、鳖、肉、发、蝨、米等七证，初非定名，偶因食物所中，留聚不散，假血而成，自有活性也。
五积推明出《难经》，症瘕气血食痰成，
仙师治法无多字，毒药攻邪勿过分。
五积者，谓心、肝、脾、肺、肾五脏之积也。（见五十六难。）
肝之积，名曰肥气，在左胁下，如覆杯，有头足，久不愈，令人发咳逆，痎疟，连岁而不已，宜肥气丸主之。今之疟母，亦肥气之类也。
心之积，名曰伏梁，起脐上，大如臂，上至心下，久不愈，令人病心烦，宜伏梁丸主之。以热药散之则益甚，以火灸之则弥聚。子和云：伏梁有二，名同而实异，不可不详焉。其一，上下左右皆有根，在肠之外，有大脓血，此伏梁义同肠痈；其二，体髀股胻皆肿，环脐而痛，是即风根。不可动，动则水溺涩之病作。此言不可动，谓不可大下，非谓全不可下，恐病去而有害也。（见《内经》。）
脾之积，名曰痞气，在胃脘，覆大如盘。久不愈，令人四肢不收，发黄疸，饮食不为肌肤，宜痞气丸主之。
《金匮》云：气分心下坚，大如盘，边如旋杯，水饮所作，与痞气相似。子和云：痞气者，举世皆言寒则痞，《内经》以为湿则痞，虽因饮冷而得，其实阳气为湿所蓄，以热攻之，则不散，以寒攻之，则湿去而寒退矣。
肺之积，名曰息贲，在右胁下，覆大如杯。久不愈，令人洒淅寒热，喘咳肺壅，宜息贲丸主之。
子和云：息贲，旧说喘息贲而上行也。予谓贲者，贲门也；息贲，是息气于贲门而不散也。
肾之积，名曰奔豚，发于小腹，上至心下，若豚状，或上或下无时。久不已，令人喘逆，骨痿少气，宜奔豚丸主之。
若六聚之物，在腑属阳而无形，治之亦无定法也。并宜散聚汤、大七气汤，选而用之，更各随六腑之气加减为妙。
症者坚也，瘕者假也，假物而成形。丹溪云：气不能作块成聚。块乃有形之物，乃痰与死血食积耳。积块在中为痰饮，在左为血积，在右为食积。积块不可专用下药，徒损其气，病亦不去，当消导之。大法咸以软之，坚以削之，以行气开痰为主。块去后，须大补。
有积块坚硬如石，形如杯盘大，中满腹胀，令人坐卧不安者，先服广荗溃坚汤，数服之后，中满减半止。有积块未消，再服半夏厚朴汤。服此二帖之后，前证又减一半，却于前药中加减服之，此东垣之法也。
其有积块而无中满者，只以消块为主，宜温白丸主之。
凡妇人腹中有块，多属死血，宜广木香香附桃仁丸。有孕者禁服，宜白香附桃仁丸。
如有死血、食积、痰饮成块在两胁，动作雷鸣嘈杂，眩运，身热时作时止者，宜黄连香附桃仁丸。此丹溪法也。
如食积成块者，宜阿魏胶丸，以白术三钱，陈皮、茯苓各一钱，作汤使。痰积用清痰丸，食积用保和丸，酒积用东垣草豆蔻丸，气积、热积，木香槟榔丸，食积、冷积，感应丸。
按：丹溪先生分痰积在中，血积在左，食积在右之论，亦语其大略如此。盖脾胃在中，主痰涎；肝在左，主血；肺在右，主气与食也。大抵积块者，皆因一物为之根，而血涎裹之乃成形，如杯如盘，按之坚硬也。食积败血，脾胃有之；痰涎之积，左右皆有之也。只论其所在之部，心上、肾下、肝左、肺右、脾中，如动气之类，则可谓中是痰，属脾；左是败血，属肝；右是食积，属肺，似太拘矣。
经云：大积大聚，乃可攻也，衰其半而止。又云：大毒治病，十去其六；常毒治病，十去其七；小毒治病，十去其八。固宜常制矣。夫大积大聚，乃可攻之，非积聚则未可攻也。十去六七，即衰其半矣；止者，不可复攻也。多毒之药，以破积聚。毒有大小，大毒之性烈，其为伤也多；小毒之性和，其为伤也少。毒药之攻积聚，因其势大，不得已而用之也。既衰其半，大势已去即止者，恐伤正气也，圣人之虑深矣。凡攻其积块者，以辛散之，以苦泄之，以咸软之，以坚削之，未有不愈者也。
治积须明急缓攻，不知中治岂良工，
积之所在当凭脉，毒剂无令群队同。
积之初起也甚微，不知早治，留聚而成症矣。其症既成，以毒攻之，治之急也，不多服者，急中之缓也。及其久也，养正胜邪，治之缓也，待其气强，而后攻之，缓中之急也。或急或缓，约之于中，良工之胜也。
尝考《针经》，论痰血相搏，併合成积；《难经》论脏气传受，及子和论七情为郁，皆元气自病，不繫伤诸饮食致者，当先调理，不可妄下，故所集五脏积方，消导法宜用之。若伤诸饮食致者，及停痰蓄血成者，元气未病，初非下之削之不可。然治之不早，元气日减，邪气日增，方用下药而能获安者，实侥倖焉。若是者，则宜先补后攻可也。若积郁在身，形气未减，饮食如常者，则削之下之，方应变而施，以渐除之，衰其大半可也。否则，失机后，时而不救者多矣。然有除之未尽，元气未复，而使内纵口味，恣七情，病不复起者，未之有也。
《金匮》云：诊脉大法，脉来细而附骨者，乃积也。寸口，积在胸中；微出寸口，积在喉中；关上，积在脐旁；上关上，积在心下；微下关，积在少阳腹；尺中，积在气冲；脉出在左，积在左；脉出右，积在右；脉病出，积在中央。各以其部处之。
《脉经》云：肺积脉浮而毛，按之辟易；心积脉洪而芤，上下无常处；肝积脉弦而细；肾积脉沉而急。
诸积非毒药不得去也。大毒之药，可以单行，小毒之药，可以二三味并行，俱用所畏者，以监制之。故毒药以群队攻之，则伤其正气，监制之药，以群队用之，则不成其破积之功。此古人制方所以善少而恶多也。
养正攻邪各有方，毒能破积少为良，
假如陈莝难推去，荡涤消融贵倒仓。
洁古云：养正积自除。譬如：满座皆君子，纵有一小人，自无容地而去。令其真气实，胃气强，积自消矣。且夫养正者，非谓饮食起居之间也。盖积既成矣，形渐瘁矣，必用调养，使荣卫充实而积自除，如有坚而不去者，方可亟下之，此先补后攻，期于邪去正复而后已。然除之不以渐，则必有颠覆之患矣。养正方，如消积正元散，白术和胃丸，加味枳术丸，选而用之。
许学士云：大抵治积，或以所恶者攻之，或以所喜者诱之，则易愈。如阿魏、硇砂治肉积，神麴、麦芽治酒积，水蛭、虻虫治血积，木香、槟榔治气积，牵牛、甘遂治水积，雄黄、腻粉治涎积，礞石、巴豆治食积，各从其类也。故诸积治法，肉积宜阿魏丸，酒积宜草豆蔻丸，血积宜抵当丸，气积宜槟榔木香丸，水积宜三花神佑丸，涎积宜白饼子，食积宜脾积丸。须要认得分明是何积聚，各从其类用药去之，亦要看其元气虚实，或猛剂攻取，或宽剂养正可也。
丹溪之治积块，宜攻者，内服《千金》硝石丸，外用琥珀膏贴之。如欲兼补兼攻者，《青囊杂纂》方仙传黑灵丹是也。
人有恚怒太过，积热蕴隆，以致郁痰凝结，滞碍于咽喉之间，咯之不出，吞之不下，如梅核之状，谓之梅核气，亦气块之类，《金匮》所谓咽中如有炙郁者是也。宜《三因》七气汤、开郁二陈汤主之。
丹溪云：人之七情，厚味，停痰瘀血，反相纠缠，日积月深，郁结成聚。甚者，如桃核之穰，诸般奇形之虫。成于中，形于外，发为痪，为痨瘵，为蛊胀，为癞疾，为无名奇病，宜行倒仓法。盖脾胃者，仓廪之官，五味出焉。大肠者，传送之官，变化出焉。小肠者，受盛之官，化物出焉。今详此法，名为倒仓，谓倾倒仓廪之陈腐也。积聚久则形质成，依附肠胃回薄曲折之处，以为栖泊之窠臼，阻凝气血津液，熏蒸燔灼成病，自非刳肠剖骨之妙，可以铢两丸散所能窥犯其藩墙户牖乎？今肉液之散溢，肠胃受之，其回薄曲折之处，浸灌流行，有如泛涨其浮梗，陈推逐荡，顺流而去，不可停留。在表者，因吐而汗；其清道者，自吐而涌；浊道者，自泄而去。凡属滞碍，一洗而尽矣。其方得于西域之至人，凡人中年后，行一二行，抑却疾养寿之一助乎。

治积聚诸方  ***************************
●肥气丸　治肝之积在左胁下者。此下五者皆东垣法也。
厚朴（姜汁炒，五钱）　黄连（七钱）　柴胡（一两）　川椒（炒，四钱）　巴豆霜（五分）　乾姜（炮，五分）　川乌（炮去皮，二分）　皂角（去皮弦，炙）　茯苓（各一钱半）　昆布（酒洗）　广木（炮）　人参（二钱半）　甘草（炙，三钱）
上除茯苓、皂角、巴豆霜另研末外，诸药共为极细末，和匀，炼蜜丸如梧桐子大，初服二丸，一日加一丸，二日加二丸，渐加至大便微溏，再从二丸起加服之。
周而复始，积减大半勿服。（以下制药为丸，服法皆如此方。）
●伏梁丸　治心下之积，起脐上至心下。
黄连（一两半）　厚朴（制）　人参（各五钱）　黄芩（三钱）　桂枝　丹参（炒）　茯神（各一钱）　乾姜（炮）　川乌（炮）　巴豆霜　石菖蒲（各五分）　红豆蔻（二分）
上除巴豆霜外，共为细末，和匀，炼蜜丸如梧桐子大，淡黄连汤服，如上法。
●痞气丸　治脾之积在胃脘，大如覆盘。
厚朴（制，四钱）　黄连（八钱）　吴茱萸（三钱）　黄芩（一两）　白茯苓　人参　泽泻（各一钱）　川乌（炮，五分）　川椒（炒，五分）　茵陈（酒洗）　乾姜（泡）　砂仁（各一钱半）　白术（二分）　巴豆（四分）　桂枝（四分）
上除巴豆、茯苓另研外，共为细末，炼蜜丸如梧桐子大，服如上法，淡甘草汤下。
●息贲丸　治肺气之积在右胁下，大如覆杯。
厚朴（制，八钱）　黄连（炒，一钱三分）　乾姜（炮）　白茯苓　川椒（炒，去汁）　紫菀（各一钱半）　川乌（炮）　桔梗　白豆蔻　陈皮（去白）　三稜（炮）　天门冬　桂心　人参（各一钱）　青皮（五分）　巴豆霜（四分）
上除茯苓、巴豆霜另研外．共为细末，和匀，炼蜜丸，如梧桐子大，服如上法，淡姜汤下。
以上四方，秋冬加厚朴，减黄连四分之一。
●奔豚丸　治肾之积发于小腹，上至心下，若奔豚状。
厚朴（制，七分）　黄连（五钱）　白茯苓　泽泻　菖蒲（各二钱）　川乌（炮）　丁香（各五分）　川楝子（酒炒，煮，三钱）　玄胡索（一钱半）　全蝎　附子　独活（各一钱）　肉桂（二分）　巴豆霜（四分）
上除巴豆霜、茯苓另研外，共为细末，和匀，炼蜜丸，如梧桐子大，淡盐汤下，服如上法。
●散聚汤　治凡气积聚，状如症瘕，随气上下，发作有时，心腹绞痛，攻刺腰胁，小腹䐜胀，大小便不利。
半夏　槟榔　当归（各四分）　陈皮　桂心　杏仁（去皮尖，另研，各一钱）　茯苓（一钱）　甘草（炮）　附子（炮）　川芎（各五分）　枳壳（面炒）　厚朴（制）　吴茱萸（汤炮，去核，焙，一钱半）　大黄（酒拌湿，蒸，或五分或一钱）
上㕮咀，生姜三片，水二盏，煎一盏，温服。
若是大便利者，去大黄。
●济生大七气汤　治病证同上。
益智仁　陈皮　三稜　莪术　香附子（各等分）　藿香叶　肉桂　青皮　甘草（炙，各减半）
上㕮咀，水煎服。
●广茙溃坚汤　（方见鼓膈。）治腹中胀潞，内有积块，坚硬如石，令人坐卧不安，宜先服之。二服之后，中满减半止。有积块未消宜服。
●半夏厚朴汤
红花　苏木（各半两）　木香　青皮（各一分）　吴茱萸　乾生姜　黄连（各二分）　肉桂　苍术　白茯苓　泽泻　柴胡（去芦）　生黄芩　陈皮　草豆蔻　生甘草（各三分）　当归梢　猪苓　三稜（煨）　升麻（各四分）　神麴（炒，六分）　厚朴（制，八分）　半夏（泡，一钱）　桃（七枚，去皮尖，研如泥）　昆布（酒洗，渴加乾葛）
上㕮咀，作一服，水三盏，煎一盏，稍热服。
服此二帖之后，前证又减一半，却于前药中加减服之。
●温白丸　治心腹绞痛，久瘕癖块，大如杯碗，十种水病，八种痞塞，九种心痛。
紫菀　吴茱萸　菖蒲　厚朴（制）　柴胡　桔梗　皂角（去皮弦，炙乾）　白茯苓　黄连　川椒（炒）　乾姜（炮）　巴豆（去心膜油）　中桂　人参（各半两）　川乌（炮，二钱半）
上除巴豆另研外，共为细末，和匀，炼蜜，丸如梧桐子大，每服三十丸，生姜汤下。
●广木香附桃仁丸　专治腹中积块，惟妇人多此病。
海石　三稜　莪术　香附子（以上俱用醋煮，炒乾）　红花　桃仁（去皮尖）　五灵脂（各等分）
上为细末，蒸饼，丸如梧桐子大，每服五十丸，白汤下。
●又方　用黄蜀葵花根煎汤，入人参、白术、陈皮、甘草梢、牛膝煎成膏，入研细桃仁泥、玄明粉各少许，热饮之，二服当见块下。
●黄连香附桃仁丸　治食积、痰饮、血块在两胁动作，雷鸣嘈杂，眩运，身热。
黄连（一两用吴茱萸半两同炒，去茱萸；一两用益智仁同炒，去益智，一两半）　莱菔子（炒，一两半）　川芎　山栀仁　三稜　莪术（二味醋煮）　麦芽（炒）　神麴（炒）　桃仁（去皮尖，各五钱）　香附子（童便浸，焙乾）　山楂肉（各一两）
上为细末，蒸饼，丸如梧桐子大，每服五十丸，姜汤下。
●香附桃仁丸　治妇人血块如盘。有孕，难服峻药。
香附子（醋煮，四两）　桃仁（去皮尖，一两）　海石（醋煮，二两）　白术（一两）
上为细末，神麴为丸服，白汤下。
●温中丸　治食积与黄肿，又可借为制肝燥脾之药。
陈皮　苍术　厚朴　三稜　莪术　青皮（各五两）　香附（一斤）　甘草　针砂（醋炒红，各二两）
上为末，醋糊丸，空心服，姜盐汤下，午后酒下。忌犬肉、果菜。
●东垣草豆蔻丸　治酒积或伤寒冷物，胃脘痛，咽嗝不通。
草豆蔻（煨）　白术（各一两）　大麦蘖（炒）　神麴（炒）　黄芩　半夏（各半两）　枳实（炒，二两）　陈皮　青皮（各二钱）　乾生姜（一钱）　炒盐（半钱）
上为极细末，蒸饼丸，如绿豆大，每服百丸，白汤下。
●阿魏丸　治肉积。
黄连（六钱半）　糖毬子（一两）　连翘（半两）　阿魏（醋煮作糊，一两）
上为末，用阿魏糊为丸，如梧桐子大，每服二三十丸，白汤下。
●感应丸　治食积，化宿滞。
黑沉香　木香　檀香　丁香　陈皮　青皮　香附子　黄连　砂仁　半夏　三稜（煨）　莪术（煨，各一两，以上共为细末）　肥乌梅（一百枚）　巴豆（肥白者，去皮膜心，三百粒）
上用瓷器一只，盛巴豆，以乌梅肉盖之，却用米醋浸过，与梅肉一半于瓶上，蒸至极熟，以巴豆肉红色为度，却擂二件如泥，用米饮和前药，捣千馀下，丸如萝卜子大，每服十丸，白汤下。
●消积正元散　养正则积自除。
白术（炒）　茯苓　陈皮（去白）　青皮　砂仁　麦芽（炒）　山楂子　甘草　香附末　海粉　神麴（炒）　枳实（炒）　玄胡索（各五分）
上㕮咀，水二盏，姜三片，煎服。
上焦火郁，加酒炒芩、连。
下焦火伏，加酒炒知、柏。
冷气作痛，加沉香、木香各五分。
●加味枳术丸　专补脾胃，消积滞。
白术（土炒，二两）　枳实（面炒）　大麦芽（炒）　陈皮（去白）　山楂肉　香附（炒，各一两）　砂仁（五钱）
上为细末，荷叶水煮粳米粉为丸，如梧桐子大，每服五十丸，米饮下。
●白术和胃　和中顺气，消瘕去积。
厚朴（姜汁炒）　半夏曲（各一两）　白术（一两半）　陈皮（八钱）　枳实（面炒）　槟榔（各一钱半）　木香（一钱）　人参　甘草（炙，各三钱）
上为末，姜汁浸，蒸饼为丸，如梧桐子大，每服三十丸，白汤下，食远服。
●千金硝石丸　止可磨块，不令人困，须量虚实用之。
硝石（六两）　大黄末（八两，另）　人参　甘草（各三两，研）
上为细末，以三年陈米醋三升，分作三次，置瓷器中，以竹片作准，每下一升作一刻，三升共作三刻，放火上熬，先下大黄末，不住手搅，使微沸，待尽一刻，乃下诸药，又尽一刻微火熬，使可丸，如鸡子黄大，每服一丸，白汤化下。或丸如梧桐子大，每服三五十丸。服后下如鸡肝或如米泔、赤黑色等物乃效。
下后，忌风冷，宜软粥将息。
●琥珀膏贴积丸　用大黄、朴硝各一两，为末，以大蒜捣膏贴之。
●又，三圣膏　用未化石灰半斤，为末，瓦上炒微红，提出候热稍减，入大黄末一两，炒热，仍提出，入桂心末五钱，略炒，以米醋熬成膏，厚摊烘热贴之。
●倒仓法　用肥嫩黄牯肉二三十斤，切成小片，去筋膜，长流水煮糜烂，以布滤去渣滓，取净汁，再入锅中，熳火熬至琥珀色则成剂矣。
令病者预先断欲，食淡，前二日勿食晚饭，设密室明亮而不通风处行之，置秽桶及木瓦盆贮吐下之物，一瓷盆盛所出之溺。令病者入室，以汁饮一杯，少时又饮一杯，积数十杯，寒月则沸汤温而饮之，任其吐利。病在上者，欲其吐多；病在下者，欲其利多；病在中者，及在上覆在下者，欲其吐利俱多，全在活法而为之缓急多寡也。令所出之物必尽，病根乃止。吐利后，必渴甚，不得与汤，以所出之溺饮之，名轮回酒，非惟可以止渴，抑且可以荡涤余垢。行后倦，腹觉饥，先与稠米饮，次与淡稀粥，三日方可与小菜，渐次与略厚粥淡饮，调养半月或一月，自觉精神焕发，形体轻健，沉疴悉能痊矣。其后，须忌牛肉数年。
夫倒仓全籍自饮轮回酒以驱逐余垢，迎接调匀，新布荣卫，使脏腑、肓膜生意敷畅，有脱胎换骨之功也。多嫌其秽，因致中辍而功亏一篑。若非明物理通造化者，其肯视为良酝美味乎？
按，倒仓法，惟有大积大聚伏于肠胃之中而不得去者，可以行之，胜用巴豆、牵牛、硇砂、阿魏、芫花、甘遂猛峻之药。非有食积，不可轻试也。或谓丹溪先生尝用此以治痨瘵吐血之证，恐非先生之言，或记者之误也。其有气血虚损，及反胃、膈噎、蛊胀、劳瘵、大风等疾及肥白气虚之人，一切证候脉虚弱软无力者，决不可轻试，自招怨谤也。


卷之二十八  ——————————————————————————————————————————————————————————————————————————————————————————

膈噎  ***************************
病人膈噎最难医，结在三阳血已亏，
《金匮》有方留指要，莫将辛燥乱施为。
人能饮食，能便下，则为无病人矣。饮食不下，而便稍秘，则膈噎之病成焉。膈噎反胃之证，皆由七情太过而动五脏之火，熏蒸津液，郁而生痰，痰与气转，升而不降，脾胃渐衰，饮食不下。盖气留于咽嗌者，则成五噎；结于胸膈者，则成五膈。五噎之名，忧、思、劳、食、气也；五膈之名，忧、恚、寒、热、气也。吐久不止，则成反胃，反胃之疾，十有九死。
经云：三阳结谓之膈。子和云：三阳者，大、小肠、膀胱也。小肠热结则血脉燥，大肠热结则不能圊，膀胱热结则津液渴。三阳既结，则前后闭泣不通，必反而上矣。所以溢食不下，纵下而反出也。
丹溪云：夫喜怒忧郁，内伤脾肺。肝气愈盛，痰火上升，血液俱耗，胃脘乾藁。其藁在上，近咽之下，水饮可行，食物难入，间或可入，入亦不多，名之曰噎。其藁在下，与胃为近，食虽可入，难尽入胃，良久复出，名之曰膈，又曰翻胃。所因不同，病出入一体，其病始有吞酸吐酸、吐痰出沫、痞塞嘈杂等症。医者不察病原，妄投峻剂，愈耗真元，久则脾胃渐虚，血液枯藁，以致传导失常，便秘不通，治尤难矣。其问倘服燥热过多，津液枯塞，肠胃燥结，屎如羊屎者，不治。
又云：年高者不治。盖年少之人，气血未虚，用药劫去痰火，调其脾胃，病不复矣。年老之人，血气已虚，用药劫去痰火，虽得暂愈，其病亦复。所以然者，气虚则不能运化而生痰，血虚则不能滋润而生火也。
又云：不守戒忌，厚味、房劳之人，及误服香燥之药者，亦不可治。盖病由血虚，房劳则益损其血，证属热燥，故不用香燥之药。香能散气，燥能枯血，而滋味之厚者，能助火而生痰也。
《鸡峰》云：噎是神思间病，惟内观自养可以治之。此言深中病情。
《金匮要略》云：寸口脉微而数，微则无气，无气则荣虚，荣虚则血不足，血不足则胸中冷滞。趺阳脉浮而涩，浮则为虚，涩则伤脾，脾伤则不磨，朝食暮吐，暮食则朝吐，宿穀不化，名曰反胃。脉紧而涩，其病难治。又云：反胃呕吐者，大半夏汤主之。其方半夏以降气化痰，人参以补气生血，白蜜以润燥；《千金方》加白术以养胃，生姜以生血，此治膈噎之指要也。切不可用辛燥之药。以火济火，其病益深。
膈咽堵塞食难容，吐逆还从吐法攻，
中下二焦痰积聚，涤肠去垢令微通。
问云：吐有三，气积寒也。皆从三焦论之。
上焦吐者，皆从于气。气者，天之阳也。其脉浮而洪，其证食已暴吐，渴欲饮水，大便燥结，气上冲胸发痛，其治当降气和中，宜桔梗汤调木香散治之。待气渐下，吐渐止，然后去木香散。如大便燥结者，食不尽下，以大承气汤去硝微下之，少利为度。
《金匮》治反胃吐而渴欲饮水者，茯苓泽泻汤主之。
中焦吐者，皆从于积，有阴有阳，食与气相假，为积而痛，其脉浮而缓，其证或先痛而后吐，或先吐而后痛。治法当以小毒药去其积，宜紫沉丸、槟榔木香行其气，宜木香白术散主之。
下焦吐者，皆从于塞地道也。其脉沉而迟，其证朝食暮吐，暮食朝吐，小便清，大便秘而不通。治法当以毒药通其闭塞，温其寒气，宜厚朴丸。大便渐通，复以中焦药和之，不令大便秘结而自愈也。
凡治膈噎反胃，必先审其受病之因，或因七情所致，或因食物所哽，问其从来。如因七情得之，在上焦者，以《三因》七气汤合小陷胸汤加枳实主之；在中下二焦者，宜半夏厚朴汤；大便秘者，橘杏麻仁丸主之。
如因食物得之，在上焦者，以瓜蒂散吐之，所谓吐因吐用也；在中下焦者，以木香槟榔丸下之；吐下之后，以枳术二陈汤调之自愈。调之时，大便秘者，宜东垣人参利膈丸相间服之。
古有诸方不足凭，丹溪著论抵千金，
养阴四物生津液，开郁清痰只二陈。
治法宜养血生津，清痰降火，润气补脾，抑肝开郁。古方皆是香燥大热之药，如五噎宽中散有姜有桂，十膈散有附有乌，俱不足取法，惟丹溪先生以二陈汤为主加减立法。其言曰：气郁之滞，久留清道，非借香热，不足以行，然有大黄、石膏、竹茹、芒硝、泽泻、前胡、茯苓、黄芩、芦根、瓜蒌等药为之佐使。其始则同，终则异也。病邪易去，其病自安。
古方治膈噎者，用人参以补肺，御米以解毒，竹沥以清痰，乾姜以养血，粟米以实胃，蜜以润燥，驴屎以防其生虫，皆良法也。
有气虚者，脉必缓而无力，宜四君子汤加牛羊乳，去白陈皮。
有血虚者，脉必数而无力，宜四物汤加桃仁泥、红花、童便、韭汁。
有痰者，寸关脉必沉或伏而大，宜二陈汤加竹沥、姜汁或九仙饼。
有气虚血虚有痰者，宜四君子汤、四物汤、二陈汤三合成剂，加姜炒黄连、枳实、瓜蒌仁，少加砂仁，入竹沥、姜汁同服。
有宿食者，脉必沉而滑，宜加味保和丸。
有吐甚食不得下者，用丹溪三法，食即可下，然后随病源调理。
治者先须得病源，勿拘绳墨以求全，
大都养脾生津液，能食能便病即安。
咽溢闭塞，胸膈痞闷者，此气滞也，宜桔梗汤加减枳术二陈汤、瓜蒌实丸主之。亦有因服耗气药过多，以致中气不运似气滞者，法当补气而自运，以四君子汤加蜜炙黄耆，去白陈皮，少加木香以行其滞气。
大便结燥如羊屎者，此血热也，宜当归润燥汤（方见秘结）去升麻，加人参、枳壳及橘杏麻仁丸主之。亦有服通利药过多，以致血液耗竭，似血热而愈结者，当补血润血而自行，宜四物汤加人参、生甘草、桃仁泥，入牛羊乳同服。
有因火逆冲上，食不得入，其脉洪大有力而数者，宜荆黄汤、槟榔散主之，食已即吐者，大黄甘草汤。
有痰饮阻滞而脉结涩者，当清痰、泄泻，其火自降，宜秘传厚朴半夏汤、瓜蒌实丸。
有因脾胃衰弱，其脉沉细而微者，当以辛香之药温其气，仍以益阴养胃为之主，宜宽中进食丸主之。
反胃之病，十有九死者，非药不效，良由辄强以食，或饮以羹汤，是速其吐。今得其说，不强以食，绝其羹汤，但投以加减枳术二陈汤、人参利膈丸，饥则以陈仓米饭，以香乾啖之，一点汤水不与，三日后，不复吐，饭食如初，方用甘蔗捣汁七升，生姜捣汁一升，打和，分作三服。治此病者，食不得下，以大力夺命丸；大便结燥，以秘方润肠膏用之。

膈噎诸方  ***************************
●加减二陈汤　凡膈噎反胃，悉用本方加姜汁、竹沥、韭汁、童便、牛羊乳为主治，不可以人乳代之。盖人乳内有饮食烹饪之火及七情之火，故不用也。
如血虚瘦弱之人，本方合四物汤，少加杏仁泥、红花、童便、姜汁。
如气虚肥白之人，本方合四君子汤，亦加竹沥、姜汁为要药也。
有七情郁结者，本方加香附、抚芎、木香、槟榔、瓜蒌仁、砂仁。
有饮酒人，本方加砂糖、驴屎。
如朝食暮吐，暮食朝吐，或食下须臾即吐者，此胃可容忍，而脾不能传送，以致肠胃秘结不通，食反而上奔也。本方加酒蒸大黄、桃仁以润之。脾不磨者，本方合枳术丸方多加麦芽、神麴面以助化之。如胸中觉有热闷者，本方加土炒黄连、黄芩、瓜蒌仁、桔梗。
凡噎膈大便结燥用大黄者，乃急则治其标之剂也。仍用四物汤加童便、韭汁，多饮牛羊乳为上策也。
●加减枳术二陈汤　专治膈噎。
枳实（炒）　白术（炒）　陈皮（去白，各五分）　半夏（洗）　茯苓（各一钱）　甘草（三分）
清痰加竹沥、姜汁各五匙。
泻火加姜汁炒黄连五分。
开郁加香附（米炒）、神麴（炒）、橘叶、青皮各五分。此二味抑肝快气。
呕吐加藿香叶、砂仁各三分；润气加杏仁泥、麻子仁各五分。
津少血虚加当归、生地黄各五分（酒洗）。
●秘传枳术二陈汤　治痰气食隔，呕吐痰涎，翻胃嘈杂。
白术（泔浸，土炒，一钱）　黑枳实（麸炒）　陈皮（去白，各八分）　茯苓　香附子（童便浸，炒）　半夏（汤洗七次，各一钱）　黄连（姜汁炒）　槟榔（鸡心者）　白豆蔻（各五分）　青皮（面炒）　吴茱萸　甘草（各三分）
上㕮咀，水一盏半，姜三片，枣一枚，煎八分，食远服。
气虚者，加人参、黄耆。
血虚者，加当归、生地黄。
郁加神麴、抚芎。
●半夏厚朴汤　治翻胃吐痰，胸满胁痛，嘈杂吐涎。
半夏（洗）　厚朴（姜汁炒）　山栀仁（炒黑）　黄连（姜汁炒，各一钱）　茯苓（八分）　甘草（三分）　香附子（五分）　黑枳实（麸炒，一钱）　泽泻（五分）　苍术（泔浸，炒，八分）　青皮（五分）　白豆蔻　当归（各六分）　广陈皮（去白，八分）
上㕮咀，水一盏半，姜三片，煎八分，不拘时服。
●瓜蒌实丸　治膈噎，胸膈痞，痛彻背胁，喘急烦闷。
瓜蒌实（去壳，另研）　枳壳（麸炒）　半夏（泡洗）　苦桔梗（炒，各一钱）
上为细末，姜汁煮神麴糊为丸，如梧桐子大，每服五十丸，生姜汤送下。
●东垣人参利膈丸　治膈噎，胸中不利，大便结燥，痰嗽喘满，脾胃壅滞。推陈致新，治膈气之圣药也。
木香　槟榔（各七钱半）　人参　当归　藿香　甘草　枳实（麸炒黄，各一两）　大黄（酒蒸）　厚朴（姜汁炒，阜一两）
上为细末，滴水为丸，如梧桐子大，每服五十丸，温水下。
●橘杏麻仁丸　治膈噎，大便燥结。
橘皮（炙）　杏仁（去皮尖）　麻子仁（去壳，各三两）　郁李仁（去壳，五钱）
上除橘皮另为末，三仁俱捣成膏，用大枣去核，加石臼内，三味捣和丸，如梧桐子大，每服五六十丸，煎枳实汤送下，食前服。
●桔梗汤　治上焦气热上冲，食已暴吐，脉浮而洪，宜先和中。
桔梗　陈皮（去白）　枳实（麸炒）　白茯苓　厚朴（姜汁炒，各一两）　白术（一两半）　半夏曲（二两）
上㕮咀，分作八剂，每服水一大盏，煎七分，取清温服，调木香散二钱，空腹食前服之。
三服之后，气下吐止，本方加白芍药二两，黄耆一两半，不用木香散。
●木香散
木香　槟榔（各等分）
共为末煎药调服。
●荆黄汤　治暴吐者，上焦气热所冲也，脉浮而洪。经云：诸呕吐酸，皆属于火。
荆芥穗（三两）　人参（五钱）　生甘草（二钱半）　大黄（三钱）
上㕮咀，分作二剂，每服水一大盏，煎七分，取清调槟榔散二钱，空心服。
●槟榔散
槟榔（二钱）　木香（一钱半）　轻粉（少许）
共为细末，煎药调服。
●紫沉丸　治中焦吐食，由食积为寒气相假，故吐而痛宜服之。
半夏曲　代赭石（煅）　砂仁（各三钱）　乌梅（去核，焙）　丁香　槟榔（各二钱）　杏仁（去皮尖）　沉香　木香　白术（各一钱）　陈皮（五钱）　白豆蔻　巴豆霜（另研，各一钱半）
上为细末，入巴豆霜研令匀，醋糊为丸，如黍米大，用橘皮一个，浸少时，去白，裹生姜丆块，面裹纸封，烧令熟，去面、生姜，为三次并橘皮煎汤，下五十丸，一日二服，得大便通至不吐则止。
●木香白术散　治呕吐，腹中痛。
木香（一钱）　白术　茯苓（各五钱）　半夏（一两）　槟榔（二钱）　生甘草（四钱）
上为细末，浓煎芍药，生姜汤调下一、二钱。有积而痛，按之愈痛；无积者，按之不痛。
●厚朴丸　主翻胃吐逆，饮食噎塞，气上冲心，腹中结疾。
厚朴（姜汁炒）　黄连（各二两半）　吴茱萸（汤泡七次）　紫菀　菖蒲　柴胡　桔梗　茯苓　人参　皂角（炙）　桂（刮去皮）　乾姜（炮）　蜀椒（炒，去汗）　巴豆霜（各半钱）　川乌头（炮，去皮脐，一两二钱）
上为细末，入巴豆霜，令匀，炼蜜为剂，旋丸，如梧桐子大，每服三丸，渐次加之，以利为度。
春夏加黄连二两，秋冬加厚朴二两。
●金匮大半夏汤　治反胃呕吐。
半夏（洗，五钱）　人参（三钱）　白蜜（一合）　《千金》有白术、生姜
上㕮咀，以水二升二合，和蜜，扬之二百四十遍，煎药六合，去渣，温服。
●茯苓泽泻汤　治反胃吐，渴而欲饮水煮。《千金》有小麦一合。
茯苓（八钱）　泽泻（四钱）　甘草　桂枝（各一钱）　白术（三钱）　生姜（四钱）
上㕮咀，用水一升，煮取五合，内泽泻再煮取三合，温服。
●九仙饼　治反胃。
人参　白术　南星（姜汁洗七次，各二钱）　甘草（一钱）　枳壳（麸炒）　半夏（姜汁洗七次，五钱）　白矾（明净者）　豆豉（炒，各一两）　厚朴（姜汁炒，五钱）
上九味，各依等分，为细末，和令匀，候夜间睛时露过，以人参、厚朴煎汤，糊作饼子，小平钱大，慢火焙乾，每服一饼，用生姜一大块，切作两片，夹饼子药，用纸裹浸湿，慢火煨熟，连姜并饼子嚼碎，以平胃散调汤吞下。
切忌诸般生冷，仍令病人宽心开怀，用药调理，方可见效。
●加味保和丸
黄连（姜汁炒，三钱）　山楂肉（二钱）　保和丸末（二钱）
同为末糊丸，麻子大，胭脂胚子为衣，人参汤入竹沥下五十丸。
●丹溪三法
一方，用马匏儿烧存性一钱，好枣肉去核，四枚，平胃散三钱，温酒调服。
一方，用吴茱萸、黄连、贝母、瓜蒌子、牛转草，为丸服。
一方，用生韭二两，生姜半两，捣汁，和牛乳一盏，温服效。
●秘方润肠膏　治膈噎，大便燥结，饮食良久复出，其效甚捷。
威灵仙（四、五月开花时是，新取四两捣汁）　生姜（捣汁，四两）　白砂蜜（煎沸掠去沫，四两）　青麻油（二两）
上四味，同入银石器内搅匀，慢火煎，候如饴，时时以箸挑食之，多服效。
●大力夺命丸　治膈咽不下食及翻胃等证。
杵头糠、牛转草各半斤，糯米一斤，加沙糖三两，和匀为丸。
上为细末，取黄母牛口内涎沫为丸，如龙眼大，入锅中慢火煮熟食之。
●宽中进食丸　治形气，美饮食。
神麴（炒，四钱）　木香（五分）　草豆蔻（五钱）　枳实（麸炒，四钱）　半夏曲（七钱）　甘草（炙，一钱）　人参　乾生姜　青皮　猪苓（各一钱）　白茯苓　白陈皮　泽泻（各二钱）　大麦蘖（炒，一两）　砂仁（二钱半）
上为细末，汤浸，蒸饼丸，如梧桐子大，每服三四十丸，食远，温米饮下。


卷之二十九  ——————————————————————————————————————————————————————————————————————————————————————————

头痛头风头眩  ***************************
尝稽头痛古诸方，未有东垣法尽详，
《兰室秘藏》开锁钥，得其门入任弛张。
东垣云：太阳头痛，脉浮紧，恶风寒，川芎、羌活、独活、麻黄之类为主；少阳头痛，脉弦细，往来寒热，柴胡为主；阳明头痛，身热，目疼，鼻乾，发热恶热，其脉浮大而长，升麻汤或石膏、白芷为主；太阴头痛必有痰，体重或腹痛，为痰癖，其脉沉缓，以苍术、半夏、南星为主；少阴头痛，三阴三阳经不流行而足寒，气逆，为寒热，其脉沉细，麻黄附子细辛汤为主；厥阴头痛，顶痛，或吐涎沫，厥冷，其脉沉缓，吴茱萸汤为主；诸血虚头痛，当归、川芎为主；诸气虚头痛，人参、黄耆为主。为主者，主治也。兼是何证，以佐使药佐之，此立方之大法也。
气血俱虚头痛者，于调中益气汤中少加川芎、蔓荆子、细辛，其效如神。半夏白术天麻汤，治痰厥头痛药也。清空膏乃风湿热头痛药也。羌活附子汤，厥逆头痛药也。如湿气在头者，以苦吐之。
凡头痛者，木也；风则温也。故头痛皆以风药治之。高巅之上，惟风可到。故味之薄者，乃阴中之阳，自地昇天者也。
有真头痛，甚则脑尽痛，手足寒至节者，死不治。此经中所谓厥头痛也。厥者逆也，逆壅而冲于头也。痛引脑巅，陷至泥丸宫，故名真头痛，非药之能治，夕发旦死，旦发夕死，真气绝也。
按头痛之证，有自外而生者，知风寒暑湿之邪，则依东垣分六经之类而治于外也；有自内而生者，如气血痰饮之动，则依东垣治气虚、血虚、痰厥之类，以调其内而治于外也。更以脉辨之，《脉诀举要》云：头痛阳弦，浮风紧寒，风热洪数，湿细而坚，气虚头痛，虽弦必涩。痰厥则滑，肾厥则坚实。又《脉诀》云：头痛短涩应须死，浮滑风痰病易除。又参以诸贤之论，其法大备。
伤寒头痛有仲景法。诸经气滞亦作头痛，宜分经理气处治。
夫风从上受之，邪从外入，客于经络为头痛者，宜川芎茶调散、澈清膏主之。
有厥逆头痛者，所犯大寒内至骨髓。髓者以脑为主，脑逆故令头痛，齿亦痛，宜羌活附子汤主之。
有风湿热头痛者，宜东垣青空膏、丹溪方主之。
湿气在上，以苦吐之，此雾露清邪之气中于上窍也，宜搐鼻瓜蒂散。子和云：头痛不止，乃三阳受病也，宜元戎汤主之。
真痰厥头痛者，头苦痛如裂，眼黑头旋，恶心烦闷，目不敢开，如在风云中。此是太阴痰厥头痛也，宜半夏白术天麻汤主之。
有气血俱虚头痛者，宜加味调中益气汤主之。
有劳役下虚之人，似伤寒发热汗出，两太阳痛甚。此相火自下冲上也，宜补中益气汤加川芎、当归，甚者加知母、黄柏、蔓荆子、细辛。
有年高气弱之人，清气不能上升，头目昏闷，本无表邪，因误汗之，清阳之气愈虚，故苦头痛、恶风、不喜饮食、气短，脉弱弦细而微，宜升阳气，顺气和中汤主之。
偏正头风作宿疴，久而不已属痰多，
不分所属论虚实，检尽方书没奈何。
病初得之只是头痛，久而不已，则成头风。头风之病，有偏有正，正头痛者，属足太阳经；偏头痛者，或眉眶骨痛，或额上痛，皆属少阳经，多主于痰。
丹溪云：偏头风在右，属痰属热。痰用苍术、半夏，热用制片黄芩。在左属风及血。风用荆芥、薄荷，血虚用芎、归、芍药、酒黄柏。诸家不分所属，故药多不效。少阳偏头痛者，多大便秘，或可下之。虚者气与血也，实者痰也。
凡偏正头疼，年深不愈者，宜常服玉壶丸以治其痰，灵砂丹以治其热，此因其未至而防之也。病发之时，宜青空膏、川芎散，外用搐鼻散，药如上清散、救苦散，此因其至而攻之也。头痛少愈，病在右者，用二陈汤加苍术、酒炒芩、连、川芎；病在左者，用四物汤加荆芥、薄荷、酒黄柏，此因其至而送之也。更灸百会、风池、侠溪。
有热厥头痛者，虽冬天大寒，常喜寒风吹之头痛即愈。略来暖处，或见烟火，其痛复作。宜清上泻火汤、羌活汤。
久头痛病，略感风寒便发，冬月须重绵厚帕包裹，此属郁热，本热而标寒。世人不知，用辛温解散之药暂时得效，误认为寒，殊不知因其本有郁热，毛窍常疏，故风寒易入，外寒微解，内热固闭，逆而为痛。辛热之药，虽能开通闭逆，散其标之寒邪，然以热济热，病本益深，恶寒愈甚矣。妇人多有此病。当泻火凉血为主，而佐以辛温散表之剂，以从治之法治之，则本可除而病可愈矣，宜常服灵砂丹。
眉稜骨痛属风热与痰，丹溪有方，或选奇汤。
有头痛连眼痛，此风热上攻也，宜菊花茶调散、上清散。
眼黑头旋总是虚，挟痰挟火中风如，
勿从标治专从本，气血平和病自除。
眩者，眼黑也，运者，头旋也。痰在上，火在下，火炎上而动其痰，故眼生黑花，头旋神昏，甚则颠卧，有如中风之状。此皆虚，慎勿用辛发之药。误作风治，必致杀人，治宜补虚为主。
如肥白之人，湿痰滞于上，阴火起于下，是以痰挟虚火上冲头目，正气不能制敌，故忽然眼黑生花，若坐舟车而旋转也；甚而至于卒倒无所知者有之，丹溪所谓无痰不作收者是也。宜加味六君子汤主之。
如气虚甚而挟痰者，以四君子汤为主，倍蜜炙黄耆，加半夏、橘红（去白）少加川芎、荆芥穗以清利头目。
如曾有痰盛而挟气虚者，以二陈汤为主，加蜜炙黄耆、人参、白术，或少加熟附子以补其虚，入姜汁、竹沥以行其痰。
如黑瘦之人，躯体薄弱，真水亏欠，或房劳过度，相火上炎，亦有眩运者，此火也。治宜滋阴降火，安神汤主之。
如体瘦血虚而痰火兼盛者，宜四物汤合二陈汤，加酒片芩、薄荷叶，入竹沥、姜汁、童便，以清痰降火。
如无痰证，只见风虚者，宜四物汤为君，少加防风、荆芥、秦艽、羌活。
如有内伤之人，气虚眩晕，目不敢开，兀兀欲吐，如在风云之中，此痰涎作眩运也。宜治痰为主，半夏白术天麻汤主之。
如淫欲过度，肾家不能纳气归元，使诸气逆奔而上，此眩运出于气虚也。当以补肾为主，八味地黄丸主之。或固真丹。
如吐衄、崩漏，肝家不能收摄荣气，使诸血失道妄行，此眩运生于血虚也。当以补肝为主，川芎散加当归、生地黄主之。
如因汗多亡阳，下多亡阴而至眩晕者，亦宜补中益气汤合小建中汤，或十全大补汤，以补其气血为主。又伤寒太阳病，先下之不愈，复发汗，此表里俱虚，其人因致冒家，汗出自愈。又新产妇人有冒者，乃血虚而厥，厥而必冒，冒家欲解，必大汗出。由此观之，眩冒为虚可知矣。若少阴病下利不止而头眩，时时自冒者，必死，谓虚极而脱也。
有因风火所动者，宜清上降火，防风通圣散。（方见中风门。）
有因风寒所伤者，宜温经补虚，附子理中汤加细辛。（方见中寒门。）
有因暑热所中者，宜清暑益气汤。（方见中暑门。）
有因冒雨中湿者，宜和中散、严氏芎术汤。
有因七情感动，痰涎壅盛者，宜开痰导滞，此中气病也，宜乌药顺气散。重则吐下，吐以稀涎散，下以控涎丹。（方见痰饮门。）又苏青丸大效。
有眩运不可当者，以大黄酒炒为末（酒拌炒二次），清茶调下。急则治其标也。

治头痛风眩诸方  ***************************
●川芎茶调散　治诸风上攻，头目昏痛，鼻塞声重。
薄荷（四两）　荆芥穗　川芎（各二两）　羌活　白芷　甘草（炙，各一两）　细辛（半两）　防风（二钱半）
上为末，每服二钱，食后浓煎茶汤调下。
●澈青膏
蔓荆子　细辛（各一钱）　薄荷叶　川芎（各三钱）　生甘草　炙甘草（各五钱）　藁本（一两）
上为细末，每服二钱，食后清茶下。
●羌活附子汤　治冬月大寒犯脑，令人脑痛，齿亦痛，名曰脑风。
麻黄（不去节）　黑附子　防风　白芷　黄柏　白殭蚕（各二分）　羌活　苍术（各五分）　升麻（二分）　佛耳草（三分，无寒嗽去之）　黄耆（一分）　甘草（二分）
上㕮咀，水煎服。
●清空膏　治偏正头痛，年深久不愈者。善疗风湿热头痛，上壅头目及脑痛不止者。除血虚头痛不治。
川芎（五钱）　柴胡（七钱）　黄连（酒炒）　防风（去芦）　羌活（各一两）　炙甘草（一两半）　片黄芩（切片，酒拌湿，一半炒乾，一半晒乾，三两）
上为细末，每服二钱。放盏内，入浓茶少许，调如膏，临卧抹口内，少用白汤送下。
如头苦痛，每服加细辛末二分。
如太阴脉缓有痰，名痰厥头痛，减羌活、防风、川芎、甘草，加半夏曲一两半。
如偏正头痛，服之不愈，减羌活、防风、川芎一半，加柴胡一倍，此少阳经头痛也。
如发热恶热而渴，此阳明头痛，只服白虎汤，加白芷立愈。
●丹溪方　治风湿热头痛神效。
片芩（酒拌炒，一两）　苍术　羌活　防风（各五钱）　苍耳子（三钱）　细辛（二钱）
上为细末，以生姜三片捣碎，和药末三钱捣匀，清茶调下。
●又方
酒片芩（五钱）　苍术　半夏曲（各二钱半）　羌活　苍耳子　生甘草　酒黄连　川芎（各一钱半）
上为细末，服法同上。
●又方　治头风热痛不可忍者。
小川芎（一两）　白芷（半两）　细芽茶（三钱）　荆芥穗（四钱）　薄荷叶（二钱半）　片黄芩（酒拌湿炒，再拌再炒，如此三次，不可令焦，三两）
上为细末，每服二钱，清茶调下。
●搐鼻瓜蒂散　治偏头痛久不愈，服药及灸针不效者，此湿气在头也。用瓜蒂一味，为末，少许吹鼻中，滴水徐徐出，一昼夜湿尽痛止为度。
●元戎治三阳头痛方
羌活　防风　升麻　葛根　白芷　石膏　柴胡　川芎　芍药　细辛　荆芥穗　葱白（要连须，各等分）
上㕮咀，每服五钱，水二盏，煎至一盏，食后温服。
●半夏白术天麻汤　治痰厥头痛，眼黑头旋，恶心烦闷，气促上喘，无力以言，心神颠倒，目不敢开，如在风云中，头苦痛如裂，身重如山，四肢厥冷，不得安卧。此足太阴痰厥头痛也。
黄柏（一分）　乾姜（二分）　泽泻　白茯苓　天麻　黄耆　人参　苍术（各三分半）　神麴　白术（各五分）　橘红　半夏（汤洗去皮脐）　麦芽面（各七分半）
上㕮咀，作一服，水二盏，生姜三片，煎至一盏，去渣，稍热服。
●加味调中益气汤　治气血俱虚头痛，其效如神。
黄柏（酒炒）　陈皮（各三分）　升麻　柴胡（各四分）　炙甘草　人参（去芦）　苍术（各六分）　蔓荆子（三分）　黄耆（一钱）　川芎（六分）　细辛（二分）　当归身（五分）
上㕮咀，作一服，水二盏，煎一盏，去渣，温服。
一方无黄柏，有木香二分。
●顺气和中汤　治年高气弱，清气不能上升，头目眩闷，本无表证，因发汗数次，清阳之气愈虚，故苦头痛，恶寒，不喜饮食，气短，脉弱弦细而微，宜服以升阳气。
黄耆（一钱半）　人参（一钱）　白术　陈皮　当归　白芍药（各五分）　甘草（七分）　升麻　柴胡（各三分）　川芎　蔓荆子　细辛（各一分）
上㕮咀，作一服，水二盏，煎一盏，去渣，温服，食后服。
此补中益气汤加减法也。
●玉壶丸　治风湿痰头痛。每发时，两颊青黄，眩运目不欲开，懒欲言语，身重，兀兀欲吐，数日方愈。此厥阴太阴合而为病。又名水煮金花丸。
雄黄（一钱）　南星（煨裂）　半夏（汤泡）　天麻　白术（各二钱）
上为细末，姜汁浸，蒸饼为丸。
●灵砂丹　治风热郁结，气血蕴滞，头目昏眩，鼻塞声重及偏正头痛。
天麻　独活　羌活　细辛　石膏　防风　连翘　薄荷（各一两）　荆芥穗　川芎　芍药　当归　栀子仁　黄芩　大黄（生）　全蝎（去毒，炒）　菊花　人参　白术（各半两）　滑石（四两）　砂仁（二钱半）　朱砂（水飞，二两，为衣）　桔梗　寒水石（生）　生甘草（各二两）
上为细末，炼蜜丸，每两作十丸，朱砂为衣，每服一丸，细嚼，清茶送下。
此防风通圣散加减法也。
●东垣川芎散　治头目不清利，偏正头风。
川芎（五钱）　柴胡（七钱）　羌活　防风　藁本　升麻　生甘草（各一两）　炙甘草　生地黄（各一两半）　酒黄连　酒片（各二两，炒三次）
上为细末，每服二钱，食后清茶汤调下。
●上清散　治因风头痛，眉骨眼眶俱痛不可忍者。
川芎　赤芍药　荆芥穗　郁金　芒硝　薄荷叶（各二钱半）　乳香　没药（各半钱）　脑子（二分半）
一方无脑子加雄黄五分。
上为细末，每服一字，鼻内搐之，左搐左，右搐右，口中噙水。
●救苦散　专治伤风伤寒，头目不清。
川芎　藿香叶　藜芦（各三钱）　玄胡索　朱砂（水飞）　牡丹皮（各二钱）　雄黄（水飞）　白芷　猪牙皂角（各四钱）
上为细末，每服一些，以竹筒吹入两鼻内，却饮生葱热茶取汗。
●清上泻火汤　治热厥头痛。
川芎　荆芥穗（各二钱）　蔓荆子　当归身　苍术（各三分）　酒黄连　生地黄　藁本（各四分）　升麻　防风（各三分半）　生甘草（二分）　酒黄柏　黄耆　炙甘草（各五分）　酒黄芩（七分）　酒知母（七分）　羌活（八分）　柴胡（一钱）　细辛（三分）　酒红花（少许）
共㕮咀，作一服，水二盏，煎一盏，去渣，食后稍热服。
●东垣羌活汤　治风热壅盛，上攻头目昏眩。
炙甘草（一分半）　泽泻（三分）　白茯苓　酒瓜蒌根　酒黄柏（各四分）　柴胡（五分）　酒黄芩　酒黄连　防风　羌活（各六分）
上㕮咀，作一服，水二盏，煎一盏，食后或卧时服。
●丹溪治眉稜骨痛方　属风热与痰。
白芷　片芩（酒炒如上法）
上等分，为细末，每服二钱，清茶调下。
●选奇汤　治眉骨痛不可忍，神效。
羌活　防风（各二钱）　片酒芩（一钱，冬减半，甚者不减）　甘草（一钱，夏生，冬炒）
上㕮咀，作一服，水一盏半，煎一盏，食后服。
●菊花茶调散　治偏正头痛连眼痛。
菊花　川芎　荆芥穗　羌活　甘草　白芷（各二钱）　细辛（一钱）　防风（一钱半）　白殭蚕　蝉蜕　薄荷叶（各半钱）
上为细末，每服二钱，食后清茶调服。
雷头风病，宜服升麻汤。
●升麻汤
升麻　苍术　荷叶（一个全者，妙在此味）
上为细末，每服五钱，水一盏，煎七分，食后温服。
●芎芷散　治阳明头痛大效。又名石膏散。
川芎　白芷　石膏（各等分）
为细末，每服四钱，清茶调下。
●加味六君子汤　治气虚痰盛，兼挟风邪，眩运不休者。
四君子汤（方见气门）。　二陈汤（方见痰门）。二方相合加荆芥穗半钱。
上㕮咀，生姜三片，大枣一枚，水二盏，煎至一盏，去渣，入竹沥一大匙，温服。
●安神汤　治头痛旋黑。
生甘草　炙甘草（各一分）　防风（二分半）　生地黄（酒浸洗）　柴胡　升麻　知母（酒炒，各五分）　黄柏（酒炒）　羌活（各一钱）　黄耆（一钱半）
上上㕮咀，作一服，水二盏，煎至一盏半，加蔓荆子五分，川芎三分，再煎至一盏，去渣，临卧稍热服。
●八味地黄丸　治人色欲过度，肾虚眩运者。
即六味地黄丸，（方见虚损门。）加肉桂、熟附子各一两。
上为细末，炼蜜丸，如梧桐子大，每服十五丸，温酒下。
●固真丹　治证同上，又补诸虚、下元亏损。
乾山药（炒，一两半）　人参　当归（酒浸）　黄耆（炒）　杜仲（酒拌炒，取末）　黄柏（炒）　白术　补骨脂（炒）　白茯苓　牡丹皮　山茱萸（取肉，各一两）　泽泻　五味子（炒，各半两）　熟地黄（焙，四两）
共为极细末，炼蜜丸，如梧桐子大，每服八九十丸，空心盐汤下。
●《本事》川芎散　治肝虚血少眩运。
山茱萸（取肉，一两）　山药　人参　小芎藭　甘菊花　茯神（各一两半）　加当归身　生地黄（各半两）
上为细末，每服二钱，温酒调下。
●苏青丸　治因气因痰成眩运者。又治中气等证。
真苏合香丸　真青州白丸子（三十丸）　全蝎（一枚，炙，为末）
上三件，研和，每服一钱，用紫苏、橘皮煎汤，入姜汁少许调服。


卷之三十  ——————————————————————————————————————————————————————————————————————————————————————————

心痛  ***************************
（即胃脘痛也　附：脾疼胸痹）
心为君主岂容邪，若是真心痛不佳，
胃脘与心其位近，错呼痛处是心家。
心者，君主之官，五脏之系，皆属于心，乃一身之主宰，十一官之所听令者也。故主安则安，主危则危，岂邪气之可犯乎？设使心经果为大寒之所触，瘀血痰饮之所冲，则其痛掣背，胀胁胸烦，咽乾，两目赤黄，手足俱青至节，谓之真心痛，乃邪气伤其君也。旦发夕死，夕发旦死。或因他脏之邪，有客邪乘于心者，是则心之别脉属焉，非本经自病也。如陈无择所论诸经、诸俞、诸腑涉邪所致者是也。
按《病机》云：心痛与背相引，如有物从触其心，身伛偻者，肾心痛也。先刺京骨、崑崙，不已，刺合谷。
心痛腹胀，胸满不食，心痛甚者，胃心痛也，刺大都、太白。
心痛如锥刺，乃脾心痛也，刺然谷、太溪。
心痛色苍然如死状，终日不得休息，乃肝心痛也，刺行间、太冲。
心痛，卧若从心上起，动作痛益甚，其色不变者，肺心痛也，刺鱼际、太渊。
以上心痛，皆因他脏气不平所致，亦非本脏自病也。故各刺其经之穴，宜通气行无所凝滞，则痛止矣。
胃之上口，名曰贲门。贲门与心相连，故经云胃脘当心而痛。时人未知此义，见其痛在心所，乃呼为心痛也。其在当心而痛者有三病：曰胃脘痛，曰脾疼，曰胸痹。当各求之。
胃脘疼者，腹胀当心而痛，上支两胁，膈咽不通。
脾疼者，心下急痛，食则呕，腹胀善噫。
胸痹者，喘息咳唾，胸背痛。《金匮》云：阳微阴弦，即胸痹而痛，所以然者，责其虚也。今阳虚知在上焦。所以胸痹心痛者，以其阴弦故也。
心痛曾闻九种名，缘何治例未能明，
不知新久分虚实，冷热无方法并行。
所谓九种心痛者，曰饮，曰食，曰风，曰冷，曰热，曰悸，曰虫，曰疰，曰去来。痛虽有九种之名，治例未立。惟《金匮》有九痛丸一方，总治九种心痛，恐未叹然。
丹溪云：凡心膈之痛，虽分久新，心痛，即胃脘痛。若明知身犯寒气，口得寒物而病，于初得之时，当用温散温利之药，若病久则成郁矣。郁则成热，河间所谓久痛无寒，暴痛非热者是矣。
草豆蔻性温，能行滞气，利膈上痰。若胃脘果因寒而作痛，用之如鼓应桴；若湿痰郁结成痛者，服之多效。而以热郁而痛者，宜以凉药监制之，如芩、连、栀子之类，其效尤速。
治久痛者用山栀子大者七枚或九枚，炒焦黑，用水一盏，煎七分，入生姜自然汁二、三匙，令辣热饮之立止，如劫止之后复发者，前药必不效，玄明粉一匕，白汤调下立止。
如痛时手不可按者，此实痛也，宜吐之、利之。吐用栀子豆豉汤，利用大陷胸汤。以物按而痛定者属虚，以二陈汤加炒乾姜末和之而愈。不可用人参、白术，盖诸痛不可补气故也。
经曰：若调寒热之逆，冷热必行。故治胃脘痛者，草豆蔻、山栀子不可缺也。如胃脘痛甚，诸药不效者，宜连服六一汤，此治久病，寒因热用方也。
如气自腰腹间攻心，痛不可忍，腹中冷，自汗如洗，手足冷者，宜《三因》仓卒散。此治新病寒因热用方也。
心痛初因寒所生，久而变热又非寒，
食痰气血别求责，痛止须知调理难。
经曰：寒气客于背俞之脉，其俞注于心，故相引而痛，背痛彻心，心痛彻背，宜乌头赤石脂丸方，可治肾心痛。
河间云：有寒厥心痛者，手足逆而痛，身冷汗出，便溺清利，或大便利而不渴，气微力弱，急以术附汤温之。
有急心痛者，宜落盏汤。此可治肝心痛。
有客寒犯心胃，大痛不可忍者，宜东垣麻黄豆蔻丸。此治身受寒气，口食寒物初病者，宜温散之方也。
有因食生冷，寒物停留胃中作痛者，宜丁香脾积丸，此温利之药也。胃为脾之腑，木郁之发为病，胃脘常先而痛，此腑先病也。甚而致于两胁，痛则连及于脏矣，古方名为脾痛者是也。其有身受寒气，口食寒物，胃先痛而脾后痛者，宜烧脾散、《和剂》抽刀散，皆可用也。
有服寒药，多致脾胃虚弱胃痛者，宜温胃汤主之（方见内伤）。
以上皆治寒痛方也。
河间云：有热厥心痛者，身热足寒，痛甚则烦躁而吐，额自汗出，知为热也，其脉浮大而洪。当灸太溪、崑崙四穴，谓表里俱泻之。灸毕，服金铃子散则愈；痛止，服枳术丸，去其馀邪也。
丹溪云：古方多用山栀子为君，热药为之嚮导，则邪易服，病易退。
有热实心痛者，宜小陷胸汤；甚者，手不可近，大陷胸汤主之。（方见伤寒门。）
有热气心作痛者，宜生地黄膏。
以上治热痛方。
心膈大痛，攻作腰背，发厥呕吐，诸药不效者，就吐中以鹅翎探之，出痰碗许而痛即止。凡因痰、因食积而痛，服药不止，并宜吐之。
痰饮心痛，用海石佐以香附米，以川芎、山栀子煎汤，入生姜汁调服。
如无药处，以盐置刀头烧红，淬入水中，乘热饮之，吐痰而愈。
胃中若有流饮清痰作痛，腹中漉漉有声及手足寒痛，或腰脊膝胁抽掣作痛者，用小胃丹或控涎丹渐渐服之，彻去病根即止。
如痰积，只胃脘痛不至甚者，宜白螺壳丸主之。
胸痹，喘息咳唾不得卧，心痛彻背者，瓜蒌薤白半夏汤主之。
以上并治痰痛方。
河间云：大实心中痛者，因气而食，卒然发痛，大便或秘，久而注闷，心胸高起，按之愈痛，不能饮食，急以煮黄丸利之。利后以藁本汤去其邪也。
有因食，多食煎烧饼、热面之类，以致热郁于内，胃脘当心而痛者，黄连六一汤主之。
有酒积、食积、茶积、肉积，清痰在胃脘，当心而痛者，宜加味枳术丸大效。
以上皆治食积痛方也。
丹溪云：有平日喜好热物，致死血留于胃口而痛作者，宜桃仁承气汤下之。
有死血留于胃脘作痛者，宜玄桂丸主之。
有气滞不行，攻刺心腹，痛连胸胁，及妇人血气刺痛，并宜家秘祛痛散。
妇人多心痛者宜胜金散。
妇人血入心脾经，发作痛尤有甚于诸痛也，宜河间四物倍加芎归汤，调服没药散。
以上皆治血痛方也。
丹溪云：用黄荆子炒焦为末，上可治心痛，下可治白带。此治风痛方也。
《脉经》云：诸虫痛者，如心腹痛者，懊憹，发肿聚，往来上下行，痛有休作，心腹中热，喜渴涎出，面色乍青乍白乍赤，呕吐清水者，蛔咬也。以手按紧而坚持，无令得移，以针刺之，久持之，虫不动，乃出针也。此法难用。
虫痛者，必面上有白斑，能食，时作时止，宜二陈汤加苦楝根煎服，或槟榔散、集效丸，俱用苦楝根皮煎汤下。
《金匮》云：腹中痛，其脉当沉，若弦，反洪大，故有蛔虫也。如服毒药不止者，宜甘草粉蜜汤下。（详见虫病。）
此以上治虫痛方也。
东垣草豆蔻丸，寒热心痛，俱获奇功。久病郁热者，不可多服，以加味枳术丸代之。
如心下痛者，用二陈汤合小陷胸汤，磨木香水少许，和服如神。
丹溪云：中宫有食积与痰而作痛者，胃气亦赖所养，卒不便攻，虽日数多不食，不死；若痛方止即吃物，病必复作，勿归咎于医也。必须再服三五服，药后以渐而少食，方可获安矣。又云：若病安之后，纵恣口腹，不改前非，病必再作，难治也。
心痛，脉浮大弦长者，死；沉细微者，生。

治心痛诸方  ***************************
●东垣草豆蔻丸　治客寒犯胃作痛，或因湿热郁结作痛，亦可劫去止。又治气弱心痛亦妙。此治胃脘痛之要药也。
草豆蔻（面煨，一两）　橘红　人参　白殭蚕（炒）　益智仁　吴茱萸（汤泡，焙乾）　黄耆（各八钱）　生甘草　炙甘草　青皮　当归身（各六钱）　泽泻（小便多者减半）　半夏（各一两）　桃仁（去皮尖，七十个，另研泥）　麦芽（面炒，一两半）　神麴（炒微黄）　柴胡（脉不弦者减半）　姜黄（各四钱）
上为细末，入桃仁泥和匀再研，汤浸蒸饼为丸，如梧桐子大，每服三十丸，白汤送下。久病者加土炒芩、连各一两。
●加味枳术丸　治清痰、食积、酒积、肉积、茶积在胃脘当心而痛，又痞满恶心、嘈杂嗳气、吞酸呕吐、脾疼等症，其效如神。痛久成郁有热者，以此代草豆蔻丸。
白术（二两）　枳实（麸炒）　苍术（米泔浸，焙）　猪苓　麦芽面（炒黄色）　神麴（炒黄）　半夏曲（各一两）　泽泻（去毛）　茯苓　白螺蛳壳（洗去土，煅）　黄连（陈壁土炒，去土，各七钱）　砂仁　草豆蔻（煨）　黄芩（陈壁土炒，去土）　青皮（去白）　莱菔子（炒）　乾生姜（各五钱）　陈皮（去白）　香附子（童便浸，杵碎，焙乾）　瓜蒌霜（另）　厚朴（姜汁炒）　槟榔（各三钱）　木香　甘草（各二钱）
吞酸，加茱萸（汤泡，焙），寒月五钱，暑月减半。
久病虚，加人参五钱。
时吐清水，加炒滑石一两，牡蛎（煅）五钱。
上为细末，新荷叶水煮粳米粉为丸，如梧桐子大，每服七十丸，多至一百丸，清米饮下。
●丹溪白螺蛳壳丸　治痰饮积胃脘痛。
白螺蛳壳（墙上年久者佳，煅）　滑石（炒）　苍术　香附子（童便浸）　山栀子　南星（煨烈，各一两）　枳壳（麸炒）　青皮　半夏曲　木香　砂仁（各五钱）
春加川芎，夏加黄连，秋冬加吴茱萸各五钱。
上为细末，用生姜汁浸蒸饼为丸，如绿豆大，每服五十丸，姜汤下。
●丹溪玄桂丸　治死血留胃脘，当心作痛，效。
玄胡索（一两半）　滑石　红花　桂心　红曲（各五钱）　桃仁（三十个，另研泥）
上为细末，汤浸蒸饼为丸，如绿豆大，每服五十丸，姜汤下。
●黄连六一汤　治因多食热面之类，以致胃脘当心而痛，或呕吐不已，渐成反胃。
黄连（六钱）　甘草（炙，一钱）
上㕮咀，作一服，水一大盏煎七分，去渣，温服。
如不止者，必有死血也，用桃仁承气汤下去其血，立效。（方见伤寒门。）
●连附六一汤　治胃脘痛甚，诸药不效者。
黄连（六钱）　附子（炮去皮脐，一钱）　生姜（三片）　大枣（二枚）
上㕮咀，作一服，水一盏半，煎至一盏，去渣，稍热服。
●仓卒饮　治气自腰腹间攻心，痛不可忍，腹中冰冷，自汗如洗，手足厥。
山栀子（大者，四十九枚，连壳捶碎，炒焦）　附子（一枚，炮去皮脐）
上为细末，每服二钱，酒一盏，煎八分，温服。
●东垣麻黄豆蔻丸　治客寒犯胃，心头大痛不可忍，而初得病者宜服之。
麻黄（不去节）　木香　青皮　红花　厚朴（姜汁炒，各二钱）　苏木（三分）　荜澄茄（四分）　半夏（洗）　升麻　麦蘖（面炒）　砂仁　黄耆　陈皮（去白）　白术　柴胡　炙甘草　吴茱萸（泡）　当归身（各五分）　益智仁（六分）　神麴（炒，一钱）
上为细末，汤浸蒸饼为丸，如梧桐子大，每服五十丸，细嚼，白汤下。
●家传秘结祛痛散　治诸般心气疼痛，气滞不行，攻刺心腹，痛连胸胁，小肠吊疝及妇人血气刺痛，立有神效。
青皮（去白）　五灵脂（研飞，去沙土）　川楝子肉　穿山甲（土炒拌，各二钱）　良姜（香油炒）　玄胡索　没药（各一钱五分）　沉香（一钱）　八角茴香（二钱）　槟榔（一钱五分）　木香（一钱二分）　砂仁（少许）
上㕮咀，为粗末，用木鳖去壳，一钱二分，七片，同药炒至香焦，去木鳖不用，研为细末，每服一钱，加盐一星，用酒或滚水调下。
●落盏汤　治急心痛。
陈皮　香附子　良姜　吴茱萸　石菖蒲
上等分，㕮咀，水煎，先用碗一个，入香油三五点在内，小盏盖之，将药淋下，勿开盏，热服，大效。
●《和剂》抽刀散　治脾胃积冷，中满疼痛。
川白（姜锉，入巴豆一钱二分半，同炒至巴豆黑色，去巴豆不用，五两）　良姜（锉，五两，入斑蝥二十五个，同炒至斑蝥黑色，去斑蝥不用）　石菖蒲（不见火，五两半）　糯米（炒黄，六两二钱半）
上为细末，每服二钱，空心，温酒调下。
●烧脾散　治饮啖生冷果菜，停留中焦，心脾冷痛。
乾姜（炮）　厚朴（姜汁炒）　草果仁　砂仁　甘草（炙）　神麴（炒）　麦蘖（炒）　良姜（炒）　陈皮（各等分）
上为细末，每服三钱，炒热，盐汤点服，不拘时。
●乌头赤石脂丸　治心痛彻背，背痛彻心。
蜀椒（炒）　赤石脂（各半两）　乌头（炮）　附子（炮）　乾姜（炮，各二钱半）
上为末，炼蜜丸，如梧桐子大，每服一丸，食后汤下，日三服，不愈，渐加丸数。
●术附汤　治寒厥暴痛。
甘草（炙，一钱）　白术（四钱）　附子（炮，一钱半）
上㕮咀，分作二服，入姜枣同煎。
●金铃子散　治热厥心痛，或发或止，久不愈者。
金铃子（肉）　玄胡索（各一两）
上为末，每服二钱，酒调下。
●煮黄丸　治大实心痛。
雄黄（研，水飞，一两）　巴豆（去油，五钱，研细）
上二味相和，再研，白面二两相和，再研，滴水丸如梧桐子大，每服时先煎浆水四五沸，下药二十四丸，再煎一二十沸，捞入冷浆澄冷，一时服二丸，一日二十四丸，加至微利为度，用浸药水送下，得利后止服。
●藁本汤　以散其毒。
藁本（半两）　苍术（一两）
上㕮咀，分作二服，水二盏，煎一盏，温服。
●河间四物汤倍芎归汤　治妇人产后败血聚于胸中作痛者。
四物汤倍加当归、川芎，加红花、玄胡索，与本方等分。
煎服，调下。
●没药散
虻虫（去翅足）　水蛭（炒）　没药（各一钱）　桃仁泥（十四个）
上为细末，与桃仁泥和匀前药调服。血下痛止，只服前药。
●胜金散　治心下有血急痛。
桂心　玄胡索　五灵脂　蒲黄（各等分）
上为细末，每服三钱，用水一盏，当归一钱，酒三分，同煎七分，调服。
●生地黄膏　治热气乘心作痛。
石菖蒲（一两半）　北前胡　赤茯苓（各七钱半）
上为细末，用蜜一盏，生地黄汁一盏，夹研为膏，每服弹子大丸，紫苏煎汤，食后调下。
●《金匮》甘草粉蜜汤　治虫啮心痛，毒药不止者，用甘草二两，锉细，水三升，煮取二升，去渣，又入粳米粉一两，蜜四两，搅匀再煮如薄粥，温服一升，瘥即止。
●小胃丹　上可取胸膈之痰，下可利肠胃之痰，胃虚食少者不可用。
甘遂（面裹煨）　大戟（长流水煮一时，晒乾）　芫花（醋拌，炒勿焦，各二两）　大黄（酒拌湿，纸裹煨熟，焙乾，又以酒炒，一两半）　黄柏（炒褐色，二两）
共为细末，粥丸，麻子大，每服十丸，温汤下。


卷之三十一  ——————————————————————————————————————————————————————————————————————————————————————————

腹痛  ***************************
腹痛多寒见《内经》，部分上下属三阴，
伤寒杂病休同论，《此事难知》辨得明。
举痛论云：寒气入经而稽迟，泣而不行，客于脉外则血少，客于脉中则气不通，故卒然而痛。其痛或卒然而止者，或痛甚不可按，或按之痛止，或按之无益，或喘动应手者，或胁肋与小腹相引而痛者，或腹痛引阴股者，或卒然痛死不知人，少间复生者，或痛而呕者，或腹痛而后泄者，或痛而闭不通者，各不同形。
按痛而闭不通者，此伤寒阳明里实之证，寒变为热，乃承气汤证也。大抵腹痛，寒痛者多，热痛者少。然腹痛有部分，脏位有高下，治之者宜分之。
《此事难知》云：伤寒中脘痛，太阴也，理中、建中汤之类；脐腹，少阴也，四逆、真武汤之类；少腹痛，厥阴也，重则正阳、回阳丹之类，轻则用当归四逆汤。太阴连少阴痛者，当变下利不止。
杂病腹痛，四物苦楝汤、酒煮当归丸之类。夏月腹痛，肌热恶热，脉洪疾，属手太阴、足阳明，黄芩芍药汤主之。秋月腹痛，肌寒恶寒，脉沉疾，属足太阴、足少阴，桂枝芍药汤主之。四时腹痛，芍药甘草汤主之。
腹中诸痛半虚寒，半实曾因食血痰，
实则泻之虚用补，惟凭脉证作蹄筌。
东垣腹中诸痛，皆因劳役过甚，饮食失节，中气不足，寒邪乘虚而入客之，故卒然而作大痛。经言得炅则止。炅者，热也。以热治寒，治之正也，故用补中益气汤加减治之。（方见内伤。）
腹中痛者，加白芍药五分，甘草三分。
如恶寒觉冷痛，加中桂五分。
如夏月腹中痛，不恶寒反恶热者，加黄芩、甘草各五分，白芍药一钱，以治时热也。
腹痛在寒凉时加半夏、益智仁、草豆蔻之类，以治时寒也。
如腹中痛，恶寒而脉弦者，是木来侮土也，此为足厥阴、足太阴，小建中汤主之。盖芍药味酸，于土中泻木，为君。
如脉沉细，腹中痛，是水来侮土，此属足少阴、足太阴，以理中汤主之。乾姜辛热，于土中泻水以为主也。
如脉缓，体重节痛，腹胀自利，米穀不化，是湿胜，属足太阴，以平胃散主之。苍术苦辛温，泻湿为主也。
此以上小建中汤、理中汤、平胃散，非单用本方，乃于补中益气汤中摘其为主者加用之也。
如脐下痛者，属足少阴，加蒸熟地黄五分，如不已者，乃大寒也，加肉桂五分。
如脉弦，恶寒腹痛，乃中气弱也，以仲景小建中汤加黄耆一钱半，异功散加芍药，选而用之。如渴甚者，以白术散葛根倍之。
如脐腹虚胀疼痛者，此属足太阴、足少阴寒痛也，宜东垣草豆蔻汤主之。如胃虚寒，胀满疼痛者，此属足太阴、阳明，宜厚朴温中汤主之。
如因寒气，腹中痛不胀者，此属足太阴，宜加味小建中汤主之。
如小腹痛者，此足厥阴寒痛也，宜四物苦楝汤加青皮以行其气，肉桂、吴茱萸以散其寒，病久者宜酒煮当归丸主之。
丹溪云：腹痛，有寒，有积热，有食积，有痰，有死血。戴氏解云：痛甚便欲大便，去后则痛减者，是积食也。绵绵痛而无增减者，是寒也。时痛时止者，是热也。其痛有常处而不移动者，是死血也。
脉弦者多属食，宜温散之。盖食得寒则滞，得热则行，更宜以行气快气药助之，无不愈者，宜豆蔻橘红散、加味枳术丸。
如因饮食过伤而作痛者，必问因伤何物。如伤生冷硬物而作痛者，以丁香脾积丸；如伤热物而作痛者，以木香槟榔丸，用溯源汤送下。（方见内伤。）
如气虚之人，因饮食过伤而腹痛者，宜补泻兼施，用六君子汤加苍术、香附、神麴、麦芽作汤，送下前推积丸以下之。有气血虚不禁下者，宜加味钱氏异功散、参苓平胃丸主之。
脉滑者是痰。痰因气郁而聚，阻碍道路，气不得宣通而痛，宜导痰解郁，宜小胃丹下之。
有气虚之人不可下者，宜强中二香丸。
成无己云：邪气客于下焦，则津涎不得通，血气不得行，或溺或血，留滞于下，是生胀满而硬痛也。若从心下至少腹皆硬满而痛者，邪实也，须大陷胸汤下之；若但少腹硬满而痛，小便利者，则是蓄血，外见如狂、善忘、屎黑之证，宜桃仁承气汤或抵当丸；小便不利者，则是溺涩之证，宜八正散。（方见伤寒火门。）
如因跌扑损伤而作痛者，此瘀血证，宜桃仁承气汤或河间没药散，用四物汤加桃仁煎汤送下。（方见心痛。）
如血虚瘦弱之人，津液枯涸，传送失常，郁成燥热，搏成结粪，滞于大小肠之间，阻气不运而作痛者，宜用《备急》大黄丸，（方见内伤。）先通其气，止其痛；后用四物汤润燥之剂，以治其本。
如腹中常觉有热而暴痛暴止者，此为积热，宜调胃承气汤下之。如胸中有热，胃中有邪气，腹内痛甚，时欲呕吐者，宜河间黄连汤以升降阴阳，又加味二陈汤。
《金匮》云：腹中寒气，雷鸣切痛，胸胁逆满，呕吐，宜附子粳米汤主之。腹中水鸣，乃火击动其水也。
凡痛甚不可按者，宜大承气汤、大柴胡汤以下之。（方见伤寒）。有寒热者，大柴胡汤；痞满痛甚者，大承气汤。实痛不可用人参、黄耆，盖补其气，气旺不通而痛愈甚也。
或按之痛止者为虚，宜用前小建中汤、异功散方治之。
外有卒然心腹大痛，欲吐不得吐，欲泻不得泻，唇青厥逆，死在须臾。此内伤饮食，外感寒邪，是名乾霍乱也。宜急以盐汤灌之，而以鹅翎探吐之。有脐下忽大痛，人中黑者，多死。
《脉经》云：心腹痛不得息，脉细小迟者，生；脉大而疾者，死。又云：脉浮大而长者，死。

治腹痛诸方  ***************************
●草豆蔻汤　治脐腹虚胀作痛。
泽泻（一钱）　木香（三分）　神麴（四分）　枳实（炒）　半夏　黄耆（春夏勿用）　草豆蔻　益智仁　炙甘草（各五分）　青皮　陈皮（各六分）　当归　茯苓（各七分）
上㕮咀，作一服，生姜三片，水一盏半，煎一盏，温服。
●厚朴温中汤　治胃虚寒，腹满疼痛。
厚朴（姜汁炒）　陈皮（各一钱）　草豆蔻（煨）　炙甘草　茯苓　木香（各半钱）　乾姜（三分半）
加姜水煎服之。
●加味小建中汤　治虚寒作痛者。
小建中汤（方见内伤。）加乾姜，煎成汤调，川芎、苍术、香附、白芷等分。
为细末，每服调二钱。
●四物苦楝汤　治脐下虚冷腹痛。
四物汤（六钱）　（加）川楝子肉　玄胡索（各一钱半）　吴茱萸　青皮（各五分）
上㕮咀，生姜三片，水二盏，煎一盏，食前温服。
●酒煮当归丸　治小腹寒痛及妇人白带，疝㿗大寒等证。
茴香（五钱）　黑附子（炮）　良姜（七钱）　当归（一两）
上四味切细，以上样好酒无灰者一升半，煮至酒干，焙乾，加入后药。
炙甘草　川楝肉　丁香（各五钱）　升麻（一钱）　柴胡（二钱）　盐（炒黄色）　全蝎（各二钱）　玄胡索（四钱）
上与前四味同研为细末，酒煮面糊丸，如梧桐子大，每服五、七十丸，空心淡醋汤下。忌油腻冷物及酒、湿面。
●豆蔻橘红散　温脾养胃，升降阴阳，和三焦，化宿食。
丁香　木香（各一钱）　白豆蔻　厚朴（制）　人参　神麴（炒）　乾姜（炮）　半夏曲　陈皮（去白）　藿香　炙甘草　白术（各半两）
上共为细末，每服三钱，水一盏，姜三片，枣一枚，煎七分，去渣温服。
●加味枳术丸　治气虚之人伤饮食而腹痛者。
白术（二两）　枳实（炒）　山楂肉　神麴（炒）　橘红　大麦芽（炒，各一两）　木香　砂仁（各三钱）
上为末，如制枳术丸法，如梧桐子大，每服五十丸，米饮下。
●加味钱氏异功散　治气虚之人腹痛不可下者。
异功散（方见内伤。）加川苍术、香附子、白芷。
入姜煎服。
●加味参苓平胃散　温脾胃，消寒痰。
大半夏（切开，沸汤浸七次，焙乾）　良姜　青皮（去白）　乾姜　陈皮（去白，各一两）　南星（炮，半两）
上为末，姜汁煮面糊为丸，如梧桐子大，每服五十丸，姜汤下。
●加味二陈汤　治因热而痛者。
二陈汤（方见痰）。加黄芩、黄连、栀子。
痛甚者加炒乾姜从之。
●河间黄连汤　治胸中有热，胃中有邪气，腹内痛甚，时欲作呕。
黄连　炙甘草　乾姜　桂枝　人参（各二钱）　半夏（二钱半）
上㕮咀，分作二服，大枣一枚，水煎服。
●附子粳米汤　治腹中寒气，雷鸣切痛，胸胁气逆，呕吐。
附子（炮，一枚）　半夏（二两半）　甘草（一两）　大枣（十枚）　粳米（半升）
上㕮咀，分十剂，每服水一盏半，煎至米熟，去渣温服，日三服。


卷之三十二  ——————————————————————————————————————————————————————————————————————————————————————————

胁痛  ***************************
原来胁痛属肝经，治例曾闻左右分，
右胁痛多推气散，枳芎左畔局方行。
经云：肝病者，两胁下痛引小腹，令人善怒。《脉经》云：脉双弦者，肝气有馀，两胁作痛。由此观之，胁痛为肝病者明矣，但所因有不同耳。《金匮》云：饮后水流在胁下，咳唾引痛，谓之悬饮，此痰饮之流注为痛也。《脉经》云：肝脉搏坚而长，色不清，当病坠堕。若搏因血在胁下，令人喘逆，此死血之为痛也。
又云：䅽气者，胁下痛，按之则愈，复发为䅽气。此食积之气为痛。
外有伤寒发寒热而痛者，属足少阳胆、足厥阴肝二经病也，治以小柴胡汤，无有不效者。《局方》分左右治之，右胁痛以推气散，左胁痛以枳芎散。今缘此立法，通以小柴胡汤为主，各随左右调服本方。
肝实当归龙荟丸，清痰流注控涎丹，
桃仁抵当能行血，虚实因人勿浪言。
丹溪云：胁痛者，属肝木气实，有死血，有痰流注。
肝木气实者，因怒气大逆，肝气郁甚，谋虑不决，风中于肝，皆木气大实，故火盛肝气急也，宜用小柴胡汤加苍术、川芎、青皮、当归。痛甚者，肝火盛也，宜当归龙荟丸，姜汁下，是泻肝火之要药也，或用左金丸煎小柴胡汤送下。
《丹溪活套》治木气实者，用小柴胡汤加青皮、川芎、白芍药、龙胆草；甚者，煎成正药，入真青黛、麝香。
痰流滚者，因痰饮流注于厥阴之经，亦能使胁下痛，病则咳嗽、气急引胁下痛。《金匮》治悬饮证用十枣汤，果有清痰流注，痛甚者，宜控涎丹主之。盖痰在胁下者，非白芥子不能达。丹溪治湿痰流注，胁内作痛，或加味二陈汤，或用加味小柴胡汤。其有咳嗽胁痛者，用加减二陈四物汤，以疏肝气。
夫死血者，因恶血停留于肝，居于胁下而痛，病则痛甚不可按也，宜下之，用桃仁承气汤，或四物汤送下抵当丸。
丹溪治瘀血作痛者，或用加味小柴胡合四物汤，或用破血汤。
左胁痛甚者，即是肝盛木气实也，宜当归龙荟丸主之。
右胁痛者，即是痰与食积也，宜加减异香散主之。
肥白人气虚发寒热而胁下痛者，宜补中益气汤，以参耆补气，多用柴胡、甘草，加黄芩以退热，木香、青皮以调气。
瘦弱人寒热胁痛而多怒者，必有瘀血，宜小柴胡汤去人参，加桃仁、红花、青皮、川芎、大黄以行之。
性急多怒之人，时常腹胁作痛者，用小柴胡汤加川芎、香附、青皮煎服；甚不止者，以煎药送下当归龙荟丸，其效甚速。
气弱之人，胁下痛，脉细紧或弦，多从劳役怒气得之，用八物汤加木香、青皮、桂心甚效。（八物汤方见虚损门。）
胁痛、胃脘痛，惟妇人多有之，以忧思忿怒之气素蓄于中，发则上冲，被湿痰死血阻滞，其气不得条达。故治妇人者，必以行气开郁为主，兼以破血散火之剂为佐，用香附子、苍术、川芎为君，青皮、木香、吴茱萸（炒）、黄连作丸服之。

治胁痛诸方  ***************************
●当归龙荟丸　因内有湿热，两胁痛甚，伐肝木之气，肝实宜之。
当归　龙胆草　栀子仁　大黄（酒湿，煻火煨）　黄连　芦荟　青黛（各半两）　木香（一钱半）　麝香（五分，另研）　加柴胡　川芎　青皮（各五钱）
上为细末，泻肝火，用神麴丸；治胁痛，用炼蜜丸，如梧桐子大，每服二十丸，生姜汤下。
●左金丸　泻肝火，行湿，为热甚之反佐。
黄连（六钱）　吴茱萸（一钱）
上为细末，汤浸蒸饼为丸，如绿豆大，每服三、五十丸，淡姜汤下。
●推气散　治右胁痛，胀满不食。
枳壳（炒）　桂心　片子姜黄（各半两）　炙甘草（一钱半）
上为细末，每服二钱，姜枣汤调下，酒亦可。
●枳芎散　治左胁痛不可忍者。
枳实（炒）　川芎（各半两）　炙甘草（一钱半）
上为细末，每服二钱，姜枣煎汤调下，酒亦可。
●加味二陈汤　治湿痰流注，胁内作痛。
二陈汤（方见痰饮）。加南星、苍术、川芎。
姜水煎服。
●加减二陈合四物汤　治咳嗽引胁下痛。
二陈汤、四物汤二方相合，去地黄，加南星、青皮、香附、真青黛。
入姜汁服。
●加味小柴胡汤　治痰流注者。
小柴胡汤（方见伤寒门）。倍半夏，加陈皮、南星、苍术、茯苓、川芎。
姜枣煎服。
●加味小柴胡合四物汤　治瘀血作痛者。
小柴胡汤、四物汤二方相合，加桃仁、红花、乳香、没药。
煎服。
●破血汤　破血行气，治死血作痛之证。
桃仁（去皮尖，研）　红花（酒洗）　川芎　香附（童便浸）　青皮（各等分）
上㕮咀，水煎服。
●加味异香散　治右胁下痛，属痰与食积者。
莪术（炮）　益智仁　三稜（炮）　甘草（各一钱）　青皮（去穰）　陈皮（各五分）　石莲肉　厚朴（姜汁炒，各二分）
食积，脉弦，按之痛益甚，加神麴、麦蘖各炒、山楂肉、苍术、香附各五分。
痰积，脉滑，按之痛不甚，加半夏曲、南星、茯苓、苍术、香附各五分。
上㕮咀，生姜三片，枣一枚，白盐少许，水一盏半，煎一盏，去渣，温服。


卷之三十三  ——————————————————————————————————————————————————————————————————————————————————————————

大小二便秘  ***************************
肾窍双开于二阴，溲便秘结属肝经，
小便不利须调气，大便难时在血分。
按《难经》云：下焦如渎。下焦本肾之位也，水穀之所出，故曰沟渎也。《内经》云：肾开窍于二阴。前阴者，小便所出也；后阴者，大便所出也。故老人肾虚，多小便不禁、大便秘之病，气血不足也。如或大小便秘者，不可强利之，利之则肾虚而秘益甚，所谓转下转秘者是也，六味地黄丸调之。经又云：肝有病则大小便难。故风病者，多遗尿、遗屎之证，肾败故也，不可治，宜搜风顺气丸主之。仲景治脾约病，麻仁丸，内有羌活，治在肝也。
如肾肝有实热，大小便不利，宜利之，八正散主之。
小便不通，经云膀胱为州都之官，津液藏焉，气化则能出矣。此小便不利，治在气也。故五苓散专主利小便，乃足太阳膀胱经气药也。丹溪云：二陈汤加苍术、白术、升麻、柴胡，则大便润而小便长，此升提其气，使清气升而浊气降也。故古人有治小便不利用吐法，此开其上窍，通其下窍之法。经云：升降出入，无物不有。非智者，不足以语此。
如小便赤涩不利者，曰癃，此心移热于小肠，小肠移热于膀胱，宜导赤散主之。昔东垣先生治一人小便不利，用滋阴大补丸而通。（详见病机赋。）
圻水县监生李少华，六月病暑，大发汗后，神昏，两手挛痛，小便涩，撒尿时大叫，以手捏其茎，久之滴一二点，出甚苦，家人皇备后事。请予治之。予语其妻子云：无妨，此误汗证也。盖暑伤元气，汗之过多，其气益虚；神昏者，暑伤心。心藏神，心恶热则神昏矣；手挛者，汗后津伤证也；移热于小肠，小肠移热于膀胱，故茎中涩痛者，尿不得出也。乃用调元汤合生脉散，连进六服而安。其方用人参、黄耆、麦冬、甘草梢各等分，作大剂服。
大便秘者，血病也，宜东垣通幽汤、润肠丸主之。
郧阳抚治都宪武公病大便难，召予往。予见公性太急，乃告曰：台下之疾，肝火太甚也。经云：肝病者，大便难，宜霁威戒怒以养其肝，清心寡慾以养其肾。公曰：不然，吾乃北人，与尔南人不同，常服枳术大黄丸甚效。予曰：不可服也。地有南北之殊，人之脏腑虚实相同也，如此攻击，只恐转下转秘。语不合而归，语其幕府曰公不久归。未半年而卒。
本县汪玉虹病大便难，更数医，服通幽汤、润肠丸皆不效，请予问之。予究其人，言微气弱，乃内伤证也。诊其气口，脉浮大而软。予语曰：此气不运而血不润，气血两虚故也，宜极补之。彼曰：其如腹胀何？予曰：不妨，只服补中益气汤倍加当归，吾待便大通而去。玉虹半信之，连进补中益气汤，五日后大便通矣。喜而谢之。
木香槟榔丸治气分，遇仙丹治血分大便秘也。


卷之三十四  ——————————————————————————————————————————————————————————————————————————————————————————

摄生辑略（摄生却病延年方论）  ***************************
（摄生却病延年方论）
无极之真，二五之精，妙合而凝，以成男成女者，元气之本根也。五穀之养，五畜之助，五菜之充，五果之益，穀气之所资也。无元气则化灭，无穀气则神亡，二者相须，当相交养者也。人之身中，肾为元气之根，脾胃为穀气之主。故修真之士，曰先天真一之气者，即此元气也；曰刀圭者，即脾胃戊己穀气也。澄心静虑，惜精爱气，所以养此元气也；饮食必节，起居必谨，所以养此穀气也，故能无病度百岁乃仙去矣。此养生之术，当有教外别传，而摄生之功，乃在服饵金石不与焉。
●补肾地黄丸　男子服之则壮阳益精，女子服之则月事以时下，能令有子，小儿服之能治胎禀怯弱之病。此方不寒不燥，乃补肾之要方也。
熟地黄（酒洗，八两，再蒸，焙乾，取末，忌铁）　山药（刮去赤皮，四两）　茱萸（去核，取肉，焙乾，四两）　白茯苓（去筋膜，四两）　巴戟（去心，取肉，四两）　杜仲（去粗皮，切，盐水炒丝尽，取末，三两）　川牛膝（去芦，酒洗，焙乾，三两）　肉苁蓉（酒洗，去外鳞，破去内白膜，曝乾，二两）　芡实（取肉，三两）　甘州枸杞（焙，二两）　远志（去芦，取肉，二两）
共为极细末，蜂蜜炼和，杵千馀下，丸如梧桐子大，每服五十丸，空心食前温酒送下，盐汤亦可。忌食萝卜。
●金锁秘精丹　治梦遗泄精。此有三证：如喜独寝，矜持太过而或遗者，如瓶注水满而溢也，不须服药；情有所感、心有所慕而遗者，如瓶倾侧而水出也，宜服前地黄丸，更须清心寡慾，一妄不生，否则，日久亦成虚泄矣；若因下元虚损，酒色放恣而遗者，如瓶之破损而渗漏水出也，宜用此方以塞其流，兼用前地黄丸以固其源。夜则侧卧，伸下一足，屈上足以挽下足之膝，一手掩其脐，一手握固攀起其茎，勿挨肉，甚妙。
莲肉（去心）　芡实（去壳，各四两）　真桑螵蛸（炙，一两）
共为细末，取金樱子黄熟者一斗，轻杵去外刺，又剜去内子，于木臼杵烂，以水一斗，煮耗五升，用布滤去渣，再熬成膏，和药杵千馀下，丸如梧桐子大，每服五十丸，空心盐汤送下。更以猪腰子一枚，煨熟压之以助药力。
●法制何首乌丸　久服令人须发不白。
何首乌（赤白二种各取停匀，用竹刀刮净，忌铁）　川牛膝（去芦，视何首乌折半，大黑豆一斗，水浸湿，用大柳木甑一个，作平底筚，先铺黑豆一层，即铺何首乌一层，又放牛膝一层，又铺黑豆，如上，安置放锅中，慢火蒸，以酒浇之，蒸至豆烂，取出，曝乾，去豆不用）　赤白茯苓（先去皮，各研，取去筋膜，各用牛乳拌匀，蒸过，取出曝乾）
称何首乌四两、茯苓二两、牛膝二两，共为细末，炼蜜丸，如梧桐子大，每服五十丸，空心食前温酒送下。忌食猪、羊血。
●法制鹿角胶丸　添精补髓，却老延年。
鹿角（新解者，一付，锯断，以寸为度，用糯米泔水浸一暮夜，刷去角外黑垢，劈成薄片，每角一斤，用桑白皮四两，芡实肉红者二两，黄蜡四两，放瓦罂中。又用生地黄二两，熟地黄二两，天门冬，去心，二两，麦门冬，去心，二两，另用瓦罂煮汤，以水五升煮三升，入鹿角罂内，用干桑柴慢火煮，一罂鹿角，一罂药物，并以桑柴火煮，待鹿罂水耗三分之一，即以药罂中热汤添之，切不可入冷水在角罂中。药罂添水煮角，罂添汤煮至一日一夜，以角酥软嚼碎为度，以净布滤去渣，再入银铛中，慢火熬成胶取起）　山药（四两）　山茱萸（去核，焙，二两）　肉苁蓉（如前制，一两）　莲肉（去皮心，二两）　芡实（去壳，二两）
共为细末，和鹿角胶杵匀为丸，如梧桐子大，每服五十丸，空心温酒送下。
●参苓白术丸　健脾胃，益气血，长肌肉，悦颜色。
人参（去芦，二两）　白术（不用油者，去芦，三两）　白茯苓（坚白者，去皮，三两）　粉草（去皮，炙，一两）　陈皮（去白，一两半，留白，一两半）　山药（如前制，四两）　莲肉（去皮心，三两）　缩砂仁（一两）　枳实（去穰，麸炒，一两）　当归身（酒洗，二两）　川芎（大而白坚者，一两）　山楂子（蒸取肉，一两）　真神麴（炒黄色，二两）
共为细末，荷叶浸白粇米，即以荷叶包米，就以米水中煮熟，取出杵烂，和药为丸，如梧桐子大，每服五十丸，温酒送下，米饮亦可，不拘时。
●健脾辟穀方
山药（刮去赤皮）　莲肉（去皮心）　芡实（去壳）　白扁豆（去壳，炒）　绿豆（去壳，炒，各味八两）　薏苡仁（去壳，十二两）　小茴香（炒，四两）　白粳米（炒黄，二升）
共磨为细末，每五钱，滚白汤调服佳。或用白汤调，蒸糕食之亦妙。
●神仙醒酒方　解酒毒，醒酲。
葛花（五两）　赤小豆花　绿豆花（各一两）　家葛根（捣碎，水澄粉，八两）　真柿霜（四两）　白豆蔻末（五钱）
各取细末和匀，用生藕汁和捣作丸如弹子大，每用一丸，嚼而咽之。


卷之三十五  ——————————————————————————————————————————————————————————————————————————————————————————

医案略  ***************************
肖敬吾，嘉靖丙午科举人。庚戍冬得风疾，请医治之，未尽。辛亥春，右肩膊掣动，唇吻随动，请予诊之。脉浮缓而涩，予曰：此风邪在太阴经也。太阴肺经，脉浮而涩，肩膊动者，肺病也；足太阴脾之脉缓，唇动者，脾病也。主方以黄耆（蜜炙）、白芍药（酒炒）、甘草（炙），作大剂服之。敬吾乃问：何以不用治痰治风之药？予曰：此奇方之大者，缓则治其本也。盖风伤卫，肺者，卫气之主也。黄耆之甘温以补肺；芍药味酸，曲直作酸，酸者甲也；甘草味甘，稼穑作甘，甘者己也。甲己化土，所以补脾。经曰：诸风振掉，皆属肝木。肝苦急，食甘以缓之，用甘草；肝欲收，酸以收之，用白芍药。敬吾闻之喜，守法调理，至夏四月而安。
黄州府管粮通判胡，嘉靖壬子冬，署掌罗田县印。素嗜酒，十一月望日，文庙行香，暴得风疾，口唇牵动，言语蹇涩，召予治之。诊其脉，弦紧而滑。予告之曰：此得之脾虚有痰，因寒乃发也。公不能言，乃索笔书曰：我平昔少食，但喜饮酒。予用二陈汤，改半夏为南星，加白术、天麻、防风，一剂而定，口能言矣。时士夫有荐医张鹏者，倡为酒痰之说，欲加瓜蒌。予阻之曰：瓜蒌性寒，脾恶寒，方今隆冬，用寒远寒，瓜蒌不可加也。张弗从，予以告公曰：服此汤，前病若再作，勿罪不先说也。公亦弗听。延至十七日，进药少顷，病果复作更甚。公怒，以手指全，命急治之。予曰：寒痰正盛，非吐不可。公索笔书曰：此劫法也，不可妄用以求霸功。予告曰：诸风振掉，皆属肝木。木郁达之，吐也。公首肯之。予用二陈加桔梗作汤，先以软帕勒公之腹，服汤后，以鹅翎探吐之，吐去稠痰三碗许，其病始定。公能言，责鹏令去，专任全矣。予用六君子汤加黄耆、桂，调理至十二月朔，复出治事。
一妇人年四十馀，形黑而瘠，性躁急。嘉靖庚申五月，左腿发内痈，溃后，起坐。予曰：疮口未合，当禁风。其妇自恃强健，不听。忽一日眩仆，目札口喎，身反张，手足挛曲，其家人请予治之。予曰：此破伤风，痓病也。乃用桂枝汤加熟附子、黄耆、防风，一剂而病减，再服十全大补汤，三剂而安。
嘉靖辛酉年二月朔后，大雪平地尺余。一妇人病，至十三日，其家人来求药，告以病状：初头苦痛，至今十日，昏睡不醒，喉中痰响，手足俱冷，其身僵直。予思：此妇人元气素弱，必因远行而得。问之，果于初三日冒雪往亲戚家，归即病也。予曰：此寒初中足少阴、厥阴二经也。默默喜睡者，足少阴肾病也。头苦痛，厥逆僵直痰响者，厥阴肝者也。乃以十全大补汤去地黄、芍药，加细辛、半夏、乾姜，与三剂去。五日后来求谢，曰病安矣。
本县知县唐肖峰，嘉靖丙寅年二月丁，祭后得伤寒，医进九味羌活汤不效；又云内伤挟外感，进补中益气汤不效，又进柴苓汤去人参，其病略减。四日，复发热，头苦痛，医欲下之，未决，始召全治。诊其脉，洪长而弦。全告曰：公元气素虚，因起太早，感寒得之。今病在阳明少阳也，乃并病也。乍热乍凉者，少阳也；头苦痛者，阳明也。宜服小柴胡合葛根葱白汤。公曰：吾平生多痰火病，勿用人参。全告曰：公元气不足，乃虚火也。实火宜泻，虚火宜补，公勿疑，愿呈结状。公虽强从，心尚恐也。一剂而病愈，公乃与全斟酌服饵之方。公曰：吾平日服四物汤加黄柏、知母滋阴降火之药，参、耆不敢犯也，汝当议处一方来。全曰：病有虚实，以脉察之；药有补泻，以脉主之。诊公之脉，弦滑而弱。弦者肝脉也，公性急躁，肝火太旺，乃龙雷之火，遇木而燔，遇水而炽，遇金石而销，非若人火可以水灭也。经云：肝苦急，急食甘以缓之。又云：甘能泻火。故非人参、黄耆、甘草之甘温不能制也。脉滑为痰，弱为虚，只因中气之虚，气不归元，血不归经。气失其平则为火；血失所归则为痰，此公之病源也。呈进一方以人参、黄耆、甘草为主，补元气而泻火；陈皮（去白）、白茯苓以行气利痰；麦门冬以清肺平肝，少加黄柏、知母以滋肾水，使一水可以胜二火也。公喜从之，在县三年，只服此方。尝笑谓全曰：吾当时怕用人参，常病痰火；今服过人参二斤余矣，痰火俱无，汝之力也。
本县县丞李天泉，嘉靖壬子管造黄册。六月中暑，腹痛。公有婢妾。医谓病寒，进理中汤一剂，腹痛止。又发热，一身骨节尽痛，医又进十神汤，发汗后热退，身不痛矣。全适往县问安，公称病愈。全观其面色带赤，知病未解，请诊。其脉洪滑而数。经曰：大则病进。今发汗后脉犹洪数，知病方进，公自称愈，未敢言病，全退，未食顷而病作矣，满腹急痛，状如奔豚，上下左右，众手按摩。急召全至，公大呼曰：汝先诊脉，不言而去，知我病也。吾在千里之外，一介之命悬汝之手，幸急救我。全告曰：无伤。乃进建中汤一服而痛定，公熟睡，越宿方醒。公呼全号，幸留调理，勿亟归也。其日止药，次日又省祭官万朴，善医，来问公疾，诊脉时且骇且顾，公亦疑惧。予乃诊之，谓朴：汝怪其脉之促止乎？公之心下怔忡，故脉如是。公即应曰：我心下跳乱不宁。即命取药。予制一方，用人参、麦门冬、甘草、白芍药、生地黄、五味、獖猪心煮汤煎，只一服而心不跳，促脉不见矣。公曰：何其神也，全曰：心恶热，用热远热，向服理中、十神，皆犯时禁，故病复作也。朴亦心服。公谢帖云：吾病正亟，烦子调治，若燎原之火而沃以清冷之泉，信乎！医出于儒，令人敬服。
蕲水县监生李少华知医。隆庆二年六月得暑病，用医王嘉桂，相议服九味羌活汤一剂，汗出不解，谓药剂小，发汗不透，复作大剂服之，汗大泄而热转甚。连进三剂，病益亟，如痴如狂，舌强，言语蹇涩，手足掣动，小便不利，茎中痛，呻吟，以手捏之才下一二滴，不能食，惟饮水。请予往治。诊其脉，微弱而迟。人问曰：病可治否？予曰：坏病也。人问曰：坏病难治？予曰：医之过也。盖心恶热，壮火食气，方今盛暑，火气正壮，虽云发表不远热；岂可重发其汗乎？心主汗，汗之过多则伤心也；心藏神，如狂如痴者，神乱也；舌内应乎心，汗多则血虚不能荣于舌，故舌强不能言也；手足掣动者，汗多故筋惕肉瞤也；渴饮水者，汗多津液涸也；小便不利者，心移热于小肠，小肠移热于膀胱。膀胱者，州都之官，津液藏焉，气化则能出矣。今汗太过则津液少，壮火食气则气不化，故茎中痛而溺不得出也。乃制一方，用人参以补元气，当归身、生地黄以养心血，麦门冬助人参以利窍，使溺得行，助生地黄以入心安神，熟甘草以泻火止惕，生甘草梢以去茎中之痛。连服五剂而安。
本县监生汪怀江，隆庆元年五月中暑，复伤食。一医用五积散发其汗，热转甚，又一医用大柴胡汤以下之，热既不退，利又不止，且后重，请予往治。诊其脉，浮滑而数；视其证，喜裸体而卧，肤燥无汗，两足冷。予曰：前医汗之误，汗不出而反增内热；后医下之轻，下未尽而利为挟热。急则治其标，乃用黄芩、芍药、甘草作汤，一服而自利止。复诊其脉，浮滑而数未改也。予谓人曰：此病属阳明。原无汗证，因误汗而成可汗之证；原有下法，因轻下而立再下之法。或问其故，予曰：方今盛夏气热，乃用五积散燥热之剂，阳气外散，阴津内竭，阳强阴弱，故皮肤乾燥而无汗也。当先养其阴以制其阳，使阴阳和，汗出而表和也。然后攻去陈莝以复其阴，以制其阳，邪去而里和也。遂以凉膈散去大黄、芒硝，加知母、石膏、淡豉、竹叶，一服微汗而身润矣。方议下之，又请医至，称是阴虚火动，不可下也，用四物汤加炒乾姜，触动阳明之火，齿缝血出，足益冷，成阳厥也，乃从吾言，作凉膈散服之，利三行而病痊。
县学生员胡应龙，嘉靖丙辰年五月，初患热病，请万小竹治之，良医也，半月未愈。予往问之，乃业师胡柳溪之后。见其身侧向左卧不敢转动，其父近东责其不能调理而病反复也。予诊其脉弦数，知病未退，非犯禁忌也。次日鼻衄出，予密问应龙，应龙答曰：我病亦向未退，或三日，或四日则鼻中血出，其热暂退，又发热也。我左胁刺痛，故侧卧不敢动耳，我父只听小竹之言，责我不会调理，无可奈何，死生命也。吾思脉弦而数，病在厥阴。胁痛者，足厥阴肝病也；鼻衄者，手厥阴包络病也。经曰：太阳病，衄者解，病在表也。今病热不以衄解者，病在里也。时衄未止，小竹用熨法，予止之。取出栀子一个，妇人发同烧存性，研末，竹管吹入鼻中，衄止，即乃议治其胁痛。小竹主小柴胡汤加枳壳、桔梗。予曰：不如以当归龙荟丸方作汤饮。小竹曰：甚妙！一剂而胁痛止，能转动矣。应龙称谢曰：我侧卧不能动，今八日矣。予再诊其脉，弦去而浮数。予曰：当以汗解。小竹曰：衄家不可发汗。予不应，近东心服吾之治有法，密问吾曰：诚可汗否？予曰：此法在仲景《伤寒正理论》中，而推广之不与人言也。仲景曰：病人脏无他病，时发热，自汗出而不愈者，此卫气不和也，宜桂枝汤主之。详味仲景之意，今发热自衄而不愈者，此荣气不和也。夫荣行脉中，荣者，阴也；卫行脉外，卫者，阳也。卫气不共荣气谐和，则当用桂枝汤以治其阳；荣气不共卫气和谐，则当用黄连解毒汤合白虎汤以治其阴，使荣卫和则愈也。乃以解毒汤、白虎汤，二方相合，作汤饮之。先告曰：当以战汗解，勿惊也。连进二剂，果得战汗而愈。
本县致仕县丞黄凤山，嘉靖丙午年二月得伤寒病，先请省祭官万黄崖治之，良医也，病愈。请予治其子病，黄崖在座。予视凤山面色犹惨而不明润，谓之曰：兄疾未尽也。凤山忙应曰：请治吾儿，若吾安矣。予再谓之曰：明日请诊之。凤山曰：诺。次日先请予至，诊其脉，右手气口脉大且虚，两尺时见一动脉，予曰：兄之脐下，夜至丑寅时有动气作痛乎？凤山吐舌半饷，曰：果有之。予曰：此龙雷之火动于两肾至阴之中而欲发也，当早治之。黄崖至，诊其脉曰：平和无病。凤山以予之言中彼之病告之，黄崖固执曰：病安矣，不必多疑。予遂辞去。至四月病作矣，似疟非疟，食少，病渐进；五月大发热，口乾舌燥，头苦痛。先请黄崖治无效，复请予治。予谓黄崖曰：此内伤病也，宜用补中益气汤为主，随证加减治之。先于本方内加炒黄柏、知母、麦门冬，连进五剂，口舌滋润，热少减，但头痛不止，本方改白术为苍术，加川芎、蔓荆子、细辛、黄柏（酒炒），一服而减，三服而头痛止。复用前方，再加五味子，服十馀剂。予诊其脉，曰：病将退矣，当作冒汗。凤山曰：昔病已退，谓吾有病；今病未退，谓当退，何也？予曰：以脉知之。昔谓有病，既验；今谓病将退，当信也。但冒汗可怖，予先说破，安尔家人心。后作眩晕，面黑，口噤，目闭，僵卧，手足强硬逆冷，六脉俱绝，家人谓其死，皇皇无计。予止之曰：此佳兆也。须臾，大汗出而病愈。
本县平湖乡耆老，嘉靖甲辰年二月病伤寒，请予治之。诊其脉，弦滑而数，问其病，发热、头眩，口渴。予曰：病似两感，无恶寒证，乃酒伤寒也。答曰：果因酒后受寒。乃作葛花解酲汤一剂，得微汗而稍安。过三日后，两胁痛如刀刺，亟请予，连呼救我，畏死之心可哀也。请诊其脉，全曰：不必诊也，此是酒病未尽耳。盖酒性热而有毒，乃无形之气也；其体则水，乃有形之物也。向得微汗，其气已散，其体犹存，两胁刺痛，乃停饮也。取芫花二两，醋炒焦黑，大枣十枚，水一盏，煎服。只一服，利下清水而愈。
阴阳胡松山次子胡龙，嘉靖丁未年六月病热，请予与万小竹同治。身壮热，自汗出，大渴，喜裸体。诊其脉，弦大而虚。予制一方，小柴胡汤内摘柴胡、人参，白虎汤内摘知母、甘草、栀子豉汤内摘淡豆豉，共五味子、淡竹叶，作名三合汤。小竹喜曰：此方甚妙。服一剂而病愈。
县学生员董西麓一子十七岁，嘉靖乙丑年三月病伤寒，请予治。诊其脉浮大无力；问其证，无恶寒，头痛，但身热，口渴，四肢倦怠。予曰：似白虎汤证而脉虚，乃饥渴劳力得之。黄耆（炙）、当归（酒洗）各一两，作汤服之而愈。
蕲水县李养晦，乃致仕知县李桂西侄也。嘉靖癸丑年二月患伤寒。桂西素习陶节庵书，与王医、洪医同治病者。苦右胁痛，用节庵法，小柴胡汤加枳壳、桔梗服之，无效。病十六日，请予往治。诊其脉，沉弦且急。予曰：经云沉弦水蓄支饮，急弦，必饮水过多得之，乃蓄水证也。间曰：曾服何方？桂西曰：向服小柴胡加枳、梗，不效。予曰：只用此方再加牡蛎以泄其蓄水也。只一服而痛止。桂西叹服，洪、王二医曰：诚不及也。
本县生员胡晏，乃三溪乳父也，年五十。嘉靖壬寅四月病伤寒，十六日不解，其证乍寒时，即以衣被厚覆，矇头而卧，不胜其寒；乍热时，即彻去其衣被，裸露其身，更用扇，不胜其热。一日一夜如此十馀次。请医张胜霄、万小竹，皆谓不识其证，三溪自知医，亦云不识，相议云：万密斋看得书多，何不请来治之！即遣人请予至。语其病状可怪，待诊其脉，予曰：不必诊脉，此易知也。夫恶寒，病在表也，何以无头痛证？恶热病在里也，何以无烦渴、便溺不利证？此病在半表半里，阴阳混乱也。故阴气乘阳则恶寒，阳气乘阴则恶热，宜用小柴胡汤以治其半表半里之邪，栀子、豆豉以治其阴阳错杂之邪。三溪顾二医曰：此论是也。即合药服之，其日寒热不再作而愈。
抚治郧阳等处右佥都御史孙，隆庆元年先任湖广右布政使，八月该入场考试。语全曰：吾尝提督陕西学政时，因阅考卷得目疾，但看招多时，则眼珠胀痛，今入场如何则可？汝用方来。全奉命，以八珍汤为主，去白术，川芎，用人参、白茯苓、甘草（炙）、当归（酒洗）、白芍药（酒炒）、生地黄（酒洗），加麦门冬、五味子、柏子仁、酸枣仁、黄连（炒）减半，共十一味呈上。公曰：何不用菊花、蔓荆子？全告：凡目疾，有外生者，有内生者。由受风热得之为外生，则宜发散，故用菊花、蔓荆子、防风之类，所谓火郁则发之也；由久视伤血得之为内生，宜以养血为主，所谓目得血而能视也。公闻之喜。及出场，语全曰：所主方甚妙，吾在场中，日服一剂，虽昼夜看卷，目不胀痛，亦不生眵泪也。遂记录之。
本县致仕州判汪城南内子胡，嘉靖癸亥年五十岁。八月病伤寒十馀日，不大便，腹中微痛，口乾心烦不得卧，请予治之。诊其脉，迟而微弱。予曰：经云：脉迟尚未可攻，虽有下症，无下脉也。乃以小承气汤去大黄加栀子仁，作大剂一服，微溏而安。
广东高要县知县陈瑞野，隆庆二年正月，朝觐在京都，一门子病伤寒。其县典史知医，与之发汗，七日后不愈，小腹满痛而呻，不敢下。时予同本县知县唐肖峰在京，请治之。诊其脉，两尺沉弦而急。问曰：曾渴饮水乎？其人答曰：甚渴，虽饮水，渴不止。予曰：此蓄水似疝证，诚不可下。乃以五苓散以利其水，加川楝子、小茴香以止小腹之痛。一服，其夜洞泄四五行，皆清水。次日又求治，予曰：不必再药，水尽泄自止。三日后果安。
蕲水县庠生李双溪，予亲家也。隆庆戊辰年五月病热，十七日神昏，睡不宁，口中喃喃，言微气短，大便不通十三日矣。有王医者，欲补不可，欲攻不敢，亟请予治。予曰：此内伤似外感证也，可补不可攻。不攻，则三焦之气不行，邪热内甚，故神昏且烦，多言少气也。乃用补中益气汤以补其正气之虚，作猪胆汁导法以通其邪气之实，取下结粪如羊矢者二三十枚，服补中益气汤二十帖而安。
蕲水县陈正夫，予母舅也。嘉靖戊申年十月病伤寒，九日后胸中痞胀，小便少，大便不通。予闻，往问疾。时麻城一医彭姓者在，作大柴胡汤下之。予察脉证，不可下，乃内伤病，中气不运，故上窍闭而下窍不通也。丹溪云：二陈汤加苍术、白术、升麻、柴胡，则大便润而小便长。与之一服而安。
英山县沉天禄，嘉靖癸卯年三月病伤寒。先请郑斗门治，名医也。汗下后病不解，身无大热，不惺惺，人来问者，但云谵语。以馀论之，乃错语也，若作知母麻黄汤证，非差后昏沉也，乃汗下之后，元气未复，神识不清，可与补中益气汤去升麻、柴胡，加麦门冬、生地黄、熟附子，一服而愈。斗门叹曰：名下无虚士，如此益信。
郧阳巡抚孙淮海公，尝有怔忡䐜胀之疾作，召全至，诊之曰：台下脉浮弦滑而急，肓之上，中有父母。又曰：上焦如雾。盖血为阴，故称母，心肺居鬲肓之上至高处，覆冒各脏，滋养百脉，如彼清雾，润肺太过则伤心血。血既亏损，真阴不足，不能下交于肾，此怔忡之疾所由作也。全闻台下曾患肺痈，不能宣布诸气，通调水道。经曰：诸气膹郁，皆属于肺，在上则生䐜胀之疾所由作也。故脉浮弦，为虚，为胀；滑为数，为火，为怔忡。考诸经文，参以脉候立方，用人参、知母以养肺之阳，当归、麦门冬以养心之阴，五味子、酸枣仁之酸以收怔忡，枳壳、桔梗之苦辛以开结消胀，黄连、山栀仁之苦以降浮散之火而止怔忡，以泻否塞之气而去䐜胀，柏子仁之辛、黄柏之苦以滋肾中之阴，上交于心，炙甘草之甘温以和合阴阳，均调升降则怔忡可止，䐜胀可消矣。公览之大悦，即取药制丸。
