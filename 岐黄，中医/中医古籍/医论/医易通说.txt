

上卷  ——————————————————————————————————————————————————————————————————————————————————————————

缘起  ***************************
余每谈医，辄引《易》义，听者多河汉其言。不知人身脏腑本于天地阴阳，而发明天地阴阳者，莫备于《易》。虽近出西学，窥测算量、光电化热、汽机制造，无不精奇。然推究其理，一一皆具于《易》中。故吾说《易》，每参西学。西人译《易》，译为变化二字，是西人已知《易经》为化学气数之根源。将来，西人必有通中国文字者，详译《易》文，当大有益于西学，乃知中国圣人贯三才，汇万汇，亘古今而莫能外。惜乎中国自元明后制艺设科，学术浮薄，于《诗》《礼》《春秋》，且不能身体力行，何况《易经》所言皆是性与天道，故注家空谈名理，罔得实迹。甚且翻衍卦爻与小儿斗七巧图更无以异，将一部《易经》置诸无用。岂知圣人作《易》，开物成务，无一语托诸空谈。愧吾尠学，未能通德类情，以尽发《易经》之旨。惟于《易》道，见有合于医理者必引伸之，为医学探源，为易学引绪。尤愿中国通儒共参《易》旨，泰西贤士同明《易》道，以参赞天地之化育，则诚盛德大业矣。

考辨  ***************************
上古之《易》，并无文辞，至文王、周公、孔子乃作彖象、爻辞、繫辞，皆是《易》之注脚。其实《易经》只有爻象卦图而已。当孔子时，必有先天八卦图、《河》《洛》九数、十数图、后天八卦图、六十四卦图。是以孔子《繫辞》第一章言天地定位，八卦相荡，是言先天八卦。第四章言《易》与天地准，知幽明之故，通乎昼夜之道，是言九数法天地之昼夜也。九数世名《洛书》，惟宋·刘牧以为《河图》。今考《繫辞》，先称《河图》，后称《洛书》。九数之义居先，是当改名《河图》，以与《易》义相合。第九章曰天一地二，天三地四云云，又言十数，象五行四时以成变化也。十数世名《河图》，惟宋·刘牧以为《洛书》。今考《繫辞》，十数之义居后，是当改名《洛书》。再观《下系》第五章曰：日往则月来，月往则日来，日月相推而明生焉。寒往则暑来，暑往则寒来，寒暑相推而岁成焉。先言昼夜，后言四时，则九数法昼夜当居于先，名《河图》：十数法四时当居于后，名《洛书》，义可想见。刘牧说本希夷，不为无据。先儒力辨其非，习于旧闻，不信刘说。又谓天乃锡禹《洪范》《九畴》，为龟书出洛之证，不知《洪范》原文并无龟书，《九畴》效法九数，亦非法龟书，何乃执天锡为出洛之据？余按：「图」、「书」二字，「图」谓圆形，「书」谓积画。九数分八方，其形圆，有五数，无十数，因龙马之形不方而背又属阳，图负于龙马之背，是以无腹下之十数，只有背上之五数也。若乎《洛书》分四方，有天五，又有地十，因龟之腹背皆有积画，背甲之画象天，腹版之画象地，背上之画其数奇，腹下之画其数偶，合为十数，以成天地对待之形。盖龟形本方，又有腹背之甲版以象天地，所以其数以天地分言也。今因从刘说，改九为《河图》，十为《洛书》。非敢阿好，实与《易》旨有合耳。义详于下。

总纲  ***************************
西学有《物理推原》一书，由一名一物次第推求，而归本于造化主，是万殊推到一本。《中庸》所谓其次致曲，曲能有诚也。中国圣人作《易》，由太极衍为八卦，由八卦重为六十四卦，范围天地，曲成万物，是一本散为万殊，孔子所谓吾道一以贯之也。太极者，谓天地未分之先，只浑然元气一团而已。由太极生出两仪，则有阴有阳；由两仪生出四象，则阴中又有阳，阳中又有阴。由四象生出八卦，邵子所谓先天八卦也。非仅空名，实有此八样气化以化成天地。于是乎天旋地转，阳为昼，阴为夜，遂有《河图》九数之位。积昼夜以成四时，天地转运，四时互更，又有《洛书》十数之位。天与地一往一来，将先天八卦之气，变而为后天八卦之运，则万物成矣。物相杂，卦相荡，合为六十四卦，三百八十四爻，则变化尽矣。《焦氏易林》又衍为三百八十四卦，二千三百四爻。然《内经》云：阴阳者，数之可千，推之可万，安能以爻象尽之。圣人举例发凡，备于六十四卦，广矣，大矣，莫能外矣。何必更加推衍。吾于《易》义，尤不过窥豹一斑，只就确然可据有关医学者，约略言之。所望医学昌明，允跻仁寿。至于《易》学，尤望海内群公阐明圣道，位天地，育万物，岂曰小补之哉！谨将臆说序列于后。

太极  ***************************
天地未分之先，无物无象，人谁得而见之。圣人原始返终，由有形推到无形，知天地初生之始，只是浑然元气一团，无以名之，尊称之曰太极。欲将太极写图，则当作，以象浑然☯元气之形。泰西算法从。起，从九止，谓天地之数皆起于。，即是起于太极之义。中国数起一，一字本作-，后人引长作一，其实古只一点，以象太极。故许氏《说文》云：惟初太始，道立于一，造分天地，化成万物。世称庖羲一画开天，皆指太极而言。至宋·周濂溪先生乃以为☯无极图，而另以为太极图，其说未尝☯不通。然图既分黑白，已有阴阳，是☯已生两仪，不得仍名太极也。虽草木之核，内仁多是两瓣。然五穀之实不尽两瓣，不得以核仁两瓣为象太极。凡核仁两瓣者，其中间必有微芽，是芽象太极，两瓣仍象两仪，故追写太极，必以为元气☯浑然之象。
又按：《易经》只推到太极而止，并未推到无极。盖太极者，造化之根柢也。若云无极则并根柢而无之，亦何关于造化。故周子无极之说，未免头上安头。
天地初生，无从目睹，惟将人物初生考验之，则太极之象可见。有如鸡卵，皆以为太极一团之象。然卵白象天，卵黄象地，黄为阴，白为阳，已分阴阳，便是两仪，不得名为太极也。惟未成卵之先，附于雌鸡背脊骨间，只有细子，小者如梧子，大者如弹丸，只是圆核一枚，并无黄白二色，乃为鸡卵之太极。人之初胎，一月为胚，亦只浑然一团，是为生人之太极。推之万物，返之两大，太极之义从可想矣。
太极者，肇造天地人物之真宰也。耶稣、天主，尊崇造化主，虚奉其名，不知其实。问如何肇造天地人物，则但曰神妙莫测。不知圣人言太极则真是造化主。如何肇造，如何神妙，皆有变化生成之实据，不徒托诸空谈。《易》其至矣乎。
男守潜按：西人生理学言生殖器中有核如卵稍虚。男子精以显微镜照之，有动物形如蝌蚪，为精虫，男女交则精虫入女之卵核，补其虚处而成孕。夫女之卵核即太极形，男女交成孕，即太极生两仪。男子之精虫如蝌蚪，女卵核虚处如蝌蚪，相补完两仪图。此图今以为太极也。详后。

两仪  ***************************
太极动而生阳，静而生阴，于是乎化生两仪。两仪者，一阴一阳也。原无形象，今欲拟诸形☯容，则当作，左为阳，右为阴。以北为阳之初生，以南为阴之初起，有此两仪，而天地万物皆自此生。故《内经·阴阳应象论》曰：阴阳者，万物之纲纪，变化之父母，生杀之本始。积阳为天，积阴为地。阴静阳躁，阴生阳长。阳化气，阴化形。阴阳者，血气之男女也。左右者，阴阳之道路也。水火者，阴阳之征兆也。阴在内，阳之守，阳在外，阴之使也。谨按：人身由一阴一阳，生出三阴三阳，三阴又分手足六经，合于坤之六爻。三阳亦分手足六经，合于乾之六爻。故人身一小天地，而天地只一阴阳。《内经》又曰：阳为气，阴为味，则辨药之性亦自此起。
《内经·生气通天论》曰：自古通天者，生之本，本于阴阳。阴者，藏精而起亟也。阳者，卫外而为固也。谨按：藏精、卫外，皆是言人身阴阳之功用，惟起亟二字，是言起于根源处。亟即古太极之极，言阳根于阴，阴根于阳，起于太极之义。中国圣人言两仪生于太极，明且确矣。泰西《旧约书·创世纪》曰：神造天地，其初空虚黑暗，神说要有光，就有了光。神将光暗分开了，神称光为昼，称暗为夜。此与太极生两仪之说相合。所明空虚黑暗，即《内经》起亟者也。中国圣人言太极是造分天地之根源，而泰西《创世记》另言有神造天地。夫太极之外，更有何神？宋·周子于太极外再溯无极，《创世记》于天地外另有一神，皆不免于托空。
问阴阳初分之时，究是何物何象？答曰：只是光暗二色而已。问曰：可是冷热二气否？答曰：先分光暗，后分冷热。譬如侵晨有光而不热，黄昏已暗而不冷，则知先有光暗，后有冷热。

四象  ***************************
既有阴阳互相感召，阳育阴，阴含阳，泰西名为发力，又名吸力、摄力，互相吸摄。于是阴中有阳，阳中有阴。故阴阳二气又分为四，名曰四象。凡此四端，尚元定形，未可以图写之。今欲拟诸形容，则当作，此图☯并非实象，不过以左为阳，而阳中又有阴；以右为阴，而阴中又有阳，略写四象之意。阅者幸勿拘执。邵康节有平方图，于四象之理尚能形容，今附如下。

先天八卦  ***************************
四象图（图缺）
两仪生四象，四象生八卦，由八卦生六十四卦。邵子皆有图，兹不具录。
既有四象，于是变生八卦。邵子所谓先天八卦也。今将邵子之图列于下端。
上图下二位，一阴一阳为两仪。中四位，太阳、少阴、太阴、少阳为四象，由四象而生出八卦上八位。乾、兑、离、震为阳之所生，巽、坎、艮、坤为阴之所生。又以乾、兑生于太阳，离、震生于少阴，巽、坎生于少阳，艮、坤生于太阴。次第相生，序列其数，则为乾一、兑二、离三、震四、巽五、坎六、艮七、坤八，邵子所谓先天八卦之数也。后人以先天二字，与《易经》先天弗违，后天奉若，义不相合，遂诋其非。然考八卦，实有先后二义，位次各有不同。虽天字之名不甚赅洽，不得谓卦无先后也。故《繫辞》天地定位二章，在帝出乎震章之前，足见帝出乎震章是言后天卦，当在后；天地定位章是言先天卦，当在前也。
推衍八卦之序，而知人之初胎在母腹中，第一月只是一点元阳之气以应乾一，有气即有液；第二月气又化液以应兑二，主泽液；第三月气泽合化为热以应离三；第四月振振而动以应震四，既震动则有呼吸，象风气；第五月子随母气有呼吸以应巽五；第六月胎水始盛以应坎六；第七月子之肠胃已具以应艮七，主中土；第八月肌肉皆成以应坤八。形体俱全，故凡怀孕逾八月生者，其子易养，不满八月则子难养。今医遇人体弱，以为先天不足，所谓先天，即指胎元而言。
再按：人在胎中先生头，为乾一；次生肺，为兑二，次生心，为离三；次生肝胆，为震四、巽五；次生肾，为坎六；次生肠胃，为艮七；次生肌肉，为坤八。西医剖视，大略如此，颇合先天八卦之象。
数者，所以纪气也。苟无其气，则数只空名，非造化之确数矣。有如先天八卦之数，皆实有其气可凭。乾居一数者，盖肇造天地之先，太极初分，先有天阳，只一点光气而已，故乾居一数，有此一点光气。次有润泽之气，故兑泽居二。光泽二气合化为热，于是生火，故离火居三。火气发则震动，故震居四。有发动即有往来，是生风气，故巽风居五。雷动风散，雨水斯降，故坎水居六。有流即有止，有水即有山，故艮居七。山水具而地体成，故坤地居八。古人未有此说。余览泰西《旧约书·创世纪》云：神造天地之始，空虚无物。神曰：要有光，就有了光。此即《易经》先天卦乾居一数之义。摩西耶稣出于西土，未读中国《易经》，其言创世，先言有光，恰符乾一之数，非聪明绝世，安能言此。惜其说出于想像，不能次第推详，故其后言神要有水，要有火，要有山，要有地，与《易》之序不合。揆之造化，次第未符。不如中国圣人所列先天八卦，次第相生，与造化丝毫不差。今人不究《易》义，抑知《易》道精博，佛释、耶稣之教，何一而不赅哉。
问曰：先天八卦之数由一至八，皆顺数也，《繫辞》何以有数往者顺，知来者逆之说？答曰：由一至八，此天地并未成形之先，原无定位，只是一气相生，故画卦则一阴一阳，次第相加，而造化则由一至八，阴阳相生。此生阴生阳之数，并无顺逆者也。惟天地已成形后，则有定位，有定位则阴阳对待，八卦相错，于是乎分阴分阳。阳数顺行，阴数逆行，阳为昼，阴为夜，阳法天，阴法地，天旋地转，寒往暑来，《易》所谓数往者顺，知来者逆也。另图如下。
图一（图缺）
上先天八卦方位象数图义原出于《易》，并非邵子创说。《繫辞》曰：天地定位，山泽通气，雷风相搏，水火不相射，八卦相错，数往者顺，知来者逆，即此之谓也。
问曰：震、离、兑何以当居左？巽、坎、艮何以当居右？答曰：此以其数定之也。阳数顺主生，当居左，故自乾至震位在左；阴数逆主成，当居右，故自坤至巽位在右。以其数之顺逆分为左右，八卦随之，遂成对待之形。以六子论则乾坤者，父母也。艮、坎、震三男卦皆依于坤母。巽、离、兑三女卦皆依于乾父。阴求阳，阳求阴，故《易》曰：乾称父，坤称母。震一索而得男，故谓之长男；巽一索而得女，故谓之长女；坎再索而得男，故谓之中男；离再索而得女，故谓之中女；艮三索而得男，故谓之少男；兑三索而得女，故谓之少女。索者，求也，取也。天索地气，地索天气。泰西天学名为发力，又名吸力，又名摄力，实即《周易》所谓索也。西人谓天空纯是冷气，地心纯是热质，皆是阴阳互换之证。惟西人言天，冷际上仍是热际，则出于臆断，并无考验，且与吸力、发力之说相阂，安有冷际上又有热际之理。即云冷际上又有热际，亦欺人语，谁往试验。不知中国圣人衍出先天八卦，凡阳卦皆依附于坤，凡阴卦皆依附于乾，而天纯冷，地纯热，阴阳互换，象已见于卦图，不待西人乘气球，凿地穴，始知之也。堪舆家《青囊经》虽伪书，然颇通《易》。其曰：天依形，地附气，阳育阴，阴含阳。即此之谓也。
问：数往者顺，知来者逆，何者为往，何者为来？答曰：日往则月来，月往则日来，寒往则暑来，暑往则寒来，皆言天地之往来也。以一日论之，自子至午，上半日天左旋，行震、离、兑之位，其数逆，为来；自午至子，下半日行巽、坎、艮之位，其数顺，为往。此天之往来也。若乎地之往来，地右转，自子至午，上半日行艮、坎、巽之位，其数逆，为来；自午至子，下半日行兑、离、震之位，其数顺，为往。地与天相对待而互相往来，以成昼夜。由一日推至一年，由一年推至一运，以至于十二万年为一元，天地往来之数不外于此，人事之代谢亦不外于此。圣人所以能前知，岂怪诞哉。
问曰：先天八卦之方位，有可实验之证乎？答曰：观于天地而知矣。坤位在北，故地球偏居北方；乾位在南，故天顶正在南方。是以考中星者必以正南为天顶。水源生于西，坎在西也；日出于东，离在东也。虽《洛书》之数以水属北方，然《洛书》配后天八卦主四时，言水生成之时则在北方，非谓水气出于北方也。先天八卦以气言，则水之气实生于西，故天下之水源皆在于西。泰西人论海亦谓常往东流，可知水源在西矣。《洛书》以火属南方，亦主时令言。若以气言，则火实生东方。东方属木，钻木取火，即是离火在东之验。艮在西北，故西北多山；兑在东南，故东南多湖泽。西人天学谓天有恒风，起向西南，树枝不动，亦有此风，一刻行六里，可谓先天巽在西南之实证。西南在《河图》当二数，汉·管辂占云：巽二起风，即指先天巽方而言。震在东北，应寅方，立春万物萌动。先天震与巽对待，巽之恒风吹向震东，震气搏之，复还于巽，震巽合而为恒卦，即取恒风之义。中国人久不考验，赖有泰西天学考出恒风，而益见圣人名卦之理。
先天主气，后天主运，运主成物，气主生物。凡天地间物，其秉气以生者，多秉于先天卦气也。有兽如鹿，是秉先天坤震之气，震居东北，在今关东，与正北坤卦相合，是为复卦。鹿秉此气，故鹿茸以关东者为佳。冬至一阳生，复卦值月，故鹿解角生茸以应之，用能补阴中之阳气。麋是秉先天乾巽之气，先天巽居西南，在今云南吐蕃，与正南乾卦相合，是为姤卦。糜秉此气，故麋茸以吐番者为佳。夏至一阴生，姤卦值月，故麋角解而生茸，用能补阳中之阴血。柑、橙、橘、柚皮皆青，有铜绿之色，是秉先天兑金之气。先天兑在东南，当四绿之位，故皮绿，内含汁液，是为兑泽，熟则转红，是转为后天兑之七赤也。柑橘不逾淮，以淮北乃正东方，属先天离卦，兑泽遇离火，则为泽火革。是以橘逾淮北，则变为枳而甘泽减矣。他如荷、藕秉先天离气，梨、菔秉先天坎气，趁此以求，则药性可得其真。
先天八卦，以对待为体，盖大造之匡廓也。既有此匡廓，于是天旋地转，以生昼夜，遂有《河图》之九数。昼夜既生，积为四时，遂有《洛书》之十数。
河图（图缺）
此世所传《洛书》图，惟宋·刘牧以为《河图》。先儒皆诋其非。然刘牧云得于陈希夷。希夷颇悉阴阳之蕴，其说当是。《易》称《河图》在前，《洛书》在后。今考气化，此数实应居前。故从刘牧改名《河图》，盖理求其是而已，何必有成见哉。
中五立极，临制四方。戴九履一，左三右七，二四为肩，六八为足。阳数象天，阴数象地。阳数左旋，从北方起，一在正北，三在正东，九在正南，七在正西，而复还于一，为一周。阴数右旋，从西南方起，二在西南，四在东南，八在东北，六在西北。以对待计之则为十，以纵横计之则为十五。五、十者，天地相合之数，万物之根柢，即太极之功用也。
男祖鉴曰：《河图》之数，法天象地，天旋地转，互相乘除。阳数起于三，三三如九而得九数，三九二十七而得七数，三七二十一而得一数，一三如三，而得三数，皆左旋以法天，故日东出而西没也。阴数起于二，二二如四而得四数，二四如八而得八数，二八一十六而得六数，二六一十二而得二数，皆右旋以法地，故地右转以迎天也。西洋天学但谓地球每日右旋一周以成昼夜，而不知地右旋则天左旋，不得但言地转，不言天转也。天旋地转，日往月来，《易》所谓日月相推而明生焉，即指《河图》而言。《九数通考》云：天围三而因以三乘，地周四而折半起算，因以二乘。折半之说太迂曲。盖天起于一，原无乘除，至三数始有乘除，故天数以三为乘也。地数起于二，已有乘除，故地数即以二为乘也。
上条经，先父信笔附入，故仍原稿不低格。祖鉴系守潜原名
问：天围三，地周四，《易》义有取于此否？答曰：有。《易》法天地，故首乾坤。凡阳爻皆从乾来，法天之象。天围三，以三乘之极于九，故阳爻用九。凡阴爻皆由坤来，法地之象。地周四，以四乘之极于十六，故阴爻用六。天三极于九，内含五数，地四极于六，内含十数，《易》用九六者，所以尽天地之数也。
问曰：天地只一区宇耳，何以分此三彼二，此五彼六，而定为九方，分为九数哉？答曰：《河图》本于昼夜，昼夜以日为主。日在天则有光，地承日则有热，以光热论之则其数显然。东方日初出，其时天有三分光，故其数三，地承日光恰在西南，地有二分热，故其数二。辰巳之时，日临中五，其时天有五分光，故其数五。地承日光，恰在辰位，其时地有四分热，故其数四。午未时天在正南，地在东北，天有九分光，故其数九。地有八分热，故其数八。申酉时天在西方，有七分光，故其数七。地在西北，有六分热，故其数六。戌亥子之时，日在地下正北方，其时天只有一分光，故其数一。地转中宫，其时全无热气，故中宫只有天五之数而无地数也。至寅卯时则天光又转到三数，地热又转到二数矣。天至辰而临中五，地至戌而转中宫，故《内经》以辰为天门，戌为地户。王冰注戌为天门，辰为地户，则颠倒矣。光热之说不见于古，然《河图》之数以纪昼夜，《易》不云乎，日月相推而明生焉，既光之谓也；日以暄之，即热之谓也。参以泰西光热之学而易理分明。
男祖鉴曰：《洛书》为相加之数，加法以次第论，故《洛书》天一、地二、天三、地四，依次递加，所以明天地一周之次序。《河图》之数以纪天光地热，积累而成，故用乘。天光由三而累乘之，地热由二而累乘之，其数恰符，是天地之巧合。隶首作算，实取于此，故凡算法皆不离加减乘除也。
九数分为九宫，黄帝画井分疆，实本于此。但有数与方隅，并无色也。古人又以七色隶之，不知起于何时。然乾为大赤，配九紫；坎为赤，配七赤；则由来久矣。
七色之说，古未有解。今就一年之地面观之，而七色可验。东方初春，草木青翠，故三为碧。辰巳月初夏，草木茂绿，故四为绿。夏时赤日当天，正在南方，故九为紫。未申月夏末秋初，草木黝黑，故二为黑。秋令正西方，木叶翻红，故七为赤。亥月白露为霜，见于地为白色，故六为白。冬月雪盛，故一为白。冬春之交，犹有霜雪，故八亦为白。惟中央五黄，系中土之色，四时不变。古无是说，然不取此象，则义无可通。窃尝远观近取，而立是说，或亦千虑一得耳。
《河图》九数之方位与先天八卦恰相配合，坤一、乾九、离三、坎七、震八、巽二、兑四、艮六，配取之例，未知出于何时。然汉·管辂占巽二起风，杨子云《太元经》多准此数，则由来已久。况乾为大赤配九紫，坎为赤配七赤，已具于《易》。惟中五之数，无卦相配，盖中五者，太极也。故曰中五立极。九数纵横，皆得十五，即是各有一太极。
后天八卦之方位亦与此数合，故又以后天八卦隶之。一白坎、二黑坤、三碧震、四绿巽、五黄中、六白乾、七赤兑、八白艮、九紫离。
堪舆家以《河图》九数推衍元运，一、二、三为上元，四、五、六为中元，七、八、九为下元。不知虽分三元，实只两元。譬如一日，实只一昼一夜而已。元运推算之法，每数各管二十年。盖天行一位则地行二位，天行三位，则地行四位，共八十年。天行五位，地亦在五位。将此五数寄于巽方，只管十年，以上共合为九十年。由一至五皆顺数，是为上元。自此天行九位，地行八位，天行七位，地行六位，共八十年。天又行乾方，遂转为地下。地将转西南，而正临五位，将此五数寄于乾方，只管十年。以上共合为九十年。由九退至五皆逆数，是为下元。三元行尽，天乃复归于一，地乃复归于二。上下两元，其数一顺一逆，不能相接，必天地交于中五，以为枢纽，然后能超神接气，故《内经》以辰戌为天门地户。凡临中五，只须十年，因中宫较窄，故只须十年已行过了。
《河图》之数皆天左旋，地右转。验之于人，耳目象天，手足象地。《内经》曰：右耳目不如左明也。左手足不如右强也。东方，阳也。阳者其精并于上，上明而下虚，故耳目聪明而手足不便也。西方，阴也。阴者其精并于下，下盛而上虚，故耳目不聪明而手足便也。
《内经》有以脏腑配九数者。「六节脏象论」曰：分为九野。九野为九脏，形脏四，神脏五。形脏谓胃、大、小肠、膀胱，神脏谓心、肝、脾、肺，肾，所以藏神也。
《河图》之数，配后天八卦，验之于人，有确切不移者，无过于女子七岁更齿，二七而天癸至；男子八岁更齿，二八而天癸至。盖少女属兑卦，得七数，少男属艮卦，得八数，故以七、八起算。义详下乾坤六子章。
天地间物，形色不齐，然不过此七色而已。西人用三角玻璃照出日分七色，亦是《河图》七色之验。
此世所传《河图》，今改名《洛书》，义见前考辨章。再按：《易经》先言《河图》主气，主生，自当以成数为是。次言《洛书》主运，主成。观《易·繫辞》天一地二章，是言《洛书》十数。其曰成变化，行鬼神者，以其主成也。行者，即五行之谓也。
洛书图（图缺）
此图以成数为主，以五行为用，自当在九数之后，是以从刘牧，改名为《洛书》。
《洛书》之数，一六共宗，二七同道，三八为朋，四九为友，五十相守。蒋大鸿曰：圣人观象而求其义，以奇属阳，以偶属阴，其数参五，所以齐一。其形对待，所以往来。四时之代谢，由此而运。万物之化育，由此而胚。一生一成，皆阴阳交媾之妙。二气相交，五行兆焉。此数语颇悉其理。然蒋大鸿仍从旧说名《河图》，又谓圣人本此图始画八卦。不知《繫辞》明言：仰观俯察，近取诸身，远取诸物，始画八卦。至于《河图》《洛书》，则但曰圣人则之，并未言本此画卦。且此图四方以配八卦，实属不合。术家折四隅之数，补成八卦，牵强已极，非造化之真迹也。
《洛书》者，五行之根原也。其数以一、三、五、七、九，属之于天；以二、四、六、八、十，属之于地。天左行，地右行，天行五步，地亦行五步，二五媾精，遂生成水、火、木、金、土，故名曰五行。
男祖鉴曰：西洋天学言地右转，有循行之轨道，而不言天转，中国旧说言天左旋，不言地转，皆不知古圣人五行之理。古圣人观于《洛书》而知天左行，地右行，一年各行五步，故名五行。然则知天地所行之轨道者，莫如《洛书》也。
又曰：五行一生一成，而有水、火、木、金、土。此有可以实验者：从冬至起，天左行在北，其时霜雪渐盛，为天一生水之验。天在北，则地在南，日晷渐长，为地二生火之验。立春之后，天行在东，草木皆生，为天三生木之验。地行在西，为地四生金之候。但金在土暗生，人无从验；菊是秋花而生于春，亦即地四生金之一端。春分以后，天行辰位，临黄道，交其时，天在五，地亦在此，承天之合。故但言天五为生土之时，农乃播谷，是其验也。夏至以后，天行正南，合于地二之位，其时赤日流金，为天七成火之验。夏至后，地行正北，合于天一之数，其时洪水盛涨，为地六成水之验。立秋后，地行东方，与天三之位合，其时草木成实，为地八成木之验。天行西方，与地四之位合，其时草木黄落，鞠有黄华，为天九成金之验。重九后，地行戌位，天体渐低，地体渐高，故但言地十为成土之时。其时农功告成，即地十成土之验。五、十二位，寄于辰戌，故辰戌为天门、地户。凡此十数，以纪五行，成四时。故《易》曰：变通莫大乎四时。西人斥金、木二物不足以当五行，中国人和之，亦以为然。不知五行者，言天左行，地右行，而有一步生水，二步生火之义，非执有象之五物言也。是以五行括尽天地之气化。西人立土、水、火、风四端，不知风即木气也。去金不言，试问数十种金从何化生？秋日草木黄落，感何气化？知有形之金而不知无形之气，以西人未读中国书，不知《洛书》十数，固不知五行。奈何中国人日读圣人书，而亦不考耶。
《洛书》之数，一生一成，其间必得五数。《易》所谓五位相得而各有合。盖中五者，太极也。四方者，四象也。中五之极，临制四方，五行皆得中五，乃能生成。所谓物物各有一太极。
五行分为五方，今就地球剖分之。英、法当四九金位，是为西方。俄、美当一六水位，是为北方。非洲、澳洲当二七火位，是为南方。东洋大海当三八木位，是为东方。中国当五十土位，是为中央。五洲惟东洋一片汪洋，并无土地。虽有琉球、日本，究竟土面无多。盖东方属三八木位，水来生木，是以多水。木能剋土，是以少土。然虽少土，而以方位论之，不得谓非东方也。惟其以海为东方，然后知中国实居中央，与《洛书》之位恰合。今人以崑崙为地中，因其水分四面流也。然崑崙只是地之脑顶，《撼龙经》云：崑崙山是天地骨，中镇天地为巨物，如人脊背与顶梁，生出四肢龙突兀。是崑崙山如脑顶，中国在前面，如人之腹心。美利坚在背面，如人之背心。以《洛书》十数论，则天五是地上之中宫，中国配之。地十是地下之中宫，美利坚配之。又以五印度为中者，乃中外形势之说，实非大造之定位也。
《内经·阴阳大论》曰：东方生风，风生木，木生酸，酸生肝，肝生筋。在色为苍，在音为角，在声为呼，在变动为握，在窍为目，在志为怒。其畜鸡，其穀麦，其数八，其臭臊。南方生热，热生火，火生苦，苦生心，心生血。在色为赤，在音为征，在声为笑，在变动为扰，在窍为舌，在志为喜。其畜羊，其谷黍，其数七，其臭焦。中央生湿，湿生土，土生甘，甘生脾，脾生肉。在色为黄，在音为宫，在声为歌，在变动为哕，在窍为口，在志为思。其畜牛，其谷稷，其数五，其臭香。西方生燥，燥生金，金生辛，辛生肺，肺生皮毛。在色为白，在音为商，在声为哭，在变动为咳，在窍为鼻，在志为忧。其畜马，其谷稻，其数九，其臭腥。北方生寒，寒生水，水生咸，咸生肾，肾生骨，骨生髓。在色为黑，在音为羽，在声为呻，在变动为慄，在窍为耳，在志为恐。其畜彘，其谷豆，其数六，其臭腐。
五伦五常之性，本于五行，出于五脏。仁者木之性，出于肝。义者金之性，出于肺。礼者火之性，出于心。智者水之性，出于肾。信者土之性，出于脾。五方之民，性各有偏，人有厚薄，性亦不齐，然皆秉天地之五行，莫不具有本性，故孟子曰：人性皆善也。盖《洛书》之数，以五十为中宫，孔子之教，以五常为中道，体天地，贯四时，所谓时中之圣也。佛主仁而义不备，道主义而仁不全，天主、耶稣各得一性之偏，而五者未备。虽各有理致，与孔子教中之道不同。盖孔子生于中国，以中立教，此非强人为之也，实天地生成自有之性。特恐人慾锢蔽，故必立教以明之。今试验诸物，而知五常之性，本于天矣。雁飞则成行，居则成偶，从一而终，有夫妇之伦礼也。雁何故有礼哉？盖雁乃随阳之鸟也。日行北陆，则雁迁居至北；日行南陆，则雁迁居至南。日者，离火也，雁秉火德，故主有礼。仲秋之月，鸠化为鹰，应西方金气而主杀义也。仲春之月，鹰化为鸠，名布穀鸟，应东方木气而主生仁也。以一物应时变性，盖知人性之秉于五行。兽之有信，无过于象。越南、印度等处设陷阱，象落其中，教令投诚，象点头，则引出，终身相从，或代耕作，永不叛也。按：其地正当坤方，坤土主信。象鼻极长，鼻准属脾，鼻长土旺，是以有信。象色黑而兼白，黑者二黑，坤之正色也。白者坤之对宫八白，良方之色。艮亦属土，象得坤艮之间色，秉纯土之气所生，是以有信。信与忠同情而异位。忠者合于天地之中气，应乎《洛书》之中五，必秉中宫五黄之正气，然后有忠。试观蜂蚁有君臣，其形腰中特细，以应中央。惟黄蜂、黄蚁乃有君臣，黄是中五之色，腰既中细，色又应中央，是以有忠也。龟能前知，鼠不穿空仓，二物皆秉北方水性，故主智。肾者，水脏也。凡物之生，皆秉父母之肾气。蜼兽尾长过身，是肾中督脉极长，知尊贵老。乌鸦纯黑，得肾水之气，知反哺孝养，皆因秉肾气足，故报本返始，不忘其由生也。相法言人耳垂有黑痣主孝，亦以肾开窍于耳，故于此验孝。夫鸟兽犹有五常，岂可人而不如乎。
天干地支，非《易经》之正旨，然亦《易》理所有，且其根源，实具于《洛书》，故即继《洛书》而递及之。

天干  ***************************
十干与《洛书》十数恰符，戊、己、配中央五、十，甲、乙配东方三、八，丙、丁配南方二、七，庚、辛配西方四、九，壬、癸配北方一、六。大挠作此，就天之五道，分布十干，以纪天之五行。推历得甲乙，则知其盛德在木。得丙丁，盛德在火。得戊己，盛德在土。得庚辛，盛德在金。得壬癸，盛德在水。以十干管五行，以五行宰万物，其法精矣。
问：只有五行，应只立五干之名，何以必剖而为十干？答曰：五行之中，又各有阴阳也。《洛书》天数五，地数五，合而为十。故天干之名甲、丙、戊、庚、壬，本天数者为阳。乙、丁、己、辛、癸，本地数者为阴。《内经》以阳干配腑，阴乾配脏。故「脏气法时论」曰：肝主春，足厥阴少阳主治，其日甲乙。心主夏，手少阴太阳主治，其日丙丁。脾主长夏，足太阴阳明主治，其日戊己。肺主秋，手太阴阳明主治，其日庚辛。肾主冬，足少阴太阳主治，其日壬癸。肝病者，愈于丙丁，加于庚辛，持于壬癸，起于甲乙。心病者，愈于戊己，加于壬癸，持于甲乙，起于丙丁。脾病者，愈于庚辛，加于甲乙，持于丙丁，起于戊己。肺病者，愈于壬癸，加于丙丁，持于戊己，起于庚辛。肾病者，愈于甲乙，加于戊己，持于庚辛，起于壬癸。按：人秉五行之气而生，故与天之五行生死相关，医者不可不知也。
问曰：十干配五行，是空名乎？抑实象乎？答曰：非空名，皆实象也。盖天有五道，各分五色。一曰黄道，居中央，以戊己配之。二曰赤道，居南方，以丙丁配之。三曰白道，居西方，以庚辛配之。四曰黑道，居北方，以壬癸配之。五曰青道，居东方，以甲乙配之。说见《月令疏》引《考灵曜》。盖十二辰者，天之经度，就天大圆之形，画分为十二也。十天干者，天之纬度。分五色各有内外二界，故就五道剖分为十，而以十干纪之。是以太岁有在甲、在乙、在丙、丁、壬、癸之十位。其位不同，其色亦异，其气亦各别，而阴阳衰旺，从可察矣。
西人天学最精，动谓中国圣人不知天象。然赤道、黄道之说，西人终不能改，但置黑道、白道、青道而不言。又不知黄道属戊己，赤道属丙丁。其纪岁也，但曰耶稣降生几千几百几年，有象数，无气化，与天地人物交关处不相干涉，是西人虚奉天主之名，于天之何以主宰万物，不能发明。何如中国圣人言天即验于人，言人即验于物，贯三才，赅万类，一言数而象已呈，一言象而气已具，于天之主宰万物者，发挥无遗，非至圣其孰能之。
又曰：天之五纬，有此五色，而万物应之，各有色象。《内经》以配五脏，白当肺，赤当心，青当肝，黄当脾，黑当肾。白当皮，赤当脉，青当筋，黄当肉，黑当骨。青如翠羽者生，如草滋者死。赤如鸡冠者生，如衃血者死。黄如蟹腹者生，如枳实者死。白如豕膏者生，如枯骨者死。黑如乌羽者生，如炲者死。推之药物，青入肝，白入肺，黄入脾，赤入心，黑入肾。无不准此。
问曰：人秉五行五色而生，故中国、俄国人皆黄种，呵非利加人皆黑种，欧洲人皆白种，美国人皆赤种。五大洲人只有四种，独无有青种，其故何也？答曰：人为裸虫之长，秉土气而生者也。土畏木克，青色属木，故不能生人。且青方并无片土，全是海水，是大地之土已不能布于青方。人之託土而生者，安得有青种哉。故凡人面色青，皆主有病。
问曰：天有十二辰，十二年一周天。又有十干，十年一周天。天干与地支不能整齐，从甲子年起，必行至六十年乃复为甲子。凡此不齐之数，何故使然？答曰：十二辰是从南北极剖分为十二，每一辰分为三十度，子、午、卯、酉多一度，其三百六十四度外，有零馀又四分之，故曰四分度之一，总其十二辰，合为三百六十四度零，此大圜之位，天之经度也。岁星每年行尽一辰，必十二年乃行尽十二辰。若乎十干，则本于五纬度。纬度与经度宽窄不同。盖辰谓无星处，出于恒星之外，极天之大圆而无止境皆是。此十二位，乃正圆之体分为十二，是为经度。若乎纬道，是七政循行之路道，斜跨天腰，东西环绕，而成椭圆之形，修削而狭，较经度窄。故太岁之经度在子，须十二年乃复于子位。太岁之纬度在甲，只须十年而已复于甲位。经度正圆而阔，纬度椭圆而狭，不能整齐，以次递差，必六十年，然后岁星乃复于甲子。六十年而立春之日同，一百八十年而立春之时刻同，五百四十年而立春之分秒同，推历法者，名为一元。天干地支之巧合，真能写天地象数，使气化纤毫毕见。西人以耶稣降生之日纪岁，以礼拜之日纪候，不用支干，有象数，无气化。在西人自用其法，未尝不可，奈何中国人不考气化之实，亦欲黜古人而专信西法，不亦悖乎。且西法言天体不动，地球绕日而成昼夜。又云：地轴常指天中之一点。谨按：西人所谓天中之一点，即中国所谓北极也。果如西人之说，地球绕日，则上下悬殊，安能常指天中之一点乎。吾邑吕竹如，精中西天算，著有《谈天正议》，辨此甚详。盖地未尝不转，然则如轮自转而不能绕日。西人谓地之南北有轴头如锥。夫既有轴头以为机纽，则有定所，不能绕日上下也。日月五星，西人既以为行星，何以独言日不动，且日之缠度，每日一移，安得谓日独不动。西人既言天中一点不动不应，又言日不动，甚矣。中国圣人早有定论曰：譬如北辰，居其所而众星拱之，以知众星皆动，惟北辰不动。据北辰分十二位，以推步五纬，天地之象可见矣。
问曰：西人不用天干，以零一二三四五六七八九立算，并无差也。今必坚信天干，以为有关气化，究何验乎？答曰：以十干配气运，合脏腑，诊治百病，无一不验，理详《内经》，未易枚举。然就人身之气化验支干，其理尚微，不如举无知之物以验之，则气化显然。燕不识字，而知避戊己，非避其名，避其气也。蝙蝠遇庚申则伏而不出，亦伏其气也。足见支干确有其气之可验，非徒纪数而已。西人历法不用甲乙，而只用一二三四，何如十干纪日，为能气数两全也。
问曰：天干既分为十，何以又有五合？答曰：即《洛书》五位相得而各有合也。以《洛书》之数言之，一为甲，六为己，一六共宗，故甲与己合。二为乙，七为庚，二七同道，故乙与庚合。三为丙，八为辛，三八为朋，故丙与辛合。四为丁，九为壬，四九为友，故丁与壬合。五为戊，十为癸，五十相守，故戊与癸合。然此相合者，皆只以数论也。若夫随天之运以司化育，则因五合而成五运。《内经·五运行大论》曰：丹天之气，经于牛女戊分。黅天之气，经于心尾己分。苍天之气，经于危室柳鬼。素天之气，经于亢氐昴毕。元天之气，经于张翼娄胃。所谓戊己分者，奎壁角轸，则天地之门户也。王冰注引《遁甲》，天门在戌亥之间，奎壁之分，地户在辰巳之间，角轸之分，故五运皆起于角轸。甲己之岁戊己，黅天之气经于角轸，角属辰，轸属巳，其岁月建得戊辰、己巳，干皆土，故为土运。乙庚之岁庚辛，素天之气经于角轸，其岁得庚辰、辛巳，干皆金，故为金运。丙辛之岁壬癸，元天之气经于角轸，其岁得壬辰、癸巳，干皆水，故为水运。丁壬之岁甲乙，苍天之气经于角轸，其岁得甲辰、乙巳，干皆木，故为木运。戊癸之岁丙丁，丹天之气经于角轸，其岁得丙辰、丁巳，干皆火，故为火运。星家有逢辰则化之说，亦出于此。盖十干各有本气，是为五行。若乎五合所合化者，是为五运，言其天之五纬转临于辰巳者，看是何纬道，谓之登天门，主一年之运也。气与运常司天地之门户。戊己在角轸，则甲乙在奎壁，甲、己岁必甲戌、乙亥也，故《素问》曰：土运之下，风气承之。庚辛在角轸，则生丙丁在奎壁，乙、庚岁必丙戌、丁亥也，故《素问》曰：金位之下，火气承之。壬癸在角轸，则戊己在奎壁，丙、辛岁必戊戌、己亥也，故《素问》曰：水位之下，土气承之。甲乙在角轸，则庚辛在奎壁，丁、壬岁必庚戌、辛亥也，故《素问》曰：风气之下，金气承之。丙丁在角轸，则壬癸在奎壁，戊癸岁必壬戌、癸亥也，故《素问》曰：火位之下，水气承之。亢则害，承乃制，相反所以为功也。
再按：王冰以戌为天门，辰为地户，非也。辰为阳，戌为阴，天至辰方而升至极高，则当以辰为天门。天至戌方则日入地，又凡戌月以后，天体降下，低入于地。地体至戌月乃渐高起，是戌当为地户。六壬书以亥为天门，巳为地户，皆颠倒矣。今改定辰为天门，戌为地户。
谨将五纬具图如下（图缺）。
上据《内经》《太始天元册》文追写此图，与今之宿度有异。古尧时冬至日缠斗，今之冬至日缠箕，因星有岁差。尧时斗星在丑宫，今则箕星在丑宫。星虽有差，宫位不差，故自尧至今，冬至日仍在丑，可知经纬二度，亘古不易也。

地支  ***************************
地支十二辰，或谓起于斗柄所指，非也。盖先有十二辰，然后视斗柄所指以为月建，非先有斗柄，乃定十二辰也。若以斗柄起义，则每日斗移一度，周天三百六十五度，划分为四方可也，为八方可也，何必定为十二辰哉。盖创立十二辰之始，因日与月会，每年大约十二会而一周天，虽间有闰月，然闰为闰余，每年十二月乃其常度也。故将三百六十五度划分为十二方，以纪日月会合之舍次，名之曰十二地支。盖天体浑圆，难于分析，惟地有方圆，易于剖判，故就地球六面分为十二支。支即古「枝」字，谓如树枝分析也。既分为十二支，譬如一树，南枝向暖，北枝向寒，于是有阴阳之定位焉，有对待之化气焉，有六合之义，有三合之义焉。
何谓阴阳之定位？盖以十二支分为四方，以配《洛书》十数者是也。亥、子、丑配北方一六水位，主冬令。寅、卯、辰配东方三八木位，主春令。巳、午、未配南方二七火位，主夏令。申、酉、戌配西方四九金位主秋令。平分则为十二分，流行则为十二月，而一年四序气化尽矣。惟土无定位，独旺于四季。非有他义，亦以《洛书》之四方各得五数，故在地支之四隅各配中土，四时之季，土各旺一十八日，皆本于《洛书》十数之义也。
后人又有以十二支配《河图》九数者，然与九数之气化位次参差不齐，知《河图》九数与地支各别，不能强相配合。
守潜按：十二支配九数，别亥六、子一丑，六一八合十五也；寅八卯三辰，八三四合十五也，巳四午九未，四九二合十五也；申二酉七戌，二七六合十五也。
《内经》有从四时起义者，春三月为发陈，天地俱生，万物以荣，早卧早起，以使志生，养生之道也，逆之则伤肝。夏三月为蕃秀，天地气交，万物荣实，使志无怒，使气得泄，养长之道也，逆之则伤心。秋三月为容平，天气以息，地气以明，早卧早起，使志安宁，收敛神气，养收之道也，逆之则伤肺。冬三月为闭藏，早卧晚起，去寒就温，无泄皮肤，养藏之道也，逆之则伤肾。四时不相保，与道相失，则未央绝灭。未央二字，注家多不解。盖央者中央土也，《月令》《内经》皆以未月属中央土。《内经》此篇详言四时，但以未央一语总结之，因此篇乃四气调神论专主四时，立说故总结此句，以见土寄于四时之义。后世脉法春弦夏洪，秋毛冬石，四季之末和缓不忒，即是土旺四季之义。然《内经·平人脉象篇》云：四时之脉，皆以胃气为本，谓脉之带缓象者为有胃气。所谓胃气，即土旺四季之气也。
对待者，两支对冲，合为一气者也。子午合化为少阴热气，卯酉合化为阳明燥气，寅申合化为少阳火气，巳亥合化为厥阴风气，辰戌合化为太阳寒气，丑未合化为太阴湿气。盖十二辰，分之为十二，合之为六合。六合之间，化生之气是为间气。间者隔也，杂也。十二支本相隔，因其对冲则相见。相见则两气杂合，化成一气，谓之间气。虽《内经》只言司天在泉，并无间气之名，然在司天之左右者为左右间气，则知两相正对，合同而化，以司一年之气者，尤间气之大者矣。左右间气，特其副焉者耳。上天下地，谓之两间，人居其间，在气交之中，实秉间隔杂合之气以生，是以人有六气，以生十二经，上应天之十二辰。仲景《伤寒论》专主六气，深知六合交感，间气生人之理，故六经括病，为千古不易之法。
问：子水午火，何以化热。答曰：水中之阳，发见于天，与离日相交，则化为热。试观夏月水气上腾，日光下灼，亢热之至，即明验也。又如黑色与赤色相合，即化为紫。紫者水火之间色也。推之于热，亦是水火之间气。又如咸盐，是海水熬晒而成，即是子水与午火合化为热之物，故多食盐味则发渴。今人以盐生于水，谓其清润。既不知五味五气相反为用，又不知虽生于水，实成于火，不讲间气，不讲试验，岂不谬哉。试观西人以盐精作炸药，可想盐性之热，而子午合化为热之理，亦可概见。然以热为主而仍名少阴者，盖热是从午火之化，所谓本气也；阴是存子水之阴，所谓标气也。人身十二经，皆以脏腑为本，经脉为标。本为气化之根，标为气化之末，皆应地支间气合化之理。余按：间气即《内经》所谓气交也。经云：气交之中，人之居也，万物由之，此之谓也。
卯酉对冲，合化为阳明燥气。盖卯为日出之门，故称阳明。日入于酉，酉为秋金之位，金气刚劲，神名蓐收，收去润泽之气，则草木黄落，是以木当秋令而枯藁，从燥化也。木从金化，从其所不胜也。在人身属胃与大肠。大肠属酉金，人犹能知，惟胃配卯木，人皆不知。盖胃在后天八卦，当配艮土，先天震卦变为后天艮卦。谷入于胃，所谓能化者，西医以为全赖胆汁入胃化谷，中医所谓木能疏土，皆是震木变艮土之义。注《伤寒》者混称阳明，以大肠配酉，而不知以胃配卯，因不知胃与胆通耳。今观苍术得土木之间气而能燥胃，即是以胃配卯之义。李东垣补中益气汤因柴胡升胃中清气，亦是此义。胃受水穀，至大肠尽成干粪，即是燥化之实验。
寅申对冲，合化为少阳火气。寅为初春，阳从水底上升，而发于草木，以生花萼。凡花皆是木生之火象也。火与热不同，热是水火相交之气，火是阳从阴出，附木则明之气。申乃西方金水之位，在天为阳气入阴之方。寅乃东方木位，在天为阳由阴出之方。申与寅对冲，合化则阳气由申而入，由寅而出，借木气以发泄，遂化为火。今且就一灯验之，灯炷或棉或草，皆系白色，是属申金之物。油入炷中，象阳气之入于申，炷系棉草，又是属寅木之物，灯火燃于炷头，象阳气之出于寅，此即寅申相合化而为火之一验。又凡树木之有花者，其内皮皆有白膜一道，由白膜通阳气，上树颠乃能开花。树颠属寅，白膜属申，皆是寅申合化为火气之象。故在人身，少阳经配三焦与胆，而根于肾中之命门，三焦者，周身膜膈也，膜色白，属申金，上合于胆，胆色青，属寅木。三焦根于命门，引命门之阳气上附于胆木，则化为火。故《内经》云：少阳之上，火气治之。
巳亥对冲，合化为厥阴风气。盖亥水之阴，从巳火之阳，遂化为风。巽卦以下一阴从上二阳。西人天学言日行南陆，则风从北来，日行北陆，则风从南来。亥阴从巳阳而化为风，即此义也。亥者荄也，谓木之根荄，属于北方水位以养根荄。根荄既养，便当发生，故交于巳位。如根荄上升，发生枝叶，以象风气之四散。故巳亥对冲，合化则为厥阴风木也。人身之肝木，生于肾水，配亥以象根荄。心包络是由肝繫上连而生，如木之枝叶；包络包心，象叶之承花。肝挟肾水之阴气，上连心包，以阴从阳，有如亥交于巳，化为风气。故经曰：厥阴之上，风气治之。凡中风病，多入于心包。
辰戌对冲，合化为太阳寒气。盖辰方乃皎日当天之位，故称太阳。戌方乃日入虞渊之所，遂生夜寒。是以辰从戌化而为寒气。西人造冰之法，用玻璃罐一枚，外面安放水银，另将净水煮至极热，倾入罐内，即结成冰。虽全赖水银之冷，然水不煎热，亦不易凝，此可见太阳之热化为寒也。人身有小肠以宣心阳，故曰太阳。小肠之膜通水道，下入膀胱，为寒水之府。以寒济热，阳乃不亢，是以小肠下合膀胱而化为寒气。今人但知人身不可无热气，不知尤必有寒气，乃能济热。故张口呵之则热气出，是上焦太阳之气也。撮口吹之则寒气出，是下焦寒水之气也。冬则皮肤热，太阳卫外也；夏则皮肤冷，寒气济热也。
丑未对冲，合化为太阴湿气。盖未属坤，丑属艮，坤艮皆土也。而未近午兼火气，丑近子兼水气，以火蒸水而后生湿。譬有干腊肉，是属未宫火土之物。遇天将雨，则腊肉回润发湿，是未宫火土得丑宫之水而化湿也。又如干茶叶，其内本含水泽，是丑宫水土之物。遇火烘之则回润，又是丑宫水土得未宫之火而蒸湿也。湿土为万物之母，故称太阴。在人之身，心与肺交之处，有黄油相连，即未土也。《月令》以未月为中央土，汉之中宫名未央。《内经》未央绝灭，皆指未为中宫，而人之未央，实在心包与肺相交之间，一块黄油即未土也。肺附此油而生，故肺亦配太阴经。此油属未土，下连脾脏，生出腹中之板油、网油，是为丑土。丑未合化为湿，凡润湿之物，无逾膏油者矣。消化饮食，全赖膏油。今人但称脾为湿土，不知湿是何物。吾为指出即是膏油，然后知太阴所司之气化矣。
守潜按：据黄庭内景之说，则未央又不在心肺之间，当参。
《内经》六气司天在泉，司天者主春夏，在泉者主秋冬。厥阴在上则少阳在下，少阴在上则阳明在下，太阴在上则太阳在下，少阳在上则厥阴在下，阳明在上则少阴在下，太阳在上则太阴在下。子午之岁上见少阴，丑未之岁上见太阴，寅申之岁上见少阳，卯酉之岁上见阳明，辰戌之岁上见太阳，巳亥之岁上见厥阴。皆言司天之气本于六冲合化也，说详《内经》，兹不具赘。惟在泉，是言在地体之中间，非在地球之底面。譬如午年，午在天顶以司天，则卯酉恰当地体之际，故在泉。盖午与子对，午在天顶则子在地底，其卯酉二位安能翻入地底，故卯酉只在地体之际，是为在泉。此可以潮汐明之。凡海潮，子午来则卯酉退，寅申来则巳亥退。潮汐随月，月在泉则潮来，月离于泉则潮退。一日两潮，即两辰对冲使然也。
地支六合者，日躔与月建相合也。如正月建寅，日月会于亥，十月建亥，日月会于寅，故寅与亥合。余仿此。日躔右转，月建左旋，顺逆相值，故为六合。日月与斗建，为气运之主宰，故其所合能化气以司令。盖日月所会者，天左旋之方位也；斗柄所指者，地右转之方位也。斗建与日躔合，即是地与天相合，所以能司气化也。自来皆以子丑合土，寅亥合木，卯戌合火，辰酉合金，巳申合水，午未合火。是五行惟火独有二，于义不符。后人改为午未合日月，以午配日，以未配月，用符七政之数。谓六合者，合于天七政之位。子丑上合土星之位，寅亥上合木星之位，卯戌上合火星之位，辰酉上合金星之位，巳申上合水星之位，午未上合日月之位。然午未之位最高，月轮最低，安得与日同合于最高之位。子丑最下，当考七政行度，土星最高，不应合于子丑之下位；木星亦在日之上，不应合于寅亥，而反在日下；是则六合不可以配七政。有求其故而不得者，遂诋六合无凭，抑亦妄矣。余尝考究《图》《书》，揆则仪、象，而知六冲、三合，是就地体平面划分为十二，则方隅异位，气亦异焉。至于六合，是就天体椭圆之形，自下而上，层累剖分，以为六合也。平面剖分，则土无定位，寄旺四隅；圆形竖剖，则地当在下，天当在顶，土仍不得列为定位。日月在天，亦不得专配午未。盖天在顶上，于《洛书》当配中五；地在底下，于《洛书》当配中十。是午未合天，子丑合地，乃贯四气而为之主者也。除去子、丑、午、未，然后以木、火、水、金配之，则气象始确。木附于地，子丑既合地，则附子丑之寅亥二辰，应合化而配木。有如寅月草木花，亥月草木亦花，名小阳春，即是寅亥合木之验。木上生火，附于寅亥之卯戌二辰，则合化为火。卯为日出之方，戌为日入之方，卯月始电，戌时焚膏继晷，离火继明，即是卯戌合火之验。由地生木，由木生火，此三者自下而生上者也。天者，乾阳金精之气也。午未既合天，附于午未之巳申二辰，承天之气，当化为金。旧说巳申合水，然巳月无水可验，且与自上生下之义不合，今改作巳申合金。试观申月立秋，农乃登谷；巳月盛夏，麦亦称秋。夏枯草生于亥月，是秉寅亥合木之气也；死于巳月，是感巳申合金之气也。黄河以南，岁获两次，麦、荞、蚕豆、芥菜、罂粟皆以十月种，至次年巳月收，为上季。巳虽夏月，俨然秋金告成之候，是为巳申合金之验。金下生水，辰酉之附于巳申者，当合化为水。旧说辰酉合金，然酉是已定之金位，非化气也；辰月更无金气可验。余按：辰属三月，酉属八月。古人以清明改水，八月观潮，足见辰酉二月，盛德在水。故诗曰：寒食清明都过了，石泉槐火一时新，春水浪高三月渡，皆言辰月水旺；酉月值参星，秋汐尤多，故当改作辰酉合水。由天生金，由金生水，此三者乃自上而生下者也。天居于上，地居于下，水火二气交于两大之中。盖先天八卦，水火居中，此六合化气亦以水火居中。乾坤之功用寄于坎离，万物之化生不外水火。今人以午为天顶，然天极热时必在未月。盖天顶与地心正对之时乃极热，必五六月午未之交，恰与子丑合地处，两相正对，天乃极热，是天体偏未故也。丑月极寒，是地体偏丑故也。上天下地，即是天五与地十正对。午未属天，五亦可配阳土，《月令》名为中央土，主于生长万物；子丑属地，十亦可配阴土《月令》所谓土返其宅，主于终成万物。以午未配《洛书》之天五，而土寄旺于此间，所以下能生金也。以子丑配《洛书》之地十，而土寄旺于此间，所以土能生木也。此说古本所无，然考之天象，合于《洛书》，于义尚通。
问曰：以午未合配天五，以子丑合配地十，与前所言《洛书》中央之位，殊有不合？答曰：此不过纵横之别耳。譬有一瓜，纵剖之为十二分，则以瓜心为中；若横截则以瓜蒂为中也。具图如下：
图二（图缺）
六合之理，可配先天八卦。午未在上，配先天乾卦，天位于上也。丑子在下，配先天坤卦，地位于下也。卯戌配离火，然以卯为主，先天之离在正东也。辰酉配坎水，然以酉为址，先天之坎在正西也。金附于天而生水，配先天之兑巽二卦；木附于地而生火，配先天之艮震二卦。然木之根在亥，而实成寅，故论木当以寅为主。金之根在巳，而实成于申，故论金当以申为主。金木异其位，水火交于中。人在气交之中，皆秉水火之气而生，故道家炼长生，不过坎离交媾而已耳。
再按：星辰之运，始则见于辰，终则伏于戌。自辰至戌，正于午而中于未。故《尧典》言：日永星火，以正仲夏。是以午为正也。《月令》于季夏未月乃曰：昏火中；《左传》曰：火星中而寒暑退；《诗》曰：定之方中；亦皆以未为中。盖以天干之纬道言，则辰巳间为黄道之中；以地支之经度言，则午未相会之处为天顶之中。经度起于南北极，午未合处南极也，子丑合处北极也。
地支三合，仍配《洛书》四方，故皆以四正为主，而四隅之支，只从四正以立局。木生于亥，壮于卯，死于未，故亥卯未会木局。火生于寅，壮于午，死于戌，故寅午戌会火局。金生于巳，壮于酉，死于丑，故巳酉丑会金局。水生于申，壮于子，死于辰，故申子辰会水局。后世衍为长生、帝旺、墓库之说，并添土之长生、帝旺、墓库，以足成五行之局，而不知四局之墓皆在四季，即皆归于土。可知土旺四季无定位也。《史记·货殖传》水毁、木饥、火旱、金穰，亦不言土，足见土寄旺而无定局。故《内经》言岁气会同，亦只有四局。「六微旨大论」云：甲子之岁，初之气，天气始于水下一刻，谓子初初刻，为冬至。乙丑之岁，天气始于二十六刻，谓卯初初刻。丙寅之岁，天气始于五十一刻，谓午初初刻。丁卯之岁，天气始于七十六刻，谓酉初初刻。戊辰之岁，天气复始于一刻，亦以子初为冬至节。申岁亦然，余仿此。故申子辰岁气会同，巳酉丑岁气会同，寅午戌岁气会同，亥卯未岁气会同。终而复始，所谓一纪。另详余《内经本义》。

花甲  ***************************
六十花甲，因天干之纬道，与地支之经道广狭不同，岁星循行五纬，旁行斜上，与经度参差不齐，故从甲子起，必六十年乃复为甲子。《内经》云：上下相临，阴阳相错，而变由生焉。应天之气，五岁而右迁；应地之气，六期而环会。五六相合，凡六十岁为一周，不及太过，斯皆见矣。盖以十二辰所主之六气，在上司天；以十干所合之五运，在下运行。十干与十二辰相错，于是乎五运与六气有相生相剋。风木司天而遇木运，火气司天而遇火运，湿土司天而遇土运，燥金司天而遇金运，寒水司天而遇水运，是为太过。如木运之岁而遇燥金司天，则木受剋制，是为不及。余仿此。六气与五运不相胜负，是为平和。推之六十花甲之气运，以制病药之宜忌，详余所注《内经本义》。陈修园谓五运六气与人病多不相验，然《内经》论理甚精，取证亦确，但人之强弱各异，五方不同，未可执一以论。若谓气运不如此，盍即《内经》所言各物盛衰之变以考验之哉。
支干之义，大约如是。后人衍《易》，又有爻辰纳甲之说，于义未确。又以六十花甲配《河》《洛》之数，皆不确实。或谓《河图》以九为数，花甲九周，其五百四十年为一大元，故推元运者必以花甲配《河图》。不知花甲只以纪年，《河图》九数只以纪运，是《河图》九数为经，而花甲又为纬。若以花甲强配之，则不合也。


下卷  ——————————————————————————————————————————————————————————————————————————————————————————

后天八卦  ***************************
《河》《洛》二数，流行于大造匡廓之中，遂将先天八卦之气，变为后天八卦之运。具图如下：
图三（图缺）
《易》曰：帝出乎震，齐乎巽，相见乎离，致役乎坤，悦言乎兑，战乎乾，劳乎坎，成言乎艮。此后天八卦之运也。盖先天八卦，虽各有气，犹未成形。一自天旋地转，经纬互交，运之所至，气斯变焉。先天八卦之方位，遂变为后天八卦之方位矣。
守潜按：四正之卦，各变其中爻，则乾为离，坤为坎，离为乾，坎为坤；四隅之卦错之，又变其中爻，则震为艮，巽为兑，艮为震，兑为巽。如下图：
图四（图缺）
四隅四正之卦既变讫，于是以长子代父，乾退于西北，震在东而木运行焉；以少女代母，坤退于西南，兑处西而金运行焉。诸家有云长女代母者，不知女未嫁始代母也。
后天八卦，坎水在北，离火在南，震木在东，兑金在西，合于《洛书》四方之位。其四隅，乾在西北，坤在西南，巽在东南，艮在东北。后人以为折取四方之数补而成之。然考《洛书》四方之数，乃天与地一步一行，各有五步，以成五行，安得任人折算找补成卦哉。盖八卦之义与五行原有不同，无容牵强。
有以后天八卦配《河图》九数者，一白坎、二黑坤、三碧震、四绿巽、五黄中、六白乾、七赤兑、八白艮、九紫离，方位恰合，以时令气数考之，皆无差忒，惟中五无卦配合。盖中五即太极也。先天以前，为浑然无形之太极；后天以后，为昭然有象之中五。故《洪范》曰：五皇极。「皇」即「太」字之义。《青囊经》曰：中五立极。虽出术士之说，而其理确然可据。
问曰：同是八卦，何以分先天、后天？答曰：先天、后天，不过言造物先后之序耳。有如人身胚胎，是为人身之先天；及其成形，是为人身之后天。人之先天，在母腹中，以脐通呼吸。人之后天，出母腹中，以鼻通呼吸。先天后天，体用不同，卦之有先后天，亦犹是也。故先天为体，后天为用。先天八卦主气，后天八卦主运，各有不同。
问曰：先天八卦变为后天八卦，如何变法，必有实气实象，不得徒举空名，能将事物一一指出否？答曰：善哉问也。使无实在证据，则圣人立卦，几同虚设。不知圣人真洞悉造化也。今且就己所见，详列于下。
先天坎卦☵在西方，变为后天兑卦☱，仍居西方，于五行属金，于气为露泽。草上露珠，必生于日入之时。试从日入看稻苗，见其根下引水珠上颠，则结为露，可验坎水变为露泽之象。盖日入则阳入于水，坎下之阴变而为阳，阳蒸于下，阴腾于上，遂生露泽。及天将明，日光犹在水中，故露更盛，至日出则露晞矣。即云上于天而为雨，亦是阳蒸于下，泽自上生。有云出不降雨者，则以云未到冷际，不合兑卦阴爻在上之象，故不化雨。问曰：何谓冷际？答曰：西洋天学以去地最高则纯是冷际。人身下焦之气上出于口，化为泽液。盖上焦肺金，即人身之冷际。下焦阳气上出遇阴，而化为津液，是人身之兑泽也。
先天离卦☲，变为后天震卦☳。盖离火即电也。电先发而雷后应，是离变为震之明验。所以成震之故，因阴水加于阳火之上，搏击而成。试观有电无雨，断不成雷，以电火不遇阴水，不相搏击也。但有雷声，无不有雨，盖电火之阳，遇阴水加之，相搏成雷。所以离之上爻变阴，即为震卦。先天之离位在东方，以东方为日所出，日即离火之精也。而后天之水皆归于东方，是水阴加于离阳之上，变为震卦。故东方海水潮沸震荡，阳气在水下鼓动不休。江河之水无潮，以江河未加离位，其下无阳气鼓动，是以不潮。惟东方坎来就火，离变为震，阳在下而上腾，乃发为潮。此气发于万物，则为生气。蠢然而动，即是帝出乎震之气，东方所以主春也。人身胆木，是阴中之阳，实配震卦。凡人郁冒、振战、冲逆诸病，亦是人身之震气。
先天坤卦☷，变为后天坎卦☵。因坤体纯阴，凝而不流，土返其宅，水归其壑，故在月令，坤当十月，纯阴用事，固阴冱寒，地下之水泉尽皆涸竭，必得阳气蒸之，然后冻化，水泉乃出。先天坤位正当北方，曰幽都，坤之黑色也。坤初爻曰：履霜坚冰，阴始凝也。北方有冰海，则全是坤纯阴之气所凝。冰得日光而化，是为纯阴中得一阳，遂化为水。遍地球之水，所以流而不冰者，以地心纯是热汁，故能化水，是即坤变为坎之义。地心热汁，出于泰西地学，考验得实，与《易》义合。再按：人身，坤为脾土，主膏油。坎为肾水，主水精。脾之膏油渗水入肾，则化为溺。五穀之液入肾化精，即人身之坤变化为坎也。
先天乾卦☰，变为后天离卦☲。盖乾阳乃周天之空气，纯是轻清，并非火热。西洋天学家言，去地一千六百丈，则上面纯是冷际。又谓冷际之上，乃为热际。夫冷际者，西人乘气球已到之际也。至于冷际上覆有热际，则西人想像之词，并未曾到。揆之于理，实属无凭。惟《易》繫辞云：乾为天，为寒，为冰。可知乾天纯是冷际。虽圣人亦未身到，然以气推之，地本阴而含阳热，则知天本阳而纯阴冷也。且此冷际，乃生发阳光之际，所以言天，只可言阳气、阳光，而断不可言阳热。盖此阳光，散而不聚，必得日质以凝之，则六合之光，皆聚于日。是日光属阳，日质属阴。凡有体者皆阴也。西人远镜窥日，见有黑斑，便是察见阴体之验。日在天中，为乾中得阴，合于离卦之象。然有光无热，是以天空仍是冷际。必日光下交于地，而后生热。地在南方，正当天顶，先天之乾，位在南方，故天顶为阳光所聚，得南方地球之阴体，承受其光，遂成离火。是以在天则赤道在南，在地则火位在南。西人默瓦南，寻得南极之火地，今称澳洲，真属正离之位矣。地球聚天阳而成火，故地心尤热。天阳是离上一卦，地热是离下一卦，天之光合于地之热，则明两作离，是为火矣。此先天乾卦变为后天之离之义。或疑阳光不热之说无据。然试金、银、铜、铁有光，宝石、玻璃有光，皆冷而不热，且皆无火也。以物触击之，则发而为火。是阳光遇阴质触之乃为火，即乾阳得阴乃变离之一验。人身心属火，全赖肾水交心，以养此火，亦是阳中得阴，然后合成离卦。
先天兑卦☱，变为后天巽卦☴，盖巽为风，风气之生，轻微闪灼，见于禾苗之末。当日光初出时，人从旁而斜视之，则见禾苗末有此闪闪灼灼之气，往上升发。故《易》曰地风升，谓风从地土升出，即宋玉《风赋》起于青苹之末也。此风之起，多在日出时，因日出则露泽之阴下降于地，而地中之阳应之以起，遂上升于天。《庄子》名野马，生物之息以相吹者也。凡是草木皆秉风气，草木伸长，便是风气上升之验。《管子》云：泽下尺伸上。尺谓泽下润其根至于一尺，其上之苗茎遂伸长一尺，足见泽下则风上，而兑变为巽，义可睹矣。人身之呼吸象风，必肺中泽液下调，而后呼吸静息，亦是兑变为巽也。道家调息之功，只是调肝肺，以兑泽化其巽风而已。
先天巽卦☴，变为后天坤卦☷。《尔雅》云：风而雨土为霾。是其验也。《庄子》以风为野马尘埃；西洋天学言树枝不动亦有微风，一刻行六里。称野马者，言其行也。日光照隙，但见光线中无数尘埃，回旋飞舞，此即风所生之土气，由微至著，集埃成土，特人不觉耳。草木树叶感风而生，零落则腐化为土，皆是巽变为坤之义。西洋地学，言天之空气，最能侵蚀各物，无论木石铜铁等件，皆能逐渐剥落，空气愈湿则侵蚀愈甚。按：湿即土气，风之化湿，即是化土之先兆。及至各物剥，皆化为有形之上矣。人身肝木配巽卦，而主周身之膜，脾土配坤卦，而主周身之膏油。膜上生膏油，即是巽变为坤之形。
先天震卦☳，变为后天艮卦☶。西洋地学言改变地势，由地中有火力奋发突起，或于水面突出岛屿，或地震时凹然地下，凸然高起，此皆震变为艮之象。又云火山常有轰声，山顶破裂，喷出稀汁，冷则凝结成石，此尤震变为艮之显著者。中国各山，虽未见涨突之迹，然必地下有气奋起，乃能高出。人身胆配震木，胃配艮土。西医言胆汁入胃化谷，中医言木能疏土。李东垣补中益气汤用柴胡、升麻，达木气以扶中土，皆合震变为艮之旨。
先天艮卦☶变为后天乾卦☰。艮为山，山顶出云气，放霞光，皆山气变为天气。乾天纯阳，艮则上一阳而下二阴，必得日光射照，将山下之阴变而为阳，然后能出云气，放霞光。艮之变乾，其理可微会矣。先天艮卦方位在戌，古之崑崙，今之乌拉大岭，实在戌方，以应先天艮卦，乃地之脑顶也。其山最高，其地气自与天相接。天左旋至戌方，则入于地下。天之就地在此，地之近天亦在此。天空纯是冷气，山之最高者，其气最冷。山生冷气，即是艮气变为乾气。崑崙、乌拉岭寒气较重，可为良气变乾之一验。乾又属金，五金之矿生于山中，皆是石体，即艮体也。以火炼之，然后成金，是将艮体下二爻之阴，变为纯阳，遂成乾金，此尤艮变为乾之实事。在人身以脑为乾，以胃配艮。西人言脑筋多繫于胃，中医言胃络上通于脑。又人身之背亦配艮卦，太阳经由背上脑顶，是艮变为乾之通路。
问曰：吾子所论先后天变化之理，凡阴爻变阳皆主日言，阳爻变阴皆主水言。又谓天顶纯是冷际，地心纯是热汁，与乾卦纯阳，坤卦纯阴不合，何也？答曰：此西人所谓爱力、吸力、摄力也。乾天纯阳，而地之阴气皆为所摄，故天上纯冷；坤地纯阴，而天之阳气皆为所摄，故地心纯热。此《易》所谓天地交泰也。惟其天地交泰，所以化生人物。天地之功用寄于坎离。日者，离之精。水者，坎之气。化生人物，全赖水火。盖乾南坤北，一交而变为坎离，所以后天功用，全在水火。人身心配离火，肾配坎水。医家所重者，水火相加而会于中土。人秉土气以生，故医重坤土。道家所重者，取坎填离而变为纯乾。道以天仙为上，故炼取纯乾。
先天卦变为后天卦，即一草一木亦有可验。试举数端为格致者实征之。荷藕中空，即离象也，生出莲叶，其形仰盂，即是先天之离变为后天之震。开花色红内虚，又是象先天之离，生出莲蓬，又是仰盂，象后天之震。至于莲子，外白肉，内青心，亦象离中虚，又将来生莲叶之先天也。然莲子非入水不能生叶，盖离之上爻必变为阴乃成震卦。水者阴也，莲子入水，是离体之上加以阴爻，遂变为震卦矣。炮铳声响远，即震象也，然必先发火而后能轰击，是皆震响居后，离火居先。问曰：火发即铳响，是响即离阳所发，何以卦体必离上之爻变而为阴，然后为震卦哉？答曰：响是冲击空气而响，炮内膛离火发作，一出炮口，遇空中冷气，则离上阳遇通阴而变为震卦。水银能变为真银，水银属先天坎卦，变为真银，即是先天坎水变为后天兑金。铜色多赤，属兑金七赤之色，然铜矿初出土未熔链时，多带绿色。绿者，四绿之色也。先天兑卦，位本在四绿方。以铜论之，矿属先天，故带四绿之色。铜属后天，故变成七赤之色。甘、橙、橘、柚，亦含兑泽之气，初绿后红，有如绿矿转为红铜之义。造柚皮糖法，用淘米水泡至明软，绿色变黄，次换水，以铜钱、白矾煮之，则还为绿色，再拌糖晒乾。柚秉先天兑泽甘润之气，先天兑卦在四绿方，故皮色绿。业经泡去其色，用铜钱、白矾煮还其绿，是先天兑金返归四绿之位也。甘蔗有青、红二色，天下之蔗皆青，惟四川出红蔗更甘润，因四川在西，得七赤之气。至闽广之青蔗，又较别省为盛，以闽广位在东南，得先天兑气，故亦有甘泽，然终不敌川中赤蔗。因东南先天兑卦，已变为后天巽木，故色青不纯甘。四川赤蔗纯得兑泽，兼含先天坎水之气，故色赤液多，为更佳也。草木禽兽，秉先后天卦气者不一而足，愿同学者引伸触类。

八卦方位  ***************************
后天八卦，分为八方，风气既殊，物产亦异，皆随卦气为区别也。巽卦在东南，分野当湖北、江西、广东、琼州、广西、西贡、越南等处。巽为风，主春温之气。湖北蕲州当巽之下爻，风气柔和，温而不烈，故产蕲艾，又产蕲蛇，为治风妙药。蛇在十二辰属巳，巳在巽位，故巽之分野多产蛇。蕲蛇、蕲艾独得风气之和，故善治风。又产绿毛龟，应巽四绿之色。何以绿色，得见于龟，因龟与蛇相配，蕲蛇出巽宫而反带乾六之白花，故龟本属北方之物，出于巽宫亦反带巽四之绿色。此本卦与对宫之卦相错而生，所谓间气也。以一龟之体论之，龟身属阴，其毛属阳，阴伏于下，阳生于上，合于巽卦，故生绿毛。他龟不产巽方，腹背皆阴，故无绿毛。有造绿毛龟法，用生姜汁涂龟背，则生绿毛，以其阳加阴上，阴伏阳生，合于巽卦，遂生绿毛，益知蕲龟绿毛之故。广东、广西、琼州等处，值巽之中爻，其蛇尤多，又产蚺蛇，併产绿毛鹦鹉。西贡、越南值巽之上交，其蛇更毒，产孔雀食蛇，毛色纯绿，与绿毛龟同得四绿之色。龟属阴，故应下爻；雀属阳，故应上爻。又出肉桂，是极温之药。蕲州值巽之初交，故艾性柔和。越南值巽之上爻，故桂刚烈。问曰：巽是四绿之方，自出绿色之禽介。乃陇西、云南，地在西南坤方，亦产绿毛鹦鹉，其何故也？答曰：先天巽卦本在西南，故西南亦出绿色之禽。其嘴初黑，应本方二黑坤之色。老则变红，因鹦鹉得先天巽气独多；仅一嘴黑，是得后天坤气极少；老则巽气愈盛，克尽坤土之色而生出离火，嘴遂变红。离火主智，主言语，故必红嘴，乃能人言。人在万物中，是秉坤土之气所生，故禽兽之秉坤气者，往往能人言。猩猩象人亦能人言。云南、四川，地当二黑坤位，产秦吉了鸟，色黑，耳嘴黄，纯得坤气，故能人言，较鹦鹉尤巧。鸜鹆色黑嘴黄，亦能人言。鸜鹆不逾济，逾济则犯震位，土受木克，故不逾也。百舌鸟色黑，剪圆其舌，能学人言。黄鸦色黄头黑，亦有能人言，皆秉二黑坤土之气也。然山西、顺天、辽东等处，亦出黑色之禽兽，如元狐、[KT]鼠、黑貂、黑驴，独不能人言，此又何说？盖北方秉水之黑色，配《洛书》应天之黑道，与四川、云贵配坤土者不同，故狐、鼠、貂、驴虽黑色，皆不能人言。
本此意以辨药性：人参秉北方坎水之阳而补气。朱砂秉南方离火之阴而补血。阳起石生于泰山，秉三碧震气，故能上升。枫柿色赤，秉七赤兑泽，故有膏泽，产于正西，山、陕等处者佳。地黄色正黄，产于河南中州，秉中央土之正色，蒸晒则变为黑色，是转为坤二之黑色也。人身脾为太阴坤土，故地黄为补阴要药。凡辨药能详卦气，则更深远。

八卦取象  ***************************
八卦之象，无物不赅。先天八卦，本象天、地、雷、风、水、火、山、泽。后天八卦又象父、母、男、女。孔子以其说未尽，更加推广。曰：乾为玉、为金，坤为布、为釜，震为元黄、为旉，巽为绳直。为工，坎为沟渎、为隐伏，离为甲冑、为戈兵，艮为路径、为门阙，兑为巫、为口舌云云，义类备矣。《九家注》又以乾为衣、为直，坤为囊、为裳，震为鼓、为鹄，巽为杨、为鹤，坎为蒺藜，离为牝牛，艮为鼻，兑为颊云云。《来注》又以乾为旋。为顶，坤为户、为敦，震为筐、为跻，巽为茅、为后，坎为沫、为坭，离为苦、为朱，艮为握、为尾，兑为笑、为眵云云。《孟氏遗象》更推广至数十百事，八卦之象，庶几大备。然此皆中国自古所有之事物。近出泰西新学，分门别类，无奇不有，几疑中国古人皆所不知。乃细按其理，仍不出《易》义之外。今仿《遗象》衍之曰：乾为机器、为算学，坤为力学、为重学，坎为水学，离为光学、为化学，震为电学、为炮学，巽为气学，兑为汽学，艮为矿学。盖机器法天，旋转迅速，较人力百倍，本乾行之健。天有经纬度分，为算数之根源，故算法以天元为最。坤象地，厚重载物，以顺承天，借重力为机器之用，故重力法坤。坎为水学，本卦即水也。离为光学，本卦即光明也；又为化学，《易》所谓相见乎离，万物皆相见，南方之卦也。震为电学，电即震之气，发电报必击机，燃电灯必搓札，皆应震动之义；又为炮学，发火即炮响，如电而后雷。炮以水雷、地雷为最烈，因震卦下一阳而上二阴，地下水中皆阴掩其阳，故一发更烈。巽为气学，氢气、氧气、氮气、碳气，皆天地之空气，有象乎风，故属巽卦。兑为汽学，凡汽机必用锅炉，以火煎之，象坎卦下爻变阳而气上出，遂为兑泽；且气管传到冷水柜，则仍化为水，是即露泽下降之义。艮为矿学，先天艮卦变为乾卦。乾，金也；艮，石也。矿石变为金，是其理矣。西学各门中有分子目，所谓八卦相错，爻位各殊；而生出事事物物，会心人自当领取，非笔楮所能罄也。

人身八卦  ***************************
以八卦配人身，乾为首，坤为腹，震为足，巽为股，坎为耳，离为目，艮为手，兑为口。《易·繫辞》此章近取诸身，实吾《医易通说》之根源。能将此章发明，则医道思过半矣。
乾，天也，阳也。首居上法天，鼻通呼吸以受生气，人之与天相通，全在于鼻。凡植物之头皆在下，本地亲下也。动物之头皆在上，本天亲上也。三阳经皆聚于头，故头面独不畏寒。头上之发全属太阳经，太阳象天，全包人身，而头上发际有如天顶。仲景《伤寒论》太阳病，先言脉浮，以见太阳如天，包于身外也。次言头痛，以见头为太阳所总司。用药升散，皆是乾为首之义。坤为腹，三阴经皆会于腹也。腹非指大小肠，乃指腹中油网，西医名为腹统膜。在腹内为油网，生连于外，包筋连皮为肌肉，属于脾土。脾旺则膏油与肌肉无不肥厚。乾为首而统皮毛，坤为腹而主肌肉，二者相连，如地配天。观仲景桂枝汤解肌，必用大枣、甘草，并食热粥，填补腹中之膜油，益知肌肉是由腹外达矣。震卦一阳在下，人身阳气自下而生，故是象震。人生三焦主少阳，乃肾水中之阳，发于命门。命门之膜，下为丹田气海，又下生筋，直抵足跟。下焦阳旺，其足乃温。仲景少阴经证，下利清穀，手足厥冷者，用四逆汤、白通汤，皆以附子为主，以生足下之阳。白通加猪胆汁人尿汤，尤合震卦二阴在上一阳在下之旨。震阳在人身即魂气也。黄坤载天魂汤，温养下焦，亦颇有理。巽卦阴生于下，阳应于上，配厥阴肝经，主血脉。脉中之膜，生出周身之膜。膜生筋，筋之大者下行于股。凡股胫焦削肿痛，皆属肝经。肝主血脉，股内尤属血分。坎水配肾，肾开窍于耳，耳之中心有薄翳一层，包裹阳气，为听宫。耳窍外通，与空气相接，外边有声响，击动空气，则耳内薄翳应之，故能辨音。耳外空而内含阳气，是坎之中满之象。若耳内薄翳戳破，则一点阳气外散，坎之中爻见夺，不能辨声音矣。气虚耳鸣，则宜补肾，以复坎中之爻。然中爻之阳，又赖两爻之阴以封蛰之。设阴虚阳动，亦能耳鸣，宜滋肾阴。至于少阳经风火壅塞耳聋鸣者，是火扰其阴，不能成坎卦外阴内阳之象，须清火以还其阴爻，则耳自清澈。离卦配心火，心中之神，昼出于目则醒，夜归于心则寐。神随天日以为昼夜，而目随醒睡以司光暗。眸子内阴而阳光外发，合于离体。眼科多主退火，是抑离阳之太过也。然亦有阳光不足，不能远视者。目闭则离火内敛不用。若睡中多梦，是目不用于外，而反用于内，皆离火妄动，心神不安之故。艮为手，艮与震对观，震阳在下故配足，艮阳在上故配手。震阳是地下有雷声，一阳来复之阳也，故属下焦而主足。艮阳是春阳出于地以发生万物，冒土而出之阳也。故属胃经，乃胆中清阳上升，入胃外达于手。小儿胃中有食积则手心热，亦是一验。兑上缺，象口，兑金属肺。肺气出于口。兑为泽，主津液，如天之露泽。口之为用，全在津液。时方甘露饮，治口乾舌燥，是益兑上爻之阴也。霍乱口乾，理中汤加人参、花粉，则合于兑卦之全体。虽《内经》、仲景书未尝及《易》，然《易》通医，此章即是明文。其馀为心病、为耳痛，勿药有喜，艮其背，臀无肤，皆通于医。在圣人借医明《易》，而余则因《易》知医。本此意以读书，或亦一隅之助耳。

重卦  ***************************
问曰：八卦既定，又必重为六十四卦，何也？答曰：造化之气机，交加参杂，生出事事物物，是以错综变互成六十四卦，非圣人强重叠也。《繫辞》云：阴阳相摩，八卦相荡。有如亢阳遇雨，即坎加于离，重为水火既济之卦也；有如雷发雨降，云散天晴，震阳上升，坎水下流，即重为雷水解之卦也；若震在下，坎在上，震气方腾，雨水未下，阴云弥布，为水雷屯卦。屯即云气上腾之义，必雷发雨降，然后能解。观此气机，便知阴阳参互，卦体重叠，乃克神其变化。重卦之理，《易》有明文，说易家类能言之，兹不具赘。
问曰：八卦荡摩，气化相杂，和合二化，变生万物，是以重叠，以成六十四卦，理固然矣。至于八卦之本体，三爻已足，乃必复重三交，而并不改名色，仍为本卦，其故何也？答曰：《说卦》云：立天之道，曰阴与阳。立地之道，曰柔与刚。立人之道，曰仁与义。兼三才而两之，故易六画而成卦。是以八卦之本体，亦须重为六爻，然后完全。试举物象显证之。乾为天，而天有六合，地球上面之天，乾之上一卦也，地球下面之天，乾之下一卦也。坤为地，而地分六面，地球有东半球、西半球，实则上下二面，合于坤之上下两卦而已。坎为水，在天为雨，即坎上之一卦，在地为泉，即坎下之一卦。雨不降则泉不发，上下相资而后水源滚滚也。离为火，在天为日，在地为火，互相资生，故曰重离继照。震为雷，收声在地，发声在天。巽为风，西洋天学有冷带吹往热带之风，有热带吹往冷带之风。艮为山，面曰山阳，背曰山阴。兑为泽，有自下上升之露泽，有自上降下之露泽。所以八卦必自为重叠，而其义始备。

六子  ***************************
乾称父，坤称母，而生六子之卦。《易》曰：震一索而得男，故谓之长男。巽一索而得女，故谓之长女。坎再索而得男，故谓之中男。离再索而得女，故谓之中女。艮三索而得男，故谓之少男。兑三索而得女，故谓之少女。旧说云：索者，阴阳相求也。阳先求阴，则阳入阴中而得男。阴先求阳，则阴入阳中而得女。三男本坤体，各得乾之一阳而成男，阳根于阴也。三女本乾体，各得坤之一阴而成女，阴根于阳也。此与西洋天学互相吸摄，有一往一来之异。然往而不来非索，来而不往亦非索也，是二说异而实同。
天地定位以后，乾坤之功用全在六子。《说卦》云：神也者，妙万物而为言者也。水火不相逮，雷风不相悖。山泽通气，然后能变化既成万物也。此章单言六子，重之曰神，则真神妙莫测矣。
男祖鉴曰：六子之说不过以阴阳言，非有形之男女也。然禽兽、人物，凡有血气者，皆应卦气而各有男女。至于人之男女，尤符卦气。《内经·上古天真论》曰：女子七岁更齿，二七而天癸至，三七而真牙生，四七体壮盛，五七始衰，七七天癸竭，地道不通。男子八岁更齿，二八而天癸至，肾气盛，三八真牙生，四八满壮，五八始衰，八八天癸竭。男起八数，女起七数，注家皆无确解。不知天癸未至时，皆少男少女也，实应艮、兑二卦。故男女皆从此二卦起数。兑在《河图》配七数，故女子之数起于七。二七一十四岁，是为少女。七岁更齿，应兑之下一卦也。二七天癸至，应兑之上一卦也。天癸气在脑内，以象兑卦阴爻在上。天癸即至，则阴气下交于心，任脉始通，月事乃下，是兑变为离。自十四岁至四七二十八岁，名为中女。三七二十一岁真牙生，应离之下一卦，四七二十八岁身盛壮，应离之上一卦。自二十八岁至四十二岁，阴血全归于阴，则离变为巽，是为长女。四十二岁以后，阴血渐衰，至七七四十九岁，则巽变为乾，女血尽矣。良在《河图》配八数，故少男之数起于八。八岁至十六岁为少男，应艮卦在头，故下无肾精。八岁更齿，应艮之下一卦也。二八而天癸至，应艮之上一卦也。十六岁后，天癸既至，则艮上之爻入于中爻，遂成坎卦。是少男变为中男，故肾气盛，精溢泄。三八二十四岁真牙生，应坎之下一卦。四八三十二岁身体满壮，应坎之上一卦。由五八至六八四十八岁，阳气全归于下，是坎变为震，是为长男。四十八岁后至八八六十四岁，则男精已竭，是震变为坤，不能生子矣。亦有男逾八八，女逾七七尚能生子者，秉气独厚，修养皆优，故出于常数之外。医家道家，有返老还童之说，欲返长男在下之阳，还为少男在上之阳，故必转河车、运辘轳、醐醍灌顶、服药还丹，使阳气复归脑中。窃造化之机以逆用，其术岂不难哉。
又按：男女天癸，路道不同。女子天癸至，是从前面下交于心，合于离卦，故《内经》原文先言任脉通。男子天癸至，是从背后下交于肾，合于坎卦，故《内经》先言肾气盛。

辟卦  ***************************
男祖鉴曰：十二辟卦起于京房。以一年分配乾坤两卦，上半年为阳，属乾卦；下半年为阴，属坤卦。每一月又应一爻。从冬至起为阴极阳生，坤卦下生一阳，是为复卦。邵康节云：地下有雷声，春风弥宇宙。言阳气来复也。《易》曰：复其见天地之心乎。《爻辞》曰：先王以至日闭关，商旅不行。至日谓冬至，言令当闭藏也。观之草木，万卉皆凋，梅花独开，为一阳初生之验。宋·翁森诗云：数点梅花天地心。鹿角解亦应复卦。古人以律管测气，冬至律中黄钟，葭管飞灰。十二月应十二律，无不符验，乃知十二辟卦非浮说也。丑月二阳初生，为地泽临。二阳在地下，井中水极温，是其验也。泽者汽也，丑月掘地下入，则见其出气。律中大吕。寅月三阴在上，三阳在下，为地天泰。天地气交，芶萌尽达。是月立春，万物发生，律中大簇，以成太和之气象。二月惊蛰动雷。雷出地而上于天，故应雷天大壮，言万物方壮长也。律中夹锺。三月为泽天夬，言雨泽自天而下降。律中姑洗。四月阳极，为纯乾之卦，故昼日极长。律中仲吕。五月阳极阴生，为姤卦。《月令》半夏生。今四川松蕃产虫草，冬至生虫，至五月虫长寸余，蠢然行动，到夏至节，虫忽入土，变生为草。居民掘得其根，犹显然虫也。此虫由阳入阴，实应姤卦。麋角解亦应姤卦。律中蕤宾。六月二阴初生，四阳在上，为天山遁。遁者，藏也。六月亢阳在上，阴气欲出而不得，名曰三伏。金遇火伏，即遁藏之义，人皆避暑，亦是遁意。律中林钟。七月三阳在上，三阴在下，为天地否。否与泰对。天地气交则万物生，天地气不交则万物死。故立秋以后，草木渐死，梧桐一叶落，是其验矣。六壬书以申为人门，寅为鬼门，实属颠倒。盖寅值泰卦，人生于寅，何得以寅为鬼门？申值否卦，天地不交，万物渐死，当以申为鬼门。七月节名处暑，盖暑者，天地水火相蒸之气也。暑自此止，则天地之气上下各分矣。律中夷则。八月阴渐盛，为风地观。观与临反。至于八月，则临卦之气体休囚，故《爻辞》曰：至于八月有凶，以见八月观卦为主。律中南吕。九月五阴一阳，为山地剥。草木黄落，剥即落也。木落而果见树梢，有硕果仅存之象。律中无射。十月六爻皆阴，为坤卦。俗名阳月，谓其无阳也。昼短夜长，以应阴极之数。律中应钟。十一月，阴极阳生，又为复卦。凡十二卦各值一月，以律考之，气化胥合。京房又以其馀配公卿大夫，十二月共配六十四卦，谓系六爻发挥，理虽可通，事无定验，可置勿论。《内经·阴阳别论》曰：人有四经十二从，四经应四时，十二从应十二月。张隐菴注：春弦、夏洪、秋毛、冬石为四经。其十二从谓手太阴应正月寅，手阳明应二月卯云云，义与从字不合。盖从者，从经脉也。经脉弦应春令，主木气。春三月之从脉，正月当是足厥阴肝，二月足少阳胆，三月手厥阴包络。夏三月经脉洪应火，其从脉，四月手太阳小肠，五月手少阴心，六月足太阴脾。秋三月经脉毛，主金气。其从脉，七月当是足阳明胃，八月手太阴肺，九月手阳明大肠。冬三月经脉石，主水气。其从脉，十月当足太阳膀胱，十一月足少阴肾，十二月手少阳三焦。《内经》无明文，兹因张注与月气不合，故改配之。

月候  ***************************
月者，魄也。日者，魂也。月无光，借日以为光，而有晦朔弦望。每月以五日为一候，以一候应一卦，除去坎离，其馀六卦以应六候。所以除去坎离者，离为日，坎为月，日与月乃其本体，故坎离二卦不应候也。初三至初八，明自下生，应震仰盂。初八至十四为上弦，应兑上缺。十五月体全明，应乾卦纯阳。十六至二十三，魄自下生，应巽下断。二十三至二十八为下弦，应艮覆碗。三十月晦，应坤卦纯阴。月者坎水之精，日者离火之精。月满则与日正对，阴中含阳，合于坎之正体，故气泽充满，潮水应之。人身天癸之水，实与月应。女子称为月信，言其如潮水之有定期。男子亦有天癸，仍与月应。故《参同契》以三日为震，八日为兑，十五为乾，十六转巽，二十三转艮，三十日转坤。其词曰：上弦兑数八，下弦艮亦八，两弦合其精，乾坤体乃成。丹家之重月候，实重己身之天癸也。夫男女天癸，不必定与月候相应。盖人身心离肾坎，各自秉一日月，各有盈缩不同。又不拘定天时，然必知天之月候所以盛衰，而后知人者自具之坎离也。《内经·八正神明论》曰：月始生，则血气始精，卫气始行。月廓满，则血气实，肌肉坚。月廓空，则肌肉减，经络虚，卫气去，形独居。月生无泻，月满无补，月廓空无治。此为针刺言也，用药者亦当知之。试观草木茎中有虫，望前则虫头向上，望后则虫头向下，可知气候升降之故。凡人腹中有虫积者，用药治之，皆宜望前，虫头仰上，易于受药。《群芳谱》云：凡种菠薐菜，以其子布地中，必更月朔而后生，不知何故？吾为之解曰：此菜色深绿，应三碧震卦；其根红，应震下一阳也。过月朔则月候成震，是以此菜方生。草木之能应卦气，神妙如此。

交易  ***************************
交易者，八卦相交而化成者也。有如乾坤两卦，乾天在上，而不下交于坤，则为天地否。否者，阴阳不通也。必天气下降，地气上腾，则天地交泰，万物亨通。人之初胎，秉受父母之气。乾男本在上，坤女本在下，及其交媾成胎，则乾阳下交，坤阴上交，合于泰卦。是以生人，耳、目、鼻皆两窍，口与前后阴皆一窍，上三偶，下三奇，即泰卦也，见陈修园人字解。惟其乾坤相交，是以化成坎离。乾得坤阴而成。坎在人为肾，良由己身阴阳交泰，是以水火既济，为无病也。道家修炼，欲返人道为神仙，取坎中之阳，填离中之阴，使离仍变为乾，坎仍变为坤，是返为天地否卦。在十二辰，否当申位，申即神也。神道与人道否塞隔绝，故避谷绝欲，乃能成否卦之象。然未至于纯阳也。必将下三爻尽炼为纯阳，而后成神仙。此丹经大意，非圣人著《易》本旨。盖圣人尽人合天道在交泰，天地交而万物通，上下交而其志同。尹躬暨汤，咸有一德；先主孔明，如鱼得水。秦二世宠用赵高，李斯弃市；文中子献策不纳，退教河汾。卢杞亲而陆贽疏，秦桧专而武穆死。韩琦王英雄短气，湖上骑驴；小人乘权，君子避世。观于否泰二卦，可知兴废之机。医家以火气上逆，水气不下，结于胸中，名曰痞疾。张仲景五泻心汤，泻火之亢，使之下交，即是转否为泰之大法。本此法以医国，上下交而其志同，庶几国泰民安矣。又如山本在上，泽本在下，山泽相交，则为咸卦。咸，感也。气感而后能生万物。若山泽之气不相交，则为山泽损。是山为童山，不生草木；泽为荒泽，不产五穀。必山上有水泉，湖泽有原隰，是为泽山咸，乃产万物。水火交为既济，水火不交为未济。风雷为益，亦取其气交。雷风为恒，则其气相搏也。
天地定位以后，乾坤之功用寄于坎离。凡天地间物，皆是坎离相交而生。有绝异者，如鸟鼠同穴，其地在甘肃通渭县，是中国之在正西方也，属先天坎卦，渭水出焉，向正东流去。正东属先天离卦。水去则气来，先天离气自正东来，与先天之坎相应。鼠者坎水之物也，鸟者离火之物也。先天之离来交于先天之坎，是以鸟鼠相为雌雄。且其地近河洛，去中洲不远，当先天坎之初爻，主于潜伏，所以同穴。有一物而备鸟鼠之形者，蝙蝠是也。蝙蝠鼠身鸟翼，惟黄昏一出，是感昼夜相交之气。昼日属离阳，夜月属坎阴，黄昏是坎离相交之时，故蝙蝠能寿千岁，以彼之坎离本相交也。道家炼坎离，正取其相交，与蝙蝠之寿同一理。又凡物产分方位者，非其地不生，如鸟鼠同穴，是秉时令者。通天下皆有如蝙蝠是。

变易  ***************************
变易，阳变阴，阴变阳。雉入大水为蜃，雀入大水为蛤，是离变坎；蛤又出水为雀，是坎变离。鸠化为鹰，是巽变兑；鹰化为鸠，是兑变巽。诗曰高岸为谷，是艮山变兑泽；深谷为陵，是兑泽变艮山。鲨鱼生于南海，阳中之阴，潜伏于下，应姤卦也；能出水变为鹿，是变为复卦。鲤鱼应震卦，能化龙上天；鲤乘雾而飞，偶落山谷间，则化鲮鲤，俗名穿山甲，善穿穴入山，是震变为巽。巽，入也，上飞者变为下入皆是。变易之理，未能尽举，理可类推。凡病，冬月伤寒，或变为热；夏月伤暑，或变为寒；受寒已久，皆变郁热；疮痈溃漏，皆变虚寒。变易之理，不可不知。

不易  ***************************
天地定位，阴阳对侍，星回斗转，寒往暑来，皆一定不易。五方之民，皆有性也，不可推移，亦是不易之理。不易者其体，交易、变易者，其用。医家治方，以寒治热，以热治寒，不易之法也。热因热用，寒因寒用，是交易之法也。先寒后热，先热后寒，变易之法也。合宜而用，决不执方。如仲景云：亡阳厥逆，两胫挛，咽乾，心烦，谵语，饮甘草乾姜汤，两足当温；胫尚拘急，用芍药甘草汤，脚即伸；再以调胃承气汤，止其谵语。忽用寒药，忽用热药，变动不拘，深合《易》旨。

互卦  ***************************
二至四，三至五，两体相互，各成一卦。先儒谓之互卦。一卦之中又包两卦，比如大山中又生小山，大营中又包小营，一事中又有支节，一器中又杂零星。譬如厨灶，于卦为风火家人，凡家必有灶，灶以风火为用，其卦䷤，中爻互坎。灶非水不能熟食，故必须互坎。艮为山䷳，中互坎，有山必有水也。坎为水䷜，坎中互艮，有水必有山也。离为火䷝，下互巽，火发则风生也；上互兑，物有膏泽，乃生火也。医家配合方药，当仿互体之义。药分君臣，如卦之正体；又有佐使，如卦之互体。仲景麻黄汤，用桂、麻达太阳，杏仁利肺经，而必兼甘草，以调和其间。温经汤，温血脉也，而必用参、甘。建中汤，温中气也，而必用芍药。肾气丸，地、萸、桂、附温水也，而丹皮、泽泻为运用。小青龙汤桂、辛、麻、姜散寒也，而五味、白芍相斡旋。他如泻心汤寒热互用，乌梅丸、白通加胆汁人尿汤皆寒热互用，或以脾为转关，或以胃为机纽，或治肝肺而以少阳为枢，或治心脾而以厥阴为辅。因其脏腑交通，是以药物互用。医者按证处方，必先定其本脏，然后兼求互体，则得宜矣。

爻位  ***************************
《易》曰：六爻相杂，惟其时物；其初难知，其上易知。二与四同功而异位，三与五同功而异位。圣人此章，详言爻位，说易家辨论綦详，毋庸再赘。今但以人身言之。弱冠二十年当初、二爻，中岁二十年当三、四爻，晚岁二十年当五、六爻。又以足至膝为初爻，膝至股为二爻，小腹至脐为三爻，脐至膈为四爻，膈至胸项为五爻，项至头顶为上爻。以一药配之，根为下爻，梗为二爻，茎为三爻，枝为四爻，叶为五爻，花实为上爻，睹于剥卦，上爻一阳象硕果，便知花实应上爻也。药性之升降浮沉，全视爻位为衡。草木惟牛膝之根下行入土甚深，如卦之初爻，惟牛膝下达足胫。木通亦下行，然不尽直入，虽入下焦，不单应卦之初爻，能通行小便，是兼应二三爻也。杜仲是树身之皮，以近根者为佳；续断是草根，然入土不深。故二物皆当应二三爻，能治膝股腰腿病。食茄治发胀，食葫芦治臌胀。因二物生于茎中，故走中焦，应第四爻。厚朴是树身之皮，枝上者不取，树身应中爻四三位，故厚朴理中焦之气。枳壳是树之果，是上第五爻，故治胸中之气。杏仁亦然。至于荆芥穗、旋覆花、薄荷叶、金银花、白菊花，皆系草之颠末，应上第六爻，故治头目诸疾。然羌活、独活皆根也，而性升，盖自下生上，仍属下爻。太阳膀胱经虽在上，而腑实在下，故羌活、独活根入膀胱而走太阳经。苏、芥子皆实也，而性降，盖自上降下，仍属太阴肺经，虽下行而实归肺。甘草头能补气，身能和中，梢能利水，则一物而备升降之性。皆以上中下三停为辨，而《易》经爻位之理，可于此悟。

序卦  ***************************
《连山》首艮，所以成始成终也。《归藏》首坤，以地承天也。《周易》首乾，万物皆本于天也。本天必亲地，故以坤配乾，一阴一阳，形则对待，气则循环，人物皆于是秉气，故《繫辞》曰：乾坤，其易之门耶。近出泰西天学，谓天体极大，地球极小，日月五星皆各是一地球。又谓天空中如地球者尚有二三，斥中国以地配天之非。试问日月五星各是一地球，从何而知？则曰：乘气球上升至数十丈，再用远镜窥测，恍有所见，得此境象。问所见丝毫不差否？则曰：有里差、视差、蒙气差。是躲闪语，不足据为定论。今且勿与之争，即云日月五星各是地球，各有人物，亦彼此各一天地，不得是彼而非此。即云如地球者，天空中尚有二三，然彼之地球仍当配天，此之地球亦当配天，譬如人同父异母，仍当以父母并称，不得谓母不配父也。我等既生此地球中，则当以此地球上配乎天。而乾坤定位，日月往来，遂生出形形色色。一本万殊，总不外乎乾坤也。圣人六合之外，存而不论，非不论之，谓不关造化，无容凿空。观于《易》首乾坤，而舍地球以谈天文者，可息喙矣。又云里差、视差，尚可推测，惟蒙气差无可如何，不知圣人于乾坤后继以屯、蒙。屯者，气之上腾者也。蒙者，气之下覆者也。人生皆在屯蒙气交之中，圣人早已言及。今欲舍蒙气以窥星辰，舍地球而言天象，安知造化功用哉。《上经）多言天道，故首乾坤。《下经》多言人事，故首咸恒。咸者，感也。人物相感，而后吉凶生焉。《序卦》一篇，已有明文。或谓序卦出于伪託，然颇有理致，足开学者悟境。夫圣人作《易》，万理毕赅，智者见智，仁者见仁。即圣人繫辞，亦不能竭尽《易》道，不过略一隅令人三反。吾于易道，未窥万一，只就己见，进质高明。愿天下贤士大夫发明圣道，启迪万世，予虽与执鞭，所欣慕焉。

杂卦  ***************************
天地间有合于六十四卦者，难尽言也。约略论之，如水泽为节，蒲生水泽中，其根九节；萑、苇、芦，茯、稻草皆生于水泽中，故皆有节。竹虽不生水泽之中，然实秉水泽之气，故竹多节。节有引水上升，引泽下降二用，故节卦下互震，上升之义也；上互艮，下降之义也。浮萍生于水面，其叶色绿四瓣，是秉四绿巽气，其根色白，在水中，是秉一白坎气。合根叶论之，是象风水涣䷺，故能治风行水。鸡头芡实，叶面有刺，亦感风气，根生水中，亦感水气，与浮萍同一风水涣；而有不同者，芡实是秉涣中爻互卦之气。涣卦下互震。芡之根自下而生上，是涣之震；上互艮，芡叶止于水上而不迁，是涣之艮。并涣卦互体，一一胥合，为治风利水之良药。蜂蚁上身大下身小，合于履卦上天下泽，故有君臣。挂兰悬空，秉风气而生，合于巽卦，其根多汁，可以解热。因巽卦下互兑，主有泽液。以铁钉锭入根中则肥，得兑金故也。仙人掌草种于墙上，绿色多汁，合于先天兑卦。先天兑在四绿方，中爻互离巽，故仙人掌能治风水，且善避火灾。凡人之身有合于六十四卦者，人之醒睡，合于晋与明夷。《易》曰：晋，昼也。火地晋䷢。象曰：明出地上，晋。晋者，进也，谓日出地平，阳气上进。人身之阳气应之，外出皮毛以卫寒，上出眼目以视物，是以醒也。地火明夷䷣。象曰：明入地中，明夷。谓日入地平，不明而晦。人气应之，目合不明，是以睡也。有欲睡不得，必呵欠而后能睡者，以其人胸腹中先有热气未出，虽眼目间阴气已生，而心脾之阳热作梗，不能成地火明夷，而成泽火革之象䷰。革之义当吐故纳新，必将热气从口中吐出。兑为口，故呵则张口，胸腹之阳热遂从口出，而革上之兑卦还变为坤，乃成地火明夷，是以得睡。其有欲醒不得，或梦魇中恶，呼之不醒，必用通关散，吹鼻取嚏乃得醒，是其人关窍为阴所掩，不成火地晋之象，而成雷地豫䷲。虽雷出地奋，奋发冲散乃能了此豫卦之事。故从嚏喷而出，嚏气必冷。冷气出则豫之上爻还变为离，而成火地晋，故得甦醒。苏即《易》震苏之苏。凡风寒闭鼻窍多嚏喷者，亦是豫奋以出。疾称不豫，谓不得嚏喷，则不能解。又如风泽中孚䷼，风是巽卦，配厥阴包络经。泽是兑，卦配太阴肺经。包络与肺相接之间，只有一块脂膏，是为中宫，乃心火所生之中土，为太阴脾之根蒂也。孚字古作⿱爪子，象鸡伏卵，以两爪抱之。言人中宫一块脂膏与心包肺膜相连，裹结成团，有如孚卵，故名中孚。人之忠信实从此出，故曰中孚，信也。此近取诸身之卦，注家多不得甚解。张仲景建中汤治心下悸，用桂芍以治风气，用甘、枣、饴糖以助泽液，颇合风泽中孚之旨。菜如红萝卜，叶四散披离，色绿是四绿巽风之气；根赤色，是得七赤兑泽之气；其心甚黄，是中土之色气，合为风泽中孚，是一菜实备此卦德，故食之益中土。有但感风气者，如蛇床子，叶如红萝卜而无红根，川芎，叶如红萝卜有根而不红，则皆治肝风。用药者知物各秉一气，合化成方，与八卦之重为六十四卦，其义一也。

引伸  ***************************
《易》之为书，广大悉备，岂仅为医言哉。昔者圣人观象制作，前民上栋下宇，以待风雨，盖取诸大壮。耒耨之利，以教天下。盖取诸益。《繫辞》所言各事，非圣人只取此象而已，谓节此数事，而知圣人制作，皆取卦象。推之天下后世，随时制宜，因地为利，不难取诸易象，以尽万物之性。乃近日泰西新出化学、汽学，中国人未经目睹，辄谓中国圣人亦所不知。即今之通儒，亦谓光学仅见于《墨子》，化学如炼火生云，炼云生水，亦仅见于《淮南子》，其他未之前闻。岂知我孔子一部《易经》，已将西人化学包举无遗。西人谓光、热、电三者能化开各物，分出原质。夫光、热、电即离火也。《易》曰：离者，丽也。万物皆相见谓得火。化之则万物皆分离。而原质化出，是以万物皆相见。故火蒸水则化为轻气、养气，轻、养得火又化为水。此化分、化合皆不外火也。虽有用药汁化分者，然硝强水、磺强水皆火之精，硝、磺、炭三者化为火药。硝是光质，磺是电质，炭是热质。此三者化分各物，能令定质变为流质，流质，变为浮质，浮质变为气质，无一不借火力。则圣人相见乎离，一语包举化学无遗矣。
问曰：火烧铜铁，每烧一次，则体积轻减，以受火克即销化也。惟烧赤金，虽火功极大，然后能熔，及冷复还本体，并不轻减，其故何也？答曰：赤金是七赤兑泽之纯金，所秉之气泽甚厚，故虽受极大之火力而泽气不减。又问曰：赤金遇绿养则化为绿气，其本体遂轻减，此又何说？答曰：绿属巽卦，先天兑卦变为后天巽卦。赤金遇绿色而化绿气，即是兑变为巽之理。此等化学，惟《易经》得其根源，西洋虽有试验，尚未能通一毕万。
中国见外洋汽机，自古所无。不知《易经》已括汽机之妙。《易》曰：断木为杵，掘地为臼，盖取诸小过。按：小过䷽，上震下艮，震木动于上而象杵，艮土止于下而象臼。后人变为水磨。上一面止而不动，下一面动而研物。又是上艮下震，合为山雷颐卦。颐即人上下牙床，上牙床止而不动，下牙床动而啮物。故卦名颐，取人颊车为名也。颐以啮物养人，水磨亦碾米以养人。颐之用在齿，而磨亦有齿，与卦象可谓巧合。《易》曰：弦木为弧，剡木为矢，弧矢之利，以威天下。盖取诸睽。睽者，乖离不合也。卦体䷥，火炎上而不下，泽降下而不上，两相乖离，故谓之睽。弯弧向后，象泽之降，发矢向前，象火之炎。若今之洋枪铳，则是睽卦错综而变为兑上离下之革䷰。炮药象离火，弹子象兑金。洋枪皆用铅弹，铅恰是兑金，故极锐利。中国旧用铁弹，所以不及。《易》曰：刳木为舟，剡木为楫，舟楫之利，以济不通，盖取诸涣。按：涣卦䷺，上巽下坎，本木在水上，其象显然。虽西人船制屡变，问能外木在水上之义乎。且巽为风，行船必挂帆借风，于卦象丝毫不爽。或谓火轮船又何所取？答曰：船身仍象风水涣，而以火蒸水，汽机发动，则取象既济䷾。既济爻辞曰：曳其轮，濡其尾，无咎。即今轮船之象矣。读此词者能不惊圣人为神妙哉。《易》曰：服牛乘马，引重致远，以利天下，盖取诸随。按：驾车必络系牛马之口鼻，口鼻之络，引绳曳轮，轮动则车随，口鼻是兑象，轮动是震象，合之为泽雷随卦䷐。膏油亦是兑泽，一切机器必用膏油灌沫，然后滑利，皆合随卦之义。友人赠我福建锡灯，架上置壶，壶有长嘴以安灯，柱架上转纽以安油壶，油满则嘴平，灯不斜；油少则嘴欹，灯不灭，随油多少以为俯仰。其妙处只在有嘴象兑，有枢象震，合于随卦而已。问曰：古之车制象泽雷随，若今之火轮车又将何象？答曰：象火雷噬嗑。火炎于上，轮动于下，互体得坎。坎，水也。以火蒸水，然后轮动。故吾谓火轮车实象噬嗑。虽噬嗑爻辞并无火车之义，然繫辞云：日中为市，致天下之民，聚天下之货。交易而退，各得其所，盖取诸噬嗑。方今五洲互市，全赖火车，以致民聚货。盖气运已当噬嗑，应候而有火车，是圣人衍《易》，已逆知有此一时。造火车者，能知圣人否。问曰：圣人何不兴造火车？答曰：不当其时，故不须此。问：当今何以值噬嗑之运？答曰：日中者午时也。方今正当午会，离卦值运，义见邵子《皇极经世书》。
