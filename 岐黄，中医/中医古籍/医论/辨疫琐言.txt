
辨疫琐言  ***************************
风寒暑湿燥火，为天之六气。其中人也，皆发热恶寒，头疼身痛，其邪从皮毛而入，太阳经之所司也。疫为地所蕴郁之气，其中人也，亦发热恶寒，头疼身痛，其邪从口鼻而入，肺胃之所司也。六气为天气，天气轻清，但中皮毛，不入口鼻。温疫为地气，地气重浊，但入口鼻，不中皮毛。所入虽异，所病则同。若不于同处别其所异，则六气之寒热，皆得混指为疫，是不可不首先辨之。六气之辨，仲景论之详矣。今专言疫，疫为地气，发不常有，此气一行，病则少长率皆相似，沿门阖户，互相传染。故《说文》释疫字云：民皆疾也。无疫之年，每春夏之间，偶见一二症。确乎是疫者，不过地之偏气，由其人正气偶伤，为地气所触，口鼻受之，亦谓之疫。口气通于脾，邪从口入，必先于胃，胃者脾之表也。胃喜清通，以下行为顺，胃受其浊，胸膈必闷，甚则两胁亦胀，不能下行，势必上逆，不为恶心，则为呕哕。鼻气通于肺，肺主气，以气干气，尤易受邪。经云：上焦如雾。浊邪壅闭，则雾气瀰漫，为舌苔、为头目矇混。六气之中，人初虽发热恶寒，头疼身痛，未尝便有胸满胁胀，舌苔、头目蒙沸诸里症。纵间有兼里症者，亦必四五日后，经气郁久而成，初病则未尝有也。疫症才起，诸里症与寒热齐见，盖疫从口鼻而入，本属里邪，无关于表，故见症异于太阳之表也。得其所异，以别其所同，则是疫非疫，可一问而决矣。或曰，疫从口鼻而入，无关于表，何以又有发热恶寒，头疼身痛诸表症。曰：经云：心营肺卫，心肺俱在膈上。今膈上被壅，则营卫错乱，安得不恶寒发热，人之胃属于头，胃壅故头疼，上中二焦被遏，则周身之经气皆遏，故身痛。此症不但异处有辨，即同处亦略有辨。六气之寒热，由邪自外干，故寒热特甚。疫则邪自内壅，故恶寒不甚，或半日一日便止，后只发热不恶寒。其热初在肌肉，由内渐及于表，里闭则表通。虽灼热而有汗，六气之头疼身痛，由邪气搏击于经，疫则邪壅于内，而致经气阻遏，虽疼不甚疼也。不甚疼者，无邪以搏击也。仲景《伤寒论》，其中表里腑脏，虚实寒热，头绪纷繁，每曰何以别之。辨之明，乃治之当，不可忽也。
既别其症之所异，次当明乎脉之所异。异者何，往来凝滞而有力也。夫脉为血气之先，切脉之学，即察气之学也。邪从口鼻而入，壅闭肺胃，上中二焦被壅，则寸关之脉，未有不壅者。壅则凝滞而有力矣。初得一二日，寸关脉沉弦有力，往来凝滞，重按微数。寸关沉弦者，阳气被遏而不能升也。重按微数者，阳气被遏于下也。往来凝滞者，浊邪壅闭也。三四日脉弦大有力，甚则弦数弦大，为壅遏之甚。弦数为肝胆之阳，遏而不宣，肝胆之阳，何以遏而不宣也。考诸脏象，无病之人，肝胆之阳，上入于心，心有两耳，由右耳而入，在心中细链，自左耳而出。其络上通于肺，肺属金而畏火，安能胜此阳火锻链。故开窍于鼻，其热由鼻而泄，吸冷气以凉心肺。今肺气被壅阳无出路，故脉见弦数，症见口苦喜呕等症。由少阳被遏，非邪传少阳也。五六日邪传愈深，脉难预料，或从正气之盈虚而变，或因治疗之寒热而更，要之往来凝滞之脉，始终自在也。
问症察脉，既别其异，次当明乎治法。治法维何？曰轻清以开肺舒气，芳香以醒胃辟邪。地气浑浊，为汗秽之气，为不正之气，治以轻清芳香，祛浊邪而复清阳，方名清气饮。虽出杜撰，实具至理，其间开之醒之。与正气略无所损，果遇疫症，日服二三剂，轻者即愈，重者亦减，历试多人，颇有效验。
清气饮
杏霜（二三钱）　桔梗（一二钱）　蝉蜕（去头足，二三钱）　银花（二三钱）　广藿香（二三钱）　苏叶（一钱或一钱五分）　神麴（二三钱）　穀芽（三四钱）　广皮（五七分）　半夏（一钱）　赤茯苓（二三钱）
水二小碗，煎一碗温服，如未觉，更进一服，觉气通舒畅，是其验也。重者日三服。
杏霜、桔梗，苦以开肺。蝉蜕轻清上升而从风化，上焦如雾，一经郁遏，则雾气瀰漫，用蝉蜕者，取清风生雾气潜消之义。银花、藿香、苏叶，芳香辟秽，散胸中不正之气。穀芽乃稻浸罯而成，神麴乃面蒸罯而成，凡蒸罯之物，能舒郁遏，同气相求也。广皮辛香通阳，半夏滑利通险，赤苓利水，三焦通畅，何气不清，故曰清气饮。二小碗水，煎一碗，略煎便成，取清芬未散耳。疫症初起二三日内，宜用此方。四五日郁深则热，如有烦渴面红等热象，本方去苏叶，易冬桑叶二三钱，丹皮一钱或一钱五分；口燥渴去广皮、半夏，加瓜蒌根一二钱，或芦根五七钱。烦热口苦咽乾，加黄芩一钱，或一钱五分。小便不利，加白通草四五分，或飞滑石二三钱。腹胀大便闭，喜冷恶热，加大黄三五钱或七八钱。以上用诸凉药，须慎而又慎，一剂不应，便当揣摩不应之故，恐似是而非也。如寸口脉微弱，为里阳不充，于本方加玉竹五七钱，盖玉竹甘缓而不滞也。乾隆二十二年，暨五十一年，皆大疫，馀日治多人，其用黄芩大黄者，不过百人中之四五人耳。如脉大而空，或大而寸脉不满，或大虽似有力而往来凝滞，症虽见烦躁舌焦诸热象，便防其人正虚，如再见心中慌甚，便非疫邪，盖疫为气遏于内，决不作慌也。审属正虚，如补中益气汤、四君子汤、六味地黄汤、理中汤等类，皆可择宜而用。盖行疫之年，未必人人皆疫，亦有劳伤以及里虚里寒，伤湿伤暑诸症，夹杂其中。所谓似是而非者，全在细心体认，疫虽互相传染，医者不可为疫症所拘也。
清气饮，乃余订以治暑之方。经云：寒伤形，暑伤气。既云伤气，其入必于口鼻。古人治暑诸方，如香薷饮、大顺散、人参白虎汤等类，发散温里清热，皆非治气之方。长夏炎蒸之气，从口鼻吸入之症最多，其症发热头目昏蒙，胸满胁胀，因订此方，用颇有效。后逢行疫之年，思疫从口鼻而入，亦属伤气，用之辄验，遂移为治疫之主方。
验舌之法，仲景《伤寒论》《金匮要略》，虽间及之，而实不以为重。予少时疑其关略，问诸前辈，或以红黄黑白分寒热，或以燥湿分寒热，及后验之，皆不足凭，始悟仲景罕言之妙。数十年来，所见舌黑芒刺，舌红如朱，服乾姜附子而愈者，又不知凡几。舌白如粉之干，舌白如腐之湿，服黄芩石膏而愈者，又不知凡几。可见治病，全凭乎脉症，尚不足凭，何况区区之舌色。仲景《伤寒论》，六经之前，有辨脉法、平脉法，犹匠之有规矩也。有此规矩，方可以治六经之病。不但六经，即万病皆莫能逃，莫能逃者。寒热虚实表里腑脏之辨也。疫气二三日，舌上确有白苔，或如积粉，或如湿腐。如积粉者，肺气为疫壅塞也。如湿腐者，上焦如雾，瀰漫而化水也。四五日，舌心渐黄，黄者胃气不得升降，郁久成热，津液渐伤也。愈久则愈伤，焦黑芒刺也。舌固如此，勿尽据舌，仍当以脉为据也。
余幼年见舌白如腐之湿，疑从寒化，用温燥药治之不效，不得其解。后思经言，上焦如雾，始悟雾气不开，即为雨而从水化也。
邪律楚材，收大黄以治疫，而大黄遂为疫症良药，何也？曰通是也。肺主气，肺气壅闭，则一身之气皆闭。大肠为肺之标，大肠气闭，胃气何从下行，清气饮三五剂不愈。如见胸满胁胀，不恶寒，反恶热等症，于方中加大黄三五钱，大肠得通，胃气斯得下行为顺，往往大便通后，汗出而愈。盖胃气先得降，而后能升，升斯化汗，汗生于穀精也。但用大黄，须要审人之虚实，此症属于气闭，取气以通气，每有奇验。何谓取气，其法用大黄七八两，先以水润透，用小甑蒸之。取露，每用露半茶杯，或半小碗，对入饮内，大便通而胃气顺，其疫涣然而解。此用大黄而无伤正气，与虚弱之人，最为稳当。又有汤泡一法，用大黄二三钱，沸汤略泡，去渣，俟药煎成对，服泡之法，仍有轻重，温汤泡气多而味少，沸汤泡则气味兼有也。在临时酌人之虚实用之。外此又有煎法，有同煎、略煎之别。大黄为血分药，如血分病，宜于同煎，气分病，宜于略煎。略煎者，取其气也。
仲景论下法，必俟表已解讫。诚恐表邪不尽，一经下早，陷入胸中，而成结胸痞满等症。有一毫恶寒不尽，即为表不罢而禁下，疫从口鼻而入，本非表邪，亦不恶寒，故下之不厌早也。若云疫症有表，亦可下，断无此理。
疫从口鼻而入，肺胃之气被壅，薰蒸膈膜，久则膈膜气结，邪不易散。故药取芳香透膜为多，如青荷叶、醒头草等类，俱可择用。推之上等芽茶，如阳羡龙井、银针松萝，其气清芬，皆可透膜逐邪。
战汗由于正虚，仲景辨脉篇：脉浮而紧，按之反芤，此为本虚，故当战而汗出也。其人本虚，是以发战，以脉浮故当汗出也云云。浮紧表脉也，芤空虚也，是虽表症而得表脉，里气不能协应，何以能汗，必待正气来复，与邪相争，争则战，正气胜而后逐邪外出。仲景虽未出治法，一则曰：此为本虚，再则曰：其人本虚，而治法已寓其中矣。无论浮紧，凡一切大浮数动滑之阳脉，按之一芤，便当豫从里气绸缪，以助其战胜之机。若再加消导清凉，戕伐生气，不但不能战汗，且恐战而内脱。玩仲景脉浮而紧，专指表言，疫从口鼻而入，断无浮紧之脉，疫为气郁于内，亦断无按之反芤之脉。即或战汗，亦是郁极得通，与正气相搏而战，虽与伤寒战汗不同，而其人本虚，则一也。凡系行疫之时，审系疫症，脉见微弱无力，便当滋培本气。吴又可《瘟疫论》，以战而不汗者危，中气亏危也。次日复战，厥不回，汗不出者死，正气脱，不胜其邪也云云。彼亦明知中气亏危，正不胜邪，药则仍主达原饮、三消饮、承气等汤，不且自相矛盾耶。
乾隆二十二年，岁在丁丑，江苏大疫，沿门阖户，热症固多，寒症亦有。大抵寒热两途，总由其人之秉赋。素秉阳虚，纵染疫邪，亦多从寒化，素秉阳旺，再经邪郁，其热愈胜。仲景阳明篇首一条云：阳明之为病，胃家实也。胃家实，不是病症，指其人素秉阳旺。胃气素实，一经表邪，郁遏而火流就燥，成其为三承气之实症。古人治病，必先问其平日饮食起居，不然从何知其胃家实也。是先有实之因，一经得病，而后方成实之证，非一切表邪，皆能成三承气之实症也。
发斑一症，疫在气分者，得宣通而解疫。干营分者，必发斑而解。发斑有斑疹两宗，成块平塌者为斑，颗粒成点者为疹，斑色红为热，紫为热甚，紫而带青，则不治。如见红紫成块之斑，清气饮去陈皮半夏，加当归、赤芍、大黄以下之。疹则寒热虚实均有之，大热疫邪发疹，为邪向外，顺其性而疏散之，自然得愈。余临症数十年，斑症仅见数人，疹症最多。凡将发疹，或发热腹痛，或壮热指尖冷，或昏闷心烦。盖心主营邪，干于营，故有如上诸症。疹症以灯照之，隐隐有迹，疏解而不外达，虚者补托之，寒者温散之。内实者少加大黄以利之。补托如补中益气汤之类，温散如葱姜之类。语云：大荒之后，必有大疫。验之信然。乾隆二十一年荒，二十二年疫，五十年荒，五十一年疫，水荒为偏灾。虽荒不得为大，惟三时三伏无雨，亢燥之气，郁遏土中。至秋冬虽雨，所遏之气，已经凝结，水土不相和，地之阴阳二气俱偏，阴闭于外，阳郁于内。交春雨水节后，地气上升，阴郁先起，多为寒症，阳郁后起，多为热症，其疫初起人受之多。三阴症用四逆理中等汤二三剂即愈，一月后渐有热症，继后热症多而寒症少，显属地气。《瘟疫论》云：天地之戾气，天气清纯，决不为疫，亦不入于口鼻也。
吴又可《瘟疫论》，发明疫从口鼻而入，诚千古不易之理。但其立论著方，不无可议，如达原饮，槟榔、厚朴、草果，皆破气峻烈之品，《原病》云：本气适逢亏欠呼吸之间，外邪因而乘之云云。可见邪乘虚入，虽云留而不去，其病则实。治当一意逐邪，然于逐邪之中，何妨稍存正气地步，又邪气郁闭，必化为热，亦必俟三四日后，其热方实。今甫受邪，末必化热，如此之速，方中便用黄芩、知母。无热可清，必致伤其阳气，阳气一伤，不但变症蜂起，且恐内陷，根于是矣。或曰：达原饮不可用耶？曰：非也，必审其人形色充盛，声音雄壮，症见烦渴、脉息实大有力，未尝不可用也。要亦十中之一人耳，若一概用之，鲜有不误者。仲景小柴胡汤，用黄芩是何等慎重。少阳篇首一条云：少阳之为病，口苦咽乾，目眩也。口苦者，胆热而气蒸于上也。咽乾者，胆脉络于咽，而火气上炎也。目眩者，风火之气摇动也。此三症，专指黄芩而言，有此三症，方可用黄芩。盖黄芩为清胆热之品，胆为甲木，为东方生气，十一脏皆秉此生气。故经云：十一脏皆取决于胆，而可妄行戕伐乎。生气一伤，未有不轻病变重，重病变危者，近日达原饮之杀人，比比皆是，由其意中，只知《瘟疫论》一书，除《瘟疫论》而外，皆未尝深究，甚至未尝寓目。此倡彼和，不至败坏不止。及至败坏，藉口内陷，使早知顾惜正气，何至内陷，方案中预写紧防内陷四字，而药仍攻击，不为预防于先，而欲令病家自防于后，不思彼若能防，请医何事。
疫从口鼻而入，上焦之气被壅，舌上白苔者气为邪结也。舌根渐黄至中央者，邪壅于胃也。加大黄以通其大腑，胃气得以下行，阳气自得上升，自然汗解，何须三消饮之羌活、葛根、柴胡。不思邪从口鼻而入，断无从皮毛而出之理。表药无表可散，必致散及正气，正气一伤，变可立待，不可不慎也。
仲景三承气汤，为阳明胃实而设。胃气素秉亢燥，承其气而治之。即经云：亢则害承乃制之义也。今疫症气结于上，肠结于下，加大黄以通其肠胃，气得下行为顺，而后正气得升，疫邪自解，无承制之义，不过取通而已。枳朴芒硝，切宜斟酌。
《瘟疫论》引用仲景五苓散、桃仁承气汤、抵当汤，此仲景为太阳经犯本而设。何为犯本？足太阳胱膀经，为多气多血之经，营卫均主之。风伤卫分，郁久不散，邪干本经气分，小便不利，五苓散利其水，而卫阳得升。寒伤营分，郁久不散，邪干本经血分，少腹急结，桃仁承气汤攻其血，而营阴自和。二方中俱用桂枝，以其从太阳经来也。甚则瘀血凝结，少腹硬痛不可近，抵当汤主之。此太阳经之所有，余经则无也。疫从口鼻而入，与膀胱毫无干涉。若云由胃失下而瘀及血分，何以仲景阳明篇绝不一言，其不能干于血分也明矣。疫症小便不利颇有之，由气闭于上，失其清肃下行之道，开其肺气，小便立通，若利水则大谬。
《瘟疫论》辨明伤寒时疫曰：夫伤寒必有感冒之因，或卑衣风露，或强力入水，或临风脱衣，或当檐出浴，当觉肌肉粟起，既而四肢拘急，恶风恶寒，然后身疼头痛，发热恶寒，脉浮而数，脉紧无汗为伤寒，脉缓有汗为伤风云云。不知仲景《伤寒论》，包六气而言。天之六气，伤及太阳膀胱寒水之经，故曰伤寒。今云伤寒，必有感冒之因，常见感冒，并未有因，即卑衣风露，强力入水等因，六经俱可受病，不止太阳一经，亦不止风寒两途。又云伤寒投剂一汗而解，治伤寒宁如是之易乎。由其意中只知瘟疫，尚未知伤寒二字作何解说也。
疫为地气，自口鼻而入，《瘟疫论》只言口入，忘其鼻入。故用方绝无一味开肺之品，不知鼻入较口入尤多，人有时不言，未有一刻不呼吸者。
《瘟疫论》云：伤寒时疫，皆能传胃，至是同归于一，故用承气辈导邪而出。要之伤寒时疫，始异而终同也云云。伤寒与时疫，一是天气，一是地气，其原不同，治法亦异。伤寒之传胃，由其人胃气素实，实者胃阳强，胃阴弱也。一经表郁，胃气已热，火流就燥，胃气益实，仲景之用硝黄，虽曰泻阳，实是救阴也。未必人人皆胃实症，症皆传胃。矧今人虚者多，实者少，寒者多，热者少，温补养正而愈者，十中五六，何尝尽用承气也。疫从口入，必先于胃，又何用传胃，气以下行为顺，用大黄者，通其下行之道路也。与伤寒用承气之义迥别，何同归于一之有。
《瘟疫论》云：时疫之邪，匿于膜原，根深蒂固云云。膜原是穴名，不是经名。疫从口入，胃经是其所舍。疫是邪之气，气在胃，膈膜受其薰蒸，是以取乎芳香，非芳香不能透膜也。何尝是匿，又何尝根深蒂固，良由不知芳香透膜之理，遂觉根深蒂固矣。
《瘟疫论》云：阴症世间罕有云云。从前诸说，尚属小误，此一名，印定后人眼目，杀人无止矣。予临症数十年，三阴之病，无日无之。设学者奉又可之言，读书时不向三阴篇讨论，临症时不向三阴症著想，而世之死于三阴者，伊谁之过耶？呜乎！立言不可不慎也。
《瘟疫论》以温病之温字，即瘟字省文，温即瘟也云云。瘟指邪气言为实邪，温指正气言为虚邪。经言冬伤于寒，春必病温。又云冬不藏精，至春发为温病。藏于精者，春不病温。精者精明之阳气也，冬令阳气潜藏于肾水之中，是其常也。伤其肾水，阳不能藏，阳无水气涵养，是谓亢阳。至春亢阳发动，是谓温病。仲景云：太阳病发热而渴，不恶寒者为温病。亢阳内发，故发热而渴，邪非外来，故不恶寒。与瘟从口鼻而入者，大相悬绝，此等温病，治惟滋阴壮水为主，若概作瘟疫治之，吾知其不死于温病，而必死于瘟药矣。
世之宗《瘟疫论》者，十人而九。但见发热恶寒，不论何经，不论虚实寒热，春则曰春瘟，夏则曰时疫，秋则曰秋疫，冬则曰冬瘟。方则寒凉峻厉，加减出入，立案不叙脉症之理，但曰瘟疫几朝，症重防变。医者既先立不败之地，及至败坏，则案中原已载明，与医无涉，予实耻之。因取又可之书，细加论定，予非敢轻议前人，实有不忍不言者。阅者幸鉴其苦心，恕其狂妄可也。
岁庚申，西垣先生以此稿质之家君，家君命（琥）抄录一本，藏于家塾。乙丑夏，（琥）　病几危，服先生药顿愈。先生曰：水灾三年，病从寒化，吾治邵伯人病，每以桂附鹿茸，投之辄愈，非吴又可所能知也。尝因《伤寒例》寒疫二字，及苏长公用庞氏圣散子治疫之法，推究以尽其变，又得两千言。今先生没，求其两千言不可得，略言梗概，以俟知者。焦延琥识。

李翁医记上  ***************************
乾隆己亥，先人病臂痛，不能举，时学师夏君善医术，往乞其诊，以为将成偏枯。时余与史寿庄同笔砚，寿庄祖莲溪征君，指求翁视之。翁笑曰：天下无此偏枯证脉。署方黑豆半升，蚕砂二两为末，服之尽即已。服未尽而痛失。近问之，翁已不记矣。是年为识翁之始，庚戌冬十月㬠，余病呕血，夜呕数升，呕已而咳。或曰阴虚，所为服琼玉膏，咳益甚。余极骇，血已而咳者，多不治也。访翁，翁曰：病在湿，舒其阳则愈。咳果已。当是时，犹未信翁之神也。岁丁巳，妇妊脉，忽呕逆不已，每呕必厥，日十数度，七昼夜不进饮食，进饮食则呕，呕时时有蛔。族人有自谓能医者，日投以药，皆不应，厥益剧。急迎翁，翁诊良久曰：咳否？妇颔曰：有之，每呕则有微咳倡其先。翁曰：是宜从脉。立秋币月，肺金乘权，而右寸独沉，病得之失治表，表郁于里，肺失疆而肝火扰，寒热相击，所以呕且厥也。用桂枝十六分，乾姜五分，黄连七分，半夏、甘草各等分。手摘药趋之服，曰服已必熟睡。或疑其语之决也。已而服药果然，盖七夜不能瞑，至是呼吸闻于外，举家相庆。二更许，睡醒，突大呼，目上视，手振搐摇，首面赤而厥。族人以医不效自惭，复妒翁之能见是状，大言归咎于桂枝、乾姜，迫令灌以梨汁。齿齘不受。家母曰：仍宜问翁。翁时犹未睡，闻是即入诊。病者仰卧不知人，喉中喘息。翁曰：非厥也。两寸脉浮，药已有效。左右或咻之。翁耳语谓余曰：无畏，适席间猪蹄汤甚浓，吹去浮脂，灌之以醒为度。如其言，且灌且醒，复酣睡，遂霍然。翁曰：呕七日，胃中液涸，寒气升而枯竭露也。呜乎！向令翁不诊，必杀于他药，且以姜桂詈矣，则世之谤翁者，果翁之咎耶。自是至明年戊午四月，妇产女，次日称胸背急痛，少选呕厥如旧年市，一日命在呼吸。家母即命迎翁，翁至，值妇痛辗转于状，惨切不忍言，少时呕逆手掣搐而厥。翁曰：此时脉不可据。然去年之厥，责在呕，今日之厥，责在痛，吾观其由痛而呕，由呕而厥，痛已则呕与厥皆已矣，不可迟，速治药。乃书炙甘草二十分，芍药十分，阿胶十分。曰：此血虚而肝气乘之，急食甘，肝急自缓，药入口，痛必平，药熟，值痛起，趋饮之。如翁言。是秋，余在省病肠澼，阻风燕矶，日数十利，痛苦实甚。俟至扬迎翁诊之。余意用姜附，或曰宜大黄也。翁曰：此表证，何澼为，暑淫血分耳，一药可愈。用藿香、半夏之辈，加当归以入血，五穀虫以通大肠，一服而日夜之利尽除。惟鸡鸣后腹痠痛，连利数次，以告翁，翁以金银花治之，二服全已。癸丑夏，吾母病衄，衄已，出黄涕，医令服蔗浆、阿胶、羚羊角，服之困甚。于是头痛，右臂右足掣痛而倦。翁曰：病得之阴虚，天令炎热，肝阳上冲，故衄黄涕者，肝之馀气也。头属胃，胃之络脉行于右，故见诸证，不必治衄，惟宜养肝，滋胃土，用白芍、山药、扁豆、甘草四剂而愈。甲子冬，余每日大便后，则由肛门达于尻骨，痠痛不可耐，得饭乃已。翁曰：此水气也。水气伤肾，阳肾阳虚，而脾气下乘，故胀于便后，得食少缓者，阳气足而能摄也。此水气非附子不能祛，非多服不能效。乃以鹿角胶、熟地黄、枸杞、菟丝子、山茱萸、山药、当归，合附子服之。始服小便夜多，而汗且泻。翁曰：此水气外泄也，何疑之？翁治病多用白术，至此独以术为戒，他医以白术合鹿角霜、鹿角胶、破故纸服之，则汗敛而痛复剧，仍服翁药三十剂而愈。而族人之自谓能医者，忌翁甚，每向余短之，余复惑于其言。岁乙丑六月，余幼孙病，竟为此族人误药致死。越一月，馀子廷琥病，每巳午未三时，则头面热如火蒸，两肺前穴烦扰不可耐，气促神躁，不大便，恶水不饮，溲短而黄，翁始以暑治之不应，温以姜术不应，面有红迹似疹，日益见。时闰六月二十五日，翁清晨至曰：君之孙已为医误，此子所关甚重，然病情稳曲，今终夜思之，前此非所治也，当由心阴伤而心阳上越，姑试以甘温。署甘草、大枣等令服，未服而身亦有疹大如戎豆色，且紫，他医议用快斑发疹之剂。翁又至曰：脉弦微而不渴，何敢用凉药，且未有疹出而躁若此者，是时躁甚，坐卧行立，皆不宁。翁曰：试以前药服之。服已而躁定。翁曰：未也。俟之良久，果又躁，且呼手足不仁，脐下亦不仁，渐及于胃脘间。翁曰：急矣，吾今日必愈此疾。乃去急治药，促煎之。跣足袒衣，自调其水火，诊脉凡七八次，药熟又诊脉，久之自持药令服日。是矣，服之必愈。时正躁急，持其母手而呼，药既入，遂能卧，而诸苦顿失，面上之疹悉没，惟热蒸尚存。翁曰：肾气虚，虚则寒。昨所服者，真武汤也，气分之寒消，而血分之寒未去，宜温血，服炮姜、当归、山萸、熟地黄、甘草。入口遂酣睡，蒸热悉除。越三日，便脓血，或曰：热药所致。翁闻之，急至曰：非澼也。少阴之寒，升于厥阴，用理中汤加吴茱萸服十剂，脓血自止。服之果然。余于此始恍然于忌之谤之者，真为庸医，而翁之医真能神也。方廷琥之服真武汤，而势始定。其妻忽大呼遍体麻木，不知人，腹中胎上逼喘促欲笑，或曰：宜投紫苏饮。时三鼓，翁方去，闻此复至，诊良久曰：非子悬也，病得之悲伤惊恐，气血虚且乱，治其虚则胎即安。署熟地黄、白术、炙甘草、当归，重其剂投之，而胎果定。是日也，非翁力，则儿与妇皆危矣。翁神于医，而其拯人之急，不畏劳烦，不恤人言，尤当于道谊学问中求之。余尝南游吴越，北及燕齐，见医者多矣，持一药曰服之必熟睡，曰药入口痛必平，曰服之必愈，危急在旦夕，而争命于须臾转移之机，其应如响，翁之外，有几人能乎哉？吾友汪叔震，述江漪堂侍读之言曰：此翁老后，不可复得，惜市人无知之者。余与唐竹虚孝廉论医于京师，竹虚亦称翁不已，昔元好问述李东垣之医，宋濂述戴原礼之医，皆仿史迁之述仓公也。翁之可述者多矣，谨录为余家治效者于上，其得诸传闻者异其辞。

李翁医记下  ***************************
黄解元承吉之叔父，病伤寒。有叶生者，治以姜术而烦减，将服附子。翁诊曰：胃热敛于脾，故减耳，更温则脾烂矣，服大黄生，服附子死。叶不能争，投以大承气，两目珠戴入于脑。翁曰：热纵也。又下之，目珠出而颈软头不能直。翁曰：热遁于足太阳，加滑石、甘草下之愈。叶生乃服。
江鹤亭之弟心培，病伤寒烦甚，服清凉之品未已，医议下。翁诊曰：病为格阳，服附子生，服大黄死，服附子狂走，目眦溢血。他医悉谤翁，翁曰寒竞也。力任其治，倍附子加人参，服之愈。
余门人吴润之叔母，七月病寒热，服姜而昏，不知人。一医投大黄，一医投附子，昏益深，诸医皆曰：脉无根，中死法。翁诊之独曰：不中死法，脉弦而缓，非无根，病得之暑伤手少阴心，用大黄、附子皆死，用散药生。令服鲜紫苏汁，即能言，索饮食。他医明日诊之，皆曰脉有根，不中死法。
郡中一人病腹痛，似少阴证，医以姜附温之，益燥扰不能寐。延翁视之，翁曰：此非姜附证，若得数百年石灰投之，当立起。适坐客有从大同来者，箧中蓄此物，言得之长城土中，即煎一钱与之，果定。更一服，下虫数百头而愈。知者少阴脉必虚细，今乍大乍小，而有力，唇且红色不定，非寒乃虫也，得温愈扰，故以灰杀之。
周小濂病牙龈溃烂，久不愈，医莫能治。延翁，翁适衣破衣，周睨之。翁既诊，不署方而行，周怪问故，翁曰：此病非吾药莫能治，然君睨吾，轻我也。虽立方，必不服，何方为。周谢之。翁曰：此病非吾药莫能治，然君轻我，必不服吾药，不服吾药，则必死，请屏诸医，吾独任其治，不愈甘受罚。乃用人参二钱，附子三钱，服五十剂而愈。
李艾堂痛疝，医温之不应。翁诊曰：阴壅也，用半夏汤通之，愈。明年病腹痛，翁适赴河帅召，客淮上。他医以为湿，治以茵陈，病益剧，将死矣。翁归急视之，令服防风粥，已而下白粪如银，病顿已。李遂名其屋为防风馆。
赵仰葵习于医，母病腹痛，不敢自治，卜之曰：三日死。翁诊之曰：三日愈。病得之阳气陷于阴，以吴茱萸、人参治之已。赵谢之，翁又诊曰：未也。脉有燥气，日午必烦，宜小承气汤。已而果烦，下之愈。
汪氏女，或曰即汪剑潭司马之女弟。病咳羸瘠，两目畏日，医以地黄治之。翁曰：服地黄必厥。果厥。乃以甘草生炙各半治之，八十日愈。病得之阴虚极，极虚者不可以重补，以炙草益阳以生阴，以生草缓阳以强阴也。
商仆某，每晨起咯血，医治以地黄。翁诊曰：病得之内而遇惊，胆蓄热，夜腾于胃，至晨而出，于地黄药加猪胆汁，曰：服药病加则生。服药病果加，以温胆汤治之愈。引地黄入胆试之也，病加知所测之不误矣。
翁幼年从师学，师治一伤寒曰：身如负杖，阴证也，治以姜附不效，师辞不治。翁窃视之，治以大青龙汤，明日愈。师大骇异，治酒问翁曰：子何所见而若此？翁曰：吾思负杖之人，身必不能转动，故以状阴证之身痛，今见其人辗转于床，时起时卧，口呼痛而身不静，非所云骨节烦疼者耶，故姑汗之，不意竟效。师大悦，即令行医。
周生者，病头痛。翁诊之曰：是有鬼气乘之。或疑其言之奇，未几，目果见鬼物。翁曰：鬼附于肝，不能自去，驱鬼必以风，用羌活、独活、川芎、细辛、防风、荆芥、升麻、甘松，一切升阳发散之品为末，服之而愈，生名金声，遂师事翁。
有老人年八十，病泄泻。他医用止泻药，翁诊之曰：非泻也，止泻则死。令以鸡子入猪肪煮之，服一百日。服至三十日，泻益甚。他医治其泻，泻止而食不能下。歙县金殿撰转之，为老人之戚，奇翁之方，仍令如翁言，复能食，又百日而泻自减。
江漪堂侍读之子妇，产后发寒热，手舞且笑，俗所谓惊风也。医曰宜凉，翁曰：宜温，治以凉益剧。翁令以葱数斤，与布同煮，以布贴少腹，病果已。翁曰：古人灸百会穴，为委曲温之吾所本也。
唐朴存孝廉，病暑不溲，利之清之，皆不效，势危笃。翁治以蝉脱，即溲。病由暑气塞于上焦，上焦如雾，非风不驱，蝉性轻清，暑愈酷而愈鸣，用之为清风之吹也。王东山病虚劳，柴立腰胁刺痛，呼吸将绝，医辞不治。翁诊之曰：血瘀也，宜金匮百劳丸法。用乾漆、大黄、䗪虫、桃仁、当归尾治之，便黑血斗许。而苏。越十数日，即能会文，于转运署中。语余曰：子素称李翁，今诚然，已而试于省，积劳病发，至冬复殂，翁每惜之。明年邵伯镇一贫妇人，病咳嗽吐血，形枯神瘁，待命于床蓐，翁始署滋阴公用之药。忽顾所供神曰：我无以对此。复诊之曰：血瘀尚可治，亦用百劳丸而愈。
邵伯镇一人，壮年病吐血，延镇江蔡姓医治，以甘寒月馀，血止而饮食倍于常，偶请翁诊之。翁曰：中除也，胃阳尽伐，消食者，肾阳也，法不治。辞不与药，半月果死。
鲍席芬尊人病咽，不能食，厚币迎吴中医顾雨田，费千金。以方示翁，翁曰：服之夜必烦。果如其言，吴医惭愧去。翁曰：此阳结也，宜重剂下之。署大黄一两。其家未敢尽剂。明日，翁诊曰：服药宜必效，不效者，未全服也。仍署大黄一两，趋服之，一药而能食。
叶文光尊人，舌肿若菌。翁曰：木竭也，脉既散，甲乙之气先亡，木叶落，即不起，果如其言。
观察和公腾额，两足瘠弱不能行，以礼延翁，翁感其知己，为留三月，治之而愈。翁始诊之曰：足未病之先，阳必痿，有之乎？公曰：有之。阳未痿，肌肉即羸瘠乎？曰：然。翁曰：病宜治脾以及肝，少用白术茯苓甘草，而加白蒺藜一两五钱。公奇之，以问王献廷，献廷京口名医也。曰：李之学，足为吾辈师，其用意岂吾之所能知也，宜从之，必有效。服数十剂，不易方果愈。
翁壮年，尝以岁暮避人于吴，有病咳者，吴医张亮葵治之不应。翁诊曰：此可为也。治以川椒，明日咳止。张使人问之，翁曰：寐则咳，醒则已，盖寐则肺气藏于肾，肾寒使之咳耳，通其阳故愈。张极叹服，约订交而翁辞归。
有市井小男，病喉，喘促将死。其父母卑诣翁，翁曰：病在少阴误服寒药，故至此，急温之，温之而愈。其父母贫人也，方翁为之诊问几子。曰：止此。翁恻然久之，曰：吾不尽力为尔治，子必死。于是反复求之而得也。时乾隆辛亥冬十二月。
欧阳制美，无故忽鬚眉萎落，医投细辛等药十剂，不效，且及于发将秃矣，遍求医，莫能治。翁曰：此风淫于皮肤间也。令炼松脂和粥食之。两月而鬚发皆长，至今犹服松脂也。
翁治徐直生员外家，一寒证，曰：宜附子理中汤。病家曰：已服二剂矣，服之烦躁。翁曰：姑服吾药，服之遂愈。问其故，翁曰：汤名理中者，重在甘草、白术、乾姜，彼用附子倍于姜，故剧，吾用附子半于姜，故愈。

名医李君墓志铭  ***************************
嘉庆十年秋七月，名医李君卒。卒之日，予家人儿女咸哀泣。湖中农人有泣于路者，皆君所活也。先是闰月，予子女及子妇病，濒于危，君活之。距君之卒，止一月。君讳炳，字振声，号曰西垣，仪征县人，幼习三世之书，苦不能得其蕴，乃学易，十年而有得。曰：治病之要，不外阴阳消息而已，阳生阴死，医为人求其生，故必使阳长而阴消，用寒凉峻厉，则伤其元，惟阳主通，汗吐下所以亨也。利者，义之和，其德在秋，火亢必有以和之。火齐白虎，所以和也。用阴以辅阳，非用以伐阳，贞元相续，而天行所以不已也。时予有说《易》之书，谓《易》之当位，即岐伯所云当位。君见之，欣然曰：医理在易，先生可与言医矣。君又曰：帝出乎震，震为木，木者人之所以始也。肝胆之气存则生，消则死，俗医嫉肝木如寇仇，务制而胜之。生气乃日损，而人寿益促，君尤所自得者。曰：肝之本在右，而行于左，学者骇其言，多攻之。歙人汪彦超，为举一证曰：秦越人书，谓肝七叶，左三右四，右羸其一，斯为本乎。予亦举为两证，曰：肝为乙木，乙为庚妻，妻必从夫，宜其本在右。郑康成之庄周礼疾医也，言肝气凉，肺气热。贾公彦申其说，云肝在心下近右，其气当秋，是肝右之说，不始自君矣。然予验之十数年，凡右胁痛者，君以甘缓之，和以芍药，无不应手痊。治肺必剧，乃知君以积验得之。真能发前人所未言，可为后世法也。彼攻者，乌足以知之。君苦《金匮》无善注，乃撰《金匮要略》注二十二卷，能抉其微，录生平治验之案，为西垣诊籍。恶吴又可《瘟疫论》之惑人也，作《辨疫琐言》以纠之。谓大黄治疫，本于邪律楚材，又可窃之。而不知其义，妄造达原饮，用草果、黄芩以剥人生气，且疫为阴浊，入人口鼻，当以芳香胜之。立清气饮，用大黄有渍法，酿法，同煮，略煮诸法，取其气而不取其味，意尤造于微。呜乎！习医者多不通经，或有假经语以为缘饰者，又莫能发其精微以会通于神农黄帝之旨。自宋金元明以来，能好学深思，心知其意者，其惟君乎。君卒年七十七，遗孤止二岁。是年九月，葬君于蜀冈之阴。君为贫人贱士治疾，必竭尽心力，寒暑莫夜，闻召即行。而短于伺候富室显者，故身后无馀财。胸有定见，不善随众浮沉，病已则戒勿药，不屑以调理为名，奔走射利。或制一方，令服百剂数十剂，不更增损，均与世俗医相反。而识者遂稀，至于生死在呼吸之际，人攻君补，人塞君通，人寒君热，以口舌争之而不足，以身名性命，誓而决之，手调其药，而坐验其啜，不效不已，及其愈也。所报或无一钱，君以为快。尝往来吴越荆楚之间，所交落落，然而谈论风采，间者好之。说医之文，简而有法，间为诗歌，不甚溺也。予既录其诊籍，为《李翁医记》，复述其生平梗概，及学之所得，以垂于石铭。曰：惟人思之，知君术之神。惟人嫉之，知君学之真。财利所在，护之他人，拙于求富，巧于济贫。人喜用克，君独以春，赠以阳和，不杀而仁，每乘舴艋，泛我湖漘。囊中有帙，指奥而醇，人惊论创，实中于伦，为语学者，维兹有津，问而师之，以保庶民。
