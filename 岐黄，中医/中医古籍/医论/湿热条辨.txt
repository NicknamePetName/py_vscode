

正文  ——————————————————————————————————————————————————————————————————————————————————————————

湿热条辨  ***************************
●湿热证，始恶寒，后但热不寒，汗出胸痞，舌白，口渴不引饮。
先生自注曰：此条乃湿热证之提纲也。湿热证属阳明太阴经者居多。（释曰：胃为戊土属阳，脾为己土属阴，湿土之气同类相召。故湿热之邪始虽外受，终归脾胃也。）中气实则病在阳明，中气虚则病在太阴。（外邪伤人，必随人身之气而变。如风寒在太阳则恶寒，传阳叨即变为热而不恶寒。今以火湿所合之邪，故人身阳气旺即随火化而归阳明，阳气虚即随湿化而归太阴也。）病在二经之里者，每兼厥阴风木，（以肝脾胃所居部位相近故也。）以少阳厥阴同司相火，（少阳之气由肝胆而升，流行于三焦，即名相火。）阳明太阴湿热内郁，郁甚则少火皆成壮火，而表里上下充斥肆逆，（经曰：少火生气，壮火食气。少火者，阳和之生气，即元气也；壮火者，亢阳之暴气，故反食其元气。食犹蚀也，外邪郁甚，使阳和之气悉变为亢暴之气而充斥一身也。）故是证最易耳聋、乾呕、发痉、发厥。（湿火之邪矇蔽清阳则耳聋，内扰肝脾胃则乾呕而痉厥。）而提纲中不言及者，因以上诸症，皆湿热病兼见之变局，而非湿热病必见之正局也。（必现之证标于提纲使人辨识，不至与他病混乱。其兼现之变证，或有或无，皆不可定，若标之反使人迷惑也。）始恶寒者，阳为湿遏而恶寒，终非若伤寒伤于表之恶寒也。（湿火合化之气，即同暑气。湿为阴邪，始遏其阳而恶寒，以湿中有火，终非如寒邪之纯阴而恶寒甚也。）后但热不寒，则郁而成热，反恶热矣。（人身阳气旺则湿随火化而成热矣。）热甚阳明则汗出，（热在湿中，蒸湿为汗。）湿蔽清阳则胸痞，湿邪内甚则舌白，湿热交蒸则舌黄。热则液不升而口渴，湿则饮内留而不引饮。（以上皆明提纲所标为必有之证也。）然所云表者，乃太阴阳明之表，而非太阳之表。（湿热邪归脾胃，非同风寒之在太阳故也。）太阴之表四肢也，阳明也；阳明之表肌肉也，胸中也。（四肢禀气于脾胃，而肌肉脾胃所主。若以脾胃分之，则胃为脾之表，胸为胃之表也。）故胸痞为湿热病必有之证，四肢倦怠，肌肉烦疼，亦必并见。（胸与四肢肌肉皆脾胃之表分，湿热在脾胃，故必有诸表证可验也。）其所以不干太阳者，以太阳为寒水之腑，（肾为寒水之脏，太阳肾之腑也。）主一身之表，（太阳经脉行于背，阳明行于前，少阳行于旁。太阳之腑为膀胱。经曰：三焦膀胱者，腠理毫毛其应，故主一身之表也。）风寒必自表入，故属太阳，湿热不必尽从表入，故不必由太阳。况风寒伤营卫，营卫乃太阳所司；表湿伤肌肉，肌肉为阳明所主；寒湿之属太阳者，以太阳为寒水，同气相求也。（寒湿皆阴邪，故下先受之，始入足太阳经。）湿热之属阳明者，以阳明为中土，火化从阳也。（胃为阳土，脾为阴土，湿者土气也，湿与火合则归阳明，湿与寒合则归太阴也。）湿热之邪从表伤者十之一二，（是湿随风寒而伤表，郁其阳气而变热，如仲景条内之麻黄、赤小豆汤证也。）由口鼻入者十之八九，（湿合火气，如暑邪之必由口鼻而入也。）阳明为水穀之海，太阴为湿土之脏，故多由阳明太阴受病。（湿轻火重则归阳明，湿重火轻则归太阴。）膜原者，外通肌肉，内近胃腑，即三焦之门户，实一身之半表半里也。（外经络，内脏腑，膜原在内外交界之地也。）邪由上受，直趋中道，故病多归膜原。（膜原外通肌肉，不独口鼻所入之邪归之，肌肉湿热之邪亦必归之也。其为三焦之门户而近胃口，故膜原之邪必由三焦而归脾胃也。）要之湿热之病，不独与伤寒不同，且与温病大异。（经言先夏至日病名温，后夏至日病名暑，正为气候变迁，则病邪不同也。）温病乃少阴太阳同病，（冬伤寒邪，伏于少阴化热，至春发出于太阳而为温病，即仲景所论者也。若叶氏所论之外感温病，则又不同者矣。）湿热乃阳明太阴同病也，（始受于膜原，终归于脾胃。）而提纲中言不及脉者，以湿热之证，脉无定体，或洪或缓，或伏或细，各随证现，不拘一格，故难以一定之脉，拘定后人眼目也。（阳明热盛现阳脉，太阴湿盛现阴脉，故各随证现也。）湿热之证，阳明必兼太阴者，徒知脏腑相连，湿土同气，而不知当与温病之必兼少阴比例。少阴不藏，木火内燔，风邪外袭，表里相扇，故为温病。（此即经言，冬不藏精，春发温病，先由内伤而后外感，膏粱中人多有之。其冬伤于寒，由少阴伏邪，至春发出于太阳之温病，藜藿中人多有之，是必兼少阴者也。若外感温病，邪由上受者，又有不同也。）太阴内伤，湿饮停聚，客邪再至，内外相引，故病湿热。（脾主为胃行津液者也，脾伤而不健运，则湿饮停聚，故曰脾虚生内湿也。）此皆先有内伤，再感客邪，非由腑及脏之谓。若湿热之证，不挟内伤，中气实者其病必微。或有先因于湿，再因饥饱劳役而病者，亦属内伤挟湿，标本同病。然劳倦伤脾为不足，湿饮停聚为有馀，所以内伤外感，孰多孰少，孰实孰虚，又在临证时权衡矣。
●湿热证，恶寒无汗，身重头痛，湿在表分。宜藿香、香薷、羌活、苍术皮、薄荷、大力子（即牛蒡子）●等味。头不痛者，去羌活。（历来以香薷饮为治暑主方，今薛氏第一证，即用香薷，可见其辨论即暑病也。）
身重恶寒，湿遏卫阳之表证。头痛必挟风邪，故加羌活。不独胜湿，且以祛风。此条乃阴湿伤表之候。（以其恶寒而不发热，故为阴湿。）
●湿热证，恶寒发热，身重关节疼痛，湿在肌肉，不为汗解。宜滑石、大豆黄卷、茯苓皮、苍术皮、鲜荷叶、藿香叶、白通草、桔梗等味。不恶寒者，去苍术皮。
此条外候与上条频同，惟汗出独异，更加关节疼痛，乃湿邪初犯阳明之表，故略见恶寒。及至发热，恶寒当自罢矣。用药通阳明之表，而即清胃脘之热者，不欲湿邪之郁热上蒸，而欲湿邪之淡渗下走耳，此乃阳湿伤表之候。（以其恶寒少而发热多，故为阳湿也。）
●湿热证，三四日即口噤，四肢牵引拘急，甚则角弓反张。此湿热侵入经络脉隧中。宜鲜地龙、秦艽、威灵仙、滑石、苍耳子、丝瓜藤、海风藤、酒炒黄连等味。
此条乃湿邪挟风者。风为木之气，风动则木张，乘入阳明之络则口噤，走窜太阴之经则拘挛，故药不独胜湿。重用息风，一则风药能胜湿，一则风药能疏肝也。选用地龙、诸藤者，欲其宣通络脉耳，（十二经络皆有筋相连繫，邪由经络伤及于筋则瘛瘲拘挛，角弓反张。筋由肝所主，故筋病必当疏肝也。）或问仲景治痉，原有桂枝加栝蒌根及葛根汤两方，岂宜于古而不宜于今耶？今之痉者与厥相连，仲景不言及厥，岂《金匮》有遗文耶？余曰非也。药因病用，病源既异，治法自殊。伤寒之痉自外来，（谓由外感风寒所致。）证属太阳，（口噤即兼阳明，义详前卷本篇。）治以散外邪为主；湿热之痉自内出，（湿热内壅，以致肝风鸱张故也。）波及太阳，治以息内风为主。盖三焦与肝胆同司相火，（少阳生气升于肝胆，流行三焦，名相火也。）中焦湿热不解则热甚于里，而少火悉成壮火，火动则风生而筋孪脉急，风扇则火炽而识乱神迷，身中之气随风火上炎而有升无降，常度尽失，由是而形若尸厥。正《内经》所谓血之与气并走于上，则为暴厥者是也。外窜经脉则成痉，内侵膻中则为厥。痉厥并见，正气犹存一线，则气复返而生，胃津不克支持，则厥不回而死矣。所以痉之与厥往往相连，伤寒之痉自外来者，安有是哉？暑月痉证，与霍乱同出一源，风自火生，火随风转，乘入阳明则呕，贼及太阴则泻，是名霍乱。窜入筋中则挛急，流入脉络则反张，是名痉。但痉证多厥，霍乱少厥。盖痉证风火闭郁，郁则邪势愈甚，不免逼乱神明，故多厥；霍乱风火外泄，泄则邪势外解，不至循经内走，故少厥。此痉与霍乱之分别也。然痉邪留滞三焦，三焦乃火化，风得火而愈扇，则逼入膻中而暴厥；霍乱邪走脾胃，脾胃乃湿化，邪由湿而停留，则淫及诸筋而拘挛。火郁则厥，火窜则挛，又痉与厥之遗祸也。痉之挛急，乃湿热生风，霍乱之转筋，乃风来胜湿；痉则由经及脏而厥，霍乱则由脏及经而挛。总由湿热与风淆乱清浊，升降失常之故。夫湿多热少，则风入土中而霍乱；热多湿少，则风乘三焦而痉厥。厥而不返者死，胃液乾枯，火邪盘踞也。转筋入腹者死，胃液内涸，风邪独劲也。然则胃中之津液，所关顾不巨哉。厥证用辛开泄胸中无形之邪也，乾霍乱用探吐泄胃中有形之滞也。然泄邪而胃液不上升者，热邪益炽；探吐而胃液不四布者，风邪更张，终成死候，不可不知也。
楠：按仲景所论痉病，固属外感风寒湿邪，与湿热之痉由内风者不同，若仲景所论霍乱亦是寒湿之邪，故以理中丸为主治，桂枝汤和表也。今薛氏云暑邪之痉与霍乱同源音，谓其皆由湿火生风所致也。然同中有异，不可不辨。盖湿不盛不成霍乱，风火不盛不成痉厥，则霍乱与痉厥，有阴阳虚实之迥殊，何也？夏至后人身之气外阳内阴，湿为阴邪，再伤脾胃，以致霍乱吐泻，往往阳气骤脱而死。其不死而脉细肢冷者，急须先回其阳，如古方之冷香饮、浆水散者，用姜、附、草果、桂枝，正为此等病证而设。即所谓阴暑病也，不可谓夏日而投凉药则死矣。若其人阳旺阴虚，则邪随火化，火郁生风而致痉厥，自当清凉以散风火，或兼养阴，故与霍乱大不同也。更加夏至前温热之邪，则多痉厥，却与暑邪不同，暑邪由湿郁风火，外走则痉，内侵则厥，若温邪，其热内闭心包则厥，肝肾阴涸则痉。若厥而不痉者，急急开闭泄热；痉而不厥者，急须大剂滋阴。若痉厥并现，多死不可治。其所以不同者，暑邪挟湿，阳中有阴。温热生风，偏阳之邪，故少有霍乱。以夏至前人身阳气犹在内也，偶或有之，必另挟秽浊寒湿之气，须详审其因。是故六气之邪为病不同，治法各异，不可不明其邪之源流也。且如伤寒之邪，必分六经以辨证，温热暑邪，皆由上受，先伤手经，漫延三焦，表里气机窒滞，二便每多闭涩，其胃腑并无实结之邪，昧者闻其大便不解，妄用攻泻，反使在表之邪深陷而不得出，余见如此而死者多矣。殊不知表里之气，必由三焦转输，使三焦气调，则二便自利，邪亦可解，不明此理则妄治以杀人，冥报显赫，可不慎哉？
●湿热证，壮热口渴，舌黄或焦红，发痉，神昏谵语或笑，邪灼心包，荣血已耗。宜犀角、羚羊角、连翘、生地、玄参、钩藤、银花露、鲜菖蒲、至室丹等味。
上条言痉，此条言厥。温暑之邪本伤阳气，及至热极逼入荣阴，则津液耗而阴亦病。心包受灼，神识昏乱。用药以清热救阴，泄邪平肝为务。（暑由火湿合化，湿盛先伤阳，火盛即伤阴也。）
●湿热证，发痉，神昏笑妄，脉洪数有力，开泄不效者，湿热蕴结胸膈，宜仿凉膈散。若大便数日不通者，热邪闭结肠胃，宜仿承气微下之例。（曰宜仿、曰微下、教人细审详慎，不可孟浪攻泻。盖暑湿黏滞，须化气缓攻，不同伤寒之邪化热而燥结，须用咸苦峻下，否则燥结不行也。）
此条乃阳明实热，或上结或下结。（上谓胸膈，下谓肠胃。）清热泄邪止能散络中流走之热，而不能除肠中蕴结之邪，故阳明之邪仍假阳明为出路也。（阳明实热，舌苔必老黄色或兼燥，若犹带白色而滑者，乃湿重为夹阴之邪，或胀满不得不下，须佐二术健脾燥湿，否则脾伤气陷，下利不止，即变危证。盖湿重属太阴证，必当扶脾也。）
●湿热证，壮热烦渴，舌焦红或缩，斑疹、胸痞、自利、神昏痉厥，热邪充斥表里三焦。宜大剂犀角、羚羊角、生地、玄参、银花露、紫草、方诸水、金汁、鲜菖蒲等味。（此阳明热盛，生风而痉厥；太阴湿盛，挟热而下利也。）
此条乃痉厥中之最重者。上为胸闷，下挟热利，斑疹痉厥，阴阳告困。独清阳明之热，救阳明之液为急务者，恐胃液不存，其人自焚而死也。
●湿热证，寒热如疟，湿热阻遏膜原，宜柴胡、厚朴、槟榔、草果、藿香、六一散、苍术、半夏、干菖蒲等味。
疟由暑热内伏，秋凉外束而成。若夏月腠理大开，毛窍疏通，安得成疟？而寒热有定期，如疟证发作者，以膜原为阳明之半表半里，湿热阻遏，则营卫气争。证虽如疟，不得与疟同治，故仿又可达原饮之例。盖一由外凉束，一由内湿阻也。（膜原在半表半里，正如少阳之在阴阳交界处相同。而营卫之气内出于脾胃，脾胃邪阻，则营卫不和，即发寒热之疟也。）
●湿热证，数日后脘中微闷，知饥不食，湿邪蒙绕三焦。宜藿香叶、薄荷叶、鲜荷叶、鲜稻叶、枇杷叶、佩兰叶、芦尖、冬瓜仁等味。
此湿热已解，馀邪矇蔽清阳，胃气不舒。宜用极轻清之品，以宜上焦阳气，若投味重之剂，是与病情不相涉矣。
湿热初起，亦有脘闷懊憹，汗出口渴，眼欲闭，时谵语，浊邪矇蔽清阳。在上焦者，宜用桔梗、枳壳、淡豆豉、生山栀涌泄法。若投轻剂又与病情不相合矣。此说须与前后两条参看，同一邪在上焦，而前条属虚，此条属实。且同一实证，而后条邪在中焦，此条邪在上焦，临证者当慎之。（解后馀邪为虚，初发为实。上焦近心，故有懊憹谵语，中焦离心远故无。如其舌黄邪盛，亦有发谵语者也。）
●湿热证，初起发热，汗出胸痞，口渴舌白，湿伏中焦。宜藿梗、蔻仁、杏仁、枳壳、桔梗、郁金、苍术、厚朴、草果、半夏、干菖蒲、六一散、佩兰叶等味。
浊邪上干则胸闷，胃液不升则口渴。病在中焦气分，故多开中焦气分之药。此条多有挟食者，其舌根现黄色，宜加瓜蒌、楂肉、莱菔子。
●湿热证，数日后自利，溺赤，口渴，湿流下焦。宜滑石、猪苓、茯苓、泽泻、萆薢、通草等味。
下焦属阴，太阴所司。阴道虚故自利，化源滞则溺赤，脾不转津则口渴。总由太阴胜盛故也。湿滞下焦，故独以分利为治，然兼证口渴胸痞，须佐入桔梗、杏仁、大豆黄卷开泄中上，源清则洁自流，不可不知。以上三条俱湿重于热之候。（肾开窍于二便，主下焦之气，故为胃之关。此言下焦属阴，太阴所司者，以脾胃统一身之阴阳，故阳明司上，太阴司下也。阳明行气于三阳，太阴行气于三阴，故太阴湿重，下流而利也。其言阴道虚者，《素问·太阴阳明论》言，阳道实，阴道虚，盖以地为阴道而虚，能受天气之升降于中而生化万物，地形之厚重，实赖天气之承载，故阳道为实也，人身脾土即地道也，实赖阳气之鼓动而能健运，若阳气弱而不鼓，则其阴道本虚，遂致下利，而不转输津液以上润，则口渴。总由湿邪所壅，阳气不振之故，与彼火盛劫津之口渴迥异。彼当清火以生津，此当通阳以利湿者也。）
湿热之邪，不自表而入，故无表里可分，（谓由膜原中道而入也。虽无表里之分，亦有浅深之当辨。）而未尝无三焦可辨。犹之河间治消渴以分三焦者是也。夫热为天之气，湿为地之气，（此言其本也。如雨湿却从天降，以其本乎地，故亲下也；云气自地而升，以其本乎天，故亲上也。此阴阳相交而互生互化，故其伤人为病，亦必随阴阳之气而变化。）热得湿而热愈炽，湿得热而湿愈横。（此湿热相蒸，即阴阳互相生化之理，故二气俱长也。）湿热两分，其病轻而缓；湿热交合，其病重而速。（故当开泄以分其势，若误作虚而用补法，即成闷痧而死。）湿多热少则蒙上流下，当三焦分治。（调三焦之气，分利其湿也。）湿热俱多，则下闭上壅而三焦俱困矣。（则当开泄清热两法并用。）犹之伤寒门二阳合病、三阳合病是也。（仲景温热病亦分六经，故亦称二阳合病、三阳合病。）盖太阴湿化，三焦火化，有湿无热，止能矇蔽清阳。或阻于上，或阻于中，或阻于下，若湿热一合，则身中少火悉化为壮火，而三焦相火有不皆起而为虐者哉？（此惟阳旺之人为然。邪由湿火二气所合，阳旺之人则邪随火化而为阳证，阳虚之人邪随湿化而为阴证。阳证宜寒凉清火为主，阴证当温燥利湿为主也。）所以上下充斥、内外煎熬，最为酷烈。兼之木火同气，表里分司，再引肝风，痉厥立至，胃中津液几何，其能供此交征乎？至其所以必属阳明者，以阳明为水穀之海，鼻食气，口食味，悉归阳明。邪从口鼻而入，则阳明为必由之路。其始也，邪入阳明，早已先伤其胃液；其继也，邪盛三焦，更欲取资于胃液。司命者，可不为阳明顾虑哉？（此专论阳旺人之阳证，而属阳明。若阳虚人之阴证，则属太阴也。）
或问木火同气，热甚生风，以致痉厥，理固然矣。然有湿热之证，表里极热，不痉不厥者何也？余曰风木为火热引动者，原因木气素旺，（木旺由于水亏，故得引火生风，反焚其木以致痉厥。若水旺，足以制火而生木，即无痉厥者也。）肝阴先亏，内外相引，两阳相扇，（风火两阳。）因而动张。若肝肾素优，并无里热者，火热安能招引肝风也？试观小儿，一经壮热便成瘛瘲者，以纯阳之体，阴气未足，故肝风易动也。（瘛瘲即抽搐，亦痉厥之类。）
●湿热证，舌遍体白，口渴，湿滞阳明。宜用辛开，如厚朴、草果、半夏、干菖蒲等味。（舌白者，言其苔。如苔滑而口不渴者，即属太阴证，当温之。）
此湿邪极盛之候，口渴乃液不上升，非有热也。辛泄太过即可变而为热，（以其属阳明，湿邪开泄则阳气伸而热透。）而此时湿邪尚未蕴热，故重用辛开，使上焦得通，津液得下也。（阳气伸，则津液化而得上输下布也。）
●湿热证，舌根白，舌尖红，湿渐化热，余湿犹滞。宜辛泄佐清热，如蔻仁、半夏、干菖蒲、大豆黄卷、六一散、连翘、绿豆衣等味。
此湿热参半之证。而燥湿之中即佐清热者，亦所以存阳明之液也。上二条，凭验舌以投剂，极为临证时要诀。盖舌为心之外候，浊邪上熏心肺，舌苔因而转移。（叶天士《温热论》辨舌最为精详，宜合观之。）
●湿热证，初起即胸闷不知人，瞀乱（瞀音茂，昏愦也。）　●大叫痛，湿热阻闭中上二焦。宜草果、槟榔、鲜菖蒲、六一散、芫荽各重用，或加皂角、地浆水煎。（于阴地掘坑，汲净水倒坑中搅之候澄清，名地浆水，能解暑毒。）
此条乃湿热俱盛之候，而去湿药多清热药少者，以病邪初起即闭，不得不以辛通开闭为急务，不欲以寒凉凝滞气机也。
●湿热证，四五日，口大渴，胸闷欲绝，乾呕不止，脉细数，舌光如镜。胃液受劫，胆火上冲，宜西瓜汁、金汁、鲜生地汁、甘蔗汁，磨服郁金、木香、香附、乌药等味。（舌光无苔，津枯而非浊壅，反胸闷欲绝者，肝胆气上逆也。）
此营阴素亏，木火素旺者。木乘阳明，耗其津液，幸无饮邪，故一清阳明之热，一散少阳之邪。不用煎者，取其气全耳。（诸汁滋胃液，辛香散逆气。）
●湿热证，呕吐清水或痰多，湿热内留，木火上逆，宜温胆汤加瓜蒌、碧玉散等味。（即六一散加青黛以清肝胆之热，上条液枯以动肝胆之火，此条痰饮郁其肝胆之火也。）
此素有痰饮而阳明少阳同病，故一以涤饮一以降逆。与上条呕同而治异，正当合参。（上条燥火而乾呕，此条饮邪故呕水。）
●湿热证，呕恶不止，昼夜不差，欲死者，肺胃不和，胃热移肺，肺不受邪也。宜用川连三四分，苏叶二三分，两味煎汤，呷下即止。
肺胃不和最易致呕。盖胃热移肺，肺不受邪，还归于胃。必用川连以清湿热，苏叶以通肺胃。投之立愈者，以肺胃之气，非苏叶不能通也。分数轻者，以轻剂恰治上焦之病耳。
●湿热证，咳嗽昼夜不安，甚则喘不得眠者，暑邪入于肺络，宜葶苈、六一散、枇杷叶等味。
人但知暑伤肺气则肺虚，而不知暑滞肺络则肺实。葶苈引滑石直泻肺邪则病自除。
●湿热证，十馀日，大势已退，惟口渴、汗出、骨节痛，馀邪留滞经络。宜元米汤泡于术，隔一宿，去术煎饮。
病后湿邪未尽，阴液先伤，故口渴身痛。此时救阴则助湿，治湿则劫阴。宗仲景麻沸汤之法，取气不取味，走阳不走阴，佐以元米汤养阴逐湿，两擅其长。（元米即乌米也。）
●湿热证，数日后，汗出热不除，或痉，忽头痛不止者，荣液大亏，厥阴风火上升。宜羚羊角、蔓荆子、钩藤、元参、生地、女贞子等味。
湿热伤荣，肝风上逆，血不荣筋而疼，上升颠顶则头痛。热气已退，木气独张，故痉而不厥，投剂以息风为标，养阴为本。
●湿热证，胸痞发热，肌肉微疼，始终无汗者，腠理暑邪内闭。宜六一散一两，薄荷三四分，泡汤调下即汗解。
湿病发汗，昔贤有禁。此不微汗之，病必不除。盖既有不可汗之戒，复有得汗始解之治法，临证当知变通矣。（湿病，仲景有法当汗出而解，用麻黄加术汤、麻黄赤豆汤、麻黄杏仁薏苡等汤，后世亦有羌活胜湿等汤，固非一概禁汗者。但寒湿在表，法当汗解；湿热在里，必当清热利湿。今以暑湿闭于腠理，故以滑石利毛窍，若邪闭于经者，又当通其经络可知矣。
●湿热证，按法治之，数日后，或吐下一时并至者，中气亏损，升降悖逆。宜生穀芽、莲心、扁豆、米仁、半夏、甘草、茯苓等味，甚则用理中法。（忽然吐下，更当细审脉证，有无重感别邪，或伤饮食。）
升降悖逆，法当和中，犹之霍乱之用六和汤也。若太阴惫甚，中气不支，非理中不可。
●湿热证，十馀日后，左关弦数，腹时痛，时圊血，肛门热痛，血液内燥，热邪传入厥阴之证。宜仿白头翁汤法。
热入厥阴而下利，即不圊血，亦当宗仲景治热利法。若竟逼入荣阴，安得不用白头翁汤凉血而散血乎。设热入阳明而下利，即不圊血，又宜师仲景治下利谵语用小承气汤之法矣。
楠：按仲景治太阳少阳合病，自下利者，用黄芩汤。盖以太少温邪，会合于阳明之腑，热迫水穀而下利，故不治太少而用黄芩汤专治阳明，则是热入阳明而下利者，当宗黄芩汤法也。若治下利谵语用小承气者，是厥阴热利，因肠中有燥屎，闭其热邪而谵语，故用小承气下燥屎。若无谵语即无燥屎，则不当用承气矣。黄芩汤证在前卷温病篇，小承气证在伤寒厥阴篇，详究本篇，义理自明也。
●湿热证，十馀日后，尺脉数，下利，或咽痛，口渴心烦，下泉不足，热邪直犯少阴之证。宜仿猪肤汤凉润法。
同一下利有厥少之分，则药有寒凉之异。（谓厥阴宜寒，少阴宜凉也。）然少阴有便脓之候，不可不细审也。（仲景论中，厥阴有热利而无寒利，以厥阴为风木而有相火，邪入之则化热也。少阴直中风寒，则寒利厥逆，用四逆等法回阳散寒。其由阳经传入之邪而化热，及温病伏邪将发而咽痛下利，皆为热邪也。少阴便脓血，仲景用桃花汤，以邪热在少阴，而太阴虚寒也。猪肤汤方见前仲景温病证治篇。）
●湿热证，身冷脉细，汗泄胸痞，口渴舌白，湿中少阴之阳。宜人参、白术、附子、茯苓、益智等味。（胸痞舌白，当加厚朴、半夏或乾姜，恐参、术太壅气也。渴者，湿遏阳气不化津液以上升，非热也。前卷仲景治寒湿各条，理法甚详也。）
此条湿邪伤阳，理合扶阳逐湿。口渴为少阴证，乌得妄用寒凉耶。（津液出于舌下少阴经之廉泉穴，故凡少阴受邪，津液下升则渴也。）
●暑月病初起，但恶寒，面黄，口不渴，神倦，四肢懒，脉沉弱，腹痛下利，湿困太阴之阳。宜仿缩脾饮，甚则大顺散、来复丹等法。（仲景云：自利不渴者属太阴，以其脏有寒故也。今湿重，恶寒不发热，即为太阴证之阴暑也。如或肢冷脉细，必须姜附理中法。）
暑月为阳气外泄，阴气内耗之时，故热邪伤阴，阳明消烁，宜清宜滋。（即所谓阳暑证，属阳明者也。）太阴告困，湿浊瀰漫，宜温宜散。古法最详，医者鉴诸。
●湿热证，按法治之，诸证皆退，惟目瞑则惊悸梦惕。馀邪内留，胆气不舒。宜酒浸郁李仁、姜汁炒枣仁、猪胆皮等味。
滑可去著。郁李仁性最滑脱，古人治惊后肝系滞而不下，始终目不瞑者，用之以下肝系而去滞。此证借用，良由湿热之邪留于胆中。胆为清虚之府，精而不泻，是以病去而内留之邪不去。寐则阳气行于阴，胆热内扰，肝魂不安，用郁李仁以泄邪。必用酒浸者，酒入于胃，先走于胃也。枣仁之酸，入肝安神，而制以姜汁者，安神而又兼散邪也。（肝性喜凉散，枣仁、姜汁太温，似宜酌加凉品。）
●湿热证，曾开泄下夺，恶候皆平，独神思不清，倦语不思食，溺数，唇齿乾。胃气不榆，肺气不布，元神大亏。宜人参、麦冬、生穀芽、川石斛、木瓜、生甘草、鲜莲子等味。
开泄下夺，恶候皆平，正亦大伤。故现症多气虚之象。理合清补元气，若用腻滞阴药，去生便远。
●湿热证，四五日，忽大汗出，手足冷，脉细如丝或绝，口渴，茎痛，而起坐自如，神清语亮，乃汗出过多，卫外之阳暂亡，湿热之邪仍结，一时表里不通，脉故伏，非真阳外脱也。宜五苓散去术加滑石、酒炒川连、生地、耆皮等味。（以口渴茎痛两端知其邪结，以神清语亮知其非脱证也。）
此条脉证，全似亡阳之候，独于举动神气得其真情。噫！此医之所以贵识见也。（五苓散方见前第六卷霍乱论。）
●湿热证，发痉神昏，独足冷阴缩。下体外受客寒，仍宜从湿热治，只用辛温之品煎汤熏洗。
阴缩为厥阴之外候，合之足冷，全似虚寒。乃谛观本证，无一属虚，始知寒客下体，一时营气不达，不但证非虚寒，并非上热下寒之可拟也。仍从湿热治之，又何疑耶？（发痉神昏，邪犯肝心。若邪重内闭，厥阴将绝，必囊缩足冷而舌亦卷，是邪深垂死之证。本非虚寒，今云由外受客寒，更当详细察问为要。）
●湿热证，初起壮热口渴，脘闷懊憹，眼欲闭，时谵语，浊邪矇蔽上焦。宜涌泄，用枳壳、桔梗、淡豆豉、生山栀，无汗者加葛根。
若病退后，脘中微闷，知饥不食，是馀邪蒙绕上焦，法当轻散。馀邪不净，自无壮热谵语等证，必与初起邪势重者形状不同。此则浊邪蒙闭上焦，故懊憹脘闷。眼欲闭者，肺气不舒也。时谵语者，邪逼心包也。若投轻剂，病必不除。经曰：高者越之。用栀豉汤涌泄之剂，引胃脘之阳而开心胸之表，邪从吐散。（若舌苔薄而滑者，为无形湿热，可以吐散；如舌苔厚而有根，浊邪瘀结，须重用辛开苦降。如吐之，邪结不得出，反使气逆而变出他证也。）
●湿热证，经水适来，壮热口渴，谵语神昏，胸腹痛，或舌无味，脉滑数。邪陷荣分，宜大剂犀角、紫草、茜根、贯众、连翘、银花露、鲜菖蒲等味。
热入血室，不独妇女，男子亦有之。不第凉血，亦须解毒，然必重剂乃可奏功。（仲景云阳明病下血谵语音，此为热入血室，即指男子而言，故无经水适来之语。其论妇女者，义详少阳篇，若叶氏温病论辨治热入血室甚详细。）
●湿热证，上下失血或汗血，毒邪深入荣分，走窜欲泄。宜大剂犀角、生地、丹皮、赤芍、连翘、紫草、茜根、银花等味。（汗血，即张氏所谓肌衄也。《内经》谓热淫于内，治以咸寒，方中当增入咸寒之味。此说未知何人所注，亦甚有理也。）
热逼而上下失血、汗血，势极危而犹不即环者，以毒从血出，生机在是。大进凉血解毒之剂，以救阴而泄邪，邪解而血自止矣。血止后，须进参、耆善后。
●湿热证，七八日，口不渴，声不出，与饮食亦不却，默默不语，神识昏迷。进辛开凉泄、芳香逐秽俱不效，此邪入厥阴，主客浑受。宜仿吴又可三甲散：醉地鳖虫、醋炒鳖甲、土炒穿山甲、生天虫、柴胡、桃仁泥等味。
暑湿伤阳气，然病久不解，必及于阴。阴阳两困，气钝血滞而邪不得外泄，遂深入厥阴。络脉凝瘀，使一阳不能萌动，生气有降无升，心主阻遏，灵气不通，所以神识不清而昏迷默默也。破滞通瘀，斯络脉通而邪得解矣。（阳者，少阳生气也。）
●湿热证，口渴，苔黄起刺，脉弦缓，囊缩舌硬，谵语昏不知人，两手搐搦，津枯邪滞。宜鲜生地、芦根、生首乌、鲜稻根等味。若脉有力，大便不通者，大黄亦可加入。
胃津劫夺，邪热内据，非润下以泄邪则不能。故仿承气之例，以甘凉易苦寒，正恐胃津受伤，胃津不复也。（囊缩舌硬，谵语神昏，搐搦，其邪已深入厥阴，危笃之证也。苔黄起刺，浊结阳明而热极，甘药守而不走，恐浊结难开。如不用大黄，亦当加枳、朴之类，辛开苦降，以开其结。）
楠：按湿热之邪每多发黄，今薛氏辨论共三十五条，未及发黄之证，当于前第六卷中仲景论治湿热各条参合观之。


方药  ——————————————————————————————————————————————————————————————————————————————————————————

附方  ***************************
●凉膈散
方见前第六卷叶氏温病论
●大承气汤
方见前第六卷痉病篇
●达原饮
槟榔　草果　厚朴　知母　黄芩　芍药　甘草　上七味，分量多寡随宜酌定，水煎温服。
●温胆汤
方见前第六卷叶氏温病论
●碧玉散
水飞滑石（六两）　甘草（一两）　水飞青黛（一两）　上研细末，白饮调服，去青黛名六一散。
●理中汤
方见前第六卷霍乱篇（一作理中丸。）
●六和汤
砂仁　半夏　杏仁　人参　甘草　赤茯苓　藿香　白扁豆　木瓜　香薷　厚朴　加姜枣煎服，分量多寡随宜酌定。
●白头翁汤
白头翁（二两）　秦皮（三两）　黄连（三两）　黄柏皮（三两）　上四味，以水七升煮取二升去滓，温服一升。
王晋三曰，考本草白头翁、秦皮各列品类，而今世所用，仍于柴胡中拣出紫皮、头有白毛者为白头翁，以防风、细辛之扎缚为秦皮。余谓白头翁沾柴胡之气可入少阳，秦皮沾细辛之气可入少阴，但不知汉时採药是否如此也。
●黄芩汤
方见前第六卷温病篇。
●缩脾饮
砂仁　草果　乌梅　甘草　扁豆　乾葛　上六味水煎服。
●大顺散
甘草（三两）　乾姜（四两）　肉桂（四两）　杏仁（四两去皮尖）　上先将甘草同白砂炒微黄，次入生乾姜同炒，令姜裂，又入杏仁同炒，令杏仁不作声为度。去白砂，合桂为末，每服二三钱，水一盅，煎数沸温服。（白砂，按本草即河砂也。）按此方治太阴湿盛之阴暑证也。
●来复丹
太阴玄精石（一两）　倭硫黄（一两）　硝石（一两，即焰硝同硫黄为末，微炒结成砂子。）　橘红（二钱）　青皮（二钱）　五灵脂（二钱，澄去砂，炒令烟尽。）　上为末，醋糊丸，每服二钱，空心米汤下。
人有素来上盛下虚者，暑湿浊邪壅于中宫，气不升降，攻补难施。惟来复丹能旋转阴阳，使浊邪上解，元气下复，故名来复。以其玄精、硝石、硫黄，皆天地阴阳之精气所结，橘红、青皮利气祛浊，灵脂入血以破瘀结，故能使三焦通达，阴阳转输而邪解正复也。凡虚而有浊邪者皆宜，不独治暑病而已。

备用方  ***************************
●浆水散（治阴暑证。就阴地掘坑汲净水，倾坑中搅之候澄清，名地浆水。）
桂枝　乾姜　附子（制）　甘草（各五钱，炙）　良姜（一钱）　半夏（二钱，制）　上为细末，每服三五钱，用土浆水二盏煎一盏，连渣服。甚者三四服，微者二三服。
王晋三曰：土浆水，功专去暑湿、解渴热，故以名方。夏月暴泻亡阳，汗多腹冷，气少脉微，君以桂枝、乾姜、附子，迎三焦之阳内返中焦；臣以炙草、土浆，奠安阴气，俾微阳有所归附。仍佐以半夏通经，良姜通络，为之交通上下、旋转阴阳。庶阳气有运行不息之机，而后元神可复。
●冷香饮子（治阴暑证）
炮附子（一钱）　陈皮（一钱）　炙草（一钱半）　草果（一钱同吴萸炒黄黑）　生姜（十片）　上用水一盏，煎滚即滤，井水顿冷服。
王晋三曰：冷香饮子治霍乱，阴阳睽隔，烦躁脉伏者，草果、陈皮温脾去湿定呕，炙草、生姜奠安脾经阴阳，以炮附子通行经络，交接上下。用饮子者，轻清留中也；冷服者，缓而行也。
●清暑益气汤（治气虚而暑邪轻者）
人参（五分）　麦冬（五分）　五味子（九粒）　黄耆（五分）　炙草（二分）　白术（五分）　茅山术（一钱）　升麻（一钱）　葛根（二分）　陈皮（五分）　小青皮（二分半）　神麴（五分）　泽泻（五分）　当归（二分）　黄柏（二分）　上用水二盏，煎一盏温服。
王晋三曰，此方东垣治夏月袭凉饮冷，内伤脾胃，抑遏真阳，而外伤暑湿。上焦心肺先受之，亟宜益气，不令汗泄以亡津液；参耆炙草之甘补元气、退虚热；麦冬之凉滋水源，清肺热；五味子之酸泻肝火，收肺气；白术、泽泻上下分消其湿热，陈皮、青皮理脾气而远肝邪；升麻、葛根、苍术助辛甘之味，引清气以行阳道，俾清气出于脾，右迁上行以和阴阳。湿胜则食不消，用炒神麴以消痞满；热胜则水涸，用黄柏补水虚以滋化源。若膏粱之体，饮食房劳而为暑所中者，当清解与补益兼施，宜以此方为准则。
●苓桂甘露饮（此两清湿火之佳方也）
茯苓　泽泻（各一两）　猪苓（五钱）　白术（五钱）　肉桂（五钱）　甘草（二两）　滑石（四两水飞）　石膏（二两）　寒水石（二两，一名凝水石）　上为细末，每服三钱，温汤调服，新汲水亦得，生姜汤尤良。
王晋三曰，湿为阴邪，全赖太阳气化以利小便，莫若五苓散为当。若热在湿下者，则为黏著之邪，又当寒燥以胜之，莫若三石之功捷。滑石性虽重而味淡，故能上利毛腠之窍，以清水湿之源；石膏辛寒入胃，辛能发汗，寒以胜热，故能泄中焦之热出走膀胱；凝水石辛咸入肾，为盐之精，故能凉血涤热从小便而出也。
●二妙散（湿重太阴挟热者宜之）
茅山苍术（生用）　川黄柏（炒焦）　上为末，用生姜煎汤调服。
王晋三曰，苍术生用入阳明，能发二阳之汗，黄柏炒黑入太阴，能除至阴之湿。一生一熟相为表里，治阴分之湿热，有如鼓应桴之妙。
●苍术石膏汤（此即白虎汤加苍术去粳米也，亦两清太阴阳明湿火之法。）
苍术（五钱）　石膏（三钱）　知母（钱半）　甘草（一钱）　水煎服。
王晋三曰，湿温从三焦而伤肌肉，为太阴阳明所属，故四肢沉重，身热汗多，不欲饮水，治以苍术石膏刚剂燥之，又得石膏知母辛咸降之，以甘草佐苍术，知母佐石膏，刚柔相配，不伤脏腑之正气。虽与白虎汤相似，其义各有微妙。
