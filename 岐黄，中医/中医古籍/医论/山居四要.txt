
序  ***************************
桐江汪君以敬著《山居四要》一编，凡四卷，盖增广前太史令杨元诚所作以成书也。元诚旧尝为其郡牧，以敬居邑官，务仁厥政。故民生日用之道，仰事俯育之教，朝夕相与讲议者悉矣。今始锓梓以传。其曰：摄生者，爰取人事仪则、兴居防范、劳佚节宣之度也。其曰：养生者，具饮食宜制，精慎去取之法，以节嗜欲也。审药石、膏液主疗诸疾病者，目曰卫生。暨老农老圃、四时气候、艺植、敛藏、伏猎之计者，为治生焉。条分类析，举要咏博，粲然毕载，乐与众共之。终篇乃纂附省心、造道、虑事、应物、慎修，古今格言，不一而足，皆可践履，其用心亦云至矣。暇日携以诣余，征序引。惟天地大德曰生，天地能生之，不能全之。圣人有作，财成辅相，左之右之，使民宜之。然后无过不及而正德，利用厚生之道得矣。虽然修已治人之学，固不拘拘事为之末；而性命道德之懿，未尝不见诸日用常行之间。故自格物致知，穷理尽性。参天地赞化育者，迹其粗以造于精，资于外以养其内，则汪君是书之编有裨政教，诚非细故也。岂惟用诸山居而已？诗曰：「民之质矣，日用饮食。群黎百姓，偏为尔德。」其斯之谓欤。
至正庚子岁腊月奉训大夫江浙行枢密院判官天台刘仁本序


卷之一  ——————————————————————————————————————————————————————————————————————————————————————————

序  ***************************
前摄太史令钱塘杨公瑀，字元臣，自号山成道人，尝列四图，座右大意。以人生血肉之躯，不知将护，则易致斫丧。况活人之方，载诸简册。愚者不能知，贱者不及知。故取言之易晓者，集为《摄生要览》。盖康节先生所谓与其病后能求药，不若病前能自防之意也。防之不谨，则疾必生焉。卒暴急难，僻居村落，道远无致医之道，贫贱无市药之资，坐待危亡者多矣。遂博採海上单方治疗经验者，名之曰《卫生要览》。口腹之慾，莫过于饮食。失饪不时，圣人则不食之。又况食品药饵，物有相忌，性有相反，《食经》《本草》岂能家喻户晓？一时饮食不致害人者鲜矣。故又著为《养生要览》，是皆仁人之用心也。至若农圃，虽细民之事，乃居家之不可缺者。天时有早晚，民事有缓急，苟失其时，则不获其利，而日用缺矣。故又取栽种果木蔬菜气候之宜，繫于逐月之下。首之以杂法，终之以农事，名曰《治生要览》。是又利用厚生之一助也。公守建德日，余为属县官，手抄得之近寓四明。卧病閒居，复取披阅。以四图皆有裨于日用，故特于《摄生》之要推本，起居格事，冠于编端。而以居宅避忌、人事防閒及莅官警戒附焉。又以《养生》《卫生》二编，分类析目，各增其求备。亦以辟穀、救荒良方，附于《养生》之后，六畜病方附于《卫生》之后。其《治生》之要，悉取文房必用，行厨须知附之。复取省心法言，惊悟世俗者，类载其末。总为一编，分为四卷，目之曰《山居四要》，以备居家、居官者之观览。庶几起居饮食之节，疾病药饵之宜，与夫治农、治圃、治庖之法，俱有所资焉。若夫省察之功密，涵养之功成，于学问亦不可谓无所补也。至正庚子夏四月丁已汝懋志。

摄生之要  ***************************
起居格言，东方之域，海滨傍水，民食鱼而嗜盐，鱼热中，盐胜血，故多病痈疡，治宜砭石。西方金玉沙石之域，水土刚强，民华实而脂肥，邪不能伤其形体，病多生于内，（内谓喜怒悲食男女过也）。治宜毒药。南方水土弱，霜露所聚，民嗜酸而食附，（不考香食过也。）病多挛痹，治宜微针。北方天地闭藏之域，民野处而乳食，脏寒多满病，治宜灸焫。中央地平以湿，民食杂而不劳，故多病痿厥寒热，治宜引导按蹻。春宜夜卧早起，广步被发，以使志生。逆之则伤肝，夏为寒变。夏宜夜卧早起，无厌于日，使志无怒而气得泄。逆之则伤心，秋为痢疟。秋宜早卧早起，与鸡俱兴，使志安宁，收敛神气。逆之则伤肺，冬为飧泄。冬宜早卧晚起，必待日光，使志若伏若匿，（勿妄出，触冒寒气也）。去寒就温，无泄皮肤。（勿汗也。）逆之则伤肾，合为痿厥。久视伤神，久立伤骨，久行伤筋，久坐伤血。久卧伤气。有所失亡，所求不得，则发肺鸣。肺鸣则肺热叶焦，发为痿躄。
悲哀太甚，则胞络绝。胞络绝，则心下崩数泄血，发为肌痹。思想无穷，所愿不得，意淫于外，入房太甚，发为筋痿，及为白淫。有渐于湿，以水为事，若有所留，居处相湿，肌肉濡溃，痹而不仁，发为肉痿。有所远行劳倦，逢大热而还，渴则阳气内伐，热舍于肾，发为骨痿。数食甘美而多肥，令人内热中满，故其气上溢而口为之甘，转为消渴。发谋虑不决，故胆虚气上溢而口为之苦，名曰脾痹。热病少愈，食肉则复，多食则遗。久坐湿地，强力入水，伤肾。喜怒气逆，上而不下，伤肝。饮食劳倦，伤脾。忧愁思虑太过，伤心。拘于鬼神者，不可与言至德。恶于铁石者，不可与言至巧。病不许治者，病必不治。眼者，身之镜，视多则镜昏。耳者，身之牖，听多则牖闭。面者，神之庭，心悲则面焦。发者，脑之华，脑减则发素。气清则神畅，气浊则神昏，气乱则神劳，气衰则神去。起晏则神不清。
起居杂忌。醉眠当风处生病。醉卧黍穰中成大风。醉不可强食，嗔怒，生痈疽。醉人大吐，不以手紧掩其目，则转睛。频浴，热气壅脑，血凝而气散。食饱即睡成气疾。空心茶加盐，真透肾经又冷胃。饮汤洗面不精神。行路有汗，跂床悬脚，成血痹腰疼。醉不可便卧，而生疮疖，内生积聚。醉不可忍大小便，成癃闭、肠痔等疾。停灯行房损寿。醉饱行房致百病。夏月并醉时，不可露卧，生风癣冷痹。坐卧沐浴，勿当檐风及窗隙，皆成病。醉后用冷水洗面，生黑点，成目疾。有目疾行房事，成目盲。汗出露卧及浴，害风疹。暑月于热石上坐，热则成疮，冷则成疝。醉未解，冷水洗面，发面疮。猛汗时河内浴，成骨痹。马尾做牙刷损齿。热汤漱口损牙。诸禽兽鱼油点灯，令人盲目。烧甘蔗渣，令人目暗。嗅腊梅花生鼻痔。乱发藏卧房壁中，久招不祥。橘花上有虿，凌霄、金钱花过鼻闻，皆有毒。麝香、鹿茸有细虫，闻之则虫入脑。虎豹皮上睡惊神，毛入疮有大毒。枕内放茉莉引蜈蚣。夜梦不祥不宜说。夜间不宜说鬼神事。星月下不宜裸形。夜间不宜朝西北小遗。夏月远行，不可用冷水濯足；雪寒草履，不可用热汤洗足。水过夜，面上起五色光彩者，不可洗手。汗出时并醉时，不可扇，生偏枯。大小便不可忍，成膝劳冷痹。向星辰神堂庙宇，不可大小便。夜行勿歌唱大叫。晦日不可大醉。本命日及风雨雷电、大寒大暑日、月薄蚀庚、申甲子并朔望晦、四时二社、二分二至并忌房事。食饱不可洗头。口勿吹灯火，损气。凡日光不可凝视，损目。昼不可睡，损元气。食勿言，寝勿语。怒不可暴，生气疾恶疮。立秋日不可洗浴。磨刀石洗手生癣。
凡睡觉，饮水更眠成水癖。凡卧，歌咏大不祥。雷鸣时不可仰卧。睡卧时不可张口，气泄损神。夜停灯寝招恶梦。沐浴未乾不可睡。时行病新汗方解，不可用冷水浴。饥忌浴，饱忌沐，常以晦日浴，朔日沐吉。洗头不宜用冷水淋。向午后阴气起，不可沐发。夜卧鞋不宜仰放，或置床上吉。虹霓不可指。卧勿当舍脊，不祥。
起居之宜，睡宜拳侧，足宜伸舒。老人患风湿、脚气、腰痛者，宜作暖炕宿卧。行路劳倦骨疼，宜得暖炕睡。五更两手擦摩令热，熨腮去皱文，熨眼明目。临睡用温盐汤漱口，坚牙益肾。晚饭少得寿。晚饭后徐步庭下无病。
将睡叩齿则牙牢。未语时服补药入肾经。不语唾涂疮则肿消。早起出路，含煨生姜少许，则不犯雾露。早行腹实，或饮酒，则解瘴气。下床先左足百事吉。大寒早出，噙真酥油则耐寒。临睡服痰药则痰去。夜起用毡作鞋则足温，不受寒邪。卧不覆面则得寿。行路多，夜向壁角拳足睡，则明日足不劳。欲入疫室，于春分之日日未出，用远志去心，用水煎二盏，泄之。又法，于雨水日后三浴，以药泻汗，则无疫。渡江河，朱书禹字佩之，能免风涛之厄。又方，旋取净笔，研墨写土字，或以手书之，可不恐惧。夜行，用手掠脑后发，能长精神。常叩齿，则鬼不敢近。雷鸣初打床荐，能去壁蝨。入名山未到百步，呼曰，「林兵能却百邪」，默唸，「仪方」，可不见蛇狼；念。「仪庚，」，可不见虎。入深山将衣裾折三折插于腰间，可令蛇虫不敢近。夜归，以右手中指书手心．「我是鬼」三字，灰握固则不恐惧。遇恶梦，以左手蹑人中二七，扣齿二七吉；遇吉梦，摩目二七，扣齿二七吉。
卒遇凶恶，当扣左齿三十六，名打天鼓，辟邪秽；叩右齿，名槌天磬；存念至真，扣中央齿，名鸣天鼓。齿宜朝暮叩，会神。濯足而卧，无冷疾。寒而衣先，热而解，则无病。凡卧，先卧心后卧眼。清旦闻恶事，即向所来之方三唾之，吉。鸡鸣时叩齿三十六遍，舐唇漱口，舌撩上齿咽三过，能杀虫补虚损。早起以左右手摩肾，次摩脚心，则无脚气诸疾。早起东向坐，以两手相摩令热，从额至顶上摩二九次，名曰存泥丸。以两手又两耳极上下摩二七止，令人不聋。次缩鼻闭气，右手从头上引流通。又摩手令热，以摩身体，从上至下，名曰乾浴，令人除百病。上床卧先脱左足吉。枕内放麝香一脐，能除邪辟恶；安决明子，能明目。夜卧带雄黄一块则不魇。凡食讫，温水漱口，无齿疾，口不臭。夜卧或侧或仰，一足伸屈不并，则无梦泄之患。
营宅避忌：人家居处宜高燥洁净。凡造屋不可先筑墙围并外门。屋后不可种芭蕉。桑树不宜作屋料，死树不宜作栋梁。厅后不宜作灶头。中庭不宜种树。大树不宜近轩。卧床宜高。房门不可对天井，厨房门不可对房门。居壁用土闭日及挂帐子用水闭日，则无蚊蝇。门栋柱不著地并空蛀，大凶。门口不宜有水坑，大树不宜当门。墙头冲门，直路冲门，神社对门与门中水出，并凶。正门前不宜种柳。跳井大凶。古井及深井中有毒气，不可入。窥露井损寿。塞古井令人盲聋。堂前不可穿井，井灶不宜相见。女子不宜祭灶。
井畔不宜栽桃。厅内、房前、堂后，俱不宜开井。刀斧不宜安灶上，簸箕不宜安灶前。灶前不宜歌笑、骂詈、吟哭、无礼，大不祥。不可用灶火烧香。大忌妇人跂灶坐。作灶不可用壁泥。天井内不可著花栏并种花木，主淫泆大凶。上厕不可唾。灶灰弃厕中大凶。上厕之时先咳嗽两三声吉。
人事防閒：夜饮之家生奸盗。睡人不宜画其面，或致魇死。夜间卧处停灯，与贼为眼。闻犬吠，宜密唤醒同伴，不可自解说。夜独起，必唤知同伴。出门向外，必回身掩门，恐人乘隙而入。起逐盗贼，防改易元路。贼以物入探，不可用手拿。临睡须剔起灯草，剔去烛烬，然后吹灭，惊急易焠照。上床时鞋子头向外，仓卒易著。夜遇物有声，只言有贼，不可指言鼠及猫犬。夜觉盗入，直叫有贼，令自窜，不可轻易赶逐。遇贼不可乘暗击之，恐误击自家人。获得盗贼，即便解官，不可先自殴伤。灶中不可有宿火，灶前不可有积薪。宿火不宜盖烘篮，低屋不宜炙蚕簇。奴婢有过，不可自挞。暮年不可置宠。蓄妾不宜太慧。有子勿置乳母。妇人奴仆之言不可听信。小儿当谨其出入，则免于水火。小儿不可衣以金珠。棺中不宜厚敛，墓中不宜厚葬。与人附书，不可沉溺开折；与人并坐，不可自择利便。人人家，不可觑人书信；借人物，不可损坏不还。吃饮食不可拣择去取。见人富贵不可妬；见人贫贱不可欺。见人恶不可扬；见人善不可掩。诸恶莫作，众善奉行。
莅官警诫，法虽重当恤民以仁，令虽严当济民以恕。
临事戒躁急暴怒，勤谨和缓为政之要。同寅不可交构是非。事虽细微，必谨关防；事有疑似，当避毁谤。所恶之人，防其害己；所亲之人，防其卖己。治官事如家事，爱人民如赤子，正己以御吏。刑狱贵详审推断。尸伤必用亲临检视。居上位不可凌下，在下位不可慢上。子弟不可干预公事，牙侩不可出入私宅。戒贪污如仇雠，防私谒如防盗贼。
非理相加处之以忍，礼貌相及承之以谦。立朝务正，大不宜阿附。


卷之二  ——————————————————————————————————————————————————————————————————————————————————————————

养生之要  ***************************
服药忌食：服丹药、空青、朱砂不可食蛤蜊，并忌食猪、羊血及绿豆粉。食茯苓忌食醋。服黄连、桔梗忌食猪肉。服鳖甲忌苋菜，服细辛、远志忌生菜。服乌头忌豉汁。服水银、朱砂忌生血。服巴豆忌野猪肉。服地黄忌大枣、芜荑。服常山忌生葱并醋。
服天门冬忌鲤鱼。服甘草忌菘菜、海藻。服半夏、菖蒲忌饧饴并羊肉。服术忌桃、李、雀肉、胡荽、蒜、鮓。服乾姜忌食兔肉。服杏仁忌食粟米。服麦门冬忌食鲫鱼。凡服药忌食胡荽、蒜、生菜、肥肉、犬肉、油腻、鱼脍腥臊、酸臭生冷滑物。服牡丹忌胡荽。服商陆忌食犬肉。
饮食杂忌：酒浆上不见人物影者，不可食。盛蜜瓶作乾不可食。铜器内盛酒过夜不可饮。陶瓶内插花宿水及养蜡梅花水，饮之能杀人。凡肉汁以铜器盖滴汗入者有毒。凡肉汁盛器中不泄者有毒。凡肉生而敛，堕地不黏尘，煮而不熟者，皆有毒。凡肉自死者，炙之不动，曝之不干，见水自动者，不可食。肉经宿并熟鸡过夜而再荡，不可食。马生角及白马黑头、白马青蹄者，皆不可食。黑牛白头并独肝者不可食。凡禽畜肝青者不可食。诸禽兽脑滑精不可食。凡鸟死口目不闭，脚不伸者不可食。凡白鸟黄首者不可食。凡鱼目能开闭或无腮无胆，腹不丹，并有眼睫者，及有角白背黑点者，皆不可食。蟹目相向，并有独螯者不可食。所属本肖肉不可食。马蹄夜目不可食。黑鸡白头并四距者不可食。河豚鱼浸血不尽，眼赤斑者及子不可食。鳖腹有蛇蟠痕者不可食，䐺无纹有毛及煮不熟者不可食。鲇鱼赤须赤目者有毒。面有[虫辟]气不可食。酱煮饭馊不可食。兔阁眼不可食。鳄鱼脑有毒不可食。菜著霜不可食。冬瓜经霜者能生病。虾无须及腹下黑有毒。一应檐下雨滴菜有毒。猪肉，病人新起者忌食之。猪头并猪嘴，有风疾者忌食。鲤鱼，病后不宜食。鹿肉，有痼疾者不宜食。鲫鱼，有脚气者不宜食。瓠子，有脚气者不宜食。瓜苦及两蒂两鼻者、沉水者有毒。李、桃六出双双者有毒。
山鸡食半夏、乌头有毒。猪肉脯贮米中者不可食。羊心并肝有孔窍者，及羊独角或鹿角白羊黑头者，并不可食。肉脯曝不干者不可食。鱼鮓肉有头须者不可食。鱼头有白连背上者不可食。
祭神肉自动者不可食。生果停久有损处者不可食。黉鱼小者谓之鬼黉，不可食。羊豕脑醉后不可食。粥内入白汤食之成淋病。醉中饮冷水成手颤。鼠残物食之生疬。日月蚀时，饮食损牙。
茅屋漏水入猪脯中，食之生症瘕。醉后饮酩水成噎病。醉后不可饮冷浆水，失声成闭噎。吐多饮冷水成消渴。发落饮食中，食之成瘕。夏月不宜饮水。凡夜不宜多食鸡、鸭、猪肉，能致霍乱。饮酒多能腐肠烂胃、溃髓蒸筋、伤神损寿。饮酒食红柿令人心痛至死，食苍耳亦令人心痛。饮白酒，生韭令人病增。葡萄架下不宜饮酒。铜汤瓶内煎汤饮之损声。
五味所禁：辛走气，气病毋多食辛；咸走血，血病毋多食咸；苦走骨，骨病毋多食苦；甘走肉，肉病毋多食甘；酸走筋，筋病毋多食酸。多食咸则凝注而色变，多食苦则枝枯而毛落，多食辛则筋急而爪枯，多食酸则肉胝胁而唇竭，多食甘则骨痛而发落。
饮食反忌：兔肉与白鸡同食发黄，与鹅肉同食血气不行，与姜橘同食成霍乱。螃蟹与芥汤同食吐血。糖蜜与小虾同食暴下。猪肝与鹌鹑同食面生黑点。生肉与白酒同食生寸白虫。羊恶半夏，忌作鮓。野鸡与鲇鱼同食生癞。野鸡不与鲫鱼及猪肝、蔴菰同食。野鸡卵与鱼同食、野鸡与荞面同食，并生虫。牛肠不与犬肉同食。牛肝不与鲇鱼同食。生肉不与栗子同食。羊肝不与猪肉同食。马肉不与仓米及苍耳同食。马奶子不与鱼脍同食。鹿肉不与鮠鱼同食。麋鹿不与虾同食。犬肉不与蒜同食。生菜恶细辛，芦笋恶巴豆。蒜忌术，损眼目，忌啖脍。猪血与黄豆同食闷人。猪肉与生姜同食发大风，与芫荽同食烂人肠。羊肉与豆酱同食发痼疾。茶与韭同食耳重。牛肉与薤同食生疮。鲤鱼与紫苏同食发痈疽。鲫鱼不与芥叶及糖并猪肉同食。黄鱼不与荞面同食。虾不与猪肉及鸡肉同食。羊肝与生椒同食伤五脏，与小豆、梅子同食伤人。鳝鱼不与白犬同食。鱼子不与猪肝同食。鮓不与小豆同食。鳖不与薄荷并灰苋同食。蚬子不与油饼同食。梅子不与生葱同食。莴苣不与饧饴同食。鳖不与鸡鸭蛋、山鸡肉、雀肉同食。蟹忌与软枣与红柿同食。雀肉忌与李同食。　鸡肉忌与胡荽同食，生气滞。黍米不与葵茶同食。小豆不与鲤鱼同食。李不与鸡子同食。枣、李、菱角、生姜忌与蜜同食。竹笋、葵菜、韭、苦荬并不与糖同食。芥末不与兔肉同食。蓼不与鱼脍同食。正月食虎、豹、狸肉伤人，食生蓼伤肾。二月食兔肉伤神，食鸡恶心。三月食鸟兽五脏，（仙家大忌），四月食雉气逆，食鳝鱼害人，食蒜伤气。五月食韭昏五脏，食鹿伤神。六月食泽水病鳖瘕。七月食蓴有蜡虫，能害人。八月食姜蒜损寿。九月食蟹，肠有稻芒。十月食熊伤神，食猪肉发宿疾。十一月食龟鳖水病，食鸳鸯恶心。十二月食生葵发痼疾，食龟鳖害人。饮白酒忌诸甜物。荡粉皮忌杏仁，有则不就。
孕妇忌食：食兔肉令子缺唇。食山羊肉令子多疾。食鸡子、干鲤令子多疮。食桑椹、鸭子令倒生。食雀肉、饮酒令子淫乱。食鸡肉、糯米令于生寸白虫。食雀肉、豆浆令子生䵟[黑曾]。食鳖肉令子项短。食驴马肉令子延月。食浆水绝产。食犬肉令子无声。食螃蟹子横生。食羊肝子多厄。
乳母忌食，食寒凉发病之物，子有积热惊风疡。食湿热动风之物，子有疥癣疮病。食鱼虾鸡马肉，子有癣疳瘦疾。
解饮食毒：黄鳝鱼、鲤鱼忌荆芥，地浆解之。蟹忌红柿，主吐血，生藕汁解之。误食桐油，用热酒解之，乾柿及甘草亦可。凡中蕈毒，连服地浆水解之。又方，白水浓煎石首鱼头汁灌之。又方，多食橄榄可解。食鱼脍过多成虫瘕，大黄汁、陈皮末调盐汤服之。食中野芋毒，用地浆及人粪解之。诸果毒，烧猪骨为末，水调服。食菜中毒，用鸡粪烧为末，水调服，或煎甘草汁，或葛根汁饮之。又方，用梅花脑子末，水调。又方，五味子、白矾末，水调。中河豚鱼毒，青黛水、蓝青捣汁，或槐花末三钱，新汲水解之。凡中鱼毒，煎橘皮汤，或黑豆汁，或大黄、朴硝、芦根汁，皆可解之。误食合口花椒服醋解之。凡中牛肉毒者，甘草汤解之。又方，炼猪脂油一两，每服一匙，大汤水调下。食狗肉中毒者，以杏仁三两为泥，热汤调，作三服。食马肝中毒者，水浸豉绞汁解之。凡中马肉毒，捣芦菔汁解之，或嚼杏仁，或饮好酒皆可。食鸡子毒，醇醋解之。中鸭肉毒，煮秫米汁解之。中蟹毒，以冬瓜汁，或生藕汁，或干蒜汁，芦根或紫苏汤解之。食马肉心闷者，饮清酒解之。中羊肉毒，甘草汤解之。食猪肉毒，饮大黄汁，或杏仁汁、朴硝汁解之。解诸食毒，捣韭汁服。中鸩鸟毒，生扁豆末，温水下。又方，葛粉水调下，又生螺汁解之。酒毒，大黑豆一升，煮汁二升，吐之。又方，生螺蛳肉、荜澄茄并解之。食诸般肉过伤者，烧其骨，水调服，或芫荽汁、生韭汁解之。凡解诸恶毒者，以香油灌之，令吐即解。中诸肉毒，壁土水一钱服。又方，烧白扁豆末，可解。凡饮食后心烦闷，不知中何毒者，急煎苦参汁饮之，令吐。又方，煮犀角汤饮之，或以苦酒，或好酒煮饮之。凡解毒之药，不可热饮，能伤毒气愈甚。
凡中挑生毒者，在上，则用热茶一碗，投胆矾半钱，候化通口呷，以鸡翎探喉中，吐出毒物。在下，米饮下郁金末二钱，泻下毒物。次用人参、白术各半两，无灰酒慢火熬半日，温服，日进一盏，五日乃止。凡挑生毒，胁下忽肿起如生痈疖状，顷刻大如碗，五更嚼绿豆试之，若香甜则是。又法，捣小升麻为末，冷熟水调，连服之，泻下毒物，续煎平胃散补，日食白粥。食面后，当食芦菔解面毒，不宜食面汤，盖面之毒在汤也。
饮食之宜：多种鸡头薯芋可以代食。山药、凫茨、百合、葛沥粉可充饥。食包子当用醋，食馒头当用梅血羹，盖包气之物，必当用醋与血破气。侵晨食粥，能畅胃气生津液。採嫩柏叶，线系垂挂大瓮中，纸糊瓮口，经月馀，干则取出为末，青翠可以调汤代茶，不宜见风。老人常以生牛乳煮粥，食之有益。
夏月熟肉，单用醋煮，可留旬久。面不宜过水，以滚汤候冷，代水用之。熟水用陈紫苏妙。春宜食麦，夏宜食绿豆，秋宜食麻，冬宜食黍。茶宜漱口，不宜多啜。熟食不宜熟嚼，生食不宜粗吞。候已饥则进食，食不厌熟嚼；候已渴而引饮，饮不厌细呷。待饥甚而后食，食不可太饱；待渴甚而后饮，饮不可太频。食不厌精细，饮不厌温热。凡食面硬，作熟溲汤深煮，久则无毒。食面后，如欲饮酒，须先以酒咽去目汉椒三两粒，则不为病。
法制馁败马板肠，用钻孔胡桃数个同煮，则收腥气。
诸般肉，煮用纸封锅口，或以楮实同煮，则易烂。煮陈腊肉，待滚时将烧红炭数块淬之，则不籨。老鹅用樱桃叶数片同煮，则易软。臭肉与阿魏同煮，或用寸段稻草一把，或钻孔胡桃皆不臭。煮鱼冷水或滚汤下，或用末香洗，则不腥。煮鱼，滴生油数点则无涎。糟蟹，放皂角半个在上，可留久。藏乳多咸，以茶清水浸之则减。籨笋，以薄荷入盐少许同煮则解。籨芋，以灰汁煮之则解。洗猪肝用乾面，洗猪脏用砂糖，则不腥。救酸酒，每大瓶用赤小豆一升，炒焦袋盛放酒中，即解。凡糟酱蟹，以灯照则沙不堪食。茶恶湿，宜焙不宜晒。烧肉不可用桑柴火。


卷之三  ——————————————————————————————————————————————————————————————————————————————————————————

卫生之要  ***************************
诸风。头风，研萝卜自然汁，左痛搐右鼻，右痛搐左鼻。又，头风用井底泥调大黄、芒硝末涂之。中风，多以香油或生姜汁灌之，吐，即醒。
伤寒中暑。伤寒得汗后，不可饮酒。因女色病阴证伤寒，用陈皮，热锅内炒焦，以酒烹下，滤酒饮之。伤寒坏证，好人参一两，重煎顿服。中暑发昏，以新汲水滴两孔，以扇搧之。重者，以地浆灌则省，与冷水吃则死。又方，见诸急证，或伤寒毒热攻眼，用露蜂房半两，水煎，露一夜，洗之。
感冒霍乱。感冒用带根葱汤，嚼生姜，得汗愈。霍乱吐泻，用屋下倒挂尘，汤泡澄清服之。大忌饮食，入腹则死。吃冷水不妨，不可吃热汤。
痢疟。痢，五倍子末为丸。赤痢，甘草汤下；白痢，乾姜汤下，各三十丸。又方，以陈皮、艾叶浓煎汤服。疟疾用瓜蒂一个捣碎，水半盏浸一宿，发日服，吐即愈。
心疼。虫咬急心疼，用真香油顿温服一盏。心疼，用晚蚕沙少许，白汤下。
面部腿足。面疮，用水调平胃散涂之，痄腮，用鸡子清调赤小豆末涂。又痄腮，及喉下诸般肿病，用蜗牛飞面研匀，贴痛处。腰疼，用牛皮胶化开，生姜汁打匀，贴痛处。挫气腰疼，细茶内滴入香油数点，顿服。脚气，用无名异化牛皮胶打匀，贴痛处。腿转筋，踏实地自止。远行脚打成泡，用水调生面糊贴，过夜间干，不可穿破。脚裂，烂蒸藕研成膏贴之。又方，用五倍子、猪脂捣成膏，入裂内。冻脚，用热醋汤洗，研藕贴之。又方，用五倍子煎汤洗。
眼耳鼻口。赤眼，用九节黄连、秦皮，粗末，等分，加滑石一块煎汤洗。又方，用热汤豁洗，或浓煎冬青叶，入盐煎洗。眼赤痛，用艾灰、黄连各半两研匀，入少龙脑，汤点一钱，温洗。风泪眼，九节黄连和槐树皮灰，粗末，熬汤澄清，频洗之。物落眼中，用新笔蘸水缴出。又方，浓研好墨点眼自出。风土入眼，自以手擘开，连唾之。耳湿，用陈皮烧灰吹入，妙。诸恶虫入耳，用韭汁灌之。虫入耳脑痛，以桃叶塞两耳则可出。蜈蚣入耳，炙猪肉掩之即出。鼻衄，用飞面二钱，盐一钱，汲新水调下。又方，用纸圆儿，右衄塞左耳，左衄塞右耳。又方，冷水调白面饮之。又方，黄葵子不拘多少为末，新汲水调下二钱。又方，青蒿纳鼻中。又方，棕树皮烧灰，随左右鼻搐之。蜒蚰及诸虫入耳，用麻油灌耳内，或用生葱汁，或姜汁亦可。
口疮，用白矾汤漱口。舌肿，用百草霜为细末，醋调敷。又方，用乱发烧灰水调下。飞丝入口，细嚼紫苏叶，白汤送下。狼烟入口，饮少醋解之。眼毛倒睫，拔去拳毛，用蝨子血点入眼内，数次愈。
牙齿咽喉。风牙，细辛、草乌头等分，为细末，擦之，温水漱之。蛀牙，天仙子烧烟，用竹筒抵牙上，以烟燻之。风蛀牙疼，用香白芷、细辛煎汤漱之。又方，丝瓜儿烧灰存性，擦之。又方，香白芷、姜黄、细辛等分，为末，擦痛处。蛀牙，用温米醋漱出虫自愈。挫喉气不通，用冷水徐灌之。缠喉风，用皂角揉水滤过，灌之，得吐即愈。急喉风，用胆矾少许吹入喉中，去涎。喉闭，用枯矾末吹入喉中，急则用灯盏底油脚灌下。咽喉痛，用桔梗、甘草煎汤，徐徐呷。又方，用青艾汁灌下。冬月无艾，瓶内烧蛇床子，熏烟入口，即愈。
咳嗽。咯血暴嗽，用白蚬壳洗净研细，粥饮下。喘嗽，白姜蚕为末，细茶等分，临卧调服。咯血，用新绵灰半钱，重酒调下。吐血，用侧柏研细，酒调服。
疮癣肿毒。疥疮，用石灰放锅中炒极透，出火气，香油调敷。下疳疮，用五倍子末敷之。臁疮，用薤汁洗净挹干，刮虎骨敷上。癣疮，以樟树皮为末敷之。
漆疮，用无名异研细，水调敷。肿毒，或疼痛处，以赤小豆为末，水调敷。频换，或用香白芷末，水调敷，尤灵敏。
又方，白芙蓉叶晒乾，同皂角为末，水调敷。疖毒，初起一二日内，用好米醋煮肥皂，烂研厚涂之，纸花盖，干则换。脚腿肿，用陈瓠种空壳煎汤，空心服。
杂病。酒黄病，用丝瓜儿连子烧灰，因面得病，面汤下，因酒得病，酒下，数服。沙子，用白汤送下盐一撮，令吐则止。又方，以香油茶吐之。又方，用苎麻札十指尖，针挑出恶血数点。又方，以香油汤拍两小臂及脚心，苎绳刮起红紫泡，亦好。盗汗，临夜吃淡煮面丸儿，空心服妙香散。翻胃，用棠梨叶油炒去刺为末，酒调下。又方，丁香、附子为末，以掌心内舐吃。瘾疹入腹，用蚕沙浓煎汤洗。风疾瘾疹，牛膝不以多少，酒浸一宿，焙乾为末，温酒调下二钱。肾虚髓少齿痛，以生地黄、川芎各一钱，为末，溃齿根。治痈疽背疮初发者，蒜一片厚二纸，置痛处，以热艾灸二七壮。
治蝎螫痛疼不可忍者，以葱白切一片厚二分，置所螫处，艾灸三五壮。治金疮破腹肠突出，用于人屎抹肠，即自入。治蛇入人窍中，急以手捻定，用刀刻破，以椒或辛物置破尾上，用绵系之，自出。不可拔。
痔疮，用河水频洗，取蜗牛研细涂之。疿子，用茨菰叶阴乾为末敷之。脏毒便血，生藕节切片，清早蘸平胃散嚼。便毒，取大蜘蛛一个研细，热酒下。
小肠气，炒盐或茴香二包，不住手更换熨之。大便数日不通，用皂角末炼蜜为丸，纳穀道中。大便风秘，用不蛀皂角当中一寸许，去黑皮，用沸汤半盏泡，通口服之，通后即愈白粥。又方，以葱白或葱尖纳肛门中。小便不通，盐填脐内，艾灸三壮。又方，磨剪刀交股水一盏。又方，捣甜酸草取汁，入沙糖水调服。腹胀小便不通，琥珀一钱，重研如粉，人参汤下。大小便不通，烧皂角灰，粥清饮下。老人遗尿用蔷薇根细研，酒下。
妇人。难产用黄蜀葵子四十九粒研烂，酒醋下。又方，吞槐子十四枚。逆产，烧铜钱通红放酒中饮之。产后血闷，打醋炭熏之则醒。胎衣不下，用最初洗儿汤服下，休令知。催生，用猪脂一两，葱白一寸，切，同熬成油，去滓，通口服。血崩，服蒲黄黑神散，立效。又方，宿砂仁不拘多少，新瓦土炒香为末，白汤调下。月事不调，用香附子炒黄为末，陈米饮汤入米醋些少服。因争斗胎动不安，腹内气刺痛复上喘，用苎根一大把净洗，入生姜五片，水一大盏，煎至八分，调粥服。赤白带下，用旧莲房为末，入麝香，空心米汤饮。儿枕疼，用陈年蟹壳烧灰，酒调下。
小儿惊风，用猢狲粪烧存性，碗覆出火毒，生蜜调灌少许。赤游风，用朝南燕窠泥，鸡子清调敷，或将肿处以针划破，用鲜血涂之，尤妙。又方，用笔管或水蛭住肿上，食去恶血。赤肿，伏龙肝为末，芭蕉油敷之。急慢惊风，百治不效者，蛇脱皮一分，牛黄一钱，研，顿服，五岁以上倍服。牙疳，茴香、桔梗烧灰存性，敷，干，油调。头面烂疮，木耳细舂，蜜调敷，干则换之。又方，冷水调平胃散敷，干则换。火丹，磨锈铁水调厕上泥涂之。疳黄，鸡子剜小窍，入巴豆净一粒，纸糊孔，煨熟，去巴豆，食之。隔一二日再吃一二个。痘疮不发，食荔枝酒，忌饮水并生冷物，泻则难治。倒黶，人牙烧灰调服。
诸急证。凡魇死者，不得近前急唤，但咬痛其脚腿及唾其面，不省者移动些少卧处，徐唤之。原有灯则存，无灯切不可点灯，及用皂角末搐两鼻。又方，急于人中穴及两脚大拇趾内离一甲薤叶许，各灸三、五壮即活。魇死，兼治中恶、自缢、墙壁压、溺水、产气绝，用皂荚末，或半夏末如豆大，纳鼻中，噎则气通可活。惊怖死者，以温酒灌之。哕欲死者，半夏一两一分汤泡，生姜一两水煎，作二服。又法，轻者以纸燃搐鼻，或以虚枉之事诬之即止。冻死微有气者，用大锅炒灰令暖，包灰熨心上，冷却即换，待眼开，以温酒粥汤与之，不可便与火烘。卒暴堕攧、压倒、打死，心头温者，可先将本人如僧打坐，令一人将其发控放起，用半夏末急吹入鼻内，如活，却以生姜汁、香油打匀灌之。凡中渴至死，不可使得冷。得冷便用屈草带溺脐中，则可活。冬月落水微有气者，以大器炒灰熨心上，候暖气通，温水粥稍稍吞之即活，便将火炙即死。卒死无脉，无他形候者，牵牛临鼻上二百息，牛不肯舐者，盐汁涂面上即肯舐。旅途中暑者，急就道上掬热土于脐上，拨开作窍，令人尿其中。次用生姜、大蒜细嚼，热汤送下。中恶客忤卒死者，灸脐中百壮，以皂角末吹鼻，或研韭汁灌耳中。自缢者，切不可割断绳子，以膝头或手厚裹衣物紧塞穀道，抱起解绳，放下，揉其项痕，搐鼻及吹其两耳，待其气回，方可放手，若使泄气则不可救矣。溺水者，救起放大凳上睡著，脚后凳脚坫起二砖，却以盐擦脐中，待其水自流出，切不可倒提水出与数等。但心头微热者，皆可救治。又方，急解去衣带，以艾灸脐中。误吞竹木、鱼骨所鲠，咽不下咽，用象牙为末，水调一钱呷服。误吞铜钱，用生茨菰汁呷饮，自然消化。误吞稻芒、麦芒于咽喉间者，急取鹅口中涎令灌之，或取荐头草细嚼下，尤妙。骨鲠者，楮树嫩皮为丸，或楮子研碎，水下二、三十丸。又方，缩砂、甘草等分为末，以绵裹少许噙之，旋旋咽津下，其骨随痰而出。竹木物鲠者，用贯众煎汤，呷之频漱。竹木刺入肉，细嚼白梅敷之。乾霍乱，用盐一两，生姜半两同炒，黄水煎，温服。甚者，加童子小便。中砒毒，用早禾秆烧灰，新汲水淋汁，绢帛滤过，冷服一碗。又方，绿豆擂水。又方，寒水石、绿豆粉末，以蓝根研，水调下。又方，白扁豆为末，冷水调下。又方，郁金末二钱，入蜜少许，冷水调下。又方，酱调水服。中丹药毒，服四物汤、香苏散各一帖，和煎服之，或萱草根，或瓜蒌根研汁饮之。中附子毒，黑豆、黄豆浓煎汤饮之。服风药多，不省人事，浓煎甘草，同生姜自然汁饮之。中诸药毒，用生姜、甘草、黑豆、淡竹叶等分，水煎连服。又方，用蚕故纸烧灰研细，水调服。
诸颠扑伤损，刀斧打扑损伤，用带须葱炒熟，乘热捣烂研盦上，冷则换。血不止，用白面盦。破伤风，用鱼胶烧灰存性为末，酒调下，仍封疮口。又方，用桑条尺许长十数根，火上炙取汁，热酒调下。颠扑损伤，用松节煎酒吃。骨肉损，醋捣肥皂烂，厚盦之，以帛束住。闪肭，用米醋糟、平胃散相和罨之。颠扑重伤者，用生姜汁四两，香油四两打匀，无灰酒热调下。汤火伤，或蜜涂，或鸡蛋清调豆粉，或醋泥涂，或飞面水调敷。汤火伤败坏及灭瘢，风化石灰不以多少铫子内炒令黄色，地上出火毒，研令细，生油涂疮上。火烧闷绝，以新尿冷饮之，或冷水和蜜饮之。负重担肩破，剪猫儿头上毛，用不语唾黏贴破处。芦苇刺入肉，细嚼栗子渣盦伤处。竹木刺不得出，用鸟羊粪捣碎，水调涂之。针入肉，用蜡姑脑子（即蛄蝼），硫黄研匀，摊纸花贴疮，候痒时针出。
诸咬伤。人咬伤，用龟板或团鱼板烧为灰末，以香油调涂之。马咬，细嚼栗子敷伤处。蚕咬，以苎根汁涂之。蜘蛛等诸虫咬，用臈粉、生姜汁调敷。诸恶虫咬，以香油浸紫苏涂之。蛇伤，用大粪涂之。犬咬伤，用萆麻子五十粒去壳，以井水研成膏，以盐先洗咬处，贴上。风狗咬，用大粪涂，仍拔去顶上红发。又方，米泔洗净，砂糖涂后，用末子益元散四两重，斑蝥十四个去头、翅、足，同煎，空心温服。又方，或经久复发，无药可疗者，用好雄黄五钱重，麝香五分重研匀，用酒调二钱服下，去恶物再服，必使得睡，不可惊觉。蝎子蜈蚣伤，大香油灯吹灭，以余烟焠之。虾蟹以苦荬汁涂之。一切蛇虫所伤，用贝母为末，酒调尽量饮，酒化为水，自伤处流出尽，却以药渣敷疮上。
六畜病方。牛瘴疫方，用石菖蒲、淡竹叶、葛粉、郁金、绿豆、苍术各等分，为细末，每服一两，芭蕉自然汁三升，入蜂蜜一两，黄蜡二钱，重调灌之。未解，再灌。热极，加大黄。鼻头无汗，加麻黄。鼻口出血，加蒲黄。又方，真茶末二两，和水五升灌。又方，人参细切，水煮五升灌。又方，于栏中烧安息香及苍术，亦以鼻吸其香，立止。又方，十二月内收兔头烧灰，和水灌之。牛尿血，用川当归、红花为末，酒煎冷灌。牛腹胀，用燕屎一合，水调灌。牛气噎，用皂角末吹鼻中，以鞋底拍尾停骨下。牛肩烂，旧绵絮三两烧存性，麻油调敷，忌水五日。牛漏蹄，紫矿为末，猪脂和，纳蹄中，烧铁篦烙之。牛生蛊生虫，当归捣，醋浸一宿，涂之。
治马中结，雄鸡一只，用拳槌死，就热便开取肚内心、肝、肠、肚、嘴、爪、指甲，带粪入风化石灰一合，用碎剐烂，入真麻油四两，重调匀，灌之。鸡不用。马伤水，先烧人乱发熏两鼻，后用川乌、草乌、白芷、胡椒、猪牙皂角各等分，麝香少许，为细末，用竹筒盛药一字，吹入鼻中，须臾打嚏清水流即放。加瓜蒂，兼治一喉中结病证。马诸疮，昆沙、夜合花叶、黄丹、乾姜、槟榔、五倍子为末，先用盐浆水洗疮，后用麻油加轻粉调敷。马瘦喂不肥者，贯仲一两放药料内，久而瘦自去即肥。马鼻内颡病，用荞麦磨粉，灌罩连秆切，饲之。凡马行远路，宜早歇迟喂，未喂之，先饮水数口方可喂草，则无中结等病。马脊打破者，用马脚下尿屎湿稀泥涂上，干即易之，或沟中清臭泥亦可。已破成疮者，用黄丹、枯白矾及生姜三味烧灰存性，等分，为末，入麝香少许，真麻油调敷。已成脓者，用浆水同葱白煎汤洗净，敷之。
凡羊恶湿，宜作高栈，除其粪秽。巳时放，未时收，若食露水草则生病。羊疥癞，用藜芦根不拘多少槌碎，以米泔浸之，瓶盛塞口，置热灶边，数日味酸。先以瓦片刮疥处令赤，或汤洗之，去痂拭乾，以药汁涂上，两次可愈。若癞多，逐旋涂，恐不胜痛也。又方，百草霜及盐卤，或盐四两，桐油四两，调匀涂之。羊中水，先以水洗眼鼻中脓污令洁净，次用盐一大撮就杓内，沸汤研化，候冷，澄取清汁，注少许两鼻内，五日后渐愈。羊夹蹄，以羖羊脂煎熟去渣，取铁篦子火烧令热，将脂匀篦上烙之，勿令入水，次日即愈。
猫病，磨乌药灌之。猫煨火被瘁，以硫黄少许纳猪肠中炮熨，或鱼肠煨熟饲之。猫、猴为人踏死者，以苏木浓煎汤灌之。
狗病水，调平胃散灌之。又方，巴豆去壳，调平胃散灌之。狗卒死者，以葵根塞鼻可活。狗遍身脓癞，浓煎百部汁涂之。狗为虫蝇啮者，取麻油滓，遍按其身立去。
鸡病，用真麻油灌之。养鸡不抱法，每下卯时，食内夹麻子喂之，自然常时下蛋。养生鸡，以净温水洗灌鸡脚，放，自然不走。养鸡鸭，以土硫黄研细同饭拌匀喂，不数日即肥。
猪病，割去尾尖出血即愈。猪瘴疫者，以萝卜或叶食之，不食则难救。
鱼遭毒，急疏去毒水，别引新水冲之，多取芭蕉捣碎，置新水来处，使吸之可解。或以粪清浇池面亦佳。
〔新增诸证杂方一类〕
治烧酒醉伤不醒者，急用绿豆粉汤皮切片，将筯开口牙，用冷水送粉片，下喉即醒。
治背发痈疮，用温水洗净，用桑柴烧取红炭炙疮口，待乾，用白面槎绳围疮口四弦上，用鸡子清翎毛刷敷，数次即安。如疮内肉肿出易治，塌内难治。
治骨塞喉。宿砂威灵仙，砂糖冷水煎，请君进一服，诸骨软如绵。
治阴证。阴证得来灾最凶，蜂巢矾末及全葱，捣为膏子涂两手，掘于阴上显神功。
治吹乳。皂角烧灰蛤粉和，热酒将来调数字，下得喉咙笑呵呵。
治牙痛。雄黄青盐细，良姜荜射葫，绵裹著一字，如风吹散无。
治红白痢证。甘草五钱，婴粟壳五钱去粗皮，用水一锺煎亦好，俱研成末调水亦好。
治心气七年，茱萸一两，南木香二两，茯苓二个，用好酒一碗，便将茱萸、茯苓先煎，后擂烂木香入内，煎一沸，热服。此疾即绝根。
治人常去血。大黄五钱，用酒十分煎至四分揭退停。候鸡啼，起坐温下。
治产后污露不止。百草霜一两，井花水一锺，炒过盐一勺，入和水调服，即愈。
治绞肠沙。男左女右小指第一节灸三壮，即止。
治妇人乳少。妇人乳少因气隔，却用穿山甲五钱微炒，将米泔水和调，将夜服，奶如泉。
治壁蝨蚊虫。木鳖子兮用对停，雄黄作伴记叮咛，用蜜调丸烧一粒，还君清卧到天明。
治小儿夜啼。小儿夜啼小肠经，无休无歇父母惊，牵牛细末封脐上，顿觉还苏气乃清。
治脱肛不收。脱肛不敛又不收，急取蜘蛛捣作油，敷在下脐丹田上，一时依旧好无忧。
治奶发痈肿。乳上发痈肿，兼疼寒热临，芝麻生捣烂，贴敷即安心。
治赤眼疼痛。赤眼怕日光，黄连独味长，将来炉乳浸，取汁点清凉。
治蛔虫、寸白虫。蛔虫并寸白、成病腹中间，蜂窝酒浸服，顿觉得平安。
治肿疼。男女阴肤肿，乳香葱白研，将来敷肿处，即是好良缘。
治癣疮。但发乾湿癣，火飞好白矾，研细油调敷，将来擦去瘢。如不效，加硫黄末同生姜蘸擦，即除。
治小儿秃疮。秃疮要治莫胡求，羊粪烧灰天雁油，行潦水中先洗净，擦乾敷上发先抽。
治小儿眉练疮。眉练黏疮治不难，单方一味疗平安，菟丝子炒研为末，洗净油调扫便乾。
治鼻血。鼻血流双心莫急，可熬萝卜自然汁，无灰好酒一同调，当时交君欢喜立。
治鱼骨闭。误吞鱼骨在喉中，闭塞难言气上冲，威灵仙末调水服，即时化下有神功。
治赤白痢。三个乌梅五个枣，五片生姜五寸草，五枚慄壳去节蒂，蜜制煎熬服如扫。
治妇人胎衣不下。胎衣如不下，气闭困恓惶，伏龙肝细研，水调服乃良。
治妇产后心疼。产后心腹痛，难忍又恓惶，酒调生鸡蛋，服后即安康。
治产后赤白痢。产后神虚惫，因而冷物伤，葱白一余握，酒煎服最良。
治男子阴茎肿。阴疮痒有虫，热痛皆因风，鲤鱼生胆敷，却见医神功。
治漆妒成疮。漆疮延皮烂，神麴拌蟹黄，水调涂一遍，病退即无妨。
治噎噫病。气噫病人焦，神麴拌糊椒，（曲五钱，椒五钱），捣细煎汤服，除病自逍遥。
治小儿肚腹膨。小儿腹胀似包囊，生食多餐食积伤，石榴树皮牵牛子，同煎一服即消良。
治疥疮。天仙子带好硫黄，轻粉相兼信石当，巴豆雄黄同一处，研末油拌是良方。又方，合用生麻布乘疮痒擦破，用绵子蘸药油擦敷即效。信石与豆粉咸半，用猪油椿调亦可。
治小儿软疖。小儿软疖忽生来，夏热秋初湿气灾，蛇蜕烧灰为细末，酒调贴敷即安哉。
治赤肿无名疮疖。恶毒无名肿痛攻，无脓无血又无踪，旋覆花根为细末，酒调敷遍有神功。
治火烧汤泼。黄连黄柏是君臣，没药山栀用紫苓（即黄芩），大黄乳香同研细，油水调敷效如神。
治伤暑泻极，四肢厥冷。香薷扁豆朴甘良，加却黄连是大方，羌活一钱煎至八，必须冷饮即无妨。上件各等分，厚朴去粗皮，用姜汁炒，徐徐进服即甦醒也。
治男子妇人忽暴痢。暴痢忽来不可傲，急寻独蒜捣成膏，左右脚心重敷定，一如风扫去尘毫。
治疗疮。医治病走命难存，不觉沉沉神思昏，苦苣茎中多取汁，将来涂上病除根。又方，苍耳之上有嫩头，东方未动剪来收，阴乾之后罗为末，酒服怡然汗透休。
治痔疮。痔疮举痛甚呻吟，劳饱行房得此经，仙方雄胆频频敷，其毒消磨体自轻。
治偏正夹脑头风。神芎丸治上头风，日服须教五脏通，次用川芎同藁本，细罗吹鼻窍门中。
治乍耳聋。三猫二豆两相投，少许香脐诀法修，葱白为膏同药末，搓丸绵裹塞聪州。
治小儿吐奶乳。小儿吐乳为何因，盖因风寒落奶经，烂研末香蚯蚓粪，米汤调服即安宁。
治逆生不顺。逆生本是阴阳逆，不合胎前睡卧多，急取伏龙肝细研，服之顺养不由他。
治妇人经水过月。妇人情性气偏多，气耗荣经怎奈何，阿胶炒成珠子粒，一钱热酒服除痾。上阿胶必用明者，以蛤粉用慢火炒成珠，量饮酒徐徐服，二服立效。
治刀枪伤。遗躯枪伤血暂流，忧烦损者志无休，黄丹飞过随多少，即用枯矾一处修。上件为末干糁。
治牙痛。雄黄青盐细，良姜荜麝葫，绵裹著一字，如风吹散无。
治伤寒胸结，粪结。蜂蜜不拘多和少，食盐一字铫中熬，文武火成膏子定，蘸油纳道走一遭。上用蜜煎熬成定子，纳入穀道，不久间燥粪即出，其应如响。
治咽喉。白矾一两以无馀，巴豆三枚共一居，铁器飞枯去巴豆，细罗入口病即除。上二味，凡用成块，取一两豆，去壳同飞，去豆研末，纬管吹入喉中，涎出即愈。
治破伤风。生人十指甲，脚下十指甲，剪下香油炒，研罗酒调呷。若服之汗出便好。
治风狗伤人狂走。鸡子将来开一窍，斑蝥一个纳其中，重重纸裹麻绳扎，煨熟除蝥酒下功。上用鸡子一个，斑蝥一个去翅足，依前法制度，重纸重封，用水湿过，文武火煨熟，去壳去螯，嚼细，用好酒送下，其毒随尿出狗儿形即安。大忌食热汤粥、房事。
治塌气肿发。水蛭虻虫分两停，铫内焦炒细均匀，每服三钱酒大尽，塌气消除似有神。
治风牙。一杪乌豆数根葱，更加焦艾一同同，清水一碗浓煎漱，立止牙虫及齿风。
治重舌。小儿重舌听根源，甲锁寻来是仙传，火内烧度为细末，水调吃下便安然。
治妇人口乾。妇人口渴共咽乾，不治年深愈觉难，寻取黄龙肝一具，烧灰调酒似灵丹。
治漏疮。荆芥、槐花各等分为末，煎一大碗服之，服丸亦可。又方，豆豉、炒槐子等分为末，每服一两，水煎空心服之效。
治痔漏下血痒痛。槐子炒，枳壳去穰，各一两，为细末，醋为丸如桐子大，服二十丸，米汤空心下。
治小儿疝气肿硬。地龙不去土，为末，唾津调涂害处。治急心痛并男子小肠气。五灵脂（半两），蒲黄（半两），炒为末，每服三钱，醋半盏，煎一沸，再入半盏，煎二沸，空心和滓温服。又方，用醋一盏，加生白矾一小块如皂角子大，煎至七分，温服。
治妇人吹奶，槿皮烧灰存性，热酒调下三钱，服之立效。
治妇人产后，恶物不下，上攻心痛。童子酒研墨饮之，其恶物即出。又方，灶里焦土研细，酒调下三五钱，服之泻出恶物，立止。
治产横生。萆麻子三十个，研烂，于妇人顶上剃去些发，以药涂之，须臾腹中搅动提正，便刮去药，涂之于脚板心，自然顺生也。
治底耳。枯白矾填于耳，立效。
治诸物入眼，好墨清水研，倾入眼中，烹之即出。
治赤眼双睛。泥中蛆虫淘净晒乾，为末，干贴，甚效。
治口疮。飞过白矾半两，黄丹一两，炒红色，放下，再炒。紫色为度。用煎二味为细末，搽疮上即愈。
治牙痛。自含冷水一口，用大黄末，又用纸燃，随左右痛处鼻内用之，立止。
治牙疳。用米二停，盐一停，盆盛，麝香、白矾相合，用水拌匀，用纸包裹烧黑焦，为末，贴于疮上，立止。
治汤烧。用多年庙上物与走兽为末，水调涂烧疮处，立效。又方，用墙上青苔烧，灰油调搽疮处。又方，旋取生地黄捣烂，取自然汁，小油黄蜡少许，放银石器中熬成膏，用鸡翎扫疮上，亦妙。
治小儿秃疮。用羊粪熬汤洗去疮痂，用屋悬燥炒罗为末，以小油调涂疮上，立效。
治毒疮无头者。用蛇蜕皮贴于肿处为妙。又方，用皂角阴乾烧灰为末，每服三钱，酒调，口嚼菜子三、五个，同前药送下。
治诸疮被□肚肿者。用生白矾末水调涂之自消。
治一切恶疮。用天茄叶贴之亦妙。又方，以瓦松不问多少，阴乾为末，先用槐枝、葱白汤洗过。有炙疮久不敛者，用前药亦妙。
治臁疮久不愈者。用川乌头、黄柏各等分，为末，用唾津调涂放纸上贴之，甚妙。
治疔疮。用生蜜与隔年葱一处研成膏，将疮周围用竹鎞刺破，用药于疮上摊之，次用绯绵盖覆，量度人行二十里，然后用热醋洗之，甚妙。
治面上疮。用㭮子底黑煤和小油调一匙，打成膏子，摊在纸上，向疮上贴之，为妙。
治冻疮。用腊月雀脑子烧灰研细，小油调涂冻疮上，亦妙。又方，以黄柏为细末，用乳汁调涂疮口上，甚妙。
治伤寒。倘遇无药处，只将两手指相交紧叩脑后风府穴，向前礼拜百馀拜，汗出自解。
治通身黄肿。用瓜蒂焙乾三四钱，为细末，每用半字吹鼻内，一日一度，并吹三日。不愈，再用茯苓末五钱，煎汤下，甚效。
治小儿大人腹胀吐泻并胸膈痞寒。用五灵脂、青皮、陈皮、硫黄、芒硝各等分，用硫黄于铫内以文武火鎔开，用匙刮取，结成砂子，却取出研细，与前药同为末，面糊为丸。小儿如麻子、黄米大，大人服的如绿豆大，每服二十丸，量虚实加减，米饮送下，不拘时服。
治蜒蚰入耳。用黑驴乳灌耳中，立出。又方，用湿生虫研烂涂于耳边，自出。
治小便痈，本名血疝散。用胡桃七个阴乾，研为末，酒调服之。不过三服，病自痊矣。
地龙散治牙疼。地龙去土，玄胡索、荜拨，已上各等分，为细末，每服一字，用绵纸裹，随左右耳内塞之，立效。
治走马咽痹。用巴豆去皮，以绵子微裹，随左右塞于鼻中，立透。左右俱有者，用二枚，此法甚效。
治左右喉痹。上于顶上分左右发，用手按拔之，剥然自有声，立效。此法年幼时常见郑大嫂救人甚效，不得其诀。近与子正话及，方得其传。又方，马勃吹咽喉中，立止。
立应丸治脏腑泄痢，脓血不止，腹中疼痛。用乾姜一两炮，另末百草霜一两，连皮巴豆一两，炒杏仁一两，同巴豆和皮炒黄色为度，后入霜研，又用黄腊四两鎔开，蜡吹入前四味，用铁器搅均，旋丸如梧桐子大，每服三、五丸。若红痢，甘草汤下；白痢，乾姜汤下，食前服。水泻，米汤下。
治小儿黄瘦腹胀。用乾鸡粪一两，丁香末一钱，同为末，蒸饼为丸，如小豆大，每服二十丸，米饮汤下。
黄连散治小儿头疮。用川黄连，黄柏（去粗皮）、草梗、明轻粉、已上各等分，为细末，用生小油调药涂之，立愈。
治冷病法。用五月五日早晨取屋东头网丝蜘蛛一个，不要他动，用手拿住，用纸裹了，放在屋门里上面，不可著人知道。过七日将出来，用小布袋一条盛了，用线一条拴住。如冷病来时，暗地套在病人顶上带著，其病即愈。切忌：初拿时不要蜘蛛动了，动了时即无用也。
治癣与冷病。用白面饼小小一个，反正都写此样「熊」字，病证自痊。用笔右转三遭，「熊」，用新笔真京墨于癣上写，此法三次即愈。又咒曰：「鱼吞癣，癣吞鱼，鱼癣相吞癣自除。」
治疥。右于手中指比寸，然后将草比手腕，用彰德艾灸之，即愈，十年不生。忌，发物不可食。
治大小人面上生瘤。用磁瓦尖于生瘤处刺破血出，再用香油调多年石灰，和均，用无根水扫之，极妙。
斩鬼丹治疟疾。用雄黄二钱，金角人言二钱，先用前件雄绿豆四十丸粒，温水浸开，将二味豆入于雄黄、人言，和匀为末，共成丸如梧桐子大，大者大丸，小者小丸，每一丸。如隔日发时，閒日到晚临卧时，用无根水送下。若每日发时，当日用之。忌腥冷物十馀日方可，甚妙。
治冷痢。用附子炮去皮脐，乌梅烧灰等分，用姜枣煎服，其病即愈。
治痢证。用黄丹不拘多少，鎔黄蜡，和剂为丸如豌豆大，每服三丸。赤痢，甘草汤，白痢，乾姜汤，兼用之立效。
治痔漏。初觉粪门肿疼者，急取旧屠刀磨水，甚效。
治小便不通。用磨剪刀交股水一盏，服之即通。扁竹根煎汤频服，亦效。
治麻滴。用朴硝为末，冷水调下二钱，即愈。又方，用木通、甘草二味，煎服，甚效。
治喉闭。用朴硝为末，将芦管吹入喉中，立效。又方，用胆矾抹擦喉中，立愈。
治咽喉肿痛，语不能出。用硼砂碾细为末，用竹管吹入喉内，其痛若定，即痊。
治妇人奶痈。初发时，用青皮焙乾为末，热酒调服。又方，用皂角针四十九枚烧灰存性，瓜蒌根调酒服，立溃，极妙。
治妇人心痛。用荔枝核烧灰存性，为末，用淡醋汤送下。
治妇人产后血晕。用乾荷叶烧灰，为细末，温酒调一钱服，甚有效验。又方，用鳔胶烧灰，为末，三、五钱，用童子小便调酒下，痊疴。
治小儿头疮。用葱汁、腻粉涂之，甚妙。又方，用鸡子黄炒令油出，以麻油、腻粉调敷，极妙。又方，用肥皂角烧灰存性，麻油、腻粉调敷，极妙。
治走马疳。用大蜘蛛一个，用湿纸裹，外用荷叶包，于火中煅，令焦之，甚效。
治恶疮。不问远年月久，用地骨皮为细末，盐汤洗疮，令乾，将此擦之，甚妙。地骨皮即枸杞根皮是也。
治小儿头疮。用乾地龙为末，入轻粉、麻油调敷，甚妙。又方，用杏仁烧灰，敷之，立效。
治内外臁疮。用枣核烧灰，干贴之。
治冻脚疮。用橄榄核烧灰存性，为细末，入轻粉，油调涂之，立效。
治久年恶疮不痾。石灰碾碎，用鸡子清调成块，火煅过后，冷再为末，用姜汁调敷之，甚妙。
治蛇伤。一时无讨药处，只用艾灸咬口处去毒，即痾。
治蜈蚣伤。用蜒蚰去壳，细研，涂伤口，甚妙。又方，用虾蟆皮贴之，甚妙。又方，用鸡粪搽之，亦妙。又方，用雄黄搽口上，亦妙。
治犬咬伤。用杏仁熬黑，研成膏，涂之妙。又方，止痛不肿，用细嚼杏仁涂之，亦妙。
治马咬伤。用独颗栗子烧灰，香油调贴疮处，追毒气出，立止。
治汤火烧伤。用蛤蜊烧灰，涂之。又取赤龙干为末（即灶心土也），用新汲水调涂之，最妙。又方，用干桑叶为末，乾者，蜜调涂之，湿者，干糁，皆效。
治口舌生疮。杏仁七个去皮尖，轻粉少许，同嚼，吐涎即好。又方，用天南星为末，用醋调涂脚心，或茱萸亦可，男涂左脚，女涂右脚，最效。
治重舌。用五灵脂一两去砂石，为末，用米醋一大碗同煎过，逐涎漱之，即愈。
治口气。用白矾枯为末，入麝香、清盐各少许，揩漱了吐出涎，即时口里香气。又方，用白芷七钱，甘草五寸，为末，食后用井花水调下一钱，亦妙。
治顽癣。用斑蝥去头足，糯米炒黄，以淮枣煮熟，去皮取肉为丸，唾调搽之，甚妙。
治男子阴患疳疮。用蚕蛾壳将白矾于壳内，著火筯铃，放灯焰上烧，次用黄丹、麝香少许，共为末，搽之，甚妙。忌吃小米粥，并一应腥物不可食之。
治天蛇头指。用油瓶一个，存些油脚于内，用头发于瓶内熬，放火上，令瓶口有热气出，将害指向瓶口上恣意熏之，甚效。
治小儿脾。用粪中蛆著水淋洗乾净，焙乾，碾为末，用食米糊、甘草末少许，丸如桐子大，每服五、七丸，不拘时候服之，进食去积，小儿卧顺大快。
治小儿癖疾有神效。用硇砂半钱，轻粉半钱，蜜陀僧一钱半，舶上硫黄二钱半，血竭一钱，胆矾一钱半，粉霜半钱，如无亦可，有亦可，上为末，一半为散，一半糊为丸，男病用女孩儿所食之乳，女病用男孩儿所食之乳汁，调散送下丸子，其病即愈。每服丸不拘时候。
大黄膏治小儿、大人痹疮。用大黄、朴硝各等分，用蒜为泥成膏，用绢帛摊成膏药，贴于病处，其痹自软消。
治小儿出疹疮，眼内有云翳。用黄丹、轻粉各等分，用竹筒吹入耳内，左眼有翳吹右耳，右眼有翳吹左耳，即退。
万金丹治小儿慢惊风、急惊风。用朱砂、真轻粉二味不以多少，用青蒿内虫儿取出，于净磁器盏内将朱砂、轻粉以虫汁成丸老米大，量儿大小加减服，半岁服一丸。时法止于七月初五日取虫捻汁为丸。
治吐血方。用锅底正顶灶心土研烂，用井花水调服，二三服即安。
治火眼。用甘蔗一断，两头留节，剜空，用鸡爪黄连切碎，安蔗内，放炭火上熬，大滚一二次，取出待冷，用鸡翎点眼，二三次即愈。
治疾安虚弱。用鸡卵三个，胡椒七粒，糯米四十八粒，已上二味药连卵炒焦成末，每早朝用卵三个，和酒调服。


卷之四  ——————————————————————————————————————————————————————————————————————————————————————————

治生之要  ***************************
〔正月〕
禳法：元旦换桃符门神。鸡鸣以火把照桑果，则无虫。辰日塞鼠穴，则无鼠。将斧斑驳斫树，则结子不落。此月栽树为上时。凡栽果，上半月栽者多子。南风火日不可栽。
下子，茄、瓜、天萝子、薏苡、诸般花子。
扦插：杨柳、木香、长春、蔷薇、佛见笑、石榴、栀子。
栽种：松、桑、榆、柳、枣、葱、葵、韭、麻、椒、牛蒡子、菠菜、牡丹、竹（宜初二日）、杂树木（宜上旬）、木绵花、苦荬、山药、冬瓜（宜三十日）。
收藏，无灰腊糟，蒸腊酒。
杂事：接诸般花木果树，移诸般花木果树。壠瓜地。
〔二月〕
禳法：庚日起鱼秧。五日泥蚕室。社日，以羹泼果木，则多子。摏百果根，则子牢。此月，雨水中埋诸般树条则活。中旬种稻为上时。
下子，麻子、红花、山药、白扁豆。
扦插：芙蓉、石榴。
栽种：槐、菊、茶、薤、木瓜、桐树、决明、百合、胡麻、黄精、木槿、茨孤、乌头、甘蔗、杂菜、芋（宜雨多）、竹、茄、瓜、苋、枸杞、萱草、苍术、凤仙、芭蕉、慄、莴苣、紫苏、豌豆、茱萸、韭、夏萝卜。
收藏，百合曲、槐芽、皂角、新茶。
分种，菊花、玉簪、石竹、山丹。
接植：桃、李、梅、枣、橘、桑、柿、柑。
杂事：移诸般花果（并忌南风火日）。理蚕事。春耕宜迟，恐阳气未透。
〔三月〕
禳法：清明日三更以稻早缚树上，不生戴毛虫伤树。插柳可以止酱醋潮溢。寒食浸糯米作药。
清明前二三日，用螺蛳浸水中，不拘多少。至清明日人未起时，以所浸水洒墙壁甃砌，去蜒蚰。
下子，茨菰（宜穀雨日）、麻子。
栽种：绿豆、茶（宜阴地）、山药、黄瓜、紫草、红花、甘蔗、菱、早芝麻、瓠子、鸡头、丝瓜儿（宜社日）、早稻（宜上旬）、地黄、栀子、蓝、紫苏、茭白、菠菜（宜月末）、葫芦、杏。
收藏，芥菜、桐花、毛羽衣物、清明醋、次茶。书画入培熏中。
又可栽：茶（宜阴地）、诸般瓜（宜初三日或戊辰日）、葫芦（宜清明日）。
移植：椒、茄秧、芍药、枸杞苗、蒲百合、剪金果木（宜上旬）。
杂事：分诸般菊。梅上接杏，杏上接梅。埋楮树、收菊、开沟、修墙、防雨、浸壳种、修蜜。
〔四月〕
禳法：鱼池中纳一神守。此月伐木不蛀。
下子：芝麻。
扦插：栀子、木香、荼䕷。
栽种：椒、松、大豆、紫苏、麻（宜夏至前十日）、晚黄瓜、葵莲、绿豆、白苋、荷根（宜立夏前三日）。
收藏：丝绵、糟笋、大麦、干葚、蒿芥、盐春菜、萝卜子、笋乾、醋笋、芋魁、蚕豆、甜菜乾、晚菜乾。
杂事：晒白菜、分菊、移茄、芸乌豆、包梨、锄葱芋、斫竹、合暑药。
〔五月〕
禳法：端午日以百草头和石灰作刀疮药。取楝树子碎投厕中不生虫。此月十三日竹醉日，可移植。
下子：夏松菜。
栽种，晚大豆、菖蒲、晚红花、香菜。
收藏：豆酱、乌梅、咸豆、木绵、菜子、菖蒲、蚕种、红花、糟鱼、白酒、芝麻、槐花、小麦、大蒜、蓝青、苍耳。
杂事：合端午药。斫苎。埋桃核在牛粪内，尖向上易出。札桧柏屏花篱。收蚕子故纸并蚕沙，作药用。
〔六月〕
禳法：鱼池中纳二神地。此月斫竹不蛀。初六日造神麴。本日浴猫狗。
扦插：杨柳。
栽种：小蒜、冬葱、油麻（宜上旬）、白茎秋葵、葵木、林檎、萝卜。
收藏：米麦醋、三黄醋、豆豉、酱瓜、瓜干、萝卜、楮实、白术、雨衣、麻皮、曲（宜伏中）、七宝瓜、酒药、鲞鱼、槐花、二麦。
杂事：晒水仙。洗甘蔗。锄竹园地。染水蓝。培灌橙橘。斫柴。做水杨梅。打炭墼。打粪墼。
〔七月〕
禳法：辰日伐木不蛀。此月耕地杀草。
栽种：葱、蒿菜、苜蓿、萝卜、赤豆、菠菜（宜月半）、姜、菜、蔓青、早菜、荞麦、冬葵、芥菜（立秋前）。
收藏：米醋、咸豉、茄干、瓜干、瓜种、瓜蒂、紫苏、地黄、角蒿（可辟蛀）、花椒、荆芥、松柏子、糟茄、糟瓜、酱瓜、荷叶、楮子、芙蓉叶（治肿）。
杂事：分薤、剥枣、刈草、耕菜地、作淀。秋耕宜早，恐霜后掩入阴气。收黄葵花（治汤火伤）。
〔八月〕
禳法：中秋夜种罂粟子多。鱼池纳三神守。
栽种：大蒜、罂粟、寒豆、苦荬、苎麻、蔓青、诸般菜、葱子、大麦、牡丹、芍药、韭子、芥子、丽春。
扦插：蔷薇。
收藏：醋姜、茄酱、茄干、糟茄、枣子、淹韭、晚黄瓜、地黄酒、糟姜、芝麻、栗子、柿子、韭花、糟茭白、木犀花叶。
移植：早梅、橙橘、木香、木犀、枇杷、牡丹。
杂事：分芍药根。踏面。锄竹园地。取牛蒡根，可食。
〔九月〕
栽种：椒、菊、茱萸、地黄、蚕豆、牡丹、水仙（宜月初）、柿、萱草、芥菜、苡麦、芍药、罂粟（九日）、蒜。
移植，山茶、腊梅、牡丹、杂果木。
收藏：糟酱蟹、稻种、油麻、甘蔗、栀子、紫苏、木瓜、韭子、牛蒡子、芙蓉叶（治肿毒）、冬瓜子、绿豆、茄种、栗子、枸杞、榧子、皂角、黄菊、槐子、蟹壳（治产后儿枕疼）。
杂事：掘姜出土。草包石榴、橘、慄、葡萄。採菊。筑墙圃。备一冬蔬菜。斫竹木、斫苎。
〔十月〕
栽种：大小豆、春菜、生姜、萝卜。
收藏：地黄、天萝子、茶子、橘皮、天豆、栗子、薏苡、椒、冬瓜子、芙蓉条、石橘、萝卜、山药、枸杞、皂角子、苎。
杂事：移葵、接花果、浇灌花木。获稻、纳禾稼。开砖、煮胶、收炭。造牛衣、修牛马屋。塞北户、用盖炉石阶砌。收二桑叶。
〔十一月〕
禳法：冬至日用糟水浇海棠并来春花。此月如有雪，则盛贮雪水埋地中，混谷种倍收，不怕旱。
栽种：小麦、四时菊花、油菜、莴苣、桑。
移植：松柏、桧。
收藏：盐水萝卜、牛蒡子、豆饼、盐鸭蛋、水果子、盐菜（宜冬至前）。
杂事：做酒药。接杂木。造农具。夹笆篱。浇菜、伐木、斫竹、打豆油。置碎草牛。下春粪田。盦芙蓉条。
〔十二月〕
禳法：腊八日悬猪脂于厕上，则一家无蝇。二十四日种杨柳不生戴毛虫。
栽种：橘、松、花树、麦（宜腊日）。
收藏：腊米、腊水、腊酒、腊肉、腊葱、风鱼、脯腊、腊糟、猪脂、水。
杂事：造农具。舂米、舂粉、浸米（可止泻痢），浸灯心。剥叶、压果木、添桑泥、墩牡丹土。合腊药。扫屋。以猪脂啖马。腊水作面糊，裱背（不蛀）。
自入腊遇上水日，勿令人见，以少水细洒荐席毯褥，辟狗蚤壁蝨。斫竹做器具（不蛀）。造纸。
上月令事毕。
〔种花果蔬菜法〕
牡丹：以冬至夜拨开根脚下土，至来日以水缸内石衣槌细，和肥土拥之花，即茂盛。
●莲藕：　以牛粪壤地，立夏前三、二日，掘藕根，取节头著泥中种之，当年即开。畏桐油。
●瑞香：　种不可露根，恶湿畏日，用洗衣灰浇去蚯蚓滓，及退鸡鹅汁、燖猪汤浇之，则茂盛。
●海棠：　冬至日早以糟水浇，则鲜盛。结子剪去，则来年大盛。
●水仙：　五月初取小便浸一宿，晒乾，悬当火处。九月初种之。地瘦，则无花，尤不可缺水。
●茉莉：　以鸡粪拥之则盛。
●黄葵金凤：　以子置手中任高撒，则枝干高。
●鸡冠：　坐种则矮，立种则与人齐，手种则花成穗，用簸箕扇子种则其花成片可观。
●石菖蒲：　以积年沟渠中瓦为末，种之。以茭泥和马粪散石上，则生苔。
催花法：凡用马粪浸水浇之，则易开。
●梨：　春分将旺梨笋作拐样斫下，两头用火烧红，铁器烙之津脉，栽之入地二尺许。
●桃李杏：　桃宜密，李、杏宜稀，杏宜近人家。桃至五年后，以刀割开皮令胶出，可多活三、五年。种桃核，同桃熟时，向阳处深坑纳湿牛粪，收好桃核，刷洗缝中洁净，尖头向坑中，厚盖尺许，芽生和泥移种，桃杏最大。接李红甘，乃令处女艳妆种之，则花艳丽而子离核。
●橘：　宜以死鼠浸溺缸内，候鼠浮埋树根，次年大盛。
●石榴：　取直枝如指拇大者，斩长一尺，以八九条为科，下头二寸，深坑竖枝，坑畔置杂骨、姜石，于枝间实下土，出枝头一寸，水浇之。
●银杏：　须以雌雄合种则结实（雌者二稜，雄者三稜）。
●葡萄：　宜于枣树边种，春间钻枣树作一窍，引蒲萄枝从窍中过，长满塞窍，斫去托枣为根，其肉实如枣。用水泔浇。
●薏苡：　宜牛粪种。
●姜：　宜白沙地，少与粪和熟，一地耕之不厌细。三月种以蚕沙盖之，无则令好粪。陇宜深，芸不厌数。夏宜作棚盖。九月取，宜置窟中，以谷稗合埋，则不冻。
●芋：　区宜深阔，取豆箕纳区中，足践之，取芋种置其上，复践令实，数浇之，芸不厌频。
●蒟蒻：　宜树阴下，坑宜深阔，以粪杂糠灰置坑中，每坑著一颗埋之。其苗至五月雨后移之。二年后即大婉碗。
●萝卜：　宜沙软地，五月中耕地，十月初六种。锄不厌多，稠即根少。至十月收，窖之。陈子立夏种，至五月可食。
●葫芦：　深作坑，实以油麻豆饼及烂草粪土，下种十馀粒。候生，每取两茎，以竹刀子刮去半皮，合作一把，以物缠之，用牛粪、黄泥封种，待活后，惟留立茎。若要大，又以两茎合为一茎，如前法种之。
●山药：　沟宜长阔，深三四尺，底铺砖，用粪土填满，水实定。插芦头时，勿用手，以锹钁下之，则大。每年易人而种之。
●茄子：　初分茄秧时，向根上擘开，陷硫黄一皂子大，以泥培之，结子倍多，大而味甘。开花时取叶布过路，以灰围之，谓之嫁茄。
●香菜：　常以鱼腥水浇之，则香而茂，不得用粪。如无洗鱼水，泥沟水、米泔水亦佳。
●菠菜：　初种时过月朔乃生，治地极细，用粪极肥，然后下子，仍以马粪盖之。既长，不可用粪浇。
●苋菜：　与菠菜同浇，宜用缲茧汤。
●胡荽：　宜用月晦日晚下种。
●蒜：　九月初，栽蒜瓣于菜畦内。来年春二月，将地熟耕，上粪令厚，粪过把匀，用木橛插一窍栽蒜秧一株，五月间起之，其大如拳。
〔文房必用〕
琴、墨、龙涎香、乐器皆恶湿，常近人气则不蒸。衣服书画湿蒸变浥者，用冬瓜或银杏、蒜洗之。毛衣用无油漆板匣收贮，纸糊板缝，不通风则不蛀。笔用黄柏水，或用黄连、莴苣煎汤，调轻粉醮头，则不蛀。墨用熟艾收，或藏风化石灰内，则不蒸。调朱入螣黄或白及水研，则不落。洗砚，用莲蓬壳或大半夏擦之，大去滞墨。印色用胡椒七粒熬香油，入螣黄、麝香、黄腊少许，印褥用扳枝花或竹茹最佳。
书灯，用香油一斤入桐油三两则耐点，又辟鼠耗。以盐置盏中，可省油。以□姜擦盏边，不生晕。挑灯杖，三月二月收荠菜梗用之，则无飞虫。油污衣，用滑石末糁上热熨频换则去。墨污衣服，口噙水以筯头滴水洗即去。猪脂油污衣，用生栗子细嚼，放污处揉擦即去。血污衣服，用冷水洗可去，忌用热汤。
油墨污衣，先以油墨润一宿，用半夏、乌贼骨、滑石、枯白矾等分为末，洗净灯草揩擦即去。墨污画绢，用灯草蘸水洗即去。绢帛上写字，用生姜磨墨则不阴，用蒜擦绢上则写字易上。油笼漏，用肥皂涂塞则上。漆笼漏，用马屁孛塞之即止。竹器生蛀，用生桐油点蛙处则止。
〔行厨备用〕
逡巡酒：用白糯米三升，淘净，水六升，煮成稠粥。夏冷，春秋温，冬微热，入曲半斤，饧稀三两，酵二两，麦蘖一撮，官桂、胡椒、良姜、细辛、甘草、川芎、丁香各半钱，为细末，和粥内，搅匀。冬五日，春秋三日，夏二日，即热。千里酸：约用蒸饼三个，曝乾，投酽醋一斗中，浸透取出，再曝，以渗尽为度。再曝，令乾，收之。每用擘少许，水研开。又法：乌梅去核一升，用酽醋五升，浸如前法，晒乾为末，每用水调。逡巡酱，用白面一斤炒黄色，盐四两水调开，打作稠糊，候冷，入有色稠酱四两搅匀再晒二日，即可用。千里脯：猪羊牛肉切作大块，每一斤用盐半两，香油同淹片时，入陈皮、茴香、川椒、酒、酱、醋，煮至脯醋尽，曝乾。夏月旬日不坏。
一了百当：甜酱一斤半，腊糟一斤，白盐一斤，马芹、茴香、川椒、胡椒、杏仁、红豆、良姜、官桂各半两，葱白半斤，为细末。先用香油一斤炼熟，入前料同炒匀，候冷，入器内收贮，遇馔随意挑用。芥辣汁，用芥菜子不拘多少，淘净，入细辛少许，白蜜、醋一处研烂，再入淡醋滤去滓，则辣。胡椒入盐并葱叶同研，则辣而易细。
〔省心法言〕
●养性保命：　一呵十搓，一搓十摩，久而行之，皱少红多。莫吃卯时酒，昏直到酉，莫吃申时饭，寿年九十九。软蒸饭，烂煮肉，少饮酒，独自宿。避色如避仇，避风如避箭。远唾不如近唾，近唾不如不唾。
身閒不如心閒，药补不如食补。服药千朝不如独卧一宵，饮酒千斛不如饱餐一粥。作福不如避罪，服药不如忌口。爽口味多终作疾，快心事过必为殃。
富贵不知止，杀身；饮食不知节，损寿。戒酒后语，忌食时嗔，忍难耐事，顺不明人。无事当贵，无灾当福，调摄当药，蔬食当肉。疗饥不可以求附，止渴不可以求鸩。祸从口出，病从口入。
●立身持己：　粗茶淡饭饱即休，补缀遮寒暖即休。富不俭用贫时悔，见事不学用时悔，醉后狂言醒时悔，安不将息病时悔。知足常足，终身不辱；知止常止，终身不耻。乐不可极，欲不可纵。守口如瓶，防意如城。鹪鹩栖于深林，其安不过一枝；大鼠饮于长江，其饱不过满腹。执虚如执盈，人虚如有人。渴不饮盗泉之水，热不息恶木之阴。从善如登，从恶如崩。琥珀不取腐介，磁石不受曲针。千金之子不垂堂，百金之子不骑衡。千钓之弩不为鼷鼠发机，万石之种不为寸筵起音。救寒不如重裘，止谤不如自修。巧冶不能销木，良工不能琢冰。刻鹄不成尚类鹜，画虎不成反类犬。新沐者必弹冠，新浴者必振衣。群轻折轴，积羽沉舟，众口烁金，积毁销骨。务德莫如滋，去疾莫如尽。终身让路不枉百步，终身让畔不失一段。嘉穀不早食，大器当晚成。惩沸羹者吹冷齑，伤弓之鸟惊曲木。舌存以软，齿亡以刚。良农不为水旱辍耕，大匠不为拙工改费绳墨。百战百胜不如一忍，万言万当不如一默。胶柱鼓瑟，刻舟求剑，不可以言通；临渴掘井，掩耳盗锺，不可以言智。
●理家接物：　教子婴孩，教妇初来。遗子千金不如教子一经，养身百计不如随身一艺。至乐莫若读书，至要莫如教子。糟糠之妻不下堂，贫贱之交不可忘。欲成家置两犁，欲破家置两妻。起家之子惜粪如惜金，败家之子弃金如弃粪。养男如虎犹恐如鼠，养女如鼠犹恐如虎。一年之计在于春，一日之计在于寅。至富不造屋，至贫莫卖屋。一死一生乃见交情，一贵一贱交情乃见。良工之子必善为箕，良冶之子必善为裘。孤则易折，众则难摧。
与恶人居如入鲍鲐之肆，与善人居如入芝兰之室。君子之交淡如水，小人之交甘若醴。播之，扬之，糠粃在前；沙之，汰之，瓦砾在后。君子择而后交，故寡尤；小人交而后择，故多怨。两怒必有溢恶之言，两喜必有溢美之论。千羊之皮不如一狐之腋，千人之诺诺不如一士之谔谔。泰山不辞土壤，故能成其大；河海不择细流，故能就其深。愚者千虑必有一得，智者千虑必有一失。良药苦口利于病，忠信逆耳利于行。白头如新，倾盖如故。美茶不如薄酒，美疚不如恶石。短绠不可以汲深，强弩之未不可以穿鲁缟。
●居官莅政：　不会著衣看旁人例，不会做官看旁州例。好例子休与人坏了，反例子休与人做下。进一步思退一步，要一钱不直一钱。得意处早回头，力到处行方便。不可以无鼠而畜不捕之猫，不可以无盗而畜不吠之犬。旦失色于堂，暮传笑于国。
猛则济之以宽，太猛则民残；宽则济之以猛，太宽则民驰。太刚则折，太柔则废。画地为狱议不入，刻木为吏期不对。两虎共斗，势不俱生；[虫矞]蚌相持，渔人得利。徐行不可以救溺，捧漏不可以沃焦。
瞽纩不能齐不齐之耳，狄牙不能齐不齐之口。直如弦死道边，曲如钩得封侯。好女入室，丑女尤之；忠臣立朝，奸人仇之。


卷之五  ——————————————————————————————————————————————————————————————————————————————————————————

附加十三方  ***************************
〔一〕
●不换金正气散　治四时伤寒，头疼，发热，恶寒，身体痛，潮热往来，咳嗽痰逆，呕哕恶心，及山岚瘴气并治之。
苍米（米泔浸过）　陈皮（去白，各五钱重）　藿香（三分重）　半夏（炮七次，三分重）　甘草（三钱）　厚朴（姜炙，四分重）
上每服姜五片，葱根煎服。
头疼，加川芎、白芷。
潮热，加黄芩、柴胡。
口燥心烦，加乾葛、柴胡。
冷泻不止，加木香、诃子、肉豆蔻。
疟疾，加常山、槟榔、草果。
咳嗽，加杏仁、五味子、桔梗。
喘急，加麻黄、苏子、桑白皮。
身体疼痛，加桂皮、麻黄、赤芍药。
感寒腹痛，加乾姜、官桂。
呕逆，加丁香、砂仁。
足浮肿，加大腹皮、木瓜皮、五加皮。
气块，加枳壳、槟榔、茴香、三稜。
热极大腑不通，加朴硝、大黄。
腹胀，加香附子、枳壳、白豆蔻。
胸胁胀满，加枳实、莪术、砂仁。
痢疾，加黄连、枳壳，去甘草。
〔二〕
●十神汤　治伤寒，时令不正之气，瘟疫。不问阴阳二证及内外两感风寒，腰脚疼痛，湿痹，头疼，咳嗽，并皆治之。
陈皮（去白，二钱）　麻黄（去节，二分）　川芎（二分）　香附子（三分）　苏叶（二钱）　白芷（二分）　升麻（三分）　赤芍药（三钱）　乾葛　甘草（各二分）
上依此方修合，每服生姜五片煎服。
潮热，加黄芩、麦门冬。
咳嗽，加五味子、桔梗。
头疼，加细辛、石膏。
心胸胀满，加枳实、半夏。
饮食不进，加砂仁、白豆蔻。
呕逆，加丁香、草果。
鼻衄出不止，加乌梅、乾葛。
腹胀疼痛，加白术、乾姜。
冷气痛，加良姜、乾姜、玄胡索。
大便秘涩，加大黄、朴硝。
有痢，加枳壳、当归。
泄泻，加藿香、肉豆蔻。
疹毒，加官桂、人参、茯苓。
〔三〕
●生料五积散　治四时调中，快气化痰，脾胃宿食不化，脐肠胀满，胸膈停疼，呕逆恶心，外感风寒，内伤生冷，心腹痞闷，项背拘急，四肢浮肿，寒热往来，腰膝疼痛，及妇人难产，血气经候不调，或不通，一切治之。
枳壳　麻黄（去节）　白芍药（各四钱）　当归　半夏（各二钱）　官桂　川芎　白芷　厚朴　乾姜　桔梗　苍术　茯苓　陈皮（各五钱）　甘草
上依此治疗，每服生姜七片，煎至六分八，水酒半盏，温服，无不效验。
足浮肿，加五加皮、大腹皮。
已成风痹，加羌活、独活、防风、防己。
腰疼，加桃仁、麝香、茴香。
小肠气疼，加茱萸、茴香。
手足挛拳，加槟榔、木瓜、牛膝。
咳嗽，加杏仁、马兜苓、桑白皮。
遍身疼，加乳香、没药、北细辛。
难产，加麝香、交桂。
老人手足疼痛，加和顺元散。
手足风缓，加和乌药平气散。
四肢湿痹，加乌药顺气散。
因湿所感，加和槟苏散。
〔四〕
●二陈汤　治痰饮为患，呕吐恶心，或头眩心悸，中脘不快，发为寒热，饮食生冷，酒后当风感寒，或夏取凉，心烦口燥，口吐黄水，中脘不快，寒热发作，或因食生冷，脾胃不和，伤寒后虚烦上攻，此药最好，并宜服之。
广陈皮（去白，五钱）　半夏（治五钱）　白茯苓（去皮，四钱）　甘草
上依此方治之，用生姜五片，不拘时温服。
呕逆，加丁香、砂仁。
痰多，加南星、枳实。
头眩，加川芎、白芷。
心忡，加麦门冬。
咳嗽，加细辛、川芎、五味子。
中脘停痰，加莪术、砂仁。
寒热往来，加黄芩、前胡。
伤寒后心烦，加枳实、竹茹、莲肉。
口燥，加乾葛、乌梅。
口吐黄水，加乾姜、丁香。
或因生冷，加青皮、白豆蔻。
脾胃不和，加草果、砂仁。
咳嗽，加桑白皮、五味子。
脾黄，加白术、厚朴、草果。
〔五〕
●参苏散　治四时感冒，发热头疼，咳嗽痰饮，中脘痞满，呕吐痰水，宽中快膈，不致伤脾，一切发热皆能取效，不问内外所感及小儿室女，一切治之。
人参（三钱）　苏叶　桔梗　乾葛　前胡（各四钱）　陈皮　茯苓（各五钱）　枳壳（三钱半）　木香（一钱半）　甘草（三钱半）　半夏（四钱）
上依此方修合，治疗神效。
咳嗽，加五味子、杏仁。
久嗽者，加桑白皮、柴胡。
鼻衄，加麦门冬、茅根、乌梅。
心盛，去木香，加黄芩、柴胡。
呕逆，加砂仁、藿香。
鼻衄出过多，加四物汤。
头疼，加川芎、细辛。
脾泄，加莲肉、黄耆、白扁豆。
〔六〕
●香苏散　治四时伤寒温疫，头疼，寒热往来，不问两感内外之证，并皆治之。
春月探病，宜用此方。
苏叶（四钱）　香附子（炒，五钱）　陈皮（去白）　甘草（二钱）
上每用的效。
潮热，加人参、黄芩。
咳嗽，加桔梗、五味子。
头疼，加川芎、细辛、白芷。
疹痘未成，加升麻、乾葛。
疟痢，加枳壳、黄连，去甘草。
水泻，即脾泄，加藿香、肉豆蔻。
恶寒潮热，加桂枝、麻黄。
身疼，加赤芍药、官桂。
心气痛，加玄胡索、乌药、茴香。
久泻，加木香、诃子。
疟疾，加槟榔、草果。
胸膈痞满，加枳实、半夏。
脚膝拘挛，加木瓜、槟榔、牛膝、羌活，又名槟苏散。
潮热往来，加和正气散。
呕逆，加丁香、乾姜。
腹痛，加赤芍药、白术。
〔七〕
●经验对金饮子　治诸疾，不问远近，无不愈者。常服固元阳，益气健脾，进食和胃，祛痰，自然荣卫调畅，寒暑不侵。及疗四时伤寒，手足腰痛，五劳七伤，外感风寒，内伤生冷，不问三焦痞满，极有神效。
陈皮（去白炒黄四两）　苍术（米泔浸，一两五钱）　川厚朴（姜汁炒，一两五钱）　甘草（三两重）
上依此方治疗神效。
有温疫时气二毒，伤寒头疼，加抚芎、葱白三茎煎服。
五劳七伤有热，加黄芩、柴胡。
手足痠疼，加乌药、槟榔。
痰嗽发疟，加草果、乌梅。
冷热气疼，加茴香、木香。
水气肿满，加桑白皮、木通。
妇人赤白带下，加黄耆、当归。
酒伤脾胃，加丁香、砂仁。
伤食，加良姜、白豆蔻。
四时泄泻，加肉豆蔻、诃子。
风痰，加荆芥、北细辛。
膝腿冷疼，加牛膝、乳香。
腿痹，加菟丝子、羌活。
浑身拘急有热，加地骨皮、麦门冬。
白痢，加吴茱萸。
赤痢，加黄连，去甘草。
头风，加藁本、白芷。
有气，加茴香。
气块，加三稜、莪术。
头疼，加茱萸、乾姜。
妇人腹痛，加香附子、乌药。
眼热，加大黄、荆芥。
冷泪，加木贼、夏枯草。
腰痛，加杜仲、八角茴香。
〔八〕
●加减玄武汤　治伤风伤寒，数日未解，六脉浮沉，身疼头疼，恶寒潮热，咳嗽痰喘，遍身疼痛，手足冷痹，饮食进少，大便腑溏痢，不问四时伤寒，一切治之。
白术　芍药（各一两）　白茯苓（七钱）　甘草（三钱）
上依此方治之，用生姜五片。
头疼，加川芎、细辛。
泄泻，加木香、藿香。
咳嗽，加五味子、半夏。
遍身疼痛，加官桂、川芎。
有痰，加天南星、陈皮。
水泻，加乾姜、木香。
四肢疼痛，加附子，名真武汤。
心烦，加人参、麦门冬。
热未除，加黄芩、乾葛。
三日无汗，如疟恶热恶寒，加麻黄、桂枝。
〔九〕
●五苓散　治伤寒温热病，表里未解，头疼发热，口燥咽乾，烦渴及饮水烦渴不止，小便赤涩，霍乱吐泻，自利烦渴，心气不宁，腹中气块，小肠气痛者，热不散，黄疸发渴，一切治疗之。
白术（一两）　茯苓（去皮，八钱）　肉桂（去皮，七钱）　猪苓（五钱）　泽泻（八钱）
上依此方治疗无不效验。
阳毒，加芍药、升麻，去肉桂。
狂言乱语，加辰砂、酸枣仁。
头疼目眩，加川芎、羌活。
咳嗽，加五味子、桔梗。
心气不定，加人参、麦门冬。
痰多，加半夏、陈皮。
喘急，加马兜铃、桑白皮。
大便不通，加大黄、朴硝。
气块，加三稜、莪术。
心热，加黄芩、莲肉。
身疼拘急，加麻黄。
口乾嗳水，加乾葛、乌梅。
眼黄酒瘟及五瘟，加茵陈、木通、滑石。
鼻衄，加山栀子、乌梅。
五心热如劳，加桔梗、柴胡。
有痰有热，加桑白皮、人参、前胡。
水气，加甜葶苈、木通。
吊肾气，加茱萸、枳壳。
小肠气痛，加茴香、木通。
霍乱转筋，加藿香、木瓜皮。
〔十〕
●四君子汤　治男子、妇人、小儿诸证，不问外感风寒，内伤生冷，咳嗽，潮热往来，脾胃泄泻，四时感冒，不问远年近日，一切治之。
人参（五钱去芦）　白茯苓（一两去皮）　浙术（一两）　甘草（三钱半）
上依此方治之，无不效验。向内加减，各四钱重。
生姜五片，枣一枚煎服，或三钱重亦可。
有痰，加陈皮、半夏。
吐泻，加藿香、黄耆、白扁豆。
脾胃虚弱，加交桂、当归、黄耆。
咳嗽，加桑白皮、五味子、杏仁。
心烦不定，加辰砂、酸枣仁、远志。
心热，加麦门冬、茯神、莲肉。
小儿风疾，加全蝎、白附子、北细辛。
发渴，加木瓜、乾葛、乌梅。
心烦口渴，加人参、黄耆。
胃冷，加丁香、附子、砂仁。
脾困气短，加木香、人参、砂仁。
腹胀不思饮食，加白豆蔻、枳实、砂仁。
胸膈喘急，加枳实、半夏、枳壳。
风壅邪热，加荆芥、黄芩、薄荷。
潮热往来，加前胡、川芎。
盗汗不止，加黄耆、陈麦面炒。
小便不通，加泽泻、木通、猪苓。
大腑闭塞，加槟榔、大黄。
水泻不止，加木香、诃子、豆蔻。
遍身疼痛，加赤芍药、官桂。
四肢恶寒有热，加麻黄、桂枝。
气痛，加茴香、玄胡索、当归。
气块，加三稜、莪术、茴香、香附子。
腹痛，加乾姜、赤芍药、官桂。
小儿有疹已出未成者，加升麻、乾葛。
妇人难产，加麝香、白芷、百草霜。
〔十一〕
●小柴胡汤　治伤寒温热病，身热恶寒，项强急痛，胸胁痛，呕吐恶心，烦渴不止，寒热往来，身面黄疸，小便不利，大便不通秘涩，或过经不解，或潮热不除。及妇人产后，劳役发热，身疼头痛，男子妇人久咳成痨，或疟疾时或发热，颠狂谵语，一切治之。
人参（去芦，四钱）　半夏（五钱）　黄芩（一两）　柴胡（一两）　甘草（三钱）
上依此方，每服生姜五片，枣三枚同煎。
疟疾，加乌梅、草果。
劳热，加茯苓、麦门冬、五味子。
口渴，加木瓜、乾葛。
鼻衄，加蒲黄、地骨皮、茅根。
小便不利，加木通、猪苓、泽泻。
大便不利，加大黄、朴硝。
咳嗽，加五味子、桔梗、杏仁。
五心渴热，加前胡、地骨皮、麦门冬。
极热过多，六脉洪数，加柴胡、乾葛、五味子。
头疼，加细辛、石膏。
喘急，加知母、贝母。
妇人产难后颠狂，加辰砂、柴胡。
有痨的，加百合、赤芍药、地骨皮。
〔十二〕
●乌药顺气散　治男子、妇人一切风气，攻疰四肢，骨节疼痛，遍身麻痹，手足瘫痪，言语謇涩，筋脉拘挛，及脚气步履艰辛，脚膝软弱，妇人血气，老人冷气，胸膈胀满，心腹刺痛，吐泻肠鸣，远年近日，加减一切治之。
麻黄（二两）　陈皮（去皮，三两）　乌药（二两）　川芎（一两）　白姜蚕（炒去丝嘴）　枳壳（去心炒，各一两）　白芷（一两）　甘草（一两）　桔梗（一两）　乾姜（一两）
水一盏，姜三片，葱一茎，酒半盏服。
有拘挛，加木瓜、石斛。
湿气，加苍术、浙术、槟榔。
脚膝浮肿，加牛膝、五加皮、独活。
遍身疼痛，加官桂、当归、没药、乳香。
腰疼，加杜仲、八角茴香。
虚汗，加黄耆，去麻黄。
潮热，去乾姜，加黄芩、青藤根。
胸膈胀满，加枳实、莪术。
夜间疼痛，加虎胫骨、石南叶、青木香。
脚不能举动，麝香、羌活、防风。
头眩，加细辛、好细茶。
手足不能起，加川续断、威灵仙。
心腹刺痛，加茴香。
阴积浮肿合五积散。
四肢皆有冷痹，加川乌、附子、交桂。
麻痹疼痛极者，合和三五七散。
左瘫右痪，加当归、天麻、白蒺藜。
二五年不能行者，合和独活寄生汤。
妇人血气，加防风、薄荷、荆芥。
日夜疼痛，午间轻，夜又痛，合和神秘左经汤。
〔十三〕
●四物汤　治妇人胎前产后，血气不足，四肢怠惰，乏力少气，荣卫虚损，阴阳不和，乍寒乍热，赤白带下，脚膝疼痛，昏眩，经候不行，咳嗽，心烦，腹中疼痛，下虚冷乏，并皆治之。
当归（去芦）　川芎（各二两）　熟地（酒洗）　白芍药（各二两）
上依此方法加减用之，获效尤速。
经脉不行，加红花、苏木。
血气痛，五心热，加天台乌药、官桂。
冷气痛四肢，加良姜、玄胡索、乾姜。
腹中气块，加木香如鸡子大、三稜、莪术。
乍冷乍热，加人参、茯苓、青皮。
妊妇动胎，加艾叶、香附子，并紫苏叶。
血痢，加阿胶、厚朴、艾叶。
口乾烦渴，加麦门冬、乾葛、乌梅。
小便赤涩，加泽泻、木通。
大便秘结，加桃仁、大黄。
胁肋胀满，加枳实、半夏。
大渴烦躁，加人参、知母、石膏。
潮热，加黄芩、桔梗。
下血过多，加绵黄耆、白术、茯苓、甘草。
无子息，加附子、肉苁蓉。
五心烦，躁热，加黄芩、柴胡、地骨皮、百合。
虚烦不睡，加淡竹叶、石膏、人参。
心气不足恍惚，加远志、枣仁、辰砂（别研）。
有死胎，加交桂、麝香、白芷。
赤白带下，加藁本、牡丹皮、川续断。
或月前月后，加川牛膝、泽泻、兰叶、锺乳粉。
咳痰，加桑白皮、杏仁、麻黄。
头眩，加羌活、细辛。
不思饮食，加砂仁、白豆蔻、莲肉。
面色痿黄，加陈皮、香附子、乾姜。
●又附神仙巨胜子丸
日进二服，诸病皆除。善能安魂定魄，改易容颜，通神延寿，补髓驻精益气，治虚弱，展筋骨，润肌肤。久服头白再黑，牙落更生，目视有光，心无倦怠，诸疾寒暑不侵，神效不具述。
熟地黄　生地黄　何首乌（各一两）　枸杞子　官桂　肉苁蓉（酒浸三日）　川牛膝（酒浸三日）　菟丝子（酒浸三日）　人参　天门冬　巨胜子（焙去皮）　酸枣仁　破故纸（炒）　巴戟（去心）　五味子　覆盆子　山药　楮实子（各一两）　川续断　广木香　韭子　鸡头实　莲脑　莲肉（各一两）
如无天雄，附子代之，去皮脐，炮。去天雄，用鹿茸亦得。十个同研极细，如梧桐子大，每服二十丸或三十丸，浓酒下，盐汤下亦可。耳聋后聪，眼昏再明，一月元气盛，六十日白发变黑，百日颜容改换，目明，黑处穿针，冬月单衣不寒。如不信，将白鸡一支，用药拌饭煨过六十日，则为黑鸡。昔有一老人耳聋眼昏，年七十无子，遇此方齿生发黑、四妻得二十子，寿至一百单六岁。凡人服此药者，必能添寿龄哉。水火既济之妙术也。
