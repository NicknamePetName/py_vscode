

卷上  ——————————————————————————————————————————————————————————————————————————————————————————

正月  ***************************
正月一日，子丑时烧粪，扫，令人仓库不虚。（《月令图经》）
元日子后丑前，吞赤小豆七粒，椒酒一合，吉。（同上）
正月旦，鸡鸣时把火遍照五果及桑树上下，则无虫；时年有桑果灾生虫者，元日照者必免灾。（《四时纂要》）
元日寅时，饮屠苏酒，自幼及长。（《杂五行书》）
正月旦及正月半，以麻子、赤豆二七颗，置井中，辟瘟病甚效。（同上）
元日平旦，吞盐豉七粒，终岁不于食中误吃蝇子。（《吕公岁时杂记》）
正月一日烧术及饮术汤。（同上）
元日服桃汤，桃者五行之精，厌伏邪气，制百鬼。（《荆楚岁时记》）
元日缕悬苇灰、桃棒门户上，却疠疫也。（同上）
元日日未出时，朱书百病符，悬户上。（《月令图经》）
正月一日未明，小儿不长者，以手攀东墙，勿令人知。或云于狗窦中，使人牵拽。（《琐碎录》）
元日庭前爆竹，以辟山臊、恶鬼也。山臊在西方深山中，长尺余，性不畏人，犯之令人寒热病，畏爆竹声。（《太平御览》）
元日造五辛盘，正元日五熏炼形。注曰：五辛所以发五藏气。（《周处风土记》）
正月一日，取五木煮汤以浴，令人至老须发黑。徐借注云：道家谓青木香为五香，亦云五木。（《杂修养书》）
元日进椒柏酒，椒是玉衡星精，服之令人身轻能（音奈）老；柏是仙药。又云进酒次第，当从小起，以年少者为先。（《崔实四民月令》）
元日造桃板著户，谓之仙木，像郁垒，山桃树百鬼畏之。（《玉烛宝典》）
岁旦服赤小豆二七粒，面东以韭汁下，即一年不疾病，家人悉令服之。（《四时纂要》）
正月一日取枸杞菜，煮作汤沐浴，令人光泽，不病不老。（《云笈七签》）
正月一日取鹊巢烧之，著于厕，能辟兵。（《四时纂要》）
岁旦日埋败履于庭中，家出印缓。（《墨子秘录》）
正月朝早将物去塚头取古砖，一口将咒要断，一年无时疫，悬安大门也。（《本草》）
腊月鼠向正旦朝所居处埋之，辟瘟疫。（《梅师方》）
昔有齐人欧明者，乘船过青草湖，忽遇风，晦瞑而逢青草湖君，邀归止家堂字，谓欧明曰：「惟君所须富贵、金玉等物，吾当与卿。」明未知所答，傍有一人，私语明曰：「君但求如愿，并胜余物。」明依其人语，湖君嘿嘿然，须臾便许，及出乃呼如愿，即是一少婢也。湖君语明曰：「君领取至家，如要物，但就如愿所须皆得。」明至家数年，遂大富。后至岁旦，如愿起宴，明鞭之，愿以头钻粪帚中，渐没。失所后，明家渐渐贫。今人岁旦，粪帚不出户，恐如愿在其中。（《搜神记》）
正月一日取鹊巢烧灰，撒门里，辟盗。（《墨子秘录》）
正月三日买竹筒四枚，置家中四壁上，令田蚕万倍，钱财自来。（《四时纂要》）
正月四日拔白，永不生，凌晨拔，神仙拔白日。他月仿此拔白髭发也。（同上）
正月五日取商陆根，细切，以玄水渍之，三日阴于，可治为末，服三寸匕，玄水服下，日三服。百日伏尸尽下出，如人状，醮埋之，祝曰：「伏尸当属地，我当属天。」无复相召即去，随故道，无还顾，常先服之。禁一切血肉，辛菜物。（《云笈七签》）
正月七日上会日，可斋戒。（《四时纂要》）
正月七日男吞赤豆七颗、女吞二七颗，竟年不病。（《杂五行书》）
人日夜多鬼鸟过人家，槌床打户、拔狗耳、灭灯以禳之。（《荆楚岁时记》）
正月八日沐浴去灾祸，神仙沐浴日。（《四时纂要》）
正月十日人定时沐浴，令人齿坚。凡斋戒、沐浴、皆当盥沐五香汤。其五香汤法，用兰香一斤、荆花一斤、零陵香一斤、青木香一斤、白檀一斤，凡五物切之，以水二斛五斗，煮取一斛二斗，以自洗浴也。此汤辟恶、除不祥气，降神灵用之，以沐并治头。（《云笈七签》）
厕前草，月初上寅日烧中庭，令人一家不著天行。（《四时纂要》）
正月上寅日持女青末，三角缝囊盛系前帐中，大吉，能辟瘟病。女青，草也。（《肘后方》）
正月十五日，残糕糜熬令焦，和谷种之，能辟虫也。（《四时纂要》）
正月十五日，作膏粥以祠门户。（《玉烛宝典》）
正月十五日，作豆糜加油荤其上，以祠门户。（《荆楚岁时记》）
正月十五日，灯盏令人有子，夫妇共于富家局会所盗之，勿令人知，安卧床下，当月有娠。（《本草》）
正月望日以柳枝插户上，随柳枝所指处，致酒脯祭之。《斋谐记》云，吴县张成，夜于宅东见一妇人曰：「我是地神，明日月半，宜以糕糜白粥祭我，令君家蚕桑万倍。」后果如言，今人谓之黏钱财。（《岁时记》）
上元日可斋戒，诵《黄庭经》，令人资福寿。（《四时纂要》）
立春日食生菜不可过多，取迎新之意，及进浆粥，以导和气。（《千金月令》）
上学之士当以立春之日清朝，煮白芷、桃皮、青木香三种，东向沐浴。（《云笈七签》）
立春日鞭土牛，庶民争之，得牛肉者，其家宜蚕，亦云治病。（《公岁杂记》）
后生于立春并社日食齑者，至纳妇拜门日，腰间有声如嚼齑然，皆以为戒。（同上）
打春时，春牛泥撒在檐下，蚰蜒不上。（《琐碎录》）
立春后有庚子日，温芜菁汁，合家大小并服，不限多少，可理时疫。（《伤寒类要》）
入春宜晚脱绵衣，令人伤寒、霍乱。（《千金月令》）
正月之节，宜加绵袜以暖足。（《千金月令》）
正月宜进桑枝汤，及造煎以备用，其桑枝汤方：取桑枝如箭杆大者，细锉，以酥熬作汤。又桑枝煎方：取桑枝大如箭杆者，细锉三升，熬令微黄，以水六升煎三升，去滓，以重汤煎取二升，下白蜜三合，黄明胶一两，炙作末，煎成，以不津器封贮之。（同上）
正月韭，始青可以食。凡韭不可以作羹食，损人。作齑佳。凡作齑佳，以先削一所地，去上一寸土，取韭不洗便投沸汤中，漉出铺所削新土上良久，然后入水淘择。（同上）
正月不可释绵襦，宜食粥。凡粥有三等：一曰地黄，以补虚。取地黄四两，捣取汁，候粥半熟即下之，以绵裹椒一百粒、生姜一斤投粥中，候熟出之，下羊肾一具，去脂膜，细切如韭叶大，加少盐食。二曰防风，以去四肢风，取防风二大分，煮取汁作粥。三曰紫苏，以去壅气，取紫苏子，熬令黄香，以水研滤，取汁作粥。（同上）
正月勿食虎豹狸肉，令人伤神损气。（《千金方》）
正月不得食生葱，令人面上起游风。（上同）
正月勿食梨。（《梅师方》）
正月食鼠残，多为鼠瘻，小孔下血者是此病。（《本草》）
正月之节，食五辛以辟疠气，蒜、葱、韭、薤、姜也。（《食医心镜》）
正月雨水，夫妻各饮一杯，还房当获时有子，神效也。（《本草》）
正月初婚忌空房，多招不祥，不可不谨，不得已，当以熏笼置床上禳之。（《琐碎录》）
正月甲子拔白，晦日汲井花水服，令髭发不白。（《四时纂要》）
正月未日夜，芦苣火照井厕中，百鬼走。（《荆楚岁时记》）
正月寅日烧白发，吉。（《千金方》）
正月二日，取章陆根三十斤，净先粗切，长二寸许，勿令中风也，绢囊尽盛，悬屋北六十日，阴燥为末，以方寸匕水服，旦先食服，十日见鬼，六十日合鬼取金银宝物，作屋舍随意所欲，八十日见千里，百日登风履云，久服成仙。（《云笈七签》）
春不可食肝，为肝王时，以死气入肝，伤魂也。（《金匮要略方》）
春服小续命汤五剂、诸补散各一剂，百病不生。（《千金方》）
春月饮酒茹葱，以通五脏。（《庄子》）
春天月每朝梳头一二百下，至夜欲卧须汤（去声）　热盐汤一盆，从膝下洗至足方卧，以通泄风毒、脚气，勿令壅滞。（《四时养生论》）
春七十二日，省酸增甘，以养脾气。（《千金方》）
春间不可食鲫鱼头，其中有虫也。（《琐碎录》）
春三月夜卧早起。（出《黄帝素问》。又按《云笈七签》曰：「季春月宜卧起俱早。」）
赵先生曰：欲除尸虫之法，春月择甲乙夜视岁星所在，朝之再拜，正心窃祝曰：原东方明星君，扶我魂，接我魄，使我寿如松柏，生年万岁生不落。愿为甲除身中三尸、九虫，尽走消灭，常择洁静，频行之为善，此仁德乐生君木也，木剋土，所以土尸去，妙诀，秘之。（《云笈七签》）
太虚真人曰：常以春甲寅日、夏丙午日、秋庚申日、冬壬子日，瞑卧时先捣朱砂、雄黄、雌黄，三物等分细捣，以绵裹之使如枣大，临卧时塞两耳中。此消三尸、练七魄之道也。明日日中时，以东流水沐浴毕，更整饰床蓆，易著衣物，浣故者，更履屐，先除澡之都毕，又扫洒于寝床下，通令所住一室，净洁平安。枕卧向上，闭气握固良久，微咒曰：天道有常，改易故新，上帝吉日，沐浴为真，三气消尸，朱黄安魂，宝练七魄，与我相亲。此道是消炼尸秽之上法，改易真形之要诀也。四时各取一日为之。（同上）
春日宜脑足俱冻。（同上。又按《千金月令》曰：「正月之节，宜加绵袜以暖之。」）
凡卧，春欲得头向东，有所利益。（同上）

二月  ***************************
二月二日，取枸杞菜，煮作汤，沐浴，令人光泽，不病不老。（《云笈七签》）
二月二日不欲眠。（《千金月令》）
昔巢氏，时二月二乞得人子，归养之，家便大富。后以此日，出野田中採蓬茨，向门前以祭之，云迎富。（《岁华纪丽》）
二月六日、八日宜沐浴斋戒，天祐其福。（《云笈七签》）
二月八日，拔白神仙良日。（《四时纂要》）
二月八日，黄昏时沐浴，令人轻健。（《云笈七签》）
二月九日，忌食一切鱼鳖。（同上）
二月九日，勿食鱼，仙家大忌。（《白云先生杂记》）
二月十四日，忌远行，水陆并不可往。（《云笈七签》）
二月勿食黄花菜及陈葅，发痼疾，动痼气。勿食大蒜，令人气壅，关隔不通。勿食蓼子及鸡子，滞人气。勿食小蒜，伤人志性。勿食兔肉，令人神魂不安。勿食狐狸肉，伤人神。（同上）
二月肾脏气微，肝脏正王，宜净膈，去痰宣泄，皮肤令得微汗，以散去冬温伏之气。（同上）
二月勿食梨。（《梅师方》）
二月勿食蓼，伤肾。（《白云先生杂记》）
二月勿食鸡子，令人常恶心。（《千金方》）
二月宜食韭，大益人心。（同上）
二月行途之间，勿饮阴地流泉，令人发疟瘴，又损脚，令软。（《本草》）
二月初，便须灸两脚三里、绝骨，对穴各七壮，以泄毒气，至夏即无脚气冲心之疾。（《四时养生论》）
二月之节，不可食生冷。（《千金月令》）
二月中不可弔丧、问疾，可衣夹衣。（同上）
每至二月吐痰，缘中年向后，泻多困惫，至于风劳、气冷，多起自痰涎。可取牛蒡子一合以上，羌活一两，同牛蒡子捣为末，入五更初，投新汲水一碗，打令匀略起，东向服之，便卧。良久，以撩胸膈，当吐，以盆盛之，勿令起坐。凡是塞滞痰涎出尽，至黄胆水，取妙盥漱讫，取蒸饼切，火上炙令黄，便吃之，仍煎姜蜜汤下，至老不染瘴疠，纵病亦不能害人。（《颐生论》）
二三月内，天晴日取薯蓣，洗去土，小刀子刮去黑皮后，又削去第二重白皮，约厚一分，已来于净纸上著筛中晒至夜，妆于纸笼内，著微火养之，至来日晒以干为度，如未乾，天色阴即火焙，便为干薯。药入丸散，用其第二重白皮，依前别晒，焙取为面，绝补益。（《四时纂要》）
二月取百合根，曝乾捣作面，细筛，绝益人。（同上）
二月丑日，取土，泥蚕屋，宜蚕。（同上）
二月上卯日，沐发愈疾。南阳太守目盲，太原王景，有沉疴，用之皆愈。（同上）
二月上辰日，取道中土，泥门户，辟官事。（同上）
二月上壬日，取土，泥屋四角，大宜蚕也。（《本草》）
二月乙酉日，日中北首卧，合阴阳，有子即贵也。（《四时纂要》）
桃、杏花，二月丁亥日收，阴乾为末，戊子日和井花水服方寸七，日三服，疗妇人无子，大验。（同上）
二月庚寅日，勿食鱼，大恶。（《千金方》）
惊蛰日，以石灰糁门限外，免虫蚁出。（《琐碎录》）
春分后宜服神明散，其方用苍术、桔梗各二两、附子二两（炮）、乌头四两（炮）、细辛一两。上捣筛为散，绛囊盛带之方寸匕，一人带一家无病。有染时气者，新汲水调方寸匕服之，取汁便差。（《千金月令》）
春秋二社，是日人家皆戒儿女夙兴以旧俗相传。苟为宴起，则社翁、社婆遗屎其面上，其后面黄者是验也。（《吕公岁时杂记》）
社日小学生以葱系竹竿上，于窗中托之，谓之开聪明。或加之以蒜，欲求能计算也。（同上）
社日学生皆给假，幼女辍女工，云是日不废业，令人懵。（同上）
社日饮酒治聋。（同上）

三月  ***************************
三月一日，不得与女人同处，大忌之。（《云笈七签》）
三月三日勿食百草。（《外台秘要方》）
三月三日採艾，为人挂户以备一岁之灸用。凡灸避人、神之所在。（《千金月令》）
三月三日，取桃花末收之，至七月七日取乌鸡血和涂面及身，三二日后光白如素，太平公主秘法。（《四时纂要》）
三月三日收桃叶晒乾，捣筛，井花水服一钱。治心痛。（同上）
三月三日是神日，勿食诸鳞物。（《百歌》）
三月三日乃上已日，可以採艾及蔓菁花，疗黄病。（《月令图经》）
上已日取黍曲，和菜作羹，以压时气。（《荆楚岁时记》）
三月三日取荠菜花，铺灶上及床蓆下，可辟虫蚁，极验。（《琐碎录》）
三月三日，收苦楝花或叶于席荐下，可辟蚤。（同上）
三月三日勿食鸟鲁五脏，及一切果菜、五辛等物，大吉。（《千金方》）
三月三日取桃叶，一云桃根，捣取汁七升，以大醋一升，同煎令得五六分，先食顿服之，隔宿无食，即尸虫俱下。（《本草》）
三月三日勿食五脏肉，百草心。（《云笈书仙签金戒》）
三月三日取枸杞菜煮作汤沐浴，令人光泽不病、不老。（《云笈七签》）
三月六日申时洗头，令人利官，七日□旦浴、日入时浴并招财。（《四时纂要》）
三月六日日入时沐浴，令人无厄。
三月十一日老子拔白日。（《真诰》）
三月十三日拔白，永不生。（《四时纂要》）
汉末有郭虞者，有三女，一女以三月□□一以上已二日，而三女产乳并亡迄。今时俗以为大忌，故于是月是日，妇女忌讳，不复止家，皆适东流水上就适远地祈祓，自洁濯也。（《风土记》）
三月十六日忌远行，水陆俱不可往。（《云笈七签》）
三月二十七日，宜沐浴。（同上）
三月宜食韭，大益人心，（此出《千金方》，又按《云笈七签》曰：季春食韭发疾。）
三月勿食生薤。（《本草》）
三月勿食小蒜，伤人志性。（《千金方》）
三月中可服单衣。（《千金月令》）
三月採桃花未开者，阴乾百日，与赤椹等分捣和，腊月猪脂涂秃疮，神效。（《四时纂要》）
三月食鸡子，终身昏乱。（《白云先生杂记》）
三月之节宜饮松花酒，其法取糯米，淘百遍，以神麴和。凡米一斗用神麴五两。春月取松花精长五六寸者、至一尺余鼠尾者，各三两枝，细锉一升，蒸之。绢袋盛，以酒一升，浸取五日，堪服。一服三合，日三服，久服神仙。（《千金月令》）
三月勿食脾，乃是季月土旺，在脾故也。（《千金方》）
三月羊粪晒乾煅灰存性，和轻粉、麻油，可敷恶疮。一名百草霜。（《琐碎录》）
三月勿食蛟龙肉及一切鱼肉，令人饮食不化，发宿病，伤人神气，恍惚。（此出《千金》《纂要》曰三月庚寅日凶。）
三月入衡山之阴，取不见日月松脂炼而饵之，即不召而自来，服之百日耐寒暑，二百日五脏补益，服之五年，即见西王女。（同上）
三月不得食陈菹，夏热病，发恶疮。（《本草》）
三月採章陆，一名商陆，一名当陆，如人形者，神逐阴之精，此神草也，杀伏尸、去面䵟黑、益智不忘，男女五劳七伤、妇人乳产余病、带下结赤白皆愈。上用曲十斤，米三斗，加天门冬成末一斗，酿酒渍章陆六日，便斋服。五日食减，二十日谷肠肥，容气充茂，诸虫皆去，耳目聪明。皆灭以月宿与鬼日，加丁时取商陆，服如枣，日三。道士常种此药草于静室之一园，使人通神，令人不老，长生。去三虫，治百病，毒不能伤矣。（《云笈七签》）
春季月食生葵，令饮食不消化，发宿疾。（《食疗本草》）
春季月末一十八日，省甘增咸，以养肾气。（《千金方》）
季春月阳炽阴伏，勿发泄大汗，以养脏气，勿食马肉，令人神魂不安；勿食獐鹿肉等，损气损志。（《云笈七签》）
季春月肝脏气伏，心当向王，宜益肝补肾。是月火相水死，勿犯西北风。勿久处湿地，必招邪毒。勿大汗当风，勿露体星宿下，以招不祥之事。（同上）
世传妇人死于产褥者，其鬼唯于一百五日，得自湔濯，故人家于寒食前一日皆畜水，是日不上井，以避之。（《吕公岁时杂记》）
寒食日取黍穰，于月德上取土，脱墼一百二十口，安宅福德上，令人致福。（《四时纂要》）
寒食日以纸袋盛面，挂当风处，中暑调水服。（《琐碎录》）
寒食日水浸糯米，逐日换水至小满，漉出晒乾，炒黄碾末。水调，疗打扑伤损及诸疮肿。（同上）
寒食一百五日，预採大蓼曝乾，能治气痢。用时捣罗为末，食前粥米饮调下一钱，最效。（同上）
清明前二日夜鸡鸣时，炊黍米熟，取釜汤遍洗井口瓮边地，则无马蚿，百虫不近井瓮，甚神验。（《齐民要术》）
清明日日未出时，採荠菜花枝，候乾，夏日做挑灯杖，能祛蚊。荠菜亦名护生草，于清明日取花阴乾，暑月置近灯烛，则能令蚊蛾不侵。（《琐碎录》）
清明日熨斗内著火，炒枣子于卧帐内，上下令烟气出。令一人问炒甚的，答曰：炒狗蚤。凡七问七答，狗蚤不生矣。（同上）

四月  ***************************
四月四日昳时沐浴，令人无讼。（《云笈七签》）
四月七日沐，令人大富。（《四时纂要》）
四月八日不宜远行，宜安心静念，沐浴斋戒，必得福庆。（《摄生月令》）
四月八日勿食百草。（《外台秘要方》）
四月八日勿杀草伐树。（《全书志戒》）
四月八日取枸杞菜，煮作汤沐浴，令人光泽，不病不老。（《云笈七签》）
四月九日日没时浴，令人长命。（《四时纂要》）
四月十六日拔白则黑发。（同上）
四月食雉，令人气逆；食鳝鱼害人。（《白云先生杂记》）
四月之节宜服新衣，宜进温食，宜服暖药，宜食羊肾臛。造羊肾法，上以菟丝子一两、研，煮取汁，滤之，溲面切，煮服。以羊肾一具，切，炒作臛，服之。尤疗眼暗及赤痛。（《千金月令》）
四月之节，宜服附子汤。其方用附子一枚，炮，勿令焦，为末。分作三服，以生姜一片，用水一升，煎取五合，明早空腹服。（同上）
四月之节宜食笋，以宽汤涌沸，先旋汤转，然后投笋于中，令其自转，不得搅，搅即破，候熟出之，如此则色青而软，软而不烂，可以食，和皮擘开，内粳米饭，细切羊肉，并土苏椒、硷、豉汁、盐花等，却以面封之，文火烧，闻香即熟，去皮厚一寸截之，以进笋味，此最佳。（同上）
四月之节，可以饮椹酒，尤治风热之疾。可以造椹煎。其造椹煎法：用椹汁三斗，白蜜两合，酥一两，生姜汁一合，以重汤煮椹汁，取三升，入盐、苏等煮，令得所于不津器中贮之。每服一合。和酒调服，理百种风疾。（同上）
四月为乾（生气卯，死气酉。）　是月也，万物以成，天地化生，勿冒极热，勿大汗后当风，勿暴露星宿，皆成恶疾。（《摄生月令》）
四月勿食鸡肉，勿食生薤。（同上）
四月宜补肾助肺，调和胃气，无失其时。（同上）
四月勿食葫，伤人神，损胆气，令人喘、悸、胁肋气急。（《千金方》）
四月勿食暴鸡肉，作内疽，在胸腋下出漏孔。丈夫少阳，妇人绝孕，虚劳之气。（同上）
四月不得入房，避阴阳，纯用事之月也。（同上）
四月勿食蛇肉、鳝肉，损神害气。（同上）
四月勿食生蒜，伤人神，损胆气。（《食医心镜》）
孟夏夜卧早起，思无恕，勿泄大汗。《云笈七签》）
凡卧，夏欲得头向东，有所利益。（同上）
夏不用枕冷物、铁石等，令人眼暗。（同上）
夏月不得大醉。（《四时养生论》）
夏三月，每朝空心吃少葱头酒，令血气通畅。（同上）
风毒脚气，因肾虚而得，人生命门属在于肾，夏月肾气衰绝，若房色过度，即伤元气而损寿。亦不宜多服疏药。（同上）
夏二月宜用五枝汤澡浴，浴讫，以香粉敷身，能祛瘴毒、疏风，气滋血脉。其五枝汤方：用桑枝、槐枝、楮枝、柳枝、桃枝各一握，麻叶二斤，上件六味以水一石，煎至八斗许，去滓温浴，一日一次。其敷身香粉方，粟米（一斤作粉，如无粟米粉，以葛粉代之亦得，）　青木香、麻黄根、附子（裂炮），甘松、藿香、零陵香、牡蛎（已上各二两。）
上件八味，杵罗为末，以生绢作袋盛之，浴毕敷身。（同上）
夏七十二日，省苦增辛，以养肺气。（《千金方》）
夏月宜食苦荬以益心。（《琐碎录》）
夏三月夜卧早起，无厌于日，使志无怒。（《黄帝素问》）
夏不可食诸心。（《金匮要略方》）

五月  ***************************
五月一日，日中时沐浴，令人身光。（此出《云笈七签》，又按《荆楚岁时记》曰：五月一日沐浴令人吉利。）
五月一日取枸杞菜，煮作汤沐浴，令人光泽，不病不老。（《云笈七签》）
塚上土及砖石，主瘟疫。五月一日取之，瓦器中盛，埋之著门外阶下，阁家不患时气。
五月五日採索五色桃，印为门户饰，以止恶气。（《续汉书礼仪志》）
五月五日取蟾蜍，可合恶疽疮，取东行蝼蛄，治妇难产。（《崔实四民月令》）
五月五日蓄採众药，以蠲除毒气。（《太平御览》）
五月五日，荆楚人将艾以为人，悬门户上，以禳毒气。（《荆楚岁时记》）
五月五日以五彩丝系臂者，辟兵及鬼，令人不病温。（《风俗通》）
五月五日未明时採艾，见似人处揽而收之，用灸有验。（《荆楚岁时记》）
五月五日午时採艾，治百病。（《四时纂要》）
五月五日取浮萍，阴乾烧烟，去蚊子。（《千金月令》）
五月五日午时，採百药心相和，捣凿桑树心作孔，内药于其中，以泥封之，满百日开取，暴乾捣作末，以敷金疮。（同上）
五月五日粽子等勿多食，食讫以菖蒲酒投之。取菖蒲根节促者七茎，各长一寸，渍酒中服之，治伤损。（同上）
五月五日午时，聚先所蓄时药烧之，辟疫气，或止烧术。（《吕公岁时杂记》）
五月五日正午时，于韭畦面东不语，蚯蚓粪干而收之。或为鱼刺所鲠，以少许擦咽外，刺即消，谓之六一泥。（同上）
五月五日目□者以红绢或榴花，凡红赤之物以拭目而弃之，云得之者，代受其病。（同上）
五月五日，取青蒿捣石灰，至午时丸作饼子，收蓄。凡金刃所伤者，错末传之。（同上）
五月五日午时，宜合疟疾鬼哭丹。先以好砒半两，细碎安放铁铫内，以寒水石一两为末，围定，然后以瓷碗盖，却湿纸封碗缝，炭火熬烟出，熏纸黄色即止，取出以纸衬放地上，出火气毒。良久细研为末，入龙脑、麝香各少许，研匀后，以蒸饼水泡为丸，如梧桐子大，朱砂为衣，每服一丸。发日早晨，于功德堂香菸上度过，面北方，井花水吞下。忌热食、鱼、面、生果十数日，永瘥。此药合时，忌妇人、僧、尼、鸡、犬及孝服人见。如女人有疾，可令男子拈入口内，服之立效，药不吐泻。（《四时养生论》）
五月五日用熨斗烧一枣，置床下，辟狗蚤。（《琐碎录》）
五月五日作赤灵符，著心前，禁辟五兵。（《抱朴子》）
五月五日午时，以朱砂写「茶」字倒贴之，蛇蝎不敢近。（《琐碎录》）
五月五日五更，使一人堂中向空扇，一人问云：「扇甚？」底答：「蚊子。」凡七问乃已，则无蚊虫。（同上）
五月五日午时，写：「白」字倒贴于柱上四处，则无蝇子。（同上）
五月五日午时，望太阳将水，咒曰：「天上金鸡吃蚊子脑髓，灯心上吸太阳气。」唸咒七次，遇夜将灯心点照，辟去蚊子。（同上）
五月五日，取鳖爪著衣领中，令人不忘。（同上）
五月五日莴苣成片，放橱柜内，辟虫蛀衣帛等物，收莴苣叶亦得。（同上）
五月五日取腊水洗屋下，辟蚊蝇。（同上）
五月五日收葵子，微炒捣罗为末，患淋疾者，每食前以温酒调下一钱，最验。（同上）
五月五日，取鲤鱼枕骨，烧服止久痢。（《千金方》）
五月五日勿以鲤鱼子共猪肝食，必不消化，成恶疾。（同上）
五月五日，鳖子共鲍鱼子食之，作瘅黄。（上同）
五月五日，取露草一百种，阴乾烧为灰，和井花水重炼，令酽醋为饼，腋下挟之，干即易，主腋气臭，当抽一身间疮出，即以小便洗之。（《本草》）
五月五日日中时，取葛根为屑。疗金疮、断血，亦疗疟。（同上）
五月五日取猪齿，治小儿惊痫，烧灰服，并治蛇咬。（同上）
五月五日，取蝙蝠倒悬者晒乾，和桂、薰陆香为末，烧之，蚊子去。（同上）
五月五日，取东向桃枝，日未出时作三寸木人，著衣带中，令人不忘。（《千金翼方》）
五月五日採苋菜，和马齿苋为末，等分，调与妊娠服之，易产。（《食疗本草》）
五月五日勿见血物。（《云笈七签》）
五月五日午时，桃仁一百个，去皮、尖，于乳钵中细研成膏，不得犯生水，候成膏，入黄丹三钱，丸如梧桐子大，每服三丸，当疟发日，面北用温酒吞下，如不饮酒，井花水亦得。合时忌鸡、犬、妇人见。（《本草》）
端午日午时或岁除夜，收猪心血同黄丹、乳香相和，研为丸，如鸡头大，以红绢袋盛，挂于门上，如有子死腹中者，冷酒磨下一丸。（《博济方》）
端午日取白矾一块，自早日晒至晚收之。凡百虫所啮，以此末敷之。（《琐碎录》）
五月五日以兰汤沐浴。（《大戴礼》）
五月五日取蚕蛾为末，津调涂刺头上，刺良久即出。本法用晚蚕蛾，盖将臀倒点湿茧子头，出者生收，用竹筒两头有节者，于一头锥穿，放入蛾，塞之，令自在乾死。遇有竹木等刺肉内，不能出者，取少许为末，点刺上即出。（《广惠方》）
五月五日取百草头，细锉晒乾，用纸裹收之。要用取一撮，以白纸封角，勿令病人开，以绛帛系药，先以眼案臂，面北系里臁药下，以当三钱，奠系之，男左臂、女右臂。治一切疟疾，极有验。（《卫生十全方》）
五月五日取蒜一片，去皮，中破之，刀割令容巴豆一枚，去心、皮，内蒜中，令合以竹挟，以火炙之，取可热捣为三丸。遇患疟者，未发前服一丸，不止，复与一丸。（《肘后方》）
五月五日及夏至日，取日未出时，面东汲井花水一盏，作三漱门阃中，如此三十日，即口臭永除矣。（《墨子秘录》）
五月五日，取萤火虫二七枚，捻发自黑矣。（同上）
五月五日勿食一切生菜，发百病。（《琐碎录》，又出《千金方》）
端午日午时，书「仪方」二字倒贴于柱脚上，能辟蚊虫。（《琐碎录》）
端午收蜀葵赤、白者，各收阴乾。治妇人赤白带下，赤者治赤，白者治白，为末酒服之。（《四时纂要》）
端午日採桑上木耳白如鱼者，有患喉闭者，捣碎绵裹如弹丸，蜜浸含之，便瘥。（同上）
端午日，日未出时，採百草头，唯药苗多即尤佳，不限多少，捣取浓汁，又取石灰三、五升，取草汁相和，捣脱作饼子，曝乾，治一切金疮，血立止。兼治小儿恶疮。（同上）
端午日取葵子烧作灰，收之。有患石淋者，水调方寸服之，立愈。（同上）
取独头蒜五颗，黄丹二两，午月午日午时中，捣蒜如泥，调黄丹为丸，如鸡头子大，晒乾。患心痛，醋磨一丸服之。（同上）
端午日午时不可取井花水沐浴，一年疫气不去。（《琐碎录》）
端午日午时有雨，将天雨水研朱砂，于好纸上书「龙」字，如小钱大，次年端午日午时有雨，用黑笔亦书「龙」字，如前字大，二字合之，圆作小丸，临产用乳香煎汤吞下，男左女右握出。如次年午时无雨，则前字不可用矣。（同上）
蘩蒌，一名鸡肠草，主积年恶疮痔不愈者，五月五日日中採之，乾烧作焦灰用。（《千金方》）
小蒜五月五日採，暴乾。叶主心烦痛，解诸毒，小儿丹疹。（同上）
五月二十日宜拔白。（《四时纂要》）
五月君子斋戒，节嗜欲，薄滋味。是月五日、六日、十六日别寝。犯之，三年致卒。（同上）
五月五日、六日、七日、十五日、十六日、十七日、二十五日、二十六日、二十七日九毒，忌房事，犯之不过三年。（《琐碎录》）
五月俗称恶月，俗多六斋放生，按月令仲夏阴阳交，死生分，君子斋戒，止声色，节嗜欲也。（《董勋问礼俗》）
五月勿食韭，令人乏气力。（此出《金匮要略方》。又《白云先生杂忌》云损人目。）
俗忌五月上屋，言人五月蜕精神，如上屋，即自见其形，魂魄则不安矣。（《酉阳杂俎》）
俗忌五月曝床荐席，按《异苑》云，新野庚实，尝以五月曝席，忽见一小儿死在席上，俄失之。其后是子遂亡。（《太平御览》）
五月宜服五味子汤。其方取五味子一大合，以木杵臼捣之，置小瓷瓶中，以百沸汤点，入少蜜，即密封头，置火边良久，乃堪服。（《千金月令》）
五月勿食肥浓，勿食煮饼，伏阴在内。可食温暖之味。（《月令图经》）
五月勿食獐肉，伤人神气。（《千金方》）
五月勿食马肉，伤人神气。（同上）
五月勿饮泽中停水，令人患鳖瘕病也。（《本草》）
五月戊辰日，用猪头祭灶，令人百事通泰。（《墨子秘录》）
五月勿食鹿，伤神。（《本草》）
五月食未成核果，令人发痈疖及寒热。（同上）
仲夏勿大汗当风，勿暴露星宿，皆成恶疾，勿食鸡肉，生痈、疽、漏疮；勿食鳝、蛇等肉，食则令人折算寿，神气不安。（《云笈七签》）
夏至浚井改水可去温病。（《续汉书礼仪志》）
夏至著五綵，辟兵。题曰：游光厉鬼，知其名者无温疾。（《风俗通》）
京辅旧俗，皆谓夏至日，食百家饭则耐夏。然百家饭难集，相会于姓柏人家，求饭以当之。（《吕公岁时杂记》）
夏至一阴生，皆服饵硫黄，以折阴气。（同上。今服金液丹也。）
夏至日採映日果，即无花果也，治咽喉。（同上）
夏至后迄秋分，勿食肥腻饼臛之属，此与酒浆果瓜相妨，入秋节变生多诸暴下。（《云笈七签》）

六月  ***************************
六月一日沐，令人去疾、禳灾。（《四时纂要》）
六月六日沐浴斋戒，绝其营俗。（此出《云笈七签》。又按《琐碎录》云六月六日忌水分，俗云令人狐臭。）
六月六日勿起土。（《金书仙志戒》）
六月七日、八日、二十一日浴，令人去疾、禳灾。（《四时纂要》）
六月十九日拔白，永不生。（同上）
六月二十四日老子拔白日。（《真诰》）
六月二十四日忌远行，水陆俱不可往。（《云笈七签》）
六月二十七日食时沐浴，令人轻健。（同上）
六月二十七日取枸杞菜，煮作汤沐浴，令人光泽、不病不老。（同上）
六月可以饮乌梅浆，止渴。其造梅浆法：用乌梅并取核中仁，碎之，以少蜜内，熟汤调之。（《千金月令》）
六月可以饮木瓜浆。其造木瓜浆法。用木瓜削去皮，细切，以汤淋之，加少姜汁，沉之井中，冷以进之。（同上）
六月勿食泽水，令人病鳖症。（《四时纂要》）
六月食韭，目昏。（《千金方》）
六月勿食脾，乃是季月，土旺在脾故也。（同上）
六月勿食茱萸，伤神气。（同上）
六月勿食羊肉，伤人神气。（同上）
六月勿食鹜肉，伤人神气。（同上）
六月勿食雁肉，伤人神气。（同上）
季夏增咸减甘，以资肾脏，是月肾脏气微，脾脏绝王，宜减肥浓之物，宜助肾气，益固筋骨，切慎贼邪之气，勿沐浴后当风，勿专用冷水浸手足，慎东来邪风，犯之令人手瘫缓，体重气短，四肢无力。（《云笈七签》）
季夏勿食羊血，损人神魂，少志健忘。勿食生葵，必成水癖。（同上）
夏季月末一十八日，省甘增咸，以养肾气。（《千金方》）
夏季月食露葵者，犬噬终身不瘥。（《四时纂要》）
夏季之月土王时，勿食生葵菜，令人饮食不消化，发宿病。（《千金方》）
暑月不可露卧。（《琐碎录》）
暑月极热，扇手心，则五体俱凉。（同上）
造酱于三伏内，黄道日浸豆，黄道日蒸拌黄，忌妇人见，即无蜗虫。（同上）
六月伏日并作汤饼，名为辟恶。（《荆楚岁时记》）
伏日切不可迎妇，妇死已不还家。（《四时纂要》）
三伏日宜服肾沥汤，治丈夫虚羸，五劳七伤，风湿，肾脏虚竭，耳聋目暗。其方用乾地黄（六分）、黄耆（六分）、白茯苓（六分）、五味子（四两）、羚羊角屑（四两）、桑螵蛸（四两，微炙）、地骨皮（四两）、桂心（四两）、麦门冬（去心，五分）、防风（五分）、磁石（十二分，碎如棋子，洗至十数回，令黑汁尽）。白羊肾（一具，猪亦得，去脂膜如柳叶，切）。上以水四大升，先煮肾，耗水升半许，即去水上肥沫等，去肾滓，取肾汁煎诸药，取八大合，绞去滓澄清，分为三服，三伏日各服一剂，极补虚。复治丈夫百病，药亦可以随人加减。忌大蒜、生葱、冷陈滑物，平旦空心服之。（此出《四时纂要》。又按《千金方》云：夏大热则服肾沥汤三剂，百病不生。）


卷下  ——————————————————————————————————————————————————————————————————————————————————————————

七月  ***************************
七月七日勿念恶事，仙家大忌。（《白云先生杂记》）
七月七日取麻勃一升、人参半升，合蒸，气尽，令遍服一刀圭，令人知未然之事。（《四时纂要》）
七月七日取商陆根细切，以玄水渍之三日，阴乾，可治为末，服方寸匕，以水服下，日三服。百日伏尸尽下，出如人状，醮埋之，祝曰：伏尸当属地，我当属天。无复相召即去，随故道无还顾，常先服之，禁一切血、肉、辛菜物。（《云笈七签》）
七月七日取菖蒲，酒服三方寸匕，饮酒不醉，好事者服之获验。不可犯铁，若犯之令人吐逆。（《千金方》）
七月七日採松子，过时即落不可得，治服方寸匕，日三四，一云一服三合。百日身轻，三百日行五百里，绝谷服，昇仙。得饮水，亦可和脂服之，丸如梧桐子大，服十丸。（同上）
七月七日午时，取生瓜叶七枚，直入北堂，面向南立，以拭面，靥即当灭矣。（《淮南子》）
七月七日取乌鸡血，和三月三日桃花末，涂面及遍身，三、二日肌白如玉。（《太平御览》）
七月七日採守宫阴乾，合以井花水，和涂女身有文章，如以丹涂之，涂不去者不淫，去者有奸。（此出《淮南万毕术》。又按《博物志》曰：蝘蜒以器养之，食以朱砂，体尽赤，所食满七斤，捣万杵，以点女人肢体，终身不灭，故号曰守宫，又按万毕术曰：守宫饰女臂，有文章守宫新合阴阳已，各一，藏之瓮中，阴百日饰女臂则生文章，与子合，阴阳辄灭去。）
七月七日其夜洒扫于庭，露施几筵，设酒脯时果，散香粉于筵上，以祈牵牛织女见。天汉中有奕奕白气，有光耀五色，以此为征应。见者便拜而愿乞富，乞寿，无子乞子，为得乞一，不得兼求，三年乃得，言之颇有受其祚者。（《风土记》）
七月七日取赤小豆，男吞一七粒，女吞二七粒，令人毕岁无病。（《韦氏月录》）
七月七日晒曝革裘，无虫。（同上）
七月七日取蜘蛛网一枚著衣领中，令人不忘。（此出《四时纂要》。又按《墨子秘录》云：七夕日取蜘蛛，阴乾，内衣领中，令人不忘记事多。）
七月七日取苦瓠瓤白绞取汁一合，以酢一升，古钱七文，和渍，微火煎之减半，以沫内眼眦中，治眼暗。（《千金方》）
七夕日取乌鸡血点涂手面，三日烂白如玉。敷身亦三日，以温汤浴之。（《墨子秘录》）
七夕日取露蜂蛹子百枚，阴百日令乾，碾末用蜜和涂之，可除䵟黩。（同上）
七夕日取萤火虫二七枚捻发自黑矣。（同上）
七夕日取百合根熟捣，用新瓦器盛，密封挂于门上，挂阴乾百日，拔白发，用药搽即生黑发矣。（同上）
七夕日取萤火虫、虾蟆，端午日鼠胆伏翼和，服半寸匕，三七日见鬼，可与语，指伏宝矣。（同上）
七夕日取赤腹蜘蛛于屋下，阴百日乾，取涂足，可行水上矣。（同上）
七月十一日取枸杞菜煮作汤沐浴，令人光泽不病不老。（《云笈七签》）
七月十五日中元日，可行道建斋，修身谢过。（《正一修真旨要》）
七月十五日取佛座下土著脐中，令人多智也。（《四时纂要》）
七月十五日收赤浮萍，用筲箕盛放，桶盛水，晒乾为末。遇冬雪，寒水调三钱服，又用汉椒末抹浮萍擦身上，则热不畏寒。诗云：不傍江津不傍岸，用时须用七月半，冷水里面下三钱，假饶铁人也出汗。（《琐碎录》）
当以七月十六日去手足爪，烧作灰服之，即自灭消九虫，下三尸。（《云笈七签》）
七月二十二日沐，令发不白。（《四时纂要》）
七月二十五日浴，令人长寿。（同上）
七月二十五日早食时沐浴，令人进道。（《云笈七签》）
七月二十八日拔白，终身不白。（《四时纂要》）
七月丑日取富家中庭土泥灶，令人富，勿令人知。（此出《本草》。又按《墨子秘录》云：七月内取富家田中土涂灶，大富也。）
七月食蓴，上有蠋虫，害人。（《白云先生杂记》）
七月食薤，损目。（同上）
七月收角蒿置毡褥、书籍中，辟蛀虫。（《四时纂要》）
七月之节，宜出衣服、图书以暴之。（《千金月令》）
七月勿食菱芰，作蛲虫。（《千金方》）
七月食茱萸，伤神气。（同上）
七月勿食生蜜，令人暴下发霍乱。（同上）
七月勿食獐肉，动气。（《本草》）
七月勿食雁，伤神。（《孙真人食忌》）
立秋日以秋水下赤小豆，云止赤白痢。（同上）
立秋太阳未升採揪叶，熬为膏，敷疮疡立愈，谓之楸叶膏。（《琐碎录》）
立秋日不可浴，令人皮肤粗燥，因生白屑。（同上）
立秋后五日，瓜不可食。（《千金月令》）
入秋小腹多冷者，用古砖煮汁服之，主哕气，又令患处熨之三、五度，瘥。（《本草》）
七月中暑气将伏，宜以稍冷为理，宜食竹叶粥。其竹叶粥法。取淡竹叶一握、栀子两枚切熬，以水煎，澄取清，即细淅粳米，研取泔，下米于竹叶栀子汁中，旋点泔煮之，候熟下盐花，进之。（《千金月令》）
秋服黄耆等丸一两剂则百病不生。（《千金方》）
秋不可食猪肺。（《金匮要略方》）
立秋后宜服张仲景八味地黄丸，治男子虚羸百疾众所不疗者，久服轻身不老，加以摄养则成地仙。其方用：乾地黄（半斤）、干薯药（四两）、牡丹皮（二两）、泽泻（二两）、附子（炮，二两）、肉桂（二两）、山茱萸（四两，汤泡五遍）　上捣筛，蜜为丸如梧桐子大，每日空腹酒下二十丸。如稍觉热，即大黄丸一服通轻，尤妙。（此出《四时纂要》。又按《养生论》内一味用熟乾地黄。）
秋三月早卧早起，与鸡俱兴。（《黄帝素问》）
秋七十二日省辛增酸，以养肝气。（《千金方》）
秋日宜足脑俱冻。（《云笈七签》）
凡卧，秋欲得头向西，有所利益。（同上）
秋初夏末，热气酷甚，不可于中庭脱露身背，受风取凉，五脏俞穴并会于背，或令人扇风，或揎露手足，此中风之源。若初染诸疾，便宜服八味丸。大能补理腑脏，驱御邪气。仍忌三白，恐冲剋药性。（出《四时养生论》，其八味丸方已具在，前方用乾地黄，此方用熟乾地黄。）

八月  ***************************
八月一日已后即微火暖足，勿令下冷无生意。（《千金方》）
弘农邓绍八月朝入华山，见一童子以五色囊承取柏叶下露，露皆如珠子，亦云赤松先生，取以明目，今八月朝作眼明囊也。（《续齐谐记》）
八月三日宜浴。（《四时纂要》）
八月四日勿市附足物，仙家大忌。（同上）
八月七日沐，令人聪明。（同上）
八月八日取枸杞菜煮作汤沐浴，令人光泽，不病不老。（《云笈七签》）
八月八日不宜眠。（《千金月令》）
八月十日四民并以朱点小儿头，名为天灸，以厌疾也。（《荆楚岁时记》）
八月十九日拔白，永不生。（《四时纂要》）
八月二十二日日出时沐浴，令人无非祸。（《云笈七签》）
八月二十五日宜浴。（《四时纂要》）
八月辰日施钱一文，日倍还富贵。（《墨子秘录》）
八月可食韭，并可食露葵。（《千金月令》）
八月勿食生蒜，伤人神，损胆气。（《食医心镜》）
八月勿食葫，伤人神，损胆气，令人喘悸，胁肋气急。（《千金方》）
八月勿食姜，伤人神，损寿。（同上）
八月勿食猪肺及饴和食之，冬发疽。（同上）
八月勿食鸡肉，伤人神气。（同上）
八月勿食雉肉，损人神气。（同上。又云八月建丙日，食雉肉令人短气也。）
八月食獐肉，动气。（《本草》）
八月勿食芹菜，恐病蛟龙症，发则似癫，面色青黄，小腹胀。（同上）
八月行途之间勿饮阴地流泉，令人发疟瘴，又损脚令软。（同上）
仲秋宜增酸减辛，以养肝气，无令极饱，令人壅。（《云笈七签》）
八月勿食生蜜，多作霍乱。（同上）
八月勿食生果子，令人多疮。（同上）
仲秋肝脏少气，肺脏独王，宜助肝气，补筋养脾胃。（同上）
八月起居以时，勿犯贼邪之风，勿增肥腥，令人霍乱。（同上）
八月勿食鸡子，伤神。（《四时纂要》）
八月宜合三勒浆，非此月则不佳矣。其法用诃梨勒、毗梨勒、醃摩勒，以上并和核用各三两，捣如麻豆大，用细白蜜一斗，以新汲水二斗熟调，投乾净五斗瓷瓮中，即下三勒末，熟搅，数重纸密封，三四日开，更搅，以乾净帛拭去汗，候发定即止，但密封。此月一日，合满三十日即成，味至甘美，饮之醉人，消食下气。（同上）
八月阴气始盛，冷疾者宜以防之。（《千金月令》）
八月採楮实，水浸去皮瓤、取中子，日乾。仙方单服其实正赤时，取中子阴乾筛末，水服二钱，益久乃佳。（《本草图经》）
八月前每个蟹腹内有稻穀一颗，用输海神。待输芒后过八月方食，未经霜有毒。（《食疗本草》）
秋分之日不可杀生，不可以行刑罚，不可以处房帷，不可弔丧问疾，不可以大醉，君子必斋戒，静专以自检。（《千金月令》）

九月  ***************************
九月九日採菊花与茯苓、松柏脂丸服，令人不老。（《太清诸草木方》）
九月九日俗以茱萸房插头，言辟恶气而御初寒。（《周处风土记》）
九月九日佩茱萸，食饵，饮菊花酒，令人长寿。（《西京杂记》）
九月九日以菊花酿酒，其香且治头风。（《吕公岁时杂记》）
九月九日天欲明时，以片糕搭儿头上，乳保祝祷云：如此云百事皆高也。（同上）
九月九日收枸杞浸酒饮，不老，亦不发白，兼去一切风。（《四时纂要》）
九月九日菊花暴乾，取家糯米一斗蒸熟，用五两菊花末同拌，如常酿法，多用细面曲为，候酒熟即压之去滓，每暖小盏服，治头风头旋。（《圣惠方》）
九月九日真菊花末饮服方寸匕，治头风不醒。（《外台秘要方》）
九月九日勿起床蓆。（《金书仙志戒》）
九月十六日老子拔白日。（《真诰》）
九月十八日忌远行，不达其所。（《云笈七签》）
九月二十日宜斋戒，沐浴，净念，必得吉事，天祐人福。（同上）
九月二十日鸡三唱时沐浴，令人辟兵。（同上）
九月二十一日取枸杞菜煮作汤沐浴，令人光泽，不病不老。（同上）
九月二十八日宜浴。（《四时纂要》）
九月之节始服夹衣，阴气既衰，阳气未伏，可以饵补修之药。（《千金月令》）
九月中宜进地黄汤，其法，取地黄净洗，以竹刀子薄切，暴乾，每作汤时，先微火熬碾为末，煎如茶法。（同上）
九月食姜，损目。（此出《千金方》。又曰：九月勿食姜，伤人神，损寿。）
九月勿食脾，乃是季月，土旺在脾故也。（同上）
九月勿食犬肉，伤人神气。（同上）
九月食霜下瓜，血必冬发。（此出《本草》，又孙真人云：食霜下瓜，或反胃病。）
九月食獐肉，动气。（同上）
州县城及人家九月内于戍地开坎深三尺，以土埋炭五斤、或五秤、或五十斤、或五百斤，戍火墓也，自然无火灾。（《千金方》）
秒季月末一十八日省甘增咸，以养胃气。秋季之月土旺时，勿食生葵菜，令人饮食不化，发宿病。（同上）
季秋节约生冷，以防疠疾。勿食诸姜，食之成痼疾；勿食小蒜，伤神损寿，魂魄不安；勿食蓼子，损人志气；勿以猪肝和饧同食，至冬成嗽病，经年不瘥；勿食鸦雉等肉，损人神气；勿食鸡肉，令人魂不安，魄惊散。（《云笈七签》）
季秋肝脏微，肺金用事，宜增酸以益肝气，助筋补血以及其时。（同上）
九月十日取章陆根三十斤净洗，粗切长二寸许，勿令中风也，绢囊尽盛，悬屋北六十日，阴燥为末，以方寸匕水服之，旦先食服。十日见鬼，六十日使鬼取金银宝物，作屋舍，随意所欲。六十日见千里。百日身飞行，登风履云，肠化为筋。久服成仙矣。（同上）

十月  ***************************
十月一日宜沐浴。（《四时纂要》）
十月四日勿责罚人，仙家大忌。（同上。又按《云笈七签》云：十月五日勿责罚人也。）
十月十日宜拔白。（同上）
十月十三日老子拔白日。（《真诰》）
十月十四日取枸杞菜煮作汤沐浴，令人光泽，不病不老。（《云笈七签》）
十月十五日下元日，可行道建斋，修身谢过。（《正一修真旨要》）
十月十八日鸡初鸣时沐浴，令人长寿。（《云笈七签》）
十月上亥日採枸杞子二升，採时面东摘，生地黄汁三升，以好酒二升于瓷瓶内浸二十一日，取出研，令地黄汁同浸，搅之，却以三重封其头了，更浸，候至立春前三日开，已过逐日空心饮一杯，至立春后，髭鬓变白，补益精气，服之耐老，轻身无比。（《经验后方》）
十月上已日採槐子服之。槐者，虚星之精，去百病，长生通神。（《太清草木方》）
十月之节始服寒服。（《千金月令》）
十月宜进枣汤。其枣汤法：取大枣除去皮、核，中破之，于文武火上翻覆炙，令香，然后煮作汤。（同上）
十月勿食猪肉，发宿疾。（《白云先生杂记》）
十月勿食椒，损心伤血脉。（《千金方》）
十月勿食生薤，令人多涕唾。（同上）
十月勿食被霜菜，令人面上无光泽，眼目涩痛。（同上）
十月勿不得入房，避阴阳，纯用事之月也。（同上）
十月食獐肉，动气。（《本草》）
冬七十二日省咸增苦，以养心气。（《千金方》）
冬月勿以梨搅热酒而饮，令头旋不可枝梧。（《琐碎录》）
冬月不可食猪肾。（《金匮要略方》）
冬夜伸足卧则一身俱暖。（同上）
冬夜卧衣被盖覆太暖，睡觉张目，出其毒气，则永无眼疾。（同上）
凡卧，冬欲得头向西，有所利益。（《云笈七签》）
冬日宜温足冻脑。（同上）
孟冬早卧晚起，必候天晓，使至温畅，无泄大汗，勿犯冰冻，温养神气，无令邪气外至。（同上）
冬不枕冷物、铁石等，令人眼暗。（同上）
冬月夜长及性热，少食温软物，食讫摇动令消，不尔成脚气。（同上）
冬月食羊不发病，他时月不可食。（《本草》）
冬月不宜多食葱。（同上）
冬三月早卧晚起，必待日光。（《黄帝素问》）
冬服药酒两三剂，立春则止终身，常尔则百病不生。（《千金方》）
冬月宜服锺乳酒，主补膏髓，益气力，逐湿。其方用，乾地黄（八分）、苣藤（一升，熬，别烂捣）、牛膝（四两）、五加皮（四两）、地骨皮（四两）、桂心（二两）、防风（二两）、仙灵脾（三两）、锺乳（五两，甘草汤浸三日，以半升牛乳瓷瓶中浸炊），于炊饭上蒸之，牛乳尽出，暖水净淘，洗碎如麻豆。上诸药并细锉，布袋子贮，浸于三斗酒中，五日后可取饮，出一升清酒，量其药味即出药，起十月一日至立春止，忌生葱陈臭物。（《四时纂要》）

十一月  ***************************
十一月十日，十一日拔白永不生。（《四时纂要》）
十一月十一日不可沐浴，仙家大忌。（同上。并《云笈七签》。又按《千金月令》云十一日宜沐浴。）
十一月十一日取枸杞菜煮作汤沐浴，令人光泽，不病不老。（《云笈七签》）
十一月十五日过夜半时沐浴，令人不忧畏。（同上）
十一月十六日沐浴，吉。（《四时纂要》）
十一月勿食龟鳖，令人水病。（同上）
十一月勿食陈脯。（同上。又按《千金方》云，十一月勿食经夏臭脯，成水病、头眩、阴痿。）
十一月勿食鸳鸯，令人恶心。（同上）
十一月勿食生菜，令人发宿疾。（同上）
十一月勿食生薤，令人多涕唾。（《千金方》）
十一月勿食鼠肉、燕肉，损人神气。（同上）
十一月食獐肉，动气。（《本草》）
十一月勿食虾蚌著甲之物。（同上）
十一月阴阳争，冬至前后各五日别寝。（《四时纂要》）
十一月取章陆根净洗，粗切长二寸许，勿令中风也。绢囊尽盛，悬屋北六十日阴燥为末，以方寸匕水服之，旦先食服。十日见鬼，六十日使鬼取金银宝物、作屋舍，随意所欲，八十日见千里，百日身飞行，登风履云，肠化为筋，久服成仙矣。（《云笈七签》）
仲冬勿以炎火炙腹背；勿食蝟肉，伤人魂；勿食焙肉，宜减咸增苦，以助其神气；勿食螺蚌蟹鳖等物，损人志气，长尸虫；勿食经夏黍米中脯腊，食之成水癖疾。（同上）
仲冬肾气正王，心肺衰，宜助肺安神，补理脾胃，无乖其时，勿暴温暖，切慎东南贼邪之风犯之，令人多汗，面肿腰脊强痛，四肢不通。（同上）
十一月之节可以饵补药，不可以饵大热之药，宜早食进宿熟之肉。（《千金月令》）
共工氏有不才子以冬至日死，为疫鬼，畏赤小豆，故冬至日以赤小豆粥厌之。（《四时纂要》）
冬至日钻燧取火，可去温病。（《续汉书礼仪志》）
冬至日阳气归内，腹中热物入胃易消化。（《养生要集》）
冬至日勿多言，一阳方生不可大用。（《琐碎录》）
每冬至日，于北壁下厚铺草而卧，云受元气。（《千金方》）
冬至日取胡芦盛葱汁、根、茎埋于庭中，到夏至发之，尽为水，以渍金、玉、银、青石各三分自消矣。曝令乾，如饴可休，良久服，神仙，名曰神仙消金玉浆，又曰金浆。（《三洞要录》）
仲冬之月日短，至阴阳争诸生荡，君子斋戒，处心掩身，身欲宁，去声色，禁嗜欲，安形性，事欲静，以待阴阳之定。（《礼记》）

十二月  ***************************
十二月一日宜沐浴。（《云笈七签》）
十二月二日宜浴，去灾。（《四时纂要》）
十二月三日宜斋戒、烧香、念仙。（《云笈七签》）
十二月七日拔白，永不生。（《四时纂要》）
十二月八日沐浴，转除罪障。（《荆楚岁时记》）
十二月十三日夜半时沐浴，令人得玉女侍房。（《云笈七签》）
十二月十五日沐浴，去灾。（《四时纂要》）
十二月二十三日沐，吉。（同上）
十二月二十四日床底点灯，谓之照虚耗也。（《琐碎录》）
十二月勿食牛肉，伤人神气。（《千金方》）
十二月勿食生薤，令人多涕唾。（同上。又按《云笈七签》云，季冬勿食生薤，增痰饮疾。）
十二月勿食蟹鳖，损人神气，又六甲食之，害人心神。（同上）
十二月勿食虾蚌著甲之物。（同上）
十二月勿食獐肉，动气。（《本草》）
十二月勿食脾，乃是季月，土旺在脾故也。（《千金方》）
冬季之月土旺时，勿食生葵菜，令人饮食不化，发宿病。（同上）
冬季月天一十八日省甘增咸，以养肾气。（同上）
季冬去冻就温，勿泄皮肤大汗，以助胃气，勿甚温暖，勿犯大雪。是月肺脏气微，肾脏方王，可减咸增苦，以养其神，宜小宣不欲全补。是月众阳俱息，水气独行，慎邪风，勿伤筋骨，勿妄针刺，以其血涩津液不行。（《云笈七签》）
季冬勿食猪㹠肉，伤人神气；勿食霜死之果菜，失人颜色；勿食熊掌肉，伤人神魂；勿食生椒，伤人血脉。（同上）
十二月癸丑日造门，令盗贼不敢来。（《墨子秘录》）
十二月上亥日，取猪肪脂内新瓦器中，埋亥地百日，主痈疽，名肪脂，方家用之。又一升脂著鸡子白十四枚，更良。（《本草》）
宣帝时阴子方者，腊日晨炊而灶神形见，子再拜，以黄羊祀之。自是以后，暴至钜富。故后常以腊日祠灶。（《搜神记》）
岁暮腊，埋圆石于宅隅，杂以桃核七枚，则无鬼疫。（《南淮万毕术》）
腊夜持椒三七粒卧井旁，勿与人言，投于井中，除温疫。（《养生要术》）
腊日挂猪耳于堂梁上，令人致富。（《四时纂要》）
腊日收猪脂，勿令经水，新器盛，埋亥地百日，治痈疽。此月收亦得。（同上。又按《孙真人食忌》云：腊月猪肪脂可煎膏用之。）
腊日取皂角烧为末，遇时疫，早起以井花水调一钱服之，必效，差。（同上）
腊月勿歌舞，犯者必凶。（《千金方》）
腊月空心用蒸饼卷板猪脂食之，不生疮疥，久服身体光滑。（《琐碎录》）
腊月取猪脂四两悬于厕上，入夏一家即无蝇子。（同上）
腊日取活鼠以油煎为膏，汤火疮灭瘢疵，极良。（《本草图经》）
腊后遇除日，取鼠一头烧灰，于子地上埋之，永无鼠耗。（《琐碎录》）
腊月好合药饵，经久不暍。（《四时纂要》）
腊月水日晒荐席，能去蚤蝨。（《琐碎录》）
腊月收雄狐胆，若有人卒暴亡未移时者，温水微研，灌入喉即活，常须预备救人，移时即无及矣。（《续传信方》）
腊月好合茵陈丸疗瘴气、时疫、温黄等。若岭表行，此药常须随身。其方用。茵陈（四两）、大黄（五两）、豉心（五合，熬令香）、恒山（三两）、杷子仁（三两，熬）　芒硝（二两）、杏仁（三两，去皮尖，熟研后入之）、鳖甲（二两，炙去膜，酒及醋涂炙）、巴豆（一两，去皮心，熬，别研入之）。上九味捣筛，蜜和为丸，初得时气三日，旦饮服五丸如梧桐子大。如人行十里，或利、或汗、或吐。或不吐不汗利等，更服一丸，五里久不觉，即以热饮促之，老小以意酌度。凡黄病、痰癖、时气、伤寒、疒疟、小儿热欲发痫，服之无不差。疗瘴神效，赤白痢亦效。春初一服，一年不病。忌人苋、芦荀。□肉收瓶中，以蜡固瓶口，置高处，逐时减出。可三二年一合。（《四时纂要》）
腊月取青鱼胆阴乾，如患喉闭及骨鲠，即以胆少许口中含，咽津即愈。（《齐人千金月令》）
十二月暮日，掘宅四角各埋一大石，为镇宅，主灾异不起。（《本草》）
十二月三十日，取枸杞菜煮作汤沐浴，令人光泽，不病不老。（出《云笈七签》。又按《四时纂要》云：十日浴吉，去灾也。）
十二月晦前两日，通晦三日，斋戒，烧香静念，仙家重之。（《四时纂要》）
十二月晦日，日中悬屠苏沉并中，令至泥，正月朔日平晓出药，置酒中，煎数沸，于东向户中饮之。屠苏之饮先从小起，多少自在。一人饮，一家无疫，一家饮，一里无疫。饮药酒得三朝还，滓置井中能仍岁饮，可世无病。当家内外有井，皆悉著药辟瘟气也。其方用，大黄（十铢）、白术（十八铢）、桔梗（十五铢，去芦头）、蜀椒（十五铢，去目）、桂心（十八铢，去皮）、乌头（六铢，炮去皮脐）、菝葜（十二铢）。上七味㕮咀，绛袋盛之。（出《和剂局方》。一方又有防风一两，去芦头。）
岁暮日阁家发投井中，咒曰：敕使某甲家口眷竟年不患伤寒，辟却五瘟鬼。（《墨子秘录》）
岁除夜积柴于庭，燎火辟灾而助阳气。（《四时纂要》）
岁除夜，空房中集众，烧皂角，令烟不出，眼泪出为限，亦辟疫气。（《吕公岁时杂记》）
除夜戒怒骂婢妾，破坏器皿，仍不可大醉也。（《琐碎录》）
岁除夜集家中所不用药焚之中庭，以辟疫气。（《吕公岁时杂记》）
除夜神佛前及厅堂、房圂皆明灯至晓，主家室光明。（《琐碎录》）
岁夜于富家田内取土泥灶，主招财。（同上）
岁除夜四更取麻子、小豆各二七粒，家人发少许，投井中，终岁不遭伤寒、温疫。（《鱼龙河图》）
除夜五更，使一人堂中向空扇，一人问云：扇甚？底答云：扇蚊子。凡七问乃已，则无蚊虫也。（《琐碎录》）
