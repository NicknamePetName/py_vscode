
序  ***************************
老马识途，以其经历多也。谚云：熟读王叔和，不如临症多。盖临症既多，其学问见识亦有从经历而渐推广者。故医家有医案之传，以为前车之鉴。然以医案传者，每有重复雷同之弊。兹将余二十年所经历诸症诊治之法，不拘泥古方古法而获效者列案于后，而以余心得之法作一论，以冠于前。案验虽多，仅记一二。凡无甚大异之案，一概删去不录，以免烦冗。所记皆新奇创解，未曾经古人道破者，以开后学之见闻，神而明之，存乎其人，青过于蓝，则幸甚矣。
著者识


正文  ——————————————————————————————————————————————————————————————————————————————————————————

正名论  ***************************
孔子云：名不正则言不顺。医方所载病名是也，其命名之理真伪混杂，专总不分，名不正故其言亦不顺，其治法亦难讲求矣。余故谓：必以正名为先，得其正名，然后知讲求治法。凡古书所载，如伤寒、中寒、中暍、中暑、伤风、中风、中恶等名，是正名也，是专名也，可以其名求其治法、用其方者也。忽又杂入疟疾、痢疾、类中风等名，疟痢是总名也。仍有专名在焉，如伤寒化疟则名曰寒疟也。可伤风、伤热化疟则名曰风疟、热疟也，可类中风伪病名也，自有其真名在焉。如血虚内风动，肝厥则名曰肝厥，或名曰内风可也；痰厥则名曰痰厥，或名曰中痰可也。乃不正其名，或以总名名之，或以伪名名之，又或杂入一二正名专名者，昧者不知其故，见一名即以一名门中治法囫囵治之，不效则曰吾照古法治之，非吾之过也。此皆古人命名不清，不能点清后学眉目之故也。降至后世其弊更甚，如霍乱，古之总名也，后人名之曰发痧，且有子午痧、瘪螺痧、转筋吊脚痧、绞肠痧等名；小儿惊痫，古人之总名也，乃后人又有急惊、慢惊、慢脾风、鲫鱼惊、蛾口惊、老鹳惊、天吊惊、披弓惊、疳惊等名；翻胃呕吐，古人一症名也，后人遂有胃家寒、噎膈、隔食等名。按：后人捏造名中，惟胃家寒之名最正最专最切，惜无一人名胃家热者以对待之，于是死于胃家寒者多矣，以其只知有胃家寒之症，有以胃家热告之者必讪其妄，以未之闻也。此外更有各处方言不同，如苏人患疟则名曰脾寒，南京人名瘪螺痧曰鬼偷肉，是更无理取闹，像形随意命名，更不可从者也。今余以正名告后学，而分别总名、专名，求其至当不易之理焉。今之人闻人有病辄问曰：何病？内症乎？外症乎？则外症内症是总名也（外症需外科，内症请内科）。内症中有二大总名，曰内伤，曰外感（内伤五志，外感六淫）。可执此总名以治病乎？总名曰外感，分而言之各有专名在焉，轻者曰伤，重者曰中，故有伤风、中风、伤寒、中寒、伤暑、中暑、伤湿、中湿、伤燥、中燥、伤热、中热之专名焉。感而不即发病，过后由里而发者总名曰伏邪，故有伏风、伏寒、伏湿、伏暑、伏燥、伏热之专名焉，此外感病之专名、真名也，可以其名求其治法者也。其有兼感两气者，则兼名之兼治之，可也。内伤之因于五志七情者，曰喜笑伤心，曰郁怒伤肝，曰思虑伤脾，曰恐惧伤肾，曰操持动作伤肾，曰色欲伤肾，曰悲泣伤肺。外此，又有气血痰食所生之病焉。此四者是六淫之渊薮，邪气所依踞者也，曰气虚（邪伤气，则气伤而虚），曰气实（初感则实），曰气郁（安按：六淫七情皆能遏郁气机），曰气复（安按：热病后血液大伤，气易复，血液难复，多变浮肿症，名曰气复），曰气急（呼吸太速，血难随之。安按：亦有邪壅气关，气逆而急者），曰血虚（安按：血不能配气则虚，有因邪伤者，有本质素偏者），曰血瘀（安按：血停经隧曰瘀），曰血涨（安按：血泛若水，贯注经络，曰涨爪。有红纹，一名血蛊），曰血溢（安按：溢泛于外也，阳络伤则血外溢，阴络伤则血内溢），曰痰结（安按：结，凝聚也。有寒气冰凝而结者，有火热炕干，烧炼而结者，有气郁而结者），曰痰核（有形之核生于皮内，推之移，按之酸者是也），曰痰饮（安按：痰有风寒燥湿火之分，饮者水也，痰饮者，稀痰如水也。有寒饮，有湿饮，有风饮，有热饮，有热燥极反泽之假饮），曰痰气流注（安按：流注者，痰气流于腠理膜内也，为肿痛，溃则难敛，亦有阴阳虚实之分焉。红痰属阳属实，白痰属阴属虚，其实皆阴邪也），曰痰痹（痹者，痹于四肢经络之外也。痰气痹痛，肌肉不仁，四肢胁肋常见之症也），曰痰阻（阻者，阻于脏腑之内也。如痰阻肺络，喉中拽锯声），曰痰厥（安按：痰火蒙蔽清明则厥），曰食积（安按：胃阳虚则不能腐食，或胃阴虚不能运食），曰食痞（安按：非谓食水谷而为痞，乃指幼孩食黄土、纸、布、砖瓦之类，最难消化，多成痞块），曰生冷伤脾（安按：脾土喜燥，最恶生冷之物），曰食腐浊不消（安按：腐浊者食化也，不消者不降也，有因肺气不开，有因胃气不降也），曰宿粪结滞（安按：粪在腹中，如舟在水中，须水液以载之，风气以运之。今曰结滞，其为无津液，或气郁可知矣），曰食复（安按：热病后重食助邪化热，湿病后重食阻遏气化，咸能复病）。此以上皆气血痰食所生病之名也。有兼六淫外感而生者，有口腹起居不慎、七情不适而生者，当因名分别求治焉。其余又有以脏腑经络命名者，如胃寒、胃热、肝风、心悸、脾虚、膀胱气闭、转胞、肺胀等类，皆以所受病之脏腑命名也；如阳明热结、厥阴伏暑等类，是以经络命名也，如此等命名取义，欲人知病所犯脏腑经络，分别用药引经，无张冠李戴也。其他如疟疾之名，则很病之总称也，以其至其日时而即病也，门类甚多。有六淫气血痰食之别，当分别求治焉。如痢疾则滞之下总名也，亦必如上，分别治之。推而广之，如发热、恶寒、呕吐、吐血、泄泻、遗精、怔忡、谵语、自汗、烦热、发狂、战栗、昏迷、抽搐、瘛疭、角弓反张、腹痛、疝瘕等类，皆非病之真名，实一病中之证候名也。以证候之浅深，知病邪之轻重耳。皆不可因名求治者也，必求其病之所以致有此证候之理，而后有治法焉。即《伤寒》《金匮》有阴阳易、百合、狐惑等名，亦诸邪皆有之证，不独伤寒为然也。亦当分别因何症之后传变而犯此症以治之也，使泥于古方投之不效，将如之何哉？亦必因症变化，别求方法以救之矣。若外症之名，惟曰痈、曰疽、曰石疽、曰脱营、曰病移、曰疔、曰疮、曰疖而已，此可以名求治者也。其余有以穴道部位名者，欲人知分别用药引经也。有以形像名者，如杨梅疮、蛇头疔、鱼口等名是也，此不过状其形症而已，至于治法则虚实互异，阴阳不同，湿火迥别，《外科》《金鉴》《正宗》亦皆详言之，特未尽其旨耳。兼考本论后疔疮、痈疽诸辨症法自得之矣。故欲后学了然无疑，点清眉目，必以正名为先，名正而法亦随之正矣。慎勿为古人伪名、像形之名、总称之名、证候之名所惑也。

疼痛辨  ***************************
近世医者遇疼痛之症，莫不以通则不痛、痛则不通二句定案，所用之药无非芳香辛通，破血行气之品，岂知痛有虚实之别乎？实痛由于气血凝滞，痛当拒按；虚痛由于气血不足，痛当喜按。此理在稍有学问者莫不知之然，其中犹有一至理焉，予亲历数症而得之者也。以痛生于血气，有血瘀、气虚、气不足以行血者，痛喜轻按，重按之则痛甚，必待推揉之而后减。法当补气以行血，其脉必举之不足、按之弦滑而长兼牢者也。有血虚、气郁、血不足以配气，痛喜重按，轻按之毫不减痛，当补血配气，其脉必芤涩而大，按之若按破芦管状者是也。更有六淫所生之痛，治六淫即治痛也。惟虚热之痛最易惑人，但补虚则痛甚拒按，但清热则痛甚喜按，必清补兼施方可，清补之中有偏胜亦如是。变法当随症变化，加补加清，平而后已。凡六淫之痛，皆有虚痛实痛之别，虚者正虚，实者邪实，治邪则正虚，补虚则邪实，故痛之喜按拒按不能不因药而变也。正虚则邪陷，扶正即所以捍邪，使邪得以外解也。即用治邪之药亦必正气助力，而后邪乃外解也，非徒恃攻邪之药可以祛邪也。倘正气不能捍邪，虽用攻邪之药，邪不解而正反伤矣。如用兵剿匪，军粮不足，兵必变而为匪矣。正气者兵粮也，善用兵者必先屯粮。善治邪者，必先养正。其有邪实正虚之症，不去邪，正不得复，不养正，邪不能解，妙在去邪不伤正，扶正不助邪，斯得法矣。
外症之痛，未溃脓为实痛，既溃脓仍痛，为虚痛，人皆知之，殊不知亦有未溃脓，正气不胜毒气之虚痛，亦有既溃脓，毒气仍实之实痛者，不可不知。
马队营总延寿民肺俞穴生红饼，其大如顺治钱，其色鲜红如洋红棉胭脂，有白头在中，痛彻骨，觉衣裳压之，若不胜其重，不能得脓。予曰：肺气虚也，因以独参汤进伊服，党参至八钱，一剂独用，一服痛减，三服得脓，服至收敛方已，并未用别方。

诸痛论  ***************************
古人谓通则不痛，痛则不通，盖为实痛而言。若执此以治诸痛，则谬矣。今将余历治诸痛而得效者，为业医者备陈之。夫痛亦各病中之一证也，必详其所因而后治之，始无差谬也。痛之名目不一，有少腹痛、胁肋痛、脐痛、大腹痛、胸脘痛、膈上痛、天府痛、头角痛、巅顶痛、眉棱痛、太阳痛、颊车痛、咽喉痛、项脊痛、肩胛痛、腰背痛、髀骨痛、肘臂痛、手腕痛、腿足痛、周身筋骨痛、痞块痛、走窜痛、流注痛、疔疮痛、痈疽痛、足跟痛、溺管痛、疝气痛，此以上皆痛之名也，而非痛之因也。若问其痛所因，总纲则有虚有实，有半虚半实，有阴虚阳实，有阳虚阴实，有阴阳皆虚。有阴阳两实。阴属血分，阳属气分。气血何以有虚实？当辨其外感六淫是何邪所伤？内伤七情是何脏受病？更有不内不外，乃人事之乖者，如跌打震动、刀伤失血等类，此所以致痛之因也。辨之之法，全在切按二字详细工夫。内症之因于六淫者，如寒从上受，发为太阳表症，则头项痛，太阳痛，头痛如劈，脉浮紧，无汗，表散之则愈。寒从中受，发为胸脘胁肋痛、吐水，甚引背痛，脉弦迟而紧，痛绵绵不已，无止息无松紧，喜热手按摩者，温中散寒则愈。寒从下受，传入三阴，发为脐腹疝瘕痛，甚则如奔豚上逆，痛有定所，痛若筋牵引，无止息无松紧，爪甲青白，甚则厥逆、肢冷，喜热熨者，急温足三阴则愈。阳明燥金胜气兼寒化者，其症相若。燥金本气之痛，症相似但脉象弦涩而短，善伤血分，血虚人易患此，法当温润。有燥结者，当温润以下之，若将化火，其脉兼数，当平润以和之。风痛者，善走窜，痛无定所，血虚人多患此，其脉浮大而缓，按之芤，此肝血亏虚，经络隧道空匮，血不配气，气行太速之故。古人以内风名之，脉不甚芤者，养血祛风；芤甚者，当填补血液。湿邪流注而为痹痛，多手足四肢症，当宣气化湿以胜湿邪。若郁于内而为脐腹胁肋痛者，痛有止息有松紧，绵绵难愈，多太阴脾症，其脉缓，法当宣燥调气。化暑热之兼湿者，当先从湿治化热，而后从热治之。热症头痛如裂，胸膈痛如夹，胁肋痛如胀，脐腹痛如吹，爪甲红紫，痛有止息松紧，其脉数，法当清热。若夫七情狂喜大笑，心脉震动，火气赫曦，血散四旁，当胸而痛，其脉洪数，法当酸敛。大怒伤肝，木气奋游，血液妄行，经络震痛，其脉弦劲，按之芤，法宜甘酸以缓之，微辛以和之。哀郁伤肺，气机阻滞，胸膈隐痛，其脉结涩，法当宣畅气机。小郁者，芳香宣达。大郁者，则中气受伤，法当寓宣于补。思郁伤脾，木气遏郁，脾气不舒，胁肋脐上隐痛，饮食不甘，其脉结而涩，往来不利，见于右关，左关弦细，法当芳香醒脾，甘酸柔肝。恐惧伤肾，腰髀虚痛喜按，法当甘咸补肾。色欲失精，劳心失血，血液枯槁，经隧空痛喜按，始则腰脊，继则项背，甚则随处皆空痛而喜按，当用血肉有情填补精血。盖虚则喜按，实则拒按。气虚轻按不痛，血瘀重按则痛，揉之痛减。气实血虚轻按痛，重按不痛，久按之乃快。更有虚极反实，发为伪癥瘕者，喜按；发为石疽脱营者，亦拒按也。其脉弦劲无和滑之象，按之则芤。外症之红肿高大者，起尖顶必焮痛，脉必数而有力，阳毒也，必清解消散之。胀痛者，浓汗已成，中顶必软，可溃之，去腐生新。已溃而反痛增者，虚也，脉必虚芤或散，当补之。漫肿无头、不起尖顶、日痛轻夜痛重者，半阴半阳，当用回阳法，使归于阳而后泄之、溃之、提之、托之。皮色不变、塌肿无头、痛而兼酸，全阴也，始终以回阳法治之。已溃而平、烂蔓延、紫晕红开、痛不胜衣、虽薄绢衣压之觉有多重者，虚甚也，急宜峻补气血。跌打不破者，多血瘀气滞，当行和。刀伤失血者，气血两虚，当平补。其色证形象，即虚实二痛之师鉴也。天府穴痛、足跟痛，肺痈、肺痿二候也，亦当察其所因而治之；疝症属肝，有气疝、血疝，有虚实六淫之别、七情之分，亦如上法以辨之；溺管痛，有虚实，当通利，当滋补，亦如上法以辨之。兹不赘述。

虚痨真伪辨  ***************************
世人以痨瘵之症为必死者，多死于庸医之手也。遂致因噎废食，坐而毙，相习成风，良可慨矣！而医家见此症亦推辞不治，或见勉强之则必曰：另请高明斟酌，以为谢过塞责地步。嗟呼！操活人之术者，安可不求其生乎？使求其生而不得，然后彼死于病，而不死于我也。余少时，凡遇人不敢治之症莫不勉强以求其生，苦索深思，务必欲于无治之中得一治，法投之间有一二不效者，必深以为己责，抑用药未尽善欤？抑辨症未确的欤？抑病人服药未如法欤？必求得其法而后已。念年以来，声名虽因之不振，学问则因此而增，知虚痨之症除古人所论五痨七伤，而犹有似痨非痨者几种存焉，故虚痨真伪不可不请求分别以施治也。兹为后学敬告之，古人所论五痨者，五脏自生之症，五脏中有一脏败坏也，故有心痨（计会掭持竭尽心血）、肝痨（郁怒伤肝耗血）、脾痨（思虑歌读，饮食伤脾）、肺痨（咳嗽多言，喘促多痰）、肾痨（房事失精，恐惧伤肾），五痨之目焉；七伤者，七情所伤也，仍不外五志五脏之治法也。痨病之所以难治者，因七情而伤其无形之元气。元气无补法，医道所不能到者也。如有此能便是回天妙手，天地是我做矣。若无形之元气未受大伤，仅伤有形之精血，虽曰七情之病较难于六淫，然余尚可设法以救之，法载七情篇中。然此五痨七伤真痨，其不兼六淫者，皆五脏自生之病，其来势也缓，其成功也徐，非半年一年之久，不致有性命之危。苟初起之时，遇明医治之便不致增重矣。若似痨非痨，有兼夹六淫伏邪者，或本非痨病，实因六淫伏邪为病，状似虚痨者，其病反速于真痨。俗传百日痨病大约皆似痨非痨者也，有伏淫似痨者，有伏暑似痨、伏热似痨者，有痰饮喘咳似痨者，有疟疾久而不愈似痨者，有伏风在内咳嗽似痨者，有伏燥伤阴似痨者，兹将真痨伪痨案验列后。
余未冠时，家严每戒余不得妄治人病。而余每见有待毙之症，辄技痒多事，偶有效者，辄相传就余诊。一日，有患噎膈老妇复诊，偕一少妇来。少妇颜色鲜媚动人，并无脂粉，老妇诊后少妇戏谓余曰：先生看我有病否？余诊得两关细弱，因谓曰：肝脾两虚，痨将成矣。午后至夜半当寒热，五更汗出，心悸，心窝如凉水，饮食不香，天癸愆期久矣。少妇惊曰：先生何以如见乎？予家寒无力医治，先生虽洞见病情，奈我连药资难得，惟待毙而已。余劝之曰：煎剂多费尔用不起，以余观之有二百文即可愈矣。少妇曰：何太容易？何太便宜？余曰：请试之便知不谬。少妇喜请赐方，余以二丸各四两与之。早服六君子丸三钱，淡姜汤下；晚服六味地黄丸三钱，淡盐汤下。药尽病痊。
逾年，少妇又偕一中年妇来诊，余见中妇脉两关弦长而迟缓，左寸芤涩，舌白滑，两颧微红，咳，余曰：痰饮停于中宫，隔断心肾不能交媾，夜间咳甚，所吐皆白沫，寒热，大汗如水，传尸痨成矣。头上当有红发三根，取下焙灰服之。因用六君子加黄连、官桂、桃仁、明雄少许与之服下，夜间得寐，次日早起作呕，吐出痨虫一，长二三寸，红绿花色。又来复诊，遂去桃仁、明雄，命服二剂后，用六君子丸收功。后来谢曰：子家六口病此而死，惟予一人赖先生独生，恨不早遇也。一同学生员李，苦读用功，家计亦绌，心肝血耗，至暮夜骨蒸，天明盗汗，予见脉芤涩而弱，因用猪腰子汤加忘忧草煨食，每夜五更时嚼龙眼肉二五枚，随津细咽之，半月愈。
一邵姓，肾虚成痨，咳嗽失音，坐必曲身而后能寝，且痰甚多，诸医药以化痰补脾补肺滋水之品皆不应。余偶过访，见其面色鲜洁，黄白无滞色，虽形消骨立，尚可救治，请脉则芤字一字而已，因劝之曰：药不可服，痰不可化，愈化愈多，脾不可健，愈健脾死愈速也。经曰：精不足者补之以味，凡有气之药闻之即吐矣。宜不服药，以留胃中未亡之阴为能饮食地步，但食猪腰子汤、生鸡子黄盐水海参汤与猪肤汤，或羊肉汤、羊肾汤间日配搭用之，自可活命。若再用药肆中物必不可救矣。邵从余言，服食半月已能行走上街买物矣。后忽耳某明医名，从其弟数十里同往就医，数日回家不起，不可救矣。以上真五劳也。
伪劳。一乡人，午后发热，状似阴虚劳瘵状，余诊其脉缓，曰：伏湿，似劳非劳也。藿香正气散加滑石，三剂愈。
艾竹楼嫂，日晡寒热，胸闷腹胀，天癸不调，四肢倦怠，腰痛。王锡仁治之十余日不解，后告其邻曰：艾嫂劳瘵已成，嘱不必治矣。艾嫂闻之，请竹楼哀哭托孤，以为必死。竹楼笑曰：焉得有如此速死之劳病，此症刘吉人治之如反手耳。因请余治之。余诊其脉两尺长大，两关虽细弱而涩，而右关重按之有力，余曰：伏暑结于阳明也。以青蒿鳖甲加蒌、贝，与之二三剂，加调味承气法微下之，七剂而愈。
朱霞村外室，湘产也，偶感风咳嗽，润医不知湘江地土，犯柔润之弊，遂加剧，每日吐白沫一二盂。霞村遇余于途，沽饮后因曰：敝室劳病已成，万难全活，昨卜吉凶，需路遇良医方可救之。见余执《扁鹊心书》，喜曰：吉翁用心此道，敝室救星也。因同至其家，见其卧蚕浮肿，久卧床席，脉则双弦迟缓，舌润白，余曰：水饮、寒痰凝结中宫，卧必咳喘较甚矣。因以苍、朴、桂、附、苓、术大剂与之，一剂较愈一剂，五七日能起床矣。后水去，脉芤，血虚象见，加甘温补血，如桂元肉、鹿角胶、阿胶等类，实土补血收功。

辨浮肿鼓胀  ***************************
古法所载，如脾虚湿肿、肺虚气肿、血瘀成胀、水溢为肿、风入腠理、头面痒肿、大风疠疾、周身浮肿外，仍有温热之气复为肿，鞠通已载于《杂说》矣。又有一种未经古人言及者，则阳明伏热传变为浮肿是也。夫肿胀亦一症之形也，见肿胀者当求其致肿致胀之因，而分别治之。无奈近世医者皆认为脾虚湿肿，张冠李戴，妄为施治，能勿夭乎？兹将各样浮肿鼓胀之诊治分别之法，细详于后。
湿肿由于脾虚。脾阳不旺，不能消有形之水液，湿气泛滥，弥漫中宫。必先食不香，饮入辄胀，四肢倦怠。脾土濡润胀大，土濡不能克水，不能作堤岸之功，而肿势成矣。及其肿也，势亦缓缓而增，不甚骤急也。其人面色黄暗，肿处色亦黄暗不鲜洁，始则不甚光亮，继则肿极，方见微有光亮，其脉缓无力鼓指，其爪甲甚不红，其舌质淡，其唇之四白微浮，不起棱角。治宜培土，宣气化，调水道。
气肿，肺病也，先喘后肿。由于肺之燥金本气不足，燥不胜湿，肺之津液痰涎有余，涨满肺络，肺气不安，格于外而为肿也。其人面色浮白，显于黄暗之上，额上白如浮粉，目下微浮，脉气口缓大如散而不聚，不能鼓指，治宜培土生金，复其燥金之本气。
血瘀致肿胀大腹者，乃二阳之病发心脾，不得隐曲，女子不月，冲任不通，月事不来，瘀血塞其道路，寒热作于日晡，多梦怪诞。视其因寒、因郁、因热分别之。寒瘀，人人能治，以通血脉之药多温也。古有陈法，兹不复述。热瘀之理人鲜知之，以热伤血络，血中稀汁明汁干耗，久则为火热，炼干如血余炭热。昧者不知此理，仍用温通之法以益其火热，乌不自焚乎！法当从鞠通加减桃仁承气法加增液之品，使耗干者复化为稀，稀而后能通行也。郁者，气郁不能统有形之血液以行也，然气郁久多化火热，症每多热。因郁所化非真热，不可清也，脉必浮涩，但解郁舒气，气行血亦随行矣。
水溢致成肿胀者，《金匮》有风水、皮水、黄汗、停饮，治法具在，学者可于《金匮心典》中求之。古人有阴水阳水之别。阴水者，阳气已虚，坎中真火不足，阴寒之水充溢皮肤，形症较实者，尚可用温下之法；虚甚者，先建补真阳，待脉气稍旺，再温下之，以散其流，后用补火生土，以收全功。
阳水者，在腑之病也。阳气仅受遏郁，未受大伤，阳郁而化热，淫热之水充溢于皮肤之间，如《金匮》葶苈泻肺，《外台》茯苓饮，甘遂、芫花、大戟之属，下之可也。余更以《内经》水热者刺其络之旨，用针浅刺其委中、承山、阴陵泉、三阳交，以分消之。诸水之脉弦长，沉则滑利，浮则不能鼓指，或缓、或迟、或数，无定也。水热兼数，湿水则缓，寒水则迟，水液有余则滑利。以上之症其势缓，不若以下之症其肿速也。风入腠理，头面先痒，其肿甚，一日可遍身皆肿，其皮色不变，脉浮缓大，而风热则数。大风疠疾周身浮肿，每逢骨节其肿较甚，眉脱，筋骨酸痛，渐至手足不仁。诊治法详于伏风条下。
温热气复之肿，由温热病后阴液大伤，余热未尽，阴液未能来复，阳气先复，无阴以敛之故，气暂浮居于外而为肿也。如人遭兵燹之后，夫先回家，妻尚未归，夫必寄食于外，待妻回，自一室安居矣。治之之法，惟补阴以配气，补肾以纳气，其肿自消矣。
案：张西园长子时疹之后，鼻流黄水，一二日间周身浮肿，其势甚急。柳幼安诊之曰：绝非湿热，然不知所以致肿之理，吾不能立方也，敢辞。后遇二医误作湿热，治以淡渗法，小便遂不通矣。延余入见，其夏月裸衣坐床上，浑若玉人，其周身皮色鲜洁，如羊脂玉中孩儿面色，一望而知其为气复矣。诊其脉芤大涩数，舌赤少苔，用生脉增液合法，加猪肉肾汤。西园以为创见疑，余曰：但服余药，明日小便通是余第一功也。次日将鞠通先生书与看，始信。服七剂而消。阳明伏热传变浮肿，详伏热条下。
案：张西园族人先是阳明伏热化疟后发疮，乃假愈内伏，遂腿足浮肿、腹大、囊阴皆肿、呕不纳水谷，诸医皆以湿水，治之更剧。余诊其脉，状似促而涩，两尺虚火而长，静中有动似虾游，以增液承气下阳明之热结，一剂呕止、疮见点，再下大消。

虚极反实生伪癥瘕与石疽辨  ***************************
经云：虚极反实，阳极似阴，燥极反泽。皆有至理存焉。阳极燥极之症前已言之，惟虚极反实症，古书不多见也。除燥热伤耗胃阴、胸中反觉痞闷是常有之症外，仍有血虚已极，气独走注下元，少腹、胁肋等处反见硬块，疼痛喜按，类似癥瘕痞块实症，而非癥瘕痞块者，病家以为痞块，医者亦以痞块攻之，误杀者多矣。又有坚硬如石包在皮肉之内者，按之移者为硬核，推之不移者为石疽，此皆气血两虚，死气发也，全赖温和补气补血，方有转硬为和、消患无形之望。否则溃敛无日矣，可慎哉（石疽之症渍则难愈，因其气血两虚，不能化脓，多出腐渣、饭末、硬石、枯骨之形，动辄崩塌如地陷。然不可以外症法治，但温养生化其气血可耳）！
一刘姓女痨瘵将危，忽生一硬块在少腹关元穴。以予善针灸，攻痞有奇功，延予治之。予诊其脉芤弦相合，无和缓，气咳甚，夜热，痛处喜人用手按之，刻不可离。予曰：虚极反实，伪癥瘕假痞块也，宜补之则消。刘不信，固请针灸，予开导再三，始服。予论以为闻所未闻，予用甘酸温和两补气血法加猪腰子汤、鸡子稀黄，一剂痛止，三剂软化，七剂消，内症亦大效。后以环跳穴生石疽，刘用大红袍药敷之，疽未成而宗气大伤。延予，予辞曰：此症可以望救者，无形之气未受大伤耳。今麝香耗散真元，医之短者惟真元无补法耳，不可救矣。不日卒。
一向兰谷，右翼协领也，胯纹际生石疽。一名医用提脓法，以为得脓则生。其子告予，予曰：陷成矣，防有石团出，不可救矣。未旬日卒。
一予业师严，介眉、腰间生石疽，延予友王少徐治之，虽溃少，徐用温和膏外贴，用温补药内服，竟能化脓生肌收功。予自左胯纹间生一石疽，如近世五月所卖角黍状，坚硬如有三角石在皮内，服独参汤、猪腰子汤消。

气郁徒用攻散禁  ***************************
凡人敢怒而不敢言之事谓之郁。世医治郁率用攻散之品，如槟榔、枳实、青皮、郁金、乌药、香附、木香等类，非不暂解，终无愈期。盖以此等药治郁，如以石投水，非不暂开，石下复合，再以石投之，旋开旋合，而水亦因飞溅之多折耗多矣。气犹水也，易耗而难生长者也，岂可屡胜攻散之药乎？予观郁症初起者，气结而不通畅，尚可稍用芳香借舒阳气。其郁之久者，非特气虚，且阴血因之暗耗矣。故气郁之初症，脉象浮涩沉滑，久症脉则浮沉皆涩矣。温散太过，有脉变芤虚散大者矣。攻散降气太过，有脉无力鼓指、若有若无者矣。夫郁本于七情，人之阳气不能舒畅耳。有兼感六淫者，有不兼六淫者。不兼六淫治之较易，若兼六淫治之较难，全在医者明白寓攻于补、寓补于攻，调治得宜耳。治不得法，耗伤气血，病中生病，更难支持矣。兹将治验列案于下。
一杨姓妇，久郁成瘕，医攻散之，久而不愈，痛更甚。予诊其脉，细涩若无，因用独参汤，潞党五钱一味主之，服三剂安。
一予姨母之婶，因久郁患胃气痛，呕吐不纳，医治无功，因往孟河就医，回以方示予，予曰：无功效，明春木旺恐大发作。次年正月杪病发，诸医束手，复延予。时已大痛七日，不食不寐矣。予诊其脉芤虚弦，因谓之曰：气郁血虚，血不配气，经隧空疼延胸引背，非补血配气不可，勿徒怪气郁也。因用温和补血甘酸并用法加鸡子稀黄。一剂安，又用膏四五料，竟不复发。
一予姨母因与伊子怒，郁甚而无如之何。翌日至予家以冀散闷，予见其口吐粉红沫，因问之，姨曰：昨因作气后即如此，且口中自觉败鸡肝臭味甚重。予请诊脉，左关若绝若续，予曰：肝已伤矣，速回服药。因与真阿胶五钱属配（生炒）蒲黄各四分，分煎，化胶顿服。次日觉左肢一边大痛不止，延予，予曰：郁气发，欲通而不能通之候也。因仍用昨日方，外以黄芪、全归、红枣各二两煎浓洗熨，渣敷，次日效。

初下便用生军禁  ***************************
下法始于仲景，试看伤寒入阳明化燥用承气篇中，大黄之下有注明酒炒者，有注明酒浸者，有注明是酒洗者，岂无分别取义乎？夫大黄，将军药也，医之用大黄如国家之将将，全赖用之得当，驾驭有法耳。故善用将军药，为医家第一能事。考本草大黄条下，称其有冲墙捣壁之功，走而不守，由胃中直走，下达肛门，能逐无形之热同有形之粪而出。本草又称为黄良，以其无毒也。又曰：得酒良。今之庸医，畏之如虎如毒而不敢轻用，以不善于用将之过也。近世时医，见识不广，读书不多，知其然而不求其所以然，故偶尔知用承气法，而不知承气命名之义，竟昧昧然用之，误杀者多，旁观者遂相习成风，因咽废食，竟视大黄为毒药矣。予为后学正告之：大黄入阳明药也，入胃与大肠；酒制之则下力缓，可在胃与小肠稍为停留，而后方入大肠也，能降无形之火热，非攻有形不化之积滞者也。凡温热之初感在肺，不解传阳明，胃之上脘作结胸痞闷，神糊谵语者，此时之热邪犹在肺之上膈。若仅用蒌、贝下法又恐势缓，有病重药轻之弊；若竟用承气又有太过之虞，法当用蒌、贝微加酒炒大黄以佐之，则以一剂而解。若大黄不用酒炒酒浸，生用之，必有遗热在上不解之弊。兹将予以历验之案，述为后学之戒。
一祝姓名家仪，住鲇鱼套四圩中，向曾在予家茶业学徒。丙戌岁感暑热，子诊视后劝其在店服药易愈，奈祝归心似箭，竟自擅回。途中烈日曝背半天，受暑热更重，归服予方嫌轻不解。遂延圩中潘医诊治，老潘以正气散法投之。翌日炕热神糊，复改延其子小潘诊治。小潘见其结胸痞闷、舌如芒刺，急下之，数剂不解，大便已下黑垢半桶矣，而谵语如故也。又下之，至小便不通，欲便则厥逆汗出，小潘仍以五苓、八正等方求通之，势更危。延予下圩，予至时已二更，见其脉虚芤而涩，手足下颏皆冷，惟额上胸间微热，予曰：势急矣，脱在一二时耳。急用银花一两，白芍、麦冬各五钱，生甘草稍三钱，阿胶三钱，姜一小片，枣三枚。煎服后小便通，厥冷回，神志清楚，家人皆喜。次早，予复诊其脉，两尺关仍虚芤，两寸已有数象，戒曰：勿喜，尚有恐吓在后，今日仍服昨方去姜、枣，明日当复炕热谵语，今留一法在此，予回矣。留方，案曰：津液元气稍复，遗热在上膈者，如仍作谵语炕热，法用去姜、枣之方加制军一钱，再以钱大一片口含之，随津咽汁以搜至高之热使下尽，则可调理善后矣。后果如予言复下黑垢半盆，方神清热退。

滋阴徒用甘寒草木之品禁  ***************************
阴者，凡人之肾水、五液、津吐、痰涎、精血等，流动有形稀汁之总名也。凡人身内流动有形稀汁亏乏，名曰阴虚。此滋阴法不可不讲也。如热症起之轻者，仅耗其无形之阴气，而不能骤伤其有形之阴质。若热邪久羁，伤及有形之质，始则内肾水亏，肺经精液干耗，口乏涎吐，继则胃汁上溢，胃中之汁反少，末后则骨髓干槁，真精亦耗。脏精既耗，反吸身中经络之血，而血亦耗，此热邪伤阴先后轻重之分也。此外又有燥气伤人，先耗肺液，继耗胃汁肝血，终及肾水真精。若风亦能先耗肝血，继及胃汁，终及肾水真精。寒邪伤人，营血先耗，五液敛少，如寒暑表水银缩下状。暑邪伤人，先使人血液泛涨，如寒暑表水银之升，继则炼升丹，水银上溢，锅底反干。湿气先伤人之阳气，阳气伤不能通调水道，如水道下流淤塞，上流泛溢，必为水灾；一旦水退，干旱从之，亦能使人真阴不生长，而耗及阴液。经曰：湿伤肉。肉何物乎？即脾胃之阴汁贯注皮内腠理耳。此皆六淫伤人之阴自然之理也。然滋阴者，当先辨其水亏、液亏、汁亏、精亏、血亏及无形之阴气亏，分别治之补之矣。乃近时医生，率以甘寒滋润，如冬、地之属草木之品以滋阴，在热伤肾水之症，未尝无效。若大肉削脱、大骨枯槁、大热伤及精血、腹中脂膏有限者，何能起死回生乎？因病久伤阴，阳气亦必带累，如妻病甚夫亦忧劳不安，斯时若仅用甘寒草木之脂膏汁水以填补失丧之精血，少用无济于事，多用阳气不足以消化煎炼而化为血液。若用之太骤，大剂甘寒药汁存留胃中，有反伤中阳之弊。予于精血亏乏脂膏不足之症，改用物类血肉有形之脂膏，以填补人之失丧之脂膏，同类相济，像形补形，较草木之汁水事半功倍，且无需阳气煎炼即可复其本元。以告后学，多一法门变化耳。
肾水不足精耗者，猪腰子汤，取以水中之水补水也，无伤阳之弊。
精血脂膏胃汁大耗者，用猪肤汤，去白粉、白蜜单用猪皮。遇肌肤甲错大肉脱者，以此汤缓缓沃之。
血虚者以鸡子稀黄补之，煮干则有损无益，稍老则其功减。
胃汁肺液虚甚者，生鸡子温水浸去冷气，生吞之。以上之法，皆以近时无好阿胶用，代阿胶法也。
血虚气亦虚者，连皮羊肉汤补之。
肝虚者，鸡肝汤，心虚者，亦可用。
若仅热伤阴，龟板汤补之。
前祝家仪，神清热退后，仍延潘医调理善后，潘遵温病法，率以甘寒滋阴之品大剂投之。越七八日，复急请予下圩。予至圩，诊其脉象弦细，往来滑利而缓，惟两寸稍大，症现大渴欲热饮，饮不解渴，腹胀胸冷，身体软弱，头汗出，舌反赤无苔，予曰：是必滋阴太骤，甘寒柔腻有汁之药水停结中宫，中阳困惫，不能通调水道而化生津液，故脉滑、舌干、时求热饮也。若投以辛温，又恐余热复炽，思维至再，惟有用甘辛淡渗法，以甘辛和阳，淡渗消饮，小其制，遂用制半夏一钱，云茯苓五钱，生苡仁三钱，秫米一钱，姜一片，枣二枚与之。服一剂解。因思调理善后不善，尚生枝节，而彼素贫寒，又非可常费舆金者，虽合膏滋补亦难为力，余因留善后之策，属用猪腰子汤、乌龟汤间服。十日后，又以大便难告于予求方。予以猪肤羹、生鸡子与之。七日后，又来告予曰：大便如常，一切皆好，惟腿足腰间力不能坐立。予以独用金毛狗脊汤舆之。一月后壮健如常，到店矣。

温下寒下润下攻下不可混用禁  ***************************
俗尚日偷甫读《汤头歌》便思行道者，多矣。子和汗、吐、下三大法，皆医家选锋治真病者也，用之当否，吉凶立见。汗吐之法不多，兹不另议。惟下法门类极多，古方甚夥，其大纲有温下、寒下、润下、攻下四者之别。温下，如古法天台乌药散加巴霜，以下寒燥之结者也。脉必短小紧涩有力，方可用之。来复丹，以下寒湿凝结者也。脉必迟缓兼结者，方可用之。寒下，如调胃承气、增液承气用大黄、芒硝是也。脉也，气口大数或小数有力，方可用之。润下，如蒌仁泥、火麻仁等品，取其有油滑润以下之是也。脉兼细涩、血少阴虚便秘者，方可用之。攻下，如木香槟榔丸用槟榔、枳壳、枳实、神曲、山楂消导等品，以下饮食痰滞有形之积滞者是也。脉必气口紧甚或牢坚而滑，方可用之。此外，有寒温并用以下之者，如大小承气、大黄附子细辛汤是也。大小承气可以下伤寒已化为燥，燥化热之剂，大黄附子细辛可以下寒伤营血化燥之剂。润下法，有温润润下法，如用归身、淡苁蓉、金紫、苏子、杏仁泥等品，以下燥气伤血、血少人虚之燥结者也。五仁丸亦温润下法也。去砂仁，则为平润下法。寒润下法若增液承气减大黄，或少用大黄，以下火热伤阴、便秘人虚或热结旁流、自利多日、阴液耗损者也。攻下法有攻瘀血者，如桃仁承气是也。必右尺脉长大而数，血海瘀热，方可用之。有攻痰涎胶固者，如礞石滚痰丸、竹沥达痰丸是也。必气口脉滑大有力，方可用之。有下痰饮水液者，如《外台》茯苓饮、泄肺汤、芫花、大戟、甘遂等下阳水者是也。必脉象弦长流利而至缓者，方可用之。有用巴霜下寒饮阴水者，必脉象细长、往来流利、至迟二三至者，方可用之。再合舌症、人形虚实斟酌轻重用之，方可无失。若指下不清，目中不清，当寒用温，当润用攻，祸不旋踵矣。

谵狂症不可专认心胞火热辨  ***************************
近世医生，有因读叶氏、吴氏温热论，善治温热而得名者。其尤易名噪一时者，则莫如心胞火症，用牛黄、至宝、紫雪等症。盖此等症最恐吓病家，最易拨乱反正。此辈见识浅短，读书不多，凡遇谵狂，莫不以其得意之法治之，反将古人所论各种谵狂症忘却矣。按：《内经》有心胞火症因于暑，汗，静则多言之文，凡心胞谵语之症，其人必沉迷而阴有烦躁之象，不甚狂也，语声低，脉两寸独大数或促而有力，舌赤，尖更如火灼，方是心胞火热症之的候，方可用清心宫法。若其人狂甚，烦躁显然，言语声洪亮，但妄言妄见、所问非所答，则是阳明谵语。考谵语之症，古法以伤寒化燥结于阳明、胃中有燥屎为第一。谵语症法当下之。若误用牛黄、紫雪等，芳香太甚反伤其宗气，不胜下药，且有开门揖盗引邪入心之弊。又有热入血室、厥阴瘀热与阳明合病，亦能谵语、妄言妄见，如有鬼神凭附状。由伤寒传变者，用仲圣桃仁承气法；由温病传变者，用吴鞠通加减桃仁承气法。此外，仍有痰迷鬼祟症亦能谵语，当祛痰逐鬼者，不可不知。盖鬼祟凭附之症，无论其鬼之真与有与无，即使真有鬼祟，然鬼为阴物，使其人无痰瘀阴物阻遏阳气，鬼何由得近人身？故鬼祟附人必借痰与瘀血为渊薮，去其痰瘀，鬼亦无所附矣。孙真人《千金方》有案验、徐灵胎有案验，可查，兹不复赘。
案：予堂妹婿患阳明谵语，神志半明半昧，予曰：当调胃承气下之。其家畏大黄如虎，不听，他医用紫雪，三服不应，元气耗散，自利虚脱而死。
一友人王少徐谈及其友柳明之症曰：胸闷拒按，谵语烦躁，苔老，汗不达腰以下，脉涩小有力，类似促结，他医投犀角、至宝、紫雪不应，今延予。予谢不敏，未敢立方，请问此症倘可救否？予曰：此阳明热结症也，君明日往诊，其右脉尚有力，稍能鼓指，虽涩小，可以增液承气主之。王从予言，遂七八剂愈。
一索姓女妄言妄见，如有鬼神，骇人听闻，他医用清宫法不效，用巫亦不效，予以吴氏减加桃仁承气汤合青蒿鳖甲法，二剂痊。

咯血咳血非死症辨  ***************************
世人每以吐血为危症，而必欲勉强止之者，此犹人情，不知医者之常不足怪也。乃亦有通品医生，亦以咯血咳血为危血症中难治之症，且见有痰中带血丝、血点者，即名之曰金丝吊虾蟆，极险之症，以为必死。如此吓人，病者闻之亦恐甚，多致不救。不知此辈之言从何而来？学无根据可知矣。殊不知血症之死者，多死于勉强止血耳。不治其本，徒塞其流，非不暂遏其势，而崩溃随之，反致势不可救。故善治血者，不治其血，必求其致血出之因以治之，其效虽缓，然可保无反覆之弊。兹举一二症，为后学开拓心目。
甲申年，予友浙人陈惠尧患痰中带血症，医治多人，率用甘寒清润法。积久弊生，胁下停蓄水饮，漉漉有声，不能寝食，自知必死，株守而已。予因治朱友姜之病遇于朱家。朱因促之，出手诊脉，予曰：脉缓而弦细，阳气不足，水饮停留，法当宣燥。且许之曰：水饮可治也，痰血不必治也，予但能使君寝食如常，操作如常，而不能使君痰中无血也。陈曰：血不止命难久已，每日饮食能化血几何而可使之常出乎？予曰：男子之所重者莫贵乎精矣，好色之徒，家中内色旦旦伐之者有之，即每日一度所泄，必较君所吐者多，况有宿妓三四度者乎！白血尚如此其贱，何况君之红血乎！陈闻此，比大笑曰：吾无忧矣！因服药十余剂，寝食如常，身体精神复旧。次年出而经纪至上海输船中，遇浙人四五，内有同病者三，皆至上海就医者，见陈痰中亦有血点，惊曰：君不治乎？因固邀同至上海名医处就诊。三人得方皆服，惟陈不服。三人医三日，血止而食不能进矣，延未多日三死其二，其一速回，免作异乡之鬼。陈后十年遇予，亲告其事曰：彼三人以止血死，我独以吐血生，先生所赐也。

安胎论  ***************************
胎之不安必有所因，非漫然拘执古方即可以求安者。古安胎之方用寒、用热、用补、用泻、用涩、用通各有取义，非无故而造出此方可以安尽人之胎也。其有因跌仆殴打损伤动胎者，伤轻尚可望安，伤重万难获效；亦有因举重动高而动者，攀高则身体伸长，血管脱离儿口，重压则气不舒展，阳气压下遏郁，血难流通，此数者皆人事不慎使然也。治法惟攀高者，宜酸甘以敛之。余则宜伤科法和血舒气，使其瘀积之血得行，再生新补助以益之，则不致血竭胎蒂枯落之患矣。
有因外感六淫邪气害正，胎无好气好血以养之者，世医因辨症不清，用药错误，益邪伤胎者。遂至胎前外感六淫之症，对症之药，每以妨胎而不敢用，坐误机宜，卒至大小同亡，良可慨矣！予谓胎因热邪不安者，清热即可安胎，虽寒如大黄，用之可也。因寒不安者，散寒即可安胎，虽热如桂、附，用之可也。在辨症清楚、用药的当耳，慎无以大黄、桂、附伤胎而不用也，经曰：有故无陨。言有病则病受之，治邪尚且不足，焉有余力以伤胎乎？兹举一二症，以备后学隅反。
一刘子聪妻，孕五月，患疔毒，治愈后火毒结于阳明，漫延督脉、阴蹻脉，腿弯而不直，膝并而难开，虽欲入一指于两膝间而不可入，且身体硬直，头难转动。前医亦名士，执古法不敢下，延月余势急。予用增液调胃两承气合法，加羚羊、犀角咸寒之品，服四十余剂，膝开，后足月而生。生后又四十余剂，腿方直。
一周大云外室，孕三月，患阳明伏热内结症。予用亦两承气合咸寒法治之，至十二朝，伏热外达，症势似险，周延樊医评论子方曰：药当。病重，伏邪外出也。方甚合，宜可不必改。但大黄能下胎宜去之。周阴从其言。二三日，予讶其脉不甚流利，有欲停之势，因问得其故，予曰：保胎将军安可去乎？遂加用。至三十二剂，病痊胎安如故。

催生与下胎之不同辨  ***************************
下胎者，如胎死腹中或私胎不可使人知，二者皆但欲下之，而不必保全其胎之能生长也。若有夫之妇，孕胎足月，临盆太早，生产疑难，除试痛非正产，仍需安胎，可不必催者外，有已当正产，因有他故不能遂生，不得不借仗于药力者曰催生。虽催之使下，而生下之后，务必期保全此儿易长易育，能长大长寿无灾病也，非徒下之则已者可比。古方兔脑丸、凿枘木等方，但取捣下之义。然予观之，用此等法者，产后大人小儿多不健旺长寿，是以戒催生者不可拘执古方。凡下胎之方，更不可用。
生产本妇人常事，本无难者。试观胎生之畜类与私产之室女，可有难产者乎？其所以有难产者，除因惊觉太早，累次临盆，空费气力者外，亦有因气不足者（如船在江河中无风以送之也），亦有因血液虚者（如船在河中，潮小无水，不足以载舟，徒费推移之力，不能行也。当补血液），亦有因气郁已久、气逆而不能降者（胎前家中多拂意，有肝气郁抑已久。如船在江河中，虽有风，奈非顺风，不能行也。当解郁顺气），亦有因肝肾素虚、阴虚不足以化生者（老阴不足，则无以生化。当培肝肾之阴），亦有因外感六淫、邪气缚正而不生者（感热则血耗干不能运动）　（感寒燥则血凝结阳气不能运行）（感风则本气上逆营卫不和，血因风耗）　（感湿则中气困乏，阳气不运，脾不统血，不能运行），亦有因七情五志所伤不能生者（悲则气结不能运血）（恐则肾伤，肾阴不足，不能生化）（思则脾气郁，不能统血）　（怒则气逆，肝木横张肺失肃清下降）　（喜甚则肺气涣散，亦不能降）　（惊则气上越，散而不聚，乱而不顺）。
以上有一，皆足以妨碍正产之势，故不能速生。此催生法不可不讲也，谨将旧案有效者列下。
催生通用外贴膏（龟板、蛇蜕）入麻油炸枯后，去渣入龟板胶，收摊贴少腹。如无此膏，仓卒用龟胶化贴亦可。本古方龟壳散化出，取补老阴，阴足则能生化之义。如惊觉太早，用之亦可安胎。
一妇因惊觉太早，予诊其脉未离，经水未下，贴此膏腹痛止，过三日方生。
一苏姓妇难产，周时不下。予诊其脉芤虚，已过鱼际、劳宫，中指节两旁动甚，予曰：血不足以运胎也。用阿胶杭芍生甘草汤，外贴催生膏，越戌至辰，六时而生一子。
一胡姓妇难产，二日不下。予诊其脉细如游丝，不能鼓指，用四君子汤，越六时生。
一刘姓妇难产，三日不下。余见其面青、舌赤、寒战，脉大无伦。用龟板（一两）、生甘草（三钱）服下，痛止安眠不战，越七时而生。
一卜姓妇产，二日不下，气喘急、舌黄赤、脉大数、口渴，余曰：大热血干，气逆不降。用清降法，羚羊、石膏、冬、地，少加大黄，以降之，服下，逾时即生。
一妇产二日不下，脉弦涩如循刀，按之微滑利。余曰：此气郁也。用香附芎归汤服下，越三时生。
一妇产三日不下，又当冬令，面青、脉紧甚、逼指有力，余曰：寒邪缚阳气也。用苏梗防风辛散解表之剂，服下，一时得微汗，三时生。

胞衣不下不必惊慌论  ***************************
稳婆无识，每见胞衣不下，故作惊慌者，但须镇定，勿为所惑。俗有用自己发入口作恶心取下者，其法亦效。然有沥浆生者，因下血水过多，胞衣干涸，滞于腹内者，需用补血生其血液，方能达下。法宜于增液四物汤，酌虚实寒热、脉象，择而用之，并无因胞衣不下上走至心者，医家勿为邪说所愚可也。
亦有反胞而生者。因胞已仰承在腹内，胞中满注瘀血不下者，但须稳婆用手伸入，以一指顶胞底，则胞内瘀血得溢于外，亦可下矣。

产后论  ***************************
古人论：产前多实热、产后多虚寒，世俗遂因之。新产后必食红糖粥汤、胡椒汤、蕲艾汤、生化汤等类牢不可破，习俗相沿，永定为例。即寻常庸医，亦只知以芎归四物汤、佛手散、乌金丸、生化汤温和之剂调理产后诸症。间有产后虚热、瘀热、温热等，需用甘寒辛凉之剂者，无不群相讪谤，以为不可。殊不知古人立言下一多字者，亦不过虚寒症多于虚热实热耳，非谓必无热症也。若产前岂无一二伤寒、虚寒需用温者乎？产后岂无一二虚热、实热用寒者乎？岂可胶柱鼓瑟拘执一偏之见乎？学者但须照脉、舌、症合参断病，宜寒则寒之，宜温则温之，宜补则补之，宜通则通之，全在指下清楚，目下清楚，务在得其病根，不致张冠李戴耳。兹将产后破格用药治愈之案列后，以告后学，知所变通焉。
一郑姓女，因夫妻相打，动胎下血，延余安胎不遇。次日余往，其夫曰：昨日请君不至，因抄《达生编》中安胎方服下，何反比催生散更速乎？余见其脉洪数，鼓指有力，按之力更甚，因谓其夫曰：方中殆用归、芎、续断等品，现在热血已干滞腹中矣。宜戒俗用通套艾、椒、红糖之品，下咽恐难挽回，过七日自见热症大作矣。过七日延余，诊脉更数，至七八至，炕热气喘，有汗不退热，腹中时痛时止，口渴，余曰：气血两燔，今西瓜上市，可用西瓜自然汁缓缓沃之，需服七八日再议。其夫不敢信，门外门内邻医闻之吐舌。幸病人自主索西瓜甚急，因与之。一抔稍安。后其夫胆渐大，遂日以西瓜汁三次，当三餐。七八日周身出红痱，数次始变白痱，白痱出，腹觉胀痛。又延余，余用吴氏加减桃仁承气汤，一剂大寒热，二剂经行，其病如失。
按：此症与古产后黄芪汤血虚症相似，惟脉有根无根之别耳。此症全在脉按之愈数愈有力定案，若按之虚空无力，则是血虚阳无所附症矣。仍遵古法可也。

目疾论  ***************************
眼科诸书率以风热外感主治，久患者率以补肾、补肝等法主治。殊不知眼之全体属肝，黑珠属肾，白睛属肺与大肠，两目角红肉属心与小肠，上下胞属脾胃，目外眦属少阳，内眦下属阳明，睛明穴上胞眉梭骨属太阳、阳明。五运六气偏胜，六淫皆能为病，亦有气血痰湿自生之病，其湿邪如云雾蔽太阳，患目者固多，而瘀血、湿痰、阴凝之气侵目者亦复不少，气虚血瘀不能生光退红者亦复时有。非深明医法者，不能出古法拘执范围也。
辨之之法全在于脉，六淫时气脉症，诊治如以上内症法，特神而明之，存乎其人耳。谨将罕闻创见之反乎古法、治之获效者列案于下。
一耿姓患目念年，医以滋补肝肾法治之久不效，且觉羞明，不可见些微之光，胸中气怯，甘甜之物不能稍离片刻。余诊其脉缓大如绵包，止三四至，往来滑利。余曰：此湿痰凝结中宫症。上下胞浮肿光亮，用苦辛温兼苦寒法，倍苍、朴、黄芩、黄连，微加桂、附以消前服阴寒药，配药时药店力阻勿服。次日又延余，余曰：尔觉虚甚，桂圆、蜜枣不能稍离，然亦不能不虚尔。先购川朴（二分）来，放一二片入口嚼之，如比枣圆有功，觉不甚虚矣，尔即服昨方，不必改也。二剂愈矣。
一施琴夫婢女，左目白睛有黄脓一点，如苏子大，外眦红丝贯之。余曰：瘀血循少阳胆经贯目，其殆天癸来不畅欤？用加减桃仁承气法，二剂愈。
余侄文澜，黑睛下白脓一点，如苏子大，揉之觉睛酸，余曰：此痰气循阳明经上也。用二陈汤，一剂愈。
一吴霖生，患二目久不愈。至余处时，已欲相者扶至，余诊其脉浮涩沉滑而细，二目红瘀不辨黑白。余曰：此气郁血凝，因不遂意而得也。误服凉润矣。用辛温散郁，七八剂愈。

痈疽论  ***************************
痈疽者，外症之总名，其小者为疖（大不一寸之径），大者为痈（二三寸大者，有头）。高起有头、溃脓有包者为痈，平肿扁塌、平烂横延者为疽。亦有高起如覆杯、如小馒首，根脚如绳束引头，如平圆棋子、小豆饼者，溃后深凹起肛口，亦阴疽也。
疖，阳毒，根浅，来源少，易治（内服清凉，外用升丹、太乙膏）。痈，阳毒，根深，来源远大，难治。《内经》有初传热中，末为寒中之文，故有始实终虚者，亦有毒实人虚者，有始末皆虚者（未溃已虚，既溃更虚，脉芤血虚，脉涩弱气血两虚，脉细弱气虚，法当甘补，甘温益气），有半阴半阳者（湿热相兼，治宜平剂，内用《金鉴》《正宗》活命饮，有八珍汤等法，外用忌疔散、擒王散、万应膏），全阳者（脉数，舌宣，红肿有头，初宜清解，溃后防虚，宜兼扶正），有阳毒发于阴部位者，有兼阴毒而发于阳部位者（如伏兔疽、环跳疽部位则阳病，因有兼寒湿血气凝滞者，阴部如囊痈、横痃鱼口、大腿里面、腋下、胸腹等是也）。疽，阴症也。有气血凝滞而发者（如范增因恚忿发疽而死），有湿痰凝结而发者（如红痰、白痰、痰核等），有气血不足死气而发者，如石疽脱营等症是也（诸书有以红白辨阴阳虚实分痈疽治法者，然余每见有初起不红之疽，因治不得法变为红紫而平烂者，甚有紫暗灰暗色者。若曾经治颜色已变，从何分别乎？法当问其初起颜色形状以定之。盖白疽误用凉散之药，水凝其血，其色必改变，红紫灰暗矣，法当用阳和膏或小散阴膏贴之。如石疽脱营之症，其脉多弦细紧涩，按之如引绳循刀，坚而不移，往来不利，法当内外温补，虚甚者用血肉有情填补之法），有介乎痈疽之间，实因内症不解，发于外而为病移者（其外症形势介乎不痈不疽之间，传变症候不与外症古人定论相合，必问其外症未起之先曾有他病否？但此种病移之外症，多阳明当下不下症传变而来，但有暑热燥湿之异耳。治之之法务在得其内症之根由，对症施治，除尽病根方愈。外亦勿用痈疽古法末药敷掺之，但以温和膏药贴获其外。慎毋用凉血败毒提脓之法，若外用凉药遏其内邪外解之势，则绵延难愈，横烂侵淫，脓水多稀，累月经年杳无效验矣）。

疔疮论  ***************************
疔毒之发有二种：一为火毒独发，一为兼火兼湿而发。生于手足少阴经穴极重，两厥阴、两阳明次之（少冲、涌泉穴极重，大敦、劳宫穴次之），皆有红丝，人中、口角、虎口、眉头、眉心、阳明部皆易散大漫肿。古方法多拙，惟菊叶汁入酒少许服，为治湿火之疔最当法。今增一法，凡脉数极有力振指者，大黄甘草汤；脉无力大数，软如绵包而滑近散者，大黄汤一味主之，外用砭石或磁锋角针等刺之，出紫恶血，有红丝，用金针刺红丝尽处出血，外贴洞天仙草膏，稍加陈升九一丹贴之，单洞天膏贴之亦可，皮薄肉薄之处禁用升丹，恐生努肉肛口，不可不知。

疮毒  ***************************
疮有干疥、湿疥、脓窠之异。干疥，颗粒密而小，色红隐于皮内者，多搔破有血，火气所发也，肺胃肾肝血热也。其脉细数，沉数舌质红。治宜清凉血分。湿疥，粒如珍珠光亮。有水湿热平等者，亦有红盘湿重者，无红盘，脉缓滑。治宜甘辛淡渗法，从太阴主治脓窠。亦有有红盘者，亦有无红盘者，亦从上法分别治之。其颗粒较大如豆式，兼阳明肌肉之分也。若大如元眼、大如杨梅者，从下梅疮治法治之。
如用一扫光合掌丸治之者，其效虽速，必变他症。有化疟痢者，有变生疮蛊浮肿者，有发为大痈疽者，不可不知。
干疥，用三仙丹猪油调搽。湿疥，用二妙丸末干掺脓窠，用万应膏或救苦膏加陈升丹，和入黐内摊贴。干掺者，必极陈者方可。不痛不起努肉，和入摊贴则无弊矣。不陈者，更宜少用为佳。
疮蛊浮肿，古有蟹黄酒发之之法。但在脉滑数不芤涩者，可用。设脉已细涩芤数，是热已伤阴，营血已耗，岂堪再用破血之蟹乎？蟹为介虫，属金，得燥金之胜气，故西北风起，九月菊黄，则蟹正盛矣，以治湿热相兼之疮蛊，诚是以治火热之疮蛊，则恐有竭阴之弊。兹改用增液承气汤加（麻黄、升麻、薄荷、细辛）等一二分，微兼辛以开其表，不致冰伏内陷足矣。此四种药中，择一二味合用者，用之可耳，不必全用也。透发于外，后去之。

杨梅疮诊治法  ***************************
痘疮，因于先天相火而成。梅疮，则后天相火而成，有挟湿毒者，有不兼湿气者，有妄治妄泻、克伐太过、伤及元气、津液、精血而成内陷者，有误用轻粉劫药而成结毒者。何谓结毒？以梅疮属阳毒，轻粉属阴毒。阴阳二毒凝结一团，清之不可，温之不可。故曰：杨疮虽重易治，结毒虽轻难医。
其脉数大有力鼓指，苔黄厚腐，虽体无完肤易治，以增液承气汤加鲜生地下之，以其相火一气为病也。
其脉数大而软如绵包者，兼湿气也。加苦寒以泻之，苦辛以和阳气，淡渗以通水道。
其脉芤虚涩者，元气阴血不足也。宜先清补滋益之，以防内陷托毒外出。
脉象弦数兼紧涩者，恐已误服轻粉，阴阳二象并见，如有筋骨酸痛、肌肉麻痹如蚁行瑟瑟处者，必已误服无疑矣。宜用收水银法，取尽轻粉毒气方愈。法用开口花椒十四粒整吞，如送丸药法，每日吞之便出。至不开口止。外以金针取穴道，引轻粉气吸针上。缓缓日日针之，取尽阴毒方止。凡服轻粉霜者，牙龈必肿，口流涎水，其犯阳明经可知。凡病人阳明多不再传，用金针取法，亦取足三里、手合谷二阳明经穴耳，深内针久留之，待气至然后出针。弱者徐出针，恐其不胜大泄也。富者可用赤金为珠，如绿豆大数粒，当丸吞之，待其由大便出，拣出洗净，其色必淡白，用火烧后再吞，便出再烧，如是可数次。再筋骨酸痛、肌肉麻痹如蚁附之处，用金器磨之。磨擦久，皮转紫黑，如破用真金箔贴之。若结毒已溃者极难敛，需用金叶作油纸，摊散阴膏掺制，去油硫黄末贴之。如无桂末，与花椒末，亦可用赤金者，取物类相感，水银食金之意也。痘疹另有专书。

斑疹诊治法  ***************************
斑疹者，肺胃病也。肺主皮毛，胃主肌肉。疹病轻，斑病重。斑有大小，小者其根浅，病轻，邪易外解。大者其根深，入肌肉之里，其因肺肾心三脏血热涨泛而成，虽有阴阳之别，实则伏热所在。阴斑者，其色紫黑暗重浊，有因外寒遏郁内热而成阴斑，有因气血两虚，正不能捍邪而成灰暗之斑。与痘疮灰陷、黑陷、五陷无异。庸医以斑疹二症必须发表，有妄用刚燥之药者，亦有以斑疹属热，妄用凉剂苦寒者，如用茅根妄用至四两者。并不审其气血虚实、在表在里，率以上二法治之，误人多矣。故分别治法，大略于后。
其脉浮或缓。风疹，风温也，辛平解肌。其脉浮紧者，有表寒缚之也，方可辛温透表。舍此一脉象，无辛温发散之理。其脉中部数大，甘寒微苦法以清之。其脉实大有力搏指者，阳明实热在里，虽斑疹未能透达，时隐时伏，必微下利之，里和则表白透达矣。两尺脉数大而长者，甘寒咸寒苦以泻之。虚数芤者阴虚，重用甘寒以润之。脉象虚芤者，益气增液以滋益之，否则白㾦空泡作矣。有白如水晶、有光亮者，气分独发也，脉滑缓无力，舌润白，气分湿邪所发，宜加甘辛淡法。脉不滑缓而仍沉数者，血伤于热，血少不能随气而出于表也。法当益血滋润以助其外达之力。曾经误治、误燥、误表，脉散者，甘酸以敛之，如生脉法最佳。误泻气弱脉微者，加减复脉法与生脉法合用。

小儿脐风撮口诊治法  ***************************
面色微青白，额上黄、目胞黄、鼻黄，黄至口角则不治。脉象弦紧而微，口如荷包撮，紧锁不能出声，不乳不食。按：此症《幼科铁镜》有成法具在，可不必再论。但夏氏之说有未尽者，引而伸之。夏氏谓此症断脐时受风也，七日以外无是症也，发作必在七日以内。然己丑年八月，吾胞侄文选生已半月，忽患此症。吾以夏氏灯火十三醮法治之，虽有效，仍未能出声，延一日至晚间，先进温散足三阴药，仍未全效。后灸肺俞二穴，灸神阙，各三壮，始哭出声，能乳矣。盖灯火醮法近于发散。虽面色转红，黄色退，口不甚撮，而不能出声者，肺脾两太阴之气虚也。吾用补法灸之，气得补方能有声也。后此子常患寒水喘哮之症，足见两太阴阳气不足矣。

犯太岁鬼神奇怪症诊治法  ***************************
其人面色中部黄暗，脉象变，现症亦无定形，此必其鬼神邪祟症也（宜禳解，巫医并用）。
医家首重望字，末重切字。余于庚寅年左胯纹际生一核，状如鸡子。自知因境所郁，先宽后窘，症类脱营，法当不治。先治以解郁不应。后因友人敦劝再三，勉从其议，服醒消丸三分。翌日身不可直，向之如鸡子大者，反变成硬坚，如石、如角黍大矣。适有友人朱霞村善风鉴，因事顾我，见面色惊曰：吉翁特无犯太岁乎？面色险矣。余答以无修造事，何得犯之。朱不信，遍视宅内，回告曰：君宅内寅宫有粪坑，是何时所作？余曰：是旧坑也，殆小奴不听吾言私倾于内耳。此污犯也，敢求禳解。朱为选时日如法禳之。余自用补气补肾法，一二日硬块消，疾如失。
乙未，邻女赵病黄。延余诊视，视三日略有效，而黄终不减。余细诊之，见其脉乍大乍小，乍数乍缓，余曰：此变脉也，鬼神为病。敢问宅内曾动土乎？宅母细思曰：病者前七日曾在西南角栽扁豆。余视其方，正值未上太岁，因问曰：宅长曾有恙乎？曰：栽次日，宅长重病三日，不药愈。愈则女黄作矣。余因学朱法教之禳解，不药愈。
中表姐丈苏植三，因起灶犯岁，破飞五黄杀灶，未成而苏病。延余视之，见其面色黄赤黑暗，如炒枳壳色。病脉三日，一日一变，代其细查动工日，知所犯者重，必有或十或五数日之厄，因力辞医任，教之禳解法，曰：得保命幸矣。尸后由内症变为外症，重困五十日，方渐安痊。
