
序一  ***************************
甚矣厉气之为毒也，散则弥于六合，聚则藏于物，不得以迹求，不得以数测，其来也识所由而至，其去也难究所循而行，人一触此毒，近则沿门阖户，远则城市乡陬，无克免祸，譬如火，取之而不见其竭，灭之而不见熄，造造而化化，有有而无无，是以医莫能穷其理而得其术矣，近岁此症屡行，往往有剧者，比屋积尸，酸楚痛悼，不可得而遏焉，医皆错愕失置，盖其症也，斗火盘冰，寒热互投，而逡巡之际终无救，是无他，坐不识厉气之为变如何而已，往年安政中此症大行，余曰夜精虑，初知其为热厥，于是用石膏黄连颇多得奏效，适僚友高岛君子通，乃与大黄芒硝起死亦甚多，予见子通相与叹所见之不爽也，盖子通谦虚沉默，其貌柔顺，余则肮脏率直，动忤人受诮，其性素相反，而其术乃相似如此者何也，以其立志一也，或疑余与子通所用不同，而皆能效于疾，馀日譬之用兵，奇正无常，操纵不一，而运用之妙存乎其人，若徒见奇正操纵之迹，而无见于所以制胜，非知兵者也，子通当时有泻疫新论之著，今也嗣子祐启修将梓以问于世，余因辨以斯言，子通名欠贯，号停雪，庆应三年秋七月与赴坂城，擢班幕府待医，叙法眼　浅田惟常识此撰

序二  ***************************
余曾读延陵吴氏之书，窃以为是医林之权书也，其书往往翻案古经，新立非常之论，而其立论多出权变，然而殊切事实者何也，亦其人有取舍之权耳，庸师或不谙其理，徒效其颦者，其害岂浅鲜哉，高岛恒斋君，先考停雪君，尝著泻疫新论，大抵本之吴氏，能取其长，而舍其短，学殖有渊，议论有源，彼非执一无权者之比也，况恒斋君能张绍述之业，其论断亦无馀蕴矣，停雪君殁后，泻疫之病，累岁比比而有之，庸师皆以为古来未曾有之病，徒焦思于无何有之乡，乏治方活泼之机，新论之所见岂在于斯欤，吴氏以降，唱和疫说者，多以吴氏领袖矣，余则每读其书，未能无疑于吴氏，称之医林之权书也，吴氏之后，清人有奇恒痢之说，曰奇恒者，异于恒常也，高岛氏之立论，亦与此说相符，抑识者之见有殊域合辙者欤，其阁古经，而求之权书，新出非常之见，亦家传心法，所以新论之为新论耳，读此书者善探著作之意而善用之，活泼之机，其必有存于其中者也。
明治十二年九月冈田元矩柔克撰

凡例  ***************************
此篇所录，尽系予之先考停雪先生亲验历试之说，无一涉虚构者，然世治此故者，概非温剂，则阿片固涩之属耳，适有用芩连石膏者，断莫及硝黄者，故必有以此编为妄论异说者，故又採诸家所发明一二，从类增附并加愚按以备参考。
所录方药，皆系历试有效者，故仅仅尔，本非为此数方尽之也，此外千金外台以下，至后世方书，必有可用者，子孙继我志，亦以其各经效者补焉，是予先考所属望也。
篇中所载方药，专治里症之药，而不及发表之方者，瘟疫之邪先从口鼻入容于里，不如伤寒从表及里，其适见表症者有之，从里达于表者也，故瘟疫一切禁发表，况此症入于里之势，尤急而达于表者甚稀乎，是以清解逐秽为主矣，览者勿以伤寒先表后里之例拘焉。
此篇尽清解逐秽之剂，而不及温补诸汤者，瘟疫本火热之邪，古人禁温补，况如此疾火热之尤甚者，故虽四损之人，不宜温补，若犯之，则徒速其毙耳，故于温补诸汤，一切不录焉，览者勿怪其不便。
预防并薰药，虽非医家上乘，古人既有其方，俗间亦往往苦微之，故举一二以备其採择耳。
凡论瘟疫者，以吴又可为古今独步，尔后如刘松峰，戴麟郊，周拘元，周禹载，杨慄山，汪期莲，孔敏礼，吴鞠通，诸家咸学步者，今此编，亦以吴氏为归宿。
文辞西土之事，而固非我邦所长也，故借彼文字，以记我事，取达意而足，览者莫咎其支离鴂舌，则幸矣，高岛久也祐启识。


卷上  ——————————————————————————————————————————————————————————————————————————————————————————

异域传染  ***************************
泻疫也者，吴氏所谓杂气之类，而传自羌戎，（久也案，吴氏曰杂气者虽曰天地之气，实由方土之气也，盖其气从地而起，有是气则有是病，譬如所言天地生万物，然亦由方土之产也，）而匪我丰苇原中国所固有也，犹麻疹之传于百齐，（事详见日本纪敏达帝十四年）痘疮之传于新罗，（事详续日本纪[KT]宣抄，圣武帝天平七年，并续古事谈等）非特我也，痘疮之传于西域（事详见外台，）霉毒之来于岭南（按，陈九韶曰，霉痘一症，古未言及明季起岭南之地，至使蔓延通国，又按俞辨医说云弘治末年民间患恶疮，自广东始，吴人不识，呼为广疮，据此则传于广东，）番沙之起于漠北（案张路玉医通曰，番者，感恶毒异气而骤发黑沙，此病起漠北，流入中原，故以番沙目之，）在支那亦然，是亦不足征焉乎哉，比岁互市相开，米利干，鲁细亚，佛兰之属，陆续来往，而与邦人杂居，以故传此恶毒之气也，日炽月增耳，其实不昉于今也，或云，此疾起于镇西，正德年间小儿感冒最多，渐次流传及于尾阳之地，大人亦适有感焉，人呼曰早手，比之飓风之猝然至也，尔后筑之前后，年年有之，（案说见于今时医谈，又筑人鹰取逊庵有小儿暴利新考，）又云文政壬午秋，此疫行浪华，其初亦起于镇西（案详见于时还读我书）或云初传于肥前长崎，时有米夷舟中患此者，多滞留崎港，死者枕籍，尔后蔓延四方，以是观之，为异域传染之恶疾，岂不足征焉乎，或云，子之说博且辨矣，然吾有未信焉。
夫古先哲王之有事于高丽也，百济新罗任那之客，来往留滞，厥后又有遣唐之使，留学之生，北条氏之时，蒙古大举入寇，至如近世，诸蕃之信使常在焉，然而未曾闻辄带恶疾异疮来也，若彼痘麻，气运所为，适生其时，而世俗遂误认为异域传染之疾耳，夫疾病之起，本五气之错，摄养之差，然则变症奇恙，何事不有，何必归咎于彼，余答曰，子知其一而未知其二，凡凶戾恶暴之气，不起于中土而起于偏土，夷狄如岭南瘴烟之起，如墨北风沙搏成疮，况羌戎偏之又偏者耶，若我日本，亦虽偏于东乎，然帝出乎震，精华冲粹之气所锺，男女之肌肉秀丽，迥非汉蕃之所及，故古者异邦指我为蓬瀛神州，为东方君子国，有以也夫，况忠义者，其所性焉，振古奉一姓之皇统，无篡夺革命之事，其所生禽兽虫鱼草木金石皆良淳，而毒于人者至少矣，纵令阴阳不和，寒暑错行，无凶戾暴恶之邪气以厉于人也，如羌戎君臣父子之礼异，唯利是务，其所产禽兽虫鱼，草木金石，酷毒者多，是盖阴阳偏胜之气使之然也，故其地气发而作邪也，必凶戾恶暴矣，中土之人适感此气，则以人传人，延蔓不绝。
古先哲王有见于此，故有蕃客朝京师，必秡祭道路，以除不祥，有若延喜式所云者，（案延喜神祗式，临时祭，有唐客入京，路次神祭又有蕃客送堺神祭云，右蕃客入朝，迎畿内堺，祭却送神，其客徒等比至京城，给祓麻令除，乃入又有障神祭云，右客等入京前二日，京城四隅，为障神祭，）盖恐异气厉氛或传染于邦人以贻患也，今也华戎杂居，往来如市，宜其有是也，第其一经传染，其气潜匿，伏藏闾巷山林之间，遇岁运之偏胜，寒暑之失节，辄复发作，或渐与土气和，与人身谙，则其邪气渐薄，永作我土常有之疾，世人见其如此，认为我家之贼，而不知他家之贼来害我也，岂不谬，而子亦何然也。

大疫之岁宜清解逐秽  ***************************
吴氏之说疫，专论三阳，不及三阴，治法专举清解逐秽，遗温热补气，是以后世刘松峰以下数家，佥讥其偏于一而不备也，予谓吴氏之于疫，偏则偏矣，然原繫于实验之言，松峰以下之言，备则备矣，但属纸上之摸索，何则，伤寒有阳症有阴症，故治方亦有清解有温补焉，尤宜然也，若夫瘟疫概属阳症，阴症百中之一二耳，故治法亦以清解逐秽为主，况于大疫之岁乎，夫大疫之炽而毒也，如火之燎于原，炎炎张天，而寸草靡遗，如水之决堤防而冲突溃裂，万室荡尽，如流贼之钞略杀戮，屠创及婴孩鸡犬，盖天地杀气之所为焉，而与平素寻常之疫，迥然异矣，故人之感之也，无论老稚强弱，满腔子尽化为热，虽四损之人，一焉而已，是以清解逐秽之益多，而温热补气之害多，若平素之疫邪，气缓且薄，故随其老稚强弱寒热异症，间或有验之三阴而可温补者矣，如吴氏身逢崇祯辛巳之大疫，乃以平日所历验方法，著温疫论，而后人反欲以平素之疫律之，是大不然也，若去岁以来盛行泻疫，虽吴氏之所遭异症乎，而其为热毒则同也，此余以主张清解逐秽，不用温剂也，杨慄山著寒湿条辨，专以大运论其理，虽与予说若有异，而趣则一也，今立寒温异时之辨，以载之于后条。

寒热因时或热症  ***************************
余前论大疫流行也，亡论耄倪与天资强弱，举属热症，然而未及运气也，运气之说昉于杨慄山，余未知其是非，然亦不可谓无此理矣，疫势之衰弱，泻疫之传染，岁久渐与中土及人身之气习惯，则凶焰稍薄于此乎，或有属寒症者，第余之谓寒热因时异症则圆活，而彼之因时异症则画定，姑揭之于下矣。
杨慄山曰，尝稽东垣李氏，一以补中为主，丹溪朱氏，一以滋阴为重，载人张氏，一以荡涤为先，皆能表表于世，总得挈领提纲，故合一本万殊之妙，不则当年岂无岁气，而必各取其一耶，再以痘疹言之，有扼要于保元，有独取于辛温，有得意于清泻，是亦治痘之名乎，何不见有逐年之分别耶，要知天运之使然，非三氏之偏僻也，如曰偏僻，则当年各操其一以应世，何以得各擅其胜乎，后学不明其故，各效其一而不通变，亦有畏其偏僻，而第据症按时，侈谈岁气，以示高卓，皆不知循环之大运者也，馀留心此道，年近四旬，乡闱已经，匙困肇于乾隆九年甲子，犹及谢事，寒水天运，证多阴寒，洽多温补，纵有毒火之症，亦属强弩之末，自兹已后而阳火之症，渐渐多矣，尚湿补宜重者，变而从轻，清泻宜轻者，变而从重，殆及甲戌乙亥，所宜重泻者，虽极清极解，而亦弗验矣，势必荡涤，而元枭之势始杀，至甲申乙酉，荡涤之法，向施初病者，多有首尾而难免者矣，历年以来，居然成一定局，间有温补者，十一千百而已，是大运转于相火矣，凡时行之如正伤寒与冬温，暑温、风温、湿温、秋温、飧泻、痎疟、燥咳、吐痢、霍乱、并男妇小儿、一切诸症、及痘疹、民病火病十八九，何况温病从无阴症，得天地疵疠旱潦之气，其流毒更甚于六淫，又岂寒水司火运者之所可同年语哉，自古运气靡常，纯驳无定，病故变态靡常，补泻无定，今之非昔，可知后之非今，先圣后圣，其揆一也，易地则皆然矣，任胸臆者，渐渐不能彷彿，余于当事时怀冰竞，惟恐偏僻致误，庶几屡经屡验，差可自信，亦有莫挽者，明知其逆不必治，不过热肠所迫耳，（寒温条辨）

戒发表  ***************************
瘟疫与伤寒不同，何也，瘟疫不客于表，而直入于里，纵有表症，不可发表，发表必有害，是前辈既有定论，非我私言也，况泻疫，瘟疫之一种，凶猛者，往往舌上发苔之未及，而上吐下泻，忽然长夜，其凶焰若斯者邪，但其间偶有缓慢之症，见一二表症者，其渊源断不在表也，世医往往引太阳阳明合病之说，投葛根汤者有之，又为协热下利，而投葛根芩连等者有之，夫葛根汤原系治太阳表症之方，而今兹症初无表症焉，况方中有桂枝之辛温，此症之所忌者乎，又若协热利，又未睹若斯之凶暴也，故误用此等方剂者，是所谓助桀为暴之类也，且比之用温补固涩之剂者，其害虽差轻，要之五十步百步之异耳，俱非适当之治也，今又举杨慄山之说，以告世之汲汲于发表者。
杨慄山曰，伤寒，风寒外入，但有一毫表症，自当发汗解肌消散而愈，其用药不过麻黄桂枝葛根柴胡之类，在温病邪热内攻，凡见表症，皆里症郁结浮越于外也，虽有表症，实无表邪，断无正发之理，故伤寒以发表为先，温病以清里为主，此一著最为紧要关隘，今人一遇温病，便以为伤寒，遂引以论，先解其表乃攻其里之说，此大谬也，总因古今医家，俱将湿病与伤寒看成一症，不分两治，加王宇泰张景岳，旷代名手也，其论伤寒症治，妙矣至矣，蔑以加矣，至说到温病，犹是老生常谈，他何足道，人每以大剂麻黄葛根等汤，强发其汗，此邪原不在经，汗之徒损经气，热亦不减，转见狂燥，盖发汗之理，由中以达外，今里热结滞，阳气不能敷布于外，即四肢未免厥逆，又安能气液蒸蒸以透表，如缚足之鸟，焉能飞昇，又如水注之器，闭其后窍，前窍焉能涓滴，惟用升降双解，里热一清，表气自透，不待发散，多有自能汗解者，此中玄妙，王刘二公其先觉乎，（寒温条辨）
久也案，汤涤一投，随发疹者，此理也学者宜体认焉。
刘松峰曰，每见治温热病，误攻其里，尚无大害，误发其表，变不可言。
卫逊亭曰，此足见瘟病断无发散之理，至云攻里尚无大害，当重看大字，（说疫）

论下法  ***************************
夫伤寒之邪，自皮肤入客于表，瘟疫之邪，自鼻口入著于里，故伤寒在初要发表，瘟疫初起便宜攻下，先辈论之详矣，况此疾瘟疫中最至厉至暴之邪者耶，故一咸之，则直走于肠胃，而驱逐一身之津液，从大肠而逆出流离，藏府转输之机，遏绝不行，若不速施下夺之法，则毒邪内蕴，恣其枭恶，复上奔为吐，眼陷颊削，津液枯涸而弊，只恐攻下之不速矣，予去秋以来，所历试单明，全在于此，而人往往咎悖于伤寒之治法，因今举先辈论攻下之说一二条，以证予治之有所本矣。
戴麟郊曰，时疫下法，与伤寒不同，伤寒下不嫌迟，时疫下不厌早，伤寒在下其燥结，时疫在下其郁热，伤寒里症当下，必待表症全罢，时疫不论表邪罢与不罢，但兼里症即下，伤寒上焦有邪不可下，必待结在中下二焦方可下，时疫上焦有邪亦可下，若必待结至中下二焦始下，则有下之不通而死者，伤寒一下即已，仲景承气诸方，多不过三剂，时疫用下药，至少三剂，多则有一二十剂者，（广温疫论）
周枸元曰，考内经云，瘟病刺五十九穴以泻热，明乎瘟病当以泻热为急，后人因之而立下夺之法，本即内经之意而变通之，盖瘟热内蕴，津液受伤，虽在初起之时，急宜攻下，万勿泥伤寒先表后里之说，昔贤谓瘟病下不厌早，诚至言也，下之者，使邪即出，无停留之意，故瘟病服攻利之后，必有水沫，随大解澼澼出，邪轻者色黄，重者色赤，剧者色黑，此即无形之热邪下泻，原不拘于结粪之有无，若必待痞满实痛而始行攻逐，不亦晚乎，（瘟症指归）
又曰，瘟邪下法，原为泻热而设，本不拘于结胸之有无，故下不厌早，亦不拘于表症之解与未解，即便当下，盖瘟邪由里达表，必里气通而表汗始得，每有下至一二次，或五六次，甚至十数次者，惟以邪净而后已，（同）
又曰，瘟病之邪，伏而后发，不以风寒外感，可一汗而已，是以瘟病投凉下之剂，多有病势猖獗，昧者诧为错治，每每更医换药致误，不知伏邪犹之伏匿之火，扬之则焰起，非大下叠下，焉能胜此燎原之势，常有石膏用至数斤，大黄用至数两，首尾不彻，始获全功者，大抵瘟邪传变不一，非一下即能净尽，古人原有如剥蕉心之喻，其邪势轻者，一二剂即愈，重者非叠下不效，若畏药峻猛，怯不透下，欲不至腐肠烂胃者几希矣，医者惟见真守定方，无妄治之虞，孙真人曰，胆欲大而心欲细，其斯之谓欤，（同）
吴又可曰，大凡客邪贵乎早逐，乘人气血未乱，肌肉未消，津液未耗，病人不至危殆，投剂不至掣肘，愈后亦易平复，欲为万全之功策者，不过知邪之所在，早拔病根为要耳，（瘟疫论）

暴解之后忌温剂  ***************************
夫瘟疫，原热病，故首尾忌温热之药，况此疾热毒之极，故虽有厥冷脉伏等症，不可妄用温热之药，治法中既论之详，如其泻断后亦不可犯之，则必俄顷变出不测，或终一瞑长夜，不可不慎矣。
吴又可曰，夫疫乃热病也，邪气内郁，阳气不得宣布，积阳为火，阴血每为热搏，暴解之后，余焰尚在，阴血未复，大忌参耆白术，得之反助其壅郁，馀邪留伏，不惟目下淹缠，日后变生异症，或周身痛痹，或四肢挛急，或流火结痰，或遍身疮疡，或两腿钻痛，或劳嗽涌淡，或气毒流注，或痰核穿漏，皆骤补之为害也，凡有阴枯血燥者，宜清燥养荣汤，若素多痰，及少年平时肥盛者投之恐有泥膈之弊，亦宜斟酌，大抵时疫愈后，调理之剂投之不当，莫如静养节饮食为第一，（瘟病论）
杨慄山曰，按瘟病乃天地杂气之一也，有邪不除，淹缠日久，必至虚羸，庸工望之，不问虚实久暂可否，辄用人参，殊不知无邪不病，邪去而正气自通，何虑虚之不复也，今妄投补剂，邪气益固，正气益郁，转瘦转瘦，转补转补，转郁循环不已，乃至骨立而毙，犹言服参几许，补之不及，奈何，余于乾隆甲戌乙亥丙子三年中，眼见亲友患温病服参受害者，不可枚举，病家止误一人医家终身不悟，不知杀人无算，特书之以为滥用人参之戒，（寒温条辨）
又曰，按仲景伤寒论，用参姜桂附者，八十有奇，而温病非所论也，伏邪内郁，阳气不得宣布，积阳为火，阴血每为热搏，未解之前，麻黄桂枝不可沾唇，暴解之后，余焰尚在，阴血未复，最忌参姜桂附，得之反助壅郁，馀邪伏留，不惟目下淹缠，日后必生异症，（同）
又曰，乾隆甲戌乙亥，吾邑连间数年，温毒盛行，眼见亲友病，多阳病似阴，用附子理中汤而死者，若而人用八味丸料及六味丸，合生脉散而死者，又若而人医家病家皆以为死症，难以挽回，卒未有知其所以误者，余深闵焉，古人格阴以阴，体厥脉厥之说，精心研究，颇悟此理，温病无阴症，伤寒阴症百中一二，庸工好用热药，且多误补其虚，故患阴症似阳者，少坏事，亦不若阳症似阴者之多也，每参酌古训，又兼屡经阅历实验，得阳症似阴，乃火极似水，阳邪闭脉，非仲景所谓阳症阴脉也，辄用升阴凉膈加味六一解毒承气之属，随症治之，无不获效，不必疑也，特书之以为误认阳症阴脉之戒，（同）
张石顽曰，夏秋之交，伤暑霍乱，大抵忌术附姜桂种种燥热之药，误服必死，凡夏秋霍乱有一毫口渴，即是伏热，不可用温理脾胃药，如燥渴小便不利，五苓散为末，本方中肉桂亦宜酌用，（张氏医通）

疾有主客  ***************************
予去岁以来，治病羸或老少之徒感此疾者，概以清解逐秽为主，莫不随手而愈，世医遇此等症，往往以洞泄为脾气之下陷，与参附以促死者甚多矣，亦有适知感厉气者，顾虑其旧病尤羸，缩手不敢投硝黄焉，非从事于芩连栀柏，即参附炙炳莫所不到，不啻不能拔其本根，有反助其邪炎，热势加剧，以至于死者，则谓养虎贻患者矣，故如此之际，虽彼四损之人，或有所不顾，唯宜见邪热，勿见旧病尤羸，噫拔本塞源，尚恐其不及也，奚本病之是顾耶，故大柴胡汤三承气汤之类，随见症选用之，吴氏之说尤繫于实验，故抄出于此。
吴又可曰，凡人向有他病尤羸，或久疟，或内伤瘀血，或吐血便血咳血，男子遗精白浊，精气枯涸，女人崩漏带下，血枯经闭之类，以致肌肉消烁邪火独存，故脉近于数也，此际稍感疫气，医家病家，见其穀食暴绝，更加胸膈痞闷身疼发热，彻夜不寐，指为原病加重，误以绝谷为脾虚，以身痛为血虚，以不寐为神虚，遂投参术归地茯神枣仁之类，愈进愈危，知者稍以疫法治之，发热减半，不时得睡，食稍进，（温疫论）

病症  ***************************
此疾有数症，方其初发也，有无寒热无头痛腹痛身痛手足厥冷等，饮食起居如平生，而猝然水泄如倾盆，而却觉心膈宽快者，故人往往忽略不为意，一二时或半日之间，吐泻频并，始疲睏著床者，其常也，或有吐泻数行而饮食起居不甚变者，或有吐泻初起舌上生厚白胎者，或吐泻数行始生胎者，或始终无胎者，或有泻数行后生渴饮冷水数升者，或吐泻一二行，已发渴者，虽渴好热物者，或有适因饮食而发者，或吐或泻一二日后，吐泻并剧，始觉疲睏者，或有忽然吐泻并作，暂时眼陷肉削，直视声哑，手足厥冷转筋，六脉如系，或沉伏，全舞者，其症虽轻重种种，要之皆为热症，第因其人之胃气厚薄，与邪之紧慢有不同耳，若其好饮热汤，虽或似虚寒，此犹滞下亦有热实之极，及好沸汤者，不足为异，故参附炙炳，一切为禁用，虽桂枝干姜，亦非所宜，且桂枝本解肌之药，此疾初无表邪，若误犯之，则徒益呕益泻，不如无用之愈也，每见世医误认其外症，投热剂或炙炳者，吐泻益剧，无厥者遂致厥，甚则至冷过肘膝，膈热反如燎，额上冷汗，眼陷颊削，直视上插，声嘶只欲饮冷水数升，与之热药则愈吐不纳，邪气益炽，元气益衰，终不可救者有之，譬如陷人于井中，随下之石，何生之望，而犹言服参附数剂，补之无及，归之于命，病家亦唯唯不为非，岂其然哉，杀人无算，遂以无觉悟，其实医杀之也，实可痛悼焉，盖此疾系毒热之邪，亦一种之厉气，而吴氏所谓杂气之一也，惟邪势凶暴尤甚，故其中人也，先从鼻口入，直著于肠胃，而驱逐津液，奔迸难制，转输之职绝，而传导之官废，故偏渗于大肠，作洞泄之症，是亦热结旁流之类也，与伤寒之邪先从表，以次传者不同，故初无表症矣，其所下之物，悉所饮食之水浆，与一身之津液也，故全然无粪，亦无臭气，其色白浊如败酱，或如米泔，若不早拔去其枭猛之邪，则上吐下泻，其势不能禁，遂现前所云剧症，甚至唇舌冰冷，肌肤血凝，青紫成片，是皆阳气郁遏，不能达于外之所致，决非阴寒之症，仲景所谓热深者厥亦深者是也，然而世医不惟投热剂，兼灸天枢气海神阙等，以为适当之治，是犹添薪止沸，艾火虽微，内攻有力，况此极热之症，两阳相搏乎，仲景有火逆之戒，况如此热极之症乎，又有一种粗工，恐洞泄之剧，欲骤止之，内以阿片类固涩之，外烧酒熨之，芥子泥涂之，是犹不逐贼而豫闭门户，家人必受害，拙之尤极者也，然如轻症，其泻间有断者，但多变为坏症，有时时蒸热发揭衣被，缠绵引日者，有变为滞下者，为疟状者，为休息痢者，有为骨蒸状者，如小儿有变惊风者，变疳者，变马痹风者，如是之类，皆医之误治所致也矣，予去秋以来，治坏症数人，然本属轻症，故得救疗，若剧症不暇为坏症，必一日或半日而死，可胜叹乎哉，或问曰，此症与寻常霍乱泄泻所殊，子何以辨之，曰此症洞泄一行，全无粪更无臭气，又无腹痛等，泻数行后，肩背胸肋间，蠕蠕水鸣，既而腹中雷鸣，泻出如尿，但肛门湿痒，恰如温汤，泻出甚则糜烂，皆属此症矣，兼之烦渴引饮，小便赤涩，或涓滴作痛，则已非寻常霍乱泄泻，是知此痰之最吃紧者，若夫脉与舌苔，则非知此疾之所要也，而其病源所以与伤寒等不同也。
此疾邪势猛烈，传变甚速，故用药不得不紧急矣，设不紧急，或服缓剂，则症加剧，而死不出一二日，或数刻，不见八尺健儿肩担千斤而毙于道路乎。
此邪概三伏至中秋节为盛行之时，其夏至前后，霜降节以前，虽有之其症颇缓，故有多动血块疝瘕等宿疾而腹腰等痛者，不可误为泻疝滞食之类治之，必杀人，如小儿多动蛔虫者有之，亦类吐乳者有之，不可不知也。
按此疾，八月尤盛，其如四五月，虽适有之甚稀，且邪势未剧，有一二人患之者，人多以霍乱泄泻治之，而幸愈者间有焉，盖邪气犹嫩，譬火之初炎，其势虽猛，易扑灭也，其九月以后患之者，症稍缓，且多挟宿疾，但其外症缓，因与轻剂，则变剧症者有焉，然死者亦少矣，盖邪势渐老，犹火之将灭，炎焰虽猛，势颇缓，亦易扑灭也，如七八月，阖门比户患之之时，犹燎之方扬煽，假令受邪轻且浅者，其势颇烈，是以治法一误，则死生立判，是最不可不知矣。
再按，先如己末岁立冬后，流传犹不止，但颇异于前日，必多现于表症，轻者吐泻一二日，或二三日后，自止者亦有之，或泻止后为滞下者有之，如小儿先吐乳一二日而后泻，泻如乳汁，无粪色，世医尽以中寒治之，然至感之重者，非硝黄其泻不断，是所以与中寒不同也，盖夏秋人身阳气在外，中守不坚，邪亦凶暴，是以一入里，猖獗难制，传变尤速，如冬日阳气在里，中守尤固，邪亦属强弩之末，是以不得纵其凶暴，故多达表，而现表症，虽里症亦缓而无死者，故比之夏秋消黄之奏功，不甚速，此亦中守坚固之故也，是以多服而始得效焉。
素常畜饮家感于此邪则泻热滂沛，多于常人，其泻之断，又后于常人。

脉  ***************************
凡温疫与伤寒，病源不同，至脉亦难以伤寒脉律之，昔人云，伤寒以脉为主，温病以症为主，吴氏以下论瘟疫者，详于症而略于脉者，亦以此也，况如此疾，不可以脉审定乎，何以洞泄数行，有脉犹与平日不异者，或有沉迟者，有沉微者，一用大柴胡汤之类，里热达于表，则脉亦变弦数，此疾之常也，间初起乃弦数者浮数者，种种不一，而至治法，非荡涤逐秽，不可救，此其所以脉不可拘也，然脉者气之波澜，生死之所判，故全发则不可，拘泥亦不可，今举杨氏之说数条者以此也，杨氏曰，或该从症，或该从脉，切勿造次，此言最有理。
戴麟郊曰，瘟疫之脉，传变后与风寒颇同，初起时与风寒迥异，风寒从皮毛而入，一二日脉多浮，或兼紧，兼缓，兼涩，而皆浮，迨传入里，始不见浮脉，其至数亦清楚而不模糊，瘟疫从中道而变，自里出表，脉始不沉，乃不浮不沉而数，或兼弦兼大，而皆不浮，其至数模糊而不清楚，其初起脉沉迟，勿作阴寒断，沉者邪在里也，迟者邪在阴分也，脉象同于阴寒，而气色舌苔神情，依前诸法辨之，自不同于阴寒，或数而无力，亦勿作虚视，缘热蒸气散，脉不能鼓指，但当解热，不宜补气，受病之因有不同，故同脉而异断也，（广温疫论）
杨慄山曰，凡瘟病脉，怫热在中，多见于肌肉之分，而不甚浮，若热郁少阴，剔脉沉伏欲绝，非阴脉也，阳邪闭脉也，（寒温条辨）
又曰，凡温病，内外有热，其脉沉伏，不洪不数，但指下沉涩而小急，断不可误为虚寒，若以辛温之药治之，反益其热也，所以伤寒多从脉，温病多从症，盖伤寒风寒外入循经传，温病悌热内炽，溢于经也，（同）
又曰，凡伤寒性本太阳，发热头痛，而脉反沉者，虽曰太阳，实见少阴之脉，故用四逆汤温之，若温病始发，未尝不发热头痛，而见脉沉涩而小急，此伏热之邪滞于少阴，不能发出阳分，所以身大热四肢不热者，此名厥，正杂气怫郁，火邪闭脉而伏也，急以咸寒大苦之味，大清大泻之，断不可误为伤寒太阳始病，反见少阴脉沉而用四逆汤温之，温之则坏事矣，又不可误为伤寒阳厥，慎不可下，而用四逆散和之，和之则病甚矣，盖热郁元闭，阳气能交接于四肢，故脉沉而涩，甚至六脉俱绝，此脉厥也，手足逆冷，甚至通身冰凉，此体厥也，即仲景所谓阳厥，厥浅热亦浅，厥深热亦深是也，下之断不可迟，非见真守定通权达变者，不足以语此，（同）
又曰，凡温病脉中，诊洪长滑数者轻，重则脉沉，甚则闭绝，此辨温病与伤寒脉浮脉沉异治之要诀也，（同）
又曰，凡温病脉洪长滑数兼缓者易治，兼弦者难治，（同）
又曰，凡温病脉沉涩小急，四肢厥逆，通身如冰者逆，（同）
又曰，凡温病脉两手闭绝，或一手闭绝者危，（同）
又曰，凡瘟病脉沉涩而微，状若屋漏者死，（同）
又曰，凡瘟病脉浮大而散，状若釜沸者死，（同）

舌苔　舌冰冷  ***************************
夫舌者胃之外候，胃中一有留邪，则莫不见于舌苔，犹影之随形，桴之应鼓，故伤寒与温疫，无一不据舌苔，而断浅深轻重，独此疾不然者，邪气暴烈，感之则胃中扰乱，奔迸下泄，不遑郁而为舌胎也，是以不可以舌苔之有无拘，故不必详论焉，然间有见于舌苔者，今举其概略，以备採择耳，凡初起有苔者甚稀，或有之必白胎而极薄，且滋润，须荡涤一日或半日，泻稍减，则始变厚白胎，是其常候，又间有初起生厚白胎者，稍缓症也，然必滋润，其黄胎者又稀，故不可拘无胎不可下并白胎滋润不可下等之说，迟延犹豫，则必杀人，亦有终始无胎者，要之非硝黄不可治焉，其泻多者，二三日后舌必变绯薄，是泻多亡津液之所致，宜缓缓滋养，人参饮子去人参，或柴胡清燥汤，柴胡养荣汤之类宜之，若下症犹在，不必拘舌胎，呕渴不止者，竹叶石膏汤宜之，盖此疾以寻常伤寒温疫之法律之，则缓者或可及，急者不可及，是所以为不可拘于舌胎之有无也，亦有吐泻数行舌变冰冷者，不可惊误为虚寒之极，用参附之类，是阳郁之极也，故手足亦多厥冷，未必死症，是速当峻下，厥回则舌亦暖，是亦不可不知矣。

治法  ***************************
凡初起洞泄三四行，呕吐或吐泻并作，或泻断而吐犹不止，或一二日泻自止而吐作者，此邪在中焦胃中，而连于胃口，宜大柴胡汤主之，间有吐逆不纳药者，不可误为水逆与五苓散之类，此症世医往往用吴茱萸汤小半夏加茯苓汤等者，俱非其治所宜，前方或加黄连山栀子伏龙肝水煎，缓缓冷服之，若犹吐不止者，本方加辰砂或铁粉之类，或加铁锈水煎亦可也，若心下硬满者，前方加厚朴，或大小承气汤，但痞而不硬者，三黄泻心汤，呕者加辰砂，但泻而不呕吐者，是邪在中焦，三承气汤，而兼吐者犹连上焦，大柴胡汤加芒硝，兼腹痛者，凉膈散，心中烦闷欲吐不吐者，枳实栀子豉汤，或更加大黄，泻断后脉浮而数烦渴引饮者，白虎汤，或小柴胡合白虎汤，吐泻俱断，呕渴犹不止者，人参饮子去人参，或竹叶石膏汤，但呕者本事竹茹汤，凡此疾验荡涤尽未尽有法，大便稍稠，粪色生，小便快利，舌苔去，则是邪势尽也，否则未尽也，未尽则用硝黄，彻上彻下不可间断，否则馀烬复炽，戒之慎之，吐泻全正，舌苔减半，犹微微渴者，柴胡清燥汤，或更加葛根，人参饮子去人参半夏加瓜蒌根亦佳，舌上绯薄如猪肪者，津液虚耗也，亦宜前方，或柴胡养荣汤，妇人室女经水适来者，多在吐泻断后，此为热入血室，宜小柴胡加鲜地黄，或犀角亦佳，余见各门。
按医治此症，有知宜清凉，犹畏大黄之荡涤者，徒从事芩连栀柏之类，其轻者适有愈，至感之重，邪之剧者，既无荡涤之能，反招闭塞之害，邪气无由而泄，津液愈耗，是犹叶公之好龙，遂不能入其室，与彼用参附误人者，不过五十步百步之相距也，如何则此疾邪气一蟠踞于胃中，非大黄之荡涤不可拔，且大黄之治瘟疫，实为必用之药，古今神人之所同然，昔耶律楚材下灵武，诸将争掠女子玉帛，耶律楚材独取书数部，大黄两驼而已，既而军中大疫，惟得大黄可愈，所活几万人，又陈宜中梦神人语曰，天灾流行，人多死于疫疠，唯服大黄得生，因遍以示人，时果疫，因大黄得生者甚多，可见大黄之于疫，固不可阙之品矣，盖大黄之治疫，专为逐邪而用焉，本不论大便之利不利，胃中有结邪，非大黄不能去，矧此症之泻，为邪热而泻，若欲俟其燥结而下之，遂无可下之时，而病者已毙矣，是医之咎也，故巴豆之峻亦有所不畏，且夫仲景治伤寒呕吐而下利者，用大柴胡汤，亦少阴病下利清水色纯青者，用大承气汤，自馀下利之症，用大黄者，在经文历历可征矣，今此疾所下非清水，则必如败酱，无一下利清穀者，故下剂一投，轻者即断，重者不至剧者，以胃中蟠踞之邪散也，是皆大黄之功，安患洞泄乎。
吴又可曰，邪传胃，烦渴口燥，舌乾胎刺，气喷如火，心腹痞满，午后潮热，此应下之症，若用大剂芩连栀柏，务清热，竟不知热不罢自成其热，皆由邪在胃家，阻碍正气，郁而不通，火亦留止，积火成热，但知火与热，不知因邪而为火热，智者必投承气，逐去其邪气，行火泄而热自已，若概用寒凉，何异扬汤止沸，每见今医好用黄连解毒汤，黄连泻心汤，盖本素、问、热淫、所胜，治以寒凉，以为圣人之言必不我欺，况热病用寒药，最是捷径，又何疑乎，每遇热甚，反指大黄能泄而损元气，黄连清热且不伤元气，更无下泄之患，且得病家无有疑虑，守此以为良法，由是遇热症，大剂与之，二三钱不已，增至四五钱，热又不已，昼夜连进，其病转剧，至此技穷力竭，及谓事理当然，又见有等日久腹皮贴背，乃调胃承气症也，况无痞满，益不敢议承气，唯类聚寒凉专务清热，又思寒之最者，莫如黄连，因而再倍之，日近危笃，有邪不除，耽误至死，犹言黄连至几两，热不能清，非药之不到，或言不治之症，或言病者之数也，他日凡遇此症，每每如是，虽父母妻子，不过以此法毒之，盖不知黄连苦而性滞，寒而气燥，与大黄均为寒药，大黄走而不守，黄连守而不走，一燥、一润、一通、一塞、相去甚远，且疫邪首尾以通行为治，若用黄连，反招闭塞之害，邪毒何由以泄，病根何由以拔，既不知病源，焉能愈疾哉，（温疫论）
案，吴氏此论，实宜为畏大黄之荡涤，而徒从事于芩连者之顶门一针矣。

呕吐  ***************************
夫邪之入胃，上走则呕吐，下迫则泄利，上下并走则吐泻俱起，故斯疾吐泻并作者，此常候也，间有吐泻偏者，吐泻多少偏者，盖虽系其人胃气之厚薄，亦因邢之上走与下迫而异也，俱宜下夺，以挫其上走之势，邪热一去，则吐自止，泻又寻止矣，世医遇如此之症，欲强止其吐，往往以小半夏加茯苓汤，吴茱萸汤或生姜泻心汤，黄芩加半夏生姜汤，旋覆代赭石汤之类，亦有为水逆与五苓散，亦有以半夏藿香丁香缩砂之类投之者，虽俱系治呕吐之药，非治本之法，邪之至轻者，幸有治焉，若邪之剧者，药下咽徒使病者益苦闷耳，如此不如与一杯之冷水，予治此症，大抵以大柴胡汤，放冷与之，初服虽或吐之，二三服之后，必止，若犹吐不纳者，加辰砂末少许，或铁粉亦可用，或以伏龙肝水煎之，或汤成少加铁锈水，莫不纳，三黄汤加辰砂，亦宜随症而服之，若大邪既去而犹咂吐不止者，本事竹茹汤，或竹叶石膏汤之类，放冷服之，又有一症呕吐之剧，一滴药汁入口则乍吐出，甚者闻药臭亦呕，与冷水则不吐，至于此，医家病家往往束手，余每遇此症，先断药汤，以新汲水，服紫雪大豆许，日三五度后竹茹汤，竹叶石膏之类，随症与之则不吐，此亦不可不知，凡此疾，呕吐皆属热，故与热药则必吐而不纳，其无吐者亦生吐，虽吐之剧者，与冷水则不吐，是其证也，故粥浆以至汤药，尽禁热服，必当放冷服之，是予所历试之真诀也，张石顽曰，凡温病热疾，呕吐者，火性上炎也，无问表里，通用凉膈散，呕吐烦渴者，白虎汤，（张氏医通）
又曰，温病，热病，时疫，乾呕烦闷者，黄连解毒汤，（同）
杨慄山曰，温病呕吐者，胃中伏火，郁而攻发也，增损三黄石膏汤，加味凉膈散加石膏，清利之自止，（寒温条辨）
又曰，凡胃热甚，服药呕吐不纳者，愈吐愈服，三服后火性渐消，然后徐徐用药，即不吐，（同）

渴  ***************************
凡热邪犯胃则渴，渴之极必引冷水，此疾邪火先入胃，故多渴，但有好冷，有好热，俱为热症，其或好热，误认为寒，与参附热药，则转轻为重，不可不谨，若欲冷水者，少少与之不妨，其他梨浆西瓜之类，病人慾之宜与之，至治法，若吐泻不止而渴者，三黄加石膏汤，或大柴胡汤加石膏，吐泻止而渴不止者，小白汤，大汤引饮者，白虎汤，邪大半解，而呕渴不止者，竹叶石膏汤，并宜生于津液之品，葛根栝楼根麦门冬之类，于对症方中加之，亦佳矣，予治此症，不论渴之冷热，一切汤药至白汤粥清，尽放冷与之，不然则助呕而纳，间有不呕者，必益泻，或为腹痛，是最治此疾之紧关，故不厌烦而屡告焉。
吴有性曰，如大渴思饮冰水及冷饮，无论四时，皆可量与，盖内热之极，得冷饮相救甚宜，能饮一升，止与半升，宁使少倾再饮，至于梨汁藕汁蔗浆西瓜，皆可备不时之需，如不欲饮冷，当易白滚汤与之，乃至不思饮，则知胃和矣，（温疫论）
杨慄山曰，温病本未身冷不渴，小便不赤，脉不洪数者，未之有也，轻则白虎汤，加白姜蚕蝉蜕天花粉，重则增损三黄石膏汤，加大黄，凡病忽欲饮水者，为欲愈，盖肠胃燥则不能散邪，得水则和其胃气，汗出而解，若不与水，则乾燥无由作汗，遂至闷乱也，（寒温条辨）
案此说甚妙，泻疫渴饮水数升，始有蒸然为汗者焉。

厥冷  ***************************
夫厥冷者，阴寒之极，故诸病见之者，咸为阳气衰绝之候，但伤寒与瘟疫，纯热之极而亦见之，谓之阳厥，古法率以荡涤为主矣，今此疾亦瘟疫之一种，纯热之邪也，故往往见厥冷之症，而查其所从来，凡有三，其一吐泻数行，不及服药而厥冷脉伏，是尤剧症，其一邪势原轻，医者与缓剂，药方不与病敌，半日或一日后，邪热稍剧，遂至于厥冷脉伏，是其次也，其一服参附之类，或阿片等，或大艾焚灼，使邪炎郁塞，遂至厥冷脉伏者是也，三症中不及服药而厥冷者，虽邪势剧，毕竟不过内结壅闭，阳气逆于内，不能达于四末，故与大柴胡汤大承气汤之类，邪炎一衰，阳气一通，则厥愈脉出，甚者走马汤，备急丸，杏仁丸，朱砂丸之类，亦可选用，其服缓剂，邪势加剧，而厥冷者，比前症稍难，然犹有可救者，治法同上法，如其参附炙炳阿片等之误治，助长之弊，邪势加剧，必耗正气，或动宿疾，其变至不可测，有发膈痛者，有转筋者，有吐泻俱断而膈热如烧，烦躁不安者，有泻断而吐益剧者，有吐下蛔虫者，种种不一，至厥之甚，通身冰冷，肌肤血凝，青紫成斑，唇口指甲并四掌，变青紫，直视上插，舌冷如冰，烦渴欲冷水，与水则纳，与热则吐，神虽昏，不近衣服，是枭猛之邪内郁，而阳气不能四布之候，俱系医之失治，而犹不察，卒至于此，又况烧酒熨之，芥子泥涂之，助桀为暴之徒乎，实可痛悯矣，当此时非斩关夺旗之兵，恐不能得救拔，治法亦宜前数方，其他凉膈散，白虎汤，竹叶石膏汤，六一顺气汤，解毒承气汤之类，随其症而选用之，或可回死于无何有之乡矣。
李挺曰，热极忽然伏于内，故身寒四肢厥逆，状若阴症，但身虽冷，而不欲近衣，神虽昏而气色光润，脉沉滑而有力，此阳极似阴也，宜大柴胡汤下之，或白虎汤竹叶石膏汤，（医学入门）
吴绶曰，厥应下而不可发汗，汗之则口伤烂赤也，（伤寒蕴要）
又曰，阳厥者，必先因热甚不解，而后发厥也，经言厥深热亦深，厥微热亦微，此之谓也，切其脉虽沉，按之则滑，四肢虽冷，手足心或温也，或时烦躁，畏热喜冷，与之冷水则咽也，此乃阳厥之候，（同）
张石顽曰，温病热病时疫，热极而厥者，凉膈合解毒，或合承气下之，热不退者，再下之，（张氏医通）
又曰，手足厥逆少气，唇面爪甲背青，六脉俱伏，而呕出酸秽，泻下臭恶，便溺黄赤者，此火伏于厥阴也，为热极似阴之候，急作地浆煎竹叶石膏汤，误作寒治必死，（同）
吴有性曰，凡阳厥，手足皆冷，或冷过肘膝，甚至手足指甲皆青黑，剧则遍身冷冰如石，血凝青紫成片，或六脉无力，或脉欲绝，以上脉症悉见纯阴，犹以为阳症何也，盖审内症，气喷如火，龈烂口臭，烦渴谵语，口燥舌乾，舌胎黄黑，或生芒刺，心腹痞满，小腹疼痛，小便赤涩，涓滴作痛，非大便燥结，即大肠胶闭，非协热下利，即热结旁流，以上内三焦悉见阳证，所以为阳厥也，粗工不察内多下症，但见里症脉体纯阴，误投温补剂，祸不旋踵，（温疫论）
又曰，凡阳症似阴者，外寒而内必热，故小便血赤，凡阴症似阳者，格阳之症也，上热下寒，故小便清白，但以小便赤白为据，以此推之万不失一，（同）
杨慄山曰，大抵阳症似阴，乃假阴也，实则内热而外寒，在伤寒以大承气汤下之，有潮热者六一顺气汤，热甚合黄连解毒汤，在温病，双解凉膈加味六一解毒承气之类，斟酌轻重，消息治之，以助其阴而清其火，使内热既徐，则外寒自伏，易所谓水流湿者即此义也，此与阳胜格阴例同，王太仆所谓病人身寒厥冷，其脉滑数按之鼓指者，非寒也，余谓火闭而伏，多见脉沉欲绝不尽，滑数鼓指也，要在详症辨之，（寒温条辨）
又曰，温病厥逆无阴厥，杂气伏郁，阳热内迫，格阴于处，气闭不能达于四肢，甚有通身冰冷，其脉多沉滑，或沉伏，或沉细欲绝，或六脉俱闭，所云体厥脉厥是也，症多怪异不测之状，轻则升降散，增损双解散，加味凉膈散，重则加味六一顺气汤，解毒承气汤，斟酌下之，岂可与伤寒阳厥并论哉，若数下后，厥不回热不退者死，亦有利下数十行厥方回热方退而得生者，正所云急症急攻，下之或可活，不下必死无疑矣，此则温病厥逆治法也，（同）

唇甲青紫  ***************************
凡邪热枭猛之症不速荡涤，则必致手足厥冷，厥冷之极，必至唇口青紫，此盖郁热炽盛，血脉凝滞之所致，亦有轻症用热剂，鼓激邪火而至于此者，不知者往往误认为阴寒之症，益用温热之剂，愈用而愈甚，岂知青中有紫，原非阴寒之症哉，荡涤少迟，则必就鬼录矣，治法详于厥冷门中，其辨色之法，张石顽论之最详，宜参看焉。
张石顽曰，色之青者为寒，赤者为热，以寒中于里，则血脉凝滞不能荣行于外，所以唇爪青黑也，若热毒流入于里，而为热厥，则唇甲亦青中必滞深紫，与阴寒之青黑不同，试观产妇以舌青验子死，唇青验母死，则知青黑为阳气竭绝，不得与青紫浑称也，（张氏医通）

转筋  ***************************
转筋之一症，多在误药致厥者，间有不经误治，吐泻数行忽转筋者，俱是津液耗渴，邪火迫于筋脉之所致，亦有腰腿间肌肉降起作痛者，是亦邪郁血凝之所致，俱宜大柴胡汤大承气汤之类，或加行血之药一二味最佳，罨法刺络之类，亦辅治之一策，随症或宜用之，盖此症去秋尤多，今秋甚稀，岂邪气稍与人身谙而然欤，龚西园曰，转筋属热血，四物汤加酒芩红花苍术南星煎服，（医学源流肯綮大成）
按，此等法宜大邪既去，而转筋犹不止者，若其邪炎犹炽而转筋者，恐非此等之法所能治，学者思焉，又委中穴也血，或十指头出血，皆是良法，然刺络之法，宜未至厥冷者，若厥冷之极，转筋者用之，则只出紫黑血点数滴耳，遂不能救，故行之当在早矣。

目眩　直视　目反　露睛  ***************************
夫目五脏精华之所聚，故五脏方有病，其候往往见于目，况此症热毒之极，一感之，则或上攻头目，或下迫肠胃者乎，故初起有目眩者，或目系急痛，卒倒而不省人事者，俱为邪热元闭上攻头目之所致，宜走马汤，备急丸，大承气之类，若其手足厥冷，必直视目反，不可惊为死症也，厥回则复常，治法详于厥冷门，亦有手足厥冷而目半开半合睡中露睛者，轻者厥回后，三五日犹不止，不可误为中气虚极而与温补之药，必致不救，仍宜确守前法，邪退精气复则止矣。
杨慄山曰，温病头目眩，及头胀头痛汗，并目赤，目黄，目不明，目直视，目反折，与伤寒治法不同，俱系杂气伏郁中焦，邪热元闭，上攻头目，乃胃家实也，通宜升降散，加味凉膈散清利之，头眩疼量加大黄，目眩赤等症量加龙胆草酒炒，（寒温条辨）

呃逆  ***************************
呃逆之症，热邪郁于胃之所致也，故用热药而致其冷者，多发之，不可误为胃寒，与丁香附子等之热剂，不独呃逆不止，必致诸症增剧，但宜大柴胡汤三承气汤之类下之则自止，下症既去，渴而呃逆者，宜白虎汤，若其初起，用荡涤法，吐泻全止而呃逆者，馀热犹伏于胃中也，宜竹叶石膏汤，橘皮竹茹汤，本事竹茹汤之类，若邪全去，而犹呃逆数日不止者，属胃寒，宜丁香柿蒂汤之类，然属寒者，诚百中之一二也，宜详内外，果属寒则用前法。
病源论曰，伏热在胃，令人胸满气逆，气逆则哕。
程国彭曰，当下失下，胃火上冲，而呃者，其症燥渴内热，大便闭结，大柴胡汤下之，（医学心悟）
吴有性曰，胃气逆，则为呃逆，吴中称为冷呃，以冷为名，遂指为胃寒，不知寒热皆令呃逆，且不以本症相参，专执俗语为寒，遂投丁茱姜桂，误人不少，吾愿执辞害义者，临症猛省，（温疫论）
又曰治法，各从其本症而消息之，如见白虎症，则投白虎，见承气症，则投承气，膈间痰闭，则宜导痰，如果胃寒，丁香柿蒂散宜之，然不若四逆汤功效殊捷，要之但治本症，呃自止，其他可以类推矣，（同）

发斑  ***************************
凡发斑，为热邪外解之候，故此疾发斑，多在用下药吐泻已断之后二三日，又有初时误服热剂，迫阴血，里气壅闭，不得外泄，至成厥冷，忽峻下一投，里气忽通，邪热外泄而发斑者，又初时虽服热剂，邪气固微，不到激昂，正气一旺，又发斑者，俱与温疫发斑，治法一同，今举吴杨二氏之说，宜参看焉，又有先发斑而一二日后吐泻始发者，此属一种之变局，治法俱同前矣。
吴有性曰，邪留血分，里气壅闭，非下不能发斑，斑出发毒邪外解下后斑渐出，更不可大下，设有下症，少与承气汤，缓缓下之，若复大下，中气不振，斑毒内陷则危，宜托里举斑汤，（温疫论）
杨慄山曰，夫疹与斑等乃温病中之重症也，治同温病伤寒，百不出一，总缘杂气之毒郁于胃中，无所施泄，发于皮肤而为疹，增损双解散主之，加紫背浮萍五七钱，或重加石膏大黄芒硝，清散得宜，未有不出者，如身出而头面不出，此毒气内归危候也，急以大蟾蜍一个，捣和新汲水，去渣痛饮之自出，屡验，（寒温条辨）

结胸  ***************************
伤寒结胸，多在用下剂甚早，邪气陷入，此症结胸，多系郁热上炎与水饮相结，故素常蓄饮人，患之最多，轻者小陷胸汤加大黄，或大茈胡合小陷胸汤，或更加芒硝，千金陷胸汤亦可用，甚者大陷胸汤，大承气汤加甘遂，在上者宜吐之，三物白散之类，量症之轻重，而选用之，旁用罨法亦可矣，亦有初起用热剂，下利忽止，邪热无出路，于是郁邪上攻，迫于心膈以为结胸者，治法俱同于上，其兼发斑或呃逆，脉沉微，手足厥冷等，在伤寒为难治，此疾未必然。
杨慄山曰，温病郁热内攻，火性上炎，一发即心胸结痞，脉洪滑数，或伏沉，自是热实结胸痞气，特患下之不早耳，非大小陷胸，或陷胸承气，加味凉膈等方下之。

腹痛  ***************************
此疾兼腹痛者甚稀，但夏至前后，邪势尚嫩，秋秒后邪势已老之时，患之者必兼腹痛，又者兼蛔虫，挟滞食，动疝瘕者，六七月盛行之时，感之者必无腹痛，又初起无吐泻，但腹痛如刺，颇类搅肠痧者有之，邪势尤剧，非走马汤备急丸杏仁丸之类则不能治之，少少腹痛不必拘，但宜大柴胡汤凉膈散三承气汤之类，宜量其轻重而与之，若果繫于兼蛔兼滞食，则于对症药中，加杀虫消导之一二味亦可矣，若其邪全去，而痛犹绵绵不止者，多是动宿疾也，宜详其因而治之。

蛔虫  ***************************
平素多蛔之人，一感此疾，蛔不堪其温热，烦扰动痛，或从口出，或从肛门出，亦有无痛而忽然吐出者，此皆因邪火犯胃，蛔不安其居已，故以逐邪火为要，不必治蛔，若误为胃寒，与温热之剂，则邢势愈加，至不可救，但硝黄荡涤，邪炎自熄，则蛔亦安居，若不得已而治之，则宜兼服清中安蛔汤，其吐蛔愈多，而时时腹痛，不能饮食者，是胃败也，多属不治。
吴有性曰，疫邪传里，胃热如沸，蛔动不安，下既不通，必反于上，蛔因呕出，此常事也，但治其胃，蛔厥自愈，每见医家妄引经论以藏寒，蛔上入膈，其人当吐蛔，又云胃中冷必吐蛔之句，便用乌梅丸，或理中安蛔汤，方中乃细辛附子乾姜桂枝川椒皆辛热之品，投之如火上添油，殊知疫症表里上下皆热，始终从无寒症者，不思现前事理，徒记纸上文辞，以为依经傍注，坦然用之无疑，因大误人甚众，（温疫论）
马印麟曰，蛔厥有热渴者，黄连解毒汤，有下症者，承气汤，（温疫类编）

口中糜烂  ***************************
吐泻已止，饮食稍进，后二三日或四五日，忽然口舌糜烂者间有焉，余炎薰蒸之所致也，宜凉膈散，兼点柳花散，或以黄连解毒汤之类嗽之亦可矣，清胃散泻火汤之类，亦宜服用。

解后大小便不利  ***************************
邪结不散，则阳气内结，小便不利，甚者二三日不通者有之，是此疾之常事，服硝黄之类，邪火一消，大便生渣滓则通，不必强利小便，不知者利其小便，此大误也，亦有下利断后小便犹不快利者，此下后津亡之所为，勿以猪泽之属利之，饮食进，津液生，则自通矣，吐泻后大便数日不行者，此亦常事，别无他证，不可攻之，吐下后津涸阳亡，胃中虚燥所致也，饮食日加，津液自通，则大便出矣，若病人觉胀闷，则宜调胃承气，养胃承气，麻子仁丸之类。

痧复  ***************************
凡此疾，初起用下剂，而吐利止，饮食渐进，气力全复，近者半日，或四五日，远者十日，或半月馀，已而忽然前症再发，疲睏十倍于前日，比比有焉，是盖非再感，乃余炎未歇，再纵其枭恶也，其故何也，前日退消黄甚早，余炎不全去，其他或轻症服温剂而愈，或缓药治之幸而愈，以邪势之不剧，虽一旦得效，余炎再集，则前日不用荡涤之咎也，勿以其气力未复与补药以养其枭，宜速与硝黄之类，以拔其邪薮，纵药紧于前日，勿缓于前日，倘误为胃虚，投参附姜桂蓍术之类，则祸不旋踵，再感亦同焉。
刘松峰曰，凡治伤寒温疫，医者最重初次得疾，至于痧腹谓死者盖寡，每视为至轻而谩不经意焉，盖谓痧复之病，人身之经络藏府，皆前次温邪，所曾经传遍之所，则此番不过由熟路而行，故邪气易出也，右人原有此论，岂知此第语其常也，独瘟疫盛行之时则不然，盖是时疫气所积者厚即无气食劳损之因，尚有重感厉气而复者，更有前畴馀邪稍有未净，再酝酿滋蔓而猝然自复者，是天气之邪，与人之气血，胶固充塞，郁勃纠纷，故复至三四次，尚有损命者矣，慎毋以其复也，而忽之，（松峰说疫）

妊娠  ***************************
妊娠感此疾，服药尤不可迟缓，宜速投荡涤之剂，慎勿惑硝黄堕胎之说，以用补药或缓剂，如此则邪火愈炽，热毒迫子宫，胎必堕，若早与下剂以清肃之，则火毒消灭，元气泰然，复何堕胎之有也，古人所谓有故无损者是也，亦间服药数日，吐泻已竭，饮食稍进，忽然再复者，因忆受胎则腹中与平人自异，邪热必伏匿，固结于子宫间，岂一下之所能了乎，是以余炎再聚，则再呈枭恶，亦不可知也，后学者宜详焉。
吴又可曰，孕妇时设，疫应用三承气汤，须随症施治，慎勿惑于参术安胎之说，病家见用承气，先自惊疑，或更左右嘈杂，必致医家掣肘，为子母大不详，若应下之症，反用补剂，邪火壅郁，热毒愈炽，胎愈不安，耗气搏血，胞胎何赖，是以古人有悬钟之喻，粱腐而锺未有不落者，唯用承气逐去其邪，火毒消散，炎熇顿为清凉，气回而胎自固，当此证候，反见大黄为安胎之圣药，历当子母俱安，若腹痛如锥，腰痛如折，此将堕胎欲堕之候，腹药亦无及矣，虽投承气，但可愈疾而全母，昧者以为堕胎，必反咎于医也，（温疫论）
又曰，或诘余曰，孕妇而投承气，设邪未逐，先损其胎，当如之何，余曰，结粪瘀热肠胃间事也，胎附于脊，肠胃之外子宫内事也，药先到胃，瘀热才通，胎气便得舒养，是以兴利除害于倾刻之间，何虑之有，但投药之际，病衰七八，馀邪自愈，慎勿过剂耳，（同）
杨慄山曰，妊娠温病，内蕴邪热，里证居多，不可发汗，急用护胎之法，井底泥涂脐至阙元，干再易之，或以青黛伏龙肝为末，水调涂之，若大黄，乾呕错语呻吟，增损三黄石膏汤，清化汤，若热甚，燥急胎动不安，必须下之，慎勿惑于参术安胎之说，夺其里热，庶免胎堕，盖邪火壅郁，胎自不安，转气传血，胎胞何赖，酌用升降散双解散，加味凉膈散，或去芒硝以逐去其邪，则焰熇顿为清凉，气回而胎自固，（寒温条辨）

发狂  ***************************
予去秋见一壮妇患泻疫，吐泻数行，烦渴引冷水，医者与参附之剂，证益加剧，于是替医，后医亦复与参附数剂，吐利益甚，遂发狂而死，余意此证，邪势枭猛，如经参附热剂，故鼓动邪势，迫于阴血而发狂尔也，若初与承气诸汤，则必不至于此，然既至于此，亦仍用承气诸汤，或可收功也，果繫于蓄血，则桃核承气汤，或大承气汤，加桃仁红花当归，抵当汤丸之类，尚或可救焉，而此之不顾，饱用参附，而令狂死，实可痛悼矣。
吴有可曰，有喜笑如狂者，此胃热波及于血分，血乃心之属，血中留火，延蔓心家，宜其有是证矣，仍从胃治，（温疫论）
杨慄山曰，伤寒瘟病，虽根源不同，至于发狂，皆邪热之极，使非峻逐火邪，则不能已，故但察其大便硬结或腹满而坚，或湿滞胶闭，或协热下利，或热结旁流，有可攻之证，酌用大小承气凉膈六一解毒承气之类下之，如无胀满结实等症，而惟胃火使然者，但以白虎解毒三黄石膏大小清凉之属，清其火邪，其病自愈，（寒温条辨）

下血  ***************************
下血之症，亦往往在初发，是皆用热药，迫于血分之所致也，不必具小腹硬满急胀小便自利等之候，间有喜忘如狂者，亦有昏聩不清楚者，若大便中有血色者，热犯血分无疑，桃核承气汤抵当汤之类，亦可用之，又有初起小便出血者，是热犯小肠之所为，今秋治小儿患之者，一人而已，不多见，详见于治验中。
吴有可曰，胃实失下，至夜发热，留血分更加失下，必致瘀血，初则昼夜发热，日晡益甚，既投承气，昼日热减，至夜独热者，瘀血未行也，宜桃仁承气汤，服汤后热除为愈，或热时前后缩短再服，再短畜血尽而热亦尽，大势已去，亡血过多，余焰尚存者，宜犀角地黄汤调之，（温疫论）
又曰，胃移热于下焦气分，小便不利，热结膀胱也，移热于下焦血分，膀胱畜血也。
又曰小便不利，亦有畜血者，非小便自利便为畜血，（同）

变证  ***************************
卒然恶寒振慄，肌肤粟起，半时或一时许，而吐泻并作者，或吐泻一二行而振慄者，是邪游溢太阳经也，从吴氏之法，与达原饮加羌活，轻者自解，重者非下剂不愈，又有无恶寒振慄，但头痛如破，脉弦数而吐泻者，前方加葛根，或大柴胡加葛根，又有憎寒而下血者，小便出血者，是邪逼下焦之症，宜桃核承气汤，或承气汤加桃仁红花当归之类，尿血者外台崔氏疗卒伤热尿血方，或当归承气汤，温疫论桃仁汤宜之，吐血者圣惠茜根散，三黄泻心汤，圣惠苦参汤宜之，又有卒然头眩昏倒，举体麻痹，续转筋，而不吐泻者，或手足厥冷脉伏，是阳气郁遏不伸之候，宜走马汤，备急丸，亦有宜白虎汤者，此他变证犹多，不必一一具论焉，聊举其一二耳，临机通变，自存于其人。

死症  ***************************
洞泄一日，或二三日后，毒臭冲鼻，传旁人衣服而不消者，并厥回脉出，而大便遗失不觉，犹发揭衣被，烦渴欲饮水者，水泻一二行，起居未衰，乍声哑者，水泻止后，大便滑通无度者，或发狂不省人事者，又剧症服药得厥回，脉出吐泻全断，饮食稍进，而吐蛔不止者，予去秋来，治此疾数百人，其如此者，仅不过五六人，而二三日后必死，终不能救也，噫是实属死症，不可挽回欤，抑犹有一线生路，而余术未至，末由救拔欤，后之值此等症者，研精殚思，有能发明补余罅漏，死而瞑目矣，又如老人虚人，虽原匪死症，并弗误治，荣卫衰弱，或宿疾发动，有不可枝梧者，然十人中不过一二人耳，此所谓天覆倾者，非医人之罪也

禁忌  ***************************
人参　附子　罂粟壳　胡椒　阿片　诃子　烧石　熨药　烧酒　清酒　盐熨　炙　蕃椒　肉豆蔻　热汤　热弱
以上诸品，正须禁绝之，但巴豆极热之性，而不在禁中者，如备急丸走马汤紫丸白散杏仁丸之类，足以助硝黄之所不及，其他一切汤药饮食，宜冷而不宜热，否则呕吐不纳受。

预防  ***************************
凡正邪不两立，正气实则邪无由入，故欲预防感触，宜先禁饱食大醉，一切油腻，并坚硬难化之物，常粗食，劳筋骨勿过，时时炙背腹，勿有间断，勿不时饮食，勿数入房，勿冒雨露，勿深夜行道路入山林，如此则筋脉舒畅，精气充实，邪气何由入焉，此为预防第一之策，古人有辟温等之方，予未之信，倘病家强乞药，不得已而与之，平胃散六君子之类，盖脾为诸阳之本，脾胃健则津液四布，气血充盛，庶几无邪气乘虚而入。
刘松峰曰，温疫乃天地之邪气，人身正气固，神气守，则邪不能干，故避之在节欲节劳，仍毋忍饥以受其气，至于却邪之法，如经所云，天牝从来，复得其往，气出于脑，即不干邪是也，盖天牝者鼻也，鼻受天之气，故曰天牝，温邪之气，自空虚来，亦欲其由空虚而去，即下句气出于脑之谓也，盖邪气自鼻通脑，则流布诸经，令人病温，气出于脑，谓嚏之或张鼻以泄之，或受气于空，速泄于外，而大吸清气以易之，则却从鼻出，而毒气自散，祛邪于外之外也，又如想心如日等法，盖胆属少阳，中正之官，其气壮则藏气赖以俱壮而不能入，此强中御外之法也，凡探病疹疾，知此诸法，虽入秽地，可保无虞，男病邪气出于口，女病邪气出于前阴，其对坐之间，须知其向背，行动从容，察位而入方妙，（说疫）

或问  ***************************
泻疫新论稿成，有人问曰，子以此疾为瘟疫之一种，而无一属虚寒者，既得闻命，虽然人有老少强弱，病有寒热虚实，今如子说不论老少强弱，一切与清热涤秽之剂，以为至当之治，强壮者幸可保无虞，至老幼羸弱者，恐有为子死非命者，夫人疾病，因其人禀赋强弱寒热虚实异其症，故仲景撰伤寒杂病论，举三阳三阴以示寒热虚实之法，而今子不据其法，果何所本，岂为世服参附而毙者多，无非惩羹吹齑之类乎，恐招刻舟求剑守株待兔之讥矣，曰如子则诚知其常，不知其变者也，何则，人有老少强弱，病有寒热虚实，轩岐长沙之所以谆谆教于人，而固不待子曰而知也，特至于温疫之邪，有不然者，是圣所未明言，而后世吴又可以降所发明也，既知瘟疫之尽属阳症，而阴症百中之一，则奚独怪斯疾之阳症而无阴症乎，何则，此疾亦瘟疫之一种也，且予闻此疾之起在印度，夫印度之地，在赤道切近极热之地，元阳之气发而为此，纯热枭猛之邪，以传染于四方，一触之则从鼻口入，直客于胃中，传血脉，上下奔突，却一身之津液，上吐下泄，故无老少强弱之别，一受其邪，则胃中如热釜，只恐清解逐秽之力不足矣，譬之如火之烧屋，屋有大厦小屋，然救火非水，则不能也，抑如子说，大厦用水小屋用汤乎，必无此理也，今此邪之容于人身，亦犹火之烧屋，要在灭之耳，奚暇论老少强弱乎，火灭则屋存，邪去则人全，又不知乎，人服巴豆则暴泻如注，是以烈热之毒入胃中，忽卒不和故也，若欲止其泻者，令之饮冷水，即腹中快和，泻顿止，是皆世人所知，非可怪而救之，何量老少与强弱而为与水哉，凡热邪猛烈，直侵肠胃，则发泻利，此理甚明白，且古人不言乎，有故无损，当此硝黄虽剧，亦何恐之有，若顾虑老壮强弱，而逡巡失治，则噬脐不可及，何则，邪势急于烧眉也，世有知此疾之不宜温剂，而犹恐硝黄之荡涤者，徒事芩连栀柏之类，徒养疴毙人者，犹欲防劲敌而不遣劲兵，委之文吏，岂唯其不济事，一败涂地也明矣，子疑未冰释，则诸具举其非虚寒之征矣，夫此疾卒然洞泄一二行，饮食起居无变，虚寒者能如此乎，此非寒一也，其所下之粪色，纯白如淅米汁，或如败酱毫无色，亦完穀下出也，肛门热痒如温汤泻出，小便赤浊短少，虚寒而有如此症乎，是非寒二也，烦渴欲饮冷水，舌上白胎甚者，舌强不语，虚寒而有如此症乎，是非寒三也，虽手足冰冷，膈热如烧，或无热犹发揭衣被，虚寒有如此者乎，是非寒四也，与热药则吐而不纳，下利益甚，转加烦闷，与凉药若冷水，则不吐，是等皆虚寒之所无，而热证独有之，是非寒五也，子犹以为不然耶，曰非散悉以为非也，然世有治此疾专投参附姜桂之徒，乃未悉杀人，往往有为之救脱者，则不能无疑于子之言也，曰是何足深怪，彼服参附而得生，世固有焉，如此之症，其人正气素胜，所受之邪亦轻，不药自愈之症耳，其实非为药愈也，何则，邪气轻，正气胜，假令服热药，一时鼓动邪势，至手足厥冷，正气遂奋然而起也，正邪不两立，正气一胜则邪气去，必然之理也，不啻服参附而得生，至一等轻症，虽服阿片固涩之剂亦愈，与发表药亦愈，与芩连亦愈，实非药之效也，世更有吐泻数行，至手足厥冷，而不服一贴之药而愈者，如若而人，天资强坚壮实，一则虽误治不为药见害，一则疾不付医，得中医之类已，子乃思欲以一救万，以温热之剂，试人性命，不亦谬戾之甚乎哉，苟非强坚壮实之人，则死不旋踵，虽或幸愈荏苒引日，或明年再发，有变为休息痢者，有为滞下者，余去秋以来，目击如斯之辈，凡数十人不啻也，以是观之，与温热之剂而愈者，非药也，乃自愈也，客首肯而去，明治十三年重阳前三日高岛久也祐启谨补订


卷下  ——————————————————————————————————————————————————————————————————————————————————————————

药法  ***************************
药方（凡卷中诸方宜冷服，不宜温服，若犯之，则益吐益下，或发腹痛，当戒焉，今举于此，不复一一注各方下，）
大柴胡汤（伤寒论）　呕不止，心下急，郁郁微烦，心下痞硬，呕吐而下利者。
茈胡（半斤）　黄芩（三两）　芍药（三两）　半夏（半斤洗）　大黄（二两）　生姜（五两切）　枳实（四枚）　大枣（十二枚擘）
上八味以水一斗二升，煮取六升去滓，再煎温服一升，日三服。
案，此方吐泻并作者，并吐多泻少者宜之，吐而不纳药者，以伏龙肝水煮之，或加辰砂少许更妙。
大茈胡加芒硝汤（会解）　胸胁满而呕，日晡所发潮热已而微利。
即前方中加芒硝
案，此方前方症而下利数行不止者宜之。
大茈胡汤加黄连山栀子（同）　前证呕吐心烦者宜之。
六一顺气汤（寒温条辨）　少阴厥阴病，口燥咽乾，烦热消渴，谵语神昏，大便燥实，胸腹满硬，或热结旁流，绕脐疼痛，厥逆脉沉伏者主之。
大黄（四钱）　芒硝（二钱五分）　厚朴（钱半）　枳实（一钱）　柴胡（一钱）　黄芩　白芍　甘草（生各一钱）
水煎去渣，入铁锈水三匙，冷服加姜蚕（三钱）蝉退（十个）黄连（一钱）名加味六一顺气汤温病主方治同前证。
竹叶汤（千金）　治小儿夏月患腹中伏热，温壮来往，或患下利，色或白或黄。
三焦不利方
竹叶　小麦　柴胡　麦门　人参　甘草　茯苓　黄芩
上八味㕮咀以水四升，煮竹叶小麦，取三升，去竹叶小麦，下诸药，煮取一升半，分三服，若小儿夏月忽壮热，烧人手，洞下黄溏，气力惙然，脉极洪数，用此方加大黄二两，再服得下即瘥。
案，此方下利而无呕吐者，去人参加大黄用之，若呕者，更加半夏。
泻心汤　心下痞，按之濡者。
大黄（一两）　黄连　黄芩（各一两）
上三味以水三升，煮取一升顿服之。
案此方心烦呕吐而下利，心下痞者宜之，呕甚者加辰砂更妙。
大承气汤　自利清水色纯青，心下必痛，口乾燥者急下之，，阳明少阳合病必下利，三部脉平，按之心下硬者，急下之，，下利脉迟而滑者，内实也，利未欲止当下之，，下利脉反滑，当有所去，下之乃愈，，下利差后至其年月日，复发者，以病不尽故也，当下之。
大黄（四两）　厚朴（半斤）　枳实（五枚）　芒硝（三合）
上四味，以水一斗，先煮厚朴枳实，取五升去滓，内大黄，煮取二升去滓，内硝更上火一两沸，分温再服。
案此方无呕吐而泻不止，或日数十行者，最宜此方。
调胃承气汤　自下利者，脉当微厥，今反和者知为内也，，心下温温欲吐，而胸中痛，大便反溏，腹微满，郁郁微烦，先其时自极吐下者。
大黄　甘草　芒硝
上三味，以水三升，先煮大黄甘草，取一升去滓，内芒硝，更上火微煮，令沸，少少温服之。
案此方下利久不止，虚羸颇甚，腹皮贴背，无痞满等证者，或泻止后经数日，饮邪再聚，发前症，但疲睏殊甚者，宜此方，或加当归芍药也，医每遇此等症，见其疲睏，恐大黄损元气，疑虑失错，往往与参附之剂，误人者多，不可不戒矣。
解毒承气汤（寒温条辨）　瘟病三焦大热，痞满燥实，谵语狂乱不识人，热结旁流，循衣摸床，舌卷囊缩，及瓜瓤疙瘩瘟，上为痈脓下血如㹠肝等症，厥逆脉，沉伏者，此方主之。
白姜蚕（三钱）　蝉退（全十个）　黄连（一钱）　黄芩（一钱）　黄柏（一钱）　栀子（一钱）　枳实（二钱五分）　厚朴（五钱）　大黄（五钱）　芒硝（三钱别入）
甚至痞满燥实，坚结非常，大黄加至两馀，芒硝加至五七钱，治动呕者，又当知之，加栝蒌一个，半夏二钱，名陷胸承气汤，治胸满兼有上症者，案此方热郁胸膈，作胸满胸痛等种种症者，随后加味用之，颇有效。
凉膈散（张氏医通）　烦扰腹痛，脉来数疾。
大黄　朴硝　甘草（各二十两）　山栀子　薄荷　黄芩（各十两）　连翘
上为末，水一盏，入竹叶七片，蜜少许煎服。
加味凉膈散（寒温条辨）　温病主方，杨慄山曰，余治温病，双解凉膈愈者，不计其数，若病大头瓜瓤等瘟，危在旦夕，数年来以二方救活者，屈指以算百十馀人，真神方也，其共珍之。
即于凉膈散方中，加白姜蚕（三钱）蝉退（二钱）姜黄（七分）黄连（二钱）胸中热加麦门冬，心下痞，加枳实，呕渴加石膏，小便赤数加滑石，满加枳实厚朴，案，以上二方，烦躁多渴，兼胸腹痛者，并手足厥冷，心膈有热者，俱宜选用。
栀子豉汤（伤寒论）　发汗吐下后，虚烦不得眠，若剧者必反覆颠倒，心中懊憹，，阳明病下之，其外有热，手足温，不结胸，心中懊憹，饥不能食，但头汗出，，下利后更烦，按之心下濡者，为虚烦也。
栀子（十四个擘）　香豉（四合绵裹）
上二味，以水四升，先煮栀子得二升半，内豉煮取一升半，去滓分为二服，温进一服。
案，此方吐下止后，余炎犯膈，心烦不得眠，懊憹苦闷者宜之，若腹满者，加厚朴枳实，若心下坚者，加枳实大黄。
白虎汤（伤寒论）　手足逆冷，若自汗出，，脉滑而厥者，里有热。
知母（六两）　石膏（一斤碎绵裹）　甘草（炙二两）　粳米（六合）
上四味，以水一升，煮米熟汤成，去滓，温服一升，日三服，（按此方吐泻止后，四肢厥冷，呕渴引饮者，或不厥，但渴欲饮水者，并宜此方，）
竹叶石膏汤（同）　虚羸少气逆欲吐者。
竹叶（二把）　石膏（一斤）　半夏（半斤洗）　麦门（一升）　人参（二两）　甘草（二两炙）　粳米（半升）
上七味，以水一斗，煮取六升去滓，内粳米煮米熟汤成去米温服一升，日三服。
案，此方泻止后，余炎犯胃呕渴不止，或呃逆者，宜此方，方中人参宜更竹节。
小白汤（赤水医案）　治挟热下利，六脉洪大，口唇乾燥。
小柴胡汤合白虎汤
案此方前症而犹有柴胡证者宜之，若心烦者加黄连。
人参饮子（圣惠）　治阳毒伤寒，四肢壮热，心烦呕吐不止。
小柴胡汤去大枣加麦门冬竹叶
案此方邪犹盛，呕渴不止者宜之，方中人参宜去之。
蕴要心烦者，更加黄连。
小柴胡合黄连解毒汤（正传）　治少阳阳明合，病胁痛呕，逆自利脉弦长而沉实。
案此方前症而膈热犹盛者宜之。
本事竹茹汤　治胃热呕吐。
葛根（三两）　甘草　半夏（各三分）
上姜三片，竹茹一弹丸，枣一个，水煎。
案，此方火邪既去，呕吐不止者宜之。
柴胡清燥汤（温疫论）　下后间服缓剂。
柴胡　黄芩　知母　陈皮　甘草　花粉
上姜枣水煎。
九味清脾汤（济生）　治瘅疟，但热不寒，或热多寒少。
青皮　厚朴　白术　草果　甘草　柴胡　茯苓　半夏　黄芩（各等分）
上姜水煎
建原饮（温疫论）　治温疫初起，憎寒发热，其脉不浮不沉，头疼身痛，邪在挟脊之前肠胃之后者。
槟榔（二钱）　厚朴　知母　芍药　黄芩（各一钱）　草果　甘草（各五分）
上水煎，邪热溢于少阳经，加柴胡一钱，溢于阳明经，加葛根一钱，又加大黄葛根羌活姜枣水煎，名三消饮，治毒邪表里分传。
案以上三方，吐利止后，随症而选用之，但达原饮一方，初起无吐泻憎寒发热，或头痛者，随后加减方用之。
竹茹温胆汤（寿世）　治伤寒日数过多，其证不退，梦寐不宁，心惊恍惚，烦躁多痰。
竹茹　半夏　枳实　陈皮　人参　生姜　甘草　茯苓　香附　柴胡　麦门　桔梗　黄连
上姜枣水煎。
案，此方吐利止，火邪既去而余炎犹不尽，荏苒引日，或烦躁多痰者宜之，柴胡养荣汤（温疫论）　表有馀热血燥者。
柴胡　黄芩　陈皮　甘草　当归　白芍　生地　知母　天花粉
上姜枣水煎。
案，此方吐泻数日后，津液虚耗，羸瘦疲睏，舌上绯薄，如猪肪者，或大病后并亡血家，老人患此症，津液虚耗者，下后调理宜此方。
杏苏散（易简）　治四时温疫伤寒。
香附子　紫苏叶（各四两）　陈橘皮（二两）　甘草（一两）
上水煎，管见加川芎白芷姜枣水煎名芎芷香苏散。
案，此方泻疫轻症，吐泻既断无馀症，但气宇不了了者，加荆芥薄荷，或更加防风亦佳。
小柴胡加地黄汤（本事）　治妇女室女，伤寒发热，或发寒热，经水适来或适断，昼则明瞭，夜则谵语，如见鬼状，亦治产后恶露方来，忽尔断绝。
小柴胡汤加生地黄
案，此方妇女患此疾，经水适来，或适断者宜之，下利未止者加大黄，小承气汤（伤寒论）　大便不通，哕数谵语，，下利谵语者，有燥屎也。
大黄（四两）　厚朴（二两炙去皮）　枳实（二枚大者炙）
上三味以水四升，煮取一升二合去滓，分温二服。
黄连解毒汤（回春）　治伤寒热症，医者误用姜桂等药，助起火邪，痰火相搏而呕逆。
黄连（三两）　黄芩　黄柏（各二两）　栀子（十四枚）
上水煎。
白虎汤（同）　治症同前。
方见前。
桃仁承气汤（准绳）　治实热发呃。
桃仁（五十个去皮尖）　大黄（四两）　桂枝（二两去皮）　甘草（二两炙）　芒硝（二两）
上五味，以水七升，煮取二升半去滓，内芒硝，更上火微沸，下火先食温服五合。
调胃承气汤（同）　治症同前。
方见前。
三黄泻心汤（同）　治症同前。
方见前。
小陷胸汤（回春）　治伤寒发渴而饮水太过，或结胸而发呕者。
黄连（一两）　半夏（半升洗）　栝蒌实（大者一枚）
上三味以水六升，先煮栝蒌实，取三升去滓，内诸药煮取二升去滓分温三服。
以上七方随症选用之。
升麻葛根汤（局方）　治大人小儿时气温疫，头痛发热，肢体烦疼疮疢已发及疑似。
升麻　葛根　芍药　甘草
上水煎，或加犀角玄参更妙。
败毒散（同）　治伤寒时气，及寒壅咳嗽，鼻塞声重。
人参　茯苓　甘草　前胡　川芎　羌活　独活　桔梗　柴胡　枳壳（各三十两）
上生姜薄荷水煎，或加黄芩石膏（方中人参今去之）
阳毒升麻汤（活人）　治伤寒阳毒，面赤斑斑如锦纹，咽喉痛，下脓血。
升麻（二分）　犀角屑　射干　黄芩　人参　甘草（各一分）
上水煎，准绳加玄参名犀角玄参汤，治发斑毒盛，今去人参加玄参。
玄参升麻汤（同）　治伤寒发汗吐下后，毒气不散，表虚里实，热发于外，故身斑如锦纹，甚则烦躁谵语，兼治闭肿痛。
玄参　升麻　甘草（各半两）　上水煎。
托里举斑汤（温疫论）　中气不振，斑毒内陷者。
当归　芍药　升麻　白芷　柴胡　川山甲
上姜水煎。
以上五方，随症撰用之。
柴胡枳桔汤（蕴要）　治小结胸脉弦数，口苦心下硬痛，或胸中满硬，或胁下满硬发热，或日晡潮热，或往来寒热，耳聋目眩。
小柴胡汤去人参姜枣，加瓜蒌实枳壳桔梗，心下满硬加枳实黄连生姜。
小陷胸汤（伤寒论）　小结胸病，正在心下，按之则痛，脉浮滑。
方见前。
陷胸汤（千金）　治胸心下结聚，饮食不消。
大黄　栝蒌实　黄连（各二两）　甘遂（一两）
上水煎。
大陷胸汤（伤寒论）　膈内拒痛，胃中空虚，客气动膈，短气烦躁，心中懊憹，阳气内陷，心下因硬，则为结胸，，伤寒结胸热实，脉沉而紧，心下痛，按之石硬。
大黄（六两）　芒硝（一升）　甘遂（一钱匕）
上三味，以水六升，先煮大黄取二升去滓，内芒硝煮一两沸内甘遂末，温服一升，得快利止后服。
白散（同）　寒实结胸无热症。
桔梗（三分）　巴豆（一分去皮心熬黑研如脂）　贝母（三分）
上三味为散，内巴豆更于臼中杵之，以白饮和服，强人半钱匕，羸者减之，病在膈上必吐，在膈下必利，不利进热粥一杯，利过不止，进冷粥一杯。
罨法（寒温条辨）　结胸不同寒热虚实，迟早便用。
生姜　葱白（等分）　生萝卜（加倍如无以子代之）
三味共捣一处，炒热白布包作饼，罨胸前结痛处，此法须分二包，冷则转换，无不即时开通，但不宜大热，恐炮烙难受也，更以温手顺下揉之，自无不愈，并治一切痞满胀痛，真妙法也。
以上七方随症选用之。
清中安蛔汤（伤寒辨法）　治胃实热，呕吐长虫。
黄连（姜汁炒三钱）　黄柏（酒炒减半）　枳实（麦炒二钱）　乌梅（三个）　川椒（炒三十粒）　
上姜水煎。
案此方吐下蛔虫者，兼用亦佳。
清胃泻火汤（回春）　治上焦实热，口舌生疮，肿痛者，并咽喉牙齿，耳面肿痛皆效。
连翘　桔梗　黄连　黄芩　栀子　玄参　升麻　生地　薄荷　甘草　乾葛
上水煎服。
加减凉膈散（同）　治三焦火盛，口舌生疮。
连翘　黄芩　栀子　桔梗　黄连　薄荷　当归　枳壳　芍药　生地　甘草（各等分）
水煎食远服。
柳花散（外科十法）　治喉疮，并口舌生疮。
青黛　蒲黄　黄柏　人中白（各一两）　冰片（五分）　硼砂（五钱）　共为细末，吹喉极效。
以上口舌糜烂者宜之。
承气养荣汤（温疫论）　治里热未尽血燥。
小承气汤合四物汤去川芎加知母。
麻子仁丸（伤寒论）　趺阳脉浮而涩，浮则胃气强，涩则小便数，浮涩相搏，大便则硬，其脾为约。
麻子仁（二升）　芍药（半斤）　枳实（半斤炙）　大黄（一斤去皮）　厚朴（一尺去皮）　杏仁（一升去皮尖熬别作脂）
上六味，蜜和丸如梧子大，饮服十丸，日三服，渐加以知为度，以上二方下利止后数日大便不通者宜之。
抵当汤（同）　太阳病六七日，表症仍在，脉微而沉，反不结胸，其人发狂者，以热在下焦，少腹当硬满，小便自利者，下血乃愈，所以然者，以太阳随经，瘀热在里故也，，小便自利，其人如狂者，血证谛也，，阳明症，其人喜忘者，必有畜血，所以然者，本有久瘀血，故令喜忘，屎虽硬大便反易，其色必黑。
水蛭（熬）　虻虫（各三十个去翅足熬）　桃仁（二十个去皮尖）　大黄（三两酒洗）
上四味以水五升，煮取三升，去滓温服一升，不下更服。
抵当丸（同）　伤寒有热少腹满，应小便不利，今反利者，为有血也，当下之，不可余药。
水蛭（二十个熬）　虻虫（二十个去翅足熬）　桃仁（二十五个去皮尖）　大黄（三两）
上四味捣分四丸，以水一升，煮一丸，取七合服之，脺时当下血，若不下者更服。
桃核承气汤（同）　太阳病不解，热结膀胱，其人如狂，血自下，下者愈，其外不解者，尚未可攻，当先解其外，外解已，但少腹急结者，乃可攻之。
方见前。
小品芍药地黄汤（外台）　疗伤寒温病，应发汗而不发之，内瘀畜血鼻衄吐血，面黄大便黑。
芍药（三分）　地黄（半斤）　牡丹皮（二两）　犀角（一两屑）
上水煎，即千金犀角地黄汤，喜忘如狂者，加大黄黄芩。
崔氏疗卒伤热行来尿血（外台）
大黄（末）　芒硝（末各半匙）
上冷水和顿服之立止。
当归承气汤（丹溪附余）　治尿血实者。
大承气汤加当归
桃仁汤（温疫论）　治邪干下焦血分，溺血畜血。
桃仁（三钱）　阿胶（二钱）　丹皮　当归　赤芍　滑石（各一钱）
上水煎服，如少腹痛，按之硬痛，小便自调，有畜血也，加大黄三钱。
大柴胡汤（直指）　男女诸热，出血血热蕴隆。
柴胡（半斤）　黄芩（三两）　人参（三两）　半夏（半斤洗）　甘草（炙）　生姜（各三两切）　大枣（十二枚擘）
上七味以水一斗二升，煮取六升去滓，再煎取三升，温服一升，日三服。
茜根散（圣惠）　治小儿吐血，心躁烦闷。
茜根（半两）　犀角屑　升麻　大黄　黄芩　甘草（各一分）
上黑豆三十粒，淡竹茹半分水煎。
泻心汤（金匮）　治主心气不足，吐血衄血。
方见前，云歧子脉诀加生地黄，名犀角地黄汤，治血积胸中热甚。
苦参汤（圣济）　治大衄，口耳皆血出不止。
苦参　黄连　大黄（各一两）　栀子（七枚）
上水一盏，入生地黄汁一合，煎至七分去滓，温服，以上数方，热入血分发狂，并诸出血者，随症选用之。
救急诸方增补。
走马汤（金匮附方）　疗中恶心痛，腹胀大便不通。
杏仁（二枚）　巴豆（二枚）
上二味以绵缠槌令碎，热汤二合，捻取白汁饮之，当下老少量之，通治飞尸鬼击，鸡峰普济方，本方面糊为丸，名杏仁丸，治泻兼吐，又杨氏家藏方，朱砂圆治大人小儿暴下水泻，及积利，即本方枣肉为丸，如芥子大，朱砂为衣，每服一丸，倒流水下。
三物备急丸（同）　主心腹卒暴，百病若中恶客忤，心腹胀满，卒痛如锥刺，气急口噤，停尸卒死。
大黄（一两）　乾姜（一两）　巴豆（一两去皮心熬研如脂）
上药各须精新，先捣大黄乾姜为末，研巴豆内中合，治一千杵，用为散，蜜和丸亦佳，密器中贮之，莫令泄气。
紫丸（千金）
赤石脂　代赭石（各一两）　巴豆（三十粒）　杏仁（五十粒）
上为末，巴豆杏仁别研为膏，相和更捣二千杵，入少蜜同捣之，密器中收。
紫雪（外台）　治发斑咽痛，及暑中三阳，脚气烦躁。
升麻（六钱）　黄金（十两）　寒水石　石膏（各四两八钱）　犀角　羚羊角（各一两）　玄参（一两六钱）　沉香　木香（各五钱）　甘草（八钱）　丁香（五钱）
水五盏，先煮黄金至三盏，入诸药再煎，至一盏去滓，入芒硝三两二钱，慢火煎，以柳木搅，不停手，候欲凝，入磁盆中，更下朱砂麝香末各三分，急搅令匀，候冷凝结成雪，每一钱细细嚥之。
地浆　陶弘景曰，此掘黄土地作坎深三尺，以新汲水沃入搅浊少顷取清用之。
罗谦甫曰，中暑霍乱，乃暑热内伤，七神迷乱所致，阴气静则神藏，躁则消亡，非至阴之气不愈，坤为地，地属阴土曰静顺，地浆作于墙阴坎中，为阴中之阴，能泻阳中之阳也，（卫生宝鉴）
金银煮汁　新汲水（却邪调中下热气并宜饮之嘉佑本草）
以上诸方，穷乡僻居，并道途无药之地，随便用之，以救一时之急轻者可愈，重者亦不死，其如地浆金银煮汁用之煮药尤佳。

刺法  ***************************
按刺络宜要其早，若羁迟则难及，其或手或足觅其青筋怒张者刺之，灵枢经脉篇曰，诸刺络脉者，必刺其结上甚血者，虽无结急取之，以泻其邪而出其血，此轩歧之古法也，宜用此法，又后世方书有刺少商委中十指尖等之法，亦宜参用焉，予观去秋来，世医行刺络，往往于委中穴宜施之，既迟多在厥冷脉伏之后，故虽刺之，血不多出，其适出者，仅见紫黑血点一二滴，厥冷不复而人既毙者，往往有焉，又有挑法刮法等，详见于说疫，今不录焉。
以手蘸温水于病人膝腕，用力拍打，有紫黑所以针刺去恶血，（滋德堂堂方）
委中穴出血，或十指头出血，皆是良法，（医学源流肯綮大成）
体厥脉厥等症，则刺少商穴，并十指上薄肉当中刺之血出，如血不出，可摄出之皆效，（说疫）

除秽薰法  ***************************
凡瘟疫盛行之地，邪秽气满于空中，亡论房室，故虽平素节养得宜，数经历其地，或访病看病，则秽气从鼻口入，终感其邪者间有焉，况昼夜扶持养护，与之同床同厕者乎，防之之法，宜于病者之旁，常焚除秽之药，莫令其气少绝，庶几免秽气，入口鼻矣，是所以除秽熏法之不可无也，今录简便者数方。
苍降反魂香（说疫）　除秽祛疫。
苍术　降真香（各等分）
共末揉入芥叶内，绵纸捲筒烧之。
避瘟丹（同）　烧避瘟法邪。
乳香　苍术　细辛　生草　川芎　降真　白檀
枣肉丸焚烧
避瘟丹（同）　烧之能避一切秽恶邪气。
苍术　乳香　细辛　甘松　芸香　降真（各等分）
糊为丸，豆大每用一丸焚之，良久又焚一丸，略有香气即妙。
一方（同）　天行时疫，宅舍怪异，并烧降真香有验。
又云房中不可烧诸香，只宜焚降真诸香。

治验  ***************************
（系正症者二条系变局者十二条）
安部某室年三旬余，六月末患带下，至七月渐愈，气力犹未复，八月初，忽然洞泄数行，延医多和田某疗之，三四日泻益甚，昼夜凡二十馀行，加之以吐，药水不入口，某告术尽，于是请予诊之，脉颇数，舌上无胎，浑作绯帛色，腹皮贴背，稍渴引冷水，予喻之曰，是泻疫矣，恐前药得无犯热剂乎，主人曰，前医初用附子，下利益甚，昨夜以来，加参数两，尔后加以吐，予笑曰，果然若服予药，不出三日泻必止，因与大柴胡汤五贴，冷服，次早报曰，昨日来，下利仅六行，吐亦减，吃粥数口，再与前方，三日泻全止，但时时呕渴，因与竹叶石膏汤，二日呕渴止，饮食加进，气力大复，四五日后吐泻再发，疲睏如前，饮食全废，主人惊以延予诊之，脉复变数，予告曰，勿惊，伏邪再发，无他以前日服热药邪伏匿于肠胃间，今正气稍复，伏邪再呈其枭也，因与大柴胡汤冷服，二三日吐泻全止，饮食稍进，气力亦加，调理数日，饮食益进，五六日忽然下利数行，疲睏倍于初，但无吐耳，饮食亦废，只吃水数口耳，主人以为必死，迎予，予曰，甚哉热药之为害，幸不至厥冷，必无虞，予犹有术与调胃承气汤三贴，去，次日报曰，泻颇减，但气力愈减，犹与前方三日，泻止饮食渐进，于是与柴胡养荣汤，数日，气力稍稍复，前后一月馀全愈。
荆妻年三十馀，八月下旬夜半，时时腹痛，及晓暴泻一行，下如白酱者五六升，且温温欲吐，诊之脉弦数，舌上无胎，至辰牌凡泻三四行，乍发大渴，频欲热汤，因与冷水一杯，续冷服大柴胡汤加芒硝三贴，服后发壮热，发汗如流，呕渴减，但下利犹数行，仍连服前方，至晚泻凡二十馀行，舌上生白胎颇厚，此夜与大承气五贴，至晓泻七行，疲睏颇加，饮食不入，但昏睡而已，卧起待人扶持，按其腹，犹漉漉有声，次日再与前方，巳时小水始通，水泻差，有滓，然昼夜犹十馀行，确守前方三日，泻渐止，小便壮利，饮食渐进，舌胎犹少存，因转与人参饮子去参，前后七日，饮啖如常，气力全复。
久保玄贞年卅八，月中患洞泄，饮食起居不变，常自服葛根黄芩黄连汤，二三日泻犹不止，请予治诊之，脉息如平，唇舌清洁，予曰，此泻疫，但邪势颇缓，然非芩连之所能治，因与大柴胡汤三贴，次日报曰，畴昔以来，泻减数行，溺亦快利，于是用小柴胡汤加黄连，次日晡时，驰价日晚来，吐泻并至，疲睏殊极，请来诊，予适不在家，男代往焉，六脉如丝，下部稍冷，气力惙然，见其舌白胎稍厚，问之家人曰，晡时登圊，洞泄如倾盆下白浆六七升，续吐水三五升，声闻厕外，尔后疲睏如许，男以为此伏邪再呈枭炎，盖前日荡涤之力未足尔，再投大柴胡汤三贴，此夜吐泄犹十行，及晓再投前方，更加芒硝二贴而归，次日予往诊之，舌胎减半，吐泻亦减，第疲睏益加，六脉如绝，重按仅应，眼陷颊削，不能起床，问其饮食，则前夜以来，仅吃粥清数口耳，若强与之，则吐出不收，家人以为必死，予曰无恐，邪势颇减，再投前方五贴，次日复往诊之，舌胎全去，色如绯帛，手足稍温，问其大便犹十馀行，时时乾呕，但昨夜以来，大便少生渣滓，小便亦二行，予喜曰益佳矣，犹确守前方，三日吐泻全止，稍吃稀粥葛汤等，于是转换柴胡清燥汤调理，数日饮食渐加，气力全复。
一瞽某年二十馀，身体肥盛，一日洞泄三四行，自以为太阳阳明合病，服葛根汤二日，泻犹不止，延医程田某治之，医曰病属少阴，非附子不能治，与真武汤三贴去，服后泻益剧，加以吐逆，半日许，吐泻凡二十馀次，所泻皆如败酱，烦渴引饮，心中懊憹，烦闷不安床，加之胸膈作痛，颊肉如屑，声乍哑，疲睏顿加，因请诊于予，脉伏如丝，四心青黑，足踝以下微冷，小腹虚濡，舌上白胎，以指摩之，冷如冰，强硬不能言，每一言语，必嗽冷冰而后始言，自以为必死，适金田生来诊之曰，病既危，然今认烦渴一症，与白虎汤加人参，或万中有一生，予从傍诘之曰，今以烦渴一症，拟白虎加人参，非不是，然白虎汤特在清肃膈间散漫之热耳，恐药力犹慢，未足抵当邪势，其与白虎汤宁与冷水，况人参非此症之所宜乎，生怫然作色曰，然则无治法，顷刻必死，予哂曰否，今此症虽六脉沉伏，四肢稍冷，其实乃热实之极，非下剂不能救，何为必无治法，子以此等为死证，则世间无可治之泻疫，何则，此症邪势本缓，故初服葛根汤，泻虽不止，犹不加剧，今乃非硝黄断不可也，而子以真武汤与之，是犹灭火添油，抱薪救火，徒助邪炎以至此极也，而犹未悟，今又欲以白虎汤换之，抑子以此症为寒乎，为热乎，奚其治之矛盾也，若使治之，其死可立而待耳，夫认泻为寒，认渴为热，此不知医者之见也，古人不言乎，见热无治热，见寒无治寒，予不复与子言，子宜速去而刮目以视予成功，生益怒日，诺，请待之，遂大蹈步而去，予告家人曰，病人素常必有寒饮，故邪并于饮以结膈间，仲景所谓寒实结胸症也，而以姜附治之，误治之所致，实可悯也，今欲救之，非大陷胸则不可，治若少迟则死，家人唯唯，因与大陷胸汤三贴，下利顿止，时呕吐涎沫，痛犹未减，次日再与前方，兼投三物白散，下咽须臾，昏闷半时许，举体振慄，四支不收，家人仓黄扶持之，数刻苦闷烦乱，不忍见之，忽一声大叫，彻于四邻，家人惊走视之，吐出白水二三升，恰如败浆，振慄顿止，膈痛失半，予喜曰，药力得当，于疾最佳，微不可惊，再与前方而归，此夜大便一行，熟睡彻晓，鼾声不异常，但时时振慄，呕渴犹在，至翌日痛减七八分，因与大柴胡合小陷胸汤数服，痛全去，但呕渴反加剧，闻药气亦呕，加之以呃逆，家人再惊，予喻之曰，是胃中饿虚，馀热不去之所致，不足患，仍转与竹叶石膏汤，半日许而小溲快利，此夕呃亦息，始食粥一碗，犹与前方数日全愈。
松田某妻年三旬余，一日举体发斑，次日吐泻交至，予诊之，脉沉紧，手足热，与大柴胡汤五贴，吐泻渐断，忽发胸膈痛，呻吟不安床，惊以请再诊，诊之心下颇硬，按之则痛益甚，以为邪结宿饮，与大陷胸汤二贴，痛顿去，饮食稍进，而斑犹出没，再与大柴胡汤加葛根，二三日而全愈。
一儿二岁，忽然尿血二行，面色青惨，乳哺不进，啼声不出，举身振颤，恐惶请治诊之，六脉沉伏，唇舌清洁，更无热候，以为此亦泻疫之变局，盖邪气伏于里，阳气郁壅不伸，热逼下焦血分之所致，与外台崔氏疗卒伤热往来尿血方，服后振颤顿止，啼声渐出，半时许，小溲清利，气宇稍加，乳哺嬉戏全复，常因忆去夏五月一儿七岁，雨后入渠中弄水，忽发腹痛，因请一医曰，胃中虚寒之候，与药数贴，服后痛益剧，且数登圊，家人视之，所下尽鲜血仓黄，请治，予诊之，通身冰冷，脉沉如丝，口渴好冷，唇舌洁净无胎，按其腹则痛滋益甚，展转不安床，予亦不解为何等症，意是邪犯血分之症也，因与桃仁承气汤数贴，痛稍减，翌日遂死，如此儿疑亦与彼儿同，因若不经前医之误治，则或可以得救疗焉，不堪遗憾，因并以记。
曲坊薪商某老母年八十，吐泻数行，自炙天枢气海而吐泻渐断，次日夜半卒发振慄，欲言则呃逆，其状几危殆，延予请治，四肢不厥，脉亦平，但舌上白胎颇厚，因忆此人下焦素实，邪亦缓，故虽一时为炙炳，吐泻断反助邪炎以逼于阳气郁塞及于此也，先与大柴胡汤加芒硝二服，而大便快利，至次日舌胎去全愈。
同坊某妻年四十馀，卒然头眩昏倒，举体转筋，兼麻痹，延予治之，六脉沉伏，以为邪气郁于阳明，阳气壅闭不伸之候，与白虎汤二服，而壮热如烧，忽发狂欲逾墙走，口出不伦之言，家人恐惶，予喻之曰，勿惊，是热犯下焦血分耳，因转与桃核承气汤二服，大便犹不通，胸腹发痛，更与备急丸数十粒，须更快吐一二升，尔后热睡，此夜快下臭便一行，次日豁然愈。
同坊一枪匠某，年五十馀，黄昏醉而寝，半夜卒然发振慄，肉上粟起，四肢拘急不伸，续吐泻频并至，家人恐怖不知所措，急雇邻人以迎予，诊之六脉俱伏，厥冷致额，舌上白胎，但胸腹微温耳，时时引衣自覆，家人慾大艾炎天枢，予止之曰不可，此症虽似寒，其实纯热，盖邪气郁于表里，阳气被束不得伸也，厥振何足患，与大柴胡汤加葛根二贴而去，次日遣门生某诊之，及报曰，昨夜服药后发汗流离，吐泻随而止，今朝食粥数碗，但犹少存舌胎耳，再与前方三贴愈。
揖斐某室，年二十八，一日洞泄一行，饮食起居无异，措而不治，越一日低然发腹痛，痛从小腹上冲心，发则令人坐腹上以膝压之，仅堪其痛耳，延医伴野某治之，谓为血积，与药服之数贴，更无寸验，于是使瞽者针刺，一昼夜凡针至二百馀刺，每一刺针曲如钩，而痛犹不减，瞽者惊曰，此非针刺之所能治，于是延予请治，诊之两手脉沉紧，胸腹硬满如墩状，每痛发按之如有头足者蠢动，舌上白胎，乾燥而不渴，但时时烦热耳，问其大便曰，四日前洞泄一行，尔后不通，小便赤浊短少，予曰是非血积，泻疫之变局也，盖无吐泻故邪毒内郁尔，非峻下不治，先与备急圆数十粒，续作大承气五贴而去，次日往访之曰，昨夜服所赐药二贴，大便一行，痛减六七，又服三贴，夜半至晓大便凡三行，皆水泻，痛全止，食粥二碗，诊之脉稍缓，舌胎生津，腹满减半，但胸下两筋怒张，按之则犹少痛，因转与大柴胡加芒硝汤，倍加芍药三贴而全愈。
鍜匠某年四旬余，下利数行，臭秽冲鼻，请一医治之，不知与何等药，下利忽止，半日许四肢转筋，腰脚痠疼，昼夜苦闷，既而小腹急痛，四肢逆冷，诸药不效，易医数人，皆投温热药，病弥增剧，于是请予治诊之，其脉沉伏，烦渴欲水，舌胎乾裂，小便赤浊，饮食不进，殆属危险，因想此症前医误治强止其利，热邪郁于下焦，血为之瘀滞，筋脉失养以致转筋，宜用清热散瘀之药，而反投热剂，阳气愈郁，邪气愈张，今以舌裂小便赤浊验之，热邪逼下焦无可疑，因与桃核承气汤三贴，此夜黑便滑通，转筋腰疼如忘，厥亦复，次日往诊之，脉稍出，舌上生津，午时始吃粥一小盅，但小便犹赤浊短少，因与猪苓汤三贴，小便快利，饮食加进，调理四五日全差。
侍医佐田玉安年五旬余，七月来患龈疸，舌下烂蚀，饮食渐减，疲羸日加，百治无效，请数医皆以为不治，至十月中，请予治，予以为结毒上郁，与归灵汤兼服结毒紫金丹，十旬余，一日蚀处俄然迸出鲜血一二升，乃子惊惶，迎予，以予不在家，男往诊之，手足厥冷，六脉沉伏，精神昏愦，按其腹水分动筑如奔马，因作独参汤加犀角数分与之，须臾厥回脉出，因与回春犀角地黄汤，此夜脉全复，精神亦渐加，次日与十全大补汤，以鲜地黄代熟地黄，犹兼与紫金丹，乃子又质之一口科，曰龈疽出血，是虚火上炎之所为，不足深怪，第如严君之症，病势极虚剧，疲羸殊甚，若及再三恐至不可，请予熟虑，请勿易视之，然而饮食稍进，气力稍益，动作又减，子窃以为未必然也，转与本朝经验革解汤，四五日后两腿筋缩，有时痛如刺嚬蹙叫其苦，且心膈温温，时时欲吐，予不解其何故，想是毒气逼心之症，试使服犀角数分，及晚全止，此夜大便一行硬通，续水泻二行，次早亦水泻一行，动作复加，乃子惊以为脾胃虚衰之候，或归咎于鲜地黄犀角，一医来诊曰，脾胃既虚衰，假令不服鲜地黄犀角，亦必至于此，喻家人曰，死不出于十旬外，谢而去，此日予亦往诊之，舌上少有白胎，乾燥，小便则浊短少，予以为决非虚衰之候，然脉息无变，亦无寒热之候，心疑之，或是泻疫，犹与前方而归，次早乃子来曰，夜中亦水泻二行，及晓复一行，饮食渐减，疲羸又加，予翻然悟曰，予过矣，予过矣，是感泻疫无疑也，因忆前日之出血也，动筑也，筋缩也，恶心也，皆是邪气逼血分之候，然今时令向寒，邪热颇慢，故不至剧，作调胃承气汤一贴，与之曰，予当往诊之，宜先服之，午后往之且问曰，前药服尽否耶，乃子曰前药有硝黄，此疲羸之极，恐不堪其峻，且病者亦不肯服，故欲待子来决之，予因诊之，舌胎虽薄稍乾燥，水分动颇高，因姑谓病者曰，前药以有硝黄不肯服，今宜与他药，然有邪气非柴胡不可，予当作小柴胡汤，敢服耶否，病者颔之，因窃喻乃子曰，严君症果是新感泻疫也，其实非硝黄断弗能治也，若顾其尩羸而不服之，则必毙，然予但恐子纳先人之言，不敢进之，若从予言，今作剂，不然则已，别无治法，乃子恳请曰，谨奉教，于是与大柴胡加芒硝汤二贴而去，次日往问之曰，昨夜服所赐之药以来，水泻全息，今朝下白脓数滴耳，余笑曰，果如予言，再与前方三贴，次日其次子来谢曰，昨夜大便一行滑通，其色如胶，尔后腰腿挛痛全止，夜半后熟睡，达晓水分动筑亦减，今朝食粥数口，气力亦加，仍与千金竹叶汤三贴，晡后使男往诊之，舌胎全去，脓稍和，大便前夜以来不通，小便色稍薄，饮食渐加，精神颇益，次日复与前方，凡四日而新病全解，因再与治本病药。
佐野某老母年七十八，来客于古山氏，一日晚餐后，吐泻六七行，四肢冰冷，惊惶请治，诊之脉沉紧，舌上白胎，寒慄鼓颔，屡引被自覆，予曰，是外虽寒内则热，宜先表里双解，必发一阵热而解，作大柴胡加葛根一服，厥回须臾壮热如烧，濈然汗出，予曰益佳，再与前方二贴而去，次早往诊之，诸症顿解，但胎犹存耳，因与人参饮子去参，二日而差。
安藤某老母年七十五，四月中患疫，至六月再复，尔后犹在褥中，秋前一日，卒然吐泻数次，请治于冈田氏，使门人往诊而与药服之，吐出不纳，疲睏殊益，因又延一医诊之曰，年高虚羸之馀，受此症无术之可施，大剂参附，或可救万之一，与药三贴而去，服之吐益甚，此夜尽三服，下部冰冷，目视不了，口流清水，不能言语，泻渐断，但烦闷耳，家人惊惶请治于予，时既昏黑，使男往诊之，脉伏如绝，重按仅得，舌上胎滑，足冷过膝，小腹虚濡，因先与栀子豉汤加枳实二贴，初服吐出，再服下咽，食顷烦闷渐止，大便二行，水泻，犹时时烦闷，因作前方二贴，兼与当归承气汤三贴而去，次日予往诊之，厥回脉出，大便亦调，但时时犹吐清水，见舌上苔减半，因与竹叶石膏汤，饮食渐进，小便始利，新病顿解，但病羸之馀，气力未复常耳。
铃木某儿年周岁，一朝吐乳再三，后昏愦不省人事，乳哺不进，啼声不出，时时微搐，因上窜，一医作漫惊，与沉香天麻汤，症益加剧，因请予诊治之，其脉殆绝，口唇乾燥，小腹虚软，心下反急，按之则微喘，予哂曰，此非慢惊泻疫也，盖前医之药有参附之热药引邪逼胸也，搐止始熟睡，次日与千金竹叶汤，三日而嬉戏复常。
工师某儿二岁，一日吐泻数行，气力惙然，时时微搐，延一医治之，医戒曰，是脾胃虚极，慢惊之渐，与药而去，胆药二三日，吐乳益剧，泻亦倍前日，且所泻尽乳色，全无粪色，加之喉中涎鸣有时，目向上插，惊以请治，予诊之，脉沉数如丝，眼慢气怯，舌上清洁，但唇口乾燥，心腹无热，且虚软，问其乳哺，曰，能乳，问其小便，曰赤浊短少，予曰是非脾胃虚极，泻疫内郁之症，前药得无热剂耶，检之果附子理中汤加姜蚕，予曰此症服此药犹火上添油，宜哉证加剧，因与大柴胡合小陷胸汤，次早掖儿来谢曰，昨服药一服尽吐出，再与一贴不吐，尔后吐止，便色变黄，昨夜始熟睡，无复微搐，痰涎亦止，再与前方三日而泻止气力复。
丰藤某儿三岁，感冒延儿科小达某治之，服药二日，吐乳不止，又经一日水泻数行，惊以请治，予诊之脉弦数，舌上无胎，腹部无热，但虚理动筑应衣，问其小便，曰赤浊短少，问乳哺，曰不进，因先与大柴胡汤，二日吐止泻犹不减，时腹痛且加身热，予以为此燥结犹存，故泻未欲止，前方加芒硝与之，服后大便一行，如脐粪状，尔后止，乳哺进，嬉戏如常，但微热仍存，因与九味清脾汤二日而差。


跋  ——————————————————————————————————————————————————————————————————————————————————————————

跋一  ***************************
安政戊午暴泻病盛行，东京中死者以万数，医人往往束手，得其肯綮者甚鲜，友人高岛祐启父祐庵翁潜思沉研，用硝黄活人者甚伙，于是著泻疫新论，其说率据吴有性，盖能得吴氏之精髓，而脱胎换骨者矣，余尝谓此病千篇一律，无大异同，则必有明眼如炬之士，能得其巢窟者，今读此编，始知攻下之有大益于此病，然刘张得之于泻，李朱得之于补，各有所长，犹减灶增灶而不失良将之名，则知其际必有得于补者，但世好补者多，而好泻者少，则此编当为好补者之顶门一针矣，因跋。
明治十二年九月山田业广

跋二  ***************************
泻疫新论二卷，祖考停雪先生，日试月验之所得也，距今盖二十有一年矣，当时未暇梓以问世，而祖考易箦，书亦委在筐底，近岁此症屡行，与家君东驰西走，得实验不少焉，近日有司怜民之罹斯病者多，为设避病院，施预防法，苟有病者，必令医吏检其真疑，抑亦可谓仁之至德之治者哉，且使医遇斯病，速以书报官，勿得移时，或误诊视，若移时不报者，纳金赎罪，法亦极严，于是人不啻恐罹斯病，乃医亦穷蹙无容，盖以疾之险恶而难于施治也，余家常以此书为治疫之标准，从游者逐次誊写，原稿且断烂，今也天下之医，悉奉载圣旨之厚，不可不尽其术之秋，则将授剞厥，于是家君更为增订，皆所以绍述祖考之意，而庶几有补于国家卫生之万一云。
明治十二稔九月高岛久敬轨谨识
