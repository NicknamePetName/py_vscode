

正文  ——————————————————————————————————————————————————————————————————————————————————————————

问答1  ***************************
（问）敝国僻居东南海隅，方位在下，故人多有脾湿之病。此病多在富贵高粱之家而不在贫贱藜藿之家。其症初起，心下留饮，漉漉有声。心腹稍冷，或作疼痛，有时痞满，饮食少思；或吐浊水，不爱茶羹；或嫌谷食，好饮汤水；或嗳气吞酸；或面肿气喘，身重如负百钧；或脚胫浮肿，筋缓难步；或小便短涩；或大便秘结；或怔仲惊悸；或睡不熟；或日里贪眠，其后竟成积聚之症，从肝经部位上连头脊；或为胀满；或为劳瘵。如此形状固不一律，或谓因多餐猪肉（敝土猪肉与中国不同，味甚肥胖）；或谓因多饮烧酒（敝土烧酒与中国不同，味辛厚）；或谓因多佚房劳，医论纷纷，均不可定，治方屡用六君子汤、苓桂术甘汤、养胃汤、大健脾汤、五苓散、分消汤、导水茯苓汤、分心气饮、三和散，宽中渗湿，行气利水等方，未见其验，不知何经何病？且何方治之乎？
（答）据说贵国多患脾湿之症，富贵者多，贫贱者少。其初则心下留饮，沥沥有声。继则疼痛、痞满、脚肿，终则竟成积聚胀满以及劳瘵等症。所用之方，多未见效，殆未知病源故欤。夫胃为水谷之海，五脏六腑之大源。《内经》曰：饮食入胃，游溢精气，上输于脾，脾气散精，上归于肺，通调水道，下输膀胱，水精四布，五经并行，此其常也。仲景为医中之圣，深知其然也，故分别浅深以著，见《金匮》之篇。其浅者，在于躯壳之内，脏腑之外，而出入为患。曰痰饮，曰悬饮，曰溢饮，曰支饮，立为四饮之名矣。其深者，由胃上入阳分，则为心肺之病；由胃下入阴分，则为脾肝肾之病，故曰水在心，水在肺，水在脾，水在肝，水在肾，一一剖明，以立后人之准则。且又有留饮、伏饮之症。其理甚深，其法至密，皆所以体《内经》之意，以为万世不易之经也。后人不知其本而求其末，东沫西涂，遂至病浅者转深，深者致坏，良足叹也。水饮湿气之始起也，必由于胃。胃为水谷之海，如湿饮始起而兼寒热，则治湿药中则当加发表之药。始起而即有满痛，而无寒热，则治湿药中加入攻下之药。至于痞满日甚，身重脚肿，是土气受伤，当于扶土之中兼用化导之药。苟至积聚已成，劳瘵已见，乃难治之候也，尤当辨症、辨脉，以人而回天，岂可以峻猛之药求其速效，亦未必大补之剂所能成功。大抵善于为医者，明天地阴阳不测之机，此固最上而难能也；其次亦当求《内经》、仲景之书而深求其理，参以诸大家之论说而得其精，临症切脉皆有理会，自能头头是道。子思所谓心诚求之，虽不中不远矣。若影响模糊，心无主见，无论不用古方，即用古方，亦无当也。临机应变古人之成方而参以己意活法，几可奏功，非一方所能统治也。
（答）据云脾湿之症，富贵者多，贫贱者少亦自有，故贫贱之人身劳而心佚，富贵之人身佚而心劳，心劳则思虑太过，伤其心脾，而且醇酒厚味，伤其肠胃，色欲过度，睡眠失时，又足以伤其肝肺与肾。内伤则虚，虚则外患皆得以中之，经所谓风雨袭虚，病起于上；清湿袭虚，病起于下是也。《内经》云湿上甚为热，是言湿热入于阳分也，况湿土寄旺于四时，春曰风湿，夏曰热湿，秋曰燥湿，冬曰寒湿。三时主热，一时主寒，宜斟酌用方，虽不可独用寒凉，亦不可概用温补也。

问答2  ***************************
（问）男子三十多岁。肌肉肥胖，精神壮健。一旦忽然小腹浮肿，其大如拳，皮色不变，其痛走遍身体，手足恍如锥刺。诸医不知其症，束手不治。偶有走方先生来云是虫走为痛也，若不杀虫，决不见痊。众人不信，病者闻曰：死生有命，疼痛难耐，遂使他治之。疼痛在股，以针刺股，血尚不出，坐见其毙，不知其症治方何如乎？
（答）此症系时邪风毒所结，小腹浮肿者，时邪也；遍身走痛者，风毒也。有挟热、挟寒之别，宜参诊其脉，挟热者用承气汤以下之；挟寒者用大黄附子汤温下并行，肿痛稍减，然后兼理其风。

问答3  ***************************
（问）男子岁已二旬有五。半生少言，不喜与人谈笑，独自愁郁，思虑过度，心神慌乱，怔忡不寐，如见鬼神，妄言妄笑，或歌或怒，言事无序，不辨亲疏，不知秽洁，多动少静，自认高贤，饮食或多或少，不食或一日，或二日，六脉浮数，肌肉肥胖，常用温胆汤、朱砂安神丸、天王补心丹、降龙丹等剂无效，是何方治之乎？
（答）此症系肝气内郁所致。木郁则火动，火动则痰结，痰火既盛而阳明之实火亦相并而焚之。读《内经》阳明经脉篇自能认得此病。宜化痰降火开郁为要，补药不可用也。　　

问答4  ***************************
（问）男子岁已四十余。心下素有留饮，或痞满，或疼痛，欲食少进。虽服养胃汤、大健脾汤宽中渗湿等剂而不见效，小便短涩，身体手足渐浮，六脉亦大，改用分消汤、导水茯苓汤、三和散等方。或小便，虽不多，其肿自减，小便虽有增，其肿不减，又用加味补中益气汤、肾气丸料、实脾丹、大半夏汤、参附汤、理阴煎等方尚不见验，更兼唇麻舌强，痰饮阻咽，饮食难下，即认痰饮迷心之所致，改用涤痰导痰之药五六剂，其症方退，讵意右手曲泽下二寸许肿痛八九日，按之形如包脓，即用针法，见脓仅少，出血却多。其后手足身体逐渐肿消，只有患处愈肿，又进十全大补汤，到第二天大热谵语，六脉洪大，疮口流血二碗许，其手处处有血泡，恍如火烧之痕，用针破之，血出泡消，只有血痕，遂到第三日而死矣。按手疮唇麻舌强等症，不是肿症，兼病不知何经？何病？且何药治之哉？
（答）此症系水饮挟热者也。湿热盛于内，未能辨认，故或服渗湿之剂，或服健脾之剂，总未见效，是燥药太多故也。至于补中益气汤以及参、附等剂，皆温补以助其湿热，湿热无路可出，走入右手，尺泽之间现出肿痛，此时犹未知邪陷入于血分，虽用针见血，其毒热总不除，况又用十全大补以助之，故谵语流血，血将尽，人亦亡矣。向后若遇水饮之症，须分别其为寒为热。开手即不可误，若开手认症不真，将来传变不可测也。

问答5  ***************************
（问）男子岁才二旬余，酒色过度，午热夜汗，咳血不止，四肢倦怠，肌肉消瘦，六脉洪大无力。曾服滋阴降火之药而不见效，又朝服补中益气汤，晚服八仙长寿丸，间服之并不见效？
（答）咳血之症，变幻不测。初起必须明辨其从何道而出。盖中焦受气取汁，变化而成赤，谓之血。一由腹右下行于血海，一由虚里穴从左下入于经脉。血海之血冲任主之。其血则热肉充肤，淡渗皮毛，男子络唇口而生髭须，女子月事以时下。或因表邪迫其妄行，或因肝火炽盛，或因暴怒伤肝，以致胞中之血不充于肤腠皮毛，反随冲气而上涌于胃脘。吐此血者，其吐必多，虽多而不死，盖以有余之血也。经脉之血则手厥阴心包主之。乃中焦取汁以奉生身之血也，行于经隧内，养其筋，外荣其脉。此血为最重，不可吐，吐必死也。《内经》云阳络伤则吐血，阴络伤则便血，此血海之血也。一息不运，则机针穷，一丝不续；则霄壤判，此经脉之血也。据说酒色过度以致咳血不止，恐是经脉之血。吐此血者，十无一生。惟药不妄投，大补心肾，重服人参，可于十中存其一二，为医者实无如之何。

问答6  ***************************
（问）男子中年之后。思虑过度，右胁下作痛，似块非块，呕逆吐痰，饮食不下，或朝食晚吐，或随食随吐，六脉弦紧，颜色黑瘦，肌体日削。历用逍遥散、六君子汤等类而不见效，又用半夏泻心汤、归脾汤及大健脾汤、六味丸亦不效。
（答）此症系思虑伤脾，脾土不运，故有呕逆吐痰等症。诸病俱见，所用扶土平肝之药，似中款窍，但右胁作疼，似块非块，恐是气与血凝滞不化相结而成。宜于补气补血之药，兼用行气行血之品，始则破多于补，后乃补多于破，方得法。最宜叮嘱病人宽心调养，不可动怒动欲为要。

问答7  ***************************
（问）男子岁二旬有三四。麻疹回谢之后患淋症。医者数月之间用清火疏利之药，尚不见效，因此不服医药自服黑鱼、海䖳、鸡肉、羊肉、豚肠等类，亦不见效。其后小便频数，欲行不行，欲止不止，昼百数十行，夜十余行，数起不通，水道涩痛，或牵谷道，或引气冲，愈痛则愈欲便，愈便则愈发痛，食则痛稍减，饥痛愈盛。其便色或清白，或赤浊，或见筋条，或见脓血，即用导赤散、五淋散、龙胆泻肝汤、清心莲子饮、滋肾丸、六味丸、加味八味丸等剂，毫无见效，现今调治已久，病势不减，此属何经而何法以治之乎？
（答）凡人皆有痘疹。痘疮伏于肾，毒疹伏于肺，皆感天地邪阳火旺之气而发出来。麻疹之后，即有淋症，其肺毒未解明矣。夫物类有肺者有尿，无肺者无尿，膀胱之气与肺气相关也。据说所治之法，似是似非，故反覆缠绵，愈医而愈重也。向后若遇此症，须从病源着想为要。

问答8  ***************************
（问）男子二旬余。患泄痢症日久不愈。似泄非泄，似痢非痢，日三五行，粪色黄赤，小便红涩，右胁下结块，饮食少进而色黑瘦，肌肉日削，舌色带红，六脉沉细带数。即用六君子汤、钱氏白术散加山药、扁豆、黄连、木香、白芍、青皮、内金等类而不见效，又朝则参苓术散补中益气，晚则六味合四神丸兼服之而无验。
（答）痢症古今未有定论。《灵枢》《素问》谓之肠癖，亦曰滞下。仲景以呕吐哕下利列为一门，其所论下利皆是《伤寒论》中厥阴之症。厥与利并言，厥而且利，为虚寒之极，所以反能食者死，反热者不死。而论痢症，则能食者不死，发热者死。《内经》有症无方，故后人议论纷纭，竟无法可守。自喻昌创立三法：一曰逆流挽舟，一曰通因通用，一曰急开支河。理极通彻，法亦详明，独开千古未传之秘，可谓有功于医者大而远矣。今人于痢疾初起，未能求其病源，病虽稍瘥，而似泄非泄，似痢非痢，迁延日久，正气不至，日虚肌肉，不至日削者鲜矣。夫痢疾日久，其内未有不虚者，虚而补之，诚为要也。但亦宜参以活法，或十分之中七分用破，三分用补，积渐加减至于七八分用补，一二分用破，要使余邪悉去，元气全复，则永无后患矣。

问答9  ***************************
（问）男子岁已三旬。偶作恶寒发热之症，头项强痛，骨节疼痛。医者即进发汗之剂，前症稍愈，只有骨节疼痛仍然不愈。三四日后，发寒热，遍身麻木，头面胸背小肿，发斑红紫，不疼不痒。医者认为癫风，用荆防败毒散加连翘而不见效，其寒热或一二日一发，或三四日一发，其骨节仍痛，屈伸艰难。又服防风通圣散、消风清燥汤、黄连消毒饮等剂，外用擦洗等方，并无见效。后腹胀，面目浮肿，饮食不进，精神不支而毙，此不知何方治之乎？
（答）按恶寒发热，初在太阳之经，有风伤卫、寒伤营之别。开手用药，或当用桂枝汤，或当用麻黄汤，最宜详慎。若用不当，则转变无穷。至于寒热再发以及发斑红紫等症，明是邪气流于血分，此时若用犀角地黄汤清其血热，审其表症重者，则加解散之药；里症重者，则加攻下之药，亦有可愈者。乃认为癫风，虽用败毒、通圣等剂，总不中窍，以致正气日虚，脾胃日虚，精神不支而毙矣。

问答10  ***************************
（问）男子四十多岁。十年以前偶染杨梅疮，厥后结毒屡起，当即延医调治。其法用四脉灵丹调搽，且或服汤药，或服五虎丹，或贴膏药，又屡以轻粉杂会豚肉烹食。忽左脚浮肿，脚指边破开，脓血流出，皮肉腐烂，其臭不可闻，虽经用解毒生肌之药而不瘥，夫所以致肿者，屡食轻粉、豚肉而使然乎？抑余毒滞结而不解之所致乎？何方治之乎？
（答）按杨梅之疮，其毒多在于肾。肾主骨，所伏甚深。经用诸药未愈者，余毒未去故也。其后屡用轻粉、豚肉而食，以致左脚指边腐烂，臭不可闻，是亦有故。查轻粉本水银所作，其性轻扬燥烈，走而不守。若以治杨梅疮毒，虽能劫去风痰湿热，然毒气窜入经络，血液耗亡，筋失所养，其害有不可胜言也。

问答11  ***************************
（问）男子岁已二十。元气素弱，两耳作聋，遍身痒疮，髀股之间，生疮流脓。溯其病源，据说生下之时其母临盆难产，莫非此时损伤儿体？及到周岁，头脸始生小疮，兼以耳里生疮流出脓水。到八九岁，头脸虽已痊，身体尚生疥疮。现今有时稍好，不能全痊，是系胎元灼毒乎？抑有生之后所致乎？请质高明，且何方以治之？
（答）凡男子结胎之时，先生两肾，后渐生心、肝、脾、肺。胎元之毒，所伏最深，故有生之后，遍身痒疮，积年累月，不能遽愈者有之。亦有小小孩童，质薄肌弱，一经风毒入内，流遍骨节，遂至不能遽愈者，总宜清火解毒为要。

问答12  ***************************
（问）敝国俗医见有伤寒发热、谵语妄言，即不论日数，概用羊肉汤。或有热退而愈者，或有热炽而烦躁狂言竟至不救者，不知此方可用乎？且何经何候何方可以服之哉？
（答）伤寒发热，谵语妄言，用羊肉汤而不可救者，此其常也。同是一病，亦有用羊肉汤而愈者，是其体虚邪浅，助其正气而邪气自出。此法不可为训。

问答13  ***************************
（问）妇人年四十余。生产已四五次。禀赋素弱，病疝多年，时时发起。妊娠已七八个月，胎气不弱，腹疼腰痛，时起时痊，屡服安胎支饮持之。一日疝气发起，腰腹俱疼，胎动不安，稍瘥，行步未快，喉痹亦发，即用凉膈清热之剂及吹通关散、冰硼散等剂，未见其验。逐日渐剧，咽喉肿痛，痰涎盛壅，举动不安，动则汗出，其脉虚中挟实，舌上通白，小便如常，大便不通六七日，遂至咽塞食不下。当此之时，危在旦夕，而非缓剂所及，又要认为实症用白虎、承气等峻剧则恐素禀虚弱以致妨于胞胎，进退两难，未知何方治之哉？
（答）经曰任脉为病，男子内结七疝，妇人带下瘕聚。怀胎已长，腹痛腰疼，是癥瘕伤胎之时，即疝气发动之时。治法当厥阴为主。经又曰一阴一阳结谓之喉痹。一阴厥阴也，一阳少阳也。喉痹之病与疝气亦属相通，惟妊娠之际，至于痰涎壅塞咽喉，大便不能通达，上下交急，将如之何？宜以大黄泻心汤与四物汤兼用。四物以保胎，芩、连、大黄以降火，亦急救之一法也。然终须斟酌而行。

问答14  ***************************
（问）偏枯之症，读书皆云男子发右，女子发左为顺，反此为逆。予业师数年多疗此症，男子发左，女子发右，轻者半年，重者一二年，皆得全愈。男子发右，女子发左者，虽有渐瘥，或一年或两三年之后，必有再发，终不可救。兹参看惊风之症，又云男子发左，女子发右为顺，反此为逆。夫偏枯惊风，病症虽异，而于营卫气血则无二理。其顺逆相反何也？乃偏枯之说不足凭乎？抑别有他说乎？
（答）凡人身有气有血，犹天地有阴阳也。阳气名为卫气。刚维群动，为受命养生之主，其气最栗悍，《内经》所谓天气无形而至刚者也。然气非血以维之则气浮荡而无归。阴气名为营气，充经走络为水谷之精液，其气最精专，《内经》所谓地气有形而至柔者也。然血非气以行之，则血必凝滞而不运。且卫气日行二十五度，夜行二十五度，当其行阳以为寤也，则两边齐出，两目齐开。当其行阴而为寐也，亦两边齐入，故两目齐合。其出也，一时分驰，故手足五官之动并无先后；其入也，一时并收，其手足五官之静亦无先后。可见卫气是左右分布矣。营气出于中焦。中焦生血，化为两种。其从腹右注于卫，此为血海。其血静而不动，即天癸也。其从左乳下，从宗气走于二十八脉者，为营血。此则动而不静者也。一呼行三寸，一吸行三寸，其行度必左右交通，是营血亦左右分布矣。自东垣分左为血，右为气，群医宗之，故男子发右女子发左为顺，反此为逆之说，而不知中风之症，是中于卫气也。仲师曰：风则伤卫。此其明征矣。病左则不及于右，病右则不及于左，此偏枯之症所由成也。

问答15  ***************************
（问）《伤寒论》云：伤寒脉浮滑，此表有热，里有寒，白虎汤主之。按浮为热在表，滑为热在里，见此脉者，便知表里俱有热，本论何以曰表有热，里有寒乎？已谓有寒，则必宜用四逆汤、附子汤等剂以温里寒，里气得温，则表热不待治而自伏也必矣，何用白虎汤主之乎？
（答）《伤寒》一书所言之热症极多，药之极凉者亦多。而其论注以伤寒名者，谓其中有热症，皆由寒化热也。此条伤寒脉浮滑，表有热，里有寒，白虎汤主之。谓其表有风邪而壮热，里有寒邪而化热，亦当两解表里之热，故以白虎汤主之，此各家之注解也。王三阳云：经文寒字当邪字解，亦热也。其说甚是。若是真寒，非白虎汤症矣。

问答16  ***************************
（问）男子十五六岁。染患痉病，颈项强急，头摇口噤，背间反张，且挛而疼，不能回顾，身热无汗，六脉紧数。即用葛根汤、如圣饮，前症稍缓，只其背疼渐甚，累及腰间，卧不安席，反侧不易，身热微汗，小便短少，大便不通。又用逍遥散加泽泻、槟榔子、桂枝、延胡索、小茴香等类而不见效。第二天，小腹连腰疼痛不禁，用手按之，有形如臂，其疼起自小腹，上冲心下，甚则无有形迹。又用金匮肾气丸加延胡索、吴茱萸，参附理阴煎加茯苓及羊肉汤而无甚效？
（答）此症是由痉病而起，变为奔豚者也。太阳病发热无汗反恶寒者，名为刚痉。病身热足寒，颈项强急，恶寒时头热面赤，目〖目允〗赤，独头面摇，卒口噤，背反张者，痉病也。据《伤寒论》所言，皆属伤阳之病也，故用葛根等方亦能稍缓，但稍解而未尽解，故背疼腰痛诸病俱在。按《灵枢》云足太阳之脉起于目内眦，上额交巅。其支者，从巅至耳上角。其直者，从巅入络脑，还出别下项，循肩膊内，挟脊抵腰中，入循膂，络肾属膀胱。此时若仍太阳着想，斟酌用方，则痉病可以全愈矣。兹因太阳之邪未解，郁结于内，遂至小腹连腰疼痛难禁，而有形如臂，成为奔豚之象。按仲师云：奔豚病从少腹起，上冲咽喉，发作欲死，复还止。恰与汝所言之症相符。症既相符，自非肾气丸等药所能治也。宜从痉病为始，奔豚病为终，两条合想而又细玩其脉，用方始有头绪也。

问答17  ***************************
（问）妊娠二三个月，小腹结块，呕逆不止，恶食不止，恶食、择食与经闭症尤难辨别，《内经》《金匮》《千金》等书虽有妊娠之脉症，犹未易候别。有易辨之症乎？
（答）《金匮》云妇人得平脉，阴脉弱小，无寒热，呕不能食，名妊娠。于法六十日当有此症。又阻经之条云审脉阴阳虚实弦紧，脉之所辨在此也。至呕吐不止，妊娠与阻经皆有之，而小腹结块，妊娠二三月尚未有此形，而阻经或有之。

问答18  ***************************
（问）妇人禀受盛壮，气血充足，皮肤肥嫩，只有心下常患留饮，每遇受胎必为水气所害。先以脚胫肿，趺阳胀，嗣又腰腹浮肿，小水或短涩，或少通，饮食少，旧举动如常。如此已五六次节经。将安胎饮、紫苏和气散，或导水茯苓汤、分心气饮、五苓散、肾气丸、束胎丸、千金鲤鱼汤等剂随宜加减用之无效验，半月之后，胎气少动，及到满月，虽已平产，然因其胎生长于水湿之中，子浑身灰白而不可救。不知何方预驱水气，受孕后又保胎元全得平产乎？
（答）凡妇人得胎之后，下实上必虚，脾胃虚必至水饮不化，况其人素患留饮乎？以金匮枳术丸缓缓吞之可也。

问答19  ***************************
（问）孕妇九个月。一日失脚跌仆，日后发热恶寒，右腿疼痛，累及腰背，反侧艰难，胎动不安，心烦口渴，小便短少。拟用安胎饮，小水渐通，至三天后腹痛下血，胎未下坠，浆水时行，苦急难耐，自己催云速宜坠胎保身，媪婆欲以手去撑下，予诊面色白而不赤，舌色常而不青，脉虚弱，精神倦，想是死胎，却非死胎，想是正胎，亦非正胎，均未可定。窃思年已四旬，元气不壮，产历六七次，血气不充，俱宜补元气，助气血，随其生产之自然方为最好。即着家人禁戒暄闹，静其心神，既而安胎饮加倍人参、地黄频服，数服方得精神稍定，自然生产，其子不能保全。书曰何以知死胎？曰面赤舌青，母活子死，面青舌赤，子活母死。予据此法观之，死胎、正胎难以分别，此何症为的宗哉！
（答）面赤舌青，母活子死，是谓胎已死，死久浊气薰蒸于上也。据说所治之症，是其胎将死而未死及至生产，又经一番劳动，其胎遂不能保全矣。

问答20  ***************************
（问）妊娠八九个月。一日睡熟，闻雷惊醒，手足搐搦，牙关紧闭，言语不通，饮食不下。予照子痫之例施治无效，竟到第二天而死。如此者三四人。岂可束手坐视其毙哉！不知何法以治之？
（答）雷者，天地之刚德，所以发动万物，使未生者即生，已生即长也。故建卯之月，雷始发声；建酉之月，雷即收声。予揣闻雷变症之人，必有风寒暑湿燥火六气之奇毒，早潜伏于脏腑之中，初缘胎气所压，不见其病。闻雷惊醒，则气机一动，不能勒制得住，故其势至猛，其凶至暴也。

问答21  ***************************
（问）妇人年四十余岁。胁下有块，心下有留饮，胃脘连背疼痛，或吐痰沫，痛则饮食不入，止则饮食能进，六脉沉而细。寻其所因，十余年前食饼物、饮冷茶而腹痛呕吐，二三年间时作时止，曾施食积之方，得平愈近年。从二三个月前，旧病又作。酌用大健脾汤、养胃汤、溃坚汤、平胃散等方，亦得稍愈。然或五六日，或有十日，其病又作，如此数月，竟致身体面目发黄，只有爪甲不黄，至于胁下之块未解，然胃脘之痛全已止息。改用茵陈散、茯苓渗湿汤、茵陈五苓散、加减胃苓汤、加味益气汤等方，尚无效验，如此五六人，调治无验。书云身体面目共黄，只指甲不黄名为黄病。不知黄疸、黄病，有何分别而治法奈何哉？
（答）黄瘅之病，载在《金匮》甚详。仲师曰：心下懊憹，不热，不能食，时欲吐，名曰酒劳瘅。额上黑微汗出，手足中热，薄暮即发，膀胱急，小便自利，名曰女劳瘅。腹如水状不治。阳明病脉迟，食难用饱，饱则发烦，头眩，小便必难，欲作谷瘅。虽下之，腹满如故，所以然者，脉迟故也。《金匮》持出三条为瘅病之纲，而又反复辨论，条条发明，可谓精且详矣。后人不知其中之奥义，未能理会，殊可慨也。凡人之身，脾胃居于中。脾之土，体阴而用则阳；胃之土，体阳而用则阴。两者同和则不刚不柔，胃纳谷食，通调水道，大注百脉，相得益彰，其用大矣。惟七情饥饱房劳以致内伤，则脾胃之阴阳不和，脾偏于阴，无胃之阳以济之，如造化有冬无夏，独聚其寒而腹满；胃偏于阳，无脾之阴以济之，如造化有夏无冬，独聚其热而消谷。脾胃不和，则水谷之精华悉变为秽浊矣。浊气由胃热而流于膀胱，膀胱受其热，气化不行，反外蒸而发黄色，由脾寒而下流于肾，肾受其寒，水脏不固，协土色而为黄色。盖饮食过度伤脾，醇酒厚味伤胃，房劳伤肾，至腹满而有水声，土已败矣。故难治此黄瘅之病所由来也。据说胁下有块，心下有留饮等等，以食积之法治之，已见平愈，其后旧病复作，或补或攻，稍减而又发，竟至身体面目发黄，只有指甲不黄，又用茵陈等汤亦不见效，遂疑黄瘅与黄病有别，其实则一也。惟深求《金匮》所言者，条条体认则辨症能明而治法自能得矣。

问答22  ***************************
（问）小儿初生丹毒已发者，皆杀未过二十日之小狗，水煎而饮之以解其毒，更以其患处针刺血，将其狗皮擦之。虽丹毒未发者亦饮其汤。世俗以为良方，然丹毒已发者饮之，或有将愈者，或有速死者，且毒未发者饮之，或有无恙者，或有吐泻腹胀发搐而死者。盖丹毒是起于胎热，狗性亦温胃壮阳，此似不宜，乃世俗以为良方，且或有得愈者，不能考究其所以，不知此方可用乎？
（答）治丹毒而用小狗，原不相宜，间有体虚者饮之，邀幸而安。若毒盛，其火必盛，饮之安得不坏乎。

问答23  ***************************
（问）小儿三岁。发热，两脉数大，呼吸急速，如马鼻之开合，即认马鼻风。用五虎汤无效，不知其症将何以治之？
（答）小儿发热而喘，痰鸣如马鼻风之状，风、寒、暑、湿、燥火六气所感皆能为此，须小心细认，非一方所能总治也。

问答24  ***************************
（问）女子现年五岁。两胫痿弱，有时自肿，有时自消，行步不便，言语迟缓，身体肥厚，饮食能进，别无病症，想是禀赋不足，气血不充之所致也。予宗五软之例与补气血、强筋骨之，药服之尚未见效。
（答）凡小儿初长，有长肉、长骨之别。长骨者，肉瘦而骨强，故行步日捷；长肉者，骨弱而肉肥，故行步不便。此女年五岁，饮食能进，身体肥厚而两胫痿弱，是偏于长肉而不长骨也。两胫时肿时消，是湿气盛而关节不利也。宜渐去其湿，湿去而肿永消，关节自能流利。在于补而不专在于补。

问答25  ***************************
（问）小儿染患疳积，发热恶寒，有时泻利，是时以消疳饮、四君子汤、肥儿丸、六神散等剂无效，遂致脾胃日虚，身体黄瘦而不得愈，此症何法以治之乎？
（答）凡人十五岁以内谓之疳，十五岁以外谓之劳。疳与劳固相似也。但小儿无七情之病耳。其治法用药须随症、随时辨认，非一言所能尽也。

问答26  ***************************
（问）小儿七岁。发痘壮热不退，六脉洪大，五六天，忽然吐血，即用犀角地黄汤等剂服之，尚无其验。痘不起顶，妄言谵语，又改用保元汤、羊肉汤，并不见痊，痘色灰白陷凹，不知何方以治之？
（答）飞痘毒伏于肾，此不易之定论也。其发必有所感，感天地邪阳火旺之气而发，其症尚易治；感天地瘟疫之气而发，最为难治。全部痘书，有形、有色、有图，最宜细玩。据说吐血、谵语等症，是属瘟痘无疑，十中难存一二。

问答27  ***************************
（问）男儿生下四个月。传染瘟疫，惊风发搐，其症危紧，即用抱龙丸，稍瘥。嗣后手脚不遂，至三四岁渐习行步。十二岁春，又患麻疹，日久始愈。手足比前十分不好，其父母着人提携戏游中庭，自己慢慢行步，一遇他儿挤扰，他即跌倒不起，虽系小阶，亦不能越。现今岁已十四五，身体不长，百般药治，尚无其效，不知何经何病？且何药治之乎？
（答）据说男儿才生四个月，传染瘟疫，惊风发搐，用抱龙丸，瘥后手脚不遂，至四岁才习行步，十二岁出疹后，手脚十分不遂，小阶亦不能越，现今十五岁，身体不长，医药无效等因，予揣此症，其失治必在传染瘟疫之时，危症已愈，只余邪伏于筋骨之间，若出疹时能尽伸其邪气，悉发其余毒，亦可以变换身体。今身体不能长大，是生发之机不旺也。盖肝主筋，肾主骨，筋骨不长，身体何由而长耶？今欲大补筋骨，恐余邪未清，欲力去其余邪，又恐气血虚弱，宜细察脉症病形，一半去邪，一半扶正为妥。至于惊风二字，小儿科本有此名。喻嘉言、张隐庵二先生深斥其非，后当与尔细说。小儿之科，最属难称好手。何也？凡为医者，总不外望闻问切四字。小儿不能言症，即稍长能言症，亦不能清楚，是论症不足恃也。大人以四至为平脉，小儿以七八至为平脉，是脉不足凭也。惟发热、不发热可扪而知，有恶寒无恶寒则不可知也。惟细观食指之纹色、面部之形容，并细问从旁抚养之人，非此则无从下手矣。小儿阳常有余，阴常不足，最易生热，热邪留而不去，则生痰、生风、生惊，是热、痰、风、惊四字则常有也。后人以惊风立论，以其头摇手动也，而曰抽掣。以其率口噤、脚挛急、目斜心乱也，而曰搐搦。以其背强脊反也，曰角弓反张。每用金石重坠之药，以致外邪深入，无路可出，真为可恨。孰知小儿最易感寒，初入太阳之经，早已身强多汗，筋脉举动，人事昏沉，时医不知用解散之药，而以惊风名之。夫惊风之症，即刚痉、柔痉之症也，宜从仲师之法，斟酌而用其方则得矣。

问答28  ***************************
（问）小儿十二三岁。咯血四五日，精神仍壮，饮食能进，游行如常，并无他患，百药无效。俗医用乌鸡一只、绿毛海带菜一把、紫苏一把、水草茎一把、生姜一把煎服全愈。不知何病哉？俗医云：吐血、咯血、咳血、唾血等症，概用此方，多得效验。愚想血症多热，鸡性温补，生姜、茎草、紫苏皆辛温之品，海菜亦非止血之物，乃如此得效者，其故何哉？
（答）《内经》云：气血喜温而恶寒，寒则停而不流，温则消而去之，故血症之方用温药者十有其七。况小儿无七情之伤，其咯血多因外感，故紫苏、生姜亦可得愈。经又云：不远热则热至血溢。血溢之症即是咯血属热者也，故论症不可执一定法。

问答29  ***************************
（问）小儿七八岁。先患蛔虫之症，愈后背间第五六椎骨肿起作疼，内服松蕊丹、枳壳丸，外用熨药方，更服海蛇、蕲蛇肉等方，其肿虽未减，其疼得稍愈，起居行步，逐渐不难，谁知一旦，其骨愈大愈疼，起居艰难，行步不便，即服八味丸加鹿茸、龟板，外用熨法、龟尿等类无效，现今治已经年，尚觉往往而剧，不知何法治之耶？
（答）蛔虫本风木厥阴所化，其症属于厥阴，背间脊骨属于太阳，宜以厥阴为本，太阳为标，两经合想而用药用方，自有头绪。

问答30  ***************************
（问）小儿三四岁。胸间忽肿，到第二天通身背腹连结数块，皮色不变，其肿小不大，按之如包脓，漉漉有声，更兼处处紫黑，恰如灸迹，不可指数，六脉微弱，面色痿黄，形体削瘦，四肢微冷微汗，元气几绝。予见问其故，其母曰半月以前，偶有蛔虫之患，曾服土木佳煎汤，不意忽然变作此症。是时予因有别事不暇细诊，只据其脉想是过服土木佳煎汤所致，不如先补救其将消之元气而后施治，即用补中益气汤加附子、肉桂、炮姜而无效，不知何症？何方以治之也？
（答）据云胀满肿结包脓之症，必有风痰湿热之气流入血分，故发无定处。其外现出紫黑之色，三四岁小儿，形质尚未结实，不能当此时毒，故四肢微冷微汗，元阳将绝，即用补中益气加姜、附、肉桂，先救其将绝之元气，固属有见，但时毒未去，其病总不能愈也。
