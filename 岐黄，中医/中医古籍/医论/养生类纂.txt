
序  ***************************
凡有生者，不可不养，而知养之者，非明哲弗能也。周君既辑《养生月览》，乃复有是书，其亦知重所养者乎。余因睹其大，有裨于用人，是并梓之以为有生者採焉。若夫贵心志，贱口腹，不以小害大，此又在明哲者类能之，独予所当採者也。予何敢琐琐语人？顾是书条类虽多，一子舆氏，「寡欲」二字，足以蔽之矣，乌得种种泥之，予又不敢不语其要略如此。
时万历丙申季春望日钱塘胡文焕德父谨识


卷上  ——————————————————————————————————————————————————————————————————————————————————————————

养生部  ***************************
〔总叙养生〕
夫人禀二仪之气，成四大之形，愚智贵贱，则别好养、贪生不异。贫迫者力微而不达，富贵者侮傲而难恃，性愚者未悟于全生，识智者或先于名利，自非至真之士，何能保养生之理哉？其有轻薄之伦，亦有矫情冒俗，口诵其事，行已违之。设能行者，不踰晦朔，即希长寿，此亦难矣。是以达人，知富贵之骄傲，故屈迹而下人；知名利之败身，故割情而去欲；知酒色之伤命，故量事而樽节；知喜怒之损性，故豁情以宽心；知思虑之销神，故损情而内守；知语烦之侵气，故闭口而忘言；知哀乐之损寿，故抑之而不有；知情欲之窃命，故忍之而不为。若加之寒温适时，起居有节，滋味无爽，调息有方，精气补于泥丸，魂魄守藏，和神保气，吐故纳新，嗜欲无以干其心，邪淫不能惑其性，此则持身之上品，安有不延年者哉。（《云笈七签》）
形者，气之聚也，气虚则形羸。神者，精之成也，精虚则神悴。形者，人也，为万物之最灵。神者，生也，是天地之大德。最灵者，万物之首。大德者，为天地之宗。万物以停育为先，天地以清净是务。故君子养其形而爱其神，敬其人而重其生，莫不禀于自然，从于自在，不过劳其形，不妄役其神。（同上）
夫人只知养形，不知养神；不知爱神，只知爱身。不知形者载身之车也，神去则人死，车败则马奔，自然之至理也。（同上）
五色重而天下爽，珠玉贵而天下劳，币帛通而天下倾。是故五色者，陷目之锥；五音者，塞耳之椎；五味者，截舌之斧。（同上）
谯国华佗，善养性。弟子广陵吴普，彭城樊阿，授术于佗。伦尝语普曰：人体欲得劳动，但不当使极耳。人身常摇动则穀气消，血脉流通，病不生。譬犹尸枢不朽是也。（同上）
人所以得全生命者，以元气属阳，阳为荣；以血脉属阴，阴为卫。荣卫常流，所以常生矣。亦曰荣卫。荣卫，即荣华气脉，如树木芳荣也。荣卫脏腑，爱护神气，得以经营，保于生路。又云清者为荣，浊者为卫，荣行脉中，卫行脉外，昼行于身，夜行于脏，一百刻五十周，至平旦大会两手寸关尺。阴阳相贯，常流如循其环，始终不绝。绝则人死，流则人生，故当运用调理，爱惜保重，使荣卫周流，神气不竭，可与天地同寿矣。（《元气论》）
树衰培土，阳衰阴补，含育元气，慎莫失度。注云无情莫若木，木至衰朽，即尘土培之，尚得再荣。又见以嫩枝接续老树，亦得长生，却为芳嫩。用意推理，阳衰阴补，是亦宜尔。衰阳以少阴补而不失，取其元气津液，引于我身，即颜复童矣。童女少女，正气未散，元和才一，遇之修炼，其功百倍，切忌自己元气流奔也。（出《罗公远三峰歌》）
人之情性，为利慾之所败，如冰雪之曝日，草木之沾霜，皆不移时而消坏矣。冰雪以不消为体，而盛暑移其真；草木以不凋为质，而大寒夺其性。人有久视之命，而嗜欲灭其寿。若能导引尽理，则长罔极。（《保圣纂要》）
神者，魂也，降之于天。鬼者，魄也，经之于地。是以神能服气，形能食味，气清则神爽，形劳则魄浊。服气者，绵绵而不死，身飞于天。食味者，混混而徂，形归于地，理之自然也。（同上）
专精养神，不为物杂，谓之清。反神服气，安而不动，谓之静。制念以定志，静身以安神，保气以存精，思虑兼忘，冥想内视，则身神并一，身神并一，则近真矣。（《仙经》）
有者因无而生，形者须神则立，故有为无之宫。形者神之宅，莫不全宅以安生，修身以养神。若气散归空，游魂为变。火之于烛，烛靡则火不居；水之于堤，堤坏则水不存。魂劳神散，气竭命终矣。（同上）
我命在我，不在于天，但愚人不能知此道为生命之要，所以致百病。风邪者，皆由恣意极情，不知自惜，故虚损生也。譬如枯朽之木，遇风即折，将崩之岸，值水先颓，今若不能服药，但知爱精节情，亦得一二百年寿也。（同上）
夫禀气含灵，惟人为贵。人所贵者，盖贵于生。生者，神之本，形者，神之具。神大用则竭，形大劳则死，若能游心虚静，息虑无为，候元气于子候，时道引于閒室，摄养无亏，兼饵良药，则百年嗜寿，足常分也。如恣意以耽声色，役智而图富贵，得丧萦于怀抱，躁桡未能自遣，不拘礼度，饮食无节，如斯之流，宁免天伤之患也？（《养生延命录》序）
人生而命有长短者，非自然也，皆由将身不谨，饮食过差，淫泆无度，忤逆阴阳，魂神不守，精竭命衰，百病萌生，故不终其寿。（《养生延命录》）
五穀充饥体而不能益寿，百药疗疾延年而不能甘口。充饥甘口者，俗人之所珍；苦口延年者，道士之所宝。（同上）
百病横夭，多由饮食。饮食之患，过于声色。声色可绝之踰，虽饮食不可废之一日，为益亦多为患。（同上）
体欲常劳，食欲常少，劳无过极，少无过虚。去肥浓，节咸酸，减思虑，捐喜怒，除驰逐，慎房室，武氏行之有效。（同上）
人受气虽不知方术，但养之得理，常寿一百二十岁。不得此者，皆伤之也。少复晓道，可得二百四十岁。复微加药物，可得四百八十岁。（同上）
养寿之法，但莫伤之而已。夫冬温夏凉，不失四时之和，所以适身也。重衣厚褥，体不堪苦，以致风寒之疾。厚味脯腊，醉饱厌饫，以致聚结之疾。美色妖丽，嫔妾盈房，以致虚损之祸。淫声哀音，怡心悦耳，以致荒耽之惑。驰骋游观，弋猎原野，以致荒狂之失。谋得战胜，兼弱取乱，以致骄逸之败。盖圣贤或失其理也，然养生之具，譬如水火不可失适，反为害耳。（同上）
喜怒损志，哀慼损性，荣华惑德，阴阳竭精，皆学道之大忌，仙法之所疾也。虽还精胎息，仅而补之，内虚已彻，犹非本真。（《真浩》）
善摄生者，卧起有四时之早晚，兴居有至和之常制，筋骨有偃仰之方，閒邪有吞吐之术，流行营卫有补泻之法，节宣劳逸有与夺之要。忍怒以养阴气，抑喜以养阳气，然后先将草木以救亏缺，服金丹以定不穷，养性之道尽于此矣。（《禁忌篇》）
食能排邪而安脏腑，神能爽志以资血气。摄生者，气正则味顺，味顺则神气清，神气清则合真之灵全，灵全则五邪百病不能干也。故曰：水浊鱼瘦，气昏人病。夫神者生之本，本者生之具，大用则神劳，大劳则神疲也。（《摄生月令》）
食谷者，智慧聪明。食石者，肥泽不老，谓练五色食也。食芝者，延年不死。食元气者，地不能埋，天不能杀。是故食药者，与天地相配，日月并列。（《神农经》）
少不勤行，壮不竞时，长而安贫，老而寡欲，閒心劳形，养生之方也。（《列子》）
或疑者云：始同起于无外，终受气于阴阳，载形魄于天地，资生长于食息，则有愚、有智、有强、有弱、有寿、有夭，妖耶？人耶？解者曰，夫形生愚智天也，强弱寿夭人也，天道自然，人道自己。始而胎气充实，生而乳食有馀，长而滋味不足，壮而声色有节者，强而寿。始而胎气虚耗，生而乳食不足，长而滋味有馀，壮而声色自放者，弱而夭。生长全足，加之导养，年未可量。（《大有经》）
夫神者，生之本；形者，生之具也。神大用则竭，形大劳则毙，神形早衰，欲与天地长久，非所闻也。故人所以生者，神也，神之所託者，形也，神形离别则死，死者不可复生，离者不可复返，故乃圣人重之。夫养生之道，有都领大归，未能具其会者，但思每与俗反，则闇践胜辙，获过半之功矣。有心之徒，可不察欤。（《太史公司马论》）
世人不终，耆寿咸多。夭殁者，皆由不自爱惜。忿争尽意，邀名射利，聚毒攻神，内伤骨髓，外乏筋肉，血气将无，经脉便壅，内里空疏，惟招众疾，正气日衰，邪气日盛矣。不异举沧波以炷爝火，颓华岳而断涓流，语其易也，甚于兹矣。（《名医叙病论》）
昼无事者，夜不梦。张道人年百数十，甚翘壮也。云养性之道，莫久行、久坐、久卧、久听，莫强食饮，莫大醉，莫大愁忧，莫大夜思，此所谓能中和。能中和者，必久寿也。（《慎子》）
人生大期，百年为限，节护之者，可至千岁，如膏之用小炷与大耳。众人大言而我小语，众人多烦而我少记，众人悸暴而我不怒。不以人事累意，不修君臣之义，淡然无为，神气自满，以为不死之药，天下莫我知也。无谓幽冥，天知人情；无谓闇昧，神见人形。心言小语，鬼闻人声；犯禁满千，地收人形。人为阳善，正人报之；人为阴善，鬼神报之。人为阳恶，正人治之；人为阴恶，鬼神治之；故天不欺人依以影，地不欺人依以响。（《养生延命录》）
气者身之根也，鱼离水必死，人失道岂存？是以保生者，务修于气；爱气者，务保于精。精气两全，是名保真。（《延陵君修养大略》）
修身之法，保身之道，因气养精，因精养神，神不离身乃常健。（《太上老君说内经丹》）
眼多视则贪资，口多言则犯难，身多动则淫贼，心多饰则奢侈，未有用此四多而天下成治者也。（《仙传拾遗》）
五色令人目盲，五音令人耳聋，五味令人口爽，驰骋田猎令人心发狂，难得之货令人行妨，是以圣人为腹不为目，故去彼取此。（《老子》）
道者，气也，宾气得道长存。秘者，精也，宝精则神明长生。精者，川脉之川流，守骨之灵神，精去则骨枯，骨枯则死矣。是以为道者，务宝其精。（《太平御览》）
至道之精，窈窈冥冥。至道之极，昏昏默默。无视无听，抱神以静，形将自正，必静必清，无劳汝形，无摇汝精，乃可以长生。日无所见，耳无所闻，心无所知，汝神净守形表乃长生。（《庄子》）
圣人休休焉则平易矣，平易则恬淡矣，平易恬淡则忧患不能入，邪气不能袭，故其德全而神不亏。（同上）
养生者忘形，养形者忘利，致道者忘心矣。（同上）
目欲听色，耳欲听声，口欲察味，志气欲盈人。上寿百岁，中寿八十，下寿六十。除病瘦、死丧、忧患，其中开口笑者，一月之中不过四、五日而已矣。天与地无穷，人死者有时。操有时之具，而托于无穷之间，忽然无异骐骥之驰过隙也。不能悦其志意，养其寿命者，皆非通道者也。（同上）
凝心虚形，内观洞房，抱玄念神，专守真一者，则头发不白，秃者更须，未有以百思缠胸，寒热，破神。营此官务，当此风尘，口言凶吉之会，身排得失之门，众忧若是，万虑若此，虽有真心为不笃，抱道不行，握宝不用，而自然望头不白者，亦希闻也。（《真诰》）
眼者，身之镜。耳者，体之牖。视多则镜昏，听众则牖闭。面者，神之庭。发者，齿之华。心悲则面焦，脑减则发素。所以精元内丧，丹精损竭也。精者，体之神明，身之宝，劳多则精散，营竟则明消，所以老随气落，耄已及之。（同上）
虚妄者，德之病。华炫者，身之灾。滞者，失之首。耻者，体之籥。遣此四难，然后始可以问道耳。（同上）
为道当令三关恒调，是根精固骨之道也。三关者，口为天关，足为地关，手为人关，谓之三关。三关调，则五脏安，五脏安，则举身无病。（同上）
夫可久于其道者，养生也。常可与久游者，纳气也。气全则生存，然后能养至。养至则合真，然后能久登。生气之二域，望养存之寂寂，万物玄黄，尽假寄耳，岂可不勤之哉。气全则辟鬼邪，养生则辟百害，入军不逢甲兵，山行不触虎兕，此之谓矣。（同上）
衰年体羸，多为风寒所乘。当深颐养，晏此无事。上味玄元，栖守绛津。体寂至达，心研内观，屏波方累，荡濯他念，乃始近其门户耳。苦忧累多端，人事未省，虽复憩灵空洞，存心淡泊缠绵，亦弗能达也。渔阳田豫曰：人以老驰车轮者，譬犹锺鸣漏尽，而夜行不休，是罪人也。以此喻老嗜好行，来屑屑与年少为党耳。若今能誓不复行者，则立愈矣。如其不尔，则疢与年阶，可与心共议耶？（同上）
《礼》年七十悬车。悬车者，以年薄虞渊，如日之亥，体气就损，神候方落，不可复劳形躯于风尘，役方寸于外物矣。（同上）
夫学道，唯欲默然养神，闭气使极，吐气使微，又不得言语。大呼唤令人神气劳损，如此以学，皆非养生也。（同上）
夫学生之道，当先治病，不使休有虚邪及血少脑减，津液秽滞也。不先治病，虽服食行气，无益于身。（同上）
心欲安静，虑欲深远。心安静则神策生，虑深远则计谋成。心不欲躁，虑不欲浅。心躁则精神滑，虑浅则百事倾。
全汝形，抱汝生，无使汝思虑营营，若比绪年，或可以及此言出。亢仓子注云，营营，运动不息也，绪，终也。全形抱生，不运思虑，虚心冥寂，道自居之。若此年可及此言也。
水之性清，吐者扣之，故不得清人之性。寿物者扣之，故不得寿，扣乱也。人性寿者，为外物所乱，使不终天年，物也者，所以养性也。今代之盛者，多以性养物，则不知轻重也。是故圣人之于声色滋味也，利于性则圣之，害于性则捐之，此全性之道也。（同上）
导筋骨则形全，剪情欲则神全，靖言语则福全。（同上）
夫香美脆味，厚酒肥肉，甘口而疾形，曼理皓齿，悦情而损精。故云，泰甚去泰，身乃无害。（《韩非子》）
水之性欲清，沙石秽之。人之性欲平，嗜欲害之。唯圣人能遗物反已。（《文子》）
夫喜怒者道之衰也，忧悲者德之失也，好憎者心之过也，嗜欲生之累也。人大怒破阴，大喜坠阳，薄气发暗，惊怖为狂，忧悲焦心，疲乃成疾。人能除此五者，即合于神明。神明者得其内，得其内者五脏宁，思虑平，耳目聪明，筋骨劲强。（同上）
学道之人，聊且均调喜怒之情。虽有喜，勿至荡动湛然之性；虽有怒，勿至结滞浩然之气。（《耄智余书》）
遣妄情如刀之伐树，非一斧可倒；求真理如食之充肠，非一口可饱。修道积功，大率如此。（同上）
灌园所以养蔬也，驱禽所以养果也。养生之士，岂不如养蔬、养果之人乎？较其理之轻重何如哉？（同上）
养生大要：一曰啬神，二曰爱气，三曰养形，四曰导引，五曰言语，六曰饮食，七曰房室，八曰反俗，九曰医药，十曰禁忌。过此以往，义可略焉。（《养生集》序）
人不欲使乐，乐人不寿。但当莫强为力所不任，举重引强，掘地苦作，倦而不息，以致筋骨疲竭耳。然劳苦胜于逸乐也。能从朝至暮，常有所为，使之不息乃快。但觉极当息，息复为之，此与导引无异也。夫流水不腐，户枢不朽者，以其劳动数故也。饱食不用坐与卧，欲得行步，务作以散之，不尔使人得积聚不消之疾及手足痹蹶、面目黧皱，必损年寿也。（《养生延命录》）
先除欲以养情，后禁食以存命。是知食胎气，饮灵元，不死之道，返童还年，此盖圣人之所重也。（《太清中黄真经》）
我命在我，保精爱气，寿无极也。（仙经）
无劳尔形，无摇尔精，归心静默，可以长生。（同上）
一阴一阳谓之道，三元二合谓之丹，溯流补脑谓之还，精化为气谓之转。一转一易一益，每转延一纪之寿，九转延一百八岁。（同上）
阴阳之道，精液为宝，谨而守之，后天而老。（同上）
子欲长生，当由所生之门游处得中，进退得所，动静以法，去留以度，可以延命而愈疾矣。（同上）
以金理金，是为真金。以人理人，是为真人。人常失道，非道失人。人常去生，非生去人。要常养神，勿失生道，长使道与生相保，神与生相保，则形神俱失矣。（同上）
故性命之限，诚有极也。嗜欲之性，固无穷也。以有极之性命，逐无穷之嗜欲，亦自毙之而已矣。（《元气论》）
德之形为车，道以气为马，魂以精为根，魄以气为户。形劳则德散，气越则道叛，精销魂散，气勤魄微。是以静形爱气，全精宝视，道德凝密，魂魄固守。（《云笈七签》）天长生久视，未有不爱精保气，能致之阴丹。内御之道，世莫得知，虽务于气，而不解绝情欲，亦未免殃矣。（《切真先生服内元气诀法》）
天地以生成为德。有生所甚重者，身也，身以安乐为本。安乐所以致者，以保养为本，世之人必本其本，则本必固。本既固，疾病何由而生，夭横何由而至，此摄生之道，无逮于此。夫草木无知，犹假灌溉。矧人为万物之灵，岂不资以保养？然保养之义，其理万计，约而言之，其术有三，一养神，二惜气，三堤疾。忘情去智，恬惔虚无，离事全真，内外无寄。如是则神不内耗，境不外惑，真一不杂，神自宁矣，此养神也。抱一元之本根，固归真之精气，三焦定位，六贼忘形，识界既空，大同斯契，则气自定矣，此惜气也。饮食适时，温凉合度，出处无犯于八邪，寤寐不可以勉强，则身自安矣，此堤疾也。三者甚易行，然人自以谓难行而不肯行，如此虽有长生之法，人罕敦尚，遂至永谢。是以疾病交攻，天和顿失，圣人悯之。（《本草衍义》）
夫安乐之道，在能保养者得之。况招来和气之药少，攻决之药多，不可不察也。是知人之生，须假保养，无犯和气，以资生命。才失将护，便至病生，苟或处治，乖方旋见。颠越防患，须在閒日。故曰：安不忘危，存不忘亡，此圣人之预戒也。（同上）
摄养之道，莫若守中，守中则无过与不及之害。经曰：春秋冬夏，四时阴阳，生病起于过用。盖不适其性而强云为，逐强处即病生。五脏受气，盖有常分，用之过耗，是以病生。善养生者，既无过耗之弊，又能保守真元，何患乎外邪所中也？故善服药，不若善保养；不善保养，不若善服药。世有不善保养，又不善服药，仓卒病生，而归咎于神天。噫！是亦未常思也，可不谨欤。（同上）
夫未闻道者，放逸其心，逆放生乐，以精神徇智巧，以忧畏徇得失，以劳苦徇礼节，以身世徇财利，四徇不置心，为之病矣！极力劳形，躁暴气逆，当风纵酒，食嗜辛咸，肝为之病矣。饮食生冷，温凉失度，久坐久卧，大饱大饥，脾为病矣。呼叫过常，辩争陪答，冒犯寒暄，恣食咸苦，肺为之病矣。久坐湿地，强力入水，纵欲劳形，三田漏溢，肾为之病矣。五病既作，故未老而羸，未羸而病，病至则重，重则必毙。呜呼！是皆弗思而自取之也。卫生之士，须谨此五者，可致终身无苦。经曰：不治已病治未病。正为此矣。（同上）
夫善养生者养内，不善养生者养外。养外者，实外以充快，悦泽贪欲，恣情为务，殊不知外实则内虚也。善养内者，实内使脏腑安和，三焦各守其位，饮食常适其宜。故庄周曰：人之可畏者，衽席饮食之间，而不知为之戒者过也。若能常如是畏谨，疾病何缘而起？寿考焉得不长？贤者造形而悟，愚者临病不知，诚可畏也。（同上）
夫人之生，以气血为本，人之病未有不先伤其气血者。世有童男童女，积想在心，思虑过当，多致劳损。男则神色先散，女则月水先闭。何以致然？盖愁忧思虑则伤心，心伤则血逆竭，血逆竭故神色先散，而月水先闭也。火既受病，不能荣养其子，故不嗜食。脾既虚则金气亏，故发嗽。嗽既作水气绝，故血肢干。木气不充，故多怒，鬓发焦，筋痿矣。五脏传遍，故卒不能死，然后死矣。（同上）
黄帝问岐伯曰：余闻上古之人，春秋皆度百岁而动作不衰。今时之人，年至半百，而动作皆衰者，时世异耶？人将失之也？岐伯对曰：上古之人，其知道者，法于阴阳，和于术数。食饮有节，起居有常，不妄作劳，故能形与神俱，而尽终其天年，度百岁乃去。今时之人不然也。以酒为浆，以妄为常，醉以入房，以欲竭其精，以耗散其真。不知持满，不时御神，务快其心，逆于生乐，起居无节，故半百而衰也。（《黄帝素问》）
大有四时五行，以生长收藏，以生寒暑燥湿风。人有五藏，化为五气，以生喜怒悲忧恐。故喜怒伤气，寒暑伤形，暴怒伤阴，暴喜伤阳，厥气上行，满脉去形，喜怒不节，寒暑过度，生乃不固。故重阴必阳，重阳必阴。故曰：冬伤于寒，春必病温；春伤于风，夏必泄泄；夏伤于暑，秋必病疟；秋伤于温，冬必咳嗽。（同上）
王充年渐七十，乃作养生之书凡十六篇。养气自守，闭明塞聪，爱精自补，服药导引，庶几获道。（《会稽典录》）
太上养神，其次养形，神清意平，百节皆宁，养生之本也。肥肌肤，充腹肠，开嗜欲，养生之末也。（《文子》）
神不注于外则身全，全之谓得。得者，得身也。（《韩非子》）
凡生之长也，顺之也，使生。不顺者，欲也，故圣人必先适欲，适节也。室大则多阴，台高则多阳。多阴则蹶，多阳则痿。蹶者逆寒疾也，痿辟不能行，此阴阳不适之患也。是故先生不处大室，不为高台，味不众珍。春不辉热则理塞，脉则闭结。理塞则气不达，味众珍则胃充，胃充则中大鞔，中大鞔则气不达。以此求长生，其可得乎？（《吕氏春秋》）
天生阴阳，寒暑燥湿，四时之化，万物之变。莫不为利，莫不为害，圣人察之，以便生故。精神安乎形而年寿长焉。长也者，非短而续之者也，毕其数也。毕数之务，在去乎害。何谓去害？大甘、大酸、大苦、大辛、大咸，五者充形，则生害矣。大喜、大怒、大忧、大恐、大哀，五者接神，则生害矣。大寒、大热、大燥、大湿、大风、大雾，六者动精，则生害矣。诸言大者，皆谓过制。故凡养生，莫若知本，则疾无由至矣。（同上）
劳者，劳于神气。伤者，伤于形容。饥饱过度则伤脾，思虑过度则伤心，色欲过度则伤肾，起居过常则伤肝，喜怒悲愁过度则伤肺。又风寒暑湿则伤于外，饥饱劳役则败于内。昼感之则病荣，夜感之则病卫。经行内外交运而各从其昼夜，始劳于一，一起为二，传于三，三通于四，四干其五，五复犯一。一至于五，邪乃深藏，真气因失，使人肌肉消，神气弱，饮食减，行步难。及其如此，则虽有命，亦不能生也。（《华佗中藏经》）
夫人禀天地阴阳而生者。盖天有六气，人有三阴三阳，而上奉之。地有五行，人有五脏五腑，而下应之。于是资生皮肉、筋骨、精髓、血脉、四肢、九窃、毛发、齿牙、唇舌，总而成体。外则气血循环，流注经络，喜伤六淫。内则精、神、魂、魄、志、意、思，喜伤七情。六淫者，寒暑燥湿风热是，七情者，喜怒爱思悲恐惊。若持护得宜，怡然安泰。役冒非理，百疴生焉。（《三因极一方论》）
物之最灵，惟其人也。身者，乃神化之本精于人也，若水浮航；气于人也，如风扬尘；神于人也，似野马聚空。水涸则航止，风息则尘静，野马散而大空长有。精能固物，气能盛物，精气神三者，心可不动其变化也。外忘其形，内养其神，是谓登真之路。嗜欲纵乎心，孰能久去？哀乐伤乎志，孰能久忘？思虑役乎神，孰能久无？利禄劳乎身，孰能久舍？五味败乎精，孰能久节？酒醴乱乎情，孰能久绝？食佳餚，饮旨酒，顾以姝丽，听以淫声，精气强而反祸于身，耳目快而致乱于神，有百端之败道，夫一芥而希真，安有养身之验耳？夫学道者，外则意不逐物移，内则意不随心乱，湛然保于虚寂，造乎清净之域。譬如起屋之劳，假一息之形气，尚苏神归其清，而况契于道，保真丹所哉。（《崔真人天元入药镜》）
彭祖曰：养寿之道，但莫伤之而已。夫冬温夏凉，不失四时之和，所以适身也。美色淑姿，幽閒娱乐，不致思欲之惑，所以通神也。车服威仪，知足无求，所以一志也。八音五色，以悦视听，所以导心也。凡此皆以养寿，而不能斟酌之者，反以速患。古之圣人，恐下才之子，不识事宜，流遁不还，故绝其源。故有上士别床，中士异被，服药百剂，不如独卧。五音使人耳聋，五味令人口爽，苟能节宣其宜适、抑扬其通塞者不减年算而得其益。凡此之类，譬犹水火，用之过当，反为害也。不知其经脉损伤，血气不足，内理空疏，髓脑不实，体已先病，故为外物所犯，因风寒酒色，以发之耳。若本充实，岂有病也？夫远思强记伤人，汲汲所愿伤人，阴阳不顺伤人，有所伤者甚众，而独戒于房中，岂不惑哉？男女相成，犹天地相生也，所有导养神气，使人不识其和，天地得交接之道，故无终竟之限。人失交接之道，故有残伤之期。能避众伤之事，得阴阳之术，则不死之道也。天地昼分而夜合，一岁三百六十交，而精气和合，故能生产万物而不穷。人能则之可以长存。次有服气，得其道则邪气不得入。治身之本，要其馀吐纳、导引之术。及念体中万神有含影守形之事，皆非真道。人能爱精养体，服气炼形，则万神自守其真。不然者，则荣卫枯悴，万神目逝，非思念所留者也。（《神仙传》）
上元夫人谓汉武帝曰：汝好道乎，勤而不获，实有由也。汝胎性暴、胎性淫、胎性奢、胎性酷、胎性贼。暴则使气奔而攻神，是故神扰而竭。淫则谈精漏而魂疲，是故精竭而魂消。奢则使真杂而魄秽，是故命逝而灵臭。酷则使丧仁而攻目，是故失仁而眼乱。贼则使心斗而口乾，是故内战而外绝。此五事皆是截身之刀锯，刳命之斧斤矣。虽复志好长生，不能遣滋五难，亦何为损性而自劳乎。去诸淫，养汝神，放诸奢，处至俭勤，斋戒，节饮食，绝五穀，去臭腥，鸣天鼓，饮玉浆，荡华池，叩金梁，按而行之，当有冀耳。（《汉武内传》）
夫道者，藏精于内，栖神于心，静漠恬淡，悦穆胸中，廓然无形，寂然无声。（《文子》）
静漠恬淡，所以养生也。和愉虚无，所以据德也。外不乱内，即性得其宜静不动，和即德安其位。养生以经世，抱德以终年，可谓能体道矣。（同上）
能尊主，虽富贵不以养伤身，虽贫贱不以利累形。（同上）
神养于气，气会于神，神气不散，是谓修真。（《三茅真君诀》）
喜怒损性，哀乐伤神。性损则害生，故养性以全气，保神以安身。气全体平，心安神逸，此全生之诀也。（《元始太玄经》）
晋道成，自号崇真子，其论长生、养性之旨曰：其要在于存三抱一。三者，精气神，其名曰三宝。抱元者，抱守元阳真气也。守一，神灵也。神在心，心有性，属阳，是为南方丙丁之火也。肾者，能生元阳为真气。其泄为精，是为北方壬癸之水。水为命，命繫于阴也。此之谓性命焉。三一之道，在于存想，入下丹田，抱守元阳，踰三五年，自然神定气和。神既定，则释其四大，而无执焉。坦然修颐，其真功满行毕，其道成矣。（《集仙传》）
元牡既立，犹爪有蒂，暗注母气，母呼即呼，母吸即吸，绵绵十月，气足形圆。心是气之主，气是形之根，形是气之宅，神是形之真。神用气养，气因神住，神行则气行，神住则气住，此经要妙之义也。（《达摩胎息经》）
药各有性，人参久犹有毒，药不可服也。人之身自有真药，但患不能调摄耳。（集仙传）
阳精魂立，阴精魄成，两精相传，而成神明。神以形用，形以神生，神去则形毙。神可全，形可延，神以道全，形以术延耳。（同上）
骨肉以精血为根，灵识以元气为本，神气乃性命之本也。神为气之子，气为神之母，子母不可以斯须离也。元气湛然，止于丹田，则变化成矣。神能御气，气能留形。出息微微，入息绵绵，深根固蒂，长生久视之道也。故曰天门长开，地户密闭，呼至于根，吸彻于蒂。子谓之神，丹谓之气，如鸡抱卵，如鱼生水，法就圣胎，自然蝉蜕。（同上）
水丘子曰：人四大假合，杂乎芒芴之间。变而有气，气变而有形，形以心为君，心者神之所舍也。神从志，无志则从，意志致一之谓精。唯天下至精，能合天下至神，精与神一而不离，则变化在我矣，此长生久视之道也。顾不可以心凑泊焉，但情不附物，物自不能凝耳。（同上）
炼精者，炼元精，非淫泆所感之精。炼气者，炼元气，非口鼻呼吸之气。炼神者，炼元神，非心意念虑之神。故此神气精者，与天地同其根，与万物同其体，得之则生，失之则死。以阳火炼之，则化成阳气。以阴符养之，则化成阴精。故曰：见之不可用，用之不可见。（《君仙珠玉》）
发宜多梳，齿宜多叩，液宜常咽，气宜精炼，手宜在面，此五者所谓子欲不死，修崑崙耳。（《黄庭内景》）
养耳力者常饱，养目力者常瞑，养臂指者常屈伸，养股趾者常步履。（《褚氏遗书》）
精者神之本，气者神之主，形者气之宅，故神大用则竭，精大用则竭，气大劳则绝。是以人之生者，神也，形之託者，气也，若气衰则神耗，而欲长生者未之闻也。夫有者因无而生焉，形须神而立焉，有者无之馆也，形者神之宅也。倘不全宅，以安生修身以养神，则不免气散归空，游魂为变。仿之于烛，烛虚则火不居焉；譬之于堤，堤坏则水不存矣。身劳则神散，气劳则命终，形疲则神毙，神毙则精灵游矣。已逝者无返期，既朽者无生理。故神者魂也，魄者阴也，神能复气，形能食味。气清则神爽，形劳则气浊。服气者千百不死，故身飞于天。食谷者千百皆死，故形归于地。人之死也，魂飞于天，魄落于泉，水火分散，各归本源，生则同体，死则相捐，飞沉各异，禀之自然。何者？譬如根之木，以火焚之，烟则上升，灰则下沉，亦自然之理也。夫神明者，生死之本也。精气者，万物之体也。全其形则生，养其精气神，则性命长生矣。（《保神气精论》）
一人之身，一国之象，胸臆之设，犹宫室也。支体之位犹郊境也，骨节之分犹百川也，腠理之间犹四衢也，神犹君也，血犹臣也，气犹民也，故志人能理其身，亦犹明君能治其国。夫爱其民，所以安其国，爱其气，所以全其身。民弊即国亡，气衰即身谢。是以志人上士，当施医于未病之间，不追修于既败之后。故知国难保而易丧，气难清而易浊，审机权中以安社稷，制嗜欲可以保性命。若能摄生者当先除六害，然后可以延驻。何名六害？一曰薄名利，二曰禁声色，三曰廉货财，四曰损滋味，五曰屏虚妄，六曰除嫉妒。六者若存，则养生之道徒设耳，盖未见其有益也。虽心希妙理，口唸真经，咀嚼英华，呼吸景象，不能补其促矣。诚者所以保和全真，当少思、少念、少笑、少言、少喜、少怒、少乐、少愁、少恶、少好、少事、少机。夫多思则神散，多念则心劳，多笑则脏腑上翻，多言则气海虚脱，多喜则膀胱纳客风，多怒则腠理奔浮血，多乐则心神邪荡，多愁则头面焦枯，多好则志气溃溢，多恶则精爽奔腾，多事则筋脉乾急，多机则智虑沉迷。兹乃伐人之生，甚于斤斧；蚀人之性，猛于豺狼。无久行，无久坐，无久立，无久卧，无久视，无久听。不饥强食则脾劳，不渴强饮则胃胀。体欲少劳，食欲常少，劳则勿过，少勿令虚。冬则朝勿虚，夏则夜勿饱，早起不在鸡鸣前，晚起不过日出后。心内澄则真人守其位，气内定则邪物去其身。行欺诈则神悲，行争竞则神沮，轻侮于人当减算，杀害于物必伤年。行一善则魂神欢，构一恶则魄神喜，魂神欲人生，魄神欲人死。常欲宽泰自居，恬淡自守，则神形安静，灾病不生。仙录必书其名，死籍必消其咎，养生之理尽在此矣。至于炼琼丹而补脑，化金液以留神，此上真之妙道，非食谷啖血越分而修之。万人之中，得者殊少，深可诫焉。（出《老子养生要诀》）
养生有五难：名利不灭此一难也，喜怒不除此二难也，声色不去此三难也，滋味不绝此四难也，神虑精散此五难也。五者必存，虽心希难老，口诵至言，咀嚼英华，呼吸太阳，不能不夭其年也。五者于无胸中，则信顺日深，玄德日全，不祈喜而自福，不求寿而自延，此养生大理所归也。（《嵇康养生论》）
圣人一度循轨，不变其宜，不易其常，放准修绳，曲因其当。夫喜怒者，道之邪也。忧悲者，德之失也。好憎者，心之过也。嗜欲者，性之累也。人大怒伤阴，大喜坠阳，薄气发暗，惊怖为狂。忧悲多患，痛乃成积，好憎繁多，祸乃相随。故心不忧，乐德之至也；通而不变，静之至也；嗜欲不载，虚之至也；无所爱憎，平之至也；不与物散，粹之至也。能此五者，则通于神明。通于神明者，得其内者也。（《淮南子》）
夫孔窍者，精神之户牖也。而气志者，五脏之使佐也。耳目淫于声色之乐，则五脏摇动而不定也。五脏摇动而不定，则血气滔荡而不休。血气滔荡而不休，则精神驰骋于外而不守矣。精神驰骋于外而不守，则祸福之至虽如丘山，无由识之矣。使耳目精明玄达而无诱慕，气志虚静恬愉而省嗜欲，五脏定宁充盈而不泄，精神内守形骸而不外越，则望于往世之前，而视于来事之后，犹未足为也，岂有祸福之间哉。故曰：其出弥远，其知弥少，以言夫精神之不可使外淫也。故五色乱目，使目不明；五声譁耳，使耳不聪；五味乱口，使口爽伤；趣舍滑心，使行飞扬，此四者天下之所养，性也，然皆人累也。故曰：嗜欲者，使人之气越，而好憎者，使人之心劳，弗疾去则志气日耗。夫人之所以不能终其寿命，而中道夭于刑戮者，何也？以其生生之厚，夫惟能无以生为者，则所以修得生也。（同上）
夫悲乐者，德之邪也，而喜怒者，道之过也，好憎者，心之暴也。故曰其生也夭行，其死也物化，静则与阴俱闭，动则与阳俱开，精神澹然无极，不与物散，而天下自服。故心者形之主也，而神者心之宝也，形劳而不依则蹶，精用而不已则竭。是故圣人，贵而尊之，不敢越也。（同上）
君子行正气，小人行邪气，内便于性，外合于义，修理而动，不繫于物者，正气也。推于滋味，淫于声色，发于喜怒，不顾后患者，邪气也。邪与正相伤，欲与性相害，不可两立，一植一废，故圣人损欲而从事于性。（同上）
凡治身养性，节寝处，适饮食，和喜怒，便动静。内在已者得而邪气日而不生，岂若忧痴疵之与痤疽之发，而预备之哉？（同上）
凡夫之徒，不知益之为益，乃又不知损之为损也。夫损易知而速焉，益难知而迟焉，而尚不寤其易，亦安能识其难哉？夫损之者，如灯火之消脂，莫之见也，而忽尽矣。益者，如禾苗之播殖，莫之觉也，而忽茂矣。故治身养性，务谨其细，不可以小益为不平而不修，不可以小损为无伤而不防，凡聚小所以就大，损一所以致亿也。若能爱于微，成之于著者，则当乎知道矣。（《抱朴子》）
养生以不伤为本，此要言也。且才所不逮而困思之伤也，力所不胜而强举之伤也，悲哀憔悴伤也，喜乐过差伤也，汲汲所欲伤也，慼慼所患伤也，久谈言笑伤也，寝息失时伤也，挽弓引弩伤也，沉醉呕吐伤也，饱食即卧伤也，跳走喘之伤也，欢呼哭泣伤也，阴阳不交伤也，积伤至尽则早亡，早亡非道也。是以养性之方，唾不及远，行不疾步，耳不极听，目不及视，坐不至久，卧不及疲，先寒而衣，先热而解。不欲极饥而食，食不可过饱；不欲极渴而饮，饮不可过多。凡食多则结积聚，饮过则成痰癖也。不欲甚劳甚逸，不欲起晚，不欲汗流，不欲多睡，不欲奔车走马，不欲极目远望，不欲多啖生冷，不欲饮酒当风，不欲数数沐浴，不欲广志远愿，不欲规造异巧。冬不欲极温，夏不欲穷凉。不欲露卧星下，不欲眠中见扇，大寒、大热、大风、大雾皆不欲冒之。五味入口，不欲偏多，故酸多伤脾，苦多伤肺，辛多伤肝，咸多伤心，甘多伤肾，此五行自然之理也。凡言毓者，亦不便觉也，谓久则损寿耳。（同上）
古之知道者，筑垒以防邪，疏源以硫真。深居静处，不为物撄，动息出入，而与神气俱，魂魄守戒，谨窒其允，专一不分，真气乃存。上下灌注，气乃流通，如水之流，如日月之行而不休。阴营其脏，阳固其腑。流源泏泏，满而不溢，冲而不盈，夫长之谓久生。（《日华子》）
里语有之：人在世间，日失一日，如牵牛羊以诣屠所，每进一步而去死转近。此譬虽丑，而实理也。达人所以不愁死者，非不欲求，亦固不知所以免死之术，而空自煎愁，无益于事。故云：乐天知命，故不忧耳，非不欲久生也。且夫深入九泉之下，长夜罔极，始为蝼蚁之粮，终与尘壤合体，令怛然心热，不觉咄嗟。若心有求生之志，何可不审，置不急之事，以修玄妙之业哉？（《抱朴子》）
世人不察，惟五穀是嗜，声色是耽。目惑玄黄，耳务淫哇，滋味煎其腑脏，体醪煮其肠胃，香芬腐其骨髓，喜怒悖其正气，思虑消其精神，哀乐殃其平粹。夫以蕞尔之躯，攻之者非一途，易竭之身，而由外受敌身，非木石其能久乎。（《嵇康养生论》）
大凡著生，先调元气。身有四气，人多不明。四气之中，各主生死。一曰乾元之气，化为精，精反为气，精者连于神，精益则神明，精固则神畅，神畅则生健。若精散则神疲，精竭则神去，神去则死。二曰坤元之气，化为血，血复为气，气血者通于内，血壮则体丰，血固则颜盛，颜盛则生合。若血衰则发变，血败则脑空，脑空则死。三曰庶气，庶气者一元交气。气化为津，津复为气，气运于生，生托于气，阴阳动息，滋润形骸，气通则生，气乏则死。四曰众气，众气者穀气也。谷济于生，终误于命，食穀气虽生，蕴穀气还死。精能附血，气能附生，当使循环，即身永固。乾元之阳，阳居阴位，脐下气海是也。坤元之阴，阴居阳位，脑中血海是也。生者属阳，阳贯五脏，喘息之气是也。死者属阴，阴纳五味，秽恶之气是也。气海之气，以壮精神，以填骨髓。血海之气，以补肌肤，以流血脉。喘息之气，以通六腑，以扶四肢。秽恶之气，以乱身神，以腐五脏。（《普生论》）
形者生之气也，心者形之主也，神者心之宝也。故神静而心和，心和而形全。神躁则心荡，心荡则形伤。将全其形，先在理神。故恬和养神，则自安于内；清虚凄心，则不诱于外。神恬心清，则形无累矣。虚室生白，人心若空，虚则纯白不浊，吉祥至矣。人不照于昧金而照于莹镜者，以莹能明也；不鉴于流波而鉴于静水者，以静能清也。镜水以清明之性，故能形物之形。由此观之，神照则垢灭，形静而神清。垢灭则内欲永尽，神清则外累不入。今清歌奏而心乐，悲声发而心哀。夫七窍者，精神之户牖也。志气者，五脏之使候也。耳目诱于声色，鼻口之于芳味，四体之于安适，其情一也，则精神驰骛而不守。志气繫于趣，舍则五脏滔荡而不安。嗜欲之归于外，心腑壅塞于内，曼衍于荒淫之波，留连于是非之境，而不败德伤生者，盖亦寡矣！是以圣人清目而不视，聪耳而不听，闭口而不言，弃心而不虑，贵身而忘贱。故尊势不能动，乐道而忘贫；故厚利不能倾，容身以怡情。而游一气，浩然纯白于衷，故形不养而神自全，心不劳而道自至也。（《刘子》）
身之有欲，如树之有蝎，树抱蝎则还自凿，人抱欲而反自害。故蝎盛则木折，欲炽而身亡，将收情欲，先敛五关。五关者，情欲之路，嗜欲之府也。目爱彩色，命曰伐性之斤。耳乐淫声，命曰攻心之鼓。口贪滋味，命曰腐肠之药。鼻悦芳馨，命曰熏喉之烟。身安举驷，命曰召蹶之机。此五者所以养生，亦以伤生。耳目之于声色，鼻口之于芳味，肌体之于安适，其情也然。亦以之死，亦以之生，或为贤智，或为痴愚，由于处之异也。（同上）

天文部  ***************************
〔天〕
勿指天地，以证鄙怀。（《太上感应篇》）
勿怨天。（同上）
〔日月〕
勿怒目视日月，令人失明。（《千金要方》）
久视日月，令人损目。（《琐碎录》）
勿辄指三光，久视日月。（《感应篇》）
日月当前莫作湤。（《袁天罡阴阳禁忌历》）
凡行坐立，勿背日吉。（《千金要方》）
对三光濡溺，则折人年寿。（《西山记》）
对月贪欢成疾。（《华佗中藏经》）
凡小儿勿令指月，两耳后生疮欲断，名月食疮，掏虾蟆末敷即差。（《云笈七签》）
〔星〕
久视星辰，令人损目。（《琐碎录》）
勿唾流星。（《感应篇》）
夜观星斗，认取北斗中星者，则一生无眼疾也。（《琐碎录》）
俗传识大人星，不患疟。（同上）
〔云汉〕
久视云汉，令人损目。（《琐碎录》）
〔风雨〕
大风大雨不可出入。（《琐碎录》）
当风取凉，冒雨而行，成疾。（《华陀中藏经》）
凡在家，凡外行，卒逢大飘风暴雨，皆是诸龙鬼神行动经过所致。宜入室闭户，烧香静坐，安心以避之，待过后乃出，不尔损人。或当时虽未若，于后不佳矣。（《千金要方》）
勿诃风骂雨。（《感应篇》）
梅雨水洗疮疥灭瘢，入酱令易热，沾衣便腐，以梅叶汤洗之则脱。（《本草》）
〔虹霓〕
勿指虹霓。（《感应篇》）
螮蝀在东莫之敢指。（《毛诗》）
〔雾〕
王尔、张衡、马均者，昔俱冒雾行，一人无恙，一人病，一人死。无恙者饮酒，病者食，死者空腹。（《博物志》）
且行大雾中，宜饮酒，酒势辟恶也。（《本草》）
阴雾中不可远行。（《千金要方》）
凡重雾三日，必大雨，雨未降，雾不可冒行。（《帝王世纪》）
〔露〕
柏叶上露主明目。（《本草》）
百花上露令人好颜色。（同上）
百草头秋露水，愈百疾，令人身轻不饥，肌肉悦泽。（同上）
伏热者，不可饮水；冲寒者，不得饮汤。（同上）
渎寒而寝成疾。（《华陀中藏经》）

地理部  ***************************
〔地〕
等閒刀画地，多招不祥事。（《玄宗黄帝杂忌》）
掘地二尺以下，即有土气，慎之为佳。（《千金要方》）
卧伏地大凶。（同上）
〔山〕
行山中，见小人乘车马，长七八寸者，肉芝也。捉取服之，即仙矣。（《抱朴子》）
入名山必斋五十日，牵白犬，抱白鸡，以白盐一升，山神大喜，芝草、异药、宝玉为出。未到山百步呼曰：林兵此山王，主者名知之。却百邪。（《地镜》）
入山，山精老魅，多来试之，或作人形，当悬明镜九寸于背后，以辟众恶。又百鬼老物，虽能变形，而不能使镜中形影变也。其形在镜中，则消亡退步，不敢为害也。（《云笈七签》）
诸山有孔，云：入採宝者，唯三月、九月，余月山闭，气交死也。（《千金要方》）
入山之日，未至山百步，先却行百步。反是乃登山，山精不犯人。众邪伏走，百毒藏匿。（《神仙传》）
如入山林，默唸「仪方」，不见蛇狼，念「仪康」不见虎。（《琐碎录》）
入深山，将后裙折三，指插于腰，蛇虫不敢近也。（同上）
〔江河〕
渡江河者，朱书「禹」字佩之，免风涛，保安吉。（《琐碎录》）
渡江不恐惧法。旋取净笔，研墨写「土」字，或以手画之亦可。（同上，又《袁天刚阴阳禁忌历》云。过水手中书「土」字，自然渡浪不能翻。）
〔水〕
凡遇山水坞中出泉者，不可久居，当食作瘿病。（《千金要方》）
深阴地冷，水不可饮，必作痎疟。（同上）
凡山水有沙蝨处，勿在中浴，害人。欲渡者，随驴马后急渡，不伤人。（同上）
凡水有水弩处，射人影即死。欲渡水者，以物打水，其水弩即散，急渡不伤人。（同上）
远行触热，途中逢河，勿洗面，生乌䵟。（同上）
深山大泽中，不可渡，恐寒气逼人真气。（《西山记》）
陂湖水，误饮小鱼入腹，即成鱼瘕病。（《巢氏病源》）
井水沸，不可食之，害人。（《本草》）
屋漏水，误食必成恶疾。（同上）
塚井水有毒，人中之者，立死。欲入塚井者，当先试之法：以鸡毛投井中，毛直而下者，无毒。毛回旋而舞，似不下者，有毒。以热醋数斗，投井穴中，则可入矣。（同上）
甑气水，主长毛发，以物于炊饭时，承取沐头，令发长密黑润。不能多得，朝朝梳小儿头，渐觉有益好。（同上）
取日月不照自然水一升，与鲂鱼目三、七对，同和涂面，见鬼可指物无隐矣。（《墨子秘录》）
以磨刀水洗手面，生癣，名刀癣。（《巢氏病源》）
狗舐之水，用洗手面，生癣白点，微痒是也。（同上）
盆盛水饮牛，用其馀水洗手面，生癣，名牛癣。（同上）
凡新汲水，必有尘垢，先净洗一青石，置瓮中，然后下水尘垢，皆聚于石上，水不复浊。三两日一洗瓮石，依前安石。若江水、并水已浊，便要吃时，研杏仁少许浇瓮中，以杖搅十数匝，移时水自清。（《林泉备用》）
〔冰〕
冰大寒，暑夏盛热，食此与气候相反，恐入腹冷热相激，却致诸疾也。（《本草》）
凡夏用冰，正可隐快饮食，令气冷，不可打碎食之，虽复当时暂快，久皆成疾。（《食谱》）

人事部  ***************************
〔身体〕
五脏神喜香斋，则气清神悦，百病不生。（《琐碎录》）
勿令发覆面，不祥。（《千金要方》）
勿举足向火。（同上）
误食耳垢，令人病耳聋，置之怀袖间治忘。（《琐碎录》）
极热扇手心，五体俱凉。（同上）
若要安，三里不要干。患风疾人，宜灸三里者，五脏六腑也，沟渠也，常欲宣通，即无风疾。（同上）
凡五色皆损目，唯皂糊屏风，可养目力。（同上）
肝恶风，心恶热，肺恶寒，脾恶湿，肾恶渗。（同上）
乱头发，不可顿璧缝房内，招祟。（《琐碎录》）
头发，不可在鱼鮓中，杀人。（同上）
老翁须一大把，酒、水各一碗，煎服之，治瘰疬。（同上）
眼不点不昏，耳不斡不聋。（同上）
头边放火炉，久而发脑痈疮疖。（同上）
张苍，常服人乳，故年百岁余，肥白如瓠。（《本草》）
收自己乱头发洗净，干，每一两入椒五十粒，泥固封入炉，大火一煅，如黑糟，细研，酒服一钱匕，髭发长黑。（同上）
刘君安，烧自己发，合头垢等分，合服如大豆许三丸，名曰还精，令头不白。（《服气积义》）
取七岁男齿、女发与自己颈垢，合烧服之。一岁，则不知老。常为之，使老有少容也。（《刘根别传》）
有饮油五斤以来，方始快意，长得吃得安，不尔则病。此是发入胃，被气血裹了化为虫。治用雄黄半两为末，水调服，虫自出。如虫出活者，置于油中，逡巡间自耗。（《夏子益治奇疾方》）
去鼻中毛，神道往来，则为庐宅，昼夜绵绵，无休息也。（《黄庭经注》。又《云笈七签》：除鼻中毛，所谓通神路也）
误食头发成发瘕病。（《巢氏病源》）
爪筋之穷不数截，筋不替。（《云笈七签》）
凡梳头发及爪，皆理之，勿投水火，正尔抛掷。一则敬父母之遗体，二则有鸟曰鹄鷤，夜入人家，取其爪发，则伤魂。（同上）
甲寅日，可割指甲，午日可割脚甲。此三尸游处，故以割除，以制尸魄也。（同上又云，凡寅日去手甲爪，午日去足爪甲，名之斩三尸。）
〔涕唾〕
不可对北涕唾。（《感应篇》）
饮玉泉者，令人延年，除百病。玉泉者，口中唾也。鸡鸣、平旦、晡时、黄昏、夜半，一日一夕，几七漱玉泉饮之，每饮辄满口，咽之延年。（《云笈七签》）
勿向西北唾，犯魁罡神凶。（《千金要方》）
咳唾，唾不用远，或肺病令人手足重及背痛咳嗽。（同上）
远唾不如近唾，近唾不如不唾。（《琐碎录》）
远唾损气，多唾损神。（同上）
勿咳唾，失肌汁。（《云笈七签》）
多唾令人心烦。（同上）
俗人但知贪于五味，不知有元气可饮，圣人知五味之毒焉，故不贪，知元气可服，故闭口不言，精气息应也。唾不咽，则气海不润，气海不润，则津液乏。是以服元气，饮醴泉，乃延年之本也。（同上）
若能竟日不唾涕者，亦可含一枣，咽津液也。（《王母内传》。又《云笈七签》曰：人能终日涕唾，常含枣核咽之、令人受气生津液也。取津液，非咽核）
亥子日不可唾，亡精失气，减损年命。（《神仙传》）
〔汗〕
大汗，急敷粉著。汗湿衣令人得疮，大小便不利。（《养生要集》）
饮食炮甚，汗出于胃。饱甚胃满，故汗出于胃也。惊而夺精，汗出于心。惊夺心精，神气浮越，阳内薄之，故汗出于心也。持重远行，汗出于肾。骨劳气越，肾复过疲，故持重远行，汗出于肾也。疾走恐惧，汗出于肝。暴役于筋，肝气罢极，故疾走恐惧，汗出于肝也。摇体劳苦，汗出于脾。摇体劳苦，谓动作施力，非疾走远行也。然动作用力，则穀精四布，脾化水穀，故汗出于脾也。（出《黄帝素问》）
劳伤，汗出成疾。（《华佗中藏经》）
汗出毛孔开，勿令人扇凉，亦为外风所中。（《四时养生论》）
人汗入诸肉，食之作下疮。（《本草》。又《巢氏病源》云：人汗入诸肉食作痈疖。）
多汗损血。（《琐碎录》）
背汗倚壁，成遁注病。（《巢氏病源》谓：劳气遁注经络，四肢沉腹内痛也。）
大汗，勿偏脱衣，喜偏风，半身不遂。（同上）
〔嚏〕
向日取嚏法，欲得延年，洗面精神，至日更洗漱也。日出三丈，正面向日，口吐死气，服日后便为之死气，四时吐之也。鼻噏日精，须鼻得嚏便止，是为气通。若不得嚏，以软物通导之，使必得嚏也。以补精复胎，长生之方也。向日正心，欲得使心正常，以日出三丈，取嚏讫仍为之，错手著两肩上，左手在上，以日当心，开衣出心，令正当之，常能行之佳。（《云笈七签》）
食后，以小纸捻，打喷嚏数次，气通则目自明。痰自化。（《琐碎录》）
〔便溺〕
不可对北溺。（《感应篇》）
忍尿不便，膝冷成痹。（《千金要方》）
忍大便不出，成气痔。（同上）
小便勿努，令两足及膝冷。（同上）
丈夫饥，欲坐小便。若饱，则立小便，慎之无病。（同上）
大便，不用呼气及强努，令人腰疼，目涩宜任之佳。（同上）
夜间小便时，仰面开眼，至老眼不昏。（《琐碎录》）
忍小便成淋疾。（同上）
久忍小便，成冷痹。（《云笈七签》）
凡人求道，勿犯五逆，有犯者凶。大小便向南一逆，向北二逆，向日三逆，向月四逆，仰视天及星辰五逆。（同上）
〔行〕
行不得语，令人失气。（《千金要方》）
凡欲行来，常存魁罡在头上，所向皆吉。（同上）
夜行，用手掠脑后发，长精神，鬼魅不敢近。（《琐碎录》）
夜行损筋。（同上）
夜行常琢齿，琢齿亦无正限数也，然鬼邪畏琢齿声，是故不得犯人。（《真诰》）
行不多言，恐神散而损气。（《西山记》）
夜行及冥卧，心中恐者，存日月还入于明堂中，须臾百邪自灭，山居恒尔此为佳。（同上）
夜归左手或右手，以中指书手心，作「我是鬼」三字，再握固，则不恐惧。（《琐碎录》）
久行伤筋，劳于肝也。（《黄帝素问》）
〔立〕
久立伤骨，劳于肾也。（《黄帝素问》）
久立则肾病。（《华佗中藏经》）
久立低湿成疾。（同上）
坐立莫于灯心后，使人无事被牵连。（《袁天罡阴阳禁忌历》）
〔坐〕
久坐伤肉，劳于脾也。（《黄帝素问》）
坐卧于塚墓之间，精神自散。（《西山记》）
勿FG跂床悬脚，成血脾，两足重，腰疼。（《千金要方》）
饱食终日，久坐损寿。（同上）
勿竖膝坐而交臂膝上，不祥。（《云笈七签》）
勿北向坐思惟，不祥起。（同上）
枯木大树之下不可息，防阴气触人阳神。（同上）
坐卧莫当风，频于暖处浴。（《孙真人枕中歌》）
暑日月晒处，虽冷石不可便坐，热则令人生疮，冷则成小肠气。（《琐碎录》）
〔早起〕
清旦常言好事，勿恶言。闻恶事，即向所求方三唾之，吉。又勿嗔怒，勿叱吒咄呼，勿嗟叹，勿唱奈何，名曰请祸。（《千金要方》）
凡鸡鸣时，叩齿三十六遍讫，抵唇漱口，舌撩上齿，咽之三过，杀虫补虚劳，令人强壮。（《琐碎录》）
早起先以左足下床，则一日平宁。（同上）
早起以左右手摩肾，次摩脚心，则无脚气诸疾。或以热手摩面上，则令人悦色。以手背揉眼，则明目。
煨生姜，早晨含少许，生胃气，辟山瘴邪气。（同上）
每日下床先左脚，念「乾元亨利贞」，下右脚念「日月保长生」，如此各念三遍，则终日吉。（同上）
晨兴，以锺乳粉入白粥中，拌和食之，极益人。（同上）
早起不可用刷牙子，恐根浮兼牙疏易摇，久之患牙痛。盖刷牙，皆是马尾为之，极有所损。今时出牙者，尽用马尾灰，盖马尾能腐齿龈。（同上）
早起东向坐，以两手相摩令热，以手摩额上至顶上，满二九止，名曰存泥丸。（《太平御览》）
清旦初起，以两手又，两手极上下之二七止，令人不聋。次缩鼻闭气，右手从头上引左耳二七止，次引两发鬓举之，令人血气流通，头不白。又摩手令热，以摩身体，从上至下，名干浴。令人胜风寒，时气寒热，头疼百病，皆除之。（同上）
凡人旦起常言善事，天与之福。（《云笈七签》）
〔夜起〕
夜起裸行不祥。（《云笈七签》）
夜起坐，以手攀脚底，则无筋转之疾。（《琐碎录》）
〔愁泣〕
勿久泣神悲蹙。（《云笈七签》）
大愁气不通。（同上）
多愁则心慑。（《小有经》）
学生之法，不可泣泪及多唾泄，此皆为损液漏精，使喉脑大竭。是以真人、道士，常吐纳咽味，以和六液。（《真诰》）
不可对灶哭。（《感应篇》）
哭者，亦趣死之音，哀者，乃朽骨之大患，恐吾子未悟之，相为忧耳。（同上）
哭泣悲来，新哭讫，不用即食，久成气病。（《巢氏病源》）
不可泣哭，便喉涩大渴。（同上）
愤懑伤神通于舌，损心则謇吃。（同上）
〔怒叫〕
勿朔旦号怒。（《感应篇》）
勿对北恶骂。（同上）
勿向灶骂詈，不祥。（《千金要方》）
勿卒呼，惊魂魄，勿恚怒，神不乐。（《云笈七签》）
多怒则百脉不定。（《小有经》）
〔喜笑〕
大乐气飞扬。（《云笈七签》）
多笑则伤脏，多乐则意溢，多喜则忘错昏乱。（《小有经》）
恣乐伤魂魄，通于目，损于肝，则目暗。（《巢氏病源》）
笑多则肾转腰痛。（同上）
〔歌舞〕
不可晦腊歌舞。（《感应篇》）
不可对灶吟咏。（同上）
凡欲眠，勿歌咏，不祥。（《云笈七签》）
慎勿上床卧歌，凶。（同上）
〔语言〕
凡言语读诵，常想声在气海中。（《千金要方》）
食上不得语，语而食者，常患胸背痛。（同上）
寝卧，不得多言，笑言，五脏如锺磬，不悬则不可发声。（同上）
行不得语，若欲语，须住乃语，行语则令人失气也。（同上）
眠勿大语，损人气力。（同上）
走不得大语。（《琐碎录》）
多语则气争。（《云笈七签》）
不得与女人语笑同处，致尸鬼，惑乱精神。（《太一真君》）
食不语，寝不言。（《论语》）
〔思念〕
勿念内，志恍惚。（《云笈七签》）
多忌，则神怠，多念，则神散。（《小有经》）
不可北向思惟，不祥起。（《云笈七签》）
思虑伤心，心伤则吐、衄血，发则发焦。（《巢氏病源》）
〔睡卧（枕附）〕
久卧伤气，劳于肺也。（《黄帝素问》）
不可当风卧，不可令人扇之，皆卧得病也。（《千金要方》）
凡人卧，春夏向东，秋冬向西，头勿北卧，及墙北亦勿安床。（同上）
凡欲眠，勿歌咏，不祥。（同上）
上床坐，先脱左足，卧勿当舍脊下。卧讫，勿留灯烛，令魂魄及六神不安，多愁怨。人头边勿安火炉，日久引水气，头重目赤，睛及鼻乾。（同上）
夜卧，当耳勿有孔，吹人即耳聋。（同上）
夏夜勿覆其头，得长寿。（同上）
凡人眠，勿以脚悬踏高处，久成肾水损房足冷。（同上）
不得昼眠，令人失气。（同上）
卧勿大语，损人气力。（同上）
暮卧，常习闭口，口开即失气，且邪恶从口入，久成消渴及失血色。（同上）
屈膝侧卧，益人气力，胜正偃卧。按孔子不尸卧，故曰：睡不厌踧，觉不厌舒。（同上）
凡人舒睡，则有鬼痛魔邪。（同上）
凡眠先卧心，后卧眼，一夜当作五度反覆，常逐更转。（同上）
勿湿头卧，使人头风、眩闷、发秃、面黑、齿痛、耳聋、头生白屑。（同上）
凡睡觉，勿饮水更眠，令人作水癖。（《巢氏病源》）
夜卧，或侧或仰，一足伸屈不并，则无梦泄之患也。（《琐碎录》）
临卧，用黄柏皮，蜜炙含少许，一生不患咽喉。（同上）
雷鸣勿仰卧。（同上）
人睡著，不可将笔画面，其人神魂外游，回视不认尸，有至死者。（同上）
卧处，不可以首近火，必有目疾。亦不可当风，必患头风等疾。背受风则嗽，胸无禁。（同上）
多睡令人目盲。（《云笈七签》）
丈夫勿头北向卧，令人神不安，多愁忘。（同上）
凡人卧，不用隐膊下，令人六神不安。（同上）
凡卧，欲得数侧，语笑欲令至少，莫令声高。（同上）
慎勿上床卧歌，凶。（同上）
暮卧，先读《黄庭内景》《玉经》一遍乃卧，使人魂魄自然制炼。常行此法，二十八年亦成仙矣。（《正一修真旨要》）
饱食便卧，损寿也。（同上）
人若睡，必须侧卧蜷跼，阴魄全也。亦觉，即须展两脚叉两手，令气通遍，浑身阳气布也。（《云笈七签》）
寝无伏。（出《礼记》。又《云笈七签》云：始卧伏卧床，凶）
夜卧，自胫以下，常须覆薄被。不如此则风毒潜入，血气不行，直至觉来，顽庳、瘫缓、软脚、偏风，因兹交至。（《四时养生论》）
睡不张口，恐泄气而损神。《西山记》
卧湿当风，则真气自弱。（同上）
夜卧，当耳勿得有孔，风入耳中，喜令口喎。（《巢氏病源》）
饱食仰卧，久成气疾病头风。（同上）
人见十步直墙，勿顺墙而卧，风利吹人，必发癫痫及体重。（同上）
汗出不可露卧及浴，使人身振、寒热、风疹。（同上）
麻黄末五分，日中面向南杵之，水调方寸匕，日可三服，不睡。若要睡，用糯米粥、葵菜汤解之依旧，此炼丹守炉之秘法也。（《墨子秘录》）
煮通草茗饮之，不睡矣。（同上）
将麝香一剂，安于枕中，能除邪辟恶。（《狐刚子粉茴》）
决明子置之枕中最明眼。（《琐碎录》）
不可用菊花为枕，久之令人脑冷。（同上）
神枕法：昔太山下，有老翁者，失其名字。汉武东巡，见老翁锄于道，背上有白光，高数尺。帝怪而问之：「有道术否？」老翁对曰：「臣昔年八十五时，衰老垂死，头白齿落，有道士者，教臣服枣、饮水、绝谷，并作神枕法。中有三十二物。其三十二物中，二十四物善，以当二十四气，其八物毒，以应八风。臣行之转少，白发返黑，堕齿复生，日行三百里。臣今年一百八十矣。不能弃世入山，顾念孙子，复还，食谷又已一十馀年，犹得神枕之力，往不复老。」武帝视老翁类状，当如五十许，又验问其邻，皆云信然。帝乃从受其方作枕，而不能随其绝欲饮水也。方用五月五日，七月七日，取山林柏以为枕，长一尺二寸，高四寸，空中容一斗二升，以柏心赤者为盖，厚二分，盖致之令密，又当使可开用也。又钻盖上为三行，行四十孔，凡一百二十孔，令容粟米大。其用药芎藭、当归、白芷、辛夷、杜衡、白术、藁本、木兰、蜀椒、桂、乾姜、防风、人参、桔梗、白薇、荆实、肉苁蓉、飞廉、柏实、薏苡子、款冬花、白衡、秦椒、蘪芜凡二十四物，以应二十四气，加毒者八物应八风，乌头、附子、藜芦、皂荚、菵草、矾石、半夏、细辛。上三十二物各一两，皆㕮咀，以毒药上安之满枕中。用布囊以衣枕，百日面有光泽。一年体中所疾，及有风疾，一一皆愈瘥，而身尽香。四年白发变黑，齿落更生，耳目聪明。神方验秘，不传非其人也。藁本是老芎藭母也。武帝以问东方朔，答曰：昔女廉以此方传玉青，玉青以传广成子，广成子以传黄帝。近者谷城道士淳于公枕此药枕耳，百馀岁而头发不白。夫痛之来，皆从阳脉，今枕药枕，风邪不得侵入矣。又虽以布囊衣枕，犹当复以帏衾重包之，须欲卧枕时，乃脱去之耳。诏赐老翁正帛，老翁不受，曰：陛下好善，故进之耳。帝止。（《云笈七签》）
益眼者，无如磁石，以为盆枕，可老而不昏，宁王宫中用之。（《丰宁传》）
〔梦〕
夜梦恶不须说，旦以水面东噀之，咒曰：恶梦著草木，好梦成宝玉。即无咎矣。（《千金要方》）
说梦者凶。（《千金翼方》）
善梦可说，恶梦默之，则使人延命矣。（此出《云笈七签》。又《千金要方》云：梦之善恶皆勿说为吉。）
夜停烛而寝招恶梦。（《琐碎录》）
枕麝香一具于颈间，辟水注之，永绝恶梦。（《真诰》）
〔魇〕
人卧不悟，皆是魂魄外游，为他邪所执录，欲还未得，致成魇也。忌火照，火照则神魂遂不复入，乃至于死。而人有于烟光前魇者，是本由明出，是以不忌火也。（《巢氏病源》）
人魇勿燃明唤之，魇死不疑，闇唤唯好得远唤，亦不得迫而急唤，亦喜失魂魄也。（同上）
夜卧，以鞋一覆一仰，亦无魇恶梦。（《琐碎录》）
枕北而寝，多魇。（同上）
夜魇之人，急取梁尘，吹鼻中，即醒。（同上）
取雄黄一块，带之不魇。（《墨子秘录》）
人忽不寤，勿以灯照之，杀人。但痛啮拇指甲际，而唾其面，则活。取韭捣汁吹鼻中，薤汁亦得，冬月用韭根汁，灌于口中。（葛洪《肘后方》）
〔沐浴〕
沐浴未乾而熟睡成疾。（《华佗中藏经》）
俗冷水则生肾痹之疾。（同上）
新沐发讫，勿当风，勿湿萦髻，勿湿头卧，使人头风眩闷，发秃面黑，齿痛耳聋，头生白屑。（《千金要方》）
夜沐发不食即卧，令人心虚，饶汗多梦。（同上）
热泔洗头，冷水濯之，作头风。（同上）
饮水沐头作头风。（同上）
冬浴不必汗出霢霖。（同上）
时行病新汗方解，勿冷水洗浴，损心。（同上）
凡居家，不欲数沐浴。若沐浴必须密室，不能大热，亦不得大寒，皆生百病。（同上）
沐浴后不得触风寒。（同上）
饥忌浴，饱忌沐，沐讫，须进少许食饮乃出。（同上）
常以晦日浴，朔日沐吉。（同上）
沐浴忌三伏、二社、四杀日，宜择申酉亥子日大吉也。（《琐碎录》）
人能一生断沐，未无眼疾。（同上）
洗头不可冷水，成头风疾。（同上）
浴出不可和衫裙寝熟，恐成外肾疼，腰背拳曲。（同上）
有目疾，切忌酒后澡浴，令人目盲。（同上）
饱食沐发作头风。（《巢氏病源》）
汗出，不可露卧及浴，使人身振、寒热、风疹。（同上）
沐与浴同日，凶。（《千金翼方》又云：夫妻同日沐浴，凶。）
旧说眼疾不可浴，浴则病，甚至有失明者。白彦良云：未壮之前，岁岁患赤眼。一道人劝，但能断沐头则不复病此。彦良不沐，今七十馀，更无眼疾。（方勺《泊宅编》）
向午后阴气起，不可沐发，令人心虚，饶汗多梦及头风也。（《云笈七签》）
汗出不宜洗身，令人五脏干，少津液。（同上）
沐浴无常不吉。（同上）
新沐浴讫，不得露头当风，不幸得大风、剌风疾。（同上）
五香沐浴者，青木香也。青木华、叶五节，五五相结，故辟恶气，捡魂魄，制鬼烟，致灵蹟。以其有五五之节，所以为益于人耳。此香多生沧浪之东，东方之神人，名之为青木之香焉。（同上）
沐浴用五种香汤：一者白芷能去三尸，二者桃皮能辟邪气，三者柏叶能降真仙，四者零陵能集灵圣，五者青木香能消秽召真。（《沐浴身心经》）
上元斋者，用云水三斛，青木香四两，真檀七两，玄参二两，四种合煮一沸，清澄适寒温，先沐后浴。此难办者，用桃皮、竹叶锉之，水一二斛，随多少煮一沸，令有香气，辟恶邪不祥。沐浴室令香净，勿近圈圂，勿逼井灶，勿傍堂坛，勿用秽地。（《洞神经》）
甑气水沐发，令发长密黑润。（《本草》）
沐用旬，浴用五。夫五则五气流传，浴之荣卫通畅，旬则数满复还，真气在脑，沐之则耳目聪明。若频频浴者，血凝而气散，虽肌体光泽，而气自损，故有痈疽之疾者，气不胜血，神不胜形也。若频频沐者，气壅于脑，滞于中，令人体重形疲，久而经络不能通畅。故古人以阳养阳，阳不耗散，以阴炼阳，阳必损弱。（《西山记》）
数澡洗，每至甲子当沐。不尔，当以几月旦，使人通灵。浴不患数，患人不能耳。荡炼尸臭而真气来入。（《正一平经》）
沐浴不数，魄之性也。违魄反真，是炼其浊秽，魄自亡矣。（《真诰》）
〔洗面〕
旦起勿开目洗面，令人目涩失明，饶泪。（《千金要方》）
盛热中自日中来，不得用冷水沃面，恐成目疾也。（《琐碎录》）
〔叩齿〕
叩齿之法：左相叩名曰打天锺，右相叩名曰捶天磬，中央上下相叩，名曰鸣天鼓。若卒遇凶恶不祥，当打天锺三十六遍。若经凶恶辟邪威神大咒，当捶天磬三十六遍。若存思念道，致真招灵，当鸣天鼓。以正中四齿相叩，闭口缓颊，使声虚而深响也。（《九真高上宝书神明经》）
夜行常琢齿，琢齿亦无正限数也，然鬼邪鬼常畏琢齿声，是故不得犯人也。若兼之漱液、祝说亦善。昔鲍助者都不学道，亦不知法术，年四十馀，忽得面风气，口目不正。炁入口而两齿上下惟相切拍，甚有声响，如此昼夜不止，得寿百二十七岁。（《真诰》）
齿，骨之穷。朝久琢齿，齿不⿰齿扁。（《云笈七签》）
齿宜数叩。（《黄庭内经》）
朝暮叩齿，以会身神。（《黄庭外经注》）
〔栉发（梳附）〕
栉头理发，欲得过多，通流血气，散风湿也。数易栉更番用之也。亦不可频解发也，栉之使多，而不使痛，亦可令侍者栉取多也。于是血液不滞，发根常坚。（《真诰》）
发宜多栉。（《黄庭内经》）
发是血之馀，一日一度梳。（《琐碎录》）
发，血之穷，千过梳，发发不白。（《云笈七签》）
玳瑁梳能去风屑。（《琐碎录》）
孙思邈以交加木，造百齿梳，用之养生要法也。（《樵人直说》）
〔漱口〕
食毕当漱口数过，令人牙齿不败，口香。（《千金要方》）
热食讫，以酢酱漱口者，令人口臭。常臭作唇齿病。（同上）
汗出不宜洗身漱口，令人五脏干，少津液。（《云笈七签》）
热汤不可漱口，损牙。（《琐碎录》）
进士刘遁，遇异人曰：世人奉养，往往倒置，早漱口不若将困而漱，去齿间所积，牙亦坚固。（同上）
〔濯足〕
濯足而卧，四肢无冷疾。（《琐碎录》）
足是人之底，一夜一次洗。（同上）
凡脚汗勿入水，作骨痹，亦作遁疾。（《云笈七签》）
井华水和粉洗足，不病恶疮。（《巢氏病源》）
〔交合〕
凡夏至后丙丁日，冬至后庚辛日，皆不可合阴阳，大凶。（《千金要方》）
凡大月十七日，小月十六日，此名毁败日，不可交合，犯之伤血脉。（同上）
大喜大悲，男女热病未瘥，女子月血新瘥者，不可合阴阳。热疾新瘥，交者死。（同上）
老子曰：凡人生多疾病者，是风日之子。生而早死者，是晦日之子。在胎而伤者，是朔日之子。生而母子俱死者，是雷霆霹雳日之子。能行步有知而死者，是下旬之子。兵血死者，是月水尽之子，又是月蚀之子。能胎不成者，是弦望之子。命不长者，是大醉之子。不痴必狂者，是大劳之子。生而不成者，是平晓之子。意多恐悸者，是日出之子。好为盗贼贪欲者，是禹中之子。性行不良者，是日中之子。命能不全者，是日映之子。好诈反妄者，是晡时之子。不盲必聋者，是人定之子。天地闭气不通，其子死。夜半合阴阳生子，上寿贤明。夜半后合会，生子中寿，聪明智惠。鸡鸣合会，生子下寿，克父母。此乃天地之常理也。（同上）
天老曰：人禀五常形貌而尊卑贵贱不等，皆由父母合会，禀气寿也。得合八星，阴阳各得其时者上也，即富贵之极。得合八星，阴阳不得其时者中也，得中宫。不合八星，阴阳得其时者下也，得下宫。不合此宿，不得其时者，则为凡人矣。合宿交会者，非惟生子富贵，亦利身大吉。八星室参井鬼柳张房心一云：凡宿也，是月宿所在星，可以合阴阳。（同上）
醉饱交接，小者面䵟咳嗽，大者伤绝脏脉损命。（《千金要方》）
多食生葫，行房伤肝气，令人面无色。（同上）
御女之法，能一月再泄，一岁二十四泄，皆得一百岁，有颜色，无疾病，若加以药，则可长生。（同上）
患赤目须忌房事，不然令人患内障。（同上）
人年二十者，四日一泄，三十者八日一泄，四十者十六日一泄，五十者二十日一泄，六十者闭精勿泄。若体力犹壮者，一月一泄。凡人气力，自有强盛过人者，亦不可强忍，久而不泄，致生痈疽。若年过六十，而有数旬不得交合，意中平平者，自可闭固也。（同上）
凡人习交合之时，常以鼻多内气，口微吐气，自然益矣。交会毕，蒸热是得气也。以菖蒲末三分，白梁粉敷摩令燥，既使强盛，又湿疮不生也。（同上）
几欲施泻者，当闭口张目，闭气握固，两手左右上下，缩鼻取气，又缩下部及吸腹，小偃脊膂，急以左手中两指抑屏翳穴，长吐气并琢齿千遍，则精上补脑，使人长生。若精妄出，则损神也。（同上）
交会者，当避丙丁日及弦望晦朔。大风、大雨、大雾、大寒、大暑、雷电、霹雳，天地晦冥，日月薄蚀，虹蜺地动，若御女者，则损人神，不吉。损男百倍，令女得病，有子必癫痴顽愚，瘖症聋瞶，挛跛盲眇，多病短寿，不孝不仁。又避日月、星辰、火光之下，神庙佛寺之中，井灶圊厨之侧，坟墓尸枢之傍，皆悉不可夫交合。如法，则有福德大智善人降托胎中，仍令性行调须，所作和合，家道日隆，祥瑞竞集。若不如法，则有薄福愚痴恶人来托胎中，仍令父母性行凶险，所作不成，家道日否，殃咎屡至。夫祸福之应，有如影响。此乃必然之理，可不再思之。（同上）
妇人不必颜色妍丽，但得少年，未经生乳，多肥肉益也。若细发，目睛黑白分明，体柔骨软，肌肤细滑，言语声音和调，四肢骨节皆欲足肉，而骨不大，亦益也。（同上）
妇人蓬头蝇面，捶项结喉，雄声大口，高鼻露齿，目睛浑浊，口颔有毛，骨节高大，发黄少肉，与之交会，皆贼命损寿也。（同上）
每月二十八日，人神在阴，节忌欲事。甚于甲子庚申十五日，人神在遍身，尤当戒之。（同上）
善摄生者，凡觉阳事转盛，必谨而抑之，不可纵心竭意，以自贼也。若一度制得，则一度火灭，一度增油。若不能制，纵情施泻，即是膏火将灭，更去其油，可不深自防？（同上）
房事忌五月五日、六日、七日、十五日、十六日、十七日、二十五日、二十六日、二十七日，为九毒日，犯之者不过三年。（《琐碎录》）
房事忌庚申甲子，本命生日，犯之者各灭二年之寿。朔日灭一纪，望日灭十年，二元日灭五年，四立二分二至社日各灭四年，三伏与晦日各灭一年，又切忌当此日辰，不可构婚姻之礼。（同上）
新沐浴及醉饱、远行归还、大疲倦，并不可行房室之事，生病，切慎之。（《云笈七签》）
夫妻昼合不祥。（同上）
终身之忌卧幙燃烛行房。（同上）
历节疼痛，因醉犯房而得之。（《华佗中藏经》）
人有所怒，血气未定，因以交合，令人发痈疽。（《黄帝杂禁忌法》）
不可忍小便交合，令人淋，茎中痛，面失血色。（同上）
远行疲乏来入房，为五劳虚损。（同上）
妇人月事未绝，而与交合，令人成病得白驳。（同上）
夫学生之夫，必夷心养神，服食活病，使脑宫填满，玄精不倾，然后可以存神服霞，呼吸二景耳。若数行交接，漏泄施泻者，则气秽身亡，精灵枯竭，虽复玄挺玉籙金书太极者，将亦不可解于非生乎。在昔先师，常诫于斯事云，学生之人，一接则倾一年药势，二接则倾二年药势，过三以往，则所倾之药，都亡于身矣。是以真仙之士，常慎于此，以为生生之大忌。（《真诰》）
凡甲子庚申之日，是尸鬼竞乱精神，躁秽之日也。不可与夫妻同席，及言语面会，当清斋不寝，惊备其日，遣诸可欲。（同上）
醉而交接，或致恶疮。（《巢氏病源》）
醉饱莫行房，五脏皆反覆。（《孙真人枕中歌》）
精液流泉去鼻香。注云：阴阳交接，漏液失精，食饮无味，鼻失芳香。若交接不停，鼻必失气，口不得味也。（《黄庭外经》）
雷电交合之子，必病癫狂。故曰：有不戒其容止者，生子不备也。（《玄女中房经》）
凡月二日、三日、五日、九日、二十日，此生日也，交会令人无疾病。（《千金翼方》）


卷下  ——————————————————————————————————————————————————————————————————————————————————————————

毛兽部  ***************************
〔总兽〕
家兽自死，共脍汁食之，作疽疮。（《千金要方》）
野兽自死，比首伏地，不可食。（同上）
兽赤足者，不可食，有歧尾，不可食。（同上）
兽自死，无伤处，不可食。（同上）
甲子日勿食一切兽肉，大吉。（同上）
凡六畜五脏，著草自动摇，及得咸酢不变色，又堕地不汗，又与大犬不食者，皆有毒杀人。（同上）
六畜卒疲死，及夏病者，脑不中食，喜生肠痈。（《巢氏病源》）
〔羊〕
羊有一角，食之杀人。（《龙鱼河图》）
羊有一角当顶上，龙也，杀之震死。（《白泽图》）
羊肉同脍酪食之，害人。（《食治通说》）
羊肝得生椒，破人脏。（同上）
羊肉共鮓，食之伤人，心亦不可共生鱼酪和食之，害人。（《千金要方》）
凡一切羊蹄甲中，有珠子白者，名羊悬筋，食之令人癫。（同上）
白羊黑头，食其脑，作肠痈。（同上）
羊肚共饭饮，常食久久，成反胃，作噎病。（同上）
甜粥共羊肚食之，令人多唾，喜吐清水。（同上）
青羊肝和小豆食之，令人目少明。（同上）
羊脑，男子食之，损精气，少子。（同上）
弥忌水中柳木及白杨木，不得铜器中煮羖羊肉，食之丈夫损阳，女子绝阴。（同上）
羊肉其有宿热者，不可食之。（《金匮要略方》）
青羊肝食之明目。（《药性论》）
羊心有孔者，食之杀人。（《日华子本草》）
羊肝不可合猪肉及梅子、小豆食之，伤心，大病人。（同上）
凡羊肉不可久食，病人。（同上）
白羊肉，不可杂鸡肉食之。（同上）
山羊肉，不可合鸡子食之。（同上）
羊肝不可合乌梅、白梅食之。（同上）
山羊肉不可合鳖肉同食。（同上）
羊肝有窍者，食之害人。（《琐碎录》）
羊不酱吃之，久而闭气，发痼疾。（同上）
鼻中毛出，昼夜可长五寸，渐渐粗图如绳，痛不可忍。虽忍痛摘去，即复更生。此由食猪羊血过多，治用乳食，硇砂各一两为末，以饭丸如桐子大，空心、临卧各一服，水下十粒，自然退落。（《夏子益治奇疾方》）
〔牛〕
牛肉，不得和黍米、白酒食之，必生白虫。（《食疗本草》）
牛者，稼穑之资，不可屠杀。自死者，血脉已绝，骨髓已竭，不堪食。黄牛发病，黑牛尤不可食。（同上）
饮白酒，以桑枝贯牛肉炙食，并生慄，生寸白虫。（《巢氏病源》）
乌牛自死北首者，食其肉害人。（《千金要方》）
一切牛，盛热时奇死者，总不堪食，食之作肠痈疾。（同上）
患甲蹄牛，食其蹄中柜筛之人，令人作肉刺。（同上）
独肝牛肉食之杀人，牛食蛇者独肝。（同上）
患病牛肉，食之令人身体痒。（同上）
牛肉共猪肉食之，必作寸白虫。（同上）
大忌人下痢者，食自死牛肉，必剧。（同上）
一切牛乳汁及酪，共生鱼食之，成鱼瘕。（同上）
疫死牛，或目赤，或黄，食之大忌。（《金匮要略方》）
青牛肠，不可合犬肉食之，大忌。（同上）
牛肺，从三月至五月，其中有虫如马尾，割去之勿食，损人。（同上）
食牛人，不可食栗子。（《琐碎录》）
食牛肉损齿，用姜尤甚。（同上）
花牛最毒，患眼人吃双盲。（同上）
食牛肉过多，不腹胀，却服食药。若胀者，但欲水自消。（同上）
食牛之人，生遭恶鬼侵陵，多染疫疠。死入地狱，受赦所不原之罪。（《戒杀编类》）
台州摄参军陈昌，梦入东岳，见廊下有数罪人，悉断割肢体，号叫极甚。陈问阴吏，曰：此数人以食牛肉与杀害众生故也。既觉，遂不食牛肉与鸡。台州甚瘟疫，环城几无免者，陈颇忧之。神人告曰：子不食牛肉，我常卫护，邪疫之气无自而入，不必忧也，是年不染瘟疫。（同上）
今人有不食牛肉，而食䐑子者，亦是牛皮煎成，与牛肉何异？凡属牛身之物，皆不可食，岂止戒肉而已。（同上）
好食牛肉，人寿禄皆减，百神皆散。不食牛肉，百神守之，鬼不敢近。（同上）
凡牛啖蛇，即毛向后顺，有大毒，食之害人。（《食禁方》）
〔马〕
白马玄头，食之杀人。（《鱼龙河图》。又《千金要方》云：白马玄头，食其脑，令人癫。）
白马自死，食其肉害人。（同上）
白马青蹄，不可食。（《千金要方》）
患疥马肉，食之令人身体痒。（同上）
白马鞍下乌色彻肉里者，食之伤人五脏。（同上）
一一切马汗气及毛，不可入食中，害人。（同上）
马脚无夜眼者，不可食之。（《金匮要略方》）
马肉不可热吃，伤人心。（同上）
马鞍下肉，食之杀人。（同上）
白马黑蹄者，不可食之。（同上）
马肉、㹠肉共食饱醉卧，大忌。（同上。又《食禁方》云马猪肉共食霍乱。）
马肝有毒，食之杀人。（同上）
马肉不可与仓米同食，必卒得恶疾，十有九死。不与姜同食，生气嗽。（《食疗本草》）
食骏马肉，不饮酒，杀人。（《食禁方》。又《吕氏春秋》云：秦缪公失左骏，见野人杀食之。缪公笑曰：食骏马肉而不饮酒，命恐伤，其性也，遍饮之而去。）
马肉不可与苍耳同食，伤人。（同上）
马治[谷隹]欲深，春欲如伏龟。两边有回毛，曰腾蛇，杀主。口边回毛，日御祸，妨主。白额入口，名曰的卢奴，乘客死，主乘弃市。回毛在目下，曰承泪，不利人也。（《伯乐相马经》）
〔驴〕
驴肉食之动风，脂肥尤甚，屡试屡验。《日华子》以谓：止风狂，治一切风。未可凭也。（《本草衍义》）
驴病死者不任用。（《食禁方》）
驴肉合猪内食之，成霍乱。（同上）
〔麋〕
孕妇见麋而子回目。（《淮南子》）
麋脂不可近男子阴，冷痿。（《千金要方》）
麋脂及梅、李子，若妊娠妇人食之，令子青盲，男子伤精。（《金匮要略方》）
麋骨可煮汁酿酒，饮之，令人肥白美颜色。（《本草》）
麋肉不可与雉肉同食。（同上。又《食禁方》云，麋雉肉同食令人发脚气。）
麋肉多食，令人弱房发脚气。（同上）
麋肉不可合獭肉同食，害人。（《食禁方》）
麋肉不可杂鹄肉食之。（同上）
麋肉不可合生菜食之。（同上）
麋肉不可合虾蟆同食之。（同上）
〔鹿〕
鹿一千年为苍鹿。又百年化为白鹿，又五百年化为玄鹿，玄鹿为脯食之，寿二千岁。（《述异记》）
鹿胆白者，食其肉害人。（《千金要方》）
白鹿肉，不可和蒲白作羹食，发恶疮。（同上）
鹿豹文杀人。（《本草》）
鹿九月以后，正月以前，堪食。（《食疗本草》）
鹿角错为屑，白蜜五升淹之，微火熬令小变，曝乾，更捣筛，服之令人轻身，益气，强骨髓，补绝伤。（同上）
〔獐〕
獐肉，不可合虾及生菜、梅、李果实食之，皆病人。（《金匮要略方》）
獐肉，不可炙食，令人消渴。（《食禁方》）
獐肉，不可同蛤食，令人成症病。（同上）
獐肉，八月至十二月食之胜羊肉，自十二月至七月动气。（《食疗本草》）
〔麂〕
麂多食，动人痼疾。（《本草》）
〔麑〕
生麑肉共虾汁合食之，令人心痛。（《千金要方》）
生麑肉共雉肉食之，作痼疾。（同上）
〔麕〕
麕肉不可合鹄肉食，成症病。（《本草》）
〔麝〕
麝肉共鹄肉食之，作症瘕。（《千金要方》）
麝脐中香，治一切恶气、疰、百疾，研服之，立瘥也。（《食疗本草》）
〔象〕
象肉不可食，令人体重。（《本草》）
〔猪〕
白豕白蹄青爪不可食。（《养生要集》）
㹠肉不可久食，令人遍体筋肉碎痛乏气。（《千金要方》）
纯脑损男子阳道，临房不能行事。（同上）
猪肾不可久食，令人少子精，发宿病，弱筋骨，闭血脉，虚人。肌有金疮者食之，疮尤甚。（同上）
猪脑，男子食之损精气，少子。（同上）
猪肝、肺共鱼脍食之，作痈疽。（同上）
猪肝共鲤鱼肠、鱼子食之，伤人神。（同上）
猪肺及[米台]和食之，发疽。（同上。又云：八月勿食猪肺，至冬时发疽。）
猪心、肝不可多食，无益，猪临宰惊入心，绝肝也。（《琐碎录》）
猪肝、鹌鹑同食，令人面生黑点。（同上）
猪肉久食动风气，令人暴肥，盖风虚所致。（《本草》）
猪肉共羊肝和食之，令人心闷。（《金匮要略方》）
猪肉不可与生胡荽同食，烂人脐。（同上）
猪肉不可合龟、鳖肉食之，害人。（同上）
猪肉和葵食之，令人气少。（同上）
猪肉不可合乌梅食之。（同上）
猪肉不可合鸡子同食，令人气满闷。（同上）
食猪肉饮酒，卧秫稻穰草，令人发黄。（同上）
猪放田野间，或食杂毒物而死者有毒，或自死及疫死者，亦不可食之。（同上）
猪不姜吃之，中年气血衰，面生黑䵟。（《琐碎录》）
食猪膏忌乌梅。（《本草》）
猪脂不可合梅子食之。（《金匮要略方》）
野猪青蹄者不可食之。（《食禁方》）
江猪多食者，令人体重。（《食疗本草》）
豪猪不可多食，发风气，令人虚羸。（《本草图经》）
凡煮猪肉，用桑白皮、高良姜、皂荚、黄蝎各数小块同煮，即食不发风。（《琐碎录》）
〔犬〕
白犬虎文，南斗君，畜之可致万石也。（《杂五行书》）
黑犬白耳，大王犬也，畜之令富贵。（同上）
黑犬白前两足，宜子孙。（同上）
白犬黄头，家大吉。（同上）
黄犬白尾，代有衣冠。（同上）
黄犬白前两足，利人。（同上）
人家养犬，纯白者凶。（《狗经》）
犬黑色者，养之能辟伏尸。舌青斑者，识盗贼则吠之。（《琐碎录》）
白犬合海鮋食之，必得恶病。（《千金要方》）
白犬自死不出舌者，食之害人。（同上）
犬肉不可炙食，令人患消渴病。（《本草》）
犬肉不与蒜同食，损人。（同上）
犬悬蹄肉，有毒杀人。（同上）
犬肉不熟，食之成瘕。（《龙鱼河图》）
吃狗肉人，减克年寿。（《戒杀编类》。又《真武启圣记》云：食犬折寿禄，作事不利。）
白犬胆青大为妙，和通草、桂为丸服，令人隐形。（《食疗本草》）
犬春月多狂。若鼻赤，起而燥者，此欲狂，其肉不任食。（《千金要方》）
〔虎〕
虎肉不可热食，坏人齿。（《千金要方》）
〔猫〕
人家畜猫，一产止一子者，害其主，急弃，人乃免。又云虽一产三四，而皆雄或皆雌者，亦不可畜。（《琐碎录》）
〔兔〕
兔至秋深时则可食，金气全也。（《本草衍义》）
兔肉和獭肝食之，三日必成遁尸。（《千金要方》）
兔肉共白鸡肝、心食之，令人面失色，一年成瘅黄。（同上）
兔肉共姜食，变成霍乱。（同上。又《金匮要略方》云，兔著乾姜食之成霍乱。）
兔肉共白鸡肉食之，令人血气不行。（同上。又《金匮要略方》云，令人面发黄。）
兔肉与干橘同食，令人卒患心痛，不可治。（《食疗本草》）
兔死而眼合者，食之杀人。（《本草》）
兔肉不可与鹅肉同食，令人血气不行。（《琐碎录》）

鳞介部  ***************************
〔龙〕
忽见龙勿惊怪，亦勿注意瞻视。（《千金要方》）
龙肉以醢溃之则文章。（《博物志》）
〔鱼〕
鱼目有睫，杀人。（《本草》）
鱼目得开合，杀人。（同上）
鱼二目，杀人。（同上）
鱼目合者不可食之。（《金匮要略方》）
鱼白目不可食。（《千金要略方》）
鱼目赤，作鮓食之，害人。（同上）
鱼赤目，作脍食之，生鱼瘕。（《巢氏病源》）
鱼头正白如连珠至脊上，食之杀人。（《食禁方》）
鱼无鳃者杀人。（《食疗本草》。又《千金要方》云，鱼无全鳃发痈疽。）
鱼赤鳞者，不可食。（《千金要方》）
鱼连鳞者，杀人。（《本草》）
凡无鳞者，有毒。（同上）
食无鳞鱼，不可吃荆芥，能害人。（《琐碎录》）
鱼有角，食之发心惊，害人。（《千金要方》）
鱼无肠、胆食之三年，丈夫阴痿不起，妇人绝孕。（同上）
鱼腹内有白如膏，食之发疽。（《巢氏病源》）
鱼白背不可食。（《食禁方》）
鱼无须者食之发癞。（同上）
鱼身有黑点者，不可食。（《千金要方》）
一切鱼尾食之不益人，多食有句骨著人咽。（同上）
鱼白须，杀人；腹下丹字，杀人；鱼师大者有毒，食之杀人。（《本草》）
溪涧沙西中生者，鱼有毒多在脑中，不得食头。（同上）
凡鱼羹以蔓菁煮之，蔓菁去鱼腥。又万物脑能销身，所以餐脍食鱼头羹也。（同上）
鱼不熟，食之成瘕。（《龙鱼河图》）
鱼馁不食。（《论语》）
二月庚寅日，勿食鱼，大恶。（《千金要方》）
六甲日，勿食鳞甲之肉。（《金匮要略方》）
凡食鱼不可转头，恐为骨所鲠。（《琐碎录》）
鱼投地尘上不污，不可食。（《食禁方》）
鱼不可合鸬鷀肉食之。（同上。又《食疗本草》云，鱼汁不可合鸬鷀肉食之。）
鱼不得合鸡肉食之。（《金匮要略方》。又《食禁方》云：凡鱼不可合乌鸡肉食之。）
一切鱼共菜食之，作蛔虫、蛲虫。（《千金要方》）
凡食生鱼后，即饮鱼酪，发动则损人精气，腰脚疼弱。（《食禁方》）
〔鲤鱼〕
鲤鱼至阴之物也，其鳞三十六，阴极则阳复。所以《素问》曰：鱼热中。王叔和曰：热即生风，食之所以多发风热。诸家所解并不言。《日华子》云：鲤鱼凉。今不取，直取《素问》为正。万一家风，更使食鱼，则是贻祸无穷矣。（《本草衍义》）
修理鲤鱼，可去脊上两筋及黑血，毒。（《食疗本草》）
炙鲤鱼，切忌菸，不得令薰著眼，损人眼光，三两日内，必见验也。（同上）
食桂竟食鲤鱼肉，害人。（《千金要方》）
鲤鱼不可合犬肉食之。（《金匮要略方》）
鲤鱼不可合蘩苇作羹。（《食禁方》）
鲤鱼子，不可合猪肝食之，害人。（同上）
〔鲫鱼〕
鲫鱼不可合猪肝食。（《梅师方》）
鲫鱼不可合猴、雉肉食之。（《金匮要略方》）
鲫鱼宜合蓴作羹，主胃弱。（《本草》）
鲫鱼子不宜与猪肉同食。（同上）
食鲫鱼不可食沙糖，令人成甘虫。（《食疗本草》）
鲫鱼不可合乌鸡肉食之，食人发疽。（《食禁方》）
鲫鱼不可与麦门冬同食，杀人。（《琐碎录》）
〔鲈鱼〕
鲈鱼肝有毒，食之中其毒，面皮剥落。（《食禁方》）
鲈鱼食之宜人，不甚发病。（《本草衍义》）
鲈鱼多食宜人，作鮓尤良。一云多食发痃癖。（《本草》）
鲈鱼不可与乳酪同食。（同上）
〔白鱼〕
白鱼新鲜者好食，若经宿者不堪食，令人发冷、生诸疾。（《食疗本草》）
白鱼多食泥人心。（同上）
〔青鱼〕
青鱼服术人勿啖。（《本草》）
青鱼不可同葵蒜食，害人。（《齐人千金月令》）
青鱼不可合小豆、藿食之。（《食禁方》）
〔黄鱼〕
黄鱼发诸病，不可多食，亦发疮疥、动风。（《本草》）
黄鱼不宜和荞麦面同食，令人失音声。（《食禁方》）
〔鲻鱼〕
鲻鱼久食，令人肥健。（《食疗本草》）
〔鲳鳜鱼〕
鲳鳜鱼腹中有子毒，令人痢下。（《本草》）
〔鲟鱼〕
鲟鱼，小儿食结症瘕及嗽，大人久食，令人卒心痛，并使人卒患腰痛。（《食疗本草》）
鲟鱼不可与干笋同食，发瘫痪风也。（同上）
〔鮆鱼〕
鮆症鱼多食发疥。（《本草》）
〔比目鱼〕
比目鱼多食动气。（《本草》）
〔鳜鱼〕
鳜鱼益气力，令人肥健，仙人刘凭常食之。（《食疗本草》）
〔黄颡鱼〕
黄颡鱼醒酒，亦无鳞，不益人也。（《本草》）
食黄颡鱼后，食荆芥汤，即时死。食他鱼，亦宜禁之。（出《遯齐閒览》。又《琐碎录》云：食黄颡鱼不可食荆芥，令人吐血，取地浆饮之，即解也。）
〔石首鱼〕
石首鱼和蓴莱作羹，开味益气。（《本草》）
〔河豚鱼〕
河豚眼红者，独肝者，不可食。（《琐碎录》）
食河豚罢，不可啜菊头茶。（同上）
豚鱼肝及子有毒，入口烂舌，入腹烂肠。（《本草》）
〔鮀鱼〕
鮀鱼即鼍也，老者多能变化为邪魅，自非急勿食。（《本草》）
鮀鱼能吐气成雾致雨。梁周与嗣常食其肉，后为鼍所喷，便为恶疮。此物灵强不可食。（同上）
〔鳅鱼〕
鳅不可合白犬血食之。（《金匮要略方》）
〔鳝鱼〕
鳝鱼腹下黄者，世谓之黄鳝，此尤动风气，多食令人霍乱。又有白鳝，稍大色白，皆动风。（《本草衍义》）
鳝鱼不可合白犬血食之。（《金匮要略方》）
鳝是赤圂，形类圣蛇，宜放，不可杀食。（《真武启圣记》）
食鳝折人寿禄，作事不利。（同上）
〔鳗鲡鱼〕
赵州镜湖邵长者，家女年十七八，染瘵疾累年不愈。女谓母曰：「妾无由脱此疾，可将棺木盛我，送长流水中。不依妾言，我即自尽。」父母依此语。有钱清江打鱼赵十，见棺木，乃开见女子，遂抱下舡中，与饭并羹，后获大安。赵十夫妇，寻送邵长者家。其遂惊喜，问女如何得命。女曰：赵十日日煮鳗羹供我食，食觉内热之病皆无矣。邵长者遂酬赵十三百千。今医所用鳗前乃此意也。（《名医录》。又《木草图经》云，病瘵，鳗和五味採煮食。）
治蚊虫，以鳗鲡鱼乾者，于室烧之，即蚊子化为水矣。（《圣惠方》）
鳗鲡鱼烧之熏毡中，断蛀虫。置其骨于箱衣中，断曰鱼诸虫咬衣服。又烧之熏，合屋免竹木生蛀虫。（《食疗本草》）
〔鲇鱼〕
鲇鱼赤目、赤须、无腮者，食之并杀人。（《本草》）
鲇鱼不可与牛肝合食，令人患风，多噎涎。（《本草图经》）
鲇鱼不可与野猪肉同食，令人吐泻。（同上）
鯷鱼即鲇鱼也，不可合鹿肉食之，令人筋甲缩。（《食禁方》）
〔黑鳢鱼〕
鳢鱼，属北方癸水，至夜朝北不动，项盘七点，只宜放，不可杀食。（《真武启圣记》。又《埤雅》云：鳢鱼与蛇通气，其首戴星，夜则北向，益北方之鱼也。）
鳢鱼有诸疮者，不可食，令瘢不灭，或白色。（《食疗本草》）
鳢鱼，脚气、风气人，食之，效。（同上）
〔石斑鱼〕
南方溪涧中，有鱼生石上，号石斑鱼，作鮓甚美。至春含育则有毒，不可食，云与蜥蜴交也。（出《遯齐閒览》）
〔蛇〕
已年不宜杀蛇。（《续酉阳杂俎》）
见蛇莫打，损寿。（《琐碎录》）
凡见蛇交则有喜。（同上）
若被蛇咬，不得用口呵，恐毒气入口，能害人。（同上）
〔龟〕
龟肉共猪肉食之害人。（《千金要方》）
秋果菜共龟肉食之令人短气。（同上）
饮酒食龟肉并菰白米，令人生寒热。（同上）
六甲日，勿食龟肉，害人心神。（同上）
龟肉不可合瓜食之。（《食禁方》）
龟肉不可合苋菜食之。（同上）
龟肉不可合酒果食之。（同上）
〔鳖〕
鳖系四足，状如神龟，只宜放，不宜杀食。（《真武启圣记》）
大忌食鳖，折人寿禄，作事不利。（同上）
鳖腹下成王字不可食。（《千金要方》）
鳖三足食之害人。（同上）
鳖肉、兔肉和芥子酱，食之损人。（同上）
鳖肉共苋、蕨菜食之，作鳖瘕，害人。（同上）
鳖肉共猪肉食之害人。（同上）
六甲日，勿食鳖肉，害人心神。（同上）
鳖目四者不可食。食其肉，不得合鸡、鸭子食之。（《金匮要略方》）
鳖肉多食作症瘕。赤足者杀人，独目者杀人，目白者杀人，腹下有卜字、五字不可食，颌下有骨加鳖不利。（《本草》）
鳖肉与鸡肉食成瘕。（同上）
食鳖须看腹下，有蛇盘纹者，是蛇不可食。（《琐碎录》）
蔢荷煮鳖能杀人。（同上）
若买鳖，须缩头者，头若伸，皆先死后煮，不可食。（同上）
〔鲎〕
鲎黑而小者，谓之鬼鲎，食之害人。（《琐碎录》）
鲎多食发嗽并疮癣。（《本草》）
〔蟹〕
蟹目赤者杀人。（《食疗本草》）
蟹腹下有毛，腹中有骨，不利人。（《本草》）
蟹目相向，足斑者，食之害人。（《千金要方》）
食蟹食红柿及荆芥，令人动风，缘黄下有一风虫，去虫食之不妨。（《琐碎录》）
糟蟹，如以纸灯照其瓶则沙而不可食。（同上）
蟹八月腹内有芒，真稻芒也，未被霜食，有毒。（《坤雅》）
秋蟹毒者，无药可疗，目相向者，尤甚。（《博物志》）
蟹极动风，体有风疾人，不可食。（《本草衍义》）
〔蟛蜞〕
蟛蜞不可食。蔡谟初渡江，不识而啖之，几死。（《本草》）
〔牡蛎〕
牡蛎火上炙令沸，去壳食之甚美，令人细肌肤，美颜色。（《食疗本草》）
〔蛤蜊〕
蛤蜊性冷，乃与丹石相反，服丹石人食之，令腹结痛。（《本草》）
〔淡菜〕
淡菜多食，少烦闷目暗，可微利即止。（《本草》）
淡菜烧食即苦，不宜人，与少米先煮熟，后除肉内两边锁及毛了，再入萝卜，或紫苏，或冬瓜皮，同煮即更妙。（同上）
〔螺〕
螺大寒，疗热醒酒，压丹石，不可常食。（《食疗本草》）
螺不可共菜食之，令人心痛。（《千金要方》）
〔蚌〕
蚌冷无毒。明目除烦，压丹石药毒。（《本草》）
蚌共菜食之，令人心痛。（《千金要方》）
〔蚶〕
蚶每食了，以饭压之，不尔令人口乾。（《本草》）
蚶益血色，利五藏，健胃，可火上暖之令沸，空腹中食十数个，以饭压之，大妙。（同上）
〔蛏〕
蛏与服丹石人相宜，天行病后不可食，切忌之。又云主胸中烦闷邪热，止渴，须在饭食后食之佳。（《本草》）
〔马刀〕
马刀，京师谓之撞岸，发风痰，不可多食。（《本草衍义》）
〔蚬〕
蚬多食发嗽。（《本草》）
〔虾〕
虾无须及腹中通黑，煮之反白者，不可食。（《金匮要略方》）
虾动风发疮疥。（《食疗本草》）
不可食生虾鱠。（同上）
虾不可合鸡肉食之，损人。（同上）
凡虾鱠共猪肉食之，令人恶心多唾，损精气。（《食禁方》）

米穀部  ***************************
〔粳米〕
粳米新者动气，经年者亦发病。烧去芒春之，日火稻，食即不发病。唯陈仓米暖脾平胃。（《本草》）
干粳米饭，常食令人热中，唇口乾。（同上）
粳米饭不可和苍耳食之，令人卒心痛，即急烧仓米炭，和蜜浆服之，不尔即死。（同上）
粳米饭不可与马肉同食之，发痼疾，陈仓米亦然。（同上）
〔糯米〕
糯米寒，唯作酒则热，不可多食，令人身软，缓人筋。
糯，脾之谷，味甘，脾病宜食，益气止泄，治百病。（《明鉴图》）
糯使人四肢不收，昏昏多睡，发风动气，不可多食。霍乱后，吐逆不止，清水研一碗饮之，即止。（《食疗本草》。又《本草》日、《华子》云：糯米止霍乱，取一合煮粥食即止。）
〔黍米〕
黍，肺之谷，味辛，肺病宜食，温，主益气，治百病。（《明鉴图》）
黍米性寒，有少毒，不堪久服，昏五脏，令人好睡，缓人筋骨，绝血脉。（《本草》）
黍米不可久食，多热，令人烦闷。（《食医心镜》）
黍米合葵菜食之成痼疾。（《食疗本草》）
黍米中脏，脯腊食之，令人闭气。（《千金要方》）
黍，七月阴乾，益中补气。（《吴氏本草》）
黍米、白酒、生牛肉共食，作寸白虫。（《食禁方》）
黍米不可合饴糖、蜜食之。（同上）
〔稷米〕
稷米，今谓之穄米，发故疾。
稷米，多食发冷气，不可与川附同服。（《本草》）
稷米，服丹石人发热，食之热消。不与瓠子同食，令人发病，发则黍酿汁饮之，即瘥。（《食疗本草》）
〔胡麻〕
胡麻一名苣蕂，服之不老，耐风湿、补衰老。（《抱朴子》）
胡麻九蒸九曝，末之，以枣膏丸，服之治白发还黑。（《千金要方》）
胡麻补五内，益气力，长肌肉，填髓脑，坚筋骨，久服轻身不老，明耳目，耐饥渴，延年。（《本草》）
胡麻叶可沐头，令发长。（《本草图经》）
〔油麻〕
白油麻久食，消人肌肉，生则寒，炒熟则热。（《本草图经》）
白油麻与乳母食，其孩子永不生病。（《本草》）
白油麻治饮食物，须逐日熬熟用，经宿即动气，有牙齿并脾胃疾人，切不可吃。（同上）
〔大麻子〕
麻，肝之谷，味酸，肝病宜服，治百病。（《明鉴图》）
大麻子须隔年者，方可食。（《琐碎录》）
〔大豆〕
大豆，久服令人身重。（《本草》）
大豆，久食令人作癖。（《食禁方》）
大豆，每食后净磨拭，吞鸡子大，令人长生。初服时似身重，一年已后，不觉身轻，又益阳道。（《食疗本草》）
大豆，一斗以新布盛，内井中一宿，出服七粒，辟温病。（《伤寒类要》）
大豆糏，忌食猪肉。炒豆不得与一岁已上小儿食，食竟啖猪肉，必壅气死。（《千金要方》）
蒸大豆一升，令变色，内囊中枕之，治头项强，不得顾视。（同上）
醋煮大豆黑者，去豆煎令稠，敷发合发鬓。（同上）
〔白豆〕
白豆味咸，肾之谷，肾病宜食，煞鬼气。（《孙真人食忌》）
白豆合鱼鮓食之，成消渴。（同上）
〔青小豆〕
青小豆合鲤鱼鮓食之，令人肝黄，五年成干痟病。（《千金要方》）
〔赤小豆〕
赤小豆久服，令人枯燥。（《千金要方》）
赤小豆久食瘦人。（《本草》）
赤豆合鱼鮓食之，成消渴。（《孙真人食忌》）
昔有人患脚气，用赤小豆作袋，置足下朝夕辗转践踏之，其疾遂愈。（《本草图经》）
丹毒，以赤小豆末和鸡子白涂之，逐手即消。又诸肿毒欲作痈疽者，以水涂便可消散。（同上）
赤小豆和鲤鱼烂煮食之，甚治脚气。（《食疗本草》）
暴痢后，气满不能食，煮赤小豆一顿服之，即愈。（同上）
热毒下血，或食热物发动，以赤小豆杵末，水调方寸匕。（《梅师方》）
〔绿豆〕
绿豆作枕，明目治头风头痛。（《本草》）
绿豆下气，诸食发，作饼炙食之佳。补益，和五藏，安精神，行十二经脉，此最为良。又研汁煮饮服之，治消渴，去浮风，益气力，润皮肉，可长食之。（《食疗本草》）
〔扁豆〕
扁豆久食头不白。（《食疗本草》）
白扁豆解一切草木毒，生嚼及煎汤服取效。（《本草》）
扁豆疗霍乱，吐痢不止，末和醋服之。（同上）
〔粟米〕
粟米，胃冷者不宜多食。（《本草拾遗》）
小儿重舌，用粟补之。（《子母秘录》）
消渴口乾，粟米饮饭食之良。（《食医心镜》）
〔婴粟〕
婴粟不可多食，食过度则动膀胱气。（《本草图经》）
疗反胃不下，饮食婴粟粥法：白婴粟二合，人参末三大钱，生芋五寸长，细切，研三物，以水一升二合，入生姜汁及盐花少许，搅匀分二服，不计早晚食之，亦不妨别服汤丸。（《南唐食医方》）

果实部  ***************************
〔总果〕
非时果实不可食，防带邪气入腹。（《西山记》）
时果有黶，或损，不可食。（《食治通说》）
勿食未成核果，发痈疽，不尔发寒热，变黄，为泄痢。（《巢氏病源》）
自落地五果经宿，蚍蜉、蝼蛄、蜣蜋游上，勿食。
果子生食生疮。（《金匮要略方》）
一切果核中有两仁者，并害人。（《千金要方》）
〔枣子〕
大枣，久服长生，不饥。（《千金要方》）
生枣，食多令人腹胀，多寒热，羸瘦者不可食。煮食补肠胃，肥中益气。干枣润心肺，止嗽，和五藏，治虚劳损，除肠胃癖气。（《本草》）
枣味甘补脾，脾病宜食，治百病。（《明鉴图》）
软枣不可多食，动人风气，发冷病咳嗽。（《食禁方》）
枣合生葱食之，令人病。（《金匮要略方》）
〔梅子〕
梅子多食坏人齿。（《千金要方》）
梅子多食伤骨，蚀脾胃，令人发热。（《本草》）
〔桃子〕
桃味辛，肺病宜食，治百病。（《明鉴图》）
桃多食令人有热。（《千金要方》）
饱食桃，入水浴，成淋病。（同上）
桃生者食之损人。（《食疗本草》）
〔杏子〕
杏味苦，心病宜食，治百病。（《明鉴图》）
杏子热，不可多食，损人筋骨，面皯。（《食疗本草》）
杏多食令人目盲。（《修真秘旨》）
杏仁不可久服，令人目盲发落，动一切宿病。（《千金要方》）
〔李子〕
李，无毒，益气，多食令人虚热。（《本草》）
李子不可合雀肉食。（同上）
李不可合蜜食，损五藏。（《食医心镜》）
李不可多食，临水上食，令人发痰疟。（《食疗本草》）
李味酸，肝病宜食，治百病。（《明鉴图》）
李仁不可和鸡子食之，患内结不消。（《本草》）
〔梨子〕
梨多食，令人寒中。（《千金要方》）
金疮、产妇勿食梨，令人萎困，寒中。（同上）
胸中痞塞热结，可多食生梨。（《本草》）
吃梨益齿损肾。（《琐碎录》）
〔奈子〕
奈子不可多食，令人虚病。（《食疗本草》）
奈味苦，令人臆胀，病人不可多食。（《太平御览》）
〔柑子〕
柑子食多，令人肺燥，冷中，发痃癖。（《食疗本草》）
柑子多食发阴汗。（《本草》）
〔橘子〕
橘子，酸者聚痰，甜者润肺。（《本草拾遗》）
橘柚不可多食，令人口爽，不知五味。（《食禁方》）
〔橙子〕
橙子不可多食，伤肝气。（《本草》）
橙子不可与猵肉同食，令人头旋恶心。（《食禁方》）
〔松子〕
取松子捣为膏，如鸡子大，酒调下，日三服，则不饥渴。饮水，勿食他物，百日身轻。（《圣惠方》）
松子补虚羸、少气、不足。（《本草》）
油松子不可吃，损人声。（《琐碎录》）
〔柿子〕
红柿摘下未熟，每篮将木瓜三、两枚于其中，其柿得木瓜即发，并无涩味。（《琐碎录》）
红柿饮酒令人心痛。（《本草》）
凡食柿，不可与蟹同，令人腹痛大泻。（《本草图经》）
牛奶柿至冷，不可多食。（同上）
椑柿久食令人寒中。（《本草》）
日乾柿温补，多食去面皯，除腹中宿血。（同上）
〔栗子〕
慄味咸，肾病宜食，治百病。（《明鉴图》）
栗子生食治腰脚，蒸炒食之，令气壅，患风水气，不宜食。宜日中曝乾食，即下气补益。今所食生慄，可于热灰火中煨，冷汗出，食之良。不得通热，即壅气，生即发气，故火煨投其木气耳。（《食疗本草》）
〔林檎〕
林檎多食，令人百脉弱。（《千金要方》）
林檎不可多食，发热涩气，令人好睡，发冷痰，生疮疖，脉关不行。（《本草》）
〔樱桃〕
樱桃令人好颜色。美志性。（《千金要方》）
樱桃多食令人吐。（《本草》）
樱桃多食伤筋骨。（《金匮要略方》）
樱桃多食发虚热，有暗风人不可啖，啖之立发。（《本草图经》）
〔荔枝〕
荔枝子止渴，益人颜色，如吃太多，用生蜜一匙，新汲水化吃。（《食疗本草》）
荔枝子食之通神、益智、健气，多食则发热。（同上）
荔枝食之有益于人。列仙传称，有食其华，实为荔枝。仙人葛洪云：蠲渴补髓，或以其性热，人有日啖千颗，未尝为疾，即少觉热，以蜜浆解之。（《荔枝谱》）
〔龙眼〕
龙眼久食，益智强魂，去毒安志。（《本草》）
生龙眼沸汤内焯过，食之不动脾。（《琐碎录》）
〔胡桃〕
胡桃发风，须以汤剥去肉上薄皮，过夏至不堪食。（《本草衍义》）
胡桃多食动痰饮，令人恶心、吐水、吐食。（《千金要方》）
胡桃多食利小便，能脱人眉，动风故也。（《本草》）
油胡桃不可吃，损人声。（《琐碎录》）
食胡桃多者，令人吐血。（同上）
〔安石榴〕
石榴多食损齿。（《食疗本草》）
安石榴多食损人肺。（《千金要方》）
〔木瓜〕
木瓜不可多食，损齿及骨，又脐下㽲痛。（《食疗本草》）
〔枇杷〕
枇杷多食发痰热。（《本草》）
枇杷和热炙肉及热面食之，令人患热毒、黄病。（同上）
〔榲桲〕
榲桲食之须净去上浮毛，不尔损入肺。（《本草衍义》）
榲桲发毒热，秘大小肠，聚胸中痰壅，不宜多食，涩血脉。（《本草》）
〔楂子〕
楂子损齿及筋，不可食之。（《食疗本草》）
〔杨梅〕
杨梅多食令人发热。（《本草》）
杨梅不可多食，甚能损齿及筋。（《食疗本草》）
〔橄榄〕
橄榄食之必去两头，有大热。（《能改斋漫录》）
橄榄过白露摘食，庶不病疟。（《琐碎录》）
〔榧子〕
榧子多食，能消穀，助筋骨，行荣卫，明目轻身。（《食疗本草》）
榧子食之过多则滑肠。（《本草衍义》）
〔榛子〕
榛子益气力，宽肠胃。（《本草》）
〔葡萄〕
葡萄久服轻身不老，可作酒服之，强力调志。不问土地，但收酿酒皆美好。或云，子不堪食，令人卒烦眼暗。（《食疗本草》）
〔莲子〕
莲子食之宜蒸，生则胀人腹中，薏令人吐，食当去之。（《本草拾遗》）
莲子不去心食成霍乱。（《孙真人食忌》。又《图经》云莲子苦薏食之令霍乱。）
莲子性寒，生食微动气，蒸食之良。（《食疗本草》）
〔藕〕
藕生食，主霍乱后虚渴，烦闷不能食。蒸食甚补五藏，实下焦，与蜜同食，令人腹脏肥，不生诸虫。（《食疗本草》）
藕除烦，解酒毒，压食及病后热渴。（《本草拾遗》）
食藕用少盐水，或梅水浸，供多食不损口。（《琐碎录》）
藕久服轻身耐老，止热破血。（《千金要方》）
〔鸡头〕
鸡头，益精气强志，令耳目聪明。久服轻身，不饥耐老。（《本草》）
鸡头，作粉食之甚妙，是长生之药，与小儿食，不能长大，故驻年耳。生食动风冷气。（《食疗本草》）
鸡头实，食多不益脾胃气，兼难消化。（《本草衍义》）
〔菱〕
菱性冷，不可多食。（《本草图经》）
菱实令人脏冷，损阳气痿茎，可少食。多食令人腹胀满者，可暖酒和姜饮，一两盏即消。（《食疗本草》）
菱角食之不益脾。（《本草衍义》）

菜蔬部  ***************************
〔总菜〕
菜不可生茹。（《食治通说》）
醃菜失覆不可食。（同上）
簷下滴菜有毒。（《酉阳杂俎》）
凡海中菜，有小螺子损人，不可多食。（《本草》）
凡一切菜，熟煮热食。（《金匮要略方》）
夜食生菜不利人。（同上）
〔葱〕
葱多食昏人神。（《本草衍义》）
葱初生芽者，食之伤人心气。（《金匮要略方》）
夜食葱伤人心。（同上）
生葱和雄鸡、雉、白犬肉食之，令人窍经年血流。（同上）
生葱合枣食令人病。（同上）
生葱不可共蜜，食之杀人。（《食禁方》）
食烧葱并啖蜜，令人拥气而死。（同上）
生葱和鸡子食，令人变嗽。（《本草》）
冻葱，冬不死最善，宜冬月食，不宜多。虚人、患病者多食，发气冲人，五脏闷绝。（《食疗本草》）
葱味辛，能通利肺壅，治百病。（《明鉴图》）
〔蒜〕
凡食小蒜，不可啖生鱼。令人夺气，阴核疼。（《千金要方》）
小蒜不可久食，损人心力。（同上）
独头蒜不可共蜜，食之杀人。（《食禁方》）
凡蒜不可食，食之伤血。（同上）
啖蒜多，令人眼暗，昏沉好睡。（《四时养生论》）
〔韭〕
韭味酸，补肝，治百病。（《明鉴图》）
韭春食则香，夏食则臭，多食则昏神。未出粪土为韭黄，最不益人，食之即滞气。（《本草衍义》）
霜韭，冻不可生食，动宿饮，盛必吐水。（《千金要方》）
韭能充肝气。（《食医心鉴》）
韭初生芽者，食之伤人心气。（《金匮要略方》）
韭多食昏神暗目，酒后尤忌，不可与蜜同食。（《本草》）
韭不可与牛肉作羹食之，成瘕疾。（《食禁方》）
食韭后，杨枝皮擦牙，用冷水漱之，即不作气息。（《琐碎录》）
〔薤〕
薤味苦，补心，心病宜食，治百病。（《明鉴图》）
薤不可共牛肉作羹，食之成瘕疾。（《千金要方》）
薤白色者最好，虽有辛气，不荤人五脏，学道人长服之，可通神安魂魄，益气续筋力。（《食疗本草》）
凡用葱薤，皆去青留白，云白冷而青热也。（《本草图经》）
〔葫〕
葫，大蒜也，久食损目明，又使人白发早。（《本草》）
生葫合青鱼鮓食之，令人肠内生疮，肠中肿，又成疝瘕。（《食医心镜》）
生蒜多食伤肝气，令人面无颜色。（同上。又《千金要方》云，多食生葫行房，伤肝气、令人面无颜色。）
〔姜〕
生姜去痰、下气、止呕，除风邪寒热，久服通神明，不可多食。（《本草》）
夜食姜，损人心。（《金匮要略方》）
〔芥菜〕
紫芥多食之动风。（《本草衍义》）
芥大叶者良，煮食之动气，生食发丹石。其子有辛气，能通利五脏，其叶不可食多。又细叶有毛者杀人。（《食疗本草》）
芥菜不可共兔肉食，成恶邪病。（《千金要方》）
〔茄子〕
茄子不可多食，动气及痼疾，熟者少食无畏。（《本草拾遗》）
茄子熟者，食之厚肠胃，动气发疾。（《酉阳杂俎》）
〔菘菜〕
菘菜有小毒，不宜多食。然能杀鱼腥，最相宜也。多食过度，惟生姜可解其性。（《本草图经》）
药有甘草而食菘，即令病不除。（《本草》）
菘菜多食发皮风瘙痒。（同上）
〔莙薘〕
莙薘不可多食，动气，先患腹冷，食必破腹。（《本草》）
〔苜蓿〕
苜蓿安中利人，可久食。（《本草》）
苜蓿少食好，多食当冷气入筋中，即瘦人。（《食疗本草》）
〔萝卜〕
上床萝卜下床姜，盖夜间萝卜消酒食，早起姜开胃也。（《琐碎录》）
萝卜能解面毒。（《洞微志》）
萝卜根，消食利关节，理颜色，练五脏恶气，解面毒。凡人饮食过度，生嚼咽之，便消破如泥，和面作餺飥佳。（《本草》）
萝卜和羊肉食，下五脏一切气，令人肥白。如无羊肉，诸鱼肉亦得用也。（《食疗本草》）
萝卜久服涩荣卫，令人发早白。（《孙真人食忌》。又《本草衍义》云：服地黄、何首乌人食萝卜则髭发白。）
〔荠菜〕
荠菜久食视物鲜明。（《本草》）
荠和肝气明目，凡人夜则血归于肝，肝为宿血之脏，过三更不睡，则朝旦面色黄燥，以血不得归故也。若肝气和，则血脉通流，津液畅润，疮疥于此何有。君今患疮，宜食荠。其法：取荠一二升许，净洗入淘了米三合，冷水三升，生姜不去皮，挫两指大，同入釜中，浇生油一蚬壳，当于羹面上不得触，触则生油气，不得入盐醋。此物以为幽人山居之禄，不可忽也。（《东坡尺牖》）
〔蔓青〕
蔓青菜中之最有益者，常食之通中益气，令人肥健。（《本草图经》）
〔蓴菜〕
食蓴菜能引疫气，蓴菜上有水银也。（《琐碎录》）
蓴菜多食动痔病。（《千金要方》）
蓴菜和鲤鱼作羹，下气止呕，多食发痔，虽冷而补。熟食之，亦壅气不下，甚损人胃及齿，不可多食，令人颜色恶。又不宜和醋食之，令人骨痿。少食补大小肠虚气，久食损毛发。（《食疗本草》）
温病起食蓴者多死。（《本草拾遗》）
〔牛蒡〕
牛蒡通十二经脉，洗五脏壅气，可常菜食。（《食疗本草》）
〔苋菜〕
苋菜动气，令人烦闷，冷中损腹。不可与鳖肉同食，生鳖症。其鳖甲挫以苋菜封裹置于土坑内，上以土盖之，一宿尽成鳖儿也。（《食疗本草》）
〔葵莱〕
葵菜伤人，百药忌食心，心有毒。（《千金要方》）。
霜葵陈者生食之，动五种流饮。（同上）
葵菜和鲳鱼鮓食之害人。（同上）
每十日一食葵，葵滑所以通五脏壅气。又是菜之主，不用合心食之。（同上）
葵能充脾气。又霜葵多食吐水，葵合鲤鱼食害人。（《孙真人食忌》）
天行病后，食葵一顿便失目。（《食疗本草》）
〔菠薐〕
菠薐久食，令人脚弱不能行，发腰痛。不与鲤鱼同食，发霍乱吐泻。（《本草》）
〔芸薹〕
芸薹，若先患腰膝，不可多食，必加极。又极损阳气，发口疮齿痛，又能生腹中诸虫，道家时忌。（《食疗本草》）
〔瓠子〕
甜瓠，患腰脚肿气及虚肿者，食之永不差。（《孙真人食忌》）
〔兰香〕
兰香，不可多食，壅关节，涩荣卫，令血脉不行，又动风发脚气。（《本草》）
〔蕨〕
蕨，久食令人脚弱不能行，消阳气缩茎，多食发落，头皮痒，鼻塞眼暗。腹中冷气食之，当时肚胀。小儿不可食，立行无力。（《食疗本草》）
郗鉴镇丹徒二月出猎，有甲士折蕨一枝食之，觉心中成疾。后吐一小蛇，悬屋前渐干成蕨，遂明此物不可生食。（《搜神记》）
蕨不可共鳖肉食，成鳖瘕。（《千金要方》）
〔胡荽〕
胡荽，不可久食，令人多忘。（《千金要方》）
胡荽，病人不可食。（《金匮要略方》）
胡荽，久食发腋臭，根发痼疾。（《本草拾遗》）
胡荽，不得与斜蒿同食，令人汗臭难瘥。（《食疗本草》）
〔胡葱〕
胡葱，久食伤神损性，令人多忘，损目明，尤发痼疾。患狐臭人，不可食，令转盛。（《本草》）
食胡葱青鱼，令人肠生虫。（同上）
胡葱，四月勿食，令人气喘多惊。（《孙真人食忌》）
〔胡瓜〕
胡瓜不可多食，动寒热，多疟病，发百疾及疮疥，发脚气。（《孙真人食忌》）
胡瓜，天行后不可食。小儿切忌，滑中生疳虫。不与醋同食。（《本草》）
胡瓜食之发热病。（《金匮要略方》）
〔冬瓜〕
白冬瓜即冬瓜也，此物经霜后，皮上白如粉涂。故云：白冬瓜也。益气耐老，除胸中满，去头面热。热者食之佳，冷者食之瘦人。（《食疗本草》）
冬瓜煮食之，练五脏，为下气故也。（同上）
水病初得危急，冬瓜不限多少，任吃之，神效无比。
〔甜瓜〕
甜瓜，多食令人阴下痒湿，生疮，发黄疸病。《千金要方》
凡瓜入水沉者，食之得冷气，终身不瘥。（同上）
甜瓜，多食动寒热，多疟病。（同上）
瓜两蒂两鼻害人。（《本草》）
瓜苦有毒。（同上）
瓜除瓤食之不害人，若觉多，即入水自渍便即消。（同上）
甜瓜暑月服之，永不中暑气。多食未有不下利者，贫下多食，至深秋作痢为难治，为其消损阳气故也。（《本草衍义》）
甜瓜不可多食，动宿冷、病弱、脚手无力。《食禁方》食被霜瓜，向冬发寒热及湿病。（《巢氏病源》）
〔越瓜〕
越瓜不可多食，动气发诸疮，令人虚弱不能行，不益小儿。天行病后，不可食。又不得与牛乳酪作鮓同食及空心食，令人心痛。（《本草》）
〔芹菜〕
水芹寒，养脾益力，令人肥健，杀药毒，置酒酱中香美，和醋食之损齿。生黑滑地名曰水芹，食之不如高田者宜人。余田中，皆诸虫子在其叶下，视之不见，食之与人为患。（《食疗本草》）
芹菜患鳖瘕者不可食。（《本草拾遗》）
春秋二时，龙带精入芹菜中，人遇食之为病，发时手青，腹满不可忍，作蛟龙病，服硬糖二三升，日两度，吐出如蜥蜴三、五，便瘥。（《金匮要略方》）
芹赤叶有毒。（《本草》）
芹菜益筋力，去伏热，止血养精，保血脉，嗜食作齑菹，及煮食并得。（《食医心镜》）
〔蔊菜〕
蔊菜细切，以生蜜洗，或略煎，吃之爽口，妙，能消酒食发痼疾。（《琐碎录》）
〔蕫蒿〕
蕫蒿动风气，燻人心，令人气满，不可多食。（《本草》）
〔鹿角菜〕
鹿角菜，不可久食，发痼疾，损经络血气，令人脚冷痹，损腰肾，少颜色，服丹石人食之，下石力，又能解面热。（《本草》）
〔昆布〕
昆布多食令人瘦。（《本草》）
〔紫菜〕
紫菜多食，令人腹痛发气，吐白沫，饮少热醋之。（《本草》）
〔决明〕
决明叶，明目轻身，利五脏，作菜食之良。子主肝家热，每日取一匙，将去空腹吞之，百日后夜见字。（《食疗本草》）
〔苦荬〕
苦荬夏月宜食以益心。（《琐碎录》）
〔莴苣〕
莴苣多食昏人眼，蛇亦畏之，有人禁此一物不敢食，目不昏。（《本草衍义》。又《琐碎录》云：要得远觑，莫出莴苣。）
莴菜有毒，百虫不敢近，蛇虺过其下，误触之则目瞑不见物。中其毒者，唯生姜汗能解之。（《遯斋閒览》）
〔笋〕
苦竹笋，主不睡，去面目并舌下热黄、消渴、明目、酒毒，除热气健人。（《本草拾遗》）
笋箭，笋新者稍可食，陈者不可食。（《食疗本草》）
淡竹笋，虽美口，发背闷脚气。（同上）
笋动气，发冷症，不可多食。（同上。又《千金要方》：患冷之人食笋心痛。）
笋以蔢荷叶数片同煮，即无蔹味。（《琐碎录》）
煮笋二三日不烂，脾难克化，脾病者不宜吃。（同上）
〔茭白〕
茭白不可合生菜食之。（《食禁方》）
茭白多食发气并弱阳。（《本草》）
茭白杂蜜食之发痼疾。（《本草拾遗》及《本草》云：茭白蜜食下痢。）
茭白，主心胸中浮热动气，不中食，发冷滋牙齿，伤阳道，令下焦冷，不食为妙。（同上）
〔乾薹〕
乾薹发诸疮疥，下一切丹石，杀诸药毒。不可多食，令人痿黄少血色。（《食疗本草》）
〔菌蕈〕
地生者为菌，木生者为檽，江东人呼为蕈。夜中光者有毒，煮不熟者有毒，煮讫照人无影者有毒，採归色变者有毒，有恶虫有毒，欲烂无虫者有毒。冬春无毒者，为蛇过也。（《本草》）
菌，槐树上生者良，野田中恐有毒，发冷气，令腹中微微痛。（《食疗本草》）
菌仰卷及赤者不可食。（《金匮要略方》）
食枫树菌而笑不止。（同上）
凡食新蕈有毛者，能杀人，以姜钱试之，姜黑则蕈有毒。又无裙者毒，用姜、椒、麻油、盐，慢火熬数十沸，姜椒俱黑者有毒。（《琐碎录》）
菌下无纹者有毒，食之杀人。（同上）
蕈，桑、槐树上者良，治风破血益心力。其馀树上者多动风，发痼疾，痔病，令人两肋下急痛，损经脉，又令人背膊闷。（《药性论》）
蕈如弹圆，未敷者为珍，时有毒者，先以生姜同煮，色变者不可食。不幸中毒，急饮地浆乃解。地浆者，掘黄土也深尺余，投新水其中熟搅，俟其稍澄，挹取饮之。（《忘倦录》）
如掘土中，其下多因有朽壤乃生，遇震雷谓之雷菌。嫩者极珍，虽有土气，味至多。有毒者往往杀人，不可不慎也。凡有折中多细白虫，宜先以油汤灌之，其虫立出。（同上）
〔木耳〕
木耳赤色及仰生者勿食。（《金匮要略方》）
木耳寒，利五脏。宣腹胃热壅毒，亦不可多食，服丹石人热发，和葱头煮作羹食之，即止。（《食疗本草》）

草木部  ***************************
〔松黄〕
松花上黄粉名松黄，山人及时拂取，作汤点之甚佳，但不堪停久。（《本草图经》。又《本草》云，松黄酒服能轻身疗病。）
〔桃花〕
酒渍桃花饮之，除百病，益颜色。（《太清诸草木方》）
〔橘花〕
橘花不得便闻，盖花上有姜毒，亦谓之鸡距子，有人曾闻，害鼻臭不可近。（《琐碎录》）
〔茉莉〕
茉莉花，莫安床头，引蜈蚣。（《琐碎录》）
〔槿花〕
木槿花，小儿不可摘弄，能令人病疟，俗谓槿为疟子花。（《琐碎录》）
〔菊花〕
菊花作枕明目。（《本草》）
白菊味苦，染髭发令黑，和苣蕂、茯苓、蜜，尤主头风眩，变白。不老，益颜色。（《本草拾遗》）
〔蜡梅〕
蜡梅花，不可便闻，恐生鼻痔。（《琐碎录》）
〔萱草〕
萱草嫩苗及花跗作菜食，利胸膈，甚佳。（《本草图经》）
萱草名宜男，妊妇佩其花，必生男。（《风土记》）
〔蒲黄〕
蒲黄，即蒲花中蕊屑也。细若金粉，当其欲开时便取之，以蜜搜作果实，甚益小儿。（《本草图经》）
〔芭蕉〕
人家不可多种芭蕉，久而招祟。（《琐碎录》）
〔桑椹〕
桑椹食之益精神，久食可以代粮不饥，能变白发为黑。（《东坡物类相感志》）
桑椹补五脏，明耳目，利关节，和经脉，通血气。取黑椹一升，和虼蚪一升，和之瓶中，密封口，于屋东悬之，百日尽化为泥，可染白发，终不复白。（《食疗本草》）
桑椹暴乾和蜜食之，令人聪明，安魂镇神。（《本草图经》。又《食疗本草》云：桑椹曝乾，末，蜜为丸。每服四十丸，久服良。）
〔探子〕
探子熟者，和蜜食之去嗽。（《本草》）
〔楮〕
立截楮木作枕，六日一新者能治头中白屑。（《琐碎录》）
楮实，益气，充肌肤，明目，久服不饥不老。（《本草》）
〔黄精〕
黄精根如嫩姜黄色，二月採，蒸过，曝乾用。令通八月採山中人，九蒸九曝，作果甚甜美。初生苗时，人多采为菜茹，谓之笔菜，味极美。（《本草图经》）
〔枸杞〕
枸杞冬採根，夏採叶，可作羹，味小苦。补益阳事，令人长寿。（《本草》）
十月内，採枸杞子红熟者，去蒂，水净洗，沥乾，砂盆内烂研，以细布袋盛，滤去滓不用，沉清一宿去清水。若天气稍暖，更不待经宿。入银石器中，慢火熬成膏，不住手搅之黏底，候稀稠得所泻，向新垍瓶中盛之，蜡纸封，勿令透气，每日早朝温酒下二大匙，夜卧再服，百日身轻，气壮耳目聪明，鬓发为黑。（《林泉备用》）
〔菖蒲〕
菖蒲久服聪明益智。甲子日取菖蒲一寸九节，阴乾百日，为末，服方寸匕，日三服。（《千金要方》）
七月七日，取菖蒲酒服三方寸匕，饮酒不醉，不可犯铁，令人呕逆。（同上）
食菖蒲忌[米台]糖、羊肉。（《本草》）
〔地黄〕
地黄初採，水浸沉者是也。採生者去白皮，瓷锅上柳木甑蒸之，摊冷气歇，拌酒再蒸，又出令乾，勿令犯铜铁器，令人肾消，并白髭发，男损荣，女损卫也。（《本草》）
乾地黄补五藏，通血脉，益气力，利耳目。生地黄捣饮之，久服轻身不老。（同上）
造生地黄法：地黄一百斤，拣择肥好者六十斤，有须者去之，然后净洗洒干，暴三数日令微皱，乃取陈退四十斤净洗漉干，于柏木臼中熟捣，绞取汁如尽，以酒投之更捣绞，即引得余汁尽，用拌前六十斤乾者，日中暴乾。如天阴，即于通风处薄摊之，夜亦如此，以干为服。此法比市中者气力数倍，顿取汁恐损，随日捣绞用，令当日使尽为佳。（《忘怀录》）
造熟地黄法，斤数、拣择一准生法度，讫候晴日便早蒸之，即暴日中，夜置汁中，以物盖之，明朝又蒸，古法九遍止。今但看汁尽色黑，熟蒸三、五遍亦得。每造皆须春秋二时，正月、九月，冷缘寒气，方可宿浸，二月、八月，拌而蒸之，不可宿浸也。地黄汁经宿，恐酸，不如日日捣取汁。用暴药皆须以床架上置薄簟等，以通风气，不然日气微弱，则地气浸也。于漆盘中最好，簟多汗又损汗。（同上）
造乾地黄法：九月末掘取肥大者，去须熟蒸，微暴乾，又蒸暴乾，食之如蜜可停。（同上）
〔薯蓣〕
薯蓣日乾，捣细筛为粉，食之大美，且愈疾而补。（《本草》）
薯蓣于砂盆中细研，然后下于铫中，先以酥一大匙，熬令香，次旋添酒一盏，煎搅令匀，空心饮之，补虚损益颜色。（《圣惠方》）
薯蓣和面作餺飥食之良，微动气为不能毒也。（《食疗本草》）
〔茱萸〕
井上宜种茱萸，叶落井中，饮此水者，无瘟病。（《民要录》）
舍东种白杨茱萸三根，增年益寿，除患害也。又悬茱萸子于屋内，鬼畏不入也。（同上）
茱萸杀鬼疰气，又闭目者不堪食。（《食疗本草》）
茱萸多食冲眼，兼又脱发。（《本草图经》）
〔百合〕
百合二月八月採，暴乾蒸食之甚益气。（《本草图经》）
百合蒸过，蜜和食之，作粉尤佳。红花者名山丹，不堪食。（《食疗本草》）
〔槟榔〕
槟榔多食发热。（《食疗本草》）
〔胡椒〕
胡椒多食伤肺。（《本草》）
〔蜀椒〕
蜀椒久食令人乏气失明。（《千金要方》）
椒色白者有毒。（《本草》）
椒口闭者杀人。（同上）
凡用椒，微火炒之，令汗出有势力。（同上）
〔椰子〕
椰子取其壳为酒器，如酒中有毒则沸起。今人皆漆其里，则全失用椰子之意。（《本草衍义》）
椰子多食动气。（《南海药谱》）
椰子肉益气去风，浆服之主消渴，涂头益发令黑。（《本草》）
〔预知子〕
预知子，其壳中有二子取，三子者莫取，为偏气不足故。二子者，阴阳和合，能除一切蛊毒，如採构其间，有爆鸣似人两爪相击，即佩带于衣领，如入蛊毒之乡人家，则其吁鸣，爆其警觉蛊，灵验可知。（《物类相感志》）
〔皂荚〕
铁物捶皂荚，皂荚无力，兼令人患沥液。（《续酉阳杂俎》）
〔枳〕
枳椇多食发蛔虫。昔有南人，修舍用此，悟一片落在酒瓮中，其酒化为水味。（《食疗本草》）
蜜曲陆木，俗呼枳椇，为蜜曲陆作枕，醉后卧之即醒。（《琐碎录》）
〔覆盆子〕
覆盆子，益肾藏缩小便，服之当覆其溺器，如此取名。食之多热。（《本草衍义》）
〔紫苏〕
紫苏背面皆紫者佳，令人朝暮汤其汁饮为无益，医家以谓芳草，致豪贵之疾者，此有一焉。脾胃寒人饮多泄滑，往往人不觉。（《本草衍义》）
紫苏子研汁煮粥良，长服令人肥白身香，叶可生食，与一切鱼肉作羹良。（《药性论》）
〔荆芥〕
荆芥多食燻人五藏神。（《食疗本草》）
荆芥动渴疾。（《孙真人食忌》）
〔蔢荷〕
蔢荷閜，新大病差人不可食，以其能发汗，恐虚人牙。（《本草图经》）
〔甘蔗〕
甘蔗汁煮粥，空心渐食之，日一二服，极润心肺，治咳嗽。（《养老奉亲书》）
不可烧甘蔗渣，令人目暗。（《琐碎录》）
甘蔗不可共酒食，发痰。（《食疗本草》）
甘蔗食后吃之解酒毒。（《食医心镜》）
〔芋〕
芋益气充饥，惠州富此物，然人食者不免瘴。吴远游曰：此非芋之罪也。芋当去皮，湿纸包煨之，火过熟乃热啖之，则松而腻，乃能益气充饥，今惠州人皆和皮煮，令啖坚顽少味，其发瘴固宜。（《苏沉良方》）
芋有六种，有青芋、紫芋、真芋、白芋、连禅芋、野芋。其青芋细长毒多，初煮要须灰汁易水煮熟，乃堪食尔。白芋、真芋、连禅芋、紫芋毒少。并在尔蒸煮啖之，又宜冷啖，疗熟止渴，其真、白、连禅三芋，兼肉作羹大佳，野芋大毒，不堪啖。（《本草》）
芋园圃中种者可食，余者有大毒，不可容易食，生姜煮又换水煮方可食，和鱼煮甚，下气补中调虚。（《日华子本草》）
芋宽肠胃，主肌肉，令人悦泽。白色者无味，紫色者破气，煮汁饮之即止渴，十月后曝乾收之，冬月食不发病，他时月不可食。又和鲤、鲫鱼作臛良，久食令人虚劳无力，又煮汁洗腻衣白如玉，亦可浴去身上浮风，忌风半日。（《食疗本草》）
芋多食动宿冷。（《千金要方》）
〔乌芋〕
乌芋又名[艹/凫]茨，可作粉食，明耳目。若先有冷气，不可食，令人腹胀气满；小儿秋食，脐下当痛。（《食疗本草》）
〔茨菰〕
茨菰冷有毒，多食发虚热及肠风、痔瘻、崩中、带下、疮疖，煮以生姜御之佳，怀孕人不可食。（《日华子本草》）
茨菰不可多食，令人患脚，又发脚气、瘫缓风、损齿，令人失颜色，皮肉乾燥，卒食之令人呕冷。（《食疗本草》）

服饵部  ***************************
〔服日月〕
《太上玄真诀》服日月法，东卿司命君曰：先师玉君，昔见授《太上明堂》《玄真上经》，清斋休粮，存日月在口中。昼存日，夜存月，令大如环。日赤色有紫光，九芒；月黄色，有白光，十芒，存咽。服光芒之液，常密行之，无数苦不修。存时令日月住面明堂中，日居左，月居右，令二景与目童气合通也。此道以摄，运生精理，魂神六丁，奉侍天兵，卫护此上真道也，大都口诀正如此。（《云笈七签》）
服日月之精华者，欲得常食。竹笋者，日华之胎也，一名大明，又欲常食鸿脯者，月胎之羽乌也，一名月鹭，欲服日月，当食此物，气感运之。太虚真人曰：鸿者羽族之总名也，其鸿、雁、鹅、鸥皆曰鸿鹭也。（同上）
〔服日月芒〕
常存心中有日象大如钱，在心中赤色，又存日有九芒，从心中出喉至齿间，而芒回还胃中，如此良久，临目存自见，心胃中分明，乃吐气漱液，服液三十九过止，一日三为之，行之十八年得道，行日中无影。恒存日在心中，月在泥丸宫。夜服月华，如服日法，存月十芒，白色从脑中下入喉，芒亦未出齿，而回入胃。（《云笈七签》）
〔服日月气〕
服日气法，以平旦採日华，以夜半存之，去面前九寸，令万景照我泥丸下，及五藏洞彻一形，引气入口，光色蔚明，良久乃毕，则常得长生矣。（《云笈七签》）
又法夜半生气时，若鸡鸣时，正卧闭目，存左目中出日，右目中出月，并径九寸，在两耳之上，两耳之上名为六合，高窗也。令日月使照一身，内照泥丸下，照五脏肠胃之中，皆觉见了了，洞彻内外，令一身与日月光合，良久毕，叩齿九通，咽液九过，乃微祝曰：太上玄一，九皇吐精，三五七遍，洞观幽冥，日月垂光，下彻神庭，使照六合，太一黄宁，帝君命简，金书不倾，五老奉符，天地同诚，使我不死，以致真灵，却遏万邪，祸害灭平，上朝天皇，还老反婴，大帝有制，百神敬听。毕乃开目，名为日月，练根三元，校魂以制，御形神辟，诸鬼气之来侵，使光长生不死，多存之矣。（同上）
又法又存，左目为日，右目为月，共合神庭之中，却上入于明堂，化生黄英之体醴，下流口中，九咽之，以哺太一，常以生气时存之。毕，微祝曰：日月上精，黄水月华，太一来饮，神光高罗，使我长生，天地同柯。五日一行之。口中舌上为神庭，存日月既毕，因动，舌觉有黄泉，如紫金色，从舌上出流，却入明堂，为黄英之醴也，存思之时，常闭目施念。（同上）
〔服日精〕
吞日精者，用日出卯时，坐西面看东，想日如车轮形，想而吞之，七十二口，亦如河车拗起，昂头搬运入项后，为枕枕之，如小乘人有圆光也。每日吞之，七十二口毕，方吞月华，龙虎大丹。（出《生死诀》）
〔服月华〕
吞月华者，须是过上弦八日晚后，背日向月坐，想月华入于口内，八十一咽，至二十三日，下弦即罢之，至后月八日，依前法吞之，龙虎大丹。（出《生死诀》）
噏月精，凡月初出时，月中时，日入时，向月正立，不息八通，仰头噏月精，八咽之，令阴气长。妇人噏之，阴精益盛，子道通。（《云笈七签》）
吸月光精，妇人至四十九已上还生子，断绪者，即有子。久行不已，即成仙矣。
〔服雾〕
东海东华玉妃淳文期，授含真台女真张微子服雾之法：常以平旦，于寝静之中，坐卧住已，先闭目内视，彷彿使如见五脏毕，因口呼出气二十四过，临目为之，使目见五色之气，相缠绕在面上，郁然咽入口内此五色气，五十过，毕；咽液六十过，毕，乃微祝曰：大雾发晖灵雾，四迁结气瑰屈，五色洞天神烟，含启金石华真，蔼郁紫空练形，保全出景藏函，五灵分化合明，扇虚时乘六云，和摄我身上升九天，又叩齿七通，咽液七过，乃开目事讫。此道神妙。又神州玄都，多有得此术者，久行之常乘云雾而游也。（《真诰》）
〔服五星〕
存五星当按八素，以五星为始，存以生气，时若不玉，星先出者，故宜不先存五也。至于视星入室任意耳，唯以勤感为上耳，亦不必须都见星，然后速通也，视之益审耳。清灵君告存思要法：当觉目观五星于方面并乘芒而下行，我然后依五星下，而存五星，但吞嚥一芒毕，又当镇星下，又存镇星良久，搃五星各一芒，使俱入口而咽之，如镇星星过数也。（《真诰》）
〔服三气〕
范幼冲恒服三气，三气之法，存青气、白气、赤气各如綖，从东方日下来，直入口中，拒之九十过，自饱便止，为之十年，身中自有三色气，遂得神仙，此高元君太素内景法，旦旦为之，临目施行，视日益佳。（《真诰》）
〔服玉〕
《玉经》曰：服玉者寿如玉也。又曰服玄真者，其命不极。玄真者，玉之别名也，令人身飞轻举，不但地仙而已，然其道迟成，服一二百斤，乃可知耳。玉可以乌米酒及地榆酒化之为水，可以葱浆消之为[米台]，亦可饵以为丸，亦可烧以为粉，服之一年已上，入水不沾，入火不灼，刃之不伤，百毒不犯也。不可用已成之器，伤人无益，当得璞玉乃可用也。得于阗国白玉尤善，其次有南阳除善亭部界中玉，及日南卢容水中玉，亦佳。（《抱朴子》）
赤松子以玄虫血渍玉为水而服之，故能乘烟上下也。（同上）
〔服玉屑〕
玉屑服之与水饵之，俱令人不死，所以为不及金者，令人数数发热，以寒食散状也。若服玉屑者，宜十日辄一服，雄黄、丹砂各一两圭，散发洗沐，迎风而行，则不发热也。董君异常以玉糟与盲人服之，目旬日而愈。（《抱朴子》）
〔服银〕
银不及金玉耳，可以地仙也。服之法以麦浆化之，亦可以朱草酒饵之，亦可以龙膏炼之。然三年辄大如弹丸者，又非清贫道士所能得也。（《抱朴子》）
〔服真珠〕
真珠仅一寸以上可服，服之可以长久。酪浆渍之皆化如水银，亦可以浮石水蜂窠，鲎化包形，蛇黄合之，可引长三四尺丸服之，绝谷服之，则不死而长生也。（《抱朴子》）
〔服云母〕
上白云母二十斤薄擘，以露水八斗作汤，分半洮洗云母，如此再过，又取二斗作汤，内芒硝十斤，以云母木器中渍之二十日，出绢袋盛悬屋上，勿使见风日令燥，以水渍鹿皮为囊揉挺之，从旦至中，乃以细绢下筛，滓复揉挺，令得好粉五斗，余者弃之，取粉一斗，内崖蜜二斤，搅令如粥，内生竹筩中薄削之，漆固口埋北垣南岸下，入地六尺，覆土，春夏四十日，秋冬三十日。出之当如滓为成，若洞，洞不消者，更埋三十日出之，先取水一合，内药一合，搅和尽服之，日三，水寒温自在，服十日，小便当便黄，先先疗劳气风疹也。二十日腹中寒癖消，三十日龋齿除，更新生，四十日不畏风寒，五十日诸病皆愈，颜色日少，长生神仙，吾自验之，所以述录。（《千金要方》）
服五云之法。或以桂葱水玉化之以为水；或以露于铁器中，以玄水熬之为水；或以硝石合于竹筩中，埋之为水；或以蜜溲为酪；或以秋露渍之百日韦囊梴以为粉；或以无巅草樗血合饵之，服之一年，则百病愈，三年老翁反成童子，五年则役使鬼神，入火不烧，入水不濡，践棘不伤，与仙人相见。又他物埋之即朽，烧之即燋，而五云以内猛火中经时终不燃，埋之永不腐，故能令人长生也。又云服之十年，云气常覆其上，服其母以致其子，理自然也。又向日看之，醃醃纯黑色起者，不中服，令人病淋，发疮，虽水饵之，皆先以茅屋霤水，若东流水、露水渍之百日，淘汰去其土石，乃可用取中山卫叔卿服之，积久乃乘云而行，以其力封之玉匣之中，仙去之后，其子名世，及汉使者梁伯得而按方合服，皆得仙去。（《抱朴子》）
云母取上上白浑者，细擘以水淘净，漉出蒸之，一日一夜下之，复更淘净，如前去水，令乾率云母一升，盐三升，硝石一斤，和云母捣之一日，至暮取少许，掌上泯著，不见光明为熟，出安盆瓮中以水渍之令相得，经一炊久，澄去上清水，徐徐去之尽，更添水如前，凡三十遍，易水令淡如水味，即漉去。其法，一如研粉澄取沉，然后取云母，旋徐徐坐绢袋中滤者，单上暴令乾即成矣。久服轻身延年，强筋脉，填髓满，落齿更生，瘢痕消灭。光泽人面，不老耐寒暑，志高可至神仙。（《千金要方》）
又方云母擘薄，淘净去水余湿，砂盆中研万万遍，以水淘净取泪，见此法即自保爱修而服之。（同上）
凡服云母粉治百病，皆用粳米粥和服之，慎房室、五辛、油腻、血食、劳作。（同上）
凡服云母秘涩不通者，以芜菁葅汗下之，即秘通之。（同上）
〔服石中黄子〕
石中黄子，所在有之，泌水山为尤多。其在大石中，则其石常润湿不燥，打其石有数十重乃得之。在大石中，赤黄溶溶如鸡子之在其壳中也，即当饮之。不饮则渐坚凝成石，不复中服也。法正当及未坚时饮之，既凝则应未服也。破一石中，多者有一升，少者有数合，可顿服也，虽不得多，相继服之，其计前所服，合成三升，寿则千岁。但欲多服，唯患难得耳。（《抱朴子》）
〔服石脑芝〕
石脑芝生滑石中，亦如石中黄子状，但不皆有耳。打破大滑石千许，乃可得一枚。初破之其在石中，五色光明而自动，服一升，得千岁矣。（《抱朴子》）
〔服石硫黄芝〕
石硫黄芝，五岳皆有，而箕山为多，其方言许由就此服之而长生名流丹者。石之赤精，盖石硫黄之类也，皆浸溢于崖岸之间，其濡湿者可丸服，其已坚者可散服。（《抱朴子》）
〔服木芝〕
木芝者，松柏脂沦入地，千岁化为茯苓，万岁其上生小木，名曰木威，喜芝夜视有光，持之甚滑，烧之不燃，带之辟兵，以带鸡而杂以他鸡十二头共笼之，去之十二步射十二箭，他鸡皆伤，带威喜芝，终不伤也。从生门上採之，于六甲阴乾之百日，末服方寸匕，日三。尽一枚，则三千岁也。（《抱朴子》）
〔服松子〕
神仙饵松实，用七月取松实，过时即落难收，去木皮捣如膏，每服如鸡子大，日三服，如服及百日身轻，二百日日行五百里，绝谷久服昇仙，渴即饮水，亦可以炼了松脂同服之。（《圣惠方》）
七月七日採松子，过时即落不可得，治服方寸匕，日三四。一云服三合，百日身轻，三百日日行五百里，绝谷服昇仙。渴饮水，亦可和脂服之。若丸如梧桐子大，服十丸。（《千金要方》）
取松实末之服三合，日三则无饥渴，饮水勿食他物，百日身轻，日行五百里，绝谷昇仙。（《千金翼方》）
〔服松脂〕
松脂以真定者为良，细布袋盛以清水，百沸汤煮，浮水面者，以新簟篱掠取投新水中，久煮不出，煮皆弃不用，入生白茯苓，不制但削去皮，捣罗为细末拌匀，每旦取三钱匕，著口中用少熟水搅漱，更以指点如常法揩牙，揩毕用少熟水咽，水仍灌漱如常法，大能牢齿驻颜乌髭也。（《仇池笔记》）
百链松脂下筛，以蜜和内筒中，勿令中风，日服如博棋一枚，博棋长二寸方一寸，日三，渐渐，月别服一斤。不饥延年，亦可淳酒和白蜜如汤，日服一二两至半斤。凡取松脂老皮，自有聚脂者最第一，其根下有伤折处，不见日月，得之名曰阴脂弥良。惟衡山东行五百里，有大松皆三四十围，乃多脂。又法五月刻大松阳面，便向下一十四株，株可得半升，亦煮老节根处者，有脂得用。《仙经》云：常以三月入衡山之阴，取不见日月松脂炼而饵之，即不召而自来，服之百日耐寒暑，二百日五藏益补，服之五年即见西王母。《仙经》又云：诸石所生三百六十五山，其可食者，满谷阴怀中松脂耳。其谷正从衡山巅直东四百八十里，当横挺正在横岭，东北行过其南，入谷五十里，穷穴有石城白鹤，其东方有大石四十馀丈，状如白松，松下二丈有小穴，东入山有丹砂可食。其南方阴中有大松，松大三十馀围，有三十馀株，不见日月，皆可取服之。（《千金要方》）
服松脂法，欲绝谷服三两，饥后更服，取饱而止，可至一斤。不绝谷者，服食一两，常先食，须药力尽，乃馀食，错者即食不安而吐也。久服延年百病除。（《千金要方》）
又方：松脂一斤，松实二斤，柏实三斤，菊花五斤，上四味下筛，蜜和服之，如梧子三十丸，分为三服。一百日以上不复饥，服之一年，百岁如三十四十者。久服寿同天地。（同上）
又方：以夏至日，取松脂日食一升，无食他物，饮水自恣，令人不饥。长服可以终身。河南少室山，取阴处断之，置器中蒸之，膏自流出，炼出去苦气，白蜜相和，食日一升，二日后服如弹丸，渴饮水，令人不老。取无时。（同上）
又方：松脂五斤，羊脂三斤，上二味先炼松脂令消，内羊脂，日服博棋一枚不饥，久服神仙。（同上）
又方：白松脂七斤，三遍炼白蜡五斤，白蜜三斤，茯苓粉三斤，上三味合蒸一石斗，顷服如梧子大十丸，饥复取服，日一丸，不得食一切物，得饮酒不过一合，斋戒。㕮咀五香以水煮一沸，去滓以药投沸中。又欲致神女者，取茅根治取汁以和之，蒸服之，神女至矣。（同上）
又方松脂、桑灰，炼百遍色正白，复内之饴蜜中，数反出之，服一丸如梧子，百日身轻，一年玉女来侍。（同上）
〔採松脂〕
指松脂法，以日入时破其阴以取其膏，破其阳以取其脂，脂膏等分食之，可以通神灵。凿其阴阳为孔，令方五寸，深五寸，还以皮掩其孔，无令风入，风入则不可服。以春夏时取之，取讫封塞勿泄，以泥涂之。（《千金要方》）
取松脂法：斫取老枯肥松细擘长尺余，置甑中蒸之，满甑脂下流入釜中，数数接取脂，置水中凝之尽，更为。一日可得数十斤，枯节益佳。（《千金翼方》）
又法：取枯肥松，细破于釜中煮之，其脂自出，接取，置冷水中凝之，引之则成。若以五月就木取脂者，对刻木之阴面，为二三刻，刻可得数斤。秋冬则依煮法取，勿煮生松者，少脂。（同上）
〔炼松脂〕
松脂七斤，以桑灰汁一石，煮脂二沸，接置冷水中凝，复煮之，凡十遍脂白矣，可服。今谷在衡州东南攸县界，此松脂与天下松脂不同。（《千金要方》）
又法：松脂二十斤为一剂，以大釜中煮水，加甑其上，涂际勿泄，加茅甑上为藉，复加生土茅上，厚一寸，乃加松脂于上，炊以桑薪，汤减添水，接取停于冷水中凝，更蒸之如前法。三蒸毕止，脂色如白玉状，乃用和药，可以丸菊花、茯苓服之。每更蒸易土如前法，以铜锣承甑下，脂当入锣中如胶状下，置冷水中凝，更蒸欲出铜器于釜中，时预置小绳于脂中，乃下，停于水中凝之，复停于炭须臾，乃四过皆解，乃可举也，尽更添水，以意斟酌其火勿大猛，常令不绝而死。（《千金翼方》）
又法：炼松脂，十二过易汤不能者，五六过亦可服之。（同上）
又法：薄淋桑灰汁，以煮脂一二沸，接取，投冷水中引之凝，复更煮，凡千过，脂则成。若强者，复以酒中煮三四过则柔矣。先食服一两，日三，十日不复饥，饥更服之，久服去百病，禁一切肉、咸菜、鱼酱、盐等。（同上）
又方：松脂十斤，用桑薪灰汁二石，内釜中，加甑于上，甑中先铺茅茨、铺黄沙土，可三寸蒸之，脂少间流入釜中，寒之凝，接取复蒸。如前三上，更以清水代灰汁，复如前三上去水，更以阴深水一石五斗煮甘草三斤，得一石汁，去滓，内牛酥二斤，加甑釜上，复炊如前，令脂入甘草汁中凝，接取复蒸，又下，如此三上即成。苦味皆去，甘美如饴膏，服如弹丸，日三，久服，神仙不死。（同上）
又方：好松脂一石，石灰汁三石，上二味于净处为灶，加大釜斩白茅为藉，令可单上以脂，内甑中炊之，令脂自下入釜，尽去甑，接内冷水中，以扇扇之，两人引之三千过，复蒸如前，满三遍三易。灰汁复以白鮓酱三石炼之，三易酢酱也。复以酒炼之一过，亦如上法讫，以微火煎之，令如饴状，服之无少长。（同上）
炼松脂春夏可为，秋冬不可为。绝谷，治癞第一，欲食即勿服，亦去三尸。（同上）
伏虎尊师篇炼松脂法，千斤松脂，五度以水煮过，令苦味尽。取得后，每一斤炼了松脂，入四两茯苓末，每晨水下一刀圭，即终年不食，而复延龄，身轻清矣。（《野人閒语》）
〔粉松脂〕
松脂十斤，丹黍灰汁煮沸，接置冷水中二十过即末矣，亦可杂云母粉，丸以蜜，服之良。（《千金翼方》）
〔服松叶〕
服松叶令人不老，身生绿毛，轻身益气，久服不已，绝谷不饥渴。松叶不拘多少，细切更研，每日食前以酒调下二钱，亦可粥汁服之，初服稍难，久自便矣。（《圣惠方》）
服松叶法，细切餐之，日三合，令人不饥。（《千金翼方》）
又方：细切之如粟，使极细，日服三合。四时皆服生叶治百病，轻身，益气，还白，延年。（同上）
又法：四时採，春东、夏南、秋西、冬北至治，轻身益气，令人能风寒，不病痹，延年。（同上）
〔服柏子〕
凡採柏子以八月，过此零落又喜虫。顿取之，又易得也，当水中取沉者。八月取。并房曝乾，末，服方寸匕，稍增至五合，或日一升半。欲绝谷咨口取饱，渴饮水一方，柏子服不可过五合。（千金翼方）
〔服柏脂〕
五月六日刻其阳二十株，株可得半升，炼服之。欲绝谷者增之至六两，不绝谷者一两半。禁五辛、鱼、肉、菜、盐、酱。治百病，久服炼形延年，炼脂与松脂法同。（《千金翼方》）
〔服柏叶〕
高子良服柏叶法：採无时，以叶切，置甑中，令满覆盆，甑著釜上蒸之，三石米顷，久久亦善，蒸讫水淋百馀过，讫，阴乾。若不淋者，蒸讫便阴乾。服一合后食，日三服，势力稍少增，从一合始，至一升。令人长生益气，可辟穀不饥。（《千金翼方》）
又方：取大盆内柏叶者，盆中水渍之，一日一易水，易水者扶瓮出水也。如是七日以上，若二七日为佳。讫，覆盆蒸之，令气彻便上，曝乾，下筛末，一石以一斗枣膏，搜如作乾饭法，服方寸二匕，日三服，以水送下，不饥，饥即服之，渴饮水。以山居读诵，气力不衰，亦可济凶年。（同上）
又方：柏叶取近上者，但取叶勿杂枝也，三十斤为一剂，当得好不津器，内柏叶于中，以东流水渍之，使上有三寸，以新盆覆上泥封之。三七日出，阴乾，勿令尘入中，干便治之，下筛，以三升小麦，净择，内著柏叶汁，须封五六日乃出，阴乾，燥复内之，封五六日出，阴乾令燥，磨之下筛。又取大豆三升，炒令熟取黄，磨之下筛。合三物搅调相得，内韦囊中盛之。一服五合，用酒水无在，日三，食饮无妨。治百病，病自然消，冬不寒，颜色悦泽，齿脱更生，耳目聪明。赐实服此，食不食无妨。（同上）
又方：取柏叶三石，熟蒸曝乾，下簁大麦一升，熬令变色，细磨之，都合和服，多少自在，亦可作粥服之，可稍饮酒。（同上）
又方：取柏叶二十斤，著盆中，以东流水渍三七日，出，曝乾。以小麦一斗渍汁，三四日出，曝乾，熬令香。柏叶亦然。盐一升亦熬之令黄。上三味捣下筛，以不中水猪膏二升，细切著末中搅，复筛之。先食方寸匕，日三匕，不用食良，亦可兼服之。（同上）
又方：取阴地柏叶，只取阴面皮，㕮咀蒸之，以釜下汤灌之，如是至三，阴乾百日，下筛，大麦末、大豆末，三味各一斤，治服方寸匕，日三匕，以绝谷不食，除百病延年。（同上）
又方：柏叶三石熟煮之，出置牛筥中以汰之，令水清乃止，曝乾以白酒三升溲叶，微火蒸之熟一石米顷，息火复曝乾。治大麦三升熬令变色，细治，曝，捣叶下筛，合麦屑中，日服三升，以水浆若酒送之。止谷疗病，辟瘟疠恶鬼，久久可度世。（同上）
又方：柏叶十斤，以水四斗渍之一宿。煮四五沸，漉出去汁，别以器阁之，干以小麦一升渍柏叶汁中，一宿出，曝燥，复内之，令汁尽。取盐一升，柏叶一升，麦一升，熬令香，合三味末之，以脂肪一斤，合溲酒服方寸匕，日三。病自消减，十日以上便绝谷。若乘骑，取一升半水饮之，可以涉道路不疲。（同上）
〔服桂〕
桂可与葱涕合蒸作水，可以竹沥合饵之。亦可以先知君脑，或云龟和服之，七年能步行水上，长生不死也。（《抱朴子》）
〔服楮实〕
楮木实之赤者，服之一年，老者还少，令人彻视见鬼。昔道士梁须年七十，乃服之转更少，至年百四十岁，能夜书行及奔马，后入青龙山去。（《抱朴子》）
楮实初夏生，如弹丸青绿色，至六七月渐深红色，乃成熟。八月，九月採，水浸去皮、欀，取甲子日乾。仙方草服其实，正赤时收取，甲子阴乾，筛末水服二钱匕，益久乃佳。（《本草图经》）
〔服槐实〕
槐子，以新瓦合泥封之，二十馀日其表皮皆烂，乃洗之如大豆，日服之，此物主补脑，久服令人发不白而长生。（《抱朴子》）
槐子明目黑发，于牛胆中渍，阴乾百日，食后吞一枚，七日轻身，三七日白发黑，百日内通神。（出《本草》）
槐者虚星之精，以七月上已日採子，服之去百病，长生通神。（《太清草木方》）
〔服桑椹〕
桑椹利五脏关节，通血气，久服不饥，多收曝乾，捣末蜜和为丸，每日服六十丸，变白不老。取黑椹一升，和蝌蚪子一升，瓶盛封闭，悬屋东头一百日，尽化为黑泥，染白须如漆。又取二七枚，和胡桃脂，研如泥，拔去白发，点根中即生黑者。（《本草拾遗》）
〔服桃胶〕
桃胶以桑灰汁渍，服之百病愈。久久服之，身轻有光明，在晦夜之地，如月出也。多服之则可断谷。（《抱朴子》）
〔服杏仁〕
杏仁五月採，破核去双仁者，自朝蒸之，至午而止，便以慢火微蒸烘至七日，乃收贮之。每旦腹空时，不拘多少任意啖之，积久不止，驻颜延年。云是夏姬法。然杏仁能使人血溢，少误之必出血不已，或至委顿，故近人少有服者。（《本草图经》）
杏仁酥主万病，除诸风虚劳冷。方取家杏仁，其味甜。杏，特忌用山杏仁，山杏仁慎勿用，大毒害人也。家杏仁一石，去尖皮、两仁者，拣完全者，若微有缺坏，一颗不得用。微火炒，作细末，取白酒二石，研杏仁取汁一石五斗，上一味以蜜一斗，拌杏仁汁煎，极令浓，与醴相似，内两石瓮中搅之，密封泥，勿令泄气，三十日看之，酒上出酥也。接取酥，内瓷器中封之。取酥下酒，别封之，团其药如梨大，置空屋中作阁安之，皆如饴脯状，甚美，服之令人断谷。（《千金翼方》）
〔服椒〕
生椒择去不折者，除去黑子，用四十粒，以梨水浸，经一宿，尽令口合，空心新汲水下，去积年冷，暖脏腑。久服则能驻颜，黑发明目，令人思饮食。（《斗门方》）
〔服漆〕
淳漆不枯者服之，令人通神长生。饵之法，或以大蟹十枚投其中，或以云母水，或以玉水合服之，凡虫悉下，恶血从鼻出，一年六甲行厨至也。（《抱朴子》）
