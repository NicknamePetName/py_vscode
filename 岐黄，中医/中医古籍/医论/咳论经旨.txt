

卷一  ——————————————————————————————————————————————————————————————————————————————————————————

本卷节《内经素问》  ***************************
《上古天真论篇》曰：上古圣人之教下也，皆谓之虚邪贼风，避之有时。（邪乘虚入，是谓虚邪。窃害中和，谓之贼风。避之有时，谓八节之日，及太一入徙之于中宫，朝八风之日也。《灵枢经》曰：邪气不得其虚，不能独伤人。明人虚乃邪胜之也）（新校正云：按全元起注本云：上古圣人之教也，下皆为之。《太素》《千金》同。杨上善云：上古圣人使人行者，身先行之，为不言之教。不言之教胜有言之教，故下百姓仿行者众。故曰：下皆为之。太一入徙于中宫朝八风义，具《天元玉册》中）恬惔虚无，真气从之。精神内守，病安从来。（恬惔虚无，静也。法道清净，精气内持，故其气邪不能为害）　　
《四气调神大论篇》曰：秋三月，此谓容平。（万物夏长，华实已成，容状至秋，平而定也）天气以急，地气以明。（天气以急，风声切也。地气以明，物色变也）早卧早起，与鸡俱兴。（惧中寒露，故早卧。欲使安宁，故早起）使志安宁，以缓秋刑。（志气躁则不慎其动，不慎其动则助秋刑急，顺杀伐生。故使志安宁，缓秋刑也）收敛神气，使秋气平。（神荡则欲炽，欲炽则伤和气。和气既伤，则秋气不平调也。故欲敛神气，使秋气平也）无外其志，使肺气清。（亦顺秋气之收敛也）此秋气之应，养收之道也。（立秋之节，初五日凉风至，次五日白露降，后五日寒蝉鸣。次处暑气，初五日鹰乃祭鸟，次五日天地始肃，后五日禾乃登。次仲秋白露之节，初五日盲风至，鸿雁来，次五日玄鸟归，后五日群鸟养羞。次秋分气，初五日雷乃收声，次五日蛰虫坯户，景天华，后五日水始涸。次季寒露之节，初五日鸿雁来宾，次五日雀入大水为蛤，后五日菊有黄华。次霜降气，初五日豺乃祭兽，次五日草木黄落，后五日蛰虫咸俯。凡此六气一十八候，皆秋气，正收敛之令，故养生者必谨奉天时也）逆之则伤肺，冬为飧泄，奉藏者少。（逆，谓反行夏令也。肺象金，王于秋，故行夏令则气伤。冬水王而金废，故病发于冬。飧泄者，食不化而泄出也。逆秋伤肺，故少气以奉于冬藏之令也）逆秋气，则太阴不收，肺气焦满。（收谓收敛，焦谓上焦也。太阴行气主化上焦，故肺气不收，上焦满也）　（新校正云：按焦满，全元起本作进满。《甲乙》《太素》作焦满）　　
《生气通天论篇》曰：秋伤于湿，上逆而咳。（湿，谓地湿气也。秋湿既胜，冬水复王，水来乘肺，故咳逆病生）（新校正云：按《阴阳应象大论》云：秋伤于湿，冬生咳嗽）发为痿厥。（湿气内攻于脏腑则咳逆，外散于筋脉则痿弱也。《阴阳应象大论》曰：地之湿气，感则害皮肉筋脉。故湿气之资发为痿厥。厥，谓逆气也）　　
《金匮真言论》曰：西风生于秋，病在肺，俞在肩背。（肺处上焦，背为胸府，肩背相次，故俞在焉）西方白色，入通于肺，开窍于鼻，藏精于肺。（金精之气，其神魄。肺藏气，鼻通息，故开窍于鼻）故病在背。（以肺在胸中，背为胸中之府也）其味辛，其类金（性音声而坚劲），其畜马（畜马者，取乾也。《易》曰：乾为马）（新校正云：按《五常政大论》云：其畜鸡），其谷稻（稻坚白）。其应四时，上为太白星。（金之精气，上为太白星，三百六十五日一周天）是以知病之在皮毛也。（金之坚密，类皮毛也）其音商（商，金声也。孟秋之月，律中夷则，大吕所生，三分减一，管率长五寸七分。仲秋之月，律中南吕，太簇所生，三分减一，管率长五寸三分。秋季之月，律中无射，夹钟所生，三分减一，管率长五寸。凡是三管，皆金气应之），其数九（金生数四，成数九。《尚书·洪范》曰：四日金），其臭腥（凡气因金变，则为腥膻之气也）。　　
《阴阳应象大论篇》曰：秋伤于湿，冬生咳嗽。（秋湿既多，冬水复王，水湿相得，肺气又衰。故冬寒甚则为咳）西方生燥（天气急切，故生燥），燥生金（金燥有声，则生金也），金生辛（凡物之味辛者，皆金气之所生也。《尚书·洪范》曰：从革作辛），辛生肺（凡味之辛者，皆先生长于肺），肺生皮毛（肺之精气，生养皮毛），皮毛生肾（《阴阳书》曰：金生水，然肺金之气养皮毛已，乃生肾水）。肺主鼻（肺藏气，鼻通息，故主鼻），其在天为燥（轻急劲强，燥之用也），在地为金（坚劲从革，金之性也），在体为皮毛（包藏肤腠，捍其邪也），在脏为肺（其神，魄也。《道经义》曰：魄在肺，魄安则德修寿延），在色为白（象金色），在音为商（商，谓金声，轻而劲也。《乐记》曰：商乱则陂，其宫坏），在声为哭（哭，哀声也），在变动为咳（咳谓咳嗽，所以利咽喉也），在窍为鼻（鼻所以司臭呼吸），在味为辛（辛可用散润也），在志为忧（忧，深虑也）。忧伤肺（虽志为忧，过则损也），喜胜忧（喜则心火并于肺金，故胜忧也。《宣明五气篇》曰：精气并于心则喜）。热伤皮毛（热从火生，耗津液故），寒胜热（阴制阳也）（新校正云：按《太素》作燥伤皮毛，热胜燥。又按：王注《五运行大论》云：火有二别，故此再举热伤之形证）。辛伤皮毛（过而招损），苦胜辛（苦，火味，故胜金辛）。天气通于肺（居高故）。愚按：道家云鼻谓玄关之窍，呼吸天气。　　
《阴阳别论篇》曰：一阳发病，少气，善咳，善泄。（一阳，谓少阳胆及三焦之脉也。胆气乘胃，故善泄。三焦内病，故少气。阳上熏肺，故善咳。何故？心火内应也）其传为心掣，其传为隔。（隔气乘心，心热故阳气内掣，三焦内结，中热故隔塞不便）三阴结谓之水。（三阴结，谓脾肺之脉俱寒结也。脾肺寒结，则气化为水）　　
《灵兰秘典论篇》曰：肺者相傅之官，治节出焉。（位高非君，故官为相傅。主行荣卫，故治节由之）　　
《六节脏象论篇》曰：肺者，气之本，魄之处也。其华在毛，其充在皮，为阳中之太阴，通于秋气。（肺藏气，其神魄，其养皮毛。故曰肺者气之本，魄之处，华在毛，充在皮也。肺脏为太阴之气，主王于秋，昼日为阳气所行，位非阴处，以太阴居于阳分，故曰阳中之太阴。通于秋气也。《金匮真言论》曰：日中至黄昏，天中之阳，阳中之阴也）（新校正云：按太阴，《甲乙经》并《太素》作少阴。当作少阴。肺在十二经虽为太阴，然在阳分之中当为少阴也）　　
《五脏生成篇》曰：肺之合皮也（金气坚定，皮象亦然。肺脏应金，故合皮也），其荣毛也（毛附皮革，故外荣），其主心也（金畏于火，火与为官，故主畏于心也），诸气者皆属于肺（肺脏主气故也）。咳嗽上气，厥在胸中，过在手阳明、太阴。（手阳明，大肠脉。太阴，肺脉也。手阳明脉自肩髃前廉，上出于柱骨之会上，下入缺盆络肺，下膈属大肠。手太阴脉起于中焦，下络大肠，还循胃口，上膈属肺，从肺系横出腋下，故为咳嗽上气，厥在胸中也）（新校正云：按《甲乙经》厥作病）白脉之至也，喘而浮，上虚下实，惊有积气在胸中，喘而虚，名肺痹，寒热。（喘为不足，浮者肺虚，肺不足，是谓心虚，上虚则下当满实矣。以其不足，故善惊而气积胸中矣。然喘而脉浮，是肺自不足。喘而虚者，是心气上乘，肺受热而气不得营，故名肺痹，而外为寒热也）得之醉而使内也。（酒味苦燥，内益于心。醉甚入房，故心气上胜于肺矣）　　
《五脏别论篇》曰：帝曰：气口何以独为五脏主？（气口，则寸口也，亦谓脉口。以寸口可候气之盛衰，故云气口。可以切脉之动静，故云脉口。皆同取于手鱼际之后同身寸之一寸，是则寸口也）岐伯曰：胃者，水谷之海，六腑之大源也。（人有四海，水谷之海，则其一也。受水谷已，荣养四傍，以其当运化之源，故在六腑之大源也）五味入口，藏于胃，以养五脏气。气口亦太阴也。（气口，在手鱼际之后同身寸之一寸。气口之所候脉动者，见手太阴脉气所行，故言气口亦太阴也）是以五脏六腑之气味皆出于胃，变见于气口。（荣气之道，内谷为实）（新校正云：详此注出《灵枢》，实作宝。谷入于胃，气传与肺，精专者，循肺气行于气口，故云变见于气口也）（新校正云：按全元起本出作入）故五气入鼻，藏于心肺。心肺有病，而鼻为之不利也。　　
《诊要经终论篇》曰：春刺秋分，筋挛逆气，环为咳嗽。病不愈，令人时惊，又且哭。（木受气于秋，肝主筋，故刺秋分则筋挛也。若气逆环周，则为咳嗽。肝主惊，故时惊。肺主气，故气逆又且哭也）（新校正云：按《四时刺逆从论》云：春刺肌肉，血气环逆，令人上气也）凡刺胸腹者，必避五脏。（心肺在膈上，肾肝在膈下，脾象土而居中。故刺胸腹必避之。五脏者，所以藏精神魂魄意志，损之则五神去，神去则死至，故不可不慎也）中肺者，五日死。（金生数四，金数毕，当至五日而死。云三日死，亦字误也）（新校正云：按《刺禁论》云，中肺三日死，其动为咳。《四时刺逆从论》同。王注《四时刺逆从论》云：此三论皆岐伯之言，而不同者，传之误也）　　
《脉要精微论篇》曰：肺脉搏坚而长，当病唾血。（肺虚极则络逆，络逆则血泄，故唾血出也）其软而散者，当病灌汗，至今不复散发也。（汗泄元腑，津液奔凑，寒水灌洗，皮密汗藏，因灌汗藏，故言灌汗，至今不复散发也。灌谓灌洗，盛暑多为此也）　　
《平人气象论篇》曰：秋胃微毛曰平，毛多胃少曰肺病。但毛无胃曰死（谓如物之浮，如风吹毛也），毛而有弦曰春病（弦，春脉，木气也。次其乘克，弦当为钩。金气逼肝，则脉弦来见，故不钩而反弦也），弦甚曰今病（木气逆来乘金，则今病）。脏真高于肺，以行荣卫阴阳也。（肺处上焦，故脏真高也。《灵枢经》曰：荣气之道，内谷为实。谷入于胃，气传与肺，流溢于中，而散于外。精专者，行于经隧，以其自肺宣布，故云以行荣卫阴阳也）（新校正云：按别本实作宝）胃之大络，名曰虚里。贯膈络肺，出于左乳下，其动应衣，脉宗气也。（宗，尊也，主也，谓十二经脉之尊主也。贯膈络肺，出于左乳下者，自膈而出于乳下，乃络肺也）盛喘数绝者，则病在中。（绝，谓斩断绝也。中，谓腹中也）结而横，有积矣，绝不至曰死。（皆左乳下脉动状也）颈脉动，喘疾咳，曰水。（水气上溢，则肺被热熏，阳气上逆，故颈脉盛鼓而咳喘也。颈脉谓耳下及结喉傍人迎脉者也）目裹微肿，如卧蚕起之状，曰水。（《评热病论》曰：水者，阴也。目下，亦阴也。腹者，至阴之所居也。故水在腹中者，必使目下肿也）平肺脉来，厌厌聂聂，如落榆荚，曰肺平。（浮薄而虚者也）（新校正云：详越人云：厌厌聂聂，如循榆叶，曰春平脉。蔼蔼如车盖，按之益大，曰秋平脉。与《素问》之说不同。张仲景云：秋脉蔼蔼如车盖者，名曰阳结。春脉聂聂如吹榆荚者，名曰数。恐越人之说误也）秋以胃气为本（脉有胃气，则微似榆荚之轻虚也），病肺脉来，不上不下，如循鸡羽，曰肺病。（谓中央坚而两傍虚）死肺脉来，如物之浮，如风吹毛，曰肺死。（如物之浮瞥瞥然，如风吹毛纷纷然也）（新校正云：详越人云：按之消索，如风吹毛，曰死）　　
《玉机真脏论篇》曰：夏脉如钩，何如而钩？岐伯：夏脉者，心也，南方火也，万物之所以盛长也。故其气来盛去衰，故曰钩。（言其脉来盛去衰，如钩之曲也）（新校正云：按越人云，夏脉钩者，南方火也。万物之所盛，垂枝布叶，皆下曲如钩。故其脉来疾去迟。吕广云：阳盛故来疾，阴虚故去迟。脉从下上至寸口疾，还尺中迟也）反此者病。帝曰：何如而反？岐伯曰：其气来盛去亦盛，此谓太过，病在外。（其脉来盛去盛，是阳之盛也。心气有余，是为太过）其气来不盛，去反盛，此谓不及，病在中。（新校正云：详越人肝心肺肾四脏脉，俱以强实为太过，虚微为不及。与《素问》不同）帝曰：夏脉太过与不及，其病皆何如？岐伯曰：太过则令人身热而肤痛，为浸淫。其不及则令人烦心，上见咳唾，下为气泄。（心手少阴脉，起于心中，出属心系，下膈，络小肠。又从心系，却上肺。故心太过则身热，肤痛而浸淫，流布于形分。不及则心烦，上见咳唾，下为气泄）秋脉如浮，何如而浮？岐伯曰：秋脉者，肺也，西方金也，万物之所以收成也。故其气来，轻虚以浮，来急去散，故曰浮。（脉来轻虚，故名浮也。来急以阳未沉下，去散以阴气上升也）（新校正云：按越人云，秋脉毛者，西金也，万物之所终。草木华叶，皆秋而落，其枝独在，若毫毛也。故其脉来轻虚以浮，故曰毛）反此者病。帝曰：何如而反？岐伯曰：其气来，毛而中央坚，两傍虚，此谓太过，病在外。其气来，毛而微，此谓不及，病在中。帝曰：秋脉太过与不及，其病皆何如？岐伯曰：太过则令人逆气而背痛，愠愠然。其不及则令人喘，呼吸少气而咳，上气见血，下闻病音。（肺太阴脉，起于中焦，下络大肠，还循胃口，上膈属肺，从肺系横出腋下，复藏气为咳，主喘息，故气盛则肩背痛气逆，不及则喘息变易，呼吸少气而咳，上气见血也。下闻病音，谓喘息则肺中有声也）肺受气于肾，传之于肝，气舍于脾，至心而死。是故风者百病之长也。（言先百病而有之）（新校正云：按《生气通天论》云：风者百病之始）今风寒客于人，使人毫毛毕直，皮肤闭而为热（客谓客止于人形也。风击皮肤，寒胜腠理，故毫毛毕直，元府闭密而热生也），当是之时，可汗而发也。（邪在皮毛，故可汗泄也。《阴阳应象大论》曰：善治者治皮毛，此之谓也）或痹不仁肿痛（病生而变，故如是也。热中血气，则痛痹不仁，寒气伤形，故为肿痛。《阴阳应象大论》云：寒伤形，热伤气，气伤痛，形伤肿），当是之时，可汤熨及火灸刺而去之。（皆谓释散寒邪，宣扬正气）弗治，病入舍于肺，名曰肺痹，发咳上气。（邪入诸阴，则病而为痹，故入于肺，名曰痹焉。《宣明五气论》曰：邪入于阳则狂，入于阴则痹。肺在变动为咳，故咳则气上，故上气也）弗治，肺即传而行之肝，病名曰肝痹，一曰厥。　　
《经脉别论篇》曰：食气入胃，散精于肝，淫气于筋。（肝养筋，故胃散谷精之气入于肝，则浸淫滋养于筋络矣）食气入胃，浊气归心，淫精于脉。（浊气，谷气也。心居胃上，故谷气归心，淫溢精微，入于脉也。何者？心主脉故）脉气流经，经气归于肺，肺朝百脉，输精于皮毛。（言脉气流运，乃为大经，经气归宗，上朝于肺。肺为华盖，位复居高，治节由之，故受百脉之朝会也。《平人气象论》曰：脏真高于肺，以行荣卫阴阳，由此故肺朝百脉，然乃布化精气，输于皮毛矣）毛脉合精，行气于府。（府，谓气之所聚处也，是谓气海。在两乳间，名曰膻中也）府精神明，留于四脏，气归于权衡。（膻中之布气者，分为三隧，其下者走于气街，上者走于息道，宗气留于海，积于胸中，命曰气海也。如是分化，乃四脏安定，三焦平均，中外上下，各得其所也）权衡以平，气口成寸，以决死生。（三世脉法，皆以三寸为寸、关、尺之分，故中外高下，气绪均平，则气口之脉而成寸也。夫气口者，脉之大要会也。百脉尽朝，故以其分决死生也）饮入于胃，游溢精气，上输于脾。（水饮流下，至于中焦，水化精微，上为云雾，云雾散变，乃注于脾。《灵枢经》曰：上焦如雾，中焦如沤。此之谓也）脾气散精，上归于肺，通调水道，下输膀胱。（水土合化，上滋肺金，金气通肾，故调水道，转注下焦，膀胱禀化，乃为溲矣。《灵枢经》曰：下焦如渎。此之谓也）水精四布，五经并行，合于四时五脏阴阳，揆度以为常也。（从是水精布，经气行，筋骨成，血气顺，配合四时寒暑，证符五脏阴阳，揆度盈虚，用为常道。度，量也，以用也）（新校正云：按一本云：阴阳动静）　　
《藏气法时论篇》曰：肺主秋（以应金也），手太阴、阳明主治（太阴，肺脉。阳明，大肠脉。肺与大肠合，故治同）。其日庚辛。（庚辛为金，西方干也）肺苦气上逆，急食苦以泄之。（苦性宣泄，故肺用之）（新校正云：按全元起云：肺气上逆，是其气有余）病在肺，愈在冬。（注：子制其鬼也）冬不愈，甚于夏。（注：子休鬼复王也）夏不死，持于长夏。（鬼休而母养，故气执持于父母之乡也）起于秋。（自得其位故复起）禁寒饮食、寒衣。（肺恶寒气，故衣食禁之。《灵枢经》曰：形寒寒饮则伤肺。饮尚伤肺，其食甚焉。肺不独恶寒，亦畏热也）肺病者，愈在壬癸。（应冬水也）壬癸不愈，加于丙丁。（应夏火也）丙丁不死，持于戊己（长夏土也），起于庚辛（应秋金也）。肺病者，下晡慧，日中甚，夜半静。（金王则慧，水王则静，火王则甚）肺欲收，急食酸以收之。（以酸性收敛故也）用酸补之，辛泻之。（酸收敛故补，辛发散故泻）肺病者，喘咳逆气，肩背痛（新校正云：按《千金方》作肩息背痛），汗出，尻阴股膝（新校正云：按《甲乙经》《脉经》作膝挛）髀腨胻足皆痛（肺藏气而主喘息，在变动为咳，故病则喘咳逆气也。背为胸中之府。肩接近之，故肩背痛也。肺养皮毛，邪盛则心液外泄，故汗出也。肾少阴之脉，从足下上循腨内，出腘内廉，上股内后廉，贯脊属肾，络膀胱。今肺病则肾脉受邪，故尻阴股膝髀腨胻足皆痛，故下取少阴也）。虚则少气不能报息，耳聋嗌干。（气虚少，故不足以报入息也。肺太阴之络，会于耳中，故聋也。肾少阴之脉，从肾上贯肝膈，入肺中，循喉咙，挟舌本。今肺虚则肾气不足以润于嗌，故嗌干也。是以下文兼取少阴也）取其经，太阴、足太阳之外，厥阴内血者。（足太阳之外，厥阴内者，正谓腨内侧内踝后之直上，则少阴脉也。视左右足脉少阴部分有血满异于常者，即而取之）肾病者，腹大胫肿（新校正云：按《甲乙经》云：胫肿痛），喘咳身重，寝汗出，憎风（肾少阴脉，起于足而上循腨，复从横骨中，侠脐循腹里上行，而入肺。故腹大胫肿而喘咳也。肾病则骨不能用，故身重也。肾邪攻肺，心气内微，心液为汗，故寝汗出也。胫既肿矣，汗出津泄，阴凝玄府，阳烁上焦，内热外寒，故憎风也。憎风，谓深恶之也）。虚则胸中痛，大腹小腹痛，清厥，意不乐。（肾少阴脉，从肺出络心，注胸中。然肾气既虚，心无所制，心气熏肺，故痛聚胸中也。足太阳脉，从项下行而至足。肾虚则太阳之气不能盛行于足，故足冷而气逆也。清，谓气清冷，厥，谓气逆也。以清冷气逆，故大腹小腹痛，志不足则神躁扰，故不乐也）（新校正云：按《甲乙经》大腹小腹，作大肠小肠）取其经，少阴太阳血者。（凡刺之道，虚则补之，实则泻之。不盛不虚，以经取之，是谓得道。经络有血，刺而去之，是谓守法。犹当揣形定气，先去血脉，而后乃平有余不足焉。《三部九候论》曰：必先度其形之肥瘦，以调其气之虚实，实则泻之，虚则补之。必先去其血脉，而后调之。此之谓也）　　
《宣明五气篇》曰：五气所病，肺为咳。（象金坚劲，扣之有声，邪击于肺，故为咳也）五脏所恶，肺恶寒。（寒则气留滞）五味所禁，辛走气，气病无多食辛。（病谓力少，不自胜也）咸走血，血病无多食咸。（新校正云：按皇甫士安云：咸先走肾。此云走血者，肾合三焦，血脉虽属肝心，而为中焦之道，故咸入而走血也）五劳所伤，久卧伤气。（劳于肺也）　　
《血气形志篇》曰：夫人之常数，太阳常多血少气，少阳常少血多气，阳明常多气多血，少阴常少血多气，厥阴常多血少气，太阴常多气少血。此天之常数。（血气多少，此天之常数，故用针之道，常泻其多也）阳明与太阴为表里。　　
《通评虚实论篇》曰：黄帝问曰：何谓虚实？岐伯对曰：邪气盛则实，精气夺则虚。（夺，谓精气减少，如夺去也）帝曰：虚实何如？（言五脏虚实之大体也）岐伯曰：气虚者，肺虚也。气逆者，足寒也。非其时则生，当其时则死。（非时，谓年直之前后也。当时，谓正直之年也）余脏皆如此。（五脏同）　　
《刺热论篇》曰：肺热病者，先淅然厥，起毫毛，恶风寒，舌上黄，身热。（肺主皮肤，外养于毛，故热中之，则先淅然恶风寒，起毫毛也。肺之脉起于中焦，下络大肠，还循胃口。今肺热入胃，胃热上升，故舌上黄而身热）热争则喘咳，痛走胸膺背，不得大息，头痛不堪，汗出而寒。（肺居膈上，气主胸膺，复在变动为咳。又藏气而主呼吸，背复为胸中之府，故喘咳，痛走胸膺背，不得大息也。肺之络脉，上会耳中，今热气上熏，故头痛不堪，汗出而寒）丙丁甚，庚辛大汗，气逆则丙丁死。（肺主金，丙丁为火，火烁金，故甚。死于丙丁也。庚辛为金，故大汗于庚辛也。气逆之证，经阙未详）刺手太阴阳明，出血如豆大，立已。（太阴，肺脉。阳明，大肠脉。当视其络脉盛者，乃刺而出之）肺热病者，右颊先赤。（肺气合金，金气应秋，南面正理之，则其右颊也）　　
《评热病论篇》曰：帝曰：劳风为病，何如？岐伯曰：劳风，法在肺下。（从劳风生，故曰劳风。劳，谓肾劳也。肾脉者，从肾上贯肝膈，入肺中，故肾劳风生，上居肺下也）其为病也，使人强上冥视。（新校正云：按杨上善云：强上，冥视也。冥视谓合眼，视不明也。又《千金方》：冥视作目眩）唾出若涕，恶风而振寒，此为劳风之病。（膀胱脉起于目内眦，上额交巅，上入络脑，还出别下项，循肩髆内，侠脊抵腰中，入循膂，络肾。今肾精不足，外吸膀胱，膀胱气不能上营，故使人头项强而视不明也。肺被风薄，劳气上熏，故令唾出若鼻涕状。肾气不足，阳气内攻，劳热相合，故恶风而振寒）帝曰：治之奈何？岐伯曰：以救俯仰。（救，犹止也。俯仰，谓屈伸也。言止屈伸于动作，不使劳气滋蔓）巨阳引。精者三日，中年者五日，不精者七日。（新校正云：按《甲乙经》作三日中若五日。《千金方》作候之三日及五日，不精明者，是其症也。与此不同）咳出青黄涕，其状如脓，大如弹丸，从口中若鼻中出。不出则伤肺，伤肺则死也。（巨阳者，膀胱之脉也。膀胱与肾为表里，故巨阳引精也。巨，大也。然太阳之脉，吸引精气。上攻于肺者三日，中年者五日，素不以精气用事者七日。当咳出稠涕，其色青黄如脓状。平调咳者，从咽而上出于口。暴卒咳者，气冲突于蓄门而出于鼻。夫如是者，皆肾气劳竭，肺气内虚，阳气奔迫之所为，故不出则伤肺也。肺伤则荣卫散解，魄不内治，故死）（新校正云：按王氏云，卒暴咳者，气冲突于蓄门而出于鼻。按《难经》“七冲门”无“蓄门”之名，疑是“贲门”。杨操云：贲者，膈也，胃气之所出。胃出谷气，以传于肺，肺在膈上，故胃为贲门）帝曰：有病肾风者，面胕痝然壅，害于言，可刺不？（痝然，肿起貌。壅，谓目下壅，如卧蚕形也。肾之脉，从肾上贯肝膈，入肺中，循喉咙，侠舌本。故妨害于言语）岐伯曰：虚不当刺。不当刺而刺，后五日，其气必至。（至，谓病气来至也。然谓脏配一日，而五日至肾。夫肾已不足，风内薄之，谓肿为实，以针大泄，反伤脏气，真气不足，不可复，故刺后五日，其气必至也）帝曰：其至何如？岐伯曰：至必少气时热，时热从胸背上至头，汗出，手热，口干苦，渴，小便黄，目下肿，腹中鸣，身重难以行，月事不来，烦而不能食，不能正偃，正偃则咳，病名曰风水，论在《刺法》中（《刺法》，篇名。今经亡）。帝曰：愿闻其说。岐伯曰：邪之所凑，其气必虚。阴虚者，阳必凑之，故少气时热而汗出也。小便黄者，少腹中有热也。不能正偃者，胃中不和也。正偃则咳甚，上迫肺也。诸有水者，微肿先见于目下也。帝曰：何以言？岐伯曰：水者阴也，目下亦阴也。腹者至阴之所居，故水在腹者，必使目下肿也。真气上逆，故口苦舌干，卧不得正偃，正偃则咳出清水也。诸水病者，故不得卧，卧则惊，惊则咳甚也。腹中鸣者，病本于胃也。薄脾则烦不能食。食不下者，胃脘隔也。身重难以行者，胃脉在足也。月事不来者，胞脉闭也。胞脉者，属心而络于胞中，今气上迫肺，心气不得下通，故月事不来也。（考上文所释之义，未解“热从胸背上至头，汗出，手热，口干苦渴”之义，应古论简脱，而此差谬之尔，如是者何？肾少阴之脉，从肾上贯肝膈，入肺中，循喉咙侠舌本。又膀胱太阳之脉，从目内眦，上额，交巅上。其支者，从巅至耳上角。其直者，从巅入络脑，还出别下项，循肩髆，内侠脊，抵腰中，入循膂。今阴不足而阳有余，故热从胸背上至头，而汗出口干苦渴也。然心者，阳脏也，其脉行于臂手。肾者，阴脏也，其脉循于胸足。肾不足则心气有余，故手热矣。又以心肾之脉，俱是少阴脉也）　　
《逆调论篇》曰：夫起居如故而息有音者，此肺之络脉逆也。络脉不得随经上下，故留经而不行。络脉之病人也微，故起居如故而息有音也。夫不得卧，卧则喘者，是水气之客也。夫水者，循津液而流也。肾者水脏，主津液，主卧与喘也。　　
《气厥论篇》曰：心移寒于肺，肺消。肺消者，饮一溲二，死不治。（心为阳脏，反受诸寒，寒气不消，乃移于肺，寒随心火，内铄金精，金受火邪，故中消也。然肺脏消铄，气无所持，故令饮一而溲二也。金火相贼，故死不能治）肺移寒于肾，为涌水。涌水者，按腹不坚，水气客于大肠，疾行则鸣濯濯，如囊裹浆水之病也。（肺藏气，肾主水。夫肺寒入肾，肾气有余。肾气有余，则上奔于肺。故云涌水也。大肠为肺之腑，然肺肾俱为寒薄，上下皆无所之，故水气客于大肠也。肾受凝寒，不能化液，大肠积水而不流通，故其疾行，则肠鸣而濯濯有声，如囊裹浆而为水病也）（新校正云：按《甲乙经》“水之病也”，作“治主肺者”）心移热于肺，传为膈消。（心肺两间，中有斜膈膜。膈膜下际，内连于横膈膜。故心热入肺，久久传化，内为膈热消渴而多饮也）肺移热于肾，传为柔痉。（柔，谓筋柔而无力。痓，谓骨痓而不随。气骨皆热，髓不内充，故骨痓强而不举，筋柔缓而无力也）　　
《咳论篇》曰：黄帝问曰：肺之令人咳，何也？岐伯对曰：五脏六腑皆令人咳，非独肺也。帝曰：愿闻其状。岐伯曰：皮毛者，肺之合也。皮毛先受邪气，邪气以从其合也（邪，谓寒气）。其寒饮食入胃，从肺脉上至于肺，则肺寒。肺寒则外内合邪，因而客之，则为肺咳。（肺脉起于中焦，下络大肠，还循胃口，上膈属肺。故云“从肺脉上至于肺”也）五脏各以其时受病，非其时，各传以与之。（时，谓王月也。非王月则不受邪，故各传以与之）人与天地相参，故五脏各以治时。感于寒则受病，微则为咳，甚者为泄为痛。（寒气微则外应皮毛，内通肺，故咳。寒气甚则入于内，内裂则痛，入于肠胃则泄利）乘秋则肺先受邪，乘春则肝先受之，乘夏则心先受之，乘至阴则脾先受之，乘冬则肾先受之。（以当用事之时，故先受邪气）（新校正云：按全元起本及《太素》无“乘秋则”三字，疑此文误多）帝曰：何以异之？（欲明其证也）岐伯曰：肺咳之状，咳而喘息有音，甚则唾血。（肺藏气而应息，故咳则喘息，而喉中有声。甚则肺络逆，故唾血也）心咳之状，咳则心痛，喉中介介如梗状。甚则咽肿喉痹。（手心主脉，起于胸中，出属心包。少阴之脉，起于心中，出属心系。其支别者，从心系上侠咽喉，故病如是）（新校正云：按《甲乙经》“介介”如梗状，作喝喝。又少阴之脉上侠咽，不言侠喉）肝咳之状，咳则两胁下痛（别本《甲乙经》作“咳则胠痛”）。甚则不可以转，转则两胠（别本《甲乙经》“胠”作“胁”）下满。（足厥阴脉上贯膈，布胁肋，循喉咙之后，故如是。胜亦胁也）脾咳之状，咳则右胁（别本《甲乙经》“胁”作“胜”）下痛阴阴引肩背。甚则不可以动（别本《甲乙经》作“甚则咳涎，不可以动”），动则咳剧。（足太阴脉，上贯膈侠咽，其支别者，复从胃别上膈，故病如是也。脾气连肺，故痛引肩背也。脾气主右，故右胠下阴阴然深慢痛也）肾咳之状，咳则腰背相引而痛，甚则咳涎。（足少阴脉，上股内后廉，贯脊属肾，络膀胱。其直行者，从肾上贯肝膈，入肺中，循喉咙，侠舌本。又膀胱从肩髆内别下，侠脊抵腰中，入循膂络肾。故病如是）帝曰：六腑之咳奈何？安所受病。岐伯曰：五脏之久咳，乃移于六腑。脾咳不已，则胃受之。胃咳之状，咳而呕，呕则长虫出（脾与胃合，又胃之脉，循喉咙，入缺盆，下膈属胃，络脾，故脾咳不已，胃受之也。胃寒则呕，呕甚则肠气逆上，故蛔出），肝咳不已，则胆受之。胆咳之状，咳呕胆汁。（肝与胆合，又胆之脉，从缺盆以下胸中，贯膈络肝，故肝咳不已，胆受之也。胆气好逆，故呕出苦汁也）肺咳不已，则大肠受之。大肠咳状，咳而遗失。（肺与大肠合，又大肠脉，入缺盆络肺，故肺咳不已，大肠受之。大肠为传送之府，故寒入则气不禁焉）（新校正云：按《甲乙经》“遗失”作“遗矢”）心咳不已，则小肠受之。小肠咳状，咳而失气，气与咳俱失。（心与小肠合，又小肠脉，入缺盆络心，故心咳不已，小肠受之。小肠寒盛，气入大肠，咳则小肠气下奔，故失气也）肾咳不已，则膀胱受之。膀胱咳状，咳而遗溺。（肾与膀胱合。又膀胱脉，从肩膊内侠脊，抵腰中，入循膂，络肾，属膀胱，故肾咳不已，膀胱受之，膀胱为津液之府，是故遗溺）久咳不已，则三焦受之。三焦咳状，咳而腹满，不欲食饮。此皆聚于胃，关于肺，使人多涕唾而面浮肿气逆也。（三焦者，非谓手少阳也，正谓上焦中焦耳。何者？上焦者，出于胃上口，并咽以上贯膈布胸中，走腋。中焦者，亦至于胃口，出上焦之后。此所受气者，泌糟粕，蒸津液，化其精微，上注于肺脉。内化而为血，故言皆聚于胃，关于肺也。两焦受病，则邪气熏肺，而肺气满，故使人多涕唾而面浮肿气逆也。腹满不欲食者，胃寒故也。胃脉者，从缺盆下乳内廉，下循腹至气街。其支者，复从胃下口，循腹里，至气街中而合。今胃受邪，故病如是也。何以明其不谓下焦？然下焦者，别于回肠，注于膀胱，故水谷者，常并居于胃中，盛糟粕而俱下于大肠，泌别汁，循下焦而渗入膀胱。寻此行化，乃与胃口悬远，故不谓此也）（新校正云：按《甲乙经》胃脉“下循腹”作“下侠脐”）帝曰：治之奈何？岐伯曰：治脏者，治其俞。治腑者，治其合。浮肿者，治其经。（诸脏俞者，皆脉之所起第三穴。诸腑合者，皆脉之所起第六穴也。经者，脏脉之所起第四穴，腑脉之所起第五穴。《灵枢经》曰：脉之所注为俞，所行为经，所入为合。此之谓也）帝曰：善。　　
徐忠可曰：咳嗽一条，为虚损大关头。仲景不另立门而仅附于痰饮之后，又杂见之肺痿门，可知治咳嗽，当以清痰饮为主。但其中有挟寒挟气之不同耳。　　
《风论篇》曰：肺风之状，多汗恶风，色皏（音平）然白，时咳短气，昼日则差，暮则甚。诊在眉上，其色白。（凡内多风气则热，风薄于外，腠理开，故多汗也。风薄于内，故恶风焉。皏，谓薄白色也。肺色白，在变动为咳，主藏气。风内迫之，故色皏然白。时咳短气也。昼则阳气在表，故差。暮则阳气入里，风内应之，故甚也。眉上，谓两眉间之上，阙庭之部。所以外司肺候，故诊在焉。白，肺色也）　　
《痹论篇》曰：凡痹之客五脏者，肺痹者，烦满喘而呕。（以脏气应息，又其脉还循胃口，故使烦满，喘而呕）脾痹者，四肢解堕，发咳呕汁，上为大塞。（土王四季，外主四肢，故四肢解堕。又以其脉起于足，循腨䯒于上膝股也。然脾脉入腹，属肾络胃，上膈侠咽，故发咳呕汁。脾气养肺，胃复连咽，故上为大塞也）淫气喘息，痹聚在肺。（淫气，谓气之妄行者，各随脏之所主而入为痹也）　　
《痿论篇》曰：肺者，脏之长也，为心之盖也。（位高而布叶于胸中，是故为脏之长，心之盖）有所失亡，所求不得，则发肺鸣。鸣则肺热叶焦。（志苦不畅，气郁故也。肺藏气，气郁不利，故喘息有声，而肺热叶焦也）故曰：五脏因肺热叶焦，发为痿蹙。此之谓也。（肺者所以行荣卫，治阴阳，故引曰，五脏因肺热而发为痿蹙也）　　
《厥论篇》曰：阳明厥逆，喘咳身热，善惊，衄呕血。（以其脉循喉咙，入缺盆，下膈属胃络脾，故如是）手太阴厥逆，虚满而咳，善呕沫，治主病者。（手太阴脉，起于中焦，下络大肠，还循胃口，上膈属肺，故如是）　　
《病能论篇》曰：帝曰：人之不得偃卧者，何也？（谓不得仰卧也）岐伯曰：肺者，脏之盖也。（居高布叶，四脏下之，故言肺者脏之盖也）肺气盛则脉大，脉大则不得偃卧。（肺气盛满，偃卧则气促喘奔，故不得偃卧也）　　
《脉解篇》曰：所谓呕咳上气喘者，阴气在下，阳气在上，诸阳气浮，无所依从，故呕咳上气喘也。（以其脉从肾上贯肝膈，入肺中，故病如是也）所谓咳则有血者，阳脉伤也。阳气未盛于上而脉满，满则咳，故血见于鼻也。　　
《刺禁论篇》曰：刺中肺，三日死。其动为咳。（肺在气为咳）刺缺盆中内陷，气泄，令人喘咳逆。（五脏者，肺为之盖，缺盆为之道。肺藏气而主息，又在气为咳。刺缺盆中内陷，则肺气外泄，故令喘咳逆也）刺膺中陷，中肺，为喘逆仰息。（肺气上泄，逆所致也）刺腋下胁间内陷，令人咳。（腋下，肺脉也。肺之脉，从肺系横出腋下。真心脏脉，直行者，从心系却上腋下。刺陷脉，则心肺俱动，故咳也）　　
《水热穴论篇》曰：黄帝问曰：少阴何以主肾，肾何以主水？岐伯对曰：肾者，至阴也。至阴者，盛水也。肺者，太阴也。少阴者，冬脉也。故其本在肾，其末在肺，皆积水也。（阴者，谓寒也。冬月至寒，肾气合应，故云肾者至阴也。水王于冬，故云至阴者盛水也。肾少阴脉，从肾上贯肝膈，入肺中，故云其本在肾，其末在肺也。肾气上逆，则水气客于肺中，故云皆积水也）帝曰：肾何以能聚水而生病？岐伯曰：肾者，胃之关也。关门不利，故聚水而从其类也。（关者，所以司出入也。肾主下焦，膀胱为腑，主其分注，关窍二阴。故肾气化则二阴通，二阴闭则胃填满。故云肾者胃之关也。关闭则水积，水积则气停，气停则水生，水生积则气溢，气水同类，故云关门不利，聚水而从其类也。《灵枢经》曰：下焦溢为水，此之谓也）上下溢于皮肤，故为胕肿。胕肿者，聚水而生病也。（上谓肺，下谓肾。肺肾俱溢，故聚水于腹中而生病也）故水病，下为胕肿大腹，上为喘呼。（水下居于肾，则腹至足而胕肿。上入于肺，则喘息贲急而大呼也）不得卧者，标本俱病。（标本者，肺为标，肾为本。如此者是肺肾俱水为病也）故肺为喘呼，肾为水肿，肺为逆不得卧。（肺为喘呼气逆不得卧者，以其主呼吸故也。肾为水肿者，以其主水故也）分为相输俱受者，水气之所留也。（分其居处以名之，则是气相输应，本其俱受病气，则皆是水所留也）　　
《调经论篇》曰：气有余，则喘咳上气，不足，则息利少气。（肺之藏也，肺藏气，息不利则喘。《针经》曰：肺气虚，则鼻息利少气，实则喘喝，胸凭仰息也）　　
《缪刺论篇》曰：邪客于足少阳之络，令人胁痛，不得息，咳而汗出。（以其脉别支者，从目锐眦下大迎，合手少阳于䪼，下加颊车，下颈，合缺盆，以下胸中，贯膈络肝胆，循胁。故令人胁痛，咳而汗出）刺足小指、次指爪甲上，与肉交者各一痏。（谓窍阴穴。少阳之井也。刺可入同身寸之一分，留一呼。若灸者，可灸三壮）（新校正云：按《甲乙经》“窍阴在足小指次指端，去爪甲角如韭叶”）不得息立已，汗出立止。咳者温衣饮食，一日已。左刺右，右刺左，病立已。不已，复刺如法。　　
《标本病传论篇》曰：夫病传者，心病先心痛。（脏真通于心，故心先痛）一日而咳。（心火胜金，传于肺也。肺在变动为咳，故尔）三日胁支痛。（肺金胜木，传于肝也。以其脉循胁肋，故如是）五日闭塞不通，身痛体重。（肝本胜土，传于脾也。脾性安镇，木气乘之，故闭塞不通，身痛体重）三日不已，死。（以胜相伐，唯弱是从。五脏四伤，岂其能久，故为即死）冬夜半，夏日中。（谓正子午之时也。或言冬夏有异，非也。昼夜之半，事甚昭然）（新校正云：按《灵枢经》：“大气入脏，病先发于心。一日而之肺，三日而之肝，五日而之脾。三日不已死。冬夜半，夏日中。”《甲乙经》曰：“病先发于心，心痛。一日之肺而咳，三日之肝，胁支痛。五日之脾，闭塞不通，身痛体重。三日不已死。冬夜半，夏日中。”详《素问》言其病，《灵枢》言其脏，《甲乙经》及并《素问》《灵枢》二经之文，而病与脏兼举之）肺病喘咳，（脏真高于肺而主息，故喘咳也）三日而胁支满痛，（肺传于肝）一日身重体痛，（肝传之脾）五日而胀，（自传于腑）十日不已，死。冬日入，夏日出。（孟冬之中，日入于申之八刻三分。仲冬之中，日入于申之七刻三分。季冬之中，日入于申，与孟月等。孟夏之中，日出于寅之八刻一分。仲夏之中，日出于寅七刻三分。季夏之中，日出于寅，与孟月等也）　　
《天元纪大论篇》曰：太阴之上，湿气主之。阳明之上，燥气主之。　　
《五运行大论篇》曰：西方生燥，（阳气已降，阴气复升，气爽风劲，故生燥也。夫岩谷青埃，川源苍翠，烟浮草木，远望氤氲，此金气所生，燥之化也。夜起白朦，轻如微雾，遐迩一色，星月皎如，此万物阴成，亦金气所生，白露之气也。太虚埃昏，气郁黄黑，视不见远，无风自行，从阴之阳，如云如雾，此杀气也，亦金气所生，霜之气也。山谷川泽，浊昏如雾，气郁蓬勃，惨然戚然，咫尺不分，此杀气将用，亦金气所生，运之气也。大雨大霖，和气西起，云卷阳曜，太虚廓清，燥生西方，义可征也。若西风大起，木偃云腾，是谓燥与湿争，气不胜也。故当复雨。然西风雨晴，天之常气。假有东风雨止，必有西风复雨，因雨而乃自晴。观是之为，则气有往复，动有燥湿，变化之象，不同其用矣。由此则天地之气，以和为胜。暴发奔骤，气所不胜，则多为复也）燥生金，（气劲风切，金鸣声远，燥生之信，视听可知。此则燥化，能令万物坚定也。燥之施化于物如是。其为变极则天地凄惨，肃杀气行，人悉畏之。草木凋落，运乘乙丑、乙卯、乙巳、乙未、乙酉、乙亥之岁，则燥化不足，乘庚子、庚寅、庚辰、庚午、庚申、庚戌之岁，则燥化有余。岁气不同，生化异也）金生辛，（物之有辛味者，皆始自金化之所成也）辛生肺，（辛物入胃，先入于肺。故诸乙岁，则辛少化。诸庚岁，则辛多化）肺生皮毛，（辛味入肺，自肺脏布化，生养皮毛也）皮毛生肾，（辛气自入皮毛，乃流化生气入肾脏也）其在天为燥（神化也。雾露清劲，燥之化也。肃杀凋零，燥之用也。岁属阳明在上，则燥化于天。阳明在下，则燥行于地者也）在地为金，（从革坚刚，金之体也。锋刃铦利，金之用也）（新校正云：按别本铦作括）在体为皮毛，（柔韧包裹，皮毛之体也。渗泄津液，皮毛之用也）在气为成，（物乘金化则坚成）在脏为肺，（肺之形似人肩，二布叶，数小叶，中有二十四空行列，以分布诸脏清浊之气，主藏魄也。为相傅之官，治节出焉。乘乙岁，则肺与经络受邪而为病也。大肠腑亦然）其性为凉，（凉，清也。肺之性也）其德为清，（金以清凉为德化）（新校正云：按《气交变大论》云：其德清洁）其用为固，（固，坚定也）其色为白，（物乘金化，则表彰缟素之色。今西方之野，草木之上，色皆兼白。乘乙岁，则白色之物，兼赤及苍也）其化为敛，（敛，收也。金化流行，则物体坚敛）（新校正云：按《气交变大论》云：“其化紧敛”。详金之化为敛，而木不及之气亦敛者，盖木不及而金胜之，故为敛也）其虫介，（介，甲也。外被介甲，金坚之象也）其政为劲，（劲，前锐也）（新校正云：按《气交变大论》云：“其政劲切”）其令雾露，（凉气化生）其变肃杀，（天地惨凄，人所不喜，则其气也）其眚苍落，（青干而凋落）其味为辛，（夫物之化之变而有辛味者，皆金气之所离合也。今西方之野草木多辛）其志为忧，（忧，虑也，思也）（新校正云：详王注以忧为思，有害于义。按本论思为脾之志，忧为肺之志，是忧非思明。又《灵枢经》曰：愁忧则闭塞而不行。又云：愁忧而不解则伤意。若是，则忧者愁也，非思也）忧伤肺，（愁忧则气闭塞而不行，肺藏气，故忧伤肺）喜胜忧，（神悦则喜，故喜胜忧）热伤皮毛，（火有二别，故此再举热伤之形证也。火气薄烁，则物焦干，故热气盛则皮毛伤也）寒胜热，（以阴消阳，故寒胜热）（新校正云：按《太素》作伤皮毛，热胜燥）辛伤皮毛，（过节也，辛热又甚焉）苦胜辛。（苦，火味，故胜金之辛）　　
《六微旨大论篇》曰：阳明之上，燥气治之，中见太阴。（阳明，西方金，故上燥气治之；与太阴合，故燥气治之下，中见太阴也）太阴之上，湿气治之，中见阳明。（太阴，西南方土，故上湿气治之，与阳明合，故湿气之下，中见阳明也）　　
《气交变大论》曰：岁火太过，炎暑流行，金肺受邪。（火不以德，则邪害于金。若以德行，则政和平也）民病疟，少气咳喘，血溢血泄，注下，嗌燥耳聋，中热，肩背热，上应荧惑星。（少气，谓气少不足以息也。血泄，谓血利便血也。血溢，谓血上出于七窍也。注下，谓水利也。中热，谓胸心之中也。背，谓胸中之府，肩接近之，故胸心中及肩背热也。火气太盛，则荧惑光芒逆临，宿属分皆灾也）（新校正云：详火盛而克金，寒热交争，故为疟。按《藏气法时论》云：肺病者，咳喘，肺虚者少气不能报息，耳聋嗌干）甚则胸中痛，胁支满，胁痛，膺背肩胛间痛，两臂内痛。（新校正云：按《藏气法时论》云：心病者，胸中痛，胁支满，胁下痛，膺背肩胛间痛，两臂内痛）身热骨痛，而为浸淫。（火无德令，纵热害金，水为复仇，故火自病）（新校正云：按《玉机真脏论》曰：心脉太过，则令人自热而肤痛，为浸淫。此云骨痛者，误也）收气不行，长气独明，雨水霜寒，（水字当作冰）上应辰星。（金气退避，火气独行，水气折之，故雨霖冰雹，及遍降霜寒而杀物也。水复于火，天象应之，辰星逆凌，乃降灾于物也。古辰星常在日之前后三十度，其灾发之，当至南方，在人之应，则内先伤肺，后反伤心）（新校正云：按《五常政大论》：“雨水霜寒”，作“雨冰霜雹”）上临少阴、少阳，火燔焫，冰泉涸，物焦槁。（新校正云：按《五常政大论》云：赫曦之纪，上徵而收气后。又《六元正纪大论》云：戊午、戊子太徵，上临少阴；戊寅、戊申太徵，上临少阳。临者太过不及，皆曰天符）病反谵妄狂越，咳喘息鸣，下甚血溢泄不已，太渊绝者，死不治。上应荧惑星（诸戊岁也。戊午、戊子岁，少阴上临；戊寅、戊申岁，少阳上临。是谓天符之岁也。太渊，肺脉也。火胜而金绝，故死。火既太过，又火热上临，两火相合，故形斯候。荧惑逆犯，宿属皆危）（新校正云：详戊辰、戊戌岁，上见太阳，是谓天刑运，故当盛而不得盛，则火化减半，非太过，又非不及也）岁金太过，燥气流行，肝木受邪。（金暴虐乃尔）民病两胁下少腹痛，目赤痛，眦疡，耳无所闻。（两胁，谓两乳之下，胁之下也。少腹谓脐下两傍，髂骨内也。目赤，谓白睛色赤也。痛，谓渗痛也。眦，谓四际睑睫之本也）肃杀而甚，则体重烦冤，胸痛引背，两胁满，且痛引少腹。上应太白星。（金气已过，肃杀又甚，木气内畏，感而病生。金盛应天，太白明大，加临宿属，心受灾害）（新校正云：按《藏气法时论》云：肝病者，两胁下痛引少腹。肝虚则目䀮䀮无所见，耳无所闻。又《玉机真脏论》云：肝脉不及，则令人胸痛引背，下则两胁胠满也）甚则喘咳逆气，肩背痛，尻阴股膝髀腨胻足皆病。上应荧惑星。（火气复之，自生病也。天象示应在荧惑，逆加守宿属，则可忧也）（新校正云：按《藏气法时论》云：肺病者，喘咳逆气，肩背痛，汗出，尻阴股膝髀腨胻足皆痛）收气峻，生气下，草木敛，苍干凋陨，病反暴痛，胠胁不可反侧，（新校正云：详此云反暴痛，不言何所痛者，按《至真要大论》云：两胁暴痛，不可反侧，则此乃心胁暴痛也）咳逆甚而血溢，太冲绝者，死不治。上应太白星。（诸庚岁也，金气峻虐，木气被刑，火未来复，则如是也。敛，谓已生枝叶，敛附其身也。太冲，肝脉也。金胜而木绝，故死。当是之候，太白应之，逆守星属，病皆危也）（新校正云：按庚子、庚午、庚寅、庚申岁，上见少阴少阳司天，是谓天刑运。金化减半，故当盛而不得盛，非太过，又非不及也）岁水太过，寒气流行，邪害心火。（水不务德，暴虐乃然）民病身热烦心，躁悸，阴厥上下中寒，谵妄心痛，寒气早至，上应辰星。（悸，心跳动也。谵，乱语也。妄，妄见闻也。天气水盛，辰星莹明，加其宿属，灾乃至）（新校正云：按阴厥在后，金不及，复则阴厥有注）甚则腹大胫肿，喘咳，寝汗出憎风。（新校正云：按《藏气法时论》云：肾病者，腹大胫肿，喘咳，身重，寝汗出，憎风。再详太过五化，木言化气不政，生气独治；火言收气不行，长气独明；土言藏气伏，长气独治；金言收气峻，生气下。水当言藏气乃盛，长气失政。今独亡者，阙文也）大雨至，埃雾朦郁，上应镇星。（水盛不已，为土所乘，故彰斯候，埃雾朦郁，土之气。肾之脉，从足下上行入腹，从肾上贯肝膈，入肺中，循喉咙，故生是病。肾为阴，故寝则汗出而憎风也。卧寝汗出，即其病也。夫土气胜，折水之强，故镇星明盛，昭其应也）上临太阳，雨冰雪霜不时降，湿气变物，（新校正云：按《五常政大论》云：流衍之纪，上羽而长，冰不化。又六元正纪大论云：丙辰、丙戌、太羽上临，太羽临者，太过不及，皆曰天符）病反腹满肠鸣，溏泄食不化，（新校正云：按《藏气法时论》云：脾虚则腹满肠鸣，飧泄食不化）渴而妄冒，神门绝者，死不治。上应荧惑辰星。（诸丙岁也。丙辰、丙戌岁，太阳上临。是谓天符之岁也。寒气太盛，故雨化为冰雪，雨冰则雹也。霜不时降，彰其寒也。土复其水，则大雨霖霪，湿气内深，故物皆湿变，神门绝也。水胜而火绝，故死。水盛太甚，则荧惑减曜，辰星莹加，以逆守宿属，则危壬也）（新校正云：详太过五化，独纪火水之上临者，火临火，水临水，为天符故也。火临水为逆，水临木为顺，火临土为顺，水临土为运胜天，火临金为天刑运，水临金为逆，更不详出也。又此独言上应荧惑辰星，举此一例，余从而可知也）岁木不及，燥乃大行。　（清冷时至，加之薄寒，是谓燥气。燥，金气也）生气失应，草木晚荣，（后时之谓失应也）肃杀而甚，则刚木辟著，柔萎苍干，上应太白星。（天地凄沧，日见朦昧，谓雨非雨，谓晴非晴，人意惨然，气象凝敛，是为肃杀甚也。刚，劲硬也。辟著谓辟著枝茎，干而不落也。柔，软也。苍，青也。柔木之叶，青色不变而干卷也。木气不及，金气乘之，太白之明，光芒而照其空也）民病中清，胠胁痛，少腹痛，肠鸣溏泄，凉雨时至，上应太白星。（新校正云：按不及五化，民病证中，上应之星，皆言运星失色，畏星加临宿属为灾。此独言畏星，不言运星者，经文阙也。当云上应太白星、岁星）其谷苍。（金气乘木，肝之病也。乘此气者，肠中自鸣而溏泄者，即无胠胁少腹之痛疾也。微者善之，甚者止之。遇夏之气，亦自止也。遇秋之气，而复有之。凉雨时至，谓应时而至也。金土齐化，故凉雨俱行，火气来复，则夏雨少。金气胜木，太白临之，加其宿属分，皆灾也。金胜甲岁，火气不复，则苍色之谷，不成实也）（新校正云：详中清、胠胁痛、少腹痛，为金乘木，肝病之状。肠鸣溏泄，乃脾病之证，盖以木少，脾土无畏，侮反受邪之故也）上临阳明，生气失政，草木再荣，化气乃急，上应太白镇星，其主苍早。（诸丁岁也。丁卯、丁酉岁，阳明上临，是谓天刑之岁也。金气承天，下胜于木，故生气失政，草木再荣。生气失政，故木华晚启。金气抑木，故秋夏始荣，结实成熟，以化气急速，故晚结成就也。金气胜木，天应同之，故太白之见，光芒明盛，木气既少，土气无制，故化气生长急速。木少金胜，天气应之，故镇星、太白，润而明也。苍色之物，又早凋落，木少金乘故也）（新校正云：按不及五化，独纪木上临阳明，土上临厥阴，水上临太阴，不纪木上临厥阴，土上临太阴，金上临阳明者，经之旨各记其甚者也。故于太过运中，只言火临火，水临水，此不及运中，只言木临金，土临木，水临土，故不言厥阴临木，太阴临土，阳明临金也）复则炎暑流火，湿性燥，柔脆草木焦槁，下体再生，华实齐化，病寒热疮疡疿胗痈痤，上应荧惑、太白，其谷白坚。（火气复金，夏生大热，故万物湿性，时变为燥。流火烁物，故柔脆草木及蔓延之类，皆上干死，而下体再生。若辛热之草，死不再生也。小热者死少，大热者死多。火大复已，土气间至，则凉雨降，其酸苦甘咸性寒之物，乃再发生。新开之与先结者，齐承化而成熟。火复其金，太白减曜，荧惑上应，则益光芒，加其宿属，则皆灾也。以火反复，故曰坚白之谷，秀而不实）白露早降，收杀气行，寒雨害物，虫食甘黄，脾土受邪，赤气后化，心气晚治，上胜肺金，白气乃屈，其谷不成，咳而鼽，上应荧惑太白星。（阳明上临，金自用事，故白露早降，寒凉大至，则收杀气行。以太阳居土湿之位，寒湿相合，故寒雨害物，少于成实。金行伐木，假途于土，子居母内，虫之象也。故甘物黄物，虫蠹食之，清气先胜，热气后复，复已乃胜，故火赤之气，后生化也。赤后化，谓草木赤华及赤实者，皆后时而再荣秀也。其五脏则心气晚王，胜于肺，心胜于肺，则金之白气乃屈退也。金谷，稻也。鼽，鼻中水出也。金为火胜，天象应同，故太白芒减，荧惑益明）西方生燥，燥生金，其德清洁，其化紧敛，其政劲切，其令燥，其变肃杀，其灾苍陨。（紧，缩也。敛，收也。劲，锐也。切，急也。燥，干也。肃杀，谓风动草树声若干也。杀气太甚，则木青干而落也）（新校正云：《五运行大论》云：其德为清，其化为敛，其政为劲，其令雾露，其变肃杀，其眚苍落）　　
《五常政大论篇》曰：审平之纪，收而不争，杀而无犯，五化宣明。（犯，谓刑犯于物也。收而不争，杀而无犯，匪审平之德，何以能为是哉）其气洁，（金气以洁白莹明为事）其性刚，（性刚，故摧铁于物）其用散落，（金用则万物散落）其化坚敛，（收敛坚强，金之化也）其类金，（审平之化，金类同）其政劲肃，（化急速而整肃也。劲，锐也）其候清切，（清，大凉也。切，急也。风声也）其令燥，（燥，干也）其脏肺，（肺气之用，同金化也）肺其畏热，（热，火令也。肺性凉，故畏火热。《五运行大论》曰：肺，其性凉）其主鼻，（肺藏气，鼻通息也）其谷稻，（色白也）（新校正云：按《金匮真言论》作稻，《藏气法时论》作黄黍）其果桃，（味辛也）其实壳，（外有坚壳者）其应秋，（四时之化，秋气同）其虫介，（外被坚甲者）其畜鸡，（性善斗伤，象金用也）（新校正云：按《金匮真言论》云：其畜马）其色白，（色同也）其养皮毛，（坚同也）其病咳，（有声之病，金之应也）（新校正云：按《金匮真言论》云：病在背，是以知病之在皮毛也）其味辛，（审平化治，则物辛味正）其音商，（和利而扬）其物外坚，（金化宣行，则物体外坚。）其数九（成数也）从革之纪，是谓折收。（火折金收之气也。谓乙丑、乙亥、乙酉、乙未、乙巳、乙卯之岁也）收气乃后，生气乃扬。（后，不及时也。收气不能以时而行，则生气自应布扬而用之也）长化合德，火政乃宣，庶类以蕃。（火土之气固生化也。宣，行也）其气扬，（顺火也）其用躁切，（少虽后用，用则切急，随火躁也）其动铿禁瞀厥，（铿，咳声也。禁，谓二阴禁止也。瞀，闷也。厥，谓气上逆也）其发咳喘，（咳，金之有声。喘，肺藏气也）其脏肺，（主脏病）其果李杏，（李，木。杏，火果也）其实壳络，（外有壳，内有支络之实也）其谷麻麦，（麻，木。麦，火谷也。麦色赤也）其味苦辛，（苦味胜辛，辛兼苦也）其色白丹，（赤加白也）其畜鸡羊，（金从火土之兼化）（新校正云：详火畜马，土畜牛，今言羊，故王注云：从火土之兼化为羊也。或者当去注中之土字，甚非）其虫介羽，（介从羽）其主明曜炎烁，（火之胜也）其声商徵，（商从徵）其病嚏咳鼽衄，（金之病也）从火化也，（火气来胜，故屈己以从之）少商与少徵同，（金少，故半同火化也）（新校正云：详少商运六年内，除乙卯、乙酉同正商，乙巳、乙亥同正角外，乙未、乙丑二年为少商同少徵，故不云判徵也）上商与正商同，（上见阳明，则与平金运生化同，乙卯、乙酉其岁止见也）上角与正角同。（上见厥阴，则与平木运生化同，乙巳、乙亥其岁上见也）（新校正云：详金土无相胜克，故经不言上宫与正宫同也）邪伤肺也，（有邪之胜则归肺）炎光赫烈，则冰雪霜雹。（炎光赫烈，火无德也。冰雪霜雹，水之复也。水复之作雹，形如半珠）（新校正云：详注云雹形如半珠，“半”字疑误）眚于七（七，西方也）（新校正云：按《六元正纪大论》云：灾七宫）其主鳞伏彘鼠，（突戾潜伏，岁主纵之，以伤赤实及羽类也）岁气早至，乃生大寒。（水之化也）坚成之纪，是谓收引。（引，敛也。阳气收，阴气用，故万物收敛。谓庚午、庚辰、庚寅、庚子、庚戌、庚申之岁也）天气洁，地气明，（秋气高洁，金气同）阳气随，阴治化。（阳顺阴而生化）燥行其政，物以司成，（燥气行化万物，专司其成熟，无遗略也）收气繁布，化洽不终。（收杀气早，土之化不得终其用也）（新校正云：详“繁”字疑误）其化成，其气削，（减削也）其政肃，（肃，清也，静也）其令锐切，（气用不屈，劲而急）其动暴折疡疰，（动以病生）其德雾露萧瑟，（燥之化也。萧瑟，风声也。静为雾露，用则风生）（新校正云：按《六元正纪大论》，“德”作“化”）其变肃杀凋零。（陨坠于物）其谷稻黍，（金火齐化也）（新校正云：按本论上文麦为火之谷，当言其谷稻麦）其畜鸡马，（齐孕育也）其果桃杏，（金火齐实）其色白青丹，（白加于青丹，自正也）其味辛酸苦，（辛入酸苦齐化）其象秋，（气爽清洁，如秋之化）其经手太阴、阳明，（太阴，肺脉。阳明，大肠脉）其脏肺肝，（肺胜肝）其虫介羽，（金气故介羽齐育）其物壳络，（壳，金。络，火化也）其病喘喝，胸凭仰息。（金气余故）上徵与正商同，其生齐，其病咳，（二见少阴少阳，则天气见抑，故其生化与平金岁同。庚子、庚午岁上见少阴。庚寅、庚申岁上见少阳。上火制金，故生气与之齐化，火乘金肺，故病咳）（新校正云：详此不言上羽者，水与金非相胜克故也）政暴变，则名木不荣，柔脆焦首，长气斯救，大火流，炎烁且至，蔓将槁，邪伤肺也。（变，谓太甚也。政太甚则生气抑，木不荣，草首焦死。政暴不已，则火气发怒，故火流炎烁，至柔条蔓草之类皆干死也。火乘金气，故伤肺也）少阳司天，火气下临，肺气上从，白起金用，草木眚，火见燔焫，革金且耗，大暑以行，咳嚏鼽衄鼻窒，曰疡，寒热胕肿，（寅申之岁候也。临，谓御于下。起，谓价高于市。用，谓用行刑罚也。临从起用同之。革谓皮革，亦谓革易也。金谓器属也。耗谓费用也。火气燔灼，故曰生疮。疮，身疮也。疡，头疮也。寒热谓先寒而后热，则疟疾也。肺为热害，水且救之，水守肺中，故为胕肿，谓肿满，按之不起，此天气之所生也）（新校正云：详注云：故曰生疮，疮，身疮也。疡，头疡也。今经只言曰疡，疑经脱一疮字，别本“曰”字作“口”）风行于地，尘沙飞扬，心痛胃脘痛，厥逆膈不通，其主暴速。（厥阴在泉，故风行于地。风淫所胜，故是病生焉。少阳厥阴，其化急速，故病气起发疾速而为，故云其主暴速。此地气不顺而生是也）（新校正云：详厥阴与少阳在泉，言其主暴速，其发机速，故不言甚则某病也）　　
《六元正纪大论篇》曰：阳明司天之政，气化运行后天，（六步之气，生长化成，庶务动静，皆后天时而应，余少岁同）天气急，地气明，阳专其令，炎暑大行，物燥以坚，淳风乃治，风燥横运，流于气交，多阳少阴，云趋雨府，湿化乃敷。（雨府，太阴之所在也）燥极而泽，（燥气欲终，则化为雨泽，是谓三气之分也）其谷白丹，（天地正气所化生也）间谷命太者，（命太者，谓前文太角商等气之化者。间气化生，故云间谷也）（新校正云：按《玄珠》云：岁谷与间谷者何，即在泉为岁谷，及在泉之左右间者，皆为岁谷。其司天及运间而化者，名间谷。又别有一名间谷者，是地化不及，即反有所胜而生者，故名间谷。即邪气之化，又名并化之谷也。亦名间谷。与王注颇异）其耗白甲品羽，（白色甲虫，多品羽类，有羽翼者，耗散粢盛，虫鸟甲兵，岁为灾，以耗竭物类）金火合德，上应太白、荧惑。（见大而明）其政切，其令暴，蛰虫乃见，流水不冰。民病咳嗌塞，寒热发，暴振栗癃閟，清先而劲，毛虫乃死，热后而暴，介虫乃殃，其发躁，胜复之作，扰而大乱。（金先胜，木已承害，故毛虫死。火后胜，金不胜，故介虫复殃。胜而行杀，羽者已亡，复者后来，强者又死，非大乱气，其何谓也）少阳司天之政，气化运行先天。初之气，地气迁，风胜乃摇，寒乃去，候乃大温，草木早荣，寒来不杀，温病乃起。其病气怫于上，血溢目赤，咳逆头痛，血崩胁满，肤腠中疮。（少阴之化）二之气，火反郁，（太阴分故尔）白埃四起，云趋雨府，风不胜湿，雨乃零，民乃康，其病热郁于上，咳逆呕吐，疮发于中，胸嗌不利，头痛身热，昏愦脓疮。三之气，天政布，炎暑至，少阳临上，雨乃涯，民病热中，聋瞑血溢，脓疮咳呕，鼽衄渴嚏欠，喉痹目赤，善暴死。终之气，地气正，风乃至，万物反生，霿雾以行，其病关闭不禁，心痛，阳气不藏而咳。少阴司天之政，气化运行先天，地气肃，天气明，寒交暑，热加燥，（新校正云：详此云寒交暑者，谓前岁终之气少阳，今岁初之气太阳，太阳寒交前岁少阳之暑也。热加燥者，少阳在上，而阳明在下也）云驰雨府，湿化乃行，时雨乃降，金火合德，上应荧惑、太白。（见而明大）其政明，其令切，其谷丹白。水火寒热，持于气交，而为病始也。热病生于上，清病生于下，寒热凌犯而争于中，民病咳喘，血溢血泄，鼽嚏，目赤，眦疡，寒厥入胃，心痛，腰痛，腹大，嗌干肿上。三之气，天政布，大火行，庶类蕃鲜，寒气时至。民病气厥心痛，寒热更作，咳喘目赤。终之气，燥令行，余火内格，肿于上，咳喘，甚则血溢。寒气数举，则霿雾翳，病生皮腠，内舍于胁，下连少腹而作寒中，地将易也，（气终则迁，何可长也）金郁之发，天洁地明，风清气切，大凉乃举，草树浮烟，燥气以行，霿雾数起，杀气来至，草木苍干，金乃有声。（大凉，次寒也。举，用事也。浮烟，燥气也。杀气，霜氛。正杀气者，以丑时至，长者亦卯时辰时也，其气之来，色黄赤黑杂而至也，物不一杀，故草木苍干。苍，薄青色也）故民病咳逆，心胁满，引少腹，善暴痛，不可反侧，嗌干，面尘色恶，（金胜而木病也）山泽焦枯，土凝霜卤，怫乃发也，其气五。（夏火炎亢，时雨既愆，故山泽焦枯，土上凝白盐卤，状如霜也。五气，谓秋分后至立冬后十五日内也）夜零白露，林莽声凄，怫之兆也。（夜濡白露，晓听风凄，有是乃为金发征也）　　
《至真要大论篇》曰：诸气在泉，风淫于内，治以辛凉，佐以苦甘，以甘缓之，以辛散之。（风性喜温而恶清，故治之凉，是以胜气治之也。佐以苦，随其所利也。木苦急，则以甘缓之。苦抑，则以辛散之。《藏气法时论》曰：肝苦急，急食甘以缓之。肝欲散，急食辛以散之，此之谓也。食亦音饲。己曰食，他曰饲也。大法正味如此，诸为方者，不必尽用之，但一佐二佐，病已则止，余气皆然）热淫于内，治以咸寒，佐以甘苦，以酸收之，以苦发之。（热性恶寒，故治以寒也。热之大盛，甚于表者，以苦发之；不尽，复寒制之；寒制不尽，复苦发之，以酸收之。甚者再方，微者一方，可使必已。时发时止，亦以酸收之）湿淫于内，治以苦热，佐以酸淡，以苦燥之，以淡泄之。（湿与燥反，故治以苦热，佐以酸淡也。燥除湿，故以苦燥其湿也。淡利窍，故以淡渗泄也。《藏气法时论》曰：脾苦湿，急食苦以燥之。《灵枢经》曰：淡利窍也。生气通天论曰：味过于苦，脾气不濡，胃气乃厚。明苦燥也）（新校正云：按《天元正纪大论》曰：下太阴，其化下甘温）火淫于内，治以咸冷，佐以苦辛，以酸收之，以苦发之。（火气大行心腹，心怒之所生也，咸性柔软，故以治之，以酸收之。大法：候其须汗者，以辛佐之，不必要资苦味，令其汗也。欲柔软者，以咸治之。《藏气法时论》曰：心欲软，急食咸以软之。心苦缓，急食酸以收之。此之谓也）燥淫于内，治以苦温，佐以甘辛，以苦下之。（温利凉性，故以苦治之。下，谓利之使不得也）（新校正云：按《藏气法时论》曰：肺苦气上逆，急食苦以泄之，用辛泻之，酸补之。又按：下文司天燥淫所胜，佐以酸辛，此云甘辛者，甘字疑当作酸。《六元正纪大论》云：下酸热。与苦温之治又异。又云：以酸收之，而安其下，甚则以苦泄之也）寒淫于内，治以甘热，佐以苦辛，以咸泻之，以辛润之，以苦坚之。（以热治寒，是为摧胜，折其气用，令不滋繁也。苦辛之佐，通事行之）（新校正云：按：《藏气法时论》曰：肾苦燥，急食辛以润之。肾欲坚，急食苦以坚之。用苦补之，咸泻之。旧注引此在湿淫于内之下，无义。今移于此）少阴司天，热淫所胜，怫热至，火行其政。民病胸中烦热，嗌干，右胠满，皮肤痛，寒热咳喘，大雨且至，唾血血泄，鼽衄嚏呕，溺色变，甚则疮疡胕肿，肩背臂臑及缺盆中痛，心痛肺䐜，腹大满，膨膨而喘咳，病本于肺。（谓甲子、丙子、戊子、庚子、壬子、甲午、丙午、戊午、庚午、壬午岁也。怫热至，是火行其政乃尔。是岁民病集于右，盖以小肠通心故也。病自肺生，故曰病本于肺也）（新校正云：按《甲乙经》溺色变，肩背臂臑及缺盆中痛，肺胀满膨膨而喘咳，为肺病。鼽衄，为大肠病。盖少阴司天之岁，火克金，故病如是。又王注民病集于右，以小肠通心故。按《甲乙经》小肠附脊左环，回肠附脊右环，所说不应，得非火胜克金而大肠病矣）尺泽绝，死不治。（尺泽在肘内廉大文中，动脉应手，肺之气也。火烁于金，承火之命，金气内绝，故必危亡。尺泽不至，肺气已绝，荣卫之气，宣行无主，真气内竭，生之何有哉？）太阴司天，湿淫所胜，则沉阴且布，雨变枯槁，胕肿骨痛阴痹，阴痹者，按之不得，腰脊头项痛，时眩，大便难，阴气不用，饥不欲食，咳唾则有血，心如悬，病本于肾。（谓乙丑、丁丑、己丑、辛丑、癸丑、乙未、丁未、己未、辛未、癸未岁也。沉，久也。肾气受邪，水无能润，下焦枯涸，故大便难也）（新校正云：按《甲乙经》饥不用食，咳唾则有血，心悬如饥状，为肾病。又邪在肾，则骨痛阴痹，阴痹者，按之而不得，腹胀腰痛，大便难，肩背头项强痛，时眩。盖太阴司天之岁，土克水，故病如是矣）太溪绝，死不治。（太溪在足内踝后跟骨上，动脉应手，肾之气也。土邪胜水，而肾气内绝，邪甚正微，故方无所用矣）少阳司天，火淫所胜，则温气流行，金政不平。民病头痛，发热恶寒而疟，热上皮肤痛，色变黄赤，传而为水，身面胕肿，腹满仰息，泄注赤白，疮疡，咳唾血，烦心胸中热，甚则鼽衄，病本于肺。（谓甲寅、丙寅、戊寅、庚寅、壬寅、甲申、丙申、戊申、庚申、壬申岁也。火来用事，则金气受邪，故曰金政不平也。火炎于上，金肺受邪，客热内燔，水无能救，故化生诸病也。制火之客则已矣）（新校正云：按《甲乙经》邪在肺则皮肤痛，发寒热，盖少阳司天之岁，火克金，故病如是也）天府绝，死不治。（天府在肘后内侧上，腋下同身寸之三寸，动脉应手，肺之气也。火胜而金脉绝，故死）阳明司天，燥淫所胜，则木乃晚荣，草乃晚生，筋骨内变。民病左胠胁痛，寒清于中，感而疟，大凉革候，咳，腹中鸣，注泄鹜溏，名木敛，生菀于下，草焦上首，心胁暴痛，不可反侧，嗌干面尘，腰痛，丈夫㿗疝，妇人少腹痛，目眛眦，疡疮痤痈，蛰虫来见，病本于肝。（谓乙卯、丁卯、己卯、辛卯、癸卯、乙酉、丁酉、己酉、辛酉、癸酉岁也。金胜，故草木晚生荣也。配于人身，则筋骨内应而不用也。大凉之气，变易时候，则人寒清发于中，内感寒气，则为痎疟也。大肠居右，肺气通之，今肺气内淫，肝居于左，故左胠胁痛如刺割也。其岁民自注泄，则无淫胜之疾也。大凉，次寒也，大凉且甚，阳气不行，故木容收敛，草荣悉晚，生气已升，阳不布令，故闭积生气而蓄于下也。在人之应，则少腹之内，痛气居之，发疾于仲夏，疮疡之疾，犹及秋中，疮痤之类生于上，痈肿之患生于下，疮色虽赤，中心正白，物气之常也）（新校正云：按《甲乙经》腰痛不可以俯仰，丈夫㿗疝，妇人少腹肿，甚则嗌干面尘，为肝病。又胸满洞泄，为肝病。又心胁痛不能反侧，目锐眦痛，缺盆中肿痛，腋下肿，马刀挟瘿，汗出振寒，疟，为胆病。盖阳明司天之岁，金克木，故病如是。又按：《脉解》云：厥阴所谓㿗疝，妇人小腹肿者，厥阴者辰也，三月阳中之阴，邪在中，故曰㿗，亦少腹肿也）太冲绝，死不治。（太冲在足大指本节后二寸，脉动应手，肝之气也。金来伐木，肝气内绝，真不胜邪，死其宜也）司天之气，风淫所胜，平以辛凉，佐以苦甘，以甘缓之，以酸泻之。（厥阴之气，未为盛热，故曰凉药平之。夫气之用也，积凉为寒，积温为热。以热少之，其则温也；以寒少之，其则凉也；以温多之，其则热也；以凉多之，其则寒也。各当其分，则寒寒也，温温也，热热也，凉凉也。方书之用，可不务乎？故寒热温凉，商降多少，善为方者，意必精通。余气皆然，从其制也）（新校正云：按本论上文云：上淫于下，所胜平之。外淫于内，所胜治之。故在泉曰治，司天曰平也）热淫所胜，平以咸寒，佐以苦甘，以酸收之。（热气已退，时发动者，是谓心虚气散不敛，以酸收之。既以酸收，亦兼寒助，乃能殄除其源本矣。热见太甚，则以苦发之，汗已便凉，是邪气尽，勿寒水之。汗已犹热，是邪气未尽，则以酸收之。已又热，则复汗之。已汗复热，是脏虚也，则补其心可矣。法则合尔，诸治热者，亦未必得再三发三治，况四变而反复者乎？）湿淫所胜，平以苦热，佐以酸辛，以苦燥之，以淡泄之。（湿气所淫，皆为肿满，但除其湿，肿满自衰。因湿生病，不肿不满者，亦尔治之。湿气在上，以苦吐之；湿气在下，以苦泄之，以淡渗之，则皆燥也。泄谓渗泄，以利水道、下小便为法。然酸虽热，亦用利小便、去伏水也。治湿之病，不下小便，非其法也）（新校正云：按：湿淫于内，佐以酸淡，此云酸辛者，辛疑当作淡）湿上甚而热，治以苦温，佐以甘辛，以汗为故而止。（身半以上，湿气余，火气复郁，郁湿相薄，则以苦温甘辛之药，解表流汗而祛之，故云以汗为除病之故而已也）火淫所胜，平以酸冷，佐以苦甘，以酸收之，以苦发之，以酸复之，热淫同。（同热淫义，热亦如此法，以酸复其木气也。不复其气，则淫气空虚，招其损）燥淫所胜，平以苦湿，佐以酸辛，以苦下之。（制燥之胜，必以苦湿，是以火之气味也，宜下必以苦，宜补必以酸，宜泻必以辛，清甚生寒，留而不去，则以苦湿下之。气有余则以辛泻之。诸气同）（新校正云：按：上文燥淫于内，治以苦湿。此云苦湿者，湿当为温，文注中湿字三，并当作温。又按：《六元正纪大论》亦作苦小温）寒淫所胜，平以辛热，佐以甘苦，以咸泻之。（淫散止之，不可过也）（新校正云：按：上文寒淫于内，治以甘热，佐以苦辛。此云平以辛热，佐以甘苦者，此文为误。又按：《六元正纪大论》云：太阳之政，岁宜苦以燥之也）阳明之胜，清发于中，左胠胁痛，溏泄，内为嗌塞，外发㿗疝；大凉肃杀，华英改容，毛虫乃殃；胸中不便，嗌塞而咳。（五卯，五酉岁也，大凉肃杀，金气胜木，故草木华英，为杀气损削，改易形容而焦其上首也。毛虫木化，气不宜金，故金政大行，而毛虫死耗也。木化之气，下生于阴，故大凉行而㿗疝发也。胸中不便，谓呼吸回转，或痛或缓急，而不利便也。气太盛，故嗌塞而咳也。嗌，谓喉之下，接连胸中肺两叶之间者也）厥阴之胜，治以甘清，佐以苦辛，以酸泻之。少阴之胜，治以辛寒，佐以苦咸，以甘泻之。太阴之胜，治以咸热，佐以辛甘，以苦泻之。少阳之胜，治以辛寒，佐以甘咸，以甘泻之。阳明之胜，治以酸温，佐以辛甘，以苦泄之。太阳之胜，治以甘热，佐以辛酸，以咸泻之。（六胜之至，皆先归其不胜己者之故，不胜者，当先泻之，以通其道，次泻所胜之气，令其退释也。治诸胜而不泻遣之，则胜气浸盛，而内生诸病也）（新校正云：详此为治，皆先泻其不胜，而后泻其来胜。独太阳之胜，治以甘热为异。疑甘字，苦之误也。若云治以苦热，则六胜之治，皆一贯也）少阴之复，燠热内作，烦躁鼽嚏，少腹绞痛，火见燔焫，嗌燥，分注时止，气动于左，上行于右，咳，皮肤痛，暴喑心痛，郁冒不知人，乃洒淅恶寒，振栗谵妄，寒已而热，渴而欲饮，少气骨痿，隔肠不便，外为浮肿，哕噫，赤气后化，流水不冰，热气大行，介虫不复，病疿胗疮疡，痈疽痤痔，甚则入肺，咳而鼻渊，（火热之气，自小肠，从脐下之左，入大肠，上行至左胁。甚则上行于右而入肺，故动于左，上行于右，皮肤痛也。分注：谓大小俱下也。骨痿，言骨弱而无力也。隔肠，谓肠如隔绝而不便也，泻也。寒热甚则然，阳明先胜，故赤气后化，流水不冰。少阴之本司于地也，在人之应，则冬脉不凝，若高山穷谷，已是至高之处，水亦当冰。平下川流，则如经矣。火气内蒸，金气外拒，阳热内郁，故为疿胗疮疡，胗甚亦为疮也。热少则外生痨胗，热多则内结痈痤。小肠有热，则中外为痔，其复热之变，皆病于身后及外侧也。疮疡疿胗生于上，痈疽痤痔生于下，反其处者，皆为逆也）天府绝，死不治。（天府，肺脉气也）（新校正云：按上文少阴司天，热淫所胜，尺泽绝，死不治。少阳司天，火淫所胜，天府绝，死不治。此云少阴之复，天府绝，死不治。下文少阳之复，尺泽绝，死不治。文如相反者，盖尺泽、天府，俱手太阴脉之所发动，故此互文也）太阴之复，湿变乃举，体重中满，食饮不化，阴气上厥，胸中不便，饮发于中，咳喘有声，大雨时行，鳞见于陆，头顶痛重，而掉瘛尤甚，呕而密默，唾吐清液，甚则入肾，窍泻无度。（湿气内逆，寒气不行，太阳上流，故为是病。头顶痛重，则脑中掉瘛尤甚，肠胃寒湿，热无所行，重灼胸府，故胸中不便，食饮不化。呕而密默，欲静定也。喉中恶冷，故唾吐冷水也。寒气易位，上入肺喉，则息道不利，故咳喘而喉中有声也。水居平泽，则鱼游于市，头顶囟痛，女人亦兼痛于眉间也）（新校正云：按上文太阴在泉，头痛顶似拔，又太阴司天，云头项痛，此云头顶痛，顶，疑当作项）太溪绝，死不治。（太溪，肾脉气也）少阳之复，大热将至，枯燥燔爇，介虫乃耗，惊瘛咳衄，心热烦躁，便数憎风，厥气上行，面如浮埃，目乃瞤瘛，火气内发，上为口糜，呕逆，血溢血泄，发而为疟，恶寒鼓栗，寒极反热，嗌络焦槁，渴引水浆，色变黄赤，少气脉萎，化而为水，传为胕肿，甚则入肺，咳而血泄。（火气专暴，枯燥草木，燔焰自生，故燔爇也。爇音焫。火内炽，故惊瘛咳衄，心热烦躁，便数憎风也。火炎于上，则庶物失色，故如尘埃浮于面，而目瞤动也。火烁于内，则口舌糜烂，呕逆，及为血溢血泄。风火相薄，则为温疟。气蒸热化，则为水病，传为胕肿。胕谓皮肉俱肿，按之陷下，泥而不起也。如是之证，皆火气所生也）尺泽绝，死不治。（尺泽，肺脉气也）阳明之复，清气大举，森木苍干，毛虫乃厉。病生胠胁，气归于左，善太息，甚则心痛痞满，腹胀而泄，呕苦咳哕，烦心，病在膈中，头痛，甚则入肝，惊骇筋挛。（杀气大举，木不胜之，故苍清之叶，不及黄而干燥也。厉，谓疵厉，疾疫死也。清甚于内，热郁于外故也）太冲绝，死不治。（太冲，肝脉气也）厥阴之复，治以酸寒，佐以甘辛，以酸泻之，以甘缓之。（不大缓之，夏犹不已，复重于胜，故治以辛寒也）（新校正云：按别本治以酸寒，作治以辛寒也）少阴之复，治以咸寒，佐以苦辛，以甘泻之，以酸收之。辛苦发之，以咸软之。（不大发汗，以寒攻之，持至仲秋，热内伏结，而为心热，少气少力而不能起矣。热伏不散，归于骨矣）太阴之复，治以苦热，佐以酸辛，以苦泻之，燥之，泄之。（不燥泄之，久而为身肿腹满，关节不利，腨及伏兔怫满内作，膝腰胫内侧胕肿病）少阳之复，治以咸冷，佐以苦辛，以咸软之，以酸收之。辛苦发之，发不远热，无犯温凉，少阴同法。（不发汗以夺盛阳，则热内淫四肢而为解㑊，不可名也。谓热不甚，谓寒不甚，谓强不甚，谓弱不甚，不可以名言，故谓之解㑊。粗医呼为鬼气恶病也。久久不已，则骨热髓涸齿干，乃为骨热病也。发汗夺阳，故无留热。故发汗者，虽热生病夏月，及差亦用热药以发之。当春秋时，纵火热胜，亦不得以热药发汗，汗不发而药热内甚，助病为疟，逆伐神灵，故曰无犯温凉。少阴气热，为疗则同，故云与少阴同法也。数夺其汗，则津竭涸，故以酸收，以咸润也）（新校正云：按《六元正纪大论》云：发表不远热）阳明之复，治以辛温，佐以苦甘，以苦泄之，以苦下之，以酸补之。（泄，谓渗泄，汗及小便，汤浴皆是也。秋分前后则亦发之，春有胜亦依胜法。或不已，亦汤渍和其中外也。怒复之后，其气皆虚，故补之，以安全其气，余复治同）太阳之复，治以咸热，佐以甘辛，以苦坚之。（不坚则寒气内变，止而复发，发而复止，绵历年岁，生大寒疾）治诸胜复，寒者热之，热者寒之，温者清之，清者温之，散者收之，抑者散之，燥者润之，急者缓之，坚者软之，脆者坚之，衰者补之，强者泻之。各安其气，必清必静，则病气衰去，归其所宗，此治之大体也。（太阳气寒，少阴、少阳气热，厥阴气温，阳明气清，太阴气湿。有胜复，则各倍其气以调之，故可使平也。宗，属也。调不失理，则余之气自归其所属，少之气自安其所居。胜复衰已，则各补养而平定之，必清必静，无妄挠之，则六气循环，五神安泰。若运气之寒热，治之平之，亦各归司天地气也）厥阴司天，客胜则耳鸣，掉眩，甚则咳。少阴司天，客胜则鼽嚏，颈项强，肩背瞀热，头痛少气，发热，耳聋目瞑，甚则胕肿血溢，疮疡咳喘。太阴司天，客胜则首面胕肿，呼吸气喘。少阳司天，主胜则胸满咳仰息，甚而有血，手热。阳明司天，清复内余，则咳衄嗌塞，心膈中热，咳不止而白血出者死。（复，谓复旧居也。白血，谓咳出浅红色血，似肉似肺者。五卯、五酉岁也）（新校正云：详此不言客胜主胜者，以金居火位，无客胜之理，故不言也）太阳司天，客胜则胸中不利，出清涕，感寒则咳。木位之主，其泻以酸，其补以辛。（木位，春分前六十一日，初之气也）火位之主，其泻以甘，其补以咸。（君火之位，春分之后六十一日，二之气也。相火之位，夏至前后各三十日，三之气也。二火之气则殊，然其气用则一矣）土位之主，其泻以苦，其补以甘。（土之位，秋分前六十一日，四之气也）金位之主，其泻以辛，其补以酸。（金之位，秋分后六十一日，五之气也）水位之主，其泻以咸，其补以苦。（水之位，冬至前后各三十日，终之气也）厥阴之客，以辛补之，以酸泻之，以甘缓之。少阴之客，以咸补之，以甘泻之，以咸收之。（新校正云：按《藏气法时论》云：心苦缓，急食酸以收之。心欲软，急食咸以软之。此云以咸收之者，误也）太阴之客，以甘补之，以苦泻之，以甘缓之。少阳之客，以咸补之，以甘泻之，以咸软之。阳明之客，以酸补之，以辛泻之，以苦泄之。太阳之客，以苦补之，以咸泻之，以苦坚之，以辛润之。开发腠理，致津液、通气也。（客之部主，各六十一日。居无常所，随岁迁移。客胜则泻客而补主，主胜则泻主而补客，应随当缓当急而治之）热气大来，火之胜也，金燥受邪，肺病生焉。（流于回肠大肠）诸气膹郁，皆属于肺。（高秋气凉，雾气烟集，凉至则气热，复甚则气殚，征其物象，属可知也。膹谓满。郁，谓奔迫也。气之为用，金气同之）诸痿喘呕，皆属于上。（上，谓上焦心肺气也。炎热薄烁，心之气也。承热分化，肺之气也。热郁化上，故病属上焦）（新校正云：详痿之为病，似非上病。王注不解所以属上之由，使后人疑议。今按：《痿论》云，五脏使人痿者，因肺热叶焦，发为痿躄。故云属于上也。痿，又谓肺痿也）诸逆冲上，皆属于火。（炎上之性用也）诸胀腹大，皆属于热。（热郁于内，肺胀所生）诸病有声，鼓之如鼓，皆有属于热。（谓有声也）　　
《示从容论篇》曰：雷公曰：于此有人，头痛，筋挛骨重，怯然少气，哕噫腹满，时惊，不嗜卧，此何脏之发也？脉浮而弦，切之石坚，不知其解，复问所以三脏者，以知其比类也。（脉有浮、弦、石、坚，故云问所以三脏者，以知其比类也）帝曰：夫从容之谓也。（言比类也）夫年长则求之于腑，年少则求之于经，年壮则求之于脏。（年之长者，甚于味。年之少者，劳于使。年之壮者，过于内。过于内则耗伤精气，劳于使则经中风邪，恣于求则伤于腑，故求之异也）今子所言皆失。八风菀熟，五脏消烁，传邪相受。夫浮而弦者，是肾不足也。（脉浮为虚，弦为肝气，以肾气不足，故脉浮弦也）沉而石者，是肾内著也。（石之言坚也。著，谓肾气内薄，著而不行也）怯然少气者，是水道不行，形气消索也。（肾气不足，故水道不行，肺脏被冲，故形气消散。索，尽也）咳嗽烦冤者，是肾气之逆也。（肾气内著，上归于母也）一人之气，病在一脏也，若言三脏俱行，不在法也。（经不然也）雷公曰：于此有人，四肢解坠，喘咳血泄，而愚诊之，以为伤肺，切脉浮大而紧，愚不敢治，粗工下砭石，病愈多出血，血止身轻，此何物也？帝曰：子所能治，知亦众多，与此病失矣。（以为伤肺而不敢治，是乃狂见，法所失也）譬以鸿飞，亦冲于天。（鸿飞冲天，偶然而得，岂其羽翮之所能哉？粗工下砭石，亦犹是矣）夫圣人之治病，循法守度，援物比类，化之冥冥，循上及下，何必守经。（经，谓经脉，非经法也）今夫脉浮大虚者，是脾气之外绝，去胃外归阳明也。（足太阴络，支别者，入络肠胃，是以脾气外绝，不至胃外归阳明也）夫二火不胜三水，是以脉乱而无常也。（二火，谓二阳脏。三水，谓三阴脏。二阳脏者，心肺也，以在膈上故。三阴脏者，肝脾肾也，以在膈下故。然三阴之气，上胜二阳，阳不胜阴，故脉乱而无常也）四肢解堕，此脾精之不行也。（土主四肢，故四肢懈堕，脾精不行，故使之然）喘咳者，是水气并阳明也。（肾气逆入于胃，故水气并于阳明）血泄者，脉急，血无所行也。（泄，谓泄出也。然脉气数急，血溢于中，血不入经，故为血泄。以脉奔急而血溢，故曰血无所行也）若夫以为伤肺者，由失以狂也，不引比类，是知不明也。（言所识不明，不能比类，以为伤肺，犹失狂言耳）夫伤肺者，脾气不守，胃气不清，经气不为使，真脏坏决，经脉傍绝，五脏漏泄，不衄则呕，此二者不相类也。（肺气伤则脾外救，故云脾气不守，肺脏损则气不行，不行则胃满，故云胃气不清。肺者主行营卫阴阳，故肺伤则经脉不能为之行使也。真脏，谓肺脏也，若肺脏损坏，皮膜决破，经脉傍绝而不流行，五脏之气上溢而漏泄者，不衄血则呕血也，何者？肺主鼻，胃应口也。然口鼻者，气之门户也。今肺脏已损，胃气不清，不上衄而血下流于胃中，故不衄出则呕出也。然伤肺伤脾，衄血泄血，标出且异，本归亦殊，故此二者不相类也）譬如天之无形，地之无理，白与黑相去远矣。（言伤肺伤脾，形证悬别，譬天地之相远，如黑白之异象也）　　
徐叔拱曰：咳嗽外感六淫，郁而成火，必六淫相合，内伤五脏，相胜必五邪相并，有此不同，而中间又有敛散二法。敛者谓收敛肺气也，散者谓解散寒邪也。宜散而敛，则肺之寒邪，一时敛住，为害非轻。宜敛而散，则肺气虚弱，一时发散，而走泄正气，害亦非小。且如感风咳嗽，已经解散之后，其表虚，复感寒邪，虚邪相乘，又为喘嗽。若欲散风则愈，重虚其肺，若收敛收愈，又滞其邪，当先轻解，渐次敛之，肺不致虚，邪不致滞，喘嗽自止矣。（见《医门法律》先哲格言）　　
以上节《内经·素问》。　


卷二  ——————————————————————————————————————————————————————————————————————————————————————————

本卷节《甲乙经》  ***************************
《本输篇》云：肺合大肠，大肠者，传道之府。少阳属肾，肾上连肺，故将两脏。三焦者，中渎之府也，水道出焉，属膀胱，是孤之府也。　　
《邪气脏腑病形篇》云：形寒寒饮则伤肺，以其两寒相感，中外皆伤，故气逆而上行，肺脉急甚为癫（《脉经》作“为癀”）疾，微急为肺寒热，怠惰，咳唾血，引腰背胸，苦鼻息肉不通。缓甚为多汗，微缓为痿瘘（《脉经》无“瘘”字），偏风，头以下汗出不可止。大甚为胫肿，微大为肺痹，引胸背。起恶日光，小（《脉经》作“腰内”，无“恶日光”三字）甚为泄（《脉经》作“为飧泄”），微小为消瘅。滑甚为息贲（《脉经》作“息㿉”）上气，微滑为上下出血，涩甚为呕血，微涩为鼠瘘（一作“漏”），在颈支腋之间，下不胜其上，其应善酸矣（《甲乙》作“下不胜其上，其能善酸”）。肝脉微大为肝痹，阴（《脉经》无“阴”字）缩，咳引小腹（《甲乙》作“少腹”）。　　
《经脉篇》云：肺太阴（《甲乙》作“手太阴”）之脉，起于中焦，下络大肠，还循胃口，上膈属肺，从肺系横出腋下，下循臑内，行少阴心主之前下（《脉经》无“腋下”至“之前”下十四字）肘中，循臂内上骨下廉，入寸口，上鱼，循鱼际，出大指之端。其支者，从腕后直出（《脉经》无“出”字）次指内廉，出其端。是动则病肺胀满，膨膨而喘咳，缺盆中痛，甚则交两手而瞀，此为臂厥（《甲乙》作“擘”）。是主肺所生病者，咳，上气喘渴，烦心胸满，臑臂内前廉痛厥（《脉经》无“厥”字），掌中热。气盛有余，则肩背痛，风寒（《脉经》无“寒”字），汗出中风（《脉经》无“中风”二字），小便数而欠。气虚则肩背痛寒，少气不足以息，溺色变（《脉经》“色变”下有“卒遗失无度”五字）。　　
又云：肾足少阴之脉，起于小指之下，邪走足心，出于然骨之下，循内踝之后。其直者，从肾上贯肝膈，入肺中，循喉咙，挟舌本。其支者，从肺出络心，注胸中。是动则病饥不欲食，面如漆柴（《脉经》作“面黑如炭色”）（《甲乙》作“面黑如炭色”），咳唾则有血，喝喝而喘（《脉经》作“喉鸣而喘”），坐而欲起，目䀮䀮如（《甲乙》无“如”字）无所见，心如悬若饥状，是谓骨厥。　　
《五邪篇》云：邪在肺，则病皮肤痛，寒热，上气喘，汗出，咳动肩背。取之膺中外腧，背三节五脏之旁（《甲乙》作“外俞背三椎之旁”），以手疾按之，快然，乃刺之，取之缺盆中以越之。　　
《热病篇》云：热病，咳而衄，汗不出（《甲乙》作“汗出”），出不至足者死（《巢氏源候论》作“七日咳血，衄血汗不出，出不至足者，死”）。　　
《胀论篇》云：肺胀者，虚满而喘咳。　　
《五癃津液篇》云：五脏六腑之津液，尽上渗于目。心悲气并则心系急，心系急则肺举，肺举则（《甲乙》作“肺叶举，举则”）液上溢。夫心系与（《甲乙》与作“急”）肺，不能常与（《甲乙》作“举”），乍上乍下，故咳而泣出矣（《甲乙》“泣”作“涎出”矣）。　　
《本脏篇》云：肺小则少饮，不病喘喝；肺大则多饮，善病胸痹喉痹（《甲乙经》无“喉痹”二字）逆气。肺高则上气，肩息（《甲乙》“肩”作“喘”），咳（《甲乙》“咳”下有“逆”字）。肺下则居（《甲乙》作“居逼”）贲迫肺，善胁下痛。肺坚则不病咳（《甲乙》“咳”下有“逆”字）上气，肺脆则苦（《甲乙》“苦”作“善”）病消瘅易伤（《甲乙》“伤”下有“也”字），肺端正则和利难伤，肺偏倾则胸偏痛也（《甲乙》作“则病胸胁偏痛”）。白色小理者，肺小。粗理者，肺大。巨肩反膺陷喉者，肺高。合腋张胁者，肺下。好肩背厚者，肺坚。肩背薄者，肺脆。背膺厚者，肺端正。胁偏疏者，肺偏倾也。　　
《水胀篇》云：水始起也，目窠上微肿，如新卧起之状，其颈脉动，时咳，阴股间寒，足胫肿，腹乃大，其水已成矣。以手按其腹，随手而起，如裹水之状，此其候也。　　
《玉版篇》云：黄帝曰：诸病皆有逆顺，可得闻乎？岐伯曰：腹胀，身热，脉大，云云。咳且溲血脱形，其（《甲乙》无“其”字）脉小劲（《甲乙》作“小而劲”者），是四逆也。咳，脱形身热，脉小以疾（《甲乙》作“小而疾”也），是谓五逆也。如是者，不过十五日而（《甲乙》无“而”字）死矣。云云。咳，溲血形内（《甲乙》“内”作“肉”）脱，脉搏（《甲乙》无“脉搏”二字，“肉脱”下有“喘”字），是三逆也。云云。咳呕腹胀，且飧泄，其脉绝，是五逆也。如是者，不及一时而死矣。工不察此者而刺之，是谓逆治。　　
《刺节真邪篇》云：黄帝曰：其咳上气，穷诎胸痛者，取之奈何？岐伯曰：取之廉泉。　　
以上节《灵枢经》。　　
《十六难》曰：假令得肺脉，其外证面白，善嚏，其病喘咳，洒淅寒热，有是者，肺也。无是者，非也。（此肺色、肺病、肺脉也。右属肺，故动气在右，肺主皮毛，故寒热）　　
《四十九难》曰：何以知伤寒得之，然当谵言妄语，何以言之？肺主声，入肝为呼，入心为言，入脾为歌，入肾为呻，自入为哭。故知肺邪入心，为谵言妄语也。其病身热（心也），洒洒恶寒，甚则喘咳（肺也）。其脉浮大（心也）而涩（肺也）。（丁注：此言心病，因肺邪而入，肺主声，故专以声推其病与脉，皆兼肺心二经也。肺邪入肺谓之自入）（此伤寒，非仲景伤寒，此谵妄，非阳明谵妄，玩读自明）　　
《五十六难》曰：五藏之积，各有名乎？以何月何日得之？然肝之积，名日肥气，在左胁下，如覆杯，有头足，久不愈。（《甲乙》“头足”下有“如龟鳖状”四字。又作“久久不愈”）令人发咳逆，痦（《脉经》“疳”作“痃”）（巢氏作“令人发疳疟”，无“咳逆”二字）疟，连岁不已。以季夏戊己得之，何以言之（《甲乙》无此四字。《脉经》作“何也”）（巢氏同，作“何以言之”）。肺病传肝，肝当传脾，脾以季夏适王，王者不受邪，肝复欲还肺，肺不肯受，故留结为积。故知肥气以季夏（巢氏作“仲夏得之”也）戊己日得之。（丁注：此言肺病传肝，肝当传脾，脾土适旺于季夏之土令，故力能拒而不受，则邪当复返于肺，但脾土得令而旺，肺金亦得土之生气，而亦能拒邪，故曰不肯受也。邪因无道可行，故仍结于肝而成积矣。越人形容成积之理，可谓曲尽。乃见虚处受邪，旺处不容，今人治积，以攻为务，大失经旨，良可叹也）　　
又曰：肺之积名曰息贲，在右胁下，覆大如杯。久不已（《甲乙》久久不愈，病洒洒恶寒，逆喘咳，发肺痈）（《脉经》作“久之不愈，病洒洒寒热，气逆，喘咳，发肺痈”），令人洒淅寒热喘咳，发肺壅。以春甲乙日得之，何以言之（《甲乙》无此四字。《脉经》作“何也”）（巢氏同，作“何以言之”）。心病传肺，肺当传肝，肝以春适王，王者不受邪，肺复欲还心，心不肯受，故留结为积。故知息贲以春甲乙日得之（巢氏作“以春得之”也）。（丁注：肝木旺于春木之令，而能拒邪，心火亦得木之生气而亦能拒也）　　
《六十八难》曰：五脏六腑，各有井荥输经合，皆何所主？然经言所出为井，所流为荥，所注为输，所行为经，所入为合。井主心下满，荥主身热，输主体重节痛，经主喘咳寒热，合主逆气而泄。此五脏六腑，井荥输经合所主病也。（丁注：引纪氏大锡曰：井者，若水之源，水始出源，流之尚微，故谓之荥。水上而注下，下复承而流之，故谓之输。水行经历而过，故谓之经。经过于此，乃入于脏腑，与众经相会，故谓之合。《素问》曰：六经为川，肠胃为海也。晞范曰：井法木，以应肝，脾之位，在心下，今邪在肝，肝侵脾，故心下满。今治之于井，不令木乘土也。荥法火，以应心，肺属金，外主皮毛，心火灼于肺金故身热，谓邪在心也。故治之于荥，不使火来乘金，则身热自愈矣。俞法土，应脾。今邪在土，土必克水，水者肾也，肾主骨，故病则节痛。邪在土，土自病则体重，故治之于俞。经法金而应肺，今邪在肺，得寒则咳，得热则喘，金必克木，木者肝，肝在志为怒，怒则气逆而作喘，故治之于经。合应水而主肾，肾气不足，伤于冲脉，则气逆，肾开窍于二阴，气逆则不禁而下泄，故宜治合也）　　
以上节《难经》。　　
《精神五脏论》篇曰：肺藏气，气舍魄，在气为咳，在液为涕，肺气虚则鼻息不利，少气，实则喘喝，胸凭（《九墟》作盈）仰息。　　
《经脉篇》曰：夏脉心也，南方火也，万物之所盛长也。故其气来盛去衰，故曰钩。反此者病。其气来盛去亦盛，此谓太过，病在外。其气来不盛，去反盛，此谓不及，病在内。太过则令人身热而骨痛（一作肤痛），为浸淫。不及则令人烦心，上见咳唾，下为气泄。　　
又曰：秋脉肺也，西方金也，万物之所收成也。故其气来轻虚以浮，来急去散，故曰浮。反此者病。其来毛而中央坚，两旁虚，此谓太过，病在外。其气来毛而微，此谓不及，病在中。太过则令人逆气而背痛，愠愠然。不及则令人喘呼，少气而咳，上气见血，下闻病音。　　
又曰：阳明厥逆喘咳，身热善惊，衄血，呕血不可治。惊者死。　　
又曰：手太阴厥逆，虚满而咳，善呕，吐沫，治主病者。


卷三  ——————————————————————————————————————————————————————————————————————————————————————————

本卷节《金匮要略》  ***************************
师曰：息摇肩者心中坚，息引胸中上气者咳。息张口短气者，肺痿唾沫。　　
赵氏以德衍义曰：息者，呼气出粗，类微喘而有声也。呼出心与肺，今火乘肺，故呼气奔促而为息也。摇肩者，肩随息气摇动，以火主动故也。其心之经脉过于肩。因心中有坚实之邪，不得和于经脉，故经脉抽掣摇动；息引胸中，上气咳者，胸中，脉所主也，宗气之所在，火炎于肺，则肺收降之令不行，反就燥而为固涩坚劲，气道不利，所以上气出于胸中者则咳也；息张口短气，肺痿唾沫，此又火炎于肺之甚者，收降清肃之气亡，惟从火出，故张口不合也，宗气亦衰而息短矣。津液不布，从火而为沫唾矣。此仲景因呼息以为察病之法，与后条吸对言，以举端耳。然息病属于内外者，岂止此而已？动摇与息相应者，又宁独在肩而已？岂无阴虚以火动者焉？如《内经》谓：乳子中风热，喘鸣息肩者，脉实大也，缓则生，急则死。是又在脉别者也。　　
师曰：吸而微数，其病在中焦，实也，当下之即愈。虚者不治。在上焦者，其吸促，在下焦者，其吸远，此皆难治。呼吸动摇振振者，不治。　　
赵氏曰：谷之精气，乃分为三遂：清者化荣，浊者化卫，其一为宗气，留胸中以行呼吸焉。呼吸固资于宗气，然必自阴阳合辟而为之机，于是呼出者，心肺主之，吸入者，肾肝主之。心肺阳也，肾肝阴也。若中焦有邪实，则阻其升降，宗气因之不盛于上，吸气因之不达于下，中道即还；宗气不盛则吸微，中道即还则往来速，速则数，故吸而微数。泻中焦实，则升降行而吸即平矣。不因中焦实，即是肾肝之阴虚，根本不固，其气轻浮上走，脱阴之阳，宗气亦衰。若此者，死日有期，尚可治乎？然则上焦固是主乎呼，下焦固是主乎吸。若阴阳之配合，则又未始有相离者，故上焦亦得而候其吸焉。而心肺之道近，其真阴之虚者，则从阳火而升，不入乎下，故吸促；肝肾之道远，其元阳之衰者，则因于阴邪所伏，卒难升上，故其吸远。此属真阴元阳之病，皆难以治。若夫人身之筋骨、血肉、脉络，皆藉阴气之所成。生气无所克，然后以镇静而为化生之宇。今阴气惫矣，生气索矣，器宇亦空矣，惟呼吸之气往来于其中，故振振动摇，不自禁也。若此者，即《内经》所谓“出入废则神机化灭”是也。故针药无及矣。　　
问曰：阳病十八，何谓也？师曰：头痛，项、腰、脊、臂、脚掣痛。阴病十八，何谓也？师曰：咳，上气，喘，哕，咽，肠鸣胀满，心痛拘急，五脏病各有十八，合为九十病。人又有六微，微有十八病，合为一百八病。五劳、七伤、六极，妇人三十六病，不在其中。清邪居上，浊邪居下，大邪中表，小邪中里，谷饪之邪，从口入者，宿食也。五邪中人，各有法度，风中于前，寒中于后，湿伤于下，雾伤于上，风令脉浮，寒令脉急，雾伤皮腠，湿流关节，食伤脾胃，极寒伤经，极热伤络。　　
周氏扬俊补注曰：此总《内经》所著之病，而为之分阴阳，悉表里，合上下内外以立言。庶几经络明，府脏著，所因显，不致散而难稽也。如三阳在外，病头痛等六证，则各有所行之经，各显本经之证，三而六之，非十八乎。而三阴之在里者亦然，五脏各有十八，合计为九十病。其为病则于《灵枢》论心脉为瘛疭，班班可考矣，云云。邪之所凑，其气必虚也。　　
问曰：热在上焦者，因咳，为肺痿。肺痿之病，从何得之。师曰：或从汗出，或从呕吐，或从消渴，小便利数，或从便难。（《脉经》又作数）又被快药下利，重亡津液，故得之。曰：寸口脉数，其人咳，口中反有浊有唾涎沫者，何也？师曰：此为肺痿之病。若口中辟辟燥，（《脉经》作燥咳）咳即胸中隐隐痛，脉反滑数，此为肺痈。咳唾脓血，脉数虚者为肺痿，数实者为肺痈。　　
巢氏曰：肺痿候，肺主气，为五脏上盖，气主皮毛，故易伤于风邪。风邪伤于府脏，而血气虚弱，又因劳役大汗之后，或经大下而亡津液，津液竭绝，肺气壅塞，不能宣通诸脏之气，因成肺痿也。其病咳唾而呕逆涎沫，小便数是也。咳唾咽燥欲饮者必愈，欲咳而不能咳，唾干沫而小便不利者，难治。诊其寸口脉数，肺痿也，甚则脉浮弱。　　
周氏曰：按嘉言云，人生之气，禀命于肺。肺气清肃，则周身之气莫不服从而顺行；肺气壅浊，则周身之气易致横逆而犯上。故肺痈者，肺气壅而不通也；肺痿者，肺气痿而不振也。才见久咳，先须防此两证。肺痈由五脏蕴崇之火，与胃中停蓄之热，上乘乎肺，肺受火热熏灼，血为之凝，痰为之裹，遂成小痈。所结之形渐长，则肺日胀而胁骨日昂，乃至咳声频并，痰浊如胶，发热畏寒，日晡尤甚，面红鼻燥，胸生甲错。始先即能辨其脉证，属表属里，极力开提攻下，无不愈者。迨至血化为脓，肺叶朽坏，倾囊吐出，始识其证，十死不救，嗟无及矣。间有痈小气壮，胃强善食，其脓不从口出，或顺趋肛门，或旁穿胁肋，仍可得生，然不过十中二三耳。仲景治法最精，用力开提于未成脓之先，今人施于既成脓之后，其有济乎？肺痿者，其积渐，已非一日，其寒热不止一端，总由胃中津液不输于肺，失其所养，转枯转燥，然后成之。盖肺金之生水，精华四布者，全藉胃土津液之富，上供罔缺。但胃中津液暗伤之窦最多，粗工不知爱护，或腠理素疏，无故而大发其汗，或中气素馁，频吐以倾倒其囊，或瘅成消中，饮水而渴不解，泉竭自中，或肠枯便秘，强利以求其快，漏卮难继。只此上供之津液，坐耗歧途，于是肺火日炽，肺热日深，肺中小管日窒，咳声以渐不扬，胸中脂膜日干，咳痰艰于上出，行动数武，气即喘鸣，冲击连声，痰始一应。《金匮》治法，贵得其精意，大要缓而图之，生胃津，润肺燥，下逆气，开积痰，止浊唾，补真气，以通肺之小管，散火热以复肺之清肃，如半身痿废及手足痿软，治之得法，亦能复起，而肺近在胸中，呼吸所关，可不置力乎。肺痈属在有形之血，血结宜骤攻。肺痿属在无形之气，气伤宜徐理。故痈为实证，以肺痿治之，是为实实。痿为虚证，以肺痈治之，是为虚虚。此辨证用药之大略也。然两手寸口之脉，原为手太阴肺脉，此云寸口脉数，云滑数，云数实数虚，皆指左右三部总言，非如气口独主右关之上也。其人咳，口中反有浊唾涎沫，顷之遍地者，为肺痿。言咳而口中不干燥也。若咳而口中辟辟，则是肺已结痈，火热之毒，出现于口，咳声上下，触动其痈，胸中即而隐隐而痛，其脉必见滑数有力，正邪气方盛之征也。数虚数实之脉，以之分别肺痿肺痈，是则肺痿当补，肺痈当泻，明矣。　　
问曰：病咳逆，脉之，何以知此为肺痈？当有脓血，吐之则死。其脉（《脉经》作“吐之则死，后竟吐脓血，其脉何类”）何类？师曰：寸口脉微而数，微则为风，数则为热，微则汗出，数则恶寒。风中于卫，呼气（《脉经》　“气”作“吸”）不入，热过于营，吸而不出，风伤皮毛，热伤血脉，风舍于肺，其人则咳，口干喘满，咽燥不渴，多唾浊沫，时时振寒，热之所过，血为之凝滞，蓄结痈脓，吐如米粥，始萌可救，脓成则死。　　
巢氏曰：肺痈候，肺痈者，由风寒伤于肺，其气结聚所成也。肺主气，候皮毛，劳伤血气，腠理则开，而受风寒，其气虚者，寒乘虚伤肺，寒搏于血，蕴结成痈，热又加之，积热不散，血败为脓。肺处胸间，初肺伤于寒，则微嗽。肺痈之状，其人咳，胸内满，隐隐痛而战寒，诊其肺部脉紧为肺痈。又肺痈喘而脚满。又寸口脉数而实，咽干，口内辟辟燥不渴，时时出浊唾腥臭，久久吐脓如粳米粥者，难治也。又肺痈有脓而呕者，不须治其呕，脓止自愈。又寸口脉微而数，微则为风，数则为热，微则汗出，数则恶寒，风中于卫，呼气不入，数过于荣，吸而不出，风伤皮毛，热伤血脉，舍于肺，其人则呕，口干，喘，有咽燥不渴，唾而浊沫，时时战寒，热之所过，血为凝滞，蓄结痈脓，吐如米粥，始萌可救，脓成则死。又欲有脓者，其脉紧数，脓为未成，其脉紧去但数，脓为已成。又肺病身当有热，咳嗽短气，唾出脓血，其脉当短涩，而反浮大，其色当白而反赤者，此是火之克金，大逆不治也。　　
周氏曰：按嘉言云：肺痈之脉，既云滑数，此复云微数者，非脉之有不同也。滑数者，已成之脉。微数者，初起之因也。初起左右三部脉数，知为营吸其热而畏寒，然风初入卫，尚随呼气而出，不能深入，所伤者不过在于皮毛。皮毛者，肺之合也，风由所合以渐舍于肺俞，而咳唾振寒。兹时从外入者，从外出之易易者，若夫热过于营，即随吸气所入不出，而伤其血脉矣。卫中之风，得营中之热，留恋固结于肺叶之间，乃致血为凝滞，以渐结为痈脓。是则有形之败浊，必从泻法而下驱之，使其邪毒随驱下移，入胃，入腹，入肠，再一驱，即尽去不留矣。安在始萌不救，听其脓成而腐败耶？　　
上气，面浮肿，肩息，其脉浮大，不治。又加利，尤甚。　　
周氏曰：肺为气之总司，主呼吸者也。今云上气，至于面浮肿，至为息肩，是其肺气壅逆，而肩为动摇矣。何也？肺之所畏者入也，设中焦邪实，阻其升降，而炎上之性，有加无已，则所呼之气，邪有以助之，而所吸之气不复下达，遂使出入息肩矣。加以脉浮大，火势方张，本体既衰，而邪削更甚，又何法可令其内还而下趋乎？故不治也。然犹有可图者，庶几中土尚培，生气未绝耳。若加利，为尤甚也。　　
上气，喘而躁者，属肺胀。欲作风水，发汗则愈。　　
周氏曰：同一上气也，此则作喘而不息肩，正以皮毛乃肺之合，为邪所蔽，遂令肺气不得外达，故寒伤营者，亦作喘也。彼躁阴也，上气何以复燥，肺气既塞，遂令下流不化，水既不化，又令木气不化疏，此皆以母病而兼及于子也。一其发汗，则塞者得以外通矣，逆者得以下达矣，故曰愈也。　　
肺痿，吐涎沫而不咳者，其人不渴，必遗尿，小便数。所以然者，以上虚不能制下故也。此为肺中冷，必眩，多涎唾，甘草干姜汤以温之。若服汤已，渴者，属消渴。　　
●甘草干姜汤方
甘草四两，炙　干姜二两，炮　　
上二味，以水三升，煮取一升五合，去滓，分温再服。　　
喻氏嘉言云：肺热则膀胱之气化亦热，小便必赤涩而不能多。若肺痿之候，但吐涎沫而不咳，复不渴，反遗尿而小便数者，何其与本病相反也？必其人上虚不能制下，以故小便无所收摄尔。此为肺中冷，阴气上巅，侮其阳气，故必眩。阴寒之气，凝滞津液，故多涎唾。若始先不渴，服温药即转渴者，明是消渴。饮一溲二之证，更当消息之矣。　　
周氏曰：按肺寒，上虚也。便数，下虚也。圣人只温其中，岂非以补其母则子自安，总司之地温，而膀胱亦温，下泉无洌彼之患乎。　　
咳而上气，喉中水鸡声，射干麻黄汤方主之。　　
●射干麻黄汤
射干三两　麻黄四两　生姜四两　细辛三两　紫菀三两　款冬花三两　五味子半升　大枣七枚　半夏半升，洗　　
上九味，以水一斗二升，先煮麻黄二沸，去上沫，内诸药，煮取三升，分温三服。　　
喻氏云：上气，声如水鸡，明系痰阻其气尔，阻之夯在去之，而仲景不专于去痰者，以肺受风寒，主气之司，已为邪困而不能自持，莫若主于发表，而佐以润燥、下气、开郁，四法聚于一方内，以分解其邪，不使之合，此因证定药之大法也。　　
咳逆上气，时时唾浊，但坐不得眠，皂荚丸主之。　　
●皂荚丸方
皂荚八两，刮去皮，用酥灸　　
上一味，末之，蜜丸如梧子大，以枣膏和汤，服三丸，日三夜一服。　　
周氏曰：经谓上气者，阴气在下，阳气在上，诸阳气浮，无所依从也。今咳逆上气，是浊气上干，清虚之位反为浊阴所据，故虽时时唾，而浊不为唾灭也。皂荚性能驱浊，其刺又能攻坚，且得直达患处，用意神巧，诚不可思议者。嘉言云：大热之毒，聚结于肺，表之温之，曾不少应，坚而不可攻者，用此丸豆大三粒，朝三服，暮一服，吞，适病所，如棘针遍刺，四面还攻，如是多日，庶几无坚不入，聿成荡涤功，不可以药之微贱而少之也。胸中手不可入，即谓为代针丸可矣。　　
咳而脉浮者，厚朴麻黄汤主之。　　
●厚朴麻黄汤方
厚朴五两　麻黄四两　石膏如锥子大　干姜　细辛各二两　杏仁　半夏　五味子各半升　小麦一升　　
上九味，以水一斗二升，先煮小麦熟，去滓，内诸药，煮取三升，温服一升，日三服。　　
周氏曰：嘉言云：若但咳而脉浮，则外邪居多，全以散邪为主，用法即于小青龙汤中去桂枝、芍药、甘草，加厚朴、石膏、小麦。仍从肺病起见，所以桂枝之热，芍药之收，甘草之缓，概示不用。而加厚朴以下其气，石膏以清热，小麦引入胃中，助其升发之气，一举而表解脉和，于以置力于本病，然后破竹之势可成尔。一经裁酌，直使小青龙载肺病腾空而去，神哉！　　
咳而脉沉者，泽漆汤主之。（《脉经》云：咳家，其脉沉，不可发其汗）　　
●泽漆汤方
半夏半升　紫参五两，一作紫菀　泽漆三升，以东流水五斗，煮取一斗五升　生姜　白前各五两　甘草　黄芩　人参　桂枝各三两　　
上九味，㕮咀，内泽漆汁中，煮取五升，温服五合，至夜尽。　　
周氏曰：浮为在表，沉为在里，表里二字与伤寒之表里大殊。表者，邪在卫，即肺之表也；里者，邪在营，即肺之里也。热过于营，吸而不出，其血必结，血结则痰气必为外裹，故用泽漆之破血为君，加入开痰下气、清热和营诸药，俾坚垒一空，元气不损。制方之妙若此。　　
火逆，上气，咽喉不利，止逆下气者，麦门冬汤主之。　　
●麦门冬汤方
麦冬七升　半夏一升　人参　甘草各二两　粳米三合　大枣十二枚。　　
上六味，以水一斗二升，煮取六升，温服一升，日三夜一服。　　
周氏曰：嘉言云：胃中津液枯燥，虚火上炎之证，治本之良法也。夫用降火之药而火反升，用寒凉之药而热转炽者，徒知与火热相争，未思及必不可得之数，不惟无益，而反害之。凡肺病，有胃气则生，无胃气即死。胃气者，肺之母气也。本草有知母之名者，谓肺藉其清凉，知清凉为肺之母也。有贝母之名者，谓肺藉其豁痰，实豁痰为肺之母也。然屡施于火逆上气、咽喉不利之证，而屡不应，名不称矣。孰知仲景有此妙法，于麦冬、人参、甘草、粳米大补中气、大生津液队中，增入半夏之辛温一味，其利咽下气，非半夏之功，实善用半夏之功，擅古今未有之奇焉。　　
肺痈，喘不得卧，葶苈大枣泻肺汤主之。　　
●葶苈大枣泻肺汤方
葶苈熬令色黄，捣丸如弹子大　大枣十二枚　　
上先以水三升，煮枣，取二升，去枣，内葶苈，煮取一升，顿服。　　
周氏曰：此治肺痈吃紧之方也。肺中生痈，不泻何待？恐日久痈脓已成，泻之无益。日久肺气已索，泻之转伤。惟血结而脓未成，当急以泻肺之法夺之。况喘不得卧，不云甚乎？　　
咳而胸满，振寒，脉数，咽干不渴，时浊吐（《脉经》作时时出振浊）腥臭，久久吐脓如米粥者，为肺痈。桔梗汤主之。　　
●桔梗汤方
桔梗一两　甘草二两　　
上二味，以水三升，煮取一升，分温再服。　　
又方（此方系宋人所增，并录之以备用）　　
桔梗　贝母　当归　爪蒌仁　枳壳　薏苡仁　桑白皮　百合各一钱五分　五味子　葶苈　地骨皮　甘草节　知母　防己　黄芪　杏仁各五分　　
用清水煎服。　　
周氏曰：肺痈由热结而成，其浊唾腥臭，因热瘀而致，故咳而胸满，是肺不利也；振寒，阳郁于里也；咽干不渴，阻滞津液也。彼邪热搏聚，固结难散之势，用桔梗开之，以散其毒；甘草解之，以消其毒。庶几可图，无使滋蔓。即至久久吐脓之时，亦仍可用此汤者，一以桔梗可开之使下行，亦可托之俾吐出；一以甘草可以长血肉，可以益金母也。　　
咳而上气，此为肺胀。其人喘，目如脱状，脉浮大者，越婢加半夏汤主之。
●越婢加半夏汤方
麻黄六两　石膏半斤　生姜三两　大枣十五枚　甘草二两　半夏半升。　　
上六味，以水六升，先煮麻黄，去上沫，内诸药，煮取三升，分温三服。　　
周氏曰：咳而上气，则其气之有冲而不下可知矣。其咳之相连而不已可知矣。此皆属肺之胀使之也。邪入于肺则气壅，肺壅则欲不喘不可得，唯喘极，故目如脱，所以状胀与喘之至也。脉浮，邪也，兼火则邪实，而所以遗害于肺，正未有已。故必以辛热发之，亦兼以甘寒佐之，使久合之邪，涣然冰释，岂不快乎？然久蓄之饮，何由得泄？故特加半夏于越婢汤中，一定之法也。　　
肺胀，咳而上气，烦躁而喘，脉浮者，心下有水，小青龙加石膏汤主之。　　
●小青龙加石膏汤方
麻黄　细辛　芍药　甘草　桂枝各三两　半夏　五味子各半升　石膏二两　　
上九味，以水一斗，先煮麻黄减二升，去上沫，内诸药，煮取三升，去滓，强人服一升，羸者减之，日三服，小儿服四合。　　
周氏曰：此条证与上条无异，所异者，加躁，脉但浮尔。然前条躁者，欲作风水，此条躁者，心下有水。可见躁为阴躁，而水为阴之至也。君主之地，水气上凌，岂细故也耶？故前方于麻黄以杏仁易石膏，加姜、枣，发散之力微且缓；此于麻黄药中加石膏，其力转猛。然监以芍药、五味、干姜，其势下趋水道，不至过汗也。然后小青龙亦能翻江倒海，引水潜藏，不若大青龙之腾云致雨也。夫越婢汤有石膏，无半夏；小青龙汤有半夏，无石膏。观二方而加之意，全重此二物协力建功。石膏清热，藉辛温亦能豁痰；半夏豁痰，藉辛凉亦能清热。不然，石膏可无虑，半夏不在所禁乎？仲景加减一味，已见因心化裁矣。　　
肺痈，胸满胀，一身面目浮肿，鼻塞，清涕出，不闻香臭酸辛，咳逆上气，喘鸣迫塞，葶苈大枣泻肺汤主之。　　
周氏曰：经云：是动则病肺胀满，膨膨然而喘咳，胃气不升，大肠之气亦不降，湿则鼻塞不闻香臭，遂使周身浮肿，有种种之证也。然此表证尚多，岂可专泻？不知肺痈始因邪由外入，及其成痈，则证复自内显出。故论其常，当升散开提者，且未可下夺；论其亟，当下夺者，倘牵制于外，反昧脓成则死之大戒，安得不审所轻重哉？　　
●附方
《外台》炙甘草汤　治肺痿，涎唾多，心中温温液液者。（一作《千金翼》灸甘草汤，治虚劳不足，汗出而闷，脉结悸，行动如常，不出百日。危急者，十一日死）　　
甘草四两，炙　桂枝　生姜各三两　麦冬　麻仁各半升　人参　阿胶各二两　大枣三十枚　生地一斤　　
上九味，以酒七升，水八升，先煮八味，取三升，去滓，内胶消尽，温服一升，日三服。　　
《千金》甘草汤　　
甘草一味　　
以水三升，煮减半，分温三服。　　
《千金》生姜甘草汤　治肺痿，咳唾涎沫不止，咽燥而渴。　　
生姜五两　人参三两　甘草四两　大枣十五枚　　
上四味，以水七升，煮取三升，分温三服。　　
《千金》桂枝去芍药加皂荚汤　肺痿吐涎。　　
桂枝　生姜各三两　甘草二两　大枣十枚　皂荚一枚，去皮子，炙焦　　
上五味，以水七升，微火煮取三升，分温三服。　　
周氏按：以上诸方，俱用辛甘温药，以肺既枯痿，非湿剂可滋者，必生气行气，以致其津。盖津生于气，气生则津亦至也。又方下俱云吐涎沫多不止，则非无津液也，乃有津液而不能收摄分布也。故非辛甘温药不可，加皂荚者，兼有浊痰也。　　
《外台》桔梗白散　治咳而胸满，振寒，脉数，咽干不渴，时出浊唾腥臭，久久吐脓如米粥者，为肺痈。　　
桔梗　贝母各三两　巴豆一分，去皮，熬研如脂　　
上三味为散。强人饮服半钱匕，羸者减之。病在膈上者吐脓，在膈下者泻出。若下多不止，饮凉水一杯则定。　　
《千金》苇茎汤　治咳有微满烦热，胸中甲错，是为肺痈。　　
苇茎二升　薏苡仁半升　桃仁五十粒　瓜瓣半斤　　
上四味，以水一斗，先煮苇茎得五升，去滓，内诸药，煮取二升，服一升，再服。当吐如脓。　　
周氏按：此方具下热散结通瘀之力，而重不伤峻，缓不伤懈，可以补桔梗汤、桔梗白散二方之偏，亦良法也。　　
又曰：葶苈大枣泻肺汤治肺痈，胸满胀，一身面目浮肿，鼻塞，清涕出，不闻香鼻酸辛，咳逆上气，喘鸣迫塞。按此方原治肺痈，喘不得卧，此兼面目浮，鼻塞清涕，则肺有表邪宜散，故先服小青龙一剂，乃进。　　
又按：肺痈诸方，其于治效，各有专长。如葶苈大枣用治痈之始萌而未成者，所谓乘其未集而击之也。其苇茎汤则因其乱而逐之者耳。桔梗汤剿抚兼行，而意在于抚，洵为王者之师。桔梗白散则捣坚之锐师也。比而观之，审而行之，庶几各当而无误矣。　　
周氏补论曰：嘉言云：《金匮》于肺痿、肺痈二证，则彻土绸缪，治之于早。然先从脉辨其数虚数实，次从口辨其吐沫干燥，然更出一捷要之法，谓咳嗽之初，即见上气喘急者，乃外受风寒所致，其脉必浮，宜从越婢加半夏之法，乃小青龙加石膏之法，亟为表散。不尔，即是肺痈、肺痿之始基，故以咳嗽上气病证，同叙于肺痈、肺痿之下，而另立痰饮咳嗽本门，原有深意，见咳而至于上气，即是肺中壅塞，逼迫难安，尚可等待，不急散邪下气，以清其肺乎？然亦分表里虚实为治，不当误施，转增其困矣。　　
再论：肺痈、肺痿之病，皆燥病也。肺禀清肃之令，乃金寒水冷之藏，火热熏灼，久久失其清肃，而变为燥。肺中生痈，其津液全裹其痈，不溢于口，故口辟辟然干燥。肺热成痿，则津液之上供者，悉从燥热化为涎沫浊唾，证多不渴；较胃中津液尽伤，母病累子之痿，又大不同，只是津液之上输者变为唾，肺不沾其惠泽尔。若夫痿病，津液不能灭火，反从火化，累年积岁，肺叶之间，酿成一大火聚，以清凉投之，捍格不入矣。然虽捍格，固无害也。设以燥热投之，以火济火，其人有不坐毙者乎？半夏燥药也，投入肺中，转增其患，自不待言。但清凉既不能入，惟燥与燥相得，乃能入之。故用半夏之燥入清凉生津药中，则不但不燥，转足开燥，其浊沫随逆气下趋，久久津液之上输者，不结为涎沫，而肺得沾其渍润，痿斯起矣。人但知半夏能燥津液，孰知善用之，即能驱所燥之津液乎？此精蕴也。　　
总按：肺为娇藏，肺气素为形寒饮冷而受伤，久久出汗过多而不差，气馁不振，即为肺痿。其风伤皮毛，热伤血脉，风热相搏，气血稽留，遂为肺痈。肺痿多涎沫，乃至便下浊沫。肺痈多脓血，乃至便下脓积。凡胃强能食而下传者，皆不死也。夫血热则肉败，营卫不行，必将为脓。是以《金匮》以通行营卫为第一义。欲治其子，先建其母，胃中津液，尤贵足以上供而无绝乏。后世诸方，错出不一，不明大意，今阅《金匮》十五方，固已用之不尽矣。　　
师曰：夫脉当取太过不及，阳微阴弦，即胸痹而痛。所以然者，责其极虚也。今阳虚，知在上焦，所以胸痹心痛者，以其阴弦故也。　　
周氏曰：痹者，痞闷而不通也。经云：通则不痛，故惟痛为痹。而所以为痹者，邪入之。其所以为邪入者，正先虚也。故曰：脉取太过、不及，不及为阳微，太过即阴弦。阳虚故邪痹于胸，阴盛故心痛。仲景已自申说甚明，乃知此证总因阳虚，故阴得以乘之。设或不弦，则阳虽虚，而阴不上干可知也。然胸痹有微甚之不同，则为治因亦异。微者，但通上焦不足之阳；甚者，且驱其下焦厥逆之阴。通阳者，以薤白、白酒、半夏、桂枝、人参、杏仁之属，不但苦寒不入，即清凉尽屏。盖以阳通阳，阴分之药不得预也；甚者，附子、乌头、蜀椒大辛热，以驱下焦之阴，惟阴退而阳可以渐复耳。可不留意乎？　　
平人无寒热，短气不足以息者，实也。　　
周氏曰：阳不足，则阴上入而为寒；阴不足，则阳下陷而为热。阴阳未尝偏胜，故无寒热如平人。然短气不足以息者，是邪痹于中，而滞其升降之气。不可信其中虚而辄补之，以蹈实实之戒也。　　
胸痹之病，喘息咳嗽，胸背痛，短气，寸口脉沉而迟，关上小紧数者，栝蒌薤白白酒汤主之。　　
●栝蒌薤白白酒汤方
栝蒌实一枚，捣　薤白半升　白酒七升　　
上三味，同煮取二升，分温再服。　　
周氏曰：寒浊之邪，滞于上焦，则阻其上下往来之气，塞其前后阴阳之位，遂令为喘息、为咳嗽、为痛、为短气也。阴寒凝泣，阳气不复自舒，故沉迟见于寸口，理自然也。乃小紧数复显于关上者，何耶？邪之所聚，自见小紧，而阴寒所积，正足以遏抑阳气，故反形数。然阳遏则从而通之，栝蒌实最足开结豁痰，得薤白、白酒佐之，既辛散而复下达，则所痹之阳自通矣。　　
肺中风者，口燥而喘，身运而重，冒而胫胀。　　
赵氏曰：肺者手太阴燥金，与足太阴同为湿化，内主音声，外合皮毛，属上焦阴部，行营卫，在五行生克，畏火克木。今为风中之，夫风者内应肝木之气，得火反侮所不胜之金，然木之子火也，火必随木而至。风能胜湿，热能胜液，故为口燥。风火皆阳，二者合则摇动不宁，动于肺则燥其所液之湿，鼓其音声，有出难入，而作喘鸣。动于营卫，鼓其脉络肌肉，则身运作肿胀。虽然，此特风中于肺，失其运用之一证耳。若《内经》所论肺风者多汗恶风，色白，时咳，昼差暮剧，是又叙其邪在肺作病状如是，各立一义，以为例耳。然后人自此而推，皆可得之其在脏、在舍、在经络，凡所见之病，不患其不备也，余脏皆然。　　
肺中寒，吐浊涕。　　
赵氏曰：肺者阴也，居阳部，故曰阴中之阳，谓之娇脏，恶热复恶寒。过热则伤所禀之阴，过寒则伤所部之阳，为相傅之官，布化气液，行诸内外，阳伤则气耗，阴伤则气衰。今寒中之，则气液蓄于胸而成浊饮，唾出于口。蓄于经脉，乃成浊涕，流出于鼻。以鼻是肺脏呼吸之门也。　　
肺死脏，浮之虚，按之弱，如葱叶下无根者，死。　　
赵氏曰：肺金主秋，当下四十五日后，阴气微上，阳气微下之时。《内经》论其平脉曰：气来轻虚以浮，来急去散。又曰：微毛而有胃气。又曰：厌厌聂聂，如落榆叶状。其阴阳微上下之象如此。又曰：死脉则为真肺脉至，大而虚，如毛羽中人肤。又曰：来如物之浮，如风吹毛。又曰：但毛无胃，则是阳气不下，阴气不上，盛阳当变阴而不变，既不收敛，又不和缓，唯欲浮，死。可知已因火克金而阴亡。《内经》谓其不过三日死，正与此同。盖阴者，阳之根。浮者有之，沉者亦有之，根壮而后枝叶茂。叙平脉唯贵轻虚以浮，非金无沉者，但浮沉皆止三菽之重耳，不欲其如石之沉也。今浮之虚，按之又弱如葱叶，于三菽其有几哉？越人曰：肝与肺有生熟浮沉之异，生浮则熟沉，生沉则熟浮。盖阳极生阴，阴极生阳，更始体用之气在二脏，故二脏之形亦如之。缘肺居阳部，故体轻浮，主气以象阳，阳极变阴，故用收敛以象阴；肝居阴部，故体重沉，藏血以象阴，阴极变阳，故用升发以象阳。浮沉正此耳。五脏阴阳，各具一体用，不可不察。　　
问曰：夫饮有四，何谓也？师曰：有痰饮，（《脉经》痰作淡，一作留饮）有悬饮，有溢饮，有支饮。　　
巢氏曰：溢饮，谓因大渴而暴饮水，水气溢于肠胃之外，在于皮肤之间，故言溢饮。令人身体疼重而多汗，是其候也。　　
巢氏曰：悬饮，谓饮水过多，留注胁下，令胁间悬痛咳唾引胁痛，故云悬饮。治饮不治咳，当以温药通和之。病痰饮者，当以温药和之。　　
问曰：四饮何以为异？师曰：其人素盛今瘦，水走肠间，沥沥有声，谓之痰饮。饮后水流在胁下，咳唾引痛，谓之悬饮。饮水流行，归于四肢，当汗出而不汗出，身体疼重，谓之溢饮。咳逆倚息，气短不得卧，其形如肿，谓之支饮。　　
赵氏曰：水性走下，而高原之水流入于川，川入于海，塞其川则洪水泛溢，而人之饮水亦若是。《内经》曰：饮入于胃，游溢精气，上输于脾，脾气散精，上归于肺，通调水道，下输膀胱，水精四布，五经并行。今所饮之水，或因脾土壅塞而不行，或因肺气涩滞而不通，以致流溢，随处停积。水入肠间者，大肠属金主气，小肠属火，水与火气相搏，气火皆动，故水入不得，流走肠间，沥沥有声，是名痰饮。然肠胃与肌肤为合，素受水谷之气长养而肥盛，今为水所病，故肌肉消瘦也。水入胁下者，属足少阳经，足少阳经脉从缺盆下胸中，循胁里，过季胁之部分，其经多气，属相火，今为水所积，其气不利，从火上逆胸中，遂为咳吐，吊引胁下痛，是名悬饮。水泛溢于表，表，阳也，流入四肢者，四肢为诸阳之本，十二经脉之所起。水至其处，若不胜其表之阳，则水散，当为汗出。今不汗，是阳不胜水，反被阻碍经脉、营卫之行，故身体痛重，是名溢饮。水流入肠间，宗气不利，阳不得升，阴不得降，呼吸之息与水逆于其间，遂作咳逆倚息，短气不得卧，营卫皆不利，故形如肿也。是名支饮。　　
水在肺，吐涎沫，欲饮水。　　
赵氏曰：仲景凡出病候，随其脏气变动而言之，不拘定于何邪也。如吐涎沫属肺脏，在肺痿证中者，上焦有热者，肺虚冷者，皆吐涎沫。今水在肺亦然。盖肺主气，行营卫，布津液，诸邪伤之，皆足以闭塞气道，故营卫不行，津液不布，气伤液聚，变成涎沫而吐出之。若咳若渴者，亦肺候也，皆无冷热之分。但邪与气相击则咳，不击则不咳；津液充其元府则不渴，燥之则渴。随所变而出，其病亦不止于是也，而在他证方后，更立加减法，便见仲景之意。　　
夫心下有留饮，其人背寒冷如掌大。（《脉经》作冷大如手）　　
巢氏曰：留饮者，由饮酒后饮水多，水气停留于胸膈之间而不宣散，乃令人胁下痛，短气而渴，皆其候也。　　
赵氏曰：心中俞出于背，背，阳也。心有留饮，则火气不行，唯是寒饮注其俞，出于背，寒冷如掌大，论其俞之处，明其背之非尽寒也。　　
留饮者，胁下痛，引缺盆，咳嗽则辄已。（一作转甚）　　
赵氏曰：胁下为厥阴之支络，循胸出胁下，足厥阴脉布胁肋，而缺盆是三阳俱入，然独足少阳从缺盆过季胁。饮留胁下，阻碍厥阴、少阳之经络不得疏通，肝苦急，气不通，故痛；少阳上引缺盆，故咳嗽则气攻冲其所结者，通而痛辄已。一作转甚，如上条咳而痛同也。　　
胸中有留饮，其人短气而渴，四肢历节痛，脉沉者，有留饮。　　
赵氏曰：胸中者，肺部也。肺主气以朝百脉，治节出焉，饮留胸中，宗气呼吸难以布息，故短气。气不布则津液不化而膈燥，是以渴也。足厥阴肝脏主筋、束骨而利关节，其经脉上贯于膈，而胆之经亦下胸中贯膈。夫饮者，即湿也，其湿喜流关节，从经脉流而入之，作四肢历节痛。留饮，水类也，所以脉亦沉也。　　
膈上病，痰满喘，咳吐，发则寒热，背痛腰疼，目泣自出，其人振振身瞤剧，必有伏饮。　　
赵氏曰：膈上，表分也。病痰满喘咳，乃在表之三阳皆郁而不伸，极则化火，冲动膈上之痰吐发。然膈间之伏饮则留而不出，因其不出，则三阳之气虽动，尚被伏饮所抑，足太阳经屈而不伸，乃作寒热，腰背疼痛。其经上至目内眦，故目泣自出。足少阳经气属风火之化，被抑不散，并于阳明，屈在肌肉之分，故振振身瞤而剧也。是条首以痰言，末以饮言，二者有阴阳水火之分：痰从火而上熬成而浊，故名曰痰；饮由水湿留积不散而清，故名曰饮。亦是五行水清火浊之义。　　
咳家，其脉弦，为有水，十枣汤主之。　　
●十枣汤方
芫花熬　甘遂　大戟各等分　　
上三味捣筛，以水一升五合，先煮肥大枣十枚，取八合，去滓，内药末，强人服一钱匕，羸人服半钱。平旦温服之。不下者，明日更加半钱，得快利后，糜粥自养。　　
赵氏曰：《脉经》以弦为水气，为厥逆，为寒为饮。风脉亦弦。若咳者，如水气，如厥逆，如寒如风，皆能致咳。欲于弦脉而分诸邪，不亦难乎？设谓水邪之弦稍异，果何象乎？前条悬饮者沉弦，别论支饮者急弦，二者有沉急之不同，而咳脉之弦，岂一字可尽。仲景尝论水蓄之脉曰沉潜，今谓为水，其弦将彷佛有沉潜之象乎？将有沉急之象乎？凡遇是证是脉，必察色闻声，问所苦灼然，合脉之水象，然后用是方下之。独据脉，恐难凭也。　　
夫有支饮家，咳，烦，胸中痛者，不卒死，至一百日或一岁，宜十枣汤。　　
巢氏曰：支饮谓饮水过多，停积于胸膈之间，支乘于心，故云支饮。其病令人咳逆喘息，身体如肿之状，谓之支饮也。　　
赵氏曰：心肺在上，主胸中阳也。支饮乃水类，属阴，今支饮上入于阳，动肺则咳，动心则烦，搏击膈气则痛。若阳虚不禁其阴之所逼者，则营卫绝而神亡，为之卒死矣。不卒死，犹延岁月，则其阳不甚虚，乃水入于肺，子乘于母所致也。　　
久咳数载，其脉弱，有可治。实大数者，死。其脉虚者，必苦冒。其人本有支饮在胸中故也。治属饮家。　　
赵氏曰：三脉固为支饮之咳，然而诸邪之病，皆不越此。《内经》曰：久病脉弱者生，实大者死。又脉大则病进，盖弱脉乃邪气衰，实大乃邪气盛，久病者，正气已虚，邪气亦衰，虽重可治。若邪盛加之脉数，火复刑金，岂不死乎？其脉虚苦冒者，盖胸中乃发越阳气之地，支饮停积，阻其阳气不得升于上，又不得充于下与阴接，唯从支饮浮泛，眩乱头清道，故苦冒也。治其阴则阳气行而可愈矣。　　
咳逆倚息不得卧，小青龙汤主之。　　
●小青龙汤方
麻黄去节，三两　芍药三两　五味子半升　干姜三两　甘草三两，炙　细辛三两　桂枝去皮，三两　半夏半升，汤洗　　
上八味，以水一斗，先煮麻黄减二升，去上沫，内诸药，煮取三升，去滓，温服一升。　　
青龙汤下已，多唾，口燥，寸脉沉，尺脉微，手足厥逆，气从小腹上冲胸咽，手足痹，其面翕热如酥状，因复下流阴股，小便难，时复冒者，与茯苓桂枝五味甘草汤，治其气冲。　　
●桂苓五味甘草汤方
桂枝去皮　茯苓各四两　甘草三两，炙　五味子半升　　
上四味，以水八升，煮取三升，去滓，分温三服。　　
冲气即低，而反更咳，胸满者，用桂苓五味甘草汤去桂，加干姜、细辛，以治其咳满。　　
●苓甘五味姜辛汤方
茯苓四两　甘草　细辛　干姜各三两　五味半升　　
上五味，以水八升，煮取三升，去滓，温服半升，日三服。　　
咳满即止而更复渴，冲气复发者，以细辛、干姜为热药故也。服之当遂渴，而渴反止者，为支饮也。支饮者，法当冒，冒者必呕，呕者复内半夏，以去其水。　　
●桂苓五味甘草去桂加干姜细辛半夏汤方
茯苓四两　甘草　细辛　干姜各二两　五味　半夏各半升　　
上六味，以水八升，煮取三升，去滓，温服半升，日三服。　　
水去呕止，其人形肿者，加杏仁主之。其证应内麻黄，以其人遂痹，故不内之。若逆而内之者必厥，所以然者，以其人血虚，麻黄发生其阳故也。　　
●苓甘五味加姜辛半夏杏仁汤方
茯苓四两　五味子　杏仁去皮尖　半夏各半升　甘草　干姜　细辛各三两　　
上七味，以水七升，煮取三升，去滓，温服半升，日三服。　　
若面热如醉，此为胃热上冲熏其面，加大黄以利之。　　
●苓甘五味加姜辛半杏大黄汤方
茯苓四两　甘草　干姜　细辛　大黄各三两　五味　半夏　杏仁各半升　　
上八味，以水一斗，煮取三升，去滓，温服半升，日三服。　　
赵氏曰：此首篇支饮之病也。以饮水，水性寒，下应于肾，肾气上逆入肺，肺为之不利。肺主行营卫，肺不利则营卫受病，犹外感风寒，心中有水证也。故亦用小青龙汤治。服后未已，为水停未散，故多唾；津液未行，故口燥；水在膈上，则阳气衰，寸口脉沉；麻黄发阳，则阴血虚，故尺脉微；尺脉微，则肾气不得固守于下，冲任二脉相挟，从小腹冲逆而起矣。夫冲任二脉与肾之大络同起肾下，出胞中，主血海。冲脉上行者至胸，下行者至足少阴，入阴股，下抵足庬上，是动则厥逆；任脉至咽喉，上颐循面，故气冲胸咽；营卫之行涩，经络时疏不通，手足不仁而痹，其面翕然如醉状，因复下流阴股，小便难。水在膈间，因火冲逆，阳气不得输上，故时复冒也。《内经》曰：诸逆冲上，皆属于火。又曰：冲脉为病，气逆里急。故用桂苓五味甘草汤先治冲气与肾燥。桂味辛热，散水寒之逆，开腠理，致津液以润之；茯苓、甘草，行津液，渗蓄水，利小便，伐肾邪为臣；甘草味甘，温补中土，制肾气之逆；五味酸平以收肺气。《内经》曰：肺欲收，急食酸以收之。服此汤，中气即止，因水膈间不散，故再变而更咳、胸满，即用前方去桂，加干姜、细辛，散其未消之水寒，通行津液。服汤后，咳满即止，三变而更复渴，冲气复发，以细辛、干姜乃热药，服之当反不渴。支饮之水，蓄积胸中故也。支饮在上，阻遏阳气，不布于头目，故冒。且冲气更逆，必从火炎而呕也。仍用前汤加半夏去水止呕，服汤后，水去呕止。四变，水散行出表，表气不利，其人形肿，当用麻黄发汗散水，以其人遂痹且血虚，麻黄发其阳，逆而内之，必厥，故不内。但加杏仁。杏仁微苦，温肾气，上逆者得之则降下，在表卫气得之则利于行，故肿可消也。服汤后，五变，因胃有热，循脉上冲于面，热如醉，加大黄以泄胃热。盖支饮证，其变始终不离小青龙之加减，足为万世法也。　　
寸口脉沉滑者，中有水气，面目肿大，有热，名曰风水。视人之目窠（《脉经》作“目里”）上微拥，如蚕（《脉经》无“蚕”字）新卧起状，其颈脉动，时时咳，按其足上，陷而不起者，风水。　　
赵氏曰：《内经》脉沉曰水，脉滑曰风。面肿曰风，目肿如新卧起之状曰水。颈脉动，喘咳曰水。又肾风者，面胕庬然，少气时热，其有胕肿者，亦曰本于肾，名风水，皆出《内经》也。　　
太阳病，脉浮而紧，法当骨节疼痛，反不疼，身体反重而酸，其人不渴，汗出即愈，此为风水。恶寒者，此为极虚，发汗得之，渴而不恶寒者，此为皮水。身肿而冷，状如周痹，胸中窒不能食，反聚痛，暮躁不得眠，此为黄汗。骨节痛，咳而喘，不渴者，此为肺胀。其状如肿，发汗则愈。然诸病此者，渴而下利，小便数者，皆不可发汗。　　
赵氏曰：《伤寒论》脉浮而紧者为风寒，风伤卫，寒伤营，营卫俱病也。营卫者，胃之谷气所化，从手太阳所出，循行表里，在外则荣筋骨，温皮肉，在内则贯五藏，络六府。故浮沉变脉，皆见于寸口。此条首言太阳病脉紧，为太阳属表，营卫所受风水，随在诸经四属，隶于太阳之表者，分出六等，于肝脏所合则骨节痛，若风水挟木克土，脾合肌肉，则肌肉不利，骨节反不痛，身体重而酸。《内经》曰：土不及，则体重而筋肉瞤酸也。因不渴则可发汗，汗则邪散乃愈。此由风胜水也，亦名风水。其汗皆生于气，气生于精，精气若不足，辄发其汗，风水未散，而营卫之精先从汗散，遂致虚极，不能温腠理，故恶寒也。若发汗，辛热之味上冲于肺，亡其津液，则肺燥而渴。营卫不虚，则不恶寒。风水之邪从肺气不足入，并于所合之皮毛，遂为皮水。皮水久不解，营卫与邪并，外不得温分肉，至于身肿冷，状如周身痹，内窒胸膈，脾胃气郁成热，故不能食。胃热复上，与外入之水寒相击，故痛聚胸中，暮躁不得眠也。脾土之色发于外，是谓黄汗。若骨节疼痛而胕肿者，是肾之候也；咳而喘者，是肺之候也。二病俱见，由肾脉上贯肝入肺，乃标本俱病。言脾胀，恐肺字之误。《灵枢》曰：肺是动病，则肺胀满，膨膨而喘咳是也。然病虽变更不一，尽属在表，故浮紧之脉，皆得汗之。但渴与下利，小便数，亡津液者，不可汗耳。　　
问曰：病者苦水，面目身体四肢皆肿，小便不利，脉之不言水，反言胸中痛，气上冲咽，状如炙肉，当微咳喘。审如师言，其脉何类？师曰：寸口脉沉而紧，沉为水，紧为寒，沉紧相搏，结在关元。始时尝（《脉经》作尚）微，年盛不觉。阳衰之后，营卫相干，阳损阴盛，结寒微动，肾气上冲，咽喉塞噎，胁下急痛。医以为留饮而大下之，气系不去，其病不除，复重吐之，胃家虚烦，咽燥欲饮水，小便不利，水谷不化，面目手足浮肿，又与葶苈圆下水，当时如小差，食饮过度，肿复如前，胸胁苦痛，象若奔豚，其水扬溢则咳喘逆。（《脉经》作则浮咳喘逆）当先攻击冲气令止，乃治咳。咳止其喘自差，先治新病，病当在后。（言当先治本病也。如治新病，则病难已）　　
赵氏曰：此水病，脉之不言水，反言胸中痛等病，当时记其说者以为异，非异也。是从色脉言耳。脉沉为水，紧为寒为痛，水寒属于肾，足少阴脉自肾上贯肝膈，入肺中，循喉咙，其支者，从肺出心络，注胸中。凡肾气上逆，必冲脉与之并行，因作冲气。从其脉所过随处与正气相击而为病耳。要知其病始由关元，夫五脏六腑在内有强弱荣悴，尽见于面部，分五官五色以辨之。关元是下配足三阴、任脉所会，寒结关元，其肾部之色必微枯而黑，知是久痹之证，非一日也。及阳衰之后，营卫失常，阴阳反作，寒结之邪，冲肾气而上，故作此证。医不治其冲气，反吐下之，遂损其胃，致水谷不化，斯津液不行而渴欲饮水，小便不利也。由是扬溢于面目四肢，浮肿并至，冲气乘虚愈击，更有象若奔豚喘咳之状。必先治其冲气之本，冲气止，肾气平，则诸证自差。未差者，当补阳泻阴，行水扶胃，疏通关元之久痹，次第施治焉耳。　　
病人面无血色，无寒热，脉沉弦者，衄。脉浮弱，手按之绝者，下血。烦（《脉经》“烦”作“频”）咳者，必吐血。　　
赵氏曰：面色者，血之华也。血充则华鲜，若有寒热，则损其血，致面无色也。今无寒热，则自上下去血而然矣。夫脉浮以候阳，沉以候阴，只见沉弦，浮之绝不见者，是无阳也，无阳知血之上脱；脉止见浮弱，按之绝无者，是无阴也，无阴知血之下脱。烦咳吐血者，心以血安其神，若火扰乱，则血涌神烦，上动于膈则咳；所涌之血，因咳而上越也。然则沉之无浮，浮之无沉，何便见脱血之证乎？以其面无色而脉弦弱也。衄血，阳固脱矣，然阴亦损，所以浮之亦弱。经曰：弱者血虚，脉者血之府，宜其脱血之处则无脉，血损之处则脉弦弱也。　　
夫吐血，咳逆上气，其脉数而有热，不得卧者，死。　　
赵氏曰：此金水之脏不足故也。外不足则火浮焰，火浮焰则金伤，夫阴血之安养于内者，肾水主之，水虚不能安静，被火逼，遂而血溢出矣。血出则阳光益炽，有升无降，炎烁肺金，金受其害，因咳逆而上气。金、水，子母也，子衰不能救母，母亦受害不能生子，二者之阴，有绝而无复。脉数身热，阳独胜也。不能卧，阴已绝也。阴绝，阳岂独生乎？故曰死也。若得卧者，如《内经》于司天与阳明厥逆诸条，悉有喘咳，身热，呕吐血等证，未尝言死，盖阴未绝也。　　
夫酒客咳者，必致吐血。此因极饮过度所致也。　　
赵氏曰：酒性大热，客焉不散，则肝气不清，胃气不守，乱于胸中。中焦之血不布于经络，聚而汹汹，因热射肺为咳，从其咳逆之气溢出也。此伤胃致吐血者。　　
以上节《金匮》。


卷四  ——————————————————————————————————————————————————————————————————————————————————————————

本卷节《伤寒论》《脉经》  ***************************
咳而小便利，若失小便者，不可发汗。发汗则四肢厥冷。　　
方氏中行曰：小便利，失小便，肺肾二经俱病也。不可发汗，二经少血也。四肢厥冷，金水伤而土亦同败也。　　
《脉经》曰：咳而小便利，若失小便，不可攻其表。汗出则厥逆，冷汗出多坚，发其汗亦坚。　　
周氏曰：咳为阳邪上壅，肺金受热也。肺为气之总司，肺热而一身之气焉有不热者乎？况膀胱气化，实禀清肃而行，今日利者，则是气壅于上，而下相应也。此其人原是下焦素常虚寒，遂至咳而失小便，复发其汗，则所存之阳外亡，而四肢必至厥冷矣。　　
伤寒，表不解，心下有水气，干呕，发热而咳，或渴，或利，或噎，或小便不利，少腹满，或喘者，小青龙汤主之。　　
方氏曰：水气谓饮也。咳与喘，皆肺逆也。盖肺属金，金性寒，水者，金之子，故水寒相搏则伤肺也。或谓多证者，水流行不一，无所不之也。夫风寒之表不解，桂枝、麻黄、甘草，所以解之；水寒之相搏，干姜、半夏、细辛，所以散之；然水寒欲散而肺欲收，芍药、五味子者，酸以收肺气之逆也。然则，是汤也，乃直易于散水寒也，其犹龙之不难于翻江倒海之谓欤？夫龙一也，于其翻江倒海也，而小言之，以其兴云致雨也；乃大言之，能大能小，化物而不泥于物。龙固如是，夫白虎、真武，虽无大小之可言，其于主乎人身，而为四体之元神，则不偏殊。故在风寒之属病，皆有感而遂通之妙应。若谓在天之主四时者期如此，则去道远矣。　　
柯氏韵伯曰：发热，是表未解；干呕而咳，是水气为患。水气者，太阳寒水之气也。太阳之化，在天为寒，在地为水，其伤人也，浅者皮肉筋骨，重者害及五脏。心下有水气，是伤脏也。水气未入于胃，故干呕。咳者，水气射肺也。皮毛者，肺之合，表寒不解，寒水已留其合矣。心下之水气，又上至于肺，则肺寒。内外合邪，故咳也。水性动，其变多，水气下而不上，则或渴或利。上而不下，则或噎或喘。留而不行，则小便不利而小腹因满也。制小青龙以两解表里之邪，复立加减法，以治或然之症，此为太阳枢机之剂。水气蓄于心下，尚未固结，故有或然之症。若误下则硬满而成结胸矣。　　
●小青龙汤
麻黄三两，去节　桂枝三两　芍药三两，酒洗　甘草三两，灸　干姜二两，一作三两　细辛三两　半夏半升，洗　五味子半升，洗　　
上八味，以水一斗，先煮麻黄减二升，去上沫，内诸药，煮取三升，去滓，温服一升。若渴去半夏，加栝蒌根三两。若微利，去麻黄，加芫花如锥子大，熬令赤色。若噎者，去麻黄，加附子一枚，炮。若小便不利、少腹满者，去麻黄，加茯苓四两。若喘者，去麻黄，加杏仁半升，去皮尖。　　
喻氏曰：按仲景设小青龙汤，原为涤饮收阴、散结分邪之妙用也。故遇无形之感，有形之痰，互为胶漆，其当胸窟宅，适在太阳经位，唯于麻黄桂枝方中，倍加半夏、五味，以涤饮收阴；加干姜、细辛，以散结分邪。合而用之，令药力适在痰邪绾结之处攻击，片时则无形之感从肌肤出，有形之痰从水道出，顷刻分解无余，而膺胸空旷矣。若泥麻、桂甘温，减去不用，则不成其为龙矣，将恃何物以为翻波鼓浪之具乎？　　
周氏曰：小青龙汤，涤饮药也。人既风寒两受，乃以麻黄桂枝各半治之足矣。不知素常有饮之人，一感外邪，伤皮毛而蔽肺气，则便停于心下，而上下之气不利焉。于是喘满咳呕，相因而见。尔时竟一汗之，外邪未解，里证转增，何也？为水气所持，不能宣越故也。况水饮停蓄者，中州必不健运，才兼外感，遂令上逆，尚可徒以风药上升作患乎？于是以五味子收金，干姜散阴，半夏祛饮，此不易之良法也。而尤妙在用细辛一味，为少阴经表药，且能走水。人之水气，大抵发源于肾，故少腹满，小便不利，因而作喘，安知少阴不为遗害？乃以细辛搜豁伏邪，走而不留，而后以上主散之药，皆灵动也。然则龙之大者，善驾云泼水荡天下郁蒸之气。龙之小者，不过赴江蹈海，收一时泛滥之波，使之潜消而弗扬也。不亦神乎！　　
柯氏曰：表虽未解，寒水之气已去营卫，故于桂枝汤去姜、枣，加细辛、干姜、半夏、五味，辛以散水气而除呕，酸以收逆气而止咳。治理之剂，多于发汗焉。小青龙与小柴胡俱为枢机之剂，故皆设或然症，因各立加减法。盖表症既去其半，则病机偏于向里，故二方之症多属里。仲景多用里药，少用表药，未离于表，故为解表之小方。然小青龙主太阳之半表里，尚用麻黄、桂枝，还重视其表；小柴胡主少阳之半表里，只用柴胡、生姜，但微解其表而已。此缘太少之阳气不同，故用药之轻重亦异。小青龙设或然五症，加减法内即备五方。小柴胡设或然七症，即具加减七方。此仲景法中之法，方外之方，何可以三百九十七，一百一十三拘之？　　
伤寒，心下有水气，咳而微喘，发热不渴。服汤已渴者，（《脉经》作服汤已而渴者）此寒去欲解（《脉经》作为欲解）也，小青龙汤主之。　　
周氏曰：其人痰饮素积，一感风寒，挟之上逆，故水气伤于心下，肺金受邪，因而喘咳。外邪既盛，势必发热，然热未入府，且寒饮内溢，故为咳而不为渴也。正见邪一日未去，则一日不渴也。服汤已，即小青龙汤也。反渴者，寒饮与热邪未散，而津液未复故也。使不以小青龙为主治，岂遂至于欲解乎？小青龙汤主之句，是缴结上文之词。况服汤二字，明明指定。他书曾易经文，今仍古本读。　　
柯氏曰：水气在心下，则咳为必然之症，喘为或然之症，亦如柴胡汤症，但见一症即是，不必悉具。咳与喘皆水气射肺所致，水气上升，是以不渴。服汤已而反渴，水气内散，寒邪亦外散也。此条正欲明服汤后渴者是解候，恐人服止渴药，反滋水气，故先提不渴二字作眼，后提出渴者以明之。服汤即小青龙汤。若寒既欲解，而更服之，不惟不能止，且重亡津液，转属阳明，而成胃实矣。能化胸中之热气而为汗，故名大青龙；能化心下之水气而为汗，故名小青龙。盖大青龙表症多，只烦躁是里症；小青龙里症多，只发汗是表症。故有大小发汗之殊耳。发汗利水，是治太阳两大法门。发汗分形层之次第，利水定三焦之浅深，故发汗有五法：麻黄汤汗在皮肤，乃外感之寒气；桂枝汤汗在经络，乃血脉之精气；葛根汤汗在肌肤，乃津液之清气；大青龙汗在胸中，乃上扰之阳气；小青龙汗在心下，乃内蓄之水气。其治水有三法：干呕而咳，是水在上焦，在上者发之，小青龙是也；心下痞满，是水在中焦，中满者泻之，十枣汤是也；小便不利，是水在下焦，在下者引而竭之，五苓散是也。其他坏症变症虽多，而大法不外是矣。　　
阳明病，但头眩，不恶寒，故能食而咳，其人必咽痛。若不咳者，咽不痛。　　
方氏曰：眩，风旋而目运也。风故不恶寒能食，咳逆气。咽门，胃之系也。胃热而气逆攻咽，则咳痛咽伤也。　　
周氏曰：阳明病何以头眩？以风主眩运，且挟痰饮上逆也。不恶寒者，辨非寒邪而热势已衰，肺气受伤，故能食而咳。以能食为伤风本候，而咳因痰热乘金也。咳甚咽伤，故必作痛，不若少阴之不咳而咽先痛也。仲景恐人误疑少阴，特申之曰若不咳者，咽不痛。知不与阴火上炎、脉循喉咙者同年而语也。　　
柯氏曰：不恶寒，头不痛但眩，是阳明之表已罢，能食而不呕不厥但咳，乃是咳为病本也。咽痛因于咳，头眩亦因于咳，此邪结胸中而胃家未实也，当从小柴胡加减法。　　
●小柴胡汤
柴胡半斤　半夏半升　人参　甘草　黄芩　生姜各三两　大枣十二枚　　
以水一斗二升，煮取六升，去滓，再煎取三升，温服一升，日三服。若胸中烦而不呕者，去半夏、人参，加栝蒌实一枚。若渴者，去半夏，加人参合前成四两半，加栝蒌根四两。若腹中痛者，去黄芩，加芍药三两。若胁下痞硬，去大枣，加牡蛎四两。若心下悸，小便不利者，去黄芩，加茯苓四两。若不渴，外有微热者，去人参，加桂枝三两，温服取微汗愈。若咳者，去人参、大枣、生姜，加五味子半升，干姜二两。　　
柯氏曰：柴胡感一阳之气而生，故能直入少阳，引清气上升而行春令。为治寒热往来之第一品药，少阳表邪不能解必需之。半夏感一阴之气而生，故能开结气，降逆气，除痰饮，为呕家第一品药。若不呕而胸烦口渴者去之，以其散水气也。黄芩外坚内空，故能内除烦热，利胸膈逆气。腹中痛者，是少阳相火为害，以其苦从火化，故易芍药之酸以泻之。心下悸，小便不利者，以苦能补肾，故易茯苓之淡以渗之。人参、甘草，补中气，和营卫，使正胜则邪却。内邪不留，外邪勿复入也。仲景于表证不用人参，此因有半里之无形证，故用之以扶元气，使内和而外邪不入也。身有微热，是表未解，不可补。心中烦与咳，是逆气有余，不可益气。故去之。如太阳汗后，身痛而脉沉迟，下后胁热利而心下硬，是太阳之半表半里证也。表虽不解，因汗下后，重在里，故参、桂兼用。先辈论此汤转旋在柴、芩二味，以柴胡清表热，黄芩清里热也。卢氏以柴胡、半夏得二至之气而生，为半表半里之主治，俱似有理。然本方七味中，半夏、黄芩俱在可去之例，惟不去柴胡、甘草，当知寒热往来，全赖柴胡解外、甘草和中，故大柴胡去甘草，便另名汤，不入加减法。　　
阳明病，反无汗而小便利，二三日呕而咳，手足厥者，必苦头痛。若不咳不呕，手足不厥者，头不痛。　　
喻氏曰：阳明证本不头痛，若无汗呕咳，手足厥者，得之寒因而邪热深也。然小便利则邪热不在内，而在外，不在下，而在上，故知必苦头痛也。若不咳不呕不厥而小便利者，邪热必顺水道而出，岂有逆攻巅顶之理哉？　　
柯氏曰：小便利，则里无瘀热可知。二三日无身热汗出恶热之表，而即见呕咳之里，似乎热发乎阴。更手足厥冷，又似病在三阴矣。苦头痛，又似太阳之经证。然头痛必因咳呕厥逆，则头痛不属太阳。咳呕厥逆则必苦头痛，是厥逆不属三阴。断乎为阳明半表半里之虚证也。此胃阳不敷布于四肢故厥，不上升于额颅故痛。缘邪中于膺，结在胸中，致呕咳而伤阳也。当用爪蒂散吐之，呕咳止，厥痛自除矣。两“者”字作“时”字看，更醒。　　
少阴病，下利六七日，咳而呕，渴，心烦不得眠者，猪苓汤主之。　　
方氏曰：下利固阴寒甚而水无制，六七日咳而呕渴，心烦不得眠者，水寒相搏，蓄积不行，内闷而不宁也。猪苓汤者，渗利以分清其水谷之二道也。二道清则利无有不止者，利止则呕渴心烦，不待治而自愈矣。　　
周氏曰：病下利而兼咳呕与渴，心烦不卧，何取于猪苓汤耶？不知证见下利，则小便必不利矣。证见渴，则已移热于膀胱矣。且咳呕者，必有水饮停积，其势并趋大肠，漫无止期，不得不以猪苓分利前窍而下利可已。呕咳与渴亦可已矣。心烦不眠，以本汤亦用阿胶故也，况此汤独汗多便燥者宜禁，今下利无汗，岂非所宜乎？　　
柯氏曰：少阴病，但欲寐，心烦而反不得卧，是黄连阿胶证也。然二三日心烦是实热，六七日心烦是虚烦矣，且下利而热渴，是下焦虚，不能制水之故，非芩、连、芍药所宜。咳呕烦渴者，是肾水不升；下利不眠者，是心火不降也。凡利水之剂，必先上升而后下降，故用猪苓汤主之，以滋阴利水而升津液，断上焦如雾而渴除，中焦如沤而烦呕静，下焦如渎而利自止矣。　　
●猪苓汤
主之。
方氏曰：下利固阴寒甚而水无制，六七日咳而呕渴，心烦不得眠者，水寒相搏，蓄积不行，内闷而不宁也。者，渗利以分清其水谷之二道也。二道清则利无有不止者，利止则呕渴心烦，不待治而自愈矣。
周氏曰：病下利而兼咳呕与渴，心烦不卧，何取于耶？不知证见下利，则小便必不利矣。证见渴，则已移热于膀胱矣。且咳呕者，必有水饮停积，其势并趋大肠，漫无止期，不得不以猪苓分利前窍而下利可已。呕咳与渴亦可已矣。心烦不眠，以本汤亦用阿胶故也，况此汤独汗多便燥者宜禁，今下利无汗，岂非所宜乎？
柯氏曰：少阴病，但欲寐，心烦而反不得卧，是黄连阿胶证也。然二三日心烦是实热，六七日心烦是虚烦矣，且下利而热渴，是下焦虚，不能制水之故，非芩、连、芍药所宜。咳呕烦渴者，是肾水不升；下利不眠者，是心火不降也。凡利水之剂，必先上升而后下降，故用主之，以滋阴利水而升津液，断上焦如雾而渴除，中焦如沤而烦呕静，下焦如渎而利自止矣。
猪苓去皮　茯苓　泽泻　滑石碎　阿胶各一两
上五味，以水四升，先煮四味，去渣，内阿胶烊消，温服七合，日三服。
周氏曰：下利而兼咳呕渴与心烦，明系热邪挟水饮停于心下也。水性下行，去则热消，邪从水道出矣。故取五苓散中之三以消热利水，乃复以阿胶易白术者，取其滋阴也。以滑石易桂者，以无太阳表证，专去膀胱蓄热也。水去而诸证悉除矣。
柯氏曰：五味皆润下之品，为少阴枢机之剂。猪苓、阿胶，黑色通肾，理少阴之本也。茯苓、滑石，白色通肺，滋少阴之源也。泽泻、阿胶先入肾，壮少阴之体；二苓、滑石淡渗膀胱，利少阴之用。故能升水降火，有治阴和阳、通理三焦之妙。
少阴病，咳而下利，谵语者，被火气劫故也。小便必难，以强责少阴汗也。
喻氏曰：少阴之脉，从足入腹，上循喉咙，萦绕舌根，故多咽痛之证。其支别出肺，故间有咳证。今以火气强劫其汗，则热邪挟火力上攻，必为咳，以肺金恶火故也。下攻必为利，以火势逼迫而走空窍故也。内攻必谵语，以火势燔灼而乱神识故也。小便必难者见三证，皆妨小便，盖肺为火势所伤，则膀胱气化不行。大肠奔迫无度，则水谷并趋一路。心胞燔灼不已，小肠枯涸必至耳。少阴可强责其汗乎？
柯氏曰：上咳下利，津液丧亡而谵语，非转属阳明。肾主五液，入心为汗，少阴受病，液不上升，所以阴不得有汗也。少阴发热，不得已用麻黄发汗，即用附子以固里，岂可以火气劫之而强发汗也。少阴脉入肺，出络心，肺主声，心主言，火气迫心肺，故咳而谵语也。肾主二便，治下焦，济泌别汁，渗入膀胱，今少阴受邪，复受火侮，枢机无主，大肠清浊不分，膀胱水道不利，故下利而小便难也。小便利者，其人可治，此阴虚故小便难。
问曰：曾（曾，《脉经》作尝）为人所难，紧脉从何而来？（《脉经》作：何所从而来）师曰：假令亡汗，若吐以肺里寒（《脉经》作若吐肺中寒），故令脉紧也。假令咳者，坐饮冷水，故令脉紧也。假令下利（《脉经》作下利者），以胃中虚冷，故令脉紧也。
方氏曰：此条一问三答，以揭紧之为寒，而有三因之不同。以见脉非一途而可取之意。
周氏曰：脉紧为寒，仲景引此三段，便可引伸无穷，即可知伤寒寒在表，必浮紧。其在里，为内伤之紧可知也。然外感与内伤虽不同，而脉之紧则总因于寒也。
寸口脉微而涩，微者卫气衰，涩者营气不足，卫气衰，面色黄，营气不足，面色青，营为根，卫为叶，营卫俱微，则根叶枯槁，而寒栗咳逆，唾腥，吐涎沫也。
方氏曰：气为卫，色本白，白属金。黄，土色也。金生于土，金无气，色不显，故土之色反见也。血为营，色本赤，赤属火。青，木色也。火生于木，火无气，色不明，故木色反见也。营为根者，言血营于人身之内，犹木之根本也。卫为叶者，言气卫于人身之外，犹木之枝叶也。寒栗，营不足以养，而卫亦不能外固也。咳逆唾腥吐涎沫者，气不利而血亦不调也。
周氏曰：卫气盛于中，故卫衰则土色见。营血藏于肝，故营微则木色显。行于脉中者为根，行于脉外者为叶。营卫俱微则根叶尽槁，阳气既衰故寒栗，阴火上乘故咳吐腥沫也。
伤寒，咳逆上气，其脉散者，死。谓其形损故也。
周氏曰：患证既笃，而复见克贼之脉者，谓之形损。今既伤于表矣，又咳逆上气，则热邪内入而不外出，上乘而不下缓，已为危候，兼之脉散，则正气相离而元神随绝矣，欲无亡，得乎？
柯氏曰：外寒伤形，内热伤气，咳逆不止，气升而不下，脉散而不朝，心肺之气已绝矣。原其咳逆之故，因于寒伤形，形气不相保耳。
脉濡而弱，弱反在关，濡反在巅，弦反在上，微反在下，弦为阳运，微为阴寒，上实下虚，意欲得温，微弦为虚，虚者不可下也。
周氏曰：虚家下之，是谓虚虚。岂有意欲得温者，而反与寒下之药乎？
微则为逆（《脉经》“逆”作“咳”），咳则吐涎，（《脉经》作“吐涎沫”），下之则咳止而利因不休，利不休则胸中如虫啮，粥入则出，小便不利，两胁拘急，喘息为难，颈背相引（《脉经》作“颈项相牵”），臂则不仁，极寒反汗出，身冷如冰，眼睛不慧，语言不休，而谷气多入，此为除中。（《脉经》作“中满”）。口虽能言，舌不得前。
周氏曰：正虚即邪入，故上实而肺受伤，咳多痰饮，设不知治而下之，则上之实邪下陷，虽咳止而利应不休，下脱之势已成，中州之元尽削，必腹痛吐逆，膀胱化塞，肝木不荣，三焦之路已伤，筋节之间失养，甚则卫虚极而愈寒愈汗，阳尽去而体冷如冰，阴脱目盲，阳脱神乱，中气败极，不得已而求助于食，非能引也。及至除中，则前之言语无休者，今则欲言而舌已不前矣。嗟乎，误下之害，一至此欤。
脉微（《脉经》作濡）而弱，弱反在关，濡反在巅，弦反在上，微反在下，弦为阳运，微为阴寒，上实下虚，意欲得温。微弦为虚，不可发汗，发汗则寒栗，不能自还。
方氏曰：阳以风言，运，动也，故曰上实，谓邪气实也。阴以里言，寒，虚也，故曰下虚，谓里气虚也。微弦为虚，承上起下之词，寒栗不能自还，阳亡而阴独治也。
周氏曰：濡弱之脉，概言正虚也。弱在关则阳气虚于内，濡在巅则阳气虚于表。况可弦复上见于寸，微复下见于尺乎？弦，邪上运则为风寒表袭，以阴虚之人受之，未有不欲温者也。虽得温，庶正气稍助而邪可出，不知者，设复汗以止其阳，则势必寒栗而不自复已。
咳者则剧，数吐涎沫，咽中必干，小便不利，心中饥烦，醉时而发，其形似疟，有寒无热，虚而寒栗，咳而发汗，蜷而苦满，腹中复坚。
方氏曰：首句是承上而言咳为病加剧之词也。数吐以下言剧之状也。有寒无热二句，中似疟也。咳而发汗亦承上起下之词。蜷谓不伸，咳属肺，肺金寒，病则胀满，所以反坚也。
周氏曰：肺主气，亡阳则肺益寒而为咳，吐沫咽干，膀胱气阻，心若悬悬，皆显上实下虚之象。醉时而发，则有似寒热而不痊，皆见纯阴无阳之象。设因咳而更汗，是一误再误，必至蜷卧而胸中苦满，腹中坚硬，更有何阳以宣布其中下之液也哉。此始终误汗之所致也。
病不可发汗，证曰伤寒，头痛，翕翕发热，象中风，常微汗出，又自呕者，下之益烦，心懊憹如饥，发汗则致痉，身强难以屈伸，熏之则发黄，不得小便，久则发咳唾。
《平三关阴阳二十四气脉》篇曰：右手关前寸口阳绝者，无大肠脉也。苦少气，心下有水气，立秋节即咳，刺手太阴经，治阴在鱼际间。（即太渊穴也）
右手关前寸口阴绝者，无肺脉也，苦短气咳逆，喉中塞噫，逆刺手阳明经，治阳。
《平人迎神门气口前后脉》篇曰：肾实，左手尺中神门以后脉阴实者，足少阴经也。病苦膀胱胀闭，少腹与腰脊相引痛，苦舌燥咽肿、心烦嗌干，胸胁时痛，喘咳汗出，小腹胀满，腰背强急，体重骨热，小便赤黄，好怒好忌，足下热疼，四肢黑，耳聋。
大肠实，右手寸口气口以前脉阳实者，手阳明经也。病苦腹满，善喘咳，面赤身热，咽喉中如核状。
《诊百病死生诀》篇曰：咳嗽，脉沉紧者，死；浮直者，生；浮软者，生；小沉伏匿者，死。
咳嗽羸瘦，脉形坚大者，死。
咳嗽脱形，发热，脉小坚急者，死。肌瘦下脱，形热不去者，死。
咳而呕，腹胀且泄，其脉弦急欲绝者，死。
吐血衄血，脉滑小弱者，生；实大者，死。
唾血脉紧者死，滑者生。
吐血而咳上气，其脉数，有热不得卧者，死。
上气，脉数者，死。谓其形损故也。
《扁鹊阴阳脉法》篇曰：从二月至八月，阳脉在表。从八月至正月，阳脉在里。附阳脉强，附阴脉弱。至即惊，实则瘛疭。细而沉，不瘛疭即泄。泄即烦，烦即渴，渴即腹满，满即扰，扰即肠澼，澼即脉代，乍至乍不至。大而沉即咳，咳即上气，上气甚则肩息，肩息甚则口舌血出，血出甚即鼻血出。
《扁鹊脉法》曰：若羸长病，如脉浮溢寸口，复有微热，此疰气病也。如复咳，又多热。乍剧乍差，难治也。又疗无剧者，易差。不咳者，易治也。（疑有衍文）
《心手少阴经病证》曰：心病，烦闷少气，大热，热上荡心，呕吐咳逆，狂语，汗出如珠，身体厥冷，其脉当浮。今反沉濡而滑，其色当赤而反黑者，此是水之克火，为大逆，十死不治。
《肺手太阴经病证》曰：形寒寒饮则伤肺，以其两寒相感，中外皆伤，故气逆而上行。肺伤者，其人劳倦，则咳唾血，气（《千金方》作“其”）脉细紧浮数，皆吐血。此为躁扰嗔怒得之，肺伤气壅所伤。
又曰：肺胀者，虚而满，喘咳逆倚息，目如脱状，其脉浮（《千金方》作“浮大”）。肺水者，其人身体重（《千金方》作“肿”）而小便难，时时大便鸭溏。
又曰：肺病，其色白，身体但寒无热，时时咳，其脉微迟，为可治。宜服五味子、大补肺汤、泻肺散。春当刺少商，夏刺鱼际，皆泻之；季夏刺太渊，秋刺经渠，冬刺尺泽，皆补之。又当灸膻中百壮，背第三椎二十五壮。
又曰：肺病者，必喘咳，逆气，肩息，背痛，汗出，尻、阴、股、膝挛，髀、腨、胻足皆痛。虚则少气不能报息，耳聋嗌干。取其经手太阴，足太阳之外、厥阴内、少阴血者。
又曰：邪在肺则皮肤痛，寒热上气，气喘汗出，咳动肩背。取之膺中外俞，背第三椎之傍，以手痛按之，快然，乃刺之；取之缺盆中以越之。
又曰：肺病身当热，咳嗽短气，唾出脓血，其脉当短涩。今反浮大，其色当白而反赤者，此是火之克金，为大逆，十死不治。
《肾足少阴经病证》曰：肾病者，必腹大，胫肿痛，喘咳身重，寝汗出，憎风，虚即胸中痛，大腹小腹痛，清厥，意不乐。取其经足少阴太阳血者。
《热病十逆死证》曰：热病咳喘，悸眩，身热，脉小疾，夺形肉，五逆见死。
又曰：热病，身热甚，脉转小，咳而便血，目眶陷，妄言，手循衣缝，口干，躁扰不得卧，八逆见，一时死。
又曰：热病，呕血，喘咳，烦满，身黄，其腹鼓胀，泄不止，脉绝，十逆见，一时死。
《热病五脏气绝死日证》曰：热病，肺气绝，喘逆，咳唾血，手足腹肿，面黄振栗，不能言语，死。魄与皮毛俱去，故肺先死，丙日笃，丁日死。
又曰：热病，心主气绝，烦满，骨痛（一作瘼），嗌肿，不可咽，欲咳不能咳，歌哭而笑，死。神与荣脉俱去，故心先死。壬日笃，癸日死。
又曰：外见瞳子青小，爪甲枯，发堕，身涩，齿挺而垢，人皮面厚尘黑，咳而吐血，渴欲数饮，大满，此五脏绝，表病也。
《平肺痿肺痈咳逆上气淡饮脉证》曰：寸口脉不出，反而发汗，阳脉早索，阴脉不涩，三焦踟蹰，入而不出，阴脉不涩，身体反冷，其内反烦，多吐，唇燥，小便反难，此为肺痿。伤于津液，便如烂瓜，亦如豚脑，但坐发汗故也。
又曰：肺痿，其人欲咳不得咳，咳则出干沫，久久小便不利，甚则脉浮弱。
又曰：师曰：肺痿咳唾，咽燥欲饮水者，自愈。自张口者，短气也。
又曰：咳而口中自有津液，舌上苔滑，此为浮寒，非肺痿也。
又曰：寸口脉数，趺阳脉紧，寒热相抟，振寒而咳。
又曰：趺阳脉浮缓，胃气如经，此为肺痈。
又曰：问曰：振寒发热，寸口脉滑而数，其人饮食起居如故，此为痈肿病。医反不知，而以伤寒治之，病不愈，因唾以知有脓，脓之所在，何以别知其处？师曰：假令痛在胸中者，为肺痈。其人脉数，咳唾有脓血。设脓未成，其脉自紧数，紧去但数，脓已成也。大病吐血，喘咳上气，其脉数，有热不得卧者，死。
咳而脉浮，其人不咳不食，如是四十日乃已。（一云：三十日）
咳而时发热，脉卒弦者，非虚也，此为胸中寒实所致，当吐之。
咳家，其脉弦，行于吐药，当相人强弱而无热，乃可吐之。膈上之病满，喘咳吐，发则寒热，背痛腰疼，目泣自出，其人振振身瞤剧，必有伏饮。
《平妊娠始动血分水分吐下腹痛证》曰：问曰：有一妇人，年二十许，其脉浮数，发热呕咳，时下利，不欲食，脉复浮，经水绝，何也？师曰：法当有娠。何以故？此虚家，法当微弱而反浮数，此为戴阳。阴阳和合，法当有娠，到立秋，热当自去。何以知然？数则为热，热者是火，火是木之子，死于未，未为六月位，土王，火休废，阴气生，秋节气至，火气当罢，热自除去，其病即愈。
问曰：妇人病苦气上冲胸，眩冒，吐涎沫，髀里气冲热。师脉之，不名带下。其脉何类？何以别之？师曰：寸口脉沉而微，沉则卫气伏，微则营气绝，阳伏则为疹，阴绝则亡血，病当小便不利，津液闭塞，今反小便通，微汗出，沉变为寒，咳逆呕沫，其肺成痿，津液竭少，亡血损经络，因寒为血厥，手足苦痹，气从丹田起，上至胸胁，沉寒怫郁于上，胸中窒塞，气历阳部，面翕如醉，形体似肥，此乃浮虚。医反下之，长针，复重虚营卫，久发眩冒，故知为血厥也。
《平阴中寒转绝阴吹阴生疮脱下证》：
师曰：脉得浮紧，法当身躯疼痛，设不痛者，当射云何，因当射言。若肠中痛，腹中鸣，咳者，因失便。妇人得此脉者，法当阴吹。
《手检图》云：中央如内者，足太阴也。沉涩者，苦身重，四肢不动，食不化，烦满不能卧，足胫痛，苦寒，时咳血，泄利黄。针入六分，却至三分。
中央直后者，手太阴也。动苦咳逆，气不得息，浮为内风，紧涩者，胸中有积热，时咳血也，有沉热。
