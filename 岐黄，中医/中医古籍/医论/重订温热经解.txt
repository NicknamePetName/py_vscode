
序  ***************************
窃思人之所以病者，天地之气化也。病之所以死所以生者，人身之气化也。夫热则气泄，寒则气收，怒则气上，恐则气下，喜则气缓，悲则气消，劳则气耗，惊则气乱，思则气结，病随气行。虽千变万化，要不外乎由表入里则死，由里出表则生尔。今医士皆能治病，而死生莫决，何也？盖西医尚实验，专事剖解以求病，而病源不见，何以决死生？中医尚气化，但言天地之气化，即理想难凭，何以决死生？夫病有不待剖解而知者，有剖视不得见，而求之人身气化中有实验者。如太阳气化为寒水，其症有恶风恶寒，少阳气化为相火，其症有口苦目眩，此皆人身之气化，剖视不得见，而其症固实有可验，不待剖解而知也。我国医圣张仲景，因汉时医家，不于人身气化中求病源，其宗族多被医误，故作《伤寒杂病论》，发明人身气化之理，以惠后学。不料后学，但知天地之气化，而不知人身之气化，误加注释，相沿至今，将二千年，不知误人多少，致令医界中人，谈及伤寒，皆瞠目相视，噤口不言。此家君所以改良古注，阐发病源，而作是书也。书既成，家君因命余雠校更正，先付排印，以质当世之知医者。是为序。
沈懋官肖卿氏序于京都延寿寺街医寓

自序  ***************************
尝阅《温病条辨》与《温热经纬》，而知轩岐长沙之书，无人研究，何也？熙熙攘攘，名利是求，其所以率尔操觚者，皆名利之心迫而出之。其于古圣心传，固漠然无所动于中，不求经旨，妄加注释。晋·叔和、唐·王冰误解于前，各家误解于后，一误再误，致令神圣相传之医学，淹没将二千年，迄未发明。而吴鞠通、王孟英辈，复欲撇去伤寒，独开生面，而不自知其愚昧。集叶氏《指南》数方，以行于世，可为叶氏功臣，其实则仲景之罪人也。仲景论桂枝汤为太阳中风之主方，太阳病脉浮者为风寒在表，尚宜此汤，并未言温病宜桂枝汤主之。而鞠通论温病，开首即以此方诬圣，其不明经旨可知矣。仲景论伤寒霍乱，宜五苓、四逆、理中等方，而鞠通误解，以治温病霍乱，以热治温，其不杀人也几希。仲景论少阴病，寒伤少阴也。而孟英以少阴病为温病，窃附于仲景门墙，以误后学，此胡为者。噫，自晋迄今，以药试病，于试验中，幸得数方，即称名医，知其然而不知其所以然。病理不明，死生莫决，此中国医学，所以日趋于腐败也。近时英俊，又复喜新厌故，竞尚西学，不知西人之性质，西方之风土，与中国大不相同。其人性情强，皮肤密，毫毛坚，其病生于内，故西医论病，皆曰肺炎、肝炎、肠胃炎，治法皆宜内攻也。华人性情柔，皮肤疏，毫毛软，其病生于外，故中医论病，皆曰风寒暑湿燥火，治法当从外解也。习惯不同，病情不同，治法是以不同。人身一气机耳，热则气泄，寒则气收，收则病入，泄则病出，气存则生，气绝则死，病虽千变，气化则一，此我国医圣，所以作《伤寒杂病论》也。西医不言气化，专事实验，辄遇瘟疫，即仓惶失措。中医但言天地之气化，而不求人身之气化。是以注伤寒家，皆曰少阴之上，热气治之；阳明之上，燥气治之。此非天地气化乎。天地之少阴为君火，人身之少阴为肾水，天地之阳明燥金为寒燥，人身之阳明燥土为火燥。仲景论人身，注家说天地，此医圣经旨，所以迄未发明也。（麟）不敏，不能将各国医学，廉收并蓄。窃愿发明经旨，俾后学见病知源，详释经文，分别温热，辨西方瘟疫之名，集平时经验之方，不揣固陋，类聚成篇。尚祈中西同志，绳愆纠谬，发明人身气化之病理，庶使古圣心传，大放光明于世界。
江苏沈麟汉卿氏作于天津合济医院

凡例  ***************************
五运六气，天地之气化也。伤寒传经，人身之气化也。各注家不解虚字，是以多误，是书于太阳篇中，悟出人身冬令之气化。于阳明篇中，悟出人身春夏秋三时之气化，此乃医圣心传之要。学者若能于人身气化中求病理，思过半矣。
温病者，天气为病也。风自南方来，天气大温，民即病温。温邪伤经，当按经施治，病不解，则化为热病，人之气化为病也。伤寒化热，伏气为温，皆人之气化为病也。分经施治，治法本同，其有不同者。伤寒救阳，温病救阴，此乃秋冬人气收藏，春夏人气外泄之故耳。拙著有伤寒问答，现已脱稿，拟集资付刊，有愿出资者，函致天津大费家衚衕合济医院可也。
瘟疫者，地气为病也。天以阳生阴长，地以阳杀阴藏，故地气伤人，天气不降，则地气上升。如冬令无雪，民病瘟疫，其气由地下发生，鼠先受病，即名鼠疫。其气由口鼻入脾胃，故传染，法当攻下，化热以后，人气为病，治法与热病同，西医不言气化，以传染病为瘟疫，不知天气为病，亦能传染。如风热咳嗽，其气由鼻入肺，病气相传，西人误以为肺疫，名之曰百斯笃。不知风能生虫，乃气化之常理，风去虫自绝，风不去，则久咳成痨。此非地气为病，不能杀人，其有不愈者，误治之过也。
肝气病者，人之本气为病也。经云怒则气上，恐则气下，思则气结，惊则气乱，喜则气缓，悲则气消，劳则气耗。气行血从，气顺血调，舒其肝气，调其胃气，治法与治天气为病迥不相同。是篇专论温热，不及杂病，故纳之于治验中，另立方药。如各种咳嗽、五色痢疾等症，各附于后，学者当求之于治验中。
医圣经文，一字包含数十义，一语耐人数日思。其经义尽在虚字中，与无字处。各注家不但不解虚字，并实字之义，亦不加察，各逞己见，不于原文中求经义。而于原文外，为之加增字名，使后学盲从，误尽苍生。致令《伤寒论》一书，无人敢读，变成荒经。是书付气温因病本伤寒，引以为症，略加新解。而辨症辨脉诸大法，不及备载，不能见病知源，学者欲明病理，当求之于伤寒问答中。
仲景于伤寒传经，发明人身经气为病。是书于肝气病中，发明人身脏气为病，复于温疫中，发明地气为病。天气病宜散，地气病宜降，人气病宜和，经气为病辨脉症，脏气为病分营卫。学者果能于气化中求治法，则千变万化，庶有准则矣。
咳嗽，肺病也。北方风多，经云：风舍于肺，其人则咳。此症最忌桑白皮地骨皮，吴鞠通亦尝言之。今医士皆喜用桑白、地骨，致令病人久咳成痨，误人不浅。此乃不求病源专事方药之过也。不知病有阴阳，方有寒热，一病有数症，一症有数方。必先辨症，而后定方，庶无贻误，是篇于治验中分列方药，以便研究病情耳。
痢疾，肠胃病也。经云：肠中热，便肠垢，即言此病。此病发于春，风热内陷也，法当消风，此病发于秋。暑热内蕴也，法当解暑。今医士每以为肠澼，用于术以止痢，致痢久不止。（鄙人）尝见满人有名连捷者，其父在东洋作参赞时，患痢，常服于术，痢至九年而卒。此乃前人误注肠澼为痢之故，不知澼字从水。肠澼者，肠间水泻也，与痢疾适相反，水泻宜止。其病在脾，脾属脏，脏不宜泻。故用于术以止泻，痢病在肠胃，肠胃为腑，腑宜通，不宜塞，若用于术以止痢，则移热于脾，腑邪入脏矣。是篇于治验中，略言治法，以备研究。学者当于病理中求方药，幸勿专求方药，而不问病情，不辨脉症也。


正文  ——————————————————————————————————————————————————————————————————————————————————————————

温热经解  ***************************
六元正纪大论曰：辰戌之纪，太阳司天，气化运行先天。初之气，地气迁，气乃大温，草木早荣，民乃厉，温病乃作。其病身热头痛，呕吐，肌腠疮疡。卯酉之纪，阳明司天，气化运行后天。二之气，阳乃布，物乃生荣，万大至，民善暴死。终之气，阳乃布，候反温，蛰虫来见，流水不冰，民乃康平，其病温。寅申之纪，少阳司天，气化运行先天。初之气，地气迁，风胜乃摇，寒乃去，候乃大温，草木早荣，寒来不杀，温病乃起。其病气怫于上，血溢目赤，咳逆头痛，血崩胁满，肌腠中疮。三之气，民病热中，聋瞑血溢脓疮，咳呕鼽衄，渴嚏欠，喉痹目赤，善暴死。丑未之纪，太阴司天，气化运行后天。二之气，大火正，物承化，民乃和，其病温厉大行，远近咸若，湿蒸相搏，雨乃时降，四之气，畏火临，溽蒸化，地气腾，天气痞隔，寒风晓暮，蒸热相搏，草木凝烟，湿化不流。则白露不降，以成秋令。民病腠理热，血暴溢，疟心腹满热胪胀，甚则跗肿。子午之纪，少阴司天，气化远行先天。三之气，天正布，大火行，庶类蕃鲜，寒气时至，民病气厥心痛，寒热更作，咳喘目赤。五之气，畏火临，暑反至，阳乃化，万物乃生，乃长荣，民乃康，其病温。已亥之纪，厥阴司天，气化远行后天。四之气，溽暑湿热相搏争于左之上，民病黄瘅而为跗肿。终之气，畏火司令，阳乃大化，蛰虫出见，流水不冰，地气大发，草乃生，人乃舒，其病温厉。
此论客气温病也。其病皆发于君相二火司令之时，其时依年辰，固可按图而索也。其为病也，不过身热、头痛、耳聋目瞑鼽衄，咳喘呕渴，喉痹目赤，疟心腹满热胪胀，黄瘅跗肿，血溢血崩，肌腠疮疡，暴死等症而已。与后人所论温病，始于上焦，由中焦而病及下焦者，迥不相同，何也？病有客气伏气之分，是经所论，客气温病也。后人所论，伏气温病也。伏气温病，本冬伤于寒，后人论伤寒由表入里，温病自上而下，欲撇去伤寒，独开生面以论温。而不自知其无知妄作，不但于仲景经文，未明经旨，并于《内》《难》二经所论温病，概不符合。此乃无根之学说，不足道也。仲景论伤寒，有寒邪伤经，由经传经者，有寒邪伤表，由表入里者，寒邪入里，先入胸为胸满，由心而入心下为心下痞，由心下而入腹中为胀满。其病皆自上而下，伏气温病，本冬伤于寒，寒邪伏于骨与肩背之膂筋。至春，病随气化，由筋骨而出走肌肉，化为温病，由肌肉外达皮毛，发为热病。伏寒化温，自里出表，乃人身之气，随时变化使然。所谓自上而下者，乃人之胃气，不能使邪气外解，则邪气入里，由上焦而入中焦，甚则深入下焦，其病由卫入营，由表入里也。夫病之所以由表入里，自上而下者，皆人之气化使然，非病能使然。寒邪从毛窍入，温邪亦从毛窍入，不得以温邪为从口鼻入，不能从毛窍入也，何也？人之口鼻呼吸，毛窍亦呼吸，病气随呼吸入人身，固无分乎寒与温也。惟瘟疫传染，地气为病，秽浊气味，由口鼻入耳。
《难经》五十八难曰：温病之脉，不知何经之动也。各随其经之所在而取之。此论客气温病之脉也。伤寒传经，客气温病不传经，其病随君相二火司令之时，温邪伤经而后发。发于阳明太阴者，为身热鼽衄，渴喘喉痹，黄瘅跗肿，肌肤疮疡。发于少阳厥阴者，为头痛目赤，血溢血崩，咳喘胁满，耳聋目瞑，呕逆心痛。其病有定时，而无定处，随其所伤之经，而以针取之。《难经》专论针法，未言方药。自仲景发明伊尹汤液，辨明经症，以合方药，而后人宗之。专事方药，不求经旨，是以长沙之学未明，而轩岐针灸之法，渐失真传矣。

客气温病治法  ***************************
辰戌之纪，太阳司天，初之气，少阳相火司令，温邪伤人头痛者，桑菊芩连饮主之。呕吐者，温胆汤主之。肌腠疮疡者，荆防败毒汤主之。
●桑菊芩连饮方
桑叶（二钱）　菊花（三钱）　酒芩（八分）　川连（八分）　川芎（八分）　柴胡（八分）　甘草（八分）
●温胆汤方
竹茹（三钱）　枳实（八分）　陈皮（八分）　姜夏（三钱）　茯苓（三钱）　甘草（一钱）
●荆防败毒汤方
荆芥（八分）　防风（八分）　银花（三钱）　连翘（八分）　酒芩（八分）　川贝母（三钱）　殭蚕（二钱）　陈皮（一钱）　薄荷（八分）　白芷（八分）　甘草（八分）　天花粉（二钱）　桔梗（八分）　黄连（八分）
痛者加乳香一钱制，没药一钱制，痛甚者加穿山甲一钱炙，皂刺一钱炙，绍酒一盅，煎服。
卯酉之纪，阳明司天，二之气，少阳相火司令，民善暴死，火邪剋金也。终之气，少阴君火司令，民病温。法当清肃肺金，勿使火刑，治以辛凉，佐以苦甘，桑菊二冬之类。
寅申之纪，少阳司天，初之气，少阴君火司令，温邪伤人。血溢者，犀角地黄汤主之，三黄汤亦主之。目赤者，桑菊蝉衣饮主之。咳逆头痛者，桑杏汤主之。咳逆吐血，胸中隐痛，脉数大者，肺痈也，犀黄丸主之。妇人血崩者，芩连泻青汤主之。不止者，与莲房饮。血崩过多，气虚下陷者，黄耆建中汤主之。胸满者，栀子豉汤主之。三之气，少阳相火复司令，火邪伤人，耳聋目瞑者，龙胆泻肝汤主之。血溢者，三黄汤主之。咳呕者，肝火卫肺犯胃也，温胆汤主之。鼽者，清肺饮主之。衄者，先与四生丸，不愈，与承气汤。喉痹者，先与清瘟败毒汤，不愈，复与除瘟化毒汤。舌上无苔者，养阴清火汤主之。
●犀角地黄汤方
犀角尖（一钱）　生地（二两）　芍药（三钱）　丹皮（钱半）
●三黄汤方
大黄（三钱）　酒芩（半钱）　川连（半钱）
●桑菊蝉衣饮方
桑叶（一钱）　菊花（一钱）　蝉退（八分）　赤芍（一钱）　防风（六分）　草决明（一钱）　柴胡（六分）　川芎（六分）　车前子（五分，包煎）　青葙子（一钱）
痛者加川连八分，起星翳者，加木贼草一钱，痛甚加龙胆草一钱。
●桑杏汤方
桑叶（二钱）　前胡（钱半）　川连（一钱）　川贝母（二钱去心）　杏泥（三钱）　菊花（钱半）　枳壳（八分）
痰中带血去桑叶，加青黛八分，童便一杯冲。
●犀黄丸方
麝香（一分）　犀黄（二钱）　制乳香（一两）　制没药（一两）
上四味，研细，饭糊为丸，每服一钱，饭后服，甘桔汤送下。
●甘桔汤方
甘草（钱半）　桔梗（钱半）
●芩连泻青汤方
酒芩（钱半）　川连（二钱）　生地（一两）　阿胶（三钱）　青皮（七分）　白芍（三钱）　甘草（一钱）
●莲房饮方
莲房炭（二枚）　阿胶（三钱）　棉花子炭（十四粒）
●黄耆建中汤方
黄耆（六钱）　芍药（二钱）　阿胶（三钱）　饴糖（五钱）　炙甘草（一钱）
●龙胆泻肝汤方
龙胆草（钱半）　酒芩（一钱）　泽泻（一钱）　生地（六钱）　北柴胡（三分）　车前子（一钱）　青皮（七分）　黑山栀（一钱）　甘草（一钱）
●清肺饮方
酒芩（一钱）　天冬（二钱）　甘草（八分）　川贝母（一钱）　菊花（二钱）　黑山栀（一钱）　麦冬（二钱）　桑叶（一钱）
●四生丸方
生地（六钱）　生艾叶（一钱）　鲜荷叶（二钱）　生侧柏叶（三钱）
上四味，研末，蜜丸，每服一钱。
●承气汤方
酒军（三钱）　川朴（一钱）　枳实（八分）　甘草（八分）
●清温败毒汤方
葛根（二钱）　蝉蜕（一钱）　酒芩（一钱）　甘草（一钱）　殭蚕（二钱）　木通（一钱）　桑叶（二钱）　川贝母（三钱）　黑山栀（钱半）　山豆根（二钱）　青果（三枚，打碎）
●除瘟化毒汤方　治舌苔黄腻，咽喉生蛾肿痛。
葛根（二钱）　蝉蜕（一钱）　酒芩（一钱）　大力子（二钱）　殭蚕（二钱）　马勃（钱半）　木通（一钱）　银花（三钱）　连翘（二钱）　石膏（一两）　贝母（三钱）　人中黄（五分）　土茯苓（三钱）　龙胆草（一钱）
●养阴清火汤方　治舌上无苔者，阴虚火旺也。
生地（六钱）　元参（四钱）　麦冬（三钱）　薄荷（一钱）
咽喉肿者加马勃钱半，竹茹二钱。
丑未之纪，太阴司天，二之气，少阴君火司令，湿蒸热搏，法当清解。四之气，少阳相火司令，民病腠理热血暴溢，三黄汤主之。暴湿化疟，但热不寒者，青蒿滑石汤主之。心腹满热胪胀，宜三黄汤。跗肿者，宜防己茯苓汤。
●青蒿滑石汤方
青蒿（三钱）　滑石（三钱）　川朴（一钱）　建曲（二钱）　扁豆衣（钱半）　银花露（五钱，冲）　甘草（一钱）　知母（二钱）　杏泥（二钱）　酒芩（八分）　通草（八分）　荷叶边（一圈）
但头汗出身无汗者，加豆豉三钱，葱头一枚。
●防己茯苓汤
木防己（一钱）　茯苓（一钱）　泽泻（一钱）　甘草（八分）　苍术（八分）　滑石（二钱）　酒黄柏（八分）　猪苓（一钱）
子午之纪，少阴司天，三之气，少阴君火司令，寒气时至。民病厥心痛，寒热更作者，栀子豆豉汤主之。咳喘者，杏朴芩连汤主之。喘咳气逆面赤者，泻白散主之。五之气，少阳相火司令，其病温，法当清解。
●栀子豆豉汤　治风寒入胸，胸中痞塞烦满者。
黑山栀（钱半）　淡豆豉（三钱）
气虚者加甘草钱半，呕者加生姜三片。
●杏朴芩连汤方
杏泥（三钱）　川朴（一钱）　酒芩（八分）　川连（一钱）　陈皮（一钱）　苏子（八分，炒）　川贝（二钱）　甘草（一钱）
●泻白散方
桑皮（一钱）　地骨皮（二钱）　甘草（一钱）　粳米（一撮）
巳亥之纪，厥阴司天，四之气，少阴君火司令，民病黄瘅，茵陈蒿汤主之。不愈，宜猪膏发煎。终之气，少阳相火司令，其病温厉，视其病之所在而清之或以针取之。
●茵陈蒿汤方
茵陈蒿（六钱）　酒军（二钱）　黑山栀（钱半）
●猪膏发煎方
猪板油（八两）　头发（如鸡子大，三围）
上二味，同煎至头发已成灰无渣，顿服。
阴阳应象大论曰：冬伤于寒，春必病温，春伤于风，夏为飧泄，夏伤于暑，秋为痎疟，秋伤于湿，冬生咳嗽。
此论伏气为病也。伏气者，正邪也。冬以寒为正邪，春以风为正邪，夏以暑为正邪，长夏新秋以湿为正邪。正邪能伏，虚邪实邪微邪贼邪，皆不能伏也。六气伤人，合于四时，只论风寒暑湿，而不及燥火，何也？以燥火二气不能伏，故燥为秋之正邪，而置之不论。喻嘉言未明经旨，为补秋燥一条，不知燥伤肺金，其病即发为燥咳，不能伏至冬令而后咳嗽也。谨按燥气有二，有火燥，有寒燥，火燥伤人，其气不能伏，寒燥伤人，结为症瘕，为疝气，日久不愈，亦伏气病也。嘉言欲补秋燥一条，当言疝瘕，不当言咳嗽也。
金匮真言论曰：夫精者，身之本也。故藏于精者，春不病温。
此论温病由于伤阴，阴精不足，阳气不能潜藏，故冬不藏精，春必病温。藏精者，阴精常足，阳精得以潜藏也。阳精为人身之本，人身有阳气则生，无阳气则死，冬令阴精常足，阳气内藏，不为寒伤。至春则生气外发皮肤壮实，肌肉坚强，虽有客气邪风，勿能害也。故藏于精者，春不病温。由此观之，温病之源，皆由于冬不藏精，阳气不藏，阴精先已亏损。治温病者，慎勿误汗误下以伤阴，则治法明矣。
热病论篇曰：凡病伤寒而成温者，先夏至日者为病温，后夏至日者为病暑，暑当与汗皆出勿止。
此论伏气温病发于春，至夏至日止，夏至后，地气外发，草木皆荣，枝叶流膏，天气热至，则暑病生焉。凡病伤寒而成温者，或为温病，或为热病，皆先夏至日发也。经云重阴必阳，重阳必阴。故冬伤于寒，春必病温，温盛为热，则病热，不能病暑。暑者，客气病也。上热下湿，发而为暑，人受之，则病暑。故曰后夏至日者，为病暑，暑邪伤人，病由表入，当从表解，故曰暑当与汗皆出勿止。
谨按伏寒发于春，至夏至日止，伏暑发于秋，至冬至日止。
论病诊尺篇曰：尺肤热甚，脉盛燥者，病温也。其脉盛而滑者，病且出也。
此论伏气温病，寒已化热也。热极伤络，故尺肤热。热甚者，其热甚于他处也。脉盛燥者，脉大且数也。伏气温病发于春，其邪由筋骨出走肌肉则化热，故脉数。由肌肉外达皮肤，则卫气盛而脉浮滑，故曰其脉盛而滑者。病且出也。
谨按温病外达，则病当解，不解，即为热病矣。
《平人气象论》曰：人一呼脉三动，一吸脉三动而躁，尺热曰病温，尺不热，脉滑曰病风，尺涩曰痹。
此论伏气温病，与风温不同也。平人脉一呼当再动，一吸亦当再动，为平。一呼三动，一吸三动者，数也。数则为热，其脉躁，其人身必热，数又为虚，其脉不躁，其人身微热，或竟无热，此虚极之候也。诊脉须调尺肤，尺肤热而脉躁甚，故知其为伏气温病也。若尺肤不热而脉滑数者，风从火化为风温也。其人当发热汗出，尺肤涩，邪伤血络也。血络不通，故痹。有寒痹，有风痹，有湿痹，有血痹、脉痹、骨痹、皮痹、肉痹。考之《内经》自知，谨按身无热脉滑而尺肤涩者，为风痹。
九宫八风篇云：风从北方来者，名曰大刚风，其伤人也。内舍于肾，外在于骨与肩背之膂筋，其气主为寒也。
此论冬伤于寒，寒邪所伏之处也。冬令寒邪伤表为太阳病，寒邪入里为少阴病，其病皆即发，不能伏至春令而后发也。惟冬令北风伤人，其人经气不虚，邪不入经，而入于骨与肩背之膂筋，至春变为温病矣。人之营卫气，日行于阳，夜行于阴，周行于脏腑经络，而不入骨与肩背之膂筋，故寒邪伏焉。至春地气上腾，人气外发，寒邪随气化外出于肉，阳明主肉，燥土胜寒，故寒邪出走至肉，变为温病，此为伏气春温也。
刺热篇曰：太阳之脉，色荣颧骨，热病也。荣未交，曰今且得汗，待时而已。与厥阴脉争见者，死期不过三日，其热病内连肾，少阳之脉，色荣颊前，热病也。荣未交，曰今且得汗，待时而已。与少阴脉争见者，死期不过三日。
此论热病本冬伤于寒，寒邪内舍于肾，外在于骨与肩背之膂筋，为两感热病也。寒已化热，故脉洪大。经云：太阳之脉，洪大以长。脉既洪大，色复荣于颧骨，此温邪已化热出表为热病，故曰热病也。热病不从外解，则由卫入营，病名阴阳交。荣未交者，热邪在卫，卫病不与营俱病，其邪当从汗解。但太阳病欲解时，从巳至未上，若至其时不得汗，则病不已。今且勿伤其阴，保其津使之得汗以待时，则病当已。故曰今且得汗，待时而已，此热病之治法也。厥阴脉至，沉短以紧，太阳脉与厥阴脉争见者，浮部洪大，而沉部短紧，此两感热病也。伤寒两感六日死，热病两感三日死，故曰死期不过三日。脉沉紧为寒邪内舍于肾，故曰其热病内连肾。少阳脉至，乍数乍疏，乍短乍长，脉象如此，色复荣于颊前，亦热病也。其邪在卫不在营，当断之曰：可汗而已。但少阳病欲解时，从寅至辰上，若至其时不得汗，则病不已。当预保其津，使之得汗以待时。故曰今且得汗，待时而已，少阴脉至，紧细而微。少阳脉与少阴脉争见者，乍数乍疏，乍短乍长，而又紧细而微也。此肾阳已被寒伤，病由两感，故死期不过三日。
谨按：唐·王冰注：将脉色二字连读，是以费解。吴鞠通、王孟英所引经文，悉本王注，而不知其误，此轩岐之学，所以迄未发明也。
评热病论，帝曰：有病温者，汗出辄复热，而脉躁疾，不为汗衰，狂言不能食，病名为何？岐伯对曰：病名阴阳交，交者，死也。人之所以汗出者，皆生于穀，穀生于精。今邪气交争于骨肉而得汗者，是邪却而精胜也。精胜则当能食而不复热，复热者，邪气也。汗者，精气也。今汗出而辄复热者，邪气胜也。不能食者，精无俾也。病而留者，其寿可立而倾也。且夫热论曰：汗出而脉尚躁盛者死，今脉不与汗相应，此不胜其病也。其死明矣。狂言者是失志，失志者死，今见三死，不见一生，虽愈必死也。
此论伏气温病汗出而不愈者，为热病也。温病发于阳明，其邪由卫入营，温邪在卫，脉当浮滑，入营则躁，汗出而脉躁疾是病不为汗衰也。狂言者，邪气入营，营气通心，邪热入心，是以狂言也。卫为阳，营为阴，营卫俱病，故名阴阳交。津汗生于卫，液汗生于营，营生于穀。穀气者，胃气也。有胃气则生，故曰穀生于精。伏气温病，由筋骨出走肌肉，其邪气与穀气，交争于骨肉得汗而解者。邪气却，精气胜，胃气未伤也。胃气未伤，则当能食而不复热，复热者，邪已入营，是邪气胜也。不能食者，胃气已伤，胃中无气，营气无所施其伎，故曰精无俾也。病之所以愈者，营卫气复也。今营卫俱伤，但凭病气以生存，其寿能不立倾耶，汗出而脉躁盛者，其死一；不能食者，胃中无气，其死二；狂言者，是失志，其死三。故曰今见三死，不见一生，虽愈必死也。
谨按：热病有六。其一为伤寒，邪传阳明为热病，其时当冬令，人气内藏，邪气随人气入里为胃家实，承气汤症也。其二为冬伤于寒，至春人气外发，寒邪化温，温邪化热，其病由里出表，白虎汤症也。其有汗出不解，脉躁盛而狂言者，其邪由卫入营，气血两燔，病名阴阳交。宜白虎汤加犀角、元参、生地。若病者能食，即有生机，又有汗出后，胃中燥实，不能食者，此里气不通，表邪不得外解也，宜先与调胃承气汤，其三为冬令风温，其四为春令风温，其五为夏至后，人受暑热。《金匮》云：太阳中暍者，热是也。其症汗出恶寒，身热而渴也。暑伤气，汗出表气虚，故恶寒。热伤津，胃中津竭，故身热而渴，白虎加人参汤症也。其六为夏伤于暑，至秋复感风邪，发为热病，其症腹满身重，难以转侧．口不仁而面垢，谵语遗尿，发汗则谵语。下之则额上生汗，手足逆冷。若自汗出者，伏暑外发也，白虎汤主之。其有汗不出，出不彻者，当转疟而愈，经云夏伤于暑，秋为痎疟是也。
玉版要论曰：病温虚甚死。
此通论温病，由于冬不藏精，阴精不足，阳气不能潜藏，是以至春病温也。其病发于阳明，先伤卫，后伤营，邪未入营，可汗而已。营虚者，邪必入营，营中有气有血，邪初入营。营气未虚者，犹可用银翘等药，引邪出卫，若营气已虚，则营血受伤，非大剂增液不可。迨至营血枯藁，阴虚已竭，正不胜邪则死，故曰病温虚甚死。
热病篇曰：热病三日而气口静，人迎躁者，取之诸阳五十九刺，以泻其热而出其汗。实其阴以补其不足者，身热甚。阴阳皆静者，勿刺也。其可刺者，急取之。不汗出则泄，所谓勿刺者。有死证也。
此论伤寒传经化为热病也。关前一分，左为人迎，右为气口，伤寒发于太阳，由表入里，诊在人迎。温病发于阳明，由卫入营，诊在气口。冬令伤寒化热，邪未入里，故气口静而人迎躁也。病发三日，邪在三阳，当刺三阳。故曰：取之诸阳五十九刺，以泻其热，而出其汗。经气不足，邪气始入，今邪未入阴，当先补其阴。故曰：实其阴以补其不足者。此论伤寒传经，三日传至少阳，寒已化热为热病也。身热甚，阴阳皆静者，阳气外越而里无阳，故勿刺也。此病属少阴，其可刺者，邪在三阳，不急取之，则邪必入阴。故曰急取之。或汗出而已，或泄而已，故曰不汗出则泄。所谓勿刺者，邪已深入少阴，真阳外越而里无阳，故曰有死证也。
热病七日八日，脉口动喘而短者，急刺之。汗且自出，浅刺手大指间。
此论伤寒再传为热病也。七日邪传太阳，八日再传阳明。其邪由里还表，故脉口动喘，邪气甚，正气虚，故动喘而短，当急刺之。以写其邪，汗且自出者，邪从外解也。手大指间，谓少商、鱼际各二穴。
热病七日八日，脉微小，病者溲血，口中乾，一日半而死，脉代者，一日死。
此论寒邪再传太阳阳明，经期已周，邪不出表，病已入里化热为圊血也。脉微小，卫阳已伤，口中乾，津液复竭，故知一日半而死。脉代者，经气已绝，其死更速，故曰一日死。
热病已得汗出，而脉尚躁，喘且复热，勿刺肤，喘甚者死。
此论病在阳明，邪已化热入里为胃家实，当急下之以存阴也。伤寒温病，皆当从汗解，已得汗出，热当解而不解，故脉尚躁。阳明内实，则腹满而喘，有潮热，故喘且复热，当急下之。里气不通，表邪不得外解，此病不在表，故曰勿刺肤。喘甚者，热伤肺金，肺之化源欲绝也，故死。
热病七日八日，脉不躁，躁不散数。后三日中，有汗，三日不汗，四日死。未曾汗者，勿腠刺之。
此论伤寒再传太阳阳明，邪已化热为热病也。脉不躁，邪不在阴也。躁不散数，邪热入阴，而阴犹未伤。故后三日中当有汗，三日不汗者，阴伤不得汗出也。四日合八日为十二日，传经之期已尽，营卫不行，五脏不通，邪不得出，故死。未曾汗出者，邪已入阴也。邪在阳可以腠刺，邪已入阴，故曰勿腠刺之。
热病不知所痛，耳聋不能自收，口乾，阳热甚，阴颇有寒者，热在髓，死不可治。
此论温病两感，邪伏少阴化热为热病也。邪入骨髓，故不知所痛，耳聋有虚有实，邪在少阳耳聋者，表邪外闭也。邪在厥阴耳聋者，肝火内盛也。邪在少阴耳聋者，肾虚精脱也。不能自收者，卫阳欲亡也。口乾，阴液欲竭也。阳热甚，阴颇有寒者，邪热在表，真阴内竭，真阳外越而里无阳，是以阴颇有寒也。阳盛阴竭，则骨髓热，邪入骨髓，故死不可治。
热病已得汗而脉尚躁盛，此阴脉之极也。死，其得汗而脉静者生。
此论伏气温病，温邪化燥为热病，当即下之以存阴也。伏气温病发于阳明，阳明内实，里气不通，表邪不得外解，故已得汗而脉尚躁盛，此阳明阳盛阴竭，不下则死。故曰此阴脉之极也，死。其得汗而脉静者，里气得通，表邪已从外解也，故生。
热病脉尚盛躁，而不得汗者，此阳脉之极也，死。脉盛躁，得汗静者生。
此论伏气温病，邪已入营为热病，当养阴以救阳也。邪已入营，故脉盛躁。邪热伤阴，故不得汗。此阳盛阴竭，法当养阴增液以救阳，非针法所能治。故曰此阳脉之极也。死，其得汗而脉静者。正胜邪却，阴液未伤，营卫自和也，故生。
热病不可刺者有九，一曰汗不出，大颧发赤，哕者死。二曰泄而腹满甚者死。三曰目不明，热不已者死。四曰老人婴儿，衄而腹满者死。五曰汗不出，呕下血者死。六曰舌本烂，热不已者死。七曰咳而衄，汗不出，出不至足者死。八曰髓热者死。九曰热而痉者死，腰折瘈瘲齿噤齘也。凡此九者，不可刺也。
此论热病伤阴，非针法所能治，故不可刺者有九也。汗者，津液也。热邪在卫，必汗解。不汗出，邪已入营矣。颧主骨，热邪伤阴，阴竭，则热邪入骨，故大颧发赤。哕者，里气不通也。阴津已竭，而里气复不通，热邪不从外解矣，故死。泄者，津液下渗也，泄则腹中空，不当满。腹满者，阴津已竭，邪热入里也。邪热内结，里气不通，营卫不行，故死。目得血而能视，目不明，邪热入营，阴已伤也。营血伤而热犹不已，则阴精竭矣，故死，老人津液已枯，婴儿津液未足，热病伤阴，本非所宜。其腹未满，则邪热在阳，尚可取之诸阳，以泻其热，实其阴，以补其不足。至热而腹满，邪已入里，补之不能，泻之不可，故曰死。汗不出，表邪未解，不当呕下。呕下血者，邪热入营，血热妄行，正不胜邪也，故死。脾病在舌本，肾脉夹舌本，舌本烂，邪热入阴，经血已伤，热仍不已，故死。咳，里病也。邪在气分而咳者，可以外解，邪在血分而咳者，不能外解矣。衄，热极伤络也。血去热清，咳当止，咳而衄者，血已伤而热不已，邪气胜也。汗不出，出不至足者，邪热不从外解也，故死。髓者，人之阴精也。津液未伤，髓不能热，髓热者津液俱伤，邪热深入骨髓也，故死。痉，津液病也。津液不足以养筋，则痉，热邪伤阴，津液枯藁，故痉而死也。腰折者，角弓反张，太阳症也。瘈瘲者，抽搐不宁，厥阴症也。齿噤齘，阳明痉也。凡此九者，邪热伤阴，法当滋阴，非针法所能治，故曰不可刺也。
《伤寒杂病论》曰：太阳病发热，而渴不恶寒者，为温病。若发汗已，身灼热者，名曰风温。
此论温病，有冬伤于寒，至春变为温病者。有冬令风伤阳明，发为风温者。皆温病也，不可不辨。论何以称太阳病，太阳者，寒水之气也。天之太阳寒水气，来自北方为北风。地之太阳寒水，为终之气，主冬。人之太阳寒水经气，主表。冬令北风伤人之表，其寒气伏于骨与肩背之膂筋，至春地气上腾，人气外发，寒变为温，其病本冬伤于寒，故称太阳病。渴，阳明里症也。身热不恶寒，阳明外症也。伏气温病，发于阳明，故发热而渴不恶寒，此伤寒伏气，变为温病也。冬令有温病，风热外伤阳明也。何以称太阳病，以地之太阳主冬，病发于冬，故称太阳病。太阳中风，当以桂枝汤发太阳之汗，汗出风解，身热即退，若风伤阳明，以桂枝汤发太阳之汗，则汗出不解，身反灼热矣。何也？冬令人气内藏，津液在里，桂枝本为解肌，不能发汗，故以桂枝汤发太阳之汗，不但汗出已，身反灼热矣。此病与中风不同，与伏气温病又不同，故名曰风温。
谨按：是篇文法极精，后人不知研究，是以误解，节中若字，各注家均直承上文温病而言。故误解风温为温病之变症，不思仲景何以不曰发汗已，身灼热，为风温，而必加以若字、者字，复加名曰等字耶。若字之义，当从外撇，撇去伏气温病，而后言客气风温也。不恶寒者，身灼热者，两者字对较，一为温病，一曰伤寒，所以辨症也。伏气温病，本冬伤于寒，不必另立名，故篇中论伏气温病，皆曰伤寒，冬令风温，与伤寒同时发病，而见症大不相同，必须另立其名，与伤寒对待。故前论伤寒曰：名曰伤寒。此论风温曰：名曰风温。后人不察，不明经旨，但求方药，犹欲别开生面，以论温病，脉症不辨，死生莫决，此吾国医学，所以愈趋愈下也。
辨太阳病脉症篇曰：伤寒无大热，口燥渴，心烦，背微恶寒者，白虎加人参汤主之。
此论伏气温病在里化热也。寒邪在表，当发热恶寒，何以无大热，以冬伤于寒，至春变为温病也。伏气温病，本冬伤于寒，故曰伤寒。寒邪化温，由里出表，温邪在里，故表无大热，温病发于阳明，阳明经气化燥，燥气化火，胃中干，故口燥渴。胃络通心，胃中干，津液不足以养心，燥火入心，故心烦。寒邪化温，其邪伏于骨与肩背之膂筋，由膂筋出走肌肉，化为温病，其病在肩背膂筋之间者，尚未化温，故背微恶寒。白虎汤为阳明温病之主方，辛凉解肌，其寒不入膂筋。口燥渴心烦，为阳明温邪化热，热伤阳明津液之见症，法当清热救阴，故曰背微恶寒者，白虎加人参汤主之。
●白虎加人参汤方
知母（六钱）　石膏（一两六钱，碎绵裹）　炙甘草（二钱）　粳米（一合）　人参（二钱，或用党参，或用西洋参均可，米熟汤成）
伤寒脉浮滑，此表有热，里有寒，白虎汤主之。
此论伏气温病，邪已出卫化热，为热病也。冬令伤寒，寒邪在表，脉当浮紧，寒邪在表化热，脉当浮数，邪传阳明化热，脉当数急，不能浮滑也。惟冬伤于寒，至春变为温病，其邪由筋骨出卫，卫气盛，则脉浮滑，故曰脉浮滑。少阴伤寒表无热，此非少阴伤寒，寒邪已化热出表，故曰表有热。太阳伤寒里无寒，此非太阳伤寒，寒邪伏于筋骨之里，故曰里有寒。白虎汤解肌肉间气分之热，其气不入筋骨，故主之。
谨按：此节经义，在此字有字中，仲景文法，有正面，有对面，有反面，此字对面为彼字，有字反面为无字。仲景论伤寒病，有太阳伤寒，有少阴伤寒，有伏气温病。伏气温病，伏于骨与肩背之膂筋。此非太阳经，亦非少阴经。彼少阴伤寒表无热，此表有热，彼太阳伤寒里无寒，此里有寒。各注家不于此字有字中求精义，不明经旨。是以不知伏气温病，伏于何处，并不知少阴伤寒，与太阳伤寒之脉症如何，妄加议论。以表热里寒之症，与白虎汤不合，将寒字改作痰字，以误后学，不思仲景何以不言表热里寒。本论云：表热里寒，四逆汤主之。毫釐千里，在有字中，注仲景书，而不论字义，妄改经文，此长沙之学，所以迄未发明也。
●白虎汤方
石膏（一两六钱，碎绵裹）　知母（六钱）　甘草（二钱）　粳米（一合）
伤寒病若吐若下后，七八日不解，热结在里，表里俱热，时时恶风，大渴，舌上乾燥而烦，欲饮水数升者，白虎加人参汤主之。
此论伏气温病已化热也。伏气温病，本冬伤于寒，故称伤寒。复由温病化为热病，故曰伤寒病。冬令伤寒，人气内藏，若吐若下后，则卫气内伤，寒邪必内陷于胃，温病发于春，人气外发，故邪不内陷。伤寒七八日，当传经，温病不传经，故不解。温病化热，结于阳明肌肉之里，由里出表，故表里俱热。中风恶风，邪在太阳为表实，温病恶风，邪在阳明为表虚，中风风邪在太阳经穴，汗不出，即翕翕恶风，温病无风邪，吐下伤气，卫气虚，故时时恶风，大渴，胃中干也。舌上乾燥而烦，欲饮水数升者，温邪伤津，吐下复伤津，邪已化热也。白虎解阳明之热，加人参以补气生津，故主之。
风温为病，脉阴阳俱浮，自汗出，身重，多眠睡，息必鼾，语言难出。若被下者，小便不利，直视，失溲。若被火者，微发黄色，剧则如惊痫，时瘈瘲。若火熏之，一逆尚引日，再逆促命期。
此论冬令风温之脉症也。冬令风邪在表，脉当浮。阴阳者，手之太阴，足之趺阳，两部之脉也。风温伤卫，肺主卫，故太阴脉浮，风温伤阳明，趺阳诊阳明，故趺阳脉浮，各注家均以尺寸解阴阳，不思仲景自序，何以言握手不及足。仲景尝言寸口关上尺中，此何以不言尺寸而言阴阳耶。《难经》云：温病之脉，不知何经之动也。当随其经之所在而取之。风温病在阳明，不当诊之趺阳乎。自汗出，风邪伤阳明，经气化燥也。身重，风邪在肌也。多眠睡，风热入脾也。脾热则嗜卧，故多眠睡。冬令人气内藏，风邪开腠理，入肌肉，随人之气化入里，故有诸症。呼出心与肺，吸入肝与肾，呼吸之间，脾受穀气也。风温之邪在肌肉，睡则随人之气化。入脾出肺，而上冲于鼻，故吸必鼾。会厌者，声音之门户。风温之邪，由脾肺上升，则会厌受邪。故误言不便，声音难出也。风邪在表不可下，被下者，被医误下之人也。仲景论风温误下，何以言被下之人，不曰若下之。而曰若被下者，以宗族之误于医也。仲景因汉时医家，不知冬令有风温，不可以治伤寒之法治之。其宗族多被医误，故曰被下者，者字对面，有未被下者。若被下者，若字之义从外撇，撇去上文发汗，言未发汗而被下者也。冬令风温被下，人气内藏，风热随气化内陷，则水气不化，故小便不利，风热入里，内动肝风，故直视，溲，稀粪也。小便不利，津液即还入胃中，故失溲，温邪在表不可灸，被火者，被医误灸之人也。少阴伤寒，有火灸之法，风温不可灸。若被火者，言未被下而被火，又一误治也。火气有微甚，风火相搏，风邪在肌肉，火气虽微，即发黄色于皮肤，肌色本黄，黄自里出，故曰发。火气甚，则病剧，火邪随风气入里，伤肝及筋，内动肝气，故如惊痫，风火伤筋，故时瘈瘲。若邪未入里，则皮肤被火，黄色转黑，似火熏之矣。风温为病当解外，不解外而下之为逆。风温为病当清解，不清解而以火灸之，亦为逆，一逆则病期延长，再逆则命期短促，故曰一逆尚引日，再逆促命期。
谨按：风温为病，《内》《难》二经，均未论及，惟仲景论之最详。无如仲景之文，一字包含数十义，一语耐人数日思，后学识浅，每无研究之资格。是以王叔和误解于前，各注家误解于后，以讹传讹，致令医圣心传，湮没二千有年，不知误人多少。
阳明病，脉浮而紧，咽燥口苦，腹满而喘，发热汗出不恶寒，反恶热，身重。若发汗，则躁，心愦愦，反谵语。若加烧针，必憷惕，烦躁不得眠。若下之，则胃中空虚，客气动膈，心中懊憹。舌上苔者，宜栀子豉汤主之。
此论春令风温也。风邪入肌肉，阳明主肌肉，故称阳明病，春令风气通肝，风令脉浮。肝脉弦，紧者，弦之甚也。春令肝旺，复感风邪，故脉浮而紧，口苦咽乾，少阳见症也。燥者，干之甚，风温化燥，故咽燥。风温化火，故口苦。风邪入肝，肝火乘脾，当腹满，不当喘而喘，阳明温病也。春令津液外泄，风邪伤津，则胃中燥实，故腹满。胃热上冲肺，故腹满而喘。发热汗出，风温见症也。不恶寒，反恶热，阳明外症也。风温与伤寒相反，故曰反恶热，身重，风邪在肌也。春令人气在头，津液外泄，不可发汗。若误以温散之药发其汗，汗伤津液，则躁，心中无津液，则神昏，故愦愦。胃中无津液，则燥屎内结，故谵语。心神欲去亦谵语，今心神未去，不当谵语而谵语，故曰反谵语，此燥屎谵语也。少阴伤寒当烧针。阳明温病，不当烧针，若加烧针于少阴经上，则火气通心，风邪入心必憷惕，风火伤少阴，心阳不得下交于肾，肾阴不能上济君火，故烦躁不得眠也。风邪在表未入胃，不当下。若下之，则胃中空虚，人气外发。风邪不入胃，而内动于膈，风邪者，客气也。故曰客气动膈，膈间有水气，风温之邪在膈中，则水气生热，上熏于心。故心中懊憹，外邪不解，汗不外泄，水气上蒸，则舌上生苔。故曰舌上苔者，者字对面，为舌上无苔者。若舌上无苔，邪已入营，不宜栀豉。舌上苔者，风邪在卫，外未解也，此非栀子豉汤症，宜服栀子豉汤，故曰宜栀子豉汤主之。
若渴欲饮水，口乾舌燥者，白虎加人参汤主之。
此论春令风温，邪已化热，热结在阳明肌肉中也。若字之义从外撇，撇去上文咽燥口苦而言，咽燥口苦，阳明症兼少阳也。少阳症未罢，风热在里，不可与白虎汤。若风温化热，邪在肌肉，汗出伤津，津欲竭而热不解。则渴欲饮水。风热在外，少阳症不见，则口不苦而口乾，咽不燥而舌燥。此津已伤而热结在肌，当用白虎以解肌，加人参以生津。
若脉浮发热，渴欲饮水，小便不利者，猪苓汤主之。
此论春令风温，热水内蕴，里气不通，温邪不得外解也。用若字撇去上文脉浮而紧，言脉但浮而不紧，撇去汗出，而言发热。撇去口乾舌燥，而言小便不利者，此风邪在外。故脉浮，外不解，故发热，水气不化，故渴欲饮水，小便不利也。此为热水内蕴，温邪不得外解，当用猪苓汤分利之。水气化则腑气通，人气外泄，汗自出而温邪外解矣。
●猪苓汤方
猪苓　茯苓　泽泻　滑石　阿胶（各钱半）
阳明病，汗出多而渴者，不可与猪苓汤。以汗多胃中燥，猪苓汤复利其小便故也。
此论夏令风温，内夹暑涩，故汗出多也。汗出水气化，汗出多则小便少，不可因渴欲饮水，而与猪苓汤。夏令人气外发，风邪在阳明化热，故汗多而渴。汗多伤津，胃中燥，风热外泄不下行，小便必少，此非热水内蕴故不可以猪苓汤复利其小便也。
阳明病，其人多汗，以津液外出，胃中燥，大便必硬，硬则谵语，小承气汤主之。若一服谵语止，更莫复服。
此论夏令风温，人气外泄，故多汗。若温邪轻而未化热，则汗不多。其人汗多者，风温已化热也。汗出于胃，热盛伤津，则胃中燥实，大便必硬，胃络通心，大便硬，则胃中燥热之气入心，故谵语。此腑气不通，温邪不得外解。当以小承气汤通其腑，腑气一通，邪气即从外泄，不宜过服。故曰若一服谵语止，更莫复服。
●小承气汤方
大黄（二钱）　炙枳实（八分）　炙厚朴（一钱）
汗出谵语者，以有燥屎在胃中，此为风也，须下之。过经，乃可下之。下之若早，语言必乱，以表虚里实故也。下之则愈，宜大承气汤。
此论风温之所以汗出谵语者。以有燥屎在胃中，不在肠中也。肠中有燥屎，虽十日不更衣，无所苦也。胃中有燥屎，必谵语，胃中何以有燥屎，以胃为燥土，风温复化燥，津液外出，胃中燥实，即有燥屎，此为风温化热，故曰此为风也。燥屎当下，风温之邪未入里，不当下，若温邪化热，热入心胞，法当清营，非下法所能愈。惟不大便六七日，邪已过经，而汗出谵语，此为燥屎谵语，当下之。故曰须下之。过经，乃可下之。下之若早，则风邪内陷。秋冬人气收藏，风邪内陷为协热利，春夏人气外泄，风邪内陷为热入心胞，故语言必乱，不当下。惟里气不通，表邪不得外解者，当下之。下之后，表邪入里，为表虚里实，当审察其邪在心胞，在胃中。若邪已入胃，期已过经，当复下之，宜大承气汤。此风温再下之法也。
●大承气汤方
大黄（四钱，酒洗）　厚朴（八钱，炙）　枳实（钱半，炙）　芒硝（二钱）
三阳合病，腹满身重，难以转侧，口不仁而面垢，谵语遗尿，发汗则谵语。下之则额上生汗，手足逆冷。若自汗出者，白虎汤主之。
此论秋令风温，人气内收，暑邪内伏也。三阳同受风邪，风与风合，故谓之合病。腹满，病在阳明，身重，病在太阳，难以转侧，病在少阳，故曰三阳合病。秋令风凉，人气内收，邪气入里，故腹满。暑热内蕴，外感风邪，汗不得出，故身重。风伤卫，卫气不行于周身，故难以转侧。风伤营，营气不通则口不仁。营气不营于面，风邪复化燥，则面垢。风邪外束，暑热内蕴，暑气通心，静则多言，故谵语。谵语者，梦语也。梦语不醒，故遗尿，此病当汗解，不曰若发汗，而曰发汗则谵语，何也？以风邪当从外解，而不可以麻桂发其汗。燥金当令，暑热在里，胃中尤易化燥。故发汗则谵语，此燥屎谵语也。不曰若下之。而曰下之则额上生汗，手足逆冷。何也？以风邪在表，症见腹满，里气不通，表邪不得外解，法当下。而又不可以大下，风气上行，邪在阳明，阳明经上额，下之，则风气逆经，额上生汗，此非脱汗。乃阳明经气，被风热上逆而生汗也。故不曰额汗出，而曰额上生汗。秋令人气内收，下之则卫气不达于四肢，故手足逆冷，此非少阴寒厥。乃风热入里，人气内收，经气不得外达，是以手足逆冷也。若秋令风温，未经汗下而自汗出者，伏暑外发，温已化热，热在阳明肌肉之中，白虎汤症也，故曰白虎汤主之。
脉浮发热，口乾能食者，必发衄。
此论风温伤经，时当秋令，人气内收，风邪化燥，燥伤经络也。风令脉浮，故脉浮。热在阳明经中，脉亦浮。本论云：脉但浮者，必盗汗出。又曰脉虽浮数者，可下之。皆论阳明经中有热也。温邪化热，故发热。热在阳明经中，故口乾，阳明中风能食，中寒不能食。能食者，风邪入经也。阳明风温阳气盛，能食者穀气多，胃阳复盛，穀气入营，则阳气重，故必衄也。可与承气汤，论云不大便六七日，头痛有热者，与承气汤。又曰头痛者必衄，此阳明之里有热也，故与承气汤。
阳明病，发热汗多者，急下之，宜大承气汤。
此论秋令温邪入里已化热也。温邪在阳明，故称阳明病。伤寒化热，入阳明之里，则潮热谵语，其汗不多。温邪入阳明之里，则发热汗多。温邪伤阴，当急下之以存阴。故曰发热汗多者，急下之，宜大承气汤。
发汗不解，腹满痛者，急下之，宜大承气汤。
此承上文论温病也。温邪伤阴，不可发汗，故发汗不解。腹满痛者，邪已入里燥结也。不下则阴竭，故曰急下之，宜大承气汤。
腹满不减，减不足言，当下之，宜大承气汤。
此承上文论温病已下不愈，当再下之也。上文言腹满痛，此但言腹满不减，而不言痛，则病已减矣。然腹满不减，方药不能减，虽痛已减去，而腹满未除，不足言减。故曰当下之，宜大承气汤。
大下后，六七日不大便，烦不解，腹满痛者，此乃燥屎也。所以然者，本有宿食故也，宜大承气汤。
此论温病大下后，宿食未去，里气不通，温邪不得外解也。冬令人气内藏，大下后，寒邪入里，下伤卫阳，则下利不止。春令人气外泄，大下后，温邪不入里，下伤津液，故烦热不解，伤寒烦热，表未解也。温病烦热，里不通也。六七日饮食渐进，津液已回，当大便，烦当解。不大便，烦不解而腹满痛者，此本有宿食，里气不通，温邪不得外解也。必有燥屎在腹中，故曰腹满痛者，此有燥屎也。何以知之？以烦不解，故知之。大下后，里气得通，温邪当从臭汗出，不当烦。所以烦者，以有宿食未去，里气未通也。故曰所以然者，本有宿食故也。宜大承气汤，不宜小承气汤。
生气通天论曰：因于暑，汗烦则喘喝，静则多言，体若燔炭，汗出而散。
此论暑温化为热病也。人之卫阳，因受暑热，暑热之气，内通于心。烦则其气上越，故喘喝。静则其气入心，故多言。暑邪化热，热甚伤津，故体若燔炭。其邪由表入，当从表出，故汗出而散。此治暑之法，所谓暑当与汗皆出勿止也。
刺志篇曰：气盛身寒，得之伤寒，气虚身热，得之伤暑。
此论夏令伤寒伤暑之别也。寒伤形，暑伤气，夏令伤寒，毛窍闭塞，汗不得出，故气盛身寒。若冬令伤寒，寒伤卫阳，则体痛呕逆，不能气盛，寒邪在表，当发热恶寒，不能身寒也。暑邪伤气，故气虚，其邪由太阳入阳明，故身热。
谨按：前人注此，但言寒暑之辨，而不知寒与寒尚有辨。冬令伤寒，与夏令伤寒，见症不同，治法各异，可不辨哉。
《金匮》云：太阳中暍者，热是也。汗出恶寒。身热而渴，白虎加人参汤主之。
此论夏令伤暑为热病也。天气热曰暍，热邪伤人，由表入里，故曰太阳中暍，此夏令伤热也。热伤气，表气虚，故汗出恶寒。其热在肌肉，阳明所主，热伤阳明，阳明经气化燥，故身热而渴。白虎解肌肉之热，加人参以生津，故主之。
太阳中暍，身热疼重，而脉微弱。此以夏月伤冷水，水行皮中所致也，一物瓜蒂汤主之。
此论夏月先中暍，后伤冷水也。热由太阳入阳明，故身热，复伤冷水。水行皮中，则营卫俱滞，营气被阻，则身疼，卫气被阻，则身重，太阳中暍，脉当数大，不当微弱，而脉微弱，何也？此以冷水在皮中，随营卫气行，营卫气被阻，不能达于脉，致令脉微弱。故曰此以夏月伤冷水，水行皮中所致也。瓜蒂苦寒，能吐能下，去身面四肢水气，水气去，则热解，故主之。
●一物瓜蒂汤方
瓜蒂（二七个）
上锉以水一升，煮取五合，去渣顿服。
太阳中暍，发热恶寒，身重而疼痛。其脉弦细芤迟，小便已，洒洒然毛耸，手足逆冷。小有劳，身即热，口开，前板齿燥，若发其汗，则恶寒甚，加温针，则发热甚，数下之，则淋甚。
此承上文而言也。太阳中暍，当汗出恶寒，身热而渴，不当发热恶寒，身重而疼痛，发热恶寒者，冷水在皮中也。卫气被阻，故身重。营气被阻，故身痛。寒痛曰痛，热痛曰疼，伤暍复伤水，故疼痛。太阳中暍，脉当数大，今脉弦，弦则卫气不行，卫气伤，故脉弦。营气伤，故脉细芤迟。营卫伤暍复伤水，故脉弦细芤迟。膀胱为太阳之府，太阳之气从寒化，寒气下行，则小便，太阳之气，外达毫毛，小便已，太阳之气，还行于皮毛，皮中有水气，故洒洒然毛耸。冷水在皮中，营卫气被阻，其气不达于四肢，故手足逆冷。小有劳，则热气外泄，故身即热。热气从口出，故口开。口开，则气与津俱出，其津不及前板齿，故前板齿燥，宜瓜蒂汤，前已言之矣。冷水在皮中，发之不得出，若发汗，则太阳之气，与皮中之水气合，故恶寒甚，暍中太阳，加温针，则热益盛，故发热甚。下之，则热邪下注。数下之，则所中之暍，悉入下焦。下焦热，则淋闭不通，故淋甚。
谨按：前人解此，不承上文，是以费解。
湿家之为病，一身尽疼，发热，身色如熏黄也。
此论湿温之邪，在肌中化热，则发黄，栀子柏皮汤症也。湿热在外，郁于肌中，则生热，营气被阻，故一身尽疼，疼者痠痛也。此为热痛，非寒痛也，湿热郁于肌中不得汗，故发热，肌色本黄，湿热不得从外解，则发黄。但黄无汗，故曰身色如熏黄也。
湿家，其人但头汗出，背强，欲得被覆向火。若下之太早，则哕，或胸满，小便不利，舌上如苔者，以丹田有热，胸上有寒，渴欲得饮，而不能饮，则口燥烦也。
此论湿温由寒湿化热，湿热可下，寒湿不可下也。湿之为病，其类不一，有寒有热，有表有里，概而言之，故曰湿家。但头汗出者，湿热上升也。表气不通，湿热内蕴不得解，故其人但头汗出，而身无汗也。湿热不攘，大筋软短，小筋弛长，故背强。湿为阴邪，湿邪在表未化热，故欲得被覆向火，不曰不可下。而曰下之太早者，非不可下，须俟寒湿化热，而后下之也。寒湿在表，尚未化热。下之，则寒湿入胃，胃受寒即哕。若寒湿入胸，胸中之气不行，则胸满。表气不通，里气不得运，则小便不利，岂非下之太早乎。湿邪在表，舌上本无苔，舌上如苔者，言舌上如有苔也。下后湿邪入里，水气上腾，则舌上生苔。水气在胸中，必丹田有热，热气上蒸，而后化生舌苔也。故曰舌上如苔者，以丹田有热，胸上有寒，丹田有热，上升入胃，则渴欲饮水。胸上有寒，水气不化，欲饮而不能饮，则口燥心烦。此寒湿在里化热也。
阳明病，发热汗出，此为热越，不能发黄也。但头汗出，而身无汗，剂颈而还，小便不利，渴引水浆者，此为瘀热在里。身必发黄，茵陈蒿汤主之。
此论湿热不得汗解，小便复不利，则瘀热在里，必发黄也。温病发于阳明，故曰阳明病，阳明温病在春夏，当发热汗出，邪从汗解，不能发黄，此非秋令湿温，故曰此为热越，不能发黄也。秋令天气清肃，人气内收，暑热内蕴，清凉外加，汗不易得。故但头汗出，而身无汗，剂颈而还，若里无水气，则小便自利，里无热，则不渴，头汗亦不出。小便不利，渴引水浆者，湿热内蕴，渴欲得饮而不能饮也。此湿热瘀在阳明之里，故曰此为瘀热在里，湿郁热瘀必发黄。茵陈蒿汤，治湿热在里之黄，故主之。
《金匮》云：温疟者，其脉如平，身无寒，但热，骨节烦疼，时呕，白虎加桂枝汤主之。
此论寒邪伏于骨节，不发温病而发温疟也。冬令寒邪入骨节，不在膂筋，故至春不发温病，至夏邪在骨节发热，故烦疼。其气外舍于分肉之间，内通于心，以夏令人气在胸，故病发于骨节。而邪气聚于胸，其气不达于脉，故其脉如平。寒在骨节已化热，故身无寒但热也。经云：心热病者，善呕，热聚于胸，则胸中烦热，故时呕。此非少阳症之喜呕，不可与小柴胡汤。其病以时发，其邪舍于分肉间，为太阴阳明两经所主之处，故以白虎清阳明之邪，加桂枝以解太阴之邪。
谨按：温疟发于初夏，夏令人气在胸，疟发，则其气入胸，当先其时，服白虎加桂枝汤，一剂知，二剂已。后人所拟五汁饮、竹叶石膏汤，皆不可用，何也？此症最忌麦冬，若误用麦冬，引邪入心，病即加剧，发病时，邪热入心，强者烦扰不堪，彻夜不寐，弱者危矣。
●白皮加桂枝汤方
即白虎汤中加桂枝三钱。
伏气温病，身温无汗，口微渴，心不烦，舌上苔薄者，银花竹叶汤主之。
●银花竹叶汤
银花（三钱）　竹叶（二钱）　豆豉（三钱）　薄荷（一钱）　杏泥（三钱）　桔梗（钱半）　甘草（八分）　苇根（三钱）
伏气温病，尺肤热，寒已化热为热病，身热心烦，汗出，脉洪大者，白虎汤主之。
伏气温病，温邪入胸，心中懊憹，舌上胎者，栀子豉汤主之。
伏气温病，温邪入心下，心下痞硬者，小陷胸汤主之。
●小陷胸汤方
川连（一钱）　半夏（三钱）　栝蒌实（三钱）
伏气温病化热，身热汗出，不大便三四日，舌苔黄燥者，与承气汤。
伏气温病化热，误发汗，口燥渴，心烦，热不已者，白虎加人参汤主之。
伏气温病化热十馀日，热不甚，夜间发热，热退无汗者，青蒿鳖甲汤主之。
●青蒿鳖甲汤方
青蒿（二钱）　鳖甲（五钱）　生地（四钱）　知母（二钱）　丹皮（三钱）
伏气温病已化热，身热不退，舌苔色赤，口不渴者，邪已入营，清营汤主之。
●清营汤方
银花（三钱）　麦冬（三钱）　生地（五钱）　犀角（二钱）　竹叶心（一钱）　连翘（二钱）　元参（三钱）　丹参（二钱）　川连（二钱半）
春令人气外发，风从东南来，其风温，人受之，即病温，名曰风温。其人发热汗出不恶寒，反恶热，身重，宜银翘散加减。汗出热不退，邪已化热，身不重，脉洪大者，宜白虎汤。
春令风温，肝火旺，风气通肝，口苦咽乾，脉弦者，桑菊饮主之。
●桑菊饮方
桑叶（二钱）　菊花（一钱）　连翘（钱半）　薄荷（钱半）　甘草（八分）　杏泥（二钱）　酒芩（一钱）　苇根（二钱）
春令风温，咳嗽咽痛，身痒，舌上起红刺，如杨梅刺，欲作风痧，桑杏消风汤主之。
此症名烂喉丹痧，不可治喉，痧出喉自愈。若误用犀角、羚羊、芩、连等药，则痧毒内攻，入里即死。若用温散之品，痧出后，耳下肿大为痧毒，必脓出而后愈也，症颇危险。西医误以为猩红热，用冰冰之，即死。
●桑杏消风汤方
桑叶（二钱）　薄荷（一钱）　杏泥（三钱）　前胡（钱半）　殭蚕（三钱）　蝉蜕（钱半）　甘草（八分）
春令风温，风邪入胸，心中懊憹者，栀子豉汤主之。
春令风温，渴欲饮水，小便不利者，猪苓汤主之。
春令风温化热，内动肝风痉厥者，羚羊角汤主之。
●羚羊角汤方
羚羊角（一钱）　薄荷（一钱）　杏泥（二钱）　竹茹（三钱）　桑叶（钱半）　甘草（一钱）　杭菊花（三钱）
小儿伤风，内动肝火，猝然痉厥者，名急惊风，羚羊竹沥薄荷钩藤汤主之。
●羚羊竹沥薄荷钩藤汤方
羚羊角（八分）　竹沥水（一两，加姜汁十滴冲）　薄荷（一钱）　钩藤（二钱）
春令风温，咳嗽胁痛者，桑杏羚羊汤主之。咳血者，咳，血汤主之。
●桑杏羚羊汤方
桑叶（二钱）　川贝母（二钱）　前胡（钱半）　栝萎（钱半）　炙紫菀（八分）　杏泥（三钱）　羚羊角（八分）　青皮（七分）　甘草（一钱）　炙款冬（一钱半）
●咳血汤方
杏泥（三钱）　前胡（钱半）　栝蒌霜（钱半）　甘草（一钱）　青黛（五分）　藕节（五枚）　川贝母（二钱）　童便（一盅，冲）
风邪伤肺，咳嗽不得卧，胸满胁痛者，有瘀血也。桃杏二青竹茹归芍汤主之。
●桃杏二青竹茹归芍汤方
桃仁泥（一钱）　杏泥（二钱）　焦枳实（七分）　制川朴（八分）　青黛（五分）　青皮（七分）　竹茹（三钱）　赤芍（一钱）　归尾（八分）　前胡（一钱半）
夏令人气发泄，津液出表，外感风寒不得出。则身热无汗，舌苔白腻脉缓者，名暑温，青蒿杏朴蔻苓汤主之。
●青蒿杏朴蔻苓汤方
青蒿（钱半）　杏泥（三钱）　半夏（钱半）　淡豆豉（钱半）　茯苓（三钱）　川朴（一钱）　蔻壳（五分）
夏令外感风寒，身温无汗，吐泻交作者，藿香正气散主之。
●藿香正气散方
藿香（一钱）　川朴（八分）　甘草（八分）　茯苓（二钱）　制夏曲（钱半）　薄荷（八分）　陈皮（一钱）　苏梗（一钱）　白术（八分）　建曲（钱半）　大腹皮（一钱）　豆豉（一钱半）
夏令发热恶寒，身体痛，脉浮紧者，伤寒也，香薷饮主之。口渴欲呕，舌尖赤者，加川连。
●香薷饮方
香薷（八分）　川朴（一钱）　扁豆衣（三钱）
夏令外感风寒，头痛咳嗽，发热而呕，胸满胁痛，下午身热，口苦而渴，有汗，小便利者，小柴胡去人参加杏仁汤主之。渴甚者，去半夏加天花粉。
●小柴胡去人参加杏仁汤方
柴胡（二钱）　半夏（二钱）　甘草（八分）　红枣（三枚去核）　生姜（八分）　酒芩（八分）　杏泥（三钱）
夏令外感寒邪，口苦而渴，舌苔黄，胸胁满痛，呕而发热，小便利者，小柴胡汤去人参半夏加天花粉主之。小便不利者，青蒿滑石汤主之。
夏令外感风邪，口苦而渴，舌苔黄，胸胁满，呕而发热，小便利，大便闭者，大柴胡汤主之。柴胡芒硝汤亦主之。小便不利者，不可与也。
●大柴胡汤方
柴胡（二钱）　芍药（八分）　大黄（钱半）　大枣（三枚）　半夏（二钱）　枳实（一钱）　酒芩（八分）　生姜（钱半）
●柴胡加芒硝汤方
即小柴胡汤加芒硝
夏令外感风热，身无热而脉数者，痧也。宜刺宜刮，身热汗出者，清暑饮主之。
●清暑饮方
青蒿露（三钱，冲）　六一散（三钱，包）　荷叶边（一圈）　西瓜翠衣（三钱）　绿豆皮（钱半）　银花露（五钱，冲）　丝瓜皮（二钱）　淡竹叶（钱半）　白扁豆衣（钱半）
夏令暑温，身热汗多者，热病也。白虎汤主之。身热汗出，舌苔黄腻者，三石汤主之。
●三石汤方
滑石（三钱）　寒水石（三钱）　竹茹（二钱）　银花（三钱）　石膏（五钱）　白通草（二钱）　金汁（一杯，冲）　杏泥（三钱）
夏令暑温，身热汗出，不大便三四日，舌黄转燥者，热病也，宜承气汤。暑温舌白，啬啬恶寒，翕翕发热，淅淅汗出，脉迟缓者，三仁汤主之。
●三仁汤方
杏仁（五钱）　白蔻仁（二钱）　生苡仁（六钱）　竹叶（二钱）　半夏（五钱）　滑石（六钱）　通草（二钱）　川朴（二钱）
秋令暑热内蕴，新凉外加，人气内收，风邪入中，胸中满闷者，三香汤主之。
栝蒌皮（三钱）　郁金（二钱）　香豉（二钱）　降香末（三钱）　黑山栀（二钱）　枳壳（二钱）　苦桔梗（二钱）
秋令伏暑内蕴，泄泻者，正气散主之。腹痛者，加建曲、麦芽、山楂、鸡内金、木香。呕吐者，加左金丸六一散竹茹。舌苔白腻者，加蔻仁、砂仁、草果、苍术、建曲。舌苔黄腻者，加酒芩、滑石、竹叶、猪苓、白通草。口渴者，加竹叶心、荷叶边、青蒿、莲子心、连翘。
●正气散方
藿香（钱半）　川朴（钱半）　陈皮（钱半）　茯苓（三钱）
秋令伏暑下痢，赤多白少者，银楂汤主之。后重者，加木香槟榔。身热者，倍青蒿。腹痛者，加大黄。久痢毒甚者，加苦参子。久痢脾肾两伤，脉沉迟者，桂附八味丸主之。
●银楂汤方
银花炭（三钱）　南楂炭（三钱）　青蒿（钱半）　滑石（钱半）　赤砂糖（钱半）
●桂附八味丸方
桂枝（一两）　乾地黄（八两）　丹皮（三两）　茯苓（三两）　附子（一枚）　山萸肉（四两）　泽泻（三两）　山药（四两）
上八味末之。炼蜜丸，桐子大，酒下十五丸，日再服。
秋令暑疟汗多者，青蒿滑石汤主之。但热不寒者，白虎加桂枝汤主之。
秋令风疟，寒轻热重者，青皮饮主之。舌苔白腻者，加草果。痰多者，加酒炒常山，去甘草。小儿患疟，日久不愈者，加炙坎炁末三条。
●青皮饮方
青皮（八分）　川朴（一钱）　北柴胡（钱半）　酒芩（一钱）　白术（三分）　甘草（八分）　茯苓（二钱）　姜半夏（钱半）　生姜（三片）
秋令湿温，暑热内蕴，身热有汗，舌苔黄腻，小便不利者，黄芩滑石汤主之。舌苔黄腻咽痛者，银翘马勃射干牛蒡汤主之。
●黄芩滑石汤方
酒芩（三钱）　滑石（三钱）　茯苓皮（三钱）　大腹皮（二钱）　猪苓（三钱）　通草（一钱）　焦建曲（二钱）　淡竹叶（三钱）
●银翘马勃射干牛蒡汤方
银花（五钱）　连翘（一两）　马勃（二钱）　射干（三钱）　牛蒡子（六钱）
秋令风温，发热无汗者，银翘散主之。
●银翘散方
银花（三钱）　薄荷（钱半）　竹叶（钱半）　淡豆豉（钱半）　芥穗（八分）　连翘（二钱）　桔梗（钱半）　甘草（八分）　牛蒡子（钱半）　苇根（三钱）
有汗去芥穗加蝉蜕一钱，殭蚕二钱。
秋令风温，暑热内蕴，身热汗多，欲发红疹者，热病也，化疹汤主之。发斑者化斑汤主之。
●化疹汤方
大青叶（三钱）　元参（四钱）　薄荷（钱半）　牛蒡子（钱半）　苇根（三钱）　细生地（四钱）　银花（三钱）　甘草（八分）　苦桔梗（钱半）　牡丹皮（二钱）　连翘（二钱）　竹叶（钱半）　荆芥穗（八分）
●化斑汤方
石膏（一两）　知母（四钱）　甘草（三钱）　粳米（一合）　元参（三钱）　犀角（二钱）
秋令风温，身热汗多者，欲发白疹，薏苡竹叶散主之。
●薏苡竹叶散方
薏苡（五钱）　白蔻仁（钱半）　滑石（五钱）　白通草（钱半）　竹叶（二钱）　茯苓块（五钱）　连翘（三钱）
秋令风温，舌苔黄腻者，邪在卫，清卫汤主之。舌赤无苔者，邪已入营也，清营汤主之。
●清营汤方
青蒿（三钱）　滑石（三钱）　杏泥（二钱）　甘草（八分）　通草（八分）　银花露（五钱冲）　石膏（三钱）　知母（二钱）　川朴（一钱）　建曲（二钱）　扁豆衣（钱半）　荷叶边（一圈）
秋令风温，舌赤脉数，邪入心胞谵语者，热病也，清宫汤主之。舌苔焦燥谵语者，宜大承气汤。舌苔黄腻谵语者，芳香化浊，紫雪丹主之，牛黄丸亦主之。
●清宫汤方
元参（三钱）　连翘心（二钱）　犀角尖（二钱，磨冲）　竹叶心（二钱）　麦冬（三钱，连心）　莲子心（五分）
●紫雪丹方
磁石（二斤）　滑石　石膏　寒水石（各一斤）
上四味并捣，水煎去渣，入后药。
羚羊角（五两）　沉香（五两）　犀角（五两）　丁香（一两）　炙甘草（八两）　木香（五两）　升麻（一斤）　元参（一斤）
上八味并捣锉入煎药汁中，煎去渣，入后药。
朴硝　硝石（各二斤）　提净入前药汁中，微火煎，不住手将柳木搅，候汁欲凝，再加入后二味。
辰砂（三两，研细）　麝香（一两二钱，研细）
入前药拌匀合成，退火气，冷水调服，每一二钱。
●安宫牛黄丸方
牛黄（一两）　郁金（一两）　犀角（一两）　川连（一两）　辰砂（一两）　山栀（一两）　酒芩（一两）　雄黄（一两）　真珠（五钱）　冰片（二钱半）　麝香（二钱半）
上为极细末，炼老蜜为丸，每丸一钱，金箔为衣，蜡护。脉虚者，人参汤下，脉实者，银花薄荷汤下，每服一丸。兼治飞尸卒厥五痫中恶，大人小儿痉厥之因于热者。大人病重体实者，日再服，甚至日三服。小儿服半丸，不知，再服半丸。
秋温不大便五六日，舌苔焦燥者，热病也，大承气汤主之。秋温化热十馀日，邪入厥阴，唇焦齿燥，耳聋，舌根焦黑，手指蠕动欲痉者，三甲复脉汤主之。
●三甲复脉汤方
生龟板（一两）　生牡蛎（五钱）　乾地黄（二两）　大麦冬（五钱）　麻仁（三钱）　生鳖甲（八钱）　炙甘草（六钱）　生白芍（六钱）　真阿胶（三钱）
秋温，温邪下陷为热利，下重者，白头翁汤主之。
●白头翁汤方
白头翁（二钱）　秦皮　黄柏　川连（各三钱）
秋令外感风寒，咳嗽者，杏苏散主之。咳吐稀痰不得卧，卧即咳嗽者，痰饮犯肺也。二陈加苏子葶苈汤主之。
●杏苏散方
苏叶（一钱）　前胡（钱半）　陈皮（一钱）　枳壳（五分）　大枣（二枚）　甘草（一钱）　杏泥（三钱）　半夏（二钱）　生姜（二钱）　苦梗（八分）　茯苓（二钱）
●二陈加苏子葶苈汤方
半夏（三钱）　广皮（钱半）　茯苓（三钱）　甘草（五分）　炒苏子（五分）　葶苈（八分）
久咳伤肺，咳吐白沫，脉虚数，一息八九至者，肺痿也。清燥汤主之。
●清燥汤方
石膏（五钱）　杏泥（钱半）　阿胶（三钱）　枇杷叶（二钱）　桑叶（二钱）　麦冬（三钱）　甘草（二钱）
秋温下陷，泄泻不止，欲作痢者，葛根黄芩黄连汤主之。
●葛根黄芩黄连汤方
葛根（四钱）　黄芩（钱半）　黄连（钱半）　甘草（一钱）
小儿温病，神昏欲眠者，菖蒲竹叶薄荷银翘汤主之。
●菖蒲竹叶薄荷银翘汤方
石菖蒲（一钱）　竹叶（一钱）　薄荷（一钱）　甘草（八分）　银花（二钱）　连翘（一钱）
小儿久痢不止，胡桃散主之。
●胡桃散方
胡桃仁（二枚，烧黑研）　砂糖汤下
风疟转痢者，小柴胡去人参汤主之。
妇女温病，经水适来，往来寒热谵语者，小柴胡去人参汤主之。
妇女温病，经水适断，发热有时者，有瘀血也，抵当汤主之。
●抵当汤方
水蛭（五个）　虻虫（五个）　桃仁（五枚）　大黄（五钱）
产后温病，宜柴胡饮子。
●柴胡饮子方
柴胡（钱半）　酒芩（一钱）　防风（八分）　甘草（八分）　白芍（钱半）　黑荆芥（六分）
产后温病下痢，加味白头翁汤主之。
●加味白头翁汤方
白头翁（二钱）　秦皮（二钱）　黄柏（二钱）　川连（二钱）　甘草（二钱）　阿胶（二钱）
冬令天气温和，南风至，阳不潜藏，民病风温，其症发热汗出不恶风，身重，脉浮者，白虎加桂枝汤主之。
冬令风温，汗出而喘，身无大热者，麻杏石甘汤主之。若汗出而喘，身有大热者，白虎汤主之。
●麻杏石甘汤方
麻黄（一钱）　杏仁（三钱）　石膏（八钱）　甘草（二钱）
风温内陷，心下硬痛者，小陷胸加芩枳汤主之。
●小陷胸加芩枳汤方
栝蒌实（三钱）　半夏（三钱）　川连（一钱）　酒芩（八分）　枳实（八分）
温邪下陷协热下利者，葛根黄芩黄连汤主之。
温邪下陷，尿血者，小蓟饮子主之。
●小蓟饮子方
小蓟（三钱）　藕节（十枚）　木通（一钱）　竹叶（一钱）　甘草（一钱）　滑石（三钱）　蒲黄（一钱）　生地（六钱）　山栀（一钱）
温邪下陷，大便下血者，槐花散主之。
●槐花散方
槐花（一钱）　侧柏叶（三钱）　黑荆芥（八分）　枳壳（八分）　粳米（一杯，先煮去渣，后入前药）
热病篇：帝曰：热病已愈，时有所遗者。何也。岐伯曰：诸遗者，热甚而强食之，故有所遗也。若此者，皆病已衰，而有所藏。因其穀气相搏，两热相合，故有所遗也。帝曰：治遗奈何？岐伯曰：视其虚实，调其逆从，可使必已也。帝曰：病热当何禁之？岐伯曰：病热少愈，食肉则复，多食则遗，此其禁也。
此论肉食能助邪热也。肉味浓厚而气热，邪热遇之。留于肠胃，热即不退，此无论伤寒化热，温病化热，凡热邪未净，皆不可以肉食也。肉食必复，若热发时，强食米穀，热亦不退，故曰：此其禁也。治食复者，须视其病之虚实而调之。
刺法论：帝曰：余闻五疫之至，皆相染易，无问大小，病相似，不施救疗，如何可得不相移易者？岐伯曰：不相染者，正气存内，邪不可干。
此论温疫有五，本天地阴阳五运之气化而生，随人身五脏六腑之脉症而别。预治之法，莫善于针刺。后人不问病源，不辨脉症，不言治疫，而言防疫，致令病人不死于疫而死于防，清夜自思，良心安在？夫病生于内，而五疫始染。故岐伯曰：正气内存，邪不可干。此上工治未病，当求之于内也。
老子曰：大兵之后，必有凶年，凶年之后，必有瘟疫。
此论温疫之原因，由于内伤七情，饥饱劳碌，复伤脾胃也。李东垣遇荒年之后，民多饥饿，脾胃受伤，故东垣治法，首重脾胃，治疫之法也。
瘟疫者，地气也。其气由口鼻直入脾胃，脾受邪，则舌苔白腻，大便闭，小便不利者，宜达原饮。胃受邪，则肌肤发赤，咽喉痛，口吐鲜血者，白虎加犀角升麻汤主之。
●达原饮方
槟榔（二钱）　知母（一钱）　酒芩（一钱）　草果仁（五分）　川朴（一钱）　芍药（一钱）　甘草（五分）
●白虎加犀角升麻汤方
即于白虎汤方中加入犀角一钱，升麻五分，鲜生地六钱，黑元参三钱。
瘟疫病发于春，咽喉痛，吐鲜血，手足起红点者，瘟痧也。西医名猩红热，银翘败毒汤主之。咽喉痛，身发赤斑者，玉女煎主之。
此系冬令受火毒，火者，地之阳气也。地以阳杀，故病瘟。
●银翘败毒汤方
银花（三钱）　马勃（钱半）　葛根（二钱）　牛蒡子（钱半）　蝉蜕（一钱）　连翘（二钱）　石膏（五钱）　殭蚕（二钱）　板蓝根（钱半）
●玉女煎方
知母（三钱）　生地（六钱）　元参（四钱）　石膏（一两）　犀角（一钱）　甘草（二钱）
瘟疫病发于夏秋之间，上吐下泄不止者，霍乱也。西医名廓列啦，东医名虎列啦。当刺委中、尺泽出血。呕吐不止者，刺舌下出血，后服除瘟化疫汤，忌菸酒茶姜。若误服生姜，少则病复，多者不救。
长夏地气升腾，人受地气之湿热，故有此病。
●除瘟化疫汤方
藿香（钱半）　陈皮（钱半）　沉香（三分）　建曲（二钱）　苍术（五分）　川朴（一钱）　茯苓（三钱）　郁金（钱半）　川连（钱半）　雄黄（五分）
瘟疫病发于冬，身热恶寒体痛呕逆者，伤寒也。东医名肠窒扶斯，麻黄汤主之。
此天气病也。西医误以为疫。
●麻黄汤方
麻黄（二钱）　桂枝（钱半）　杏仁（三钱）　甘草（钱半）
大头瘟病，头上赤肿，渐及面耳目俱肿赤，消毒饮主之，甚者宜砭。
春夏地气上升，人受地气之热，浊气上乘，故有此病。
●消毒饮方
元参（二钱）　连翘（二钱）　酒芩（钱半）　柴胡（八分）　牛蒡子（钱半）　甘草（一钱）　升麻（五分）　川连（一钱）　苦桔梗（钱半）　板蓝根（二钱）　马勃（钱半）　殭蚕（二钱）　薄荷（一钱）
瘟疫时行，头晕目赤，衄血吐血，胯腋之间起核者，鼠疫也。东医名腺百斯笃。鼠疫方主之。
地气上腾，鼠先受病，故名鼠疫。
●鼠疫方
连翘（三钱）　柴胡（二钱）　葛根（二钱）　生地（五钱）　当归（钱半）　桃仁（八钱，去皮尖，杵）　赤芍（三钱）　红花（五钱）　甘草（二钱）　川朴（一钱）
●避疫丸
赤小豆　鬼箭羽　鬼臼　雄黄
上四味等分，研细筛，蜜丸如小豆大，瓷瓶收贮，每服一丸。可与病人同床，不致传染。

治验  ***************************
直隶乐亭，刘复青之母，久患咳嗽，以千金延予往诊。予视其咳吐脓血不得卧，右寸数大，予曰此肺痈也。予拟犀黄汤。服后，脓血渐止，随症加减十馀剂，饮食渐进，夜已安卧，惟咳嗽未除。予即返津，因作咳嗽治法于下。
咳嗽有五邪，五邪者，寒热燥湿风是也。寒咳嗽者，冬令伤寒，寒邪入肺，咳而喘，麻黄汤主之。热咳嗽者，面色赤，咳呛气逆，泻白散主之。燥咳嗽者，咳吐白沫，清燥汤主之。湿咳嗽者，痰饮内聚，有寒有热，寒饮咳者，二陈汤主之。热食咳者，杏仁石膏防己汤主之。风咳嗽者，喉中痒咳吐黄痰，桑杏汤主之。咳嗽分四时，春咳嗽者，风气通肝，人气上升，法当清解，加减桑菊饮主之。夏咳嗽者，火气炎上，人气外泄，法当苦降，杏朴芩连汤主之。秋咳嗽者，人气内收，清气入肺，法当疏解，杏苏散主之。冬咳嗽者，人气内藏，寒邪入肺，法当温散，麻黄汤主之。外邪已解，五更咳嗽者，胃中有积食，宜消食降火，曲麦山楂地骨知母汤主之。外邪已解，黄昏咳嗽者，火气入肺也，不宜凉药，当敛而降之，二五饮主之。午前咳嗽者，胃中有火，宜石膏二母汤。午后咳嗽者属阴虚，宜知柏四物汤，咳嗽气逆，连咳十馀声，咳至不能转吸者，名顿呛，二冬膏主之。咳而喘，不得卧，喉中有水鸡声，射干麻黄汤主之。胸痹者，加栝蒌。喘家咳，作定喘汤主之。外感风寒，内有寒饮喘咳者，小青龙汤主之。肺虚咳嗽者，阿胶甘草梨膏汤主之。肺冷咳嗽者，乾姜五味甘草汤主之。咳嗽吐血者，咳血方主之。久咳面浮肢肿者，热饮外溢也，桑皮杏仁饮主之。
●犀角汤方
犀黄（一分，冲）　青黛（五分）　前胡（钱半）　杏泥（钱半）　甘草（一钱）　竹沥水（三钱，冲）　蒌皮（钱半）　桔梗（一钱）　川贝母（三钱）
●二陈汤方
半夏（三钱）　陈皮（钱半）　茯苓（三钱）　甘草（一钱）
●杏仁石膏防己汤方
杏仁（二钱）　石膏（三钱）　木防己（一钱）　云苓（三钱）
●加减桑菊饮方
桑叶（钱半）　前胡（钱半）　甘草（一钱）　川贝母（二钱）　杏泥（三钱）　款冬（钱半）　菊花（钱半）　陈皮（一钱）　紫苑（八分）　焦枳壳（六分）　竹茹（二钱）
●杏朴芩连汤方
杏泥（三钱）　川贝（三钱）　川朴（一钱）　栝蒌（钱半）　黄芩（一钱）　梨汁（一杯）　川连（一钱）　冰糖（二钱）
●曲麦山楂地骨知母汤方
神麴（二钱）　山楂（二钱）　麦芽（三钱）　知母（三钱）　地骨皮（三钱）
●二五饮方
五味子（三十粒）　五倍子（一钱）
●石膏二母汤方
石膏（三钱）　川贝（二钱）　知母（二钱）　甘草（一钱）
●知柏四物汤方
知母（二钱）　黄柏（钱半）　当归（一钱）　川芎（六分）　白芍（二钱）　乾地黄（三钱）
●二冬膏方
天门冬　麦门冬　二味熬膏每服一两
●射干麻黄汤方
射干（一钱）　半夏（三钱）　生姜（三片）　紫苑（八分）　款冬（钱半）　五味子（十粒）　麻黄（八分）　细辛（一分）　大枣（四枚）
●定喘汤方
白果（三钱）　款冬（钱半）　甘草（一钱）　黄芩（八分）　杏泥（三钱）　桑白皮（一钱）　麻黄（一钱）　苏子（七分）　半夏（三钱）
●小青龙汤方
桂枝（钱半）　乾姜（钱半）　甘草（钱半）　细辛（五分）　半夏（三钱）　五味子（百粒）　麻黄（钱半）　白芍（钱半）
●阿胶甘草梨膏汤方
阿胶（三钱）　甘草（三钱，炙）　梨膏（五钱，冲）
●乾姜五味甘草汤方
乾姜（八分）　炙草（二钱）　五味子（三十粒）
●桑皮杏仁饮方
桑皮（一钱）　杏泥（三钱）　五茄皮（一钱）　车前子（一钱）　大腹皮（一钱）　陈皮（一钱）　茯苓皮（钱半）　地骨皮（钱半）
山东旧军，孟养轩之子患痢，以千金延予往诊。予视其痢色，忽黄忽绿忽黑，日夜十馀次。余曰：此五色痢也。为拟扶土泻木汤，合银楂汤加减十馀剂，痢始愈，饮食渐进。惟痢后脾虚，大便尚溏。适予患泄泻，不能久留，为定上方返津，因作痢疾治法于下。
痢有五色，各有病源，当分治之。痢色赤，或先白后赤，或赤多白少者，热痢也。经云：肠中热，便肠垢，即此症也，银楂芩连汤主之。痢色黄者，协热痢也，经云出黄如糜，即此症也，葛根黄芩黄连汤主之。痢色绿者，胆汁入胃，木火乘土，治当扶土抑木，陈苓术芍甘连汤主之。痢色纯白者，寒湿下痢也，姜苓术草汤主之，理中汤亦主之。脉沉迟者，加附子。痢色纯黑如漆者，下瘀血也，银楂姜桂大黄汤主之。所谓痢者，滞下胶黏，似痰非痰，里急后重，日数十次者，是也。若下鲜血者，为肠风下血，非痢也，槐花散主之。噤口痢，饮食即吐，不食亦呕者，胆火上乘也，银楂芩连汤主之。虚者，胃中冷，肠中热，不治。下痢身无热而脉数者。热在经中，须针刺之。腰腿痠痛者，刺委中出血。下血后重者，气虚也，独参汤主之，黄耆阿胶汤亦主之。
●扶土泻木合银楂汤方
川连（钱半）　银花炭（二钱）　赤砂糖（钱半）　陈皮（八分）　竹茹（钱半）　甘草（八分）　南楂炭（二钱）　焦建曲（钱半）　茯苓（钱半）　枳实（五分）
●银楂芩连汤方
银花炭　南楂炭（各三钱）　青蒿　川连　酒芩　赤砂糖（各钱半）
●陈苓术芍甘连汤方
陈皮（一钱）　茯苓（二钱）　白术（八分）　白芍（八分）　甘草（一钱）　川连（一钱）
●姜苓术草汤方
生姜（三钱）　茯苓（三钱）　白术（二钱）　甘草（八分）
●理中汤方
人参（三钱）　甘草（一钱）　白术（钱半）　乾姜（五分）
●银楂姜桂大黄汤方
银花炭　南楂炭　赤砂糖（各三钱）　大黄（一钱）　肉桂　炮姜（各二分）
●独参汤方
人参（三钱）
●黄耆阿胶汤方
黄耆（六钱）　阿胶（三钱）　炙甘草（一钱）　党参（五钱）　陈皮（一钱）
黎黄陂，因琴师患风湿病。公府医官，治之无效，邀予往诊。予诊其脉浮而数，身痛，予曰此风湿已化热也。随带小儿少卿，为拟祛风利湿清热之品，数剂而愈。其夫人危氏，有肝气病，久未生育，因带诊。予诊其尺部略涩，知胞中有瘀，宜梅花结子丹。因初诊，未立丸方，为拟调气和肝之品。嗣后危夫人，亲至敝寓，适予出诊未遇，由小儿代开丸方，未用梅花，因作肝气论治法于下。
肝气病者，人之本气病也。有因怒伤肝者，名怒狂。有血热肝旺者，有脾寒肝旺者，名肝火。有因抑郁思虑伤肝及脾者，名肝郁。有因风邪入里，内动肝火者，名肝风。有血虚不足以养肝，致动肝风者，为虚风。有痰多气滞，肝气不得疏泄者，为痰火。大怒伤肝，血随气升，血菀于上，则发狂。《内经》用铁落饮，不愈，宜遂心丹。血热肝旺者，宜温胆汤加左金丸，妇人宜三黄四物汤。脾寒肝旺者，宜香附乌药散。抑郁思虚伤肝及脾者，宜舒气扶脾丸。风邪动肝，宜桑菊饮。血虚不足养肝，致动肝风者，洋参竹茹汤主之，阿胶鳖甲汤亦主之。痰多肝旺者，清气化痰汤主之。肝气伤卫，上为噎膈，下为失气，噎膈者，代赭旋覆汤主之。肝气伤营，上为蓄血，下为经闭，蓄血病癫者，失笑散主之。经闭腹痛者，枳实芍药散主之。
●铁落饮方
铁落（四两，即打铁时落下之碎铁）　水煎服
●遂心丹方
甘遂（一钱，研）　辰砂（一钱）　猪心管内血（三条）
上方取猪心管血三条，和甘遂末一钱。将猪心批作二边。内甘遂末用线缚好，外用皮纸裹，慢火煨熟，不可焦，取末细研。入朱砂一钱，和匀分作四丸，每服一丸。将猪心煎汤化下，大便下恶物为度。
●温胆汤加左金丸方
焦枳实（八分）　姜竹茹（三钱）　左金丸（八分）　茯苓（钱半）　姜半夏（钱半）　陈皮（钱半）　甘草（八分）
●三黄四物汤方
酒芩（五分）　川连（五分）　川芎（五分）　当归（一钱）　白芍（一钱）　生地（二钱）　黄柏（五分）
●香附乌药散方
制香附（钱半）　绿萼梅（八分）　陈皮（八分）　青皮（五分）　乌药（八分）　左金丸（一钱）　焦枳实（七分）　甘草（八分）　白芍（一钱）
●舒气扶脾丸方
绿萼梅（八分）　代代花（一钱）　薄荷（八分）　云苓（一钱）　焦枳实（五分）　制香附（钱半）　甘草（八分）　青皮（五分）　炒麦芽（钱半）　姜半夏（一钱）　广皮（一钱）　白芍（钱半）　山药（一钱）
●洋参竹茹汤方
西洋参（一钱）　竹茹（三钱）
●阿胶鳖甲汤方
生鳖甲（五钱）　阿胶（一钱）　白芍（一钱）　炙草（一钱）　小草（八分）　淡菜（二枚）　西洋参（一钱）
●清气化痰汤方
制胆星（八分）　焦枳实（七分）　栝蒌霜（钱半）　酒芩（一钱）　茯苓（二钱）　法半夏（钱半）　焦建曲（钱半）　广皮（一钱）　粉甘草（八分）
●代赭旋覆汤方
代赭石（一钱）　党参（一钱）　炙草（八分）　半夏（二钱）　旋覆花（钱半包）　大枣（二枚）　生姜（二片）
●失笑散方
五灵脂　蒲黄（各八分）
●枳实芍药散方
焦枳实（一钱半）　白芍（三钱）
李伯芝之母，患筋痹身痛，西医治之无效，疼痛加剧，侧卧不能动。延予往，予以羚羊角散，一服而愈。刘履贞之侄，患肝气乘脾，胁痛便溏，西医治之无效。延予往，予为拟抑木扶土汤，连服四剂，即愈。穆文藻患头目疼痛，入医院包治，西医以冰冰之，头痛益剧，口吐白沫，手足冷过肘膝，于是抬回穆庄，延予往诊。当时中医往诊者，皆曰此真头痛，不治之症也。予察其脉迟细，痛在脑后，即以头风摩散摩脑后，痛稍减。后服麻黄附子细辛汤，头痛即止。杨少农之如夫人，患噤口痢，中西医均言不治。延予往诊，问予曰：此病能愈乎？予应之曰：能。又问曰：几服能愈？予应之曰：三四服。后果然。恒利公司孙君之子，患喉痧，身发赤斑，狂叫不已。西医以药水洗喉，无效。急延予往，予为拟玉女煎，一服而愈。张戟门之厨司，患落头疽，红肿高大，连及两耳，西医包治不保险，求治于予。予令外科学生高佩华，用自制升丹药线，逐日更换，为拟神授卫生汤，一月而愈。候知事患发背，大如盘，径四寸余，如蜂窝状。西医敷之以西药，疼痛异常，求予诊治。予令外科学生，用自制五色灵丹，为拟透脓散，三黄汤，轮服，月馀而愈。以上诸症，并无疑难予皆应手取效，何西医治之皆无效？此非西医无能，盖其所学者，宜西人不宜治华人也，因作中西病源不同论于下。
西人以游牧立国，其人多肉食，肉性温而味厚，其温度外达肌肤。故西人常以冷水浴身，风寒不能伤其外，其病生于内。华人以农业开基，民多穀食，穀食清而味薄，其温度不及肌肤，外不足以御风寒，其病生于外。西人以冷水浴身，其寒气入络，则身痛，西医涂之以碘酒，服之以阿斯匹林，其痛自愈。华人外感风邪，风热伤筋，故身痛，涂之以碘酒，则以热治热。此李太夫人之病，所以治之加剧也。西人肝病，病生于内，平肝气，泻肝火，其病即愈。而刘履贞之侄，外感风寒，肝寒乘脾，故胁痛便溏，法当疏解，西医不知其病自外来，是以无效。西人头痛，病生于内，肝火上卫也。以冰冰之，则火气自退。穆文藻之头痛，病生于外，以冰冰之，则寒邪入脑，是以益剧。西人患痢，病生于内，酒肉积滞，瓜果内停所致也，以硝水洗肠，以萆麻下滞，固宜。华人之痢，病生于外，夏令受暑，暑热入肠，而后下痢，法当清暑，西医不知其病之由来，是以无效。喉痧由于风热入络，病生于外，痧解，则喉痛自愈，其病不在喉。西医以为喉头炎，是以洗之无效。落头疽发背等症，虽属外科，而病根皆生于里，西医治外不治内，是以不敢保险也。此岂西医无能哉。盖中西人之性质不同，习惯不同，病源不同，医学所以不同。我国英俊，幸勿竞尚西医，自戕性命，使五千年神圣相传之学，弃之如遗，岂不惜哉。
常州刘丽亭，患真中风，口眼歪斜，手足拘挛，舌强不能言。余用再造丸，其始在友人处觅得一丸，服之无效。后由京都寄来一丸，脑丸中有牛角盒一个，服之立愈。盖再造丸方，有真有伪，故有效有不效也。医家陈一生，患虚劳滑精，其精常自出，卧不能起。余用黄耆建中汤，十馀剂始愈。江沉秀高，患臌胀，腹大如箕，腹上现青筋两条，饮食不进。每日勉强吃稀粥饮一小杯，自觉胀满异常。余拟用鸡矢体，因思无制体之法，即用鸡内金一百枚，焙研细末，每服一钱，烧酒调下，日三服。初服一日，即进饮食，二日腹胀减，连服数日，药未完而病已愈矣。天津钱氏妇，患噎膈反胃，粒米不下，日服稀粥饮，服至一杯，必须呕吐，不吐则心中难受，必以手探之。吐而后已，复服复吐，如是者，已经月馀。余曰：此胃中有瘀。为拟韭汁牛乳饮，服一剂，不吐，连服七剂愈。李晦庵之如夫人，患经漏不止，袁项城派公府医官，并惠送医药，服之无效。延予往诊，予曰：此气不摄血也。须用吉林老山人参，每服一钱，开水炖须三小时，一剂知，二剂已。阮斗瞻之弟妇，产后腹痛发热，饮食不进。由京中派医官二人来津，其始用失笑散，不效，腹益痛。继用当归羊肉汤，不效，身热尤甚。延予往诊，予曰：此外感风邪也。为拟柴胡饮子。其医官议予方曰：此方服下，当即汗脱。病家持方问予，予曰：倘服此方汗脱，予当负责，若不汗脱当云何？病家谓予曰：君有把握，病能愈乎。予应之曰：果服予方一剂，病当十去其九。次日延予复诊，予问曰：今日病情何如？彼应曰：不但九成，竟悉愈矣。予曰：二位医官，能否请见？据云：已于清晨入都矣，李啸溪患黄瘅，寒热往来。予用小柴胡汤，服后，寒热已解，其腹满，改用茵陈蒿汤。服后，小便下如黑醋色，病略减，后用猪膏发煎愈。其儿妇产后身热，不欲饮食。予诊其右关沉滑，余曰：此食积也。彼曰：诚然，产后自吃鸡子二枚，始得病。予为拟生化汤，内加醋一小杯，冲服，次日即愈。陆凤石之寄孙刘氏子，患腹中痞疾，渐成水胀，大小腹俱肿，连及两腿，肾囊肿大，如水晶球形，龟头肿弯如钩。予初用越婢汤，黄耆防己汤，病渐减。后用商陆末入麝香少许，醋调敷脐上，小便利，囊肿即消，为拟消痞方，数服而愈。张怀斌之女，心中烦扰，坐卧不宁。予诊其脉浮，为拟栀子豉汤，一剂即愈。王某咳嗽，日久不愈，咳吐白沫。予诊其脉，一息九至，问其胃口，尚能饮食。予曰：此肺痿也。为拟清燥救肺汤，十馀剂始愈，宁波余某之妻，患血奔不止，津医林子皋用老山人参，服后神志欲狂。延予往诊，予曰：此热血上冲心也。令其先服童便，为拟三黄调经汤，数剂始愈。其夫因人参尚未服完，弃之可惜，即自服之。服后心神不定，身即汗出。林子皋为拟一方，用石膏二两，心神益乱，日夜在家中环走不休，家人均以为颠。予诊其脉浮，为拟栀子豉汤加莱菔子，一服而愈。常州医家刘雨人，患秋温，医官李仁甫，用香砂六君子汤。服后，大汗出不止，胸闷不堪。延予在诊，予诊其脉浮濡，曰：此伏暑也。为拟清暑饮，一剂知，二剂已。医家孙薏荪，患温疹，唐静炎为拟大承气汤，服后，下黑粪，身热神昏。延予往诊，予诊其脉沉，曰：邪已入里，不治。令其请唐先生，次日死。其后唐君亦病，延予往诊，予视其年逾七旬，精神倦怠。谓予曰：求先生救命。予诊其脉微数，视其前方，用大承气汤。予曰：先生年高气虚，何以用大承气汤，先生善治温病，盖善用此方，但先生未病温而用此方，何也。彼曰：予胸膈痞闷，是以用之。予曰：君休矣，气虚中满，而用大承气汤，下伤阳气，予实无法治。另请高明可也。越三日而卒。医家刘小坡，患痢，延予往诊。予视其大便多粪与血，问其里急后重否。彼曰诸症悉愈，惟下痢日五六次耳。予令购神妙奇效丹，此药由天津京报房出售。当即购服一包，次日愈。王某患杨梅毒痢，月馀不能起床，奄奄一息。余拟用九龙丹，服后痢即止，调养月馀而愈，张氏妇患小产后肝厥，不省人事。予诊其手热脉厥，予曰：此肝虚热厥也。为拟三甲复脉汤，一服即愈。又李氏妇患胎厥，予拟羚羊角散，一服愈。又钱氏妇患虚厥，予拟洋参竹茹汤，服后渐愈。李十七之子，患惊风，下五色痢。予拟银楂加羚羊竹茹汤，服一剂，惊风愈，而痢不止，后用银楂汤，十馀剂而愈。郑墨林，年八十馀，患喘咳。予拟麻黄石膏杏仁乾姜汤，不敢顿服，先试服一匙，喘稍减，后服半剂，颇效，遂服，调理两日即愈。万荫南，年五十馀，无子，求治于予。予为拟七宝美髯丹，服一料后，即生子。宁波张麟生之归，患小产，连产四次，变成滑胎。其母本日本人，寓长崎，延医诊治，均无效，来津就医。予诊其左尺搏指，予曰：胎已两月矣。为制保胎丸，令其于下月，服三服，米饮送下，胎未滑，后即生子。此方药味，予已妄记，幸当时所制丸药，尚留有数十服，可以备用。孙多禔患疟，因有要差，急欲出门。予令其于疟发前半时许，以绳束十指间，刺其络，出紫血，如绿豆大，即愈。宜子望患溺血，予始拟小蓟饮子，后用知柏地黄汤，病愈后。予嘱其勿食牛羊鸡肉，阅半年，适清太后召入宫听戏，赐以羊肉汤面，不敢不食，食后病大作，御医治之无效。后延予往，已无治法，予即告辞。马氏妇患喉痈，汤药不得进，余以针刺之即愈。郭僧忻之女，患天花白陷，花顶已陷，面色灰白，口流白沫，气喘欲绝。余拟参茸姜附桂归汤，已不能进，勉强用笔管灌入一杯，次日花发如黄豆，渐次调理而愈。其侄女患花后失音，余拟用甘桔汤，两剂愈。山东张笏臣，患酒咳吐血，延予往诊。余嘱其戒酒，为拟葛花芩连汤，数剂而愈。史氏归患腹痛，手足厥冷。予诊其脉沉，为拟桂附八味汤，一服而愈。上海陈以垣，患子午疟，久治不愈，年逾花甲，骨瘦如柴。延予往诊，余始拟常山饮，服后，吐黄痰碗许，病势大减。后用六君加归芍坎炁末等，始愈陆春江患秋温结胸，医家均以为不治。延予往，余视其身热汗出不得卧，神志昏迷。予曰：身汗出，里无水气，不当结胸。为拟小陷胸汤，三服而愈。张参谋患羊毛痧，神昏谵语，耳聋直视不能言。为拟消风透痧汤，外用荞麦面，绍酒调如鸡子大，搓胸前并耳前后，搓出羊毛无数，十馀日痧始透，仍不能言。后用鹅翎蘸皂角末少许，探入喉中，吐出胶痰，声音始出。叶某患戒菸下痢，余初用银楂汤。
加菸灰少许，后用柿饼炭一枚入前，数剂而愈，因作鸦片论于下。
鸦片者，洋药中之麻醉品也。其味苦，其臭焦，其气能通五脏，为五脏七情内伤之妙药。如肝气郁闷，气滞胸中痛，胃脘痛，脾虚下痢，腹中痛，吸之立愈。惟夏秋霍乱，及之则病加重。肝火旺者不能吸，吸之即头眩。何也？盖霍乱为病，由于外感暑热，复感风寒，而后病作，其邪气由表入里，吸菸气以通五脏，则邪气深入，开门揖资，是以病加重也。肝火旺者，吸之，则肝火上升，是以头眩也。鸦片有麻醉性，其气燥，消铄津液，吸之日久，则其气留于五脏津液中为瘾。至其时则发，瘾发则麻醉性作，作则涕唾多而嚏欠，寒热如疟，营卫不行，五脏不通，弱者即死，强者难受不堪。此吸菸者，所以欲戒不能也。惟柿饼能解鸦片之麻醉性，但鸦片因吸入肺，柿饼只能入胃，不能入肺。其性寒，忌蟹，脾寒者不能食，食之则腹痛。惟胃火旺大便燥结者宜之。戒菸之法，当先以丸药代烟，其丸药当用米粉白糖，加入菸灰蜜丸，按时随瘾之大小服之。至两日后，则五脏中之瘾，当从涕唾与汗气排泄而出。但胃中有烟瘾，再以柿饼代丸药，每日一次，渐加至两三次，迨至不服丸药，数十日即完好如初。若能将柿饼酿成美酒，用以戒菸，真妙品也，尚祈有志之士，公同研究，以救世界之因病而受鸦片之害者，岂不善哉。
●再造丸方
真蕲蛇（去皮骨，头尾各三寸，酒浸炙，取净末，四两）　两头尖（系草药出乌鲁木齐，非鼠粪也如不得以白附子代之，制用，二两）　山羊血（五钱）　虎胫骨（一对，醋炙）　龟板（醋炒，一两）　乌药（一两）　当门子（五钱）　天竺黄（一两）　黄耆（二两，炙）　没药（一两，去油）　制乳香（一两）　北细辛（一两）　麻黄（二两）　赤芍（一两）　炙甘草（二两）　小青皮（一两）　羌活（一两）　白芷（二两）　大熟地（二两）　明天麻（二两）　血竭（八钱，另研）　防风（二两）　制附片（一两）　骨碎补（去皮，一两）　犀角（八钱）　元参（酒炒，二两）　沉水香（一两）　制首乌（二两）　葛根（二两半）　藿香（二两）　白殭蚕（一两）　西牛黄（二钱半）　川连（二两）　川芎（二两）　穿山甲（二两，前后四足，各用五钱，麻油浸）　辰砂（一两，飞）　桂心（二两）　川萆薢（二两）　炒于术（一两）　地龙（五钱，去土）　红曲（八钱）　广三七（一两）　母丁香（去油，一两）　制香附（一两）　全蝎（去毒，二两半）　全当归（二两）　威灵仙（二两半）　川大黄（二两）　片姜黄（二两）　白茯苓（二两）　梅冰片（二钱半）　桑寄生（一两半）　草蔻仁（二两）　白蔻仁（二两）　制松香（水煮七次，五钱）
上药共研细末，择吉虔修炼蜜和合捣数千下为丸，每丸重一钱，金箔为衣，外用蜡丸包裹，此丸有起死回生之功，故曰再造。专治真中风寒，痰迷厥气，半身不遂，口眼喎斜，腰腿疼痛，手足麻木，筋骨拘挛，步履艰难，一切风痰等症，并皆治之。病逾百日者难痊，病后针灸漏气者难痊，年逾花甲者难痊，年逾古稀者不治。凡遇此症，旁人切勿惊惶，先向药店购开关散少许，或购灵宝如意丹七八粒。研末吹入鼻中，得嚏者轻，不得嚏者重。倘牙关紧闭，用乌梅两个，分开塞左右两腮，擦之自开，不可用铜铁器撬开，恐伤牙，并恐惊其心。凡服是丸后，神气清爽，渐思饮食，间有一二处屈伸不利，此系热痰留于关节。用豨莶草二钱，归身白芥子各一钱，红花八分煎汤，以新白布蘸热汤擦摸，一日二三次，即能运动如常矣。
●韭汁牛乳饮方
韭菜汁（一小杯）　鲜牛乳（六两）　藕汁（一杯）　姜汁（十滴）　梨汁（一杯）　莱菔汁（一杯）
●柴胡饮子方
北柴胡（钱半）　杭芍（二钱）　当归（二钱）　酒芩（八分）　黑荆芥（六分）　防风（八分）　炙草（一钱）
●生化汤加醋方
当归（三钱）　川芎（钱半）　红花（三分）　炮姜炭（三分）　炙甘草（八分）　鸡内金（一钱，焙研末）　加醋一匙煎服
●越婢汤方
麻黄（一钱）　石膏（三钱）　甘草（一钱）　生姜（二片）　大枣（四枚）
●黄耆防己汤
防己（一钱）　黄耆（钱半）　甘草（八分）　白术（七分）
●消痞汤方
炒枳实（一钱）　鸡内金（钱半）　川朴（一钱）　茯苓（三钱）　炒麦芽（三钱）　半夏曲（二钱）　川连（八分）　川朴（一钱）　茯苓（三钱）　炒麦芽（三钱）　半夏曲（二钱）　川连（八分）　甘草（八分）　于术（八分）　党参（一钱）
●三黄调经汤方
川连（一钱）　黄柏（一钱）　真阿胶（二钱）　炒续断（二钱）　酒芩（一钱）　炙草（一钱）　炒白芍（二钱）
●九龙丹方
儿茶　血竭　木香　制乳香　制没药（各一钱）　巴豆（二分，去油）
共研末，水丸桐子大，每服二丸，渐加。
●羚羊角散方
羚羊片（一钱）　杏泥（三钱）　防风（八分）　川芎（六分）　炙甘草（一钱）　薏仁（三钱）　独活（六分）　当归（一钱）　茯神（三钱）　竹茹（三钱）
●参茸姜附归桂汤方
人参（一钱）　炮姜（五分）　附子（一钱）　黄耆（三钱）　熟地（砂仁拌，三钱）　鹿茸（五分）　肉桂（五分）　当归（二钱）　炙草（一钱）
●七宝美髯丹方
何首乌（二斤，赤白各半，去皮切，黑豆拌，九蒸九晒）　白茯苓（半斤，人乳拌）　当归（半斤，酒洗）　怀牛膝（半斤，酒浸，同首乌，第七次蒸至第九次）　菟丝子（半斤，酒浸蒸）　枸杞子（半斤，酒浸）　破故纸（四两，黑芝麻拌炒）
上为末，蜜丸桐大，子用淡盐汤或温酒送下，忌铁器。
●麻黄石膏杏仁乾姜汤方
麻黄（六分）　杏泥（三钱）　姜半夏（三钱）　款冬（钱半）　石膏（三钱）　乾姜（三分）　炙甘草（一钱）
●消风透痧汤方
姜蚕（三钱）　淡豆豉（三钱）　苦杏泥（三钱）　蝉蜕（钱半）　前胡（钱半）　薄荷（一钱）　菊花（二钱）　甘草（八分）　栝蒌皮（钱半）
