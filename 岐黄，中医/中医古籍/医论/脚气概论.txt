
序  ***************************
医虽小道，天下苍生性命所繫，固已非末艺之可以比也，故能原于医经经方之旨，精究其术而博施济众，始可称医也，近年脚气之证最多，各家方论，撰述浩繁，日竞新月争奇，以唱一家之说，或背经训而好自用，或泥故常而不知变通，如此而任人之生死，譬犹工之不费锻链，农之不务耕耨，而求其利，希其秋，脚气之治，呜呼亦难矣哉，夫脚气之为病，风会迁变，时有不同，近年婴斯疾者益多，致横夭者亦为鲜，恭惟朝廷至仁，涵育群生，痌瘝一体，以周救元元为念，于明治十一年六月，创立脚气病院，以救民瘼，于是余辈深体圣意，谨奉官准，与高岛祜启（久也）下条贞固（通春）浅田子诚（惟斆）松山资刚（挺）等及有志诸子相议，以其八月开病院于本两替坊，名曰博济堂，推慄园浅田翁为院长，其年所疗殆数百名，危候险证颇多，而上鬼籙者，仅百分之二，又足以见多年历验之实效矣，慄园翁尤为与有力焉，因辑其方论，里为一编，颜曰博济堂脚气概论，考证精核，该括古今，折衷群言，探源穷委，挈纲提要，辨别阴阳，较量风土，证分乾湿，治殊缓急，旁及妇人，并艾灼摄养之法，收採无遗，苟熟读斯书，施之于实际，得通变活泼之妙，则于脚气之治法，无复余蕴，岂唯为此院之模范耶，庶几沐浴昭代深仁懿泽，万一涓涘有补乎川岳，亦窃所为幸也，因今活字印刷，以贻同志，欲表博施济众之意，余辈浅学孤陋，滥竽卫生之家，而负专任之责，不能肯辞，遂忘驽钝，记颠末以为序。
明治十二年五月冈田（昌春）柔克清川（玄道）念祖谨撰

凡例  ***************************
此书颛要知院中诸子治脚气之轨范，故揭证候简明，治法衬切而已，若夫证候明备，治法区别，则详于千金，外台，圣惠，圣济，及本邦医心方，万安方，等书，宜就而参考。
脚气治方，仲景以降，历代诸法，及本邦所传亦颇多，然地异风殊，时移物换，自不能无损益，今特採切于施用者，是所以名概论也。
脚气证候多端，鲜有能分析之者，今提其要领，分为九道，以论说治法附之，以便览观。
脚气有并伤寒者，有并疟痢者，有并停饮蛔虫者，有并霉毒疥癣者，有大病产后并之者，宜审其本证，先治其急者而已，其稍涉轻缓，可以从容调理者，非此篇所关，故置不录。
每方出典，多随见採摘，未遑一一寻究，恐未免差错，且如本邦诸方，悉出于先哲实验，而载籍未备，姑以本朝经验四字标之。
证有迟速重轻，药有多寡缓急，务在临时斟酌，故方剂药量亦适其宜，而不可执滞，此篇所以分两升合略之而不录也，用者当视病轻重，察药紧慢，酌古准今以裁之。
如紫雪，黑锡丹，控涎丹灵砂丹之类，诸病通用套法，故不具录。
脚气之外治，有针灸渫洗砭刺诸数方，然渫洗及熨注等，间有为大害者，而如针灸则在初起与少瘥后最效矣，故今揭其大法耳。
脚气证最要严禁忌，慎摄养，若犯之则虽处方适宜，不能获效，此宜恳谕而深戒。
此病老人小儿少患者，间有之，不如少壮急剧之证，故治法不别举，若夫妇人自有与男子异治者，因附录之，以俟临证者酌其人之禀赋，病之主客，而变通焉。


脚气统论  ——————————————————————————————————————————————————————————————————————————————————————————

论脚气异名  ***************************
千金方曰，黄帝云缓风湿痹是也，外台引苏长史论曰，晋宋以前，名为缓风，古来无脚气名，后以病从脚起，初发因肿满，故名脚气也，医说曰，脚气古谓之缓风，又谓之厥者，是古今之异名也，杨大受曰，古无脚气，内经名厥，两汉名缓风，宋齐谓脚气，张景岳曰，脚气之说，古所无也，自晋苏敬始有此名，然其肿痛麻顽，即经之所谓痹也，其纵衍缓不收，即经所谓痿也，其甚而上冲，即经之所谓厥也。

论脚气即古尰疾  ***************************
毛诗小雅巧言篇云，既微且尰，郑玄笺云，此人居下湿之地，故生微肿之病，人憎恶之，故言女勇伊何，何所能也，是也。

论脚气即古重膇  ***************************
左传韩献子曰，郇瑕氏土薄水浅，其恶易觏，易觏则民愁，民愁则垫隘，于是乎有沉溺重膇之病，不如新田土厚水深居之不疾，有汾浍以流其恶，通鉴陆逊上疏云，郁雾冥其上，咸水蒸其下，善生流肿，转相污染，胡三省注曰，流肿者谓毒气下流足为之肿，古人谓之重膇，今人谓之脚气。

论脚气即古呰窳  ***************************
史记曰，楚越之地，烹海为盐，飰稻羹鱼，地势饶食，不待贾而足，以故呰窳，注呰弱也，窳病也，羸弱而足病也，枚乘七发云，手足隋窳，季善注曰，窳弱也，千金云，此病发初得先从脚起，因即胫肿，时人号为脚气，深师云，脚弱者即其义也，按脚弱始见名医别录，及通鉴晋安帝义熙六年条，而脚气名亦见梁武帝书，则其来尚矣。

论脚气即素灵痿厥  ***************************
生气通天论云，秋伤于湿，上逆而咳，发为痿厥，王冰注云，阴阳应象大论曰，地之湿气感，则害皮肉筋脉，故湿气之资发为痿厥，厥谓逆气也，异法方宜论云，中央者其地平以湿，天地所以生万物也众，其民食杂而不劳，故其病多痿厥寒热，王冰注云，湿气在下，故多病痿弱气逆及寒热也，按素灵称痿厥者，皆当作蹶，后世所谓脚气是也，王冰注曰，厥论云，厥谓气逆上也，世谬传为脚气，广饰方论焉，后人皆主王说，但林亿千金方凡例云，古以蹶为脚气，鸡峰方云，夫中央者其地平以湿，法土德之用而生物也众，故中国之人食杂而不劳，是以多痿厥，今考素问五藏生成论，血凝于足者为厥，及痿厥之厥，皆蹶字之义，竟与厥论所说之厥不同，说文蹶僵也，吕氏春秋尽数篇，处足则为痿为蹶，本生篇招蹶之机，重己篇多阴则蹶，多阳则痿，此后世所称脚气，而高诱注以逆，寒寒疾释之，是以厥解蹶，谬也，按灵枢阴阳二十五人篇云，痿厥足痹亦同义，医学纲目云，脚气顽痹厥痛为痹厥，足痿软不收为痿厥，脚气冲心为厥逆，恐泥矣。

论脚气天下遍有  ***************************
千金云，近来中国士大夫，虽不涉江表，亦有居然而患之者，良由今代天下风气混同，物类齐等所致之耳，外台苏长史论云，近入京以来，见在室女及妇人或少年学士得此病者，皆以不在江岭，庸医不识以为他病，皆错疗之，多有死者，风气毒行，天下遍有，非独岭间也。

论汉土脚气古今异治  ***************************
刘茝庭曰，唐以上所谓脚气，即今之脚气，而宋以降所谓脚气，盖不过寻常脚痹脚痛等，而所为脚气，殆非今之脚气，岂风会变迁，时有不同乎，又曰焉知后来脚气，更非今日之脚气，医者宜同时措施已，按本邦脚气病，始见于日本后纪大同三年藤原绪嗣辞职表，而天元中丹波康赖著医心方，立脚气一门，凿凿论此病，降至嘉元之间，梶原性全著万安方，亦载其治方百馀首，则知我邦千年以来，已有斯病也，厥后四海鼎沸，干戈相接，此病寥寥莫闻，迨近世再盛，其症候与晋唐所论同辙，是亦风会变迁，时有不同也。

论本邦脚气古今异证  ***************************
香川景与曰，脚气之证，汉唐错家，所论脚弱肿满气急冲心，及不仁麻痹等之症，吾邦振古以来曾无之，但有脚气痹痛之症耳，故不别立一门，而附诸痛痹，先人已故，自宝历年间，始有斯病，其证候全若汉唐诸家所论，然多发于夏秋之间，春冬稀有之，多在男子壮年之人，在弱龄之人，及妇人者甚鲜矣，尔来此病盛行，死者亦不少矣，盖此病虽自足发，而病根在腹，故心下解豁者，纵令诸症重者多易愈，心下硬紧则难治，可观其根在腹也，又有蓄瘀血瘀汁之人，兼时气而发者也，恰如疥癣用速愈法，而内攻毒气入腹水胀气急者，故欲治此症者，不问足，须问腹如何，虽肿消麻解，而腹里病不除，必再发，可不慎哉。

论脚气由风毒  ***************************
千金云，夫风毒之气，皆起于地，地之寒暑风湿，皆作蒸气，足常履之，所以风毒之中人也，必先中脚，久而不瘥，遍及四肢腹背头项也，刘茝庭曰，今推真人意，盖寒暑风湿郁蒸伤人，皆名风毒，非别有风毒者。

论脚气因饮气下流  ***************************
外台许仁则曰，脚气有数种，有饮气下流以成脚气，饮气即水气之渐，亦有肾气先虚，暑月承热，以冷水洗脚，湿气不散，亦成脚气，李东垣曰，夫乳酩醇酒者，湿热之物，饮之属也，加以奉养太过，亦滋其湿，水性润下，气不能呴，故下注于足胫，积久而成肿满疼痛，此饮食下流之所致也。

论脚气由肾虚  ***************************
外台苏长史论云，脚气之为病，本由肾虚多中肥溢肌肤者，无问男女，若瘦而劳苦，肌肤薄实，皮肤厚紧者，纵患亦无死忧，济生方云，观夫脚气皆由肾虚而生，然妇人亦有病脚气者，必因血海虚，乘宿块嗔恚哀慼悲伤，遂成斯病，兼令妇人病此者众也，知妇人血海虚而得之，与男子肾虚类矣，治妇人之法，与男子用药固无异，但兼以治忧恚药，无不效也。

论脚气有内外  ***************************
景岳全书云，脚气之因有二，一则自外而感，一则自内而致也，自外而感者，以阴寒水湿雨雾之气，或坐卧湿地，致令湿邪袭人皮肉筋脉，而凡清湿袭虚，则病始于下，致为腿足之病，此外因也，自内而致者，以肥甘过度，酒醴无节，或多食乳酪湿热等物，致令热壅下焦，走注足胫，面目渐肿痛，或上连手节者，此内因也，然在古人谓南方卑湿，病多外因，北方嗜酒酪，病多内因，此固一说，然北方亦有寒湿，南方岂少酒湿，此固不必分南北，按此说本出李杲医学发明，医学正传，医灯续焰，亦有说可参考焉。

论脚气有乾湿  ***************************
千金云，脚气不得一面以肿为候，亦有肿者，有不肿者，其小腹顽痹不仁者，脚多不肿，小腹顽痹后不过三五日，即令人呕者，名脚气入心，如此者死在旦夕，外台许仁则曰，有乾湿二脚气，湿者脚肿，乾者脚不肿，渐觉枯燥，皮肤甲错，圣济云，脚气有乾湿之异者，盖阴阳所自分也，在藏为阴，在府为阳，然皆由风湿毒气乘虚而入，其证大同小异，故乾脚气之状，血脉否涩，皮肤[疒/帬]痹，胫细痠疼，食减体瘦，藏府秘滞，上冲烦闷，湿脚气之状，脚先肿满，或下注生疮，肌汁流下，两脚热疼，上攻心腹，咳嗽喘急，面浮膝肿，见食呕吐，冯鲁瞻曰，凡肿者名湿脚气者，筋脉弛长而软，或浮肿是也，治宜利湿疏风，如不肿者，名乾脚气者，干即热也，筋脉踡缩挛痛，枯细而不肿者是也，治宜润血清燥，有从外感者，有从内伤者，其为湿热则一而已，林氏活人编云，脚气治法，乾脚气初则疏散，中则和解，末则润下，湿脚气初亦疏散，中亦和解，未则宜乎清补，妇人脚气亦有乾湿之别，顾氏曰，今扬地俗呼亦有公母之称，公脚气其痛也肿而色白，治之纵愈，不能望其生育，因其血气大亏，经必过期而至，悭涩无多，母脚气其痛也，肿而色红，其热如烙，经多先期而至，治之如法，尚可望其生育

论脚气脉异他病  ***************************
脚气之脉，大抵浮弦起于风，濡弱起于湿，洪数起于热，迟涩起于寒，沉而伏为毒在筋骨，指下涩涩不调，为毒在血分，而又有一种可恶之脉，巢源云，病人脉浮大而紧駃，此是三品之中最恶脉也，或沉细而駃者，此脉正与浮大紧者同是恶脉，浮大者病在外，沉细者病在内，治亦不异，当消息以意耳，其形或尚可，而手脚未及至弱，数日之内上气即死，小品云，脉浮大者病在表，沉细者病在里，脉浮大紧駃者，三品之中最恶脉也，按駃脉脚气之外鲜观，而婴儿或伤寒问有之，伤寒总病论云，脉朝夕駃者实癖也，可下之，朝平夕駃者，非癖也，不可下，駃谓数脉六七至者也，幼幼新书引婴童宝鉴云，儿三岁至七岁，其脉駃一息七八至为平，盖婴儿性声高脉急，固非大人之比，而脚气与伤寒，邪势猖獗，不可摸捉，故现此脉状也。

论脚气似伤寒  ***************************
郭雍曰，伤寒头疼身热支节痛，大便秘，或呕逆，而脚屈弱者脚气也，伤寒只传六经，故症与脚气相似，然终不同者，孙真人云，卒起脚屈弱不能转动者，此为异耳，其脉弦而浮者起于风，濡而弱者起于湿，洪而数者起于热，迟而涩者起于寒，风者汗而愈，湿者温而愈，热者下而愈，寒者熨而愈，脚气之病，始得不觉，由他病乃知，毒气入腹，则少腹顽痹不仁，令人呕吐，死在旦夕矣，然脚气之候，必先从脚起，或先缓弱疼痛，（寒胜为痛痹，）或行起忽倒，或两胫肿满，或不肿，脚膝枯细，或心中忪悸，或少腹不仁，（病久入深，营卫不荣，故为不仁，不仁者皮肤顽木不知是也，）或举体转筋，或见食吐，遂恶闻食气，或胸满气急，或遍体痠疼，皆脚气候，黄帝所谓缓风痹是也，顽弱名缓风，疼痛为湿风痹，（痹者闭也，而不仁故名痹，）朱肱云，头疼身热，支节痛，大便秘，或呕逆，而脚屈弱者，此名脚气也，伤寒只传足经，不传手经，地方寒暑风湿，皆作蒸气，足当履之，遂成脚气，所以病证与伤寒相近，林氏活人编云，脚气与伤寒原属二症，难以溷淆，只有寒热呕逆，及三阴三阳，传变深浅，与伤寒相似，故曰类也，若论致死之因，凡风寒暑湿之邪，无不由于经络，而传于六腑以至五脏，自轻至重，自重至危，何独脚气为然，而必与伤寒并论哉，按脚气与他病相併者，不止伤寒，如痢后疟后产后，往往发之，盖五内未调，气血不健，而成麻痹痿弱，脚浮肿者，宜审其似者与并者，而为之处疗矣，董西园医级云，脚气之候，伤寒有伤之名，谓其有寒热巅疼之证也，然实则本于湿，因经言伤于湿者，下先受之，可见是证之要，总以治湿为主，但当分寒热二者，当以赤肿者为热，寒浮不赤为寒，两辨既明，自无贻误。

论脚气冲心候  ***************************
圣济云，脚气冲心之状，令人胸满，上气喘急，甚者呕吐是也，盖风湿毒气，初从足起，纵而不治，至于入腹，小腹[疒/帬]痹不仁，毒气上冲，是谓肾水尅，心火，故谓脚气冲心，孙思邈曰，凡小觉病候有异，即须大怖畏，决意急治之，不可概以肿为候，亦有不肿者，正谓此也，按冲心之候，正在膻中，盖其毒潜匿心胸，阻阂血隧，则血往而无所还，逆行而逼心，当此际动悸筑筑然见于膻中，譬犹奔泉之激石，洪流之触洲，水怒浪翻，所以毒之冲心胸可征矣，又当其初起，有忽然见动悸者，是尤恶候，其祸不可测，又虽有短气呕吐心胸烦闷等恶候悉备，然膻中无动者，必无冲心之虞矣。

论脚气壅疾  ***************************
外台云，夫脚气者壅疾也，消渴者宣疾也，春夏阳气上，故壅疾发即宣疾愈也，秋冬阳气下，故宣疾发壅疾愈也，审此二者，疾可理也，杨氏曰，脚气是为壅疾，治当以宣通之剂，使气不能成壅也，若壅既成而盛者，砭恶血以消肿热，砭之后以药治之。

论脚气色诊  ***************************
橘元周曰，夫平人纵理致密，色黑有光，如胀不胀，循之不留，皮肤滑坚，时缓时急，其色亦不同，带黑则毒盛，见白则毒缓，常或头痛，或齿根痛，或目赤耳聋，时见衄血，腹里拘挛，腰脚软痛，且其人多性急过思虑，又灸疮不发，乾枯落痂者，皆脚气也，神机精微以言不可尽，明者其深察焉，又曰，古来诸书，皆以风寒暑湿外来客邪立论，故谓肥白肉软难已，瘦黑肉硬易治也，今予说郁毒果在内非由外，譬犹痘疮本胎毒，因有时气所触而发，脚气亦本郁毒，因有时气所触而发，痘疮为脓疱靥痂，故不复发，如脚气无脓疱，故虽得瘥者，或至一二年，复更发动也，视有其时气所触，而以为风寒暑湿即病脚气者，因循旧贯，无如之何耳，夫肥白肉软者毒轻，其治早则易治，瘦黑肉硬者毒盛，其治晚则难愈，何必以黑白瘦肥为易难哉，予经试多有因郁毒而见皮肤黑胀者，唯是以毒之轻重决吉凶，不强拘肥白瘦黑也，今验之病者，是说大信。

论脚气外发诸法  ***************************
凡脚气得之于侵雨涉水，或坐卧湿地，或劳动中风，或饥饱不时，若大兵之后，若凶慊之时者，皆系外因，宜发泄表气运输水血之剂，若虽属于内因者，苟有表证，宜效此法，圣惠云，纵甚羸亦须微微通泄，亦宜时取汗是也。

论脚气内疏急治诸法  ***************************
脚气不内外二因，凡有里症者，宜疏气利水，若缓忽失治，势必冲突至攻心，故少觉心下痞闷动气在胸腹，则宜瓜茱槟朴之类，若至烦闷呕吐，上气冲心，则非金石镇坠之品，则不能救，所以有急治之设也。

论脚气内疏缓治诸法  ***************************
脚气之疾，古人以急治为要，然其证缓者，方剂亦不无斟酌，所以有内疏缓治之法也。

论脚气渗利涤泻诸法  ***************************
脚气固忌大泄大补，然水毒剧甚，有滔天之势者，非峻泻则不能救一时之急，况其渗尿疏泄之剂，在所专用乎。

论脚气滋养诸法  ***************************
脚气固忌补，古人有儆戒，然其人精气虚，麻痹痿弱不振者，非滋补剂不能起之，济生方云，入冬已后，须量人之盛衰，微加滋补，不然则气血日衰，必使年年遇蒸热而作，理之必然也。

论脚气灸法  ***************************
孙思邈王焘专用灸炳，盖取之于温导经脉，宣通壅塞，如[疒/帬]痹麻木，痿躄缓纵，拘急转筋者，宜灸其腰脚，凡灸而不觉热者，其毒深也，灸至觉热为佳，凡灸炳加多无妨，待身体轻捷，然后可休矣。
千金云，若欲使人不成病者，初觉即灸所觉处二三十壮，因此即愈不复发也。
又云，毒气外满，则灸漏其气，内满则药驱之。
苏恭曰，凡脚气内须服药攻击，外须膏摩火灸发泄等，并是脚气之要。
又云，凡人虽不患脚气，但苦脚膝疼闷，灸此无不应手即愈，极为要穴。
又云，脚气初发转筋者，灸承山承筋二穴，（或云承山穴凡宜脚气其效胜于八处穴）
外台侧子酒条云，须随病内外灸三两处以泄气。
徐王曰，比见毒气攻处疼痛如刺，随病即灸，火彻便瘳，不拘上下，凡毒气所冲，如贼欲出，得穴即出，岂在大门也。
唐论云，凡灸不废汤药，药攻其内，灸泄其外，譬如开门驱贼，贼则易出，若闭户逐之，贼无出路，当反害人耳。
丹溪心法云，外以附子末，津唾调敷涌泉穴，以艾灸之，引热下行。
一閒斋云，脚气初得脚弱痹疼，速可灸，并服越婢汤，惟急速治之，病轻者则愈，灸壮不多者，惟差复更发，或以年月日时发动者，至气急杀人，慎之。

论脚气摄养法  ***************************
外台云，不得露足当风，入水以冷水洗脚，虽夏月常须著绵裩，至冬寒倍令两胫温暖，得微汗为佳，常令按摩数劳动关节，令气血通畅，此养生之要，拒风湿之法也。
养老新书云，涌泉穴在足心，湿气皆从此入，日夕之间，常以两足赤肉，更次用一手握指，一手摩擦数百，多时觉足心热，即将脚指略略动转，倦则少歇，或令人擦之亦得，终不若自擦为佳，脚力强健，无痿弱痠痛之疾矣。
东垣曰，凡饮食之后，宜缓行二三百步，疲倦即止，如此则不能成壅也。
脚气所因有湿邪中足，壅塞经脉而致者，有肾气不足，饮水失道而致者，有高粱过度，脾胃湿郁而致者，故预防之法，忌久坐阴湿地，或著滋湿衣，或冒雾而行，或步久雨乍晴地气蒸过之处，忌食鱼鸟饼粢一切厚味，忌大酒及醉睡，忌欲事达度，及醉后入房，忌久坐久立，及行步劳动，俱失其节，慎兹五者，则不止脚气，而诸病不生，诚久视之良诀也，（栎荫遗说）

脚气痹挛  ***************************
脚气痹挛者，湿邪著筋脉也，湿邪著筋脉，则挛痹不能转移，艰于步履，不可屈伸，是为脚气初起之候也。
千金越婢加术汤，治肉极，热则身体津脱，腠理开，大汗泄，厉风气，下焦脚气。
即金匮越婢汤加术。
按松原閒斋曰，初起膝胫不仁，痹不能行，脚弱历节疼痛，或不能屈伸者，宜此方。
圣济越婢汤，治风毒脚气，痹挛行步不遂。
即金匮越婢汤加术附子。
按张路玉曰，风毒脚气，湿壅最甚，非藉附子之大力，无以开之，今以术附汇入越婢汤中，即是近效，白术附子，而兼越婢之制，得此金錍，何惮坚垒不克。
同风引汤，治脚气痹挛，风毒攻注，脚疼痛。
独活　防风　当归　茯苓　大豆　人参　乾姜　附子　石斛
上九味
按张路玉曰，风引末疾，而四肢引动也，故立方专以术附为主，而兼麻黄，越婢，麻附细辛，麻杏石甘，苓桂术甘，甘姜苓术等之制，其金匮六石风引汤，千金更名紫石散，列之肠腑风癫门中，与此风马牛不相涉也，盖金匮风引汤，治脚气，陈念祖悉之，说具于后。
同防己汤，治脚气挛痹，或四肢挛肿，不可屈伸。
防己　桂　麻黄　茯苓　桑根白皮　芍药　甘草
上七味
圣惠槟榔散，治脚气春夏防发，宜此疏风调气。
槟榔　独活　茯苓　枳壳　羚羊角　沉香　大黄　芎藭　甘草　生姜
上十味
千金风缓汤，治脚气举体痹不仁，热毒气入脏，胸中满塞不通，食即呕吐。
独活　麻黄　犀角　半夏　大枣　乌梅　桂枝　鳖甲　升麻　橘皮　枳实　甘草　吴茱萸　大黄　生姜　石膏　贝齿
上十七味
按此亦大鳖甲汤类方，脚气用鳖甲，后人不详其义，治疗杂话云，疟及脚气之痞，非鳖甲则不能奏效，永田德本曰，脚气之治，不在脚而在腹，此所以用槟榔鳖甲也。
同石膏汤，治脚气风毒，热气上冲头面，面赤矜急，鼻塞去来，来时使人昏愦，心胸恍惚，或苦惊悸，身体战掉，手足缓纵，或酸痹，头目眩重，眼反鼻辛，热气出口中，或患味甜诸恶不可名状者。
石膏　龙胆　升麻　芍药　贝齿　甘草　鳖甲　黄芩　羚羊角　橘皮　当归
上十一味
圣济小鳖甲汤，治身体微肿，心胸痞满壮热，小腹重，两脚痹弱。
鳖甲　升麻　黄芩　麻黄　羚羊角　前胡　乌梅　杏仁　桂
上九味
按此方比风缓汤甚简易用，宜斟酌增损而用之。
三因六物附子汤，治寒湿脚气，痠痛不仁，两尺脉来沉细者，此痹症也，此方主之。
附子　桂枝　白术　甘草　防己　茯苓
上六味
按仲景甘草附子汤，千金名四物附子汤，云体肿者加防己四两，悸气小便不利，加茯苓三两，陈氏据之合为一方也。
本朝经验桂枝加术苓附汤，治脚弱缓风。
即桂枝汤加术，茯苓，附子。

脚气脚膝肿痛  ***************************
脚膝肿痛者，风寒湿气客于经络，气血不能宣通，则壅滞为肿，凝塞为痛也，盖邪气初中，但在于下，而未及乎上，所谓伤于湿者，下先受之也，疏导其下，固护其中，法斯善矣。
圣济防风汤，治风毒脚气无力，[疒/帬]痹疼痛，四肢不仁，失音不语，及风毒冲心。
防风　大枣　桂　麻黄　当归　槟榔　犀角　茯苓
上八味
千金犀角麻黄汤，专治脚气属实热者。
犀角　麻黄　防风　独活　防己　芎藭　白术　羚羊角　当归　黄芩　石膏　生姜　甘草　杏仁　桂心
上十五味，一方有茯苓，附子，细辛，无独活，羚羊角，杏仁。
按此方诸书载在冲心门，然专治脚气，风毒肿痛属实热者效，本邦老医传云，治脚气肿，脉数，小便赤涩，毒气犯血而发热者得之。
直指追风毒剉散，治脚气热多证，疏泄风毒。
羌活　槟榔　防风　桑白皮　郁李仁　大黄
上六味黑豆百粒煎服。
按犀角麻黄汤证，而属里实者宜此方，其效优于羌活导滞汤。
宝鉴当归拈痛汤，治湿热为病，肢体烦疼，肩背沉重，胸膈不利，下注于胫，肿痛不可忍。
羌活　茵陈　黄芩　甘草　知母　泽泻　茯苓　猪苓　白术　防风　人参　苦参　升麻　乾葛　当归　苍术（吾门常去白术人参不用）
上剉作一贴，水二盏，浸药少时，煎至一盏，空心临卧各一服，一相公领兵至南方，忽得脚气，遍身微肿，其痛手不可近，足胫尤甚，内经云，饮发于中，胕肿于下，又云，诸痛为实，血实宜决之，以三稜针数刺其肿上，血突出高二尺余，渐渐如线，其色黑紫，顷时肿消痛减，以当归拈痛汤服之，是夜得睡，明旦再服而愈，又云廉平章，体肥得脚气微肿皆赤色，足胫肿痛不可忍，手不敢近，投以当归拈痛汤一贴，其痛减半，再服肿痛悉除。
医方大成槟苏散，治风湿脚气痛，疏通气道。
即和剂局方，香苏散加槟榔木瓜。
简易普济神效槟苏散，治脚气如神。
槟榔　苏叶梗　防风　羌活　当归　木瓜　乳香　没药
上姜葱水酒煎，入片糖一指大溶化热服，酒随量饮为度，绵被盖脚痛，待药力寻到，痛处汗出避风，以有汗为愈，道按麻痹腨胀痛不可忍者，屡用屡效，妇人更效。
杨氏趁痛散，治湿攻注腰脚疼痛，行步少力。
没药　杜仲　延胡索　当归　肉桂　萆薢
上六味为末
同攒风散，专治寒湿脚气，先用此发散。
麻黄　甘草　淮乌　萆薢　杏仁
上五味
新效方防己饮，治风毒脚气。
防己　苍术　黄柏　生地黄　川芎　木通　白术　甘草　槟榔　黄连　犀角
上十一味
按丹溪心法，防己饮亦同之，寿世保元云，治脚气憎寒壮热者，此湿热在足也。
医学从众鸡鸣散，治脚气第一品药，不问男女可服，如感风湿流注，脚痛不可忍，筋脉肿者，并宜服之，加鹿茸者，其效如神，（时方歌括云，其服于鸡鸣时奈何，一取其腹空，则药力专行，一取其阳盛，则阳药得气也，其必冷服奈何，以湿为阴邪，冷汁亦为阴属，以阴从阴，混为一家，先诱而后攻之也，）
即外台唐侍中一方加桔梗。
拔粹方除湿丹，治诸湿客传腰膝重痛，足胫浮肿。
槟榔　甘遂　威灵仙　芍药　葶苈　乳香　没药　牵牛子　大戟　陈皮
上十味糊丸
金匮翼加味二妙丸，治两脚湿痹疼痛，或如火燎，从足胕热起，渐至腰胯，或麻痹痿软，皆是湿热为病，此药主之。
苍术（四两）　黄柏（二两）　川牛膝（一两）　防己　当归尾　川萆薢　龟版（各一两）
上为细末，酒煮面极熟，糊丸如梧子大，每一百丸，空心姜盐汤下。

脚气肿满  ***************************
脚气肿满，渐成水状者，湿邪壅塞气血，水气散溢，渗于皮肤，流遍四肢也，盖水湿二气，内外合邪，积而成满，闭而成胀，则忽有冲心之虞，不可缓也。
圣惠汉防己散，脚气通身浮肿，小便不利，气壅烦闷，胁连膀胱虚胀，上气喘促，坐卧不得。
汉防己　桑根白皮　泽泻　茯苓　木通　郁李仁　猪苓　槟榔　紫苏茎叶　生姜
上十味
拔粹方桑白皮散，治脚气盛发，两脚浮肿，小便赤涩，腹胁胀满，气急坐卧不得。
桑白皮　郁李仁　茯苓　木香　防己　大腹子　紫苏子　木通　槟榔　青皮
上十味
按活人书云，治脚气浮肿，尿涩气急腹满，骊家医言云，治妇人脚气。
外台黑豆汤，疗脚气遍身肿。
黑豆　桑根白皮　槟榔　茯苓
上四味（同黑豆一合半，以水一升煮取六合，煮三味，取三合，为一剂，分三服，）
按圣济去茯苓，加郁李仁，生姜，名黑豆饮，治一切风毒脚气软弱等，今本方加郁李仁，治脚气周身洪肿欲冲心者，效。
圣济赤小豆汤，治脚气气急，大小便涩，通身肿，两脚气胀，变成水者。
赤小豆　桑根白皮　紫苏茎叶
上三味，除小豆外，为末，每服先以豆一合，用水五盏煮熟去豆，取汁二盏半，入药末四钱，生姜一分碎煎至一盏半，温服。
同柴胡猪苓汤，治脚气缓弱，及痹肿满，心下急，大便涩。
柴胡　猪苓　紫苏叶　陈橘皮　防己　大麻子　郁李仁　桑根白皮
上八味
按鸡峰柴胡汤，治风寒湿毒，脚气痛，皮肤不仁，缓弱[疒/帬]痹，足胫肿满，心下急，大便涩，即本此。
活人编三阴脚气主方。
薏苡仁　茯苓　防风　羌活　泽泻　防己　大腹皮　生姜
上八味
按本书云，邪在三阴，误用重浊之药，则伤元气，上方轻清利导，化湿清热之平剂也。
本朝经验九味槟榔汤，（经验笔记）治脚气肿满短气。
槟榔　大黄　厚朴　桂枝　甘草　木香　橘皮　紫苏叶　生姜
上九味
按此方无厚朴，木香，苏叶，有枳实，名七味槟榔汤，治脚气气血凝滞者，其原出于千金，云今本方去大黄，加吴茱萸，茯苓，每用得效。
本朝经验石膏汤，（山本氏一名双解散）治脚气肿满气急。
即越婢汤，与唐侍中一方两合。
按今用此方加茯苓，术，更效。
同禹水汤，（聿修堂）治脚气肿满胕肿者。
赤小豆（廿五钱）　槟榔（十五钱）　猪苓（廿钱）　泽泻（十五钱）　麦芽（廿五钱）　神面（十钱）　木瓜（十钱）　木通（十钱）
上同炒焦，水煎温服，一方加黑炒赤龙皮，效甚速。
同桑白皮饮（盘濑氏脚气论）
桑白皮　沉香　防己　木通　厚朴　茯苓　槟榔子　郁李仁　紫苏子　犀角　生姜
上十一味
按此方系拔粹桑白皮散变制，而降气之力特紧，故有折冲之效矣。
外台桃花散　疗脚气及腰肾膀胱宿水。
按本草纲目云，痰饮宿水桃花散，收桃花阴乾为末，温酒服一合取利，觉虚食少粥，不似转下药也。

脚气大小便不通  ***************************
脚气大小便不通者，由风湿之气搏于脚膝，上攻胸腹，胁肋填满，荣卫否隔，三焦之气升而不降，所以传导变化皆不能出，而大小便不通也。
千金月令主脚气大便涩方。
大黄（五两）　大麻仁（二两）
上二味先将大黄捣罗为末，入麻子仁研匀链蜜丸。
同茱萸散，主脚气心闷不通，及乾霍乱等。
链成朴硝（一斤）　茱萸末（八两）
上相和服一匙。
圣惠升麻散，治[疒/帬]毒脚气发动，心胸躁热，闷乱气急，口乾舌燋烦渴。
大小肠不利。
升麻　黄芩　茯苓　木香　犀角屑　朴硝　麦门冬　甘草
上八味
同麦门冬散，治脚气大小便秘涩，发热烦渴，口乾心躁。
麦门冬　茯苓　木通　大黄　黄芩　朴硝　枳壳　桑白皮　紫苏
上九味
同治脚气发动，大小便秘涩，肢节烦疼，头目旋晕，气壅昏沉，不欲饮食，宜服此方。
大黄　枳壳　旋覆花　芍药　木通　紫苏　犀角　朴硝　黄芩
上九味
究原方三脘散，治脚气发肿，大便涩，气满，加大黄煎服，即三和散。
直指三和散，加木香枳壳。
永类钤方三和散加减。
沉香　木香　羌活　芍药　槟榔　甘草　抚芎　青皮　枳壳　紫苏叶并子　木瓜
上十一味
按澹寮方，无方名，云治脚气便秘，或入腹冲心，疼痛肿满等证，得效三将军圆，治脚气入腹冲心，大便不通。
吴茱萸　木瓜　大黄（各等分）
上为末，米糊丸如绿豆大，每服五十丸，粳米枳壳汤下。
同木通散，治脚气服热药太过，小便不通，淋闭脐下胀。
当归　栀子仁　赤芍药　赤茯苓　甘草
上五味
金匮翼木香汤。
青木香生黑豆皮　大黄　紫雪
上水煎五钱，入紫雪三钱，分二服顿再服，当下燥粪。

脚气小腹不仁  ***************************
脚气湿淫之邪，自下侵上，下元气弱不能御之，则渐入小腹而痹著不仁，至其最甚者，胸腹麻痹，遂及于两手口吻，失知觉矣，盖此症有二道，一为八味丸，一为三脘汤加薏苡仁也。
金匮八味丸，　乾地黄　山茱萸　薯蓣　茯苓　泽泻　牡丹皮　附子　肉桂
上八味
济生加味肾气丸，治臂气，腰重脚肿，小便不利。
即金匮八味丸，如车前子，川牛膝。
三脘汤加薏苡仁，治脚气小腹不仁属疝者，得效方云，脚气稍愈，常服三脘散，弱人更宜术附汤。
三因吴萸丸，治脚气入腹，腹中不仁，喘急欲死。
吴茱萸（汤洗七次）　木瓜（去穰切片日乾等分）
上为末，酒糊丸梧子大，每服五十丸，至百丸，酒饮任下，或以木瓜蒸烂研膏为丸，尤妙。

脚气上气  ***************************
脚气上气者，风毒湿气循经，上入于肺故也，肺主气而司呼吸，邪气入之，则气道奔迫，升降不顺，故令上气喘满，甚不得偃卧也。
千金紫苏子汤。
三因紫苏子汤，治脚弱上气，阴阳交错，清浊不分，上重下虚，中满喘急，呕吐自汗，无复纪律。
即千金紫苏子汤。
圣惠治湿脚气上攻心胸，喘促闷绝，宜此方。
槟榔　吴茱萸
上二味
家宝四磨汤，治气滞攻冲，心腹㽲痛，张景岳曰，脚气上冲心腹，喘急不得眠卧者，宜此方。
沉香　木香　槟榔　乌药
上浓磨水煎服，济生有人参，无木香，名四磨汤，（治七情伤感，上气喘急，妨闷不食，）
局方黑锡丹，徐灵胎曰，黑锡丹镇纳元气，为治喘必备之药，当蓄在平时。

脚气呕逆  ***************************
脚气风湿毒气，上入侵胃中，则胃气上逆，故令心胸妨满，食饮不下，而为呕逆也，呕吐一证，为脚气冲心之渐，最为可畏矣。
千金犀角旋覆花汤，治脚气肿满，或行起痿弱，小便秘涩，喘息气冲，食呕不下。
旋覆花　茯苓　橘皮　豆豉　苏叶　犀角　生姜　大枣
上八味或去豆豉
按外台崔氏去犀角，名旋覆饮子。
圣惠旋覆花散，治乾脚气欲发，恶心头旋，吐痰水，不思饮食，两脚膝疼痛，渐渐心闷。
旋覆花　犀角屑　大腹皮　槟榔　前胡　茯苓　半夏　枳壳
上八味，入生姜薄荷水煎。
按此方系犀角旋覆花汤变制，用者斟酌可适其宜。
直指木香饮，治脚气入腹攻心呕。
木香　甘草　吴茱萸　木瓜　橘皮　紫苏　槟榔
上七味
伤寒论吴茱萸汤，治脚气攻心呕吐甚者。
本朝经验三灵汤，治脚气呕吐兼蛔，或诸药不止者。
莎草　红花　槟榔
上三味
局方灵砂丹，治脚气呕吐，水药不入者。
灵砂
上一味为丸，枣汤服十粒，日一夜一间有损口者，勿治自然愈，病急者为散以冷水下之。
金匮小半夏加茯苓汤，治脚气呕吐甚，诸药不纳者。
按外台，必效疗脚气方，及文仲疗脚气入心闷绝欲死者方，并用小半夏汤，但以姜汁代生姜耳，又直指方治诸水气，用小半夏加茯苓汤，吾邦原南阳山田业广，亦善用小半夏加茯苓汤，治脚气险证，其治验载在医事小言，医学管锥外篇，宜就而看焉。

脚气冲心  ***************************
脚气冲心之候，令人心胸烦闷，呕吐，气急喘渴，人迎肿起，巨里动如奔马，甚者脉绝不出欲死也，盖风湿毒气，初从足起，闭塞血气，妨害筋脉，忽上冲心胃之分，最为危急，下气除湿泄毒，不可缓也，外台唐侍中疗苦脚气攻心，此方甚散肿气，极验。
大槟榔　生姜　橘皮　吴茱萸　紫苏　木瓜
上六味
按万安方引卫生良剂方，名槟茱汤，治风湿毒气中于足胫，遂为脚气，下注两脚，肿胀疼痛，履地不得，及内攻心腹，手足脉绝，闷乱烦喘，气不得息，极有神效。
外台犀角汤，疗脚气冷毒闷，心下痞坚，背膊痛，上气欲死者。
吴茱萸　槟榔　青木香　犀角　半夏　生姜
上六味方后云，破毒气尤良，原无方名。
千金茱萸汤，治脚气入腹，困闷欲死腹胀。
吴茱萸　木瓜
上二味方后云，此起死回生方，按澹寮方加大黄为丸，名三将军丸。
千金半夏汤，治脚气上入腹，腹急上冲胸，气急欲绝。
半夏　桂心　乾姜　甘草　人参　细辛　附子　蜀椒
上八味
按刘桂山尝用千金治痰饮，半夏汤，半夏生姜附子吴茱萸四味方，以治脚气冲心危症，即此方之单捷者已，按张路玉曰，脚气用补，乃证治之变，此以病久正气伤惫，浊邪元剧，不得已而用四逆加人参汤，更加半夏蜀椒桂心细辛，专散入腹冲胸浊阴之气为急，若兼攻外毒，则救里势分，不能克济专功矣。
同主风毒脚气，多睡心惊悸，石发攻心方。
麦门冬　石膏　茯苓　人参　淡竹叶　生姜
上六味，道按，苏恭方无人参，有小麦。
苏恭犀角汤，风热轻但毒气入胃，唯心闷烦，索水洒胸面，乾呕好叫唤，欲断绝者。
犀角　羚羊角　射干　沉香　青木香　丁香　石膏　麦门冬　竹茹　麝香　人参　茯苓
上十二味
外台紫雪，疗脚气毒遍内外，烦热，口中生疮，狂易叫走。
按活人书云，大烦躁者，紫雪最良，医心方鉴真曰，若脚气冲心，取一小两，和水饮之。
良方木香散，治妇人脚气卒发，冲心闷乱。
木香　郁李仁　赤芍药　大腹皮　紫雪　桑白皮　桂心　槟榔　茯苓
上九味
圣惠治脚气冲心，烦闷气喘，坐卧不得方。
黑豆　生姜　杉木节　沉香　木瓜　紫苏茎叶　槟榔　童子小便
上件药细剉，先炒黑豆及生姜令熟，后入小便并诸药。
圣济沉香汤，治脚气冲心，烦闷气促，脚膝痠疼。
沉香　芍药　紫苏茎叶　木通　槟榔　吴茱萸　生姜
上七味入红雪。
同赤茯苓汤，治脚气冲心，烦闷膝痛。
赤茯苓　石膏　犀角屑　升麻　麦门冬　木香
上六味入竹沥。
按金匮翼去升麻，加枳壳，沉香，紫苏梗叶，槟榔，防风，名犀角散，治脚气冲心，烦喘闷乱，头痛口乾，坐卧不得。
同趁痛丸，治脚气上攻，及风毒走注疼痛。
即控涎丹
妇人良方，治妇人脚气冲心，闷乱不识人方。
紫苏　松节　吴茱萸　槟榔　木瓜　橘皮
上六味入童子小便。
局方养生丹
按易简方云，脚气之患，入腹冲心，或见呕吐之症，无法可疗，不瘥，用养生丹，黑锡丹，来复丹之类，更须多服，以大便流利为度，脚气无补法，此有利性，即非补药，服之无疑，痃癖疝气，膀胱奔豚之气入腹者，亦宜用此。
万安方，九味木香丸，治脚气冲心，胸膈烦满，喘急呕吐。
木香　诃子皮　桂心　枳壳（各二两）　槟榔（二两半）　芍药　柴胡（各一两二分）　大黄（三两）　厚朴（二两半）
上细末蜜丸，大小便秘结，加牵牛子末二两，赤茯苓一两二分，尤神妙。
本朝经验三镇散，治脚气冲心。
犀角　角石（各二钱）　槟榔（一钱）
上三味研末，暖水送下。
同沉香豁胸汤，治胸腹满肿，气急息迫喘咳者。
沉香　砂仁　香附子　甘草　吴茱萸　桑白皮　犀角　生姜
上九味
按局方沉香降气汤云，患脚气人毒气上冲，心腹坚满，肢体浮肿者，尤宜服之，今用此方，其效更优，百百汉阴曰，豁胸汤者，和田东郭所名，余屡试用，比之于外台大犀角汤，其效差胜，然原取之大犀角汤，而其方单尔。
同大陷胸汤，治胸腹水邪充实，冲心苦闷者。
大承气汤，治脚气上入，腹满不大便者，或云脚气素系饮食浊气，非此汤不能除之。
风引汤，陈修园曰，治脚气入心，仲景用肾气丸，通膀胱之气，安其肾气，不使攻心，巢氏用风引汤，取石性易于下达，胜其湿热，不使攻心，二方皆为救急之神剂，一治肾气之虚，一治湿热之盛，宜凭症择用之。
磠砂散，治脚气攻心难解者，即一味水服。
按外台，张文仲硇砂牛膝三物散，疗脚气上气，即用硇砂，牛膝，细辛，各三两为散，酒和服，又苏恭脚气散，主脚弱上气，痹满不食，常服方即于三物散方中，加丹参，白术，郁李仁，今单服，其效更捷。
本朝经验砂胆散。
硇砂（一分）　熊胆（一分）
上二味研合以单槟榔汤，或沉香降气汤，送下，或加铁砂为汤用之可，高岛久也曰，其人冲心唇色青黑者，毒气已深，不治，若唇口滋润微赤者，早用此方，则可救矣。

脚气痿弱  ***************************
脚气湿邪侵经络，则筋弛纵而痠弱，自膝至脚已有不仁，或屈弱不能行，其初有肉削筋急而发之者，或有水气去，冲心差后发之者，古谓之缓风，湿痹脚气成功，概归此一症。
八味丸料，金匮云，治脚气上入，小腹不仁，医通云，三阴受寒，湿著于脚膝上枯瘦色淡，小腹不仁，腹急痛疼，上气喘气，本方加沉香，有持希藻曰，每岁发者，徐徐服之，兼省膏粱，得免后患。
局方大防风汤，证治大还，治痢后脚痛，缓弱不能行步，或腿膝肿痛，有持希藻曰，脚气日久，脚胫枯细，或痒或软，嚲曳者，及痢后风，鹤膝风，附骨疽，一切腿膝肿毒，溃烂脓水不绝，其人虚羸者，皆治之。
同思仙绩断丸，治脾肾风虚毒气流注，腿膝痠疼，艰于步履，小便馀沥，大便后重。
防风　川乌头　杜仲　木瓜　薏苡仁　牛膝　续断　萆薢
上八味
按本事方去川乌木瓜，加五加皮羌活生姜。
本朝经验健步丸，（天正记，菊亭右相方，）
鹿角（十钱）　白术　防己（各五钱）　蘖皮（炒三钱）
上四味糊丸
四物汤加牛膝木瓜，医学心悟云，脚不离乎湿热，亦有两足忽然枯细者，俗名乾脚气，此为风燥之症，四物加牛膝木瓜主之，今带肿气者，去牛膝，加苍术薏苡仁更佳。
同桃核承气汤，大防风汤，并治脚气痿弱，（枳园方谱）
圣济乳煎硫黄散，治脚气久虚缓弱。
黄牛乳（三升）　硫黄（一两）
上二味先将牛乳煎令减半，每服以乳五合入硫黄末二钱，调和服之，服毕宜厚以衣被，覆卧取汗，按牛乳治脚气，其来尚矣，千金方云，宜生牛乳，生栗子，千金翼主脚气初发，从足起至膝胫肿骨疼者方，乌牛尿一服一升，日二服，肿消止，羸瘦者，二分尿，一分牛乳，合煮乳结，乃服之是也，又有用此方，治脚气冲心者，详见于时还读我书，清川道曰，备后福山豪商家，传治脚气冲心秘方，即以乌牛尿一合点服硫黄末一钱，盖服乌犊牛尿方，多见外台必要，名医别录云，牛溺治脚气，据之用牛尿亦可，但有虚候者勿用。


附录  ——————————————————————————————————————————————————————————————————————————————————————————

论妇人脚气  ***************************
妇人脚气证，圣惠及妇人良方详论之，而厥后寥寥罕见，因谓脚气病，男子最多，妇人特少者，以妇人月事以时下，湿邪无所凝滞也，盖近来妇人患之者，间有之，而至今兹戊寅，余诊疗者颇多，按顾世澄疡医大全，江南扬州府，江都甘泉仪征三县，妇女脚气，始自康熙五十年间，从前并无此证，此乃得于阴阳错谬之沴气，非上古男妇湿热壅肿五痹之脚气，盖此类也，其感受也，皆由于富贵之家，情性骄傲，稍不如意，恚怒易生，安享太过，饮食无节，伤饥失饱，喜食生冷，亦有女子婚姻愆期，经事骤闭，配非其偶，抑郁不舒，肝气凝结，脾气郁泄，是以肝脾两伤，肝血日亏，肝气日增，肝无血养，筋脉拘挛，脾气日困，胃阳不振，脾失健运，湿热渐生，肚口不觉，加之饮食非时，七情自戕，初见症也，月事不调，肚口作痛，呕吐酸水，绿水，痰涎，身体大腿作酸，小腿渐痛，脐下或左或右，必有或长或圆，气块作硬，拍拍跳动，由上而下，觉肚中稍宽，则疼痛至足胫趺，口热如火烙，再则痛至足指，指甲缝中痛如针刺，日夜喊叫，欲生不可，欲死不能，忽而足痛稍定，则肚口依然胀闷，甚则面色呈青，目睛倒视，胸前非重手按捺，男子脚跟踹住，则昏厥不省人事，两足非妇女替换揉搓，不能少定痛楚，更有四肢搐搦，头项动摇，昏厥僵仆，有一二时而苏，或半日而苏者，无论体之强弱，但能清饿七日，其痛渐定，亦有十四朝，二十四朝，始能渐定者，此又在医之用药，善与不善，及病家妄与粥汤，吊住邪气之所致也，此说今验之于病者，有略似者，而至其治法，则亦与男子无异，但涉其血分者，有宜丹溪心法防己饮者，有宜医学心悟四物汤加减者，有宜妇人良方牛膝散者，又有顾氏所谓因肝气郁结，脾气郁滞者，是当辨别加意而已，因抄出良方及顾氏方以备其证云。
良方牛膝散，治脚气浮肿，心神烦闷，月候不通。
川牛膝　羚羊角　槟榔　大黄　芒硝　防己　桂心　牡丹皮　赤芍药　甘草　桃仁
上十一味
顾氏解郁汤，治妇女脚气，因气恼恚怒而发者，两胁作胀，腿脚痠痛。
苏叶　广陈皮　半夏　当归　郁金　香附　白芍　远志肉　白茯苓　青皮　钩藤钩
上白水煎
同镇风汤，治妇女脚气，肝风内鼓，搐搦拘挛，心中跳动，脚腿锥痛，面青厥逆。
橘红　半夏　白茯神　钩藤钩　明天麻　白芍　当归　秦艽　枣仁　川续断
上白水煎


跋  ——————————————————————————————————————————————————————————————————————————————————————————

跋  ***************************
右博济堂脚气概论刻成，或曰是书独举一病，而不复他及，其无嫌于博济之名乎，余曰，否，奉官准也，余尝周游乎欧西诸国，欧西之人，就求治者众矣，其症大抵与和汉之病症无异，而脚气则绝罔见也，故欧西医家，亦无有发明焉，是以官特创病院，以救疗斯疾，吾党之士，亦体斯旨，原古今之良法，集诸家之经验，普施博试以著此编者，何伤其偏狭乎，且夫贺川子玄之于产论，池田锦桥之于痘利辨要，华冈青洲之于疡科琐言，皆呕心镂骨之所得，世以为圭臬，顾一握骊珠于脚气病中，则百端疾疢皆为我使用，犹正统一归则九夷八蛮悉受其正朔也，或唯唯而退，则书以为跋。
明治十二年五月高岛久也祜启谨识

博济堂记  ***************************
夫尧舜大圣也，其德荡乎巍乎，薄海苍生咸蒙其泽，而孔子言其病诸者，深赞其能事极功之底于济众也，今欲以医之小技，体天地之心，而成天地之大德，其责抑亦大矣，今兹明治十一年戊寅秋八月，冈田柔克，高岛祜启，下条贞固，清川念祖，浅田子诚，松山资刚等，奉官准，创病院于凤阙之北本两替坊，名曰博济堂，盖取诸孔子之语云，诸君推（惟常）为长，亦今（惟常）为之记，（惟常）固辞不可，乃记曰，恤孤养疾之典，本属古制，管子曰，有痼疾不能自存者，官收而衣食之，南齐书文惠太子与金陵王子良，立疾馆以养穷人，后魏书宣武诏太常立一馆，使京畿内外疾者，咸令居处便医治之，旧唐书武宗纪，废天下僧寺，寻以悲田养病坊，僧尼还俗，无人主持，恐残疾无以自给，乃命两京量给寺田，诸州或七顷或十顷，择本所耆老勾当，宋史徽宗纪，崇宁九年，置安济坊，养民之贫病者，仍令诸郡县给养，夷坚志亦云，崇宁间设孤老院以养孤老，安济坊以养病人，自是周末迨六朝唐宋，已著为令甲，而未闻有医人相会，以私力救活者也，今诸君与有志之徒相议，出力捐费创开此馆，将体天地好生之大德，以举博施普济之法，可谓古今未曾有之义举矣，古昔苏轼知杭州，裒羡缗二千黄金五十两，作病坊以处病者，常楙知广德军，亦置慈幼局，诸君抑其流亚耶，夫医之处世，不为则已，苟为之，必济疾苦施仁术，以成一世之軏乃足矣，况复创此院，以敬其德业，嘉惠后人，其功于此道果为如何，（惟常）老景颓唐，鹿鹿无所为，心恒歉焉，然幸遭此盛举，深欣仰名贤后先济美，合博济人民之意。
故谨稽古典为之记慄园浅田惟常谨识
