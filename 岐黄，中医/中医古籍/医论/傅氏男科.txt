
叙  ***************************
叙者，叙其平生之节义著作也。著作医方，留于后世，足证其二节义高，才闻于天下，尤能明志懿欤休哉！傅青主先生著作不止医方，节义独善其身，先生之节，莫能磨，先生之医功德岂可量哉！余爱先生之节，仰之不逮；慕先生之医，学之不及。观先生之书，未见各省皆刻，欲付梓人而两手空虚。余旅中湘，由丙戌春与同人谈及此书之明显，皆乐于助资，公诸于世者，未尝非先生之节义流露而遗书以救世耳，略为之叙。
光绪十二年中秋节后汾邑田嵩峻撰书

序  ***************************
执成方而治病，古今之大患也。昔人云：「用古方治今病，如拆旧屋盖新房，不经大匠之手经营，如何得宜？」诚哉是言！昔张仲景先生作《伤寒论》立一百一十三方，言后世必有执其方以误人者，甚矣！成方之不可执也，然则今之女科一书，何为而刻乎？此书为傅青主征君手著，其居心与仲景同而立方与仲景异，何言之？仲景《伤寒论》杂症也，有五运六气之殊，有中表传里之异，或太阳或太阴不一，其秉或内伤外感不一，其原或阳极似阴阴极似阳不一，其状非精心辨证、因病制方，断不能易危就安，应手即愈。此书则不然，其方专为女科而设，其症则为妇女所同，带下、血崩、调经、种子以及胎前产后，人虽有虚实寒热之分，而方则极平易精详之至，故用之当时而后传之后世而无不效，非若伤寒杂病，必待临证详审化裁通变，始无诒误也。尝慨后世方书汗牛充栋，然或偏攻偏补专于一家，主热主寒坚执谬论，炫一已之才华，失古人之精奥，仲景而后，求其贯彻灵、素，能收十全之效者，不数数觏。读征此书，谈症不落古人窠臼，制方不失古人准绳；用药纯和，无一峻品；辨证详明，一目瞭然；病重者十剂奏功，病浅者数服立愈。较仲景之《伤寒论》，方虽不同，而济世之功则一也。此书晋省抄本甚多，然多秘而不传，间有减去药味，错乱分量者，彼此参证，多不相符，兹不揣冒昧，详校而重刊之。窃愿家置一编，遇症翻捡，照方煎服，必立起沉疴，并登寿域，或亦济人利世之一端也夫！
道光十一年新正上元同里后学祁尔诚谨序

序  ***************************
世传先生字不如诗，诗不如画，画不如医，医不如人。先生之高远，固不可以区区之医见也。而先生有所著《性史》《十三经字区》《周易偶释》，《周礼音辨条》《春秋人名、地名韵》《两汉人名韵》等书，不概见于世，虽欲言先生之高，莫之由也。今读先生之传，想先生之为人，岂非所谓天子不得臣，诸侯不得友者欤？
先生有《女科》传于世，平尝遵治家人妇女，无一不效。尝语人曰：「先生《女科》，神乎神矣。惜未有《男科》传焉。」或谓：「子不闻谚乎？能治十男子，不治一妇人，女科难，男科易，故有传有不传耳。」似也，而心疑之。癸亥（同治二年、公元1863年）秋，有邦定罗公，持先生《男科》《小儿科》以相示，平见而奇之，究其所从来。罗曰：「道光初年，余家刻印先生《女科》，是时平定州孙毓芝先生，为余家西席，由平定州携至舍下，余录之，藏筒已四十馀年矣。今有乡人生产，胞衣不下，求方于余。余搜《女科》而得此，因子好《女科》，而特为相示。」平受而读之，欲付手民而窘于赀。冬十月，有宝翰罗公，正南王公、书铭安公、敦友罗公，亦善此书，于是各捐板资于亲友，以共成其事。愿仁人君子，勿视此为易易。
先生此书，只言病之形，不论病之脉，明白显易，使人一刻，而即知其病是寒是热，属实属虚，真深入而显出，似易而实难也，非深精脉理，不能为此。先生盖精于岐黄，而通以儒义，不囿于叔和、丹溪之言，而独有所见，探古人未探之本，传古人未传之妙，实大有益于人世，能救死于呼吸之间也。平本才疏，不足为先生序，而梓人索序，孔极待观者，又欲速成其书，为述其稿之所由来，版之所由成，以待能文之士，弃此而重为之序，是则此书之深幸耳。
同治二年十二月康衢王道平识

明空员傅山先生传  ***************************
●提督学政嵇曾筠撰
傅先生名山，字青主，一字公佗。阳曲人，祖霖，官山东辽海参议。父之漠，明经授徒，号离垢先生。山生而颖异，读书十行并下，过目辄能成诵。年十四，督学文太青拔入库。继文者，袁临侯先生继成也。一见深器之，准食饩。檄取读书「三立书院」，时时以道学相期许。山益发愤下帷。袁每云：「山，文诚佳，恨未脱山林气耳。」崇祯丙子，继成为直指张孙振诬诋下狱，山徒步走千里外，伏阙讼冤。孙震怒，大索山，山敝衣褴褛，转徙自匿，百折不回，继戚冤得白。当是时，山义声闻天下。后继戚官南方，数召山，山终不往。
国朝定鼎，自九江执继成北上，山乃潜入都，密候继成起居。继咸见杀，山收其遗藁而归。山性至孝，父之谟病笃，朝夕稽颖于神，愿以身代。旬日父愈，人谓孝通神明。不异黔娄云：执亲丧，哀毁特甚，苫块米饮，不茹蔬果。友爱诸季，先人遗产，弟荡费强半，终身无怨色。弟殁，抚遗孤过于已子。失偶时年二十七，子眉甫五龄，旁无妾膳，誓不复娶。于里党姻戚，竭力賙其缓急，为人分别有让，恭俭下人。与人言：依于忠孝，谋事要于诚实。盖其敦厚彝伦，根本自然非有强也。自李自成犯京师，明庄烈皇帝殉国，山遂绝意进取，弃青衿为黄冠，号石道人。蘀衣草履，时遨游于平定、祁汾间，所至有墨痕笔迹。工诗赋，善古文词，临池得二王神理，该博古今典籍，百家诸子，靡晃淹贯。大叩大鸣，小叩小鸣，复自托绘事写意，曲尽其妙。精岐黄术，邃于脉理，而时通以儒义，不拘拘于叔和、丹溪之言。踵门求医者户常满，贵贱一视之。家故饶，至是渐益窭，安贫乐道泊如也。屋舍田园，多为细人窃据，概置不问。康熙戊午，诏举博学宏词，廷臣交章荐山，山坚以老病辞。当事者立迫就道，道称股病不能行，肩舆舁入都，卧旅邸不赴试。满汉王公九卿、贤士大夫，下逮马医夏畦、市井细民，莫不重山行义，就见者罗溢其门，子眉送迎常不及。山但欹榻上言：「衰老不可为礼。」诸贵人以此重山，弗之怪也。明年三月，吏部验病入告，奉旨，傅山文学素著，念其年迈，特授内阁中书，著地方官存问，遂得放归。归愈淡泊，自甘僻居远村，不入城府。然钦其名者益众，率纡道往见，冀得一面为荣。又六年卒，远近会葬者，数千百人。山所著有《性史》《十三经字区》《周易偶释》《周礼音辨条》《春秋人名韵、地名韵》《两汉人名韵》等书。
稽礼斋曰：昔者尝怪先生值尧舜之世，笃志高尚，恳辞征辟，何其果也。及读汉史，见周党、王霸之为人，初不辱于新莽，建武复辟，连征不起，乃知士各有志。先生盖在道而隐者也，彼诚见夫有明末季，上下交征利，卒灭亡于寇盗之手，固已心寄夫长林丰草矣，宁复以青紫为荣耶？至若义白知已之冤，其贤于世之平居师友相亲慕，临难揹负，不一引手救，漠然若不相识者，亦远矣。古云：民生于三，事之如一，惟其所在则致死焉。先生真无愧哉！
赞曰：于惟先生，得圣之清，讼冤奔讣，蒙难不惊。辞荣却聘，先民是程，功在名教，百世景行。
●铁城寄傅青主
（附札二首　附录《霜红龛集》）
独子同忧患，于今乃别离，乾坤留古道，生死见心知。贯械还余草，传灯不以诗，悠悠千载业，努力慰相思。　　江州求死不得，至今只得为其从容者。闻黄冠入山养母，甚善！此时不可一步出山也。有诗一册付曲沃锡□，属致门下藏之山中矣。可到未？
乙酉冬季
前诗到未？若未到门下，不可往取，可属西河曹孝廉硕公缓颊取之，必藏之门下。所目令著《经观》《史观》二书，《经观》薄就矣，《史观》尚未竟，不知能终竟此业否？晋士惟门下知我甚深，不远盖棺，断不敢负门下知之，使异日羞称袁继成为友生也。
丙寅初秋
●征君傅山传
傅山，字青主，一字公佗，太原府人。母梦老比丘而生，生复不啼。一瞽僧至门云：「既来，何必不啼？」乃啼。六岁食黄精，不乐穀食，强之，乃复食。读十三经、诸子史，如宿通者。崇祯十年，袁临侯继贤，督学山西，为巡按御史张孙振诬劾被逮。山，橐饘左右，伏阙上书，白其冤。谕德马群常世奇，作山右二义士传（谓山与汾阳薛宗周），比之裴瑜、魏劭。乱后，梦天帝赐黄冠衲衣，遂为道士装。医木入神，有司以医见则见，不然不见也。康熙戊午，征聘至京师，以老病辞。已未，与范阳杜樾，俱授内阁中书舍人归里。山，工八分隶及金石篆刻，画入逸品。子，眉，字寿髦，亦工画，作古赋数十篇。常鬻药四方，儿子共挽车，暮抵逆旅，辄篝灯课读经史骚赋选诸书，诘旦成诵乃行，否即与杖。


男科卷一  ——————————————————————————————————————————————————————————————————————————————————————————

伤寒门  ***************************
〔初病说〕
凡病初起之时，用药原易奏功，无如世人看不清症，用药杂乱，往往致变症蜂起。苟看病情，用药当，何变症之有。
〔伤风〕
凡人初伤风，必然头痛、身痛、咳嗽、痰多，鼻流清水。切其脉必浮，方用：
荆芥　防风　柴胡　黄芩　半夏　甘草（各等分）
水煎服，一剂即止，不必再剂也。
〔伤寒〕
凡伤寒初起，鼻塞、目痛、项强、头痛。切其脉，必浮紧，方用：
桂枝　乾葛　陈皮　甘草（各等分）。
水煎服，一剂即愈。
〔外感〕
凡人外感必然发热，方用：
柴胡　黄芩　荆芥　半夏　甘草各等分，水煎服。
四时不正之气，来犯人身，必然由皮毛而入营卫。故用柴胡、荆芥先散皮毛之邪，邪即先散，安得入内；又有半夏以祛痰，使邪不得挟痰以作祟；黄芩以清火，使邪不得挟火以作殃；甘草调药以和中，是以邪散而无伤于正气也，若内伤之发热，则不可用此方。
〔伤食〕
凡伤食必心中饱闷，见食则恶，食之转痛也，方用：
白术（一钱）　茯苓（一钱）　枳壳（一钱）　穀芽（二钱）　麦芽（二钱）　山楂（二十个）　神麴（五钱）　半夏（一钱）　甘草（五分）　砂仁（三粒）
水煎服，一剂轻，二剂愈。
〔疟疾〕
方用遇仙丹
生军（陆两）　槟榔（叄两）　三稜（叄两）　莪术（叄两）　黑丑（三两）　白丑（三两）　木香（二两）　甘草（一两）
水丸。遇发日，清晨温水化三四丸。寻以温米饭补之。忌生冷、鱼腥、荞面，孕妇勿服。
〔伤暑〕
人感此症，必然头晕、口渴、恶热，甚则痰多、身热、气喘，方用：
人参（一钱）　白术（五钱）　茯苓（三钱）　甘草（一钱）　青蒿（一两）　香薷（三钱）　陈皮（一钱）
水煎服，一剂愈。
〔大满〕
此邪在上焦，壅塞而不得散也，方用：
瓜蒌（一个捣碎）　枳壳（三钱）　天花粉（三钱）　栀子（二钱）　陈皮（三钱）　厚朴（钱半）　半夏（一钱）　甘草（一钱）
水煎服。此方之妙，全在用瓜蒌能去胸膈之食而消上焦之痰，况又佐以枳壳、花粉同是消中圣药，又有厚朴、半夏以消胃口之痰，尤妙在甘草，使群药留中而不速下，则邪气不能久存而散矣。
〔发汗〕
凡入邪居腠理之间，必须用汗药以泄之，方用：
荆芥　防风　甘草　桔梗　苏叶（各一钱）　白术（五钱）　云苓（三钱）　陈皮（五分）
水煎服。
此方妙在君白术，盖人之脾胃健而后皮毛腠理始得开合自如。白术健脾去湿而邪难存，况有荆、防、苏、梗以表散之乎。
〔寒热冥假瓣〕
真热症，口乾极而呼水，舌燥极而开裂、生刺，喉痛日夜不已，大热烙手而无汗也。
真寒症，手足寒久而不回，色变青紫，身战不已，口噤，出声而不可噤也。
假热症，口虽渴而不甚，舌虽干而不燥，即燥而无芒刺纹裂也。
假寒症，手足冰冷而有时温和，厥逆身战亦未太甚而有时而安，有时而搐是也。
〔乍寒乍热辨〕
病有洒淅恶寒而后发热者，盖阴脉不足阳往从之；阳脉不足阴往乘之。何谓阳不足？寸脉微，名曰阳不足。阴气上入阳中，则恶寒也。何谓阴不足？尺脉弱，名曰阴不足。阳气下陷阴中，则发热也。凡治寒热，用柴胡升阳气，使不下陷阴中则不热也。用黄芩降阴气，使不升入阳中则不寒也。
〔真热〕
方用：
麻黄（三钱）　当归（五钱）　黄连　黄芩　石膏　知母　半夏（各三钱）　枳壳（二钱）　甘草（一钱）
水煎服，一剂轻，二剂愈。
〔真寒〕
方用：
附子（三钱）　肉桂　乾姜（各一钱）　白术（五钱）　人参（一两）
水煎服，急救之。此乃真中寒邪，肾火避出躯壳之外而阴邪之气，直犯心宫，心君不守，肝气无依，乃发战、发噤、手足现青色。然则用桂、附、乾姜逐其寒邪足矣，何用参、术？即用何至多加？盖元气飞越，只一线之气未绝，纯用桂、附、乾姜一派辛辣之药，邪虽外逐，而正气垂绝。若不多加参、术，何以反正气于若存若亡之际哉！
〔假热〕
方用：
黄连　当归　白芍　半夏（各三钱）　茯苓　柴胡　栀子（各二钱）　枳壳（一钱）　菖蒲（三钱）
水煎服。此方妙在用黄连入心宫，佐以栀子，提刀直入，无邪不散。柴胡、白芍又塞敌运粮之道，半夏、枳壳斩杀党余，中原既定，四隅不战而归。然火势居中，非用之得法，是贼势弥张依然复人，又加菖蒲之辛热，乘热饮之，则热喜热不致相反而更相济也。
〔假寒〕
方用：
肉桂　附子（各一钱）　人参（三钱）　白术（五钱）　猪胆汁（半个）　苦菜汁（十三匙）
水三杯，煎一杯，冷服。
将药并器放冷水中激凉，入胆、菜汁调匀，一气服之。方中全是热药，倘服不入式，必然虚火上冲，将药呕出。必热药凉服已足顺其性况下行，又有二汁之苦，以骗其假道之防也哉。
〔真热假寒〕
此症身外冰冷，身内火炽，发寒发热，战慄不已。乃真热反现假寒之象，以欺人也。法当用三黄汤加石膏、生姜乘热饮之，再用井水以扑其心至二三十次，内热自止，外之战慄亦若失矣。后用元参、麦冬、白芍各二两煎汤，任其恣饮，后不再甚也。
〔真寒假热〕
此症下部冰冷，上部大热，渴欲饮水，下喉即吐，乃真寒反现假热之形以欺人也。法当用八味汤，大剂探冷与服，再令人以手擦其足心，如火之热，不热不已，以大热为度。用吴萸一两、附子一钱、麝香三分以少许白面人之，打糊作膏，贴足心，少顷必睡，醒来下部热而上部之火息矣。
〔上热下寒〕
此症上焦火盛，吐痰如涌泉，面赤喉痛，上身不欲盖衣，而下身冰冷。此上假热而下真寒也。方用：
附子（一个）　熟地（半斛）　山萸（四两）　麦冬（一两）　茯苓（三两）　五味子（一两）　丹皮（三两）　泽泻（三两）　肉桂（一两）
水十碗，煎三碗，探冷与服。二渣再用水三碗煎一碗，一气服之，立刻安静。此上病下治之法也。
〔循衣撮空〕
此症非大实即大虚。当审其因，察其脉，参其症而黑白分也。实而便秘者，大承气汤；虚而便滑者，独参汤，厥逆者加附子。
〔阴虚双娥〕
方用：
附子一钱，盐水炒。
每用一片，含口中，后以六味地黄汤大剂饮之。
外治法：引火下行，用附子一个，为末，醋调，贴涌泉穴，或吴萸一两，白面五钱，水调，贴涌泉穴，急针刺少商穴，则咽喉有一线之路矣。
〔结胸〕
此伤寒之变症也。伤寒邪火正炽，不可急与饮食，饮食而成此症者，方用：
瓜蒌（一个捶碎）　甘草（一钱）
水煎服，勿迟。
瓜蒌乃结胸之圣药也。人服之必至心如遗落，病人服之，不畏其虚乎？不知结胸之症，是食在胸中，非大黄、枳壳、槟榔、厚朴所能祛逐，必得瓜蒌始得推荡开脾，少加甘草以和之，不至十分猛烈也。
〔扶正散邪汤〕
人参（一钱）　白术　茯苓　柴胡（各三钱）　半夏　甘草（各一钱）
水煎服。
此方专治正气虚而邪气入之者，如头痛、发热，右寸脉大于左寸口者，急以此方投之，无不痊愈。

火症门  ***************************
〔泻火汤总方〕
栀子（三钱）　白芍（五钱）　丹皮（三钱）　元参（二钱）　甘草（一钱）
水煎服。
心火加黄连一钱，胃火加生石膏三钱，肾火加黄柏、知母各一钱，肺火加黄芩一钱，大肠火加地榆一钱，小肠火加天冬、麦冬各一钱，膀胱火加泽泻三钱。治火何独治肝经？盖肝属木，最易生火，肝火散则诸经之火俱散。但散火必须用下泄之药，而使火之有出路也则得矣。
〔火症〕
真火症初起必大渴引饮，身有斑点，或身热如焚，或发狂乱语，方用：
石膏　知母（各三钱）　元参（一两）　甘草　升麻（各三钱）　麦冬（一两）　半夏（三钱）　竹叶（一百片）
水煎服，一剂少止，三剂愈。
〔火越〕
此乃胃火与肝火共腾而外越，不为丹毒即为痧疹，非他火也。方用：
元参（一两）　乾葛（三两）　升麻　青蒿　黄耆（各三钱）
水煎服。
此方妙在用青蒿，肝胃之火俱平，又佐以群药重剂而火安有不减者乎。治小儿亦效。
〔燥症〕
此症初起，喉于口渴，乾燥不吐痰，乾咳不已，面色日红，不畏风吹者是也。方用：
麦冬　元参（各五钱）　桔梗（三钱）　甘草（一钱）　陈皮（三分）　百部（八分）　花粉（一钱）
水煎服。
〔治火丹神方〕
丝瓜子（一两）　柴胡（一钱）　元参（一两）　升麻（一钱）　当归（五钱）
水煎服。小儿服之亦效。
〔消食病〕
此火盛之病，大渴引饮，呼水自救，朝食即饥，或夜食不止，方用：
元参（一两）　麦冬（五钱）　生地（三钱）　竹叶（三十片）　菊花　白芥子　丹皮（各二钱）　陈皮（五分）
水煎服。
〔痿症〕
不能起床已成废人者，此乃火盛内炽，肾水熬干，治法宜降胃火以补肾水，方用降补汤。
熟地　元参（各一两）　甘菊花（五钱）　麦冬（一两）　生地（五钱）　车前子（二钱）　人参（三钱）　沙参（五钱）　地骨皮（五钱）
水煎服。
〔痿症〕
人有两足无力不能起立而又健饭，少饥即头面皆热，咳嗽不已，此亦痿症，方用起痿至神汤。
熟地　元参　山药　菊花（各一两）　当归　白芍　人参（各五钱）　神麴（二钱）　白芥子（三钱）
水煎服。三十剂而愈。

郁结门  ***************************
〔开郁〕
如人头痛身热，伤风咳嗽，或心不爽而郁气蕴结中怀，或气不舒而怒气留于胁下，断不可用补药。方用：
当归（三钱）　白芍（五钱）　柴胡（一钱）　半夏（二钱）　枳壳（一钱）　甘草（一钱）　白术（二钱）　丹皮　薄荷（各一钱）
水煎服。
头痛加川芎一钱；目痛加蒺藜一钱，菊花一钱；鼻塞加苏叶一钱；喉痛加桔梗二钱；肩背痛加枳壳、羌活；两手痛加姜黄或桂枝一钱；腹痛不可按者加大黄二钱；按之而不痛者加肉桂一钱，余不必加。
〔关格〕
怒气伤肝而肝气冲于胃口之间，肾气不得上行，肺气不得下行而成此症。以开郁为主，方用：
荆芥　柴胡　川郁金　茯苓　苏子　白芥子（各一钱）　白芍（三钱）　甘草（五分）　花粉（一钱）
水煎服。
又方用：
阴阳水各一碗，加盐一撮，打百馀下起泡，饮之即愈。凡上焦有疾欲吐而不能吐者，饮之即吐。

虚劳门  ***************************
〔痨症、虚损瓣〕
二症外相似而治法不同。虚损者，阴阳两虚也，痨症者，阴虚阳亢也。故虚损可用温补，痨症则忌温补而用清补，两症辨法不必凭脉，但看人著复衣此著单衣者为痨症；人著单衣此著复衣者为虚损。痨症骨蒸而热；虚损荣卫虚而损也。
〔内伤发热〕
方用：
当归（一钱）　白芍（二钱）　柴胡　陈皮　栀子（各一钱）　花粉（二钱）　甘草（一钱）
水煎服。
凡肝木郁者，此方一剂即快。人病发热，有内伤、外感，必先散其邪气，邪气退而后补正气，正不为邪气所伤也。但外感、内伤不可用一方也。
〔未成劳而将成劳〕
方用：
熟地（一两）　地骨皮　人参　麦冬（各五钱）　白芥子（三钱）　白术（一钱）　山药（三钱）　五味子（三分）
水煎服。
凡人右寸脉大于左寸脉，即内伤之症，不论左右关尺脉何如，以此方投之效验。
〔阳虚下陷〕
凡人饥饱劳役，内伤正气，以致气乃下行，脾胃不行克化，饮食不能运动，往往变成劳瘵。盖疑饮食不进为脾胃之病，肉黍之积，轻则砂仁、枳壳、山楂，麦芽之品，重则芒硝、大黄、牵牛、巴豆之类，纷然杂进，必致膨闷而渐成劳矣。若先以升提之药治之，何致于成劳。方用：
人参　柴胡　陈皮　甘草（各一钱）　黄耆　白术（各三钱）　升麻（三分）
水煎服。
〔阴虚下陷〕
凡人阴虚脾泄岁久不止，或食而不化，或化而溏泄。方用：
熟地（一两）　山药　山萸（各五钱）　茯苓（三钱）　白术（五钱）　肉桂（一钱）　升麻（三分）　五味子（一钱）　车前子（一钱）
水煎，晚服。
此方纯是补阴之药，且有升麻以提阴中之气，又有温燥之品以暖命门而健脾土，何致溏泄哉！
〔阴虚火动，夜热昼寒〕
此肾水虚兼感寒，或肾水亏竭夜热昼寒。若认作阳症治之，则口渴而热益炽，必致消尽阴水，吐痰如絮，咳嗽不已，声哑声嘶，变成劳瘵。法当峻补其阴，则阴水足而火焰消，骨髓清泰矣。方用：
熟地（一两）　山萸（五钱）　五味子　麦冬（各三钱）　元参（一两）　地骨皮（五钱）　沙参（三钱）　芡实（五钱）　白芥子（三钱）　桑叶（十四片）
水煎服。
此方阴虚火动者神效。
〔阴寒无火〕
方用：
肉桂（一钱）　附子（三钱）　熟地（一两）　白术　人参（各三钱）　柴胡（一钱）
水煎服。
二方治阴之中即有以治阳，治阳之中即藏于补阴。
〔过劳〕
凡人过劳，脉必大不伦。若不安閒作息，必有吐血之症，法当滋补。方用：
熟地（五两）　山萸（四两）　当归（半斛）　黄耆　白芍（各五钱）　人参（三两）　白术（五两）　茯苓（三两）　砂仁（二两）　陈皮（五钱）　神麴（一两）　五味子　麦冬（各三两）　蜜丸。早晚滚水送下五钱。
〔日重夜轻〕
病重于日间而发寒发热较夜尤重，此症必须从天未明而先截之，方用：
人参（一钱）　黄耆（五钱）　当归（三钱）　白术（五钱）　枳壳　青皮　陈皮（各一钱）　柴胡（三钱）　半夏　甘草（各一钱）　乾姜（五分）
水煎服。又方：
熟地（一两）　人参（一钱）　白术（五钱）　陈皮、甘草（各一钱）　柴胡（二钱）　白芥子（一钱）
水煎服。
〔夜重日轻〕
病重于夜间而发寒发热，或寒少热多，或热少寒多，一到大明，便觉清爽，一到黄昏，即觉沉重，此阴气虚甚也。方用：
熟地（一两）　山萸（四钱）　当归　白芍　柴胡（各三钱）　陈皮　生何首乌（各三钱）　鳖甲（五钱）　白芥子　麦冬（各三钱）　五味子（一钱）
水煎服。
此方妙在用鳖甲，乃至阴之物，逢阴则入，遇阳则转；生何首乌直入阴经，亦攻邪气；白芥子去痰又不耗真阴之气，有不奏功者乎！必须将黄昏时服，则阴气固而邪气不敢人矣。
〔阴邪兼阳邪〕
此症亦发于夜间，亦发寒发热，无异纯阴邪气之症，但少少烦躁耳，不若阴症之常静也。法当于补阴之中少加阳药一二味，使阳长阴消，自奏功如响矣。方用：
熟地（一两）　山萸（四两）　鳖甲（五钱）　当归（三钱）　人参（二钱）　白术（三钱）　茯苓（五钱）　柴胡（二钱）　白芥子（三钱）　陈皮（一钱）　麦冬　五味子　生何首乌（各三钱）
水煎服。
〔气血两虚〕
饮食不进，形容枯藁。补其气，血益燥；补其血，气益馁。助胃气而盗汗难止，补血脉而胸膈阻滞，法当气血同治。方用：
人参　白术　川芎（各一钱）　当归（二钱）　熟地（三钱）　麦冬（五钱）　白芍（三钱）　茯苓（二钱）　甘草（八分）　神麴　陈皮（各五分）　穀芽（一钱）
水煎服。
此治气血两补与八珍汤同功而胜于八珍汤者，妙在补中有调和之法耳。
〔气虚胃虚〕
人有病久而气虚者，必身体羸弱，饮食不进，或大便溏泄，小便艰涩。方用：
人参（一两）　白术（五钱）　茯苓（三钱）　甘草　陈皮　泽泻　车前子（各一钱）
水煎服。
此方用人参为君者，问其胃气。盖胃为肾之关，关门不开，则上之饮食不能进，下之糟粕不能化，必用人参以养胃土，茯苓、车前以分消水气。如服此不效，兼服八味丸最能实大肠而利膀胱也。
〔气虚饮食不消〕
饮食入胃必须气充足始能消化而生津液，今饮食不消，气虚故。方用：
人参（二钱）　黄耆　白术　茯苓（各三钱）　神麴（五分）　甘草（三钱）　麦芽（五分）　山楂（三个）　陈皮（五分）
水煎服。
伤面食加莱菔子，有痰加半夏、白芥子各一钱，咳嗽加苏子一钱、桔梗二钱，伤风加柴胡二钱，夜卧不安加炒枣仁二钱，胸中微痛加枳壳五分。方内纯是开胃之品，又恐饮食难消后加消导之品则饮食化而津液生矣。
〔血虚面色黄瘦〕
出汗、盗汗，夜卧常醒，不能润色以养筋是也。血虚自当补血，舍四物汤又何求耶？今不用四物汤。方用：
熟地（一两）　麦冬（三钱）　桑叶（十片）　枸杞（三钱）　当归（五钱）　茜草（一钱）
水煎服。
此方妙在桑叶，补阴生血。又妙在茜草，血得活而益生，况又济之归、地，麦、杞大剂以共生。
〔肺脾双亏〕
咳嗽不己，吐泻不已，此肺脾受伤也。人以咳嗽宜治肺，吐泻宜治脾。殊不知咳嗽由于脾气衰，斡旋之令不行，则上为咳嗽；吐泻由肺气弱，清肃之令不行，始上吐而下泻矣。方用：
人参（钱半）　麦冬　茯苓（各二钱）　柴胡　神麴　薏仁（各五分）　车前子　甘草（各一钱）
水煎服。
此治脾治肺之药合而用之，咳嗽、吐泻之病各愈，所谓一方而两用之也。
〔肝肾两虚〕
肾水亏不能滋肝，肝木抑郁而不舒。必有两胁饱闷之症。肝火不能生肾中之火，则肾水日寒，必有腰背难于俯仰之症。此症必须肝肾同补。方用：
熟地（一两）　山萸　当归　白芍（各五钱）　柴胡（二钱）　肉桂（一钱）
水煎服。
熟地、山萸补肾之药，归、芍、柴、桂补肝之品，即云平补，似乎用药不宜有重轻。今补肝之药多于补肾者何？盖肾为肝之母，肝又为命门之母，岂有木旺而不生命门之火者哉。
〔心肾不交〕
肾，水脏也。心，火脏也。是心、肾二经为仇敌矣。似不可牵连而合治之也，不知心、肾相剋而实相须。肾无心之火则水寒，心无肾之水则火炽，心必得肾水以滋润，肾必得心火以温暖。如人惊惕不安，梦遗精泄，皆心肾不交之故。人以惊惕为心之病，我以为肾之病。人以梦泄为肾之病，我以为心之病，非颠倒也，实有至理焉。细心思之，自然明白。方用：
熟地（五两）　山萸（三两）　山药（三钱）　人参（三两）　白术（五两）　芡实（五钱）　茯神（三两）　菖蒲（一两）　枣仁炒（三两）　远志（一两）　五味子（一两）　麦冬（三两）　柏子仁（三两）
蜜丸。每早晚温水送下五钱。
此方之妙治肾之药少于治心之味。盖心君宁静，肾气自安，何至心动。此治肾正所以治心，治心即所以治肾也，所谓心肾相依。
〔精滑梦遗〕
此症人以为肾虚也，不独肾病而心病也，宜心肾兼治。方用：
熟地（半斛）　山药（一两）　山萸（四两）　人参（三两）　白术（四两）　茯苓　麦冬（各三两）　肉桂　鹿茸（各一两）　砂仁（五钱）　枣仁（炒）　远志　杜仲（各一两）　白芍（三两）　附子（一钱）　柏子仁　破故纸（各一两）　紫河车（一副）　巴戟（三两）　五味子（一两）　肉苁蓉（三两）
蜜丸。早晚白水送下五钱。
此方用熟地，山药、山萸之类补肾也。巴戟、肉苁蓉、附子、鹿茸补肾中之火也。可以已矣而又必加入人参、茯苓、柏子仁、麦冬、远志、枣仁者何也？盖肾火虚由于心火虚也。使补肾火不补心火，则反增上焦枯渴，欲补肾火则必须补心火，则水火相济也。
〔夜梦遗精〕
此症由于肾水耗竭，上不能通于心，中不能润于肝（当为脾之误），下不能生于肝，以致玉关不闭，无梦且遗。法当补肾而少佐以益心、肝、脾之品。方用：
熟地（一两）　山萸（四钱）　白术（五钱）　茯苓　白芍　生枣仁　当归　薏仁（各三钱）　茯神（二钱）　五味子　白芥子（一钱）　肉桂　黄连（各五分）
水煎服。一剂止，十剂不犯。
〔遗精健忘〕
遗精，下病也。健忘，上病也。何以合治之而咸当乎？盖遗精虽是肾水之虚，而实本于君火之弱。今补其心君则玉关不必闭而自闭矣，所谓一举而两得也。方用：
人参（一两）　莲鬚（二两）　芡实（三两）　熟地（五两）　山药（四两）　五味子（一两）　麦冬　生枣仁（各三两）　远志　柏子仁（各一两）　去油　菖蒲（一两）　当归　山萸（各三两）
蜜丸。每日服五钱，白水下。
〔倒饱中满〕
气虚不能食，食则倒满。方用：
人参（一钱）　白术（二钱）　茯苓（三钱）　陈皮（三分）　甘草（一钱）　山药（三钱）　芡实（五钱）　薏仁（五钱）　莱菔子（一钱）
水煎服。下喉虽则微胀，入腹渐觉爽快。
〔久虚缓补〕
久虚之人，气息奄奄，无不曰宜急治矣。不知气血大虚，骤加大补之剂，力量难任，必致胃口转膨胀，不如缓缓清补之。方用：
当归（一钱）　白芍（二钱）　茯苓（一钱）　白术（五分）　人参（三分）　山药（一钱）　陈皮　麦芽　炮姜（各三钱）　枣仁（五分）　甘草（三分）
水煎服。
此方妙在以白芍为君，引参、苓入肝为佐。小小使令徐徐奏功，使脾气渐实，胃口渐开，然后再用纯补之剂，先宜缓补之也。
〔补气〕
右手脉大，气分之劳也。方用补气丸。
人参　黄耆（各三两）　茯苓（四两）　白术（半斛）　白芍（三两）　陈皮（一两）　炙草（八钱）　五味子（一两）　麦冬（二两）　远志　白芥子（各一两）
蜜丸。早晚服五钱，白水下。
〔补血〕
左手脉大，血分之劳也，方用补血丸。
熟地　白芍（半斛）　山萸　当归（四两）　麦冬　枣仁　白芥子　五味子（各一两）　砂仁　肉桂（五钱）
蜜丸。晚服一两，白水下。
如身热，去肉桂加地骨皮五钱。
〔出汗〕
人有病不宜汗多。若过出汗，恐其亡阳，不可不用药以敛之。方用：
人参　黄耆　当归（各一两）　桑叶（五片）　麦冬（三钱）　炒枣仁（一钱）
水煎服。
〔痨症〕
痨症既成，最难治者，必有虫生之以食人之气血也。若徒补气血而不入杀虫之药，则饮食入胃，只荫虫而不生气血。若但杀虫而不补气血，则五脏俱受伤又何有生理哉？惟于大补之中加杀虫之药，则元气既全，真阳未散，虫死而身安矣。方用：
人参　白薇（各三两）　熟地　地慄粉　何首乌　桑叶（半斛）　鳖甲　山药（一两）　神麴　麦冬（五两）
熟地为丸。每日白水送下五钱，半年虫从大便出矣。

痰嗽门  ***************************
古人所主治痰之法，皆是治痰之标，而不能治其本也。如二陈汤上、中、下、久、暂之痰皆能治之，而其实无实效也。今立三方，痰症总不出其范围也。
〔初病之痰〕
伤风咳嗽吐痰是也。方用：
陈皮　半夏　花粉　茯苓　苏子　甘草（各一钱）
水煎服。
二剂而痰可消矣。此去上焦之痰，上焦之痰原在胃中，而不在肺。去其胃中之痰肺金自然清肃又何至火之上升哉！
〔已病之痰〕
必观其色之白与黄而辨之。黄者火已退也，白者火正炽也。（黄、白二字当误）正炽者，用寒凉之品；将退者，用祛逐之味，今一方而俱治之。方用：
白术　白芥子（各三钱）　茯苓（五钱）　陈皮　甘草（各一钱）　枳壳（五分）
水煎服。
有火加栀子，无火不必加。此方健脾去湿治痰之在中焦者也。
又方：
白术　茯苓　薏仁（各五钱）　大花粉（二钱）　陈皮（一钱）　人参（五分）　益智仁（三分）
水煎服。
有火加黄芩一钱，无火加乾姜一钱、甘草二分。此方健脾去湿而不耗气。二剂而痰自消也。
〔久病之痰〕
久病痰多，切不可作脾湿生痰论之。盖久病不愈，未有不因肾水亏损者也。非肾水泛上为疾即肾火沸腾为痰，当补肾以祛逐之。方用：
熟地　薏仁（各一两）　山药　麦冬　芡实　山萸（各五钱）　五味子　茯苓（各三钱）　益智仁（二钱）　车前子（一钱）
水煎服。
此治水泛为痰之圣药也。若火沸腾为痰，加肉桂一钱，补肾祛湿而化痰。水入肾宫，自变为真精而不化痰矣。此治下焦之痰也。
又方：
六味地黄汤加麦冬、五味子，实有奇功，无火加桂、附。
〔滞痰〕
夫痰之滞，乃气之滞也。苟不补气而惟去其痰，未见痰去而病消也。方用：
人参　陈皮　花粉　白芥子（各一钱）　白术（二钱）　茯苓（三钱）　苏子（八分）　白蔻（二粒）
水煎服。
〔湿痰〕
治痰之法，不可徒去其湿，必以补气为先而佐以化痰之品，乃克有效。方用：
人参（一两）　薏仁（五钱）　茯苓　半夏　神麴（各三钱）　陈皮　甘草（各一钱）
水煎服。
此方之中用神麴，人多不识，谓神麴乃消食之味，非化痰之品，不知痰之积聚稠黏甚不易化，惟用神麴以发之，则积聚稠黏开矣。继之以半夏、陈皮可以奏功，然虽有陈、半消痰，使用不多，用人参则痰难消。今有人参以助气，又有薏仁、茯苓健脾去湿而痰焉有不消者乎。
贝母　半夏　茯苓（各三钱）　白术（五钱）　神麴（二钱）　甘草　桔梗　白矾　炙紫苑（各一钱）
水煎服（此方前六味误入顽痰项下，今移此）。
此方妙在贝母、半夏同用，一燥一湿，使痰无处逃避。又有白矾消块，梗、菀去邪，甘草调中，有不奏功者乎。
〔水泛为痰〕
肾中之水，有火则安，无火则泛。倘人过于入房则水去而火亦去，久之则水虚而火亦虚。水无可藏之地，必泛上为痰矣。治之法，欲抑水之下降，必先使水之下温。当于补肾之中，加大热之药，使水足以制火，火足以暖水，则水火有既济之道，自不上泛为痰矣。方用：
熟地（一两）　山萸（五钱）　肉桂（二钱）　牛膝（三钱）　五味子（一钱）
水煎服。
一剂而痰下行矣，二剂而痰自消矣。
〔中气又中痰〕
中气中痰虽若中之异而实中于气之虚也。气虚自然多痰，痰多必然耗气，虽分实合也。方用（原本无方）：
〔寒痰〕
人有气虚而痰寒者，即用前方加肉桂三钱、乾姜五分足之矣。
〔热痰〕
人有气虚而痰热者，方用：
当归（三钱）　白芍（二钱）　麦冬　茯苓（各二钱）　陈皮　甘草　花粉　白芥（各一钱）　神麴（三分）
水煎服。
〔老痰〕
凡痰在胸膈而不化者，谓之老痰。方用：
柴胡　茯苓　甘草　陈皮　丹皮　花粉（各一钱）　白芍　薏仁（各三钱）　白芥子（五钱）
水煎服。
此方妙在白芥子为君，薏仁、白芍为臣，柴胡、花粉为佐，使老痰无处可藏。十剂而老痰可化矣。
〔顽痰〕
痰成而塞咽喉者，谓之顽痰。方用：
人参（一两）　半夏　南星　茯苓（各三钱）　附子（一钱）　甘草（一两）
水煎服。
人参原是气分之神剂，而亦消痰之妙药，半夏、南星虽逐痰之妙品，而亦扶气之正药；附子、甘草一仁一勇，相济而成。
〔湿嗽〕
秋伤于湿，若用乌梅、粟壳等味，断乎不效。方用：
白术（三钱）　陈皮　当归　甘草　枳壳　桔梗（各一钱）
水煎服。
三剂然矣。冬嗽皆秋伤于湿也，岂可拘于受寒乎！
〔久嗽〕
方用：
人参（五钱）　白芍　枣仁（各三钱）　五味子　白芥子（各一钱）　益智仁（五分）
水煎服。
久嗽方用：
乌梅　瓜蒌仁（五钱、去油）　杏仁（一钱）　硼砂（一钱）　人参（童便浸）　五味子（五钱酒蒸）　寒水石（一钱火煅）　胡桃仁（一钱去油）　薄荷（五分）　甘草（五分）　贝母（三两）
蜜丸，樱桃大。净绵包之。口中噙化。虚劳未曾失血，脉未数者，皆用之，无论老少神效。十粒见功，二十粒愈。
又方用：
人参、当归、细辛各一钱，水煎，连渣嚼尽，一二剂即愈。
〔肺嗽兼补肾〕
肺嗽之症，本是肺虚，其补肾（当为肺）也明矣，奈何兼补肾乎？
肺经之气夜必归于肾，若肺金为心火所伤，必求救于其子，子若力量不足，将何以救其母哉，方用：
熟地　麦冬（各一两）　山萸（四钱）　元参（五钱）　苏子　牛膝（各一钱）　沙参　天冬（各二钱）　紫菀（五分）
水煎服。


男科卷二  ——————————————————————————————————————————————————————————————————————————————————————————

喘症门  ***************************
〔气治法〕
气虚、气实不可不平之也，气实者非气实，乃正气虚而邪气实也，法当用补正之药而加祛逐之品，则正气足邪气消矣。方用：
人参　白术　麻黄　半夏　甘草（各一钱）　白芍（三钱）　柴胡（二钱）
水煎服。
推而广之，治气非一条也，气陷补中益气汤可用；气衰六君子汤可採；气寒人参白术附子汤可施；气虚则用四君子汤；气郁则用归脾汤；气热用生脉散；气喘用独参汤；气动用二陈汤加人参；气壅塞用射干汤；气逆用逍遥散。气虚则赢弱，气实则旺甚。气虚用前方，气实另一方。
白术　柴胡　甘草　栀子（各一钱）　茯苓（三钱）　白芍（二钱）　陈皮　枳壳（各五分）　山楂（十个）　水煎服。
〔气喘〕
凡人气喘而上者，人以为气有馀也，殊不知气盛当作气虚看，有馀当作不足看，若认作肺气之盛而用苏叶、桔梗、百部、豆根之类，去生远矣。方用：
人参（三两）　牛膝（三钱）　熟地（五钱）　山萸（四钱）　枸杞　五味子（各一钱）　麦冬（五钱）　胡桃（三个）　生姜（五片）　水煎服。
此方不治肺而正所以治肺也，或疑人参乃健脾之药，既宜补肾不宜多用人参，不知肾水大虚，一时不能遽生，非急补其气，则元阳一线必且断绝，况人参少用则泛上，多用即下行，妙在用人参三两，使下达病源，补气以生肾水。方中熟地、山萸之类，同气相求，直入命门，又何患其多哉。若病重之人尤宜多加。但喘有初起之喘，有久病之喘。初起之喘多实邪，久病之喘多气虚。实邪喘者必抬肩，气虚喘者微微气息耳。此方治久病之喘，若初起之喘四磨四七汤一剂即止。喘不独肺气虚而肾水竭也。
〔实喘〕
黄芩（二钱）　柴胡　甘草（各五分）　麦冬（三钱）　苏叶　乌药　半夏　山豆根（各一钱）　水煎服。一剂喘定，不定再剂也。凡实喘症气大急，喉中必作声，肩必抬，似重而实轻也。
〔虚喘〕
大抵此等症气少息，喉无声肩不抬也，乃肾气大虚，脾气又复将绝，故奔冲而上，欲绝未绝也，方用救绝汤。
人参　熟地（各一两）　山萸（三钱）　牛膝　五味子　白芥子（各一钱）　麦冬（五钱）
水煎服。
〔气短似喘〕
气短似喘而实非喘也，若作实喘治之立死，盖气短乃肾气虚耗，气冲上焦壅塞于肺经，不足之症也，方用：
人参（二两）　熟地（一两）　山萸　牛膝　补骨脂　枸杞（各三钱）　麦冬（五钱）　胡桃（三个去皮）　五味子（二钱）　水煎服。
三剂气平喘定，此方妙在用人参之多，能下达气原，挽回于无何有之乡，又纯是补肺补肾之品，子母相生，水气自旺，则火气自安于故宅，不上冲于喉门矣。
〔抬肩大喘〕
人忽感风邪，寒入于肺，以致喘急肩抬，气逆痰吐不出，身不能卧，方用：
柴胡　茯苓　当归　麦冬　桔梗（各二钱）　黄芩　甘草　半夏　射干（各一钱）　水煎服。
此方妙在用柴胡、射干、桔梗以发舒肺金之气，半夏以祛痰，黄芩以祛火，盖感寒邪内必变为热症，故用黄芩以清解之。然徒用黄芩虽曰清火，转足以遏抑其火，而火未必伏也，有射干、桔梗、柴胡一派辛散之品，则足以消火减邪矣。
〔肾寒气喘〕
人有气喘不能卧，吐痰如涌泉者，舌不燥而喘不止，一卧即喘，此非外感之寒邪，乃肾中之寒气也。盖肾中无火则水无所养，乃泛上而为痰，方用六味地黄汤加桂、附大剂饮之，盖人之卧必肾气与肺气相安，而后河车之路平安而无奔越也。
〔肾火扶肝上冲〕
凡人肾火逆扶肝气而上冲，以致作喘，甚有吐红粉痰者，此又肾火炎上以烧肺金，肺热不能克肝而龙雷之火併腾矣。方用：
沙参　地骨皮（各一两）　麦冬（五钱）　丹皮（三钱）　白芍（五钱）　白芥子（二钱）　桔梗（五分）　甘草（三分）　水煎服。
此方妙在地骨皮清骨中之火，沙参、丹皮以养阴，白芍平肝，麦冬清肺，甘草、桔梗引入肺经，则痰消而喘定矣。
〔假热气喘吐痰〕
人有假热气喘吐痰者，人以为热而非热也，乃下元寒极逼其火而上喘也，此最危急之症，苟不急补其肾水与命门之火，则一线之微必然断绝。方用：
熟地（四两）　山药　麦冬（各三两）　五味子　牛膝（各一两）　肉桂　附子（各一钱）　水煎冷服一剂而愈。
〔喘嗽〕
人有喘而且嗽者，人以为气虚而有风痰也，谁知是气虚不能归源于肾，而肝木挟之作祟乎？法当峻补其肾，少助以引火之品，则气自归源于肾而喘嗽俱止矣。方用：
人参（一两）　熟地（二两）　麦冬（五钱）　牛膝　枸杞　白术　五味子　菟丝子（各一钱）　茯苓（三钱）　水煎服，连服几剂必有大功，倘以四磨四七汤治之则不效矣，即投贞元饮，此方专治喘而脉微涩者。
熟地（三两）　当归（七钱）　甘草（一钱）　水煎服。妇人多此症。

吐血门  ***************************
〔阳症吐血〕
人有感暑伤气忽然吐血盈盆，人以为阴虚也，不知阴虚吐血与阳虚不同，阴虚吐血人安静无躁动，阳虚必大热作渴欲饮冷水，舌必有刺；阴虚口不渴而舌苔滑也，法当清胃火，不必止血也。方用：
人参　当归　香薷　石膏（各三钱）　荆芥（一钱）　青蒿（五钱）　水煎服
此方乃阳症吐血之神剂也，方中虽有解暑之味，然补正多于解暑。去香薷一味实可同治，但此方只可用一二剂，即改六味地黄汤。
〔大怒吐血〕
其血也或倾盆而出或冲口而来，一时昏晕，死在顷刻，以止血治之则气闷不安，以补血治之则胸满不受，有变症蜂起而死者，不可不治之得法也，方用解血平气散。方用：
白芍　当归（各二两）　炒荆芥　黑山栀（各三钱）　红花（二钱）　柴胡（八分）　甘草（一钱）　水煎服。一剂而气平舒，二剂而血止息，三剂而症大愈。
此症盖怒伤肝不能平其气，以致吐血，若不先舒其气而遽止血，则愈激动肝火之气，必气愈旺而血愈吐矣。方中用白芍平肝又舒气，柴胡、荆芥引血归经，当归、红花生新去旧，安有不愈者哉！
〔吐血〕
此症人非以为火盛即以为阴亏，用凉药以泻火，乃火愈盛而血愈多，用滋阴之味止血之品仍不效，谁知是血不归经乎？治法当用补气之药而佐以引血归经之味，不止血而血自止矣。方用：
人参（五钱）　当归（一两）　炒丹皮　黑芥穗（各三钱）　水煎服一剂而止。此方妙在不专补血而反去补气以补血，尤妙在不去止血而去行血以止血，盖血逢寒则凝，逢散则归经，救死于呼吸之际大有神功。
〔吐白血〕
血未有不红者，何以名白血？不知久病之人吐痰皆白沫乃白血也。白沫何以名白血？以其状似蟹涎，无败痰存其中，实血而非痰也。若将所吐白沫露于星光之下一夜必变红矣。此沫出于肾，而肾火沸腾于咽喉不得不吐者也，虽是白沫而实肾中之精。岂特血而已哉，苟不速治则白沫变为绿痰，无可如何矣。方用：
熟地　麦冬（各一两）　山药　山萸　茯苓（各五钱）　丹皮　泽泻（各二钱）　五味子（一钱）　水煎服。日日服之。
〔血不归经〕
凡人血不归经，或上或下，或四肢毛窍各处出血，循行经络，外行于皮毛，中行于脏腑，内行于筋骨，上行于头目两手，下行于二便一脐，周身无非血路，一不归经，则各处妄行，有孔则钻，有洞则泄，甚则呕吐，或见于皮毛，或出于齿缝，或渗于脐腹，或露于二便，皆宜顺其性以引之归经。方用。
熟地　生地（各五钱）　当归　白芍　麦冬（各三钱）　茜草根　荆芥　川芎　甘草（各一钱）　水煎服。
此方即四物汤加减，妙在用茜草引血归经。
〔三黑神奇饮〕
丹皮（炒黑七分）　黑山栀（五分）　真蒲黄（炒黑一钱二分）　贝母（一钱）　川芎（酒洗）　生地（酒洗各一钱）　水二杯，童便、藕汁各半杯煎服。此方治吐血神效无比，二剂止。
六味地黄汤加麦冬、五味子最能补肾滋肝，木得其养则血有可藏之经而不外泄，血症最宜服之。

呕吐门  ***************************
〔脾胃症辨〕
人有能食而不能化者，乃胃不病而脾病也，当补脾，而补脾尤宜补肾中之火，盖肾火能生脾土也。不能食，食之而安然者，乃脾不病而胃病也，不可补肾中之火，当补心火，盖心火能生胃土也。世人一见不饮食，动曰脾胃虚也，殊不知胃之虚寒责之心，脾之虚寒责之肾，不可不辨也。
〔反胃大吐〕
大吐之症，舌有芒刺，双目红肿，人以为热也，谁知是肾水之亏乎？盖脾胃必借肾水而滋润，肾水之亏则脾胃之火沸腾而上，以致目红肿而舌芒刺也，但此症时躁时静，时欲饮水，及水到又不欲饮，即强之饮，亦不甚快，此乃上假热而下真寒也，宜六味地黄汤加桂、附，水煎服。
外治法，先以手擦其足心，使之极热，然后用附子一个煎汤，用鹅翎扫之，随干随扫，少顷即不吐矣。后以六味地黄汤大剂饮之即安然也，或逍遥散加黄连亦立止也，无如世医以杂药投之而成噎嗝矣。方用：
熟地（三两）　山萸　元参（各一两）　当归（五钱）　牛膝　白芥子（各三钱）　五味子（二钱）　水煎服。
盖肾水不足则大肠必干而细，饮食入胃难于下行，故反而上吐矣。
〔寒邪犯肾大吐〕
寒入肾宫将脾胃之水挟之尽出，手足厥逆，小腹痛不可忍，以热物熨之少快，否则寒冷难支，人多以为胃病，其实肾病也。方用：
附子（一个）　白术（四两）　肉桂（一钱）　乾姜（三钱）　人参（三两）　水煎服。
此药下喉便觉吐定，煎渣再服，安然如故。
〔呕吐〕
世人皆以呕吐为胃虚，谁知由于肾虚乎？故治吐不效，未窥见病之根也。方用：
人参　芡实（各三钱）　白术　薏仁（各五钱）　砂仁（五粒）　吴萸（五分）　水煎服。
〔火吐〕
此症若降火，则火由脾而入于大肠，必变为便血之症，法宜清火止吐。方用：
茯苓（一两）　人参（二钱）　砂仁（三粒）　黄连（三钱）　水煎服。
〔寒吐〕
此症若降寒，则又引入肾而流于膀胱，必变为遗尿之症，法宜散寒止吐。方用：
白术（二两）　人参（五钱）　附子　乾姜（各一钱）　丁香（五分）　水煎服。
此方散寒而用补脾之品，则寒不能上越而亦不得下行，势不能不从脐出也。
〔胃吐〕
此症由于脾虚，脾气不得下行，自必上反而吐，补脾则胃安。方用：
人参　茯苓（各三钱）　白术（五钱）　甘草　肉桂　神麴　半夏（各一钱）　砂仁（三粒）　水煎服。
此方治胃病以补脾者何也？盖胃为脾之关，关门之沸腾由于关中之溃乱，欲使关外之安静，必先使关中之安宁，况用砂仁、半夏、神麴等味，全是止吐之品，有不奏功者乎！此脾胃两补之。
〔反胃〕
人有食入而即出者，乃肾水虚不能润喉，故喉燥而即出也。方用：
熟地（二两）　山萸　茯苓　麦冬（各五钱）　山药（一两）　泽泻　丹皮（各三钱）　五味子（一钱）　水煎服。
〔反胃〕
此症又有食久而反出者，乃肾火虚不能温脾，故脾寒而反出也。方用：
熟地（二两）　山萸（一两）　山药（六钱）　茯苓　丹皮　附于　肉桂（各三钱）　泽泻（二钱）　水煎服。
〔胃寒〕
心肾兼补治脾胃两虚者固效，若单胃之虚寒，自宜独治心之为妙。方用：
人参　远志（各一两）　白术　茯苓　莲子　白芍（各三两）　菖蒲　良姜　枣仁（各五钱）　半夏　附子　白芥子　山药（各四钱）　蜜丸，每日白水送下五钱。
〔胃寒吐泻　心寒胃弱〕
此症由于心寒胃弱，呕吐不已，食久而出是也；下痢不己，五更时痛泻三五次者是也。人以为脾胃之寒，服脾胃之药而不效者何也？盖胃为肾之关，而脾为肾之海，胃气弱不补命门之火，则心包寒甚，何以生胃土而消穀食；脾气弱不补命门之火，则下焦虚冷，何以化饮食而生精华，故补脾胃莫急于补肾也。方用：
熟地　茯苓　人参（各三两）　山萸（二两）　山药（四两）　附子　肉桂　五味子（各一两）　吴萸（五钱）　蜜丸，每日白水送下五钱，空心。

臌症门  ***************************
〔水臌〕
此症满身皆水，按之如泥者是。若不急治，水流四肢，不得从膀胱出，则为死症矣。方用决流汤。
黑丑　甘遂（各二钱）　肉桂（三分）　车前子（一两）　水煎服。一剂水流斗余，二剂全愈，断勿与三剂也。与三剂反杀之矣。盖二丑、甘遂最善利水，又加肉桂、车前子引水以入膀胱，利水而不走气，不使牛、遂（牵牛即二丑，甘遂）之过猛也。二剂之后，须改五苓散调理二剂，再用六君子汤补脾可也。忌食盐，犯之必不救矣。
〔气臌〕
此症气虚作肿，似水而实非水也，但按之不如泥耳。必先从脚面上肿起，后渐肿至身上，于是头面皆肿者有之，此之谓之气臌，宜于健脾行气之中加引水之品，若以治水臌法治之是速之死也。方用：
白术　茯苓　薏仁（各一两）　甘草　肉桂（各一分）　枳壳（五分）　人参　萝卜子　神麴　车前子（各一钱）　山药（五钱）　水煎服。
初服若觉有碍，久之自有大功，三十剂而愈矣。亦忌食盐，秋石亦忌。
〔虫臌〕
此症小腹痛，四肢浮肿而未甚，面色红而有白点如虫食之状，是谓之虫臌，方用消虫神奇丹：
当归　鳖甲　地慄粉（各一两）　雷丸　神麴　茯苓　白矾（各三钱）　车前子（五钱）　水煎服，一剂下虫无数，二剂虫尽臌消，不必三剂。但病好必用六君子汤去甘草调理。
〔血臌〕
此症或因跌闪而瘀血不散，或忧郁而结血不行，或风邪而蓄血不散，留在腹中致成血臌，饮食入胃不变精血反去助邪，久则腹胀成臌矣，倘以治水法逐之而症非水，徒伤元气；以治气法治之而又非气，徒增饱满。方用逐瘀汤：
水蛭（三钱，此物最难死，火烧经年入水犹生，必须炒黄为末方妥）　当归（二两）　雷丸　红花　枳壳　白芍　牛膝（各三钱）　桃仁（四十粒）　水煎服。一剂血尽而愈。切勿与二剂。当改四物汤调理，于补血内加白术、茯苓、人参补元气而利水，自然全愈。不则恐成乾枯之症。辨血臌惟腹胀如臌而四肢手足并无臌意也。

水症门  ***************************
〔水肿〕
此症土不能剋水也，方用：
牵牛　甘遂（各二钱）　水煎服。
此症治法虽多，独此方奇妙，其次鸡屎醴亦效，鸡屎醴治血臌尤效。
〔呃逆〕
此症乃水气凌心包也。心包为水气所凌，呃逆不止，号召五脏之气救水气之犯心也，治法当利湿分水。方用：
茯神　薏仁（各一两）　芡实　丁香（各五钱）　苍术　白术　人参（各三钱）　法制半夏　陈皮（各一钱）　吴萸（三分）　水煎服，二剂愈。
〔水结膀胱〕
此症目突口张，足肿气喘，人以为不治之症，不知膀胱与肾相为表里，膀胱之开合肾司其权，特通其肾气而膀胱自通矣。方用通肾消水汤。
熟地　山药　薏仁（各一两）　山萸（钱半）　茯神（五钱）　肉桂　牛膝（各一钱）　车前子（三钱）　水煎服

湿症门  ***************************
〔黄症〕
此症外感之湿易治，内伤之湿难疗。外感者利水则愈，若内伤之湿泻水则气消，发汗则精泄，必健脾行气而后可也。方用：
白术　茯苓　薏仁（各一两）　茵陈　黑栀（各三钱）　陈皮（五分）　水煎服。
此方治内伤之湿，不治外感之湿，若欲多服去栀子。
〔瘅症〕
此症虽因风、寒、湿而来，亦因元气之虚，邪始得乘虚而人，倘攻邪而不补正，则难愈矣。今于补正之中佐以去风、寒、湿之品，而瘅如失矣。方用：
白术（五钱）　人参（三钱）　茯苓（一两）　柴胡　附子　半夏（各一钱）　陈皮（五分）　水煎服。
〔伤湿〕
此症恶湿，身重足肿，小便短赤。方用：
泽泻　猪苓（各三钱）　肉桂（五分）　茯苓　白术（各五钱）　柴胡　半夏　车前子（各一钱）　水煎服，一剂愈。
〔脚气〕
今人以五苓散去湿亦是正理，然不升其气，而湿未必尽去也，必须提气而水乃散也。方用：
黄耆（一两）　人参　白术（各三钱）　防风　肉桂　柴胡（各一钱）　薏仁　芡实　白芍（各五钱）　半夏（二钱）　陈皮（五分）　水煎服。
此方去湿之圣药，防风用于黄耆之中已足提气而去湿，又助之柴胡舒气，气自升腾，气升则水散，白术、茯苓、薏仁、芡实俱是去湿之品，有不神效者乎！

泄泻门  ***************************
〔泻甚〕
一日五六十回倾肠而出，完穀不化，粪门肿痛，如火之热，茗无以救之，必致立亡。方用截泻汤：
薏仁　白芍（各二两）　山药　车前子（各一两）　黄连　茯苓（各五钱）　泽泻　甘草（各二钱）　人参（三钱）　肉桂（三分）　水煎服。
〔水泻〕
白术（一两）　车前子（五钱）　水煎服。
此方补肾健脾，利水去湿，治泻神效。
〔火泻〕
完穀不化，饮食下喉即出，日夜数十次，甚至百次，人皆知其热也。然而热之生也何故？生于胃中之水衰，不能制火，使胃土关门不守于上，下所以直进而直出也，论其势之急迫，似乎宜冶其标，然治其标而不能使火之骤降，必须急补肾中之水，使火有可居之地，而后不致上腾也。方用：
熟地　白芍（各三钱）　山萸　茯苓　甘草　车前子（各一两）　肉桂（三分）　水煎服。
此乃补肾之药，非止泻之品，然而止泻之妙捷如桴鼓，世人安知此也。
〔水泻〕
此乃纯是下清水，非言下痢也。痢无止法，岂泻水亦无止法乎？故人患水泻者，急宜止遏。方用：
白术（五钱）　茯苓（三钱）　吴萸（五分）　车前子　五味子（各一钱）　水煎服。
〔泄泻吞酸〕
泄泻寒也，吞酸火也。似乎寒热殊而治法异矣，不知吞酸虽热由于肝气之郁结，泄泻虽寒由于肝木之克脾，苟用一方以治木郁，又一方以培脾土，土必大崩，木必大调矣。不若一方而两治之为愈也。方用：
白芍（五钱）　柴胡　车前子（各一钱）　茯苓（三钱）　陈皮　甘草　神麴（各五分）　水煎服。
此方妙在白芍以舒肝木之郁，木郁一舒，上不克胃，下不克脾，又有茯苓、车前以分消水湿之气，则水尽从小便出，而有馀之水以吞酸刺汁以泄泻哉。

痢疾门  ***************************
〔火邪内伤辨〕
火邪之血色必鲜红，脉必洪缓，口必渴而饮冷水，小便必涩而赤浊；内伤之血色不鲜而紫暗，或微红淡白，脉必细而迟，或浮涩而空，口不渴，即渴而喜饮热汤，小便不赤不涩，即赤而不热不浊，此诀也。
〔痢疾〕
此症感湿热而成，红白相见，如脓如血，至危至急者也，苟用凉药止血，热药攻邪，俱非善治之法。方用：
白芍　当归（各二两）　枳壳　槟榔（各二钱）　滑石（三钱）　广木香　莱菔子　甘草（各一钱）　水煎服，一二剂收功。
此方妙在用归芍至二两之多，则肝血有馀不去克脾土，自然大肠有传送之功，加之枳壳、槟榔俱逐秽去积之品，尤能于补中用攻，而滑石、甘草、木香调达于迟速之间，不疾不徐，使瘀滞尽下也。其馀些小痢疾减半用之无不奏功。此方不论红白痢疾，痛与不痛服之皆神效。
又方：
当归（一两）　黄芩（酒洗七分）　苍术　厚朴　大腹皮　陈皮（各一钱）　水二碗煎一碗，顿服。
〔血痢〕
凡血痢腹痛者火也。方用：
归尾　白芍（各一两）　黄连（三钱）　枳壳　木香　莱菔子（各二钱）　水煎服。
〔寒痢〕
凡痢腹不痛者寒也。方用：
白芍　当归（各三钱）　枳壳　槟榔　甘草　莱菔子（各一钱）　水煎服。
前方治壮实之人，火邪挟湿者，此方治寒痢腹不痛者。更有内伤劳倦与中气虚寒之人，脾不摄血而成血痢者，当用理中汤加木香、肉桂，或用补中益气汤加熟地、炒乾姜治之而始愈也。
经验久泻血痢，小腹作痛神效方。
秋梨（四两）　生姜（五钱）　椿树根皮（一两）　共捣烂夏布拧汁水，空心服之立愈。

大小便门  ***************************
〔大便不通〕
此症人以为大肠燥也，谁知是肺气燥乎？盖肺燥则清肃之气不能下行于大肠，而肾经之水仅足自顾，又何能旁流以润涧哉！方用：
熟地　元参（各三两）　升麻（三钱）　牛乳（一碗）　火麻仁（一钱）　水二碗煎六分，将牛乳同调服之，一二剂必大便通。
此方不在润大肠而在补肾，大补肺，夫人肠居于下流最难独治，必须从肾以润之，从肺以清之，启其上窍则下窍自然流动通利矣，此下病上治之法也。
〔实症大便不通〕
大黄（五钱）　归尾（一两）　升麻（五分）　蜜半杯，水煎服。
此方大黄泄利，当归以润之，仍以为君，虽泄而不致十分猛烈，不致有亡阴之弊，况有升麻以提之，则泄中有留，又何必过虑哉。
〔虚症大便不通〕
人有病后大便秘者，方用：
熟地　元参　当归（各一两）　川芎（五钱）　桃仁（十粒）　火麻仁（一钱）　红花　大黄（各三分）　蜜半杯，水煎服。
〔小便不通〕
膀胱之气化不行即小便不通，似宜治膀胱也，然而治法全不在膀胱。方用：
人参　茯苓　莲子（各三钱）　白果（二钱）　甘草（一钱）　肉桂　车前子　王不留（各一钱）　水煎服。
此方妙在用人参、肉桂，盖膀胱必得气化而出，气化何也？心包络之气也。既用参桂而气化行矣。尤妙在用白果，多不识此意，白果通任督之脉，走膀胱而引群药，况车前子、王不留尽下泄之品，服之而前阴有不利者乎。
又方：
熟地（一两）　山药　丹皮　泽泻　肉桂　车前子（各一钱）　山萸（四钱）　水煎服。
此不去通小便而专治肾水，肾中有水而膀胱之气自然行矣。盖膀胱之开合肾司其权也。
〔大小便不通〕
头发烧灰研末，用三指一捻，入热水半碗饮之立通。
又方：
蜜一茶杯，皮硝一两，黄酒一茶杯，大黄一钱，煎一处温服神效。

厥症门  ***************************
〔寒厥〕
此症手足必青紫，饮水必吐，腹必痛，喜火熨之。方用：
人参（三钱）　白术（一两）　附子　肉桂　吴萸（各一钱）　水煎服。
〔热厥〕
此症手足虽寒而不青紫，饮水不吐，火熨之腹必痛，一时手足厥逆，痛不可忍，人以为四肢之风症也，谁知是心中热蒸外不能泄，故四肢手足则寒而胸腹皮热如火。方用：
柴胡（三钱）　当归　炒栀子　黄连（各二钱）　荆芥　半夏　枳壳（各一钱）　水煎服二剂愈。
又方：
白芍（一两）　黑栀（三钱）　陈皮　柴胡（各一钱）　花粉（二钱）　水煎服。以白芍为君，取入肝而平木也。
〔尸厥〕
此症一时猝倒，不省人事，乃气虚而痰迷心也，补气化痰而已。方用：
人参　半夏　南星（各三钱）　白术（五钱）　附子（五分）　白芥子（一钱）　水煎服。
又方：
苍术（三两）　水煎灌之必吐，吐后即愈。盖苍术阳药，善能祛风，故有奇效。
〔厥症〕
人有忽然发厥，闭目撤手，喉中有声，有一日死者，有二三日死者，此厥多犯神明，然亦素有痰气而发也，治法宜攻痰而开心窍。方用起迷汤：
人参　半夏（各五钱）　菖蒲（二钱）　菟丝子（一两）　茯苓　皂荚　生姜（各一钱）　甘草（三分）　水煎服。
〔气虚猝倒〕
人有猝然而倒，昏而不悟，喉中有痰，人以为风也，谁知是气虚乎？若作风治无不死者。此症盖因平日不慎女色，精亏以致气衰，又加不慎起居，而有似乎风者，其实非风也。方用：
人参　黄耆　白术（各一两）　茯苓（五钱）　半夏（二钱）　白芥子（三钱）　菖蒲　附子（各一钱）　水煎服。
此方补气而不治风，消痰而不耗气，一剂神定，二剂痰清，三剂痊愈。
〔阴虚猝倒〕
此症有肾中之水虚而不上交于心者，又有肝气燥不能生心之火者，此皆阴虚而能令人猝倒者也。方用再苏丹：
熟地（二两）　山萸　元参　麦冬　五味子（各一两）　茯苓（五钱）　柴胡　菖蒲（各一钱）　白芥子（三钱）　水煎服。
此方补肾水滋肺气，安心通窍，泻火消痰，实有神功，十剂痊愈。
〔阳虚猝倒〕
人有心中火虚，不能下交于肾而猝倒者，阳虚也。方用：
人参　白术　生枣仁（各一两）　茯神（五钱）　附子　甘草（各一钱）　生半夏（三钱）　水煎服。药下喉则痰静而气出矣，连服数剂，则安然如故。
此症又有胃热不能安心之火而猝倒者，亦阳虚也。方用：
人参　元参（各一两）　石膏　花粉（各五钱）　麦冬（三钱）　菖蒲（一钱）　水煎服，一剂心定，二剂火清，三剂痊愈。
〔胃虚猝倒〕
人有口渴索饮，眼红气喘，心脉洪大，舌不能言，不可作气虚治，此乃肾虚之极，不能上滋于心，心火亢极，自焚闷乱，遂致身倒，有如中风者，法当补肾而佐以清火之药。方用水火两治汤。
熟地　当归　元参（各一两）　麦冬　生地　山萸　茯神（各五钱）　黄连　白芥子　五味子（各三钱）　水煎服，连服数剂而愈。
〔大怒猝倒〕
人有大怒跳跃忽然卧地，两臂抽溺，唇口歪斜，左目紧闭，此乃肝火血虚，内热生风之症，当用八珍汤加丹皮、钩藤、山栀。若小便自遗，左关脉弦洪而数，此肝火血燥，当用六味汤加钩藤、五味子、麦冬、川芎、当归，愈后须改用补中益气汤加丹皮、山栀、钩藤多服。如妇人得此症则逍遥散加钩藤及六味汤便是治法。
〔中风不语〕
人有跌倒昏迷或自卧而跌下床者，此皆气虚而痰邪犯之也。方用三生引：
人参（一两）　半夏（生）　南星（生，各三钱）　附子（生，一个）　水煎灌之。
此症又有因肾虚而得之者，夫肾主藏精，主下焦地道之生身，冲任二脉系焉，二脉与肾之大络同出于肾之下，起于胞之中，其冲脉因称胞络，为经脉之海，遂名海焉，其冲脉之上行者，渗诸阳，灌诸精（精当为经之误）；下行者渗诸阴，灌诸络，而温肌肉。别络结于跗，因肾虚而肾络与胞内绝不通于上则喑，肾脉不上循喉咙挟舌本，则不能言，二络不通于下则痱厥矣。方用地黄饮：
熟地　巴戟　山萸　茯苓　麦冬　肉苁蓉（各一两）　附子　菖蒲　五味子（各五钱）　石斛（六钱）　肉桂（三钱）　薄荷　姜　枣水煎服。
〔口眼歪斜〕
此症人多治木治金固是，而不知胃土之为尤切，当治胃土，且有经脉之分，经云，「足阳明之经，急则口目为僻，眦急不能视」，此胃土之经为歪斜也。又云，「足阳明之脉，挟口环唇」，口歪唇斜，此胃土之脉为歪斜也。二者治法皆当用黄耆、当归、人参、白芍、甘草、桂枝、升麻、葛根、秦艽、白芒、防风、黄柏、苏木、红花，水酒各半煎，微热服。如初起有外感者加葱白三茎同煎，取微汗自愈。
此症又有心中虚极，不能运于口耳之间，轻则歪斜，重则不语。方用：
人参　茯苓　菖蒲　白芍（各三钱）　白术（五钱）　半夏　肉桂（各二钱）　当归（一两）　甘草（一钱）　水煎服二剂愈。
又治法，令一个抱住身子，又一人抱住歪斜之耳轮，再令一个手摩其歪斜之处，至数百下，使面上火热而后己，少顷口眼如故矣，最神效。
〔半身不遂〕
此症宜于心胃而调理之，盖心为天真神机开发之本，胃是谷府，充大真气之标，标本相得，则心膈开之，膻中、气海所留宗气，盈溢分布，五脏三焦，上下中外，无不周遍。若标本相失，不能致其气于气海，而宗气散矣。故分布不周于经脉则偏枯，不周于五脏则喑，即此言之，未有不因真气不周而病者也。法宜黄耆为君，参、归、白芍为臣，防风、桂枝、钩藤、竹沥、姜、韭、葛、梨、乳汁为佐治之而愈。若杂投乎乌、附，羌活之类以涸荣而耗卫，如此死者医杀人也。
〔半身不遂回眼歪斜〕
方用人参　当归　白术（各五钱）　黄耆（一两）　半夏　乾葛（各三钱）　甘草（一钱）　红花（二钱）　桂枝（钱半）　姜（三片）　枣二枚，水二杯煎服。
此症人多用风药治之，殊不冗功，此药调理气血故无不效。
〔痈症〕
此症忽然卧地，作牛、马、猪、羊之声，吐痰如涌泉者，痰迷心窍也，盖因寒而成，感寒而发也。方用：
人参　山药、半夏（各三钱）　白术（一两）　茯神　薏仁（各五钱）　肉桂　附子（各一钱）　水煎服。
又方：
人参　茯神（各一两）　白术（五钱）　半夏　南星　附子　柴胡（各一钱）　草蒲（三分）　水煎服，此本治寒狂之方，治痫亦效。


男科卷三  ——————————————————————————————————————————————————————————————————————————————————————————

癫狂门  ***************************
〔癫狂〕
此症多生于脾胃之虚寒，饮食入胃不变精而变痰，痰迷心窍，遂成癫狂，苟徒治痰而不补气，未有不死者也。方用：
人参　白芥子（各五钱）　白术（一两）　半夏（三钱）　陈皮　乾姜　肉桂（各一钱）　甘草　菖蒲（各五分）　水煎服。如女人得此症去肉桂加白芍、柴胡、黑栀治之亦神效。
〔发狂见鬼〕
此症气虚而中痰也，宜固其正气而佐以化痰之品。方用：
人参　白术（各一两）　半夏　南星（各三钱）　附子（一钱）　水煎服。
〔发狂不见鬼〕
此症是内热之症。方用：
人参　白芍　半夏（各三钱）　南星　黄连（各二钱）　陈皮　甘草　白芥子（各一钱）　水煎服。
〔狂症〕
此症有因热得之者，一时之狂也，可用白虎汤以泻火。更有终年狂而不愈者，或拿刀杀人，或骂亲戚不认儿女，见水大喜，见食大恶，此乃心气之虚而热邪乘之痰气侵之也。方用化狂汤：
人参　白术　茯神（各一两）　附子（一分）　半夏　菟丝子（各三钱）　菖蒲　甘草（各一钱）　水煎服，一剂狂定。
此方妙在补心、脾、胃三经而化其痰，不去泻火。盖泻火则心气益伤而痰涎益盛，狂何以止乎？尤妙微用附子引补心消痰之品直入心中，则气易补而痰易消，又何用泻火之多事哉。
〔寒狂〕
凡发狂骂人，未渴索饮，予水不饮者，寒症之狂也。此必气郁不舒，怒气未泄，其人必性情过于柔弱不能自振者耳，宜补气消痰。方用：
人参　茯苓（各一两）　白术（五钱）　半夏　南星　附子　柴胡（各一钱）　菖蒲（三分）　水煎服，药下喉，睡熟醒来病如失矣。

怔忡惊悸门  ***************************
〔怔忡不寐〕
此症心经血虚也。方用：
人参　当归　茯神　麦冬（各三钱）　丹皮（二钱）　甘草　菖蒲　五味子（各一钱）　生枣仁　熟枣仁（各五钱）　水煎服。
此方妙在用生熟枣仁，生使其日间不卧，熟使其夜间不醒，又以补心之药为佐，而怔忡安矣。
〔心惊不安，夜卧不唾〕
此心病而实肾病也，宜心肾兼治。方用：
人参　茯苓　茯神　熟地　麦冬（各三两）　远志　生枣仁　白芥子（各一两）　砂仁　肉桂　黄连（各五钱）　山萸　当归（各三两）　菖蒲（三钱）　蜜丸，每日下五钱，汤酒俱可。
此方治心惊不安与不寐耳，用人参、当归、茯神、麦冬足矣。即为起火不寐，亦不过用黄连足矣，何以反用熟地、山萸补肾之药，又加肉桂以助火？不知人之心惊乃肾气不入于心也，不寐乃心气不归于肾也。今用熟地、山萸补肾则肾气可通于心，肉桂以补命门之火，则肾气既温，相火有权，君火相得，自然上下同心，君臣合德矣。然补肾固是，而亦有肝气不上于心而成此症者，如果有之宜再加白芍二两兼补肝木，斯心泰然矣。
〔恐怕〕
人夜卧交睫则梦争斗，负败恐怕之状难以形容。人以为心病，谁知是肝病乎？盖肝藏魂，肝血虚则魂失养，故交睫若魇，此乃肝胆虚怯故负恐维多，此非大补不克奏功，而草木之品不堪任重，当以酒化鹿角胶大补精血，血旺则神自安矣。
〔神气不安〕
人有每卧则魂飞扬，觉身在床而魂离体矣。惊悸多魇，通夕不寐，人皆以为心病也，谁知是肝经受邪乎？盖肝气一虚，邪气袭之，肝藏魂，肝中邪，魂无依，是以魂飞扬而若离体也。法用珍珠母为君，龙齿佐之，珍珠母入肝为第一，龙齿与肝同类，龙齿、虎睛今人例以为镇心之药，讵知龙齿安魂，虎睛定魄，东方苍龙木也，属肝而藏魂，西方白虎金也，属肺而藏魄，龙能变化，故魂游而不定，虎能专静故魄止而有守，是以治魄不宁宜虎睛，治魂飞扬宜龙齿，药各有当也。

腰、腿、肩、臂、手、足疼痛门  ***************************
〔满身皆痛〕
手足、心腹一身皆痛，将治手乎？治足乎？治肝为主。盖肝气一舒诸痛自愈，不可头痛救头，足痛救足也。方用：
柴胡　甘草　陈皮　栀子（各一钱）　白芍　薏仁　茯苓（各五钱）　当归　苍术（各二钱）　水煎服。
此逍遥散之变化也，舒肝而又去湿去火，治一经而诸经无不愈也。
〔腰痛〕
痛而不能俯者湿气也。方用：
柴胡　泽泻　猪苓　白芥子（各一钱）　防己（二钱）　肉桂　山药（各三钱）　白术　甘草（各五钱）　水煎服。
此方妙在入肾去湿，不是入肾而补水。初痛者一二剂可以奏功，日久必多服为妙。
〔腰痛〕
痛而不能直者风寒也，方用逍遥散加防己二钱一剂可愈。若日久者，当加杜仲一两，改白术二钱，酒煎服十剂而愈。
又方：
杜仲（盐炒一两）　破故纸（盐炒五钱）　熟地　白术（各三两）　核桃仁（二钱）　蜜丸，每日空心白水送下五钱，服完可愈。如未痊愈，再服一料可愈。
〔腰痛〕
凡痛而不止者，肾经之病，乃脾湿之故。方用：
白术（四两）　薏仁（三两）　芡实（二两）　水六杯煎一杯一气饮之。此方治梦遗之病亦神效。
〔腰腿筋骨痛〕
方用养血汤：
当归　生地　肉桂　牛膝　杜仲（各一钱）　川芎（五分）　甘草（三分）　山萸　土茯苓（各二钱）　核桃（二个）　破故纸　茯苓　防风（各一钱）　水、酒煎服。
〔腰痛足亦痛〕
方用：
黄耆（半斤）　防风　茯苓（各五钱）　薏仁（五两）　杜仲（一两）　车前子（三钱）　肉桂（一钱）　水十碗煎二碗，入酒以醉为主即愈。
腰足痛明系是肾虚而气衰，更加之湿自必作楚，妙在不补肾而单益气，盖气足则血生，血生则邪退，又助之薏仁、茯苓、车前之类去湿，湿去而血活矣。况又有杜仲之健肾，肉桂之温肾，防风之荡风乎！
〔腿痛〕
身不离床褥伛偻之状可掬，乃寒湿之气侵也，方用：
白术（五钱）　芡实（二钱）　茯苓　萆薢（各一两）　肉桂（一钱）　杜仲（三钱）　薏仁（二两）　水煎，日日服之，不必改方，久之自奏大功。
〔两臂肩膊痛〕
此手经之病，肝气之郁也。方用：
当归　白芍（各三两）　柴胡　陈皮（各五钱）　羌活　白芥子　半夏　秦艽（各三钱）　附子（一钱）　水六杯煎三沸取汁一杯，入黄酒服之，一醉而愈。
此方妙在用白芍为君，以平肝木，不来侮胃，而羌活、柴胡又去风直走手经之上，秦艽亦是风药而兼附子攻邪，邪自退出，半夏、陈皮、白芥子祛痰圣药，风邪去而痰不留，更得附子无经不达而其痛如失也。
〔手足痛〕
手足肝之分野，而人乃为脾经之热，不知散肝木之郁结，而手足之痛自去。方用逍遥散加栀子（三钱）　半夏　白芥子（各二钱）　水煎服二剂，其痛如失。
盖肝木作祟脾不敢当其锋，气散于四肢，结而不伸，所以作楚，平其肝气则脾气自舒矣。
〔胸背、手足、颈项、腰膝痛〕
筋骨牵引，坐卧不得，时时走易不定。此是痰涎伏在心膈上下，或令人头痛，夜间喉中如锯声，口流涎唾，手足重腿冷，治法用控涎丹，不足十剂其病如失矣。
〔背骨痛〕
此症乃肾水衰耗，不能上润于脑，则河车之路乾涩而难行，故作痛也。方用：
黄耆　熟地（各一两）　山萸（四钱）　白术　防风（各五钱）　五味子（一钱）　茯苓（三钱）　附子（一分）　麦冬（二钱）　水煎服。
此方补气补水，去湿去风，润筋滋骨，何痛之不愈哉。
〔腰痛兼头痛〕
上下相殊也，如何治之乎？治腰乎？治头乎？谁知是肾气不通乎！盖肾气上通于脉，而脑气下达于肾，上下虽殊而气实相通，法当用温补之药，以大益其肾中之阴，则上下之气通矣。方用：
熟地（一两）　杜仲　麦冬（各五钱）　五味子（二钱）　水煎服，一剂即愈。方内熟地、杜仲肾中之药也，腰痛是其专功，今并头而亦愈者何也？盖头痛是肾气不上达之故，肾补肾之味，则肾气旺而上通于脑，故腰不痛而头亦不痛矣。

心腹痛门  ***************************
〔心痛辨〕
心痛之症有二：一则寒气侵心而痛；一则火气侵心而痛。寒气侵心者，手足反温；火气焚心者，手足反冷，以此辨之最得。
〔寒痛〕
方用：
良姜　白术　草乌　贯仲（各三钱）　甘草　肉桂（各一钱）　水煎服。
〔热痛〕
方用：
黑栀（三钱）　白术（五钱）　甘草　半夏　柴胡（各一钱）　水煎服。
心不可使痛，或寒或火皆冲心包耳。
（按：据《大小诸证方论》，此方白术五钱应为白芍二两）
〔久病心痛〕
心乃神明之君，一毫邪气不可干犯，犯则立死，经年累月而痛者，邪气犯心包络也。但邪有寒热之辨，如恶寒见水如仇，火熨之则快，此寒邪也。方用：
苍术（二钱）　白术（五钱）　当归（一钱）　肉桂　良姜（各一钱）　水煎服。
〔久病心痛〕
如热邪犯包络，见火喜悦，手按之而转痛者，热气犯心包络也。方用：
白芍（一两）　黑栀　当归　生地（各三钱）　陈皮（八分）　水煎服（原方有甘草一钱）。
寒热二症皆责之于肝也，肝属木，心属火，木衰不能生火，则包络寒，补肝而邪自退，若包络之热由于肝经之热，泻肝而火自消矣。
〔腹痛〕
痛不可忍，按之愈痛，口渴饮以凉水则痛少止，少顷依然大痛，此火结在大小肠也，若不急治，一时气绝。方用定痛如神汤。
黑栀　苍术（各三钱）　甘草　厚朴（各一钱）　茯苓（一两）　白芍（五钱）　水煎服。
此方舒肝经之气，利膀胱之水，泻水逐瘀再加大黄一钱，水煎服，勿迟。
〔腹痛〕
肠中有痞块，一时发作而痛，不可不按者。方用：
白术（二两）　枳实（一两）　马粪（炒黑五钱）　好酒煎服。
〔冷气心腹痛〕
方用火龙丹：
硫磺（醋制一两）　胡椒（一钱）　白矾（四钱）　醋打荞面为丸，如桐子大，每服二十五丸，米汤下。
〔胃气痛〕
人病不能饮食，或食而不化作痛、作满，或兼吐泻，此肝木克脾土也。方用：
白芍　当归　柴胡　茯苓（各二钱）　甘草　白芥子（各一钱）　白术（三钱）　水煎服。
有火加栀子二钱；无火加肉桂一钱；有食加山楂三钱；伤面食加枳壳一钱、麦冬一钱；有痰加半夏一钱。有火能散，有寒能驱，此右病而左治之也。

麻木门  ***************************
〔手麻木〕
此乃气虚而寒湿中之，如其不治三年后必中大风。方用：
白术　黄耆（各五钱）　陈皮　桂枝（各五分）　甘草（一两）
〔手麻〕
十指皆麻，面目失色，此亦气虚也，治当补中益气汤加木香、麦冬、香附、羌活、乌药、防风，三剂可愈。
〔手足麻木〕
四物汤加人参、白术、茯苓、陈皮、半夏、桂枝、柴胡、羌活、防风、秦艽、牛膝、炙草，姜、枣引，煎服四剂愈。
〔木〕
凡木是湿痰死血也，用四物汤加陈皮、半夏、茯苓、桃仁、红花、白芥子、甘草、竹沥、姜汁，水煎服。
〔腿麻木〕
方用导气散：
黄耆（二钱）　甘草（钱半）　青皮（一钱）　升麻　柴胡　归尾　泽泻（各五分）　陈皮（八分）　红花少许，水煎温服，甚效。
〔两手麻木，困倦嗜卧〕
此乃热伤元气也，方用益气汤：
人参　甘草（各一钱）　黄耆（二钱）　炙草（五分）　柴胡　白芍（各七分）　五味子（三十粒）　姜（三片）　枣（二枚）　水煎热服。
〔浑身麻木〕
凡人身体麻木不仁，两目羞明怕日，眼涩难开，视物昏花，睛痛。方用神效黄耆汤：
黄耆　白芍（各一钱）　陈皮（五钱）　人参（八分）　炙草（四分）　蔓荆子（二分）　如有热加黄柏三分，水煎服。
〔麻木痛〕
风、寒、湿三气合而成疾，客于皮肤肌肉之间，或痛或麻木。方用：
牛膝胶（二两）　南星（五钱）　姜汁（半碗）　共熬膏摊贴，再以热鞋底熨之，加羌活、乳香、没药更妙。
〔足弱〕
此症不能步履，人以为肾水之虚，谁知由于气虚而不能运动乎！方用补中益气汤加牛膝、人参（各三钱）　金石斛（五钱）　黄耆（一两）　水煎服。
〔筋缩〕
凡人一身筋脉不可有病，病则筋缩而身痛，脉涩而体重，夫然筋之舒在于血和，而脉之平在于气足，故治筋必先须治血，而治脉必先须补气，人若筋急挛缩伛偻而不能直立者，皆筋病也。方用：
当归（一两）　白芍　薏仁　生地　元参（各五钱）　柴胡（一钱）　水煎服。
此方妙在用柴胡一味，入于补药之中，盖血亏则筋病，用补药以治筋宜矣，何又用柴胡？夫肝为筋之主，筋乃肝之馀，气不顺筋自缩急，今用柴胡以舒散之，郁气既除而又济之以大剂补血，则筋得其养矣。

胁痛门  ***************************
〔两胁有块〕
左胁有块作痛是血死也，右胁有块作痛是食积也，遍身作痛，筋骨尤甚，不能伸屈，口渴、目赤、头眩、痰壅、胸不利，小便短赤，夜间殊甚，又遍身作痒如虫行，人以为风也。谁知是肾气虚而热也，法用六味地黄汤加栀子、柴胡，乃是正治也，三剂见效。
〔左胁痛〕
左胁痛肝经受邪也。方用：
黄连（吴茱萸炒二钱）　柴胡　当归　青皮　桃仁研（各一钱）　川芎（八分）　红花（五分（　水煎食远服。有痰加陈皮、半夏。
〔右胁痛〕
此是邪入肺经也。方用：
片姜黄　枳壳（各二钱）　桂心（二分）　炙草　陈皮　半夏（各五分）　水煎服。
〔左右胁俱痛〕
方用：
柴胡　川芎　青皮　枳壳　香附　龙胆草　当归　砂仁　甘草　木香　姜水煎服。
〔两胁走注〕
两胁走注痛而有声者痰也，方用二陈汤去甘草加枳壳，砂仁、广木香、川芎、青皮、苍术、香附、茴香，水煎服。
〔胁痛身热〕
此劳也，用补中益气汤加川芎、白芍、青皮，砂仁，枳壳、茴香、去黄耆，水煎服。
〔胁痛〕
此乃肝病也，故治胁痛必须平肝，平肝必须补肾，肾水足而后肝气有养，不治胁痛而胁痛自平也。方用肝肾兼资汤。
熟地　当归（各一两）　白芍（二两）　黑栀（一钱）　山萸（五钱）　白芥子　甘草（各三钱）　水煎服。
〔胁痛咳嗽〕
咳嗽气急，脉滑数者，痰结痛也。方用：
瓜蒌仁　枳壳　青皮　茴香　白芥子　水煎服。

浊淋门（附肾病）  ***************************
〔二浊五淋辨〕
浊淋二症，俱小便赤也。浊多虚，淋多实。淋痛浊不痛为异耳。浊淋俱属热症。惟其不痛大约属湿痰下陷及脱精所致；惟其有痛大约纵淫欲火动强留败精而然，不可混治。
〔淋症〕
方用五淋散：
淡竹叶（二钱）　赤茯苓　芥穗（各一钱）　车前子（五钱）　灯心（一钱）　水煎服。
〔浊症〕
方用清心莲子饮：
石莲子　人参（各二钱半）　炙草（二钱）　麦冬　黄耆　地骨皮　车前子（各一钱半）　甘草（五分）　赤茯苓（二钱）　水煎服。

肾病门  ***************************
〔阳强不倒〕
此虚火炎上而肺气不能下行故耳，若用黄柏、知母煎汤饮之立时消散，然自倒之后终年不能振起，亦非善治之法也。方用：
元参　麦冬（各三两）　肉桂（三分）　水煎服。
此方妙在用元参以泻肾中之火，肉桂入其宅，麦冬助肺金之气清肃下行，以生肾水，水足则火自息矣，不求倒而自倒矣。
〔阳痿不举〕
此症乃平日过于琢削，日泄其肾中之水，而肾中之火亦因之而消亡，盖水去而火亦去，必然之理，有如一家人口厨下无水，何以为炊？必有水而后取柴炭以煮饭，不则空铛也。方用：
熟地（一两）　山萸（四钱）　远志　巴戟　肉苁蓉　杜仲（各一钱）　肉桂　茯神（各一钱）　人参（三钱）　白术（五钱）　水煎服。
〔尿血又便血〕
便血出于后阴，尿血出于前阴，最难调治。然总之出血于下也。方用：
生地（一两）　地榆（三钱）　水煎服，二症俱愈。
盖大小便各有经络，而其症皆因膀胱之热也。生地、地榆俱能清膀胱之热，一方而两用之也，盖分之中有合。
〔疝气〕
方用去铃丸：
大茴香　姜汁（各一斤）　将茴香入姜汁内浸一宿，入青盐二两同炒红为末，酒丸桐子大，每服三十丸，温酒米汤送下。
〔肾子痛〕
方用：
用生草三两加羊血半碗和匀饮之，立吐而愈。若不吐速用大黄二两，甘草五钱、白矾一两、当归三两，水煎数碗饮之，立时大泻即生。
〔补肾〕
方用：
大青盐、寂苇七寸煮核桃。
〔嚏喷法〕
方用：
生半夏为末，水丸绿豆大，入鼻孔必嚏喷不已，用水饮之立止。通治中风不语及中恶中鬼俱妙。
〔破伤风〕
方用：
蝉蜕去净头足为末五钱，用好酒一碗煎滚入末调匀，服之立生。
又方：
生麻油　头发　马尾罗底　羊粪蛋各等分，共为末，黄酒冲服。
〔疯狗咬伤〕
方用：
手指甲焙黄为末，滚黄酒冲服，发汗即愈。忌床事百日。
