
邹序  ***************************
医国医人，异其事不异其理，变理阴阳，保合太和，措天下赤子于衽席之上。而痌瘝在抱者，医国也。切脉望色，听声写形，察肺肝，和心性，济天时人事之穷，拯一时疾苦，俾民不夭札者，医人也。古人所以等良医于良相者此也。田君瀛峤，与予至戚，生而颖异有奇气，幼遵庭训，所读皆有用书，无不目十行下，旁通天星与舆奇门兵家医家之学。少年提剑走四方，挟策谒当路，嚐出奇计，以功获职，与图要隘，无不在指顾间。田君者盖志在医国，而不原以术艺传也。惜起蹶不常，卒不能大展其志。癸未归里，寄于医，数年来析微芒，决生死，罔不灵验，应诊之暇。并以其得心应手者，著成《医寄温热审治》《伏阴论》二书，曩者习见之，或不觉其异。本年夏秋，阴疫盛行，时多不识其症，死亡相藉，远近之叩请于其门者，则效如桴鼓，全活不可胜计。询其秘则举所著《伏阴论》见示，其书类分原病、变症、死候、禁令、瘥后、比类、舌鉴七则。知君之阅历斯症者，屡矣，故能洞见本原，言之凿凿。斯书也，发前人所未发，诚寿世之慈航也。同时乡先生张君殿春，胡君从周，毛君竹轩，邹君云舫，胡君寿堂，周君云舫，均请公诸世。俾业医者，知所观摩，不致有误生民。主人难之曰：医固不易言，予之志在医乎？予之医足问世乎？况所编，仅偏端，不过聊寄吾意耳。管窥蠡测，敢云尽善。坚不许。适有客解曰：寄之义大矣，达则国事寄，穷则道义寄，君既以寄名篇，不欲虚所寄矣。况民生为国之本，是书出而民生有所寄，医人岂异于医国哉。猥以不显于时，而等于蜉蝣之寄欤？二书纵不并出，《伏阴论》一书请先梓之，为医学之寄。《温热审治》，姑听其寄诸箧中，亦诚愿以次而寄于世。矧田君齿壮志弗衰，所造益粹，古人有寄名凌烟功臣者，他日庶几一遇耶。
光绪十四年戊子孟冬姻愚弟邹冲恒莲舫谨序

黄序  ***************************
夫骖白蜺，驭翠螭，翔集紫虚，弭节蓬岛，世谓仙灵，吾闻之矣。降离升坎，肄《素女》之经文，损角益商，穷轩皇之图秘，金水韬迹，芝术驻颜，长生异术，卒未尝觏焉。流形赋气，强弱偶判径庭，知诱，物交，修知遂分霄壤。纵令中崧产秀，鸿河诞英，眉寿，过百年，恒榦不逾七尺，寝兴失节，则疵疠乘之。吐纳违和，则沉疴中之。是以十全计上，职鳞次于王官，九折称良，名彪炳于史策。然而楚庄遘疾，令尹请祷，赵简婴疢，阍吏询巫。岂祈禳之技工，将刀圭之术左。盖由经络奥衍，脉候渊微，俞柎不作，岐伯遂往。沟针灸者，昧厥砭稜。论汤液者，茫然治案，抑或偏执臆见，服冰御寒，肤受禁方，屑琼辟穀，军谣旁讯，患误河鱼，帝录逖稽，诊迷关蛰。况乎去古愈远，浮伪弥滋，剽窃丹溪，附会青主，晨批金匮，何益採薪，宵谈玉极，空劳求艾，医道固若斯之难也。田君云槎，少负奇颖，似饮上池，壮游通都，更耽《素问》，涉目创获，悬解独超。过灵兰以浮觞，访长桑而挥尘。凡夫喜怒哀惧爱恶七情，潜乖于寂感之初，风雨寒暑晦明六气，交瞀于亭毒之际，无不瞻毫析证。辨色详声，索隐钩深，研精入妙。若夫珍药千品，宝丹百链，辛咸殊味，温凉异性。刑臣西上，荩箧未携，世子南征，筠筐罕撷，绮李密赠，寄奴默识。囊括灵府，荟萃腕下。以故晋候妖竖，靡有遁形，周易伏蛊，直穷变态。效彰俄顷，功济尘寰，华盖成阴，高轩滋巷，韩康居市，襁褓争归，葛洪著书，雷电护守。返里多暇，撰《伏阴论》，题曰医寄，授简于予。予惟云槎博览古今政化得失之迹，周知舆图山川夷险之要，练达兵家战胜攻取之极，洞悉郡国兴利除弊之举。顾乃轻禄薄贵，徜徉林壑，遗荣蠲势，啸歌槃涧。宅心澹定，消息阴阳，敛气元虚，权衡金石，族党脱于病厄，乡邻免于疾苦，卫生迓祉。宜书胶东五色之笺，养正延龄，足补淮南九师之训。此则君以医寄，而寄君所寄者，又闳且远矣。
光绪十六年二月朔日愚弟黄良煇拜撰

卢序  ***************************
天地，人身之所寄也。身体，四肢之所寄也。五官百骸，爪甲肤发之所寄也。然则六经大道，其人之具体，而百家技流，其人之爪甲肤发乎。古之隐沦皆有位天地育万物，与时消息之具，而为飞为鸣为潜为蛰。操之人者，不可必也。至其负成人之体，以究成物之性，莫不俯仰上下，先后而一揆。瀛峤田君，姿特瑰奇，幼诵经史百家之言，皆有所剖析。当咸同多事之秋，挟策游当路，三起三蹶，自以身废不用，而爪甲肤发，或不为世弃也。爰隐于医作医寄，意者钭寄其所寄欤，殊可惜也。
光绪十四年戊子季冬愚弟卢维雍肃卿谨序

关序  ***************************
今年冬，（棠）病手足厥逆，不能自诊，身热无汗，但欲寐，自念此少阴病也。生平茹苦寒若饴，不敢决，医者皆以为时温。服药五六日，下利慾吐不吐，心烦，病益剧。会周怡崧师，遣人问疾，命主川中张济堂先生诊视。先生至，切候久，详讯所苦，索医方观之。惊曰：此少阴病也。见证似时温，当于脉细微辨之。误服寒凉，迟且不治，为处理中圆方，加生附子三钱作汤。家人疑药峻，时（棠）已大悟，促煎服，一剂下断，复加减消息之。盖二十剂有奇而安。暇时忆及汉川田云槎司马，尝以所著《医寄伏阴论》二册见示，諈诱作序，因检书与先生共读之。先生曰：是书原本仲圣辨阴病霍乱，确体例善，立法採方术，因时变通，不戾于古，大有裨于世。惟未见全集，作单行本，则犹有未尽。未几先生赴荆门之聘别去，会门人谢抬青来，为云槎索序。（棠）维序者，书之纲也。古者撰述家自为之。唐以后乃有为人作序者，亦必抉其义蕴，以著可传之实，或有一二罅漏，亦必表而缀之。无取乎誉也。今是书之义蕴，济堂先生言矣。惜所谓作单行本，有未尽者，未及与先生详考，无已（棠）姑拟之。东南地下，岁常浸阴，病家湿重寒轻。若西北高亢，气寒阴，病家寒重湿轻，则苏砂二陈姜附等分。有进退，此单行本所宜缀也。《神应经》曰：百会穴在顶中陷中，容豆许，去前发际五寸，后发际七寸。马元台《注证发微》曰：发上百会五寸央。王宇泰《证治准绳》，引汤氏曰：百会一穴，前后发际两耳尖折中，乃是穴也。方书所载，但云顶上旋毛中，不审有双顶者，又有旋毛不正者。又《铜人》三图，《千金翼方》曰：太溪穴，在足内踝后五分，跟骨上动脉陷中，所谓寸分同身寸分也。上二穴载是书比类中，即所名伏阴病，亦有当及者。单行本採注加详，则医者知用也。济堂先生尝曰：仲景童便猪胆汁法，用辄不效。深思其理，盖童便气味咸寒，胆汁气味苦寒，古方剂重，汁便少故宜。今用姜附不过一二钱，而汁便几于等分，是药受制也。减之太少，则又无通格拒之力。先生易水激法，用冷水一大盂，待药作汤成，即取一盅置盂内，隔水激之。数易水，趣令汤冷，顿服，使凉气外弥，温性内涵，应手得效。是又阐明仲景妙有变化，于书原病篇中，可参用，情且不违，而致大益者也。谨揣称济堂先生之意，冀增泰山之壤，至于书之可贵，则济堂先生名医，其言也信。
光绪十五年己丑冬十二月汉阳关棠叔。

黄序  ***************************
庚寅夏五月，从孙义民，应礼部试，报罢南旋，殁于汉阳舟次。时予权汉川县篆，同里徐词卿孝廉，遣伻来告。予哭之恸，询所患，则曰霍乱。因念是疾也，不足以死而竟死。窃悲门祚之薄，时不能去诸怀。明年田君瀛峤，以所著《伏阴论》二卷见示，其言曰：先痢后呕，厥逆转筋之疾，与先呕后痢，腹痛转筋之霍乱有间。而世概目为霍乱，浪投苦寒，次则针砭，死亡者不可胜纪，又或辛烈过甚，亦成危候。又曰：春夏霪雨，阴霾太甚，此证卒发，皆阴邪伏藏，故立伏阴之名。其大旨推本《伤寒》《金匮》两书，而一以补张仲景杂病论之遗，以视喻嘉言阴病论，有其过之。呜呼，吾义民之疾先痢后呕，厥逆转筋，即所谓阴邪伏藏之证。医者以霍乱治之，其药之苦寒辛烈，虽不得知，而皆足以死义民。以是知义民之死于医，非死于疾，而庸医杀人，罪不容诛矣。田君汉川人，有志当世之务，所著疏浚腾池河说，甚有裨于县之利病。虽格不能行，于心韪之。今又读君是书，然则君固真能操医世之术，而益念吾义民不幸，未遇君以夭其年，为尤可悲。因书以为序。
光绪十有七年春二月湘阴黄世崇序

自序  ***************************
阴阳二气，盛衰相倚，人在二气交感中。阳淫热疾，而阴淫寒疾。申丰云：冬无愆阳，夏无伏阴，春无悽风，秋无苦雨，此赖圣人调变赞化之功。否则气偏为害，而方技家通其义者，卒罕观焉。盖自仲景昌明医术，著《杂病伤寒》，并伏气温病，后贤藉为津梁。主厉气则有吴又可之《瘟疫论》，主时气则有叶天士之《温热论》。虽各抒所见，派别畛分，要皆继往圣而开来哲。引伸触类，为益无方，以是叹前贤之嘉惠后学，信不少也。向使仲景杂病诸篇流传至今，则凡诸暴病，当必有所发明，以示后人之准的。而惜乎其年湮代运，散佚无征也。（汉）读《伤寒论》，既恍然于温热一门，有伏气即有时感，因疑阴病中类皆时感，何遽无伏气，彷徨未决者久之。同治庚午秋，游江南归。至汉皋，见病家先痢后呕，厥逆转筋，比邻死亡相随续。医者认作霍乱，投以苦寒芳香等药，或加针砭，皆不一效，举世目为绝候。（汉）心窃疑之，按霍乱初起，心腹绞痛，呕吐而利，此则先痢后呕，并无腹痛，其非霍乱已有明征。因默揣本年春霖坏麦，夏日衣绵，决其为沉阴内伏，晚发为患，此症当作伏阴治。仲景《杂病论》，书虽不传，而治阴病之理中、四逆、白通、吴茱等方，散见《伤寒》《金匮》例中者，尚堪寻绎，乃略仿其法，试之辄效，随笔记录。至光绪乙酉，阅十六年矣，复历验四次，遂编校成本，命曰《伏阴论》，汇诸医寄帙中。戊子夏秋，此症始见广闽，继行江浙，并我湖湘，及吾邑乡里。其以霍乱法治者，百无一验。（汉）复制方送诊，全活无算。搢绅乡耆，集金劝梓，谓当出公诸世。（汉）自惭谫陋，不能追踪前贤，然平生得力之处，亦有不敢自秘者，谨序厓略，勉从所请，并系以赞。
赞曰：凡阴之伏，胥由愆阳，湿淫寒诊，中络潜藏，金火交战，疾势乃张。苟达斯术，却疴召祥。
光绪十四年岁次戊子十月立冬日汉川田宗汉撰于对古楼

凡例  ***************************
治病必先正名，则立方有准，头头是道。如先痢后呕厥逆转筋之疾，原与先呕后痢腹痛转筋之霍乱病有间。而世概目为霍乱，浪投苦寒，次则针砭，死亡者不可胜纪。而矫其弊者，又或辛烈过甚，亦成危候。（汉）按每春夏霪雨之年，阴霾太过，夏秋之际，此症卒发。所行方道，如鬼传役。再四推求，皆阴邪伏藏孙络所致，故立伏阴之名，以示区别。
伏阴本阴病之属，仲景著《伤寒论》十卷。治传经阳病，著《杂病论》六卷，治暴发阴病。惜《杂病论》失传，而阴病多置弗论。喻嘉言始倡阴病论，于《伤寒》《金匮》中摘取条例，阐发阴病之旨，仍于伏阴一症，未尝道及，今故揭之。
《伤寒》《金匮》两书，所存之理中、四逆、白通、吴茱等症，皆《杂病论》散亡之馀。而错简者也，兹既揭伏阴之病源病状。应将《伤寒》《金匮》中之阴病，有与伏阴同派者，分别绎出。其霍乱载于《伤寒》例者，亦必绎出。俾得比类并观。
是书首揭总说，次载症辨，再分为原病、变症、死候、禁令、瘥后、比类、舌鉴七则。原病者，未坏之病也。变症者，失治之候也。死候者，难于复理也。禁令者，不可违犯也。瘥后者，须明调理也。比类者，藉以引触也。舌鉴者，察苔辨症也。
伏阴有触发旧疾而并病者，其状未能预定。尤须临诊审辨，不得墨守。
是书体例，仿仲景《伤寒论》文，取简要便于诵记。一切议论，分注条下，俾一见了然。惟比类之阴病霍乱两症，由《伤寒》《金匮》原文绎出，别以原文解二字。其注解皆取前贤精粹者而集之于注上，别集注二字，不加释一意，以滋赘文。
是书所用方剂，于方下注明某法，俾知法而后知用。如遵经方，则于方下书经字。用传方，则书传字。有因病制宜，别立方法者，则书「拟」字，并于方后解明立方之意。其方如经前贤所解者，解上并写集二字。自解者，写「方解」二字。
方中所定分量，合照时宜。惟比类一则所载方剂，悉依古制。其用方有主之有宜有与有可与四层。深入医门者，必知其意。
是书症目，略举病状，并附方法，以为展阅之便。
是书所揭脉症方法，皆（汉）入医以来，研古究今，久经历验所得。但医以活人为心，故不敢自秘。出问诸世，原非藉以买名，其或有管见未及之处，尚望诸方家，补其不逮，是所深幸。
是书编汇已久，对古楼课授生徒，向已标示名读，今仍其旧刻之。虽于四部古本，例有未合，然便初学，亦当揆表。


卷上  ——————————————————————————————————————————————————————————————————————————————————————————

时行伏阴总说  ***************************
天地之道，一阴一阳，阳升则阴降，阳浮则阴沉，阳降则阴升，阳沉则阴浮。升降浮沉，阴阳之变化，生杀之证。盖阳气升于春，浮于夏，降于秋，沉于冬，是故春温、夏热、秋凉、冬寒，为四序之常候也。四序失则寒暑愆，非其时而有其气，则为异气，异气未有不病人者。春夏阳气开张之际，适值阴雨不止，雨淫湿盛，则阳气自微，而寒气自生，寒湿相搏，结成一困。阴霾之气，致人受之，则上客于肺，中客于脾，下客于肾。即病则名寒湿。如不即病，其邪必伏孙络，则为伏阴。直至夏秋，阴气内盛，阳气外泄，久伏孙络之邪，从阴而化，发端于膜原。膜原在胸膺之内，夹脊之前，正经胃交关之所，为诸经之总会也。阴邪踞此壅遏气机，清无所升，浊无所纳，三焦表里卫气血，皆为所阻。于是胸中不乐，头微眩，四末微麻，小便不通，下利清水，嗢嗢欲呕。一经呕吐，声喑耳鸣，面尘肌消，目眶陷，目睛冒，渴欲热汤，四肢逆冷，脉微或伏，转筋疼痛，冷汗自出。有类霍乱，变则呕止而哕，或噫或呃，或咳或懊憹，或心下痞塞，或心烦恶热，而肢体若冰，甚则心中如焚，渴欲冷饮，搧扇不知风，饮冰不知冷，卧地不起。大要此症皆以小便通利则生，不通则死。其间有仅下利而不呕吐者，阴邪就下为病也。有朝发暮死者，重感于邪也。又有触发旧疾而并病者。有误药针而成危候者。有病退失调，而终归冥路者。不可言状，初治之法，当以温中通阳，为第一义，大忌苦寒助邪，消克伐正。如神形已夺，切勿与芳香投针石，以气血不可再夺耳。所谓无盛盛，无虚虚。而遗人夭殃，无致邪，无失正，绝人长命。若转筋危急，则汤熨之法，最为稳捷。至于变症用药，或宜补，或宜通，在临诊审量，其诸方剂，详订后条。

伏阴霍乱辨  ***************************
伏阴一症，古书鲜见，而近代病此最多。因其呕利转筋有类霍乱，故世以霍乱称之。夫霍乱之义，挥霍撩乱，皆缘寒温不调，饮食不节，以致风寒暑湿之邪，与宿食冷滞相搏。清浊溷淆，乱于肠胃，而脾胃之气困矣。为病则心腹绞痛，呕利并作，内乱极而之外，则为转筋疼痛。大抵霍乱呕利，必有兼见之状。如头疼发热，恶风恶寒者，为感风寒而病也。身热烦渴，气粗喘闷者，为感暑邪而病也。身重骨痛，渴饮热汤者，为感湿邪而病也。是霍乱固有风寒暑湿之分，故治法有或清或温之不同耳。若伏阴之病，盖由春夏感受寒湿阴邪，不即为病，伏于肺脾肾三经孙络，乘人阴气内盛之时，遂从阴化而发也。其为病也，先利而后呕，并无腹痛，较霍乱之卒然心腹绞痛，呕吐而利者有间。霍乱之候，四时皆得有之。不仅发在夏秋，病则一井之中，仅见一二。伏阴之候，专在夏秋，病则远近一律，如传役霍乱，发暴而退速。伏阴发缓而退不易，霍乱脉大为可治，微细为不可治，伏阴脉微或伏，尚属可治。惟阳气将通，脉当微续，若暴复洪大者，反不可治。以此较之，源异而派殊，故其名不可不辨也。古人所谓治病，必先辨名，识得病名。而后可以究病因，察病状。则立方用药，自有把柄。虽千变万化，却有一定不移之法。予因近代寒湿伏邪，为患甚钜。奈举世皆以霍乱目之，而方法错乱，遗人夭殃，可胜惜哉。兹特辨正病名，俾入门诊视者，先取而明辨之，则病是者，不为药石所误，而同登寿域矣。

原病  ***************************
伏阴之为病，先利而后呕，脉微欲绝，甚则脉伏。
此揭时行伏阴之脉症也。凡后称伏阴病者，皆准此。
伏阴病，本寒湿阴邪，伏藏肺脾肾三经孙络而晚发也。盖寒者水之气，湿者水之标，水为天一之元，于卦为坎，而先天属坤。故在天为寒，在地为水，含于土中为湿，湿动则为潮为雾，升腾于天，则为云，转而下降则为雨，为露，为霜雪。得时则万物得养，失时则万物致害。如岁火不足，则水气乘之。春当温而不温，夏当热而不热，以天之寒气下降，地之湿气上升耳。人感其气，则肺脾肾三经受邪，何者天气通于肺，地气通于脾，水气通于肾也。又肺脉起中脘，脾脉从胃别，上膈注心中，肾脉从肺出，络心注胸中，皆经胃交关之所。故寒湿伏邪，发端于此，邪势将发，则肺脾肾三经之阳气夺矣。肾阳夺则水无所主，脾阳夺则水无所制，肺阳夺则肃化失职，膀胱不得宣泄，而水无所通。于是水液氾滥于肠胃，直决而下，故下利清水。水液下利，则阴气上逆而为呕。经云：阳病者上行极而下，阴病者下行极而上，故此病先利而后呕。脉者血之府，寒盛则血凝，凝则脉不通，故脉微欲绝，甚则脉伏。
伏阴病，胸中不乐，头微眩，四末微麻，小便不通，下利清水，嗢嗢欲呕者，苏砂平胃散主之。（二）
此承上条，以详其治也。阴邪拥踞膜原，清阳为其阻遏，不得上达头脑，旁通四末。故头微眩，四末微麻，清阳不运，则胃家水穀之精，不得游溢于脾，而上归于肺，通调水道，下输膀胱，故小便不通。小便不通，则氾滥，肠胃之水无所消纳，故下利清水。然水有或白或黄或黑之别，白色者肺病甚，黄色者脾病甚，黑色及纯清者，肾病甚，各就其偏胜而化也。嗢嗢欲呕者，阴邪逼胃也。此际如非温中通阳之方，不足以破阴邪拥踞之势，故主以苏砂平胃散。
●苏砂平胃散　温中通阳法　传
茅山苍术（二钱）　厚朴（一钱，姜汁炒）　陈橘红（一钱）　甘草（一钱）　紫苏叶（一钱）　砂仁（一钱）
共为粗末，加生姜一钱，大枣三枚，水三杯煎，分三服，不愈再照前煎服。
呕吐清水，加桂枝一钱。水浆不得受，加乾姜八分。转筋疼痛加川牛膝二钱，艾绒一钱。
下利白水，倍紫苏，加红豆蔻一钱。下利黄水，倍苍术。下利黑水，或纯清水，倍砂仁。
如服药不受，再加童便一杯，冲入药内，随呕随服，不分剂次，总以不呕为度。
方解　平胃散一方，原为满闷呕泄设。盖以阴气不积，胸中不得满闷，寒不侵胃不呕，湿不困脾不泄。故方中有苍术、厚朴、橘红、生姜之辛温，以消阴邪。甘草、大枣之甘平，以益脾胃，合为辛甘通阳之剂，使阳复则阴消。而满闷自除，呕泄自止。兹寒湿伏邪，发端于膜原，而为胸中不乐，头微眩，四末微麻，小便不通，下利清水，嗢嗢欲呕，较之满闷呕泄，虽异派而同源。故就原方，加紫苏、砂仁，以通肺肾之阳，并助诸药力，温中行气。俾肺脾肾三经之阳气来复，而拥踞膜原之阴邪，可立消矣。
伏阴病，呕吐清水，耳鸣声喑，四肢逆冷者，宜苏砂平胃散，加桂枝。水浆不得受者，再加乾姜。（三）
上条嗢嗢欲呕者，阴邪逼胃也。胃家既为阴邪所逼，则呕吐在所不免。耳者宗脉之所聚，呕吐则胃中空，而宗脉虚，虚则下溜，脉有所竭，故耳鸣。喑音，声不喨也。盖音出于肺，而本于肾。阴气客于会厌，则肺肾之气发而不宣，故声喑。四肢逆冷者，阳气衰不能渗荣其经络，故手足为之寒也。较上条四末微麻为甚，此际正气虽夺，而邪势方张。当以驱邪为务，则苏砂平胃散宜之。加桂枝者，以其辛香内通脏腑，外通经络，为善通血气之上品耳。水浆不得受者，阴邪上逆而拒格也，故再加乾姜以散逆。
伏阴病，面尘肌消，目眶陷，目睛冒，渴饮热汤，四肢逆冷者，附子理中汤主之。（四）
伏阴病，即首条所订之脉症也。手足阳明，皆为多气多血之府，主肌肉，其脉荣于面，大肆呕利，则肠胃空乏。所以面尘肌消，肌消则目眶陷，五脏六腑之精气，皆上注于目，而为之睛，呕利太过，则精气内夺。故目睛冒，冒者睛竭不能照物，上视而露白也。呕利伤津，津伤则思水以润之。阴盛夺阳，阳夺则思火以熨之。故渴饮热汤，四肢逆冷，上条已言之矣。此症阴邪充斥，内外弥满，而阳气几尽。如非离照当空，何以消阴霾而转阳和，故以附子理中汤主之。
●附子理中汤　复阳消阴法　经
附子（二钱，炮）　人参（一钱）　白术（一钱，生用）　乾姜（一钱）　甘草（一钱，炙）
水二杯，煎去滓，分二服，不愈再依前煎服。
转筋，加艾绒二钱，川牛膝二钱。
呕甚加半夏一钱，姜汁一匙冲服。
腹痛加木香一钱。
脐下动气，去术加肉桂六分。
心中悸，加茯苓二钱。
妊妇加当归二钱，芎藭一钱。
湿盛易白术为苍术二钱。
呃逆加丁香、柿蒂各一钱。
方解　人身一阳气为主，人之有阳，犹天之有日。日光煦照，则万物发生，阴气蔽明，则万物疵疠。寒湿皆阴惨之邪也，阴邪盛则阳气衰，衰而不振，其气乃竭，竭则真阴绝而死。是故生气通天论云：阳气者，若天与日，失其所，则折寿而不彰。仲圣有理中、四逆、真武、白通等方，皆为破阴救阳设。兹阴邪充斥，内外弥满，而阳气几尽。不得不假附子理中之离照，消阴复阳，以大起生机。原方用人参、甘草补益中土，白术健脾燥湿，乾姜温胃散寒，洵治中脘虚寒之的剂也。而此症以之消阴复阳，重在加一附子耳。至于呕甚加半夏、姜汁，转筋加牛膝、艾绒，腹痛加木香，动气去术加肉桂，心中悸加茯苓，妊妇加芎归，湿盛易白术为苍术，呃逆加丁香柿蒂。皆随症变法，不得拘拘其方。
伏阴病，转筋疼痛者，附子理中汤主之。苏砂平胃散亦主之。均宜加牛膝、艾绒，危急者以汤熨法。（五）
转筋疼痛者，阴邪搏筋，筋脉因而敛急也。故以消阴复阳之附子理中汤，加牛膝艾绒温筋和血，逐湿祛寒，则表里并治矣。若初起即转筋者，又当以驱邪为重。故以苏砂平胃散，仍加牛膝艾绒。两方均宜加之者，以牛膝苦酸，主寒湿痿痹，四肢拘挛。且似人筋，故能直达筋所，纾筋和血，艾绒温暖，善祛寒湿，有温中达表之功，能转肃杀为阳和。则搏筋之邪，当随汗解，不得有转筋入腹之患。若疼痛危急，则以汤熨法，温筋散邪，以助药力，而收全功。
●汤熨法　拟
蓼梗并叶根一大束，水煎汤蒸转筋痛处，得汗则愈。
葱白一握，捶作饼，贴痛处。以艾绒如荔核大，于葱饼上火燃灸之，得暖则愈。
小麦麸升许，酒调焙热，布包线扎，熨揉痛处，冷则易之，以愈为度。
以上各法，屡用屡验，必须内服通阳方剂，以逐其邪。否则毒复陷里，反成危候。
伏阴病，冷汗自出者，阳复则止。（六）
伏阴病，冷汗自出者，身冷汗出也。经云：阴胜则身寒汗出，身常清。仲圣云：极寒反汗出，身必冷如冰，是皆为阴汗而言也。人但知热能致汗，不知寒亦致汗。寒者非外感之寒也，乃阴盛阳衰不能卫外，致表虚不固而汗，随气泄也。法当察气虚之微甚。微虚者，略扶正气，其汗自止，甚虚者，非甘姜桂附速救元阳不可。大抵此症自汗，不必专司，但权正病之轻重，随势用药，使阳气来复，而汗自收矣。诊者勿以汗出为虑，浪投固涩，致人于死。
伏阴病，法当呕，今反不呕者，必腰痛或面赤腹痛，乾呕咽痛，利止脉不出者，通脉四逆汤主之。（七）
伏阴病，本先利而后呕。今下利清水，渴饮热汤，手足逆冷，脉微欲绝，或伏而不见，转筋疼痛等症悉具，而反不呕吐者，肾部虚寒，伏邪就下为病也。腰为肾之部分，邪气发端于此，故知其人腰必疼痛，又或面赤，或腹痛，或乾呕，或咽痛，或利止脉不出者，皆少阴肾经虚寒之所致也。大要面赤者，阴盛于下，阳格于上也。腹痛者，阴阳不和也。乾呕者，阴气鼓胃也。咽痛者，少阴之邪，循经而上结于咽也。利止脉不出者，正气内夺，血无所主，泣涩而不通也。当此阴邪充斥，生气已离，亡在俄顷。如非大剂温通，疾回元阳，不足以挽生机，故主以通脉四逆汤。
●通脉四逆汤　甘热回阳法　经
乾姜（二钱）　附子（二钱）　甘草（一钱）
水二杯，煎去滓温服。脉不出，再依前法煎服。
转筋疼痛，加牛膝一钱，艾绒一钱。
面赤，加葱白三茎冷服。
腹中痛，加芍药一钱五分。
乾呕加生姜一钱。
咽痛加桔梗一钱。
利止脉不出者，加人参一钱五分。
腰痛甚加杜仲一钱五分。
方解　通脉四逆汤，即四逆之变法也。经云：寒淫于内，治以甘热，湿淫于内，治以苦热，是方备之矣。武进费伯雄曰：阴惨之气，深入于里，真阳几几欲绝。非此纯阳之品，不足以破阴气而发阳光。又恐姜附之性，过于燥烈，反伤上焦，故倍用甘草以缓之。兹阴邪充斥，生气已离，亡在俄顷，当大呼疾叫以回元阳，而挽生机。又非柔缓之甘草所能当其任，故倍乾姜。若转筋加牛膝、艾绒，舒筋和血也。面赤加葱白冷服，通格上之阳也。腹痛加芍药，和在里之阴也，乾呕加生姜，降逆和胃也。咽痛加桔梗，散阴邪之上结咽中也。下利止脉不出，加人参补元气以复脉也。腰痛甚加杜仲，益精强志，俾正复邪除也。加减随宜，贵在审势，不必刻舟求剑。

变症  ***************************
伏阴病，呕利止厥回而哕者，养胃汤主之。半夏橘皮汤亦主之。若厥不回而乾呕者，可与橘皮汤。（一）
哕与乾呕相似，皆有声无物。但哕声浊而长，呕声小而短。伏阴病呕利止厥回而哕者，其因有三，一则胃气虚藁，肝木乘而鼓之也。一则因津竭而恣饮水浆，水虚相搏也。一则痰饮乘虚壅塞胃口，反令胃气上冲也。总缘呕利太过耳。养胃汤所以养胃气润枯藁，则肝木无隙可乘，自尔胃安哕止。半夏橘皮汤，既有散水调虚之功，又有涤痰降逆之用。则水虚相搏，与痰饮壅塞胃口者，皆能已之。故两症并治也。若厥不回而乾呕者，皆膈间阴邪未尽，胃中阳气不宣郁而上逆也。橘皮汤通阳消阴，宣胃降逆，故可与，其他肺热气壅热邪郁遏胸中，肠胃实满，膀胱热结，阳升风动，阴虚火炎，种种致哕者，各有专门，不在此例。
●养胃汤　养胃润藁法　拟
人参（一钱）　沙参（二钱）　萎蕤（二钱）　石斛（二钱，先煎出汁）　甘草（一钱，炙）　半夏（八分）
加大枣三枚擘，开水五杯，煎至二杯去滓，分二次温服。不已再依前法煎服，或加生姜八分亦可。
治胃虚津藁之呕逆，加刀豆子一钱煅用。
新瘥不欲食喜饮者，加白芍二钱。
●半夏橘皮汤　温胃散水涤痰降气法　拟
半夏（二钱）　橘皮（一钱）　茯苓（一钱）　人参（一钱）　甘草（一钱，炙）　乾姜（一钱）
加大枣三枚擘，开水三杯，煎去滓顿服，不已再服，或加生姜八分，咳逆者亦可与服。
方解　呕利是却夺胃津，空乏胃气，于是土虚木乘而为哕也。养胃汤用人参、沙参、萎蕤、石斛、甘草、大枣纯甘填胃。其枢纽全在半夏之辛平降逆和胃，运布津液。则胃气自复，胃津自还，而木平哕止矣。又半夏橘皮汤方中以人参、甘草、大枣补益胃气，乾姜、茯苓温胃散水，半夏、橘皮涤痰降气。故水虚相搏，痰饮塞胃，皆能已之。两方均有加用生姜之例，盖亦散逆之意耳。
●橘皮肠　通阳消阴宣胃降逆法　经
橘皮（二钱）　生姜（四钱）
水三杯，煎去滓，分三服。
方解　凡药之苦者必降逆，辛者必散郁，温者必消阴邪。兹阴邪留于膈间，阻遏胃中阳气，因而厥逆乾呕，未可遽进补剂，壅塞气机，则是方可与也。
伏阴病，呕利止，心下痞硬，噫气不除者，可与代赭旋覆汤。（二）
呕利虽止，而胃气已虚，则厥气上逆连衡，痰饮壅塞，心下阻碍气机。故心下痞硬，噫气不除，噫者胸中不纾，气郁而出之不觉也。俗谓暖气，代赭旋覆汤，补中宣气，镇逆涤痰，故可与。
●代赭旋覆汤　补中宣气镇逆涤痰法　经
代赫石（一钱）　旋覆花（二钱，绢包）　人参（二钱）　甘草（一钱，炙）　半夏（二钱）　生姜（一钱）　大枣（三枚，擘）
水三杯，煎二杯去滓，分二次温服，不愈再煎服。
（方解）　呕利后，中虚气逆，虽心下痞硬，噫气不除，不可攻伐，以犯虚虚。故用人参、甘草、大枣、生姜温补中气，代赭镇逆，佐人参归气于下，旋覆宣气，佐半夏涤痰于上，浊降则痞硬可消，清升则噫气自除。此本伤寒发汗若吐若下解后，心下痞硬噫气不除之方，而此症似可比类并观，不妨借用。
伏阴病，呕利后胃家虚寒而呃者，与附子理中汤，加丁香、柿蒂。胃家虚热而呃者，与橘皮竹茹汤。胃虚痰滞者，与丁香柿蒂汤。胃虚津藁者，与养胃汤加刀豆子。（三）
呃者䭇也，气逆也。俗称打䭇，古谓之哕误也。此症有虚有实，有火有痰，有水气，有冷滞。大要治虚以补，治实以泄，治火以清，治痰以涤。水则分利，滞则消导，固不易之理也。所谓温而补之，清而泄之，引而伸之，达而降之，推而逐之，开而豁之，无非治呃之法也。惟伏阴之呃，虽微有寒热之分，而胃虚两字定矣。如舌苔黑而滑者，胃家虚寒也。与附子理中汤，加丁香柿蒂温补以止呃。舌无苔，唇淡红而乾者，胃家虚热也，与橘皮竹茹汤，清补以止呃。胸痞不饥，喉间洒洒有声者，胃虚痰滞也，与丁香柿蒂汤，益胃豁痰以止呃。舌淡无苔，口乾思饮，得食呃稍止者，胃虚津藁也，与养胃汤加刀豆子，益气生津以止呃也。
●橘皮竹茹汤　清补止呃法　经
橘皮（一钱五分）　竹茹（一钱五分）　人参（一钱）　甘草（一钱，炙）　大枣（三枚，擘）　生姜（八分）
水三杯，煎去滓，温服，不已再煎服。
（方解）　伏阴之邪，何以反生热呃？盖因药剂辛燥太过，消灼清津，致胃中津虚生热而为呃也。故仍以橘皮竹茹汤，补虚生津，散逆清热，则胃安而呃止矣。
●丁香柿蒂汤　温中降逆法　传
丁香（一钱）　柿蒂（一钱）　人参（一钱）　橘皮（一钱）　半夏（二钱）　茯苓（二钱）　甘草（八分，炙）　生姜（一钱）
水四杯，煎去滓，分二次温服。
方解　伏阴呕利后，胃虚痰滞而呃者。盖阴邪虽退，而阳气已虚，虚则水精不运，凝积而为痰也。痰滞则气逆，呃之所由生也。方以橘半姜苓，佐丁香、柿蒂，温中和胃，降气涤痰。又以人参甘草，补益正气。俾水精得以运行，则痰消气顺，而呃逆自止。古人治火呃亦用此者，从治之意也。
伏阴病呕利后，头汗出，微喘，呃声连连者，急与参附汤调刀豆粉。（四）
阴惨之邪，深入于里，既夺脾胃，以为呕利，复逼肾气而走散真阳，厥气以之上逆。故头汗微喘，呃声连连，当此危亡之候。如非急与大剂参附汤，调服刀豆粉，峻补脾肾，收摄真阳，不足以挽性命于微芒。若用丁香柿蒂橘皮竹茹等方，以为稳当则误矣。
●参附汤　峻补脾肾收摄真阳法　传
人参（三钱）　制附子（三钱）　刀豆子（二钱，煅存性，研为末）
水三杯，煎参附至一杯去滓，调刀豆子末顿服。
方解　补先天无如附子，补后天无如人参，此脾肾两补之方也。刀豆子温中下气，利肠胃，益肾阳。以之佐参附理脾和胃，纳气归元，则头汗自收，微喘自定，呃逆自止。用末者，盖急治之意耳。
伏阴病咳逆者，与半夏橘皮汤。（五）
阴邪客于肺，留而不去，则清肃之令不得下行，气逆而为咳也。治当开肺逐邪，温中降逆，则半夏橘皮汤可与也。
伏阴病，心中懊憹，时欲呕，咯痰得出，则气郁少宽者，宜二陈加香砂汤。（六）
脾阳困则泄，胃阳困则呕，呕泄并作，则脾胃两伤。伤则升降不利，转输失职，于是水精不得运布，而凝积为痰，痰壅胸膈，则懊憹生焉。懊憹者，郁郁不舒貌，比之烦闷尤甚。时欲呕者，气郁欲伸之象，所以咯痰得出，则气郁少宽。治痰之法，在上者越之。而正气已虚，难堪再事峻吐，故宜二陈汤加香豉砂仁，运脾和胃，理气化痰，以代吐剂之用，令吐者自吐，而无虚虚之弊。此与伤寒表未解，误下而成懊憹者不同。
●二陈香砂汤　运脾和胃理气化痰法　传
半夏（二钱，姜制）　陈皮（一钱）　茯苓（一钱）　甘草（五分）　淡豆豉（一钱，炒香）　砂仁（五分）
水三杯，加生姜五分，煎去滓顿服，令痰出乃安，不安再煎服。或药后以指探咽取吐，俾痰随吐而出，较之峻吐为稳。
方解　中不和则痰涎积，二陈为治痰之主药也。兹伏阴病，呕利后，心中懊憹，时欲呕，咯痰得出，则气郁少宽，其为痰壅胸膈明矣。夫膈上痰患，非吐不除，而吐则正气益虚，惟以理气化痰之二陈汤代之。加豆豉、砂仁者，以豆豉本穀食所酿，炒香合砂仁。温中行气，和胃运脾。俾正气从斯以安，邪气从斯而除。药后复以指探咽者，引伸而取吐也。
伏阴病，心下痞塞，按之满闷者，疏中丸主之。（七）
痞塞满闷，皆不通之象。所以不通者，脾胃之升降失职，浊阴之气填塞胸腹耳。此症呕利伤中，中阳虚则痰气得以上逆，阳位而为痞塞。故按之满闷，主以疏中丸者。所谓中焦如沤，疏而逐之也。
●疏中丸　升清降浊理气化痞法　拟
制半夏（二两）　人参（一两）　白术（五钱，生用）　升麻（一两）　银州柴胡（一两）　猪苓（一两）　化州橘红（五钱）　泽泻（一两）
晒焦碾末，米汤叠丸，勿令见火，每以三钱，生姜煎汤吞下，日二服，夜一服，以愈为度，小便通利，其痞自消。
又呕利后心下痞硬，按之则痛，用枳实理中陷胸泄心等方，及汤熨揉汤等法，不效者亦可与。
方解　痞，否也。塞满亦否也。天地不交而为否。呕利伤中，则脾之清气不升，而下溜。胃之浊气不降而上逆，逆则阴气满腹。痰饮聚于胸中，而痞塞满闷之病成矣。方以人参、白术益胃健脾，补中培土，使升、柴从九地之下，升清于上。猪、泽从九天之上，降浊于下。清升浊降，痞塞自开，而转否为泰之功，在半夏、橘红之善开肺降逆耳，半夏散中有敛，力能敛清散浊，故数治于橘红也。
伏阴病，心下痞硬，按之则痛者，新制理中散主之。（八）
呕利中虚，脾胃困钝，新进饮食不能运化，与乘虚上逆之痰气相搏，故心下痞硬，按之则痛。法宜温中补土，行气导痰，故以新制理中散主之。
若与专事消克通利方，则死不旋踵矣。
●新制理中散　温中补土行气导痰法　拟
人参（一两）　白术（一两，生用）　茯苓（一两）　枳实（一两）　乾姜（三钱）　陈皮（三钱）　甘草（五钱）　砂仁（五钱）
共晒焦为细末，每以五钱，水一杯煎服，日二服，夜一服。
呕利后误食冷滞，或误饵苦寒药剂，而成痞硬疼痛者，亦宜服之。
方解　中虚挟寒，脾胃困惫，古人有理中汤丸以治之。若温邪将发，冷滞适伤。或药饵苦寒，阻遏升扬之势，邪气不得外泄而壅塞。心下又或伤寒误下，结胸陷胸泄心等法不效者，悉以理中方加枳实、茯苓，名枳实理中丸，治之神效。盖方中以人参益胃，白术健脾，甘草和中补土，乾姜温中散寒，又加茯苓导邪，枳实通壅。仍以理中名者，燮理中气之义也。中气旺则运化有权，不问寒凝气滞虚逆结胸皆可立除。兹复加砂仁、陈皮，助诸前药，温中补土，行气导痰，虽有坚积，亦当自化。
伏阴病，呕利止，或未止，心中烦，喜热饮，时去衣被，而肢体若冰，与附子理中汤加童便。其烦不退者，正阳丹主之。（九）
阴邪阻遏，阳气郁于胸中，故心中烦。烦者，心中闷乱，转侧不安也。又心烦则气燥，燥则思水以润之。而喜热饮者，阳微喜暖也。时去衣被者，阳郁欲伸也。阳气既为阴邪所困，不能荣于卫外，故肢体若冰。法宜温中以振阳气。而阴邪内外布满，不用嚮导，则温中之药不得入。故以附子理中汤加童便。药后烦仍不退者，元阳失守之征也。夫元阳之气，生于太极未判之时，藏于水中，而不离乎水，相君火以资运用，故喜温而恶寒。肾为人之水藏，阴邪侵凌于下，则元阳失守而上，君主为之不宁。又非温中振阳法所能安其君相也。设正阳丹者，使相火自归其宅，君火以之获安，则烦乱自解矣。
●正阳丹　辟阴正阳法　拟
龙齿（六钱，生用）　丹砂（一钱，明亮如箭镞者真）
共研极细，每用一钱，开水冲服。（并治惊病安魂魄）
方解　龙禀天地纯阳之气以生，出乎震而藏乎坎，其性至动而能静，故其骨齿收敛正气，镇摄元阳。丹砂得天地五行之精，以成其质，其色正赤，又为天地纯阳之色，其体属金，而其色属火，有兑离之象，以卦体论，震为先天之离，兑为先天之坎。天地所用者水火，人生所用者精神，故敛精之龙齿，併入火藏以养神，清神之丹砂，併入水藏以补精。其能安魂魄者，随神往来谓之魂，并精出入谓之魄，治精神即以安魂魄也。本经以此二物，列为上品，以其纯阳能通神明也。凡通神明之药，皆足以辟阴邪而正阳气。兹阴邪逼动元阳，上乘火藏而为烦乱，得此辟阴正阳之品，俾元阳返本，心神得安，而烦乱可除。丹砂一钱，而龙齿六钱，以清神之药宜轻，敛精之药宜重，且合生成之数也。
伏阴病，心中烦渴，欲冷饮，身无热。而喜风就凉，甚则扇扇不知风，饮冰不知冷，手足厥而面赤，宜人参四逆汤。（十）
此里寒下虚，虚阳上泛之所致也。法当益气破阴，以潜上泛之虚阳，则人参四逆汤宜之。伏阴初起，恒见此候。
●人参四逆汤　破阴潜阳法　经
即前通脉四逆汤，加人参二钱。
水煎冷服。
伏阴病，呕利止，心中如焚，舌色赤，渴饮冷水，扇扇不知风，饮冰不知冷，卧地不起者，潜阳汤主之。（十一）
上条呕利未止，本条呕利已止，上条里寒下虚，虚阳上泛所致也。本条泄利太过，真阴虚竭，不特水不济火，心阳独亢，且并元阳无所依附，而上乘于心，君相二火相济为炎，始有此候，虽寒冰不能退此烦躁，故设潜阳汤。此较杂病阴躁有间，杂病与此同一烦躁卧地，惟烦渴不能饮水为辨。
●潜阳汤　滋阴潜阳法　拟
地干黄（二钱）　龟版（一钱，生）　附子（一钱，制）　龙齿（二钱，生）
水二杯，煎一杯，去滓顿服，药后小便通利，其烦即退，不退再作服。
方解　方名潜阳者，盖取潜藏元阳之义也。夫潜阳必先益阴，俾阴足则元阳得有附丽而潜矣。龙禀天地元阳之气以生，故人之元阳上泛，谓之龙火备起。兹真阴下夺，水不济火，心阳既独亢于上，而元阳又失守于下，两火交加，而烦躁生焉。地黄色黑归肾，汁红养血，血足则阴气自和，阴气和则心火有济，而亢燥自平。龙与人身元阳合其德，藏于水中，而不离乎水。齿本于肾，能引元阳返本归宅，第恐龙不安窟，覆成亢悔之势，故用龟版以御之。井泉温而龙退蛰，故用附子以温下元，即古之所谓豢龙法也。
伏阴病，呕利止，肢体疼痛，或手指不能握者，桂枝养荣汤主之。（十二）
疼近于肉，痛近于骨，总缘气滞血凝者。盖营血在于经络，固藉卫气以资流行。是血以气为主宰，而气亦以血为窟宅，相须而不相离也。兹伤寒营血则卫气不得独卫于身，始有此候，法宜和卫养血，故设桂枝养荣汤。
●桂枝养荣汤　和卫养血法　拟
桂枝（一钱）　白芍（一钱）　甘草（一钱，炙）　人参（二钱）　当归（二钱）　生姜（一钱）　大枣（五枚，擘）
水二杯，煎一杯，去滓温服，不愈再煎服，如前法。下条卒手足敛拘，得暖稍舒者，去芍药加附子一钱五分。
方解　是方即桂枝汤加人参、当归，以之和卫养血也。原方以桂枝统生姜、大枣，辛甘通阳，芍药、甘草酸甘化阴，阴阳和则外邪去矣。兹加人参、当归，佐桂枝通行内外，补营阴而益卫阳，则大气周流，所谓气血足而百骸理，诸虚疼痛，手指不握，未有不愈者也。
伏阴病，呕利止，二三日后，卒手足敛拘，得暖稍舒者，与桂枝养荣汤，去芍药加附子。（十三）
初病转筋疼痛，及筋脉拘急者，阴邪搏筋也。此呕利已止，二三日后，卒然手足敛拘，得暖稍舒者，乃营卫大伤，筋脉失养，加之寒邪外薄也。故与桂枝养荣汤，加附子和卫养血，温经逐邪，则筋脉自舒。去芍药者，避其酸敛也。知为寒邪外薄者，以得暖稍经舒故也。
伏阴病，呕利止，脉出而代，心动悸，时烦热渴，欲甘饮，或咸饮，口吐白沫，或筋惕者，可与炙甘草汤。（十四）
呕利已止，脉伏已出，则知阴邪已退矣。而脉代心动悸，似伤寒炙甘草症也。大要呕利转筋，正气已伤。治法因当以温中通阳为自务，然辛烈大过，当气液大伤之候，最易劫夺真阴。脉者血之府，原于肾而主于心，真阴竭则心血枯。故脉出而代，心动悸，时烦热。气血亏，则津液竭，竭则欲饮，胃津竭则饮而思甘，肾液竭则饮而思咸，乃不易之理也。口吐白沫者，肺气虚而燥也。筋惕者。血液无以荣养筋脉也。夫以阴惨之邪，偏酿此枯燥之疾。盖缘医者过投辛烈耳。阴皆将尽之孤注，阳仅膏覆之残焰，惟炙甘草汤可增其壳内络外之脂液也，故可与。
●炙甘草汤　即复脉汤　滋阴和阳法　经
甘草（二钱，蜜炙）　人参（一钱）　火麻仁（一钱，炒）　阿胶（一钱，后烊化）　乾地黄（八钱）　亘麦冬（四钱）　桂枝（一钱）　生姜（一钱）　大枣（三枚，擘）
清酒一杯，水三杯，煎去滓。再内阿胶烊化顿服，日二服，夜一服。筋惕甚，以火麻仁易酸枣仁。
方解　本方亦名复脉汤，为滋阴之祖方也。其功固在地黄、麦冬、人参、甘草等一派甘寒纯静之品，而其妙全在姜、桂、白酒耳。盖天地之机动则始化，静则始成，使诸药不得姜桂白酒，动荡其间，不能通行内外。补营阴而益卫阳，则津液无以复生，枯藁无以复润，所谓阳以相阴，阴以含阳，阳生于阴，柔生于刚，刚柔相济，则营卫和谐，营卫和则气血化，气血化则津液生，津液生则百虚理，脉之危绝，安有不复者乎。兹阴邪已退，而燥涸复起，若非本方滋阴和阳，不足以化生津液而润枯藁。
伏阴病，诸症除，似寤似寐，呼之不应，脉微者为气夺，宜独参汤。（十五）
诸症除者，谓伏阴应有之呕利、转筋、肢冷、溺閟、声喑、耳鸣等症，悉已除也。似寐似寐者，寐主动属阳，寐主静属阴，阴出于阳则寤，阳入于阴则寐。呕利太过，则元气大伤，阴阳不相出入，故似寤非寤，似寐非寐。若呼之不应者，非耳闭不闻也，是气夺不语也。气夺则脉微，人参大补肺中元气，肺气旺则四藏之气皆旺，阴阳得以和协，精血得以资生，神明得以有归，而神识自清，机窍自灵，语言自利，寤寐不相混矣。勿作昏厥，浪用芳香开闭，益夺元气而速其死也。
●独参汤　传
人参（重则二两，轻则一两，至轻六钱，必须量人量症以施之）
浓煎顿服，待元气渐回，随症增减。
集解　柯韵伯曰：一人而系一世之安危者，必重其权而专任之。一物而系一人之生死者，当大其服而独用之。故先哲于气几息血将脱之症，独用人参二两，浓煎顿服，能挽回性命于瞬息之间，非他物所可代也。世之用者，恐或被住邪气，姑少少以试之，或稍加消耗之味以监制之。其权不重，其力不专，人何赖以得生乎。如古方霹雳散、大补丸，皆用一物之长，而取效最捷，于独参汤何疑耶。
妊妇伏阴病，立方须加芎归。（十六）
妊妇伏阴病治法，原与常人无异，但须保护胎元，故按症立方，须佐芎藭、当归以保之。
伏阴病，呕利止，小便不利者为未愈。（十）
伏阴一症，当以阳和为愈，小便通利，是阳和之征也。兹呕利止而小便仍不通利者，则知阳气未和，故云未愈。此是病症进退之关，诊者最要细审机宜，以善其后。
伏阴病，诸症除，小便不通者，不可与五苓，可与肾气汤。（十八）
膀胱者，州都之官，津液藏焉，气化则能出矣。呕利太过，津液已夺，且肺脾肾三经，先为阴邪所困，膀胱不得气化可知，故诸症除，而小便不通。诸症者，即伏阴所有之症也。不可与五苓者，以津液大伤之后，难堪再事渗利，重竭其液，故禁之。肾气汤功能扶阳化气，故可与。
●肾气汤　即肾气丸料经　扶阳化气法
乾地黄（八两，酒焙）　薯蓣（四两）　山茱萸（二两）　泽泻（三两）　茯苓（三两）　牡丹皮（二两）　桂枝（一两）　附子（一两，炮）　车前子（二两）　牛膝（二两）
共为粗末，每用八钱，水一杯煎服，以小便通利为度，不通再煎服。
方解　方名肾气者，盖以肾具水火之用，化肾气即以权水火也。地黄、薯蓣、丹皮、山茱萸，以养阴中之水。茯苓、泽泻、车前、牛膝，以利阴中之滞。桂附益命火，以化阴中之真气，真气化则津生而肺利，土旺而脾和。于是水道通调，膀胱自利，小便自通矣。不作丸而作汤，以汤剂快捷于丸耳。
伏阴病欲解时，小便必通利。（十九）
小便通利，则表里三焦之阳气和矣。阳气和则阴邪消，故为欲解。

死候  ***************************
伏阴病，朝发暮死者，其症肢厥而躁，爪甲紫黑，神识不清也。
此阳绝阴结之死候也。其症盖由内伏阴邪，外感寒气，或汗出浴水，或卧露贪凉，或劳汗感风，或恣饮冷水之所致也。《灵枢》曰：三虚者，其死暴疾也。得三实者，邪不伤人也。乘年之衰，逢月之空，失时之和，因为贼风所伤，是谓三虚。《素问》曰：乘年之虚，则邪甚也。失时之和，亦邪甚也。遇月之空，亦邪甚也。重感于邪，则病危矣。此正重感于邪也。故朝发暮死。
伏阴病，数欠者，阳气衰也。不治则阳绝而死。（二）
欠俗称呵欠也。经云：人之欠者何气使然？卫气昼日行于阳，夜半行于阴，阴者卧，阳者主上，阴者主下。故阴气积于下，阳气未尽，阳引而上，阴引而下，阴阳相引，故数欠。阳气尽，阴气盛则目瞑，阴气尽而阳气盛，则寤，此平人阴阳相引之理也。若病伏阴之人，阴邪盛于下，阳气衰于上，阳气欲与阴争。致引阴邪而上，阴上阳下，阳上阴下，彼此互争，故以数欠。当急扶阳抑阴，以救危亡之阳，如医者以为病人呵欠为欲愈，因循不治，势必阴胜阳绝而死。
伏阴病，小便利如豚肝汁者死。（三）
小便不利，是阳气不化，法当扶阳化气。而医者以渗利之剂，重竭其液，致阴血莫保，随药下脱。而溲如豚肝汁故死，他如湿温等症，有溲如豚肝汁者，不在此例。
伏阴病，与温通法，厥回脉微续者生，暴复洪大者死，身热汗出如珠者速死。（四）
此皆药饵辛烈太过，暗夺真阴，致虚阳无所依附，出而不返，救阴挽阳，药之不及故死。
伏阴病，肢厥转筋，与四逆理中等方，或汤熨艾灸等法，其病不减者死。（五）
内外温通，其病不减者，阳气绝也。阳绝则死。
伏阴病，先转筋，续至舌卷囊缩者死。（六）
筋者聚于阴器，而脉络于舌本，肝者筋之合也。故转筋之疾属于肝，肝藏虚则阴邪易入，入则筋脉敛束，乱则舌卷囊缩而死。
伏阴病，先转筋后少腹疼痛，或喘满者死。（七）
少腹疼痛肝病也，喘肺病也，满脾病也，皆非死症。若由转筋而致者，未有不死也。何者，转筋入里，是阳传于阴也。阳传于阴者死。
伏阴病，恶寒甚，脉伏而躁者死。（八）
内外俱寒，有阴无阳也。
伏阴病，呕利止，厥回小便利，为欲愈，而复厥下利者死。（九）
呕利止厥回小便通利，为阴去阳还，故为欲愈。而复厥下利者，为阴复阳消。阴复阳消者，将还之阳气未安，而阴寒之邪复侵，则阳不能保矣，故死。
伏阴病，呕利已止，复欲下利而无利，时时眩冒者死。（十）
此气质俱亡之候也。呕利已止，其病当愈，而复欲下利者，阴气下陷也。无利者，利尽而无物也。时时眩冒者，阳气上脱也，故死。
伏阴病，面黑者死，目直视者死，唇痿不收者死，鼻孔黑而气冷者死，齿黑而乾者死。（十一）
此五者，见一则死。面黑心气绝也。目直视肝气绝也。唇痿不收，脾气绝也。鼻孔黑而气冷，肺气绝也。齿黑而干，肾气绝也。总之面形阴惨，神气两夺者。皆死之征也。
伏阴病厥逆，呼之不应，脉绝者死。（十二）
前变症篇，诸症除，似寤似寐，呼之不应，脉微者，是气夺不语，大进独参汤可愈。本条厥逆，呼之不应，脉绝者，阴邪盛，阳气绝也，故死。
妇人伏阴病，或未愈，或新瘥，不可乳哺，哺则脱营。其症喘促胀满，脉大而空，为难治。（十三）
营者，血之标。血气为人身之阴阳，相抱而不相离也，平协则两相依附。如阳欲上脱，阴下吸之。阴欲下脱，阳上吸之。故不能脱也。妇人伏阴病，或未愈，或新瘥，不可乳哺小儿者。未愈之时，阴阳各造其偏，新瘥之时，阴阳尚未平协。一经乳哺，则营离而气孤，气孤则放肆无归，而散逆于胸中。故为喘促胀满，脉大而空者，营脱之征也。阴阳脱离，有死而已，故难治。


卷下  ——————————————————————————————————————————————————————————————————————————————————————————

禁令  ***************************
伏阴病，禁与清凉苦寒，与之必死。
经云：无致邪，无失正，绝人长命。喻嘉言曰：病人阳气不足，阴气有馀，则禁助阴泄阳。清凉苦寒，皆助阴泄阳之中，用于阴惨之病，是致邪失正也，故与之必死。
伏阴病，心下满痛，不可消导，消导必死。（二）
既利且呕，正气已夺，难堪再事消克，即心下硬满而痛，不过厥气虚结耳。若与消导，是虚而益虚，故死。
伏阴病，转筋疼痛，神形已夺者，不可砭针。（三）
伏阴为患，不仅夺阳，并乱营血，转筋疼痛者。血乱筋虚，阴邪乘而搏之也。神形已夺者，气血伤而面尘肌消也。初治则内服温中通阳之剂，外用汤熨艾灸之法，取其助阳破阴耳。若砭针之法，泄气破血，施于阳热夹秽，内外胀满之痧症，立见奇功，而施于气血两夺之伏阴，则大犯虚虚之弊，安有不死。
伏阴病，神形已夺，未夺，禁与芳香。（四）
伏阴本非胀闭之疾，芳香耗气，投之有损。
伏阴病，气夺不语者，与芳香即死。（五）
气夺不语，较他症内闭不语天渊，气夺者正气败也，当以大剂独参汤救之。内闭者邪气实也，当以芳香逐秽，先开其闭。若认此症为闭症，而投芳香，则几几欲息之气绝矣。
伏阴病后，大便不通者，不可攻下。（六）
病后大便不通有二，一则津液内夺，肠胃枯藁也。一则泄利太过，糟粕未满也。若投攻下，则将复之正气，必随药而脱。
伏阴病，冷汗自出者，禁酸敛。（七）
此皆阴胜阳衰，不能卫外，致汗随气泄也。当以扶阳为是，酸敛止汗，则气机闭塞，而阴邪益盛。
伏阴病，形肉已夺，小便不通者，不可与渗利。（八）
形肉已夺者，气血俱败也。气血败则津液竭，五苓等渗利之药，纯阳不化，不但不能通调水道，抑且重夺津液，故不可与。若与暑湿泄利，及伤寒水停少腹比类，则误矣。
伏阴病，不可过投辛烈。（九）
伏阴之病，固以温通为主治。惟期恰中病情，不可过当，若辛烈太过，暗耗真阴，阴邪虽退，而阴液已亡，阴亡则阳无所附，浮游变幻，不可复理。如此死者，医杀之也，可不慎欤。
伏阴病转筋，不可与木爪，与则邪留。（十）
伏阴以小便通利为愈，木瓜敛阴闭阳，阻涩小便，小便不利，阳气不和，阳气不和，则阴邪留而不去。

瘥后  ***************************
伏阴病新瘥，不得瞑者，宜半夏汤。（一）
《灵枢经》云：厥气客于五脏六腑，则卫气独卫于外，行于阳，不得入于阴。行于阳，则阳气满，阳气满，则阳蹻盛，不得入于阴，阴虚故目不瞑。治之奈何，饮以半夏汤，一剂阴阳已通，其卧立至，盖瞑者目合而寐也，目不合则卧不安。厥气者，阴邪上逆也。兹伏阴新瘥，阴邪已退矣。而胃气未和，阳不得入于阴，独行于外，故目不得瞑，宜遵经方用半夏汤。
●半夏汤　亦名半夏秫米汤经　引阳入阴法
半夏（三钱，制）　秫米（六钱，即糯粟米）
千里长流水，扬万遍，取三杯，苇薪火煎饮一杯，稍益，以知为度，覆杯则瞑，汗出则已，须如法煎则效。
方解　阳气下交干阴则寐，胃居中焦，为阴阳出入之道路也。胃不和则道路阻，阳气不得入于阴，而独行外，故不得瞑。半夏和胃通阴阳，秫米益阴，利大肠，用千里长流水，扬万遍，苇薪火煎。盖取急下通关之义。秫米臣半夏，而反倍于半夏者，以大肠为胃之下关，和胃重在利肠耳。阴阳通则营卫和，故覆杯则瞑，汗出则已。
伏阴病，新瘥不欲食，但喜甘饮者，可与养胃汤加芍药。（二）
病时过服辛燥，暗劫胃阴，较之呕利所伤者，尤为难复，故瘥后不欲食。不欲食者，胃虚不纳穀也。喜甘饮者，土虚津竭也。养胃汤原为养胃润藁设，此处加芍药，变为酸甘化阴三剂，则胃阴易复，阴复则胃和，而穀食自进矣。若心下胀痛不欲食者，不在此例。
伏阴病新瘥腹满者，与桔梗半夏汤。（三）
腹满有虚有实，皆属脾病，脾气不和而为胀满。经云：腹满不减者为里实，当下之。腹满时减者为里虚，当温之。又阳邪内陷，而为胀满者，则口燥咽乾，阴邪入里。而为胀满者，则呕利厥逆。伏阴新瘥而满者，脾气虚不能运布津液，凝注而为饮邪也。邪胜正虚，则阴阳不和，清浊相混，而腹满见焉。法宜分理清浊，则腹满自除，故与桔梗半夏汤。
●桔梗半夏汤　分理清浊法　传
半夏（二钱，姜制）　陈橘红（一钱）　茯苓（一钱）　甘草（五分）　桔梗（一钱）
水三杯，加生姜一钱，煎去滓温服。
方解　凡痰饮之病，悉以二陈为主方，其功在润脾和胃，理气化痰耳。本方加桔梗，以桔梗能升能降，佐二陈调和阴阳，分理清浊，则脾虚不能运布津液，为饮为痰而满者，庶可即除。
病后不欲食，食亦不化，胸腹满闷者，与异功散。（四）
病后不欲食者，胃气虚也。食不化者，脾气虚也。胃虚则不纳穀，脾虚则失健运。饮食不化，则气机壅塞，故胸腹满闷。法宜健脾养胃，用异功散，勿认实症而进消导。
●异功散　健脾养胃法　传
人参（二钱）　白术（二钱，姜汁炒）　茯苓（二钱）　甘草（一钱，炙）　陈皮（一钱）
共为粗末，加生姜六分，大枣五枚，水一杯煎服。
方解　四君子汤，中正和平，为健脾养胃之良方也。加陈皮名异功散，以主治气虚而兼气滞，取效最捷，则异功之名称焉。
病后数日先食，后不欲食，心下微痛，按之痛剧者，宜胡米煎。（五）
病后饮食将开，食之过饱，使新复之脾胃，运化不及，而停滞难消，故为是候，异功散鞭长莫及，非所宜也。惟以胡米煎小和之，切勿与消克夺正。
●胡米煎　理中行滞法
陈米一勺，姜汁浸透，锅内炒胡成炭，水一杯煎服。
方解　米禀天地冲和之气以生，味甘性凉，理脾和胃，陈者尤佳，用姜汁浸透炒胡成炭，则行不伤正，为虚人消滞无上妙方。
病后声颤无力，语不接续，或懒言，或语声轻微，无气以动者，均宜独参汤。（六）
病时误投消克，元气大伤，故病退而见此等虚象。人参得天地精英之气以生，其气属阳，而其体属阴，与人之气体合其德，故于人身无所不备。凡气血大虚者，均宜服之。
病后饮食日增，数日不大便，甚有十数日不行，而腹无所苦者，勿服药。如投通利，死不终朝。（七）
伏阴呕利转筋，大伤营液，肠胃为之乾枯，传道因而钝滞。故病后饮食日增，而数日不大便，甚有十数日不行者，犹水涸船停耳。腹中即无所苦，无病可知，饮食日增，则营液日化，迟不数日，营液充足，大便自行矣。故不必服药，如作实症浪投通利，必致正气随药而脱，死不终朝。

《伤寒》阴病比类  ***************************
自利不渴者，属太阴，以其藏有寒故也。当温之，宜服四逆辈。（原文一）
（集注）程知曰：言太阴自利，为寒宜温者也。少阴属肾水，热入而耗其水，故自利而渴。太阴属脾土，寒入而从其湿，则不渴而利，故太阴自利当温也。
程应旄曰：三阴同属藏寒，少阴厥阴有渴证，太阴独无渴证者。以其寒在中焦，总与龙雷之火无涉，少阴中有龙火底寒，甚则龙升，故自利而渴。厥阴中有雷火，故有消渴。太阳一照，雷雨收声，故发热则利止，见厥而复利也。魏荔彤曰：自利二字，乃未经误下误汗误吐而成者，故知其脏本有寒也。
●理中圆方　经
人参　白术　甘草（炙）　乾姜（各三两）
上四味，捣筛蜜和为丸，如鸡子黄许大，以沸汤数合和一丸，研碎温服之。日三服，夜二服，腹中未热，益至三四丸，然不及汤。汤法，以四物依两数切，用水八升，煮取三升，去滓，温服一升，日三服。
●加减法
若脐上筑者，肾气动也。去术加桂四两。吐多者去术，加生姜三两。不多者，还用术，悸者加茯苓二两。
渴欲得水者加术，足前成四两半。
腹中痛者，加人参，足前成四两半。
寒者用乾姜，足前成四两半。
腹满者去术，加附子一枚，服汤后如食顷，饮热粥一升许，微自温，勿发揭衣被。
集解　程应旄曰：阳之动始于温，温气得而穀精运，穀气升而中气赡，故名曰理中。实以变理之功，予中焦之阳也。盖谓阳虚，即中气失守，膻中无发宣之用，六腑无洒陈之功，犹如釜薪失焰。故下利清穀，上失滋味，五脏凌夺，诸证所由来也。参术炙草，所以守中州。乾姜辛以温中，必假之以燃釜薪，而腾阳气。是以谷入于阴，长气于阳，上输华盖，下摄州都，五脏六腑，皆受气矣。此理中之旨也。若水寒互胜，即当脾肾双温，加之以附子，则命门益而土母温矣。白术补脾，得人参则壅气，故脐下动气，吐多腹满皆去术也。加桂以伐肾邪，加生姜以止呕也。加附子以消阴也，下多者湿胜也。还用术燥湿也，渴欲饮水津竭也，加术使饮化津生也。心下悸停水也，加茯苓导水也。腹中痛倍人参，虚痛也。寒者加乾姜，寒甚也。
少阴病下利，白通汤主之。（原文二）
集注　《金鉴》曰：少阴病但欲寐，脉微细，已属阳为阴困矣。更加以下利，恐阴降极阳下脱也。故君以葱白，大通其阳而上升，佐以姜附，急胜其阴而缓降，则未脱之阳可复矣。
方有执曰：少阴病而加下利者，不独在经，而亦在脏，寒甚而阴盛也。治之以乾姜附子者，胜其阴则寒自散也。用葱白而曰白通者，通其阳则阴自消也。
程知曰：少阴病，谓有脉微细，欲寐证也。少阴下利，阴盛之极，恐致格阳。故用姜附以消阴，葱白以升阳。通云者，一以温之。而令阳气得入，一以发之。而令阴气易散也。
汪琥曰：肾虚无火，不能主水，故下利，用白通汤者，温里以散寒也。
●白通汤方　经
葱白（四茎）　乾姜（一两）　附子（一枚，生去皮，破八片）
上三味，以水三升，煮取一升，去滓，分温再服。
集解　汪琥曰：此方与四逆汤相类，独去甘草。盖驱寒欲其速，辛烈之性，取其骤发直达下焦，故不欲甘以缓之也，而尤重在葱白。少阴之阴，天之寒气以为阴，两阴合而偏于下利，则与阳气隔绝不通，姜附之力虽能益阳，不能使真阳之气必入于阴中。惟葱白味辛，能通阳气，令阴得阳而利，庶可愈矣。盖大辛大热之药，不过藉以益人阳气，非有以通之，令真阳和会，而何以有济也耶。
少阴病下利脉微者，与白通汤。利不止，厥逆无脉，乾呕烦者，白通加猪胆汁汤主之。服汤脉暴出者死，微续者生。（原文三）
集解　《金鉴》曰：此承上条详申其脉，以明病进之义也。少阴病下利脉微者，与白通汤，下利当止，今利不止，而转见厥逆无脉。更增乾呕而烦者，此阴寒盛极，格阳欲脱之候也。若专以热药治寒，寒既甚必反格拒而不入。故于前方中加人尿猪胆之阴，以引阳药入阴。经曰：逆者从之。此之谓也。无脉者言诊之而欲绝也。服汤后更诊其脉，若暴出如烛烬焰高故主死，若其脉徐徐微续而出，则是真阳见回，故可生也。故上条所以才见下利，即用白通以治于未形，诚善法也。
●白通加猪胆汁汤方　经
葱白（四茎）　乾姜（一两）　附子（一枚，生去皮，破八片）　人尿（五合）　猪胆汁（一合）
以上三味，以水三升，煮取一升去滓，内胆汁人尿，和令相得，分温再服。若无胆亦可用。
集解　《金鉴》曰：是方即前白通汤加人尿猪胆汁也。加尿胆者，从其类也。下咽之后，冷体既消，热性便发，情且不违，而致大益，则二气之格拒可调，上下之阴阳可通矣。
少阴病欲吐不吐，心烦但欲寐，五六日，自利而渴者，属少阴也。虚故引水自救，若小便色白者，以下焦虚，有寒不能制水，故令色白也。（原文四）
集注　成无己曰：欲吐不吐心烦者，表邪传里也。若腹满痛则属太阴，此但欲寐，则知属少阴。五六日邪传少阴之时，若自利不渴，寒在中焦，属太阴也。此自利而渴，为寒在下焦，属少阴也。肾虚水燥，故渴欲饮水自救，下焦虚寒，故小便色白，下利而渴，小便色白，非里热可知矣。
少阴病，饮食入口则吐，心中温温欲吐，复不能吐，始得之手足寒。脉弦迟者，此胸中实不可下也，当吐之。若隔上有寒饮乾呕者，不可吐也。当温之宜四逆汤。（原文五）
按：温温当是嗢嗢，嗢嗢者，乃吐饮之状也。
集注　程知曰：此言少阴，饮吐为肾邪上逆，当温不当吐也。欲吐不吐，阴邪上逆之证也。若始得病时，邪未深入，其手足但寒而不厥，脉但弦迟而不沉细，则为邪实。胸中寒尚在表，属于阳分，当吐而不当下，吐者有物，呕则无物，两者须辨。若膈上有寒饮，但见乾呕而不能吐出，则是阴寒上逆，当温而不当吐也。曰急温者，明不温则见厥逆无脉诸变证也。
程应旄曰：寒在胸中，法不可下，而属实邪，但从吐法，一吐而阳气得通，吐法便是温法。若膈上有寒饮乾呕者，虚寒从下而上阻，留其饮于胸中，究非胸中之病也。直从四逆汤，急温其下可矣。
少阴病脉微细沉，但欲卧，汗出不烦，自欲吐，至五六日自利，复烦躁不得卧寐者死。（原文六）
集解　《金鉴》曰：此发明上条互详脉证失于急温，致变之义也。脉微细沉但欲卧，少阴寒也。当无汗，今反汗出不烦，乃少阴亡阳也。且自欲吐，阴寒之邪上逆，正当急温。失此不治，因循至五六日，加之自利复烦躁，不得卧寐者，此少阴肾中真阳扰乱外越欲绝之死证，此时即温之亦无及矣。
少阴病二三日不已，至四五日腹痛，小便不利，四肢沉重疼痛，自下利者。此为有水气，其人或咳或小便不利，或下利或呕者，真武汤主之。（原文七）
集注　《金鉴》曰：论中心下有水气，发热有汗，烦渴引饮，小便不利者，属太阳中风，五苓散证也。发热无汗，乾呕不渴，小便不利者，属太阳伤寒，小青龙汤证也。今少阴病二三日不已，至四五日腹痛下利，阴寒深矣。设小便利，是纯寒而无水，乃附子汤证也。今小便不利，或咳或呕，此为阴寒兼有水气之证，故水寒之气外攻于表。则四肢沉重疼痛，内盛于里，则腹痛自利也。水气停于上焦胸肺，则咳喘而不能卧，停于中焦胃府，则呕而或下利，停于下焦膀胱，则小便不利，而或少腹满。种种诸证，总不外乎阴寒之水，而不用五苓者，以非表热之饮也，不用小青龙以非表寒之饮也。故惟主以真武汤，温寒以制水也。
喻昌曰：太阳篇中厥逆筋惕肉瞤而亡阳，用真武矣。兹少阴之水湿上逆，仍用真武以镇摄之。可见太阳膀胱，与少阴肾，一脏一腑，同为寒水。府邪为阳邪，藉用麻桂为青龙，藏邪为阴邪，藉用附子为真武。
●真武汤方　经
茯苓（三两）　芍药（三两）　生姜（三两，切）　白术（二两）　附子（一枚，泡去皮，破八片）
上五味，以水八升，煮取三升，去滓，温服七合，日三服。
若咳者，加五味子半升，细辛、乾姜各一两。
若小便利者，去茯苓。
若下利者，去芍药，加乾姜二两。
若呕者，去附子加生姜，足前成半斤。
集解　《金鉴》曰：小青龙汤，治表不解有水气，中外皆寒实之病也。真武汤治表已解有水气，中外皆寒实之病也。真武者，北方司水之神也。以之名汤者，赖以镇水之义也。夫人一身制水者脾也。主水者肾也。肾为胃关，聚水而从其类者。倘肾中无阳，则脾之枢机虽运，而肾之关门不开，水虽欲行，孰为之主。故水无主制泛溢妄行，而有是证也。用附子之辛热，壮肾之元阳，而水有所主矣。白术之苦燥，建立中土，而水有所制矣。生姜之辛散，佐附子以补阳温中，有散水之意。茯苓之淡渗，佐白术以健土，制水之中，有利水之道焉。而尤妙在芍药之酸敛，加于制水主水药中，一以泻水，使子盗母虚，得免妄行之患，一以敛阳，使归根于阴，更无飞越之虞。孰谓寒阴之品无益于阳乎。而昧者不知承制之理，论中误服青龙发汗亡阳，用此汤者，亦此义也。然下利减芍药者，以其阳不外散也。加乾姜者，以其温中胜寒也。水寒伤肺则咳，加细辛乾姜者，散水寒也。加五味子者，收肺气也。小便利者，去茯苓，以其虽寒，而水不能停也。呕者去附子倍生姜，以其病非下焦，水停于胃也。所以不须温肾以行水，只当温胃以散水，佐生姜者，功能止呕也。
少阴病，下利清穀，里寒外热，手足厥逆，脉微欲绝，身反不恶寒。其人面色赤，或腹痛，或乾呕，或咽痛，或利止脉不出者，通脉四逆汤主之。（原文八）
集注　《金鉴》曰：少阴肾也。肾象乎坎，一阳陷于二阴之中，二阴若盛，则一阳必衰，阴邪始得内侵，孤阳因之而外越也。下利清穀，手足厥冷，脉微欲绝，里阴盛极也。身反不恶寒，面色反赤，其外反热，格阳于外也。故虽有腹痛乾呕咽痛等症，亦当仿白通汤之法，加葱于四逆汤中，以消其阴，而复其阳可也。
程应旄曰：热因寒格，无论腹痛乾呕咽痛，皆下利中格阳之证。即使利止而脉仍前欲绝不出，亦不得谓里寒已退，辄妄治其外热也。须循四逆汤例，消阴弱于下部，但加葱白宣阳气于下焦，使阳气通而脉亦出，始为真愈。
少阴病吐利，手足不逆冷反发热者，不死，脉不至者，灸少阴七壮。（原文九）
集解　《金鉴》曰：少阴吐利，法当逆冷，今不逆冷反发热者，是阳未衰，故曰不死。若脉不至，虽有外热恐是假热，须防阳脱，宜急灸少阴，速通其阳，则脉可复也。
程知曰：前条通脉四逆汤，是里寒外热，手足逆冷而脉不至者也。此条用灸法，是里寒外热，手足不逆冷。而脉不至者也，少阴动脉在足内踝。
汪琥曰：经云：肾之原出于太溪，灸少阴，当灸太溪二穴，在内踝后跟骨动脉陷中。
少阴病吐利，手足逆冷，烦躁欲死者，吴茱萸汤主之。（原文十）
集注　程应旄曰：温法原为阴寒而设，故真寒类多假热。凡阴盛格阳，阴证似阳等，皆少阴蛊惑人耳目处，须从假处勘出真来，方不为之牵制。如吐利而见厥冷，是胃阳衰而肾阴併入也。谁不知为寒者，顾反见烦躁欲死之证以诳之。是皆阳被阴拒，而置身无地，故有此象。吴茱萸汤，挟木力以益火势，则土得温而水寒却矣。
●吴茱萸汤方　经
吴茱萸（一升）　人参（三两）　生姜（一两）　大枣（十二枚）
上四味，以水七升，煮去二升，温服七合，日三服。
集解　方有执曰：吐则伤阳，利则损阴，厥冷者，阴损而逆也。烦躁者，阳伤而乱也。茱萸辛温散寒，暖胃而止呕，人参甘温益阳，固本而补中，大枣助胃益脾，生姜呕家圣药，故四物者，为温中降逆之所须也。
少阴病，吐利躁烦四逆者死。（原文十一）
集注　张璐曰：此条与上条不殊，何彼可治，而此不可治耶。必是已用温中不愈，转加躁烦，故主死耳。
少阴病，恶寒身蜷而利，手足厥冷者不治。（原文十二）
集注　《金鉴》曰：此互详上条手足逆冷不治之义也。恶寒身蜷而卧，虽系少阴证，而不至于死。若下利不止，手足逆冷不回，是有阴无阳，即不吐利躁烦，亦不可治也。
少阴病，四逆恶寒，而身蜷脉不至不烦而燥者死。（原文十三）
集注　《金鉴》曰：此总承上三条，以明不治之死证也，四逆谓四肢逆冷过肘膝而不回也。表阳虚故恶寒也。阴主屈，故蜷卧不伸也。脉不至则生气已绝，若有烦无躁，是尚有可回之阳。今不烦而躁，则是有阴无阳，故曰死也。
少阴病下利，脉微涩呕而汗出，必数更衣反少者，当温其上灸之。（原文十四）
集注　程应旄曰：少阴病下利阳微可知，乃其脉微而且涩，则不但阳微而阴且竭矣。阳微故阴邪逆上而呕，阴竭故汗出而勤。努责一法之中，既欲助阳，且欲护阴，则四逆附子辈俱难用矣。惟灸顶上百会穴以温之，既可代姜附辈之助阳而行上，更可避姜附辈之辛窜而燥下，故下利可止。究于阴血无伤，可见病在少阴，不可以难用温者，遂弃夫温也。
少阴病，下利止而头眩，时时自冒者死。（原文十五）
集注　方有执曰：头眩俗谓昏晕也。诸阳在头，下利止而头眩者，阳无依附浮越于外，神气散乱，故时时自冒也，死可知矣。
张璐曰：人身阴阳相为依附者也。阴亡于下，则诸阳之上聚于头者，纷然而动，所以头眩时时自冒，阳脱于上而主死也。可见阳回利止则生，阴尽利止则死矣。
汪琥曰：下利止则病当愈，今者反为死候，非阳回而利止，乃阳脱而利尽也。
少阴病六七日，息高者死。（原文十六）
集注　程知曰：肾为生气之原，息高则真气散走于胸中，不能复归于气海故主死也。
程应旄曰：夫肺主气，而肾为生气之源，盖呼吸之门也，关系人之死生者最钜。息高者，生气已绝于下而不复纳，故游息仅呼于上，而无所吸也。死虽成于六七日之后，而机自兆于六七日之前。既值少阴受病，何不豫为固护，豫为堤防，致令真阳涣散而无可复返乎。凡条中首既谆谆禁汗，继即急急重温，无非见及此耳。
魏荔彤曰：七日之久，息高气逆者，与时时自冒，同一上脱也。一眩冒而阳升不返，一息高而气根已刈，同一理而分见其证者也。故仲景俱以死期之。
少阴病下利，若利自止恶寒而蜷卧，手足温者可治。（原文十七）
集注　《金鉴》曰：少阴病恶寒厥冷下利不止者。阴寒盛也。今下利能自止，手足能自温，虽恶寒蜷卧，乃阴退阳回之兆，故曰可治。
少阴病恶寒而蜷，时自烦欲去衣被者可治。（原文十八）
集注　《金鉴》曰：少阴病恶寒而蜷，阴寒证也。若时自烦欲去衣被者，此阳回阴退之征，故曰可治。

《金匮》阴病比类  ***************************
呕而脉弱，小便复利，身有微热，见厥者难治，四逆汤主之。（原文一）
集注　《金鉴》曰：呕而心烦，心中懊憹，内热之呕也。今呕而脉弱，正气虚也。小便复利，中寒盛也。身有微热，而复见厥，曰难治者。此为寒盛格热于外，非呕而发热者比。故以四逆汤，胜阴回阳也。
尤在泾曰：脉弱便利而厥，为内虚，且寒之候，则呕非火邪，而是阴气之上逆，热非实邪，而是阳气之外越矣。故以四逆汤，救阳驱阴为主。然阴方上冲，而阳且外走，其离决之势，有未可即为顺接者，故曰难治，或曰呕与身热为邪实，厥利脉弱为正虚，虚实互见，故曰难治。四逆汤，舍其标而治其本也，亦通。
高世栋曰：呕者水去寒犹在上，小便当少。今复利者，寒亦在下也。脉弱者，气衰于内。身微热者，格阳于外呕证如是，则上下寒而内外虚。若见手足逆冷而厥者，则表里阴阳之气，不相顺接，故为难治，四逆汤主之。
生附子壮火回阳以治厥，乾姜温脾暖胃以治呕，甘草安中，调上下以治内外也。
病人胸中，似喘不喘，似呕不呕，似哕不哕，彻心中愦愦无奈者，生姜半夏汤主之。（原文二）
集注　尤在泾曰：寒邪搏饮，结于胸中而不得出，则气之呼吸往来，出入升降者。阻矣，似喘不喘，似呕不呕，似哕不哕，皆寒饮与气相搏，互击之证也。且饮水邪也，心阳藏也。以水邪而逼处心藏，欲却不能，欲受不可，则彻心中愦愦然无奈也。生姜半夏汤，即小半夏汤而生姜用汁，则降逆之力少，而散结之力多，乃正治饮气相搏欲出不出者之良法也。
沉明宗曰：似喘不喘，似呕不呕，似哕不哕，诚不是喘，不是呕，不是哕也。彻者通也。竟是通心中愦愦然无奈，即泛泛恶心之义也。
●生姜半夏汤方　经
半夏（半升）　生姜汁（一升）
上二味，以水三升，煮半夏取二升，内生姜汁煮取一升半，小冷分四服，日三夜一服，止停后服，不止再煎，服如前法。
集解　李彣曰：生姜、半夏辛温之气，足以散水饮而舒阳气，然待小冷服者，恐寒饮固结于中，拒热药而不纳，反致呕逆。今热药冷饮，下嗌之后，冷体既消，热性便发，情且不违，而致大益，此《内经》之旨也。此方与前半夏乾姜汤略同，但前温中气，故用乾姜，此散停饮，故用生姜。前因呕吐上逆，顿服之则药力猛峻，足以止逆降气，呕吐立除。此心中无奈，寒饮内结，难以猝消，故分四服，使胸中邪气徐徐散也。
下利手足厥冷无脉者灸之不温，若脉不还，反微喘者死，少阴负趺阳者为顺也。（原文三）
集注　尤在泾曰：下利厥冷无脉，阴亡而阳亦绝矣。灸之所以引既绝之阳乃厥不回，脉不还，而反微喘。残阳上奔，大气下脱故死。下利为土负水胜之病。少阴负趺阳者，水负而土胜也。故曰顺。
《金鉴》曰：下利手足厥冷脉绝无者，有阴无阳之脉证也。虽用理中四逆辈，恐其缓不及事。急灸脐下，以通其阳，若脉还手足温者生，脉不还手足不温，反微喘，阳气上脱也，故死。
下利脉沉而迟，其人面少赤，身有微热，下利清穀者，必郁冒汗出而解，病人必微厥，所以然者，其面戴阳下虚故也。（原文四）
集注　喻嘉言曰：下利脉沉迟，面少赤，身微热者。阴盛而格阳，在上在外也。若其人阳尚有根，其格出者，终必复返。阳返而阴未肯降，必郁冒，少顷然后阳胜而阴出为汗，阴出为汗，阴邪乃解，自不下利矣。阳入阴出，俨有龙战于野，其血玄黄之象，病人能无微厥乎。
下利后脉绝，手足厥冷，晬时脉还，手足温者生，脉不还者死。（原文五）
集注　喻嘉言曰：脉绝不惟无其阳，亦无其阴，阳气破散，岂得阴气不消亡乎。晬时还，乃脉之伏者复出耳。脉岂有一息之不续也乎。仲景用灸法，止所以通阳气，而观其脉之绝与伏耳，故其方即名通脉四逆汤，服后利止。而脉仍不出，是药已大应，其非脉绝可知，又加人参以补其亡血，斯脉自出矣。成法具在，宜究心焉。
转筋之为病，其人臂脚直，脉上下行，微弦，转筋入腹者，鸡屎白散主之。（原文六）
集注　尤在泾曰：肝主筋，上应风气，肝病生风，则为转筋。其人臂脚直，脉上下行，微弦。经云：诸暴强直，皆属于风也。转筋入腹者，脾土虚而肝木乘之也，鸡为木音，其屎反利脾气，故取治是病，且以类相求，则尤易入也。
《金鉴》曰：臂同背，古通用，臂脚直，谓足背强直，不能屈伸，是转筋之证也。脉上下行，谓超超长直，微弦不和，是转筋之脉也。中寒之人，外寒盛，则手中拘急转筋，痛不能忍，甚者入腹，则牵连少腹拘急而痛也。主之鸡屎白散，以治风寒痹气之在筋也。
●鸡屎白散　经
鸡屎白
上一味为散，取方寸匕，以水六合和温服。
救小儿卒死，而吐利不知，是何病方。（原文七）
狗屎一丸，绞汁灌之。无湿者，水煮乾者取汁。
集解　《金鉴》曰：凡屎皆发阳气，用狗屎，亦取发阳气也。

伤寒霍乱比类  ***************************
问曰：治有霍乱者何？答曰：呕吐而利，此名霍乱。（原文一）
集注　成无己曰：三焦者，水穀之道路，邪在上焦则吐而不利，在下焦则利而不吐，在中焦必既吐且利。以饮食不节，寒热不调，清浊相干，阴阳乖隔而成霍乱。轻者只曰吐泻，重者挥霍撩乱，故曰霍乱。
问曰：病发热头痛，身疼恶寒吐利者。此属何病？答曰：此名霍乱，自吐下又利止，复更发热也。（原文二）
集注　方有执曰：发热头痛身疼恶寒，外感吐利内伤也。上以病名求病证，此以病证实病名，反复详明之意。
霍乱，头痛发热身疼痛，热多欲饮水者，五苓散主之。寒多不用水者，理中丸主之。（原文三）
集注　方有执曰：霍乱热多欲饮水者，阳邪盛也。寒多不用水者，阴邪盛也。五苓散者，水行则热泻，是以两解之谓也，理治也。料理之谓，中里也。里阴之谓，参术之甘温里也。甘草甘平和中也，乾姜辛热散寒也。
沉明宗曰：此言霍乱，须分寒热而治也。头痛发热身疼痛者，风寒伤于表也。外风而挟内热饮食，以致吐利，必欲饮水，当以五苓散，两解表里，使邪从汗出，里邪则从小便而去。不欲饮水者，寒多无热，胃阳气虚，当以理中丸温中散寒为主，此以表里寒热辨证治病也。
吐利止，而身痛不休者，当消息和解其外，宜桂枝汤小和之。（原文四）
集注　方有执曰：吐利止里和也。身痛表退而新虚也。消息犹有斟酌也。桂枝汤固卫以和表也。小和言少少与服，不过度之意也。
张锡铭曰：本经凡言小和微和者，谓微邪而毋用大攻也。
既吐且利，小便复利，而大汗出，下利清穀内寒外热，脉微欲绝者，四逆汤主之。（原文五）
集注　成无己曰：吐利亡津液，则小便当少，小便复利，而大汗出，津液不禁，阳气大虚也。脉微为亡阳，若无外热，但内寒下利清穀，为纯阴证，此以外热为阳未绝犹可与四逆汤救之。
吴人驹曰：既吐且利，而大汗出，则泄路尽开，而小便又复利。云复利者，反不欲其利，而为收藏之地也。下利清穀，内寒外热，且脉微欲绝，一线之微阳挽回，诚为不易，四逆之施，讵可缓乎。
吐利汗出，发热恶寒，四肢拘急，手足厥冷者，四逆汤主之。（原文六）
集注　程知曰：吐利而复汗出，阳气几于走失矣。发热恶寒，为阳未尽亡，四肢拘急，手足厥冷，不得不用四逆，以助阳退阴也。又按少阴证云，恶寒身蜷而利，手足厥冷者不治。又云：下利恶寒而蜷卧，手足温者可治。此之吐利汗出，四肢拘急，手足厥冷，而用四逆治之者，以有发热一证也。发热为阳未尽亡，犹是病人生机。故经又云：吐利手足不逆冷，反发热者不死。
吐已下断，汗出而厥，四肢拘急不解，脉微欲绝者，通脉四逆加猪胆汁汤主之。（原文七）
集注　《金鉴》曰：霍乱吐下已止，汗出而厥，四肢拘急，脉微欲绝者，乃中寒盛极，阻膈阳气不达于四肢也。宜通脉四逆汤加猪胆汁，从阴以通阳也。吐利发汗，脉平小烦者，以新虚不胜穀气故也。（原文八）
集注　郑重光曰：吐利发汗，脉平阴退阳回，乃有此象。犹以新虚不胜穀气，而致小烦。盖霍乱吐利晬时，不可便与饮食，以胃气逆反，仓廪未固，不可便置米穀耳。
张锡铭曰：霍乱一病，夏秋最多，是风寒暑湿之邪中人，皆能病霍乱，非止一寒邪也。若吐利过甚，损伤中焦之气，以致阴阳间隔，手足厥冷，脉微欲绝。不多饮水者，无分寒暑，皆宜四逆理中治之。盖邪盛而正实者，当泻其邪。邪盛而正衰者，宜扶其正。况夏月之时，阳气浮于外，阴气伏于内，复以冷风寒其形，冷冰寒其胃，内外皆寒，风暑之邪，未有不乘虚入于阴经者。所以夏月，只有阴证，而无伤寒，今人患暑证死，而手足指甲皆青者阴证也。古人以大顺散治暑，良有以也。

舌鉴  ***************************
（图缺）
伏阴发端膜原，多见此舌，宜用温通。
以上二十五式，专为伏阴病绘。然兼症则变，难于拘定。兹略举其概，俾临诊有权，不致生死相混。


跋  ——————————————————————————————————————————————————————————————————————————————————————————

跋  ***************************
田君瀛峤，字云槎，（余）畏友也。（余）不敏，不克承先人志操尺寸柄，以变理民物为两间，弥阴阳之憾，妄思于里党中聊为补救，又苦家无积储，志多未逮。因忆范文正公云：欲为良相，当为良医。用究心医理，阅十馀稔矣，然未敢出而应世也。田君负不羁才，具经世略，足迹迹遍天下，卒不得志于时，归寄于医。盖其幼而聪慧，于书无所不读，医虽小道，曾三折肱焉。今年夏秋，疫疠大行，传染殆遍，时医皆掣肘，死者相枕藉，友人劝（余）以术寿世，因得晤田君，聆其绪论。凡诊一病，皆洞悉本原，以故（余）立一方，必质于田君。心心相印，全活无算，至是德（余）者。益颂田君之神，因而日与过从，藉资砥砺，得读其所著《医寄伏阴论》一书，方祖仲景，法师灵兰。其用药也，约而精，其立方也，奇而正。发前人所未发，补前人所未逮，明白简易，尽善尽美，洵救世之金丹也。用跋卷末，以志钦佩。
