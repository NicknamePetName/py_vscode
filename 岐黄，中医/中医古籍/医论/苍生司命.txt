
序  ***************************
癸丑暮春，程子云来游宝婺时，余于政事之暇，同探北山之奇胜，听鹿田之夜雨，酌龙洞之晨泉。天人至理，靡不冥搜；玄禅妙义，靡不参究；炎黄秘奥，靡不探求；视兰亭之雅集，较多裨益，致足乐也。云来因出手注《金匮要略直解》一编曰：「此汉张仲景杂证祖方也，后人充栋汗牛，方书悉祖诸此」。余披阅一过，见其晰理简要，方法详明，因捐俸梓而行之矣。
今年秋初，晤云来于钱塘公署，因问云来曰：「医方之浩繁者，有宋徽宗《圣济总录》，周宪王之《普济方》，迨后王氏《准绳》，徐氏《医统》，则眇而小矣，医家犹有望洋之叹，求其简而精，博而约者，是在吾子亦有可得闻乎？」云来又出《苍生司命》一编，曰：「此花溪老人虞天民所辑，医家入门之秘本也。《金匮要略》如商彝周鼎，古不可遗；此编如粟菽布丝，时不可废。」因阅集中所载，证有寒热虚实，药有补泻温凉，对病治疗，随获奇验，真指下之航梯，时后之鸿宝也。徐子振公术精洞垣，陈子子奇为余旧好，订正剞劂，以公天下，以济苍生，其功不又普乎！
余亦欢喜讚叹，而弁数言于首。
时康熙丁巳桂月望后大梁李锦题于西冷之古香亭


首卷  ——————————————————————————————————————————————————————————————————————————————————————————

经论总抄  ***************************
（此篇总揭天地阴阳、人身造化、脉病治法、五脏六腑，昭然可考。）
三才，天地人也。天者，轻清而上浮；地者，重浊而下凝。阳之精者为日，东昇而西坠也；阴之精者为月，夜见而昼隐也。天不足西北，故西北方阴也，而人右耳目不如左明也；地不满东南，故东南方阳也，而人左手足不如右强也。天气下降，地气上升，阴中有阳，阳中有阴。平旦至日中，天之阳，阳中之阳也；日中至黄昏，天之阳，阳中之阴也。合夜至鸡鸣，天之阴，阴中之阴也；鸡鸣至平旦，天之阴，阴中之阳也。故人亦应之。
天地者，万物之上下也；阴阳者，血气之男女也。左右者，阴阳之道路也；水火者，阴阳之征兆也。金木者，生成之始终也。玄气凝空，水始生也；赤气炫空，火始生也；苍气浮空，木始生也；素气横空，金始生也；黄气际空，土始生也。
大地絪縕，万物化醇。男女媾精，万物化生。人者，得天地之正气，灵于万物者也。命者，天之赋也；精者，身之本也；形者，身之合也；气者，生之元也；神者，生之制也。
心者，君主之官，神明出焉。肺者，相傅之官，治节出焉。胆者，中正之官，决断出焉。膻中者。臣使之官，喜乐出焉。肝者，将军之官，谋虑出焉。脾胃者，仓廪之官，五味出焉。大肠者，传导之官，变化出焉。小肠者，受盛之官，化物出焉。肾者，作强之官，伎巧出焉。三焦者，决渎之官，水道出焉。膀胱者，州都之官，津液藏焉，气化则能出矣。命门者，精神之所舍也，男子以藏精，女子以系胞。
三阳者，太阳、阳明、少阳也；三阴者，太阴、少阴、厥阴也。阳明者，两阳合明也；厥阴者，两阴交尽也。手太阳小肠经也，手阳明大肠经也，手少阳三焦经也，手太阴肺经也，手少阴心经也，手厥阴心包络也。足太阳膀胱经也，足阳明胃经也，足少阳胆经也，足太阴脾经也，足少阴肾经也，足厥阴肝经也。
头者，诸阳之所会；面者，五脏六腑之荣。鼻属肺，肺和则鼻知香臭矣；目属肝，肝和则目辨黑白矣；口属脾，脾和则口知五穀矣；舌属心，心和则舌知五味矣；耳属肾，肾和则耳闻五音矣。
头者，精明之府。头倾视深，精神将夺矣。背者，胸中之府。背曲肩垂，府将坏矣。腰者，肾之府。转摇不能，肾将惫矣。骨者，髓之府。不能久立，行则振掉，骨将惫矣。膝者，筋之府。屈伸不能，行则偻俯，筋将惫矣。
九窍者，肝开窍于目，心开窍于耳，肺开窍于鼻，脾开窍于口，肾开窍于二阴。此以九窍言之。然心开窍于舌，肾开窍于耳。
发者，属心禀火气也；眉者，属肝禀木气也；须者，属肾禀水气也；咽者咽物，纳水穀，接三脘以通胃也；喉者候气，有九节，通五脏以系肺也。发者血之馀，神者气之馀，爪者筋之馀，齿者肾之馀。魂者，神明之辅弼也；魄者，精气之匡佐也。血为荣，荣者水穀之精气也；气为卫，卫者水穀之悍气也。直行者，谓之经；旁行者，谓之络也。
脉者，天真委和之气也。三部，寸、关、尺也；九候，浮、中、沉也。五脏，心、肝、脾、肺、肾也；六腑，胆、胃、大肠、小肠、膀胱、三焦也。
圣人以左寸为心，左关为肝，左尺为肾，右寸为肺，右关为脾，右尺为命门者，法乎天也，非圣人之私也。盖天之北为坎，南为离，东为巽，西为兑，包乎外者为乾，居乎中者为坤。人生与天地相似，左手天之东也，巽位在焉，巽为木，故肝木居乎左关。左关之前为心者，法南之离也；左关之后为肾者，法北之坎也。右手天之西也，兑位在焉，兑为金，金者肺，《易》曰：乾为天为金，是肺为金而有乾象，故居右寸而位乎高。右关为脾者，脾为坤土，奠位乎中，以之而承乎肺下，此天高地下之义，乾坤象也。右尺为命门，命门者，火也，以水位而位火，此一阳生于二阴之义，正所以成坎也。向非与天地相似，圣人安得以是而垂法哉？小肠附在左尺，大肠附在右尺。
每部中各有浮中沉三候，三而三之，为九候也。浮者至皮肤，候表及腑也；中者至肌肉，以候胃气也；沉者至筋骨，候里及脏也。寸为阳为上部，法天，主心胸以上至头之有疾也；关为阴阳之中为中部，法人，主膈以下脐之有疾也；尺为阴为下部，法地，主脐以下至足之有疾也。
四时之脉者，弦、钩、毛、石也。春脉弦，肝东方木也；夏脉钩，心南方火也；秋脉毛，肺西方金也；冬脉石，肾北方水也；四季脉迟缓，脾中央土也。四时平脉，六脉俱带和缓也，谓有胃气。有胃气曰生，无胃气曰死。
五行者，金、木、水、火、土也。相生者，谓金生水、水生木、木生火、火生土、土生金也。相剋者，谓金剋木、木剋土、土剋水、水剋火、火剋金也。相生者吉，相剋者凶。如心见沉细，肝见短涩，肾见迟缓，肺见洪大，脾见弦长，皆遇克也；心见缓，肝见洪，肺见沉，脾见涩，肾见弦，皆遇我之所生也。
左手属阳，右手属阴。关前为阳，关后为阴。男子左手脉常大于右手者，为顺也；女子右手脉常大于左手者，为顺也。男子尺脉常弱，寸脉常盛，是其常也；女子尺脉常盛，寸脉常弱，是其常也。反者，女得男脉，男得女脉；男得女脉为不及，女得男脉为太过。不及固病，太过亦病，所谓过犹不及也。
人迎者，左手关前一分是也；气口者，右手关前一分是也。人迎以候天之六气，风寒暑湿燥火之外感也；气口以候人之七情，喜怒忧思悲恐惊之内伤也。人迎脉紧盛，大于气口一倍，属表为阳为腑也；气口脉紧盛，大于人迎一倍，属里为阴为脏也。属表为感风寒，属里为内伤饮食。人迎、气口俱紧盛，为夹食伤寒，为内伤挟外感也。男子久病，气口充于人迎者，有胃气也；女子久病，人迎充于气口者，有胃气也。病虽重，可治。反此者，逆也。外因者，六淫之邪也；内因者，七情之气也；不内外因者，饮食、劳倦、跌扑也。
六脉者，浮、沉、迟、数、滑、涩也。浮者为阳，在表，为风，为虚也；沉者为阴，在里，为湿，为实也。迟者为阴，寒在脏也；数者为阳，热在腑也。滑者，血多气少也；涩者，气滞血枯也。
八要者，表、里、虚、实、寒、热、邪、正也。表者，病不在里也；里者，病不在表也。虚者，五虚也；实者，五实也。寒者，腑脏积冷也；热者，腑脏积热也。邪者，外邪相干也；正者，脏腑自病也。
七表者，浮、芤、滑、实、弦、紧、洪也。八里者，微、沉、缓、涩、迟、伏、濡、弱也。九道者，长、短、虚、促、结、代、牢、动、细也。七死者，雀啄、屋漏、弹石、解索、鱼翔、虾游、釜沸也。
奇经八脉者，阳维、阴维、阳跷、阴跷、冲脉、任脉、督脉、带脉也。
人病脉不病，名曰内虚。脉病人不病，名曰行尸。
五运主病者，谓诸风掉眩，皆属于肝木；诸病痒疮，皆属于心火；诸湿肿满，皆属于脾土；诸气膹郁，皆属于肺金；诸寒收引，皆属于肾水。
六气为病者，谓诸暴强直、支痛、软戾、里急、筋缩，皆属于风。厥阴风木，乃肝胆之气也。诸病喘呕、吐酸、暴注下迫、转筋、小便浑浊、腹胀大鼓之如鼓、痈疽疡疹、瘤气结核、吐下霍乱、瞀郁肿胀、鼻塞鼽衄、血溢、血泄、淋闭、身热恶寒、战慄惊惑、悲笑谵妄、衄蔑血污，皆属于热。少阴君火之热，乃真心小肠之气也。诸经强直、积饮、痞膈中满、霍乱吐下、体重胕肿，肉如泥，按之不起，皆属于湿。太阴湿土，乃脾胃之气也。诸热瞀瘈、暴瘖冒眛、躁扰狂越、骂詈惊骇、胕肿痠痛、气逆冲上、禁慄如丧神守、嚏呕、疮疡、喉痹、耳鸣及聋、呕涌溢食不下、目眛不明、暴注、瞤瘈、暴病暴死，皆属于火。少阳相火之热，乃心包络三焦之火气也。诸涩枯涸，干劲皴揭，皆属于燥。阳明燥金，乃肺与大肠之气也。诸病上下，所出水液澄沏清冷，症瘕、㿗疝、坚痞、腹满急痛、下痢清白、食已不饥、吐利腥秽、屈伸不便、厥逆禁固，皆属于寒，乃肾与膀胱之气也。
亢则害，承乃制者，寒极生热，热极生寒，木极而似金，火极而似水，土极而似木，金极而似火，水极而似土也。
五虚者，脉细、皮寒、气少、泄利前后、饮食不入也。浆粥入胃，泻止则生。
五实者，脉盛、皮热、腹胀、前后不通、瞀闷也。大小便通利，得汗者生。
五胜者，风胜则动，热胜则肿，燥胜则乾，寒胜则浮，湿胜则泻泄。
五恶者，心恶热，肺恶寒，肝恶风，脾恶湿，肾恶燥。
六脱者，脱气、脱血、脱津、脱液、脱精、脱神也。
五劳者，久视伤血，劳于心也；久卧伤气，劳于肺也；久坐伤肉，劳于脾也；久立伤骨，劳于肾也；久行伤筋，劳于肝也。心劳神损，肺劳气损，脾劳食损，肝劳血损，肾劳精损。
六极者，尽力谋虑，劳伤乎肝，应乎筋极。曲运神机，劳伤乎心，应乎脉极。意外过思，劳伤乎脾，应乎肉极。预事而忧，劳伤乎肺，应乎气极。矜持志节，劳伤乎肾，应乎骨极。此五劳应乎五极者也。精极者，五脏六腑之气衰，形体皆极，眼视无明，齿焦发落，体重耳聋，行履不止，邪气逆于六腑，厥于五脏，故成精极。
五脏受病者，忧愁思虑则伤心，形寒饮冷则伤肺，恚怒气逆则伤肝，饮食劳倦则伤脾，坐湿入水则伤肾。
五损者，一损损于皮毛，皮聚而毛落；二损损于血脉，血脉虚少，不能荣于五脏六腑；三损损于肌肉，肌肉消瘦，饮食不能为肌肤；四损损于筋，筋缓不能自收持；五损损于骨，骨痿不能起于床。从上下者，骨痿不能起于床者死；从下上者，皮聚而毛落者死。然损其肺者，益其气；损其心者，调其荣卫；损其脾者，调其饮食，适其寒温；损其肝者，缓其中；损其肾者，益其精也。
四时发病者，春伤于风，夏必飧泄；夏伤于暑，秋必痎疟；秋伤于湿，冬必咳嗽；冬伤于寒，春必温病。
凡病之始起也，可刺而已。其盛，可待衰而已。故因其轻而扬之，因其重而减之。形不足者，温之以气；精不足者，补之以味。在表者，汗而发之；在里者，下而夺之；高者，因而越之；慓悍者，按而收之；脏寒虚脱者，治以灸焫；脉病挛痹者，治以针刺；血实蓄结肿热者，治以砭石；气滞痿厥寒热者，治以导引；经络不通，病生于不仁者，治以醪醴；血气凝注，病生于筋脉者，治以熨药。然又必先岁气，无伐天和。能合色脉，可以万全。化而裁之存乎变，神而明之存乎人。此先圣作之于前，诸贤述之于后，诚入门之阶梯，乃医家之总领也。

四言举要  ***************************
脉乃血流，气血之先；血之隧道，气息汇焉。其象法地，血之腑也，心之合也，皮之部也。资始于肾，资生于胃，阳中之阴，本乎营卫。营者阴血，卫者阳气，营行脉中，卫行脉外。脉不自行，随气而至，气动脉应，阴阳之谊。气如橐籥，血如波澜，血脉气息，上下循环。十二经中，皆有动脉，惟手太阴，寸口取决。此经属肺，上系吭嗌，脉之大会，气之出入。一呼一吸，四至为息，日夜一万，三千五百。一呼一吸，脉行六寸，日夜八百，千丈为准。
初持脉时，令仰其掌，掌后高骨，是为关上。关前为阳，关后为阴，阳寸阴尺，先后推寻。心肝居左，脾肺居右，肾与命门，居两尺部。魂魄穀神，皆见寸口，左主司官，右主司府。左大顺男，右大顺女，本命扶命，男左女右。关前一分，人命之主，左为人迎，右为气口。神门决断，两在关后，人无二脉，病死不愈。男女脉同，惟尺则异，阳弱阴盛，反此病至。脉有七诊，曰浮中沉，上下左右，消息求寻。又有九候，举按轻重；三部浮沉，各候五动。寸候胸上，关候膈下，尺候于脐，下至跟踝。左脉候左，右脉候右，病随所在，不病者否。浮为心肺，沉为肾肝，脾胃中州，浮沉之间。心脉之浮，浮大而散；肺脉之浮，浮涩而短。肝脉之沉，沉而弦长；肾脉之沉，沉实而软。脾胃属土，脉宜和缓；命为相火，左寸同断。春弦夏洪，秋毛冬石。四季和缓，是谓平脉。太过实强，病生于外；不及虚微，病生于内。春得秋脉，死在金日，五脏准此，推之不失。四时百病，胃气为本，脉贵有神，不可不审。调停自气，呼吸定息，四至五至，平和之则。三至为迟，迟则为冷；六至为数，数即热证。转迟转冷，转数转热；迟数既明，浮沉当别。浮沉迟数，辨内外因；外因于天，内因于人。天有阴阳，风雨晦冥；人喜怒忧，思悲恐惊。外因之浮，则为表证；沉里迟阴，数则阳盛。内因之浮。虚风所为；沉气迟冷，数热何疑。浮数表热，沉数里热；浮迟表虚，沉迟冷结。表里阴阳，风气冷热，辨内外因，脉证参别。
脉理浩繁，总括于四，既得提纲，引申触类。
浮脉法天，轻乎可得，泛泛在上，如水漂木。有力洪大，来盛去悠；无力虚大，迟而且柔；虚甚则散，涣漫不收；有边无中，其名曰芤；浮小为濡，绵浮水面；濡甚则微，不任寻按。
沉脉法也，近于筋骨。深深在下，沉极为伏；有力为牢，实大弦长；牢甚则实，愊愊而强；无力为弱，柔小如绵；弱甚则细，如蛛丝然。
迟脉属阴，一息三至。小快于迟，缓不及四。二损一败，病不可治；两息夺精，脉已无气。浮大虚散，或见芤革；浮小濡微，沉小细弱。迟细为涩，往来极难，易散一止，止而复还。结则来缓，止而复来；代则来缓，止不能回。
数脉属阳，六至一息；七疾八极，九至为脱。浮大者洪，沉大牢实，往来流利，是谓之滑。有力为紧，弹如转索。数见寸口，有止为促；数见关中，动脉可候，厥厥动摇，状如小豆。长则气治，过于本位；长而端直，弦脉应指。短则气病，不能满部，不见于关，惟尺寸候。
一脉一形，各有主病；数脉相兼，则见诸证。
浮脉主表，里必不足。有力风热，无力血弱。浮迟风虚，浮数风热，浮紧风寒，浮缓风湿，浮虚伤暑，浮芤失血，浮洪虚火，浮微劳极，浮濡阴虚，浮散虚剧，浮弦痰饮，浮滑痰热。
沉脉主里，主寒主积。有力痰食，无力气郁。沉迟虚寒，沉数热伏，沉紧冷痛，沉缓水蓄，沉牢痼冷，沉实热极，沉弱阴虚，沉细痹湿，沉弦饮痛，沉滑宿食，沉伏吐利，阴毒聚积。
迟脉主脏，阳气伏潜；有力为痛，无力虚寒。
数脉主腑，主吐主狂；有力为热，无力为疮。
滑脉主痰，或伤于食，下为蓄血，上为吐逆。
涩脉少血，或中寒湿；反胃结肠，自汗厥逆。
弦脉主饮，病属肝胆，弦数多热，弦迟多寒。浮弦支饮，沉弦悬饮，阳弦头痛，阴弦腹痛。
紧脉主寒，又主诸痛。浮紧表寒，沉紧里痛。
长脉气平，短脉气病，细则气少，大则病进。浮长风痫，沉短宿食，血虚脉虚，气实脉实。
洪脉为热，其阴则虚；细脉为湿，其血则虚。
缓大者风，缓细者湿，缓涩血少，缓滑内热。
濡小阴虚，弱小阳竭；阳竭恶寒，阴虚发热。阳微恶寒，阴微发热；男微虚损，女微泻血。
阳动汗出，阴动发热，为痛与惊，崩中失血。
虚寒相搏，其名为革，男子失精，女子失血。
阳盛则促，肺痈阳毒；阴盛则结，疝瘕积郁。
代则气衰，或泄脓血，伤寒心悸，女胎三月。
脉之主病，有宜不宜，阴阳顺逆，凶吉可推。中风浮缓，急实则忌；浮滑中痰，沉迟中气。尸厥沉滑，卒不知人，入脏身冷，入腑身温。风伤于卫，浮缓有汗；寒伤于营，浮紧无汗；暑伤于气，脉虚身热；湿伤于血，脉缓细涩。伤寒热病，脉喜浮洪，沉微涩小，证反必凶。汗后脉静，身凉则安；汗后脉躁，热甚必难。阳病见阴，病必危殆；阴病见阳，虽困无害。上不至关，阴气已绝；下不至关，阳气已竭。代脉止歇，脏绝倾危；散脉无根，形损难医。
饮食内伤，气口急滑；劳倦内伤，脾脉大弱。欲知是气，下乎脉沉，沉极则伏，涩弱久深。
火郁多沉，滑痰紧食，气涩血芤，数火细湿。滑主多痰，弦主留饮，热则滑数，寒则弦紧，浮滑兼风，沉滑兼气。食伤短疾，湿留濡细。
疟脉自弦，弦数者热，弦迟者寒，代散者折。
泄泻下痢，沉小滑弱；实大浮洪，发热则恶。
呕吐反胃，浮滑者昌；弦数紧涩，结肠者亡。
霍乱之后，脉代勿讶；厥逆迟微，是则可怕。
咳嗽多浮，聚肺关胃；沉紧小危，浮濡易治。
喘急息肩，浮滑者顺；沉涩肢寒，散脉逆证。
病热有火，洪数可医；沉微无火，无根者危。骨蒸发热，脉数而虚；热而涩小，必殒其躯。劳极者虚，浮软微弱；土败双弦，火炎急数。
诸病失血，脉必见芤，缓小可喜，数大可忧。瘀血内蓄，却宜牢大，沉小涩微，反成其害。
遗精白浊，微涩而弱；火盛阴虚，芤濡洪数。
三消之脉，浮大者生，细小微涩，形脱可惊。
小便淋閟，鼻头色黄，涩小无血，数大何妨。
大便燥结，须分气血，阳数而实，阴迟而涩。
癫乃重阴，狂乃重阳，浮洪吉兆，沉急凶殃。痫脉宜虚，实急者恶，浮阳沉阴，滑痰数热。
喉痹之脉，数热迟寒；缠喉走马，微伏则难。
诸风眩晕，有火有痰，左涩死血，右大虚看。头痛多眩，浮风紧寒，热洪湿细，缓滑厥痰，气虚弦软，血虚微涩，肾脉走马，真痛短涩。
心腹之痛，其类有九，细迟从吉，浮大延久。
疝气弦急，积聚在里，牢急者生，弱急者死。
腰痛之脉，多沉而弦，兼浮者风，兼紧者寒，弦滑痰饮，濡细肾著，大乃肾虚，沉实闪肭。
脚气有四，迟寒数热，浮滑者风，濡细者湿。
痿病肺虚，肺多微缓，或涩或紧，或细或濡。
风寒湿气，合而为痹，浮涩而紧，三脉乃备。
五疸实热，脉必洪数，涩微属虚，切忌发渴。
脉得诸沉，责其有水。浮气与风，沉石或里；沉数为阳，沉迟为阴；浮大出厄，虚小可惊。
胀满脉弦，土制于木，湿热数洪，阴寒迟弱，浮为虚满，紧则中实，浮大可治，虚小危极。
五脏为积，六腑为聚，实强者生，沉细者死。
 
 
旧图有精道循脊背，过肛门，甚属非理，而且无子宫命门之象，皆大失矣，今改正之。
中恶腹胀，紧细者生；脉若浮大，邪气已深。
痈疽浮数，恶寒发热；若有痛处，痈疽所发。脉数发热，而痛者阳；不数不热，不疼阴疮。未溃痈疽，不怕洪大；已溃痈疽，洪大可怕。
肺痈已成，寸数而实；肺痿之形，数而无力。肺痈色白，脉宜短涩，不宜浮大，唾糊呕血。
肠痈实热，滑数可知；数而不热，关脉芤虚；微涩而紧，未脓当下；紧数脓成，切不可下。
妇人之脉，以血为本，血旺易胎，气旺难孕。少阴动甚，谓之有子；尺脉滑利，妊娠可喜。滑疾不散，胎必三月；但疾不散，五月可别；左疾为男，右疾为女；女腹如箕，男腹如釜。欲产之脉，其至离经，水下乃产，未下勿惊。新产之脉，缓滑为吉；实大弦牢，有证则逆。
小儿之脉，七至为平，更察色证，与虎口纹。

内景图解  ***************************
脏腑内景，各有区别，咽喉二窍同出一脘，异途施化。喉在前主出，咽在后主吞。喉系坚空连接肺本，为气息之路，呼吸出入，下通心肝之窍，以激诸脉之行，气之要道也。咽系柔空，下接胃本，为饮食之路，水穀同下，并归胃中，乃粮运之关津也。二道并行，各不相犯。盖饮食必历气口而下，气口有一会厌，当饮食方咽，会厌即垂，厥口乃闭，故水穀下咽，了不犯喉。言语呼吸则会厌开张，当食言语，则水穀乘气送喉管，遂呛而咳矣。
喉下为肺，两叶白莹，谓之华盖，以覆诸脏，虚如蜂窠，下无透窍。故吸之则满，呼之则虚。一呼一吸，本之有源，无有穷也，乃清浊之交，运人身之橐籥。
肺之下为心，心有系络，上繫于肺，肺受清气，下乃灌注。其象尖长而圆，其色赤，其中窍数多寡各异，迥不相同。上通于舌，下无透窍。心之外有心包络，即膻中也。凡脾胃肝肾各有一系透膈以通于心，其间有宗气积于胸中，出于喉咙，以贯心脉而行呼吸，即如雾者是也。如外邪干犯，则犯包络，心不能犯，犯心即死矣。
此下有膈膜，与脊胁周围相著，遮蔽浊气，始不得以薰心肺。
膈膜之下有肝，有独叶者，有二三叶者。其系亦上络于心络，为血之海，上通于目，下亦无窍。
肝短叶中有胆附焉。胆有汁，藏而不泻。
此喉之一窍也，施气运化，薰蒸流行，以成脉络者。
咽至胃长一尺六寸，通谓之咽门。嚥下是膈膜，膈膜之下有胃，盛受饮食而腐熟之。其左有脾，与胃同膜而附其上，其色如马肝赤紫，其形如刀镰，闻声则动，动则磨胃，食乃消化。
胃之左有小肠，后附脊膂，左环回周叠积。其注于回肠者，外附脐上，共盘十六曲。右有大肠，即回肠，当脐左回周叠积而下，亦盘十六曲。广肠附脊以受回肠，左环叠积下辟，乃出滓秽之物路。
广肠左侧为膀胱，乃津液之府。五味入胃，其津液上升，精者化为血脉，以成骨髓；津液之馀，留入下部，得三焦之气施化，小肠渗出，膀胱渗入，而溲便注泄矣。
凡胃中腐熟水穀，其精气自胃口之上口曰贲门传于肺，肺播于诸脉；其滓秽自胃之下口曰幽门传于小肠，至小肠下口曰阑门泌别其汁，清者渗出小肠而渗入膀胱，滓秽之物则传入大肠。
膀胱赤白莹净，上无所入之窍，止有下口，全假三焦之气化施行，气不能化，则闭格不通，而为病矣。
此咽之一窍，资生气血，转化糟粕而出入如此。
三焦者，上焦如雾，中焦如沤，下焦如渎，主持诸气，以象三才。故呼吸升降，水穀腐熟，皆待此通达。与包络相为表里，故其脉散络心包，下膈循属三焦。
肾有两枚，精所舍也。生于脊膂十四椎下两旁各一寸五分，中命门穴，形如豇豆，外有黄脂包裹，里白外黑，下通牴尾，上通脑髓，有上系通于心，下系则通精窍。根于两肾之前，膀胱之后，出大肠之上左，居小肠之下右，即命门子宫，男子以藏精，女子以系胞。两肾俱属水，但一边属阴，一边属阳，越人谓左为肾，右为命门。非也、命门，即两肾之中，通肾之下系为相火，《易》所谓「一阳陷于二阴」，《道书》所谓「两肾中间一点明是也」。命门寄相火，代君行化，此先天无形之火，与后天有形之火不同。故滑伯仁曰：「相火之相，譬如丞相之相也，辅佐周身，维持纲纪，交接元阳，为一身统领，使百脉舒和，三元有益，气血无偏，治化宣和，则无虞矣。」丹溪云：「天非此火不能生物，人非此火不能有生，是以能视、听、言、动，何莫非先天之火为哉？」

风寒感冒  ***************************
伤寒自有专门，必究心仲景，方知病之百变，证之传经，非浅学所能窥其微妙。今以六经表里，撮其纲领，另为一门，附寻常感冒，以便按方疗治。若真正伤寒，幸勿轻易，当于专门中求之可也。
〔六经表里至要〕
（阳盛阴虚下之则愈，汗之则死；阴盛阳虚汗之则愈，下之则死。）
足太阳膀胱经
症：头项痛，腰脊强，身热恶寒。脉：浮而紧。
足太阳之脉，起于目内眦，上额交巅，入风府分为四道，下络项，故头项痛也。循肩膊内，挟脊抵腰中，故腰脊强也。身热者，血阴类，寒亦阴类，以阴伤阴，皮毛闭塞，身中阳气不得发越，故身发热也。恶寒者，伤寒恶寒，伤风恶风，以类相从，以其表先有寒，故见寒即恶之也。
脉尺寸俱浮者，太阳为诸阳之首，其脉本浮，况以寒鼓之则愈浮。其紧者，荣气为寒气搏击，安得脉不紧也。若初受寒，则热与浮紧俱未见，移时见之。
〔表证〕
●麻黄汤
麻黄（一两）　桂枝（六钱）　甘草（三钱）　杏仁（五十个）
春分以后勿轻用之。
麻黄、甘草开肌，桂枝、杏仁散寒下气，但汤内用桂枝者，有散寒而兼实表之义，恐麻黄过于泄散故也。
●小青龙汤
麻黄　芍药　甘草　乾姜　桂枝　五味　半夏　细辛
太阳表未解，心下有水气，乾呕发热而咳，或噎，或喘者，宜服之。
●大青龙汤
麻黄　桂枝　杏仁　甘草　石膏　大枣　生姜
伤寒见风伤风，见寒无汗，脉浮紧，烦躁者，宜服。
〔伤风证〕
风，阳气也。卫气，亦阳气也。以阳伤阳，故皮毛开而濈然有汗，宜桂枝汤。有汗恶风，脉浮而缓。春分后勿用，或用九味羌活汤去地黄、细辛。
●桂枝汤
桂枝　芍药　甘草　生姜　大枣
辛甘发散为阳，故用桂枝以散风邪；以甘缓之，酸收之，是以桂枝为主，芍药、甘草为佐也。然桂枝虽能祛风，风去则表实，况芍药以酸收之，则是汤也虽有发散之义，而兼有实表之功。此仲景先生之微意耳。
●桂枝汤加知母石膏汤
春分后并夏至用之，热病亦可用。
〔里证〕
太阳有标、有本。此太阳之入本也，则小便不利，而腹胀满。
●五苓散
泽泻　白术　赤茯　猪苓　肉桂
●春泽汤　五苓散加人参，虚者用之。
足阳明胃经
症：身热，目痛，鼻乾，不得眠，无汗，不恶寒反恶热。脉：尺寸俱长。
足阳明之脉起于鼻，挟鼻络目，故鼻乾而目痛也。阳明之邪上干于目，故不得卧。阳明主肌肉，虽是伤寒，然是太阳传经而来，则寒变为热，故身热不恶寒而恶热也。肌表密，故无汗。脉长者，阳明多血多气之经，其脉本长，今以寒鼓之，则益长矣。
●升麻葛根汤
升麻　芍药　葛根　甘草
升麻、葛根升散阳明之邪，芍药和血敛肌，甘草甘缓和表，皆佐使也。
●葛根葱白汤
葛根　芍药　知母　川芎　生姜　葱白
已汗、未汗，头痛用之。
●葛根加黄连汤　兼内热者加之。
●白虎汤　不恶寒反恶热，大便秘，口渴，以此汤解利之。
石膏　知母　甘草　粳米
伤风证　有汗脉长而带缓。
●桂枝加葛根升麻汤
〔里证〕
阳明有标、有本，此阳明之入本也。大便秘结，小便利，不恶寒反恶热，或日晡潮热，或谵语，手足濈然汗出，或狂乱不知人，此胃家实也，宜下之。
●太阳阳明大承气汤
大黄　芒硝　厚朴　枳实　治三焦。
●少阳阳明小承气汤
大黄　厚朴　枳实　不犯下焦。
●正阳阳明调胃承气汤
大黄　芒硝　甘草　不犯上焦。
●大柴胡汤　治日晡潮热，大便闭。
柴胡　黄芩　芍药　半夏　大黄　枳实　生姜
阳明有三证：有太阳阳明，有正阳阳明，有少阳阳明。在表者均宜解散，在里者均宜下之。当审证而用方，不可混一而差谬也。
三阳合病必下利，仲景另有方法。
足少阳胆经
症：耳聋，胸胁痛，往来寒热，口苦，多呕。脉：尺寸俱弦。
足少阳之脉，起于目外眦，络于耳，故耳聋也。下缺盆，循胸胁，故胸胁痛也。是经主经：其流气三部，在半表半里，进退无常，故往来寒热也。脉弦者，少阳本弦也。
〔表证〕
●小柴胡汤
柴胡　黄芩　人参　半夏　甘草　生姜　大枣
凡耳不聋、里不虚，用小柴胡去人参，以其恐增热故也。
伤风证　身有汗，脉弦而带缓，此伤风证也。
●小柴胡加桂枝汤
柴胡　黄芩　桂枝　人参　半夏　芍药　甘草　生姜
〔里证〕
少阳之证亦有标本，在胆则入本也。耳聋、口苦、咽乾而呕，脉弦而沉。
《黄帝针经》曰：「胆胀者，胁下痛，口中苦，善太息。」此不在经而在里，胆中之受邪也明矣。又口中苦，胆汁溢于口而然，此亦可以验热之在胆矣。宜以　黄连清胆汤　主之。
黄连　陈皮　半夏　竹茹　枳壳　甘草　生姜　枳实
足太阴脾经
症：腹满而吐，食不下，自利，时腹自痛，咽乾，手足温。脉：沉而细。
太阴脾经为三阴之首，其脉布于胃中，邪气壅而为腹满。上不得降者，呕吐而食不下；下不得升者，自利益甚；寒在内者，则为常痛，此阳邪干里，故不常痛而时痛也。络于咽，故咽乾也；手足温者，三阴手足必微冷，若手足温者属太阴也，以脾主四肢，脾受邪热，故四肢温也。脉沉细者，病至三阴俱沉，而脾为阴中之太阴，故沉而细。如有浮，即在表，桂枝汤主之。《经》云：「三阴脉沉，为欲愈。」
〔表证〕
此在经也。有前症而不自利、不咽乾，脉尚浮，微恶寒。此表尚存，而当汗也。故《经》曰：「太阴病」。脉浮者，可发汗，宜桂枝汤。
●桂枝汤（见前证）　桂枝加防风汤。
〔里证〕
有前症而不恶寒，脉沉细兼数，此邪在里也，宜清之下之。
●黄芩芍药汤
黄芍　芍药　甘草
●桂枝加大黄汤　腹痛甚者用此方。
桂枝　芍药　大黄　生姜　大枣
〔寒证〕
寒中太阴经，与传经热证不同，自利不渴，腹痛无休，手足不温。《经》曰：「自利不渴者，属太阴。以其脏有寒，当温之，宜四逆辈。」
●四逆汤
附子　乾姜　甘草
●理中汤
人参　白术　乾姜　甘草
●附子理中汤
足少阴肾经
症：渴而自利，但欲寐。脉：尺寸俱沉。
足少阴肾经，从肾上贯肝膈，入肺中，系舌本，故舌乾而渴也。自利者，邪传少阴，受热已深，气不上升，故自利也。卫气行于阳则寤，行于阴则寐。邪传少阴，热冲清道，神思昏昧，故欲寐也。其脉沉者，肾本在下，至此经自沉。
〔表证〕
有前症而微恶寒，口中和，身微热。此邪尤在经也，乃宜汗之。
●细辛羌活冲和汤　始得之，反发热，脉沉者。阴证无热。
细辛　羌活　独活　芍药　甘草
●麻黄附子细辛汤　以此汤主之，附子温中，麻黄散表。
〔里证〕
口燥舌乾而渴，脉沉，此在里也。
●三承气汤　见前证选而用之。
朱奉议曰：「仲景于少阴证，口燥咽乾，宜急下之。」盖少阴主肾，系舌本。伤寒热气入于脏，流入少阴肾经，咽乾络焦，故口燥咽乾而渴，须急下之。非若阳明证，宜下而可缓耳。
●黄连阿胶汤　轻者用之。
黄连（四两）　黄芩（一两）　鸡子黄（二枚生用）　芍药（二两）　阿胶（二两）
〔寒证〕
寒中少阴经，与传经热证不同。背恶寒，倦卧，下利清穀，小便白，手足寒，身体痛，而脉则沉也。
●四逆汤（见前）
●真武汤
附子　茯苓　白芍　生姜　白术
●附子汤
附子　茯苓　芍药　人参　白术
厥阴肝经
症：消渴，气上冲心，心中烦满疼痛，甚则唇青，舌卷囊缩。脉则微缓。
厥者，尽也。两阴俱尽，故名曰厥。成公曰：「邪传太阴，则腹满而嗌乾，未成渴也；传至少阴，口燥舌乾而渴，未成消渴；至厥阴则成消渴，以热甚能消水故也。木生火，肝气通心，厥阴客气上冲心，故心中疼热，且烦而满」。奉议云：「肝脉循阴器，络于舌本。脉弗营则筋急，筋急则引舌与卵，故唇青舌卷卵缩。病至是笃矣。非大下何以生？若脉渐浮，则有生机，当微汗之，不可不知耳。」
〔表证〕
此在经也。自前证两脉尚浮，身微热，此有表证存焉。或有由阴出阳，致脉渐浮，所谓阴病得阳脉者生也。
●麻黄升麻汤
麻黄　当归　知母　黄芩　石膏　升麻　白术　白芍　天冬　桂枝　乾姜　甘草　茯苓　葳蕤
●桂枝加黄芩汤
〔里证〕
前证悉具者是也。或见数症而不具。《黄帝针经》曰：「邪在肝，则两胁痛。」不言经而言肝，则伤寒邪热有入用明矣。
●三承气汤　三阳选而用之。
●黄连竹叶石膏汤　邪未入腑为轻者用之。
〔寒证〕
寒中厥阴，与传经热证不同。四肢厥冷，唇青，面黑，囊缩，遗溲，脉则缓而微欲绝。
●四逆汤
●附子汤
●麻黄附子吴萸汤　仍当用艾火灸丹田气海，或用姜葱作为饼子，熨于脐下。若药不便，用胡椒火酒，皆可应急用。
盖三阴三阳虽各有表里，然三阳终表多而里少，三阴终里多而表少。此人不可不知也。详考三阴三阳皆有入腑，则再无所传，以万物同归于土，则终于土而已，将复奚变哉？
师曰：阳经无腹痛，阴经少头疼。
〔附感冒诸方〕
●《和剂》不换金正气散　治四时感冒伤寒，瘟疫时行，及山岚瘴气，寒热往来，霍乱吐泻，下利赤白，及出远方不伏水土，并皆治之。
厚朴（姜汁制炒）　陈皮（去白）　藿香（洗）　半夏（姜制）　苍术（米泔浸各一钱）　甘草（五分）
上细切，作一服，加生姜三片、大枣二枚、水一盏半，煎至一盏，温服。
●藿香正气散（方见中风）　治四时感冒，头痛，憎寒，壮热，或风湿气，霍乱吐泻。常服除山岚瘴气。
●九味羌活汤　《经》云：有汗不得服麻黄，无汗不得服桂枝。若误服，则其变不可胜数，故立此法，不犯三阳禁忌。解利神方，此易老之法也，名曰九味羌活汤。
羌活　治太阳肢节痛，君主之药也。然非无为主也，乃能拨乱反正之主，故大无不通，小无不入，关节痛非此不能除。
防风　治一身尽痛，乃军卒中卑下职也。一听军令而行，所使引之而至。
苍术　别有雄壮之气，上行能除湿，下行能安太阴，使邪气不传之于足太阴脾也。
细辛　治足少阴肾苦头痛。
川芎　治厥阴头痛在脑。
白芷　治阳明头痛在额。
生地　治少阴心热在内。
黄芩　治太阴肺热在胸。
甘草　能缓里急，协和诸药。
已上九味，虽为一方，然亦不可执一。执中无权，犹执一也。当视其经络前后、左右之不同，从其轻重冷热之多寡增减用之，其效如神。姜二片、葱二根，水煎服。若无内热，去生地、黄芩；若急汗热服，以羹粥投之；若缓汗温服，羹粥不用投也。脉浮而不解者，宜先急而后缓；脉沉而不解者，宜先缓而后急。此药不独解利伤寒，治杂病亦有效。中风行经者，加附子；中风秘涩者，加大黄；中风并三气合而成痹等证，各随十二经上下内外，寒热温凉四时六气，加减补泻用之。
●十神汤　治时令不正，瘟疫妄行，或四时感冒风热，发热憎寒，头疼身痛，无汗。此药不问阴阳两感，并宜服之。
川芎　甘草　麻黄　白芷　乾葛　紫苏　升麻　陈皮　赤芍药　香附（各一钱）
上细切，作一服，加生姜三片、连须葱白三个。如中满气实者，加枳壳一钱，水二大盏，煎至一盏三分，去渣热服。
●消风百解散　治四时感冒头疼，发热咳嗽，鼻塞声重，喘急等证。
荆芥穗　白芷　陈皮　麻黄（去节）　苍术（各一钱）　甘草（五分）
上细切，作一服，加生姜三片、葱白三个，水一盏半，煎至一盏，热服。咳嗽甚者，加乌梅一个同煎服。
●张子和六神通解散　治夏月伤寒，得太阳阳明二经病，汗不出，头项痛，腰脊强，目痛鼻乾不得卧。代麻黄、葛根等汤，发表药也。
苍术　石膏　滑石　黄芩（各一钱五分）　麻黄（七分半）　甘草（五分）
上细切，作一服，水二盏，煎至七分服。春加防风一钱。
●金沸草散　治伤寒咳嗽，头疼发热，胸膈痰壅，喘嗽等证。
前胡（一钱五分）　半夏（七分半）　细辛（三分）　赤茯苓（一钱）　甘草（三分）　荆芥穗（二钱）　旋覆花（一钱五分）（一名金沸草）
一方无细辛、茯苓，有麻黄、芍药。
上细切，作一服，加生姜五片、大枣一枚，水一盏半，煎至一盏，温服。
东垣曰：「《经》云『两感于寒者，死，不治。』一日太阳与少阴俱病，头痛、发热、恶寒，口乾、烦满而渴。太阳者，腑也，自背腧而入，人所共知；少阴者，脏也，自鼻息而入，人所不知也。鼻息通于天，故寒邪无形之气从鼻而入；肾为水也，水流湿，故肾受之。《经》曰『伤于湿者，下先受之』，同气相求耳。又云『天之邪气感则害人五脏』，以是知内外两感，脏腑俱病。欲表之则有里，欲下之则有表，表里既不能一治，故死矣。然所禀有虚实，所感有浅深，虚而感之深者必死，实而感之浅者犹或可治，治之而不愈者有矣，未有不治而复生者也。予尝用此，间有生者，十得二三，故立此方，以待好生君子用之，名曰解利两感神方大羌活汤。」
●解利两感神方大羌活汤
防风　羌活　独活　防己　黄芩　黄连　苍术　白术　甘草　细辛（各三分）　知母　川芎　地黄（各一钱）
上细切，作一服，水二盏，煎至一盏半，去渣，热饮之。未解再服，三四剂病愈则止。
●东垣加减凉膈散（见中风）　退六经热及伤寒馀热不解，胸烦等证。
●黄连解毒汤　治伤寒大热不止，乾呕烦渴，错语呻吟，不得安卧。
黄连（一钱）　黄芩　黄柏　栀子（各二钱）
上细切，作一服，水一盏半，煎至一盏，去渣服。

药性  ***************************
人参　味甘，大补元气，止渴生津，调荣养卫。肺热并阴虚火动者禁用。
黄耆　性温，敛汗固表，托里生肌，气虚莫少。得防风其功愈大。
白术　甘温，健脾强胃，止泻除湿，消痰化痞。凡用以土炒之。
茯苓　味淡，渗湿利窍，白补脾元，赤通水道。阴虚者勿用。
甘草　味甘，调和诸药，炙则温中，生则泻火。解百药毒，中满者勿用。
当归　性温，使血归经，扶虚益损，逐瘀生新。头止血上行，身养血中守，尾破血下流，全活血不走，脾虚勿用。
川芎　味辛，诸风可逐，去瘀调经，清利头目。不宜单服，久服令人暴亡。
白芍　酸寒，养阴益肝，收敛耗散，虚痢可安。初痢、久痢勿用，新产勿用。
赤芍　酸寒，能泻能散，破血通经，赤睛功擅。
连翘　苦寒，解诸经毒，上至顶巅，下至腿足。
生地　味寒，能清湿热，骨蒸可痊，滋阴补血。
熟地　味温，滋肾补血，益髓填精，乌须黑发。二地脾虚勿用，并忌铁器、萝菔。
麦冬　味温，祛烦解渴，润肺清心，消除肺热。脾虚勿用。
天冬　味寒，止嗽消痰，肺痈肺痿，解渴除烦。脾虚勿用。
黄连　泻心，能厚肠胃，痢疾热疾，一切取效。生用清心火，酒炒厚肠胃，姜炒止呕吐。
黄芩　泻肺，上焦火炎，湿热痢疾，止嗽除烦。枯而飘者，泻上焦之火；实而坚者，退下部之热。
黄柏　味苦，滋阴抑火，湿热烦蒸，用之俱可。
栀子　味苦寒，解郁除烦，吐红鼻衄，肺火能蠲。丹溪云：解热郁，行结气，其性屈曲下行，从小便泄去。
石膏　大寒，能消胃火，发渴头疼，解肌立妥。
滑石　沉寒，解渴除烦，清暑利窍，转危就安。
贝母　微寒，宁嗽消痰，肺痈肺痿，开郁除烦。
知母　味苦，泻火滋肾，有汗骨蒸，虚劳可定。劳热脾虚，知柏禁用。
大黄　苦寒，消瘀破血，快膈通肠，开行结热。酒炒上达，生用下行。
芒硝　苦寒，实热积聚，蠲痰润燥，疏通便闭。朴硝煎炼，倾结即成芒硝。
柴胡　味苦，泻肝治疟，寒热往来，解肌要药。
前胡　微寒，止嗽消痰，寒热头痛，痞闷能安。
升麻　微寒，清胃止衄，升提下陷，齿痛可逐。
桔梗　性平，宽舒胸胁，载药上浮。诸药舟楫。又止咽喉肿病。
紫苏　味辛，风寒发表，便利周身，气滞最好。
麻黄　味辛，解表出汗，身热头疼，风寒发散。止汗用其根节。
葛根　味甘，发表解肌，身热目痛，口渴可医。又善解酒毒。
薄荷　味甘，清利头目，祛风化痰，骨蒸可服。
防风　甘温，诸风头晕，骨节痹疼，筋挛口禁。
荆芥　味辛，头目可清，诸风在表，服此通灵。
细辛　辛温，少阴头痛，利窍通关，风痉皆用。
羌活　微温，祛风除湿，身痛头疼，舒筋活骨。
独活　甘平，头项难舒，两足湿痹，诸风能除。
白芷　辛温，阳明头痛，女子带下，百发百中。
藁本　味温，除痛巅顶，寒湿可祛，风邪可屏。
香附　味苦，快气开郁，止痛调经，更消宿食。为妇人之仙药，忌铁。
乌药　辛温，心腹胀痛，气滞不舒，方中议用。
枳实　味苦，除痞消食，破积化痰，冲墙倒壁。
枳壳　微温，宽肠快气，胸膈不舒，方中可议。
青皮　苦寒，安脾下食，气滞能攻，平肝消积。
陈皮　甘温，顺气宽膈，和胃全施，消痰去白。陈皮治高，愈高愈妙；青皮治低，愈低愈良。
苍术　甘温，健脾燥湿，发汗宽中，更祛瘴疫。
厚朴　苦温，消胀泄满，宿食痰积，其功不缓。
南星　性热，大治风痰，破伤身强，风搐皆安。
半夏　味辛，健脾燥湿，痰厥头疼，吐呕必备。血家、汗家、渴家禁用。
藿香　辛温，霍乱暑湿，发散风寒，仍除呕逆。
槟榔　味苦，杀虫破积，后重里急，驱除瘴气。性如铁石，稍虚勿用。
腹皮　微温，下气宽膨，安和脾胃，浮肿为君。虚者禁忌。
香薷　味辛，大清暑热，利水消烦，功效甚捷。冒暑用之，内热勿用。
扁豆　微凉，转筋吐泻，补胃和中，酒毒可借。
猪苓　味淡，利水通淋，消肿除湿，用之如神。
泽泻　寒苦，消肿利水，除湿通淋，泻阴中火。肾虚者，不宜多服。
木通　性寒，最能导滞，利窍通经，小肠热闭。
车前　气寒，溺涩眼赤，小便能通，大便能实。
骨皮　味寒，解肌退热，有汗骨蒸，强阴凉血。
木瓜　味酸，脚肿风湿，霍乱转筋，足膝无力。
灵仙　苦温，腰膝冷痛，肢节顽麻，风湿通用。
玄参　苦寒，泻无根火，消肿清咽，骨蒸亦可。
丹皮　味苦，破血通经，血分有热，无汗骨蒸。
沙参　味苦，大清肺热，咳血吐脓，用之效捷。
丹参　味苦，破积调经，生新去瘀，补骨续筋。
苦参　味苦，痈肿疮疥，下血肠风，眉脱赤癞。
龙胆　苦寒，退热平肝，目疾暴发，用之顿安。
防己　气寒，风湿脚痛，热积膀胱，汤中可用。
加皮　味寒，祛除风湿，肢节烦疼，壮筋强骨。
地榆　性平，治女人崩，下血诸证，赖以安宁。血痢有积者勿用。
茯神　补心，善镇惊悸，恍惚健忘，兼除怒恚。
远志　气温，能宁心志，久服聪明，令人多记。
枣仁　味酸，敛汗祛烦，不眠用炒，生用多眠。
甘松　气香，善除恶气，浴体香肌，心腹痛已。
菖蒲　性温，开心通窍，去痹除风，出声至妙。
小茴　性温，能除疝气，腹痛腰疼，调中暖胃。
柏子　味甘，补心益气，敛汗扶阳，润肠通闭。
大茴　味辛，疝气脚气，肿痛膀胱，止呕开胃。
益智　辛温，安神益气，遗溺遗精，呕逆皆治。
乾姜　苦辛，温脾暖胃，泄痢吐红，炮之勿忽。
附子　辛热，走而不守，阴毒寒邪，回阳功有。童便浸七日，面包煨熟。
川乌　大热，搜风入骨，湿痹寒疼，破积之物。
木香　微温，散滞和胃，诸气能调，行肝泻肺。
沉香　降气，能补命门，祛邪暖胃，保守元真。
丁香　辛热，能除寒呕，心腹冷痛，温胃功有。
砂仁　性温，通经破滞，止痛安胎，健脾养胃。
莲肉　味甘，健脾理胃，止泻涩精，补心养气。
肉桂　辛热，善通血脉，腹痛虚寒，温补为最。
桂枝　性热，宣导百药，发散风寒，三痹不著。
诃子　味苦，涩肠止痢，痰嗽喘急，降火敛肺。
吴萸　性热，驱除疝气，脐腹寒疼，厥阴之剂。
草果　味辛，消食除胀，截疟逐痰，解瘟辟瘴。
玄胡　性温，心腹卒疼，通经活血，消瘀之君。
常山　苦寒，截疟祛痰，伤寒能解，水胀能宽。老疟有痰用之，初起勿用。
薏苡　味甘，专除湿痹，筋脉拘挛，调脾助胃。
良姜　性热，下气宽中，转筋霍乱，酒食能攻。
白蔻　味温，脾胃虚冷，泻痢不休，功可立等。
山楂　味甘，磨消肉食，结气能行，消除坚积。
草蔻　味温，寒邪犯胃，呕吐恶心，用之即夺。
神麴　味甘，消食开胃，破结逐痰，调中下气。
麦芽　甘温，能消宿食，心腹膨胀，散滞消积。
苏子　味辛，呕痰降气，止嗽定喘，更润心肺。
芥子　味辛，专化胁痰，皮里膜外，痞块能安。
甘遂　苦寒，破积消痰，面浮蛊胀，利水能安。
大戟　甘寒，逐水利便，肿胀痰坚，其功瞑眩。
芫花　寒苦，能消胀蛊，利水泻湿，嗽止痰吐。
商陆　辛甘，赤白各异，赤者消肿，白利水气。
海藻　咸寒，消瘿散疬，咸以软坚，肿块痰核。
牵牛　苦寒，积水能攻，诸蛊痃癖，可奏神功。
葶苈　苦辛，利水消肿，痰咳症瘕，肺家喘壅。
瞿麦　辛寒，专除淋病，且能堕胎，通经立应。
蓬术　温苦，止痛消瘀，症瘕痃癖，通经最著。
三稜　味苦，破血消癖，气滞作痛，用之始的。
灵脂　味苦，血瘀心疼，通经活血，用之极灵。
乾漆　辛温，通经皮瘕，追积杀虫，验如奔马。
桃仁　甘寒，能润大肠，通经破瘀，血瘕堪当。
蒲黄　味甘，逐瘀调崩，止血用炒，破血用生。
红花　辛温，能消瘀结，多则通经，少则养血。
苏木　甘咸，能行积血，产后月经，兼医扑跌。
姜黄　味辛，消瘀破血，心腹疼痛，通经最捷。
郁金　味苦，破血生肌，血淋溺血，郁结皆舒。
金银花　甘，疗痈无对，未成则散，已成则溃。
漏芦　性寒，祛恶疮毒，补血排脓，生肌长肉。
蒺藜　味苦，疗疮瘙痒，翳膜头疮，医除目朗。
白及　味苦，功专收敛，肿毒疮疡，外科最善。
蛇床　辛苦，下气温中，恶疮疥癞，逐瘀祛风。
天麻　味辛，能治头眩，小儿惊痫，拘挛瘫痪。
白附　辛温，头面百病，一切痰涎，中风诸症。
全蝎　味辛，祛风痰毒，口眼喎斜，惊痫搐搦。
蝉退　味甘，消风定惊，杀疳除热，退翳侵睛。
殭蚕　味咸，诸风惊痫，湿痰喉痹，灭疮瘢痕。
木鳖　苦寒，能追疮毒，乳痈腰疼，消肿明目。
蜂房　咸苦，惊痫瘈瘲，牙疼肿毒，瘰疬肠痈。
白花蛇　毒，瘫痪喎斜，大风疥癞，诸毒尤佳。
槐花　味苦，痔漏肠风，大肠热痢，更杀蛔虫。
鼠黏　味辛，能消疮毒，瘾疹风热，咽疼可逐。
茵陈　味苦，去疸除黄，渗湿利水，清热为凉。
蔓荆　味苦，头痛能除，拘挛湿痹，泪眼堪舒。
兜铃　味苦，能薰痔漏，定喘消痰，肺热久嗽。
秦艽　性平，除湿荣筋，肢节风痛，下血骨蒸。
百合　味甘，功专补肺，喘嗽虚劳，其功立致。
紫菀　苦辛，痰嗽气喘，肺痿吐脓，寒热并遣。
款冬　味甘，理肺除痰，肺痈喘嗽，一切金寒。
杏仁　温苦，风痰喘嗽，大肠气闭，引之可夺。
金沸草　寒，消痰止嗽，明目祛风，其功立奏。
乌梅　酸温，收敛肺气，止渴生律，和脾开胃。
桑皮　味甘，止嗽定喘，泻肺火邪，其功不浅。
菊花　甘寒，除热祛风，头眩眼赤，收泪殊功。
天花粉　寒，清气消痰，排脓消肿，止渴除烦。
犀角　酸寒，化毒辟邪，清心止血，消肿毒蛇。
密蒙花　寒，功可明目，障翳青盲，服之效捷。
龟板　味甘，滋阴补肾，逐瘀续筋，更治颅囟。
木贼　味甘，明目退翳，开瞽复明，必用之剂。
鳖甲　味咸，劳嗽骨蒸，散瘀去痞，补肾滋阴。
决明子　甘，能除肝热，目疼收泪，仍止鼻血。
麻仁　味甘，下乳催生，润肠通闭，小水能行。
羚羊角　寒，明目清肝，却惊解毒，神智能安。
山豆根　苦，疗咽肿痛，敷蛇虫毒，可救急用。
海螵蛸　寒，破血除症，生肌长肉，溃烂疮疼。
益母草　甘，女科之主，产后胎前，生新去瘀。
地肤子　寒，去膀胱热，皮肤瘙痒，除风甚捷。
紫草　苦寒，能通九窍，利水消膨，痘疹最要。
苦楝根　寒，能杀诸虫，疼痛即止，积聚立通。
樗根　味苦，泻痢带崩，肠风痔漏，燥湿涩精。
泽兰　味苦，产后血晕，肢体虚浮，打扑伤损。
牙皂　味辛，通关利窍，敷肿消痛，吐风痰妙。
瓜蒂　苦寒，吐痰最妙，消身浮肿，并治黄疸。
巴豆　大毒，破症通畅，逐冷祛寒，斩关夺将。
斑鳌　有毒，破血通经，诸疮瘰疬，水道能通。
青黛　酸寒，能平肝木，惊痫疳痢，兼除热毒。
胡黄连　苦，治劳骨蒸，小儿疳痢，盗汗虚惊。
阿胶　甘温，止咳脓血，保肺除崩，虚劳可啜。
使君子　温，消疳清浊，泻痢诸虫，总能除却。
白矾　味酸，善解诸毒，一切痰壅，鼻中息肉。
赤石脂　甘温，保固肠胃，溃疡生肌，涩止泻痢。
五倍　苦酸，疗齿疳䘌，痔漏脱肛，兼除风湿。
玄明粉　辛，能蠲宿垢，化积豁痰，其功立奏。
通草　味甘，善利膀胱，消痈散肿，能通乳房。
枸杞　甘温，添精固髓，明目祛风，阴兴阳起。
黄精　味甘，安和脏腑，五劳七伤，此药大补。
何首乌　甘，添精种子，黑发悦颜，长生不老。
石斛　味甘，却惊定志，壮骨补虚，筋力衰替。
五味　酸温，生津止渴，久嗽虚劳，金水枯竭。
山药　甘温，理脾止泻，益肾补中，诸虚可借。
山茱萸　温，涩精固髓，肾虚耳鸣，腰膝痛楚。
杜仲　甘辛，小便淋沥，益肾固精，痛在腰膝。
破故纸　温，腰膝痠痛，兴阳固精，相火禁用。
牛膝　味苦，除湿痿痹，壮骨强筋，破胎下瘀。
菟丝　甘平，梦遗滑精，腰疼膝冷，添髓强筋。
巴戟　辛甘，大补虚损，精滑梦遗，扶元固本。
苁蓉　味甘，峻补精血，若骤用之，反动便滑。
胡芦巴　温暖，补肾脏虚，膀胱诸疝，胀痛皆除。
川楝子　苦，专治疝气，中湿伤寒，利水之剂。
龙骨　味甘，遗精梦泄，崩漏带下，惊痫风热。
桑寄生　苦，腰痛顽麻，续筋壮骨，风湿尤佳。
鹿茸　甘温，益气滋阴，泄精尿血，崩带堪任。
牡蛎　微寒，涩精止汗，崩带胁痛，老痰祛散。
虎骨　味辛，能治脚膝，定痛追风，强筋壮骨。
萆薢　味苦，风寒湿痹，腰背冷疼，添精益气。
续断　味辛，接骨续筋，跌扑伤损，且固遗精。
麝香　辛热，善通关窍，伐鬼堕胎，镇惊尤妙。
乳香　辛温，疗诸恶疮，生肌止痛，心腹尤良。背疮初起勿用。
没药　温平，治疮止痛，跌打损伤，破血通用。
阿魏　性温，除症破结，消痞杀虫，传尸可灭。
水银　性寒，治疥杀虫，断绝胎孕，催生立通。
灵砂　性温，能通血脉，杀鬼辟邪，安魂定魄。
砒霜　有毒，风痰可吐，截疟除哮，能消沉痼。
雄黄　甘辛，辟邪解毒，更治蛇虺，喉风息肉。
珍珠　气寒，镇惊除痫，开聋磨翳，止渴消痰。
牛黄　味苦，大治风痰，安魂定魄，惊悸灵丹。
琥珀　味甘，安魂定魄，破瘀消症，利水通涩。
血竭　味咸，跌扑伤损，恶毒疮痈，破血有准。
硫黄　性热，扫除疥疮，壮阳逐冷，寒邪敢当。
冰片　味辛，目痛喉痹，狂躁妄语，真为良剂。
芦荟　气寒，杀虫消疳，癫痫惊搐，服之立安。
百部　味甘，咳嗽上气，益肺杀蛔，疥癣疳蚀。树木之虫，烟薰即除；牛犬之蝨，汤洗即灭。
硇砂　有毒，溃痈烂肉，除翳消症，不可入腹。
硼砂　味辛，疗喉肿痛，膈上热痰，噙化立中。
丹砂　味甘，镇心养神，祛邪杀鬼，定魄安魂。
竹茹　止呕，能除寒热，不寐自安，胃热呕哕。
竹叶　味甘，退热安眠，化痰定喘，止渴消烦。
竹沥　味甘，大豁虚痰，失音不语，右痪左瘫。
灯草　味甘，通利小水，癃闭成淋，内热如扫。
艾叶　温平，祛邪逐秽，漏血安胎，心疼即效。
川椒　辛热，祛邪逐冷，明目杀虫，温而不猛。
胡椒　味辛，心腹冷痛，下气温中，跌扑堪用。
石蜜　甘平，人药炼熟，益气补中，润燥解毒。
葱白　辛温，发表出汗，伤寒头疼，肿痛皆散。
韭　味辛温，祛除胃热，瘀血能清，兼止梦泄。
大蒜　辛温，化痞消穀，解毒散痈，生痰昏目。
生姜　性温，能通神明，痰嗽呕吐。开胃极灵。
食盐　味咸，能吐胸痰，心腹卒痛，过食损颜。
茶茗　味苦，热渴通济，上清头目，下消食积。
酒　通血脉，能助药势，辟散风寒，诸恶鬼气。
醋　消肿毒。积瘕可去，产后金疮，血晕皆治。
淡豆豉　寒，懊憹可消，伤寒头疼，心下烦焦。
河车　味甘，疗诸虚损，劳瘵骨蒸，培植根本。
天灵盖　咸，传尸痨瘵，温疟血崩，生肌盖世。
人乳　味甘，补阴益阳，悦颜明目，羸瘦仙方。
童便　气凉，扑损折跌，虚劳骨蒸，咳嗽吐血。


卷一（元集）  ——————————————————————————————————————————————————————————————————————————————————————————

中风、真中、类中论  ***************************
中风者，体气先虚，必有风邪真中，然后见有暴仆、暴喑、口眼歪斜、手足不举、言语蹇涩，甚者人事不省等症。若无风邪，必无此等证候。又云无真中、类中之分。斯言也，尤见理未真之过也。按中风者，体气先虚而后风邪中之者理也。所谓「邪之所凑，其气必虚」是也。予尝见有人心火暴盛，痰涎壅塞，无毫发风邪杂于其中，而前证悉见，随用清热养血，化痰顺气之剂而愈者。即东垣所谓「本气自病」，河间所谓「将息失宜，心火暴盛」，丹溪所谓「湿热相生」。此三者类乎中风，而实非中风也。一用风药，祸不旋踵，安得不指出此证？使后学知之。此类中之说所由起也。但此证当另列一条，而不杂于中风之条。如昔人谓四证似伤寒，而不列于伤寒之列，则明白而易知矣。若老人谓无类中皆真中，恐使后人临证不明，反增人病，辨之奚容已乎？其言标本缓急之论，轻重攻补之宜，则至善而不可没，大有功于后学也。

中风证（一）  ***************************
天地间惟风无所不入。人受之者，轻则为感，重则为伤，又重则为中。凡中风之证，卒然晕倒，昏不知人，或痰涎壅盛，咽喉作声，或口眼歪斜，手足瘫痪，或半身不遂，舌强不语。风邪既盛，气必上壅，痰随气上，停留壅塞，昏乱卒倒，皆痰为之也。五脏虽皆有风，而犯肝经为多。盖肝主筋属木，风易入之，肝受风则筋缓不荣，所以有歪斜、不遂、瘫痪、舌强等症。
治之之法，初得之，即当开痰理气。《经》云：善治风者，顺气理风。气顺则痰消，徐理其风；及其久也，即当养血活血。若不先顺气，遽用乌、附，又不活血，徒用防风、羌活、天麻辈，吾未见其能治也。
中风有真中、类中。真中有中腑、中脏、中经之不同。中腑者，多著四肢，故面如土色，有表证，脉浮而恶风寒，四肢拘急不仁，现六经形证，或中身之前，或中身之后，或中身之侧，皆中腑也。中脏者，多滞九窍，故唇缓失音，鼻塞耳聋，目瞀，大小便秘，皆中脏也。
治法：中腑者，加减小续命汤发其表，调以通圣辛凉之剂；中脏者，三化汤通其滞，调以十全大补、四物之剂；脏腑兼见者，药必兼用，先表而后通之也。
其或外无六经之形证，内无便溺之阻隔，但肢不能举，口不能言，此邪中于经也。又当从乎中治，宜大秦艽汤补血养筋，或二陈汤加清热养血药。
中腑者，易治，宜汗亦不可过汗，损其卫气；中脏者，难治，宜下亦不可过下，损其荣气；中经者，有汗下之戒，只宜养血通气。
类中亦有不同，河间主火，东垣主气，丹溪主热与痰。僵仆卒倒，此气虚也，治宜六君子汤加竹沥、姜汁。痰涎壅盛，偏枯口噤，筋急拘挛，筋反纵，脉数，此火也。治法：在表宜防风通圣散，在上凉膈散。口眼歪斜，半身不遂，涎多不语，此痰证也，治宜二陈、导痰等汤。
大抵真中者少，类中者多。外感内伤当辨轻重。重于外感者，先驱风邪而后补中气，治以散风药为君，而以补损药为臣使；重于内伤者，先补中气而后驱风邪，治以滋补药为君，而以散邪药为臣使。其心火暴盛，痰涎壅塞，无毫发风邪而喎斜不遂等证悉具者，治宜清热化痰，养血顺气。一用风药，祸不旋踵。半身不遂，大率多痰，中左属瘀血、血虚，宜四物汤加桃仁、红花、竹沥、姜汁；中右属痰与气虚，宜二陈合四君子加竹沥、姜汁。气血两虚而挟痰者，八物汤加南星、半夏、枳实、竹沥、姜汁。
初中卒倒，不省人事，急掐人中，提头顶发；口噤不能进药，急以生半夏为末，吹入鼻中，或以皂角、细辛为末，吹入鼻中。有嚏者生，无嚏者肺绝死。
痰涎壅盛，口眼喎斜，舌强不语，皆当用吐法，一吐不愈，再吐。轻者用瓜蒂末一钱，重者用稀涎散加黎芦五分，入麝香少许，以鹅翎探吐。惟年老虚弱者不可吐，气虚卒倒者不可吐。凡中经虽有痰涎，犹能进汤水者，先进苏合香丸通窍，随进顺气散。凡小便不利者，不可利小便，热退自利。诸中或已苏或未苏，忽然吐出红紫血者，不治。
〔中风不治症〕
口开（心绝）手撒（脾绝），遗尿（肾绝）眼合（肝绝），吐沫直视，鼻如鼾睡（肺绝），肉脱筋痛、发直，摇头上窜，面赤如妆，汗缀如珠，皆不治症（若谓症中止见一症者，犹或可治）。脉迟浮者吉，急疾者凶；寸脉有尺脉无者当吐，不吐者死；尺脉盛寸脉无者当下，不下者死。
《脉经》曰：脉微而数，中风使然。寸口沉大而滑，沉则为实，滑则为气，气实相搏，入于脏则死，入于腑则愈。此为卒厥。不知人，唇青身冷，为入脏死；身温和，汗自出，为入腑，而复自愈。
脉阳浮而滑，阴濡而弱，或浮而滑，或沉而滑，或微而数，或微而虚，寸口或浮而缓，或缓而迟，皆为中风之症。大法浮迟者吉，急疾者凶。又曰：脉浮而迟者易治，大数而急者不治。
〔中风方〕
●小续命汤　治中腑，外有六经之形症。中风自汗者，不可重发汗。此药不可轻用。
麻黄　人参　黄芩　白芍　附子　防己　桂枝　川芎（各七分）　防风（一钱）　杏仁　甘草（各五分）
六经加减法：太阳中风者，无汗恶寒加麻黄、防风、杏仁一倍，名麻黄续命汤；太阳中风，有汗恶风加桂枝、芍药、杏仁，名桂枝续命汤；阳明中风，无汗身热、不恶寒加甘草、石膏、知母一倍，名白虎续命汤；阳明中风，有汗身热、不恶风加桂枝、黄芩、葛根一倍，名葛根续命汤；太阴中风，无汗身凉加附子、乾姜、甘草一倍，名附子续命汤；少阴中风，有汗不热加桂枝、附子、甘草一倍，名桂附续命汤；少阴、厥阴，或肢节挛痛，或麻木不仁，宜羌活、连翘、续命主之。
●三化汤　治邪气内实，二便阻隔。
厚朴　大黄　枳实　羌活（各等分）　微利为度。
●防风通圣散　治中风，风热壅盛，表里三焦皆实，及诸风等症。
防风　川芎　川归　白芍（炒）　大黄（蒸）　芒硝　连翘　薄荷　麻黄（各四分）　石膏　桔梗　黄芩（各八分）　白术（二分）　荆芥穗（三分）　栀子（二分）　滑石（二钱四分）　甘草（一钱）　姜（三片）　煎温服。
●十全大补汤
人参　黄耆　甘草　白茯苓　熟地　川归　白术　白芍　川芎（各等分）　肉桂（二分）　姜（三片）　枣三枚　煎服。
●大秦艽汤　治中经，外无六经形症，内无便溺阻隔。血弱不能养筋，故手足不能运动，舌强不能言语，宜养血而筋自荣。
秦艽　甘草（炙）　白术（炒）　白芍（炒）　川芎（洗）　川归（洗，各一钱）　羌活　防风　黄芩（炒，各五分）　白芷　生地　熟地（各五分）　石膏（生一钱）　白茯苓（一钱）　独活（一钱）　春夏加知母八分，天阴加生姜，心下痞满加枳实一钱。
●二陈汤　理一身之气，疗一身之痰。欲下行加引下药，防己、黄柏、木通；欲上行加引上药，柴胡、升麻、防风。
陈皮　茯苓（各一钱）　甘草（五分）　半夏（二分）　姜（三片）　煎，温服。
●六君子汤　益气、补脾、和中。
人参　白术（各一钱）　陈皮　半夏　茯苓　甘草（各五分）　加姜三片，煎服。
●凉膈散　治胸膈与六经热。
连翘（一钱）　栀子　薄荷　黄芩　大黄　芒硝（各五分）　甘草（一钱）　热退即止。
东垣加减凉膈法：减芒硝、大黄，加桔梗、淡竹叶各五分，同为舟楫之剂，浮而上之，治胸膈与六经热。以其手足少阳之气俱下胸膈中，三焦之气同相火游行于身之表，胸与六经乃至高之分，此药浮载，亦至高之剂，故能于无形之中，随高而走，去胸膈中及六经热也。重症用前方，轻用后方。
●导痰汤　开痰导气。
半夏（二钱）　陈皮　甘草　南星　茯苓　枳壳（各一钱）　加姜三片，如久嗽肺燥热者，去半夏，加五味九粒、杏仁泥五分。
●四物汤　补血要药。
当归（二钱）　川芎　白芍　生地（各一钱五分）　水煎温服。
●四君子汤　补气要药。
人参（一钱五分）　白术　茯苓（各二钱）　甘草（炙，八分）　水煎温服。
●八物汤　以上二方相合为用。
●稀涎散　治中风暴仆，痰涎壅盛，口眼喎斜，隔塞不通等证。
好白明矾（一两半，生半枯用）　猪牙皂角（四条，去黑皮炙黄色）
上为细末，每服一二钱，温水调下，以吐为度。少通，续进他药。
●瓜蒂散（一名独圣散）　治中风，膈实痰盛；诸痫，痰饮壅溢等症。
甜瓜蒂（一两，炒黄色，瓜熟蒂落者为佳。）
上为细末，每服五分或一钱，量人虚实用之，以酸虀汁调下，以吐为度。吐罢宜降火利气，安神定志药。
●通顶散　治中风中气，昏愦不省人事，口噤不能开，急用吹鼻即苏。
藜芦　生甘草　川芎　人参（各一钱）　细辛（一钱）　石膏（五钱）
上为细末，以一字吹入鼻中，就提起头发，有嚏者，肺气未绝，可治。
●改容膏　治中风口眼喎斜。
蓖麻子（一两）　真冰片（五分）
共捣为膏。寒月加乾姜、附子（各一钱）。如喎在左，以此膏敷其右；在右，以此膏敷其左。今日敷之，明日即改正。或以蜣螂、冰片捣敷，或以鳝血同冰片敷之皆良。
●苏合香丸　治初中风，喉中痰塞，水饮难通。用此丸以开窍，但可救一时之急，不宜多服。
沉香　青木香　乌犀角　香附子　丁香　朱砂　诃黎勒　白檀香　麝香　荜茇　龙脑　白术　安息香　苏合油（各二两）　薰陆香（一两）
共为细末，苏合油调为丸。
●藿香正气散　治四时不正之气，憎寒壮热。
大腹皮　茯苓　白术　紫苏（各一钱）　陈皮　桔梗　白芷　厚朴　半夏曲（各八分）　藿香（一钱）　甘草（五分）　姜（三片）　枣（二枚）　煎服
●乌药顺气散　治中风、中气，遍身麻痹，语言蹇涩，口眼喎斜，喉中气急有痰。
麻黄　陈皮　乌药（各一钱）　枳壳（炒，一钱）　甘草（炙）　白芷　桔梗（各一两）　川芎（洗，五分）　白殭蚕（炒，五分）　乾姜（炒黑，五分）　姜三片枣（二枚）　煎服
●八味顺气散　治中风，正气虚，痰涎壅盛。
白术　茯苓　青皮　陈皮　白芷　乌药　人参（各一钱）　甘草（五分）　姜（三片）　水煎温服
●治类中清热顺气汤
当归　黄连　黄芩　知母　赤茯　陈皮（各七分）　枳壳（五分）　半夏　贝母（各一钱）　香附　乌药（各七分）　甘草（四分）　白附子（八分）　胆星（七分）　姜（三片）　煎服。如痰涎壅盛，加殭蚕、全蝎（各一钱）。
●又验方
陈皮　半夏（姜汁炒）　茯苓　甘草　胆星　殭蚕　片苓　羌活　白芷　防风　卜子　黑枳实　姜（三片）　煎服。痰涎壅盛，及大便不通者，用姜汤入皂角少许同煎，下礞石滚痰丸；气虚脉数者，加参、术各五分。
●又验方　治风痰壅絷舌本，不能言语者。
殭蚕（三钱）　胆星（五分）　姜（三片）　水煎服
●乌梅擦牙关方　治病人中风，初起筋急，口噤不开，便以铁物开之。恐伤其齿，用梅肉擦其牙关，使其痠软，则易开矣。此酸先入筋之故也。
●牵正散　中风，口眼喎斜，无他证者。
白附子　白殭蚕　全蝎　三味生用为末，每服酒调下二钱。
●星香汤　治中风，体肥痰盛，口不渴者。
胆星（八钱）　木香（一钱，生用）　二味以水煎服。
●省风汤　治中风，口眼喎斜，痰涎壅盛者。
防风（一钱）　半夏（姜制，一钱）　全蝎（二钱）　胆星　甘草（炙）　生白附　生川乌　木香（不见火，各五分）　以水煎服。
●泻青丸　治中风发热，不能安眠者。
龙胆草　川芎　栀子（炒）　当归（酒洗）　大黄（酒蒸）　羌活　防风（各等分）　以水为丸。
●蠲痹汤　治中风表虚，手足顽痹者。
黄耆（炙）　防风　羌活　赤芍　姜黄（炒）　当归（洗，各二钱五分）　甘草（炙，五分）　以水煎服。
●愈风丸　治诸风。
防风　麻黄　薄荷　殭蚕　大黄　芒硝　黄连　黄柏　山栀　连翘　当归　白芍　熟地　川芎（各五钱）　羌活　独活　细辛　白芷　天麻　首乌　桔梗　菊花　白术（各一两）　荆芥（二钱五分）　滑石　甘草（各二两）
上末，蜜丸弹子大，金箔为衣，荆芥汤下一丸。
●药酒方　治肢节疼痛，养血祛风去湿。
当归（酒洗）　生地（酒洗；各二两）　川芎（一两）　羌活（八钱）　厚黄柏（一两，酒拌炒）　虎骨（一两五钱，好酒炙透研如米粒）　苍术（一两五钱，泔水浸二日，再用竹刀划去黑皮，切片炒）　川萆薢（二两，洗，打碎）　龟板（一两五钱，酒炙）
上药制就，共盛入绢袋，用好头生酒十斤，煮二时取起，入好米烧二斤，过二七再饮。
●活络丹　中风手足不仁，日久不愈者，经络中有湿、痰、死血，此方主之。
胆星　川乌（炮去皮脐）　草乌（炮去皮，各二两）　地龙（去土焙乾）　乳香（去油）　没药（各二两二钱）
胆星之辛烈，所以燥湿痰；二乌之辛热，所以散寒湿；地龙，即蚯蚓，湿土所生，用之者何？《易》曰：「方以类聚」。欲其引星、乌直达湿痰所聚之处，所谓同类相求，亦《内经》佐以所宜之意。风邪注于肢节，久久则血脉凝聚不行，故用乳香、没药，以消瘀血。
●豨莶丸　病人骨节疼痛，缓弱无力，此方主之。
豨莶草于五月初五、七月七、九月九採取，不拘多少，摘其叶及枝头，洗去土，晒乾，铺入甑中，用蜜酒层层匀洒，蒸之复晒，如此九次，不必太燥，但取蒸为度，杵为末，蜜丸梧子大。空心温酒或米饮下五十丸。
骨节疼痛，壅疾也，壅则喜通。此物味辛苦而气寒，九蒸九晒，则苦寒之浊味皆去，而气轻清矣。《本草》云：轻可以去实。盖轻清则无窍不入，故能透骨驱风，强健筋骨。若未蒸晒，即蒸不至于九，则浊味犹存，阴体尚在，则不能透骨入里祛风而却病，此阴阳清浊之义也。

中气证（二）  ***************************
许学士云：暴怒伤阴，暴喜伤阳。忧愁不已，气多厥逆，往往得此疾。便觉涎潮昏塞，牙关紧闭，脉伏身冷，此名中气。若中风则身温为异耳，不可作中风治。宜先进苏合香丸，续用乌药顺气散或八味顺气散。
〔中气方〕
●类中清热顺气汤（见前中风方内）
●附方：
●五香麻黄汤　凡伤寒热病后，急发浮肿，或著头面，或著唇口颈项，或著胸背，或著四肢，或偏著两足，不赤不痛者，此方主之。
麝香（五分）　薰陆香（一钱）　鸡舌香（一钱）　青木香　沉水香　麻黄　防风　独活　白薇　枳实（麸炒）　蔬菜　秦艽　甘草（各二钱）
肿而痛者为实邪，不痛为虚邪，肿面赤者为结热，不赤为留气。故知上件诸肿乃馀邪未去，荣卫之行不相顺接，逆于肉理而为之耳。用五香以顺气开窍，麻黄、防风、独活、秦艽、葳蕤、白薇皆辛散也，一以解其馀邪，一以流其著气，乃甘草之补所以致新，枳实之悍所以推陈耳。

胃风证（三）  ***************************
丹溪曰：胃风为病，初饮食讫，乘风凉而致。其症食饮不下，形瘦腹大，恶风，头多汗，膈塞不通，脉右关弦而缓带浮，胃风汤主之。
〔胃风方〕
●胃风汤
人参　白术　茯苓　当归　川芎　芍药　桂心（各等分）　入粟米一小撮，煎服。如腹痛，加木香五分。

瘟疫证（四）（附虾蟆瘟、大头瘟）  ***************************
《内经》曰：冬不藏精者，春必病温。《伤寒论》云：瘟病起于春应温而反清，夏应热而反寒，秋应凉而反热，冬应寒而反温。丹溪曰：众人病一般者，此天行瘟疫也。瘟取温热之义，疫用劳役之义。多感于房劳辛苦之人，盖危重病也。大法表里传经，与伤寒相似。但伤寒寒自外入，瘟疫毒自内出，此为异耳。
凡著瘟疫，先看病者两目露血丝否？次看口唇红燥，舌苔黄白紫黑，以验里热浅深，除舌苔遍白为热稍轻，其馀睛赤唇红苔黄断纹俱是重症，若紫黑燥裂则又热之极也。又以病家之人，手按其胸膻胁肋间，间其有无痛处，分别表里经络。次看小腹觉有硬满处，即问其小便利否？若小便不利，则是津液留结，宜用小柴胡去参合四苓散；若小便自利，则是蓄血之症，宜下瘀血，用桃仁承气汤去枳实，不犯上焦。此法看《伤寒》亦然。
初得病一二日有表证，自冬至至春分前，宜九味羌活汤、败毒散去人参；自春分至夏至，天气已变温热，宜升麻葛根汤、柴胡解肌汤、小柴胡汤去参。
初得二三日见太阳证，便溏泄者，宜小柴胡汤去参对四苓散或香连丸，稍久大便秘而渴，玄明粉乃要药也，白虎汤亦可用，不渴者禁用白虎。又凡瘟疫一起即发渴，是热入阳明，宜五瘟丸、白虎汤、三黄石膏汤加减用之，渴病药味通用者，天花粉、片芩、葛根、益元散之类。衄血胃火，宜白虎汤；心火，宜犀角地黄汤，切忌发汗解表。发狂谵语，大便滑而渴，宜加味白虎汤；不作渴，大便秘结，五七日不解，宜大、小承气汤、调胃承气等汤下之。
瘟病有气虚、血虚而染者，观形色、察脉理，表里热证已除者，宜参、耆、归、术温补，自汗太甚者，亦宜补。丹溪曰：宜补、宜散、宜降。故知此三法者，皆不可废也。
凡瘟病初看未端的，且先以败毒散加减治之，看归在何经，再随经施治。此要法也。
脉阳濡弱，阴弦紧，更遇温气，变为瘟疫。
瘟病二三日，体热、腹满、头痛、食欲如故，脉直而疾，八日死。瘟病四五日，头痛、腹满而吐，脉来细而强，十二日死。瘟病八九日，头身不疼，目不赤，色不变，而反利，脉来牒牒，按之不鼓手，时大，心下坚，十七日死。瘟病汗不出，出不至足者死。厥逆，汗自出，脉坚强急者生，虚软者死。瘟病下利，腹中痛甚者死。
〔虾蟆瘟〕
丹溪曰：此病属风热。防风通圣散加减用之，或用小柴胡加防风、羌活、荆芥、薄荷、桔梗煎服，外以侧柏叶捣汁，调火炼蚯蚓粪敷之。
〔大头瘟〕
丹溪曰：大头病，乃温热在高巅之处，用羌活、酒芩、酒蒸大黄，随病加减，切不可用降气药。东垣曰：阳明邪热太甚，实少阳相火而为之也。湿热为肿，木盛为病。此邪见于头，多在两耳前后先出。治法大不宜药速，速则过其病，所谓上热不除，中寒复生，宜徐徐缓药，当视其肿在何部分，随经治之。阳明为邪者，首大肿；少阳为邪者，出于耳前后。
〔瘟疫方〕
●九味羌活汤　治触冒四时不正之气，憎寒壮热，头痛、身疼、口渴。
羌活（太阳）　白芷（阳明）　黄芩（少阳）　苍术（太阴）　细辛（少阴）　川芎（厥阴）　生地（去少阴心热，去血中之热）　甘草（和诸药，去气中之热）　防风（治一身疼痛）
易老自序云：此方春可治温，夏可治热，秋可治湿，冬可治寒，乃诸路之应兵也。但于阴气虚弱之人，宜消息用之，不可执一。
●败毒散　治四时瘟疫通用。
羌活　独活　前胡　川芎　柴胡　桔梗　白茯苓　枳壳　人参（各等分）　甘草　黄芩（减半）　姜（三片）　水煎服。
●升麻葛根汤　治瘟疫无汗，发热口渴。
升麻　葛根　芍药　甘草（各等分）
●柴葛解肌汤
柴胡　葛根　芍药　甘草　黄芩　半夏　耳聋加人参，姜三片、枣二枚，煎服。
●小柴胡汤　治少阳经往来寒热，胸满胁痛，心烦喜呕。
柴胡（二钱五分）　黄芩　人参（各一钱）　半夏（八分）　甘草（五分）　姜（三片）　枣（二枚）　煎服。
●五苓散　治烦躁，小便不利而渴。
泽泻（一钱五分）　白术　赤茯苓　猪苓（各一钱）　肉桂（五分）　热甚者去桂加黄芩，姜一片、枣二枚，煎服。
●香连丸　治瘟疫溏泻。（方见痢疾）
●白虎汤　治憎寒壮热，口渴，一身尽痛（阳明经病）。
石膏（一两二钱）　知母（六钱）　甘草（二钱）　粳米（五勺）　煎米熟去渣，温服。湿温者加苍术。
●五瘟丹
黄连　黄柏　黄芩　栀子　大黄　香附子　紫苏　甘草梢　甲己之年甘草君，丙辛黄柏乙庚芩，丁壬栀子连戊癸，一年一君四为臣，香附、紫苏为佐，大黄为丸，朱砂为衣，水吞下，初病可煎服。
●三黄石膏汤　治温毒表里俱盛，五心烦热，两目如火，鼻乾面赤，大渴舌燥。
石膏（三钱）　黄芩（一钱五分）　黄柏（一钱五分）　栀子（五个）　麻黄（一钱）　淡豆豉（半合）　黄连（一钱五分）　水煎服
●犀角地黄汤　治衄血及吐红。
犀角　赤芍　丹皮　生地（各等分）　水煎食后服。
●大承气汤　治阳邪入里，上中下三焦皆病，痞满燥实坚皆全。胃实谵语，五六日不大便者可服。并治少阴舌乾口燥，日晡发热，脉息沉实者。
大黄（七钱五分）　芒硝（半合）　枳实　厚朴（各一两）　上水先煎枳、朴数沸，次入大黄、芒硝，煎一沸，温服，以利为度。
●小承气汤　治六七日不大便，腹胀满闷，病在阳明，无表证，汗后不恶寒，狂言潮热而喘。
大黄（七钱）　厚朴　枳实（各三钱五分）　照前先煎枳、朴，次入大黄。一沸即服，以利为度。邪在上焦则作满，邪在中焦则作胀，胃实则作潮热，阳乘于心则狂，热干胃口则喘，除芒硝者，欲其无干下焦也。
●谓胃承气汤　治太阳阳明不恶寒，反恶热，大便秘结，谵语呕渴，日晡潮热，脉实者。
大黄（六钱五分）　芒硝（半合）　甘草（二钱）　上水煎服，以利为度。去枳朴者，欲其无犯上焦也。
●桃仁承气汤　治外证已解，小腹急，大便黑，而小便利，其人如狂，此有蓄血者。
桃仁（去皮尖，二十个）　桂枝（二钱）　大黄（酒浸，六分）　芒硝（半合）　甘草（二钱）　上水煎服，血去为度。
●葳蕤汤　治冬温，憎寒壮热，身痛头疼，口渴面肿。
葳蕤（二钱五分）　麻黄　白薇　青木香　羌活　杏仁　川芎　甘草（各五分）　石膏（一钱五分）　甘菊花（一钱五分）　清水煎服。
●大青龙汤（加黄芩见伤寒）　寒疫颈痛，身热、无汗、恶风、烦躁者，此方主之。
本方加黄芩七钱。春分以后至秋分节前，天有暴寒，抑遏阳气不得泄越，至有上件诸证，皆为时行寒疫。表有风寒，故见太阳证，头痛、身热、无汗、恶风；里有温热，故见烦躁。麻黄、桂枝、甘草、杏仁、生姜、大枣辛甘物也，辛以解风寒，甘以调荣卫；石膏、黄芩寒苦物也，寒以清温热，苦以治烦躁。
●漏芦汤　疫疠积热，时生疙瘩结毒，俗称流注，面肿咽塞者，此方主之。
漏芦　升麻　大黄　蓝叶　黄芩　玄参　芒硝（各等分）　甚者加倍芒硝
《经》曰：「荣气不从，逆于肉理，乃生毒痈」。又曰：「热盛则肿」。故疫疠之馀热解未尽，逆留于分肉之间，则作上症。辛能解散，苦能胜热，漏芦、升麻、蓝叶辛且苦，故足以解结热；咸软坚，苦泻实，黄苦硝咸，故足以软泻；参苦润，芩苦枯，润去血热，枯去气热，与芦、麻同用，则走散无所不至矣。
●二黄汤　治天行大头瘟疫。
黄芩　黄连（俱酒炒）　生甘草（各一两）　清水煎服。
●消毒饮　治同前。
黄芩（炒）　黄连（炒，各五分）　柴胡（五分）　桔梗（三分）　人参（三钱）　陈皮　甘草　玄参（各一钱）　连翘　板蓝根　马勃　鼠黏　殭蚕　升麻（各七分）　便秘加大黄，上为细末，半用汤调，时时呷之；半用蜜丸，噙化俱可。
东垣曰：身半以上，天之气也。邪热客于心肺之间，上攻头面而为肿。初觉憎寒、壮热、体重，次传头面肿盛，目不能开，上喘、咽喉不利，舌乾口燥，此炎上作火之象也。芩、连苦寒，泻心肺之火，连翘、玄参、板蓝、鼠黏、马勃、殭蚕皆清喉利膈之物，缓以甘草之国老，载以桔梗之舟楫，则诸药浮而不沉，升麻升气于右，柴胡升气于左，清阳升于高巅，则浊邪不能复居其位，然「邪之所凑，其气必虚」，故用人参以补虚，陈皮用以利壅滞之气，加大黄则从其实而泻之，此灶底抽薪之法也。

癍疹证（五）  ***************************
癍疹外症，悉由中出。洁古云：疮发焮肿于外者，属少阳三焦相火也，谓之癍；小红靥行皮肤之中，或不出者，或出而随没又随出者，属少阴君火也，谓之疹。盖癍重而疹轻也。凡显癍症而自吐泻者，慎勿乱治而多吉，谓邪气上下皆出也。小儿癍疹并出身温者吉，身冷者逆。癍疹首尾俱不可下，秘则微疏之。
大抵此证有阴有阳。阳证发癍有四症，有伤寒、有时气、有热病、有温毒。斑斑如锦纹，点大，如色赤，此外感热证也。阴证发癍色虽微红，而出则稀少，若作热证治之，死生反掌，宜调中温胃，稍兼解散。阴阳二证，虽当辨明，又有内伤证，亦出癍疹，但微见微红，此胃气极虚，一身之火游行于外，当补益气血，则中有主而气不外游，荣有养而血不外散，此证尤当慎之。或谓古云：癍色红赤者，胃热也，五死五生；紫黑者，胃烂也，九死一生。又云：下之早，则热乘虚入胃；下之迟，则胃热不得泄。此以癍疹悉属之胃矣。而洁古以癍属少阳，疹属少阴，不几于背驰与？予曰：胃者，总司也。五脏六腑之气皆由胃发，故胃热失下，热气薰蒸，冲入少阳，则助相火而成癍，冲入少阴，则助君火而成疹。苟胃热被下，则胃火一息，二经之火亦息，癍疹二症亦随泯矣，何背驰之有？
或又云：癍疹首尾忌下，今欲下之何也？予曰：治病当随时变通，不可执一。若热未入腑，大便得通，此忌下之时，宜用升麻葛根、化癍、白虎等剂，消其邪热。如阳明结实，七八日不大便，此正火气盛发，上冲二经，癍出猛烈，轻则红赤，重则紫黑，此时不下，犹得全命乎？三一承气莫之疑矣。古云：「药不拘方，合宜而用」。善夫！
瘾疹者，隐隐在皮肤之中，多属于脾，发则多痒。或不仁者，是兼风兼湿；色红者，兼火化也。脉阳浮而数，阴实而大。火盛在表，故阳脉浮数；下焦实热，故阴脉实大。
脉多沉伏，或细而散，或绝无。滑伯仁曰：脉者，血之波澜。发癍者，血散于肌肤，是以脉伏。
〔癍疹方〕
阳毒发癍
●升麻葛根汤　治伤寒阳明实热，发癍、麻疹已出未出皆可服。（方见瘟疫门）
●玄参升麻汤　治发癍咽喉疼痛，烦躁谵语。
玄参　升麻　甘草
●白虎化斑汤　治胃热发癍。
知母（二钱）　甘草（二钱）　粳米（五勺）　石膏（一两二钱）　虚加人参。
●阳毒栀子汤　治伤寒壮热，百节烦痛，身发癍烂。
升麻　栀子仁　黄芩　白芍（各一钱）　柴胡（一钱）　石膏（二钱）　知母（一钱五分）　杏仁（七分）　甘草（五分）　姜（三片）　香豉（一百粒）　煎服。
阴毒发癍
●调中汤　治内伤外感所发阴癍。
苍术（一钱五分）　陈皮（一钱）　砂仁　藿香　桔梗　甘草　白芍　半夏　羌活　白芷　枳壳（各七分）　川芎（五分）　麻黄（三分）　桂枝（三分）　姜（三片）　水煎温服。
●大建中汤　治中气不足，无根失守之火出于肌表，而成癍者。
人参　黄耆（炙）　白芍（炒）　当归　桂心　甘草（炙）　半夏　黑附子　姜（三片）　煎服。
●升麻鳖甲汤　治阴癍。
升麻（三钱）　当归（一钱二分）　甘草（一钱二分）　蜀椒（二十五粒）　鳖甲（炙，一钱）　雄黄（另研，四分）
水煎去渣，调雄黄末服。
内伤发癍
●补中滋荣汤
人参　砂仁　陈皮　川芎　柴胡　白术　茯苓　当归　神麴　升麻
●补中益气汤（方见内伤门）
●葛根橘皮汤　治冬月肌中癍烂，咳而心闷者。
葛根　橘皮　杏仁　知母　麻黄　黄芩　甘草
●消毒犀角饮　治皮肤癍疹，无里证者。
牛蒡子（六钱）　荆芥（二钱）　防风（三钱）　甘草（一钱）　方无犀角，而名犀角饮者，其功同乎犀角也。
●三一承气汤
大黄　芒硝　厚朴　枳实　甘草（各五分）　姜（三片）　煎服。
●红癍验方
葛根　陈皮　片芩　知母　石膏　柴胡　甘草
●紫癍验方
犀角　白芍　牛蒡子　甘草　荆芥　片芩　柴胡　石膏　防风　枳壳
瘾疹
●丹溪加减通圣散　本方除防风、芒硝。
川芎　川归　麻黄　连翘　黄芩　石膏　桔梗（各一钱）　滑石（三钱）　白术（二钱）　甘草　身痛加苍术、羌活，有痰加半夏，或贝母。
●消风散　治风热丹疹。
荆芥穗　甘草（炙）　陈皮　厚朴（姜炒）　藿香　蝉退　白殭蚕（炒）　人参　茯苓　防风　川芎　羌活
●治一切瘾疹、斑毒、火丹，烦躁瘙痒。
绿豆（五钱）　大黄（二钱）　二味为末，生薄荷汁同蜜调涂。

内伤证（六）  ***************************
内伤者，伤诸内者也，凡饮食、劳倦、七情六慾之伤是也。外伤者，伤诸外者也，凡霜雪、雨露、风寒、暑湿之伤是也。但内外之证治虽不一，而见证多同，使诊脉者恍惚难辨，惟东垣《内外伤辨》载之详悉。予撮其大旨，择其紧要者言之。
均之寒热也，外伤则寒热齐作而无间，内伤则寒热间作而不齐；均之恶寒也，外伤则厚衣烈火而不除，内伤一得温暖而即解；均之头痛也，外伤则连痛而不休；内伤则乍痛而乍止。外伤则鼻塞而不通，内伤则口变而无味；外伤手背热，内伤则手心热；外伤则言语壮健，先轻而后重，内伤则言语怯弱，先重而后轻；外伤则人迎脉大于气口一倍、二倍、三倍，内伤则气口脉大于人迎一倍、二倍、三倍。又按「阴阳应象论」云：「天之邪气感则害人五脏」，是八益之邪，伤形而不伤气，有馀之证也，当泻而不当补。又云：「水穀之寒热感则害人六腑」，是七损之病，伤气而不伤形，不足之证也，当补而不当泻。故凡汗之、下之、吐之、克之，皆泻也；凡温之、和之、调之、养之，皆补也。辨别明白，免临证有惑。
〔饮食所伤〕
《经》曰：「饮食自倍，肠胃乃伤」。故凡受伤者，皆原中气不足，宜以补益为要，但治法有先后，不可倒施。故物伤之际，积食未行，遽用补益，则滋其壅塞，增其病苦，势反增剧，必先用消食化痰行气之药，保和丸、枳实导滞丸。待食行，或吐或泻，或暗消，宿食尽行，然后用六和汤以荡其未尽之邪，调中益气以回其散失之气，健脾丸以复其本体之常，斯调治有序而获宁矣。
大抵此症轻重有三等：轻者，因痰裹食停滞颇多，不痛不呕，只胸膈不快，中宫不清，久则有块，或致嘈杂肠鸣。重者，食填太阴，压住肝气，致用气不得上升。肝者，将军之官。其性猛烈，故中脘大痛，胃气上升，肝气助烈，载食而吐，痛随吐减，或饮食过膈，遂痛在中焦，延及下焦，则成泻矣。《经》云「痛随利减」，因而获宁。其至重者，食积甚多，浊气载食，下不得泻，胃气虚衰，上不得吐，阴阳乖隔，荣卫不通，须臾危矣。王冰所谓「湿霍乱者生，乾霍乱者死」，以无吐泻故也。
〔劳倦内伤〕
《经》曰：「有所远行，神气衰少，穀气不盛，上脘不行，下脘不通，而胃气热，热气薰蒸胸中，故胸中热」。又曰：「劳者温之，损者补之」。是知劳倦者，因劳而致倦也，《经》谓之「解㑊」。故人有劳心者，思虑无穷；有劳力者，筋骨惫软。致元气下流，心志慵懒，四肢怠惰，嗜卧怯行，饮食少味。急以补中益气汤，如杜仲、枸杞以温补之，不比伤饮食者，先消之而后补之也。
〔七情六慾所伤〕
七情者，喜、怒、哀、乐、爱、恶、欲也。六慾者，耳、目、口、鼻、心、意也。若是者，皆神思间病。治法：气滞者行滞，痰积者开痰，有郁者舒郁，再看虚在何经，加救本经之药，非若饮食劳倦之证，犹有可消、可温、可调、可补者比也。故妇人得之郁而不舒，多成劳病；男人得之蓄而不解，多成膈症。虽然七情之中得祸至速者，惟怒为甚；六慾之中得患最大者，惟色为先。《经》曰：「大怒则令人暴绝，使血菀于上」，又云：「怒则气逆」，常见人大怒之后，血大妄吐。得此患者，当以气升血亦升，气降血亦降为主，即用降气制肝汤，庶气得平而愈。《难经》云：「损其肾者补其精」，《素问》曰：「精不足者，补之以味」。凡人色欲无节者，内损真阴，如木之损其根，水之涸其源，阴精既尽，相火自动。故曰肾本属水，虚则热矣；心本属火，虚则寒矣。肾脉贯肝膈，入肺中，循喉咙，系舌本。肾火一动，肝火乘之，入肺成肺嗽，入喉成喉痹，而潮热、梦遗、盗汗，百病皆起矣。病势未剧，犹可图全，故制十味回生丸。
〔饮食内伤方〕
●保和丸　治饮食所伤，胸腹饱闷不安，或腹中有食积痞块，多服日渐消散。脾胃虚弱者，以补药下之，四君子等汤皆可用。
山楂肉（五两）　神麴　半夏（各三两）　茯苓　陈皮（去白）　卜子　连翘　麦芽（各一两）
别用生神麴五两为末，入姜汁一小盏，水调打糊为丸。每服三五十丸，滚汤、清米汤俱可下。
●大安丸　健脾消食最效，即保和丸加白术二两。
●小保和丸　助脾胃，消腹胀，克化饮食。
白术（五钱）　山楂　神麴（各二钱五分）　陈皮（一钱五分）　白芍（一钱五分）
上为细末，蒸饼打糊为丸，滚汤下五十丸。
●枳术丸　治痞满，消食强胃。
白术（二两）　枳实（一两）
上为末，泡清荷叶少顷，去叶用汤，打老米糊为丸，白汤下五六十丸。
本方加橘红一两，名橘红枳术丸，治元气虚弱，饮食不消，心下痞满。本方加炒神麴一两，名曲蘖枳术丸，治饮食太过，心腹饱闷不快。本方加木香一两，名木香枳术丸，破滞气，消饮食，开胃进食。本方加半夏一两，名半夏枳术丸，治冷食内伤。本方加酒炒黄连、黄芩、大黄、炒神麴、橘红各二两，名三黄枳术丸，治伤肉食湿面辛辣厚味之物填塞，闷乱不快。
●枳实导滞丸　治伤湿热之物，不得施化，而痞满闷乱。
大黄（一两）　枳实　神麴（各五钱）　茯苓　黄芩　黄连　白术　泽泻（各三钱）
上为末，酒浸蒸饼为丸，白汤下六七十丸，食远服，量强弱加减丸数，以利为度。加木香、槟榔各二钱，即名木香槟榔丸。
●六和丸
白术（四两）　山楂　神麴（各二两）　白芍（酒炒，二两）　陈皮（二两）　砂仁（五钱）
上为末，老米糊为丸。
●参苓白术散　治脾胃虚弱，饮食不进，或呕吐泻利，及大病后，补助脾胃，此药有功。
人参　白术　茯苓　山药　扁豆（各一两五钱）　甘草　桔梗　苡仁　莲肉（各一两）
上为末，每服一钱，枣汤调下。一方有砂仁一两。
●备急大黄丸　治心腹诸暴卒痛，因饮食自倍，或冷热不调。
大黄　巴豆　乾姜（各等分）
上为末，炼蜜为丸，小豆大，每下一二丸，以利为度。
〔劳倦内伤方〕
●补中益气汤　治中气虚弱，肌困劳倦。
黄耆（一钱）　甘草（炙）　陈皮（各五分）　人参（病重一钱）　白术　当归（各七分）　升麻　柴胡（各三分）　用水煎服。
●调中益气汤　治同前。
黄耆　人参　苍术　柴胡（各五分）　甘草（四分）　陈皮（六分）　升麻（三分）　木香（二分）
〔七情六慾内伤方〕
●降气制肝汤
陈皮（六分）　苏子（一钱）　卜子　桑白皮　甘草　厚朴（各五分）　白芍（一钱五分）　当归（七分）　前胡（八分）　桂枝（三分）　姜（一片）　枣（二枚）　煎服。
●十味回生丸
杜仲　山萸肉　生地　山药　知母　丹皮　茯神　枸杞　黄柏　泽泻
●二十四味保和丸　健脾安胃，和中消积，止痛。
白术（米泔水浸，土炒二两）　甘草（五钱）　使君子肉（一两）　神麴（炒）　莪术（醋浸炒）　白茯苓（去皮）　山药（姜汁炒）　麦芽粉（炒）　卜子（炒）　三稜（醋浸炒）　厚朴（姜汁炒）　香附子（去毛童便浸炒）　山楂（各一两）　苍术（米泔水浸一缩，陈土炒一两）　广陈皮（去白，二两）　藿香梗（七钱）　大肉果（四个约四两）　砂仁（微炒）　人参　木香（不见火，各五钱）　益智仁（净，六钱）　白蔻仁（三钱）　荸荠（五钱）　槟榔（三个）
炼蜜为丸，梧子大，随意姜汤、白汤服五六十丸，小儿量大小服。
●葛花解醒汤　治酒食内伤。
葛花　砂仁　白豆蔻　木香　陈皮　人参　茯苓（各五分）　神麴（炒）　白术（炒）　青皮　泽泻（各三分）　乾生姜煎服。
〔附方〕
●大健脾丸
人参　茯苓　陈皮（各二两）　白术（三两）　枳实　半夏曲　山楂　青皮（各一两）　白豆蔻（五钱）　木香（五钱）　川连　穀芽粉（各一两五钱）　荷叶煎汤，打老米糊为丸。
●消食去积丸
白术（二两）　山楂　使君子　鸡肫皮　麦芽　神麴（各一两）　山药（八钱）　砂仁（三钱）　老米糊为丸。
●夏氏肥儿丸　补脾消疳，退热杀虫，止腹痛，长肌肉，调血气。
人参　白术　茯苓　麦芽（各一两五钱）　川连　芜荑仁　胡黄连　神麴　陈皮　沉香　使君子　柴胡（各一两）　芦荟（七钱）　甘草（四钱）　木香（三钱）　猪胆汁和米汤丸黍大。
●又方　健脾消食，久服生肌，无伤食之患。
白术（炒）　山楂（蒸，各一两）　茯苓（微炒，一两）　白扁豆（一两）　麦芽（炒）　薏苡（清水洗，晒乾炒）　莲肉（炒）　山药（姜拌炒，各一两五钱）　陈皮（五钱）
上为末，用晚米炒熟，磨粉调服，早晨下。量人大小多寡用之。
●钱氏白术散　脾虚肌热泻泄者，此方主之。
人参　白术　甘草　木香　茯苓　藿香　乾葛
脾虚者，补之以甘，故用人参、白术、茯苓、甘草；肌热者，疗之以清，故解以乾葛；脾困者，醒之以香，故佐以藿、木。


卷二（元集）  ——————————————————————————————————————————————————————————————————————————————————————————

暑证（七）  ***************************
暑证，脉虚身热，背恶寒，面垢，身多汗。甚者，闷乱不宁，然亦有轻重之别，故有冒暑、有伤暑、有中暑。
冒暑，黄连香薷饮、益元散，泻者，五苓散；伤暑，清暑益气汤；中暑，人参白虎汤或清肺汤，随其轻重而调治之，鲜有不效者。昔洁古以静而得之为中暑，中暑，阴证也，其病必头痛、恶寒，身形拘急，使周身之阳气不得发越，大顺散热药主之；动而得之为中热，中热，阳证也，其病必大发热，大渴引饮，汗大泄，乃为热伤肺气，白虎、苍术等汤，凉药主之。
噫！暑之与热，一病也。奈何分动静，又分阴阳哉？彼所谓深堂大厦而受寒凉，使形体拘急，此正四时伤寒，稍一解表，则阳气自伸，身热自退，安得以中暑名之？况大顺散本为夏月人多食凉水瓜果，用此以治中寒呕逆者耳，于中暑何与？若予所谓中暑者，即《经》所谓「邪之所凑，其气必虚」是也，惟其人中气已虚，故邪热得以深入，是热伤气分也。气分热伤则脉虚，邪阳横行则身热，壅上则面垢、背恶寒，是宜以伤暑、中暑名之，而以重剂治之也。其感之轻者，则为冒暑，而以轻剂调之也。若中热之人，中气不虚，身虽受大热，此但肌肉受之，甚则延入肠胃，或渴或泄，身虽燥热，而无倦怠，脉必强盛而不虚弱，是有馀之证也，当用白虎、黄连解毒清凉之剂治之，非若伤暑不足之证，当清当补者比也。故曰「脉盛身寒得之伤寒」，盖寒伤形而不伤气也，其即避暑深堂大厦而受寒凉之谓欤。又曰「脉虚身热得之伤暑」，盖暑伤气而不伤形也，其即气虚之人，暑邪深入之谓欤。
外夏月有中暍证，即中暑也。但中暍太阳膀胱受之，中暑心与小肠经受之，少有异耳。脉弦细芤迟（许学士云：伤暑脉弦细芤迟何也？《内经》曰：「寒伤形，热伤气。」暑伤气而不伤形，则气消而脉虚，所谓弦细芤迟皆虚脉也。仲景以弦为阴，朱肱亦曰中暑脉虚细弱。暑脉可知矣），脉虚而微弱，或浮大而散，或隐而不见，微弱隐大皆虚类也。
〔中暑中热辨〕
洁古云：「静而得之为中暑，动而得之为中热。中暑者，阴证；中热者，阳证。」东垣云：「避暑热于深堂大厦得之者，名曰中暑，其病必头痛恶寒，形体拘急。若行人于日中劳役得之者，名曰中热，其病必头痛发热，大渴而引饮。」予观此而疑之者。已历年矣。及观《溯洄集》而得王氏之论，深合予心。其言深堂大厦而得头痛恶寒等症者，非暑邪也，身中阳气受阴寒所遏而作也。此正四时伤寒之论，安可以中暑名之乎？夫暑热者，夏令之天行也。人或饥饿劳动，元气亏乏，暑气乘虚而人，名曰中暑；其人元气不虚，但酷热侵伤，名曰中热。其实一也。今以动静所得分之何哉？是论也，实王氏心得之言。
惜于中暑中热二义尚欠明悉，予复补其遗意。《经》曰：「脉虚身热，得之伤暑。」盖以其人，元气本虚，暑气乘虚而入心脾二经，故有脉虚身热，面垢燥渴，背恶寒，小便秘涩等症，皆不足之证也。若其人元气不虚，而遇此亢极之阳，先侵肌肤，渐入肺胃，故成壮热头痛，肢节重痛，大渴引饮，脉洪而实，此皆有馀之证也。故治不足者，清暑益气汤、清燥汤、人参白虎汤，皆补虚清热之剂，而发表通里之治不得而与焉。治有馀者，仲景用麻黄、桂枝、石膏、知母、黄芩知母汤，麻黄虽不宜于夏，而治法大意可见；丹溪用黄连香薷饮、黄连解毒汤，此皆发表清里之剂，而补益调养之治不得而与焉。故《活人书》云：「夏月得病有四症：伤寒、伤风，脉证互见；中暑、中热，疑似难明。脉盛壮热，谓之中热；脉虚身热，谓之中暑」。此以脉之或虚或盛，身之壮热微热辨之也。合而观之，则知中暑中热，惟有虚实之分，断无动静之别，其不可以受寒凉而名中暑也益明矣。
或曰：「夏月又有中暍，此又何别也」？予曰：「仲景云『太阳中暍，发热恶寒，身重而痛者』，成氏谓『表中暍也』。脉弦细芤迟者，成氏谓『暑脉虚也』。小便已，洒洒然毛耸，手足逆冷者，成氏谓『太阳经气虚也』。是可见暍与暑皆以虚而受热。其证二而一者也。但暑中少阴心经，暍中太阳膀胱经，为少异耳。至于用药，皆以人参白虎汤，暑暍二证，岂相远乎哉？」
〔暑证方〕
●香薷饮　治夏至后一切暑热腹痛，及霍乱吐利、心烦。
香薷（一钱）　厚朴（一钱）　扁豆（一钱）
露过一宿，冷服。加黄连七分，名黄连香薷饮，治冒暑腹痛，水泻恶心。
●十味香薷饮　治伏暑，身热倦怠，神昏，头重，吐利。
香薷（一钱）　人参　陈皮　白术　茯苓　扁豆　黄耆　厚朴　木瓜（各五分）　甘草（三分）
●清暑益气汤　治长夏湿热炎蒸，四肢倦怠，精神减少，身热气怯，心烦便黄，渴而自汗，脉虚者。
人参　白术　陈皮　神麴　泽泻（各五分）　升麻（三分）　黄耆（一钱（麦冬　当归　黄柏　甘草　青皮（各三分）　乾葛（三分）　五味（九粒）　苍术（一钱五分）　水煎温服。
●清燥汤
黄耆（一钱五分）　苍术（一钱）　白术　橘红　泽泻　人参　茯苓　麦冬　生地　当归　曲末　猪苓　黄柏　柴胡（各五分）　黄连（五分）　升麻　甘草（炙，各三分）　五味（九粒）　水煎空心服。
●人参白虎汤　治暑月中热，汗出恶寒，身热而渴，脉虚者。
人参　甘草　知母（各一钱）　石膏（三钱）　水煎服。
●黄连解毒汤
黄连　黄柏　黄芩　栀子仁　水煎温服。
又清水为丸，名金花栀子丸，茶汤下六七十丸。
●益元散　治中暑，身热烦渴，小便不利。此药能燥湿，分利水道，除六腑实热，行积滞，逐凝血，补脾降火之要药也。
滑石（六两）　甘草（一两）　为细末，水调下。
●五苓散　即四苓加桂（方见瘟疫）。
●生脉散
人参　五味　麦冬（各等分）　水煎服。
孙真人曰：夏月必服五味，以补五脏之气。东垣曰：夏月服生脉散加黄耆、甘草，令人气力涌出。
●清肺汤
黄芩　当归　麦冬　连翘　防风　赤芍　桔梗　生地　甘草（各一钱）　桑白皮　柴胡　前胡（各五分）　水煎温服。
●大顺散　夏月引饮过多，脾胃受湿，清浊相干，阴阳气逆，霍乱呕吐者，此方主之。
甘草（炙）　乾姜（炮）　杏仁（去皮尖）　肉桂（去皮，各等分）
脾胃者，喜燥而恶湿，喜温而恶寒。时虽暑月，过于饮冷吞寒，则伤之矣，故令气逆，霍乱而呕吐也。乾姜、肉桂温胃而建中，甘草、杏仁调脾而利气。此方非治暑，乃治暑月饮冷受伤之脾胃尔。若非饮冷而致之疾，则勿执方以治也。
●桂苓甘露饮（方见霍乱）　治引饮过多，湿热为患而脉虚者。
●六和汤（方见霍乱）　治霍乱转筋，呕吐泻泄，寒热交作，倦怠嗜卧，伏暑烦闷，小便赤涩，或利或渴，中酒、胎产皆可治之。
六和者，调和六腑也。脾胃为六腑之总司，故凡六腑不和之病，皆于脾胃而调之。香能开胃窍，故用藿砂；辛能散逆气，故用半杏；淡能利湿热，故用茯瓜；甘能调脾胃，故用扁术；补可以扶弱，故用参甘；苦可以下气，故用厚朴。夫开胃散逆，则呕吐除；利湿理脾，则二便治；补虚去弱，则胃气复而诸疾平。盖脾胃一治，则水精四布，五经并行，百骸九窍皆太和矣，况六腑乎？
●缩脾饮　夏月伏暑，伤于酒食者，此方主之。
砂仁　草果仁　乌梅肉　甘草（炙，各四两）　扁豆（炒）　乾葛（各二两）
砂仁、草果所以消肉食，乌梅、乾葛祛暑而除烦，扁豆、甘草助脾而益胃。

燥证（八）  ***************************
《经》曰：诸涩枯涸，干劲皴揭，皆属于燥。然燥有二义，惟肺无所克，则得其清肃之令；肺有所资，则得其化生之源。故《灵枢经》曰：「上焦开发，宣五穀味，充肤泽毛，若雾露之溉，是之谓气」。是气也，即肺之气也。是无所克，而得其清肃之令者也。《经》又曰：「饮入于胃，游溢精气，上输于脾，脾气散精，上归于肺。是有所资，而得其化生之源者也。由是肺液日生，通调水道，内润腑脏，外泽肌肤，何燥之有？惟夫北方之水既亏，则南方之火自旺，火能剋金，金不清肃，此一义也。又或胃气下陷，莫能输脾，脾气懦弱，莫能输肺，是母不养子，子无化生，此又一义也。由是精液日耗，枯涸日生，肌肤不泽，腑脏不荣，皮聚而毛落，皴揭而血衰，其燥也极矣。
《原病式》独言火盛剋金，水液衰少，以致燥涩，而未及母不荣子之义。今并举之，始悉治宜壮水之主，以制阳光，则金无所克；养脾之精，以滋肺液，则金有所养，养血润燥，斯乃茯全功矣。
或脉紧而涩，或浮而弦，或芤而虚。
〔燥证方〕
●壮水主方
当归　白芍　生地　黄柏　知母　川连　山药　山萸　甘草（生）　天冬　枸杞
●养脾之精方
白术　莲肉　归身（各一钱）　山药　人参　扁豆（各八分）　葛根　橘红（各五分）　甘草（炙）　藿香（各三分）　五味（七粒）
●生血润燥汤
天冬　川归　生地　熟地　黄耆　麦冬（各一钱）　五味（九粒）　片芩　瓜蒌　桃仁（各五分）　红花　升麻（各三分）
大便燥结，加麻仁、郁李仁各一钱；肺热有气息，加紫菀茸八分。
●琼脂膏　治血虚皮肤枯燥及消渴等症。
生地（二十斤，洗净捣汁去渣）　鹿角胶（一斤）　酥合油（一斤）　白沙蜜（二斤，炼一二沸，去面上沫）　生姜（二两，捣汁）
上先文武火熬地黄汁数沸，纱绢滤，取净汁再熬二十馀沸，下鹿角胶，次下酥油及蜜，同煎良久，候稠如饧，以磁器收贮，空心温酒调下二三匙。
●天冬膏　治血虚肺燥，皮肤折裂，及肺痿咳吐脓血。
天冬新掘者，不拘多少，洗净去皮心，细捣绞取汁，澄清滤去渣，用砂锅文武火熬成膏，空心水下一二匙。
●当归润燥汤　治小便频多，大便秘结，兼喜温饮，阴头退缩，舌燥口乾，眼涩难开，及于黑处见浮云。
细辛（二分）　生甘草　炙甘草　熟地（各三分）　柴胡（七分）　黄柏　知母　石膏　桃仁泥　当归　麻仁　防风　荆芥穗（各一钱）　杏仁（八分）　红花（少许）　升麻（一钱五分）　川椒（三粒）
食远煎服，忌辛热之物。
●生津甘露饮　一名清凉饮。治消中，能食而形瘦，口乾舌燥，自汗，大便结燥，小便频数。
升麻　防风　防己　生地　当归　生甘草（炙）　柴胡　羌活　黄耆　知母　黄芩　胆草　石膏　黄柏　红花（少许）　桃仁　杏仁
加酒一二匙同煎，稍热服。
●通幽汤　治大便秘结。治在幽门，以辛润之。
生地　熟地　甘草（炙，各五分）　红花（二分）　升麻　桃仁泥　当归（各一钱）
●润肠丸　治脾胃中伏火，大便秘结，或乾燥不通，和血润燥。
麻仁（净）　桃仁（泡去皮尖，各一两）　当归梢　大黄　羌活（各五钱）
上除麻仁、桃仁另研如泥外，其馀为细末，炼蜜丸梧子大，空心下三五十丸。一方去大黄、桃仁、羌活，加枳壳、陈皮、郁李仁，老年虚弱服之，不损中气。

湿证（九）  ***************************
湿有自外而得者，有自内而生者，有风湿相搏者，有湿热相搏者，有独伤于寒湿者。《要略》曰：「太阳病，关节疼痛而烦，脉沉而细者，此为中湿」。东垣曰：「地之湿气感则害人皮肉筋脉」。故卑湿之地，浊气薰蒸，坐卧其上，身体感伤，此自外而得之者也。《经》曰：诸湿肿满，皆属脾土。故人酒水过多，生冷无节，脾土频伤，遂成肿胀，此自内而生者也。先伤于风，后伤于湿，而为风湿相搏者，当先微汗以散其风，后用五苓、二妙以利其湿。若大发其汗，则风去而湿不去，湿愈沉著而入腑脏矣。又有先伤于湿，后伤于热，而为湿热相搏者。盖热胜则伤血，血不养筋，故大筋短软而为拘挛；湿胜则伤筋，筋不束骨，故小筋弛长而为痿。当先用清凉以撤其热，后用疏利以行其湿，斯有次第而获愈矣。又有冬月春初，人居寒湿之地，寒气袭人，湿乘机入。《经》曰「寒湿之中人也，令人皮肤不收，筋肉坚紧，营血泣，卫气去，故曰虚」。急宜以四逆汤加羌活、苍术，温以散之，否则与中寒相等，而患不小矣。此五症者，皆究湿家之所不容废也。
《脉经》曰：湿家为病，一身尽疼，发热而身色似薰黄也。脉浮而缓，湿在表也；脉沉而缓，湿在里也；或弦而缓，或缓而浮，皆风湿相搏也。
〔湿热相生论〕
丹溪曰：「湿土生痰，痰生热」。又曰：「湿生热，热伤血」。是热亦有因湿而生者。《医林类集》云：「热气薰蒸，水液不行，日久成湿」。是湿亦有生于热者。故治湿者，见大便奔急，小便淋涩，胸腹燥满，此湿中有热也，治湿而宜兼治热者也；治热者，见有脉细而首如裹，后重而粪稀溏，此热中有湿也，治热而宜兼治湿者也。外有燥证者，目赤口乾，便秘烦躁，又当用润药以润其燥，非治湿热者论也。
〔燥热湿热不同论〕
病有燥热、有湿热，夫热一也，而有燥与湿之不同。何哉？《易》曰：「水流湿，火就燥」。然则燥湿之义，其来远矣。今按燥热多属心火而成，湿热多属脾湿而致。河间曰：「将息失宜，心火暴盛」。然暴盛之后，虽或眩仆，而暴盛之势横行，肠胃津液消亡，遂成秘结。兹时也，芩连栀柏百剂何补必也？其润之乎？故轻则通幽汤、润肠丸，重则三一承气汤，不一二剂而即愈矣。丹溪曰：「湿生痰，痰生热」。热在肠胃之外，湿在肠胃之中，故大便稀溏，而后重下迫。兹时也，八物、十全百剂无益必也，其燥之乎？故轻则茯苓渗湿汤，倍加苍术、羌活，重则羌活胜湿汤，倍加芩、连、栀子，亦可数服而愈矣。
由是观之，则知燥者润之，譬火燔盛而有水以制之也；湿者燥之，譬水濡渗而有土以制之也。五行之理不精，别之可乎？虽然燥者润之固也，不有养血以为之本乎？盖养血则阴日生，阳不独旺；血液流行，肠胃滋润，何燥结之有哉？湿者燥之固也，不有健脾以为之本乎？益健脾则宗气日举，荣卫流通，热化为汗，湿化为溺，又何湿热之有哉？
〔湿证方〕
●羌活胜湿汤　治湿从外受，一身尽痛，肩背不可回顾。此手太阳气郁而不行，以风药散之。脊痛项强腰似折，此足太阳不通行，此药主之。
羌活　独活（各一钱）　藁本　甘草（炙）　川芎（各五分）　蔓荆子（三分）
食前温服。如身重腰痛沉沉然，经中有寒湿也，加酒炒汉防己（五分）
●二陈汤　治脾胃虚，湿从内生者。本方加羌活、苍术、酒芩、木通，散风行湿最妙。（方见中风门）
●平胃散　治湿生于内，水泻，小便不利。
苍术　陈皮　甘草　厚朴
●五苓散　治饮食内伤，停湿胸满，肿胀发黄，本方加茵陈，名茵陈五苓散。湿胜身痛，小便不利，体重发渴，本方加羌活，名加味五苓散。（方见瘟疫门）
●二妙散　治湿热，腰膝疼痛。
黄柏（乳浸一宿）　苍术（米泔水浸七日）
各等分为末，或丸。空心酒下，或米饮下三钱。
●四逆汤　治独伤寒症。
甘草（二钱）　乾姜　附子（各五分）
加羌活、苍术温以散之，煎成凉服。
●茯苓渗湿汤　治湿郁成疸，寒热呕吐而渴，身面目俱黄，小便不利，不思饮食，不能安卧。
黄芩　黄连　苍术　白术　陈皮　青皮　栀子　防己　枳实（各四分）　泽泻　茵陈（各五分）　猪苓（一钱）　赤茯（五分）
●防己黄耆汤　治风湿脉浮，身重，汗出恶风，或周身疼痛。
防己　黄耆（各三钱）　白术（二钱）　甘草（一钱五分）　姜（三片）　枣（二枚）　煎服。
●金不换正气散　治山岚瘴气，出外不服水土，吐泻下利。
陈皮　苍术　厚朴　甘草　藿香　半夏
●甘草附子汤　风湿，骨节疼痛，不欲去衣，小便不利，大便反快者，此方主之。
甘草（炙）　白术（炒，各二钱）　附子（炮，一钱五）　桂枝（炒，四钱）
风湿相搏，故骨节疼烦；伤风恶风，故不欲去衣；小便不利，而大便燥者为热，今小便不利，而大便反快，则湿可知矣。附子之热，可以散寒湿；桂枝之辛，可以解风湿；甘草健脾，则湿不生；白术燥脾，则湿有制。是方也，以桂附之辛热而治湿，犹之淖潦之地，得太阳暴之，不终朝而湿去，亦治湿之一道也。
●神术散　人受山谷瘴雾，湿土敦阜之气，憎寒壮热，一身尽痛者，此方主之。
苍术（制）　厚朴（制，各一两）　陈皮（二两）　石菖蒲　甘草（炙）　藿香（各一两五钱）
湿气蒸腾，由鼻而入，呼吸传变，邪正分争。阴胜则憎寒，阳胜则壮热，流于百节，则一身尽痛。苍术之燥，制其瘴雾之邪；厚朴之苦，平其敦阜之气；菖蒲、藿香辛香物也，能匡正而辟邪；甘草、陈皮调脾物也，能补中而泄气。《内经》曰：「穀气通于脾」，故山谷之气感之，则坏人脾。此方但用理脾之剂，而解瘴之妙自在其中。太无高识如此，诚不愧为丹溪之师矣。

火证详论（十）  ***************************
火何自而起乎？气之不得其平者为之也。立脏六腑皆有其气，气得其平，则荣卫冲和，脏腑舒畅，何火之有？苟一经之气失其常度，故有冲逆搏击乖隔成滞，此火之所由以起也。火在诸经，或一经之自病，或别经之见克，或二经之遗病，或数经之合病。然亦有虚火、有相火、有实火、有燥火、有湿火、有郁火、有猛烈之火、有无名之火，皆不可不知也。
尝见忿懥生肝火，忧虑生肺火，焦思生心火，劳倦生脾火，思想无穷生肾火，此五者皆本经之自病也。本经自病，则治在本经，尤防别经之相剋。心火太过，必克肺金，清肃之令衰矣；肺金太过，必克肝木，发生之气萎矣；肝木太过，必克脾土，化生之源隳矣；脾土太过，必克肾水，津液之源涸矣；肾水太过，必克心火，君主之官夺矣。此五者别经之相剋者也。别经相剋，则治在别经，尤加究本经之药。
其二经之遗病者何也？如肺有火，咳嗽日久，必遗热于大肠，则成泻泄；如脾有火，则口渴，日久必遗热于胃，则成胀满；如心有火，炎灼日久，必遗热于小肠，则成淋秘；如肝有火，胁痛日久，必遗热于胆，则成汁溢而口苦；如肾有火，盗汗遗精，必遗热于膀胱，则成白淫淋沥。此则治在脏，而腑病自消焉。
又或有数经之合病，端绪难寻，攻伐未易。此则当择其尤重者而切治之，审其先发者而专攻之，或上病而下取之。如目疾赤肿大痛，用防风通圣倍硝黄以泻之，下焦类是也。或下病而上取之，如下焦寒泻，灸百会穴以举散下焦之寒是也。此精微之理，寓于其中，非深造者莫之悟也。
火证有实火者焉：心火燔灼，胃火助之，而元气未损，真精未亏，或因醇醪之蕴热，或因暴热之外侵，目赤喉痛，胸满气喘，宜正治之，所谓祛热不远寒者是也，如黄连解毒、白虎、天水、导赤、左金、泻白、承气皆泻实火。当审经而选用之，中病则止。无过剂以损真阳也。
有虚火者焉：东垣曰饮食所伤，劳损所伤。或气急而喘，身热而烦，或脉洪大而头疼，或口发渴而身热。证象白虎，但脉虚而不长也，以实火治之立殒，惟当以甘温补其中，兼甘寒以泻其火则愈。故立补中益气汤以补之，调中益气汤以调之，当归活血汤以养之，皆善。
又有相火者焉：相火原无定位，寄与肝肾二经之间，乃下焦包络之火，元气之贼也。相火一动，便上肝膈，入肺中，循喉咙，燥舌本，令人身热、咳嗽、咯血、遗精、肌肉消削。此雷龙之火，非芩、连、栀子、硝、石所能治，必如河间所谓养血益阴，其热自退，丹溪所谓滋阴则火自降，王冰所谓壮水之主，以制阳光也。此皆救本之治，乃所以深治之也。
又有燥火者焉：燥火起于血衰，血衰则荣卫涩滞，脏腑不润，肠胃行迟，大小便秘。兹时也，芩、连、栀、柏百剂无补，必也其润之乎，急则治其标，通幽汤、八正散、润肠丸润之于先，缓则治其本，四物汤、桃仁、麻仁、郁李仁、白砂蜜润之于后，庶几血可生，燥可泽，而病可痊矣。
有湿火者焉：湿生乎热，热由于湿，湿热相生，多成胀满，或痿与臌从而生焉。故有大便久秘，及更衣则又溏甚。此何以故？盖热在肠胃之外故秘，湿在肠胃之中故溏。此当用东垣胜湿汤，重加芩、连，少加五苓，并二妙、香连，斯湿热兼治之矣。
有猛烈之火：丹溪所谓火盛不可骤用寒凉，须以生甘草兼泻兼缓。盖恐扑之而愈张，抑之而愈扬，惟和以养之，则猖狂自定。此妙论也。
又有郁火：抑遏于脾土之中，东垣用升阳散火以汗之，所谓「火郁发之」者是也。若真元虚，真阴惫，皆不可发矣，慎之，慎之！
又有无名之火：一发即不识人，或狂言失志，或直视声鸣，或手足瘈瘲，或闭目无言，或发数日而终者，或一发便脱者，或卧枕而逝，人不及知者，既无经络之可寻，又无脉证之可据，即《内经》所谓暴病暴死，皆属于火者，非是之谓欤？或问诸证皆敷明其理，而火证独谆谆然，千言不置，此何以故？予曰：江南之地，惟火十居八九。医者视为泛常，朦胧处治，乖谬殊甚。余经历此证数十年，故以躬行实践，详著此论，以为后学引进云尔。有志深造者，自有《素问》《难经》在焉。
脉浮而洪数为虚火，脉沉而实大为实火。洪数见于左寸为心火，见于右寸为肺火，见于左关为肝火，见于右关为脾火，见于两尺为肾经命门之火。男子两尺洪大者，必遗精，以其阴火盛也。
〔火证诸方〕
●实火方
●黄连解毒汤（见暑证）
●白虎汤（见瘟疫）
●导赤散　治心热，小便黄赤。
生地　木通（去粗皮）　甘草　等分为末。
●二黄泻心汤　治心膈实热，狂躁面赤。
黄连　黄芩　大黄　等分酒浸。
●左金丸　治肝脏实火，左胁作痛。
黄连（六两）　吴茱萸（汤泡过，一两）
二共为末，米糊丸，白术、陈皮煎汤送下。
●泻白散　治肺火为患，气急喘满。
桑白皮　地骨皮（各二钱）　甘草（一钱）
●泻黄散　治脾家伏火，唇口乾燥。
藿香（二钱）　山栀（炒，一两）　石膏（五钱）　防风（四两）　甘草（三两）
●益元散（即天水散，见暑证）　治六腑中伏火，止烦渴，小便闭涩。
●凉膈散（见中风）　治火郁上焦，火热面赤。
●三补丸　治三焦有火，嗌喉乾燥，小便赤涩，大便闭结。
黄连　黄芩　黄柏　俱酒润各等分。
●二黄丸　治三焦火盛，消渴。
大黄　黄连　黄芩　等分水丸，白汤下。
●虚火方
●补中益气汤　调中益气汤（俱见内伤）。
●天王补心丹　宁心保神，益血固精，壮力强志，令人不忘，清三焦，化痰涎，降烦热，定惊悸，疗嗌乾口苦，养育心血。
人参　玄参　杜仲　天冬　麦冬　远志　熟地　百部　桔梗　丹参　五味　柏子仁　茯苓　茯神　石菖蒲　甘草　酸枣仁
各等分，蜜为丸弹子大，朱砂为衣，白汤下。一方有当归、生地，无杜仲、茯苓、百部。
●安神丸
黄连（一钱五分）　朱砂（一钱）　甘草（炙，五分）　归身（五分）　生地（五分）
上末汤浸，蒸饼为丸如小米大，每服一十五丸，食后津液嚥下。
●朱砂安神丸　前方除地黄、当归，用甘草。
●茯苓补心汤
当归　川芎　白芍　地黄　白茯苓
●相火方
●大补丸　治肾火从脐下起者，肾水衰也。
黄柏（一斤，泡褐色）
为末水丸。气虚者，用四君子汤下；血虚者，四物汤下。
●滋肾丸　治肾火起于涌泉之下。
黄柏（酒浸，十两）　知母（酒浸、六两）　肉桂（五钱）
水丸，白汤下。
●坎离丸　生津益血，升水降火，明目清心。
当归　川芎　白芍　熟地　枸杞　菊花　黄柏　知母
蜜丸梧子大，空心淡盐汤下。
●燥火方
●八正散　治大小便闭。
瞿麦　滑石　大黄　萹蓄　木通　车前子　甘草　栀子仁
各等分，加灯芯七节。
●通幽汤　●润肠丸（见燥证）
●四物汤（见中风）内加桃仁、麻仁、郁李仁。
〔湿火、郁火方〕
●升阳散火汤　治过食冷物，抑遏少阳之火于脾土之中。
升麻（净）　葛根　独活　柴胡（各八钱）　人参　白芍（各五钱）　防风（二钱五分）　甘草（生，二钱）　甘草（炙，三钱）　羌活（八钱）
●火郁汤　前方去独活，加葱白。
●五苓散　（见瘟疫）治湿，滑以便利，湿自去矣。
●二妙丸（见湿证）
●香连丸（见痢）
●羌活渗湿汤（即升阳散火汤）
●防风通圣散（见中风）
●当归龙荟丸　治风热蓄积，时发惊悸，筋惕搐搦，嗌塞不利，肠胃燥涩，狂越等证。
当归　胆草　栀子　黄连（各一两）　黄芩（一两）　黄柏（一两）　木香（一钱）　麝香（五分）　大黄（酒浸，五钱）　青黛（五钱）　芦荟（五钱）
炼蜜为丸，如豆大，白汤下六七丸。
●龙胆泻肝汤　治谋虑不决，肝热胆溢，口苦热盛。
柴胡（一钱）　黄芩（炒七分）　五味（九粒）　甘草（生）　山栀（炒）　知母（炒）　天冬　麦冬　黄连（炒）　人参（各五分）　胆草（五分）
以上方治郁方、湿方择而用之。
●清咽太平丸　膈上有火，早间咯血，面颊常赤，咽喉不清，此方主之。
薄荷叶（十两）　川芎　甘草　防风　乌犀角　柿霜（各二两）　桔梗（三两）　蜜丸噙化。
消风清热，莫如薄荷，故用为君；佐以乌犀，解心热也；入以柿霜，生律液也；川芎有清上之功；防风有解散之效；恐诸药下流，故载以舟楫；因火势急速，故缓以国老。师云：咽者，胆之候。若只咽间痰热，膈内和者，宜以平胆之方主之。
●温胆汤　胆热呕痰，气逆吐苦，梦中惊悸，此方主之。
竹茹　枳实（麸炒）　半夏（制）　甘草（各二两）　陈皮　生姜（各四两）
胆，甲木也，为阳中之少阳，其性以温为常候，故曰温胆。竹茹之清，所以去热；半夏之辛，所以散逆；枳实所以破实；陈皮所以消滞；生姜所以平呕；甘草所以缓逆。伤寒解后，多有此证，是方恒用之。
●珍珠散　男妇小儿，五脏积热，心胸闷乱，口乾舌燥，精神恍惚，癫狂等证，此方主之。
琥珀　珍珠　铁粉　花粉　朱砂　寒水石　牙硝　大黄（酒浸）　甘草（生）
各等分，为细末，薄荷汤调下三钱。
明可以安神，琥珀、珍珠皆明物也，故用之以安神魄；重可以去怯，铁粉、朱砂皆重物也，故用之以定惊狂；寒可以去热，硝、黄、水石皆寒物也，故用之以除积热；热之盛者必渴，花粉可以生津；火之炽者必急，生甘草所以缓急。
●人参黄耆白术甘草考
实火可泻，宜用芩、连、栀、柏；虚火可补，宜用参、耆、甘、术，所谓温能除大热也。或者以治虚火则火益炽，何以然哉？四者皆降下之品，降多则亡阴，阴亡则不足以济火，故令火反炽。
●天雄附子川乌硫黄考
诸证无火者，宜于四件斟酌之。
壮火不可有，少火不可无，天非此火不足以生万物，人非此火不足以有生。故凡诸证寒凉太过，几于无阳，宜审择而用之。昔人以附子一物为太阳丹，以天雄、附子、川乌为三建汤，以硫黄为金液丹，皆所以养其真阳，壮其真火，而存此身之生气。明变之士，其善处之。
●井花水
水足以济火，故狂躁烦渴火实之证，内以水饮之，外以水渍之。此既济之妙，大《易》之理也。
●甘梨浆
甘梨浆，水类也。生之可平六腑之阳，熟之可济五脏之阴，实火宜生，虚火宜熟。

郁证（十一）  ***************************
《内经》曰：「木郁达之」，谓吐之令其条达也，瓜蒂散、盐汤探吐；「火郁发之」，谓汗之，令其疏散也，升阳散火汤；「土郁夺之」，谓下之令无壅碍也，三承气汤、备急丸；「金郁泄之」，谓渗泄、解表、利小便也，麻黄葛根汤、小柴胡汤、四苓散；「水郁折之」，谓折之制其冲逆也，大补丸、滋肾丸。此治五郁之大旨也。
丹溪曰：气血冲和，百病不生，一有怫郁，诸病生焉。郁有六证：气、湿、血、痰、火、食。
气郁者，其状胸满胁痛，脉沉而涩，治用二陈汤加香附、抚芎、苍术。
湿郁者，周身走痛，或关节痛，遇阴寒则发，脉沉而细缓，头重痛，治用升阳除湿汤加白芍、川芎、苍术、茯苓。
血郁者，四肢无力，能食便血，脉沉涩而芤，治用四物汤加桃仁、红花、青黛、香附。
痰郁者，动则喘，寸口脉沉而滑，治用二陈汤加海石、南星、香附、瓜蒌、化痰丸。
火郁者，目瞀，小便赤涩，脉沉而数，治用二陈汤加栀子、青黛、苍术、抚芎、香附。
食郁者，嗳酸，胸满腹胀不能食，左手脉和平，右手脉紧盛，治用二陈汤加香附、苍术、山楂、神麴，或保和丸。
夫郁者，结聚而不发越之谓。故治郁者，皆当以顺气为先，消积次之，通用越鞠丸、六郁汤。诸郁脉皆沉，沉则为郁，但兼芤、涩、紧、缓、滑、数之不同耳。郁在上则见于寸，郁在中则见于关，郁在下则见于尺。诸郁药，春加防风，夏加苦参，秋冬加吴茱萸。凡郁在中焦，以苍术、抚芎开提其气以升之。假令食在气上，气升则食自降也。
脉多沉伏。气郁则必沉而涩，湿郁则必沉而缓，热郁则必沉而数，痰郁则必弦而滑，血郁则必芤而结促，食郁则必滑而紧盛。郁在左则见于左脉，郁在右则见于右脉。
脉或结或促或代。滑氏《诊家枢要》曰：气血食积痰饮，一有留滞于其间，脉必因之而止节矣。但当求其有神，何害之有？夫所谓有神者，即《经》所谓有胃气也。
〔郁证方〕
●越鞠丸　解治诸郁。
香附（醋炒）　苍术（米泔水浸）　栀子（炒）　神麴（炒）
等分为末，水丸小豆大，每下七八十丸。
●六郁汤　治诸郁。
香附（二钱）　陈皮　半夏　苍术　抚芎（各一钱）　栀子（七分）　赤茯　砂仁　炙甘草（各五分）　姜（三片）　煎温服。
气郁加乌药、木香、槟榔、苏子，倍加香附、砂仁；湿加白术，倍苍术；血加桃仁、红花、丹皮，痰加南星、枳壳、小皂荚；火加黄连，倍栀子；食加神麴、麦芽、山楂。
●瓜蒂散（见中风）　治木郁。
●盐汤探吐法
烧盐　温汤和服，探吐。
●升阳散火汤（见火证）　治火郁。
●火郁汤　即升阳散火汤去独活加葱白。
●大承气汤（见瘟疫）　治土郁痞满燥实坚俱全，脉来有力而实者。
●备急丸（见内伤）
●麻黄葛根汤　治金郁，喘满脉浮。
麻黄　赤芍（各三钱）　葛根（一钱五分）　淡豉（半合）
●小柴胡汤（见瘟疫）
●四苓散（见瘟疫）　治金郁，利小便。
●大补阴丸　治水郁，腰股痛，足下热。
黄柏一味，炒褐色丸服。
●滋肾丸（见火证）　治水郁。
●二陈汤（见中风）　治气郁。
●升阳除湿汤　治湿、痰、火、食四郁。
升麻　柴胡　防风　神麴　茯苓　泽泻（各五分）　苍术（一钱）　陈皮　麦芽　甘草（炙，各三分）
食后热服。
●四物汤（见中风）　治血郁。

痰证（十二）  ***************************
痰者，津液所结，火炼成痰。盖无火之人，津液四布，布于心分，变化而赤，则成血矣。惟有火薰蒸，则津液炼而成痰。轻者治之，火渐降，痰渐消，血渐生，犹可安矣。重者不生血而生痰，劳病是也。
然痰证不同，有湿痰、有燥痰。湿者燥之，南星、半夏、苍术、枳实之类；燥者润之，瓜蒌、杏仁、贝母、天花粉、海石、海粉之类。大法：痰在上焦宜涌吐，中焦宜解化，下焦宜攻利，当分虚实为急。虚者可补，如六君子汤，通治气虚生痰；四物汤去地黄，加贝母，通治阴虚生痰。实痰可攻，如瓜蒌散吐风痰，益元散治酒痰、热痰，保和丸攻食积痰，神术丸救痰饮是也，滚痰丸、化痰丸下诸痰从幽门泄去，惟实人宜用，虚者误服立死。外又有妇人郁怒，心火亢甚，津液生痰不生血，致肌烁不肉，《要略》谓昔肥今瘦者痰也。亦宜四物汤加开郁清心顺气之剂，稍兼化痰。总之治痰者，必以健脾为主，顺气为先。盖脾健则痰运，气顺则痰行。健脾补中，用参苓白术散、八味丸，是治其本也；然须看痰与火孰急，火盛先治火，痰盛先治痰，但不可亏损中气，致难收功。
丹溪云：「痰在胁下，非白芥子不能达；痰在四肢，非竹沥不能行。「脉浮者，当吐」。「二陈汤管一身之痰」。咸至论也。又曰：「治痰用利药过多，致脾气虚，则痰易生而反多」。又曰：「虚弱人中焦有痰，胃气亦赖以养，不可攻尽，尽攻则愈虚而愈剧」。此又不可不知。其他痰变多端，王隐君议论悉备，学者最宜详玩。
枳实泻痰，有冲墙倒壁之功；黄芩治痰，假其下火也；天花粉大能降膈上热痰；海粉热痰能降，湿痰能燥，顽痰能消。师云：「痰火日久，脉气渐虚，医家用参耆以助元气，脉愈虚涩，甚至加促，倦弱益甚」。此其故何哉？细思之，脉属于血，气以鼓之。「脉」字以血字在傍，意可想见。今痰火日久，血液渐衰，火助阳旺，阴气将竭；久用参耆，则阳愈盛而阴愈虚，脉遂或涩或促或微或代。医不察理，专用补阳之剂，危亡立待，纵有延捱岁月，终难收功。《明医指掌》歌诀宜玩。
盖痰为患，在心经则昏冒不知人，在肝经则胁胀眩晕，在脾经则成泄泻，在肺经则喘而不休，在肾经则骨弱软惫。
《要略》云：脉双弦者，寒也，皆大下后里虚；脉偏弦者，饮也。肺饮不弦，但苦喘短气。又云：脉浮而细滑者，伤饮。脉弦数，有寒饮，春夏难治。脉沉而弦者，悬饮内痛。其人短气，四肢历节走痛，脉沉者，有留饮。陈无择云：饮脉皆弦微沉滑。或云左右手关前脉浮。弦大而实者，膈上有顽痰也，宜吐之而愈。病人百药不效，关上脉伏而大者，痰也。眼胞及眼下如炭烟薰黑者，亦痰也。
丹溪曰：久得涩脉，痰饮胶固，脉道阻涩也。卒难得开，必费调理。
〔痰证方〕
●二陈汤　治湿痰。
●六君子汤　治湿痰气郁。
●四物汤　治阴虚生痰。
●血蒂散　吐风痰。
（以上四方俱见中风门）
●益元散（见暑证）　治酒痰、热痰。
●保和丸（见内伤）　治内伤食积。
●神术丸　治痰饮。
苍术（一斤，米泔水浸）　生芝麻（半升，用水二小盅研末绞浆）　南枣（大十五枚，去核研细）
苍术焙乾为末，麻浆、枣肉和匀捣成丸梧子大，白汤下五十丸。
●滚痰丸　治食积成热成痰，多年老疾。
大黄（酒蒸，半斤）　黄芩（去朽，半斤）　沉香（五钱）　礞石（煅金色，一两）
上为细末，滴水丸梧子大，每服三四十丸，量人强弱加减。
●化痰丸
南星　半夏　贝母　瓜蒌仁　杏仁　青黛　香附　蛤粉
前六味研细，再用去皮皂角槌碎煎浓汁，擂杏仁如泥，以姜汁和，蒸饼，丸绿豆大，用青黛为衣。每服五十丸，姜汤下。
●润下丸　治上而痰吐，下而痰泻。
陈皮（一斤，去白盐水洗）　炙甘草（二两）
共为末，白水丸。
●参苓白术散（见内伤）
●八味丸　治肾经下体痰病。
地黄　山药（各四两）　茯苓　泽泻　丹皮（各一两）　山萸肉（四两）　附子　桂（各五钱）
炼蜜为丸。
●三子养亲汤　治年高痰盛气实。
苏子（沉水者）　白芥子　卜子（各三钱）
●清气化痰丸　治痰火通用之药。
陈皮（去白）　杏仁（去皮尖）　枳实（麸炒）　黄芩（酒炒）　茯苓（各一两）　瓜蒌仁（去油）　制半夏　胆星（各两半）
姜汁为丸，食后姜汤下五六十丸。
●退热祛痰枳术丸　退胸中之热，祛肺胃之痰。
白术（土炒，八两）　枳实（麸炒，四两）　神麴（炒，二两）　黄芩（炒，四两）　橘红（三两）　瓜蒌仁（去油，四两）
荷叶打陈皮糊为丸梧子大，每日下午茶下七八十丸。
●利膈化痰丸
黄芩（生三两，煮三两五钱）　贝母　半夏（制）　明矾（各一两二钱五分）　泽泻（一两二钱五分）　南星（矾汤煮）　枳壳（浸炒）　白术（炒，各三钱）
姜汤泡，炊饼为丸梧子大，每服白汤下七八十丸。
●千缗汤　痰涎上壅，喉中有声，不渴者，此方主之。
半夏（七枚）　皂角（一寸，炙）　甘草（一寸，炙）
湿土生痰，故用半夏以燥湿；气塞则痰滞，故用皂角以利气；肺苦气急上逆，故用甘草以缓急；又甘草能益脾，皂角能去垢，半夏能破逆。曰千缗者，重其效也。
●导痰汤　风痰涌盛者，此方主之。
二陈加胆南星（炒）　枳壳（各一钱。）
●蒸术散　湿痰腹痛者，此方主之。
苍术一味九蒸九晒，研极细末，每服浆水下一钱。
●消食顺气化痰丸　饮食生痰，胸膈膨闷，此方主之。
制半夏　胆南星（各一斤）　神麴（炒）　杏仁（去皮尖）　陈皮（去白）　山楂肉（炒）　青皮（去穰炒）　苏子（沉水者）　卜子（生用）　葛根　香附（醋炒）　麦芽（各一两）
星、夏之辛，能燥湿热；葛根之清，能解酒热；山楂、麦芽、神麴之消，能疗饮食之痰；青皮、陈皮、苏子、杏仁、卜子、香附之能行气滞之痰，痰去则胸膈之膨闷亦去矣。
●指迷茯苓丸　中脘停痰、伏饮者，此方主之。
半夏（制，二两）　茯苓（二两）　风化硝（二钱五分）　枳壳（五钱）　姜汁糊丸。
半夏燥湿，茯苓渗湿，湿去则饮不生；枳壳削坚，化硝软坚，坚去则痰不固。
●控涎丹　痰涎在心膈上下，使人胸背、手足、颈项、腰膝引痛；手足冷痹，气脉不通者，此方主之。
甘遂（去心）　紫大戟（去皮）　真白芥子（各等分）
甘遂直达涎结之处，大戟能攻胸胁之涎，芥子能散支痛之饮，此攻痰之厉剂也。又曰：惊痰加朱砂，痛者加全蝎，酒痰加雄黄、全蝎，惊气成块者加川山甲、鳖甲、玄胡索、蓬莪术，臂痛加木鳖霜、桂心，痰热加盆硝，寒痰加丁香、胡椒、肉桂，因其症而加焉。
●三花神佑丸　痰饮变生诸病，风热郁燥，肢体麻痹，走注疼痛，痰嗽，气血壅滞，不得宣通，人壮气实者，此方主之。
甘遂（面包煨）　大戟（拌湿炒）　芫花（炒，各半两）　轻粉（一分）　大黄（一两）　黑丑（一两）
上共为末，滴水为丸如小豆大。初服五丸，每服加五丸，温水下，以利为度。服后痞闷更甚者，此痰涎壅塞，顿攻不开，转加痛闷，即初服三丸，每加二丸，日三服，至快利止。
甘遂能达痰涎窠匿之处，大戟、芫花能下十二经之饮，黑丑亦逐饮之物，大黄乃推荡之剂，佐以轻粉，取其无窍不入，且逐风痰积热，而解诸药之辛烈耳。大毒类聚为丸，在善用，否则损人真气，不可不慎。


卷三（亨集）  ——————————————————————————————————————————————————————————————————————————————————————————

咳嗽（十三）  ***************************
《内经》曰：「秋伤于湿，冬生咳嗽。」河间曰：咳谓无痰而有声，肺气伤而不清也；嗽谓无声而有痰，脾湿动而生痰也；咳嗽谓有声而有痰，盖因伤于肺气，动于脾湿，咳而为嗽也。
然嗽症不同。有风寒暑湿之邪，伤肺而嗽者，此外因也，必显证于外，鼻塞、声重、恶寒是也。治法：因风寒嗽者，三拗汤加知母，脉浮大有热加黄芩、生姜；喘嗽遇冬则发，此寒包热也，解表则热自除；感冷则嗽者，膈上有痰，二陈汤加枳壳、黄芩、桔梗、苍术、麻黄、木通、生姜。有火郁于肺而嗽者，有声无痰，面赤是也，俗名为乾咳嗽，难愈。治法：夏月火炎上最重，宜用芩、连、栀子。上半日嗽多，胃中有火，知母、石膏降之；午后嗽多者，属阴虚火盛，四物汤加知母、黄柏、麦冬、五味；黄昏嗽多者，火气浮于肺，不宜用凉剂，五味、五倍敛而降之；早晨嗽多者，胃中有食积，至此时火气流入肺中，宜知母、地骨降之。有湿痰嗽者，嗽动便有痰声，痰出嗽止是也。治法：用二陈汤加南星、贝母、竹沥、海石、海粉、青黛、瓜蒌仁；痰因火动，逆上作嗽者，先治火，宜芩、连、栀、柏，后治痰，用前药，通用清气化痰丸。有阴虚嗽者，其气自下而上，多重于夜分是也，治宜四物合二陈，顺而下之，加炒栀柏尤佳。有劳嗽者，盗汗出，兼痰多作寒热，干嗽声哑，痰中有血丝红点是也。治法：主补阴清金，四物汤；咳而痰中带红点者，四物加知柏、五味、人参、麦冬、桑皮、地骨皮；阴虚劳嗽，通用百部、款冬、紫菀、百合、沙参、麦冬、五味、知柏、芩芍、生地；内热骨蒸，加丹皮、地骨皮。又有肺胀嗽者，动则喘，气急息重是也。肺因火伤，遂成郁遏胀满，治主收敛，用诃子为君，佐以海粉、香附、青黛、杏仁之类。咳嗽左不得眠者，肝胀，宜小柴胡加青皮、白芍、芎归入嗽药；右不得眠者，肺胀，宜桔梗、瓜蒌、黄芩、甘草，少入青皮、白芍。以上二证皆难治。
嗽而胁痛者，宜用青皮疏肝气。有因久嗽成肺痈、肺痿者，则云门、中府作痛，吐咯脓血，臭秽不可近是也。治痈用丹溪桔梗汤，治痿宜养血养气，养肺清金，用丹溪海藏紫菀散、知母茯苓汤。
大抵咳嗽有痰居多。故治嗽者，当以治痰为先；治痰者，宜以顺气为主。故以南星、半夏胜其痰，而嗽自愈；枳壳、橘红利其气，而痰饮自除。
凡诸嗽者，须分新久用药。如肺虚受嗽，加五味、款冬、紫菀、兜铃之类补之；若肺实有火邪者，宜桑皮、花粉、片芩、杏仁、桔梗、枳壳之类泻之。
夏月嗽而发寒热者，谓之热嗽，小柴胡加石膏、知母；冬月嗽而发寒热者，谓之寒嗽，小青龙加杏仁。凡嗽春是春升之气，夏是火炎于上，秋是湿热伤肺，冬是风寒从外来，用药发散之后，必以半夏等药逐去其痰，庶不再作。又有感寒表未解，延入久嗽，终必解表而嗽愈也。
伤风寒咳嗽，七日内必大嗽，七日后必生清痰，痰稠吐出，则嗽方愈。的系风寒，方可用三拗汤加桔梗、紫苏。
产妇伤风咳嗽，治宜驱风散邪带表，四物汤。如风邪已尽，即行大补；久久成劳，难治。
劳嗽，上嗽下泻，用嗽药嗽止，则泻甚；服香连丸则泻止，复嗽。肺与大肠为表里，此脏腑俱病。不可兼治者，死。
久嗽肉脱者，用嗽药多不效，补中健脾则嗽止。此虚则补其母，以脾主肌肉，病有本而标之之意也。然病多不救，《经》曰：大肉已脱，九候虽调，尤死是也。
新嗽易愈，久嗽难愈。所以难愈者，由病邪传变而入深也。
阴虚火动，发而为喉痹，音哑者，不治。
嗽而大便泄者，难治。
嗽而发热不止，难治。
肺痈作痛，肺痿不痛，痿甚而痈，稍轻也，俱难治。
伤寒有水结胸嗽者，宜小青龙、小半夏茯苓汤。
嗽脉宜浮滑，忌弦数细涩。关上脉微为咳。肺脉微急为咳而唾血。脉弦涩而咳为少血。脉紧者为肺寒，双弦者寒。脉浮而紧者为伤寒，脉浮而缓者为伤风。脉细者湿，脉数者热，脉沉数为实热。脉弦为水，偏弦为饮，脉沉为留饮，脉洪滑多痰。咳脉浮直者生，脉浮濡者生；脉坚者死，沉小伏匿者死，咳而羸瘦，脉坚大者死，咳而脱形，发热脉小坚急者死。
凡肌瘦脱形，热不去，咳呕腹胀且泻，脉弦急者，皆死证也。
〔咳嗽方〕
●二陈汤（见中风）
●三拗汤　治风寒嗽，亦治水结胸嗽。
麻黄　甘草　杏仁
风寒加知母，脉浮大有热加芩、姜，的系风寒方可服，余者不可轻用。
●咳嗽遇冬则发方　此寒包热之证，解表热自除。
枳壳　桔梗（各一钱）　麻黄　防风　甘草　陈皮（去白）　苏叶　木通　黄芩（各五分）
如严冬加杏仁五分，去黄芩。
●四物汤（见中风）
●清气化痰丸（见痰证）　治痰嗽。
●小柴胡汤（见瘟疫）　治肝胀，加青皮、白芍、芎归入嗽药。
●琼玉膏　治乾咳嗽。
生地（四斤）　白茯苓（十三两）　人参（六两）　白蜜（二斤）
上四味共熬成膏，磁器盛贮，空心白汤下数匙。
●补肺汤　治肺虚咳嗽。
人参　黄耆　五味　紫菀（各一两）　熟地（二两）　圆眼肉（四枚）　水煎服。
●润肺汤　治嗽而失声。
诃子　五味　五倍　黄芩　甘草
●人参清肺散　治痰嗽，咽乾，声不出。
人参　陈皮（各一钱五分）　半夏　桔梗　茯苓　桑皮　知母　枳壳　杏仁　黄连　款花（各一钱）　麦冬　甘草（各五分）　五味（十粒）　贝母（一钱五分）　地骨皮（五分）　生姜（三片）
阴虚劳嗽，通为一治，但治法有浅深之不同耳。
●桔梗汤　治肺痈咳脓咳血，咽乾多渴，二便赤涩。
桔梗　贝母　当归　瓜蒌　枳壳　桑皮　苡仁　防己（各一两）　甘草节　百合（各五钱）　黄耆（一两五钱）　杏仁（五钱）
加姜五片，大便秘加大黄，小便秘加木通。
●海藏紫菀散　治嗽中有血，虚劳肺痿。
人参　茯苓　桔梗（各一钱）　贝母　知母（各一钱五分）　紫菀　阿胶　甘草（各五分）　五味（十粒）　莲肉（四枚）
●知母茯苓汤　治咳嗽不已，往来潮热，自汗肺痿。
茯苓　甘草（各一两）　人参　薄荷　半夏　柴胡　白术　款花　桔梗　麦冬　知母　黄芩（各五钱）　川芎（二钱）　阿胶（一钱）　五味（廿粒）　加姜三片，煎服。
●小青龙汤　治水结胸，乾呕发热而嗽。
麻黄　防风　半夏（各二钱）　细辛　乾姜　甘草　桂枝（各一钱五分）　五味（一钱）
●温肺汤　治肺感风寒嗽，吐痰。
陈皮　半夏　五味　乾姜　桂心　杏仁　细辛　阿胶　炙甘草（各二分半）
上加姜三片、枣二枚，温服。此方冬月寒冷之时，触冒风邪而未郁热者，极效。如久嗽郁热者，切不可用。
●芥子散　治小儿咳嗽，或丸亦可。
白芥子（五钱）　橘红（二钱五分）　枯芩　青黛（各二钱）　胆星　香附　杏仁（各二钱五分）　麻黄（一钱）　苏梗　贝母（各一钱五分）
上末，水为丸，朱砂为衣。
●秘传三仙丹　治男妇久嗽不止者。三服立效。
柏枝　槐子　生矾（各等分）
上末，面糊为丸梧子大，每服百丸，临卧温茶下。一云冷茶下。
●伤风咳嗽验方
陈皮　前胡　半夏　茯苓　麦冬　桑白皮　甘草　苏梗　枳壳　杏仁　桔梗　气急加卜子。
●久嗽方
用鸡蛋皮、紫菀二味为末，清晨空心服之。

哮喘证（十四）  ***************************
肺为五脏华盖，主持诸气。肺气受伤，呼吸之息不得宣通，则哮喘之病生焉。哮以声响言，喘以气息言。喘促喉中如水鸡声者谓之哮，气促而连续不能以息者谓之喘。
喘症有虚有实，未有不由痰火内郁，风寒外来而致之者。风寒外来而喘者，此外感有馀之证，脉多浮大，药宜解表，而喘自除，九味羌活加减。有风痰上逆作喘者，喘动便有痰声，脉多浮滑，治先降气，气降则痰自清，二陈加痰药。有火炎上而喘者，乍进乍退，得食则减，食已复发，此胃中有实火，膈上有稠痰，有馀之喘也，脉洪数疾，二陈加芩、连、栀子，不可作胃虚，妄投燥热药。有阴虚者，自脐上火起，上逆而喘，脉弦数细，四物加栀、柏、黄芩。有气上逆而喘者，苏子降气汤。有气虚及病久者，脉软弱无力，宜补中益气、六君子汤，或五味子汤加白术，或生脉散加阿胶。有气实因服补药而喘者，三拗汤。有水逆作喘者，脉沉涩，宜小青龙、半夏汤。但气虚发喘者，必自汗出；阴虚发喘者，疾行则喘甚，静坐则喘息。此秘验也。
凡人喘未发时，以扶正气为主，已发则攻邪为主。
哮症专主于痰，实者宜用吐法，亦有虚而不可吐者。治哮必使薄滋味，不可纯用寒凉药，必兼散表，用青州白丸子有效。
外有短气不足以息者似喘，但有虚有实，不可作喘治。虚者六君子加五味、麦冬，实者痰气阻碍，导痰丸。肾气不能摄精者，补肾丸。《金匮要略》云：短气不足以息者，实也。此言痰实。《内经》曰：言而微，终日复言者，此气夺也。是主虚言。
凡喘病，上喘下泄者，死；上喘而小便利者，死；喘病危笃，鼻出冷气者，此肺绝也，死；喘汗如油，喘而不休，此六阳气脱也，死；两寸脉下陷者，死；喘急脉滑而浮者生，涩而数者死。脉宜浮迟，不宜急疾。脉数有热，喘咳吐血，上气不得卧者死。上气面浮肿肩息，脉浮大不治，又加利尤甚。上气躁而喘者，为肺胀，欲作风水，发汗则愈。一云咳而上气，肺胀，其脉沉，心下有水气也。（《要略》《千金》《外台》沉作浮）寸口脉伏，胃中有逆气；尺寸俱沉，关上无有者，苦心下喘。
〔哮喘方（附：短气）〕
●九味羌活汤（见瘟疫）　治外感风寒作喘。
●二陈汤（见中风）　治火喘、痰喘。
●四物汤（见中风）　治阴虚发喘。
●苏子降气汤　治气逆而喘。
苏子　半夏曲（各五钱）　桂（五分）　陈皮（三钱）　当归　前胡　甘草　厚朴（各二钱）
加姜、枣，水煎服。
●六君子汤（见中风）　治气虚而喘。
●三拗汤（见咳嗽）　治气实误补，因而发喘。
●小青龙汤（见咳嗽）　治水逆喘。
●小半夏汤　治同。
半夏（四钱）　茯苓（三钱）
入姜汁同煎，温服。
●五味子汤　治肺虚作喘而脉大。
五味子（五钱）　人参　麦冬　杏仁（去皮尖）　陈皮（去白）　生姜（各二钱）
喘病每年遇寒即发者，此为常病，不可峻攻，须以疏风解表主之。
●生脉散（见暑证）　治久病气虚作喘。
●青州白丸子　治哮及湿痰作喘。
半夏（七两）　南星　白附子（各三两）　川乌（去皮脐五钱）
上为末，以绢袋盛之，用井花水浸数日，摆渣末出，以手揉再摆，渣尽为度，置磁盆中日晒夜露，春五、夏三、秋七、冬十日夜，去水晒乾候如玉饼，研细以占米打清粥为丸绿豆大。初服五丸，如至十丸、十五丸，姜汤送下，不拘时服。如瘫痪、风湿酒下，小儿惊风薄荷汤下三五丸。
●导痰丸（见中风）　治痰阻短气。
●补肾丸　治肾虚短气。
磁石　菟丝子　五味子　熟地　枸杞　石斛　楮实子　覆盆子　肉苁蓉　车前子（各二两）　沉香　青盐（各五钱）
上为细末，炼蜜为丸梧子大，每服七十丸，空心白汤下。
●定喘汤　治肺虚感寒，气逆膈热，作哮作喘。
白果（二十枚，炒黄）　黄芩　杏仁（各一钱五分）　桑皮　苏子（各二钱）　半夏（二钱）　麻黄　甘草（各一钱）　款冬
加姜三片，水煎服。
●小儿喘方
用鸡子一个，打破小口，入蜗牛二条在内，以纸封口，煨熟蜗牛化尽为丸。每服十数丸，即愈。
●治哮喘神验方
天麻　桔梗　防风　半夏　枳壳（各七钱）　朱砂（二钱）　雄黄　礞石（火炼存性，各二钱）　胆星（一两）　巴豆霜（去油，五分）
上末，清水丸粟米大。小儿每用三分，大人七分，姜汤下，忌诸荤肥腻。
方考叔曰：膈有胶固之痰，外有非时之感，内有壅寒之气，然后令人哮喘。温之、汗之、吐之，皆良法也。若逡巡调理，则虚喘宜之。人苟羸瘦气弱，则宜灸其背腧。
●麻黄汤（见伤寒）　肺部原有风痰，背腧复感寒邪而成哮喘者，此方主之。
背腧者，背间之腧穴，主输脏腑者也。一受风寒，则脏腑为寒邪所闭，不得宣越，故作哮喘。麻黄之辛，能开腠散寒；桂枝之温，宜解肌疏表；杏仁微辛，入肺利气；甘草甘平，调中发散。
●瓜蒂散（见中风）　凡病人气塞不通者，以大豆煎汤调下五分，三进而三吐之。
●附子理中汤　脾肺虚寒，痰涎壅塞，少有动作，喘嗽频促，脉来迟细者，此方主之。
人参　甘草（炙）　附子（炮）　乾姜（炒）　白术（炒，各一钱）
此证为虚，而脉为寒也。虚则宜补，参、术、甘草所以补虚；寒则宜温，乾姜、附子所以温寒。
●久喘良方
用青皮一枚，劈开入江子一个，将线扎定，火上烧尽烟为度，存性研末，生姜汁和酒一大口呷之。
久喘者，肺有顽痰结气。青皮破气，江子攻痰，然其性悍厉，善于走下耳，未可以疗上部也。烧灰存性，则大毒已去，所存者，几希尔。新烧火性炎上，可使成攻于膈；佐之以姜汁，则顽痰易利；行之以酒，则无所不之。姜酒既行，二物善降，火喘之患，可愈于一旦，非良方而何？

疟证（十五）  ***************************
疟者，虐也，寒热令人难当，故以疟名。《内经》曰：疟之始发也，阳气并于阴，则阳虚而阴盛，外无气，故先寒慄也。阴气逆极，则复出之阳，阳与阴复并之于外，则阴虚而阳实，故先热而后渴。又曰：卫气者，昼行于阳，夜行于阴，邪气得阳而外出，得阴而内薄，内外相搏，是以日作。其间日而作者，邪气之舍深，内薄于阴，阳气独发，阴邪内著，阴与阳争而不得出，是以间日而作也。故先伤于寒，后伤于风，则先寒而后热，名曰寒疟。先伤于风，后伤于寒，则先热而后寒，名曰温疟。其但热不寒者，阴气先绝，阳气独发，则少气烦冤，手足热而欲呕，名曰瘅疟。
此《内经》言得疟之由，临发之故，昭然详悉。然此特指外寒二证言之，后世嗜欲日滋，故于风寒之外，又有暑疟、有痰疟、有热疟、有食疟、有虚疟、有湿疟、有痎疟、有牝疟。
暑疟者，脉虚身热，面垢，背恶寒，多汗，清暑益气汤、人参香薷饮、天水散。
痰疟者，发时便见痰声，或咳嗽，或涌喘，二陈汤、四兽饮加黄芩、柴胡、贝母、苏子等药。
热疟者，热而不寒，频渴频饮，烦躁如狂，黄连解毒、三黄石膏、小柴胡去人参加白虎汤。
食疟者，见食即恶，中焦郁闷不舒，必从饮食得来，橘半枳术丸、大安丸，或大安丸作汤，加人参、黄芩、柴胡最当。
虚疟者，倦怠嗜卧，不喜食，呕吐，自汗，补中益气倍柴胡，调中益气倍白术。
湿疟者，寒热身重，骨节烦痛，肿满自汗，善呕，因汗出复浴，湿舍皮肤，羌活胜湿汤，羌活、苍术、柴胡、五苓散。
痎疟者，老疟也，或经数月，或历数年，或气血太虚，或痰饮阻隔，或疟母痞块。虚者补之，痰者化之，痞块者鳖甲散加补药以消之。
牝疟者，寒多不热，但惨慼振慄，病以时作。此则多感阴湿，阳不能制阴也。河间苍术汤、浆水散主之。其先寒后热者，则用加减清脾饮；先热后寒者，则用加减柴胡姜桂汤。
瘅疟者，即热疟也，治亦同法。
其前疟有夜发及薄暮发者，此病在阴分，必用血药，渐渐趱到阳分，然后愈。丹溪云：无汗要有汗，散邪为主带补；有汗要无汗，扶正气为主带散。疟渴用生地、麦冬、花粉、牛膝、知柏、乾葛、生甘草，甚则加石膏一钱。又曰：痎疟三日一发，阴经受病也，其症难愈。必先与苍术、陈皮、白芍等剂，佐以本经引用之药。若得汗而体虚，必须重补，俟汗通身过委中，方是佳兆。东垣曰：夏月天气上行，秋月天气下行，治者当顺天道。如先寒后热，太阳阳明合病，白虎汤加桂，此天气上行宜用之；若天气下行，则不宜泻肺，宜泻命门相火则可矣。二公之言，至理存焉，学者宜详味之。（委中，即脚膝膕内）
《要略》曰：疟脉自弦，弦数多热，弦迟多寒。弦而小紧者下之差，弦迟者宜温，弦紧者宜发汗、针灸，浮大者可吐之，弦数者风发也，以饮食消息止之。《脉经》云：疟脉自弦，微则为虚，代散则死。
〔疟证附别〕
疟症先热后寒者，何也？疟之寒热，皆由冬月外中风寒，邪气凑于肌肤，藏于骨髓，至夏秋暑热，脑髓销灼，腠理开通，邪气因汗而出，出则阴虚阳盛，故大热也；邪气复入，则阳虚阴实，故大寒也。
其先寒后热者，何也？邪气搏于阴中，荣气虚则卫气入，卫气入则腠理空疏，阳陷阴中，故肌肉为之先寒也；邪正交争，则体战慄而寒，然邪终不胜正，故卫气挟荣气，邪气复居腠理，阴从阳出，由是混扰而成大热也。终则三气各居其位，俄然汗出而疟解矣。即「亢则害，承乃制」之义也。
其瘅疟但热而不寒者，原感邪气，藏于皮肤分肉之间，内不入于阴中，阳气独发故也。痎疟者，荣卫俱病，中气极虚，故难愈。
疟疾一日一发，二三日一发者，平人卫气昼行阳二十五度，夜行阴二十五度，受邪轻则正气未虚，而行稍缓，日与邪气会遇，遇即作矣。受邪甚则正气伤，涩而行迟，二三日始得一会，故间日发也。一发即汗出，为中虚，宜补併发；终日尤无汗，为邪实，宜解表。
〔附：似疟数证〕
虚损劳瘵，每日午后恶寒发热，至晚亦得微汗而解者，脉必虚濡而数，不大弦为辨耳，治宜滋阴药。
伤寒太阳病，八九日如疟状；阳明病，日晡发热似疟；少阳病，往来寒热似疟；妇人热入血室，其血结，寒热如疟；伤食脚气，皆发寒热似疟。各随本经病治，不可紊同疟医。戴氏曰：寒热发作有期者，疟也；无期者，杂病也，不可不辨。
此外，又有气血两虚证，其初发作似疟，初间隔二三日一发，渐二日一发、一日一发，剧则一日二三发。此病方书不载，亦无治法，病者多不救，惟《内经》上列之。
帝曰：火热复恶寒发热有如疟状，或一日一发，或间数日一发，其故何也？岐伯曰：胜复之气，会遇之时，有多少也。阴气多而阳气少，则其发日远；阳气多而阴气少，则其发日近。此胜复相搏盛衰之节，疟亦同法。
〔疟方〕
●加减清脾饮　治先寒后热，热多寒少者，太阴证也。
陈皮　半夏　茯苓　甘草　白术　青皮　厚朴　草果　知母　黄芩　柴胡
姜三片，水盅半，煎服。
瘅疟同此治法，去厚朴加石膏（一钱五分）。
●加减柴胡姜桂汤　治先热后寒，寒多热少，或独寒不热者
柴胡　桂枝　黄芩　花粉　牡蛎　甘草　乾姜　苍术　川芎
姜三片、枣一枚，煎服。
●四兽饮　治气虚涎饮结聚者。
陈皮　半夏　茯苓　甘草　人参　白术　草果　乌梅
姜三片、枣三枚，盐少许，煎服。
●有汗要无汗方
人参　白术（各八分）　黄耆（一钱）　归身　枣仁（各七分）　黄芩　陈皮（各六分）　柴胡（四分）　升麻　甘草　五味
枣三枚，煎服。
●无汗要有汗方
石膏（一钱二分）　柴胡　葛根（各一钱）　苍术　川芎（各八分）　黄芩　知母　青皮（各七分）　升麻　甘草（各三分）
姜三片，水盅半，煎服。
●又方　治虚疟挟痰火兼作。
人参　知母　白术　茯苓　甘草　白芍　柴胡　黄芩　青皮　常山　槟榔　陈皮　泽泻
●治疟夜发方
柴胡　人参　黄芩（各五分）　甘草（二分）　青皮　麦冬　川芎（各七分）　半夏　当归（各八分）　白芍（一钱）　生地（五分）
姜三片、枣三枚，水盅半，煎服。
●治瘅热疟方　但热不寒，或大热不渴，夏秋多病此。
知母　花粉　葛根（各七分）　黄柏　生地　柴胡　牛膝（各五分）　麦冬（八分）　石膏（一钱二分）
加粳米三钱，水盅半，煎服。
●截疟通用方
常山（一钱五分）　槟榔（一钱）　乌梅（一个）　母丁香（五分）　知母（七分）
用好酒一盏入药，煎成露一宿，次早服下，永不发。
●又截疟方
丁香　槟榔　陈皮　常山
各等分一钱，煎法同上，不可灶上煎，久疟间一日或二日、三日一作者。人虚不可用劫法。
●补中益气汤加减　治久疟。
人参　黄耆　白术　当归　升麻　陈皮　青皮　乌梅　柴胡　甘草
姜三片、枣二枚，水煎服。
●又治久疟方
何首乌（四钱）　青皮（一钱）
水酒各半，煎服。
●又治久疟方
白术（土炒、八两）　橘红（八钱）
上研末，粥糊为丸，每服三钱。
●治虚疟神方
人参白术与黄耆，白芍青皮及陈皮，槟榔草果乌梅贝，虚疟一贴似神医。
●治久疟，二三日一发，或下半日发者，　此方神验。
柴胡　知母（各二钱）　当归　陈皮（各一钱）
如阴虚加首乌一钱，未发先二时热服。
●桂枝黄芩汤　治疟服药寒热转大者，太阳、阳明、少阳三阳合病也。此方主之。
桂枝　炙甘草（各五分）　黄芩　半夏（泡）　人参（各一钱）　柴胡（三钱）　石膏（二钱）　知母（八分）
姜三片，水二盅，煎一盅，食远服。
●人参养胃汤　治疟寒多热少者，必须先服此药。
人参　厚朴（姜制）　陈皮（各一钱五分）　苍术（米泔浸炒）　茯苓　半夏（泡各七分）　草果　藿香　炙甘草（各一钱）
姜三片、红枣一枚，水二盅，煎一盅，不拘时服。
●小柴胡汤（见瘟疫）　治疟热多寒少，或单热，头痛，胸满，咽乾。此条为少阳证也。
●济生清脾汤　治瘅疟脉来弦数，或热不寒，或热多寒少，口苦咽乾，小便赤涩。
青皮　厚朴（制）　白术　半夏（泡）　黄芩　草果　柴胡　茯苓（各一钱）　炙甘草（五分）
姜三片，水二盅，煎八分，食远服。
●鳖甲饮　治久疟不愈，胁下痞满，腹中结块，名疟母。
鳖甲（醋炙）　白术　草果　槟榔　厚朴（制）　川芎　白芍　橘红　炙甘草（各一钱）　黄耆（一钱五分）
姜七片、枣二枚，水二盅，煎八分，食远服。
●麻黄羌活汤　发时头痛，身热脊强，脉浮者，名为寒疟。此方主之。
麻黄　羌活　防风　甘草（各三钱）
此条为太阳证也。太阳乃寒水所化，故《机要》名为寒疟。麻黄、羌活，太阳经之汗药也，故以为君；防风为诸风之卒徒，故以为佐；甘草和诸药而兼解散，故以为使。是方乃攻实之剂。若临证用药，血虚者宜加四物，气虚者宜加参术，全在活法，不可执也。
●白芷汤　发时目痛鼻乾，口渴自汗，不得眠。脉长，有热无寒，或热多寒少者，名曰热疟。此方主之。
白芷（三钱）　知母　石膏（各五钱）
此条为阳明证也。以其热多，故《机要》名为热疟。白芷所以解阳明之经，石膏所以清阳明之腑，知母所以养阳明之阴。虚者宜加人参，质实便燥者不宜此方，用大柴胡汤下之，再以本方调理。
●麻黄杏仁甘草石膏汤　《伤寒例》云：若脉阴阳俱盛，重感于寒者，变为温疟，先热后寒，此方主之。
麻黄（四两）　杏仁（五十枚）　甘草（二两）　石膏（半斤）
脉阴阳俱盛者，旧有热也；重感于寒者，新有寒也。凡疟寒热相搏，邪正分争，并于表则阳实而阴虚，阴虚生内热，阳实生外热，中外皆热，故烦渴而身热，恶热莫任也。并于里则阴实而阳虚，阳虚生外寒，阴实生内寒，中外皆寒，故鼓颔而战慄，恶寒莫任也。若其邪正分争，并之未尽，则寒热交集，鼓颔战慄、烦渴身热并至矣。此常疟寒热之理也。温疟先热后寒者，以其先有旧热，而后伤寒也。麻黄、杏仁可以解重感之寒，甘草、石膏可以解旧有之热。仲景主白虎汤加桂枝汤亦良。
●二玄道人截疟方
柴胡汤加防己（三分）、秦艽（一钱）。
●香薷汤　发时独热无寒者，名曰瘅疟。当责之暑，宜此方。
香薷（二两）　白扁豆　厚朴（姜汁炒）　炙甘草（各五钱）　茯神（一两）
暑，阳邪也。《内经》曰：「脉虚身热，得之伤暑」，又曰：「因于暑，汗，烦则喘渴，静则多言，体若燔炭。」　故独热无寒之疟，责其因于暑也。香薷味薄而气清，能解表里之暑；扁豆味甘而性平，能解肠胃之暑；厚朴苦辛，破暑饮也；甘草性平，解暑毒也；《易》曰：「火就燥」，暑邪中人，先就于心，茯神之用所以宁心也。或问风亦阳邪也，瘅疟何以不责之风？不知风为少阳，又为厥阴，在六气犹未纯阳，若治辛热，固不可用风药，如辛凉发散之剂，用之水为不可也。
●七枣汤　发时独寒无热，脉迟者，宜此方。
附子（一枚，盐水煮去皮脐）　大枣（七枚，擘）
牝，阴也。王冰曰：「益火之原以消阴翳，」故独寒无热之疟，责之寒也。用附子之辛以主之，佐以大枣，取其能和附热，且引之人至阴耳。
●蜀漆散　治牝疟，病原于顽痰症瘕者，此方主之。
蜀漆（烧去腥）　云母（煅二日夜）　龙骨（煅）　各等分
牝疟也，无阳之名。顽痰乃至阴所化，症瘕乃凝结之阴，故令人有寒而无热。蜀漆、云母、龙骨既经烧炼，则味涩而辛热，味涩可以固既脱之阳，辛热可以消固结之阴。仲景治火劫亡阳之证，于桂枝汤去芍药加蜀漆龙骨辈，名曰救逆汤，是二物之为纯阳可知。云母烧二日夜，则寒性亦去而纯阳矣，宜仲景之用之也。
●柴胡去半夏加瓜蒌根汤　疟疾微劳不任，经年不差，前后复发者，名曰劳疟。此方主之。
柴胡（八两）　人参　黄芩　甘草（各三两）　生姜（二两）　大枣（十二枚）　瓜蒌根（四两）
任事之劳，责之筋力，筋属肝，少阳胆则其腑也。柴胡、黄芩可以清少阳之邪热，瓜蒌根可以生液养筋，人参、甘草可以补虚祛劳，大枣、生姜可以调荣养胃，又曰参草姜枣胃家药也。「散精于肝，淫气于筋」，惟胃能之。故用此方以调劳疟。
●柴平汤　发时一身尽痛，手足沉重，寒多热少，脉濡者，名曰温疟。此方主之。
柴胡　人参　半夏　陈皮　黄芩　甘草　厚朴　苍术　生姜　大枣
上件，皆湿证也。故用小柴胡以和解表里，平胃散以健脾制湿，合二方而名曰柴平汤。
●三解汤　此治疟通剂，时行之疟，长幼相似者，治之神良。
麻黄　柴胡　泽泻（各三钱）
病有三在，在表在里在半表半里也。人在气交之中，鼻受无形之气，藏于分肉之间，邪正分争，并于表则在表，并于里则在里，未有所并在半表半里。此方麻黄之辛，能散表邪，由汗而泄；泽泻之咸，能引里邪，由溺而泄；柴胡之温，能令半表半里之邪，由中以解。然此方但可泻实耳，虚者犹当辨其气血而补之。
●太无神术散（见湿征）　因感山岚瘴气，发时乍寒乍热，身重者治之。
●截疟七宝饮　疟三四发后，寸口脉来弦滑浮大者，此方吐之。若脉来沉涩细微者，不可用。
常山　厚朴　青皮　陈皮　甘草　槟榔　草果（各等分）
先期用水、酒各一盅煎熟，以丝绵裹之露一宿，于当发之日早晨，空心温服之。
●五神丸塞鼻法　凡疟一岁之中，长幼相似者，名曰疫疟。疫气无形，由鼻而入，故亦就鼻而塞之。露其一宿，亦围师必缺之道也。
东方青黛（五钱），麝香（二分）；西方白矾（五钱），白芷（二钱）；南方官桂（五钱），朱砂（一钱）；北方去壳巴豆（四十九粒），黑豆（三十六粒）；中央硫黄（五钱），雄黄（一钱）。
上件各依方位，于五月一日，以磁盆虔诚安置香火神前，至五日午时取，研为末；用五家粽角为丸梧子大，阴乾收用。疾发之日清晨，以绵包一丸塞鼻中，男左女右，用之神良。

霍乱（十六）  ***************************
霍者，挥霍眩晕；乱者，心神撩乱。其证外有所感，内有所伤。阴阳乖隔，以致心腹疼痛，呕吐下利，憎寒壮热，头痛眩晕。
治法当分寒热，在渴与不渴而辨之。渴而多饮水者，此热与暑也。治宜五苓、益元、香薷、桂苓甘露饮。不渴不饮水，冬月感寒及夏月多食生冷瓜果者，此寒也。治宜理中丸，甚者加附子。内伤挟外感，憎寒壮热者，治宜五积散；痰裹食者，治宜二陈汤下保和丸。邪在上焦则吐，邪在下焦则泻，邪在中焦则吐泻兼作，此湿霍乱，易治，以所伤之物尽出故也。
乾霍乱者，欲吐不得吐，欲泻不得泻，心腹疼痛，所伤之物不得出，拥闷正气，乖隔阴阳，其死甚速，急用吐法救之。
治霍乱通用六和汤、薷香正气散。转筋属血热，四物加酒芩、红花、苍术、木瓜、南星。若转筋入腹及通身转筋者，不治。上吐下利，躁扰烦乱者，方可谓之霍乱。若止呕吐而利，不烦乱者，《经》止谓吐利，非霍乱也。霍乱慎勿与穀食，虽米汤一呷，下咽即死。必待吐泻止，过半日饥甚，方可与稀粥少食，以渐将息。
脉微而涩，或代而散，或隐而伏，或大而虚。脉右关滑为霍乱吐泻；脉结促代，皆不可断以死。脉大者生，脉微弱渐迟者死。脉洪者为热，脉弦者为饮。气口脉弦滑，膈间有宿食留饮，宜顺其性，以盐汤探吐之。
〔霍乱方〕
●五苓散（见湿证）　治热多欲饮水者，此阳邪也。
●益元散　香薷饮（俱见暑证）。
●桂苓甘露饮　治夏月引饮过多，湿热为患，小便不利。
滑石（二两）　桂心　人参　黄耆　茯苓　白术　甘草　葛根　泽泻　寒水石　石膏（各一两）　木香（一钱）
●理中丸　治寒犯太阴，腹满，吐泻霍乱，寒多不饮水。
人参　白术　乾姜　炙甘草（各等分）
方末蜜丸鸡黄大，每服一丸，沸汤和下。
●五积散　治外感内伤，憎寒壮热。
麻黄　白芷　陈皮　厚朴　桔梗　枳壳　川芎　茯苓　当归　苍术　肉桂　芍药　甘草　半夏　乾姜
各等分，姜、枣、葱白煎服。
●二陈汤（见痰证）
●保和汤（见内伤）　治伤食吐利。
●六和汤　治霍乱吐泻不止，转筋。
白术　甘草　半夏　杏仁　砂仁　人参（各五分）　赤茯　藿香　扁豆　木瓜　厚朴（各二钱）　香薷（冬去）
生姜三片、枣三枚，煎服。
●藿香正气散（见中风）　治内伤外感霍乱。
●四物汤（见中风）　治霍乱转筋。
本方加酒苓、红花、苍术、南星。
●回生散　治中气不和，吐泻霍乱。
陈皮　藿香（各五钱）
●救乾霍乱方
用鲜生姜煎浓汁，加炒盐滴桐油数点，频频灌下二三碗，用鹅毛探喉使吐。如不吐，急用瓜蒂散吐之；若终不吐，用备急丸通之，庶几可生。若怠缓姑息，立亡可待。
●冷香饮子　夏月饮食，杂以水果寒冰之物食之，胸腹大痛霍乱者，此方主之。
草果仁（三两）　附子（一两）　橘红（一两）　甘草（五钱）
姜煎冷服。
肉食得寒冰水果而冷，寒冰水果因肉食而滞，由是填塞至阴，乖隔而成霍乱。草果辛温，善消肉食；附子辛热，能散沉寒；橘红之辛，可调中气；甘草之温，堪以益脾。必冷服也，假其冷以从治。《内经》所谓「必伏其所主，而先其所因」也。
●华佗危病方　夏月过食水果，填塞至阴，抑遏肝气，霍乱转筋者，此方主之。
吴茱萸　木瓜　食盐（各一钱）
水果得食盐，则收敛而不为患；肝气得吴茱，则疏利而不为抑；转筋得木瓜，则筋舒而不复痛。
●三因吐法　治乾霍乱，欲吐不得吐，欲泻不得泻，令人暴死。急以此方探吐之。
烧盐（十两）　热饮（十五升）　三饮而三吐之。
盐，咸物也，多则苦矣。咸能软坚，故可以开宿食顽痰，苦能涌泄，故探之则易吐矣。此法起死回生，幸勿轻忽。

泄泻（十七）  ***************************
按人之身，贲门为胃上口，水穀自此入于胃；幽门为胃下口，水穀滓秽自此入于小肠。小肠一十六折，水穀赖以缓行，阑门为小肠下口，水穀自此泌别，分秽为浊入大肠，分水为清入膀胱。若水秽不分，清浊不别，则皆入大肠而成泄泻。此泄泻之由也。
《经》云：「湿胜则濡泄」，又曰：「暴注下迫，皆属于热」，又曰：「诸病水液，澄彻清冷，皆属于寒」。又有夏月受暑而为暑泻者，亦热之类也。戴云：凡泻水，腹不痛者，湿也；完穀不化者，气虚也；腹痛水泻，肠鸣痛一阵，泻一阵者，火也；或泻或不泻，或多或少者，痰也；腹痛甚而泻，泻后痛减者，食也。泄泻亦是急症，但暴泻为轻，久泻为重，暴泻元气未衰。
湿者，散之，羌活胜湿汤、五苓散；火者，清之，香连丸、清六丸；寒者，温之，理中丸，或加附子；虚者，实之，钱氏白术散、参苓白术散；痰者，化之，清气化痰丸；食者，消之，保和丸、枳实导滞丸。辨之精治之当，其效易见，故暴泻为轻也。若夫久泻，上亡津液，下损脾胃，补之则热增，涩之则胀剧，分利之则虚甚，甚则成脾泄，五更定泻数次，衰老虚弱之人，多致不救，故久泻为重也。遇斯病者，须急治之。凡治泻多用丸药，并用散药，以实脾土，土实则能制水故也。
凡泄泻脉缓微小者生，浮大急疾者死，与痢同看。《内经》曰：脉细，皮寒，少气，泄利前后，饮食不入者，死。泄泻水多者，必用五苓散。
〔泄泻方〕
泻有六，俱宜少加五苓散利小便。
湿泻散之，羌活胜湿汤（见湿证），五苓散（见瘟疫）。
火泻清之，香连丸（见痢证）。
●天水散　一料加红曲五钱为末，汤浸蒸饼为丸服。
寒泻温之，理中丸加附子（见霍乱）。
虚泻实之，钱氏白术、参苓白术、补中益气俱见内伤。
痰泻化之，二陈汤（见中风）、清气化痰丸（见痰证）。
食泻消之，保和汤、枳实导滞丸（见内伤）、六和汤（见霍乱）加消药。
●治痛泻方
白术（炒）　白芍（炒，各二钱）　陈皮（一钱二分）　防风（一钱）
●戊己丸　治胃经受热，泄泻不止，粪色黄黑，肛门敛涩，乃热泻也。
黄连（十两）　吴茱萸　白芍（各二两）
面糊丸梧子大，米汤下三十丸。
●胃苓汤　治夏秋脾胃伤冷，水穀不分，泄泻不止，纯泻水者，小便赤涩。此湿胜泄泻。
苍术　厚朴　陈皮　甘草　白术　茯苓　猪苓　泽泻　桂
姜、枣煎，空心服。
●术附丸　或汤亦可。
白术（二钱）　甘草（一钱）　附子（五分）
姜三（片）、枣三（枚），空心服。
●桂苓甘露饮（见霍乱）　治夏月暑泻。
●香薷饮（见暑证）　治同。
●五味散　治肾虚，子后泄泻。肾主二便，开窍于二阴，受时于亥子。肾脏虚，故令子后泄泻。
五味子（炒，二两）　吴茱萸（五钱）
上为末，每服陈米汤下二钱。
●二神散　治脾肾二脏俱虚，泄泻不止。
破故纸（炒，四两）　肉豆蔻（煨，二两）
上为末，用枣肉四十九枚、姜四两，切片同枣煮烂，去姜取枣肉，研膏入药，为丸梧子大，空心盐汤下五十丸。
●白芍黄芩汤　治协热下利。
黄芩（二钱）　白芍（一钱）　甘草（八分）
水煎，温服。
●制白术散　治脾泄。
白术一斤，米泔水浸软，咀片，分作四分，每分四两；一分用白蔻仁同炒，一分用广陈皮同炒，一分用破故纸同炒，一分用五味子同炒，俱如式炒，以乾燥为度；拣去同炒之药，止用白术一味研极末，用陈仓米或莲子粉打糊为丸梧子大，空心米饮下二三十丸。
●雄猪肚丸　治脾泄。
土白术四两，莲肉一斤去心，雄猪肚一具不下水者。先将白术同陈土炒过，同莲肉研为末，量猪肚大小，洗净装药入内，以线缝之，文武火煮极烂，捣为丸中样大，每空心或上午米汤送下二三钱。亦治妇人崩漏有效，以脾能统血故也。又方去白术，用黄连、花粉各四两，莲肉半斤，如前法制，入猪肚煮烂，捣为丸，能治消渴，止渴生津极效。
●白术茯苓汤　治脾胃虚弱，不能剋制水穀，湿盛作痛。
白术（土炒）　白茯苓（去皮，各七钱五分）
●益黄散　胃寒泄泻，脉迟者，此方主之。
丁香（面煨）　木香　青皮（炒）　陈皮　诃子（面裹微煨）
肠胃热，则大便燥结；肠胃寒，则洞泄不禁，大都然也。脉迟则验其为寒矣。是方也，二香之辛热，所以温中；二皮之辛利，所以快脾；诃子之固涩，所以止泻。
●诃黎勒散　肠胃虚寒，滑泄腹痛者，此方主之。
诃子仁　肉豆蔻（面煨）　青皮（各四两）　附子（一两）　肉桂（五钱）
虚寒者，中气虚而生内寒也；滑泄者，土虚不足以防水也；腹痛者，湿淫而木气抑也。寒者温之，故用附子、肉桂；滑者涩之，故用诃仁、肉蔻；抑者疏之，故用青皮。
●浆水散　水泻澄彻清冷者，此方主之。
半夏（制，一两）　甘草（炙）　附子　乾姜　肉桂（各五钱）　良姜（二钱五分）　每服三钱。
水液澄彻清冷，皆属于寒。寒者温之，故多用辛温之剂。半夏、炙草可使健脾，脾健则能防水；乾姜、附子可使回阳，阳回则气上升；良姜、肉桂可使化气，气化则能泌别清浊。
●刘草窗痛泻要方　痛泻不止者，此方主之。
白术（炒，三两）　白芍（炒）　防风（各二两）　陈皮（炒，两半）
泻责之脾，痛责之肝，肝责之实，脾责之虚，脾虚肝实，故令痛泻。炒术所以健脾，炒芍所以泻肝，炒陈所以醒脾，防风所以散肝。不责之于食者，以食痛得泻便减；今泻而痛不止，故责之土败木贼也。
●椒附丸　肾脏虚寒滑泻者，此方主之。
椒红　桑螵蛸（炙）　龙骨（煅存性）　山萸（炒）　鹿茸（酒蒸焙）　附子（炮）
虚者，肾虚不足也。寒者，命门火衰也。肾主二便，虚寒则不能禁固，故令大便滑泻。味厚为阴中之阴，故用山萸、鹿茸以益肾家之阴；辛热为阳中之阳，故用椒红、附子以壮命门之火；味涩可以固脱，故用桑螵蛸、龙骨以治滑泻之脱。
●木香豆蔻丸　治脾泄不止。
肉豆蔻　青木香
枣肉为丸梧子大，每下二十丸。
青木香能伐肝，肉豆蔻能温中，枣肉能健脾。久泄脾虚，中气必寒，肝木乘其虚而剋制之。此方之用，宜其取效。
●补中益气汤（去当归见内伤）　滑泻痞闷者，此方主之。
●青州白丸子（见哮喘）　积痰滑泻不止者，此方主之。

痢证（十八）  ***************************
痢者，利也。积滞暴下，莫能止息，邪热上行，莫能流通。老幼虚弱之人，多致不救，症亦危重矣。《内经》曰：肠澼便血，身热则死，身寒则生。肠澼下白沫，脉沉则死，脉浮则生。《脉经》又曰：沉小流连者生，洪急疾者死。
仲景治痢十法，今撮其大要言之。凡痢脉大者为未止，脉微弱小数者令自愈。微热而有渴，脉弱而有汗者令自愈。脉滑而数者，有积食也，当下之；下利腹坚者，当下之；下利谵语有燥屎者，当下之；下后心中坚痛者，当温之；下利脉退紧，痛未止者，当温之。其至重者，手足厥冷，无脉，灸之不温，脉不还，反微喘者，死。故《金匮要略》云：六腑气绝于外者，为手足寒；五脏气绝于内者，为下利不禁。
刘河间曰：痢疾行血则便脓自愈，调气则后重自除。此两言者，为治痢之要旨。《机要》亦曰：后重则宜下，腹痛则宜和，身重则除湿，脉弦则去风。脓血稠黏，以重药竭之；身冷自汗，以热药温之；风邪外来，宜汗之；鹜溏为痢，宜温之；小便涩者，分利之。盛者和之，去者送之，过者止之。丹溪曰：痢须分表里。在表者必恶寒发热，身首俱痛，宜以小柴胡去人参加黄芩、白芍和之；在里者必后重窘迫，腹痛急坠，宜承气汤下之，亦当审虚实。腹痛者，由肺金之气郁在大肠之间，以苦梗开之；下痢血痢久之不愈者，属阴虚，四物为主；大孔痛，一曰清之，一曰温之；久病身冷，脉沉小者，宜温之；暴病身热，脉浮洪者，宜清之。先水泻后脓血，此脾传肾，贼邪难愈；先脓血后水泻，此肾传脾，微邪易愈。倦怠嗜卧，食饮少进，宜参、归、陈、术等药补之，虚回而痢自止。气行血和积少，但虚坐努，责在亡血，以当归身尾为君，白芍、生地、桃仁佐之，陈皮和之，血生自安。此丹溪治痢十法，名言深有益于苍生者，学者须详究而善用之。
戴氏曰：痢虽有赤白二色，终无寒热之分，通作湿热处治，但分新旧、虚实，与赤白带同治。
予观痢疾，大抵由食积、火热为多，其次暑热，其次风寒，其次七情内伤。善治者，须求其因而为之，辨别区治。
噤口痢有二证，虚与热是也。热塞胃口，正气衰惫，莫能与争，故滴水不进。古人有用人参三钱，酒炒黄连三钱，酒炒石莲肉一钱，频频少饮，饮而或吐，又少饮之。若得些须入胃，胃气即回而食少进矣。愚谓热胜则川连当用四钱，人参当用二钱；虚胜则人参当用四钱，川连当用二钱。盖变通之道也。此症亦有人参不能用一分者，以阴太虚而邪阳太盛也，故身热脉大。又云：热不为下衰，皆反之也。
其不治症：唇红若涂朱者；口疮绽裂，脉洪急搏手者；身大热久不退者；下如鱼脑者；下如陈腐色者；下纯血者；下如屋漏水者；下如红苋汁者；大孔如竹筒者；喘而不休，大汗不止者；脉不回，身不温者；四肢厥冷者，皆不救也。
大孔病者，热流于下也；暴病身热，脉大无汗，元气未衰也，当清之。久病身冷，脉微有汗，元气已衰也，当温之。清用芩、连、栀、柏选用之，加四物并行气药；温用姜、桂、苓、术、当归等，虚甚者加人参、附子酌而用之。暴病当下，如虚弱不堪重剂，宜用五苓祛其火暴之性，或木香槟榔丸、香连丸，少加大黄丸，随其虚实而用之。
脱肛亦分久暴。暴者，芩连四物加升提药；久而气虚者，宜八物加粟壳、诃子数分。其外法用陈壁土加酸石榴皮、明矾少许，浓煎汤，先薰后洗，再用川五倍略炒，研为细末敷肛上，托而上之，一日二三次无妨。
久痢不愈，当观气虚、血虚，并内有流连之热，或有秽血之停，审而辨之。气虚四君子，少加归、芍等；血虚四物，少加参、术、粟壳、诃子等。审无热加肉豆蔻，其流连之热，用二八丹；血秽用四物，加桃仁、红花、乳香、没药。不可一途而治。又久痢发热不止者，属阴虚，用寒凉药必兼温药、升药。始痢宜下，久痢宜补。至于伤寒二阳合病皆下痢，其治又不同。太阳阳明合病，自下痢者，宜发汗；太阳少阳合病；自下痢者，宜和解；阳明少阳合病，自下痢者，宜攻里。
《脉经》云：肠澼下脓血，脉沉小流连者生，洪大数身热者死。又曰：肠澼筋挛，脉小细安静者生，浮大而紧者死。
〔痢证方〕
●赤白痢通用常效方
黄连　黄芩　归尾　陈皮　山楂　神麴　白芍　穀芽　木香　槟榔
三日内用大黄、芒硝下之。然亦有虚而不可下者，宜酌用之。
●白痢方
苍术　白术　茯苓　陈皮　甘草　黄芩　枳壳　神麴
各等分。痛甚加槟榔七分、木香三分，气行则痛止。
●赤痢方
黄连　黄柏　地榆　丹皮　赤芍　归尾　生地　甘草
痛甚加槟榔五分、陈皮八分。
●下痢口渴不止，小便不利方。
滑石　栀子　甘草　生地　车前　麦冬　黄柏　知母　泽泻　灯心（各三分）　水煎服
●治痢者虚弱，调血清气，常用效方。
人参　当归　白芍　扁豆　陈皮（各七分）　白术　茯苓（各八分）　甘草　黄连　石莲肉　神麴（各五分）　黄柏（三分）
●治久痢打呃，发热脉大　。丹溪云：久痢发热，属阴虚。血药中加升药，此药服过而验者。久痢必用黄柏，以痢属肾故也。
当归　白术（各八分）　川芎　茯苓　人参（各七分）　白芍（一钱）　黄连　柴胡　升麻　知母（各五分）　生地　黄柏（各四分）　甘草（三分）
水煎，一服即效，热退呃止。
●治痢五六日打呃方　痢疾发呃，由木挟相火，直冲清道。
茯苓　白芍　柿蒂（各七分）　人参（四分）　白术（五分）　归尾　陈皮（各五分）　甘草　黄连　黄柏　莲心　青皮　箬穗（各三分）
●加味香连丸
黄连（十两）　木香（二两）　槟榔　枳壳　陈皮（各一两）
上黄连用吴萸熬，酒拌浸透再炒褐黄色，木香不见火，共前药为末，醋糊为丸梧子大，每下二钱。
●戴人木香槟榔丸
木香　槟榔　青皮　广术　枳壳　黄柏　黄连　大黄（各一两）　丑末　香附（各二两）
上水为丸，每下五六十丸。
●立效丹　痢疾初发，服之立效。
黄连　槟榔（各五钱）　木香　巴豆（各五分）　江右豆豉（一两）
研末水丸，朱砂为衣，强人下十五丸，弱人下十丸。
●纳脐膏
用田螺捣烂，加麝香少许，纳脐中，引火下行。
●立效散
黄连（四两，吴萸炒）　陈枳壳（三两，麸炒）
上为末，治痢初起空心下二钱。
●仓连煎　治噤口痢。
赤用黄连七钱，仓米三钱；白用仓米七钱，黄连三钱；赤白相兼，连米各五钱。
●茶煎
赤用茶四钱，姜二钱；白用姜四钱，茶三钱。
●四物汤加槐花黄连御米壳等分　治下痢纯血。
●又方　治血痢。
苦参炒焦为末，滴水丸梧子大，米汤下五六十丸。
●大补丸　治血痢。
黄柏一两，蜜炙老黄色，为末。空心温米汤下三钱。
●又方　治湿热痢不瘥。
黄连　乌梅肉（各四两）
为末蜜丸梧子大，米汤下三十丸。
●又方
白芍　黄柏（各五钱）
为丸，治同前。
●噤口痢
石莲肉晒乾为末，每服二钱，陈仓米饮调下；便觉思食，仍以日照东方陈壁土炒真橘皮为末，姜枣略煎，清汤送下以助之。
●又方
川连八两㕮咀，用生姜四两切片，同川连炒，待姜焦黄色去姜；用炒黄连为细末，同陈米饭捣烂为丸梧子大，每眼六七十丸。赤痢陈米饮下，白痢陈皮汤下，赤白兼者米饮陈皮汤兼用。
●又噤口痢正方法
人参（三钱）　川连（姜炒，三钱）　广陈皮（土炒，一钱）　石莲肉（一钱五分）
水煎，时与服之。如吐，又服，大效。
●休息痢神效方
当归　乌梅　川连
等分为末，以生蒜汁众手丸梧子大，每服姜制厚朴汤下三四十丸。
●驻车丸　治一切下痢。
阿胶（一两五钱，蛤粉炒成珠为末，再用醋三合熬成膏）　川连（二两）　乾姜（五钱）　当归（一两五钱）
为末，以阿胶化开为丸梧子大，食前米汤送下三四十丸。
●仙梅丸　治痢疾发热发渴。
细茶（一两）　乌梅（五钱）
为末蜜丸弹子大，每服滚水送下二丸。
●桃仁承气汤（见瘟疫）　治污血而推荡之。
●四物汤（见中风）　治痢疾血虚。
●八物汤（见中风）　治痢气血两虚。
●通玄丹　治久痢流连之火不退，服诸药不效者，服之立效。
黄连（八两）　白芍　当归　生地　乌梅（各五钱）
上为末，用雄猪肚一个去油净，以上药末入肚内，用线缝之，将韭菜二斤上下盖之，入锅内蒸，汤干又添，以肚极烂为度；取肚并药入石臼捣为丸梧子大，每服六七十丸，姜汤吞即行，茶清下即止。能行能止，故名通玄。治积聚清晨姜汤下，稍行一二次，即除。用温粥补之。
●小儿痢疾单方
用荠菜根、嫩荷叶烧灰存性，砂糖为丸，每服三四粒，炒米汤下。
凡痢初起，不得用参术；五七日后，酌虚实用之。痢后多用饮食，以致遍身浮肿者，以大安丸服一二剂即退。
昔曾鲁公痢血百馀日，国医无能疗治。陈应之取盐梅一个去核研，合蜡茶加醋汤沃服之，一啜而瘥。
昔大丞相庄肃梁公患痢，陈应之曰：此挟水穀，当用三物逐去。即愈。
胡黄连　乌梅　灶心土
各等分。为末，蜡茶清调下，食前服，随愈。
一人患痢纯血，大块而下，发呃，声闻屋外，胃脉将绝。张太医治之而愈。方用：
丁香（三个）　柿蒂（二十个）　煎汤；又用六安茶（一钱）　乌梅（二个）　生姜（一片）　煎汤。以二汤替换服，又用炒麦麸熨丹田，呃犹不止，再用人参、官桂，十分去五，次日再加附子而愈。
●清六丸　治血痢。
滑石（六两）　甘草（一两）　红曲（五钱）
甘草汤为丸。
患痢大都责于湿热。热伤血则下赤，滑石能清六腑之热，甘草能调六腑之气，红曲能合六腑之血。
●温六丸　治白痢。
滑石（六两）　甘草（一两）　乾姜（五钱）
姜汁为丸。
热伤于气则下白。滑石寒而淡，寒能除六腑之热，淡能利六腑之湿；甘草得天地冲和之气，故性平而调六腑；乾姜得天地正义之气，故人气而辟湿邪，又曰乾姜性温，可使从治。《经》曰佐以所利，是故用之。
●败毒散（见瘟疫）　痢疾表热里虚者，此方主之。
皮肤受外感之邪，则表实而里虚。表实，故发热；里虚，故痢不禁。此方可以解表而补里，理气而破滞，虽不为治痢而设，善用之，则取之左右逢其源矣。
●清暑益气汤（见暑证）　痢疾已愈，中气虚弱，而暑令尚在者用之。
●十全大补汤（见中风）　痢疾已愈，而血大虚者用之。
●朴黄丸　治泻痢初起，及腹痛诸证。
锦纹大黄（三斤，切片，入砂仁末一两，同酒拌炒）　大厚朴（一斤，去皮切片，姜汁拌炒）　广木香（三两，不见火）
共末，水跌丸，每服枳壳汤下三钱。
●乌龙丸　痢疾无论新久，服之神效。
用上好新巴豆，不拘多少，剥壳去衣，将新银罐盛之；外用火炼，无烟过性取起，乳钵为末，忌用铜铁器。每末一钱，用真土黄蜡一钱，先将蜡溶化，再入药末，拌匀为丸如菜子大，空心大人十丸，小儿五丸。止宜清淡饮食，忌用面食、荤腥、煎炙等物。红痢甘草汤下，白痢去皮姜汤下，红白痢甘草姜汤下。


卷四（亨集）  ——————————————————————————————————————————————————————————————————————————————————————————

呕吐（十九）  ***************************
有声有物谓之呕，有物无声谓之吐。呕吐俱属于胃，治法当分上中下三焦。
上焦在胃上口，吐者皆从于气。其脉浮而洪，其症食已即吐，渴欲饮水，大便燥结，气上冲胸而作痛，治当降气和中，用和中桔梗汤。
中焦在中脘，吐者皆从于积食与气，相假为积而痛。其脉浮而长，其症或先痛而后吐，或先吐而后痛，治法当用毒药去其积，木香槟榔行其气，用保和丸。
下焦在脐下，吐者皆从于寒。其脉沉而迟，其症朝食暮吐，暮食朝吐，小便清利，大便秘而不通，治法当通其秘塞，温其寒气，令大便渐通，复以中焦药和之，温剂如吴萸、乾姜、肉果、砂仁之类。
外有胃热、胃寒、胃虚、痰气之不同。胃热吐者，得食即吐，脉数或紧，口苦舌乾，烦躁，由于火气上炎，二陈加姜炒芩连。胃寒吐者，脉弦而迟，逆冷不食，大小便自利，二陈加丁香、砂仁、生姜。胃虚吐者，久病气虚，胃虚衰弱，脉微，闻穀食即呕哕，六君子加藿香、厚朴。痰气吐者，清痰留饮郁滞上中二焦，二陈加竹沥、姜汁、枳实。
呕吐通用大、小半夏茯苓汤。伤寒凡见呕哕，切不可用承气汤，以逆之故也。
有声无物谓之哕，少阳主之也，以少阳多气少血之经也；有物无声谓之吐，太阳主之也，以太阳多血少气之经也；有声有物谓之呕，阳明主之也，以阳明多气多血之经也。
《脉经》曰：呕而脉弱，小便复利，身有微热，见厥者难治。
跌阳脉浮者，胃气虚，寒气在上，暖气在下，二气相争，但出而不入，其人即呕而不得食，恐怖即死，宽缓即瘥。
脉阳紧阴数，其人食已则吐；阳浮而数亦为吐。寸口脉紧而芤，紧则为寒，芤则为虚，虚寒相搏，脉为阴结，其人则噎；关上脉数，其人则吐。
脉弦者，虚也。胃气无馀，朝食暮吐，暮时朝吐，变为反胃。寒在于上，医反下之，今脉反弦，故名曰虚。
寸口脉微而数，微则无气，无气则荣虚，荣虚则血不足，血不足则胸中冷，故吐。
〔呕吐方〕
●和中桔梗汤　治上焦气热上冲，食已暴吐，脉浮而洪，宜先和中。
桔梗　白术（各一钱五分）　陈皮　枳实　茯苓　半夏曲　厚朴
上水煎，熟去渣，取清汁调木香散二钱。
●木香散
木香　槟榔
等分为末，前汤调服。
●保和汤（见内伤）
●二陈汤　●六君子汤（俱见中风）
●茯苓半夏汤　治脾胃虚弱，身重有痰，恶心欲吐，当先实其脾土。
白术　茯苓　半夏　神麴（各一钱）　橘红　天麻（各七分）　麦芽（一钱二分）
加姜五片，水煎热服。
●藿香安胃散　治胃气虚弱，不能饮食，时时呕吐、恶心。
藿香　人参　陈皮（各一钱）　丁香（五分）
●藿香平胃散　治内伤饮食，填塞太阴，呕吐不止。
藿香　厚朴　陈皮（各一钱）　砂仁　神麴（各七分）　炙甘草（三分）　苍术（一钱二分）
加姜三片、枣二枚，煎服。
●胃苓汤（见泄泻）　治脾胃伤冷呕吐。
●加味二陈汤　治胃中有热，膈上有痰，令人呕吐。本方加黄连、生姜各等分。
●又方　通用治呕吐。
陈皮　半夏　茯苓　藿香　砂仁　川连（姜炒）　槟榔　枳壳　丁香
气弱加白术，暑加扁豆，久吐胃虚加人参，寒加吴萸少许。

膈噎证（二十）  ***************************
《内经》曰：「三阳结，谓之膈」。以大小肠、膀胱热结也。小肠热结，则血脉燥；大肠热结，则不能圊；膀胱热结，则津液涸。三阳既结，则前后不通。下既不通，则反而上行，此膈噎之病所由起也。
先哲论膈噎、反胃，大率由于血液俱耗。胃脘枯藁，分上、中、下三焦。或咽喉窒塞，水饮可下，食不能下，其藁在吸门；或食稍下则胃脘当心而痛，须臾吐出，其藁在贲门。此上焦之噎也，名之曰噎。其或食物可下，良久复出，其藁在幽门，此中焦之膈也，名之曰膈。其或朝食暮吐，暮食朝吐，其藁在阑门，大小肠之间，此下焦之膈也，名之曰反胃。
然名虽不同，病出一体。原其得病之由，有气虚、有血虚、有痰、有七情拂郁，及大怒肝火冲逆而成者。
气虚，脉缓而无力，四君子；血虚，脉缓而无力，四物并加行痰顺气润燥之剂；痰者，寸关脉必沉而滑，或伏而大，二陈加竹沥、姜汁；拂郁恼怒气结滞者，寸关脉沉而涩或紧，宜用开导之，前和中桔梗、七气汤进之。所谓朝食暮吐，暮食朝吐者，此由胃能容受，脾不能传送，或下窍不通，逆而上行故也。宜润肠丸，通利大便。大法通用童便、韭汁、竹沥、姜汁、牛羊乳，薄滋味，不可听方士概用香燥热药。丹溪专以牛羊乳润燥养血为主，竹沥、童便、姜汁为佐，有至理存焉。医案宜玩。
膈有五：忧、恚、气、寒、热；
噎有五：气、忧、劳、食、思。
粪如羊屎者不治，年高者不治，气血俱虚者，则口中多出沫，沫大出者不治。
寸口脉紧而芤，紧则为寒，芤则为虚，虚寒相搏，脉为阴结而迟。其人则噎。关上脉数，其人则吐。脉弦者，虚也，胃气无馀，朝食暮吐，暮食朝吐，变于反胃，寒在于上，医反下之，令脉反弦，故名曰虚。趺阳脉浮而涩，浮则虚，涩则伤脾，脾伤则不磨，朝食暮吐，暮食朝吐，宿穀不化，名曰反胃。脉紧而涩，其病难治。脉涩而小者，血不足；脉大而弱者，气不足。
〔膈噎方〕
●四君子汤（见中风）　治气虚而噎。
●四物汤（见中见）　治血虚而噎。
●二陈汤（见痰证）　治痰而噎。
●和中桔梗汤（见呕吐）　治拂郁而噎。
●七气汤　治气膈噎。
乾姜　桂心　黄芩　半夏　甘草　橘皮　生地　白芍（各二两）　桔梗（三两）　枳实（五钱）　人参（一两）　吴萸（五合）
●人参利膈丸　治膈噎，胸中不利，大便燥结，痰嗽喘满，脾胃壅滞，推陈致新。治膈气之圣药。
木香　槟榔（各七钱五分）　人参　当归　甘草　藿香　枳实　大黄　厚朴（各一两）
上末，水滴丸梧子大，每服温水下五十丸。
●又方
红霜桑叶烧灰一升，筲箕盛滚水淋汁一罐，白棉纸滤过，入铁铫内慢火熬膏，以匙挑起，将滚水泡化，纸滤再熬，如此九次。又用荞麦梗烧灰一升，亦如前法泡滤，火熬九次，各以新罐盛之。用时，若七八十岁老者只用二分，桑膏半分，荞膏半分，硇砂半分，硼砂半分，共为末，入火酒半盏，热水锅中顿化服之，打下涎痰一桶即能食，但只食粥，不可用饭及硬物；三四十岁年壮者，每用一分，共药四分服下。

呃逆（二十一）  ***************************
《内经》曰：岁金太过，呃逆。金郁亦发呃逆。《活人书》及《千金方》《明理论》皆以哕即呃逆，殊不知哕者声大而远可闻，呃逆者声短而近方闻。哕者，出声也，哕出其气，哕声尽然后吸；呃逆者，入声也，气抑不出，吸声尽然后呼也。况哕出于胃，而逆由于肺，恶可比而同之乎？故易老云：火热奔急上行，而肺金不纳，致声不尽出。东垣以少阳多气少血，故乾呕为哕。二公言哕言呃甚明，何惑之有？丹溪云：诸逆冲上，皆属于火。以木挟相火，直冲清道，故此症属火为多。
自今观之，然亦有数者之不同焉。有饮食过急，痰气阻滞，气不得升降者；亦有痰结胸臆，火充于下而不得升越者；亦有伤寒汗吐下太过，以致中气太虚者；亦有阳明内实而失下者；亦有渴而饮水过多而成水结胸者；亦有痢疾大下之后，胃气或虚，而阴火乘虚上冲清道者。
治法宜各审其虚实寒热，毋误以治哕实证，混淆妄治。数症中惟伤寒、痢疾二证，胃气虚衰，至为危重，差之毫釐，危在旦夕，更宜谨慎。
脉浮而缓者，易治；弦急而按之不鼓者，难治。脉结或促或微，皆可治；脉代者危。右关脉弦者，木乘土位难治。
〔呃逆方〕
●治饮食为痰所遏，不得下行方。
枳实　陈皮　半夏　山楂（各一钱）　赤茯苓（八分）　砂仁　卜子　香附（各五分）　神麴（七分）　南木香（二分）
加姜三片，煎服。
●治痰结胸臆，火热上冲，不得升越方。
半夏（一钱）　陈皮　贝母　赤茯苓（各八分）　片芩（七分）　桔梗（七分）　苏子　黄连（各五分）　甘草　白蔻仁（各三分）　枳壳（五分）
加姜三片，煎服。
●治伤寒汗吐下太过，致胃气虚衰方。
人参　黄耆（各一钱）　白术　当归（各八分）　升麻（二分）　黄柏　香附　陈皮（各五分）　柴胡　甘草
呃不止者，加柿蒂一钱、姜三（片）、枣二（枚）煎服。
●治伤寒阳明内实失下方
大承气、调胃承气二方选用，加炒莲心一钱、姜三片，煎服。
●小陷胸方　治饮水过多，成水结胸。
黄连（一钱二分）　半夏（二钱六分）　瓜蒌仁（六钱五分）
●小青龙汤（见咳嗽）　去麻黄
●治痢久胃虚发呃方
人参　陈皮（各七分）　白术　白芍　柿蒂　箬穗（各一钱）　茯苓（八分）　青皮　黄柏（各五分）　川归（四分）　甘草（三分）
加姜三片、枣二枚，煎服。
一方用　人参、白术煎汤下大补丸　一钱二分。
●大补丸（见火证）
●又验方
陈皮　白芍　黄柏　丁香　柿蒂　莲子心　半夏　箬蒂　甘草　黑枳实

吞吐酸证（二十二）  ***************************
大抵酸者，俱肝木之气，而吞与吐不同。吞酸者，酸水搅出喉咙而复自吞下，俗谓「醋心」是也，湿热郁于肠胃之间，乃寒包热证也。治法遵河间解表之义，用防风、羌活、炒黄连、山栀、二术、陈皮、半夏，少加吴茱萸为嚮导。
吐酸者，吐出酸水如醋，挟痰居多，乃津液为火所烁，不化血而化痰，痰郁木亦郁，自成酸矣。一遇上升之气，则痰与酸水并出，盖未有酸而无痰者也。治法当宗丹溪二陈汤，加山栀、姜炒黄连、二术之类，亦少加吴茱萸引经。
凡治酸必少加吴茱萸，盖因其性而折之也，通用加味平胃散。老弱人久患吞酸，则津液耗散，渐成膈噎。又有老人胃气虚弱，口吐酸水不止者，以六君子补之，其吐自愈，此挟虚之证也。
脉弦而滑。两手或浮而弦，或浮而滑，或沉而迟，或紧而洪，或洪而数，或洪而迟。
胸中有寒饮，脉洪数者，痰热在膈间，时吐酸水，欲成反胃也。
〔吞吐酸方〕
●二陈汤（见湿证）
●平胃散（见湿证）　治宿食不化，吞酸呃臭，右关脉滑。
本方加神麴、麦芽，姜、枣同煎，名加味平胃散。
●六君子汤（见中风）
●藿香安胃散（见呕吐）
●吴茱萸丸　治胃中湿热，抑遏肝火，令人吞酸。
吴萸　黄芩　陈皮（各五钱）　黄连（一两）　苍术（七钱）
●吴萸天水散　治湿热吞酸。
六一散加吴萸七钱。
●又验方
陈皮　苍术　川连　半夏　茯苓　甘草　白芍　神麴　吴萸　炒山栀

嘈杂嗳气证（二十三）  ***************************
嘈杂者，俗谓之「心嘈」是也。其证乃由火动其痰，有馀之候也。老人嘈杂不止，则膈噎之渐也。治法宜南星、半夏之类消痰，片芩、炒栀子、姜炒黄连、知母、石膏、三补丸等以降火，二术、白芍、茯苓、薏苡之类以健脾行湿，壮其本源，更加慎口节欲，无不效者。
有嗳气者，即俗「搅气」是也，与呃逆不同。其证有气虚、有痰火。一属不足，一属有馀。治痰火宜二陈加白术、炒芩、连、栀、贝，少加槟榔、卜子、枳实、厚朴、木香以降气；治气虚宜四君子加栀子、黄连、神麴、半夏、砂仁，亦少加降气药。通用三圣丸。
右寸关脉紧而滑，两寸弦滑，胸中有留饮。寸脉横者，膈上有横积也。右关弦急甚者，木乘土位，欲作反胃，难治。
〔嘈杂嗳气方〕
●加味三圣丸　治嘈杂吐酸痞满屡效。
白术（二两）　黄连（一两）　陈皮　白芍　半夏曲（各七钱）
上末，老米糊为丸。
●嗳气效方　有气虚、有痰火。
白术（二两）　茯苓（一两五钱）　半夏曲（一两二钱）　黄连（九钱，火盛者加用）　陈皮　扁豆　贝母　神麴（各一两）　卜子（八钱）　枳实（七钱）　木香　砂仁（各五钱）
上末，老米为丸。若胃脘上下有块，加三稜、莪术以消其坚。
●痰火越鞠丸　治痰因火动，令人嘈杂。
海石　胆星　栀子　青黛　香附　瓜蒌仁　苍术　抚芎
●加味三补丸　治郁火嘈杂。
黄芩　黄连　黄柏　香附　苍术
●二陈加黄连栀子汤　治嘈杂。
本方加连、栀。又方加苡仁、白芍、川连、栀子、卜子、山楂、砂仁。
姜三片，煎服，极效。
●二陈汤（见中风）

痞满（二十四）  ***************************
《内经》曰：太阴所致，为积饮痞膈。痞者，否也，不通之意。其证由阴伏阳蓄，气血不运而成，位于心下，填满痞塞，皆土之为害也。
痞满之证不一：有阴证下早而痞者，由下后里虚，邪气乘虚而入于心之分野，仲景用黄连泻心汤，泻心下之土邪。有伤寒下多则亡阴而痞者，用四物汤加参、苓、白术、升麻、柴胡，少佐以陈皮、枳壳之类疏之。有饮食壅塞胸中而作痞者，用保和丸、枳实导滞丸、二陈汤加神麴、山楂、麦芽。有湿热太甚，土来心下而痞者，三黄泻心汤加芩、连、瓜蒌、二陈。有大病后，脾胃虚极，清浊不分而痞闷者，补中益气汤、陈皮枳术丸、木香枳术丸。
凡治痞满，须用芩、连、枳实之苦以泻之，厚朴、生姜、半夏之辛以散之，人参、白术之甘温以补之，茯苓、泽泻之咸淡以渗之。又当详脉证虚实，实用厚朴、枳实，虚用白芍、陈皮、参、术。与胀满之病不同，胀满内胀而外有形，痞证内觉痞闷而外无胀急之形。治痞满不可全用利药。若全用利气之药导之，则痞愈甚，痞甚而复下，气愈下降，必变为中满膨胀，皆非其治也。许学士云：邪之所凑，其气必虚，留而不去，其病则实。故治痞者，当一补一消。
〔痞满方〕
●三黄泻心汤　治心下痞，按之濡，其脉关上浮者可服，恶寒者不可服。
大黄（五钱）　黄连　黄芩（各三分）
●四物加参苓汤
●保和丸
●枳实导滞丸
●木香枳术丸
●枳术丸
●补中益气汤（上方并见内伤）
●二陈汤（见中风）
●厚朴温中汤　治脾胃虚弱，心腹胀满、疼痛，时作时止。
厚朴　陈皮　乾生姜（各一钱）　茯苓　草豆蔻　甘草　木香（各五分）
●枳实消痞丸　治心下虚痞，恶食懒倦，右关脉弦。
乾生姜　炙甘草　神麴（各二钱）　猪苓（一钱五分）　泽泻　厚朴　砂仁（各三钱）　半夏　陈皮　人参（各四钱）　枳实（五钱）　黄连　黄芩　姜黄　白术（各一两）
上末，蒸饼丸梧子大，空心白汤下五六十丸。
●木香化滞汤　治气恼郁结，腹皮里微痛，心下痞满，不思饮食，此气痞也。
木香　生姜　陈皮（各六分）　柴胡（七分）　归梢　枳实（各四分）　半夏（一钱五分）　红花（二分）　草豆蔻　炙甘草（各二钱）
●黄芩利膈丸　治胸中热，利膈上痰。
生黄芩　炒黄芩（各一两）　半夏　黄连　泽泻　卜子（各五钱）　南星　枳壳　陈皮（各三钱）　白术（二钱）　白矾　皂角（各一钱）
姜汁、老米糊为丸梧子大，白汤下六七十丸。
●又验方
半夏　陈皮　茯苓　川连　枳实　白术　厚朴　卜子　神麴
姜三片，未久加槟榔，小便不利加泽泻、木通。
●千锤万应化痞膏
乳香　硇砂　天竺黄　轻粉　没药　儿茶　阿魏　芦荟　大土鳖（各五钱）　百草霜（一两五钱）　蓖麻仁（三两）　蜈蚣（七钱，土炒）　川山甲（土炒，一两）
上为末。用松香一斤，水煮过布滤去渣，土中埋七日；取出和前药，共锤万馀下，锤头常用真麻油涂之，锤成膏极匀如绵，入罐中，用蜡封口。大人用三钱，小者减半，蒸化用绢摊上，看块大小贴之。如起疱，暂时揭去，二三日又贴；久用痞块化成脓血，从大便出。其效如神。

肿胀证（二十五）  ***************************
论曰：肿者，肌肉之肿也；胀者，腹中之胀也。盖肿属脾，而胀属肝，肿轻而胀重也。如单胀而不肿，则肝邪横行，木专剋土，蛊斯成矣，不易治也。惟肿胀兼有之，则阳气犹行，十可救五，但在分类而酌处之。
予以肿胀之症治在中宫，故有痰裹食积，以致清气不升，浊气不降而成之者；有痰裹污血，以致荣卫不从，逆于肉理而成之者；有湿热相生，隧道阻塞而成之者；有燥热冲击，秘结不行而成之者。此四者皆有馀之证也。有服寒凉太过，饮食频伤，以致中气虚衰，郁遏不运而成之者；有痢疾之后，正气衰惫，邪热不息，以致通身浮肿肉硬而成之者；又有始则为气，终则为水，小便不利，水液游行，脾莫能制而为水肿者。此三者皆不足之证也。故有馀者清之、消之、降之，不足者补之、益之，毋混治也。
大抵此症，初起易治，以正未虚而邪未旺也；久遂难痊，以邪已炽而正已衰也。贾洛阳以病肿不治，必为痼疾，虽有卢扁，亦莫能为。言此症之至恶也。故仲景治肿之大法，腰以上肿者可发汗，腰以下肿者可利小便。开鬼门，洁净府。盖气从汗散，水向便通也。丹溪亦曰：由心腹而散四肢者吉，由四肢而入心腹者危。男从下而上，女从上而下，皆难治也。丹溪又有阳水之说，不过燥热为之；阴水之说，不过湿热为之也。肿胀之证候不既悉诸此乎？
〔治肿胀大法〕
●食积肿胀　凡见病者肚腹胀大，通身浮肿，即寻中脘有微块，按之微痛，或喘急咳嗽，饮食不快，小便不通，大便或溏或秘，此痰裹食积滞中宫也。即用大顺丸、和中汤，消积化痰顺气，以攻治之，数剂知，半月一月愈矣。
此征医书俱未言及，予经历已多，十愈八九，故立此方，以救世耳。大抵肿证为食积而成，食滞中焦，故清浊不分，渐成胀满。世之医者得此说而存之，百发百中，活人多矣。
●湿热肿胀　湿热者，中焦湿生乎热，热生乎湿，湿热相生，隧道壅塞，遂成肿胀。治宜清热燥湿健脾，尤所以固本也，清中汤治之。如浮肿太甚，肚腹胀急，小便不行，喘急难息，宜服增味五皮饮、加减分消丸。
●痰气肿胀　凡中焦有稠痰，气为痰阻，遂成郁热，痰热相搏，日积月累，阻滞饮食，中气不得上通，荣卫不得疏畅，渐成肿胀。上见喘急，小便不利，始则为气，终则为水，通身水泡，病斯危矣。治之不可不早，宜服导痰流气丸饮。
《针经》曰：其脉大坚以涩者，胀也。
《脉经》曰：其脉虚则内胀，迟而滑者胀，脉盛而紧者胀，虚而紧涩者胀，或弦而迟或浮而数，皆胀也。
丹溪曰：水肿脉多沉伏。病阳水兼阳证，脉必沉数；病阴水兼阴证，脉必沉迟。脉沉而滑为风水，脉浮而迟、弦而紧，皆为肿也。水病腹大如鼓，脉实者生，虚者死；洪大者生，微细者死。腹胀便血，脉大时绝剧，脉小疾者死。中恶腹大、四肢满，脉大而缓者生，浮而紧者死。紧而荣卫俱绝，面浮肿者死。脉绝口张，足肿者死。
〔肿证馀论挟水肿说〕
吾人所以得全其性命者，水与谷而已。水则肾主之，谷则脾主之。胃与脾合气，胃为水穀之海，脾为运化之司。今脾胃两虚，不能传化，则不能制水，故肾水氾滥，反得以浸渍脾土，于是三焦停滞，经络壅塞，水浸于脾胃，注于肌肉，而发肿矣。其状眼胞上下微起，肢体重著，咳嗽怔忡，股间清冷，小便涩黄，皮薄而光，手按成窟，手举即满，此水肿之病也。
然肿有五证：风肿者，皮粗麻木不仁，走注疼痛，四君子加升麻、苍术、防风、羌活。气肿者，皮厚四肢瘦弱，腹胁膨胀，六君子加木香、木通。血肿者，皮间有血缕赤痕，四物加桃仁、红花。妇人怀孕亦有气遏水道而虚肿者，此但顺气安脾，既产而肿自消。水有十，有心水、脾水、肝水、肺水、肾水、胆水、大肠水、风水、皮水、里水、石水之不同。丹溪亦云水肿脉必沉伏。病阳水兼阳证，脉必沉数，其症频满，小便赤涩，大便闭结，治用五皮、五苓，重者疏凿饮子；病阴水兼阴证，脉必沉迟，其症不烦满，大便溏，小便少而不赤涩，治用实脾饮、木香流气饮。
腰以上肿及身有热者，水气在表，可发汗；腰以下肿者，当利小便。上下分消其湿，此治水之良法也。丹溪曰：水病以健脾为主，使脾气得实而气运则水自行，非五苓、神佑、禹功之行水也，宜以参苓为君，视所挟症加减，无不效者。若苟徒用快利，用行水药，多致不救，信哉！
〔肿胀方〕
●大顺丸　治痰裹食积肿胀。
白术　赤茯　神麴　半夏曲（各一两）　卜子（七钱）　山楂肉（二两）　连翘　陈皮　砂仁（各五钱）　莪术（四钱）
老米糊为丸，每服一钱二分，小儿减半。一方去莪术、砂仁。
●和中汤
白术　半夏（各八分）　陈皮　神麴（各七分）　桑皮　连翘　卜子（各五分）　赤茯（一钱）　山楂肉（一钱）　莪术（三分）　白蔻仁（二分）
加姜三片。气虚加人参五分，气滞加香附五分，有热加黄芩五分，喘急加苏子五分。
●消积化痰汤
山楂（二钱）　赤茯　半夏（各一钱）　酒麴　卜子　黑枳实（各五分）　陈皮（七分）　砂仁（三分）　连翘（六分）　白术（八分）
加姜，水煎。
●大安丸（见内伤）
●逐秽化痰丸　治痰裹污血肿胀。
桃仁　苏木　红花　陈皮　贝母　半夏曲　香附　山楂　白术　五灵脂（各一两）
姜汁面糊丸。
●清中汤　治湿热相生肿胀。
苍术　白术　山楂　赤茯（各一钱）　半夏　海金砂（各八分）　陈皮　黄芩　黄连　泽泻　连翘（各五分）　厚朴（三分）　滑石（一钱五分）
●加味五皮饮　治浮肿太甚，肚腹肿急，小便不利，喘急难息。
赤茯苓（一钱二分）　桑白皮　陈皮（各八分）　大腹皮　山楂肉（各一钱）　生姜皮（五分）　小栀子（七分）
姜枣煎服，或下大顺丸亦可。
●臌腹遇仙丹　壮实者宜服，虚弱者不可轻用。
白牵牛（头末四两，半炒半生）　白槟榔（一两）　茵陈　蓬术　三稜皂角（各五钱）
醋糊为丸梧子大，五更冷茶下三钱，行后随以温粥啖之，不可食他物。
●加减分消丸　治中满臌胀、气胀、水胀。
人参　茯苓　卜子　猪苓　泽泻　厚朴（各三钱）　白术　山楂肉　枳实　黄连　苍术　半夏（各四钱）　炙甘草（一钱）　姜黄　砂仁　陈皮　乾姜（各二钱）　黄芩（五钱）
水浸蒸饼为丸，淡姜汤下二钱。
●导痰流气饮　治痰气肿胀。
白术　半夏　赤茯（各一钱）　陈皮（八分）　黄芩（六分）　枳实　卜子　贝母（各五分）　香附　甘草（各三分）　砂仁（二分）　木香（一分）
姜枣煎服，虚加人参五分。
●导痰流气丸
白术　茯苓（各一两）　陈皮　枳实　山楂（各七钱）　贝母（八钱）　卜子　连翘　砂仁　片芩（各五钱）　花粉　香附　乌药（各四钱）　木香（三钱）　半夏曲（一两）
酒浸蒸饼为丸，萝卜汤下一钱二分。
●九味羌活汤（见瘟疫）　治水肿腰以上有病者，此方微汗之。
●四物汤（见中风）　治血肿，本方加桃仁、红花。
●四君子汤（见中风）
●五皮饮　即前方，亦治水肿，但前名加味五皮饮。
●疏凿饮子　治水气遍身浮肿，喘呼气急，烦渴，大小便不利。
泽泻　赤小豆　商陆　羌活　木通　秦艽　茯苓皮　大腹皮　椒目　槟榔
各等分，加姜三片。
●五苓散（见瘟疫）　治下身水肿。
●木香流气饮
木香　槟榔　青皮　半夏　茯苓　枳壳　枯梗　当归　白芍　防风　川芎　苏叶　枳实　黄耆　乌药　大腹皮　陈皮　甘草
加姜枣煎服。
●严氏实脾散　治水气肌肤浮肿，口不渴，大小便不秘涩，此阴水也。
厚朴　白术　附子　茯苓　大腹皮　木香　木瓜　乾姜　甘草　草果仁
各等分，水煎服。
●保和丸（见内伤）　治水肿圣药。

臌证（二十六）  ***************************
臌证者，以中空外急，有似于鼓，故名曰「臌」。单腹胀满，四肢百体，咸无肿形，与通身水肿者大不相类也。盖水肿者，邪气协阳气游行一身，邪气去而为汗为溺，则正气复而为血为气矣。臌证则邪毒专攻脏腑，阳气滞而不行。盖浮肿者轻，而腹胀者重也。
或云：「臌证一也，何东垣之论主寒，河间之论主火，丹溪之论主脾虚，道岂二乎哉？」予曰：「皆是也。其原皆出《内经》，但《内经》会其全，而三子各言其一也。」
《经》云：脏寒生满病。又云：腹满䐜胀，支膈胠胁，下厥上冒，过在足太阴阳明。乃寒湿郁遏也。愚谓「寒郁日久，则阳气渐微，阴气独盛。人身之气，热则流通，寒则凝结，凝结则胀满生焉。故东垣以辛热散之，以苦温泄之，淡渗利之，上下分消其寒湿。此东垣之论所以不可废也。」
《经》云：诸胀腹大，皆属于热。故《原病式》云：腹胀大，鼓之如鼓。气为阳，阳为热，气盛则如是也。世言脾虚不能制水者，似是而实非也。愚谓「万物热盛则丰隆，寒盛则敛缩。邪阳猛烈，元气从之，二阳搏击于其中，日新月盛，安得不成臌也。此河间之论所以不可废也。」
《经》云：诸湿肿满，皆属脾土。故丹溪以脾具坤静之德，而有乾健之运，苟脾土之阴受伤，转输之官失职，遂成胀满。《经》云臌胀是也。愚谓「人之一身，脾土为本，脾不健旺，则清气不升，浊气不降。《经》云『浊气在上，则生䐜胀』，此臌胀之所由来也。若中焦无阳邪，宜行大补。所谓气虚不补气，何由行是也。又清肺金、滋肾水、制肝养脾，皆至理攸寓，此丹溪论所以不可废也。」
虽然三子之论，固合《经》旨，抑有说焉。东垣言臌证属寒者多，属热者少，唯人受八益之邪，邪热入腑，宜行承气，余皆寒证。愚则以属热者多，属寒者少。东南之人，湿热为病，十居八九，此可验矣；西北之人，严寒为病固多，而未必皆成臌也，以寒主收敛，而未必皆成胀大者也。此以理论之而知其热多寒少也。河间之论热固然，但其中有燥热、有湿热，若不区别，祸如反掌。燥热为病，则大便秘结，小便秘涩，身热腹痛，闷乱不宁，一受参耆则胀满不数日而成，其为害也速而烈；湿热为病，则大便频溏，小便清少，脉濡体倦嗜卧减食，其为患也缓而深。故治燥热者，清热之中少加润泽；治湿热者，渗利之中少加温散。故曰：燥者润之，湿者燥之，各求其属，以阁中道，斯称良工矣。丹溪扶脾补气之说，域中称为确论，但审其果系饮食所伤，频仍不已，上无痰气之阻，中无邪阳之留，斯可用大补之法。否则，有痰者兼清痰，有火者兼降火，庶清补兼施，益莫大焉。
此外，又有七情之伤脾，如怒伤肝，肝克脾，脾气不正，必胀于胃，名曰胜克；怒乘肺，肺气不传，必胀于大肠，名曰乘克者是也。又有劳倦之损脾，如人有所远行，形气衰少，穀气不旺，热气薰于胸中者是也。又有血积之遏脾，或注于胸膈，或滞于胃中，或郁于少腹，皆能抑遏清气不能上升，浊气不能下降，俗名血臌是也。
臌证重疾，每见模糊施治，但执丹溪扶脾补气之说，而终始不变，损人滋甚。愚故不惮其烦，而精详究之，博雅君子幸精研焉。
臌不治症：唇黑则伤肝，缺盆盈平则伤心，脐突则伤脾，足平则伤肾，背平则伤肺。此五者必不可疗之症也。
〔治臌胀大法〕
蛊胀起于脾虚气损，治之当以大补之剂，以培其根本，少加消导以祛其积，顺气以通其滞。有挟热者，加清凉药以荡其邪，使清气上升，浊气下降，清者出头面而入四肢，浊者化微汗而行便溺，腹日消而神日旺，病斯愈矣。如单用大补，而佐使不明，则反成壅滞而胀愈甚矣。大抵此症脾虽损而无热以扰之，则一补脾而获愈，热虽有而脾未损，则一清热而奏功。如二者俱有，则治彼妨此，治蛊之所以难也。
予曾见休邑一人，脾气消损，犹能饮食，第腹痛而暴胀。予审知其为火也，遂以香连丸、白术汤服之。虽矢气甚多，而胀痛皆愈。一医至，大言曰：「此脾气太虚，苟非大补则真元下陷不治」。与补剂二三服，而胀痛兼作，脉反虚小，犹曰：「脉小不补，病能痊乎？」乃大补之，竟成不救。
又见北乡一人，腹痛而兼吐。予亦审知其为火也。与清凉剂降气和中，病寻愈矣。一医云：「真元下陷，非大补不可。」自后愈补愈胀，腹如裂状，顿死。
由是观之，则知治是病者，清补当适其宜，不可执一。自是昔人所谓「气虚者补气，血虚者补血，有食积者消积，有挟热者清热，有痰滞者行痰，有外因寒郁内热而胀者散寒，有因大怒而郁气为胀者散气，有蓄血而腹胀者行血，实者下之、消之，虚者温之、补之。」差之毫釐，谬以千里，可不畏哉！或谓丹溪云「朝宽莫急，血虚当补血。窃闻臌胀用血药则加胀，今反用之，何也？」予曰：「血虚者，阴虚也。《经》曰『阴虚生内热』，又曰『诸胀腹大，皆属于热』，热作则胀生。此势之所必至也。养血者，养阴也。阴生则邪阳自退，胀渐消矣。刘河间所谓『养血益阴，其热自退』。此不治之治也。且养血非独用血药也，必兼健脾顺气，血药安得而滞之乎？此补血之理也。」
脾气虚损，胀大日加者，急服老师丸药方；如实热作胀，内有积块坚硬如石，但脾胃未伤，宜清热行气，用东垣广荗溃坚汤加减，人瘦热甚，服此方甚效，又用东垣中满分消丸。臌证多有服人参而反增剧，遂致不救。此证甚多，兹其故何哉？按参入手太阴肺经，肺有邪热者，得参而火愈甚，故胀急日加，筋青脐出，危笃立见。《经》云：肺出气，肾纳气。邪火挟气而出，脾胃先受之，以脾胃旧有积气，今得新邪，宜胀满之益甚也，故胀症必服人参。人参必肺无热方可服，有热则不能服参，不救之症也。
〔肿胀蛊胀不同论〕
肿蛊二证，本不相同。至于用药，亦甚悬绝。肿胀者，中宫有食积、有湿热、有稠痰阻滞中宫，以致清气不升，浊气不降，荣卫不得疏畅，水道不得条通，气遂妄行，不循故道，水又妄渍，不得成溺，气水相搏，肿胀不自是而生乎？然而脾胃元气犹未衰惫也，特为中宫有积病，故遍身浮肿耳，而元气犹能旁通四达，苟能祛其食积，或清其湿热，或治其痰气，内邪一行，外肿随散，效之臻也，亦甚捷矣。
乃若蛊证者，先因脾气伤损频仍，久则渐成衰惫，胃虽少纳，脾不运化，兼有积热留注于脾胃，横行于中焦，所谓正者衰，邪者旺，清浊不分，遂成胀满。此则阳气为邪气所遏，不能周流一身，而邪气单攻腹肚者也。胀极则脐中突出，青筋暴起，粪滑溺赤，喘急食阻，此大不足之证也。斯时将大补脾之正气欤？然正气未受补，而邪热先炽，胀犹故矣。将清热以伐邪欤？然邪未退听，而正愈虚弱，胀益增矣。将补伐兼施欤？然著者未见，而损者愈损矣。虽有卢扁，将安施乎？故得此症者，或脾虽损而真气犹存，且无流连之邪热，或腹稍胀，而邪热未炽，尚有可为之真机，即当大补真元为主兼消导，清肺次之，气不运者行气，痰积滞者行痰，中和调养，则庶乎有可救者矣。
或谓水肿固为可治，然亦有多不治者。如贾洛阳所谓「病肿不治，必为痼疾。虽有卢扁，亦莫能为」，则知肿之危恶，非他病比也。今何视之易耶？予谓：凡病已至危笃，咸莫能疗，岂独肿胀然哉？故《内经》云「过时者不治」。予所谓可治者，亦指治之早者言之也。若积久不治，或治不中节，至于滑泄唇黑，脐突肉硬，缺盆、手足掌背俱平，其危笃之势较之真蛊一律而已。仲景有云：凡人有病，不时即治，隐忍冀差，必成痼疾。旨哉言乎！
〔臌证方〕
●臌证效验方　治脾胃虚损，胀大日加者，急宜服此。
白术　赤茯　苡仁（各钱半）　人参（一钱二分）　苍术（八分）　枳实　厚朴　川连（各五分）　陈皮（七分）　卜子（四分）　白蔻仁（二分，冬月用）
临服磨木香一分，渴加麦冬，痰加半夏，无热去黄连。
●验用丸方
人参　白术（各两半）　枳实　山楂　陈皮（各五钱）　茯苓（一两）　卜子（三钱）　白蔻仁（四钱）
蒸饼为丸。
●加减溃坚汤　治中满腹胀，内有积块，坚硬如石，坐卧不宁，二便赤涩，上气喘促，通身虚肿。
陈皮　白术　茯苓（各一钱）　半夏（七分）　黄芩　黄连　当归（各五分）　厚朴（四分）　广茂　柴胡　泽泻　神麴　青皮（各三分）　益智　草蔻　升麻　红花　甘草（各二分）　吴萸（二分）　姜（三片）
●中满分消丸　照东垣原方，即前丸方中去卜子、山楂、苍术，加知母。
●葶苈木香散　治湿热太甚，水肿浮胀，小便赤涩，大便溏泻。此药下水湿，消肿胀，止泻，利小便。
葶苈子　茯苓　猪苓　白术（各二钱七分）　木通　木香（各三分）　泽泻　甘草（各五钱）　滑石（三钱）　桂（三分）
●又方　治臌胀。
白芍（钱半）　陈皮　枳实　黄连　卜子　厚朴（各七分）　苏子　香附（各一钱）
●又方　治气蛊。
青皮　陈皮　枳壳　枳实　厚朴　卜子（苦以泻之）　砂仁　木香　香附　藿香　紫苏（辛以散之）　木通　葶苈　赤茯　猪苓　泽泻（淡以渗之）　乌药（顺气）　槟榔（坠气）　牛膝（消脚腿肿）　半夏（消痰）　莪术（消积）
煎服。间服黑牵子丸泻五六次。
●十臌通症散
大戟取膀胱水　甘遂取肝水　麻黄取肤水　乌梅取腹水　胡芦巴取肾水　葶苈取心水　芫花取遍身水　细辛取气水　防己取胃水　槟榔取血水　海蛤取肺水　黑丑取遍身水　桑皮取肠水　陈皮去白取牙水
上为细末，每姜汤下一钱或二三钱，量人虚实加减，忌盐百日。
●加减济生肾气丸　治脾肾虚弱，腰重脚肿，小便不利，或肚腹膨胀，四肢浮肿，或喘急痰盛，已成蛊证。其效如神，乃补命门相火，以生脾土之剂也。
熟地（酒拌捣碎，四两）　茯苓（三两）　川皮（一两）　山萸　山药　泽泻　牛膝（各二两）　肉桂　附子（各五钱）　车前子（一两）
蜜丸梧子大，空心白汤下七八十丸。
●治血蛊方
桃仁　红花　香附　莪术　苏木　青皮　白芷　归尾　茯苓皮　赤芍　姜黄　丹皮　枳实　川芎　玄胡（各八分）　刘寄奴（三钱）
上十六味，水二盅，煎一盅，止可二帖或四帖，不可多服。
●冒雨黄胖方
皂矾（二两，炒褐色）　灰面（半斤，炒）
二味和匀，黑砂糖为丸，米饮下。
●消胀丸
木香　黑丑　卜子（炒）　槟榔
各等分，为末水糊丸，每服白汤下三十丸。
●单腹虚胀验方
人参　白术　茯苓　陈皮　泽泻　木香　半夏　青皮
姜三片、枣二枚，煎服。
●入臌胀方
白术　茯苓　砂仁　半夏　厚朴　猪苓　泽泻　片芩　姜黄　陈皮　苍术　大腹皮
姜、枣煎服，虚加人参。
●治水臌方
先用甘遂一钱，或七八分，看人虚实。为末，入灰面做成面条，淡煮与食，候小便下水净，再用附子理中丸，后用济生肾气丸。如水未下净，又用甘遂法，复用补药。
●又方　治妇人血臌。
四物汤加苏木、红花，以马鞭草为主用二钱。


卷五（利集）  ——————————————————————————————————————————————————————————————————————————————————————————

积聚痞块症瘕痃癖肠覃石瘕（二十七）  ***************************
血之所积名曰积，取郁积久而发之义也。积有五，皆五脏所生，阴气也。阴脉沉而伏，其症始发有常处，其痛不离其部，上下有终始，左右有定处，皆痰饮、食积、死血所为也。
气之所聚名曰聚，取聚散不常之义也。聚有六，皆六腑所成，阳气也。阳脉浮而动，其始终无根本，痛发无定位，上下无留止。积与聚属脾，俱系气病。
痞者，否也，犹《易》所谓天地不交之否，浊气在上，凝结而成也。然痞块有症瘕痃癖之不同。症者，征也，因物而成质，有块可征，即积聚成块，不能移动者也。瘕者，假也，假物而成形，或上下，或左或右，移易能动者。症瘕属肝部，俱系血病。
痃癖者，悬挂偏僻之意也。但痞与痃癖，乃胸膈间之候；积与聚，为肚腹之候，俱在上中二焦主病，故多见于男子。症与瘕，独见脐下，是为下焦之疾，故常得于妇人。外有肠覃、石瘕二证，亦自妇人得之。
肠者，大肠也；覃者，延也。大肠以传道为事，乃肺之腑。肺主卫气，气温则泄，气寒则凝。今寒气客于大肠，故卫气不荣，而结瘕在内。其始发也，大如鸡卵；至其成，如怀子状，久久按之则坚，推之则移。气病而血未病也，故月事未断，犹以时下，是其候也。
石瘕生于胞中，寒气客于子门。夫膀胱为津液之腑，气化则能出矣。今寒气客于子门，则气塞不通，恶血当泻不泻，日以益大，状如怀子，结硬如石，故名石瘕。此气先病而血亦后病，故月事不来也。
丹溪曰：痞块者，在中为痰饮，在右为食积，在左为死血。又曰：凡积块不可专用下药，徒损真气，病亦不去，当消导使之熔化，块去须大补。大抵脾胃乃聚痞块之根，宜以大补脾胃为主，脾胃之气一旺，则邪气自消。故洁古有养正积自除之说，譬之满座皆君子，其中有小人，自无容地而去。斯言信也。治法：痰宜二陈加瓦垄子，食积保和丸，死血用破血行血顺气药，通用大七气汤，贴药用三圣膏、琥珀膏。《难经》所载五积见症，及东垣五积丸宜参究。
〔五积见症〕
肝之积，名曰肥气，在左胁下，如覆杯，有头足，久不愈。令人发咳逆、痎疟，连岁不已。
心之积，名曰伏梁。起脐上，大如臂，上至心下，久不愈。令人烦心。
脾之积，名曰痞气。在胃脘右侧，覆大如盘，久不愈，令人四肢不收，发黄疸，饮食不为肌肤。
肺之积，名曰息奔，在右胁下，大如覆杯，久不愈，令人洒淅寒热，喘咳，发肺痈。
肾之积，名曰奔豚，在小腹上至心下，若豚状，或上或下无时，久不愈，令不喘逆，骨痿少气。
凡痞块在皮里膜外，须用补气药，及香附开之，兼二陈汤，先须断厚味为要。
凡妇人腹中有块，多属死血。
凡木香、槟榔去气积，神麴、麦芽去酒积，虻虫、水蛭去血积，礞石、巴豆去食积，牵牛、甘遂去水积，雄黄、腻粉去涎积，硇砂、水银去肉积，各从其类也。
《脉经》曰：脉来细而附骨者，积也。在寸口，积在胸中；微出寸口，积在喉中。在关上，积在脐傍；上关上，积在心下；微在关，积在小肠。尺微，积在气冲。脉出在右，积在右；脉出在左，积在左；脉两出，积在中央，各以其部处之也。
脉来小沉而实，若脾胃中有积聚，不下食，食则吐。
肺积脉浮而毛，按之辟易。
心积脉沉而芤，上下无常处。
肝积脉弦而细。
肾积脉沉而急。
脉沉重而中散者，因寒食成积。
脉左转而沉重者，气症，积在胸中。
脉右转出不至寸口者，内有肉症也。
〔积聚方〕
●肥气丸　治肝积。
黄连（七钱）　厚朴（五钱）　柴胡（一两）　川椒（四钱）　广术（三钱）　人参　昆布（各三钱五分）　炙甘草（三钱）　皂角　茯苓（各钱半）　巴霜　乾姜（各五钱）
上除茯苓、皂角、巴霜另研末外，诸药共研成细末，入前药和匀，蜜丸梧子大。初服二丸，日加一丸，二日加二丸，渐加至大便微溏；再又从二丸加起服之，周而复始，减至大半，即勿服。
●伏梁丸　治心积。
黄连（两半）　厚朴（五钱）　黄芩（三钱）　桂枝　丹参　茯苓（各一钱）　乾姜　菖蒲　巴霜　川乌（各五分）　红豆蔻（二分）
上除巴霜另研，余俱共研为末，旋入巴霜和匀，蜜丸梧子大。服如上法，淡黄连汤下。
●痞气丸　治脾积。
黄连（八钱）　厚朴（四钱）　茱萸（三钱）　黄芩（二钱）　茵陈　乾姜　砂仁（各钱半）　人参　茯苓　泽泻（各一钱）　川乌　川椒（各五分）　桂皮　巴霜（各四分）　白术（二分）
上研末，服法俱如前，淡甘草汤下。
●息奔丸　治肺积。
黄连（一两三钱）　厚朴（八钱）　青皮（五钱）　川乌　白豆蔻　桔梗　陈皮　三稜　天冬　人参（各二钱）　乾姜　白茯　川椒　紫菀（各钱半）　巴霜（五分）
上研末，服法亦如前，淡姜汤下。
以上四方如秋冬月服，加厚朴减黄连四分之一。
●奔豚丸　治肾积。
黄连（五钱）　苦楝（三钱）　茯苓　泽泻　菖蒲（各二钱）　玄胡（钱半）　全蝎　附子　独活（各一钱）　厚朴（七分）　川乌　丁香　巴霜（各五分）　肉桂（一分）
上研末，服法亦如前，淡盐汤下。
●导气枳壳丸　治气结不散，心胸痞痛，逆气上攻。
枳壳　木通　青皮　陈皮　桑皮　卜子　白丑　黑丑　三稜　莪术　茴香
上等分为末，姜汁面糊丸梧子大，橘皮汤下三十丸。
●血块丸　治妇人血块如盘，有孕难服峻药。
香附（四两）　桃仁　白术（各一两）　海石（二两）
上末，神麴糊丸。
●积块丸　治血积。
海石　三稜　莪术　香附（以上醋煮）　桃仁　红花　五灵脂
米糊为丸，白术汤下。
●《三因》散聚汤　治聚气在六腑，随其上下，发作有时，令人心腹痞痛，攻刺腰胁，小腹䐜胀，二便不利。
半夏　槟榔　川归（各四分）　陈皮　杏仁　桂心　茯苓（各一钱）　甘草　附子　川芎（各五分）　枳壳　厚朴　吴萸（各钱半）　大黄（一钱，大便利即去之）
姜三片，煎服。
●二陈汤（见中风）
●保和丸（见内伤）
●大七气汤
三稜　莪术　青皮　陈皮　藿香　桔梗　肉桂　益智　香附　甘草
姜三片，煎服。
●小温中汤　治食积成痞块，面色痿黄，肌肤虚肿，饮食无味。
香附（四两）　苍术　半夏（各二两）　青皮　陈皮　黄连　针砂（各一两）　白术　苦参（各五钱）
神麴糊为丸。
●又方
针砂　香附（各四两）　山楂　神麴（各二两）　黄连（两半）　山栀　厚朴　苍术　半夏（各一两）　台芎（五钱）
一方加人参、炒白术（各一两五钱），有苦参用白术，用苦参不用黄连。
●三圣膏　贴积块。
用未化石灰半斤为末，瓦上炒黄，提出候热稍减，入大黄末一两；炒热仍提出，入桂心末五钱，略炒，以米醋熬成膏，厚纸摊患处。
●琥珀膏
大黄　朴硝（各一两）
共为末，大蒜捣膏，和贴。
●香积丸　治五积六聚气块。
三稜　槟榔（各六两）　青皮　陈皮　莪术　枳实　枳壳　卜子　香附（各三两）　黄连　神麴　麦芽　鳖甲　牛膝　桃仁　硇砂　砂仁　归尾　木香　炙甘草（各一两）　山楂（四两）
上为末，醋糊丸，白汤下三四十丸。
●大温中丸　一名清痞丸，治法同小温中。
黄连　黄芩（各六钱）　姜黄　白术（各一两）　枳实（五钱）　半夏（四钱）　人参　陈皮　泽泻　甘草　砂仁　乾姜　炒曲（各二钱）　川椒　猪苓（各三钱）
上为末，炊饼为丸。
●验方
砂仁　青皮　陈皮　三稜　草果　赤茯　半夏　苍术　槟榔
神麴
姜三片，煎服。如大便不润，加卜子、木香。

虚损成劳证（二十八）  ***************************
劳者，伤也，因伤而成劳者也。《经》云：阴虚生内热。《难经》曰：至脉从下上，损脉从上下也。一损损于皮毛，皮聚而毛落；二损损于血脉，血脉衰少，不能荣于五脏六腑；三损损于肌肉，肌肉消瘦，饮食不为肌肤；四损损于筋，筋缓不能自收持；五损损于骨，骨痿不能起于床。然治损之法，损其肺者益其气，损其心者调其荣，损其脾者调其饮食，适其寒温，损其肝者缓其中，损其肾者益其精。
刘河间曰：心肺损而色敝，肾肝损而形痿。但《机要》所言感寒则损阳，损自上而下；感热则损阴，损自下而上。独以寒热言之，恐未尽虚损之理，而不及《难经》之该且博也。
大抵劳病根因各自不同。酒伤肺，色伤肾，思虑伤心，劳倦饮食伤脾，忿怒伤肝。此五者皆能致劳也，大约酒色成劳者多耳。或谓六腑岂无成劳者乎？予曰：「伤脏者多，六腑间亦有之。」
〔肺劳〕
肺如华盖，其气轻清，既不受寒，亦不受热。然酒性本热，多饮则肺受火邪，薰蒸日久，以致郁遏不清，胀大不敛，或喘或咳，渐至音哑，骨蒸寒热，皮毛焦乾。如之何其可救也。
款冬花　紫菀　百部　五味　沙参　天冬　麦冬　葳蕤
●肾劳
人之五火，皆赖肾水制之。色欲过度，则肾水虚，虚则热矣。肾脉贯肝膈，入肺中，循喉咙，系舌本。所以肾虚之人，先动肾火，延入肝膈，遂挟相火，便入肺中。始则咳嗽，久则发热，盗汗，遗精，骨痿，肉脱，甚至伤脾，泻泄作而危殆矣。
熟地　枸杞　五味　肉桂　天冬　麦冬
〔心劳〕
心者，血之原，荣卫发动之所始也。心不妄役，则真血日生；惟劳心焦思，日久不置，则思虑过度。由是心血被耗，肝无所秉，脏腑无所润，筋脉无所养，荣气不行，邪热随作，《经》所谓「阴虚生内热」者是也。热甚剋金，金衰身瘦，日见销铄，而危亡待矣。此症不得志者多有之。
人参　茯神　柏子仁　枣仁　远志　菖蒲　丹参　龙齿
〔脾劳〕
元气静则神藏，动则消亡。若劳倦过甚，饮食不节，二者皆使脾之元气受伤，不能舒发。以致饮食不化，泄泻频作；血气不生，肌肉不长。况脾者肺之母，脾气衰惫，则肺失所资，津液不生，日成枯涸，咳嗽殊甚，而劳斯成，不可救矣。
莲子　薏苡　山药　扁豆　白术　茯苓　人参　石斛
〔肝劳〕
大怒则血菀于上，令人暴绝，名曰煎厥。故多怒之人，肝火屡动，而所藏之血，随火上逆，大吐不止。稍久则并脏腑膻中之血，尽吐不留，所谓相火一动，则五火相煽而动，火动则血随之。真血去多，身成空廓，以致金不制木，木火凌肺；《经》所谓「侮其所胜」者也。如是则发热、咳嗽、胁痛、喘急，而劳日剧矣。
由此观之，劳病同名，根因不一。治者当究其始末，明在何经，不可模糊泛治也。
熟地　川芎　白芍　当归　黄芩　银柴胡　阿胶　童便
〔五劳见症〕
肺劳者，咳嗽喘急，衄血嗽血，皮肤枯藁，鼻塞声沉，时吐痰沫，脉微虚而涩数。
肾劳者，足胫痠疼，腰背拘急，遗精白浊，面色黧黑，耳轮焦枯，脉沉细数。
心劳者，心神惊惕，怔忡，盗汗自汗，心烦热闷，口舌生疮，咯血面赤，脉洪而数。
脾劳者，面色痿黄，唇口焦燥，饮食无味，腹痛肠鸣，泻利，四肢倦怠，脉虚濡而数。
肝劳者，面青颊赤，多怒，虚阳不敛，梦与鬼交，甚则卵缩筋急，脉弦而数。
五劳之脉，必带虚数，所以难治。《脉经》曰：脉来软者为虚。缓者为虚。微者为虚。弱者为虚。弦者为中虚。脉来细而微者，血气俱虚。脉小者，血气俱少。《要略》曰：脉芤者为血虚。脉沉小迟者脱气。又曰：血虚脉大如葱管。又曰：脉大而芤者脱气。
〔治劳要法〕
劳证有阴虚、有阳虚、有阴阳两虚，在精察而酌之，勿令误也。
凡气皆阳也，凡精血皆阴也。阳虚者，四君子；阴虚者，四物汤加知柏；阴阳两虚者，合而用之，此定理也。如阳虚而误用补阴之剂，则吐逆、痞闷、泻泄之症生焉，其人懈倦；阴虚而误用补阳之剂，则盗汗、嗽热、梦遗之症成焉，其人烦躁。
今世之医者，凡见人有自汗、倦怠、嗜卧，饮食少进，皆用补中益气、十全大补，固当矣。至于阴虚而倦怠食少，瘦弱盗汗，亦每用之，甚者明见其吐血、发热、咳嗽，尤用之不置，是促之亡也。殊不知阴既虚而犹补阳，则阳愈亢而阴愈虚，诸病悉加，将何望其有生耶？脾胃虚者，知柏勿用。
〔阴虚久服补阳论〕
阴虚补阴，理也。今误补阳，已非理矣，况久服乎？久服则大助阳邪，燥灼真阴；真阴渐亡，则阳邪益炽，真元之气无所附丽，乃成飞越，或吐血发热，或二便燥闭不通，或筋骨悉痛，或精神恍惚，或五脏绝于内，而利不禁，勺水不入，死矣。
〔论劳病可治症〕
劳病失血，发热咳嗽，梦遗盗汗，皆阴虚也。而卒有可治者，皆脾胃大盛，脾胃多进致然。大哉坤土乎！万物赖之以养者，此也；血气赖之以生者，此也。盖脾土一旺，则饮食自调，精血渐生，虽有邪热，药得以制之、消之，久则邪日退，而正日复，此病之所以可起也。若脾胃一弱，则养血、生精、清肺之药，不无出入加减用之，而脾胃日愈坏矣，将见元气下陷，虽资肾而肾不生精，虽养心而心不生血，虽清肺而肺不生液。盖元气一亏，不能鼓舞乎诸经而生新阴补旧损也，真阴不生则邪火日炽，所谓不能壮水之主以制阳光也，治何益哉？
予恒治十数人，皆脾胃壮健，元阳不亏，伐相火之邪，滋真水之正，随手辄效，咸以是也。故以告同志。
〔论真火动者，病不可治〕
凡病真火动者，皆不可治，岂独肾哉？人之有肾，犹木之有根，水之有源。制阳光，健筋骨，生精神，其所繫亦重矣。愚者不知其重，而御内太过，肾室空虚，遂生内热，挟相火而贯肝膈，入肺中，循喉咙，系舌本，此咳嗽、吐血、潮热之所由来也。若伤损之轻，知觉之早，调养之专，犹可冀其生也；若至伤损之甚重，失血之频仍，邪火之日炽，此真火之动于肾也，不治。
肺如华盖，其位高，其气清，其体浮，形寒饮冷先伤之，至于邪火剋金，则伤之重矣。故嗜饮之人，肺先受热，胃厝火邪，逐日薰蒸，或成肺胀，则咳嗽喘急，或成痈痿，则音哑无声，皮毛乾枯，癯瘦骨立，此真火之动于肺也，不治。
肝者，将军之官。其性暴，其动速，无病则藏血，有病则逆血。故《经》云大怒则令人煎厥暴绝，使血菀于上。盖大怒之人，先动其肝，肝性猛烈，气即逆上，血随气逆，大吐不止，肝室空虚，内火愈炽，心虽生血，肝不复纳，心血虽临，不移时辄去矣。此真火之动于肝也，不治。
心者，君主之官，神明出焉。心火亢极，形质焦枯，兼相火薰蒸，日隆月炽，忽尔大痛，唇青甲黑，朝发夕死，百无救一。此真火之动于心也，不治。
脾者，仓廪之官，五味出焉。故饮食入胃，赖以运化。脾火暴盛。血液枯绝，胃虽能纳，脾失转运，泄泻无度，补则愈甚，清则濡甚，脉细而数，肌瘦骨立。此真火之动于脾也，不治。
世有真头痛者，火炎水灭也；有真腹痛者，阳亢阴亡也，皆真火之动也。《经》曰：暴病暴死，皆属于火。其此之谓欤。然亦有属寒者，急温之，犹可活也。
〔劳病方〕
●四君子汤　治气虚。
●四物汤　治血虚。
●八物汤　治气血两虚。
●六君子汤　治气虚挟痰。
●大全大补汤　治气血俱虚而挟寒暑者。（以上五方并见中风）
●肾劳方
当归　川芎　熟地　知母　黄柏　五味　天冬　麦冬　杜仲　肉桂　白芍
加竹沥、童便、韭汁。
●心劳方
当归　川芎　白芍　熟地　茯神　胡连　莲心　远志　菖蒲　朱砂
〔肝劳方〕
当归　川芎　白芍　熟地　沙参　麦冬　五味　知母　贝母　桔梗　桑皮　骨皮　款冬　紫菀　兜铃　百合　百部
加童便、竹沥、姜汁。
●脾劳方
人参　白术　茯苓　甘草　白芍　莲肉　苡仁　山药　猪苓　泽泻　扁豆
●肺劳方　治肺劳短气，皮毛枯涩，津液不通，气力损乏，脉来迟缓。
人参　黄耆　白术　桂心　附子　姜　枣
上方名黄耆汤，合前五劳药味参酌用之，治虚劳以不伤胃气为主。
●二母散　治肺劳有热，不能服补气之剂者。
知母　贝母
等分为末，白汤下二钱。
●六味地黄丸　治肾劳要药，凡肾经虚损，新久憔悴，盗汗发热，五脏齐损，瘦弱虚烦，骨蒸痿弱，下血咯血。
熟地（八两）　山药　山萸（各四两）　茯苓　丹皮　泽泻（各三两）
上末，蜜丸梧子大，白汤下五六十丸，忌萝卜。
●人参固本方　治肺劳虚热。
人参（一两）　天冬　麦冬　生地　熟地（各二两）
上末，蜜丸，淡盐汤下五六十丸，忌萝卜。
●崔氏八味丸　治肾经水火俱虚。
熟地　山药　山萸（各四两）　丹皮　茯苓　泽泻（各一两）　附子　肉桂（各五钱）
●大补阴丸　降阴火，补肾水。
熟地　龟板（各六两）　黄柏　知母（各四两）
雄猪脊髓和蜜为丸，淡盐汤下。
●补阴丸　一名虎潜丸。
黄柏（八两）　龟板（四两）　知母　熟地（各三两）　白芍　陈皮　牛膝（各二两）　锁阳　当归（各两半）　虎胫骨（一两）
上末，酒煮羊肉丸，淡盐汤下。冬月加乾姜五钱。
●加味虎潜丸
人参　黄耆　白芍　黄柏　川归　山药（各一两）　锁阳　枸杞　胫骨　龟板　菟丝　杜仲　故纸　五味（各七钱五分）　牛膝（二两）　熟地（四两）
炼蜜和猪脊髓丸梧子大，淡盐汤下五七十丸。
●滋阴大补丸　补阴和阳，生血溢精，润肌肤，强筋骨。
熟地（二两）　牛膝　山药（各两半）　杜仲　巴戟　山萸　肉苁蓉　五味　茯苓　茴香　远志（各一两）　枸杞　石菖蒲（各五钱）
上末，红枣肉和蜜丸，淡盐汤下。非虚寒者少服，与上虎潜丸间服更妙。
●补肾丸
黄柏　龟板　杜仲　牛膝　陈皮（各二两）　乾姜（五钱）
冬月加五味子。姜汁糊丸，空心白汤下。
●龟鹿二仙胶
鹿角（十斤）　龟板（五斤）　枸杞（二十两）　人参（十五两）
如法熬膏。初服酒化一钱五分，加至三钱，空心服。
●安神丸　治忧愁思虑伤心，惊悸善忘，夜不安卧。
黄连　朱砂（各一两）　当归　生地　炙甘草（各五钱）
上末，米糊丸。
●归脾汤　治饮食过饱伤脾，面黄善卧。
人参　黄耆　白术　茯苓　圆眼肉　枣仁（各二钱）　远志（一钱）　当归　木香　炙甘草（各五分）
●人参养荣汤　治失血脉虚。
人参　黄耆　陈皮　白芍　当归　甘草　茯苓　五味　远志　白术　桂心　熟地
●犀角地黄汤　治劳心动火，吐血衄血。
生地　生犀角　白芍　丹皮
上水煎服。
●天王补心丹（见火证）　治劳虑伤心。
●补中益气汤（见内伤）　治劳倦伤脾。

眩晕证（二十九）  ***************************
眩晕者，目花黑暗旋倒也。其状头眩目闭，身转耳聋，如立舟车之上。丹溪曰：无痰不作眩。此证属痰居多，痰在上，火在下，火炎上而动其痰，故作眩晕。《经》曰：诸风掉眩，皆属肝木。故治眩晕药中当加制肝药为佐使。然有气虚、血虚挟痰而眩晕者，有伤风、伤寒挟痰而眩晕者，有痰厥眩晕者，有因呕吐、衄蔑、崩漏、便血，併产后失血过多而眩晕者，有火动其痰作眩晕者，宜各推类治之。
气虚四君子、人参益气，量加菊花、川芎、天麻；血虚四物加贝母、天麻、秦艽、陈皮、甘草；伤风寒，宜荆芥穗、防风、薄荷、天麻、白芷、川芎、南星、白附子、半夏；痰饮加减白术半夏天麻汤、茶煎散；诸失血过多者，大补阴血自愈。吐血即眩晕者，胸中有死血，迷闭心窍而然，是宜行血清心自安；产后眩晕，即《要略》谓新产妇有三症，二曰病郁冒是也。初昏倒不知人，急烧旧漆器薰鼻窍即苏，随进十全大补倍参、耆，血脱益气，阳生阴长之义也。火动其痰者，二陈加黄芩、羌活、苍术；挟气虚者，亦以治痰为主，加补气降火药；人肥白而作眩者，治宜清痰降火为先，而兼补气之剂；人黑瘦而作眩者，治宜滋阴降火为要，而兼抑肝之剂。此治眩晕之大旨也。
左手脉数热多，脉涩而芤有死血。右手脉实有痰积，脉虚大必是久病。左手人迎脉缓而浮大者属风。
〔眩晕方〕
●四君子（见中风）　治气虚眩晕。
●人参益气汤
人参　生甘草　柴胡（各一钱二分）　黄耆　炙甘草（各五分）　升麻（四分）　五味（十粒）　白芍（七分）
●四物汤（见中风）　治血虚眩晕。
●白术半夏天麻汤　治痰厥眩晕。
白术　神麴（各一钱）　黄柏　茯苓　泽泻　天麻　黄耆　人参　苍术　麦冬　半夏　陈皮（各五分）　乾姜（三分）
●十全大补（见中风）　治产后眩晕。
●川归汤　治失血过多眩晕。
川归　川芎（各等分）　加人参
一方　治眩晕不可当者　，用大黄酒炒为末，茶清调下即愈。虚弱人不可轻用。

头痛证（三十）  ***************************
头者，身之元首。一有痛楚，无论标本，宜先治之。但经络有三阴三阳之不同，见证有血虚、气虚之不一；然又有风寒、有暑热、有痰火、痰厥、有内伤、有伤寒，有偏头痛、有眉稜骨痛、有真头痛，症各不同，治之者宜各推类求之。
太阳头痛，恶风寒，脉浮紧，痛在巅顶两额角，宜川芎、羌独活、麻黄、藁本主之。少阳头痛，往来寒热，脉弦，痛连耳根，宜小柴胡主之。阳明头痛，发热自汗，脉浮长大，痛连目眦颊齿，升麻、葛根、石膏、白芷主之。太阴头痛，有痰，体重腹痛，脉沉头重，苍术、半夏、南星主之。少阴头痛，三阴三阳经不流行，而足寒气逆，脉沉细，宜麻黄附子细辛主之。厥阴头痛，吐痰沫，厥冷，脉浮缓，痛引口系，吴萸汤主之。此六经头痛兼挟外邪也。
气虚头痛，耳鸣、九窍不利，肠胃之所生也，痛在清晨，治宜补中益气，倍参、耆、川芎、藁本。血虚头痛者，自鱼尾上攻头痛，多在日晚，治宜四物倍芎、归，加芷、辛。气血两虚者，调中益气加川芎、蔓荆、细辛。痰厥头痛眩晕，白术半夏天麻汤。风湿热头痛，清空膏。风寒感冒头痛，防风、羌活、藁本、白芷。内伤头痛，乍痛乍止，补中益气加川芎、苍术、山楂、神麴。伤寒头痛而不止，治见伤寒门。
偏头痛者，头半边痛是也。在左属风及血虚，风用荆芥、薄荷，血虚芎、归、柏、芍。在右属痰与热，痰用苍术、半夏，热用酒炒芩、连。有眉稜骨痛不可忍者，此属风热与痰，用选奇汤。若真头痛者，甚则脑尽痛，手足冷至节，此火炎水减也，死不治。
凡治头痛，通用茶煎散、茶调散、二陈汤。治头痛皆用风药者，以高巅之上，惟风药可到故也。头痛须用川芎，如不愈，各用引经药。太阳川芎，阳明白芷，少阳柴胡，太阴苍术，少阴细辛，厥阴吴萸，巅顶痛宜藁本、防风，酒炒柴胡、升麻。
《内经》曰：寸口脉中短者，头痛也。《脉经》曰：阳弦则头痛。又曰：寸口脉浮，中风、发热、头痛。脉紧头痛是伤寒。脉紧上寸口者，伤风头痛。《脉诀》云：头痛短涩应须死，浮滑风痰皆易除。
〔头痛方〕
●小柴胡汤（见瘟疫）　治少阳头痛。
●麻黄附子汤　治少阴头痛，脉沉细。
●吴茱萸汤
吴萸　生姜（各五钱）　人参（二钱五分）
加大枣水煎。
●补中益气汤（见内伤）　治气虚内伤头痛。
本方倍黄耆、加川芎、藁本。
●四物汤（见中风）　治血虚头痛。
本方倍归、芎，加白芷、细辛。
●调中益气汤（见内伤）　治气血两虚头痛。
本方加川芎、蔓荆子、细辛。
●白术半夏天麻汤（见眩晕）　治痰结头痛。
●清空膏　治偏正头痛，兼治风湿热头痛，上壅头目及脑痛不止者，除血虚头痛不治。
川芎（五钱）　柴胡（七钱）　黄连　防风　羌活（各一两）　炙甘草（两半）　片芩（三两，半生半炒）
上末入杯内，茶调如膏，白酒临卧送下。
●选奇汤　治眉稜骨痛。
羌活　防风（各二钱）　甘草（一钱，夏生冬炙）　片芩（一钱五分，冬炒用）
水煎，食后服。
●茶调散　治诸风上攻，头目昏痛，鼻塞声重。
薄荷（四两）　荆芥　川芎（各二两）　羌活　白芷　炙甘草（各一两）　细辛（五钱）　防风（二钱五分）
上末，食后茶清调下二钱五分。
●安神汤　治头眩眼黑。
生甘草　炙甘草（各二钱）　防风（二钱五分）　柴胡　升麻　生地（酒浸）　知母（酒浸、各五钱）　酒柏　羌活（各一两）　黄耆（二两）
共用水煎熟，加入蔓荆子五分、川芎三分，再煎，临卧时热服。
●彻清膏
蔓荆子　藁本（各一钱）　细辛（一分）　薄荷　川芎（各三分）　生甘草　炙甘草（各五分）
上为末，茶清调下二钱。
●茶煎散
川芎（一钱）　薄荷　白芷　细辛　羌活　荆芥　藁本　辛夷　防风（各五分）　甘草（二分）
加细茶一撮，同前味煎服。

胃脘心痛证（三十一）  ***************************
胃脘痛，俗称为心痛，古方名为脾疼。盖胃之上口名贲门，贲门与心相连，故《经》所谓胃脘当心而痛是也。其症由积痰、食积郁于中，七情、九气触于内，以致清阳不升，浊阴不降，而肝木之邪得以乘机侵侮而为病也。
然其病不一：有真心痛者，客寒触犯心君，或污血冲心，手足青黑过节腕者，旦发夕死。其馀有痰、有火、有死血、有客寒犯胃、有虚痛、有实痛、有食积痛、有虫痛。
治火用牛黄丸，定痛神效，煎药用芩、连、栀子，水药或用白蒺藜作散服。治痰用玄明粉，水调服或用搽面粉生炒各半，俱量人虚实用一二钱；汤用二陈加枳实、片芩、山栀、木香少许。死血在胃脘，宜桃仁承气加玄明、红花、归尾，先用韭什频饮之。治客寒犯胃，用草豆蔻丸，劫止如神，或苏合香丸，汤药用姜、砂仁、木香。虚痛，以物柱按痛处则痛止者是也，宜理中汤、二陈汤加和血药；久病元气虚弱，肢体怯薄，脉弱，手欲按者，六君子加砂仁、香附。实痛，因气怒、饮食卒痛，便闭心胸高起，手不可按是也，二陈加行气消食药。虫痛者，必面上有白斑、唇红、能食，时作时止，二陈加苦楝根煎服。
丹溪曰：治心痛当分新久。若明知身受寒气，口食寒物，于初病之时当用温散温利之剂。若稍久而成郁，郁则成热，若用温剂宁不助痛添病乎？故古方多用山栀为君，热药为之嚮导，则邪易伏病易退，此病虽日久，不食不死。若痛才止，即恣口，腹痛必再作，此确论也。
火脉浮散；痰脉滑实；死血脉涩；寒脉沉迟；虚脉软弱细小；实脉敦实而滑；痛甚脉伏；虫脉沉弱而弦，面上有白斑，唇红能食，时作时止，或吐涎沫。
《要略》曰：阳微阴弦，则胸痹而痛，责其虚也。今阳虚知在上焦，所以胸痹心痛者，以其脉阴弦故也。胸痹之病，喘急咳唾，胸痹痛，短气，寸口脉沉而迟，关上小紧而数。心脉微急为痛微，大为心痹引背痛。脉短而数者心痛。涩者心痛。脉浮大弦长者死。
〔胃脘心痛方〕
●用效煎方　治火痛痰痛。
山栀（一钱）　陈皮　赤茯　贝母　青皮　香附　玄胡　川芎　厚朴（各五会）　草蔻仁（二分）
有死血加丹皮、桃仁，有猛痰加胆星、半夏。
●牛黄丸　治火定痛。
牵牛　大黄（各一两）
二味为末，水丸黍米大。强人一钱，弱人七分，稍行自愈。
●白蒺藜散　治火痛。
白蒺藜（一两）
桃柳条同炒，研末酒调下一钱。
●又方　治痰痛。
玄明粉一钱白汤下。
●桃仁承气汤（见瘟疫）　治死血在胃脘作痛。
本方加桃仁、红花、归尾，先用韭汁频呷之。
●草豆蔻丸　治客寒犯胃作痛。
蔻仁（一两）　橘红　人参　殭蚕　黄耆　益智（各一钱）　甘草（生炙）　归身　青皮（各六钱）　泽泻（小便利者减半）　半夏（各一两）　桃仁（七粒）　麦芽（两半）　神麴　柴胡（胁不痛减半）　姜黄（各四钱）　吴萸（一钱）
上除桃仁另研，余共为末，蒸饼丸梧子大，白汤下一二服，不可多用。
●二陈汤（见中风）　治饮食兼怒卒痛，便闭心胸高起，手不可按。
本方加行气消食药。
●又方　治虫痛，二陈加苦楝根煎服。
●失笑散　治心气痛，并治小肠气痛。
蒲黄　五灵脂
等分，先以醋二杯煎成膏，再入水一盅煎，食前热服。心膈大痛，攻走腰背，发厥呕逆，诸药不效者，就吐中以鹅翎探之，去痰碗许而痛即止。
●黄丸子　治心痛极验，并治里急后重，作痢亦效。
木香　槟榔　茯苓（各五钱）　三稜　莪术　甘草（各四钱）　陈皮　黄连　黄芩（各六钱）　黄柏　枳壳（各三钱）　青皮　大黄　牵牛（各一两）　白及（七钱）　香附（八钱）
上末，水丸绿豆大，量人虚实多寡用之。
●泰山夺命返魂丹　治心气虚痛极验。
黄芩　黄连　枳壳　石膏　当归　熟地　木香　生地　薄荷　菊花　半夏（制）　黄柏　菟丝（酒炒）　桂皮　桔梗　甘草　陈皮　蔓荆（各一两）　白茯　柴胡　小茴（炒）　殭蚕（炒）　人参　白芍（炒）　知母　杜仲（各二两）　羌活　防风（各二两半）　蛤蚧（一对）　白术　藁本　川芎　麻黄　天麻　独活（各两半）　全蝎　骨皮　细辛（各一两）
为末，蜜丸弹子大，金箔为衣。每服一丸，因病用汤下：
中风瘫痪酒化下，经水不调红花酒下，一身筋骨疼热醋下，反胃噎食木香酒下，心气痛热醋下，咳嗽吐痰冬花酒下，头风痛茶清下，浮肿肚胀陈皮汤下，喘逆气急桑皮汤下，耳鸣气闭茱萸汤下，风虫牙痛花椒汤下，胎前产后香附酒下，呕吐生姜汤下，小肠疝气茴香酒下，惊痫吐沫温酒下，腰背疼牛膝汤下，跌打桃仁汤下，遗精白浊茯苓汤下，赤白痢乌梅汤下，目昏暗菊花汤下，血淋黄疸车前汤下，疟疾桃枝汤下，肠风下血槐花汤下，双鹅喉闭薄荷汤下，痞块积聚木香汤下，大小便闭大黄汤下，盗汗不眠浮麦汤下，筋骨痛威灵仙汤下，脱肛痔漏片芩汤下，胸膈胀满紫苏汤下，泄泻灯草汤下，伤风发热葱白汤下，血崩藕节汤下，无名肿毒金银花汤下。

腹痛证（三十二）  ***************************
丹溪曰：腹痛有寒，有火热，有死血，有食积，有湿痰，有虚有实。
夫寒痛者，常痛而无增减是也。成无己曰：阴寒为邪，则腹痛而兼吐利。治宜理中加吴萸、玄胡，甚者入桂、附。
火热痛者，时痛时止，《原病式》曰：热郁于内，则腹满坚结而痛，不可例言为寒也。脉洪者，黄芩芍药汤；便秘脉大者宜下，调胃承气汤、备急丸。
死血痛者，痛有常处而不移。成无己曰：邪气聚于下焦，津液不通，气血不行，或溺或血，留滞于下，是生胀满。小便利者，宜川芎、白芍、归尾、桃仁、红花；跌打瘀血，宜桃仁承气。若小便不利者，则溺涩之症，非蓄血也。
食积痛者，痛甚便欲大便，便后则痛减，脉弦，宜温散之，保和丸加行气利气药。以食得寒则滞，得热则行也，或用吐法。
湿痰痛者，凡痛二便不利，脉滑，以痰因气滞而聚，阻碍道路，气不得宣通，故痛。治宜导痰开郁，二陈汤。
实痛者，腹胀满，手不可按。元气实者，宜推荡之，大承气汤。
虚痛者，以手按之则痛止。戴人云：其人本体原弱，或大病后气血两虚，不可拘于诸痛不可用参耆之语，急投温补重剂四君子、理中加顺气药，汗多倍加参、耆，炒白芍。
治腹痛必用温散药，以其郁结不行，阻塞不运故也。凡人脐下忽大痛，人中黑色者，多死不治。
凡在胃脘下痛者，多属食积；绕脐痛者，属火；脐左右少腹痛者，多属死血；少腹痛者，属寒。当以部位辨之。
白芍药惟治血虚腹痛，余不治。今考古方治腹痛，用白芍四钱、生甘草二钱甚效。又考白芍不惟治血虚，而能大行气。腹痛者，荣气不从，逆于肉里，今得白芍行其荣气，而又以甘草之甘，缓和其逆气，此不治之治，乃所以深治之也。大抵痛随利减，故有绕脐大痛，势急欲死，百药不效，后用大承气连下二次方止，硝、黄或各用至五钱以上方效。然此法亦不得已而用，未可视为常例也。亦有寒痛者，多在少腹，宜吴萸汤，甚者椒附及盐炒葱熨之。
《脉经》曰：脉细小紧急，病速进在中，腹中刺痛。阴弦则腹痛。脉急小腹痛。尺脉紧，脐下痛。尺脉伏，小腹痛、症疝。尺脉实，小腹痛，当利之。心腹痛不得息，脉细小迟者生，脉大而疾者死。腹痛脉反浮大而长者死。
〔腹痛方〕
●用效治腹痛方
白芍（二钱五分）　甘草（一钱）　青皮　陈皮　砂仁　玄胡　山栀（各七分）　乌药（五分）
胁痛加柴胡五分，热加黄芩五分。
●理中汤（见霍乱）　治虚寒腹痛。
本方加吴萸、玄胡，甚者加桂、附。
●黄芩芍药汤（见风寒感冒）　治火痛脉洪。
●调胃承气汤（见瘟疫）　治火痛，脉大便秘。
●备急丸（见内伤）　治同上。
●桃仁承气汤（见瘟疫）　治死血痛。
●保和丸（见内伤）　治食积痛。
本方加行气利气药。
●二陈汤（见中风）　治湿痰痛。
本方加导痰开郁药。
●大承气（汤）（见瘟疫）　治实痛腹胀满，手不可按。
●六君子汤（见中风）　治虚痛，以手按之则痛止。
●四逆汤（见湿证）　治少腹痛。
●承气汤（见瘟疫）　治绕脐痛。

腰痛证（三十三）  ***************************
丹溪曰：腰痛有肾虚，有瘀血，有寒湿，有湿热，有痰积，有挫闪。痛而不已者，属肾虚；痛有定处，日轻夜重，大便黑，小便黄赤者，属死血；往来走痛者，属痰积；腰冷身重，如带五千钱，或遇阴寒即作，晴暖即解者，属寒湿；痛而或作或止者，属湿热。
治法：肾虚者，脉大，宜补之，煨肾丸，知、柏、杜仲、枸杞、山萸、菟丝子。瘀血者，脉涩，宜逐之，四物加桃仁、红花、苏木、乳香、没药。湿热者，脉缓，宜分利之，渗湿汤、苍术汤加杜仲、黄柏、川芎。痰积者，脉伏滑，宜开导之，二陈汤加苍术、南星、竹沥、杜仲。挫闪者，宜行之，用如神汤。寒湿痛，即肾著痛，治宜渗湿，兼用温散。肾著汤。
《经》曰：动摇不能，肾将惫矣。故腰痛虽有五证，其原皆本于肾虚。盖腰者，肾之府，人身之大关节，诸经皆贯于肾而络于腰。故肾经一虚，而腰痛诸病作矣，正《经》所谓邪之所凑，气必虚是也。诸腰痛不宜用补气药，亦不可峻用寒凉药。
腰痛之脉皆沉弦。沉弦紧者为寒，沉弦而浮者为风，沉弦而濡细者为湿，沉弦而实者为挫闪。
丹溪曰：脉必沉而弦，沉为滞，弦为虚，涩者是瘀血，缓者是湿，滑者、伏者是痰，大者是肾虚也。
〔腰痛方〕
●煨肾丸　治肾虚痛不止。
杜仲三钱，炒去丝为末；用猪腰一具，薄切六七片；入药在内，湿纸包裹，慢火煨熟，空心常酒一二盅送下。
●补肾丸（见虚损）　治肾虚腰痛。
●四物汤（见中风）　治瘀血痛。
本方加桃仁、红花、苏木、乳香、没药。
●渗湿汤　治寒湿所伤，身体重著，如坐水中。
苍术　白术　茯苓　甘草　乾姜　橘红　丁香
加姜、枣煎服。
●苍术汤　治湿腰腿疼痛。
防风　苍术　黄柏　柴胡
●二陈汤（见中风）　治痰积痛，脉伏滑。
本方加苍术、南星、杜仲、竹沥。
●如神汤　治挫闪腰痛。
川芎　肉桂　玄胡　丹皮　桃仁
●肾著汤　治肾虚伤湿，身重腰冷，如坐水中，不渴，小便利。
乾姜（炮）　茯苓（各一钱）　甘草（炙）　白术（炒，各一钱）
●立安散　治腰痛不止，缓弱冷痹，行步无力。空心服。
苍术　防风　知母　泽泻　黄芩　生地　猪苓　当归（各五分）　甘草（炙）　茵陈　羌活（各八分）
下利者，去生地。
●摩腰丹　治年老虚人腰痛。
附子尖　乌头尖　南星（各二钱五分）　雄黄（一钱）　樟脑　丁香　乾姜　吴萸（各一钱五分）　朱砂　麝香（各三分）
上末，蜜丸如龙眼大。每用一丸，姜汁化开如粥，厚火上煅热，置掌中摩腰上，俟药尽黏腰上，再烘热帛包缚定，随即觉热如火，日易一次。
●独活寄生汤　治肾虚气弱，为风湿所乘，流注腰膝，挛拳掣痛，不得屈伸，或缓弱冷痹，行步无力。
独活　桑寄生　细辛　牛膝　秦艽　茯苓　白芍　桂心　防风　人参　熟地　川归　杜仲　甘草（各五分）
如无桑寄生，以续断代；下利者，去地黄。水煎，空心服。
●当归拈痛汤　治湿热为病腰痛，上牵肩背肢节皆痛，胸膈不利。
白术（四分）　人参　升麻　苦参（酒炒）　乾葛　苍术（各五分）　防风　知母（酒炒）　泽泻　黄芩（酒炒）　猪苓　当归（各六分）　炙甘草（一钱）　茵陈　羌活（各八分）
一方加生黄芩五分。
●青娥丸　治肾虚腰痛。
破故纸（酒浸片时略炒）　川萆薢（童便浸一宿）　黄柏（盐水炒）　知母（酒炒）　杜仲（姜盐汁炒去丝）　牛膝（净各四两）　核桃肉（去皮八两）
共蜜为丸

胁痛证（三十四）  ***************************
胸胁者，肝胆二经往来之道路也。故木气受伤，痛在胸中；肝气实盛，痛在两胁。然胁痛之病，有数证焉。
岁木太过，肝气旺盛，两胁充满，莫能疏泄，壅胀为痛，势急难支。此肝火之盛为之也。
稀涎宿痰，留注两胁，或僻一胁，绵绵隐痛，或作或止，一有呕恶，则吊动掣痛，久则形肿色赤，坚硬不移，若以肿毒治之增剧。此痰气之结为之也。
心生血，肝纳血，肝有热则妄行，注于胁则胁痛，或紫黑或结块。上部抵当汤，中部桃仁承气汤，皆称捷效。此污血之积为之也。
又岁金肃烈，制木太过，致肝气郁而不伸，两胁痛而不止。此须抑金扶木，泻白散合阿胶四物汤，泻有馀而补不足，使两气和平，则痛自止。此肝气被郁为之也。
又有伤寒，往来寒热，胸胁痛，耳聋。此虽属少阳，然胆者，肝之府，痛甚则肝气亦受损伤，惟小柴胡少加牡蛎、胆草，则二经皆平矣。此伤寒之虚热为之也。
又有饮食填塞太阴，肝气被压。然肝者，将军之官，其性猛烈，不受压制，上冲之则胃脘痛，横行之则两胁痛，惟消食顺气，少兼温散，则食下而肝气自舒，胁痛自止。有医言胁下一条槓起作痛者，食积也。夫饮食入胃，安得出胁而为槓起？必食积偏坠一边而近胁作痛，故医云然。孰信哉？信于理而已矣。
又有挫闪跌扑一症，或气郁或血积，亦作胁痛。若以凉药治之，则痛益甚，须用行血行气之剂，而兼温药以散之，辄效。
又有阳虚、阴虚二证，皆属之不足，非可以有馀者例治也。有阴虚火动，咳嗽吊动两胁而痛者，有肝气横行两胁而大痛者，此相火为之，用芦荟丸二痛皆止，但劳证本病，莫之能疗。
其肝气虚，并元气弱而痛者，若以肝气实盛治之立祸，惟四物少加炒盐以补肝，四君子少加柴苓以补气，则虚回而痛自止矣。
凡此皆身经亲历而验之，非敢泛论以误人也。
脉双弦者，肝气有馀，两胁作痛。
〔胁痛方〕
●当归龙荟丸　泻肝火太盛之要药。因内有湿热，两胁痛甚，伐肝木之气实者。
当归　龙胆草　山栀　黄连　大黄　芦荟　青黛（各五钱）　木香（二钱五分）　麝香（五分，另研）
上末，神麴糊为丸梧子大。每服二十丸，姜汤下。一方加青皮（一两），柴胡（五钱）。
●加减小柴胡合龙胆泻肝汤　治肝火盛，胁痛。
柴胡　白芍（各一钱）　半夏　黄芩　人参　青皮　归梢　车前（各五分）　胆草（三分）　栀子（四分）　甘草（三分）
姜一片，煎服，仍下龙荟丸一二次。
●又用效方　治肝木太盛，胁痛不止。
白芍（一钱二分）　青皮　柴胡　牡蛎　陈皮（各七分）　胆草（四分）　卜子　通草（各五分）　黄连　厚朴（各三分）　甘草（二分）
●伐肝养血润燥汤　治火盛胁痛，血衰，溺赤便秘。
白芍　归梢　桃仁（各一钱）　青皮　柴胡（各八分）　郁李仁　生地（各七分）　山栀　胆草　川连　通草（各五分）
●祛痰散肿降火开郁方　治痰注胁下，形高色赤。
半夏　白芥子　松节（各一钱）　陈皮　黄芩　归身（各七分）　海粉（六分）　胆星　香附　赤茯　川连　羌活（各五分）　薄荷（四分）
加童便、竹沥冲服。
●抵当汤　治肝血胁痛。
●桃仁承气汤（见瘟疫）　治同上。
●泻白散合阿胶四物汤（见火证）　治肝气被郁，胁痛。
●小柴胡汤（见瘟疫）　治伤寒寒热往来，耳聋，胸胁痛。
本方加牡蛎、胆草。
●保和丸（见内伤）　治食积胁痛。
●四物汤加炒盐补肝　治元气虚弱胁痛。
●四君子汤加柴胡茯苓以补气　治同上。
●推气散　治右胁痛甚，胀满不食。
姜黄　枳壳　桂心（各五钱）　甘草（二钱）
上末，姜汤下，煎服亦可。
●枳芎散　治左胁痛。
枳实　川芎（各五钱）　炙甘草（一钱五分）
上末，姜汤下二钱。
●验方
柴胡　半夏　片芩　甘草　白芍　青皮　茯苓　陈皮　左痛加胆草，右痛加卜子。
姜三片，煎服。

背痛证（三十五）  ***************************
《经》曰：背者，胸之府。背曲肩垂，府将坏矣。是知背乃太阳膀胱经所主，夹背四脉直下，其位高，其气清。凡病犯背者，咸称重病，若发背，若对口疮，若肩背大痛，轻者可救，重者难治。
除外科所属者，姑置勿论，而背痛之症亦有五焉。按《经》云诸阳受气于胸中，而转行于背。若三阳之火盛，而潜行于背，则背大痛难忍。始发者，即以当归拈痛合苏子降气加减用之，则升清降浊而火可散，湿亦流矣。如痛积日久，气血日衰，邪著不出，恒见其危者众矣。
人有寒气积于胸中，而为心痛彻背，背痛彻心。仲景用乌头赤石脂丸以温散之，所谓温中散表，皆不远热是也。
又有痰涎流滞在背，或隐隐痠痛，或一点揪痛，或上下左右更换而痛。盖气滞则痰亦滞，气行则痰亦行，故湿痰宜燥，结痰宜润，皆以顺气为先，气顺痰行，痛自息矣。
人有肾气不循故道，逆而上行，脏病必伤于腑，背重而痛，如有所负而然。必用滋肾丸，或四物加知母、黄柏、杜仲、牛膝，以壮水之主，水足则又循故道而病痊矣。
又有病后虚损，元气不充以入之；又有汗多亡阳，汗过多则心液损耗，阳不足故致痛也。二者皆当温补，不可用疏利之药，愈疏则愈痛，此理至微，不可不慎。
〔背痛方〕
●治背痛神验方
羌活　秦艽　赤茯　片芩　陈皮　半夏（各八分）　防风　乌药　卜子（各五分）
加姜三片，煎服。
●当归拈痛汤合苏子降气汤　治肩背痛，湿热甚。
人参　白术　苦参　秦艽（各四分）　知母　黄芩　羌活　当归　卜子（各五分）　葛根　苏子　茵陈　苍术（各三分）　升麻（二分）
水煎服，看症再加减。
●火盛背痛方　如其人素弱，必兼滋补。
人参　茯苓　当归　川芎　羌活　秦艽　片芩　知母　卜子　苏子
加姜、枣煎服。
●乌头赤石脂丸　治心痛彻背，背痛彻心。
蜀椒　乌头　附子　乾姜　赤石脂
上末，蜜丸梧子大，食先服二三丸。
●痰涎流滞在背作痛方
半夏　赤茯（各一钱）　羌活　海粉（各八分）　陈皮　前胡　片芩　花粉（各七分）　草蔻　香附　卜子（各五分）　生甘草（三分）
加姜、枣煎服。
●治肾气热盛，不循故道，逆上太阳作背痛方
知母　滑石（各一钱）　杜仲（八分）　熟地　白芍　当归　黄柏　牛膝（各七分）　石斛　甘草（各五分）　桂（一分）　苏子（三分）
加淡竹叶十片。
●养荣益元汤　治元气虚损及汗多亡阳背痛。
人参　白术　黄耆　当归　枣仁　麦冬（各八分）　茯神（七分）　川穹　麻黄根（各五分）　升麻（五分）　五味（十粒）
加龙眼肉（四个）。


卷六（利集）  ——————————————————————————————————————————————————————————————————————————————————————————

诸气证（三十六）  ***************************
《经》曰：百病皆生于气。是气也，在外则卫护皮毛，充实腠理；在内则导引血脉，调和阴阳，周流一身，运行不息，源出中焦，总统于肺。曷常病于人也？惟夫七情之交攻，五志之间发，于是为冷气、滞气、逆气、上气之诸症作焉。
其原皆由于肺受火邪，气得上升之化，有升无降，河间所谓「五志过极即为火」，丹溪所谓「气有馀便是火也」。
治之之法，当分有馀不足治之。有馀者，邪气有馀也，宜行之；不足者，正气不足也，宜补之。冷气宜温之，必明知身受寒气，口食冷物，方作冷治。如病人自觉冷气从下而上，此上升之气，自肝而出，中挟相火，自下而上，其热为甚，乃火极似水，阳亢阴微，非真冷也。
气滞宜开之，气上宜降火。气在胸臆，为痞满、刺痛、伏梁等症，二陈加黄连、枳实、桔梗、瓜蒌仁、木香；气在下焦，为奔豚、七疝等症，二陈加桃仁、山楂、橘核、茴香、川楝、荔核；气在两胁，攻筑作痛，二陈加青皮、白芍、柴胡、胆草；气在中焦，为痞满胀急，二陈加木香、槟榔、厚朴、枳壳，或平胃散以平其敦阜之气。惟妇人胎前产后一切气疾，但用四物汤为主，加疏利行气药。大抵男子属阳，得气易散，是以男子之气病常少，治宜调气以养血；女子属阴，遇气多郁，故女人之气病常多，治宜调血以和其气。此治气之大旨也。
又按人身上有七气，宗气、荣气、卫气、中气、元气、精神冲和之气、上升之气。惟宗气尤为一身之主，起自气海下一寸五分，上出于胃，输散于五脏六腑。若宗气不虚，虽病不死。凡病人危笃之甚，而喘息奔急者，是宗气将绝，有出而无入也。
《脉经》曰：脉滑者，多血少气；涩者少血多气；大者血气俱多，脉来大而坚者血气俱实；小者血气俱少。脉来细而微者，血气俱虚。代者气衰，细者气少。浮而绝者气欲绝。辟大而滑，中有短气。尺脉涩而坚，为血虚气实；尺脉细而微，血气俱不足也。
刘立之曰：下手脉沉，便知是气。沉极则伏，涩弱难治；其或沉滑，气兼痰饮病也。
〔诸气方〕
●清膈丸　治湿热气滞。
黄芩　黄连（各五钱）　香附（一两五钱）　苍术（二两）
上末，用瓜蒌仁捣烂如泥和丸梧子大，白汤下三四十丸。
●正气天香散　治妇人一切诸气作痛。
乌药（一钱五分）　香附（二钱）　陈皮　紫苏　乾姜（各一钱）
●木香槟榔丸（见痢证）
●苏子降气汤　治气不升降，痰涎壅塞作痛。
当归　前胡　厚朴　炙甘草（各五分）　肉桂（三分）　陈皮（七分）　半夏　苏子（各一钱）
加姜、枣煎服。
●二陈随症加减　治诸气。（方见证内）
●平胃散（见湿证）　平敦阜之气。
●四物汤（见中风）　治妇人胎前产后一切气痰作楚。
本方加流利行气药。
●又丸方　治诸气作痛，并小肠气痛，惟娠妇不可服。
沉香　檀香　乳香（去油）　丁香　广木香（各一钱）　麝香（三分）
透明朱砂二钱，用甘草汤煮过，研极细末，飞去黄土，以一钱为衣，蜜丸绿豆大。每用一丸，噙舌上化下，随气上下用。

疝气证（三十七）  ***************************
疝有七证，寒、水、筋、血、气、狐、㿗。专主肝经，与肾经无干，子和七疝辨之详悉，但一例施以攻下之法，其言非是。古方自《素问》而下，皆以为寒，以寒主收引，经络得寒则收而不行，所以作痛。东垣、丹溪独断以为湿热在经，郁而至久，又得寒气外来，不得疏散，是以作痛。此发前人所未发，故治法宜祛逐本经之湿热，消导下焦之瘀血，而以寒因热用之法立方处治。其湿热又当分多寡而治，湿则肿多，㿗疝是也。又有因痰饮、食积、死血郁结为痛，及因水气作肿者，亦有挟虚而发者，其脉沉紧而豁大无力是也，当以参、术为主，佐以疏导药。
〔七疝见症〕
寒疝者，囊冷，坚硬如石，阴茎不举，或控睾丸而痛。得之于坐卧湿地，或寒月涉水，或值雨雪，或坐卧砖石，或风冷处，使内行房，久而无子，宜用温剂。
水疝者，肾囊肿痛，阴汗时出，或囊肿如水晶，或囊痒而搔出黄水，或小腹按之作水声。得之于饮水醉酒使内，劳汗出而遇风寒湿之气聚囊中，故水冷，令人为水疝，宜当逐水。
筋疝者，阴茎肿胀，或溃而为脓，里急筋缩，或茎中作痛，痛极则痒，或挺纵不收，或出白物如精，随溺而下。得之于房术劳伤，及邪术所使，宜降心火。
血疝者，状如黄瓜，在少腹两傍，横骨两端约纹中，俗名便痈。得之重感春夏大燠，劳于使内，气血流溢，渗入胖囊，留而不去，结成痈肿，脓少血多，宜用和血之剂。
气疝者，其状上连肾腧，下及阴囊。多得于号泣忿怒而胀，则气郁致然。号泣怒罢，即气散者是也，宜用散气之剂。或小儿亦有此疾，俗名偏坠，得之于父年老，或少年多病，阴痿精怯，强力入房，因而有子，禀胎病也。此症难愈。
狐疝者，状如仰瓦，卧则入少腹，行立则出，复入囊中，如狐昼出穴而溺，夜入穴而不溺。此疝出入往来上下，正与狐相类也，亦与气疝大同小异，宜用逐气流经之剂。
㿗疝者，其状阴囊大如升斗，不痒不痛是也。得于地气卑湿，故江淮之间多有之，宜用去湿之剂。女子阴户凸出，虽亦此类，乃热则不禁故也，不可便认为虚寒而温之补之，本名曰瘕，宜以苦药下之，以苦坚之。
《金匮要略》曰：寸口脉弦，弦则卫气不行则恶寒，紧则不欲食，紧弦相搏，则为寒疝。
趺阳脉浮而迟，浮则为风虚，迟则为寒疝，绕脐作痛，发则白汗出，手足厥寒，其脉沉弦者，乌头汤主之。
〔疝气方〕
●治疝通用加减效方
川楝子（一钱）　青皮　玄胡　橘子（各八分）　陈皮　小茴　柴胡（各七分）　胆草　黄柏　山楂　神麴（各五分）　荔核（二个，打碎）
加姜一片。寒疝加吴萸一钱，乌头八分，去黄柏；水疝加猪苓、泽泻、苍术、荔枝核；筋疝加大茴、黄连、连翘各七分泻心火；血疝加桃仁、红花、没药各八分；气疝加乌药、香附各八分，去茴香；狐疝加乌药八分，草蔻五分，与气疝同治；㿗疝加苍术、白芷、川芎各七分。
痛而不止属寒，或作或止属热。有水疝不已，原起于虚。今少腹胀急，阴囊环痛，此肝木旺以克脾土，遂成疝病。久而不消，难独以疝治，当清补兼施之可也。
●补脾理疝方
白术　青皮　茯苓　川楝子　苡仁　玄胡　扁豆　栀子　山楂　神麴　白芍　橘子（各七分）
●疝气方
小茴　川楝　橘子　柴胡　玄胡　黄柏（各五钱）　青皮　甘草（各三钱）　山楂（二钱）　胆草（二钱）
曲糊丸梧子大，人虚加白术、茯苓各五钱。
●又方　治痛甚至气上冲，如有物压，筑塞心脏欲死，手足俱冷者。二三服除根，不可多服。
硫黄（不拘多少，火中熔化，即投水中去毒，研末）　陈皮　荔枝核（炒焦黄色为末）
上三味等分为末，饭丸梧子大。每服酒下十四五丸，即可立止。
●治㿗疝不痛方
南星　苍术　神麴　白芷　山楂　川芎　枳实　半夏　海藻　昆布
加姜三片，水煎。
●五叶汤
枇杷叶　野紫苏叶　花椒叶　苍耳草叶　水晶葡萄叶
共煎水薰洗。
●又方　治疝气偏坠。
用韭菜根捣汁，以生酒热冲服，神效。

脚气证（三十八）  ***************************
《内经》曰：伤于湿者，下先受之。盖脾主四肢，足居于下，而多受湿。湿郁成热，湿热相搏，其病生矣。然有因外而得者，有自内而生者，其为病不同，见症则一。恶寒发热，状若伤寒，但足胫红肿，筋挛掣痛，举步艰难，此为别耳。轻者止于足痛；重者由足痛入阴器，抵少腹，历胁肋，上头；又重者则脚气冲心，误治立死。
治法：以防己饮为主方，两臂痛加威灵仙，两胁痛加龙胆草，风加川萆薢，湿加木瓜、薏苡，食积流注加山楂、神麴、麦芽，足气冲心，防己饮合四物汤，或东垣健步丸。外有足跟痛者，属肾虚，又非脚气论，宜防己饮内用犀角、生地，以心火下流与湿热相搏，故用之耳。治脚气通用当归拈痛汤、独活寄生汤，忌用补气药及淋洗。
脚气自外而得者，山岚、卑湿、涉水、骤雨及湿热之地，咸有湿热寓焉。凡受湿者，足先受之，湿郁为热，故发动而为痛。自内而生者，瓜果、茶水、酒浆、油面及煎炙之物，有湿有热，先入于胃，上输于脾，脾流湿热，直行于足，以脾脉主四肢也。故肿为湿，痛为热，不易之论也。以上议论，乃脚气之原，不可不知。
脉弦者风，濡弱者湿，洪数者热，迟涩者寒，微滑者虚，牢坚者实；结则因气，散则因忧，紧则因怒，细则因悲。
〔脚气方〕
●防己饮
黄柏　苍术　防己（各七分）　生地　槟榔　川芎　木通　黄连（各五分）　白术（七分）　犀角梢（四分）　甘草节（三分）
上水煎，食前服。热加黄芩，热甚及时令暄热加石膏，痰加竹沥、姜汁或南星，便秘加桃仁、红花，小便赤涩加牛膝或木瓜、薏苡，如常肿者，专主于湿热，肥人加痰药。
●健步丸
苍术　归尾（各一两）　陈皮　白芍　生地（各两半）　吴茱萸　牛膝　条芩（各五钱）　桂枝（二钱）　大附子（三钱）
蒸饼丸梧子大。每服百丸，白术木通汤下，食前服。
●四物汤（见中风）　治血热转筋。
本方加酒芩、红花煎服。

痛风证（三十九）  ***************************
夫痛风者，遍身骨节走痛是也。其证因血受热，已自沸腾，或加之涉冷受湿取凉，热血得寒，污浊凝滞，不得运行，所以作痛。夜痛甚者，行于阴也。治以辛温，兼以清凉，疏散寒湿，开通郁结，使血行气通，更节厚味，痛自愈矣。
其肢节大痛如虎咬，昼静夜剧，古名白虎历节风。肢节肿痛，痛属火，肿属湿，兼受风寒而发动于经络之中，湿热流注于肢节之间，而痛无已也。若痛有常处，赤肿灼热，此欲成风毒，宜败毒散主之。
治痛风大要，当分新久。新痛多属寒，宜辛温药；久痛多属热，宜清凉药。河间谓「暴病非热，久病非寒」是也。丹溪曰：痛风有风热、有湿痰、有风湿、有血虚、有气虚，统宜散湿疏风，消痰顺气，导瘀血，补新血为要。大法：风热加减小续命、小柴胡、九味羌活等汤；风湿苍白术兼行气药；痰宜二陈加南星、酒芩、竹沥；血虚倍芎、归、芍药，佐以桃仁、红花；气虚人参益气、补中益气。头目痛加川芎、细辛、白芷，肩背痛加桔梗、防风、羌活，手臂痛加灵仙、薄桂。薄桂味淡，能横行手臂，引南星、苍术等药至痛处。腰以下痛，加防己、黄柏、槟榔、苍术、独活、木通；足痛加木瓜、桑寄生、川萆薢、牛膝、苡仁；筋脉急痛，加秦艽、红花。通用独活寄生汤、舒筋汤、丹溪肿痛方、大羌活汤、定痛丸，通用苍术、南星、川芎、白芷、酒芩诸药味。
《脉经》曰：脉涩而紧者痹。《金匮要略》曰：少阴脉浮而弱，弱则血不足，浮则为风，风血相搏，即疼痛如掣。盛人脉涩小，短气，自汗出，历节痛不可屈伸。此皆饮酒汗出，当风所致。
寸口脉沉而弱，沉即主骨，弱即主筋；沉即为肾，弱即为肝。汗出入水中，如水伤心，历节痛而黄汗出，故曰历节风也。
味酸则伤筋，筋伤则缓，名曰泄。味咸则伤骨，骨伤则痿，名曰枯。枯泄相搏，名曰断泄。荣气不通，卫不独行，荣卫俱微，三焦无所御，四属断绝，身体羸瘦，独足肿大，黄汗出，胫冷。假令发热，便为历节风，疼痛不可屈伸。
〔痛风方〕
●通治痛风方　治上中下痛风。
黄连　苍术　南星（各二两）　神麴　台芎（各一两）　防己　白芷　桃仁（各五钱）　桂枝　咸灵仙　羌活（各三钱）　胆草（钱半）　酒红花（钱半）
神麴糊丸梧子大，空心下五六十丸。
●独活寄生汤（见腰痛）　治感冒风湿致痿痹，两足缓纵，软弱不仁，肝肾虚弱。
●舒筋汤　治臂痛不能举动，气血凝滞，经络不行所致。一名通气饮子，一名五痹汤。
片子姜黄（二钱）　羌活　甘草（各五分）　当归（去首）　海桐皮（去外皮）　赤芍　白术（各一钱）
加姜煎，去渣，磨沉香少许入内，温服。凡腰以上痛者，食后服；腰以下痛者，食前服。
●臂痛方　上焦湿热，横行经络中作痛。
苍术（一钱六分）　半夏　南星　白术　酒芩　香附（各一钱）　陈皮　茯苓（各五分）　灵仙（三钱）　甘草（二分）
一方加羌活一钱，姜三片。
●治肢节肿痛方　痛属火，肿属湿，兼受风寒而发动于经络之中，湿热流注于肢节间而作痛。
麻黄　赤芍（各一钱）　防风　荆芥　羌活　独活　白芷　苍术　灵仙　片芩　枳实　桔梗　葛根　川芎（各五分）　甘草　归梢　升麻
下焦加酒柏，妇人加酒红花，肿多加槟榔、大腹皮、泽泻，定痛加没药一钱。
●大羌活汤　治风湿相搏，肢节疼痛。
羌活　升麻　独活（各七分）　苍术　白术　防己　川归　茯苓　泽泻　灵仙（各五分）
空心温服。
●定痛丸　治一切风湿痛。
乳香　没药　金星草　地龙（去土炒）　木鳖子　五灵脂
各等分，蜜丸弹子大，温酒下一丸。
●二妙散　治下焦足膝湿热成痛。
黄柏（十二两，酒浸）　苍术（四两，米泔浸，春秋二宿，冬三宿，夏一宿）
上二味为末，入姜汁调二三钱，或蒸饼丸，盐汤下亦可。
二味皆有雄壮之气。表实气实者，加酒少许佐之；有气加气药，血加血药，痛甚者加姜汁热服。
●加味二陈汤（见中风）　治臂痛。
本方加酒芩、羌活、灵仙，入姜煎，热服。
●赶痛汤　瘀血湿痰蓄于筋节之间而作痛者治之。
乳香　没药　地龙（酒炒）　香附（便浸）　红花（酒洗）　桃仁　甘草节牛膝（酒浸）　川归　羌活　五灵脂（酒淘去土）
肢节之间，筋骨之会，空窍之所也，故邪易居之。是方也，桃仁、红花、牛膝、当归养血而活血也；乳香、没药、五灵脂散结而定痛也；羌活所以驱风，香附所以理郁，地龙者湿土所化之物，同类相从，故能入湿邪所聚之区；甘草节者，取其性平，和荣卫而缓急痛之势也。肢节沉重为湿痰，晚间病重为瘀血。
●桑枝煎　诸痛风症，服此方良。
桑枝一小升，细切炒香，以水三大升，熬取二升，一日服尽。
《图经》云：桑枝性平，不冷不热，可以常服。疗中风体痒，乾湿脚气，风气四肢拘挛，上气眼昏，肺气嗽，消食，利小便，久服身轻，聪明耳目，令人光泽，兼治口乾。抱朴子言：《仙经》云一切仙药不得桑枝煎不服。其效如此。
●史国公药酒方　中风之久，语言蹇涩，半身不遂，手足拘挛，不能行步，痿痹不仁者，此方神良。
防风　秦艽　松节　虎胫骨（炙）　鳖甲（炙）　白术（炒，各二两）　羌活萆薢　川归　晚蚕沙（炒）　牛膝　杜仲（姜汁炒，各三两）　苍耳子（四两）　枸杞子（五两）　干茄根（八两）
共以绢袋盛之，煮好酒二十斤。语言蹇涩，风在舌本也；半身不遂，邪并于虚也；手足拘挛，风燥其筋也；不能行步，风燥而血不濡也；痿痹不仁，风兼湿也。此方也，茄根、苍耳、羌活、秦艽、防风、松节、萆薢、蚕沙，可以去风，亦可以去湿。风去则蹇涩、拘挛之症除，湿去则不遂不仁之患愈。川归、牛膝、杜仲、枸杞所以养血，亦所以润燥，养血则手得血而能摄，足得血而能步，润燥则筋得血而能舒矣。若虎骨用之，以驱入骨之风；白术用之，以致冲和之气；风痹之久，血必留居，鳖甲之所以治风邪之瘀血也。

痿证（四十）  ***************************
《内经》曰：肺热叶焦，五脏因而受之，发为痿躄。又谓：治痿独取阳明。盖阳明为五脏六腑之海，主润宗筋，能束骨而利机关也。冲脉者，经脉之海，主渗灌溪谷，与阳明合于宗筋，而会于气冲，皆属于带脉，而络于督脉。故阳明虚，则宗筋弛纵，带脉不引，故足痿不用也。
丹溪曰：肺金体燥，居上而主气，畏火者也。脾土性湿，居中而主四肢，畏木者也。火性炎上，则水失所养，火寡于畏而侮所胜，肺得火邪而热矣。木性刚急，肺受热则金失所养，木寡于畏而侮所胜，脾得木邪而伤矣。夫肺热则不能管摄乎一身，脾伤则四肢不能为用，而诸痿作矣。故治法宜泻南方火，则肺金清，而东方不实，何脾伤之有？补北方水，则心火降，而西方不虚，何肺热之有？由是阳明实，则宗筋润，自能束骨而利机关也。治痿之法无出于此。
然痿证有气虚、血虚、脾虚、肾虚、湿热、湿痰之不一。气虚四君子、补中益气；血虚四物加人乳、苍术、黄柏；肾虚知、柏、牛膝、杜仲、熟地、大造丸、虎潜丸；脾虚四君子、六君子、参苓白术散、启脾丸；湿热加减健步丸、清燥汤入牛膝、芩、芍；湿痰二陈加二术、片芩、南星、竹沥、酒柏。
亦有死血者，有食积妨碍升降者，宜四物合二陈加桃仁、红花、黄柏、神麴。
病痿切宜断厚味、绝酒色。违者难治。
痿痹脉宜虚濡，忌紧急。
〔痿方〕
●四君子（见中风）
●补中益气（见内伤）
二方俱治气虚。
●四物汤（见中风）　治血虚。
本方加人乳、苍术、黄柏。
●大造丸　治肾痿。
黄柏　龟板（各四两）　杜仲　牛膝　陈皮（各二两）
夏加五味一两，冬加乾姜五钱。紫河车一具，酒浸蒸烂为丸。
●虎潜丸（见虚损）　治肾痿。
●六君子（见中风）　治脾虚成痿。
●参苓白术散（见中风）　治脾虚同前。
●启脾丸　治脾同前。
人参　陈皮　扁豆　神麴　苡仁、山药（各三两）　白术　茯苓（各两半）　甘草（六钱）　莲肉　麦芽（各二两）　桔梗（三钱）　白芍（八钱）　圆眼肉（四两）
共末，蜜丸，空心米汤下。
●东垣健步丸　治膝中无力，屈伸不便，腰背腿足沉重，行步艰难。
羌活　柴胡　滑石　甘草　瓜蒌根　肉桂（各五钱）　防风　泽泻　川乌（各三钱）　防己（一两）　苦参（三钱）
上末，面糊为丸梧子大，荆芥汤下六七十丸。
●清燥汤　治湿热成痿，以燥金受湿热之邪，是绝寒水生化之源，源绝则肾亏，腰膝以下痿软瘫痪，不能举动。
黄耆（一钱五分）　苍术（一钱）　白术　陈皮　泽泻（各五分）　人参　白茯　升麻（各三分）　麦冬　归身　生地　曲末　猪苓（各二分）　酒柏　柴胡　黄连（各一分）　五味（九粒）　炙甘草（三分）
一方加牛膝、黄芩、白芍。
●二陈汤（见中风）　治湿痰。
本方加片芩、南星、酒柏、苍白术。
●四物合二陈加桃仁红花柏曲　治食积瘀血妨碍，不得升降。
●加味四物汤　治诸痿，四肢软弱，不能举动。
当归　熟地　麦冬　黄柏（各一钱）　白芍　川芎　杜仲（各七分半）　五味（九粒）　人参（五分）　黄连（四分）　知母（三分）　牛膝（五分，足不软者不用）

麻木证（四十一）  ***************************
河间曰：留著不去，四肢麻木拘挛也。又谓麻木不尽属虚。譬之久坐则麻痹不仁，乃前气未行，后气复冲，郁热相搏故耳。其证多气滞、风热所为，治宜活血疏风，清热顺气。
《内经》谓麻木为不痛不仁。以久病入深，荣卫之行涩，经络时疏，故不通；皮肤不荣，故为不仁。不仁之症，或周身，或四肢，唧唧然痛痒，如绳扎缚初解之状，古言为麻痹是也。
麻有五证，有寒湿、有气虚、有血液枯涩、有火、有痰。木有三证，有湿痰、有死血、有寒湿。丹溪曰：麻是气虚，木属湿痰、死血。十指麻木，亦是胃中有湿痰、死血，斯论确矣。然亦有气血俱虚，但麻而不木者；亦有虚而感湿，麻木兼作者；又有阴虚，而风寒湿三气乘之，致周身裂痛、麻木兼作者。治宜先汗散而后补也，当各推类治之。
大法：气虚，人参益气汤、天麻黄耆汤；湿痰，二陈加胆星、苍白术；十指麻木，用薄桂，少许引经；死血，四物加桃仁、红花，入引经药。
按麻木之证，东垣云：麻是气不行。丹溪云：麻是气虚，木是湿痰、死血。此是初病言之也。若曾服过参、术，而生燥热，则血液衰少，而荣卫涩不能滑泽，后气一充，则成麻矣。治宜活血养液，清热润燥，则麻木自止。故河间之论当玩，丹溪以麻属气虚，木属湿痰、死血是固然矣。
脉浮而濡属气虚，关前得之，麻在上体；关后得之，麻在下体。浮而缓属湿，为麻痹。紧而浮属寒，为痛痹。涩而芤属死血，为木，不知痛痒。
〔麻木方〕
●人参益气汤（见眩晕）　治手足十指麻木，四肢倦怠，热伤元气。
●天麻黄耆汤　治表有风症，右口角并眼牵引侧视，及左手脚麻木疼痛。
天麻　白芍　神麴　茯苓　羌活（各三分）　人参　黄连（各四分）　当归　黄耆　甘草　升麻　葛根　苍术　泽泻　柴胡　猪苓（各五分）
肢节不痛者，不必用羌活。
●三妙散　治湿热下流，两足麻木。
黄柏（四两）　苍术（六两）　川牛膝（二两）
曲糊丸梧子大，盐汤下五六十丸。
●导气丸　治两腿麻木沉重。
黄耆（二钱）　甘草（钱半）　青皮（一钱）　升麻　柴胡　归梢　陈皮　泽泻（各五分）　红花（一分）　五味（九粒）

目病证（四十二）  ***************************
《内经》曰：五脏六腑之精气，皆上注于目而为之睛。睛之窠为眼，肾之精为瞳子，心之精为眼窠之总络，肝之精力黑眼，肺之精为白眼，肌肉之精为约束，裹撷筋骨、血气之精，而与脉併为系，上属于脑，后出于项。是故瞳子黑眼法于阴，白眼赤脉法于阳。然脏腑十二经脉，三百六十五络，又皆禀受于脾土，而上贯于目以为明。故目者，心之使；心者，神之舍也。苟精神烦乱，则视歧，观一物而为两；脾虚则五脏之精气皆失所司，不能归明于目。
由此观之，则治目者，若不兼理脾胃及养血安神，不可治标不治本也。河间曰：在腑则为表，当除风散热；在脏则为里，宜养血安神。如暴失明，昏涩翳膜，眵泪斑入眼，皆风热属表也，宜表散以去之。如昏弱不欲视物，内障见黑花，瞳子散大，皆里也，属血少劳神肾虚故也，宜养血安神，补水以调之。又瞳子散大，皆辛热所为，当除风热，凉血益血，以收耗散之气。芩、连苦寒，除邪气之盛为君；归身、生地，凉血养血为臣；五味酸寒体浮，收瞳子散大，地骨、天、麦泻肾热补气，或用滋阴地黄丸最妙。
丹溪曰：目病属风热，血少，劳神，肾虚。又云：目能远视，不能近视者，肾水亏欠也，六味地黄丸主之；目能近视，不能远视者，心血不足也，定志丸加茯苓主之。瘦人目病，乃是血少兼热，须用养血药，少加风药。三说议论精确，并宜参究。
目病虽有风热、血虚、脾虚、肾虚、肝木旺之不同，大法眼暴赤肿，及翳泪斑膜，率用羌活、防风、柴胡、荆芥穗、白芷、菊花、升麻、炒芩连、山栀、玄参、石膏、赤芍、连翘、胆草、桔梗、甘草、生地、归身加减量服。凡目久痛，或内肿昏暗，须用熟地、当归、白芍、五味、枸杞、知母、黄柏、茯神、远志、丹皮、山药、白术，少加菊花、防风、荆芥、柴胡、芩、连、甘草为佐使。
左寸脉洪数，心火炎也。关弦而洪，肝火盛也。右寸关俱弦洪，肝木挟相火之势而来侮所不胜之金，而制己所胜之土也。
〔目病方〕
●治初起风热火眼方
防风　羌活　白芍　葛根　紫苏　白芷　蔓荆　菊花　甘草
有翳加木贼。
●滋阴地黄丸
生地（两半）　熟地（一两）　柴胡（八钱）　天冬　枳壳　炙甘草　地骨皮　黄连　五味　人参　归身　黄芩（各五钱）
蜜丸梧子大，茶汤下。
●坎离丸（见火证）　治内障。
●定志丸　治心血不足，不能远视。
人参（一两）　远志　蒲黄　茯苓（各二两）
蜜丸梧子大，辰砂为衣，米汤下。
●治湿热火眼方
防风　荆芥　菊花　黄连　木贼　石决明　黄芩　连翘　青箱子　草决明　胆草（各八分）　石斛　穀精草　山栀　生地　蝉退　黄柏　川归　羌活（各一钱）
加灯心三十节。青葙子即白鸡冠花子。
●清风养血汤　治眼痛赤肿。
荆芥　蔓荆子　菊花　白芷　麻黄（去节）　红花（酒洗）　桃仁（去皮尖）　防风　川芎（各五分）　当归（酒洗）　草决明　石决明　白芍　甘草（各一钱）
●益阴肾气丸　治肾虚，目睛不明。
熟地　山药　山萸　归梢　五味　丹皮　柴胡（各五钱）　泽泻　茯神（各二钱五分）　生地（二两）
炼蜜为丸。
●滋肾丸　治同上。
黄柏　知母
各等分，酒炒共为末，蜜丸。空心盐汤下百丸。
●补阳汤　治青翳白膜。
肉桂（一钱去皮）　知母（酒炒）　当归（酒洗）　生地（酒洗）　白茯　泽泻　陈皮（各三钱）　白芍（酒炒）　白术（土炒）　人参　黄耆（炙）　防风　羌活　独活　熟地　甘草（各一两）　柴胡（二两）
●洗眼方　治风热，眼眶红烂。
古青钱（十文）　黄连（一钱）　杏仁（七分去皮）　艾叶（三片）
上四味用水一盅，煎半盅，澄清一宿，次日温过，频洗为良。
●羊肝丸　治翳障青盲。
黄连（一两）　白羊肝（一具）
二共为末，蜜丸梧子大。每服三十丸，忌猪肉、冷水。
●类苑羊肝丸　治同上。
夜明砂（洗净）　蝉退　木贼（去节）　当归（各一两）　羊肝（四两）
以四药研为末，将羊肝煮烂捣如泥，和前末为丸梧子大。食后温汤下五十丸。
●真人明目丸　治目昏流泪。
生地　熟地　川椒（去目及闭口者）
各等分为末，蜜丸梧子大。空心盐米汤下五十丸。
●贰百味花草膏　治赤眼烂，缘风流泪作痛。
羯羊胆（去其中脂再填入）　石蜜（拌匀蒸之，俟干人钵细研为膏）
膏成以匙挑少许入口，一日泪止，二日肿消，三日痛定。甚者，将膏频噙口中，使药力相继，更妙。
●洗眼方
用小红枣二枚去核，入明矾数分在内，以火煨化，再用川连一钱同煎数滚，温洗有效。

耳病证（四十三）  ***************************
《内经》曰：耳为肾之外候。又曰：肾通窍于耳。盖耳之所主者精，精气调和，肾气充足，则耳闻而聪。若劳伤气血，风热袭虚，使精脱肾惫，则耳闭而聋。是故有气虚耳聋者，有上焦手少阳经热而耳聋者，有肾虚耳聋者，有气逆而耳聋者，有大病后肾水枯涸，阴火上炎，耳痒耳鸣，时闻如钟鼓之声者。
治法：气虚补气，肾虚滋肾，热者清痰散风热，气逆者顺气，大病后阴虚火动者，四物汤加降火。统宜泻南方火，补北方水，无不安者。钱仲阳曰：肾有补而无泻。厥有旨哉！
两寸脉浮洪上鱼际为溢；两尺脉短而微，或大而数，皆属阴虚。治法当补阴益阳。
左寸脉洪数，心火上炎；两尺脉洪或数者，相火上炎，其人必遗精，梦与鬼交，两耳蝉鸣或聋。
愚按：丹溪云：耳聋皆属于热。诚哉斯言。然有左耳聋者，有右耳聋者，有左右俱聋者，不可不分经而治也。夫左耳聋者，少阳火也，龙荟丸主之；右耳聋者，太阳之火也，六味地黄丸主之；左右俱聋者，阳明之火也，通圣散、滚痰丸主之。何以言之？有所忿怒过度，则动少阳胆火从左起，故使左耳聋也。有所色欲过度，则动太阳膀胱相火从右起，故使右耳聋也。有所醇酒厚味过度，则动阳明胃火从中起，故使左右耳俱聋也。盖左耳聋者，妇人多有之，以其多忿怒故也；右耳聋者，男子多有之，以其多色欲故也，左右耳俱聋者，膏粱之家多有之，以其多肥甘故也。总三者而论之，忿怒致耳聋者为多。丹溪云：厥阴、少阳火多，当用开痰散风热。其此之谓乎？
〔耳病方〕
●蔓荆子散　治上焦热，耳鸣而聋，及出浓汁。
蔓荆子　炙甘草　甘菊花　升麻　木通　赤芍　桑皮　麦冬　赤茯　生地　前胡（各五钱）
加姜、枣。
●大补丸
黄柏一味，炒褐色，为末水丸。气虚四君子汤下，血虚四物汤下。
●滋肾丸（见火证）　治耳聋耳鸣。
凡耳鸣耳聋，皆属阴虚火动，或补肾虎潜丸，滋阴大补丸皆好。（二方见虚损）
●千金补肾丸　治劳聋、气聋、风聋、虚聋、毒聋、久聋、耳鸣者，此方主之。
人参　黄耆　当归　丹皮　白芍　山萸肉　桂心　远志　巴戟　细辛　苁蓉　菟丝子　附子　熟地　茯苓　甘草　乾姜　蛇床子　泽泻　石斛（各一两）　防风（八钱）　石菖蒲（五钱）
羊肾二具，炙乾为末，炼蜜为丸梧子大。日服二钱。
●经验煎方
陈皮　半夏　菖蒲　片芩　柴胡　知母　枸杞　桑皮　香附　甘草　菊花　升麻　蔓荆子

鼻证（四十四附喉闭）  ***************************
《内经》曰：西方白色，入通于肺，开窍于鼻。又曰：鼻者，肺之外候。丹溪曰：肺之为脏，其位高，其体脆，性恶寒，又恶热。是故好饮热酒者，始则伤于肺，肺脏郁热，久则见于外，而为鼻齄准赤之候，得热则红，得寒则黑。盖面为阳中之阳，鼻居面之中，一身之血运到面鼻，皆为至清至精之血。多酒之人，酒气薰蒸，面鼻得酒，血为极热，热血得寒，污浊凝结而不行，故色紫黑。治宜化滞血，生新血，四物加片芩、红花、茯苓、陈皮、甘草、生姜煎，调五灵脂末服，气弱加黄耆。亦有不饮自赤者，肺风血热故也。
此外又有鼻疮、鼻痔、鼻痈、瓮鼻、息肉、鼻鼽、鼻衄、鼻渊、鼻塞之不同。鼻疮、鼻痔、鼻痈皆肺热所致，日久不已，结成息肉如枣，塞滞鼻中，气塞不通，不闻香臭。丹溪曰：胃中有食积，热痰流注，故浊气凝结而生息肉也。用枯矾研末，面脂绵裹塞鼻中，数日自消。
鼻鼽者，鼻流清水也。鼻衄者，鼻流血也。《原病式》皆谓属少阴君火之病。
鼻渊者，浊涕流下不止，如彼水泉。《内经》曰：胆移热于脑，则为辛頞鼻渊是也。通圣散加薄荷、黄连各二钱半。
鼻塞者，丹溪曰：鼻为肺之窍，因心肺上病而不利也，有寒有热。寒邪伤于皮毛，气不利而壅塞，理宜表之，麻黄、桂枝之类；热壅清道，气不宣通，理宜清之，芩、连、栀子之类。鼻之诸证无出于此。
右手脉浮洪而数，为鼻衄、鼻齄。右手脉浮为伤风、鼻塞、鼻流清涕。
〔鼻证方〕
●苍耳散　治鼻渊，日流浊涕不止。
白芷（一两）　辛夷仁　苍耳子（炒各二钱五分）　薄荷（五钱）
共为细末，食后葱汤下二钱。
●辛夷散　治鼻生息肉，气息不通，不辨香臭。
辛夷　川芎　防风　木通（去节）　细辛（去土）　藁本　升麻　白芷　甘草
各等分为末，每服三钱，茶清调下。
●瓜蒂散搐息肉法
先将鼻中息肉用针微刺破，令病人含水一口，后以瓜蒂散和麝香少许，用水数滴吹入鼻内，出涎水则愈。此苦能涌泄也，泄其实，则息（肉）自消矣。
●补脑散　治阳虚脑寒而鼻流浊涕不止。
天雄（炮）　辛夷仁　苍耳子
各等分为末，食后酒调下二钱。
●大朴散　治鼻赤如榴。
大黄　朴硝
上二味为末，以酒调敷之。
●治鼻气不利
陈皮　半夏　麦冬　茯苓　甘草　辛夷　细辛　片芩　桑皮　枇杷叶
用枯矾研末，面脂绵裹塞鼻内，更数次自消。
●酒刺方
用山栀子炒黑，为末水丸，清晨服效。
〔附：喉闭方〕
叙曰：喉者，气之关隘也。通则利，塞则害，无问其标本，而当急治焉。今考八方于后。皆古人已试之程规，触类而通之，则活人之机亹亹矣。
●雄黄解毒丸　缠喉急闭者，此方主之。
雄黄（一两）　郁金（一钱）　巴豆（十四粒，去皮油）
共末为丸，每服五分，津液嚥下。缠喉急闭，躯命所关，急治则生，缓治则死。雄黄能破结气，巴豆能下稠涎，郁金能收恶血，用此三者，闭则通矣。然亦厉剂，不得已而用之。
●稀涎散（见中风）　咽喉闭，数日不能食者，以此方吐之，涎去而病愈。
●甘桔防风汤　咽痛者，此方主之。
甘草（五钱）　桔梗　防风（各二钱）
甘草之甘，能缓喉中之急；桔梗之苦，能下喉中之气；防风之辛，能散喉中之塞。
●火刺方　治缠喉风，用巴豆油涂纸上，捻作条子，以火上点著，烟起即吹灭，令病人张口，带火刺喉，俄顷吐紫血半合，即时气宽能言及啖粥饮。盖火气热处，巴油皆到，火以散之，巴以泻之，烟以吐之，乃一举而三善。
●针刺法　治喉闭。于病人手大指外边指甲后一韭菜许，针之出血。男左女右，血出即效。如大势危急，两手大指俱针之，其效更捷。盖喉者肺之系，所针处为少商，乃肺之井穴，故出血而愈。
●又法　治喉中红赤，以针从旁刺之出血即愈。必欲旁刺者避哑门穴，犯之令人失音故也。
●又法　治喉痈肿痛，畏用刀针者，以小刀潜系笔尖中，不令其知，但云以笔蘸药，即用笔尖划开脓出，即宽愈。

口病证（四十五）  ***************************
《内经》曰：中央黄色，入通于脾，开窍于口，藏精于脾。又曰：阴之所生，本在五味。阴之五宫，伤在五味。是以肝热则口酸，心热则口苦，脾热则口甘，肺热则口辛，肾热则口咸，有口淡者知胃热也。外有谋虑不决，肝移热于胆而口苦者；亦有脾胃气弱，木乘土位而口酸者；或膀胱移热于小肠，膈肠不便，上为口糜生疮溃烂者；又伤寒狐惑之症，上唇生疮，虫蚀其脏；下唇生疮，虫蚀其肛者。口之为病种种不同。
治法：肝胆有实热，口酸而苦，小柴胡加甘草、胆草、青皮，甚者当归龙荟丸；若谋虑不决，肝胆虚而苦者，人参、远志、甘草、茯苓为君，柴胡、胆草为佐使，甚者钱氏地黄丸，此虚则补其母也。
心热而口苦，口舌生疮，黄连泻心汤、凉膈散。脾热口甘，三黄丸、平胃散。肺热口辛，甘桔汤、泻白散、金沸草散。肾热口咸，滋肾丸、大补阴丸、大补丸。胆热口苦，谋虑不决所致者，小柴胡汤加麦冬、枣仁、地骨皮、远志。膀胱移热于小肠，上为口糜生疮溃烂者，柴胡地骨皮汤。狐惑见伤寒门。
凡口疮服凉药不愈者，乃中气不足，虚火泛上无制，用理中汤，反治之而愈。盖人参、白术、甘草补土之虚，乾姜散火之标，甚者加附子，或用官桂噙之亦妙。
《脉经》曰：左寸洪数，心热口苦。右寸浮数，肺热口辛。左关弦数而虚，胆热口苦。右洪而实，肝热口酸。右关沉实，脾胃有实热，口甘；兼洪数者，口疮，为重舌、木舌。脉虚者中气不足。
〔口病方〕
●黄连泻心汤（见火证）　治心热口苦，口舌生疮。
●凉膈散（见中风）　治同上。
●三黄丸（见火证）　治脾热口甘。
●平胃散（见湿证）　治同上。
●甘桔汤（见瘟疫）　治肺热口辛。
●泻白散（见火证）　治同上。
●金沸草散　治同上。
旋覆花　麻黄　甘草　赤芍　荆芥　前胡　半夏
加姜、枣煎服。
●滋肾丸（见火证）　治肾热口咸。
●大补丸（见火证）　治同上。
●大补阴丸（见虚损）　治同上。
●小柴胡汤（见瘟疫）　治胆热口苦，谋虑不决。
本方加麦冬、枣仁、骨皮、远志。
●钱氏地黄丸　此虚则补其母。
●柴胡地骨汤　治膀胱移热小肠，口糜生疮。
柴胡　地骨皮（等分）
人实加大枣、朴硝以利之。
●理中汤　治中气不足，虚火泛上，口疮久服凉剂不愈者。
人参　白术　甘草　乾姜
●治口疮方　兼治牙疳。
人中白　硼砂　冰片　铜绿　麝香　孩儿茶
加螵蛸，共末搽上。
●又方
黄柏　细辛
各等分为末，搽疮上。
●又方　兼治舌疮。
黄连　乾姜
各等分，研匀为末搽疮上，吐涎即愈。
●又方　治唇疮。
生文蛤研末掺患处。
●治口疮虫蚀
用新鲜慄口嚼敷患处，并与食之。如无慄时，用慄壳煎汤漱口，以慄苗敷之。
●口糜散　治口疮糜烂。
黄柏　黄连（各五钱）　雄黄　没药（各一钱）　片脑（三分）
共为细末，每用分许著于疮上。
●蔷薇煎　《千金方》云：蔷薇根口疮之神药。
用蔷薇浓煎汁含之，又稍稍咽之，日三夜一，冬用根夏用叶。
●滋阴大补丸加鹿茸方　治肾虚齿长而动摇。
熟地　牛膝　杜仲（炒）　巴戟（去心）　山萸　小茴　五味（炒）　远志（去心）　苁蓉　茯苓　山药（各一两）　石菖蒲　枸杞　鹿茸（各五钱）
以红枣肉十四两蒸熟，捣烂为丸。

齿病证（四十六）  ***************************
《内经》曰：百病之起，有生于本者，有生于标者。夫齿者，肾之标，骨之馀也。足阳明胃脉络于齿上龈，手阳明大肠脉络于齿下龈。手阳明恶寒饮而喜热饮，足阳明恶热饮而喜寒饮。故其为痛，有恶寒恶热之不同。有开口呷风则痛甚者，肠胃中有风邪；有开口鼻秽不可近者，肠胃中有积热。又有痛而齿动摇者，又有痛而虫侵蚀者，又有齿缝疏豁，饮食不便者。大抵齿龈宣露而动摇者，肾元虚也，治宜滋阴补肾为要。憎寒恶热而口臭秽者，胃气热也，治宜清胃泻火为良。其所谓风邪虫蚀之证，盖因热生风，而风生虫也。肠胃之火既平，更加擦牙诛虫之药以治其标，无有不安者。学者详之。
右寸关脉洪数，或弦而洪，肠胃中有风热，齿痛。尺脉洪大而虚者，肾虚，主齿动摇疏豁，火上炎而痛。
〔齿病方〕
●清胃散　治上下头牙疼痛，牵引头脑，而面发热。
当归　黄连　生地　丹皮　升麻　玄参
●又方　用效。
葛根　生地　升麻　石膏　知母　甘草　川连　白芍　川归
水煎，食后服。
●擦牙散
用青白盐各等分，以川椒熬水，同洒入盐内，共炒过搽患处，涎出痛止。
●煮牙散　治牙痛，恶寒喜热者，卧时引风入牙，因致牙痛。
附子尖　天雄尖　全蝎
皆生捣和匀，点少许于痛处。
●定风汤　治风热牙疼，喜寒恶热。
牙皂角（炙，一两，去皮）　石膏（五钱）　荆芥　朴硝（各一钱）　葱白（三寸）
共熬水，时时漱之。
●盐煤擦牙方　治齿缝出血。
以烧盐用灶突烟煤二物研匀，卧时擦牙漱口良。
●又方
以骨碎补入槐枝同炒，拣去槐枝，将骨碎补研末，搽痛处，涎出即愈。
●又方　凡牙间有孔而痛者，此虫侵蚀也。以下五味得一治之，皆获奇效。
梧桐泪（主火毒风疳䘌齿）　蟾酥（主牙疳）　莨菪子（泡，气蒸齿去䘌）　韭子（入艾烧烟薰䘌）　石灰（用新烧石灰一味，蜜丸著于齿蚀处，可应手而愈）
〔附：舌病方〕
●蒲黄一物散　治舌肿满，口不能出声。
用蒲黄为末，掺之即愈。
●槐花一物散　治舌无故出血，仍有小窍。
用槐花为末，掺之而愈。
洽热病多舌出，有病愈而舌不能入者，以冰片分许为末，搽舌上即入。
●又方
以蓖麻油蘸纸作捻，烧烟薰舌，即愈。
●又效验方
偈因食物嚼损舌尖，血流不止，用冰片为末，搽患处，以手指抵之，其血即止。


卷七（贞集）  ——————————————————————————————————————————————————————————————————————————————————————————

血证（四十七）  ***************************
（衄血、唾血、吐血、咯血、呕血、咳血）
《灵枢经》曰：上焦开发，宣五穀味，充肤泽毛，此之谓气。中焦取汁，变化而赤，此之谓血。是血也，乃水穀之精，和调五脏，洒陈六腑，化生于脾，总统于心，纳于肝，宣布于肺，灌溉于一身。故《内经》曰：目得血而能视，足得血而能步，掌得血而能握，指得血而能摄。又曰：心出血，肝纳血，肺出气，肾纳气。是人身之气与血，本相附丽，并行不相悖也。
惟夫暴喜伤心，则气缓而心不出血，故肝无所受；或暴怒伤肝，则气逆而肝不纳血，故血无所归；又或酒色过度，以致阴火沸腾，血从火起，故错经而妄行。此衄血、唾血、吐血、呕血、咯血、咳血之症所由起也。
丹溪曰：口鼻出血，皆是阳盛阴虚，有升无降，血随气上越出上窍。法当补阴抑阳，气降则血归经。又曰：诸见血为热证，由君火相火亢甚煎迫而出诸窍也。诸症辨疑亦曰：人身之血，赖气升降，气升则升，气降则降，气逆则逆，气和则和，气行则行，气止则止，气清则治，气浊则乱。是失血由于气热妄行明矣。
故凡血病当辨其的出何经？宜加本经清气之药。又用药不可单行单止，亦不可纯用寒凉，必加辛温之药，如用凉药，必须酒煮酒炒，乃寒因热用之法也。然证候种种不同，治宜随类求之。
衄血者，血出于鼻窍。以鼻通于脑，血上溢于脑，所以从鼻而出，甚则泊泊如涌泉不止。来自肺经，或阳明胃腑。治以凉血行血为主，急用百草霜擂水涂鼻孔，及龙骨散吹入鼻中。衄止后，仍服四生丸、犀角地黄汤、凉血散、酒芩、茜根、茅根、甘草、郁金、炒栀子、扁柏、阿胶；胃火甚，用白虎汤；饮酒人衄血，黄连石膏汤加葛根、升麻神效。
唾血者，鲜血随唾而出。本诸肾经，若紫黑色，由肺气壅遏，瘀血内积，不能下降所致。肾经用知母、熟地、天冬、童便，入桂少许；肺经宜片芩、麦冬、山栀、桔梗、郁金、薏苡之类。（专主肾经）
吐血、呕血俱出胃经，大口倾吐成盆碗者是也。同一治法。《经》云：暴怒则气逆，甚则呕血。或阴虚火动，血热妄行，故有先吐血后吐痰。咳嗽多者，是阴虚火盛，痰不下降，四物汤加痰火药。若先吐痰咳嗽后见血者，是积热，降痰火为急。又有暴吐紫黑血成块者，是热伤于血，致结于中，吐出为好，用四物汤加清热药调之，吐未尽，少加桃仁、红花、苏木以行之。吐血挟痰者，若纯用血药，则泥而不行，兼治火则止，以吐血原火病也。大抵治吐血要法有三：正治犀角地黄、四生丸及清凉四物汤、蒲黄小蓟饮、童便、郁金、山茶花，并炒栀子、蒲黄、藕节、扁柏、小蓟之类；急治辰砂六一散灯心汤灌之，胃强者或稍用石膏汤，但不可轻用黄连，白虎亦常取效；若大便秘结，此承气宜急下之即止；从治炒黑乾姜数钱，研末水调服；不效，用韭汁一盅加童便、姜汁，好酒少许和饮有效。又有用苏子降气而愈者，乃气降则血归经之义也，必除半夏、肉桂二味，仍加别血药为稳。以上数条皆为实人暴吐者设，若劳病吐血及身热脉大脱形，一切忌用。然而人病久血去多，咳嗽咽乾，劳伤肺胃者，宜加味大阿胶丸为至当。
咳血者，咳出痰内有血是也。出于肺经，由痰盛心热，致煎耗血。虚宜麦冬五味汤，仍看病加减，多属血虚，宜麦冬、五味、百部、川归、地黄、款花、黄芩、白芍、薏苡、茅根、茜根、阿胶、贝母，痰盛加痰药。
咯血者，咯痰共血出者是也，出于肾经；若痰带血丝咯出，亦主肾经，或出肺经；若血内有泡点疙瘩，谓之血屑。悉同一法。治宜知母地黄汤、滋肾丸、六味丸、二冬、二地、知柏、沙参、阿胶、贝母、薏苡、丹皮、童便。久病加参、术，量服之。又有痰涎杂血共出，专主脾脏，由脾湿生热，热生痰涎，涎为脾之液，以脾主裹血故也。治宜补脾统血汤、山药、白术、薏苡、归、芍、麦冬、生地、贝母加芩、连、知、柏选用之。
大凡血证原血上行，若变而下出者为顺，阳邪下降也。
〔脉法死症〕
身凉脉静者易治，身热脉大者难治。咯血、咳血脉弦数者死。衄血身热者死，血温身热者死。
《脉经》曰：脉得诸涩濡弱为亡血。脉来轻轻在肌肉，尺中自浮，目睛晕黄，衄血未止。太阳脉大而浮，必衄血、吐血。病人面无血色，无寒热，脉沉弦者，衄也。脉浮弱，手按之绝者下血，烦咳必吐血。脉极虚芤迟，为消穀、亡血、失精。脉芤为失血，涩为少血。脉弦而紧，胁痛肝脏伤，主有瘀血。吐血、唾血脉滑小弱者生，实大者死。咳血脉坚强者死，滑濡者生。
〔血证方〕
●凉血散
片芩　茜根　茅根（各七分）　甘草（四分）　郁金（六分）　阿胶　生地　白芍（各七分）　山栀　扁柏（各八分）
同煎，入童便半盅冲服。
●四生丸
艾叶　扁柏　薄荷叶　生地
各等分，共捣极烂丸弹子大。
●犀角地黄汤
犀角（二钱）　赤芍　丹皮（各八分）　生地（一钱五分）
●加减白虎汤　治衄血如注。
石膏（二钱）　黄连（七分）　甘草（一分）　前胡（五分）　生地　知母　麦冬　苏子（各一钱）
●黄连石膏汤　治吐血。
黄连　黄芩　石膏　知母　甘草
本方加升麻、葛根治饮酒过多衄血。
●清凉四物汤　治吐血、呕血。
当归　白芍　生地　黄连　黄柏　山栀　香附（童便浸一宿）
●蒲黄小蓟饮
茜根　郁金　山栀　蒲黄　藕节　山茶花　扁豆　小蓟
童便冲入。
●辰砂六一散　治吐血、衄血。
●承气汤（见瘟疫）　如大便秘结，上作血晕，本方加桃仁、红花急下之。
●黄连白虎汤
●加减苏子降气汤　治吐血不止，气逆冲上。
当归　苏子　前胡　甘草　厚朴　陈皮　白芍　山栀　片芩　扁柏　童便
●加味大阿胶丸　治肺虚咳嗽，吐血呕血。
麦冬　茯神　杜仲　丹参　贝母　柏子仁　防风　百部根（各五钱）　山药　五味　熟地　阿胶（各一两）　远志（二钱五分）　犀角　京墨　羚羊角（各二钱）　沙参　川归　片芩（各四钱）　蒲黄（三钱）
如元气太虚者，用参耆亦可；若作煎剂服，则用十分之一亦常取效。
●保命地黄散
生地　熟地　枸杞　天冬　黄耆　地骨皮　白芍　黄芩　炙甘草
水煎，食先前服。
●养元止血汤　治去血过多，脾胃弱，神气亏损，大吐后方可用。
人参（一钱）　黄耆（二钱）　五味（十三粒）　白芍　甘草　当归　麦冬（各五分）
共水煎服。此方以治血脱气虚，古圣人之法也。但只用一二服即止，多服则助阳邪而阴愈虚矣。
●三黄补血汤　治去血过多。
白芍（二钱）　熟地　生地　丹皮　黄耆　升麻（各一钱）　柴胡（五分）　川芎（七分）
此方初见血未可便用，若去血过多，恐血脱气亦脱，宜服一二剂便止。
●炒黑乾姜散　此从治之法。
乾姜炒黑为末，每用二钱，水调服。
●五味麦冬汤　治咳血。
麦冬　百部　款花　片芩　白芍　阿胶　贝母　花粉（各七分）　五味（七粒）　归身　生地（各八分）　茅根　茜根
●知母地黄扬　治唾血、咯血由肾经来。
生地　熟地　黄柏　知母　天冬　麦冬　沙参　阿胶　苡仁　贝母　丹皮　茯神
入童便半盅。
●滋肾丸
黄柏　知母　熟地　龟板（各二两）　杜仲（两半）　牛膝（一两）
上末蜜丸，空心下。
●六味地黄丸（见虚损）　吐血后宜用。
●补脾统血汤　治痰涎夹血而吐，出于脾虚，又胃中清血，热蒸而出。
山药　白术　茯苓（各八分）　米仁（一钱二分）　归身（五分）　白芍　麦冬　贝母（各七分）　黄连（三分）
水煎，温服，量病加减。
●又方滋肾丸　治阴火起于涌泉，并治肾虚头痛，又治肾虚发呃。
黄柏（炒半两）　知母（炒六两）　肉桂（五钱）
水丸。
●唾血出肾
黄柏　知母　天冬　麦冬　熟地　山栀　甘草　山药　米仁
●吐血呕血出胃
白芍　归尾　红花　贝母　花粉　丹皮　茜根　苏子　荆芥　黑山栀
●呕血出胃
知母　石膏　甘草　苏子　天冬　丹皮　茜根　麦冬
●咳血出肺
麦冬　五味　知母　贝母　百部　白芍　川归　阿胶　片芩　百合
●咯血出肾
天冬　麦冬　贝母　知母　黄柏　沙参　生地　甘草　丹皮　白芍　枸杞

小便血证（四十八）  ***************************
小便下血，由心与小肠热甚，故阴血错经妄行。其血出涩痛者，为血淋；不痛者，为溺血，即尿血也。皆原过伤精血所致，亦有因血虚者。血淋甚则茎中所出小块，坚如砂石，溺时大痛，砂出痛止，谓之砂淋。尿血不痛，血从精窍出来也。二症初起俱用辰砂益元散、五苓加瞿麦、赤芍、郁金、牛膝、山栀、木通、生地、归尾，入木香少许行气；如不效，宜小蓟饮加车前、陈皮、麦冬、牛膝；好色之人，用滋阴补肾丸为君，量加前项药；茎中痛，倍琥珀、牛膝、地榆、甘草梢；若上药俱不效，即改施调气之剂，如木香流气饮、辰砂妙香散酌用之，二方中有热药，宜慎之。
大抵小便出血，则小肠气必闭，气闭故小便难。凡津道之顺逆，皆一气之通塞为之也。
其因血虚所致者，以小便乃血之馀血，苟充满则滋溲下润，自然流通，宜四物汤、牛膝膏为主，量加别药。又血流太甚，权施劫剂，蒲黄散主之。凡小便见血，率难速效，血淋尤为难治。
外有尿管内出虫者，专主湿热郁积至久而生，若腐草化为萤之义。亦用二妙散加牛膝、山栀、琥珀、木通，虫见此自熔化矣。
〔小便血方〕
●辰砂六一散　即六一散加辰砂三钱。灯心汤调下。
●加味五苓散
白术　茯苓（各八分）　猪苓　泽泻　牛膝　山栀（各七分）　赤芍　瞿麦　归尾　木通（各六分）　郁金　生地（各五分）　桂（二分）　木香（二分，磨入）
●加味小蓟饮子
生地　小蓟　滑石　通草　蒲黄（炒）　淡竹叶　藕节　川归　山栀　车前　麦冬　炙甘草　陈皮　牛膝
●滋阴补肾丸
黄柏　知母（各二两）　熟地（三两）　归身（二两半）　牛膝（两半）　茯苓　泽泻（各八钱）
蜜丸梧子大，空心白汤下。
●辰砂妙香散
山药　远志　茯神　黄耆（各一两）　人参　甘草（各五钱）　桔梗（四钱）　辰砂（三钱）　木香（二钱五分）　麝香（一钱另研）
共为末，温酒下二钱。
●牛膝膏（见淋秘）　治血淋加四物。
●加味二妙散　治尿管出虫。
黄柏　苍术　牛膝　山栀　琥珀　木通
量症用分量，煎服。
●又验方　通治溺血。
黄柏　苍术　山栀　石斛　牛膝　木通　赤芍　归尾　车前　陈皮　麦冬　生地
痛甚加琥珀。

大便血证（四十九）  ***************************
大便下血，多原坐卧风湿，醉饱入房，餐冷停寒，湿热郁积，以致荣血失道，渗入大肠，此肠风脏毒之所由作也。挟热下血，清而色鲜者为肠风，邪气外入，随感而随见也。挟冷下血，浊而色黯者为脏毒，郁积至久而始发也。粪前出者为近血，出于肠胃；粪后出者为远血，出于肺肝。便血大下为泻血，又有另作一流，唧唧然出，有力而远，四散如筛，肠腹中作痛者，多由热毒所作，悉属胃与大肠主病。
丹溪曰：凡下血不可纯用寒凉药，必加辛味为佐；久不愈，用温剂必兼升举药，仍加酒浸酒炒，以寒因热用故也。治法通用槐花、槐角、地榆、生地、扁柏、条芩、炒连、栀子、川芎、归尾、阿胶、升麻、白芍、茯苓、蒲黄，兼风邪者，加秦艽、防风、荆芥、香附、白芍、苍术。肠风用蒜连丸获效，脏毒人实宜桃仁、红花、苏木之类少行之，泻血大下不止，四物加槐花、黄连急治，百草霜研末，或百药煎为丸，每服二三钱，酒调下，仍以上项药加减，添莲房、棕榈灰劫止。有气虚下陷者，当升提之，补中益气、调中益气加槐花、芩、连、乾姜少许。大抵人身精血皆生于穀气，脾胃统血，故治斯病者，不宜纯服寒凉，必资补剂收功。久病虚弱，必资黄耆四君子汤、参苓白术散以和之，胃气一回，诸血自循于经络矣。
又方书论，血从下流为顺，易治；若大下数升，形肉枯藁，此为阴脱也。正所谓微则易治，甚则难痊。若先吐血，后变为下血，则又吉矣。
脉大身热者死。肠澼下脓血，脉弦绝者死，滑大者生。
〔大便血方〕
●槐角地榆汤
槐角　地榆　蒲黄（各六分）　生地　条芩（各五分）　扁柏　升麻　川芎　川归　山栀　阿胶（各八分）　白芍（一钱）
●防风秦艽汤　治肠风。
防风　秦艽　羌活　苍术　川归　升麻（各七分）　白芍（一钱）　香附（五分）
水煎温服。
●蒜连丸
独蒜头（十个）　黄连（二两）
上黄连末，将蒜煨熟捣烂，同末丸梧子大，空心下四十丸。
●百草霜丸
百草霜　百药煎
等分共末，陈米糊为丸。
●去污苏木汤　人实者可服。
桃仁（八分）　红花（四分）　苏木（三分）　归尾　升麻（各六分）
●黄连四物汤　治大下泻血。
当归　白芍　川芎　熟地（各一钱）　地榆　黄连　升麻（各五分）
水煎温服。
●黄耆四君子汤　治去血多而虚弱。
人参　黄耆　白术　茯苓　甘草（炙）　升麻
加莲肉去心四个，水煎。
●参苓白术散（见内伤）　治同上。
●滚痰丸（见痰证）　治下血暴起，可服二三次。下血久者，气血虚弱，不可用此，只宜服蒜连丸。
●胡梅林用效肠风下血方
当归　川芎　防风　玄明粉（各两半）　升麻　白芷　甘草　槐角　地榆　槐花　枳壳　人中白（各一两）　枯矾（三钱）　黄连（一两二钱）

汗证（五十）  ***************************
《内经》曰：心之液为汗。《原病式》曰：心热则汗出。东垣又指脾胃而言。盖心为君火主热，脾胃为土主湿，湿热相搏为汗明矣。然各脏皆能令人出汗，独心与脾胃主湿热，乃总司耳。故《内经》又曰：饮食饱甚，汗出于胃；惊而夺精，汗出于心；持重运行，汗出于肾；痰走恐惧，汗出于肝；摇体劳苦，汗出于脾。
若夫自汗、盗汗病似而实不同。自汗者，无时而濈濈然汗出，动则为甚，属阳虚，卫气之所司也。宜补中益气加麻黄根、浮小麦，尝见取效者，或加白术、桂枝，惟阳虚极者，方可用附子。盗汗者，寐中而通身如浴，醒来方知，属阴虚，荣血之所主也。宜当归六黄汤加枣仁、牡蛎、麦冬、五味。二汗通用黄耆建中加减。大法：心虚冷汗自出者，理宜补心，益火之源以消阴翳也；阴虚火炎者，法当补肾，壮水之主以制阳光也。
丹溪曰：自汗属气虚。属湿与热。盗汗属血与阴虚。外有湿盛自汗者，有痰证自汗者，有火气上蒸，胃中湿热而自汗者，宜各随证治之。若别处无汗，独心孔一片有汗，名曰心汗，良由思虑过度而得，故治之在心，宜养心血而汗自止矣。
又云：按汗证，自汗属阳虚；盗汗属阴虚，此自初病言之也。若曾服过参耆而自汗如故者，此由参耆过补，以致精血衰少，为阴虚生内热而汗出不禁也，治宜养血生精，清热则汗自止，宜用当归六黄汤，加浮小麦为至当。
脉大而虚，浮而软者，在寸为自汗，在尺为盗汗。伤寒脉阴阳俱紧当无汗，若自汗者曰亡阳，不治之症。
〔汗证方〕
●加味补中益气汤　治阳虚自汗。
人参　黄耆　当归　白术　升麻　柴胡　橘红　甘草　麻黄根　浮小麦　白芍　桂枝　枣仁　虚极加附子二片
水盅半，枣二枚，煎七分服。
●加味当归六黄汤　治阴虚盗汗。
当归　黄芩　黄连　黄柏　生地黄　熟地黄（各一钱）　黄耆（二钱）　枣仁　牡蛎　麦冬（各七分）　五味（九粒）
加枣二枚，煎服。
●加减黄耆建中汤
黄耆（二钱）　桂（五分）　人参（一钱）　白芍（二分）　当归（八分）　甘草（五分）
加枣三枚，温服。
●玉屏风散　治气虚自汗。
黄耆（炙）　防风（各一两）　白术（炒二两）
上共为末，每服三钱。
●大补黄耆汤　治气血俱虚自汗。
黄耆（炙）　人参　山萸　白术（炒）　川归　肉苁蓉　肉桂（略炒）　五味（炒）　甘草（炙）　川芎　防风（各一钱）　茯苓（钱半）　熟地（二钱）
加枣三枚，煎服。
●调卫汤　治湿热自汗，一身肢节尽痛，而脉濡者。
麻黄根　黄耆（各一钱）　麦冬　生地　生甘草　当归梢　生黄芩　半夏（各五分）　羌活（七分）　猪苓　苏木　红花（各二分）　五味（七粒）
●艾煎茯苓散　治别处无汗，心孔一片有汗者。
以艾煎汤，调茯苓末一钱服。

痓证（五十一）  ***************************
痓病，即痉病。《原病式》曰：痓者，筋劲强直而不柔和也。《内经》曰：诸痓项强，皆属于湿。又曰：诸暴强直，皆属于风。盖太阴湿土极盛，又兼风化以制之，是痓病湿为本风为标，然兼化者虚象而实非风也，须分刚柔二证治之。
太阳发热、无汗、恶寒为刚痓，其脉弦长。见症首尾无汗，胫急胸满口噤，手足挛痛，急咬牙，甚则抽搐，如角弓反张之状。治宜散表为主，用加减小续命、九味羌活汤、麻黄葛根汤。
太阳微热、多汗、不恶寒为柔痓，其脉弦细沉涩。见症四肢不收，时时抽搐，闭目合口，亦或张口反后。治宜实表为急，桂枝加葛根汤、小续命去麻黄加葛根。
据《内经》以上皆为风湿，惟丹溪独谓属气虚、血虚，兼有痰有火，切不可作风治，纯用风药，宜用参、耆、归、术、白芍、竹沥。外有诸虚之候，如中暑、金疮、跌扑损伤、痈疽脓溃之后、一切伤风去血过多之症、表虚不任风寒皆成痓。此乃虚为本风为标也。治宜大补气血，少加散风行湿，又产后多作筋脉挛急，角弓反张，如痓状，即《要略》云：新产妇有三病，一曰病痓是也。乃血脱无以养筋，宜十全大补汤。又汗多亡阳，亦令作痓，宜黄耆建中汤。
一云：刚痓多属风，柔痓多属虚。一是外感，一是内伤。此治痓病之大关节也。
《脉经》曰：太阳病发热，其脉沉而细者为痓。痓脉来按之筑筑然而弦，直上下行。痓家其脉伏坚，直上下行。痓病发其汗已，其脉浛浛然如蛇，暴腹胀大为欲解，脉如故。反伏弦者，必痓（此痓字恐当作死字）。太阳病，其证备，身体强[几][几]然，脉沉迟，此为痓，瓜蒌桂枝汤主之。（[几]，音殊，颈项强急之意）
〔痓证方〕
●治刚痓以散表为主
●加减小续命（见中风）
●九味羌活汤（见瘟疫）
●麻黄葛根汤（见中风）
●治柔痓以实表为主
●小续命去麻黄加葛根
●十全大补汤（见中风）　治发汗过多，因而成痓。
凡治痓多宜用桂，以痓者筋病也，肝主筋，用桂可以伐肝而缓筋，所谓木得桂而柔也。

厥证（五十二）  ***************************
厥者，逆也，手足逆冷也。厥有七证，寒、热、痰、气、食、尸、蛔七者是也。惟寒热二厥证颇相似，用药一差，死生反掌。《经》曰：阳气衰于下，则为寒厥；阴气衰于下，则为热厥。寒热，即阴阳也。
热厥者，脉沉数，或小而有力，寒冷不过节腕。《活人书》云：阳厥，脉滑而沉实者是也。若伤寒，即当问其原，起病头痛发热，显三阳证否？病初起手足温，病后数日手足渐厥冷，此是阳极发厥。仲景所谓「热深厥亦深，热微厥亦微」，若误作阴厥，妄投热剂，精魂绝而立死矣。急宜三承气，随病轻重下之。便溏、口渴、舌苔、烦躁谵语，白虎汤；小便秘，五苓、六一，夏秋更宜；常厥通用三黄石膏、黄连解毒、四逆散，更以前项药参酌。
寒厥者，脉沉迟无力，寒冷过节腕。《活人书》云：阴厥，脉微而沉伏者是也。其候初得病即身冷不渴，四肢逆冷，踡卧，唇口青黑，或大便自利，小便色白。治宜附子理中汤，甚用四逆汤加吴萸。伤寒直中阴经发厥者，急灌烧酒，或用葱饼灸关元穴百壮。
痰厥者，卒中昏倒，不知人事。急灌苏合香丸、滚痰丸，或用吐法，随服二陈加胆星、殭蚕、白附子、竹沥开痰顺气药。
气厥，身冷。宜以气药治风则可，以风药治气则不可。初中急以苏合香丸灌醒，随服八味顺气、藿香正气、调气散，挟痰四七汤加减。
食厥，必因饮食而起，痰裹食物，妨碍升降，关格不通。急用吐法，食出乃苏，随进顺气消导药，研保和丸末饮之，大率与乾霍乱相似。
尸厥，即中恶。因冒犯邪鬼毒恶，忽然手足厥冷，肌肤粟起，头面青黑，错言妄语，牙紧口噤，或昏不知人，头眩昏倒。急用苏合香丸灌醒，再进调气平胃散、藿香正气散。
蛔厥，乃胃寒所生，胃中冷故蛔出。宜理中汤加炒川椒五粒、槟榔五分，吞乌梅丸。盖蛔见椒则头伏故也。外亦有胃中饥不能食，蛔出求食者。凡症吐蛔即是重症。
丹溪先生谓寻常寒热二厥，手足因气血逆而冷，多属气血虚，气虚脉细，血虚脉大如葱管，并宜补剂。斯言亦有至理，然其人必本体原虚，或老年人，或大病后，得之则可。若实人卒中，犹当从前议，急治其标，而缓治其本可也，骤施补剂，岂不殆哉？
《金匮要略》曰：寸口沉大而滑，沉则为实，滑则为气。实气相搏，血气入于脏则死，入于腑则愈，此为卒厥。不知人事，唇青身冷，为入脏即死；如身温和，汗自出，为入腑自愈。
《活人书》云：阳厥，脉滑而沉实；阴厥，脉细而沉伏。
〔厥证方〕
●三承气汤
●白虎汤
●五苓散
●六一散
●三黄石膏汤（以上俱见瘟疫）
●黄连解毒汤（见暑证）
以上并治热厥。
●附子理中汤（见哮喘）
●四逆汤（见湿证）
●通脉四逆汤　前方加吴萸。
以上并治寒厥。
●苏合香丸（见中风）
●滚痰丸（见痰证）
●二陈汤　本方加胆星、白附、竹沥、殭蚕。
以上并治痰厥。
●八味顺气散（见中风）
●藿香正气散（见中风）
●调气散
白蔻仁　丁香　檀香　木香（各二两）　甘草　藿香叶（各八两）　砂仁
上为末，淡盐汤调服二钱。
●四七汤
厚朴（三两）　茯苓（四两）　半夏（五两）　紫苏（二两）
加姜、枣煎服。
以上并治气厥。
●保和丸（见内伤）　治食厥。
●乌梅丸　治蛔厥。
乌梅肉　细辛　附子　人参　黄柏　桂枝（各一两半）　乾姜（二两半）　黄连（四两）　川椒　川归（各五钱）
上为末，苦酒浸乌梅一宿，去核杵成膏，再入药末，少加蜜和为丸梧子大。食前服十丸。
●六物附子汤　阳气衰于下，令人寒厥，从五趾至膝上寒者治之。
附子　肉桂　防己（各四钱）　炙甘草（二钱）　白术　茯苓（各三钱）
●大补丸　阴气衰于下，令人足下热，热气循阴股而上者，名为热厥。
黄柏一物，炒褐色为末作丸。
●人参固本丸　诸动属阳，阳气烦劳，则张大而火亢，火炎则水乾，故令精绝。是以迁延积辟，至于夏月，内外皆热，水益亏而火益亢，孤阳厥逆，如煎如熬，故曰煎厥。此方主之。
人参（二两）　天冬　麦冬　生地　熟地（各四两）
炼蜜为丸。
●蒲黄汤　肝藏血而主怒，怒则火起于肝，载血上行，故令血菀于上。菀，乱也；薄者，雷风相薄之薄。血气乱于胸中，相薄而厥逆，故曰薄厥。
蒲黄（一两炒褐色）　清酒（十盏）
调之温服。

癫狂痫（五十三）  ***************************
癫证属不足，狂痫属有馀，悉由痰迷心窍，胃热结燥，心胃二经主病。其症大便秘结者，由胃与大肠相近故也。然癫多喜笑，乃心血不足，尚知畏惧；狂多忿怒，由痰火实盛，人莫能制，《经》所谓阳明病，甚则弃衣而走，登高而歌，逾墙上屋，詈骂不避亲疏是也。痫证不必分专主于痰，痰涎拥盛，火热冲动而作。
治法：癫宜归身、生地、枣仁、石菖蒲、连、芍为君，加清热消痰药，仍服朱砂安神丸。狂宜三黄石膏、黄连解毒，日服玄明粉三钱，甚则牛黄丸、三承气汤加减急下之。痫病未发时，即行吐法，涌尽痰涎，随服二陈加黄连、南星、蒌仁，寻火寻痰分多少而治。有热者，用凉药以清心；有痰者，必用吐，吐后用东垣安神丸及平肝之药，青黛、柴胡、川芎之类。又有因惊而成痫者，盖心藏神，惊则神不守舍，舍空而痰聚也。治法如心经蓄热，当清心除热；如痰迷心窍，当去痰宁心，宜大吐大下而愈。
脉大坚疾者，癫狂。脉虚弦为惊，为风痫。脉沉数为痰热。脉大滑者自已。脉小急疾者死，虚而弦急者死。
丹溪曰：癫狂脉虚易治，实者难治。
〔癫狂痫方〕
●朱砂安神丸（见火证）　治癫。
●黄连解毒汤（见暑证）
●三黄石膏汤（见瘟疫）
●牛黄丸（见胃脘心痛）
●三承气（见瘟疫）
以上四方并治狂。
●利惊丸　治惊痫气实者。
青黛　轻粉（各一钱）　牵牛（五钱）　天竺黄（二钱）
蜜丸黍米大，每服一钱，得利止后服。
●治癫验方
当归　生地　白芍　枣仁　远志　石菖蒲　川连　胆星　花粉　茯苓　陈皮　甘草　圆眼肉
●治痫验方
陈皮　半夏　茯苓　甘草　胆星　瓜蒌仁　片芩　殭蚕　青皮　柴胡
姜三片，煎服。
●续命汤加紫苏陈皮方　治痫发仆地，闷乱无知，嚼舌吐沫，背反张，目上视，手足抽搦，或作六畜声者。
竹沥（一升二合）　生姜汁（五合）　生地汁（一升）　龙齿（末）　防风　麻黄（各四两）　防己　附子（炮）　石膏　桂枝（各二两）　陈皮（去白）　紫苏（各五钱）
●茶子吐法
痫证宜下宜吐，茶子苦而善涌，能吐顽痰。用一升捣烂煎汤，令病人于无风处，饮而行之，大吐即止。
●大黄一物汤　治癫狂。
大黄四两，酒浸一宿，水三升煎之，分三服，不已再作服。后但得宁静便为愈机，数日方可与食，不宜多食，损其穀气则病易愈。所以然？食入于阴，长气于阳故也。
●麻仁煎　治癫疯。
麻仁四升，水六升，煎七合，空心服。
●苦参丸　治时热发狂。
苦参一物为末，蜜丸梧子大，每服十五丸，薄荷汤下。
●白金丸　治忧郁癫狂。
白矾（三两）　郁金（七两，要川郁金如蝉腹者为佳）
二共为末，糊丸梧子大，每温汤下五六十丸。
●惊气丸　治因惊而癫者。
附子　木香　白殭蚕　白花蛇　橘红　天麻　麻黄（各五钱）　乾葛（二两）　麝（五分）　脑子（二分）　朱砂（三钱）　苏叶（一两）　南星（一两，姜汁浸一宿）
上为末，炼蜜丸龙眼大，朱砂为衣，金银花、薄荷汤每下一丸。一方去附子加铁粉。

健忘怔忡惊悸证（五十四）  ***************************
健忘者，为事有始无终，言谈不知首尾，老人多患此，虚可知已。怔忡者，心中惕惕不安，如人将捕之状，无时而作者是也。惊悸者，善恐怖，蓦然跳跃惊动，有时而作者是也。
尤当分虚实治之。健忘、怔忡者，纯主不足，惊悸则不足中之有馀也。治健忘、怔忡者多主心血不足，精神亏欠，皆用四物汤、安神丸、八味定志丸、归脾汤、天王补心丹，随证加减。若惊悸则有痰迷心窍者，有痰因火动，时作时止者，治之当用温胆汤、二陈汤加黄连、生地、归身、茯神、远志、枣仁等药，仍当随证加减，勿补有馀而攻不足也。
寸口脉动而弱，动即为惊，弱即为悸。
〔健忘怔忡惊悸方〕
●四物汤（见中风）
●安神丸（见火证）
●归脾汤（见虚损）
●天王补心丹（见火证）
●八味定志丸
人参（一两半）　菖蒲　远志　茯神（各一两）　白术　麦冬（各五钱）　牛黄（二钱）　朱砂（一钱）
以上五方治健忘怔忡。
●二陈汤（见中风）
本方加黄连、生地、茯神、枣仁、归身、远志。
●温胆汤　治伤寒、一切病后，不得睡卧，而心胆虚怯。
半夏（炮）　茯苓（去皮）　陈皮（去白。各二钱）　甘草（五分）　枳实（炒，二钱）　竹茹（一钱）
以上二方治惊悸。
●养心汤　治心虚血少，神气不宁，令人惊悸怔忡。
黄耆　茯苓　茯神　半夏曲　川归　川芎（各五钱）　柏子仁　枣仁（炒）　人参　远志（姜汁炒）　五味　辣桂（各二钱五分）　甘草（炙四钱）
共为末，每服五钱。
●宁志丸　治气血多虚，梦中多惊者。
人参　茯苓　茯神　枣仁（酒浸半日，隔纸炒）　当归　远志　柏子仁　琥珀（各五钱）　乳香　菖蒲　朱砂（各二钱半）
蜜丸梧子大，每服三十丸。
●朱砂安神丸（见火证）治同上。
●验方　治健忘怔忡。
当归　生地　白芍　枣仁　菖蒲　远志　人参　茯神　白术　生甘草　圆眼肉
●又方　治惊悸。
陈皮　半夏　竹茹　茯神　甘草　黑枳实　川连（姜汁炒）　枣仁（炒）　川归
姜三片。

三消证（五十五）  ***************************
《内经》曰：二阳结，谓之消。东垣曰：二阳者，阳明也。手阳明大肠主津液，若热则目黄口渴，乃津液不足也。足阳明胃主血，若热则消穀善饥，血中伏火，乃血不足也。结者，津液不足，结而不润，皆燥热为病也。
岐伯曰：脉实大，病久可治；脉悬小，病久不可治。当分三消而治之，上消者，肺也，舌上赤裂，大渴引饮。《经》曰：心移热于肺，传为膈消是也。由火盛剋金，肺热叶焦，津液枯涸而然。
治法：人虚以治疟渴方主之。人强用白虎加花粉、葛根、乌梅、麦冬、杷叶及清肺药。
中消者，胃也，善食而饥，自汗，大便硬，小便数。叔和云：口乾饮水，多食饥虚，瘅成消中是也。
治法：人虚宜补中，渴甚白虎加人参、川连、生地、栀子；人强便燥，用调胃承气、三黄丸下之。
下消者，肾也，烦渴引饮，耳轮焦乾，小便淋浊如膏之状。叔和云：焦烦水易亏，此肾消也。
治法：六味地黄丸、八味丸，及用人参、知柏、车前、二冬、泽泻、五味、熟地之类。
三消通用当归润燥汤、生津甘露饮、清心莲子饮、麦冬饮子、四物汤加减，用效猪肚丸，大禁半夏及发汗。一云曾见消者，饮水至数升，须臾吐尽，此何以故？由寒热不相入，水火不相济故也。其人终不治而死。
姜侣阳云：有人患消穀善饥之疾，日食三十次，闻水声则卧，一道者教食龟肉而愈。
《金匮要略》曰：厥阴之为病，消渴，气上冲心，心中疼热，饥而不欲食，食则吐，下之不肯止。
寸口脉浮而迟，浮则为虚，迟则为劳；浮则卫气不足，迟则荣气竭。
趺阳脉浮而数，浮则为气，数则消穀而紧（《金匮》作消穀大坚）。
气盛则溲数，溲数则紧（《金匮》作坚），紧数相搏，则为消渴。
男子消渴，小便反多。以饮一斗，小便一斗，肾气丸主之。
心脉滑为渴（滑者，阳胜），心脉微小，为消瘅。脉实大，病久可治；悬小坚急，病久不可治。脉数大者生，沉小者生；实而坚大者死，细而浮短者死。
〔三消方〕
●白虎汤（见斑证）人强者宜此。
本方加花粉、葛根、乌梅、枇杷叶
●又方　人虚者宜此。
知母　花粉　葛根（各七分）　黄柏　生地　柴胡　牛膝（各五分）　麦冬　石膏（看渴量加）
加米一撮同煎。
以上二方治上消。
●调胃承气汤（见瘟疫）
●三黄丸（见火证）
以上二方治中消。
●六味地黄丸（见虚损）
●八味地黄丸（见痰证）
以上二方治下消。
●当归润燥汤　治三消，小便多，大便乾燥。
细辛　生甘草　炙甘草　熟地（各三分）　柴胡　黄柏　知母　石膏　桃仁　归身　麻仁　防风　荆芥（各二钱）　升麻（钱半）　红花（少许）　杏仁（七个）　川椒（三粒）
●麦门冬饮子　治心移热于肺，名曰膈消。
麦冬　花粉　知母　甘草　五味　生地　人参　葛根　茯神
加淡竹叶。
●猪肚丸
黄连（五两）　麦冬　花粉（各四两）　乌梅（两半）
上药入猪灶内，缝口煮熟，捣烂丸梧子大，空心米饮下百丸。可以清心止渴。
●清心莲子饮
黄耆　石莲肉　茯苓　人参（各七钱五分）　黄芩　甘草　地骨皮　麦冬　车前子（各五钱）　热加柴胡、薄荷。
●生津甘露饮
升麻　柴胡　防风　羌活　生甘草　炙甘草　防己　归身　生地　黄耆　黄芩　黄柏　桃仁　杏仁　石膏　知母　红花　胆草
水煎，熟加酒一盅，稍热服。
●上消验方
知母　甘草　麦冬　花粉　葛根　乌梅　片芩　枇杷叶
●中消验方
人参　知母　川连　生地　甘草　茯苓　当归　山药
●下消验方
天冬　麦冬　黄柏　知母　石斛　五味　熟地　泽泻　车前　花粉　甘草梢

赤白浊证（五十六）  ***************************
浊者，胃中湿热，渗入膀胱，清浊不分之义也。大率皆是湿痰流注，治宜燥湿降火，兼升提之药，所谓清阳升则浊阴降是也。赤者湿伤血分，由心与小肠来；白者热伤气分，由肺与大肠来。与妇人带下、赤白痢同看，皆原于积热内伤虚损所致。
丹溪曰：有湿痰、有气虚、有血虚。痰用二陈加苍白术、黄柏、海粉，气虚补中益气加茯苓、山栀，血虚四物加行湿药。亦有心热肾虚而成浊者，当清心补肾。又便浊年久不愈，少腹急痛不可忍者，当作寒治，东垣用煮当归丸，或附子理中汤、萆薢分清饮，通用珍珠粉丸、清心莲子饮。
两尺脉洪数，必便浊失精。女人尺脉涩而弱者，或洪数而促者，皆为便浊、白带。心脉短小，因心虚所致，必遗精便浊。
〔赤白浊方〕
●二陈汤（见中风）
本方加苍术、白术、海粉。治湿痰，白浊，赤加白芍。
●补中益气汤（见内伤）
本方加茯苓、山栀。治气虚便浊。
●四物汤（见中风）
本方加行湿药。治血虚便浊。
●萆薢分清饮　治真元不足，下焦虚寒，小便白浊。
石菖蒲　乌药　益智仁　川萆薢　茯苓（各一钱）　甘草梢
●珍珠粉丸　治精滑白浊，湿热在中下二焦。
黄柏　真蛤粉（各一斤）　珍珠（三钱）
一方去珍珠用青黛。水丸梧子大，空心温酒下。
●治浊固本丸　治胃中湿热，渗入膀胱，浊下不禁。
莲须　黄连（各二两，炒）　茯苓　砂仁　益智　半夏（制）　黄柏（各一两，炒）　甘草（炙，三两）　猪苓（二两五钱）
蒸饼丸梧于大，空心温酒下。
●九龙丹　治精浊。
金樱子　枸杞　山楂　石莲肉　莲须　熟地　芡实　茯苓　当归（各等分）
面糊丸，盐汤下。
●附子理中丸（见霍乱）治寒浊。
●东垣酒煮当归丸　治寒浊，少腹急痛不可忍。
川归（一两）　黑附子　良姜（各七钱）　茴香（五钱）　玄胡（四钱）　全蝎（炒盐各三钱）　木香　升麻　柴胡　炙甘草（各一钱）　苦楝（生用）　丁香（各五分）
面糊丸梧子大，空心淡盐汤下。
●水陆二仙丹　治遗精白浊，梦泄精脱。
金樱子（一斗）　芡实粉（二斤，熟）
上以芡实蒸熟晒乾为粉，取金樱黄熟者，于水中杵去刺，又于臼内捣碎去核，绞取汁，熬膏如饴糖，和芡粉为丸梧子大。空心盐汤下。
●妙香散　治心虚，梦遗流浊。
人参（五分）　山药（姜汁炒，二两）　麝（二钱，另研）　木香（二钱五分）　黄耆　远志（炒）　茯苓　茯神（各一两）　桔梗　甘草（各二钱）　辰砂（二钱，另研）
共为细末，每服二钱，酒调下。
●参苓琥珀汤　治脬气不足，小便淋漓，常有馀滴不尽。
人参（五分）　茯苓（四分）　玄胡（七分）　川楝　生甘草（各一钱）　柴胡　泽泻　归梢　琥珀（各三分）
长流水煎服。
●清心莲子饮（见三消）　治心热肾虚。
●白浊验方
赤茯　车前（各一钱）　白术　猪苓　知母（各八分）　泽泻　木通　黄柏（各六分）　甘草（三分）　活石（一钱五分）　苍术（八分）
加灯心五十节。

梦遗精滑证（五十七）  ***************************
因梦交而精出者，谓之梦遗；不因梦而精自泄者，谓之精滑。皆由于肾虚，相火妄动。久则有虚有火，或亦有寒。丹溪专主于湿热是也。然有数者不同，有热则流通者；有中气虚损而下漏者；有思想无穷，所愿未遂者；有用心过度，心不摄肾，以致精妄出者；有房劳太过，水枯火盛，滑泄不禁者；有脾胃虚弱，致开阖失常者；有远行劳倦，内伤气血，虚而不能固守者；有久无色欲，精满思色者；有怒伤肝，动相火者；有下焦虚寒，精自出者。
有热则流通者，治法用知柏、青黛、蛤粉为丸；气虚者举之，补中益气加补肾降火药；思想、用心二证，宜分治之，早进补肾涩精丸，晚服天王补心丹、安神丸，使心肾交而水火既济也；房劳用滋阴补肾，知柏、熟地、枸杞、五味及人参固本丸、补肾丸、大造丸；脾胃虚弱用参苓白术散、二仙丹；远行劳倦用补气血药为君，加莲须、芡实、山药；大怒伤肝，用知柏、归芍制肝伐火；虚寒用菟丝子、锁阳、巴戟、山萸、杜仲、故纸、柏子仁、角胶，少加知柏、天冬为嚮导；久旷不须治，人虚亦用补涩药可也。
两尺脉洪数，必便浊失精。
心脉短小，因心虚所致，必遗精便浊。
〔梦遗精滑方〕
●补中益气（见内伤）　治气虚。
●天王补心丹（见火证）
●安神丸（见火证）
以上二方治思虑。
●人参固本丸（见虚损）
●补肾丸（见哮喘）
●大造丸（见痿）
以上三方治房劳。
●参苓白术散（见内伤）
●二仙丹（见赤白浊）　内加牛膝、杜仲更妙。
以上二方治脾虚。
●治梦遗丸方　作汤服亦可。
川归　知母　熟地　山萸　莲须　杜仲　枸杞（各一两二钱）　白芍　黄柏　牡蛎　山药　芡实（各一两）
蜜丸梧子大，空心盐汤下。
●清心莲子饮（见三消）　治心热肾虚。
●治浊验方
赤茯　车前（各一钱）　白术　苍术　猪苓　泽泻　知母　黄柏　木通（各八分）　滑石（钱半）　甘草（三分）
加灯心五十节。
●又方　久加升提药。
半夏　陈皮　赤茯　甘草梢　苍术　滑石　黄柏　猪苓　泽泻　车前
加灯心五十节，姜三片。
以上二方治白浊。
●又方　治赤浊。
黄柏　知母　山栀　归尾　丹皮　赤茯　泽泻　车前　陈皮　甘草梢
加灯心五十节。
●附：小便频数不禁方
用川椒炒去汗，为末醋丸。烧酒下七分，二次即愈。不可多服，用多又恐秘涩。

淋秘证（五十八）  ***************************
《经》曰：饮入于胃，游溢精气，上输于脾，脾气散精，上归于肺，通调水道，下输膀胱。是膀胱虽属水，全藉肺金为生化之原。故《经》又曰：水出高原，盖以肺金为水之母；肺金清肃，则通调水道而渗营于下。《经》谓「气化则能出者」。是谓平人令也。若肾水虚竭，脏病传腑，膀胱热结，清阳不能上升，则浊阴不下降，而淋秘之患作矣。
淋者，小便淋涩而痛；秘者，小便急满不通。丹溪谓淋症虽有气、砂、血、膏、劳五者之殊，皆属于湿热，统宜解热利小便，不可发汗，汗之必便血。
东垣分在气在血，治法以渴与不渴辨之。渴而小便不利者，热在上焦气分，肺金主之，宜用茯苓、泽泻、灯心、通草、瞿麦、麦冬、山栀、黄芩以清肺气。不渴而小便不利者，热在下焦血分，肾与膀胱主之，宜知柏、熟地、滋阴丸以补肾水。
一云淋秘大要有三：有血虚者，血因火燥，下焦无血，通路枯涩，气降迟缓，致渗泄之令失常，宜降血降火，四物加知柏、牛膝、甘草梢。有气虚者，膻中之气不下，气海之气不化，以致溲便不通，治宜四物加参耆，吞滋肾丸。有痰者，痰热隔滞中焦，阻塞升降，气不运行，以致淋涩不通，治宜二陈汤探吐。古人治淋秘率用吐法以提其气，滑伯仁用朱雀汤，多加枳实，是皆下病上取之义也。通用五苓散、五淋散、清肺饮子、小蓟汤，血淋用八正散、滋肾丸。
〔五淋见症〕
气淋为病，小便涩滞，常有馀沥不尽。
砂淋为病，阴茎中有砂石而痛，溺不得卒出，砂出痛止。
血淋为病，遇热则发，甚则溺血，候其鼻准色黄者，知其小便难也。
膏淋者，病溺出如膏。
劳淋者，遇房即发，痛引气冲。
大凡小肠有气，则小便胀；小肠有血，则小便淋；小肠有热，则小便痛。痛者为血淋，不痛者为尿血。败精结者为砂，精结散者为膏，金石结者为石。小便涩，恒有馀沥不尽者，属气虚。揣本揆原，各从其类也。
调剂之法，用通滞气，疏利小便，清解邪热。其于调平心火，又三者之纲领，心清则小便自利，心平则血不妄行，最不可用补药。气得补而愈胀，血得补而愈涩，热得补而愈盛。
小便淋涩，亦有挟寒者，良由肾气虚弱，囊中受寒，见症先寒战而后溲便。盖冷气与正气交争，冷气盛则寒战而成淋，正气盛则寒战解而成溺。
又有胞系转戾之不通者，见症脐下急痛，小便不通。由于强忍小便行房，使水气上逆，气迫于胞，故屈戾而不得舒张也。胞落则死。
又有妊妇，多患小便不通，以胞被压之故也。
血淋一症须辨血色用药，色鲜者，心与小肠实热；色瘀者。肾与膀胱虚冷。
《脉经》曰：少阴脉数，妇人则阴中生疮，男子则为气淋。脉细而数。脉盛大而实者生，虚细而涩者死。
〔淋秘方〕
●四物汤（见中风）　治血气淋秘。
本方加知柏、牛膝、甘草梢。
●四君子汤（见中风）　治气虚淋秘。
本方加参耆吞滋肾丸。
●二陈汤探吐（见中风）　治痰热隔滞中焦，阴塞升降，气不运行。
●五苓散（见瘟疫）　通治诸淋。
●五淋散　治同上。
赤茯　赤芍　山栀　生甘草（各七钱五分）　川归　黄芩（各五钱）
●清肺饮子　治渴而小便不利，热在上焦气分者。
灯心（一分）　通草（二分）　泽泻　瞿麦　琥珀（各五分）　萹蓄　木通（各七分）　车前　赤茯　猪苓（各六分）
●小蓟汤　治下焦热结血淋。
生地　小蓟根　通草　滑石　山栀　蒲黄　淡竹叶　归尾　藕节　甘草梢
●八正散（见火证）　治大小便俱秘。
●牛膝膏　治血虚淋秘。
用川牛膝一合细切，以新汲水五大盏煎，耗其四，入麝香少许，空心服，或单用酒煮亦可。
●滋肾丸（见血证）
●二神散　痛甚者用此。
海金砂（二钱）　活石（三钱）
以灯心汤调下至妙。
●验效方　治淋秘，大便不通，脉微面赤，上身多汗。
赤茯　滑石（各一钱）　白术（八分）　通草（七分）　山栀（六分）　黑枳实（五分）　砂仁　牛膝　卜子（各三分）
●又方　治热在上焦，口渴而小便不利。
麦冬　片芩　山栀　花粉　活石　甘草梢　瞿麦　车前　赤茯　泽泻　陈皮　灯心
●又方　治热在下焦，不渴而小便不利。
黄柏　知母　牛膝　石斛　赤茯　车前　木通　泽泻　灯心　甘草梢
若淋秘危困，于前汤煎熟时，入片脑三五釐在内，服之即通。

大便秘结证（五十九）  ***************************
《内经》曰：北方黑色，入通于肾，开窍于二阴，藏精于肾。又曰：肾者，肠胃之关，以司开阖者也。夫肾主五液，故肾实则津液足而大便滋润，肾虚则津液竭而大便燥结。原其所由，皆因饮食失节以损胃，房劳过度以损肾，及食辛甘厚热之物而助火邪，伏于血中耗散真阴，津液枯少，此秘结之症所由起也。
然其证不一，非特肾也。有血虚、有火热、有湿、有风秘、有脾约、有挟寒、有津液不足。脾约者，胃强脾弱，约束津液不得四布，但输膀胱，故小便数而大便难。东垣制脾约丸，以下脾之燥热。丹溪谓西北人以开结为先可用，东南人多由血少，统宜以滋阴养血，生津润燥为主。大法：血虚脾约，用润肠丸、润燥汤、通幽汤、四物汤加黄芩、麦冬、五味以治之。火热者，前项药加条芩、川连、枳壳，审是实火暴结用芒硝、厚朴、备急丸下之。湿秘数日不通，及更衣则又溏，因湿在肠胃之中，热在肠胃之外也，亦宜四物加苍白术、芩连以清之。风秘用子和搜风顺气丸加减。又老人多燥结，亦由血气虚、湿故也，治宜养血润燥；有挟寒者，以虚人脏寒而血脉枯，老人脏寒而气道滞也，治用半硫丸、元戎四物汤。凡秘结切忌不分虚实，例用硝黄、牵牛、巴豆利药，下多则亡阳，愈下愈秘，不可不慎。
脉多沉伏而结。阳结脉沉实而数，阴结脉伏而迟或结。老人虚人便结，脉雀啄者不治。
〔大便秘结方〕
●脾约丸
麻仁（一两）　枳实　厚朴　白芍（各三两）　大黄（四两）　杏仁（一两二钱）
蜜丸梧子大，温水下。
●润肠丸
桃仁　麻仁（各二两）　归尾　大黄（各五钱）　羌活　枳壳（各三钱）
蜜丸同上。
●加减润肠丸　治虚弱不能服大黄。
麻仁（二两）　郁李仁（一两）　归身（两半）　陈皮　枳壳（各三钱）
蜜丸同上。
●养血润肠丸
当归（二两）　生地　熟地（各两半）　郁李仁　陈皮（各一两）　桃仁（八钱）　麻仁（两半）
蜜丸同上。秘甚者，加大黄一两、枳壳五钱。
●润燥汤
升麻　生地　熟地　归梢　大黄　甘草（生）　桃仁　麻仁　红花
●通幽汤（见燥证）　治大便秘结，幽门不通，上冲吸门，以辛润之。
●搜风顺气丸　治风秘。
大黄（五两）　麻仁　山萸　山药　郁李仁　菟丝　牛膝　槟榔　车前（各二两）　防风（两半）　枳壳　独活（各一两）
蜜丸梧子大，茶酒任下二十丸。
●半硫丸　治壮实秘结。
透明硫黄　半夏（各等分）
上为末，姜汁糊丸梧子大，姜汤下。
●元戎四物汤　治同上。
本方加煨大黄、桃仁。
●主方
当归　熟地　白芍　川连　枳壳　片芩　麻仁　甘草　郁李仁
胃火实，加大黄、芒硝。老人虚人勿用。


卷八（贞集）  ——————————————————————————————————————————————————————————————————————————————————————————

疸证（六十）  ***************************
黄疸之病，何自而起也？《经》曰：湿热相交，民当病疸。疸者，黄也。夫脾为胃行其津液者也。津液行，则小便利，何黄之有？惟湿生乎热，热滋乎湿，湿热相生，遂成滞满；由是胃气潜衰，脾气孱弱，不能为胃行其津液，致上焦不行，故身不得汗，下脘不通，故复无小便，薰蒸日久，热气成黄。热胜湿者，其黄鲜明；湿胜热者，其黄淡黯。亦有五者之不同，有酒疸、有谷疸、黄汗疸、女劳疸、黄疸。
丹溪曰：疸不必分五，同是湿热，与[合/酉]曲相似。愚谓五者之中，惟女劳疸当另立治法，非流通湿热一法之可尽也。盖治湿之法，不过茵陈五苓散、茵陈蒿汤，大黄、黄柏、栀子、芒硝等药，湿热行，则黄自退矣。惟女劳疸乃是肾虚而成，大不足之证，不可作行湿热有馀治之。故东垣有肾疸汤，虽有人参、白术、黄柏等药在其中，而多用风药以提中气、散湿热。是初起强健之人则可，若肾精久虚，元气惫极者，亦非确论，必也四物、知柏以壮水之主，人参、白术以培气之原，随症以加行湿热之剂，则标本同治，或可以收全功矣。学者乌可总五疸而混同一治乎？
抑有说焉：伤寒发汗不彻，通利不及，头汗出，身无汗，剂颈而还，小便不利，渴饮水浆，此为瘀血之在里而发黄者也，其色必鲜，黄连茵陈五苓主之。伤寒发汗，身目为黄，小便利，此为寒湿之在里而发黄者也，其色必黯，小建中主之。又或身黄，脉沉结，小腹硬而小便自利，其人如狂，此为蓄血之在下焦而发黄者，抵当汤主之。
外有黄肿一症，每因湿热冲逆，则清气不行，气既不行，则逆于肉里，肿浮于外。当于茵陈五苓内加木香、黄连、香附、卜子、枳实、厚朴大行气之药，则热除而肿消矣。
虽然发黄之症可治者固多，而不救者亦非少也。寸口近掌无脉，口渴鼻出冷气，此肺之绝也；形体如烟薰，直视摇头，此心之绝也；环口黧黑，柔汗发黄，此脾之绝也。虽有神工，将何为哉？
〔五疸见症〕
黄疸者，通身面目悉黄是也。
酒疸者，心中热，足下热，懊憹不能食，时时欲吐，其人素必嗜酒。
谷疸者，消穀易饥，食又难饱，饱则发烦头眩。
黄汗疸者，常自汗黄色，或上身尽黄，下身不黄。
女劳疸者，素伤于色，发黄，额上黑，手足心热，日暮则发，膀胱急，大便溏黑，小便自利，腹如水状，此为难治。
黄疸皆由脾胃二经所致，当究其因，分利为先，解毒次之。诸疸口淡、怔仲、耳鸣、足软、微寒、发热、小便白浊，此为虚疸，治宜四君子汤吞八味丸，不可过用凉药，强通小便，恐肾水枯竭。久而面黑色黄，及有渴者不治，不渴者犹可治也。
又有阴黄一证，非桂附莫救，医者审之，茵陈四逆汤最当。
《脉经》曰：凡黄候，寸口脉近掌无脉，口鼻冷。并不可治。脉沉渴欲饮水，小便不利者，必发黄也。酒疸者，或无热，靖言了了，腹满欲吐，鼻燥，其脉浮者，先吐之；沉数者，先下之。酒疸下之，久久为黑疸，目青面黑，心头如啖蒜虀状，大便正黑，皮肤四肢不仁，其脉浮弱，颜色微黄者，故知难治。
谷疸，寸口脉微而弱，微则恶寒，弱则发热，当发不发，骨节疼痛，当烦不烦，烦极汗出。趺阳脉缓而迟，胃气反强，饱则烦满，满则发热，客热消穀，食已则饥，谷强肌瘦，名曰谷疸。阳明病脉迟者，食难用饱，饱则发寒热，头眩者必小便难，此欲作谷疸，下之腹满如故。趺阳脉紧而数，数则为热，热则消穀；紧则为寒，食则满也。尺脉浮为伤肾，趺阳脉紧为伤脾。风寒相搏，食已则眩，穀气不消，胃中苦浊，浊气不流，小便不通，阴被其寒，热流膀胱，身体尽黄，名曰谷疸。
〔疸方〕
●茵陈五苓汤（见瘟疫）　治伤寒或伏暑发黄，便涩烦渴等症。
本方倍茵陈，加姜、枣水煎。
●茵陈茯苓汤　治发黄脉细数，四肢冷，小便涩，烦渴。
茵陈（二钱）　茯苓　桂枝　猪苓（各一钱）　活石（一钱五分）
脉不出者，加当归。
●茵陈蒿汤　治身热、鼻乾、汗出，阳气上奔，小便赤涩，湿热发黄。
茵陈蒿（一两）　栀子（二个）　大黄（三钱五分）
●茵陈大黄汤　治伤寒大热发黄，面目俱黄，小便赤涩。
茵陈　栀子　柴胡　黄柏　黄芩　大黄　升麻（各六分）　胆草（三分）
●栀子柏皮汤
栀子（十五个）　黄柏　黄连（各三钱五分）　甘草（一钱）
●肾疸汤　治肾疸目黄。
苍术（一钱）　升麻　羌活　防风　藁本　独活　柴胡　葛根（各五分）　猪苓　泽泻（各四分）　甘草（三分）　黄芩（二分）
水煎温服。
●四物汤（见中风）　治肾疸。
本方加知柏、人参、白术。
●黄连茵陈五苓汤　治伤寒瘀热在里发黄。
●小建中汤　治伤寒寒湿在里发黄。
●抵当汤　治蓄血在下焦发黄。
●褪金丸　治黄肿绝妙。
苍术　白术（各二两半）　陈皮　神麴　麦芽（各两半）　厚朴（一两）　甘草（五钱）　针砂　香附（各六两）
有块加三稜、莪术各两半，面糊为丸。
●大温中丸（见积聚）
●小温中丸（见积聚）
●主方
白术　赤茯　猪苓　苍术　山栀　厚朴　茵陈　香附　陈皮　泽泻
●桂枝黄耆汤　治黄汗，身体疼重，发热，两胫自冷者。
桂枝　芍药　生姜（各三两）　甘草　黄耆（各二两）　大枣（十二枚）
●又方　治发黄、身热、腹痛，右关脉滑者，名曰谷疸。与酒疸同。
枳实（五个）　栀子（十四个）　大黄（一两）　豆豉（一升）
●茵陈四逆汤　治发黄脉沉而迟，肢体冷逆，腰以上自汗者。此方冷服。
茵陈蒿（二两）　附子（一个）　乾姜（两半）　炙甘草（一两）
●消石矾石散　治日晡发热恶寒，膀胱急，小腹满，额上黑，足下热，腹胀如水状，大便黑色时溏，此女劳之病，腹满者难治。
消石　矾石（烧）
二共为末，大麦粥汤和服方寸匕，日三服。
●大温中汤　调治谷疸、酒疸。
陈皮（去白）　厚朴（姜汁炒）　三稜（醋炒）　苍术（泔水浸七日）　莪术（醋炒）　青皮（各五两）　甘草（炙，一两）　香附（一斤，醋炒）　针砂（二两，醋炒红七次）
忌犬肉、果、菜。
●枣矾丸　治谷疸，身目俱黄。
绿矾（火煅通红，半斤）　枣肉（二斤，煮去皮，捣烂为丸）　平胃散（四两为衣）
每服姜汤下三十丸。

痔漏证（六十一）  ***************************
《经》曰：因而饱食，筋脉横解，肠澼为痔。又曰：脾胃者，仓廪之官，五味出焉。大肠者，传导之官，变化出焉。若夫饱食太甚，则脾气倦怠，不能运化精微，朝伤暮损，清浊混淆，故食积下流于大肠之间而为病也。盖脾胃一虚，肺气亦乏，大肠之气亦从而虚，故肝木得以乘虚下流而为肠风病，皆金失所养，木寡于畏之所致也。
其见症名状，种种不同，曰牛奶，曰鼠奶，曰鸡心，曰鸡冠，曰莲心，曰翻花，曰蜂窠，曰穿肠，曰外痔，曰内痔。名状虽有不同，皆因风、热、燥归于大肠而致。当以治血为主。大法用芩、栀、连凉大肠，人参、黄连、生地、槐角生血凉血，当归和血，川芎、枳壳、升麻宽肠。风邪在下，以秦艽、防风、升麻之类提之；燥热拂郁，以大黄、麻仁、枳壳之类润之；更宜慎口节欲。
凡诸症久不愈者，必至穿肠而为漏，是因痔而成漏也。治漏先须用补药，以补气血为主。
脉小实者易治，浮洪而濡弱者难治。
〔痔方〕
●治痔主方
当归　白芍　川连　甘草　荆芥　防风　川芎　枳壳　槐角　生地　条芩
●又验方
四物　防风　荆芥　升麻　白芷　条芩（酒炒）　槐花（炒）　枳壳　苍术　黄柏（酒炒）
●验过脏连方
当归　白芍　川芎　升麻（各一两）　生地（两半）　川连　槐花（各三两）　乌梅肉（七钱）
上为末，用雄猪大脏一段，洗净盛末在内，煮极烂捣如泥，再用淡酒稀面糊丸梧子大。每空心滚水或酒任下六七十丸，如下血，加白鸡冠花，烧存性加入极效。
●洗方
枳树皮（削外粗皮去里白留中间者，二两）　明矾（一两）　皮硝（五钱）　马齿苋
上四味煎汤，先薰后洗，马齿苋不拘多寡。
●四君子汤（见中见）　年高气弱，痔血不止者，此方主之。
●痔漏诸药总考
按古方医痔漏下血，有用槐角灰者，有用柏叶灰者，有用露蜂房灰者，有用蝟皮灰者，有用牛角腮灰者，有用胡桃灰者，俱以方寸匕酒调下，此皆枯痔之法也。
汤液之中，有用防风、秦艽者，有用皂角仁、荆芥、白芷者，此皆责之风热入脏也；有用芒硝、大黄者，有用槟榔、枳实者，此皆责之实热可下也；有用胡黄连、酒苦参者，有用石莲肉、番木鳖者，此皆责之实热可清也；有用桃仁、红花者，有用蒲黄、苏木者，此皆责之瘀血未消也；有用杏仁、麻仁者，有用地黄、黄柏者，此皆责其燥金无液也；有用地榆、蕲艾者，有用枯龙骨、鹿角霜者，此欲强止其血也；有用象牙、蜣螂者，有用人爪、蟹爪者，此欲放出其肛门外，施药以愈之也；有用薰洗法者，有用药坐者。无非枯痔止血之品也；有用插药者，有用挂线者，无非烂肌去腐之意也。听人对症而施之。

调经证（六十二）  ***************************
《内经》曰：女子七岁，肾气盛，齿更发长；二七而天癸至，任脉通，太冲脉盛，月事以时下。然月事何以独见于妇人？盖男子属阳，气多血少；女子属阴，血多气少。故男子之血生于心，纳于肝，以次入肾而变精。女子之血亦生于心，由心经胞络下注肝肾，其有馀者，注胞络而为月事。王冰所谓「阴盛海满而出血者」是也。
月事有调，有不调者，何也？盖冲为血海，任主胞胎。手太阳小肠之经也，此二经相为表里，主上为乳汁，下为月水，是月水乃经络之馀。若平人冷热调和，气血不伤，则冲任二脉气盛，太阳、少阴所主之血，宣流依时而下，三旬一见，有似月盈则亏之义，故曰月事。若劳伤血气，寒湿乖适，经脉则虚，虚则邪气乘之，邪客于血，或寒或湿，寒则血结，湿则血消，此月事因之而不调，即《经》所谓「月事不来，胞脉闭」者是也。
推其不调之证，有经闭不通者，有经绝不行者，有终身不月者，有先期、后期、乍行乍止、血鲜、血淡、疼痛、带浊之不同。治当推类求之。
经闭不通者，因瘀血内积，时常作痛，致闭不通。此证易治，不过一驱逐之功耳。
经绝不行者，有因心事不遂，致心血亏欠，故乏血以归肝而出纳之令枯竭；有相火妄动，煎熬真阴，薰蒸血海，名曰血枯，此证劳病多主之；有二阳之病发心脾，男子不得隐曲，女子不月者。二阳者，胃与大肠也，胃主纳食，大肠主运化。《经》曰：食气入胃，浊气归心，淫精于脉。饮入于胃，游溢精气，上输于脾。今肠胃既病，则不运不化，心脾何所资乎？心脾无资，则男不生精，女不生血。故在男子有不得隐曲，在女子则月事不行，此即绝经之候。又脾与胃为表里，久则传入于脾，为风消。风消者，消铄羸瘦，以脾主肌肉故也。肺与大肠为表里，久则延入于肺，为喘息奔急，以肺主气故也。兼入心，则三脏三腑俱病，故曰死，不治。
女人终身不月者，必便血。盖胃上口名贲门，与心相连，血错经而妄行，不入肝而入胃脘，下出幽门，达小肠阑门，以次传入大肠，此秘验也。
经水先期，多属血热，四物汤用生地，加丹皮、芩连、香附。血色鲜红，更主热盛，所谓热则流通，上项药倍生地、丹皮、芩连、白芍。
过期多是血少，四物倍熟地、当归、苓术、炙甘草、红花少许。过期色淡者，属血虚挟痰，二陈加穹归、白芍、香附、阿胶。血紫者，气之热；血黑者，热之甚；血成块者，气之滞，多作腹痛。紫黑四物用生地加香附、芩连、丹皮、玄胡、蒲黄；血块用归尾、芎芍、五灵脂、三稜、莪术、香附、桃仁、红花；腹痛甚者，加乳香、没药劫而止之。
凡经行未尽而乍止，有三义：有暴怒郁结，致气滞不行，宜芎归、香附、玄胡、红花、炒白芍、丹皮、乌药、木香之类以行之；有形寒饮冷，以致经血凝滞，宜前项药中加砂仁、炒乾姜消息之；有伤寒经水适来适断，热入血室，往来寒热，似疟非疟，或昼则明瞭，夜则谵语，如见鬼状，俱用小柴胡。
有将行作痛，属气血实，一云气之滞，俱用生地、川芎、归尾、炒连、香附、桃仁、红花、玄胡、丹皮、莪术、白芷。行后绵绵作痛，属气血虚，亦用四物倍归身、阿胶、熟地，加参、术、红花、炙甘草以补之。
有血行气滞，致行未尽者，宜上项药选用，仍用木香、槟榔、玄胡、香附、乌药、莪术以行之。
有经行带下赤白者，属湿热，宜四物合二陈、二妙散。
凡治女病，首重调经，调经大旨，不外于此。善学者，临证察脉而详究之，思过半矣。
妇人尺脉常盛，而右手脉大，皆其常也。右肾脉微涩与浮，或肝脉沉急，或尺脉滑而断绝不匀，皆经闭不调之候。
妇人尺脉微迟，为居经，月事三月一下。妇人尺脉微弱而涩，少腹冷，恶寒，年少得之为无子，年大得之为绝产。
〔调经方〕
●四物汤（见中风）　乃妇人调经之总司也。
●二陈汤（见同上）　治过期色淡挟痰。
本方加芎、归。
●导痰汤（见同上）　治肥人躯胖，脂满经闭。
本方加芎、归、黄连。不可用地黄以滞故也，如用必以姜汁炒过入药。身肥亦由痰多，脂膜闭塞子宫，不能受精而施化也，宜服上药。
●四物合二妙散（见湿证）　治经行带下赤白，属湿热。
●通用调经养血清热方
川归　白芍　条芩（各七分）　白术　茯苓（各八分）　生地　知母　陈皮　香附（各五分）　玄胡　丹皮（各四分）　黄连　甘草（各三分）
加莲子，水煎。食稍远服。
●治月经过用不行方　补血行血。
当归（钱半）　熟地　白芍　香附（各一钱）　苏木　莪术（各八分）　川芎　桂　甘草（各五分）　木通（七分）　桃仁（三十个）　红花（三分）
●治月经先期方　养血凉血。
归身（钱半）　生地　条芩　香附（各一钱）　黄连（炒）　白芍（各八分）　川芎　阿胶　艾叶　甘草　黄柏　知母（各八分）
●治经水过多不止方　滋阴固经涩带。
黄芩　龟板（炙）　白芍（炒。各一两）　樗根白皮（七钱）　黄柏（三钱）　香附（二钱）
酒糊丸梧子大，白汤下六七十丸。
●治妇人室女经水不通方
晚蚕沙（一两）
用酒水各半煎服，立通。
●胶艾汤　治劳伤气血，冲任虚损，月事过多，淋漓不止，胎漏胎触。
阿胶　川芎　甘草（各五分）　当归　艾叶（各七分）　熟地　白芍（各一钱）
水煎温服。一方加地榆、黄耆。
●乌药汤　治妇人血海疼痛。
香附（二钱）　川归（一钱）　木香　甘草（各五分）　乌药（一钱五分）
水煎，食前温服。
●治妇人经水不调，行时腹痛。　体厚者服之甚验。
归尾　陈皮　茯苓（各一钱）　香附　赤芍　玄胡　条芩（各八分）　丹皮　乌药（各七分）　生地（二分）
●养血调经丸　瘦弱者，宜常服。
生地　当归（各一两）　益母（八钱）　川芎　阿胶　条芩　苍术　白术（各七钱）　赤芍　丹皮　人参　黄柏（各五钱）
蜜丸梧子大，米汤下。
●经验没药散　治经闭作痛，服之经行痛止。
没药（二钱五分）　桃仁　红花（各七分）
上末，酒调下。
●治经水行而作痛，　血凝气滞故也。未行三日前服至行时止。
香附（醋制，三钱）　白芍（酒炒）　丹皮（各一钱五分）　川芎　玄胡　乌药　桃仁（各一钱）　川归
●治经水行后作痛，腰背腿皆疼　，气血两虚故也。行尽时服之。
熟地（二钱五分）　当归（三钱）　茯苓（二钱）　杜仲（姜制，一钱五分）　白术（七分）　人参（五分）　川芎（四分）　甘草（三分）
●治经水行五六日不止者　，血热、血虚故也。
茯苓（二钱）　黄芩　熟地（酒洗）　川连（各钱半）　生地（酒洗）　黄耆　蒲黄（炒黑）　当归（各一钱）　人参（八分）　甘草（三分）
●治经水来多，虚弱无力，腰背腿疼，饮食减少。
当归头　熟地　生地（各钱半）　麦冬　黄芩　人参　白术（各一钱）　黄耆（五分）　五味（十粒）　甘草（三分）
●治经水来少　，血虚气弱故也。
当归　白术（各二钱）　黄耆　熟地（各钱半）　人参　茯苓　白芍（各一钱）　陈皮　川芎（各四分）　甘草（三分）
●治经水桃衣色　，血虚胃弱，行后服三五剂。兼治经水色淡。
当归（二钱）　熟地（钱半）　人参　白芍　茯苓　神麴　白术（各一钱）　陈皮（八分）　川芎（五分）　砂仁（六分）　甘草（三分）
●治经水紫色　，行二日后服四剂。
生地　条芩（各二钱）　白芍（钱半）　蔓荆子　荆芥　山栀（炒）　蒲黄（炒。各一钱）　甘草（五分）　红花（三分）
●治经水成片成块　，热极所致。行一日间，服一二剂。
白芍（二钱）　生地　黄芩　红花　蒲黄　玄胡（各一钱）　丹皮　甘草（各五分）
●治经水风热成片块　。行二日间，服至愈。
香附　桂枝　乌药　玄胡　桃仁　五灵脂　陈皮　紫苏　川归　川芎（各一钱）　丹皮（六分）　甘草（三分）
●治经水过期气寒者　，至期服至行经。
当归（三钱）　乾姜（煨）　川芎　陈皮　玄胡　桃仁（各一钱）　乌药（六分）　桂　丹皮（各五分）　甘草（二分）
●治经水过期血少者　，至期服至行经。
当归（四钱）　香附（二钱）　川芎　熟地（各钱半）　人参　茯苓　陈皮（各一钱）　甘草（三分）
●治气逆过期　，至期服至经行。
当归　香附（各三钱）　乌药　川芎　桃仁　玄胡　陈皮（各一钱）　茯苓（八分）　木香（五分）　甘草（三分）
●治气虚不及期而行　，行后服三五剂。
黄芩（钱半）　人参　黄耆　白术　茯苓　生地　熟地（各一钱）　甘草（三分）
●治经水不行　，服至经行。
当归（三钱）　香附　抚芎　丹皮　牛膝（酒洗）　桃仁　玄胡（各一钱）　乌药（六分）　甘草（三分）
●治妇人室女经闭不行　，将成劳病，憎寒发热等症。切不宜服峻补药，此方最良。
马鞭穗　荆芥穗（各二钱）　川归（酒洗）　赤芍　艾梗（各一钱）　川芎（六分）　丹皮（五分）　肉桂（二分）　枳壳（麸炒，七个）　乌梅（六分）
水二盅，煎一盅。一方无艾梗，治血聚四肢，或为浮肿併兼上症。
●十五味调经丸　治经水乍多乍少，或行或止，或腰膝疼痛，或少腹饱闷，寒热往来，不思饮食，骨蒸烦热，遍身作痛，手足疲软，困倦无力而不受孕者。
川归（四两，酒洗）　香附（十两，分作三分，童便、酒、醋各浸一宿，炒用）　丹皮（二两）　艾梗叶（醋炒）　砂仁　牛膝（酒洗）　木香　熟地　白术（土炒）　川芎（酒洗）　骨皮　枳实　茯苓　条芩（酒炒）　玄胡（酒炒）　杜仲（姜汁炒。各三两）
酒糊丸梧子大，空心下六七十丸。
●治妇人五十后行经不止　，作败血论。
茜根　苏木　生地（各一两）　侧柏叶（炙黄）　条芩（各五钱）　阿胶（炒成珠，五钱）　胎发—枚（烧灰存性）
前药分作六剂水煎，将发灰分作六次投入股之。
●治妇人遍身肢节筋骨疼痛。
当归　肉桂　玄胡（各等分）
上末，好酒调下三钱，蜜丸酒吞三钱亦可。好酒随量下。
●四物汤　妇人调经总司之要药，照后随症增减。
月事不来，虚中有热者，加黄芩。
月事先期属血热者，用生地加丹皮、芩、连、香附；肥人加没药。
月事过期属血少者，倍归、地，加参、术兼痰药。
过期色紫黑成块作痛，属血热者，加黄连、香附；血结而经闭者，加桃仁、红花。
瘦人子宫无血，精气不聚，令人无子，加养血滋阴药；月事临行作痛，属血实。
一云：瘀血郁滞，加桃仁、香附、黄连、红花，或加玄胡、莪术、木香，热加柴胡、黄芩。

崩漏证（六十三）  ***************************
妇人崩中，由脏腑损伤，冲任二脉气血两虚而然。《经》曰：冲脉者，经脉之海。任脉者，任于前。王冰曰：任脉通，冲脉盛，月事以时下者是也。故二脉平和，外循经络，内荣脏腑，何崩漏之有？若劳动过极，七情六慾，内伤脏腑，则冲任之脉虚，不能约束经血，忽然暴下，若山崩然，故曰崩中。
其证有虚、有热，虚则渗下，热则流通，又有虚热相兼者。急则治其标，用白芷煎汤调百草霜，或棕榈灰、五灵脂半生半炒，俱酒调下二三钱。缓则治其本，气虚者，补中益气加熟地、蒲黄、香附；若饮食少者，宜参苓白术散，健脾有验。血虚者，四物加阿胶、蒲黄、参、术；有热者，通用炒芩连、黄柏、炒黑山栀、生地、地榆；脱血过甚者，用地榆、棕榈灰、蒲黄、乾姜、山栀、香附、五灵脂，兼凉兼止。药味必炒黑者，以黑胜红故也。
东垣治崩中，专主于寒，亦不可云无，须审脉候，沉迟微细，方可选用乾姜、茴香、良姜、桂、附之类，或久病得此更宜，所谓久病非热是也。东垣论崩漏不止有三证：一证因脾胃虚损，下陷于肾，与相火合，湿热下迫，遂漏不止；一证因先富后贫，心事不足，则郁闷损脾，饮食少进，血液不生，经自漏矣；一证因悲哀太甚，先损于肺，而心胞络之脉无所营，亦绝于内，故火动而数溲血也。详《兰室秘藏》。
〔崩漏方〕
●崩漏多因气所使而下　。
香附　归身　白芍　熟地　白术　棕灰（各一钱）　川芎　黄耆　蒲黄　地榆　人参（各五分）　升麻（二分）　柴胡（三分）
●补中益气汤（见内伤）　治气虚崩下。
本方加熟地、蒲黄、香附。
●参苓白术散（见内伤）　治崩而饮食少进。
●四物汤（见中风）　治血虚崩下。
本方加阿胶、蒲黄、人参、白术。
●凉血地黄汤　治女人血崩由于肾水阴虚，不能镇守胞络相火，故血走而崩漏。
黄芩　荆芥　蔓荆子　黄柏　知母　藁本　细辛　川芎（各二分）　黄连　羌活　柴胡　升麻　防风（各三分）　生地　当归（各五分）　甘草（三分）　红花（少许）
●棕榈灰散
棕榈烧灰存性（五钱）　乾姜灰（二钱，冬月用）　乌梅　地榆灰（各三钱）（一方无地榆）
上末，空心乌梅汤调下二钱，久患三服愈。
●治赤白崩方　兼治赤白带。
当归　熟地　蕲艾（各五钱）　白芷　川芎　甘草（各二钱）　人参（一钱）
共合为一剂，水四大盅煎至三盅，入鸡蛋三枚在内煮，服下药。
●验方
人参　黄耆　白术　阿胶　条芩　香附　升麻　荆芥　加入四物。

带下证（六十四）  ***************************
带下者，由湿热流注于带脉而下浊液，故曰带下。赤属血分，自小肠来，湿热居多，治宜芩、连、栀子、二妙散、丹皮、归、芍、生地。白属气分，自大肠来，湿痰居多，治宜二陈加南星、川芎、香附、薏苡、瓦垄子、海石、蛤粉、苍白术、滑石。又肥人多痰，瘦人多热，用药与上彷彿。
丹溪云：同是胃中湿热积痰，流下渗入胞胎，宜断厚味，煎炒为主。有气虚脱者，补中益气、调中益气、温补兼升举之法；血虚者，四物、二妙加阿胶、贝母、香附。
东垣治带下，专主于寒，用乾姜、良姜、木香、附子、玄参、肉桂、乌药之类。愚谓属湿热与痰居多，属寒者少，在临证而精察之，不可执一。
妇人带下，六极之病，脉浮则为肠鸣腹满，紧则为腹中痛，数则为阴中痒，痒则生疮，弦则阴户掣痛。妇人带下，脉浮恶寒，漏下者不治。妇人漏血下赤白，日下血数升，脉急疾者死，迟者生。妇人漏下赤白不止，脉小虚滑生，大紧实数者死。
〔带方〕
●治赤带方　赤属血分，自小肠来，湿热居多。
黄芩　黄连　黄柏　山栀　丹皮　苍术　当归　生地　白芍
●治白带方　白属气分，自大肠来，湿痰居多。
二陈加南星　川芎　香附　苡仁　瓦垄子　蛤粉　苍术　白术　活石　海石
●又治白带丸方
香附（五钱）　龟板（二两）　黄柏（一两）　白芍（七钱五分）　樗白皮　山萸　苦参（各五钱）　栀子（二两）　乾姜　贝母（各二钱五分）
酒糊丸梧子大，空心白汤下。
●魏元君济生丹　治白带。
荞麦粉　鸡蛋清
二味为丸，白汤下。此方加吴茱萸更妙。
●二妙散（见湿证）　治白带。
●又方　治赤白带及经水先期。
当归　白芍（各八分）　白茯　白术　苍术（各七分）　玄胡　香附　陈皮　川芎　花粉　黄柏（各三分）
●补中益气汤（见内伤）　治白带，下气虚脱。
本方加升举药。
●四物汤（见中风）　治血虚带下。
本方加二妙，入阿胶、贝母、香附。
●东垣桂附汤　治白带腥秽，多悲不乐，阴寒之证。
黄柏　知母　肉桂（各五分）　附子（一钱）
●主方
四物加　黄柏　樗根　贝母　乾姜　甘草
痰加白术、半夏；赤加条芩、荆芥；久加熟地、牡蛎；气虚加参、耆；腰腿痠疼加鹿角胶或阿胶。
●治白带神方
北黑枣（三斤，煎汁）　苍术（一斤，煎汁）
二汁共熬成膏，每日清晨滚水调服二三钱，即愈。

胎前诸证（六十五）  ***************************
胎前有三禁：不可汗，若发汗者，如伤寒下早之证；不可下，若下者，则脉数已动于脾；不可利小便，若利小便，则内亡津液，胃中枯燥。宜清热养血为主，故白术、条芩乃安胎之圣药也。茺蔚子，活血行气，有补阴之妙，名曰益母，以其行中有补也。胎前无滞，产后无虚，均宜服之。
堕胎，乃血气虚损，不能荣养胎元而然。亦有内多邪热，致血气沸腾，胎不宁静，久当自落者；又胎气繫于脾，脾虚则蒂无所附，故落者。治宜以白术、条芩为主，一以健脾，一以清热，气血和平，胎亦宁静。古方用杜仲、续断为丸，盖取大补肾气，使肾气充足，托住胎元，永不堕矣。二方间服，妙不可言。至九月、十月改服益母丸等药。
胎前有虚、有热，四物加阿胶、白术、条芩、麦冬、陈皮、人参、续断、益母草；腹痛用玄胡、条芩、砂仁；腰痛宜杜仲、续断、砂仁、艾叶。非月数多者，不可多用。
〔胎前诸证〕
子肿者，谓怀孕或手足或遍身浮肿是也。安胎养血为主，加茯苓皮、生姜皮、桑白皮之类。轻者不须治，产后肿自消。
子烦者，谓怀孕心烦热闷，烦躁不安是也。洽宜麦冬、知母、山栀、条芩，仍兼四物。
子淋者，谓怀孕小便涩少淋沥。用片芩、车前、木通、灯心、赤茯。凡利小便，亦斟酌用之，不可过多。
子痫者，妊娠中风，头项强直，筋脉挛急，言语蹇涩，痰涎壅盛，或时发搐，不省人事。治宜羚羊角散。
子悬者，妊妇胎气不和，凑上心腹，胀满疼痛。治宜紫苏饮加炒山栀、黄柏、香附。
子瘖者，娠妇忽然失音不能言语，《内经》曰：子瘖者，乃胎气使然，当十月复。非药可疗，故不用服药，产后自能言。
子晕者，娠妇忽然卒倒，僵仆不知人事，少顷即苏。宜葛根汤，若气血两虚，八物加阿胶、陈皮。
恶阻者，妊中恶心呕哕。由血阻痰亦阻，故恶心，饮食不进。多从痰治，二陈汤、小半夏茯苓汤加条芩、藿香、苍术、白术，月数多者，去半夏用贝母。
妇人三部浮沉正等，无他病而不月者，孕也。尺大而旺亦然。左尺洪大滑实为男，右尺洪大滑实为女。
体弱之妇，尺内按之不绝，便是有子；月断病多，六脉不病，亦为有子，所以然者？体弱而脉难显也。《脉经》曰：「三部沉浮正等，按之无绝者，妊娠也。」何尝拘于洪滑耶？「阴搏阳别，谓之有子」。搏，伏而鼓也。阴搏者，尺中之阴搏也。是阴中有别阳，故谓有子。
妊娠初时，寸微尺数，按之散者，三月也，按之不散者，五月也。
妇人经断有躯，其脉弦者，后必大下，不成胎也。
妊娠七八月，脉实牢强大者吉，沉细者难产而死。
《脉经》曰：左手沉实为男，右手浮大为女。左右手俱沉实，猥生二男；左右手俱浮大，猥生二女。《脉经》之所论止于二男二女而已，若三男三女；一男一女，皆未之及也。《脉诀》虽有纵横顺逆之论，于理难通。是固高阳生之私言耳，戴同父非之是也。然则三男三女，一男一女，圣经未有明言，后学亦不必强为之说。若曰知之，必是遇长桑君饮以上池之水，能视垣一方人者，斯可矣。吾则不能为妄语以诳世也。
妇人阴阳俱盛，曰双躯。若少腹微紧者，血即凝浊，经养不周，胎前偏夭，其一独死，其一独生，不去其死，害母失胎。
女人得革脉，曰半产漏下。得离经之脉，曰产期。离经者，离乎经常之脉也。盖胎动于中，脉乱于外，势之必至也。
〔胎前诸方〕
治娠妇通用，　养血清热健脾主方　。
白术　山药　白芍　川归（各八分）　莲肉（一钱）　条芩（七分）　知母（六分）　川芎　熟地（各五分）　生甘草（三分）　益母草（一分）
●益母草丸　治女人赤白带下，胎前产后，一切诸症。
益母草一物，勿犯铁器，为末蜜丸弹子大，热酒加童便化下一丸。
●固胎饮　治胎气不安，或腹微痛，或饮食不美，或腰间作痛，宜服数剂。
白术　当归　白芍　熟地（各一钱）　人参　川芎　条芩　陈皮（各五分）　甘草　砂仁　紫苏（各三分）
加姜三片，煎服。
●安胎丸
白术　条芩
等分为末，粥丸。清米汤下二三钱。
●十全保胎丸
杜仲（姜汁炒八两）　续断（酒炒一两）
蜜丸梧子大，或山药末打糊丸，白汤下二三钱。
●加减四物汤　治胎漏，属气虚有热。
本方加阿胶、白术、条芩、砂仁、香附，甚加人参。
●治漏胎下血
条芩（五钱）　白术（一两）　砂仁（二钱）　阿胶（三钱）
上末，艾汤调下二钱，或水煎亦可。
●用效心腹诸痛方　治娠妇触动胎元，痛不可忍，及胎漏下血。
白芍（一钱）　白术　条芩　川芎（各八分）　陈皮（七分）　玄胡（五分）　砂仁（有火者少用）
●又方　治娠妇失跌，腹痛胎动。
白术　陈皮　条芩　川芎　白芍　甘草　砂仁
●达生散　一名束胎散。
大腹皮（三钱）　人参　陈皮　紫苏（各五分）　白术　白芍　归尾（各一钱）　甘草（二钱）
加青葱五叶，黄杨脑七个，或加枳壳、砂仁。
●全生白术散　治子肿。
白术（一两）　生姜皮　大腹皮　陈皮　茯苓（各五钱）
上末，米饮下。《指迷方》用茯苓皮、桑皮去白术。
●四物汤（见中风）　治子烦。
本方加麦冬、知母、山栀、条芩。
●羚羊角散　治子痫。
羚角　独活　枣仁　五加皮（各八分）　米仁　防风　川归　川芎（各四分）　茯神　杏仁（各四分）　木香　甘草（各三分）
加姜、葱煎服。一方加山栀、黄芩、香附。
●八物汤（见中风）　治子晕。
本方加香附、陈皮。
●治恶阻用效方
白术　半夏（各八分。月数少者用贝母）　茯苓（一钱）　陈皮（七分）　条芩　藿香（各六分）　竹茹　归身　枇杷叶（各五分）　升麻（二分）
●治小产后心腹疼痛方
当归　白芍　川芎　熟地（各一钱）　玄胡（七分）　桃仁　红花（各二分）　香附　青皮　丹皮　泽兰叶（各五分）
加童便、酒各半盅，冲入温服。
●芎归汤　一名佛手散。治娠妇跌仆，子死腹中，恶露妄下，疼痛不止。又治临产难生，胞衣不下，及产后血晕，不省人事诸症。
川芎　当归
加柘树叶。
●枳壳散　治娠妇八九个月后，胎气壅塞，常宜服之。滑胎易产，安和子脏，益血舒气。
枳壳（五两）　粉甘草（一两五钱）　香附子（一两）
上末，空心沸汤下二钱，日三服。加炒糯米为末同服，更补元气。
●安胎方　治因有所伤，胎动痛不可忍。
用连皮宿砂仁，不拘多少，炒黑去皮为末，酒下。
●治胞衣不下
用荷叶水，醋煎汤，调伏龙肝末，澄清服之，立下。
●治子宫不收
用旧烂网巾，不要水洗，就连汗垢火煅存性，空心酒下一钱，二三次即收。
●治生产用力，或生婆入手抓破尿胞。
用豚猪尿胞一个，盛糯米在内，再装入健猪肚内，煮极烂食之。连食二三个即愈。
●胎漏验方
四物加阿胶、白术、条芩、砂仁、陈皮、紫苏、升麻、甘草。
●催生方
当归　川芎　枳壳　滑石
●束胎丸　娠妇七八个月上，服此令胎气敛束，产时易下。
白术（二两）　茯苓（七钱五分）　陈皮（三两，不见火）　黄芩（夏一两，冬五钱，春秋七钱）
●半夏茯茯汤　娠妇恶阻者，此方主之。
半夏　生姜（各三十铢）　乾地黄　茯苓（各十八铢）　旋覆花　白芍　人参　川芎　细辛　橘皮　甘草　桔梗（各十二铢）
●橘皮汤　娠妇呕吐不下食者，此方主之。
橘皮　竹茹　人参　白术（各十八铢）　厚朴（十二铢）　生姜（二两）
●胶艾汤　治胎漏不安。
熟地　艾叶　当归　川芎　阿胶（炒成珠。各五分）　炙甘草（五分）　黄耆（二分）
●砂仁葱白汤　治娠妇腹痛，因气血滞涩者。
砂仁（一钱，捶碎）　葱白（十根）
煎汤吞下。
●犀角散　治子烦。
生犀角　地骨皮　麦冬　赤茯苓　条芩　生甘草
●四物汤加芩连生姜半夏方　治子痫。
●紫苏饮　治子悬。
苏叶　人参　陈皮（去白）　大腹皮（黑豆汁洗过）　归尾　川芎　粉草　白芍（酒炒）
●地肤草汤　治子淋。
地肤草（四两）
水四升，煎二升，分三服。取自然汁服亦可。
●冬葵子汤　亦治子淋。
冬葵子（略炒）　柴胡　桑白皮　赤茯苓　赤芍　川归（各等分）
●木通散　治娠妇身体浮肿，四肢胀急，小便不利。
木通　苏叶　香葇　桑皮（各一钱）　枳壳　槟榔　条芩（各五分）　木香　诃子皮（各三分）

产后诸证（六十六）  ***************************
《要略》曰：新产妇人有三病，一曰病痓。病痓者，发热恶寒，或口眼歪邪，角弓反张等症。此是气血大虚使然。参、耆、归、术、炙甘草、陈皮、肉桂、炒黑乾姜、熟地，大剂温补。左手脉不足，补血药重；右手脉不足，补气药重，切不可用小续命发表之剂作中风治。
二曰病郁冒。郁冒者，或浴身沐发，离褥太早，致感冒风寒湿气而然。宜参、术、归、芎为君，加荆芥、紫苏、防风、羌活等药选用，切不可大发表致损元气；郁冒者，清魂散加归身、陈皮。
三曰大便难。大便难者，以气血虚，亡津液，故肠胃燥涩也，虽五七日不解无妨。治宜八物去芍药，倍归尾、地黄，使之渐润流通，切禁疏利之药，惟血气未大虚者，方可少服麻仁丸。一法用芝麻一撮捣碎，入煎药内服之，即流利也。
产后恶寒、发热、腹痛者，当去恶血，有恶血腹必满。若腹不满者，非恶血也。治血刺痛，用当归，乃和血之法。若因积血而刺痛者，宜桃仁、红花、当归头之类。
恶露不尽，小腹作痛，名儿枕痛。用附、桂、五灵脂、红花、炒蒲黄、当归、白术、乾姜、玄胡索有验，或用醋炒桃仁、白芍、甘草、粟壳、香附者，醋以收之之义也。
新产后十日内，禁用自芍，以其酸寒能伐发生之气也。产后补虚，用参、耆、归、术、陈皮、炙甘草、川芎。如发热，加茯苓淡渗之，其热自除，重则用乾姜。夫大热而用乾姜何也？盖此热非有馀之邪热，乃阴虚生内热耳。乾姜能入肺分，利肺气，又能入肝分，引众药生血，然必与补阴药同用者。此造化之妙，非知者不足以语此也。
产后证候多端，或乍寒乍热，似疟非疟；或大热头疼体痛，如伤寒状；或卒中口噤，如痓如痫；或左瘫右痪，角弓反张；或妄言见鬼，心神恍惚；或耳目口鼻，忽觉黑气如烟薰之状；或腹中作痛，绵绵不已。以上诸症，若非恶露未尽，即是劳伤气血，大虚之证。
丹溪曰：凡产前当清热养血为主，产后宜大补气血为要。虽有杂症，以末治之。此确论也。虽然亦有妇人体原壮盛，虽产后血犹未虚耗者，亦不可纯用温补重剂。善治者，诊脉察候，合宜而行，斯得之矣。
《金匮要略》曰：新产妇人有三病，一者病痓，二者病郁冒，三者大便难。盖以亡津液胃燥，故大便难。产妇郁冒，其脉微弱，呕不能食，大便反坚，但头汗出，所以然者，血虚而厥，厥而必冒。冒家欲解，必大汗出，以血虚下厥，孤阳上出，故头汗出。所以产妇喜汗出者，亡阴血虚，阳气独盛，故当汗出，阴阳乃复。大便坚，呕不能食，小柴胡汤主之。病解能食，七八日而更发热者，此为胃热气实，承气汤主之。
妇人产后七八日，无太阳证，小腹坚痛，此为恶露不尽，四五日不大便，趺阳脉微实，再倍发热，日晡时烦躁谵语，不能食者，利之即愈，宜承气汤。以热在里，结在膀胱也。
丹溪曰：产前脉细小，产后脉洪数，皆死。又曰：产前脉当洪数，既产而洪数如故，岂得不死？此亦大概言之，尝见产后亦有脉洪数而生者。
新产伤阴，出血不止，尺脉不能上关者，死。
〔产后诸方〕
●严氏清魂散　治产后血晕，不省人事。
泽兰叶　人参（各一两）　荆芥穗（四两）　川芎（二两）　甘草（八钱）
共为末，温酒入童便调下。更用破漆器烧烟薰之，频置醋炭，更服此药。
●愈风汤　治产后中风，口噤，牙关紧急，手足瘈瘲，角弓反张。
荆芥穗　川当归
各等分为末，用黑豆炒焦，淋酒调下，或童便亦可。
●治产后乳汁不通方
通草（七分）　瞿麦　柴胡　花粉（各一钱）　桔梗　青皮　白芷　木通　赤芍　连翘　甘草（各五分）
水煎，食后缓缓饮下，更手摩乳房。
●又方当归补血汤加葱白　治产后无乳。
当归（三钱）　黄耆（一两）　葱白
共水煎服。
●人参当归散　治产后失血过多，血少则阴虚，阴虚生内热，令人心烦短气，自汗头疼。
熟地　人参　当归　肉桂　麦冬　白芍
加淡竹叶、生姜煎服。
●当归黄耆汤　治失血过多，腰痛，身热，自汗。
归身（三钱）　黄耆（二钱）　白芍（一钱五分）
加姜三片，煎服。
●失笑散　治产后心腹疼痛欲死，及儿枕作痛。
蒲黄　五灵脂
二味为末，白汤下。
●三圣散　治儿枕痛。
当归　肉桂　玄胡
●抵圣汤　治产后血气伤于脾胃，腹胁满胀，呕逆恶心。
赤芍　半夏　陈皮　人参　泽兰叶（各二钱）　甘草
加姜煎服。
●独参汤　治产后血晕，不省人事。
人参（一两）
水一升，煎半升，温服。身热气急者，加童便一盅；身寒气弱者，加附子三钱。
●黄耆汤　治产后虚汗不止。
黄耆（二钱）　白术　防风　熟地　茯苓　麦冬　炙甘草　牡蛎粉（各五分）
加大枣一枚，煎服。
●增减四物汤　治产后阴虚发热，昼则明瞭，夜则寒热。
川归　川芎　生地　柴胡
●定痛散　治产后恶血不尽，腹中作痛。
当归　白芍（各二钱）　肉桂（五分）　五灵脂（一钱）
加姜三片，水酒各半，煎服。
●麻仁丸　治产后大便秘结。
麻仁　枳壳　人参　大黄　当归
等分为末，蜜丸梧子大，白汤下二十丸，以便润为度。
●猪肾汤　治产后虚羸喘乏，乍寒乍热，病如疟状，名曰褥劳。
猪肾（一具）　白糯米（一合）　淡豉（半合）　葱白（十根）　人参　川归（各二钱）
●黑神散　治胎死腹中，难产，经日而死者。法以产妇舌头青黑为验。
熟地　炒蒲黄　炒黑乾姜　当归　白芍　桂心（各二两）　炙甘草（三钱）　黑豆（炒去皮，二合半）
共为末，每服二钱，童便和酒调下。此方更治胎衣不下，产难血晕，儿枕疼痛，乍见鬼神等证。
●又方　治死胎不下。其症指甲青、舌青、眼闭，甚者口中作屎臭。
先以平胃散一帖，作二服，每服酒水各一盅，同煎至一盅；再以朴硝半两，研细投入，煎三五沸，倾出候温，服尽，其胎即化为水。倘非死胎，不必用朴硝；骨缝未开者，加川芎二钱。
●产后泄泻方　此有积血在脾胃也。
苍术　白术　赤茯　白茯　桃仁
用水煎服。

五脏气绝论（六十七）  ***************************
或谓五脏之气绝于内，利下不禁，甚者手足不仁，此何谓也？师曰：五脏者，心、肝、脾、肺、肾，皆阴也。荣气，亦阴也。平人五脏气旺，荣气主维于其内，故血液充，阴精固，大便润，小便长，奚病焉？惟夫火邪燔炽，而五脏齐枯，五行相剋，而亡传者死，此五脏之气绝也。五脏既绝，则荣卫无所管摄，而陷下不禁，在劳病则肠垢虚脱，在恶利则洞泄不收，血气虚陷，手足自尔不仁，此症之极危者也，阴气已绝故也。
或又言曾见痢疾每下百度，昼夜无休，完穀不化，下体麻木，治之可生，毋亦脏气绝而犹有可救者欤？师曰：此非脏气绝也。症虽相似而实殊者也。此人春夏受热，藏于脏腑，复出肠胃，火性暴烈，奔迫后重。河间所谓火性疾速，不容停留胃中者是也。其完穀不化，非胃气绝也，仲景所谓邪热不杀穀者是也。下体虽麻木，而犹未至于手足之不仁，不仁则并麻木而不知也。势虽急而犹未至不禁，不禁则上无胀闷，中无痛疼，下无奔迫，但孔如竹筒，漫无约束，直流不休，诃子、粟壳咸无功矣，虽有卢扁将安施乎？

六腑气绝论（六十八）  ***************************
或谓《要略》曰：六腑气绝于外者，手足寒，上气脚缩，何谓也？师曰：六腑者，大肠、小肠、膀胱、胆、胃、三焦，皆阳也。卫气，亦阳也。平人六腑之气旺，故合卫气以流行于一身，护皮毛，温手足，气和平而足舒畅，奚病焉？惟夫病久损深，六腑之气渐绝，或暴病虚脱，六腑之气断绝，内阳既绝，则胃气无所禀受，而与之俱绝，手足之寒宜矣。阳气一乱，则气逆上而不平，无阳养筋，则脚挛缩而不伸，此症之极危者也，阳气已绝故也。
或又言常见人有手足寒，气逆上，脚拘挛，治之得愈，毋亦腑气绝而犹有可救者欤？师曰：此非腑气绝也。症虽相似而实殊者也。按《内经》有言，阳气衰于下者为寒厥，阴气衰于下者为热厥。手足寒，乃厥证也。《经》有言不得卧而息有音者，阳明之脉逆也。起居如故而息有音者，肺之络脉逆也。是上气逆也。又言湿热不攘，大筋软短，小筋弛长，软短为拘，弛长为痿。脚缩者，湿热病也。兹三者，皆非气绝也，乃暴病有馀之证也，邪火阴寒之所为也。故观兹证者，当以脉辨之，阳绝之脉必漫如滴水，浮如蛛丝，或散或微或绝，岂若三证有馀之脉，神气犹存者乎？
以上二病，症虽相似，而虚实死生，诚为不同，辨之不可不精。
