

正文  ——————————————————————————————————————————————————————————————————————————————————————————

医学权舆  ***************************
中风大率生乎痰，口眼歪斜语话难，痰涎壅盛窒而痞，半身不遂四肢瘫。诸家之论须详辨，古人俱系作风看，河间生火东垣气，丹溪主湿皆须详，其中风邪起西北，湿痰内发生东南。须知中腑著四肢，脉浮有表风寒医。中脏唇缓滞九窍，气塞不语多昏危。中血脉则口眼歪，又有中经亦要推。六经无证溺调和，肢不能持语不开。中经之候皆如是，各经分治莫胡猜，左为死血少血乾，痰与气虚居右边。七情所伤为中气，将息失宜虚气缠，脉微迟缓因于气，若浮而大风调理，浮而虚者此为虚，或滑而沉痰疾滞，浮迟虚亏可还生，急大实数为凶议。气虚卒倒用参耆，痰涎盛者吐之宜，血虚四物为之主，竹沥二陈痰可施，气如弱者四君子，愈风续命汤能舒，若能预却用何方，御风丹子堪扶持。
伤寒为病有根源，先因冬月伤于寒，其邪自表传于里，六经之病须分看。脊痛头疼及发热，浮居尺寸太阳干。阳明尺寸脉俱长，鼻乾目痛何能眠。少阴尺寸俱沉细，须知口燥舌尤干。厥阴之脉多微缓，更兼烦满及囊拳。少阳则弦而胁痛，呕聋口苦热而寒。太阴腹满亦自利，尺寸沉兮津少咽。表里虚实要分别，须察阴阳与寒热。浮紧恶寒热又多，无汗身疼为表实。浮缓发热兼恶风，身疼有汗表虚列。实则麻黄以汗之，虚则桂枝汤甚捷。沉虚谵语便秘渴，腹满潮热为里实。急则可施承气汤，察证分明毋妄设。寒热自利更腹鸣，里虚须补必安宁。表里虚实更要评，浮洪内外热皆生。表里虚则自汗利，黄耆建中三要增。内外之伤须细参，虚实殊途莫倚偏。气口紧盛内所伤，人迎紧盛伤于寒。外感必须遵仲景，内伤必是依东垣。阳盛阴虚下必愈，阴盛阳虚汗必全。汗下一差犹反掌，实实虚虚仔细看。
内伤之病由何来，饮食劳倦相兼倍。世人概误作伤寒，东垣力辨何明哉。或兼外感或兼热，痰与食积宜分别。须知脉大按无力，或时隐伏为斯疾。补中益气虽神妙，临机应变为良诀。
伤风之候身发热，脉缓而浮自汗出，合口不开气亦粗，面光不惨恶风列，桂枝汤可治伤风，九味羌活功最捷。
伤食身和头或疼，发热气口脉紧盛，痞塞吞酸或吐泻，腹痛恶心暖气盛。食在上者宜吐之，次以消导随形证，枳实导滞或保和，枳术健脾功若圣，轻则内消曲药治，重则下之以承气，寒以乾姜稜术温，热以芩连大黄例，水泾停饮即分消，葛花解醒五苓类。
天行时气为瘟疫，病者皆然无等别，主治须知有三法，降而补散为之则。芩连参梗人中黄，苍附将军防滑石。六气所伤皆致病，三因内外分明识。瘟家之脉散难明，随其脉状分诸经，若浮而大按无力，补中带表随时宁。
大头病湿在高颠，阳明邪热使之然。资实少阳之相火，各随部位药之安。大黄栀子芩连滑，普济消毒尤能全。病位在上徐徐服，须知缓急依经言。
脉虚身热伤暑例，或大兼弱或弦细，夏火炎炎克肺金，必须清暑而益气。
暑风挟火与挟痰，内外二火相交炽。脉如实者吐之安，火郁发之亦其义。五苓香薷与益元，桂苓甘露亦能全。预却须要补元阳，生脉四君为妙方。
伤温之病世多讹，亦气生来湿热多，脉来细兮更沉缓，五苓渗湿蠲其痾。
咳谓无痰乃有声，肺气受伤音不清，嗽则无声而有痰，肺湿既动何由宁。咳嗽有声兼有痰，因伤肺气动脾经，逆气但逆而不嗽，肺塞不下故上升。嗽脉须知有几般，虚则为风紧是寒。数乃热多微细湿，涩弦血少滑多痰。治宜降火与清金，风寒散之气自伸。乾咳嗽者火之郁，桔梗开之次补阴。劳则四物加竹沥，痰则治之以二陈。肺虚味款苑兜苓，实以黄芩乘杏仁。肺虚甚者人参膏，寒热柴胡亦可亲。逆气原来有良法，木香调气汤通神。
哮证主肺由于痰，吐法施之当自安。未治必须扶正气，已发须要辟邪干。黄芩利膈及清金，劫以紫荆必可宽。
喘急因火入肺金，气为火郁故上升。病之久者气必虚，郁痰壅滞无由舒。水气乘肺应多喘，或有阴衰气虚满。脉洪大者虚可推，沉滞实者方可断。实宜葶苈桑白皮，虚用五味阿参耆。短气而喘生肺散，调中益气汤尤宜。痰则千缗与二陈，四物加减滋其阴。喘急甚者忌寒凉，气虚大麦黄耆参。大要下气与行痰，降火清金尤紧关。
夏伤于暑秋发疟，正气与邪相击搏。阳分日发邪气轻，阴分深兮应间作。在气早临血宴临，于阳为热阴为寒。并则病作离则止，医者于斯著意看。弦数之脉热相侵，弦而迟者寒之因。暑则人参入白虎，痰以二陈加胡芩。无汗必须先发汗，汗多补以黄耆参。久则一补又一发，芎术胡芩葛二陈。痰热胸满大便秘，大柴胡汤还可治。常山截疟效尤速，入小柴胡功亦异。
霍乱之候非鬼神，内积外伤乖戾至。脉壮隐伏乃为常，涩而数者难调理。洪而滑数热中来，若滑而弦食必滞。六和理中汤亦良，须用盐汤先吐矣。
春伤于风夏飧泄，痰火积气兼风湿。沉而迟者切为寒，沉而数者亦因热。气虚参术芍升麻，湿以五苓加二术。痰积吐之豁亦宜，食积必须疏导息。伤食泻者胃苓汤，夏月桂苓甘露克。泻如已久要升提，虚而滑脱宜收涩。
痢属湿热与食积，须辨青黄赤白黑。纯白而来气必伤，血受病兮应是赤。气血俱伤赤白兼，食积为黄是真的。纯血来者亦如是，黑者须知为死血。宛如豆汁湿中来，勿妄以白为寒测。通因通用也可用，消积泻湿和荡涤。初而重者承气汤，轻则黄芩芍药汤。气血俱虚为八物，随时处治方为良。必以胃气为之先，气运脉壮须用参。数大身热为难愈，微而小者易为安。
呕吐有声乃有物，无物有声因谓哕，有物无声血受病，有声无物气中决，气血如是两皆伤，声物兼全无所失。诸呕吐酸虽属火，寒热积痰兼气血。脉浮而洪由于气，如逢逆者谓之积。沉迟厥令定为寒，滑数而躁因于热。若洪而滑则多痰，芩连二陈尤可啜。客寒犯胃理中阳，虚则香附参耆术。肝火出胃抑青丸，逆气而呕须开郁。
热痰在胃为恶心，治用芩连入二陈。寒凉致伤亦有之，安胃理中亦可斟。
膈噎之病由血乾，气弱热痰滞气缠。缓大无力气必虚，数而有力热邪犯。数而无力或小此，乃是血虚最明显。分热沉伏即为疾，沉而涩者气相扰。四物四君调气血，内观静养为良诀。痰用二陈更加减，气则疏导与开结。金水二气须扶持，最忌辛香和躁热。
咳逆之候因火升，故宜冲上为声鸣，木旺土哀挟相火，疾与阴虚皆是因，有馀不足须分明。实者参以吐之可，不足参术大补丸。半夏陈皮痰自宽，气虚白术与人参。阴火滑石黄连餐，内伤补中益气汤，柿蒂丁香可渐安。
嗳气皆因痰火恼，南星半夏连膏好。
嘈杂乃火动其痰，二陈更加芩连餐。
诸呕吐酸虽属热，或有痰兮或食郁，茱萸丸子治吞酸，但随时令分寒热，平胃二陈功亦灵，仔细消详为妙诀。
痞疾原来与否同，不能舒泰窒胸中。误下阴虚多致痞，积痰湿土何能通。伤寒下早亦如是，仲景泻心皆此例。实者厚朴枳实汤，虚者芍药陈皮治。饮食致伤消导之，胸中窒塞吐之易。虚气湿吐消痞丸，内伤补中而益气。痰而痞者利膈良，郁气木香化滞汤。黄连消痞效石速，左金丸子功非常。
诸湿肿满起中宫，补中行湿应为宗。腰以上肿微汗之，以下小便先要通。庸医不识其中趣，妄将下药而利水。若还利水气益脱，祻不旋踵必可许。先师立法俱班班，健脾行湿尤紧关。八物五苓为佐使，中满分消立可据。沉数渴烦须是热，沉迟不渴定为寒。浮洪缓大可延生，沉细微小无安日。
积块须知有数因，死血积痰五脏分。右积中痰左边血，肺之积气名息奔。心是伏梁脾痞气，肝为肥气肾奔豚。咸以软之坚可消，开痰行气为之君。腹中痞积而痛者，香稜丸子尤宜亲。千金消石五稜辈，诸积殊途仔细寻。卤砂巴豆消肉积，葛曲遂芫酒积释。水蛭虻虫破血症，木香槟榔气可辟。甘遂牵牛水积消，礞石巴豆除食积。湿痰之积滚痰丸，倒仓总可蠲诸积。
虚劳之病细推详，须分各部及阴阳。房室内伤多致此，五劳七损皆能伤。脉数无力损真阴，大而无力伤于阳。阴虚四物加知柏，补阴丸子真奇方。四君子汤专补气，补中益气治劳伤。上焦阳弱用天雄，下部须还附子攻。髓竭当归生地黄，肺弱五味天门冬。心怯茯苓上党参，肝虚须以天麻芎。元气不足用参耆，白术芍药堪调脾。参草陈皮能补胃，八物阴阳总得宜。若不受补肌肉脱，脉细而数空扶持。
诸虫所生由湿热，脏肺因虚故侵蚀，二陈若练治蛔虫，集效风虫须敛迹。
恶热之候为虚定，恶寒非寒明热证。亢则害，承乃制，火极似水尤分明。热之而寒取之阳，须知抑火为良方。寒之极热取之阴，壮水之主镇阳光。阴平阳秘春常在，水升火降何由伤。
诸风所发多掉眩，气血痰火皆能然。数热涩血实滑痰，气虚脉大补之全。痰以二陈芩术方，风则半夏天麻汤。气虚参术加芩连，血弱剂以芎归强。
头风多因痰所为，滞气与风血气虚。痛而甚者火必多，四气外伤亦要推。清空膏治诸头痛，血如弱者宜芎归。劳役补中益气汤，实热便坚承气良。痰厥而痛吐之愈，四气随宜仔细详。
头风在右为痰热，左则为气兼少血。风则荆防薄荷宜，血用四物加酒柏。
诸般之痛有何方，立安丸子尤宜吞。
胁痛因痰与死血，或由太盛肝气实。肝火而痛左金丸，当归龙会尤宜啜。悲忧所致用何方，枳壳煮散为良诀。紧细而弦怒里来，沉者涩者因气郁。
气血冲和体安逸，周流一身无暂息。火邪伤肺气必升，熏蒸清道多痞塞。七情寒热为九气，喜则气缓怒则逆。寒乃气收惊乃乱，劳为气耗思为结。悲则消息恐则下，曾和拱者气必泄。百病皆因气所生，轩岐灵素分明说。怯者即著而成病，若非补之何者彻。正气天香流气辈，木香槟榔丸要诀。
诸疝之病七般看，水筋血气弧㿗寒。睾丸连小腹作痛，须知此病原于肝。沉紧滑大拟为虚，紧持而弦冷所于。挟虑必须加参术，要药宜修守效丸。栀子乌头调疝气，丁香练实服之安。
脚气有热风寒湿，亦有食积注而郁。迟紧为寒微滑虚，风则为弦濡为湿。牢弦乃实致困忧，紧怒细悲数是热。湿居下者要升提，脚气冲心宜四物。东垣健步疾如飞，本经加减功尤烈。
痛风风热与血虚，湿痰瘀血亦要推。或血受热沸而腾，寒热搏之因痛为。由于风者续命汤，湿痰二陈羌术祛。风湿防风羌独活，四物桃仁血可除。风术流注痛无常，虎骨散子功自殊。
痿证多因于火起，火邪既旺必伤肺。肺伤则木气凌脾，脾气受伤而痿矣。泻南方则肺金清，补北方兮心火制。与风相类宜分别，慎勿混同而论治。风固外感要发散，痿属内伤宜补剂。食积妨碍亦有之，湿热与痰兼血气。健步之功湿热宜，湿痰二陈竹沥济。血虚四物补阴丸，气弱四君芩柏类。茯苓渗湿汤尤宜，补肾虎潜皆可议。
耳聋痰火与气闭，少阳厥阴多热炽。脉洪而实热为多，浮而盛者为风治。涩而濡者虚之的，间痰散风通圣释。大病之后急滋阴，必以四物为之则。
目病风热与血少，肾虚神劳视漂缈。如暴失明医昏涩，暴散眵泪属于表。昏涩内障肿散大，久病黑花里须晓。补水安神治于衰，风热散之调在表。不能近视返远视，阳气不足宜定志。远视弗克近却明，此阴气虚宜地芝。滋阴地黄疗阴虚，昏医拨云而退翳。风热则宜泻青丸，还睛丸子尤宜利。
口中之疾亦数端，心热口苦脾热甘。肾热则咸胃热淡，肺热心兮肝热酸。由来感病主唇疮，此虫食脏泻心汤。下唇有疮号曰狐，黄芩汤主食其肛。实热而来凉膈散，理中汤疗中气伤。急者又宜加附子，各经去热随宜量。
喉舌之疾多痰火，虽分缓急与多少。微而轻者缓药之，急而甚者砭之可。若还喉痹吐为奇，桐油射干急可施。实大硝石荆黄连，虚以四物加参耆。雄黄解毒疾如雷，金玉钥匙立便开。
牙齿或痛或出血，阳明经病须分别。或有风兮或有湿，或是虫兮或是热。实热承气入黄连，虫则色变熏之烟。大寒犯脑白芷散，牙龈肿者砭之全。
吐衄之血由于热，错经妄行而久溢。轻则身凉又脉静，重则脉大而身热。大要凉血与行血，补阴抑阳乃仁术。四物栀子及童便，犀角地黄汤可啜。急则治标十灰散，茜根散子治之诀。
咳唾之血亦恶证，血虚身热又痰盛。鸡苏散治吐中血，八物咳血灵似圣。咯血四物地黄膏，圣饼七珍功立应。
痰涎之血出于脾，葛根甘草芍黄耆。舌上无故出血者，掺以槐花莫待迟。溺中来者亦因热，发灰四物兼山栀。小蓟饮子效虽速，牛膝芍药功尤奇。
脱肛是热气血虚，气弱参耆与芎归。血虚四物加黄柏，香荆吊肠应自除。
下血皆因热与虚，栀子阿胶和四物。虚者必佐以乾姜，风邪下陷升提诀。
痔家为病起何因，食饱皆因伤其筋。筋脉横解致赐僻，木乘火势刑肺金。风热燥湿四物多，宜以苦寒加辛温。升麻枳壳槐角归，黄连生地与参苓。加减四物治肠风，当归和血散通神。
自汗湿热与气弱，若是阴虚盗汗作。自汗参耆佐桂枝，盗汗六黄汤要药。
厥证亦因气血弱，外感热痰因致疾。数热弦痰外感浮，血虚脉大微气涉。阳衰于下厥则寒，阴衰于下热之厥。四物君子分气血，要知承气偏除热。痰以白术竹沥攻，外感解散加姜汁。寒而厥者逆物汤，八味顺气调气厥。
痫症之作惊与痰，医师何必五般看。寻火与痰分多少，蒌升半夏及黄连。痰之甚者先宜吐，安神又要平其肝。
上消心火烁肺金，大小便稠必多饮。中消在胃偏多食，小便黄赤古经云。下消属肾火炎炎，便浊如膏一似煎。养血养筋和降火，生津甘露益其源。上消白虎加人参，中以承气三黄吞。下消降火补真阴，六味地黄丸自安。
带浊之病由湿热，因虚与痰赤属血。色如白者气中来，必须先去中宫湿。胃中浊气渗膀胱，二陈二术升胡汤，或可吐以提其气，珍珠粉丸亦妙方。思虑伤心而致者，瑞连丸子尤相当。
梦遗之病热相煎，精滑须知湿热兼。气血因虚难固守，热则流通理自然。虚者益之宜八物，定志宁神堪保安。带浊之法亦相因，樗根丸子塞其源。
淋家之候如何诀，气血俱虚兼热结。解热利便栀子仁，四物调气芎归血。死血淋者牛膝膏，二陈吐以伸痰热。
小便若闭气血弱，气结热痰亦要作。皆须吐以提其气，气升水降安其霍。气服参耆后吐之，血以四物芎归著。痰则二陈加木通，湿热而淋八证药。
秘结因虚与风湿，火寒津少兼气结。脾约之病如斯论，大便秘而小便频。胃中伏火润肠丸，脾约开脾结自伸。麻仁丸子理风疾，承气下之消实热。津液不足地黄丸，七宣桃仁实之设。还虚治秘厚朴汤，巴豆牵牛毋妄诀。
疸因湿热积之因，犹如盒曲致而成。医者不须分五种，大小温中较重轻。胃苓渗湿亦可用，汗下通便仔细评。
痛痒疮疡心火系，膏梁之变疮毒起。阴阳相滞失调和，荣气不从逆肉理。浅则为痈深则疽，要审经络分明治。肿疡内托亦可消，溃者大补其血气。黄连消毒五香等，夺命散子皆良剂。
癞受风毒杀厉气，酷烈暴悍真堪畏。大率多在阳明经，胃与大肠受其气。气之受者上体多，血如致伤居下体。通天醉散效须奇，坚心守之方可治。
血枯经闭怎生通，四物更入桃仁中。体脂满闭而然者，导痰又入黄连芳。肥人痰多佔血海，苍术附芎功亦倍。过期四物入参耆，陈皮白术升麻会。肥而白者痰为殃，苍术星附二陈汤。不及期者血之热，四物再加芩连强。将行而痛血之实，桃仁连附红花方。行后作痛气虚入，四物汤调痛自康。若或过期又色淡，二陈佐以芎归昌。过期不止用固经，临机应变医之良。阴虚阳博为崩中，虚则下溜热流通。急则治标石灰丸，参耆四物为之宗。
妊娠养血与清热，四物条芩兼白术。一经产后体即虚，必须大补于血气。恶寒发热病来侵，气血之虚亦要分。右手脉虚宜补气，左如不及血上寻。若还腹痛由何因，或为食积血不通。饮食致伤消导之，使用保和痛自融。
小儿之疾最难医，口不能言辨是非，惟在揣摩而推测，听声察色探其微。虎口脉纹辨吉凶，三关通度无安日，紫脉为风红感寒，青则为惊白是疳。若见黑纹为中恶，应知黄色困脾端。大率肝与脾病多，惊疳吐泻食不和。父母无知务姑息，养之不谨斯为痾。
痘疮之病因何起，胎养秽血之毒气。或为乖气之所触，邪气与毒相交炽。荣气不足内理逆，痘疹由是而生矣。毒之轻者痘必稀，秽重液者疮尤致。若还稠甚急解毒，人参败毒犀角地。色之黑者为血热，白者须知当补气。中黑陷而外白起，气血相兼细调理。初起自汗亦不妨，湿热熏蒸之所致。疮如湿者宜去湿，防风白芷尤宜制。将成就兮色又淡，四物红花还可议。色之紫者宜凉血，芩连升葛连翘例。红点若见忌葛根，虚实却宜分表里。吐泻少食里必弱，陷伏倒靥表里虚。治虚而痒者宜实表，黑陷倒靥烧人屎。钱氏则用柏祥丸，后人代以宣风类。大如圣散疗咽疼，木香理中调吐利。泄泻甚则豆蔻丸，毒气内伏宜托里。四君补气乃仁术，补血须知宜四物。凉血解毒是何方，酒炒芩连毒自释。粪清厥冷与吐利，陷伏沉细为寒拟。洪数渴秘两腮红，齐勇掀拨胡热炽。木香异攻杂妙诀，却宜仔细分寒热。阴阳虚实粲然明，万举万全无一失。
惊风亦有数般分，慢惊脾弱补而温。急则痰热宜凉泻，慢则面青热不侵。若植身温而又赤，须知此乃惊之急。急则夺命与抱龙，慢则安神与参术。钱氏吐泻论玄微，五补五泻明无疑。若欲调脾平胃散，参苓白术凭君施。搜辑病歌虽鄙言，将为先后承其传。间附己意或疑阙，以俟同道后来贤。
七方之法乃良诀，大小奇偶复缓急。君二臣四偶之法，君一臣二奇之术。君一臣三大方剂，小方君一而臣二。大方剂大顿服之，小方剂小徐徐济。补上治上缓之宜，补下治下急之利。缓者奇治三四方，奇乃单奇之取义。偶则相合如配偶，急则攻下而气厚。奇方之数则为阳，惟以发表为良方。偶方之治可攻里，大方大病则相当。症之小者方亦小，若与大者反成伤。心肺位近宜制小，肝肾制大为其纲。主病之药为之君，应君之剂则为臣。应其臣者为佐使，君臣有序方为珍。十剂之妙尤玄秘，宣则可以宣壅痞。补可去弱虚为宜，通则可以通其滞。剂之轻者可以实，泻者可以通其闭。怯者须以重之推，著者必以滑之意。湿以润燥涩固脱，燥可去湿更何说。热则治寒宜桂附，寒能治热硝黄设。辛甘发散气阳参，酸苦涌泄阴味别。攻里应宜以寒剂，发表须知不远热。必以岁气为之主，毋发天和乖其理。更参爱恶之性情，是乃立方之大旨。
