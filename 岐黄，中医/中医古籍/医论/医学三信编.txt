
序  ***************************
九流百家之书，苟有其才，皆可传世而行远。独医能制人生死，故尤不可以不信。世传《千金》《肘后》诸方尚已，他如急疾奇病，丹方秘制之类，制造不一，人大都用之，当时业有成效，流布已久，不可得而废也。
近世业医之家，务在各出己意，其于古人成法，颇疑不适于用，好博不专之患，又不能决择其间。夫然师心者多虚声，墨守者鲜实效。日以其身从事于此，而犹不能无惝恍焉。而谓能信之于天下后世乎。
毛君枫山，博学精识之士，《养生经验集》亦既沾溉海内矣。济物之怀，老而弥笃，旁搜博採，日有所增，已复取而诠次之，颜曰《三信编》。
昔陆忠宣晚岁尤留意于医，遇有良方，必手自抄录。张洁古洞彻医术，自为家法，不用古方。若先生者，岂非兼有二子之长者欤。
夫宰相之道，在于则古，昔，称先王，确然不欺，以无憾于天下。禹、稷之平成，伊、周之匡济，萧、曹、房、杜之策画，其足以垂示后世者，亦曰：信而已矣。
今医以活人为术，前人所为譬诸良相。而是编之作，实有会于斯旨焉。览者苟能精心渺虑，以寻究夫作者学力之所在，安见信作者之心，必不如作者之信古哉。
由斯以往，微疴笃疾，均何有于驱除极之。上世所称：割皮、解肌、湔肠、涤脏，离奇恢谲之功，虽谓至今尚存，可也。
乾隆六十年十有二月
同里弟陈德星顿首拜序

序  ***************************
医之为书多矣，自《素问》《灵枢》以下，卓然可传者，不过数种。其馀百家撰述，汗牛充栋，未免择焉不精，语焉不详，学者视之有茫乎不知所折衷者。
枫山先生博综群集，惧其泛而杂也。于是讲明切究，聚古今之精英，著《三信编》三卷。言简而赅，其于药石之性味，疾疚之源流，开卷瞭然，可与向所刻《养生经验》一书，并垂不朽。虽不敢以仓公、扁鹊之说谀之，而称为济世之书，洵可无愧也。
先生年臻大耋，神明不衰，是深得乎养生之道者。然而先生不欲自私，形诸著述，以济当世而利后人。古人云：不为良相，当为良医。其先生之志也欤。
时乾隆己卯清和月
同里弟锺汾拜序

序  ***************************
良相良医，皆以救人为心。然未有不信古人而能救今人者，亦未有能救今人而不欲后人之师其意以救后人者。良相之救人也，以其能读孔孟之书，信而守之而佐以子史。良医之救人也，以其能读轩岐之书，信而守之而佐以扁卢。顾轩岐、扁卢之书不易读，则又在得其传者之阐发其奥旨，以示天下后世也。
枫山毛先生，于医能穷源而畅流，复以救世之心，慎于诊视，所治辄有奇效。今且年逾大耋矣，数十年妙手苦心，全活无算，而犹虑沾溉不逮于久远也。于是以其信于古者，笔之于书。前所刊《养生经验集》已为世宝贵矣。兹复採古方之精粹者，编为歌诀，参以议论，变而通之，汇为一册，颜曰《三信》。俾后人之信先生，犹先生之信古人，则其学传，其救世之心无不传，凡后之神明其术为斯人福者，皆先生功也。岂云小补哉。夫出蛇走獭，理脑解颅，世每诧为不经者，以未明阴阳感触之实有是病；与夫能见五脏症结之实有是术；且未明青芝、赤箭、牛溲、马勃之实有是用；草石骨肉，相使、相畏、相恶、相反、相杀之实有是理；无惑乎少见而多怪也。
是编择精语详。于药则温凉平毒辨其性，君臣佐使明其用；于病则天地动静，五行迁复溯其源；于人则虚实老少参其变；于诊治则宜攻、宜补、宜解、宜养慎其思。所谓人有二十五类，生是人即有是病。有是病，即有是医者，无不洞若观火，虽欲不信不可得也。至其书之义无不显，句无不谐。学者尤易拾诵，又诱掖之善术欤。
嘉庆二年岁在丁巳且月朔日
钱塘后学陈岱拜序

序  ***************************
《后汉·郭玉传》曰：医之为言，意也。意则指与物化，不可端倪。奚执乎陈方旧说而信之？然不读《灵》《素》之书，而欲试轩岐之术，师心自用，误针误药，以至于不可救，则恃意适足为害也。
枫山毛先生盖深悯之矣。先生神明而寿，究岐黄之术而能通其原，著有《养生经验集》行于世。犹虑粗工之学医而人费也，乃採古今明哲之精粹，编为韵语，使人讽咏以昌之，先生殆神于用意者欤。学者阅历是编，洞若观火也。然则先生岂恃己意为尝试者乎？信于古，然后信于今，信于一人，然后信于天下。旨哉三信之说，所以教天下之不学无术者也。虽然，先生非虚心玩索，安能仰轩岐于数千载，上而羹墙遇之。则夫读先生之书，无物而不化，又非先生意也。学者于审脉辨药外，得先生慎思之旨。思之思之，鬼神通之，所谓信者，于是益坚且确，先生其许我为知言欤。
时在嘉庆丙辰正月
同里后学周由厚拜序


上卷·医学补遗  ——————————————————————————————————————————————————————————————————————————————————————————

引言  ***************************
窃闻见道未真，奚容论断，立言不切，宁免浮夸。巍乎前哲，难几卓尔，后生可畏。况岐黄久彰寰宇，各代兴崇文章，莫盛兹时。
圣朝隆运，惟是经文古奥。浅见者索解殊难，玄理幽微。粗心者会真匪易。张景岳效武侯之八阵，喻嘉言法萧相之三章，赵养葵遵孔门之一贯，高鼓峰循孙子之五奇。诸书迭出，固无微不显，无秘不阐矣。更可羡者，文精句雅，韵洽调平，能使诵读之人目爽心开，神凝志发。然其间尚有可议不可议者存焉。
予实碌碌庸才，素患迂腐，既不能学书学剑，复不能学圃学农，惟有志于青囊，恨不克饮上池水耳。故于三馀之下，遍考群书，知不可议者，乃先圣所传，已经后贤阐发谛当者是也。其有阐发未当者，不得不备论之，以公诸世。奈何笔底空疏，虽欲吐其肺腑，终愧拙于雕虫。因思济世之道，在举之当与不当而已，不必拘其言之文质也。今予既信昔人，而私淑其意，且以补其未发。后之人倘有阅是编而信予者，要亦犹予之信昔矣，故题曰《三信编》。

原诊  ***************************
望、闻、问、切，皆诊之意也。四者固不可胶执一端，但有全论者，似乎至矣。而诊之大原，仍不在是也。
夫圣人神以知来，智以藏往，无有远近幽深，皆能明辨而勿疑殆。由心体之明含融天地，万物之理而大无不包，细无不入，故能如鉴之察形，炬之炷暗欤。
世医拘拘于望、闻、问、切之中，欲求达诊之道于戏，犹居于物之内而观于物也。真巍乎莫可穷，渊乎莫可测矣。今高明之士，受此惑者犹比比焉。设能居于四者之外，潜心默悟，先复自之天性，次详理之大同，俾一旦豁然贯通，则或望、或闻、随问，随切，无不引申触类而洞得其情。经云：至道在微，变化无穷，神而明之，其用乃制，其斯之谓欤。

攻补论  ***************************
治病不离攻补，惟当之为贵也。今方书莫不首言二者，人尽知之。
夫内伤外感等症，其治法非攻即补，非补即攻，即如和剂之中，亦必寓攻补之义。盖古方汗、吐、下皆攻也，温、清、补皆补也。经云：毋虚其虚，毋实其实。故凡外感多实，所以仲景专攻。内伤多虚，由是东垣重补。张子和所治村夫，其方峻削。薛立斋相偶贵介，立法温和。
今《八略》云：实而误补不过增病，病增犹可治。虚而误攻，必先脱元，元脱则无治。然其言著于攻略，固有益于后人。倘狃论于补法中，则未免流弊矣。又有注《伤寒论》者曰：形实气壮可以攻也，形羸气弱自当补之。倘攻弱补壮，则实实虚虚，夭人性命。然此言似是而非，亦属骑墙之见，固不足论。
经云：邪之所凑，正气必虚。奚有正气实而反生病者哉。故所谓实者，邪气实，非正气实也。言虚者，确指正气虚耳。若邪气虚又何病耶？予故曰：邪实宜攻，邪微可补，一言尽之矣。然而攻补之道有五，试论之。
一曰：气壮者不必大攻，气弱者不宜骤补。此亦专指邪甚者而言。大凡形实气壮之人，必非内伤之病，或偶然外感，此必有一脏或一腑之虚，故外邪得乘隙而入。若竟无虚，又安有外感哉？但其别脏腑之气皆盛，故虽感而未必深入，其邪亦轻，此时稍用解表之药，则邪无不散。更察明致感之由，从而峻补之，以杜其将来则善矣。若或过投大散大下之剂，则邪气去后，正气受伤，虽其形实气壮，将见正削于中，又必新邪来陷，转攻转陷而无所施治矣。若夫形羸气弱之人，五内空虚，肌肤疏懈，或因内伤，必生拂郁之病。阴液不充，燎原日炽，法当清火导气，散郁疏经，始能平静。至若外邪感冒，其入必深，缘气弱不能御邪，必须汗之下之，使邪得解，然后缓缓滋培，可全愈矣。设先投峻补之药，则反助邪攻正，非惟无益而反害之。
二曰：攻不全攻，补不全补。凡邪在气分，必先解散者，配合养阴之药。邪在血分，务宜疏利者，稍加助脾之药，皆不在禁例。况阴血充而表邪易去，中气足而积滞能通。故云：攻不全攻。若补不全补又有说焉，凡补气药中，须参升提健运。补血药中，宜入理气通经。安心神必兼清火，滋肾水犹当逐湿之类。
三曰：攻不及者宜补，补不及者宜攻。何谓攻不及者宜补？盖表邪未解，胃液消亡，实积尚存，心神飞越。斯时也，若必欲尽去其邪，尽去其积，虽用大攻之剂，奈正气已衰，邪必内陷，法当峻补胃阴，如左归、贞元之类，则阴液得充，汗必涌出肌表，邪亦不待攻而自去矣。收敛神气，若归脾、养荣等汤。君主一明，五脏各得其职，虽不下积，而积亦无不下矣。何谓补不及者宜攻？凡邪入阳明，变生大热，五液煎熬殆尽，惟肾中真水一点尚存，斯时欲滋津液，以一杯之水，难救车薪之火。故仲景以大黄、枳实、芒硝，急下阳明实邪而承足少阴真水之气。又如邪中三阴，寒痰壅塞，上下不通。一身阳气暴绝，独绛宫一点真火犹在。斯时欲补脏腑之阳气，又似乎壶汤而浇雪山。故须投苏合香丸、三生饮，以攻痰利气，逐内外之寒邪，以宣手少阴君火之气。即如内伤外感之病，虽不若是之危险，亦必酌其权宜，或先攻后补，或先补后攻，务先其急。
四曰：以补为攻，以攻为补。此义何居？盖病人有实积于中，又素虚气弱，或病后产后皆不任攻，法当重用补阴润下之品，俾气血宣顺，其积自下，如景岳决津液之义。又如风邪屡散不解，法当大补气血，以实其表，使邪无可存之处，如玉屏风之类。更有火踞上焦，清凉日用不平，亦须壮水之主以镇阳光，则火自息矣。至如水泛为痰，补而逐之。久疟不瘥，补而祛之。肾虚水肿，补而消之。脾弱发黄，补而利之。但凡以补为攻，参、耆、杞、地，皆当重用之，一、二、三两始能正气骤生，邪不能敌。若轻则反隔碍难通，适足助邪增剧。又若气虚中满，不妨加曲、蘖、香、砂之类。血枯身痛，亦可用行气导滞之方。相火飞腾，可以凉解。劳伤吐血，可以顺导。久嗽犹当汗透。沉痹尚可驱风，但其分量须轻，不过钱许，或数分而止。过用则开门引贼矣。但用补后不必攻，攻后必须补，不可不知。
五曰：邪在表者，不可攻里，在里者，不可攻表。虚在阴者，亦可补阳，在阳者，亦可补阴。凡邪之在表，使人气脉不通，胸膈饱闷，或二便不利皆有之。然邪尚未入里，倘误攻之，邪必乘虚内陷。若邪气入内，热气薰蒸，必见身疼、头痛。误投发表，内外俱伤，又增一病。又凡阴气大虚，或骤伤阴血，此时固当补阴。但经云：有形之血不能速生，几微之气所当急固。又或阳气衰微，上虚喘急，补阳本其要法，然传曰：无阳则阴无以生，无阴则阳无以化。故凡补虚续绝，则阴阳互为根本，相需而不相离，故攻则在乎严密，补则在乎圆活。
通前五法，不过言其大略。至有或当纯攻而禁补者，或当纯补而禁攻者，又有忽宜补而又忽宜攻者，俱当临症之际，细心体认，用得其宜耳。

新久内外老少标本虚实论  ***************************
医之义尚矣，医之理微矣，殊难一言蔽之。然凡病初起，皆气受之。若经年累月，则必精竭，精竭则神亦亡，此一定之理也。若虚不受补，或病深失治，以致于神亡而竟不可挽者，由于数尽者半，失于调治者亦半也。
夫断木可以取水，溶金可以得水，燃火生液可以得水，掘土为泉可以得水，故能培五脏则精无不生。况圆珠可以得水，则假无形以养精也。钻木可以得火，凿金可以得火，捶石可以得火，水底有火也，能养五脏则神无不存。况阳燧可以取火，则假无形以养神也。
若外感之致于死者，皆缘五气阻滞，经络不通，或火炎而精暴绝，或气乱而神遽扬，非内伤枯涸之比也。
凡治新病，首贵疏邪调气。火甚者兼滋阴精，气散者，并安阳神。所以治外感当救之速耳，待邪尽而后补之可也。若久病，必须丰填精髓，峻补真阴，安养元神，兼调气血。故治内伤不嫌其缓，待虚回而后方可攻邪，此二者皆常法也。若有标急于本者，又当斟酌活法。老弱者，必须先固本原。少者新病亦可先补，老迈沉疴亦可先攻，或用和剂，所谓刑德兼施，并行不悖者是也。但其要旨，凡欲攻邪，须量禀气之厚薄。若思补正，必详邪感之重轻。余故谆谆曰：邪甚当攻，勿畏正气虚而先补，邪微宜补，休泥表未尽而漫攻。能知此义，可不拘病之新久、内外老少，标本虚实等类，而竟纵横攻补，亦无不善矣。经云：知其要者，一言而终，此之谓也。

药性疏辨  ***************************
药物种类繁多，似难枚举。试以今时日用而不知者，信採数品而详论之。
●五味子
味酸、甘，核苦、辛、咸，性温，无毒，入肺肾二经。予曰若云五味恒全，自宜用无偏胜，何以惟酸倍甚，专司在于收固。《八略》云：病在上在表者，皆当固气。在下在里者，皆当固精。然诸气藏于肺，诸精贮于肾。凡收耗亡，皆五味之能也。但其分量须酌用，方书莫辩，予特附详之。盖轻清者上升，重浊者下降，此自然之理也。故其敛汗定喘，解渴疗咳，收肺气耗散之金，所用不过七粒、九粒，取其气也。至于固肠涩精、强阴除热，滋肾经不足之水，不妨用三钱、五钱，取其味矣。倘易二症之宜，而多寡误用，非惟无益，抑且增剧，此一义也。
●甘草
味甘，平，无毒，入脾经。故热药用之，欲温中也。凉药用之，清脾胃之火也。上升药用之，欲并土脏，清气同升。下降药用之，欲与中宫浊气并降故也。又其性能缓，凡急攻急散之剂非宜，气偏血偏之病恒用。轻用兼屏心肺之热，重加可挽肝肾之脱。
●人参
味甘，微温，无毒，入肺脾二经。汗、下、温、补、和五法，无不宜用。然用于散剂者，乃助肺气，使邪易于散也。昔人有谓入散药而助散剂之力，故邪易散，此言非也。经云：邪之所凑，正气必虚。今人重感于邪，故必投大散之药，又必加以人参以助正气。若人参不能固正，亦不必用矣。岂有复助诸散药等力更复大散者乎，决无是理。即下药用之，亦以助脾胃，使邪积之易去耳。同温热药用者，期元气之骤生，则阳回可速。补剂自彼专能，毋庸议论。轻用惟补肺气，重用可实脾土。若欲添精于肾，生血于肝，则非一、二两不可，犹必佐以归、地之类。
●白术
味苦、甘，温，无毒，入脾胃二经。
●熟地
味甘，微寒，无毒，入心肝脾胃四经。《邯郸》以为二味不宜同用，今《景岳新方》屡屡并行，而诸书亦未辨晰。惟四明列《薛氏医案》数方亦曰：有可同用，有不可同用者，此言犹觉拘泥。予释之曰：术多地少，是欲滋土中之阴，非欲兼补肾也。地多术少，必使利腰脐间之湿，岂期养胃哉！若两味等用，方为脾肾兼疗法耳。即之肺之肝，配之合宜，亦无不可适。或土受热伤，可去术而竟投熟地。水遭湿侮，可去地而惟用白术，此其概也。
●黄耆
味甘，微温，无毒，入肺脾二经。与人参皆固元气之药也。
●远志
味甘，辛，温，无毒，入心胃二经。
●枣仁
味酸，平，无毒，入肝胆二经。此二味皆养神之药也。
●枸杞子
味甘，微温，无毒，入肾肝二经。与熟地皆添精之药也。
●当归
味甘，辛，温，无毒，入心肝脾三经。
●白芍
味苦，酸，微寒，无毒，入肺脾肝三经。此二味助生气之药也。甘草、白术补中气之药也。古法皆以人参、黄耆治肺，因肺主元气也。枣仁、远志治心，因心主藏神也。白术、甘草治脾胃，因脾胃属土为中气也。当归、白芍治肝，因肝为生生之气也。熟地、枸杞治肾，因肾藏精也。古法之治，善固备矣。
予又有说焉，天地一太极也，五行备焉。人生天地之间。亦具一太极，五脏备焉。五脏在人身中，亦各具一太极，亦各备一五行，故高鼓峰特立二十五方。
予更有说焉，天地人谓之三元。人身之三元，即精气神也。《黄庭经》云：五脏之中各有神。又云：五气运明发霄间。《内经》云：六腑注气而不留，五脏注精而不泄。由是观之，五脏各又具一精气神矣。然五脏之神，皆拱于心。五脏之精，皆贮于肾，故五神虚则心不安，五精虚则肾衰惫。惟气有三：一曰中气，五脏中之土气也，盛则脾胃旺。二曰元气，五脏中之金气也，衰则肺脏耗。三曰生气，五脏中之木气也，虚则肝血枯。故凡一脏之精虚，皆使肾病。若竟肾虚，则五脏之精皆竭矣。神气亦然，而心肝脾肺之往还，亦若是也。故心精虚者，可加杞、地于补心、清心之内。肾神耗者，宜投志、枣于六味、八味之中。肝经元气不足，参、耆重加于四物、八珍无害。肺家生气消削，归、芍用于生脉、泻白何伤此一隅也，余可仿之。即脾胃中土气自衰，的须术、草。倘兼四病，亦如前法，岂不圆通而无滞哉。然度理究心，务使可分可合，知常达变，必期能纵能横，是则存乎其人耳。

脉义心参  ***************************
诊脉有道，参《素》《难》而自可得矣。古人以三部九候而审辨之曰：上以候上，下以候下，中以候中。此固不易之论，或因诊视不便，故易于两手之寸口。然亦分三部九候之别，然皆本太阴之脉也。
夫脏腑之气，互相交错，无刻不然，惟手太阴犹能决其虚实。即人饮食入胃，其精微之气上朝于肺经，待肺而传诸百脉、于是诸脏腑之气莫不相随，水穀之精气而归诣于肺。但其分辨各脏腑部位，《内经》尝备言之。
自北朝高阳生歌诀一出世，人以其易读，误信其伪，则《内经》脉义几乎息矣。虽辟者代不乏人，及阐经旨，则遗漏未畅者甚多。至景岳部位解传世，殆孟子之廓如也。参考诸家诊法，惟李士材《正眼》为全。近世高鼓峰《心法》之脉义，犹当显豁。能熟究二书，其原自得。予闻穷理尽性，始能达道，故物虽号万而知之不难者，在能察其根源耳。
今脉义以部位定脏腑，以二十八脉别病情，以十怪脉断人生死吉凶，皆是也。其所以然者何故？今人所见之脉何象？其变态二十有八及怪脉十种，何故而使然？昔人曰：脉乃气血之先。今东垣以诊而有力者，确然指以为神。予更有说焉，夫脉之在于人也，非气非血亦非神也，又不可谓非神也。昔人曰：我生非我有，是天地之委气也。《易》云：天行健，君子自强不息，是脉本人生不息之天机，岂可竟拟为是气、是血、是神乎？彼李氏竟指曰神，亦不尽然矣。试言外感等症，脉大有力者居多，岂六淫之邪，辄犯于神而然哉。故察脉虽可以知神，而要亦未尽如此。即三部九候，亦不宜拘执，何也？今人脏腑，五行而已。《阴符》云：天有五贼，见之者昌，此指五行也。又云：九窍之邪在乎三要，可以动静，此指三元也。昔人有云：天地之数，不可竟曰五，不可竟曰三，又不可曰非五、非三也。今人所恃而生者，气也，其行气之主，神也。而养神之道，精也。此三者，脏腑莫不赖之。故论五脏六腑者，是从五行之道也。而予谆谆于精气神者，岂无从哉？本三才之理耳。其义亦分三部九候，亦可取决于手太阴之寸口也。盖神寓绛宫，应居寸位。精藏元海，尺位堪求。气塞乎中，关脉可决。右手属阳，可察阳神、阳气、阳精。左手属阴，可察阴神、阴气、阴精。此三才之部位也。
然阴中有阳，阳中有阴，如太极之义也。至如举神也、寻气也、按精也，此又以浮中沉而定三才矣。故高鼓峰云：暴病以右关为主，盖恐阳中阴气消亡。久病必求左手，亦恐阴内阳神欲去故耳。即谓神之虚实也，非只一心，谓五脏之神，俱当求于二寸也。气之存亡者，亦非只脾胃，谓五脏之气，俱当求于二关也。此其一义，余可类推。
又如散脉多浮，乃神欲去也。弱脉多沉，乃精耗竭也。弦脉多中，乃气无生理也。至于感冒脉浮，非神病也，因气郁而现于外，自出其本部耳。吐泻而脉伏，缘气泄而隐于内，自退其本位也。即精神亦有进退，宜仿此义。
大凡五精涸竭，脉沉而数。五气衰微，脉中而弦。五神飞越，脉浮而散，此皆危候。若浮而软，神不足也。沉而细，精不足也，中而虚，气不足也。其变见之不同者，亦可由李濒湖之二十八脉以参之。但必圆活，不宜执滞，则无不可。
今予立三才贯五行之论，恐人拘泥古法，不能尽得病情耳，姑再详言之。今人寸脉沉软，皆曰心虚，殊不知亦精虚也。尺脉浮软，皆曰肾虚，殊不知亦神虚也。即寸尺之脉中而软，亦当以气衰断之，此活法也。凡三部神虚，治补本脏，犹必兼于补心。三部精虚，用滋本阴，亦必合于固肾。其义详见「药性疏辨」，兹不复述。然精虚不已，则气亦耗。气虚不已，则神亦亡矣。故三者又同一源，须斟酌其孰急者先治之，又不可执其一，而遂忘其二也。予论皆本于经义，但诸家未有是说，故为之备论焉。

寸关尺部位图  ***************************
左寸阴神，阴中之阳神。心即神，元神也，火焰砂中汞也。
左关阴气，阴中之阳气。肝气即生气，魂也，生气也。木中滋也。
左尺阴精，阴中之阳精。肾水即元精，志也，先天气也，真精也。
右寸阳神，阳中之阴神。肺即魄藏，魄也，元气也，金中液也。
右关阳气，阳中之阴气。脾即中气，意也，土气也，胃液也。
右尺阳精，阳中之阴精。肾火即相火，志也，先天气也，元精也。
仿《性命圭旨》之式，图傍注解，皆不用虚字收脚。
寸关尺部位图一（图缺）
寸关尺部位图二（图缺）

感证钩玄论  ***************************
感证之始，皆缘于天淫六气。人受贼邪，随时发现，百出多端，治或有差，损人天年，不可不慎。
然以理揆之，无非风寒暑湿燥火而已。其著人也，亦不过经络脏腑，苟能随证施治，何致为害？但古人立方，多属峻利。予思药之峻利无穷，而人之元气有限，故未敢尽信。惟张介宾所谓邪实者，暂宜解标。邪微者，只当求本。此言真治感证之准绳，活人之宝训也。又创立五柴胡等方，分按五行，通疗感症。然其间求本解标，并行不悖，其意不过言人初感必有外邪，故分别为之解散。即或需用滋补等药，亦念气血虚弱之人感邪既深，不能徒逐而散，所以助其气血而邪自去矣。然病至一七、二七之外，无问邪之解否，视其脉症剧极，虽非治者失宜，终不可执用成方，又必另画一策。
高鼓峰云：三元亏损土无基，遇著庸医促命期。斯言良有以也。夫人之土，脾胃是也。万物皆生于土，而调土之法犹难。盖土燥不生，端由水之惫也。若土寒冰冽，抑非火之衰乎。至于土郁不舒，焉能生发？故高氏有三元之论。夫三元者，即水火土之位，精气神之所聚也。绛宫位尊而处上焦，元海幽深而列下部，黄庭界乎上下而居中州，乃人生之大要也。故感证屡散而不解者，必属三元亏损，真土无基，纵邪实邪微，而生气将绝，斯时岂可再遇庸医，舍三元亏损之本症，而妄攻外感之末邪哉。
今董西塘之论，惟以救胃液为主，其论固确，然犹有未尽者也。夫所谓胃液者，乃土无肾水滋润，燥极而不能生，故所用皆养阴药，即高氏三元中之一也。若夫土郁不舒，非胃阴之枯藁，实中气之闭塞。中气闭塞，则诸经络之气一时凝滞，血脉为之不行，心神为之闷绝，而死期不待终日矣。斯时设用西塘养阴之法，非惟无益而反增其腻隔，适促其毙耳。法当疏气散郁，使中州道路得通，则心肾交于顷刻矣。何必拘于养阴，方交其子午哉。
又夫中气本虚，胃阴不乏，惟缘外邪炽甚，火逼绛宫而心神扬越，以致土寒冰冽，生气萧条。若此非养阴运气之药，必以安神收敛之品，先救其君。君主得明，则十二官必无危殆矣。明此三例，始合高氏之说，可拯感证而获大全。
大凡感证之脉，浮大弦数者居多。浮弦举按有力，确属外邪，自宜攻之。倘浮而无力，防有心神飞越之患。中候弦数有力，亦外邪也。倘或弦微涩数而似郁脉者，则是中宫气塞之病，沉而坚实或有积也。倘细数而无力者，确乎肾水之消亡，必用西塘之法，以救胃阴为主。若非是脉，虽舌胎之枯燥，不得概责其无水，可参神气二者治之。倘因中气闭塞，遽投养阴之药，岂不增其窒碍。若或阴液将竭，而误投运气之剂，亦是速彼枯涸耳。又如心神散越，屡服壮水之方，似乎渴而穿井。频服健运之药，势如火上添油。又如水涸火炎，虽服安神之品，若扬汤而止沸，曷如釜底抽薪。倘气闷而神昏，纵助心君之力，犹焚膏而烛暗。孰知启牖通明，若能精研斯理，熟记于胸，用之无失，则不致随庸医附和而促命矣。

彻微论  ***************************
天行六气之病，随时所发，皆名感症，非疫疠也。夫霜降以后，春分以前，人感之而病发者，名曰伤寒。其治法，仲景阐详已备，毋庸赘矣。
若在夏至之后，秋分以前，人感之而发者，又非伤寒疫疠之比。其义何也？予闻复卦之阳升自地，姤辞之阴降自天，此自然之理。故凡感发于斯时，谓之时气伤寒者，但言其阴，不明其义，施治乖张，坐昧其机，时医概混称之曰：暑风。殊不知阴生于上，逼阳于下，其所感受，皆是热邪，是与伤寒不侔本乎。
天者亲上，由是心肺并邪，上源先伤，初非由太阳而始。故见头痛项强者，痰火上攻也。胸膈胀满者，肝胆拂郁也。又如喉痛颈肿，呕吐谵语者，皆阳明受邪也。即有别症兼见，亦不过另有所挟耳。
病既不同，治亦有异。大法于六、七日内者，急当清心肺之火，宣皮毛脉络之郁。屏上源之邪，导肝胆之抑。俾清肃之令下行则得便，水穀之气四布则得汗。不宜以悍劣燥热之剂，复助上焦之邪火，而消烁胃中之真阴。亦不得以峻削苦寒之品，先伤内脏之正气，而招留将陷之客邪。试看屡表而外邪不解，频攻而反内陷。顺者变逆，逆者遂亡，可不鉴哉？若旬日之外邪尚未退，上焦闭塞，阳明胃火或挟痰食，实结胸中，法当升提润下。启其壅滞，润其枯涸，亦可便、汗而愈。不宜用大热滞气等药，增益其邪。克伐凝寒之类，重伤其正，此大略也。至于察运气之宜忌，究标本之缓急，务在临症之顷，心领神会，庶无差误。
今之治是症者，胶执古书而不察其义理。究其根由，甚至有谓传经直中之说者，徒夸仲景名言。有谓凉解直下之说者，谬认朱、刘真谛，均可哂也。讵知邪始上焦，清之散之为急。若入阳明，润之下之为要。外邪稍怠，即当助正以屏之。里气暴亡，法在回元而后理。故凡外邪未散而正气消亡，客火尚存而虚烦复炽。或因汗、下失宜而变成逆症。或自真元亏损而内变遽生。诸如此类，宜参刘河间治分三焦之辨，并鉴「钩玄论」之三法，酌量以救之可也。虽然救急症于须臾，诸感本无少异，但邪伏清虚之脏，非若伤寒之易退也。故峻补回元之后，仍当解散外邪，则无患矣。

来复论  ***************************
客有问于予曰：证之与伤寒不同，既闻命矣。然伤寒自太阳经始，一日传一经，七日而邪气传遍，或可汗解，至十四日诸病气衰，虽不治亦已。至于时感，既非传经之例可推，然其愈也，亦必七日或十四日以为期。其故何也？予曰：其义深矣，岂能遽悉。然司命者，不得不穷其理。第恐予之浅识，所答未明，姑拟一言聊以塞责。《易》云：七日来复，如子到午之义，即太极阴阳之相半也。今人既具太极之形体，自不外乎阴阳之妙用。夫冬至阳生，夏至阴生，无往而非七日来复之义。故阳气生而四体融和，则寒邪自解。阴血长而百骸濡润，则酷热顿除，岂必待传经尽而后病始衰耶。
客又问曰：或十四日而不愈者，甚有迁延三七、四七之期而仍死者，得非阴阳亦有不复之时耶？予曰：非也。否极泰来，其理昭然，阴阳岂有间绝。但阴阳之气将复未复之际，或其人本元素虚而五内消亡，或邪实猖狂，中宫竭绝，或因攻伐太过，正气暴伤，频散表而阴津致涸，屡寒凉而真火逼越，势如新谷未登，存粮已罄，将救死而恐不赡，枵腹垂毙之顷，奚暇与邪争胜负耶。
客又问曰：然则如何退敌？予曰：当此之际不必攻击其邪，惟运资升斗之粟，急援其饥，以俟数日之命，自有天然真气来复，所谓终则有始。此天心见于易者，自有明征。且待正气稍回，再行按证逐邪施治。譬之有坚甲利兵，然后审机攻守，方无失也。倘于正气未复之际，不思救其人之危命，而妄议攻邪之末策，无不殆矣。
客曰：临危制难，料敌设奇，将帅之略也。医中之理亦如是夫。

时疹疗元  ***************************
伤寒诸证，仲景倡论于前，诸贤阐发于后，固无馀蕴矣。独时疹一案，尚少详悉，未免混淆，不可不辨。
尝考《内经》天时气运，不独严冬肃厉之气为能致害，即三时灾变之异，亦能杀人。今见三时感证初起，状类伤寒，或见咳嗽心烦，颧红耳赤，或见壮热骨疼，发厥等症，其脉或洪，或数，或伏，至七、八日续发疹子，本非重症，奈调治失宜，往往致殒，非气塞痰迷而绝，即汗泄液涸而亡，良可悯也。
间尝窃揣此证，初不过外受六淫之邪，内动拂郁之火，及其成证，世人皆曰时疹，视若非常，不投发散，即用苦寒，遂成败坏。独不闻伤寒斑疹已见，忌服升麻、葛根，恐伤正气。况羚羊、角刺、芩、连、栀、柏乎。夫邪之所凑，其气必虚。苟重于发散，津液必枯，再用苦寒，脾胃必损。
由是观之，六淫所感，其始未必就发斑疹，皆缘治乖成法，邪踞阳明，肾水不能上达，心火亢甚，凌烁肺金，肺受火邪无由疏泄，郁于皮毛而发疹也。故凡邪之初感尚在肌腠，宜汗宜和，引而出之。邪入阳明，宜润宜清，便而通之。至若疹形既露，急当调荣养卫，助正屏邪。其或胸腹病后，中气亏损，虚火游行，亦能发疹，须用建中。在表在里，在气在血，虚实缓急，先后次第，不可失一。如谓疹出六腑，六腑属阳，症多实热，故宜发散苦泄，尽驱其邪。岂知气壮者被攻，犹且迁延时日。若气虚者误攻，鲜有不殒其命。甚有见其昏迷、痰塞、喘急者，犹云初起攻透药轻，疹反内陷，故致无救，不诚误欤。总之将毙之候，治同感证，宜参「钩玄论」之三法以救之。惟误下而致剧者，必须重用人参、乾姜煎服以拯之。更有痰盛欲绝者，用导痰汤加人参。如毒甚疹色紫黑而欲闷死者，必须解毒、温中二法并行，始无邪陷之患。临症务宜详细，必得其术为善也。
观高士宗治疹之论，但云：调其经络，和其荣卫。虚者补之，寒者温之。寒凉攻发，概不妄用，亦可谓深知治疹之本源矣。

杂言  ***************************
古人云：小不慎必乱大谋，天下之事莫不如此。医道亦有之，虽非经济学问之要，然司人性命，不可不慎也，略举数端言之。
一曰不可易，二曰宜乎变。斯二者，诚小事中之大谋，不可不明者也。孔子云：人而无恒，不可以作巫医。《易》云：不恒其德，或承之羞，皆此谓也。而医士之恒有三：一曰恒德。凡遇贫贱之人，当存救济之心，勿因其简慢无酬而怠忽。勿因其卑陋无礼而遂弃。见彼以苦切之情相告，当以宽裕之说慰之。见彼药食之需难周，当以随力资助之。总之贫富不分，惟命自重。若此者所谓仁以为已任也，故谓之曰恒德。二曰恒理。凡临症拟方，则当持其自知之理，不可因事而忽变也。如见头痛身热，不可竟谓其感。脉弱气衰，不可便断为虚。炎蒸暑热，勿疑桂附难投。冰冻雪凝，休道硝黄可废。从舍之法，一如景岳之辨可也。及如他人已补，我诊该攻，何必惧前而束手。彼医欲攻，我诊该补，岂堪畏后而先拘。勿以病人喜暖而遂投温药，傍人慎火而竟用寒凉，惟我不为所惑。必以察脉主治，攻补随施。若此者又当因事而变之也，故谓之曰恒理。三曰恒情。凡用药须要因时制宜，故古法不可拘泥，当随时而酌用之。《易》有贞凶、贞吝之辞，戒时势之不可不变耳。君子豹变，而民革面以从之。《诗》云：周虽旧邦，其命维新。《传》曰：日新之谓盛德，皆变之谓也。今人往往不能终其天年而夭折于病，或又不死于病而多死于药，岂不哀哉。大凡草药单方，举世信之，倘服不对证，一害也。又或隐病讳而不告医者，二害也。又不能真知其理，适有对症之方妄自增减，三害也。亲朋荐医，雄黄鼓舌，朝张暮李，功咎罔知，四害也。至若市中购药，真赝莫辨，贵贱分量，一任枝梧，五害也。倘有高明仁德之士，有感予言，必须明告病家，正言雄辨，以杜其害，故谓之曰恒情。
今予识杂言，欲使世之业医者，信三恒之说，更期业无作辍。慎小成大，将见古道中兴，世无横夭于天地，好生之心，不无一得焉。

题《石室秘录》  ***************************
古人言：医自黄帝迄今，其书奚止充栋，何晓晓而不惮烦耶。盖缘天运逐数迁移，故因时制宜者，诚不得不因时适变。良由天不自鸣，择其善鸣者假之鸣耳。
山阴陈远公先生著有《秘录》一书，列法三百馀条。论症悉遵古义，制方颇合时宜，殆今之所谓善鸣者。奈何尽托诸先贤降笔，遂使智者贻讥，愚者莫信。意者济世心迫，因特假神奇以惊世俗欤。夫荒唐诡谲之说，使人可玩而不可由，何先生竟出于此耶。且天既择人而鸣于古，又何难择人而鸣于今乎。其能使古人之鸣而直鸣于今，又安知不能使今人之鸣而继鸣于古耶？远公何不量之甚哉。吾闻圣人不以人废言。远公虽昧立言之道，其于医学，煞有可取。卷中如内伤之症，险危之病，其救法甚为允当，起死回生，如藁得露。苟参其论，察其方，较胜《邯郸遗稿》，何异《立斋医案》？业是科者，正不妨由此假道，殊不必拒之甚，绝之深也，夫羹墙之见，弹琴之遇。圣人言之，则远公神遇先贤，亦非怪事。但不得竟托之古人而凿其说，自欺以欺人。嗟乎！斯《秘录》之不行，其孰使之然耶。予为此言，非惜远公之书不行，而特惜世之不能用其书。今之纷纷为远公疑者，曷亦取其书而熟复之。始信予言不谬。远公有知，宁亦以予为知己也耶。

附录西塘论治感证大法  ***************************
董废翁曰：愚按治感证大法，始终照管胃中津液为第一奥旨。盖邪所感，皮毛闭塞，气不外达，郁而成热，热积皮毛不解，渐而肌肉热矣，渐而各经络无不热矣，渐而热气皆壅塞阳明，腑中热矣，此必然之势也。又况后代血气未衰，早御酒肉厚味，胃中素有湿热者多，（年将半百，血气渐衰。古云：五十非肉不饱，今人气壮之时，惟纵酒食，焉得胃中无湿热乎。）一旦客热交併，区区阴津，几何能当此烈焰燎原乎？
凡感症之死，皆由胃汁乾枯。是以古人立法，及其邪之在表，血气未伤之时当汗，汗之（所谓开鬼门也）。欲热从汗解，则清宁安固，而气血全保不伤矣。其当邪之在里，血气渐亏之际可下，下之（所谓洁净府也）。故热随便通，则焦灼顿除，而气血可徐俟其来复矣。其有血气素亏之人，三、四、五日之后，不论表症解与未解，里症急与不急，一见口乾唇裂，舌胎焦黑燥硬，全用滋养清凉。虚甚者并凉药勿用，纯阴重剂加人参数钱，升发运用，但救得胃中津液不竭，其人必不即死。及津液渐充，汗自能来，宿物自下。至所谓胃中之津液非他，即周身血气所化，积叠胃底，此后天之本也。
凡人平日之强弱，及遇外感贼邪之难治易治，可治不可治，强半凭此。粗工不知，无论新久，虚实表里，苟见身热，风药混表。一觉闷满，攻中破气，乱投不效，大黄、枳、朴继进，必求一便，以毕其技能。岂虑热得风而益炽，阴被劫而速亡。（二语是感证致死根苗。）何其与先贤之意适相反哉。兹集所说，先后缓急不爽，轻重攻补适宜。大旨所在，总始终照顾阴津，以胜邪回生之术。（二语是感症治法主脑。）学者由此，更遍参先贤之书，以尽其精微，极其变化，则感证之道备，而于他症亦思过半矣。
按：西塘治感证之法，惟救胃阴为主。盖缘肾水乾枯，不能上供阳明之意，故所用皆养阴药耳。明眼宗之，无不桴应。俗工效颦，间或反剧。辄云：鼓峰之书，不可信。甚有《医林指月》中之胡念庵专斥鼓峰不学，是皆未明其义。夫人身全赖精气神充足而全活，若或损一，必无生理。故高氏有三元之说，三元者，精气神也。然肾主藏精，董氏独论滋水以救胃中之津液，止高氏三元中之一耳。其神气二者之根由，尚未详悉，以致粗工不察，漫施无效，宜乎病者反受其害。今予著「钩玄论」发挥神气二者之病源，以补前人之未发，而合三元成全璧。临诊之下，神而明之，则治感之法可获大全。而高氏之书，益可信矣。记昔吾友吴南阳尝谓予曰：人若读书，潜心默悟，理会贯通。书若读人，拘文牵义，终老木偶。旨哉斯言，洵不诬也。


中卷·感证类要  ——————————————————————————————————————————————————————————————————————————————————————————

伤寒六经正治法  ***************************
●太阳
●阳明
●少阳
●太阴
●少阴
●厥阴

太阳  ***************************
太阳发热与憎寒，（仲景云：太阳之为病，脉浮，头项强痛而恶寒。）头痛腰疼脊强参，（或兼呕恶。）无汗伤营脉浮紧，（仲景云：脉阴阳俱紧，骨节烦疼，无汗而喘者，名曰伤寒。考《难经》伤寒有五：有中风、有伤寒、有湿温、有热病、有温病，此即《素问》寒暑燥湿风之五气为病也。故寒伤营，亦《难经》伤寒有五之一。《素问》：在天为寒，在地为水，寒者水之气也。）汤宜麻桂杏仁甘。（麻黄、桂枝、杏仁、甘草、即仲景麻黄汤，以姜、枣引。）
恶风有汗为伤卫，（仲景云：太阳病发热汗出，恶风，脉缓者，名曰中风。）手足当温仔细看，（风为阳邪，故手足不冷。）脉但浮来还带缓，（仲景云：阳浮而阴弱，啬啬恶寒，淅淅恶风，翕翕发热，鼻鸣乾呕者，桂枝汤主之。按：《难经》言脉，关前为阳，关后为阴。《素问》在天为风，在地为木。风者木之气，故风乃五气之一。而风伤卫，亦《难经》伤寒有五之一。其燥湿暑三症，散列各类之中，熟读全论自明）桂枝白芍草能安。（桂枝、白芍、甘草，即仲景桂枝汤，用姜、枣引。温服，随歠稀粥以助药力。）
两伤营卫大青龙，此是风寒挟暍中，（仲景云：太阳中风，脉浮紧，发热恶寒，身疼痛，不汗出而烦躁者，大青龙汤主之。若脉微弱，汗出恶风者，不可服。服之厥逆，筋惕肉瞤，此为逆也。论中发于阳者，通名中风。发于阴者，通名伤寒。）鼎立三纲疑解误，（沉尧封云：按三纲鼎立之说，桂枝汤治风伤卫，麻黄汤治寒伤营，大青龙汤治风寒两伤营卫。其说乃创自许叔微，相延至今。不知其说似是实非也。本论云：寸口脉浮而紧，浮则为风。紧则为寒。风则伤卫，寒则伤营，营卫俱病，骨节烦疼，当发其汗，此指麻黄证而言。彼见麻黄证条内，但云：脉阴阳俱紧而不见浮字，故认作有寒无风，不知寒属阴邪。若不兼风，不入太阳。况太阳病一句，已有脉浮在内，不必再说。至若大青龙条内云：脉浮紧则风寒固所必有矣。然使止有风寒，何至烦而且躁，况方内石膏其性大寒，治暍热之主药也。若云：止有风寒而无热邪，则中风证有风无寒。风为阳邪，尚不用寒药，只用桂枝以解肌。而大青龙证，风外加一寒邪，岂反加石膏以助寒乎。窍谓麻黄证已属风寒：两伤营卫，则大青龙证。则外伤风寒而内伏暍热也，故脉浮紧，发热恶寒，身痛，无汗，麻黄证全具，自用麻黄汤方。惟病增烦躁，因加石膏以治内伏之暍热，如是则病脉、方、药俱合。若不审病证方药，徒泥于一脉，妄作三纲鼎立，则一误，无所不误矣。）惟参原论义精通。（麻黄、桂枝、甘草、杏仁、石膏、即仲景大青龙汤，姜、枣引。）

阳明  ***************************
阳明传腑与传经，（仲景云：阳明之为病，胃家实也，此在内之证据。又云：濈濈汗出，日晡潮热，此在外之证据。如内外相合，即仲景所谓正阳阳明也。其馀或兼少阳，故仲景书中有少阳阳明之论，是以正阳阳明，主以大承气汤治之。如少阳阳明以大柴胡治之。）腑脉须知沉实论，潮热妄言或便闭，渴尤恶热汗尤蒸。
黄斑狂乱同相见，白芍柴黄枳半芩。（白芍、柴胡、大黄、枳实、半夏、黄芩、即仲景大柴胡汤，以姜、枣引。）
经脉微洪亦要明，鼻乾目痛热难寝，（目鼻者足阳明胃所布之经络也。经云：阳明之脉，起于鼻，交额中，旁纳太阳之脉，连目眦，下循鼻外，入上齿中，挟口环唇。邪气传之，则目痛鼻乾。至于他经各行其道，何目痛鼻乾之有。）柴胡葛根芩甘桔，芍芷羌膏姜枣平。（柴胡、葛根、黄芩、甘草、桔梗、白芍、白芷、羌活、石膏、姜、枣引。）即陶节庵柴葛解肌汤。柯韵伯云：阳明之病在胃实，当以下为正法矣。然阳明居中，诸病咸臻，故治法悉具。如多汗、无汗，分麻黄、桂枝。在腑在腹，分瓜蒂、栀豉。初硬溏燥，分大小承气。即用汗、吐、下三法，亦有轻重浅深之不同也。若大烦大渴而用白虎，瘀血发黄而用茵陈，小便不利而用猪苓，停饮不散而用五苓，食谷欲吐而用吴茱等法，莫不各有差等。以棋喻之，发汗是先著，涌吐是要著，清火是稳著，利水是閒著，温补是急著，攻下是末著。病至于攻下，无别著矣。故汗之得法，他著都不必用。其用吐法、虽是奇著，已是第二手矣。他著都非正著，惟攻下为煞著，亦因从前之失著也。然诸法皆因清火而设，则清火是阳明之上著欤。）

少阳  ***************************
少阳口苦咽乾呕，（仲景云：少阳之为病，口苦咽乾，目眩也。）寒热心烦弦脉推，目眩耳聋并胁痛，（仲景云：正邪分争，往来寒热，胸胁苦满，默默不欲饮食，心烦喜呕，或烦而不呕，或腹痛痞硬，或耳无所闻，或心下悸，或小水不利，或渴或不渴，或咳者。又云：伤寒中风，有柴胡证，但见一证便是，不必悉具。此指上文或字而言也。）小柴参草夏芩陪。（人参、柴胡、半夏、黄芩、甘草，即仲景小柴胡汤，以姜、枣引。按：邪犯少阳，乃半表半里之病，故仲景拟定小柴胡汤，以和解表里之邪，并非表散之药也。常有不明之病家，见用柴胡而深畏之，医者，复顺其意，易以羌、防，芎、葛，耗其津液，致死不救，伊谁之咎欤。）

太阴  ***************************
太阴腹满常腹痛，（仲景云：太阴之为病，腹满而吐，食不下，自利益甚，时腹自痛，若下之，必胸下结硬。）食不下咽吐益涌，（喻嘉言云：腹痛自利，太阴之本证也。吐而食不下，则邪迫于上。利甚而腹痛，则邪迫于下。上下交乱，胃中空虚，此但可行温散。设不知而误下之，其在下之邪可去，而在上之邪陷矣。故胸下结硬与结胸之变颇同。胃中津液上结，胸中阳气不布，卒难开也。）自利脏寒口渴无，（仲景云：自利不渴者，属太阴。以其脏有寒故也、当温之，宜四逆辈。喻嘉言曰：注谓自利，不渴，温之也，故用四逆辈。以燠土燥湿，此老生腐谈，非切要也。仲景大意、以自利不渴者，属太阴。以自利而渴者，属少阴。分经辨症，所关甚钜。盖太阴属湿土，热邪入而蒸动其湿，则显有馀，故不渴而多发黄。少阴属肾水，热邪入而消耗其水。则显不足，故口渴而多烦躁。若不全篇体会、徒博注释之名，其精微之蕴，不能阐发者多矣。程郊倩曰：三阴俱寒脏，少阴、厥阴有渴症，太阴独不渴者，以其寒在中焦，与龙雷之火无涉。少阴中有龙火，底寒极则龙升，故自利而渴。厥阴中有雷火，故有消渴，太阳一照，雷雨收声，故发热则利止，见厥复利。罗紫尚曰：渴与不渴之辨，喻、程二说虽各不同，均有至理，学者宜并参之。沉尧封云：自利者。不因攻下而自利也。凡利，津液下注，外症多渴。其不渴者，属太阴之寒病也。以不渴两字认太阴，此是辨寒热利之金针。常须识此，勿令误也。）宜温四逆汤投送。（附子、乾姜、甘草、即仲景四逆汤。）
腹满时疼吐利无，医家误下变沉疴，（沉尧封云：此但腹满时痛，而无吐利症，且本非太阴病，从误下太阳得来，故可加芍药，加大黄，否则温之。犹恐未效，而可寒之乎。）桂枝白芍大黄草，枳实柴胡姜枣扶。（即桂枝加大黄汤，仲景之方也。陶节庵参以加减。）

少阴  ***************************
少阴踡卧引衣裳，（仲景云：少阴之为病，脉微细，但欲寐也。俞嘉言云：阳脉滑大，阴脉微细。外邪传入少阴，其脉必微细，而与三阳之滑大迥殊。卫气行阳则寤，行阴则寐，此少阴之总脉、总证也。）口燥增寒亦是常，（沉尧封云：少阴，肾脉也，真阴真阳寓焉。阳虚则阴受寒，阴虚则易中热。第阳既虚矣。而复受寒，则微阳有立亡之势。阴既虚矣，而复伤热，则微阴有立竭之虞。故辨症既明，治不宜缓。又云：但欲寐症，有极寒、极热之邪在里为患，倘未形诸外者，当于口中和与燥辨之，尤为易见。）脉若微洪传里热，（仲景云：脉若沉数、宜黄连阿胶汤。）汗需白虎要斟量。（石膏、知母、甘草、麦冬、粳米，即仲景白虎汤。）
脉沉（必兼微细）直中真寒候，药必温经四逆汤。（方见太阴条下。）

厥阴  ***************************
厥阴气上撞心胸，（仲景云：厥阴之为病，消渴、气上撞心，心中疼热。饥不欲食，食则吐蛔，下之利不止。）消渴心疼热气冲，饥不能蛔上吐，往来厥热利因攻。（仲景云：伤寒厥四日，热反三日，复厥五日，其病为进，寒多热少，阳气退，故为进也。）
乌梅丸主长沙秘，（乌梅、黄连、乾姜、桂枝、细辛、附子、人参、黄柏、蜀椒、当归，以饭加蜜捣丸，此即仲景乌梅丸。）热少厥多终属凶，（仲景以为，病进终难治也。沉尧封云：此正邪分争，一大往来寒热病也。厥深热亦深，厥微热亦微，犹言寒重则发热亦重，寒轻则发热亦轻，论其常理也。其有不然者，可以决病之进退矣。故下文即论厥少热多，厥多热少。不知注《伤寒》者，皆以热字作伏热解，遂令厥阴病有热无寒矣。不思乌梅丸是厥阴主方。如果有热无寒，何以方中任用姜、附、桂、辛、椒，大辛热耶。盖厥阴为三阴之尽病，及此者必阴阳错杂，况厥阴肝木，于卦为震，一阳居二阴之下，是其本象。病则阳泛于上，阴伏于下，而下寒上热之证作矣，其病脏寒，蛔上入膈，是下寒之证据也。消渴，疼热撞心，是上热之证据也。况厥者，逆也。下气逆上，即是孤阳上泛，其病多升少降。凡吐蛔气上撞心，皆是过升之病，治宜下降其逆上之阳，取《内经》高者抑之之义。其下之之法，非必硝黄攻克实热，方为下剂。即乌梅丸一方下法已具，方中无论黄连、乌梅、黄柏，苦、酸、盐，纯阴为下降，即附子直达命门，亦莫非下降药也。下之而阳伏于下，则阴阳之气顺而厥可愈矣。倘误认厥为外寒所束，而反发其汗，则心中疼热之阳尽升于上，而口伤烂赤矣。以表药多升，而厥阴之脉环唇内也。）
病形烦满囊兼缩，（《内经》热病论有云，伤寒六日，邪传厥阴：舌卷囊缩，水浆不食，昏不知人，三日死。）变幻多端沉脉详，（按之有力。）汤用大柴胡可解，（此乃陶节庵《伤寒六书》中之煞车锤法也，方见阳明条下。）六经分治要相当。（以上六经不过录其提纲，言其主治大概之意。至于传变各证，须参后类列条下之法。）
乾隆己丑岁，嘉善沉尧封先生编有《伤寒卒病论读》一书，指出：本论仲景自辨疑似，以头痛、胃实等项分六经，即以渴字辨燥热，小便不利认湿气，汗字判风寒，纵横辨察，任其一气专至，数气并至，总无遁情矣。复随文势，逐条注释，较胜方有则、喻嘉言、程扶生、程郊倩、柯韵伯五家，阐发仲景之秘者，更觉显然明白。业是科者，必须熟读，并将五家之书，暨王晋三《古方选注》日置案头，并取刘河间、朱丹溪、张子和、李东垣诸明哲之论，互相参考，得使临诊无误，方不愧于司命之职，勉之勉之。

感证传变病似相同治法有别  ***************************
感证即所谓伤寒症也。古人以霜降以后，春分以前，直感寒邪者，名之为伤寒。今统四时通行之症言之，谓之感症，但伤寒六经之症，如上法治之愈矣。顾有讳疾忌医之病家，及昧经误人之庸技，日久迁延，变如蝟起，猝难措手。盖伤寒之症，有阴阳表里之不同，人之感者，有虚实新久之各异。而病之见也，有本症、变症、兼症之殊致。今将伤寒本症列于前，变症兼症汇于后。而一症之中，又分攻补之两途，以便业是科者之观览，兹用集方治，撰成歌诀，更便学者易诵而易记耳。

阴阳  ***************************
无热恶寒病发阴，恶寒发热是阳经，阴期六日阳期七，数定阴阳病愈辰。（仲景云：病有发热恶寒者，发于阳也。无热恶寒者，发于阴也。发于阳者，七日愈，发于阴者，六日愈。以阳数七，阴数六故也，天以阴阳五行化生万物，阴阳五行和则能生物，阴阳五行乖则能杀物，是论乃统论阴阳五气之病人，然五行，一阴阳也。故未论五气，先论阴阳。首节辨阴病阳病之大纲。）
大浮数动滑阳称，沉涩弱弦微是阴，阳症见阴终必死，阴逢阳脉可回生。（问曰：脉有阴阳何谓也？答曰：凡脉大浮数动滑，此名阳也。沉涩弱弦微，此名阴也。凡阴病见阳脉者生，阳病见阴脉者死，此亦辨伤寒之脉。若他症，不可遽断为生断为死也。）
阴似阳兮烦躁赤，（赤是面红。）咽疼口渴身犹热，小清大泄（即二便）睡兼狂，浮大（脉虽浮大，按之必空）沉丝（脉或沉细无神）指甲黑。（昏黯之色。）
阳似阴兮指甲红，昏迷便秘肢犹厥，（此谓热厥。传曰：热深厥亦深。）身寒反欲去衣裳，（仲景云：病人身大热，反欲得近衣者，热在皮肤，寒在骨髓也。身大寒，反不欲近衣者，寒在皮肤，热在骨髓也。此辨内阴外阳，内阳外阴病之变态。）脉但来时沉滑力，阴必当温（四逆、真武、理中之类，）阳必清，（凉膈、白虎、黄连解毒之类。）玄微奥理须当识。（阴阳两证，治分冰炭，寒热误投，毙命顷刻。）

两感  ***************************
两感相传合併称，（仲景有合病、并病之论。）里虚兼挟外邪侵，喻柯各阐长沙秘。（喻嘉言著《尚论篇》，柯韵伯著《来苏集》二书各有精义，凡学医者宜并参之。）妙义钱桢论益深。（景岳门人钱桢论曰：两感者本表里之同病，似皆以外感为言也。而实有未尽然者，正以内外俱伤便是两感，今见有少阴先溃于内，而太阳继之于外者，即纵情肆欲之两感也。太阳受伤于里，而阳明重感于表者，即劳倦竭力，饮食不调之两感也，厥阴气逆于脏，少阳复病于腑者，即七情不顺，疲筋败血之两感也。人知两感为伤寒，而不知伤寒之两感内外俱困，病斯剧矣。但伤有重轻，医有知不知，则死生系之。或谓两感症之不多见者，盖亦见之不广，而义有未达耳。其于治法，亦在乎知其由而救其本也，此言最切。此病诚发前人之未发，深足指迷，不可不录。）

吐血  ***************************
冬感外寒束内热，脉来浮紧吐红血，（此缘阳气不得发泄所致，或兼咳嗽吐衄，实是外感，非内伤七情之红症也。）麻黄（醋炒）汤内配参耆，（再加麦冬、五味、白芍、当归，去杏仁同煎服。）爰谓虚人难发泄。（只为病人平素虚怯，难任麻黄之峻散，故加参、耆以助元气、如或阴亏者，可加熟地。）

红汗  ***************************
热深无汗来红汗，（夺汗者无血，夺血者无汗，若得汗则无衄症矣。）升麻四物丹芩散，（四物去川芎。夫升麻一味加得尤妙。盖阳明之脉络鼻，是经火盛，迫血妄行，从鼻出者曰衄。方书言从肺来，非也。若非升麻，则何以达阳明而清其火哉。）若还衄后病反剧，（剧者，盛也。更伤其阴，大为危候。）必须都气芍生地。（六味汤加五味子，即是都气饮。）
血来太多要补阳，麦冬五味（虑虚火上浮故用此）补血汤。（当加人参、甘草、炙黄耆一两、当归三钱、即补血汤。）胃实无伤的系热，（诊果相火上炎，自可导下，宜投滋肾丸。）桂心知柏蜜丸良。（黄柏、知母各二两俱酒洗，焙乾为末，配桂心二钱，研匀蜜丸，名滋肾丸。的系热邪有升无降者，用滋肾丸以淡盐汤送下三钱，应手即止，多有得生者。凡或牙宣血涌不止，服药无效，审系相火飞腾，亦可顺导，即投此丸亦可见效。）

畜血  ***************************
小腹胀满小便利，（即仲景所谓小便自利，其人如狂者，血证谛也。或有嗽水不欲咽者，然必以小便为验。）热入血室男女异，（男女皆有血室，但证犯各异。）女子乱经似结胸，（在女子则月信适来适断，其形如作狂，其血必结，如结胸状。或刺期门随愈，穴在奶下一寸三分。）小柴汤内加归尾。（再加生地、红花尤妙。）
男人谵语下血狂，（然血自下，邪解为吉。颇有下后即死者，但血来必骤而多。）发黄（郁热所致）承气桃仁拟，（桃仁、大黄、芒硝、桂枝、甘草、即仲景桃核承气汤。）或参犀角地黄汤，（生地、丹皮、犀角、白芍、即《局方》犀角地黄汤。）邪犯心胸畜血比。（按：此邪犯心胸，不独下症有之，亦兼有吐血者，应比照足阳明胃家血畜之例，亦主以犀角地黄汤治之。）

口渴  ***************************
邪传里渴属阳明，汗淋白虎配人参。（或加花粉、葛根、麦冬，无汗纵渴，忌与白虎。甚者大柴胡、承气下之，此乃阳明之本病是也。
肾虚火动渴欲饮，十全大补八味症。（四君、四物即八珍汤，再加黄耆、肉桂、即十全大补汤。六味丸加附子、肉桂、即八味丸。此症亦有水亏不能配火，而火炎于上者，当从六味、左归，以滋其阴，而火自能降矣。）
阴虚烦躁渴不饮，（口虽渴，不能饮水也。）冷服四逆汤须稳。（附子、乾姜、甘草、即仲景四逆汤。此等症候最易混入白虎症。倘若认错，一或误投，死生立判。临诊之际，当细心体察，慎毋忽略也。）
渴如食少胃宜和，（白术、茯苓主之。）若用寒凉病不瘥。（四君补中合生脉，其效尤捷。）
内伤元气渴因虚，守补自然病得祛。（脾胃元虚，舌虽干，须阳药为主，佐以归、杞、熟地、五味。不得以正阳阳明治。）
渴欲饮水顷即吐，吐后复求仍若故，此肾伤寒医莫惊，晾冷白通猪胆助。（此是阴盛格阳，肾经伤寒之症。仲景以附子、乾姜、葱白，名白通汤，加人尿、猪胆汁，热药冷探之法，一服即愈。女人多此症，系属少阴经病。）
中气虚寒逼火浮，渴欲引饮燥咽喉，上焦一段因思水，中焦见水是仇雠。（此中气虚寒，寒水泛上，逼其浮游之火于咽喉口舌之间，渴欲引饮，得饮不过一，二口即厌，少刻复渴饮，亦不过若此。此盖上焦欲得水救至，中焦则以水见水，正其所恶也。）
面红烦躁太阴症，理中麦味两相投。（人参、白术、乾姜、甘草，即仲景理中汤。此症系属太阴经病。甚者，兼吞八味丸。）
过饮凉水病已瘳，手指足缝水旋流，脚趾还防齐脱落，（手指足缝出水，俗云：脱脚伤寒是也。）快投妙剂始无忧。（《石室秘录》云：速投米仁三两，茯苓二两，桂心一钱，白术一两，车前五钱，名驱湿保脱汤。一连十剂，永无后患。）

谵语  ***************************
胃中热甚上乘心，心为热冒则神昏，语言谬妄二便涩，白虎宜兼承气行。（脉来洪数有力方可。）
感证如经六七日，热甚便坚胸满结，发狂又且语兼谵，润燥滋阴汤最的。（此用白虎，承气之准的。歌曰：润燥滋阴瓜蒌霜，二地芩知竹叶姜，麦冬甘草连膏芍，枳朴云苓芦汁勷。）
脉若细微或洪数，（按之无力。）神不守舍语言错，药用参耆归术汤，附子理中皆可活。（败症往往有此、误投解毒等剂立毙，是症常见手足厥冷者。）
汗出身和若妄言，胃中津液未和间，非阴非阳慎莫下，小柴合半建中煎。（汗后身和之詀语，乃津液未和所致，不得误认阳明实邪，若投攻下之剂，必致难救。肉桂、白芍、甘草、饴糖，即仲景建中汤合小柴胡各半贴，和营卫，通津液。）
病后精神若未全，梦中谵语失声言，（不繫詀语郑声，其状如魇。）六君汤中加归芍，（人参、白术、茯苓、甘草、半夏、陈皮，即六君子汤。）营卫调和方可痊。

自利  ***************************
伤寒自利不因攻，（俗言漏底，伤寒是也。）红黑青黄（利下的颜色）热证宗。
溏鹜为寒脉沉细，（大都泻利，完穀不化，色不变，有如溏鹜，或吐利腥臭，小便澄彻清冷，脉或微迟，然皆无力。）身热恶寒踡卧同。（踡卧，身弯不能直睡也。或手足逆冷，然口无燥渴。）
下如垢腻小便赤，（或涩而不利。）浮弦洪滑多为热，（皆兼数而有力，方是热症。）亦有热邪穀不化，（热邪太甚不能杀穀，其物不消化者有之。）须参脉证治无差。
脐下寒，脐下热，（寒毒入胃者，脐下必寒。协热利者，脐下必热或兼验小便。）寒用理中（寒甚加附子，或白通汤加附子）热芩别。（黄芩、白芍、大枣、甘草，即仲景黄芩汤，热利宜之。）
协热注泄白头翁，（白头翁、黄连、黄柏、秦皮、即仲景白头翁汤。）以寒下结通因通。（有内热火结，注泄不止者，须以寒药下之结散，而利自止。正所谓通因通用也。）
胃虚内热烦渴泻，脉微脉弱需七味。（四君加藿香，煨葛根、煨木香、再配煨姜，即七味人参白术散。）
若发热，须用芩连（俱酒炒）和三白，（四君去人参加白芍，即三白汤。）若作呕，藿香广半（广皮、半夏）生姜凑。
腹满腹胀与腹疼，小水不利需五苓。（茯苓、白术、猪苓、泽泻、肉桂、即仲景五苓散。）胀加厚朴（姜汁炒）疼芍桂，白术木香随症温。（经云、暴注下迫，皆属于热，此条诸法，盖推之以尽其变耳。若非审有是症，则不得概用温燥之剂。）
脉浮未解小青龙，（麻黄、桂枚、白芍、甘草、半夏、乾姜、五味、细辛，即仲景小青龙汤。）散表邪兼治水工。（凡伤寒作利，脉浮表未解者，即仲景以小青龙汤去麻黄，加芫花二钱，炒令赤色，盖散表邪以兼治水也。故知凡症皆不可执一说以概其馀。）
湿毒气盛便脓血，地榆（歌曰：犀葛榆连共，芩栀薤白加。即地榆散。）连胶法更融。（阿胶、黄连、黄柏、山栀、即黄连阿胶汤。）
失表失下致呕利，（太凡呕少利多。）生姜泻心汤可从。（人参，甘草、黄连、黄芩、半夏、乾姜、大枣，即仲景半夏泻心汤加生姜是也。按：口渴、谵语、自利，本阳明太阴之症。缘六经只列阳病而不及阴症，又无救败之方。今此阴阳坏症俱具，则正所谓病之变也。）
腹不大满药下之，利遂不止药难使，认明寒热治须分，解毒温中医作主。（上条因失表失下以致利，此则因误下而得利，而误下后之利又有寒热不同，法当分治。如此可见，辨症宜精晰也。）
太阳（或见脉浮、头项强痛、恶寒。）阳明（或胃家热，或见潮热。）合病来，（仲景云：合病者，必自利，葛根汤主之。即桂枝汤加葛根是也。）桂枝加葛利能开。（开者，自开玄府，寒散而利自止也。）自利若合太（即太阳脉症，具前）少阳，（或口苦，或见寒热，呕。）芍枣黄芩炙草方。（即仲景之黄芩汤。）
少阴之症但欲眠，（凡少阴之证，必见多寐。）初起吐汗不烦言，迨后利止并复利，躁眩时冒入黄泉。（此必汗下已极而亡阳，但脉必短。或有谵语，津干液涸，阴精已竭，死又何疑。仲景云：少阴病，下利止而头眩，时时自冒者，死。喻嘉言曰：下利既止，自可得生，乃头眩，时时自冒者，复为死侯。盖人身阴阳相为依附者也。阴亡于下则诸阳之上聚于头者，纷然而动，所以头眩，时时自冒。阳脱于上而主死也。可见阳回利止者生；阴尽利止者则死矣。）
三五日后腹遂痛，便溏不止小便艰，若带脓血桃花主，（恐阳明有开无合，阴气下泄，故主此方固阴气。）赤石乾姜粳米全。（此三味，即仲景桃花汤。仲景云：少阴病，二、三日至四、五日，腹痛小便不利，下利不止，便脓血者，桃花汤主之。喻嘉言云：腹痛小便不利，少阴热邪也。而下利不止便脓血，则下焦滑脱矣。滑脱即不可用寒药，故取乾姜、石脂之辛涩以散邪固脱。而加粳米之甘，以益中虚。盖治下必先中，中气不下坠，则滑脱无源而自止也。注家见用乾姜，谓是寒邪伤胃，欠清。盖热邪挟少阴之气填塞胃中，故用乾姜之辛以散之，若混指热邪为寒邪，宁不贻误后人耶。）
咽痛胸满心烦苦，（少阴下利，必有见此诸证。仲景云：少阴病，下利，咽痛，胸满，心烦者，猪肤汤主之。喻嘉言云：下利，咽痛，胸满，心烦、少阴热邪充斥，上下中间无所不到，寒下之药不可用矣。又立猪肤汤一法，以润少阴之燥，与用黑驴皮之意颇同。若以为燖猪皮外毛根薄，肤则逆劣无力，且与熬香之说不符。但用外皮，去其肉层之肥白为是，此药大不可忽。阳微者用附子温经，阴板者用猪肤润燥，温经润燥中同具散邪之意。比而观之，思过半矣。）白粉猪肤共蜜煎。（此三味，即仲景猪肤汤。）
厥阴之证初不利，忽然大下热反剧，汗出不止近死期，腹胀身痛四逆理。（用四逆汤先救其里。）
次攻其表桂枝汤，此是前贤玄妙秘。（先里后表之法，须读仲景全论自明。）
利后心烦按且软，（胸膈必软。）栀子淡豉病可转。（此二味，即仲景栀子香豉汤。）
心下痞时医误攻，（痞是寒邪与无形之气磐结。）下利不止与理中，（理中者，理中焦之气，兼散寒邪。）反甚禹余加赤石，（禹馀粮，赤石脂二味，以饭丸服。）不应须将小便通。（金匿肾气、五苓之类。）
喘满直视谵语利，胃火焚心欲脱气。（谵语者，心火亢极也，加以直视，则肾水垂绝，心火愈无制，故主死也。喘满者，邪聚阳位而上争，正不胜邪，气从上脱，故主死也。下利者，邪聚阴位而下夺，正不胜邪，气从下脱，故主死也。陈远公云：喘满，直视，谵语，下利，一齐同见者，故当主死。若有一症未见者，犹可望生。宜投挽脱汤。）竹茹羔芍拣门冬，重配人参方克济。（石膏五钱，人参一两，麦冬一两，白芍一两，竹如三钱，名挽脱汤。此乃欲脱未脱之危症，故重用人参以救脱，石膏以平火，麦冬以定喘，芍药止利，竹茹清心，服之自然气不绝，而可得生也。盖此方贫者，断不能备，或豪贵之家，自可措办，姑录之。）

结胸  ***************************
结胸痞满要分明，结是阳兮痞属阴。
脉若浮来休误下，（仲景云：结胸证，其脉浮大者不可下，下之必死。）汗过痞胀气虚增，津液搏塞惟疏涤，（津液搏结，阴气内动，壅而为满。主以益胃和脾，降气涤饮为治。）厚朴生姜及夏参。
少阳证具痞不痛，（寒热必有。）呕热还宜夏泻心。（人参、甘草、半夏、黄芩、黄连、乾姜、大枣，即仲景半夏泻心汤。）服后不和烦渴躁，（仲景云：本以下之，故心下痞，与泻心汤。痞不解，其人渴而口燥，烦，小便不利者，五苓散主之。）小水如无用五苓。（茯苓、猪苓、泽泻、白术、肉桂。）
汗出热来痞不解，（仲景云：伤寒发热，汗出不解，心下痞硬，呕吐而下利者，以大柴胡主之。）嗢嗢吐利大柴行。（喻嘉言云：外邪不解转入于里，心下痞硬，呕吐，下利，攻之则碍表，不攻则里症已迫，计惟主大柴胡一汤，合表里通解之耳。）
小结胸，按则痛，（喻嘉言曰：胸既结矣，本当下以开其结，然脉浮大，则表邪未尽，下之是令其结而又结也，所以主死。此尤一病，不堪再误也脉来浮滑小陷胸。（黄连，瓜蒌、半夏、姜、枣，即仲景小陷胸汤。）
热实结胸脉沉紧，按之如石大陷攻。（大黄、芒硝、甘草、即仲景大陷胸汤。）
无热结胸名水结，头汗微微治亦同。（桂枝茯苓白术汤主之。）
不能卧，但欲起，心下痞结呕短气。（此未经攻下之痞结。仲景云：脉微弱者，本有寒分也。）
濈濈汗出里未和，痰阻清阳十枣谛。（膈以上象天，清阳所聚。膈以下象地，浊阴所聚。故心下结硬，其病尚在膈上，皆由痰饮阻滞清阳之气使然，非食物停滞也。十枣汤方，芫花熬甘遂、大戟等，分别捣为散，以水升半，大枣肥者十枚，煎取八合，去渣纳药末。壮者一钱，弱者五分，平旦温服。若下少，病不除者，明日再服，加半钱，得快利后，糜粥调养。）
身发热，微恶寒，肢节烦疼略呕看，心下偏旁浑是痞，名为支结桂柴参。（仲景传解条云：伤寒六、七日，发热微恶寒，肢节烦疼，微呕，心下支结，外证未去者，柴胡加桂枝汤主之。）
如果下早成结胸，桂枝加参合理中。（未经下者，症虽满闷，尚为在表，非结胸也。此因下后，虚逆寒气独结，而毒复上攻，气毒相搏结于胸者，虽痛而无烦躁等症，宜理中汤加枳实、茯苓。）
太阳结胸烦躁闷，（陈远公云：太阳结胸证，具烦躁者，主死。言不可下，即下而亦死也。夫结胸而加烦躁，此胃气之将绝也，胃气将绝，津液枯涸，心无所养，故见是症，为不可治也，虽然津液之竭，非五脏之自绝，亦因结胸之故耳。是必攻其中坚，使结胸症愈而津液自生，死症可望重苏矣。）化结之汤推妙用。（花粉五钱，神麴、麦芽、天冬、桑皮各三钱，枳壳一钱、陈皮五分，即名化结汤。水煎服一剂，结开而液生矣。此方用花粉以代瓜蒌，不致陷胸过猛。枳壳消食宽中，麦芽与桑皮同用，而化导更速，神麴、陈皮调胃，天冬生津液，佐花粉有水乳之合，故能化痞、化食，有胜于陷胸之峻也。）
凡病人，素有饮，误下胸满痞烦增，小便如艰谵语甚，转侧维难身重评。（凡素挟饮之人，太阴本虚，适或外邪宜从疏解。今误下之，有伤少阳枢机。表里俱病，脉或有力，还从表里并治。）
小柴（去黄芩）龙牡（龙骨、牡蛎）铅丹（即飞丹主，）桂枝苓配大将军。（即制大黄，一名将军，即仲景柴胡加龙骨牡蛎汤。）
胁间素痞绕脐庭，痛牵小腹入阴筋，（小腹之旁，有筋硬痛。）人静舌胎惟白滑，脏结无阳死症形。（此阴邪结于阴也，多致不救。惟陈士铎云：速投散结救脏汤、可十救二、三。方用人参一两，白术五钱，甘草一钱，附子一钱，当归五钱，肉桂五分。）
壮若结胸食似常，（其饮食如常。）时时下利寸浮详，（脉状如此。）关中细小并沉紧，白滑胎形命亦亡。（或舌左边白胎丛起，名曰雪花胎。乃脾闭之象，亦所谓脏结。以上二症治法互参。）虽与温中邪可散，（人参、附子断不可少。）必须胎退保无妨。（若胎不退，或退而复起，终必死也。）
头不疼，项不强，寸脉微浮桂枝样，（状似太阳中风症。）痞硬心间气上冲，咽喉不息胸寒状。（仲景论中无痰字，此寒字作痰字解。是症乃寒邪挟痰结于上焦。）
脉如乍紧胸中满，厥冷心烦邪结战，高者越之古秘方，吐法无疑瓜蒂贯。（以上两症须要互参。甜瓜蒂、赤小豆各一分，炒黄为末，即名瓜蒂散。香豉一合，生捣煎汁，调服得快吐乃止。仲景云：诸亡血虚家禁之。）

傍流  ***************************
微热神昏微渴干，便溏（大便溏泄时，至此谓旁漏，乃热结于中，逼注大肠，非关脾也。）舌燥色猪肝，（或殷紫色。）养血滋阴合白虎，（养血滋阴乃生地、当归之类，此症须加黄芩。）旁流得止便才安。（止后数日得正便而方愈。）
小便闭时须解热，热解自通莫性急，木通若并车前利，易竭阴阳无救诀。（先哲云：自利之症，如若发汗，则内外皆虚，此症亦云，利水则阴阳易竭，俱是不刊之论。）
如热甚，失汗下，舌燥唇焦且莫呀，小便赤而大便坚，（时有稀粪水利出者，此内有燥矢结聚，乃旁漏之物，非冷利也。再审有矢气极臭者，是也。）再审脉沉或力滑。（其脉虽沉，切之必滑而有力。或时躁热，不欲衣被，或扬手掷足，或谵语有力，此阳气亢极。）人参白虎小柴胡，（再合黄连解毒汤主之。黄连、黄芩、黄柏、栀子，原方止此四味。相传此方为太仓公火剂。而崔氏治刘护军又云：其自制者，皆不可考。）内热实潮还可下。（大柴胡加芒硝主之。歌曰：白芍柴黄枳半芩。）

厥逆  ***************************
初热头疼久便秘，手扬掷足昏谵语，此为阳厥甚参微，（此乃邪热抑伏不达，则烦躁不宁。时或昏愦，四肢厥冷，经所谓热深厥亦深矣。）大小柴胡承气取。（看微甚，酌下之。）
四肢厥逆脉细沉，恶寒下利此为阴，（或引衣盖覆，不欲饮水或下利清穀。）指或微寒脉不至，（此阴阳之气，不相顺接使然。）理中四逆望回生。（四逆加葱茎，即名通脉四逆汤。如腹痛去葱加白芍，呕加生姜，咽痛去白芍加桔梗，利止脉不出者加人参。）
内有久寒兼少血，当归四逆吴萸的。（当归、通草、桂枝、甘草、白芍、细辛、生姜、大枣，即仲景当归四逆汤，此症再加吴萸。歌曰：当归四逆生姜枣，通草细辛芍桂甘。）
烦躁肌寒吐利兼，（手足厥逆，肌肤亦冷。）喘促脉伏吴茱益。（人参、吴茱、姜、枣，即仲景吴茱萸汤。）
寒热厥，色不泽，忽然冒昧手无脉，边有边无绵可包，麻黄各半汤汗得。（症必寒热而厥，面色不泽，冒昧之际，两手忽无脉，或一手无脉，必自有正汗也。多用绵衣裹手足，服五味子汤。气壮者，兼服麻黄桂枝各半汤，须臾大汗而解。生脉饮加杏仁、陈皮、生姜、大枣，即是五味子汤。）
病者还言不结胸，按之小腹隐疼攻，手足逆寒浑似厥，冷结膀胱法灸通。（宜关元穴灸之，穴在脐下一寸三分。）
厥逆凡如灸不回，人参不用可扶危，（此为贫者画策。）姜附（炮姜、附子）三星（各三钱）术四两，（白术，东壁土拌炒焦。）一剂能苏法永垂。（乃《石室秘录》所传奇治法。）

发喘  ***************************
气喘抬肩宜汗表，（肺主气，肺气逆而上行，冲冲而气急，喝喝而息数，张口抬肩，摇身滚肚，是为喘也。有表症者，宜汗，然心腹必濡软。）或饮停胸用五苓。（此病人剧饮水，致停饮心下，结满而喘者。叶天士云：五苓散去肉桂加桂枝，自开太阳之腑，亦仲景和表里之法。）
喘而汗出脉促者，（邪气内攻，故脉见促，宜利之。）葛根黄连汤草芩。（仲景之法。）
汗出而喘无大热。杏膏麻黄姜枣平。（即仲景麻杏石膏汤之法，发之之意。盖病与脉气，皆未虚耳，而喘亦是微。）
劳碌感寒医误投，（凡劳碌之辈，里气定虚，复感寒邪，身必发热。医不审察，误投凉药，遂变大喘。）遂致大喘汗如油。诊之脉若加浮软，人参五味麦冬俦。（即生脉散，须重用，喘乃定。）
膈中烦热滞不行，喘促咽乾泻白论。（或渴者，加减泻白散主之。歌曰：桑桔瓜蒌芩二母，橘红甘草骨皮勷。）
热甚有痰脉弦数，小柴知贝与蒌仁。（凡胸满加枳壳、桔梗、下满加枳实、黄连。舌燥饮水而喘者加石膏。）
下后大喘邪传里，（则为里气大虚，邪气复传里也。）黄连葛根汤当与。（黄连、葛根、黄芩、甘草，即仲景葛根黄连黄芩汤。）
潮热气短不大便，（凡阳明内实，腹满气短而喘者，乃传经里症。内热闭结，大便不通，热气上冲，致肺金清肃之令不得下行，因而喘急。此是胃热攻肺，故可下之。俾其热气流通而喘定矣。然或有恶寒等症，则不可遽攻，恐成逆候。）大柴朴杏凭加减。（仲景大柴胡汤加厚朴、杏仁。）
下后微喘气逆行，（则为邪气上逆，乃邪不能传里，犹在表也。）桂枝汤表朴杏仁。（桂枝汤解表，朴、杏下逆气。）
阴厥脉微无汗喘，（阴症厥逆，脉沉细而微，气促而喘，无汗者。）四逆还加杏味平。（四逆汤加杏仁、五味子。）
虚人脉伏冷四肢，五味子汤尚可持。（生脉散加杏仁、陈皮是也。）
劳力外感脉微细，（按之或空。）身不炮热喘兼泻，（身亦微微而热，大便不过带溏。）咳痰气促吃粥少，忽然汗出死谁替。（仲景云：伤寒脉虚，身热而喘急，下泄，汗出者，死。）
饮食过多脾不运，喘塞痰壅郁火甚，莫作胃寒热药投，二陈（茯苓、陈皮、甘草、半夏，即《局方》二陈汤。）芩连楂朴稳。（此因饮食过多、脾胃不能运化，致生气急而喘塞也。戴氏曰：凡喘有声便是痰。痰壅气盛便是喘。大抵喘之为病，胃中有郁火，膈上有稠痰。刘河间曰：得食坠下稠痰，而喘稍止，稍久，食以入胃反助其火，痰又升上，喘反大发，俗不知此，而反以胃虚治之。有用燥热之药，是则以火济火，大不然也。不若用二陈汤加芩、连、山楂、厚朴等剂、先运其痰，次降其火，兼理脾气，则喘必定。《医林绳墨》云：此症名为食喘，前贤详悉已明。凡诊视之际，须认明的确，慎勿妄投药饵，以戕人命。）
脉大无伦喉嗽鼾，独参汤服自能安。（有伤寒咳嗽，喉中如鼾，其脉豁大无伦，乃空虚阴亡之象。人参必须重用，方克有济。）
病后气虚兼气短，（此乃气不接续非喘也，真危急之症。）两许人参八味参，（六味丸加桂、附即是。）
气从脐下尺洪盛，（气从脐下冲上而喘，两尺洪盛，或数，或兼见盗汗，潮热，咳嗽，属阴虚。）此属阴虚当补峻。（大料左归饮加人参，或六味合生脉，虚甚八味、右归可用。）
无神之脉细微推，（细而兼紧、尤为可畏。）元海无根肝肾亏。（感症亦有元海无根，亏因肝肾，子午不交，以致气短似喘者，乃气脱症也。）子午不交因气喘，重需熟地（速可用一、二两）及当归，（亦要两许。）甘草五钱堪缓剂，（以上三味，即景岳贞元饮也。济之缓之，堪云神剂。如畏寒者，可加煨姜。）证名气脱甚倾危。（妇人血海常空及亡血之人，常多此症。如新产之后，忽现喘咳气急，多因血去过多所致。若用青、陈、朴、杏、苏、前之类，利气消痰，多致不救。临诊者，宜细审之。凡内外各证，或有相似而治法有大不同者，予悉採类是编，以惠后学。）

呃逆  ***************************
感证呃声接续联，（呃逆一症，古无是名。在《内经》本谓之哕，因其呃呃连声，故今人以呃逆名之也。观《内经》治哕之法，以草刺鼻，嚏嚏而已。）或因火遏气冲炎。（尤有可治。）隔久复声终不治，（虚寒之极。）灸之不止命由天。（治呃逆不止，用灸取穴法。妇人以乳头垂下到处是穴。男子无可垂者，以乳饼下一指为率，与乳头相直骨间陷中是穴。男左女右，灸一处，艾炷如小麦大，著火即止。灸三壮不止者，不治。）
呃逆伤寒脉散亡，（王海藏云：伤寒呃逆，脉散，死。仲景之言不虚伪。大抵原因失下，致生阴消将尽，火热奔急上行，而肺阴不纳也，是为阳极。）泻心（仲景泻心止大黄、黄连。《金匮》泻心加黄芩。）凉膈（《局方》凉膈散。歌曰：硝黄竹叶草，翘芩薄蜜和。）去硝黄。（脉微将尽者，便或软，不宜下，宜服泻心汤以养阴退阳。凉膈去硝黄亦可，此法极稳。）便硬犹宜大承气，（此阳明燥矢，火结冲呃，脉必有力者，方可议下。）二药神工作者良。（乃是东垣洁古之方。）
壮实庸人守勿药，纵然去矢哕须发。（有一种人，或恃身壮，或守不药之说，或乏医治，伤寒五、六日后，大去燥矢而呃逆者，但其哕必缓，其脉亦不甚数。
热伏胃肠郁不宣，下窍得通上透达，（譬如炉底壅塞，火焰不光，迨一透达而炎炎上行矣，冲动肺阴而呃也。）投补寒凉俱不可，火抑还防痞胀作。（治法不宜纯用寒凉，寒凉则遏抑其火，且肺胃之气渐向衰惫，奚能禁此猛剂？亦不宜大补，大补则热邪方盛，势必邪正纠缠，变为痞塞胀满之病。）
脉虚生术参苓的，寒热相兼柴膏叶。（脉实宜之。）
平治只消退哕煎，（歌曰：归芍芩连俱酒炒，橘红知母炒丹栀。此董废翁之方也。）阴汁充肌汗瘳吉。（此症有小心过甚，初用上方一、二剂，或见身微汗，或大便略行，即改养阴滋润之药，其人虽愈，期年之间必愦愦如痴，此乃热邪伏于心胃，不得透出故也。）
水气凌心犯络包，随成呃逆命难逃。召号五脏齐来救，止呃汤功独擅标。（此乃水湿侵脾，发肿致喘变呃，气凌心包，故有是症，最为危急，速投止呃汤救之。薏苡一两，茯神一两，人参、白术、苍术各三钱，芡实五钱，丁香五分，广皮、半夏各一钱，吴茱三分，服二剂，诸症潜安。即《石室秘录》之止呃汤也。）
吐下之后复汗极，胃中虚冷药当热，气郁如知表未清，吴茱理中凭斯诀。（大吐大下，复极发汗，胃中虚冷，阳气拂郁于表。医与之水，虚寒相搏因致呕哕者。）
久病胃虚四肢怠，遇投克伐医庸奈，以致中虚呃逆成，六君加减凭依赖。（此症脉必虚软，食亦减少。）
呃逆舌挛语不明，便坚咽燥及神昏，的属少阴宜速下，大小承气审投行。（少阴急下三条，非燥不病，然必痞、满、燥、实、坚五者全见者，方可下。但非大实大满，不可轻投，恐致结胸痞变。甚有因攻脱元而毙者矣，宜慎宜慎。）
如遇呃逆（俗谓呃忒）面时赤，似是阴火医不识，两尺洪盛或细弦，（然必兼数，按之无力。）饮如都气丸安帖。（六味加五味子，即是都气丸。）
病人叫热身不热，此是无根火发越，（此呃逆者，内已伏阴，阴气大甚。肾水擅权，肝气不生，丙火既病，丁火又消，所以游行相火，寒邪迫而萃集于胸中，亦欲尽也。故令人发热，大渴引饮，欲去盖覆，病人独觉。他人以手按之，身体肌肉、骨髓、血脉俱寒，此种火即是无根之火也。）理中汤内配丁香，（或加刀豆、柿蒂。）温胃归经火自息。（惟温其胃，其火自下。正如炉中之火，止可添炭，不宜用水浇。此症若用寒凉，随药而逝矣。）
气从脐下直冲咽，此症名阴非胃间，（病不在胃，在少阴肾。）加味附子汤一剂，（真武汤加人参即是。）救得阳回呃逆痊。（真阳一回，火降即止。以上治呃之法，诚先贤之秘笈，学者慎毋忽诸。）

呕吐  ***************************
伤寒邪传渐入里，胃实不受气壅闭，逆胸作呕治如何，（有声曰呕，无声曰吐，有声无物曰乾呕。成无己云：呕有责为热者，责为寒者，有停饮者，故仲景有治饮不治咳之论，《金匮》言之最详。又有胃脘痈脓者，仲景云：不必治，脓尽自愈。按：此症多服薏苡仁粥，自可渐愈。）正治还应半表里。（症属半表半里，治法一，二日内，宜宣剂以去其壅。）
上焦火森炙液干，痰涎凝胃呕如翻，降火导痰加减用，辛散重缒活变看。（生姜、半夏、茯苓、厚朴、连翘、栀子、花粉、黄芩、竹茹、枇杷叶主之。如渴加知母，如心烦加姜炒黄连，心下痞加枳实，如口苦，胸满，脉弦配柴胡。）
邪气渐深痰愈结，芩连二陈苦寒折。（芩、连俱酒炒，再加厚朴、黄柏、花粉、滑石、芦汁、竹沥、姜汁。如不止，辛以散之，芩连二陈汤加乾姜钱许，生姜三钱。再不止，重以缒之，用金银器煎，煎上药，或加入金银箔五、七叶。甚者，更加寒水石，赤石脂。）如挟虚，旋覆代赭汤须识，（仲景云：伤寒发汗，若吐，若下，解后，心下痞硬，噫气不除者，旋覆代赭石汤主之。喻嘉言云：故用代赭石领人参，下行以镇，安其逆气，微加散饮涤邪，而痞自开矣。又云：此亦伏饮为逆，但因胃气亏损，故用法以养正而兼散馀邪。大意用在噫气不除上，既心下痞硬，更加噫气不除，则胃气上逆，全不下行，有升无降，所谓弦绝者，其声嘶土败者，其声哕也。旋覆花、代赭石、人参、半夏、甘草、生姜、大枣，即仲景旋覆代赭汤。旋覆花，一名金沸草，要用绵裹煎。）如不虚，只用旋覆冲赭石。（如用旋覆花，须用蚕绵沥过可服，否则其毛惹肺，致咳不休。调冲赭石，止可一、二钱。凡呕不止，以此二方定虚实用之。周扬俊曰：以上二条应入痞结类，因噫气多，故附于此。学者自宜意会。）
呕吐胁疼便血张，此属风邪肝受伤。（叶天士云：凡或便血，风淫所致。）麦冬三七芎归共，救血平肝清大肠。（麦冬一两，三七一钱，川芎五钱，当归一两，此陈士铎之救血平肝汤。）
又如腹满齐哕呕，小水不利命遭殃。（喻嘉言曰：不尿腹满，胃内壅，不下行矣。若更加哕则胃气将竭，愈上逆矣。再有何法，可以驱其邪而使之能活也。）初起呕清宜养胃，（或兼吐饮食，此著寒伤胃也，宜人参养胃汤主之。歌曰：人参养胃汤，参苓草朴苍，草果乌梅藿，橘红半夏姜。）微烦潮热大柴详。（如潮热，内实不大便，呕不止，心下急，郁郁微烦者，宜下之。仲景云：呕家不可下。然《金匮》方有大黄甘草汤。治食已即吐，盖欲呕者，其症在上，因而越之可也。而逆之使下，则必抑塞溃乱而益甚，故禁之。若既吐矣，吐而不已，有升无降，则当逆而折之，无速与大黄也，然亦须慎。）
渴后呕宜大半夏，（先渴后呕，宜半夏、陈皮、赤茯苓、生姜，即《金匮》大半夏汤。）呕渴猪苓是妙方。（先呕后渴，猪苓、泽泻、茯苓、滑石、将四味先煎去滓，加甘胶再煎服之，即仲景猪苓汤。）
水停心下渴协呕，小青龙治脉浮长。（小青龙专能治水，水去而渴自止，呕亦住矣。歌曰：桂麻芍草夏，乾姜五味辛。）
肚腹时疼属太阴，药用理中合二陈。（再加生姜、藿香，此症如初起，腹满而吐，食不下，自利益甚，时腹自痛者。）
手足寒，脉沉微，少阴四逆二陈宜。（生姜主之。此症常见饮食入口即吐，心下嗢嗢欲吐，复不能吐。）
乾呕吐涎（涎少呕多）头痛甚，厥阴汤用吴茱萸。（吴茱、人参，生姜、大枣，即仲景吴茱萸汤，配二陈主之。此皆直中三阴，非阳经传来者，故悉用热药。凡三阴呕吐，药宜冷服，即《内经》从治之法。曾有寒吐，用四逆汤、理中汤。姜、附到口即吐，后去乾姜、白术，只参、附加丁香、木香，煎成加沉香立止。盖虚寒痰气凝结、丁、附既温，佐以沉香、木香则通，乾姜、白术则泥耳。）
药饵茶汤毫不受，强饮些须呕反骤，（郁怒之人，肝气冲膈，多有此症，脉必带弦。）膈气不通医少知，内关一灸食如旧。（内关穴在掌后大骨尽处，男左女右，艾炷如豌豆大，灸七壮。甚者倍之。灸后即能食。）
阳症新瘥呕热余，（别无所因，此馀热在胃脘中也。）竹叶石膏果最奇。（人参白虎汤加生姜、半夏、竹叶，即仲景竹叶石膏汤。按：此方治呕豁痰，故去热而不损其真，导痰逆而能益其气。杨潜村云：虚者，左归加花粉去茯苓。歌曰：左归饮用萸山杞，地草云苓景岳方。）
病久中虚六君子，（虚而挟热加黄芩，挟食加厚朴，挟寒加藿香、砂仁，或补中配炮姜、半夏亦妙。）口乾燥呕胃阴虚。（必有面色娇红，脉虚细数等症。）都气饮加归地妙，（左归饮去茯苓，加生地、当归尤效。）
脉虚身热症难医。（仲景谓：呕而脉弱，小便复利，身有微热，而见厥者，难治。以其虚寒之甚也。）
胃气如虚热未退，葛根加参理最宜。（再配玉竹、知母、竹茹、白术、黄芩、半夏、芦根、茯苓、甘草、生姜、大枣之类，临诊酌之。）

郁冒  ***************************
郁冒神昏干不饮，二便如常貌醉形。（伤寒五，六日，渐变神昏不语，或睡中独语，目赤、唇焦、口乾、不饮水。稀粥与之则咽，不与则不思。但心下无痞，腹中不满，大小便如常，或传至数日，形貌如醉。陶节庵所谓越经症，即此候也。）六脉细数口不语，此热为传手少阴。（脉不洪大，慎勿可下，宜栀子黄连黄芩汤。）
脉若浮，病在丙，（即小肠火。）还须导赤散频进。（生地、木通、甘草稍、淡竹叶，即《局方》导赤散。陶氏或加芩、连。）
脉若沉，病在丁，（即心火。）泻心汤服得安宁。（小肠为丙火，心为丁火。娄全善《纲目》云：心气热则上窜，宜导赤。心热泄小肠，如釜底抽薪之义。以黄连泻心，犹扬汤止沸之义也。）
浮沉有力热丙丁，导赤泻心各半匀。（歌曰：芩栀知麦连犀草，滑石灯心参茯神。即陶节庵导赤各半汤。）或用犀角地黄汤，（方见畜血条。）热解阳明经要详。（此解阳明经血中之热也。）
素充壮，如失下，热极身冷脉微弱，凉膈散（方见呃逆条，）热可宣，（有患热病，肢体不甚热，问扬掷手足如躁扰状，昏愦不知人事，时发一、二语，不甚了了，非谵语也。脉微细如欲绝，其人平日素充壮者，此失下热极，以致身冷，脉微而昏冒将死。然畜热内甚，脉须疾数，以其热极畜甚，而脉道反不利，若急下之，则残阴暴绝而死。盖阳气复竭而然也，不下亦死。宜凉膈散，或黄连解毒汤，养阴退阳，积热渐以宣散，则心胸再暖，两脉渐以生矣。王损庵法，大柴胡下之，止用蒸大黄二钱，继以解毒汤数服而平。）虚用当归补血煎。（蜜炙黄耆一面，酒洗当归三钱，即东垣当归补血汤。凡伤寒似神清，而时发一、二语，昏愦者，多为虚，须主以人参或当归补血汤，后看兼症，配相宜药。）
诸虚乘寒则为厥，（此《内经》语。）郁冒附子汤须设。（此仲景意，真武加人参，即附子汤。）
欲活血脉九窍通，芎姜再配天麻入。（天麻性平，活血脉，通九窍。）
脉微应虚三白汤，（四君去人参加白芍，即三白汤。）芎麻添附为多力。（此症仍可用人参。）
伤寒体虚如有痰，（或四，五日后神昏不语者，即《寿世保元》所谓：昏迷伤寒是也。）参术耆陈和竹沥。（再加当归，姜汁。有服至十馀日，方吐一字，月馀舌乃能转，热净而后能言，此症竟有阴寒相逼所致，宜八味丸主之。）
神思似清时愦昏，或尔语次忽鼾声，此症甚危须急治，归脾汤并养荣斟。（凡遇此等症候，参、耆用两许，甚者加附子。歌曰：归脾志枣陈耆术，参草苓圆广木香。歌曰：养荣草芍陈归志，地味参耆桂术苓。）

烦躁  ***************************
水亏火旺金必伤，火入于肺则成烦，火入于肾则成躁，脉参虚实用温凉。（王海藏云：烦出于肺，躁出于肾，此火归肺肾也。临诊细审，慎勿忽略，寒热误投，毙命立见。）
肺肾联，烦躁兼。（成无己曰：烦躁者，先烦渐至躁也。躁烦者，先躁而迤逦复烦也，从烦至躁为热，先躁后烦谓怫，怫然更作躁闷，此为阴盛格阳。虽大躁欲于泥水中卧，但饮不得入口是也。此气欲脱而争，譬如灯将灭而复明是矣。按：内热曰烦，谓心中郁烦，为有根之火。但烦不躁及先烦而后躁者，皆可治。外热曰躁，谓身体手足动扰，欲裸衣入井，为无根之火，但躁不烦及先躁后烦者，皆不治。）
独烦不躁热因先，（有表症不得汗，内外皆热，躁乱不宁，取汗则定。有里实热郁，大便不通，心神不宁，脉数实有力，下之则定。有火客心胞，上焦不清，以黄连，栀子等凉解，投之妙。）惟躁无烦寒是的，（或颧带游红，症似戴阳，其脉按之不鼓，躁乱欲狂，欲坐卧泥水中，口中和乃虚阳上攻也。即阴盛格阳，阴极发躁，冷服附子理中汤，躁扰即定。）起不安兮睡不贴，（谓之烦，此一症与上之似戴阳症大不相同。）药须竹叶石膏汤，（如不禁石膏，可用济生方去石膏加茯苓，小麦，即人参竹叶汤。）心热清心莲子益。（心中蕴热而烦。歌曰：清心莲子饮，参耆赤茯苓，地骨车前共，麦冬甘草芩。）
血液耗散猛独参，（血液耗散，心神不安者，猛进独参汤。）匮乏当归补血增。（如因力艰不能服参，浓煎当归补血汤代之。）
下后心烦如腹满，坐眠不安栀朴纯。（烦谓虚烦，腹虽满按之亦不坚，宜栀子、厚朴、枳实，此三味即仲景栀子厚朴汤。）
下吐汗后剧不眠，（或吐、或下、或汗之后，适变此症，皆因误治所致，非谓三症齐见始变。）心中懊憹反倒颠，（似烦非烦之象。）栀子香豉为上策，（此二味即仲景栀子豉汤。若气少者加甘草，若呕者加生姜。）旧便如溏法另迁。（大便如溏者，此方禁服，宜改用渗湿之剂。）
凡下后，复发汗，夜静无眠烦在旦。（此症烦在昼，夜不烦。）
呕渴全消表症无，脉沉（更兼微）身冷姜附辨。（仲景误治条下论云：下之后，复发汗，昼日烦躁不得眠，夜而安静，不呕，不渴，无表症，脉沉微，身无大热者，乾姜附子汤主之。沉尧封云：经有虚则相併之说，昼日烦躁者，我身之微阳，感天之阳，欲外出而与之并也。夜乃天之阴，我身微阳不敢外出，故反安静耳。烦而兼呕是少阳证，烦而兼渴是白虎证，故辨之。无表证，即在脉沉微，无大热上见。）
脉虚微，悸不眠，（脉或虚大，或微细，亦有止烦不悸。）生脉散配柏子煎。（柏子仁要去油，再加茯神，当归。如有火加凉药一、二味，元参、山栀、竹如、花粉之类。）
有饮（痰水凝滞）温胆（二陈加竹茹、枳实，即是《集验》温胆汤。）无（无痰饮也。）远志，（歌曰：远志参耆归枣斛，茯神冬草及生姜，即名远志饮子。若烦甚。加竹茹、知母。）下剂俱宜酌要先。

悸忡  ***************************
太阳中风已汗攻，仍热头眩心悸忡。（肾阳虚致。）瞤动振振欲擗地，（擗者，辟也，避也。汗出过多，卫气解散，其人似乎全无外廓，如鱼失水则跃，故振振然。四顾彷徨无可置身，思欲辟地，而避处其内也。）芍术苓姜附子同。（即真武汤。）
发汗过多心下悸，叉手自冒耳无聋，（此膻中阳虚。）阳气虚胸常欲按，（上焦心肺主。）桂枝甘草理当从。（桂枝和营卫，重加甘草不令走泄阴气。）
汗过心虚气不生，肾间发动作奔豚，上蒸凌心脐下悸，大枣惟和桂草苓。（茯苓、肉桂、炙草，即张子和桂苓丸子。奔豚用枣守中，使下焦之邪不得上攻。按：此症药宜用甘澜水煎。作甘澜水法，以水置盆，扬之数百遍，水上有珠子，数千粒即成。）
悸若脉逢代结来，（脉动而中止，自还者曰结，不能自还曰代。血气虚衰不能相续也，心中动悸真气内虚也。按：伤寒脉结代与杂病不同，投以炙甘草汤，补气血而复脉。）汤宜炙草主堪裁，（一名复脉汤。喻嘉言曰：此仲景伤寒门中之圣方也。）桂枝姜枣麻仁地，（即生地。）参脉阿胶清酒偕。（古吴叶天士常治邪少虚多之症，拟以育阴息阳之法。用此方加减投之多应。喻氏称为圣方，果信其言。）
四肢厥逆心下悸，（症见厥逆，但少，故主治在心悸。）治水宜先苓草技，不尔水渍入胃中，必定频频变作利，（茯苓、桂枝、甘草、生姜，即仲景茯苓甘草汤。太阳症，饮水过多，水停心下必悸。火畏水，故心惕惕然，动不自安也。以水停心下，无所不入。若渍肠胃必作自利，故经云：先治其水，后治其厥，厥为邪之深者，犹先治水，况病之浅者乎。）
吐下逆满气冲胸，脉因沉紧眩头攻，（此仲景论误下，茯苓甘草汤证之变局，不但客气动膈而脉亦沉紧，则水气已陷入中州矣。）动摇振振乃汗误，（表里受伤。）甘草云苓术桂崇。（即《金匮》苓桂术甘汤。此症乃挟痰饮，阻其胸中之阳，水精不能上布，故目眩，当从小便去之，以除中州之水湿也，此方主之。）

振慄  ***************************
气血俱虚振战慄，（振者，责其虚寒，虚则不至于争，故振耸耳。战者，为正与邪争，争则鼓慄而战矣。战虽重于振，而慄重于战也。战者，正气胜，慄者，邪气胜也，皆邪正之相争也。大抵气血俱虚，不能荣养筋骨为之振，振而不能主持也。）调荣养卫方无别。（歌曰：养荣草芍归陈志，地味参耆桂术苓。姜、枣引。虚寒甚者，加附子更效，即人参养荣汤。）
若遇身摇不得眠，十味温胆凭斯啜。（此心虚胆怯，气郁生涎，涎与气搏，变生惊惕不眠等症。歌曰：枳实夏苓陈味草，枣仁熟地志人参。即《三因》十味温胆汤，姜，枣引。）

惕瞤  ***************************
如伤寒，未经汗，筋惕肉瞤潮热犯，手按脐旁硬甚疼，只消加减大柴散。（二便皆涩。歌曰：柴芩蒌粉玄明实，地麦丹皮草首乌，姜、枣引。即加减大柴胡散。）
屡经发表汗太过，惕瞤人参养荣附。（是症皆因攻表，发汗太过，邪热未解，血气虚夺，筋肉失养所致。或不因此，由禀素血少，邪热传于血脉之中，火性动惕故也。）
汗后虚烦瞤不眠，加味温胆汤须辅。（歌曰：芎归芍地芩连草，柴夏茹姜橘枣参，即加味温胆汤。）

撮空  ***************************
循衣摸床谓撮空，总云宜补不宜攻。（多是大虚之候，乃精神耗散，不能主持也。不问伤寒杂症，以大剂补之，多有得生者。）脉辨弦生涩者死，（《伤寒论》曰：循衣摸床，惕而不安，微喘直视，脉弦者生，涩者死。此乃以脉之弦涩，辨胃气之存亡。然脉弦则迢迢而长，知胃气尚在也，故可以大承气下之而愈，然亦危极矣，必脉实症实者，方可行之，下后即当随症大补。）存亡胃气要宣通。（务要慎思明辨。）

斑疹  ***************************
咳呕心烦身痛束，耳聋足冷（或有肚腹痛者）发斑推，（斑者，有触目之色而无碍手之质，即稠如锦纹，稀如蚊迹之象也。总之，以鲜红起发者为吉色，紫成片者为重色，黑者为凶色，青者谓之蓝斑，不治。痧者，疹之通称。有头粒如粟象瘾者，即疹之属。肿而易痒，须知出要周匀，没要徐缓。不外乎手太阴足阳明之患，故缪仲淳专以肺胃论治为精也。予著有「时疹疗元」一论，列于「补遗」条内，学者并宜参究。）升麻葛根治法主，（乃解阳明风热之毒，如斑疹已露勿服，恐重虚其表也。初发斑疹时，或大便热泄一、二次，不可止之，惟热解自能止也。若脉弱食少，大便溏者，可加生白术。歌曰：升麻葛根白芍草，此是仲阳钱氏方。）弱热参芩并可随。（虚弱之脉，如或有热，可加人参、黄芩。若血热者，犀角、地黄俱可入酒炒芩、连，桔梗、连翘、元参、薄荷、花粉、芦根之类。）
舌胎黄燥须白虎，（石膏、知母、甘草、粳米。）脉伏心烦斑欲露，（谓之欲斑，烦止神静，肌肤中无隐隐之状，始为斑尽也。）已出脉洪反口乾，竹叶石膏丹地助。（脉如洪而无力，兼体虚烦渴，加人参、麦冬、知母、令汗出自愈。）
若呕自宜大半夏，（陈皮、半夏、茯苓、生姜。）但要更衣承气量。（凡解大便，谓之更衣，若脉见洪数有力，心下硬痛者方可。）
赤斑烦痛心胸热，大青功擅善扶匡。（大青味苦，大寒之物，配解毒汤，加栝蒌根主之，能退赤斑。）
斑起心窝毒势深，（此处更多。）起斑汤内用元参，升麻荆芥黄连共，花粉当归草茯神。（陈士铎云：斑起心窝，色必深紫，大为危候，非用大法，终成死症。速投元参三两，升麻、荆芥、黄连各三钱，花粉五钱，当归一两，甘草一钱，茯神三钱，名起斑救死汤，一剂瘥，二剂愈矣。）
倦怠懒言惟自汗，补中益气汤毋慢。（此症因内伤气不足，虚火游行于外，亦身痛、心烦、作热、发斑，第脉虚大为验。若作有馀治立危。速进此汤，熟睡热退而愈。歌曰：补中益气陈耆术，参草升柴归枣姜。即李东垣之补中益气汤也。）
内伤斑疹胃元虚，遍身游火外行绽，（其斑色亦淡红而娇嫩，或有不红而色白。）补降温和大建中，此属阴斑须细盼。（胃气虚极，一身之火游行于外，宜补以降之。吴鹤皋云：此是汗吐下后之症，中气虚乏则馀邪无所归附，隐隐然见于肌表，其色淡红而不甚显为辨也。参、耆所以和中，夏、草所以调中，此皆健脾药也。复有归、芍之活血，则外溢之斑，流而不滞。有桂、附之温中，则失位之火，引而归原。以中营之帜一端，而失位之师各就其列也。是症也，以桂、附、参、耆而治斑疹，法之变者也。医而未通于权，则不足以语此。歌曰：参耆桂附草，白芍夏当归。即大建中汤。）
内藏伏阴脉必虚，炮姜理中先可啖。（内有伏阴，或误服凉药，逼其虚阳浮散于外而为阴斑，脉虽洪大，按之无力，或手足逆冷，过于肘膝者，先用炮姜理中汤，以复其阳，次随症治。）

发黄  ***************************
热多黄似橘皮明，（如蜜橘之皮，黄而亮。）脉数宜凉身不疼，（一身不痛，解热为主。）小便不利腹微满，茵陈蒿汤直入兵。（茵陈、栀子、大黄，即仲景茵陈蒿汤）
薰黄色黯脉沉缓，渗湿为先身痛凭。（一身尽痛，渗湿为主。）
初起有力脉不微，便坚能食利为宜，（茵陈蒿汤主之。）茵陈五苓湿热解，（以茵陈煎汤，调五苓散服之。）稍久形虚固胃脾。（异功散加当归、白芍、大枣。六君子汤去半夏，即五味异功散。）
发汗不彻热停黄，期年不愈色苍苍，（其症身面皆黄多热，但饮食亦不减。）茵陈栀子各三分，（二钱五分为一分。）独配秦艽是妙方。（再加升麻各四钱，共为末，每次三钱，水煎服，以知为度。盖秦艽退黄极妙。以其性能退阳明经湿热邪气也。无湿热者恐伤燥，宜慎之。）《外台秘要》统治三十六黄方，用鸡子一枚，连壳烧炭研细，以醋一合和之温服，鼻中虫出即愈，重者不过三服。然方亦奇，虽未试，姑录存考。）
水湿伤脾寒现外，脉沉身冷是阴黄，四苓散配茵姜附，五苓散去肉桂，即四苓散。是症再配茵陈，乾姜、附子也。）冷伤寒中理中汤。（佐以茵陈，脉必虚弱。）
太阳太阴遇司天，下之太过阴黄变，（王海藏云：伤寒症遇太阳，太阴司天，若下之太过，往往变为阴黄。一则寒水太过，水来侮土，一则土气不足，水来侵之。）治法如左茵陈主，对病加增医佔先。（以下诸症，茵陈为主，所加不拘。）
小水不利烦躁渴，二苓（茯苓、猪苓）滑石桂归煎。（韩祗和名茵陈茯苓汤。）
喘呕不渴惟烦躁，苓夏生姜陈术添。（韩氏名茵陈陈皮汤。）
四肢偏冷腰如汗，炙草乾姜附子痊。（韩氏名茵陈四逆汤。）
冷汗旋旋时不止，制附乾姜必要兼。（韩氏名茵陈姜附汤。）
姜附不已脉尚迟，木通归芍吴茱施，（韩氏名茵陈吴茱汤。）宗颜刊定千年秘，（赵秀才，字宗颜。以上治法出自彼定。）依法次第效诚如。（次第用药者，先投茵陈茯苓汤，次茵陈陈皮汤，又次茵陈附子也。有下早，病黄，寸微尺弱，身冷，次第用至茵陈四逆，大效。）
面目皆黄及遍身，（骤然所发，迟治必死。）初不医之久必倾，（倾者，颓败之谓。）苓苡（茯苓、薏苡）车前各三两，桂（桂心三钱）茵（茵陈三钱）相佐达权衡。
连连四剂潜消退，减半依方法论深，白术（一两土炒）加添仍继服，（减半加术，再服四剂。）湿热宣除体渐亨。（此法系《石室秘录》大治救命之方也。）
疸症多缘起内伤，汗泻犹防精气亡，陈（陈皮五分）术（白术一两）茵（茵陈二钱）苓（茯苓一两）栀（栀子二钱）薏（即米仁一两）等，守服旬天病即康。（此是内伤挟感成黄，连服十剂，去栀子再服五剂。乃陈远公之法，用之颇效。）
产妇身黄湿热壅，医家遇此法难穷，白术（一两）车前（五钱）荆芥（一钱）佐，茵陈（五分）薏苡（二两）茯苓（五钱）同。（症虽湿热起，本于虚。陈远公云：补虚治黄，未为不可，医人不究其因，束手听其死亡。予遵用之多效。）
小便自利急膀胱，（肾气不纳，小水急下。）御女多劳额黑量。（名女劳疸，如寸口无脉，形如薰黑，鼻出油汗而冷者，皆不治。）
酒疸双眸绿影形，心痛时常酸水喷，葛花枳椇茵陈主，（枳椇子，一名鸡距子，一名万字果，又名金钩梨。经霜，赤而味甘，其叶入酒，酒化为水。门外植此树者，屋内酿酒多不佳。）肝郁相逢合左金。（黄连六两，姜汁炒吴茱萸一两，水泡三次焙乾，共研细末，以粥糊为丸，即东垣左金丸，又名茱连丸。按：肝居于左，肺居于右，方名左金者，谓使金令得行于左而平肝也。）
邪热在胃不相传，（邪入在胃，仲景所谓邪并阳明，万物归土之义，无复他传也。）挟食薰蒸黄发缠，症名谷疸宜清热，莫使留连起变端。（此症乃挟外湿与胃中食饮之湿交併，郁蒸不达以致发黄，即丹溪所谓如造麴然。何惠川《文堂集验方》有云：伤寒五、六日，周身发黄，以麻油半盏，水半盏，入鸡子清一枚，服之即退，按：此方用麻油以润肠，使大便易于下行。鸡蛋清功专利湿，其效尤捷。如用茵陈蒿汤，恐其太峻，不若用此二味，更为稳当，故採录之。）
瘀血发黄微沉结，（脉必如此。）腹满如狂小便澈，（仲景主以桃核承气汤。）等证宜参畜血条，（此症已详畜血条下，言之已悉。）瘀热脉浮滑数别。（瘀热之脉，浮滑紧数，治宜解热为主。）

咳嗽  ***************************
伤寒咳嗽以为轻，（俗云重伤风也。柯韵伯曰：伤风之重者，亦属伤寒，仍分六经治之，盖风寒暑湿，先自皮毛，而入皮毛者，肺之合也。虽外邪欲入脏腑，必先从其合而嗽也。故医之善者，凡病必先治其合也。）喉中习习痒淫淫。（肺主气，形寒饮冷则伤之，使气逆而不散。冲击咽膈，令喉中淫淫，如痒习习，如梗而咳也。或医人云：咳则有声无痰，嗽则有声有痰。）
初起脉浮头痛急，（脉或带紧，拘急。恶寒发热，无汗。）余月芎苏（歌曰：芎苏前葛和姜枣，杏桔桑皮枳夏陈。即元成之芎苏饮也。按：《准绳》方无杏、桑、前胡、加柴胡、茯苓、甘草，或加羌活亦可。）冬十神。（歌曰：麻陈昇芷芎苏葛，香附草姜赤芍葱。即古传十神汤也。二方轻重得宜，凡非时之气，可随症加减用。）胃热薰蒸合白虎，（虚者加人参。若脉浮自汗，头眩眼胀，鼻塞清涕者，伤风候也，亦以芎苏，十神二方分治。）脉弦口苦少阳循，（必兼寒热，小柴胡去人参、姜、枣，加乾姜、五味。）烦满蒌仁痞枳实，（以上汤主之加减。）呕利无眠渴猪苓。（如下利，呕，渴，心烦不得眠而咳嗽者，猪苓汤治之。即五苓散去白术，肉桂，加滑石、阿胶是也。吴鹤皋云：五苓泻湿胜，故用桂、术、猪、苓。泻热胜、故用滑石。第恐诸药过燥，故又加阿胶以存津液。）
小青龙治表寒合，（仲景所谓表不解，心下有水气，乾呕发热而渴者是也。歌曰：小青龙内麻黄桂，草味乾姜芍夏辛。）停饮裹寒真武呷，（《内经》五饮虽异，而仲景治法惟专主温通，学者宜考。）去芍加姜辛味子，（真武去白芍加生姜、细辛、五味。仲景谓四肢沉重，疼痛，小便如常，大便自利而咳者。）脉细沉迟阴咳确。（四逆汤加五味，常见是症有手足逆冷，上过乎肘，下过乎膝。）
四肢厥逆腹泄疼，（冷不过肘，下重而咳。仲景所谓此亦少阴，阳邪入里。）枳实柴姜味草芍，（枳实、甘草、柴胡，芍药，即仲景之四逆散也。因有咳者，故加姜。味。）
汗不透，馀热嗽，养血清凉六味彀。（馀热在胃，咳嗽不止者，先以凉血养血投之。不效者，继以六味饮必应，盖热气逼伤胃阴故也。）
若以参耆病愈余，适逢乾咳莫为虚，（此乃馀邪，为胃气鼓动欲出也，若认作真虚症，再投归脾、生脉等剂则重敛，其火渐伤阴分而成弱者，有之矣。俗谚云：伤风不醒变成劳，即此之谓也。）只宜开导宜清润，（宜养血凉血，顺其势而导之，不可泥为补剂，得力之后，寒凉伤中，畏而勿用也。）自古明医法不拘。（先哲治疗，临证处方，在在因宜。）
阳明宜汗汗无来（此乃太阳转属之症，表邪未罢。）渐次痰多咳嗽乖（此时取汗益不可得，只投清润之剂。）骨皮花粉双冬母，（天冬，麦冬、知母，贝母。寒热未止者，小柴胡为主，加入上药。）久久痰清热退哉。（久久则痰清咳止，经络热邪即从此解，虽终不得汗，亦有渐愈之理。）

挟痰  ***************************
挟痰身热如中满，鼻塞头疼及恶心，（或痰饮积凝脉见弦濡而滑，症带头晕。）若见阳明（如口渴，潮热，有汗）调白虎，（石膏、知母、甘草、粳米。）否则参苏饮必宁。（歇曰：参苏饮内芎苓葛，草夏陈前枳木香。其人参、木香，须斟酌进退用之。尝遇此症，见有头晕、恶心者，予用二陈汤加浮海石、白芥子、制南星、亦多应手。）
下颏振振动摇看，病人不觉有涎痰，心虚神惫兼食少，药宜固本六君衔。（俗云：痰症伤寒，即此候也，宜六君子汤主之。是症加酸枣仁，大补心气。）

挟暑  ***************************
脉虚身热为伤暑，恶热头疼自汗增，胸满心烦渴气促，便溏尿赤倦精神。（暑湿蒸人，脾土受伤，故肢倦便溏。暑热伤肺，故气促心烦，口渴，便赤。浊气在上，则生䐜胀，故胸满恶食，暑先入心，汗为心液，故自汗。湿盛，故身重、身痛。暑伤气，元气耗伤，故脉虚而不足。）
东垣益气兼清暑，耆术参归草葛升，苍术青陈曲柏泻，麦冬大枣味姜停。（人参、黄耆、白术、苍术、神麴、陈皮、甘草、麦冬、五味、当归、黄柏、泽泻、青皮、升麻、葛根、大枣、生姜，即东垣之清暑益气汤也。）
暍热躁烦汗恶寒，（仲景云：太阳中热者，暍是也。其人汗出恶寒，身热而渴也。此是热病证。据《素问》在天为热，在地为火，热者火之气也，故热乃五气之一。而热病即伤寒有五之一，感烈日之气而病。）面红紫胀眼珠黄，（白珠变黄色，脉微洪。微者轻浮之象，洪者挟热之征。按：程郊倩《后条辨》云：暍病脉不浮，不思仲景论暍，即《难经》之热病也。《难经》云：热病之脉，阴阳俱浮，浮之而滑，沉之散涩，此等紧要处，岂可模糊读过。）卫阳虚渴背微冷，（仲景云，伤寒无大热，口燥渴，心烦，背微恶寒者，白虎加人参汤主之。沉尧封云：背为阳，背微恶寒者，阳虚症也。但阳有不同，真水真火，是肾中之阴阳也，气血是营卫中之阴阳也。此条口燥渴，心烦，暍热内炽，仍是白虎症。惟暍热伤其卫气，致背微恶寒，与肾阳全无关涉，故止用人参补卫气，不用附子补肾阳．至若少阴病，口中和，其背恶寒者，则卫阳肾阳并伤，则人参与附子并用。问同一背寒，何以分别伤卫、伤肾？曰：条内本自明白，伤肾阳者，口中和。伤卫阳者，曰燥渴。）白虎加参服遽安。

湿温  ***************************
肢重头疼或妄言，（此湿热并至之病。）胫寒腹满汗黏黏，病在太阴不可汗，（古人湿家忌汗。）白虎人参苍术痊。（有一种头痛妄言，两胫逆冷，胸腹满，多汗，其人常伤于湿，因而中暑，名曰湿温。其脉阳濡而弱，阴小而急，治在太阴，不可发汗，宜白虎汤加苍术主之。《保命集》云：立夏之后至立秋处暑之间伤寒者，身多微凉，自汗，四肢沉重，谓之湿温，苍术白虎汤主之，或先用人参白虎汤数剂。）
温病湿侵体似缚，（仲景云：太阳病，关节疼痛而烦，脉沉而细者，此名湿痹之候。其人小便不利，大便反快，但当利其小便。湿痹者，即《难经》之湿温症也。《素问》在天为湿，在地为土，湿乃上之气也。故湿为五气之一。湿温乃伤寒有五之一。温者，亦火之气也，夫火特五气之一，乃分而为二者，以阴阳之各异耳。暍热之火，阳火也。得之烈日，故三时不病，惟夏日太亢乃病，温病之火，阴火也。得之郁热，四时皆有，不独夏也。《素问》分先夏至日为病温，后夏至日为病暑。）脚伸仰卧腿难缩，（或时筋抽似搐，此乃湿热流络所致。）欲翻身转痛难禁，利湿除温栀柏握。（栀子、柏皮、甘草，即仲景栀子柏皮汤。）
或挟外寒内湿壅，麻黄赤豆连翘逐。（麻黄、连翘、赤小豆、生梓白皮、杏仁、甘草、大枣、生姜，即仲景麻黄连翘赤小豆汤。沉尧封云：程扶生以麻连小豆汤，为湿热主方，不思麻连小豆汤，发汗之方也。栀柏汤利小便之方也。若以麻连汤为主方，不惟栀柏汤无著落，即条内但当利小便句，亦无著落，栀柏汤只有湿热而无风寒者宜之。若外兼风寒，又属麻黄连翘赤小豆汤。《素问》在天为燥，在地为金，燥亦五气之一。夫燥未有不从火熯而成。故凡病或挟火者，已经类列各条。其现证有口燥渴，或大便燥结等，燥字此燥症已寓其中矣。故燥症无专类之条，学者自可意会，莫谓编者遗漏，而复疑燥不病人耶。）

风温  ***************************
冬不藏精春病温，肾关气泄外寒侵，阴邪入脏深难愈，表散须参温法行。（经云：冬不藏精，春必病温。盖冬月以精动则关开气泄，寒风深入骨髓。而肾主闭藏，无门可出。至春月地气上升，肝木用事，肝主疏泄。木主风，外风相召，于是吸引肾邪勃勃内动而病发矣，必全具少阴之症。喻嘉言阐发奥义，而以温法并汗法。一药同用，体长沙不宣之秘。用麻黄、细辛、附子救之，即仲景伤寒中麻黄附子细辛汤也。）
寒伤冬月藏肌肤，证与三阳合例符，（经云：冬不藏精、春必病温。故所重者、不藏精也，每见多欲不藏精之辈，病温者更危。）表里阴阳齐交炽，六日不俟命南柯。（正已先伤，外邪复入，邪正相炽，名主客交。）
肾阳不鼓难升液，热烦外现燥兼枯，（此症尝有认作阳明，而竟误投毙命者多。可不慎乎。）悟彻仲景真妙谛，汗下兼温反掌瘥。（喻嘉言以附子助阳，拟投附子、黄芩、黄连、大黄，以温法兼下法。一药同用，即仲景附子泻心汤也。）
厥阴初气主风木，（凡逐年主之六气，初厥阴，二少阴，三少阳，四太阴，五阳明，六太阳，此为地盘，其位不易。）客气加临感冒触，（凡逐年客之六气，初厥阴，二少阴，三太阴，四少阳，五阳明，六太阳，此为天盘，其位旋转不定，以左手掌轮之于值年司天之位，上从右退，二起推顺数。假如子年少阴，君火司天，从子位退二在戌位上，初气即太阳，寒水二气在亥位上，即厥阴风木，余仿此例。凡逐年客之三气，即是当年司天，其司天在泉之法，注于疫疠条下。易记歌主气云：厥少少，少阳太。客气云：厥少太，少阳太。）病似伤寒形样同，（治法大旨，兼参主客之气，及用药之宜忌。经云：必先岁气，毋伐天和，此之谓也。）春温医说俗称疫。（俗谓时气，伤寒以讹传讹之谈。仲景以冬月所受风邪，以寒统之，定名伤寒。治法分别寒伤营、风伤卫，至春时令，和煦其气，亦温所感之邪，以温统之，谓无风不入太阳，故所感之邪，温字上加一风字，以别太阳风伤卫之不同。若作冬月伤寒治法，误人不浅。喻嘉言云：病温之人，有发表三、五次，而外症不除者，有攻里三、五次，而内症不除者。）
伤寒之邪表传里，传尽六经病亦已，（仲景《伤寒论》中有传解法。卢子繇《金鈚》中有传经论。学者宜参读之。）此是温邪内达外，留伏募原畏补剂，治须疏滞达原参，（歌曰：达原饮内槟榔朴，草果芩知白芍甘。此吴又可之达原饮也。）审明虚实阴阳异，柴胡清燥（歌曰：柴胡清燥灯心地，归芍芩知草粉陈。即柴胡清燥汤。）参白虎，（白虎汤配人参，）毒防瘀胃大承气。（大黄、芒硝、厚朴、枳实，即仲景大承气汤，吴又可《伤寒三注》云：此邪从口鼻而入，舍于伏脊之内，去表不远，附胃亦近，乃表里之分界，即《内经》虐论所谓横连募原者也，非若传经之症。如脉虽数未至洪大，其邪尚在募原，宜投达原饮以透其邪。如蒸蒸汗出，气微液涸，宜投人参白虎汤。如应下失下，阳伏时厥，既下厥回，脉大而数，此里邪去而郁阳暴伸，舌已生津，宜柴胡清燥汤去花粉、知母，加葛根，随其性而升泄之。其有毒邪复合，瘀留胃中，急投三承气，酌量以下之。设缓拘滞，必无救矣。每见二、三日即死者，此类是也。临诊者潜心细察，慎毋大意。）

痉症  ***************************
太阳发热脉沉细，项强足寒面赤际，口噤反张背角弓，汗因误过虚亡液。（此即风伤卫之变局也。经云：肉之大会为谷，肉之小会为溪，溪谷之间以行营卫。沉尧封云：夫卫行脉外，即在肌肉腠理间，风邪中卫，由太阳而入壅肌腠之间，脉道挤小，所以沉而细也。脉道时通时塞，所以卒口噤，背反张也。肌肉不能舒转，所以项背强[几][几]也。阴阳不能升降，所以头热足寒，面赤目赤也。）
汗无发热恶风邪，（邪字当作斜字读。）项背[几][几]（音殊。[几][几]，鸟缩颈貌。）刚痉耶，仲景葛根汤主治，汗多柔痉桂枝加。（前辈云：葛根象肌肉，取其入肌肉以祛风耳。即无汗之刚痉，亦风多寒少，病甚于脉外，故不用麻黄汤中加葛根，仍用桂枝汤加麻、葛，存芍药，已保不病之营。凡痉则上项，脉症俱在内。如无上项脉症，不得名痉。痉有刚柔二种，全在有汗无汗上辨。葛根、麻黄、桂枝、白芍、甘草、生姜、大枣，即仲景葛根汤。）
疮家发汗祸旋踵，痉变依然身体痛，势必鬼门开病除，（经云：开鬼门即发散之意。）葛根汤效任施用。（仲景云：疮家虽身疼痛，不可发汗，发汗则痉。沉又彭云：此症即不可发汗，又有不得不汗之势，一友用葛根汤取效，以葛根汤即痉症发汗方也。《景岳全书》云：痉症甚多，而人多不识，在不明其故，而鲜有察之者耳。盖卒然暴病，而见反张，戴眼、口噤，拘急之类，皆痉病也。观仲景以汗下为言，谓其误治亡阴，所以然也。余因类推，则常见有不因误治，而凡属阴虚血少之辈，不能养营筋脉，以致搐挛伛仆者，皆是此症。如中风之有此者，必以年力衰残，阴之败也。产妇之有此者，必以去血过多，冲任竭也。疮家之有此者，必以血从脓出，营气涸也。小儿之有此者，或以风热伤阴，遂为急惊，或以汗泻亡阴，遂为慢惊。凡此之类。总属阴虚之证。盖精血不亏，则虽有邪干，亦断无筋脉拘急之病。病至坚张，其枯可知。欲治此者，必当先以气血主之，而邪甚者，或兼治邪。若邪微者，通不必治邪。盖此症之所急者，在元气，元气复而血脉行，则微邪自不能留。何足虑哉，奈何今人但见此症，必各分门类，而悉从风治。不知外感之风，寒邪症也，治宜解散。内生之风，血燥症也，止宜滋补。矧此数者，总由内虚，本无外邪，既以伤精败血枯燥而成，而再治风痰，难乎免矣。故余详言于此，以明痉症之要。）

疫疠  ***************************
每逢岁歉受饥馁，因腹常枵中气亏，（荒岁多疫，皆因饥饱失时所致。右气口脉多大，用人参败毒散先发其表，次用人参柴胡汤以和解。右脉大于左，自汗，心下不胀，无表里症见者，补中益气汤。若用正伤寒法，大汗大下，多致不救。歌曰：二活柴前芎桔枳，薄荷参草配苓姜。即《活人书》中之人参败毒散也。）腐秽气蒸难避染，（凡饥馑之岁，疫病盛行，大率春夏为甚。盖温暑热湿之气交结互蒸，人在其中无隙可避，病者当之，魄汗淋漓。一人病气足充一室，况于连床共榻，沿门阖境。共酿之气，益以出户，尸虫载道。种种恶秽，上溷苍天清净之气，下败水土物产之气，人受之者，温暑热湿，病从其类，有必然之势也。）天时气运合相推。（治法当分天时，寒暄燥湿，病者虚实劳逸，因时制宜，不可拘执。久旱天时多燥，热疫流行，忌用燥剂，宜解毒润燥。天久霪雨，湿令大行，脾土受伤，民多寒疫，多兼泻痢，忌用润剂，宜渗湿理脾。子午年，少阴君火司天，阳明燥金在泉。卯酉年，阳明燥金司天，少阴君火在泉。寅申年，少阳相火司天，厥阴风木在泉。己亥年，厥阴风木司天，少阳相火在泉。辰戌年，太阳寒水司天，太阴湿土在泉。丑未年，太阴湿土司天，太阳寒水在泉。其五运六气，天符岁会，九宫八风，超神接气等论，须参张介宾《类经》言之最详。张子和《儒门事亲》云：病如不是当年气，看得何年运气同，只向值年求活法，方知却在至真中。其义甚深业医者，不可不知。）
上中清邪从鼻息，（人之鼻气通于天，故阳中雾露之邪者，为清邪，从鼻息而上入于阳，入则发热，头疼，腮肿，喉痹，失音。经云。上焦加雾，升而逐之，兼以解毒。）头疼颐肿喉音失，大头普济法东垣，（如世俗所称大头瘟者，头面腮颐肿如瓜[哥鳥]者是也，宜普济消毒饮主之。歌曰：普济消毒饮人参，芩连柴桔橘蓝根，元参翘簿殭蚕勃，牛蒡升麻甘草匀。此李东垣之方也。）咳唤蛤蟆另一策。（俗称哈蟆瘟，又名捻颈瘟。喉痹、失音、咳声不爽，颈筋胀大者是也，宜荆防败毒散主之。薛立斋加元参、马屁勃、牛蒡子。歌曰：荆防羌独前柴草，枳桔芎苓翘薄姜。即汪訒庵《医方集解》中之荆防败毒散也。）
中焦邪注未分布，（经云：中焦如沤。疏而逐之。兼以解毒。）营卫不通病变伙，胁起胸高呕血如，遍身肿块色红裹。（俗称爪瓤温者，胸高胁起，呕血如汁者是也，宜生犀饮主之。麻油炒苍术、犀角、黄连、芥茶，即苦丁茶、金汁，即粪清黄土，乃是生犀饮也。俗称疙瘩瘟者，遍身红肿，发块如瘤者是也，宜人中黄散主之。辰砂、雄黄各一钱五分，人中黄一两，共为末，以桔梗薄荷汤调下二钱，日三服，夜二服。）
水土之邪从口入，（人之口气通于地，故阴中水土之邪，从舌而下于阴。下焦为浊阴。故浊邪从下入。经云：下焦如渎，决而逐之兼以解毒。）腹鸣湫痛逆寒生，便清足重难移步，此属阴经治别分。（俗称绞肠瘟者，腹痛、乾呕、便溺、下重、水泄不通，脐筑湫痛者，宜双解散主之。此症又宜探吐。如人虚脉弱者，吐法忌之。陶节庵双解散，即小柴胡加白芍，陈皮是也。俗称软脚瘟者，便清泄白，足重难移，膝冷内慄者是也，宜人参白虎汤加苍术主之。邹滋九曰：疫疠一症，多从口鼻而入，直行中道，流布三焦，非比伤寒六经可表可下。夫疫为秽浊之气，古人所以饮芳香採兰草，以袭芬芳之气者，重涤秽也，及其传变，上行极而下，下行极而上，是以邪在上焦者，为喉哑、为口糜。若逆传膻中者，为神昏舌绛，为喉痛丹疹。今观叶天士先生立方，解毒之中必佐芳香宣窍逐秽，如犀角、菖蒲、银花、郁金等类，兼进至宝丹从表透里，以有灵之物，内通窍，搜剔幽隐。通者通，镇者镇。若邪入营中，三焦相溷，热愈结，邪愈深者，理宜盐苦大制之法。仍恐性速直走在下，故用元参、金银花露、金汁、瓜蒌皮，轻扬理上，所谓仿古法而不泥其法者也。考是证，惟张景岳、喻嘉言、吴又可论之最详。然宗张、喻二氏，恐有遗邪留患若宗吴氏，又恐邪去正伤。惟在临症权衡，无盛盛、无虚虚而遗人夭殃，方不愧为司命之职矣。）

脾约  ***************************
邪犯太阳经禁下，病人平素胃阴涸，大肠燥结省更衣，（省更衣者，乃大便，少解之谓。）脾约休言是胃弱。
若遇传经液必干，终成枯藁邪难托，麻仁速下存津液，活变神明仲景法。（《尚论篇》云：脾约一症，乃其人未病，先素惯脾约。盖约者，省约也。脾气过强，将三、五日胃中所受之谷，省约为一、二弹丸而出。全是脾土过燥，致令肠胃中之津液日渐乾枯，所以大便为难也。及致感受风寒，即邪未入胃，而胃已先实，所以邪至阳明，不患胃之不实，但患无津液以奉其邪，立至枯藁耳。仲景大变太阳禁下之例，而另立麻仁丸以润下之。不比一时暂结者，可用汤药荡涤之耳。此义从前瞶瞶，凡遇素成脾约之人，亦必俟经尽方下，百无一生矣。大黄酒蒸、杏仁、厚朴、麻仁、枳实、蜜丸，即仲景麻仁丸。）

除中  ***************************
伤寒发热利兼厥，腹冷脉迟寒误彻，食不当能今反能，胃阳发露除中卒。（除中者，中气除也。卒者，死也。喻嘉言曰：谓之胃阳发露，凡厥利当不能食，忽然能食，暴热一来，其阳即散，立毙之候也。仲景厥阴条内有云：伤寒脉迟至六、七日，而反与黄芩汤彻其热，脉迟为寒，今与黄芩汤复除其热，腹中应冷，当不能食，今反能食，此名除中，必死。）

息高  ***************************
邪入少阴六七日，陡然气急鼻微息，息高长沙曾断死，破格挽回无救诀。（仲景云：少阴病六，七日，息高者，死。喻嘉言云：诸阳主气，息高则真气上迸于胸中，本实先拨而不能复归于气海，故主死也。六、七日三字，辨症最细。见经传少阴而息高，与二、三日太阳之作喘症。迥殊也。《石室秘录》云：伤寒少阴病六、七日，息高者，死。息高见于六、七日之间，明是少阴之症，而非太阳之证也。息高与气喘大殊，太阳之证乃气喘，本于邪盛。少阴之证乃息高，本于气虚。而息高者与气喘终何以辨之？气喘者，鼻息粗大。息高者，鼻息微小耳。此乃下元之真气欲绝而未绝，牵连气海之间，故上行而非气急之状，能上而不能下也。最危最急之候，方用止息汤，核桃仁一个，人参、熟地各三两，牛膝、破故纸各三钱，麦冬三钱，台姜五分，煎服，此药大补关元、气海，复引火之下行，绝不祛寒逐邪，庶几，气可回而息高者可平也，倘疑是太阳喘症，而妄用桂枝汤，杀人于顷刻矣，故必用止息汤救之，十人中可望生五、六，然必须多服久服始效，或服一剂而辄止，亦未有能收功者，又不可不知。但此方在贫者，断不能用。豪贵之家适有此症，或可措办，故录之。）

戴阳  ***************************
颧若游红是戴阳，或烦或躁或兼狂，井中欲赴饮思冷，八味还宜参附汤。（有一种戴阳症，两颧浅红，红必游移无定，或烦躁狂发，欲坐卧泥水中，渴欲饮水复不能饮，大便自利或秘结，小便清白或淡黄，咽喉或痛或不痛，脉沉迟而微细，肌表虽热，重按之则不热，甚者其冷透手，此阴盛格阳也。）
面红烦躁口生刺，舌如敛束荔枝似，痰涎或涌喉烟冲，身烙脉洪益火制。（有一种面红烦躁，遍舌生疮生刺，舌敛束如荔枝状，或痰诞涌盛喘急，小便频数，口乾引饮，两唇焦裂，喉间如烟火上冲，两足心如烙，脉洪大而数无伦，按之有力，亦有按之微弱者，扪其身烙手，此肾虚火不归经。《素问》所谓脉从病反者也，俱用十全大补，吞八味丸，或大剂八味饮合生脉散。人参、熟地可用至二、三两，附子可用至三，五钱。如认作白虎症立死。四君四物即八珍汤，再加黄耆、肉桂，即十全大补汤。）

直中  ***************************
直中三阴四逆汤，（附子、乾姜、甘草，即四逆汤。去甘草加葱白，即白通汤。）理中（人参、白术、炙草，乾姜）真武（白术、茯苓、附子、白芍、生姜）亦为良，莫云盛夏热当禁，（此乃从症不从时之法。）经曰清蒸桂附强。（有一种色欲过度，腠理疏豁，寒邪乘虚而直入于三阴之经，名曰阴症，即俗称阴症伤寒也。初起不见热症、暴病，所谓直中阴经者，乃心肝脾肺肾之经。受肃杀严寒之气，由肌肉间之经络，直逼脏中，或心、或肝、或脾、或肺、或肾、生气被伤，不得通达，便成阴症也。此时急以热药，依经通之，渐渐温热，使脏中热气得通于肌肉间之经络，须以理中、四逆、真武等汤辨证而治之。）
炎天客运值寒威，裸体行淫风独吹，怕冷脉微沉且伏，腹疼似暑细研推。（有一种阴症，直入肾少阴之经，或欲事后感寒，或多欲阳虚，寒乘虚入，脐腹绞痛，手足青紫厥逆，脉微欲绝，急煎附子理中汤与之。外用葱二束，如茶盏大扎紧，切一指厚一段，置脐上以熨斗火熨之，使热气透入腹，逼邪外出为佳。此症俗亦谓之阴症伤寒，但阴症脐腹绞痛，必怕寒怯冷。凡中暑暍腹痛者，并不是冷。但此病偶值炎夏，如或疑似，先以冷井水，令病人将手指浸内，如阴症即行畏缩，或手弹冷水于病人之脸上，若果阴症必打寒噤。若暑症见冷水，必无畏忌。大凡阴症与伏暑之症，缘脉皆伏者多，即暑症与阴症俱或有肚疼之状。临诊之际，务须细心研究，倘或误治，危殆立见。）

反复  ***************************
馀邪反复食相纠，（凡伤寒复发，世皆作有馀治。必曰因食而起。殊不知有馀不尽之毒，留滞阳明胃经也，盖缘战汗后，气血亏损之甚，即以补阴得汗，力只七、八分便住，表既得解便能清爽。其不尽者，复归阳明，加以一、二日之饮食与邪相蒸复腾，腾而作热矣。此乃汗后，元气骤虚，饮食入胃，生化迟缓，于是所留之邪与新入之物合而为热。如依时师，再用攻邪，则元气复虚，热邪益炽，索然而死矣。）大剂当归六子投，（六君子加当归。若芩、连退邪，枳、朴消食，必死无疑。）邪食交攻热更剧，守过三日汗来瘳。（纵有病愈增而热愈甚者，乃是邪与食为元气所攻发将出之候也。守不出三日，复战而汗解矣。或曰：汗至七、八分而馀邪何以复归阳明？曰：胃主肌肉、元气薄故也。元气厚者，则无此病。如留泊肌肉筋骨，则为馀毒，治法亦先补正。）
阴虚劳复挟风微，（或奔走伤力，或微挟食，或微冒风寒。）刘氏地黄饮子奇，（歌曰：二地骨皮耆芍杞，芩防枳草配天冬。即刘松石之地黄饮子。）素壮火多愈劳复，（若其人素壮实，平日多火，病愈劳复者，亦不得用攻伐。）葱冬七味汤宜速。（歌曰：流水生姜葱葛豉，麦冬怀熟其成方。即名七味葱白汤。）
损庵专法麦门冬，（用斤许，此王肯堂法。）再入香豉和淡竹，频频饮去自为佳，海藏门冬皆可活。（麦冬、甘草、粳米、大枣、竹叶，名海藏麦冬饮子。治劳复气欲绝者，用之有效，能起死回生，易老加人参尤妙。）

遗毒  ***************************
汗后仍然热结深，（此汗出不彻，仍然热结之。）耳间一寸二三分，（毒发耳后，或连耳下，俱肿硬者。）名为颐毒频频肿，（此为遗热成毒。）速散消迟脓必成。（初起速宜消散，若缓则成脓，又为害也。一法用槐米四、五两炒微黄，乘热入酒二碗，煎十馀沸去渣，热服。未成者。二、三服。已成者，一、二服。胃弱者忌之。一法用忍冬藤四、五两，甘草节一两，先用水二碗煎至一碗，再入酒一碗，煎十馀滚去渣，饮之，渣可敷患处。又三煎酒方，头一次以银花一两，蒂丁一两，河水两大碗，井水两大碗，煎至两碗去渣听用。第二次，加广皮、甘草节、白芷、当归各一钱，再配后开引经药，将前汁煎至一碗去渣听用。第三次，加乳香、没药，去油，研末各一钱，炒甲片研末三钱，将煎汁配绍酒一碗煎至八分，温服暖睡，汗出即瘥。引经药列后，头面加川芎，犀角各一钱，两手臂加桂枝一钱，两乳加蒲公英一钱，两肋加木瓜一钱，下部加牛膝一钱，遍身加藁本一钱。）
初起连翘败毒散，（歌曰：连翘败毒独羌防，升草芎柴归尾襄，苏木红蓝大力子，天花粉配集成方。水酒各半煎，徐徐温服。如未消，加蛤粉、炒穿山甲一钱。肿至面者，加香白芷二钱、漏芦五分。大便燥实者，加酒浸大黄一钱五分，壮者倍之。凡内有热，寒热交作者，倍用柴胡，加酒洗黄芩，酒炒黄连各一钱。）脓成内托理须明，（宜内托消毒散。歌曰：升耆参草归柴桔，银花防芷共翘芎。水酒各半煎，徐徐温服。治发颐有脓不可消，已破未破皆可服。）感证如初便发痈，（发热三，四日后，便发痈者。）阳明兼或少阳通。（有一起便发痈者，治皆不外阳明、少阳两经。竟有失于汗下，中宫伏热郁极，发为胃痈者，须细审之。若漫不加意，懵然执伤寒之成法以治之，鲜有不溃败者。）
肝肾如虚应大补，（此毒发于至阴之处，道路遥远，必煎剂送大填大补丸药，方效。）否则迁延弱即丛。（迁延时日，拖成弱症，俗谓毒劳，终不救也。）
诛伐太过气血伤，（有一种感证，被俗师混加汗下，以致诛伐太过，气血大伤。究竟所感之邪，郁而不泄，发为痈肿，此时当急补正。）参耆熟地大归汤。（黄耆、当归、银花、甘草、即世传之大归汤也。再配人参、熟地、可加两许以救之，庶可起发收功。）翘连角刺芩施误，难起收功命必戕。（如误用芩、连、角刺之类，去生便远，此乃已被诛伐太过，气血大伤。若再投寒凉透解，其毒必陷，其毙亦速。非此阴虚迁延成毒痨之症也。审之审之。）
火实之人感又重，辛凉大剂石膏黄。（有一种火实之人，所感又重，非大剂辛凉重用石膏不可。甚者须加大黄。伸缩之权，存乎其人。）
始初略解便滋阴，（此医者过于小心也。）邪伏致痈郁毒生，清解犹宜併发透，骑墙主见害终成。（若作骑墙之见，兼用固本，则热邪为润药黏滞，不得通达，必成大害矣，慎之慎之。固本等药所以养胃，今服养阴药既多，则胃中津液原不竭也。且遗毒既自经络而达肌表，自当因势利导之。）
更参时毒辨凶吉，五七之间命必脱，旬外自能不治安。（时毒者，感四时不正之气，初发状似伤寒，五、七日间乃能杀人，十日外不治自愈。）浮弦沉紧滑洪涩，须分汗下药休寒，（浮数者，邪在表，宜发之。沉实者，邪在里，宜下之。）医不究心变莫测。（此症有阴有阳，有可汗有可下。常见粗工但云：热毒骤用寒凉，不知病有轻重，治有逆从，岂容轻忽也。按：《金匮》有伤寒、阴阳二毒，遍身红晕形似汤猪，方中所用升麻、鳖甲、雄黄、川椒、桂枝等类而已。然以理考之，疑非仲景所制之方。或后人託名附会。尝见用者，亦多不效，未敢信从，故不录载。）
或已汗下肿不消，（或有出脓后肿仍不消。）小柴和解配连翘，薄荷桔梗黄连共，大力（即牛蒡子）元参花粉陶。（或加全蝎、甲片。）
肿甚痛焮宜砭血，脓成脉弱仗参调。（此必先因胃虚，饮食不节，邪乘虚入，宜从轻治。发散解毒，必加人参以固元气。）
魆地昏沉面部红，腮颐凸肿火如烘，痰升体热脉来数，（按之空大，或浮而微。）阳脱顷亡莫认痈。（有少壮之人，恃勇纵欲，精泄气脱，以致命门真火奔越于上，结于头面三阳之位，状若痈毒，人忽昏沉。误认为火。若用寒凉，随药而逝。速投人参，附子，庶可挽救。如无人参，重用补血汤，多加白术，附子，亦有得生者，此名脱阳症。本不应列于发遗时毒之内，但其状似痈，发亦骤然，恐时医误作毒治，致令人夭，故特附于此。）

狐惑  ***************************
唇疮上下忽生来，脏惑狐肛虫作灾，声哑喜眠须治热，犀连桃核用无乖。（李士材云：狐惑失汗，所致食少胃空，虫啮五脏，故唇口生疮，其名曰惑。虫蚀其肛，上唇生白点，其名曰狐。其候齿燥、声哑、恶食，面目乍赤乍白而眸黑，舌上白胎，唇黑、四肢沉重喜眠。清热宜用黄连、犀角、木香、乌梅。治䘌宜用桃仁、栀子、艾叶、大枣。杀虫宜用雄黄、锐散、桃仁、苦参、青箱子、黄连等分为末，以艾叶煎汁，捣和成膏，捏如小指大，用绢裹纳入穀道中。）

阴阳易  ***************************
伤寒未愈辄交媾，体重眼花艰小溲，散乱精神膝胫拘，热冲少气阴挛凑。更兼裹急外邪无，欲火恣情自作受，男女裩裆互换尝，阴阳易病古非谬。（柯韵伯云：此症无内外因，本非伤寒而冠以伤寒者。原其因也，无恶寒发热之表症，无胃实自利之里症，因淫情之不禁，而馀邪得以投其隙，移祸于不病之人，顿令一身精气神形，皆受欲火之害，是不病于伤寒而病于阴阳之易也。裩裆者，即裤裆也，男女阴阳之卫，阴阳之以息相吹，气相聚，精相向者也，卫乎外者自能清乎内，感于无形者，以之治有形，故取其近隐处烧灰，水服之。形气邪感得其隐曲，小便即利。阴头微肿，浊阴走下窍，清阳出上窍，欲火平而诸症悉除矣。男服女褌，女服男褌。仍合阴阳交易之理。至秽之品为至奇之方，以意相求，有知此者。《金匮要略》云：阴阳易病，凡诊有离经脉见者，死。离经者，乍大乍小，忽有忽无，参差不齐者是也。治以豭鼠粪汤，用韭菜根一大握，两头尖，十四粒以水煎服。）

内伤感热似痢  ***************************
劳倦内伤外感热，身如燔炭便脓血，脉来洪数与无伦，（甚者散乱，忽有忽无。）谵语更兼舌燥黑。
此属阳明症甚危，熟地一两杞冬归，芍甘相佐（再配生地）见微汗，（有汗可治，其脉亦须接续分明，洪数鼓指，见汗又必前方去生地，加枣仁、山药、萸肉、丹皮，连服七八剂，）俟脉平和方下推。（俟脉必敛而圆，再用当归、白芍、甘草、薄荷，此四味名四顺清凉饮子。加酒蒸大黄五钱熟地一两，下黑矢而愈。）
一二日来复热谵，原因作汗喘狂端，（前已下黑矢而愈。一、二日后复发热，狂谵、喘急、口渴，此欲作汗解也。）乾姜归芍草耆术，（乾姜、归、芍各三钱，耆、术各一两，甘草一钱。）其汗如淋病霍然。（以上三韵统讲一症。董废翁曰：或问阳明热甚，当速解其毒，今先补后下何也？曰：毒火燔炽，凉膈承气症也。而其原起于劳倦，阳邪内灼，脉已无阴，若骤下之，则毒留而阴绝，死不治矣。曰：复病又以他药治何也，曰：病从阳入，必从阳解，今阴气已至而无以鼓动之，则营卫不洽，汗无从生，不汗则虚邪不得外达，故内沸而复也。此乃里虚劳倦之辈，感挟时令燥气之变局也。初起壮热，状若肠澼，若执治痢成法，多致不救。予遇三、四病家，信任专托，依法用之，多得全活。但此症常有，故录数言以告同志。凡遇此项脉症，莫认作痢疾，误治杀人，且标目似痢二字，盖似者疑似之义，原与滞下之痢不同，宜辨明治之。）

娠妊胎产  ***************************
妇女伤寒按《准绳》，（王肯堂所著。）六经治例等平人，经期时候须明辨，（妇女诸病须参《薛立斋医案，》陈临川《妇女良方》，武叔卿《济阴纲目》等书，言之最详。业医者宜考。）惟有妊娠四物君。（生地、当归、白芍、川芎。）
初起黄芩白术佐，（《已任编》云：使热邪不能深入血分，以触犯胎气为异耳。）行攻滑破莫相侵，（滑润如半夏，滑石之类，行血如肉桂、附子之类，破血如桃仁、牛膝、丹皮之类，攻下如大黄、芒硝之类，俱宜慎之。）若还产后身如热，外感血虚须认明。（吴绶云：产后伤寒不可轻易发汗，盖有产时伤力发热者，有去血过多发热者，有恶露不尽发热者，有三日乳蒸发热者，或早起劳动，饮食停滞，皆有发热，状类伤寒而须详辨。刘完素云：大抵产病，天行从增损柴胡，杂症从增损四物，宜详察脉症而用之。王海藏云：凡妇人伤寒，六经治例皆同。有怀妊者，则以四物为君养血安胎。又云：娩后露体中风，伤卫自汗，宜桂枝汤加红花，或配黑鱼头骨更妙。朱丹溪云：产后诸病当大补气血为主，余作末治。张介宾云：此言虽是，然亦不必拘泥。余有辨论在全书内妇人类中，学者亦考。产后中风，危急屡验。方以黑豆一茶锺，连须葱头五个，先将黑豆焙至有烟时，再入葱头，黄酒一锺，水一锺半，煎至一锺，服之汗出即愈。传之救人，莫大阴功，此方从古北陈杰《回生集》抄附于此。云：是牛栏山杨医所授，系葛仙翁乩传之方也，宝之宝之。经脉胎产等疾，予另编有《资生别传》一帙，裒採《达生产宝》诸书，韪论而成集。仍遵景岳之法，证分九类，方列八阵，后附仙授牡丹等方。）
华岫云曰：伤寒症仲景立法于前，诸贤注释于后。今观叶天士先生拟其治法，其所以异于庸医者，在乎能辨症耳。不以冬温、春温、风温、温热、湿温、伏暑、内伤劳倦、瘟疫等症，误认为伤寒。其治温热、暑湿诸症，专辨邪之在卫在营，或伤气分或伤血分，更专究三焦，故能述前人温邪忌汗，湿家忌汗，当用手经之方，不必用足经之药等。明训垂示后人，此乃先生独擅见长之处也。
华玉堂云：古人有言曰：仲景之法，不但治伤寒，苟能悉明其理，即治一切六气之病与诸杂症，皆可融会贯通，无所不宜。此诚属高论，固深知仲景者也。然予谓六淫之邪，头绪甚繁，其理甚奥，即汇集河间、东垣、丹溪及前贤诸法而治之，犹虑未能兼括尽善。若沾沾焉必欲但拘仲景之法而施治，此乃见闻不广，胶柱鼓瑟，不知变通者矣。

四明心法（附注杨云峰验舌指南）  ***************************
近世伤寒多内伤，庸医不识妄投汤，病家又且无张主，遂致迁延变败亡。（尝读《己任编》，参究高鼓峰治感证之法，皆本薛新甫、张介宾之精义，兹予抉其粹髓，撰成歌诀，以便学者易于记诵。若能潜心体认，临证自有把握。）
口渴原非涉太阳，（一涉口渴则非太阳症矣。）禁投九味与麻黄，（口渴若见，恐胃中津液将亡。凡麻、葛、羌、防之类，易干津液，所在当禁。惟存津液为王道。（仲景《伤寒论》中最要紧关头，在存津液三字。）
肺病白胎起刺详，生脉散（如无人参，枸杞可代）加柴地芍，归耆芩草是良方。（以生金滋水。）
肾气凌心黑滑胎，主方八味最堪裁。（肾乃北方玄武之色，故属黑。且火位之下，水气承之。水来救母，此时泄火，火无从泄，助子以救母，则仇未有不复者也。亢则害，承乃制，其理昭然。）
阴亏胎黑观来燥，的属津枯六味该。（此肾水枯乾，当急救其阴也，凡烈焰近炙则燔手，渐高则愈冷，缘冷气乃火逼所致。热病之舌黑，即此理也。）
黑聚舌中寒水侮，（其舌必兼滑嫩。）救须附子理中谐。（更有其舌同黑色，一属寒水侮土者，宜用附子理中。一系肾气凌心者，宜用人参八味。其治又不相同，何也？寒水侮土者，系阴盛于内，逼阳于外，外假热而内真寒，格阳也，其黑色止聚于舌中。肾气凌心者，系阴盛于下，逼阳于上，上假热而下真寒，戴阳也，其黑色直抵于舌尖。然未有不胖且嫩者，又不论乾燥滋润也。杨云峰云：若寒水侮土，用八味乃是缓著。）
补中益气治黄胎，（再配芩、连。杨潜邨云：如其舌后半截滑腻而有微黄胎者，乃脾胃气虚下陷，止须补中益气汤足矣。）补土生金果妙才，有食去耆加厚朴，仍留白术汗能排。（且发其汗，纵有食勿顾也。歌曰：补中益气参归草，耆术升柴新会皮。即李东垣补中益气汤也，姜、枣引。）
满舌铺黄似薄漆，胃阴不足气将脱，挽回妙义在知几，甘露饮加枸杞叶。（有一种中气本虚，胃阴不足之辈，偶因劳倦发热，满舌微薄黄胎，状如金漆光亮之色，干而不燥，口不思饮，若误作火邪，妄投苦寒之剂，则中脏之气无不随药而脱。如遇此等舌胎，急宜用甘露饮重加枸杞以救之。虚甚者可加人参。歌曰：二地二冬芩枳斛，枇杷叶配草茵陈。即孙真人《千金方》甘露饮。）
舌颓防卷用逍遥，（舌本强直，转动不活而语言蹇涩者，危。伤寒厥阴条下经云：舌卷囊缩者，死，不治。歌曰：逍遥芍术归陈草，薄荷柴芩配枣姜。即王海藏《医垒元戒》之逍遥散也。）加用丹芩生地高。（以滋水生肝。）
舌色鲜红生脉配，（人参、麦冬、五味，即孙思邈《千金方》之生脉散也。）更须六味火能消。（此心经病也，以滋水清火。）
白加黄色黄加黑，（舌胎如是。）此肾凌脾人不识，须治中宫益气佳。（补中益气为主，看燥润参以加减。）
若还灰色须分别，认明灰色用芩连。（《四明心法》云：凡舌见灰色，指甲括下无渣汁者，方是火症。乃芩连之对症。味其语意可见，阳邪燔灼，则其阴液未有不干枯者。此等辨论，俗工焉能晓得。）
黑误芩连命必绝，舌上现形人字纹，用心挽救空劳力。（黑乃肾水乾枯，因误用芩、连，舌上现出人字纹者，必死。）
舌色无拘胎有无，总逢枯燥费思罗，（恐津液消亡，慎勿视为泛常。）无胎镜面皆应死，一似猪腰子去膜。（一舌如镜面者，危。一舌如去膜猪腰子者，危。一舌加火柿者，危。一舌竟无胎，胃气绝也，不治。有一种阳虚之人，误投寒凉致变危症，其舌伸出形如蛇舌，尖细擞擞而抖者，亦是无救之症也。）
荔肉砂皮糙刺形，烘糕液涸化幽磷。（一舌糙刺如砂皮而乾枯燥裂者，危。一舌如烘糕者，危。）雪花片片缘脾闭，不久将为泉下魂。（吕批《治法汇》云：舌上起白胎，如雪花片者，脾冷而闭也，不治。此胎，痢疾症中更多。以上所列，皆垂死危候也。然有不必如此而死者，即至如此，而灼见脏腑阴阳虚实，再参「钩玄论」之三法，竭力挽回，则亦有得生者。时师既司人性命，须存寿世婆心，即于百不一活之症，当作万有一生之想。纵使修短有数，彭殇难齐，破格出奇终于莫救，致招从旁浮议，同道中伤，病家归咎，而反之吾心，固无愧也。倘畏避嫌疑，而以此种危症，目视不救，再任其付诸庸劣之手，则必无生理矣，岂不痛哉。）
五脏病因胎各色，青黄黑白赤分晰。（经云：肝属木应东方，其色苍，其味酸，在音为角，在声为呼。心属火应南方，其色赤，其味苦，在音为征，在声为笑。脾属土应中央，其色黄，其味甘，在音为宫，在声为歌。肺属金应西方，其色白，其味辛，在音为商，在声为哭。肾属水应北方，其色黑，其味盐，在音为羽，在声为呻。金生水，水生木，木生火，火生土。土生金，金剋木，木剋土，土剋水，水剋火，火剋金。此《素问》以五色应五脏，而合五行相生相剋之理也。业医者，不可不知。）
敛坚苍老实邪推，（验舌分虚实法。杨云峰云：经曰：邪气盛则实，正气夺则虚。又曰：有馀者泻之，不足者补之。窃谓虚实两字，是挈病机之领。补泻两字，是提治法之纲。盖以人之有病，不出一虚一实。医之治病，不过一补一泻，如虚实稍有疑心，则补泻无从下手。是参症切脉，以审虚实，固临症第一要著也。乃有症似实而脉则虚，脉似实而症则虚者，如舍脉从症，既难信以为真。而舍症从脉，又惟恐其是假，奈之何哉？不知凡物之理，实则其形坚敛，其色苍老。虚则其体浮胖，其色娇嫩，而病现于舌也，其形与色亦然。故凡病属实者，其舌必坚敛而兼苍老。病属虚者，其舌必浮胖而兼娇嫩。如此分别，则为虚为实，是真是假，虽未参症切脉，而一目先了然矣。）胖论阴阳献燥湿。（验舌分阴阳法。杨云峰云：虚实既分补泻，固有定见。然虚实各有阴阳，而阴阳迭为虚实，则于虚实分阴阳，临症者，又不可混也。而分之不得其法，则有阴盛为阳盛，阳虚为阴虚，而不能无误者。且有症本阳虚。而经训曰：阴虚，令人错解，贻害不浅者，如言阴虚出盗汗，阴言手太阴也，虚言肺气虚也。又言：阴虚发夜热。阴言足太阴也，虚言脾气虚也。同曰阴虚而其中有手。足太阴之分。名曰阴虚，而其实脾肺气虚之症无。如历代医师，从未注明其义，误以脾肺气虚，认为肾水不足，而用滋阴降火之剂。朝夕重阴下逼，逼致土困金衰，便溏声嘶，致之死地而不悟者。只此两个阴字，拘义牵文，讹以传讹，自古迄今，普天之下不知日杀凡几。良堪痛也。况如此类者，经中未易枚举，总缘阴阳混杂，虚实模糊，但凭脉症，分晰难清。讵知阴虚阳盛而火旺者，其舌必乾而燥。阳虚阴盛而火衰者，其舌必滑而湿。如此分别，则为阴为阳，谁实谁虚，显然可见。更何似阴似阳之疑，以致重阴重阳之误耶。）理胜《金镜录》一筹，（《金镜录》张三锡所注。验舌为准法。杨云峰云：舌者，心之苗也，五脏六腑之大主，其气通于此，其窍开于此者也。查诸脏腑图，脾肺肝肾，无系不根于心。核诸经络，考手足阴阳，无脉不通于舌。则知经络脏腑之病，不独伤寒发热有胎可验，即凡内外杂症，无一不呈形著色于其舌。是以，验舌一法，临症不可不讲。间尝从《金镜录》三十六舌，逐一体验，其法殊多未合，及参《已任编》。吕东庄有云：《金镜》三十六舌，当参其意而勿泥其法，更有三十六舌之所未及者，须以意通之。予于是临症之下，细心诊视，于四诊之中，验舌更有独得之秘。据舌以分虚实，而虚实不爽焉。据舌以分阴阳，而阴阳不谬焉。凡危急疑难之顷，往往病无可参，脉无可按，而惟以舌为凭。妇女、幼稚之病，往往闻之无息，问之无声，而惟有舌可验。是以阴阳虚实，见之悉得其真，补泻寒暄，投之辄神其应。人以为奇，有何奇哉？不过同得之理耳。临诊者，诚潜心而有会焉，则分之而脏腑各一阴阳也，阴阳各一虚实也。理圆而法到，可以补《金镜》之所未及，而正不止三十六舌也。合之而脏腑同此阴阳也。阴阳同此虚实也。理圆而法活，可以裁《金镜》之所未合，而并不必三十六舌也。分而分之，其法不出乎五行。合而合之，其理总原于太极。准此以临症，则诸病之变现，总使万叶千枝，而一望之神明，自可搜根拔本。尚何无者生之，有者甚之。以干致邪失正，绝人长命之咎哉。）鉴明可并月林石。（杨云峰先生验舌之论，以浮胖坚敛分虚实，乾燥滑润认阴阳，黑白青黄辨脏腑。盖本至中至正之理，以立至简至易之法。诚学者之阶梯，救世之津梁也。予遵用之，颇多得力，故附录于此。惟愿同志诵记于心，幸勿谖尔。尝览《山海经》，西海有月林山，其石光莹明皎，能照彻人之肺腑。以上验舌之法。视其胎色，则知病有各脏之因由。观其嫩老，更明邪正阴阳之互异。可谓隔垣而洞悉人之肝胆；一望无遗，犹如月林石能照彻人之五脏也。故予取以喻此，并勉世人。若如用试金石治病，莫若以月林石更效也。）
不论四时与六经，须知发热感寒因，（其脉亦不浮紧而急。）逍遥散郁使邪达，（此乃外感寒而内发热，以火为寒邪所郁，既为火郁，则逍遥散自可以统治矣。）兼食小柴合六君。（合小柴则六君全矣。兼可助脾消食之妙。然此是为兼食未经表散者定论。）
发表已经八九朝，只须竟用黑逍遥，（逍遥散加熟地，即薛氏之黑逍遥也。）气粗胎厚按胸痛，润下滋阴法论高。（视其微甚，用逍遥散加熟地四、五钱，可用至一、二两，此就已经发表者言。盖发表既多，则津液乾枯，宿物燥结而不能出，故必重用熟地，使阴血下润，则宿物自下。）
攻里若多莫再下，势轻四子加归芍，（人参、白术、茯苓、甘草，即四君子汤。是症再加当归、白芍。）甚投附子与人参，（人参须要重用，再加煨姜以发其汗。）发汗回阳论亦确。（下多则亡阳，故用参、附以回其阳，阳回而汗自作矣。）
冬月伤寒起畏寒，（此乃感受天时客令之风寒，非隆冬主气之严寒，如果冒犯肃杀之寒威，仍遵仲景之法，辨明寒伤营，风伤卫，酌以麻黄、桂枝等汤，分别治之。）主方却用前胡汤，歌曰：前胡苏草陈皮桔，半芷还须加枣姜，即洁古老人之前胡汤。）不愈小柴加枳桔，（如不应手，换小柴胡汤再配枳壳、桔梗。）继续逍遥无不安。（初感者，以上法治之，无不愈也。）
热觉胁疼与耳聋，口乾舌黑燥生风，（火燥生风，属邪不清。）疏肝益肾如无应，（六味饮加柴胡、白芍，即高鼓峰之疏肝益肾汤。）柴芍归脾立建功。（已燥不宜再燥，须去木香，并用米泔泡蒸白术为妙。歌曰：当归志枣香耆术，参草苓圆姜枣同。即《济生方》之归脾汤也。）
热甚忽然手足肿，更兼头面块瘰耸，风淫末疾燥生疼，此为风淫末疾也。热甚而痛，手足亦有肿者，竟有瘰块如颐者。）滋肾生肝凉忌用。（此症忌用凉药，上方可加熟地一两主之。歌曰：地术柴胡山五味，泻萸归草配丹苓。此《已任编》之滋肾生肝饮，即赵养葵《医贯》中之滋水清肝饮也。）
痞满实坚燥矢硬，（凡大便硬者，除合仲景痞满燥实坚全见者，方议下。）虽宜承气须三省，（还要六脉沉实有力者，才可议下。歌曰：大承气内硝黄草，枳实还须朴枣姜。即仲景之大承气汤也。大黄、厚朴、枳实，此三味即小承气汤。大黄、芒硝、甘草，此三味即调胃承气汤。桃核、大黄、桂枝、芒硝、甘草，此五味即桃仁承气汤。）粗工误治耗真阴，养气补阴下最稳。（杨潜邨云：阴枯便燥则补阴，自可濡润矣。而必兼养气者，以推送无力也。须安慰病人，勿急于攻下，守至数日，自可奏效也。奏效虽迟，而实稳当。的是仲景功臣。）
不便不餐不必惊，（有不便而不食者，粗工必主一便，则邪去而膈清，才能思食。时医所见，或者如是。予独曰：不然。必须先养胃以助正，助正以去邪，如养未到，则邪不即去，不食不妨也。）纵然养正去邪亨，（所谓中气足而积滞能通，阴血润而其便自下。）能食不便毋庸虑，理谓推陈在致新。（或有一种不能便而能食者，推陈致新，仓廪盈溢，自能通利，不便毋庸忧虑也。）
予撰斯歌非泛文，理宗《素》《难》贯天人，勉医勤读时温故，悟彻玄微道自尊。（予一生应酬，济世养生，得力处全藉此篇，学者慎毋忽焉。吴石公云：职操原同良相功，调合燮理答苍穹，六经五脏殊天壤，八要三才究始终。贫富不分惟重命，死生虽数必推衷，贤愚何藉彰乡曲，自有人称草上风。李治菴云：病者求医似望仙，医人切莫故迟延，不徒举室怆惶甚，床篑呻吟最可怜。观吴、李二公之诗句，具见仁心仁术，足为后学规模，宜佩于绅带，庶夙夜不忘。）

痧胀抉要说  ***************************
张一庵云：夫痧胀证者，风湿火三气相搏，手足经二脉交侵，阴阳错乱，而扰为病之发也。盖风者，谓足厥阴之风木也；湿者，谓足太阴之湿土也；火者，谓手少阳之相火也。一阳二阴曰震，在卦为雷。故痧初发，即有雷厉风行，烈火熬沙（沙即湿土）之状，为病至此，死生只在须臾，救之不速，悔无及矣。惟善治痧者，为能救之。其善治之法，但当言解（即用油头绳，括肩背臂膊之法，或用针刺眉心、人中等处。）而不言攻（攻者，谓汗下也。）盖以病非一气，无所施其攻也（不可汗下。）解之之法，又必先取所胜者，如火胜于湿，则先刺之（凡痧发火胜者多，宜十指少商穴以针刺之为妙。甚背，再刺四腕委中穴。）以泄其火气之有馀。湿胜于火者必泻，则先吐之（可投芦粟汤，或荞麦汤。）以夺其湿气之太过，能使火湿和平，则风木之气不治而自解矣。即至用药无不同，然湿气不及，则先以凉解之。不愈，然后以寒解之。火气不及，则先以温解之，然后以热解之。火湿俱不及，则知所胜者，在风但投以辛甘之味，能使风气疏通，则火湿二气亦不治而自解矣。
至于动静者，阴阳之道也。湿主乎阴，静也。风火二气皆主乎动，阳也。二阳一阴曰离，在卦为火。痧病悉退，犹如雨过云开，阴阳之气和平，日丽中天而离火昭明矣。又内外者，阴阳之体用也，震内离外曰噬嗑。内动则绞肠括肚，外火则斑疹赤肤，痧毒肆攻，便有侵蚀脏腑之象也。离内震外曰丰。用药得宜，内则火毒潜消，外则痧点渐没。于是表里一清而气血冲和，肌肤亦得丰满。若如瘠弱，多因饮食风冷，调理失宜故耳。
至于人身之脉，手六经所以法天，足六经所以法地，天地之道以出入为顺者也。故天气入于地中，地气则从而顺之，生万物以出于外，以是知天之气，主入而不主出，地之气，主出而不主入。手足之经脉，亦岂有异哉。
总之，痧症非若伤寒之为病也。伤寒之病，只在足六经，而手不与焉。故治伤寒者，或汗、或吐、或下、或和解、或利小便，皆取其出而以从地道也。痧胀之症，止在足二经，手一经耳。手一经，法天而既主入；足二经，法地而既主出，故三气相搏，经脉交侵，阴阳错乱而为病发。此所谓病非一气，无所施其攻也，惟解为贵耳。


下卷（中厥条辨）  ——————————————————————————————————————————————————————————————————————————————————————————

辨非风形证歌  ***************************
类中因虚内出风，卒然仆倒眼朦胧，
尿遗手撒歪斜眼，数种俱然症却凶。
小腹冷如冰石者，急宜气海灸能通，
炒盐艾附当脐熨，寒散阳回立见功。
类中者，其风自内出也。七情纵恣，六淫外侵，真阴不守，久之水衰火盛，风从火出，离其故宫，飞扬飘遂，卒然仆倒，故其人两肾腰胯间及脐下，必冰冷如铁。盖别病必他脏先病，缓缓穷到肾经。惟此病，竟是肾经与命门无形之水火自病，故一病竟绝也。当其发病之际，必有一股虚气从两肾中间，上夹脊、穿崑崙、过泥丸，直到命门。命门为三阴三阳聚处，此股气一冲，三阴三阳之气，亦突然而散，遂外不省人事。而在内脏腑之气，亦随之而去。脏腑之气既去，而手撒眼合，或开而直视、遗尿、声齁口开等证，又相随而来矣。此命门即《素问》至阴之根，结于命门，乃两肾之上下、左右各相去一寸，其中间便是丹家之元神也。此股虚气是即所谓无形之火也。缘无形之水，虚不能守，遂化作冷风，腾空而去矣。
非风脱症辨须分，知绝肝经眼合瞑，
若是口开心脏绝，声鼾手撒肺脾论。
尿遗肾绝诚当识，目撺摇头面赤增，
吐沫汗珠兼直视，理中大剂倍人参。
以上形状，大抵见一种犹可，数种俱见，亦为不治。犹当急以手按其少腹，冰冷如石者，速急灸气海穴，穴在脐下一寸五分，并用蒸脐法，汤中再加附子。
肾内真阳本素衰，虚邪冲动倒尘埃，
脉来三至如绵软，附子人参当即培。
初发可疗迟不治，势平参附养荣该，
照常二便饮如故，大料补中八味偕。
此大虚之症，其脉必二、三至，阔大虚软如棉花，急煎人参一、二两。附子一两，或有生者。如发时可救，迟则无及矣。俟其势定，方用人参五钱、黄耆二两、附子五钱，不数饮之。但觉脐下温和，手足运动，口眼能动是矣。待饮食如常，二便如故。大剂补中益气汤，加附子三钱，吞八味丸两许，荣卫调和，渐可康复，否则终难延命。
其如头目晕难开，开见般般物倒排，
荡漾胸中如欲吐，慎防类中渐将来。
及时服饵还凭脉，两尺如虚肝肾颓，
脾肺寸关求索诊，培元救本戒休乖。
其有平日头目眩晕难开，开之即见居室百物俱倒转，胸中漾漾，恶心欲吐，即类中风之渐。急须节饮食，戒七情，远房事，以预防之。治法同上，但不灸，药物足矣。然服预防之药，当察其脉。如两尺虚衰者，六味、八味等丸，培补肝肾。寸关虚弱者，六君、十全等剂，调补脾肺，才有补益。若服搜风顺气，及清气化痰等药，适所以招风取中也。《东医宝鉴》云：凡大指、次指麻木，或不用者，三年内有中风之患。薛立斋云：预防者当养气血，节戒情欲，自可无虞。若服愈风汤、天麻丸之类，非惟无益，倘反引邪入内，滋患为害也。

辨中风形证歌  ***************************
真中南稀北自多，药宜小续命汤瘥，
杏防防芍芩麻桂，附草参芎保太和。
北方地燥高阜生风，南方地湿卑坚多雨，是以中风，北方多而南方少也。按：历代相传治中风之方，皆以续命汤为主。考其所自，则始于《金匮要略》。然此必宋时校正之所增，而非仲景本方也。自隋唐以来，则孙氏《千金》而亦採附，故后世宗之，无不以此为中风主治矣。但方内以麻、桂并用，姜、附同施，而佐以芎、防，本为发散外邪之设也。如非风类中，切勿乱投。
中风闭症认何形，握手牙关语不能，
二便不通如目瞀，耳聋鼻塞口无吩。
不妨三化汤投治，枳朴羌黄一泄平，
平素气虚兼血弱，麻仁丸主莫迟停。
假如其人素有积热，或郁火暴发，则风乘火势，火借风威，而风为热风矣，多见闭症，法当疏风。开窍先用搐鼻散吹之，次用牛黄丸灌之。若大便闭结，腹满胀闷，火势极盛者，以三化汤攻之。如或血虚肠燥之人，易以麻仁丸润下之。设内有寒气，大便反硬，名曰阴结。阴结者，得和气暖日，寒冰自化，勿可误用攻药，误即不能复救。慎之慎之。
闭或痰多涌似潮，三生饮与可能消，
南星附子川乌等，再配人参一两熬。
假如其人素挟寒，或暴受新寒，则风水相搏，寒冰彻骨。而风为寒风，多见脱绝之症，当温补元气，急用附子理中大剂灌之。若以痰涎壅盛，以三生饮加参两许灌之。间有寒痰壅塞，介乎闭脱之间，不便骤补者，用半夏、橘红各一两，浓煎至一杯，以生姜汁对冲，频频灌之，其人即苏，然后按其虚实而调治之。
痱风足废舌瘖形，会厌邪侵话不明，
蹇涩喁喁声似哑，治分虚实莫胡行。
夫中风不语者，有心脾肾三经之异，又有风寒客于会厌卒然无音者。大法若痰迷心窍，当清心火，牛黄丸、神仙解语丹。若因风痰聚于脾经，当导痰涎，二陈汤加竹沥、姜汁，并用解语丹。若因肾经虚火上炎，当壮水之主，六味汤加远志，石菖蒲。若因肾经虚寒厥逆，当益火之原，刘河涧地黄饮子，或用虎骨胶丸加鹿茸。若风寒客于会厌，声音不扬者，用甘桔汤加疏散之药，或兼服转舌膏亦可也。
歪斜口角大秦艽，两活辛芎草共膏，
芍术芩苓和二地，当归防芷把名标。
此中血脉、中在经络之中也，按：口眼喎邪，多属胃土，而有筋脉之分。经云：足之阳明，手之太阳，筋急则口目则僻，皆急不能卒视，此胃土之筋病也。又云：足阳明之脉，挟口环唇，此胃土之脉为病也。口目常动，故风生焉。耳鼻常静，故风息焉。先烧皂角薰之，以逐外邪。次烧降香薰之，以顺血脉。再用酒煎桂枝，取汁一碗，软青布浸收，左歪拓右，右歪拓左。
中风仆倒语难言，口噤牙关紧闭间，
皂角明矾吹取嚏，姜汤苏合一丸研。
按：苏合香丸，乃斩关夺命之将，为中风闭症而设。若或施之非风类中之脱症，如人已入井而反下之石，鲜有不随药而毙者也。用者审之。按：手三阳之筋结入于颔颊，足阳明之筋上夹于口，风寒乘虚入其筋则挛，故令牙关急而口禁也。
中腑身疼现六经，依经据理治宜分，
初然跌倒难言语，黑豆煎饴一味斟。
认明六经形证，仍遵仲景以外感之法治之。其有始初昏仆无知，脉症并无脱状，宜先浓煎黑豆汁灌之即醒，然后随症用药。盖黑豆善治虚风之圣品，昔叶天士尝用疗此，多效。

厥仆辨治歌  ***************************
●酒厥
体质魁梧饮酒频，突然舌强语难清，喎斜口眼痰声涌，煨葛山栀曲六君。
●风厥
胁胀先疼肢不收，淋漓自汗便齐流，
牙关目瞤方犀角，草术参耆归枣投。
二活芎防芩枳壳，姜膏麻菊配羚周，
怒多能食如前证，再继逍遥病定廖。
●虚厥
目睁上视仆如昏，溲汗无时脉少伦，久病阴虚阳暴绝，关元急灸独参生。
●血厥
无疾平居忽冒眩，骤然默默口无言，恶闻人语时方寤，郁冒更名血厥煎。
此症宜仓公白薇散，其病名又谓之煎厥。
●薄厥
怒气伤肝火上奔，胸中气乱厥呈形，证名薄厥蒲黄主，清酒加煎须饮温。
●尸厥
五尸秽气暴淫人，离乱阴阳不顺承，状若死尸形似厥，调中正气莫留停。
●食厥
上身腹闷热心烦，脐下如冰烘已寒，气阻阳明为食厥，保和平胃自能安。
●湿厥
大便稀溏小水黄，头疼膝肿体拘伤，挟痰中湿由生热，内外分消虚实详。
此症宜与《感证类要》疫疠条下，软脚瘟并参。
●暑厥
面垢肢寒倒闷沉，渴来喘呕利犹增，三阴中暑宜辛热，大顺香薷及臭灵。
静而得之谓之中暑，名曰阴暑厥症。其有或纳凉于广厦，或过食于生冷，头疼恶寒，肢节疼痛，大热无汗，此阴寒所遏，阳气不得发越，亦多厥仆。二者俱宜温散。如轻者，香薷饮。重者，大顺散，或研蒜水灌之。
●热厥
劳役长途赤日中，汗多气少渴相从，躁烦头痛名阳暑，肤热昏迷白虎功。
动而得之谓之中热，中热者，阳症也。热伤元气，非形体受病也。或行役于长途，或务农于赤日，头痛躁热，肌肤大热，大渴、多汗、少气，宜苍术白虎汤主之。
●痰厥
痰厥昏迷不省事，喉中却似水鸡声，白矾牙皂研吹鼻，一盏香油灌即醒。
此症醒后，审明虚实，宜理气消痰。
●气厥
气厥依稀似中风，惟兹身冷不相同，有痰四七导痰饮，术桔芩连六子功。加用星蒌与苏叶，或如正气藿香逢，木沉香配槟榔枳，乌药磨冲白酒浓。
●蛔厥
蛔厥分明属胃寒，吐蛔疼痛理中参，乾姜参术休甘草，加入椒梅道岂凡。
此症理中汤主之。但虫遇甜味更觉要痛，故方内要去甘草。虫见酸辛则安，宜加川椒、乌梅。如痛甚者，可加苦楝树根皮。
●祟厥
忽倒尘埃晕不知，脉来两手各参差，顷时灌醒喃喃语，大指须将艾灸施。下剂精详原有秘，降檀豆蔻洎桃枝，藿乌姜草陈苍朴，鹿角砂仁邪避驰。
是症宜灸大指鬼哭穴。病人床前可多焚降香。
●恶厥
肠鸣寒粟起肌肤，客忤狂言面带乌，厥逆迷沉口自噤，香丸苏合灌能苏。
苏合丸，昔日广东周少川制者，四远驰名，用者立效。近日佛山镇潘务本修合者，比众更佳。
凡逢卒仆觉狐疑，汤用生姜且探迷，略待神思稍定后，认明证治拟方宜。

明哲论选  ***************************
刘宗厚《玉机微义》云：余尝至凉州，其地高阜，四时多风少雨，天气常寒，每见中风或暴死者有之，盖折风燥烈之甚也。时洪武乙亥秋八月，大风起自西北，时甘州城外路死者数人，余亦始悟经谓西北之折风伤人，主病暴死之旨不诬，丹溪之言有所本也。吁！医之不明运气地理造化之几微，而欲行通变之法者，难矣哉。张介宾云：据此一说，是诚风之杀人也。然风气兼温，虽烈未必杀人。惟带寒威则杀人耳。矧以西北地寒，而风寒起于八月，则寒随风至，寒必彻骨。凡暴露之人，虽曰中风，而不知实中阴寒之毒也。此在强者固能支持，弱者焉得不死。然亦所遇之异，故特记。若此方是真中风邪，则亦百十年间，始方仅遭一、二，而此症之不多见者，从可知矣。此外如贼风、虚风之伤人，则岁岁有之，处处有之，是无非外感之病，未闻有因外感而卒然昏愦致死也。矧今人之所谓中风者，或于寂然无风之时，或于食饮严密之处，素无外感而忽然晕仆，忽然偏废，此其似风非风，又可知矣。而尽以风治，其能堪乎。
喻嘉言《寓意草》云：《丹溪方书》有曰半身不遂，大率多痰，在左属死血少血，宜四物汤加桃仁、红花、竹沥、姜汁。在右属气虚属痰，宜二陈汤、四君子汤加竹沥、姜汁。教人如此认症，因而复起后人之执著。至《内经》则无此说也。《内经》但言左右者，阴阳之道路。夫左右既为阴阳往还之道路，何尝可偏执哉。况左半虽血为主，非气以统之则不流。右半虽气为主，非血以丽之则易散。故肝胆居左，其气尝行于右。脾胃居右，其气尝行于左。往来灌注，是以生生不息也。凡治一偏之病，法宜从阴引阳，从阳引阴，从左引右，从右引左。盍观树木之偏枯者，将溉其枯者乎。抑溉其未枯，使荣茂而因其条畅其枯者乎。
张景岳云：非风一证，即时人所谓中风证也。此症多见卒倒，卒倒多由昏愦，本皆内伤积损颓败而然，原非外感风寒所致。而古今相传，咸以中风名之，其误甚矣。故余欲易去中风二字而拟名类风，又欲拟名属风。然类风属风，仍与风字相近，恐后人不解，仍尔模糊，故单用河涧、东垣之意，竟以非风名之，庶乎使人易晓，而知其本非风症矣。
又云：凡诊诸病，必先宜正名。观《内经》诸篇所言，风症各有浅深、脏腑、虚实、寒热之不同，本皆历历可考也。若今人之所谓中风者，则以《内经》之厥逆，悉指为风矣，延误至今，莫有辨者。虽丹溪云：今世所谓风者，大率与痿症混同论治，此说固亦有之，然何不云误以厥逆为风也。惟近代徐东翛有云：痓厥类风，凡尸厥、痰厥、气厥、血厥、酒厥、食厥等，皆与中风相类。此言若乎近之而殊，亦未善也。使果风厥相类，则凡临是症者，曰风可也，曰厥亦可也。疑似未决，将从风乎，将从厥乎。一知经所言者，风自风，厥自厥也。风之与厥，一表症也，一里症也。岂得谓之相类耶。奈何后人不能辨察经义，而悉以厥症为风。既名为风，安得不从风治？既从风治，安得不用散风之药？以风药而散厥症，所散者非元气乎？因致真阴愈伤，真气愈失，是速其死矣。若知为厥，则原非外感，自与风字无涉，此名之不可不正，症之不可不辨也。但名得其正，又何至有误治之患矣。
通一子云：凡非风等症，在古人诸书皆云气体虚弱，荣卫失调，则真气耗散，腠理不密，故邪气乘虚而入。此言感邪之由，岂不为善。然有邪无邪，则何可不辨。夫有邪者，即伤寒疟痹之属，无邪者，即非风衰败之属。有邪者，必或为风寒走注，或为肿痛偏枯，而神志依然无恙也。无邪者，本无痛苦寒热，而肢节忽废，精神言语，倏尔变常也。有邪者，病由乎经，即风寒湿三气之外侵也。无邪者，病出乎脏，而精虚则气去，所以为眩晕、卒倒；气去则神去，所以为昏愦无知也。有邪者，邪必乘虚而入，故当先扶正气，但通经逐邪之品，不得不用以为佐。无邪者，救本不暇，尚敢再为杂用，以伤及正气乎。
张介宾曰：凡五脏皆能致病，而风厥等症何以独重肝邪。且其急暴之若此也。盖人之所赖以生者，惟在胃气，以胃为水穀之本也。故经云人无胃气曰死，脉无胃气亦死。夫肝邪者，即胃气之贼也，一胜则一负，不相併立。凡此非风等症，其病为强直掉眩之类，皆肝邪风木之化也。其为四肢不用，痰涎壅盛者，皆胃败脾虚之候也。然虽曰东方之实，又岂果肝气之有馀耶？正以五阳俱败，肝失所养，则肝从邪化，是曰肝邪。故在「阴阳类论」以肝脏为最下者，正谓其木能犯土，肝能犯胃也。然肝邪之见，本由脾肾之虚，使脾土不虚，则肝木虽强，必无乘脾之患。使肾水不虚，则肝木得养，又何有强直之虞。所谓胃气者，即二十五阳也，非独指阳明为言也。所谓肾水者，即五脏六腑之精也，非独指少阴为言也。然则真阳败者，真脏见，真阴败者，亦真脏见。凡脉证之见真脏者，俱为危败之兆。所谓真脏者，即肝邪也，即无胃气也，此即非风类中之大本也。
又云：凡非风卒倒等症，无非气脱而然。何也？盖人之生死，全由乎气。气聚则生，气散则死。凡病此者，多以素不能慎，或七情内伤，或酒色过度，先伤五脏之真阴，此致病之本也。再或内外劳伤，复有所触，以损一时之元气，或以年力衰迈，气血将离，则精损为颓，此发病之因也。盖其阴亏于前而阳损于后，阴陷于下而阳乏于上，以致阴阳相失，精气不交，所以忽尔昏愦，卒然仆倒，此非阳气暴绝之候乎。故其为病而忽为汗出者，营卫之气脱也。或为遗尿者，命门之气脱也。或口开不合者，阳明经之气脱也。或口角流涎者，太阴脏气之脱也。或四肢瘫软者，肝脾之气败也。或昏倦无知，语言不出者，神败于心，精败于肾也。凡此皆冲任气脱，形神俱败而然。故必于中年之后，乃有此症，何今人见此，无不指为风痰，而治从消散。不知风中于外，痰郁于中，皆实邪也。而实邪为病，何遽令人暴绝若此？且既绝如此，尚湛几多消散？而人不能悟，良可哀也。观东垣云：气衰者多有此疾，诚知要之言也。奈后人不明其说，但以东垣为主气，又岂知气之为义乎。故凡治卒倒昏沉等症，若无痰气阻塞，必须以大剂参、附峻补元气，以先其急，随用地黄、当归、枸杞之类填补真阴，以培其本。盖精即气之根，气生于下，即向生之气也。经云：精化为气，即此之谓。舍是之外，他无实济之术矣。虽然，夫以养生失道，而病令至此，败坏可知，犹望复全，诚非易也。第治得其法，犹可望其来复，若误治之，则何堪再误哉。
又云：凡非风之多痰者，悉由中虚而然。夫痰即水也，其本在肾，其标在脾。在肾者，以水不归原，水泛为痰也。在脾者，以食饮不化，土不制水也。不观之强壮之人，任其多饮多食，则随食随化，未见其为痰也。惟是不能食者，反能生痰，此以脾虚不能化食，而食即为痰也。故凡病虚劳者，其痰必多，而病至垂危，其痰益甚。正以脾气愈虚、则全不能化，而水泛尽为痰也。然则痰之与病，病由痰乎，痰由病乎，岂非痰必由于虚乎。可见天下之实痰无几，而痰之宜伐者亦无几。故治痰者，必当温脾强肾，以治痰之本，使根本渐充，则痰将不治而自去矣。
张会卿曰：余尝闻之俗传云：痰在周身，为病莫测。凡瘫痪瘛瘲，半身不遂等证，皆伏痰留滞而然。若此痰饮，岂非邪类，不去痰邪，病何由愈？余曰：汝知痰之所自乎，凡经络之痰，盖即津血之所化也。使果荣卫和调，则津自津，血自血，何痰之有？惟是元阳亏损，神机耗败，则水中无气而津凝血败，皆化为痰耳。此果痰也，果津血也，岂以津血之外，而别有所谓痰者耶。若谓痰在经络，非攻不去，则必并精血而尽去之，庶乎可也。否则，安有独攻其痰，而津血自可无乎？津血复伤，元阳愈竭，随去随化，痰必愈甚。此所以治痰者不能尽，而所尽者，惟元气也。矧复有本无痰气，而妄指为痰，以误攻之者，又何其昧之甚也。故凡用治痰之药，如滚痰丸、清气丸、化痰丸，搜风顺气之类，必其元气无伤。偶有壅滞，而或见微痰之不清者，乃可暂用分消，岂云无效。若痰及元气，而但知标，则未有不日用而日败者矣。
又曰：肥人多有非风之症，以肥人多气虚也。何以肥人反多气虚？盖人之形体，骨为君也，肉为臣也。肥人者，柔胜于刚，阴胜于阳者也。且肉以血成，总皆阴类，故肥人多有阳衰气虚之症，而多湿多滞，故气道多有不利。若果痰气壅滞，则不得不先为清利，宜于备急治痰之法，随宜暂用。若无痰而气脱卒倒，必宜四君、六君、十全大补之类，重用参、附为主也。
凡非风初病，而痰气不甚者，必不可猜其为痰而妄用痰药，此大戒也。若果痰涎壅盛，填塞胸膈，汤液俱不能入，则不得不先开其痰，以通药食之道。而开痰之法，惟吐为捷。如古方之独圣散、茶调散、稀涎散之属，皆吐痰之剂也。但恐元气不足，不能当此峻利之物，或但用和阵中所附吐法为妥。或用牛黄丸、抱龙丸之类，但使咽喉气通，能进汤饮即止，不可尽攻其痰，致令危困，则最所慎之。以故治痰之法，又必察其可攻与否，然后用之，斯无误也。若其眼直、咬牙、肢体拘急，面赤、强劲有力者，虽见昏沉，亦为可治。先用粗筋之类，挖开其口，随以坚实笔杆捺住牙关，乃用淡淡姜盐汤，徐徐灌之，然后以中食二指探入喉中，徐引其吐。若指不能入，则以鹅翎蘸汤代指探吐亦可，如是数次，得吐气通，必渐苏矣。然后酌宜可以进药治之，此治实痰壅滞之法也。若死症已具，而痰声漉漉于喉间者，吐亦无益，不必吐也。若痰气盛极而不能吐者，亦不治之症也。凡形气大虚者，忌用吐法，是皆不可攻者也。
华岫云曰：风为百病之长，故医书咸以中风列于首门。其论症有真中、类中，中经络、血脉、腑腑之分，其论治则有攻风、劫痰、养血、润燥、补气、培元之治。盖真中虽风从外来，亦由内虚，而邪得以乘虚以入。北方风气刚劲，南方风气柔和，故真中之病，南少北多。其真中之方，前人已大备，不必赘论。其类中之症，则河涧立论云：因烦劳五志过极，动火而卒中，皆因热甚生火。东垣立论：因元气不足，则邪凑之，令人僵仆卒倒如风状，是因乎气虚。而丹溪则又云：东方气温多湿，由湿生痰，痰生热，热生风，故主乎湿。三者，皆辨明类中之由。类者，伪也。近代以来，医者不分真伪，每用羌、防、星、半、乌、附、细辛以祛风豁痰，虚证实治，不啻如枘凿之殊矣。今观叶天士先生医案，发明内风，乃身中阳气之变动，肝为风脏，因精血衰耗，水不涵木，木少滋荣，故肝阳偏亢，内风时起。治以滋液熄风，濡养营络，补阴潜阳。如虎潜、固本、复脉之类是也。若阴阳并损，无阳则阴无以化，故以温柔濡润之剂补之，如地黄饮子、还少丹之类是也。更有风木过动，中土受戕，不能御其所胜，如不寐不食，卫疏汗泄，饮食变痰，治以六君、玉屏风、茯苓饮、酸枣仁汤之属。或风阳上僭，痰火阻窍，神识不清，则有至宝丹芳香宣窍，或辛凉清上痰火。法虽未备，实足以补前人之未及。至于审症之法，有身体缓纵不收，耳聋、目瞀、眼合、撒手、遗水、失音、鼾睡，此本实，先拨阴阳。枢纽不交与暴脱无异，非是中外邪之风，乃纯虚症也。故先生急用大剂参附以回阳，恐纯刚难受，必佐阴药，以挽回万一。若身体拘挛，半身不遂，口眼喎邪、舌强言蹇、二便不爽，此本体先虚，风阳夹痰火壅塞，以致营卫脉络不和。治法急则先用开关，缓则益气养血，佐以消痰清火，宣通经隧之药。气充血盈，脉络通利，则病可全愈。至于风痱、风懿、风痹，瘫痪，乃风门之兼，理亦相同。案中种种，治法未能尽宣其理，不过略举大纲，分类叙述，以便后人观览。
邹新甫曰：厥者，从下逆上之谓。痉者，明其风强之状。所以二字，每每并言，原与伤寒门所载者有间，想是症总由气血日偏，阴阳一併而成。譬如风雷猛烈，郁极而发。若发而渐复者，犹可转危为安。若发而转逆者，必至直拔根荄乃已。考方书之名目不一，致病之因由亦繁。大抵可吐者，如痰食填塞于胸中，用瓜蒂散之类及烧盐探引方法。可清可折者，如厥阳壮火升逆而莫制，用景岳玉女煎及《宣明》龙荟丸法。可开可降者，如气厥，薄厥，而形气暴绝，有五磨饮子及蒲黄酒法。秽浊蒙神而昏乱无知，有牛黄至宝及苏合香丸之两法。飞尸卒厥，先宜酒醴以引导，并可按穴而施针法及灸法。若从虚而论者，如内夺而厥，则为瘖痱，有地黄饮子通摄下焦法。烦劳阳张令人煎厥，有人参固本加金箔方，诸水为壮水制火法。血厥而阳腾络沸，参乎从阴从阳法。色厥而精脱于下，急与大剂挽元法。肾厥宗许学士之椒、附以通阳。蛔厥有仲景之安蛔法。阳极用救阴峻剂。阴极有扶阳方法。种种规模，以为全备。及参叶氏案中，先生于是症，独重在肝。盖肝者，将军之官，善干他脏者也。肝气一逆，则诸气皆逆。气逆则痰生，遂火沸、风旋、神迷、魂荡，无所不至矣。若犯于上者，不免凌金烁液，有麦门冬汤及琼玉膏之补金柔制法。若犯于中而为呕为胀者，用六君去术加木瓜、姜、芍之类，及附子粳米汤加人参、为补胃凝肝法。若震及心脾而为悸为消者，用甘麦大枣汤合龙、蛎之属，为缓急重镇法。若挟少阳之威而乘巅摇络者，用羚羊、钩藤、元参、连翘之剂，为熄风清络法。若本脏自病而体用失和者，以椒、梅、桂、芍之类，为益体宣用法。若因母脏之虚而扰及子脏之位者，用三才配合龟甲、磁朱，及复脉减辛味，复入鸡黄之属，为安摄其子母法。至于痿厥之治，犹觉神奇，取血肉介类，改汤为膏，谓其力味重实，填隙止厥最速。此岂非补前人之未备，开后学之法门哉。参是案者，幸毋忽诸。

尊生秘笈  ***************************
老子曰：穀神不死，是谓玄牝。玄牝之门，是谓天地根。绵绵若存，用之不勤。
又曰：生之门，死之户。
广成子曰：毋劳尔形，毋摇尔精，乃可以长生。
隐求子曰：培养精元贵节房，更祛尘累最为良，食惟半饱宜清淡，酒止三分勿过伤。药饵随时宜勉进，功名有分不须忙，几行俚语君能味，便是长生不老方。

集方附后  ***************************
是编之中应用汤丸，已经各证条下，随症附历注明者，兹不复载。惟将明哲论议之方，汇集于后，以便查阅。
●决阴煎
熟地　当归　泽泻　牛膝　乌药　肉桂
●酸枣仁汤
枣仁　甘草　知母　茯苓　川芎
●外台茯苓饮
茯苓　人参　白术　枳实　橘红　生姜
●还少丹
熟地　山药　牛膝　枸杞　山萸　茯苓　杜仲　远志　五味　小茴　巴戟　楮实　肉苁蓉　石菖蒲
●虎潜丸
熟地　龟板　黄柏　知母　琐阳　当归　牛膝　白芍　陈皮　虎胫骨　羯羊肉
●固本丸
人参　天冬　麦冬　生地　熟地
●玉屏风散
黄耆　白术　防风
●仓公白薇散
白薇　人参　当归　甘草
●蒲黄饮
蒲黄（五钱）　生熟各半，以酒煎热服。
●藿香正气散
藿香　紫苏　白芷　腹皮　茯苓　白术　夏曲　厚朴　桔梗　甘草
●平胃散
苍术　厚朴　陈皮　甘草
●保和丸
山楂　神麴　茯苓　半夏　陈皮　连翘　萝卜子
●大顺散
乾姜　肉桂　杏仁　甘草
●臭灵丹
即大蒜一味
●四七汤（一名七气汤）
人参　官桂　半夏　甘草　生姜
●金匮麦门冬汤
麦冬　半夏　人参　甘草　大枣　粳米
●附子粳米汤
附子　半夏　甘草　粳米
●甘麦大枣汤
甘草　小麦　大枣
●三才汤
天冬　熟地　人参
●琼玉膏
地黄　茯苓　人参　白蜜　臞仙加琥珀、沉香。
●玉女煎
熟地　石膏　知母　麦冬　牛膝
●地黄饮子
熟地　巴戟　山萸　苁蓉　附子　官桂　石斛　茯苓　菖蒲　远志　麦冬　五味
●当归龙荟丸
当归（五钱）　胆草（五钱）　山栀（一两）　黄连（五钱）　黄柏（三钱）　黄芩　大黄（各一两）　青黛（三钱）　芦荟（一两）　木香（三钱）　麝香（二钱）
蜜为丸，每丸计重三钱，姜汤调服。
●至宝丹
犀角（镑）　朱砂（飞）　雄黄（飞）　琥珀（碾）　玳瑁（镑以上各一两）
水安息香一两以无灰，酒熬成膏。如无，以旱安息香代之。西牛黄五钱，麝香一钱，龙脑（即冰片）一钱，金、银箔各五十片，共为极细末，将安息香膏重汤煮，入诸药搜和，分作百丸蜡护，临用参汤化下。
●清心牛黄丸
黄连　黄芩　山栀　郁金　辰砂　牛黄
上各一钱，共研匀炼蜜为丸，每丸计重五分，以竹心汤调服，或凉开水调送亦可。
●神仙解语丹
白附子（炮）　石菖蒲（去毛）　远志肉（甘草，水泡）　天麻　羌活　全蝎（去尾，甘草水洗）　陈胆星（各一两）　广木香（五钱）
上共为末，以面糊为丸，如龙眼大，每服一丸，薄荷汤调下。
●转舌膏
连翘　远志　薄荷　柿霜　山栀　防风　桔梗　黄芩（酒炒）　花粉　甘草　大黄（酒制，各五钱）　川芎　犀角（磨，晾乾，各三钱）
上共研匀炼蜜为丸，如弹大，朱砂为衣，每服一丸，薄荷五分，煎汤调下。
●新方吐法
用萝卜子二两捣碎，以滚水冲，搅匀略淀，徐徐服之，得快吐即住，以稀粥调养。
●蒸脐法
薛立斋治寒淫于内，治宜辛热。而神脱脉绝，药不能下者，急炒盐、艾、附子，热熨脐腹，以散寒回阳，又以口气补接其气，又以附子作饼，热贴脐间时许，神气稍苏，然后斟酌汤药救之。


跋  ——————————————————————————————————————————————————————————————————————————————————————————

跋  ***************************
医必识病而后能立方。古方之传于今者，无虑数万首。古法之传于今者，无虑数百家。医者熟复于古人之法，因以通乎古人制方之意，则临病有准绳，而术乃日精。粗工于轩、岐、长沙之书，曾未窥览，即病机十九，犹茫然不能言。无论井、输、荣、合之位置，苍天、黔天之气化也，而乃以空疏不学，自便创为古方不可治今病之说。噫，不知古法，而徒执其方，方不对病，病于何瘳？医不自咎，转以咎古人，不亦颠乎。
吾里枫山毛先生，倦游医部，与古为徒，尝著《养生经验合集》一书，于古方之有成效者，既审择以示人。今又著《三信编》一书，则于古法加详焉。其持论也，有本有源，而宅心之仁，用力之勤，皆于是乎见。是真能熟复古人之法，而精其术以济世者矣。
昔《南史》称，徐野人年八十犹岁读五经一过，卒成大儒。今先生年八十馀，于著述如此，以视空疏不学者，居何等耶。余故忻然为识数言于简末，一以为粗工劝，一以为古人快也。
同里实庭钱枚拜跋
