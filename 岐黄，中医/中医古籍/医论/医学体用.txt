
弁言  ***************************
欧西医学分为二派，一则专门研究学理，以期发明新法，一则专门运用成法，不必尽明学理。以言中医，何独不然？著书者每不能治病，治病者每不能著书。惟吾国事事无共同的研究，所谓闭门造车、不合时宜，著作家发明之学说，恒与事实不相符合。是故中医今古载籍，虽可汗牛充栋，而欲期法法经验、方方见效者，恐无几焉。业师王香岩先生，博览群书，得其精髓，行道武林，垂四十年，盖合学理经验而为一也。曾将平生心得、屡试辄效之方，命同砚诸子笔述成书，都二十余篇，纵一麟半爪、全豹未窥，但说理之精到，处方之恰当，与近日盛行之《衷中参西录》无二致也。爰录副本，邮视裘公，请其编入《三三医书》，以供同好云。
民国十三年十二月中旬
受业沈仲圭谨书


卷上  ——————————————————————————————————————————————————————————————————————————————————————————

三消症论治并方义  ***************************
夫人之一身，水火二者而已，水火不得其平，经所以有亢则害，承乃制之说。若火盛太过，势必燔燎消烁，而三消之症作焉。至于三消之症皆缘燥火烁金，良由胃热亢盛，以及嗜欲太过，阴精亏耗之人而致此疾。以上消主肺，肺热化燥，渴饮无度，是为消渴。经所谓心移热于肺，传为膈消也。中消主胃，胃热善肌，能食而瘦，是为消谷。经所谓痹，成为消中也。下消主肾，虚阳烁阴，引水自救，溺浊如膏，精髓枯竭，是为肾消。经所谓肾热病，苦渴，数饮而热也。其治上消，大都皆滋肺金之燥，方人参、白虎为主。治中消，清胃热之燔，宜宗甘露饮为法。此治上消、中消然也。若下消则《金匮》有饮水一斗，小便一斗，肾气丸主之一法，而阴亏太过，阳药不受者喻氏尚有服六味地黄汤至百帖之治。然则三消之症，水亏火旺有明征也。今将上消中消下消之症，分别言之，列其见症于下，赘其方论于后，而有可曲引旁证，以畅其说者，不得不发明其义焉。
（上消）之病属于肺也。经曰：心移热于肺，传为膈消。肺本燥金，心复以热移之，消铄津液，饮不解渴，膈上焦烦，遂成上消。因渴而饮，饮而仍渴，愈渴愈消，愈消愈渴，此皆属于热也。又曰：心移寒于肺，为肺消，肺消者，饮一溲二，死不治。经训煌煌俨。然示后人以消症亦有属寒之理。噫嘻！何其症之难治若此与然，其症虽雄治，而经文则有可绎，盖肺主气，其能通调水道者，赖有心君火以温煦之，则肺之津液，得以散布而自润其燥金，故肺之合皮，其主心也。若心火不足而反移以寒，寒与金合，则金冷气沉，降不得升，犹之下有沟渎，上无雨露，饮一溲二，肺气枯索。论肺金之枯，则当用润，论心火之衰，则当助火扶阳，用药相背治多掣肘，死阴之属，症成不治。所以自来论上消者，多以清烦热，解郁蒸，滋肺金之燥为治。若（中消）则多属胃，胃与脾相表里，饮食入胃，脾气散精，上输于肺，今胃热亢盛，消烁胃汁，脾气无从输布肺，即不能通调水道，于是胃热极盛，大便燥结，已食如饥，形肉消瘦，经曰：二阳结，谓之消。二阳者，足阳明胃、手阳明大肠也。大肠主津，胃经主液多血，津与血俱结而不行，郁而生热，消谷善饥，中消之症成矣。又云痹成为消中，此属肥贵人膏粱之疾。平日醇酒厚味不节，久之饮食酝酿成热，求救于水，始则水入尚能解渴，继则愈消愈干，便结不行，能食不为肌肤。参之《金匮》曰：趺阳脉浮而数，浮即为气，数即消谷而大坚，气盛则溲数，溲数则坚，坚数相搏即为消渴。夫气者，热气也。何以知之？下文曰气盛则溲数。夫气有余便是火，太过之气，即为火气，火气无不籍资于水，特以胃中干燥太过，全不受水之浸润，转从火热之气，急奔膀胱，所以溲数，溲愈数则便愈坚，坚数相搏，遂成消中，以此类推，中消一症，其由胃热亢盛，胃液被夺可知也。故（肾消）者实即上中消之传变，肺胃之热入肾，火势大盛，势必劫夺真阴。或其人平日以药石耗其真，女色竭其精，阳强于外，阴不内守，肾水枯涸，相火独炽，渴饮善溺，小便浑浊如膏。经云：肾者胃之关，关门不利，则水无输泄而为肿满。关门不闭，则水无底止而为消渴。以是言，下消似宜壮水之主以制阳亢，而《金匮》之用肾气丸，岂无深意哉？经云：君火之下，阴精承之，阴精有余，足以上承君火，则其人寿。阴精不足，心火直下，肾中阳精所降，则其人夭至。肾气丸一法，乃为阴精未耗者，立方温养肾中之真阳，蒸动精水，上以承君火，下以举陷入之阳气，此非通天手眼，不能轻施。若阴精已耗，桂、附适助相火而燎原莫救，所以喻氏独辟溪径，以抑阳丽救阴。下消之症，不能刚克，而犹可柔调者此也。综合三消，后学何敢妄参末议，惟是引经据典，遵古熔今，参合适中之治，有可枚举其症，引用其方，如肺热气燥之，可用黄芩汤，方用芩、栀、麦、归、芍、地、花粉、葛根等味。如鬲消之可用麦冬饮，方用麦冬、知母、甘草、人参、花粉、茯神、竹叶等味。中消胃热之，可用兰香饮子。方用石膏、知母、甘草、人参、连翘、半夏等味。润燥养阴之用藕汁、膏、人乳、生地汁、黄连、花粉、白蜜等味。下消之，用元菟丸、菟丝子、五味子、茯苓、莲肉、山药（打丸）等味。摄精之用秘元煎，方用远志、山药、芡实、枣仁、金樱子、白术、茯苓、炙草、人参、五味子等，均可选用以待有道之教正者。
如（上消）渴欲引饮，皮毛枯焦，烦而不寐。
西洋参　淡竹叶　川石斛　肥知母　生石膏　瓜蒌皮　麦冬　粳米
上消之症即前所云，心移热于肺，传为鬲消，鬲居上，故曰上消。心既留热，势必传肺，是侮其所不胜也。盖肺为金脏，外合皮毛心主君火，火盛刑金，肺液枯燥，致引饮不能解渴，火势燎原，皮毛为之焦枯，甚至心烦懊憹，昼夜不能安寐，于是消渴之症显然。考古人之治法，以人参白虎汤加减，易人参为西洋参。以西洋参得西方庚金之气，能养肺而生津，乃同气相求之义。石膏气味甘寒，手太阴气分之药，泻其大热，解其烦渴。知母味苦气寒，上清肺金之火，下保肾水之阴，俾得金水相生，可免母子同病。粳米气味温和，禀容平之德，作甘稼穑，得天地中和之气，同造化生育之功，善疗烦热，益气和中，加以麦冬之甘平微寒，补心气而清火，养肺胃之阴而解燥热之甚，济一身津液之衰，使气道散而不结，津液生而不枯，气血利而不涩，则病自已矣。
（中消）已食如肌，饮食不为肌肤，形肉消瘦，大便燥结。
淡天冬　笕麦冬　大生地　元参　川石斛　生甘草　黄牛乳　甘蔗汁　枇杷叶
中消之症，即经所云：二阳结，谓之消。二阳者，阳明也。阳明居太阳、少阳之间，两阳合而为明，是多血多气之经，无论六淫之火，五志之阳，以及辛热炙煿之气，都聚集于阳明，聚久不散，郁而化火，火结于胃，销烁其津液，名曰中消。故中消者，因火热之势日盛，火上升，则消谷，已食如饥，食得下则被烁，致肌肤不能充长，形神日见消瘦，火下迫则肠中。血液枯槁，大便为之燥结，良由痹成，为消中。胃经之热极深，胃经之火极炽，胃经之液被火销烁，所以见症如斯也。治之之法，特仿甘露饮之意，以天麦二冬为君。盖天冬能治燥结，以滋肾阴，免受土来侮水。麦冬养肺生津，解烦清热，退火邪，以保残金。生地、元参气薄味厚，滋阴液而能降，凉血清火之要药。川石斛乃清胃之妙品。黄牛乳养血液，补胃阴，可谓佳味。蔗汁有天生建中之称，利大肠而泻热。生甘草颇有泻火之能，与枇杷叶同行，得下气之功更胜。气下则火降，如饥之症若失，食下不被火焚，肌肉自渐充血液得和，则肠中之滋膏自润，大便何愁燥结。夫地气上而为云，然后天气下而为雨，是故雨出地气，地气不上天能雨乎？故亟升地气以慰三农，亟养胃液以溉三焦，此皆事理之必然者乎。
（下消）伤肾，肾水枯涸，相火独炽，渴饮善溺，兼下膏淋。
大熟地　女贞子　金石斛　炙龟板　怀山药　陈萸肉　白茯苓　粉丹皮　左牡蛎　笕麦冬　五味子
盖下消者，肾消也。夫肾为藏精之脏。主封藏者也。今人不知持满，以酒为浆，以妄为常，醉以入房，以情欲而竭其精，或以药石耗散其真，肾阴日衰，相火偏炽，灼烁津液，故渴而求水自救。然饮入于胃，游溢精气而上，则肺通调水道而下。今高源之水为暴疟所逼迫，建瓴而下注。至于饮一溲一，饮二溲二，愈消愈渴，愈渴愈消，则阳强无制，阴不内守，而小溲浑浊如膏，真精遂泄，下消之症成矣。治之之法，仿钱氏六味，当以熟地为之君，天一所生之源也，能生精血滋养肾水。辅以五味之酸咸，能敛滑脱之精，益髓强阴之用。山药、麦冬俱补脾肺之功，肺得补，金能生水，脾得健，输运有权。龟板为阴中至阴之物，同牡蛎以益肾填精而治膏淋，合之金石斛，救津液并治小便之不禁。粉丹皮退营热而清血中之火。女贞子和血固精，白茯苓分利清浊，故汇集诸般之灵晶，诚为消渴之良方，故古人虽以上焦属肺，中焦属胃，下焦属肾。皆从火治，而不知三焦之火，多有病本乎肾，而无不由命门者，夫命门为水火之宅，水亏而为消渴者，以水不济火，则火不归源。故有火游于肺而为上消，火游于胃而为中消，火铄阴精，而为下消者，是皆真阴不足，水亏于下之所致也。

水肿肤胀论治并方义  ***************************
经云：肺移寒于肾为涌水，为至阴，其标在肺，其本在肾，其制在脾。肾虚则关闭其水，必逆而上泛，脾不能制而反为水所渍，故肌肉浮肿。肺不能化反，为水所凌，故气息喘急。然水始起也，目窠上微肿，如新卧起之状。其颈脉动时咳，阴股间寒，足胫肿，腹乃大，其水已成矣。以手按其腹，随手而起，如囊裹浆水之状，此其候也。又曰三阴结为之水。盖三阴者手足太阴脾、肺二脏也。胃为水谷之海，水病莫不本于胃经乃以属之脾，肺者何耶？使足太阴脾，足以转输水精于上，手太阴肺，足以通调水道于下，海不扬波矣。惟脾、肺二脏之气，结而不行，乃胃中之水，日蓄浸灌表里无所不到，是则脾、肺之权不伸，足以酿成水肿矣。然其权尤重于肾，肾者主水，胃之关也。为至阴之舍。至阴者盛水也。气不化精而化水，水不归经则逆而上泛，阴气太盛则关门不利，水气结而不通则肌肤为之浮肿。脾者土也，职司运行散输津液，通调水道。土虚不能制水，则寒水来侮脾土，土无堤防，水气泛滥无所出路，滔滔扬溢，水势日增以致偏身浮肿，腹满，肠鸣，濯濯身体沉重，二便蹇涩，皮肤白，水邪干肺，肺失通调水道之权，迫而上逆，气息为之喘急，时时咳嗽，甚至气逆不得平卧，颈脉动惕，皆缘脾、肾阳衰，高源寒侵，寒水内逆外溢。经文以肾本肺标，相输俱受为言，然则水病以肺、脾、肾为三纲明矣。诊脉必沉濡而迟。《脉经》云：沉则为水，迟则为寒，濡为湿盛，阳衰之征，舌苔灰白而滑，以脉参症，正为邪侵。难期速效慎防喘逆之变，拟崇土制木，扶正化邪。王太仆所谓益火之源，以消阴翳。宗仲圣真武，合利水渗湿为主。附方于下，质诸高明。
熟附片　东壁土炒於术　新会红带皮　茯苓　杭白芍　福泽泻　汉防己　大腹皮　淡干姜　车前子　生米仁　禹余粮丸　椒目
此壮肾阳消阴翳，治脾湿。真武汤合二陈加味法，为土虚水泛，水肿肤胀之温剂也。用附子、於术为君者，盖附子大辛大热，禀天地真火之气，其性走而不守，动而不息。盖水体本静而泛滥者，即水之气动耳。用此壮肾中之元阳，消阴翳而伐邪水。盖离照当空，阴霾自消也。於术出自于潜有天生之号，其得山脉土精之气，独厚，功能除湿燥脾，用东壁土炒者，盖脾主土，土虚水泛，有同气协和，扶正伐邪之义也。且土本制水，乃脾阳既弱，而水反侮土。此由坎中阳衰，少阴枢机失职，州都气化不行，阳不制阴，水气横逆，泛滥于中州，而上溢高原为患，赖此培土健脾，御邪制水，使土有堤防。白芍药酸苦，以收炎上之气，能敛脾肺耗散之阴，刚中有柔，相济者此也。干生姜辛温，散四肢之水，行阳气而驱阴邪，则皮肤中之水气得发泄而化矣。带皮茯苓，性本甘淡，以走皮肤，甘以补中，淡以通阳渗利水道，而邪水自得下泄矣。椒目辛热，禀南方之阳，受西方之阴，治寒水射肺作咳，故入脾而理湿，其气下达入肾以益命门之火，守邪之神有权，而呼吸之门有橐籥也。用二陈为臣者，广皮苦以降逆，辛温而主顺气，则水气不上逆而脾肺得输化之权矣。法制半夏，辛温以理脾，和胃而祛水，温肺以止咳，乃东流砥柱之殊品耳。防己得土中之阳而感乎秋燥之令以生，故为消腰以下至足寒湿作肿之将领也。大腹皮通膀胱腑气，有降逆消肿祛水利湿之纯性。车前子通利溺道，其子多精，而不伤精，尤启上闸开支河，导湿下行，以为出路。生米仁，清肺理脾并为渗湿，启水之下流。泽泻泄水以消留储，则便溺得利，而土气主运，清气上行，天气清明在躬矣。经曰水郁折之，谓水上泛折回，而使之下也。此方以真武命名者，盖真武北方水神也，故其治阴水弥漫滔滔，扬溢有专功也。如元阳得壮水显顿，除决渎有权，壅渠既去，沟浍流行，肿胀自消，盖谓洁净府者，无过此也，惟体气壮盛，病阳水者，可宗去苑陈莝，纯用开泄化邪法。大橘皮汤方用五苓合六一散加陈皮、木香、槟榔，导水。茯苓汤，方用赤苓、麦冬、泽泻、白术、桑皮、紫苏、木瓜、木香、大腹皮、陈皮、砂仁、槟榔、灯心。水煎，二方亦无不效。若病阳虚水肿，中年后气体本弱或误治过服劫夺药，则薛立斋加减肾气汤，亦可宗法，而景岳论之详矣，兹不复述。


卷中  ——————————————————————————————————————————————————————————————————————————————————————————

论湿温化热证治  ***************************
湿为六淫之一。其有从温而化热者其证最多，其变亦速。盖缘长夏湿，土司气霉雨、浸淫、暑邪逼受，酝酿薰蒸，病以时作名曰湿温，夫湿为重浊之邪，温乃化热之渐。其邪之来，每多由于口鼻吸受其病之应，则必归于肺胃，以鼻为肺窍，咽为胃系，从鼻入者首先犯肺，从口入者必传阳明，必其人脾气欠运。内湿、素盛、复感、时令、暑湿之邪，热得湿则郁遏而不宣；湿得热，则蒸腾而上逼无形之热挟动有形之湿，两邪相合其病遂发。其证治浅深约略举之，可分为四焉。
初微寒，发热、头痛、胸闷、便泄、溺赤，或渴或否，脉或濡滑数，舌苔或白或黄乃为太阴、阳明之受病也。夫太阴湿土之区，阳明湿热之薮，缘肺经吸受暑邪，暑得湿则依附于其间，而微寒、发热、头疼、胸闷，诸疾俱作，宜以连翘、薄荷、山栀、黄芩、郁金等辛凉以清膈热，藿香、豆豉、橘、蔻，芳香以开泄中焦，滑石、通草、淡芩以清湿热。此即启上闸开支河治，湿温在卫，分不易之理也。
继则由湿化热，邪扰阳明，身热、口渴、胸闷、呕恶、骨节酸痛、苔黄而腻，脉滑而数，或痧疹郁而不达，或疹喑发而不透，宜连翘、象贝、牛蒡以清疏肺气，仍由肺经为出路。杏仁、竹茹、青蒿、郁金，化痰宣郁、解肌、泄热。豆卷、山栀、疏经络之湿而清三焦之热。芦根、薄荷、清轻透表，痧疹藉以外达此。其邪犹在气，分治法从叶氏甘露消毒丹脱化而出也。
若热久不解邪火内燔，陷入营分，灼烁胃液，逆传心胞，其征则神昏不清、邪热上扰，清窍为蒙，耳聋无闻，舌绛而燥，脉弦而数。宜以羚角、银花、丹皮、鲜石斛、竹沥、石菖蒲加入万氏牛黄清心丸以清营泄热，泄痰宣窍为治。
至热迫心营，痰火内闭，木火同气，热甚风生胃阴将涸，肝风旋动，其征则神昏语，舌焦短缩，脉得弦涩促数，手足瘛疭痉厥之变，危在顷刻，则必参用紫雪丹、犀角、地黄之类，藉芳香灵通之品宣窍入络，可以直达心宫而开内闭，大剂熄风救液或者尚有挽回之机。他如寒湿、泄泻、霍乱、黄疽、水肿、脚气、湿痰、疟痢之类，湿之为病，繁多不及细论。兹先举湿温、化热一症，顺传逆传之候，从轻从重之治，剖晰详辨，顺传者每治必验，逆传者症属危险，得此治法，或有生者兹将临症试验之方，略举四端，质诸高明。

秋燥时气伤肺证治（并方论）  ***************************
《内经》脱秋伤于燥一条，后人不敢畅发议论，惟喻氏独开生面著有《秋燥论》一篇。后有石芾南论燥气一节。二公著论可为精深透辟，尚何须后人之赘述乎。惟燥之一症具有始终本末而可引申触类以尽其义者。如经云：西方生燥，燥生金，金生肺，肺生皮毛。故天以五行化五气，以生寒暑燥湿风，各有主时。喻氏提论秋燥者，即三秋之时气焉。凡秋分以后，燥气日盛，西风凛冽，万物渐凋，枝叶渐落，干劲皴揭，斯乃燥气行令之征也，凡人有血虚液衰之症，未有不触发者故始伤于人也。头痛、鼻塞、微畏、寒身，有微热、肤燥、肌疼，其脉形微浮而涩治以辛凉收解，斯时正气未伤，易于化解。失时则传舍于气，分其燥热之势，渐炽身热、口干、胸闷、鼻息不宣，肺之病已进一层。金气外见，故舌苔薄白，脉见浮数，邪既入深，津液枯燥，邪气鸮张。故见证肌肤灼热、咽干、头痛、微汗出而热，仍不得解，加以气逆、口渴欲饮，咳吐白沫、舌苔燥白，斯乃燥火刑金，正气渐伤，胃火已盛，求救于水，滑脉见浮滑或见虚数非投，清燥救肺不足以清其势，至若胃津被涸，化源欲绝，咳喘气逆，诸痿喘呕，皮肤销烁，所见危殆诸症，虽投益阴、生津、润肺、救燥，势有鞭长莫及之虞，此止秋燥而言。其他或因火势过胜则金气被夺，而风生矣。盖风淫必燥，热能耗液而为燥者，此燥从火化。由燥而热乃燥之本气，燥热为燥气之常焉，非清火不愈也。更有素体阳实阴虚，其风热胜于水湿而为燥者，此燥从热化焉非济阴不愈也。每有严寒之时水冰地坼，破、裂肤、鼻干、咽疼、咳嗽而为燥者然，非辛润不可，此燥从寒化，因寒而燥，乃燥之化气，寒燥乃燥气之变也，然症势可以推源而索于治。故综论燥症必条分缕晰，而病情治法始无遗蕴耳。
初起秋燥时，气袭肺，先伤于卫，见证头痛、鼻塞、身有微热，外应皮毛肤燥，肌疼（头痛者以头主天气，鼻塞者，以鼻为肺窍，燥气袭之，上焦先伤，肺气不宣，故头为之痛，鼻为之塞，身有微热者，卫分郁遏使然。肤燥、肌疼，则以肺之外，应在皮毛，肺病而肌肤为之燥疼也）。脉形微浮而涩（浮为肺之本，脉微而涩者，以燥气初伤，而肺气之往来不得流利也），宜以：
经霜桑叶　薄荷　前胡　北桔梗　苦杏仁　象贝　炒牛蒡　淡豆豉　橘红　连须葱白
此宗桑杏汤意而加减者也。经霜桑叶、薄荷为君，桑叶、薄荷有横纹象肺，能入肺络，桑得箕星之精，以经霜者独得金气之厚，而与肺同类相求之义，薄荷辛凉，辛能散邪。凉可祛燥，入肺达皮毛，开腠理能祛燥邪，故以之为君。臣以前胡、牛蒡、淡豆豉。前胡味苦，微寒入肺经，宣化气机，除风痰之要品。牛蒡，辛平入肺经，宣肺气，能透肌肤之燥邪。淡豆豉，味甘苦，微温入肺、脾经，能解肌表，宣化寒热。此三味，皆肺经药，而有宣化之功。合经霜桑叶、薄荷以解肌表之恙，头痛、鼻塞、身疼诸症靡不应手而瘥，故以之为臣。象贝、杏仁、橘红为佐。杏仁味苦甘，性温，入肺、大肠经，能宣肺气而解肌、化痰。贝母辛苦微寒，入心肺二经。出浙江象山者性较温，功专散肺卫之表而豁痰。橘红乃陈皮去白，味辛性温入肺脾二经，职掌疏通去痰，利膈此三味者入肺，而祛痰理气，气宣则行，而燥可化，而热可愈，故以之为佐使。以桔梗、葱白、桔梗，味苦性辛，专入肺经。引诸药以上至高之分而成功，葱白味最辛，入肺解散之功居多，隐隐有合于《内经》燥淫于内，治以辛凉，佐以苦温，或酸或辛之旨相合。盖泻则佐辛，补则佐酸。始起之症，不宜敛补，故惟酸味不用，而余则皆遵经旨，以立方也。如治不得宜，其邪不解则卫邪传于气分，身热不畏寒，口干、咳嗽、胸闷、鼻息不宣（不畏寒者，邪已得离卫分。身热者，燥渐化热，内灼气分。口干者，口虽为脾窍，而呼吸则肺主之，内热而口为之干，咳嗽则肺病也。燥气袭之，清肃失司，有时无痰则咳，有痰则嗽。胸闷，胸为肺之部分，气滞而闷，鼻息不宣，肺气不利也），舌苔薄白（白为在表主气，薄者初传气分），脉浮而数（浮为肺脉，数则燥已化热），宜以：
经霜桑叶　鲜竹茹　薄荷　枇杷叶去毛　瓜蒌皮　黑山栀　连翘去心　川石斛　黄甘菊
此宗桑菊饮意而加减者也。经霜桑叶、薄荷为君，方解如前，其余则改苦温为辛平，佐以微凉，以燥渐化热。故以连翘、石斛、瓜蒌为臣。连翘味苦性寒，入心、胃经，去心则专清胃经，且一茎直上，翘然独秀，虽凉而性非沉降，仍为上焦之药。瓜蒌味甘、微苦、性凉，能清上焦之火，使痰气下降，为治嗽要药，一升一降胸闷自宣，而咳嗽之恙可廖。益以川石斛，味甘性平，清胃除热，而身热口干可疗，以之为臣。谁曰不宜？佐以黄甘菊、黑山栀。栀子易于涌吐，炒黑则得水色，能清屈曲之热而下行？味苦性寒，入手太阴肺经，引上焦火邪屈曲而下。黄菊味甘、微寒，菊具四气，饱经露霜，入肺、肾二经，祛热宣风，独禀金气之厚，能制风木，以燥气袭之金不平木，肝火每每窃发，以二味为佐，三焦之火下行，肝经之火不炽。合之经霜桑叶、薄荷、连翘、石斛、瓜蒌共成辛散凉解之剂，故以之为佐。使以杏仁、橘红、枇杷叶，杏仁味苦、甘，性微温入肺，大肠经，利胸中逆气而止嗽。竹得清音之性，味甘微苦，入心，胃二经，茹则如人之皮革，能化痰理气，兼走皮里膜外，搜除痰热也。枇杷叶味苦，性平入肺、胃二经，消痰定嗽。三味皆祛痰，涤热。且杏仁、枇杷叶皆肺经专药，以之为使，引诸药以祛气分之燥热，功用殆不爽云。
如延久不解则燥热烁肺、头痛、咽干、肌肤灼热、微汗、汗出，而热不撤，气逆口渴，欲饮咳吐白沫（缘燥气蕴，久灼烁肺金，悉化为热，津液耗伤，而清肃之气不行，犹之天气不得下降，壅遏于上而头为之痛，液既耗伤，其咽之干也可。必燥热伤肺，肌肤焉得不为之灼热。微汗，汗出而热不撤，以非风寒可一汗而解。气逆者，肺气之壅也。即《内经》所谓诸气郁皆属于肺者，属于肺之燥也。口渴欲饮者，引水自救也。白沫，为肺之液燥，热蒸逼肺气，不得下降而上涌，《内经》所谓逆秋气则太阴不收，肺气焦满，其务于燥也明矣），舌苔燥白（以邪始终在肺一经，故虽燥而色仍白），脉形浮滑，右寸虚数（右寸为肺之部分，虚而且数燥，热耗液之候，其余部之浮而滑者，以肺津虽伤，此时胃汁尚未劫夺，故有是脉），宜以：
西洋参　冬桑叶　鲜石斛　笕麦冬　整川贝　天花粉　冰糖水炒石膏　苦杏仁　枇杷叶　淡竹茹　甜水梨皮
此宗清燥救肺汤意而加减者也。此时，燥尽化热，苦温之法已不可施。即辛平凉解之剂，已嫌不及，宜用甘寒生津一法，故以西洋参、麦冬为君。西洋参产佛兰西，独得西方金气，味甘、微苦，能入肺经，清热以生津。麦冬以产浙江笕桥者为最佳，味甘、微寒，入心、肺二经，能清烦热，止渴，生津，燥热内蒸之际，非此不解，故以之为君。臣以鲜石斛，天花粉、冰糖水炒石膏，石斛，甘平入胃、肾二经，鲜则功用更大，专清时邪胃热。天花粉即栝楼根，味苦、性寒，入心、脾二经，止渴、除烦。石膏味辛、大寒，入肺、胃二经。白虎汤以之为君，用冰糖水炒者，取其润以制燥，不碍于胃也。合之西洋参、麦冬以成甘寒之剂，此时咽干、肌热、汗出、气逆、口渴之恙，殆可以疗复。以竹茹、川贝、枇杷叶、梨皮为佐。竹茹甘寒、微苦，入心、胃二经，能祛痰。热贝母辛苦、微寒，入心、肺二经，川产者更能润肺、除痰。故燥症宜之。枇杷叶，味苦、性平，入肺、胃二经，功专化痰、理嗽。梨味甘辛兼酸性，寒取其皮者，以肺主皮毛，治病各从其类藉。此祛热除烦，功无与匹，以之为佐，而咳吐之白沫，可渐冀其肃降，使以冬桑叶、杏仁。桑叶至冬，经霜始枯，独得秋金之气，味甘、性寒，入肺而有祛风、清热之功。杏仁苦甘、微温入肺、大肠经，下气理嗽，二味领以直入肺经，清燥涤热，而头痛咽干诸恙或者可疗，津液或不至尽劫，此其所以为救肺也。
不解则肺津、胃液被夺，清肃不行，化源欲绝。咳嗽、气逆、肌肤消烁，口渴欲饮，甚则汗出不摄，肺气欲脱（盖以人之一身，全赖肺金生水，化出高源，以行清肃之令，燥火灼烁，肺津被夺，复盗母气，以益其虚，而胃液亦劫，肺津胃液，同就干涸，尚何有肃之行哉？化源之绝，不言可知，而其绝之见证，则必咳喘气急，肺主气，其变动为咳，肺为燥烁，气不下行，所以为喘、为逆。脾主肌肉，肺主皮肤。脾与胃为表里，肺津、胃液俱伤，肌肤焉得不为之消烁？口渴欲饮者干涸之征也，甚则汗出不摄，肺气欲脱，汗虽为心液，心主火燥，热引动心火上升而肺金不能生水以制之，是以汗出盈溢，气随汗脱），脉象促数（数而时止为促，津液灼伤胃气，垂败之象），舌苔光脱（焦燥燔烈之余有何津液），宜以：
吉林人参须　整川贝　叭哒杏仁　原笕麦冬　甘蔗汁　栝楼根　藿山石斛　秋梨汁　生蛤壳　北沙参　官燕根

吐血论治  ***************************
诸血症火病也。盖血生于脾、统于心、藏于肝、宣布于肺，根于肾，灌溉一身。吐血，阳亢阴虚之候也。症有三因：外因系火、风、暑、燥之邪，内因系肝、肾、心、脾之损，不内外因系坠、跌、努力、烟、酒之伤。外因者火灼风温之呛血，暑瘵、燥咳之伤血，邪在肺卫心营。理肺卫，宜甘凉肃降（如沙参、麦冬、贝母、花粉、玉竹、石斛），治心营，宜轻清滋养（如生地、元参、丹参、连翘、竹叶、茯神）。以此二法为宗，随症加减，火灼则加入苦寒（如山栀、黄芩、知母、地骨皮），风温则参以甘凉（如蔗汁、芦根、羚羊角、桑叶），暑瘵入营，则兼清润（如银花、杏仁、鲜地黄、犀角），燥咳在气则佐纯甘（如天冬、梨皮、阿胶），别有内热外寒吐血者（宜薄荷、参苏饮主之），此治客感吐血大略也。内因者怒动肝火，宜苦辛降气（如苏子、郁金、降香、丹皮、山栀、瓜蒌、橘白），郁损肝阳（宜仿逍遥散法），郁损肝阴，宜甘酸熄风（如阿胶、鸡蛋黄、金橘、白芍、生地），思伤心脾，甘温益营（如归脾汤加减法），房劳伤肾，其阴虚失纳者，宜壮水镇阳（六味饮加青铅、牛膝、童便），阳虚不摄者，宜导火归窟（肉桂、七味丸加童便），夺精亡血，急固真元，大填精血（如人参、海参、熟地、阿胶、杞子、五味、紫石英），此治内损吐血大略也。不内外因者坠跌，血瘀上泛，先须导下（复元活血汤，代抵当汤，或用韭白汁散之），再用通补（《元戎》四物汤或当归、郁金、牛膝、白芍、三七）。若努力伤血，调补忌用凝涩，宜和营通络理虚（当归建中汤，旋覆花汤或六味饮，加牛膝、杜仲）。若烟酒伤肺（烟辛泄肺酒热戕胃，皆能助火动血），呛血（改定紫菀茸汤去术加芍），饮多伤胃失血（六君汤加葛花、白茅根、藕节），此治不内外因大略也（以上参用《指南》）。凡血来如潮涌，喘息未定（饮还，元水立定），吐血乍止（用燕窝、冰糖各四钱煎服七日自效），可不复发。血出汪洋，不即凝者，烦劳动胃火也（犀角、地黄汤加桃仁、藕汁，童便）。血出散漫不聚者，烦劳伤肺失血也（宜二至、二甲合参、麦、茯苓、山药）。胁痛吐血者，肝气逆也（化肝煎去青皮加黛蛤散）。神劳吐血者，心气损也（仿天王补心汤法）。龙焰升则吐衄骤加，宜潜阴火（海参、龟甲心、茯神、熟地，如淡菜、贞子熬膏，秋石汤下）。元海空则行动喘，促速固根蒂（人参、核桃、坎炁、杞子、牛膝、旱莲草、沙苑子、茯苓、人乳）。胃纳少，则中宫乏镇，须扶胃阳，切勿清嗽（人参建中汤、归芪异功散）。胃络虚，则厥阳易犯，急调胃阴可免升逆（生脉散加白扁豆、沙参、玉竹、石斛、茯神或《金匮》麦门冬汤去半夏，加杏仁）。仁斋所谓血症经久，多以胃药收功也。

虚损劳瘵论治  ***************************
夫虚劳之病，皆由内伤而无外邪也。经言：精气夺则虚，凡营虚卫虚、上损下损，不外精与气而已。精气内夺则积虚成损，积损成劳，甚而为瘵，乃精与气虚惫之极也。《素问》论五劳谓：久视伤血；久卧伤气；久坐伤肉，久立伤骨，久行伤筋。《金匮》论五劳：肺劳损气，心劳损神，脾劳损食，肝劳损血，肾劳损精。越人谓自上损下者：一损肺（劳嗽），二损心（盗汗），三损脾（食减），四损肝（郁怒），五损肾（淋漏）；过胃则不治。自下损上者一损肾（遗浊经闭），二损肝（胁痛），三损脾（胀泻），四损心（惊悸不寐），五损肺（喘咳）；过脾则不治。诚以脾胃与精与气，生化之源也，故治虚劳以能食为主。考《难经》治法：损其肺者益其气（如保元汤人参、绵芪、麦冬、甘草等），损其心者调其营卫（如养心汤参、术、归、芍、枣仁、地黄等），损其脾者调其饮食，适其寒温（如四君、异功等汤）；损其肝者缓其中（如牛膝、杜仲、菟丝饼、苁蓉、沙蒺藜、桂心、白芍、归身等）；损其肾者益其精（如金刚丸、杜仲、猪腰子、苁蓉、杞子、茯苓等），此固治损之要矣。尤必先辨其阳虚、阴虚。经曰：阳虚生外寒，阴虚生内热。凡怯寒、少气、自汗、喘乏、食减无味、呕胀、飧泄，皆阳虚症，此脾、肺亏损也。怔仲、盗汗、咳血、吐衄、淋遗、崩漏、经闭、骨蒸，皆阴虚症，此心、肝、肾亏损。由君相火炎，精髓枯竭也。惟补心三才、六味、大造、固本诸汤宜之。又若肾中真阳虚者（右尺必弱），宜甘温益火之品，补阳以配阴（如八味丸），所谓益火之源，以消阴翳也。肾中真阴虚者（右尺数细），宜纯甘补水之品，滋阴以配阳（六味丸、保阴煎加杞子、鱼鳔），所谓壮水之主以镇阳光也。阳虚不复，久则吸短、偏卧、脉弱、阳痿（宜参、术、归、芪、杞子、山药、胡桃、龙眼、莲枣、沙苑子、骨脂、人乳、鹿茸、鹿胶、羊肉、羊肾、海参等选用）。阴虚不复久，则咽疮、音哑、色悴、肌羸（宜麦、味、杏、贝、熟地、首乌、苁蓉、燕窝、乌鸡、龟胶、阿胶、淡菜、秋石、猪羊髓、白蜜等选用），而劳瘵成矣。由是火炎于上为嗽血（如五汁膏、琼玉膏），为潮热（如青骨散、青蒿、鳖甲、银胡、石斛、知母等）。火动于下而为遗浊（如龙齿丸、人参、茯神、远志、菖蒲、知母、川柏、坎板），而为泄泻（宜三白广生汤），而治疗难矣。夫水为万物之元，孙真人所以云：补脾不若补肾，土为万物之母；许学士所以云：补肾不若补脾。然喜燥者脾，喜凉者肾，欲补肾易伤脾，欲补脾易伤肾。不知土为金母，金为水母，劳瘵至阳虚泄泻，宜温以补脾，然补脾须不碍肺劳瘵，至阴虚嗽热，宜润以滋肾。然滋肾须不妨脾（补脾佐以山药、杞子，滋肾佐以莲实、砂仁），而不得偏用辛温以助火（桂、附之属），亦不偏用苦寒以戕胃（知、柏之属），且虚劳以受补为可治，不受补为不治。如汪缵功云：虚劳之症，是肾水真阴虚极，水不摄火，火因上炎，误用引火归元之法，是抱薪救火，致上焦愈热，而咳喘、燥渴益甚，咽喉糜痛，诸症至矣。又曰：参、芪助火之误，盖虚劳之可受参、芪者，肺必无热，肺脉按之而虚，必不数者。故有土旺而生金，勿拘拘于保肺之说。古人每用之而奏功，如火已铄而咳呛矣，火蒸津液而化浓痰矣，君相火之亢，甚而血随上逆，犹引阳生阴长，虚火可补之说。漫用参、芪，因之阳火愈旺，金愈受伤，所以王好古有肺热还伤肺，节斋有食参、芪必死之叮咛。故其自制保阴煎，方用（生熟地黄、天麦门冬、山药、茯神、玉竹、龟板、人乳、桂圆、牛膝、石斛煎汤代水），甘平填补肾水，滋养真阴，而治损之法，已无余蕴矣。
癍疹痧〖病丹〗㾦五种分别论治
夫外感六淫者：风、寒、暑、湿、燥火也。其六淫之邪，风伤卫，寒伤营，暑伤气，湿伤阳。惟燥与火易伤阴，为患尤烈。经谓邪之所凑，其气必虚。阴虚者阳必凑之，阳虚者阴必乘之。里虚则表不固，一切时邪疫疠皆易感受，受之即发。其病轻而浅，受之不即发，其病重而深，热深者为癍、为〖病丹〗、为疹，浅者为痧、为㾦，五种之传变，要不容混而视也。
考发癍之源，有阴阳之别，阳癍者皆属伤寒、瘟疫诸症。往往初起失于宣解，余邪逗留胃腑，走入营分，发于肌肉之间，或稠如绵纹，或稀如蚊迹，成点或片为多，急与清胃（宜化斑汤加牛蒡、薄荷、连翘、羚羊角之属），降火（如黄芩、山栀、银花、花粉等）。不宜温燥升阳（禁用参、术、半夏等）。阴癍者先伤于暑，再食生冷，纳凉过度，伏寒在下，迫其无根失守之火上灼肺、胃而发癍者，或布于胸腹，或见于四肢，宜乎升阳达表（如六和汤、芎、芷、夏、藿、甘、桔、橘皮、砂仁等），不宜苦寒清里（禁用黄芩、山栀、花粉等）。
发㾦之证，有虚实之分。虚者气阴已虚，郁邪未泄，久之自内达外，所发之，其色枯白或如麸壳，邪虽外出而气液内枯，治以扶正之中默寓化邪之意（吴鞠通加减复脉汤，去姜、桂加石斛、沙参）。实者由湿热郁蒸肺胃，自里达表，其色明亮，润如水晶者为轻，粗如含浆者为重，用药清解之中，必兼化湿之品（宜羚羊散、银翘散，加芦根、荷钱、石斛、蔗汁）。考㾦之隐现，每随汗之出没，汗由湿蒸，由湿郁。有屡发数次者，亦有瘥后发出白者，凡油腻荤腥之属，皆能助湿生痰，故戒口为第一要义。苟中宫肃清内湿不生，虽有外邪势成孤立，庶几热退津回，肤痒脱皮，不为反覆，此治㾦之要略也。
试舍㾦而论疹：疹即火之苗，火即疹之根，疹之出也。由于肺气不清，冬温太过，吸受非常之气郁于脏腑之中，经络之间。当春夏发泄之时，亦随气流行，所以春发者为冻疹（形似鱼子而色白，宜消风散加减），夏发者为疿疹（形如米粟，色红，外科书谓之暑疿，宜清暑解毒，如银花、青蒿、荷花露、荷梗等或苦参汤洗之）。风客皮毛曰风疹（由脾虚血热，感受风邪、色淡红，成点、成片为多，宜调中汤加减，不可专以风药酌加凉血之品）。湿游肌表曰瘾疹（由脾家蓄热，更兼风湿，隐见肌肉。古人称曰：瘾疹宜消风散治之）。邪在气分则发白疹（因血不足，宜养血益营汤；因虚寒，宜辛温解肌扶正法），邪在血分则发红疹（宜化斑汤）。惟温病门中，红白疹发者较多，余皆似疹非疹，实疹之别类也。考癍疹之形色，总以鲜明红润为轻，紫赤晦暗为重，黑为胃烂（宜犀角解毒汤，大青丸法），色青不治。
若夫有头粒而带尖刺者即痧之名也。痧与疹本属相类，或谓南方之痧，即北方之疹，二者异路同归，名虽殊而理则一，大于痧者为疹，小于疹者为痧。究其受邪之处，不外上、中二焦。由外袭风温，内蕴湿热，郁久不解而发。从气分出者色淡红，其邪较浅，从营分出者色深红，其邪较深。治法首以辛凉透发（宜防风解毒汤加减），继以清热化湿（如石斛、元参、知母、连翘之属）为宜。
更有〖病丹〗之一种：在大人疫病为多，亦有丹毒，背起潦浆水泡者；在小儿胎毒为盛，即赤游丹之属。之吉凶，在顺逆，从肚腹而达四肢者为顺，从四肢而归肚腹者为逆，顺者可治（治法详见《颅囟经》《千金方》诸书），逆者皆不可治。
然五种之分治，大略如此。总之，癍疹轻重在形色，〖病丹〗之轻重在顺逆，㾦之轻重在虚实，痧之轻重在浅深。医者能兼参吴坤安先生《伤寒指掌》癍疹门中论治诸法，条分缕晰，甚属精良，并天时寒暄燥湿，邪在足经手经，气分营分或纯然外感、兼挟内伤，更察脉之盛衰而详辨之，随症施治，自无余蕴矣。

论猝中口眼喎斜不能语言痰涎上壅  ***************************
经云：诸暴强直，皆属于风。又曰：邪之所凑，其气必虚。《金匮》云：正气引邪，喎僻不遂，盖肝主筋脉，脾主四肢，二者血虚无以荣养筋络。外风引动内风，所以猝然，肢体废弛，遍身筋络拘急，神识不清。缘肝阳挟动外风，乘隙袭凑空窍，痰热无从宣泄，以致涎沫上壅，不能语言。即经所谓邪风之至，疾如风雨。盖邪中阳络，阳明之脉，夹口环唇，以致口面喎斜，痰涎壅塞窍络，气不往来，语言蹇涩，所以见症如斯也。诊得脉象，左三部弦急而长，右寸关郁滑不调。以脉参症，症属血虚，内火招风，风中肝脾之经，正不敌邪，甚为棘手，势虑抽掣、痉厥之变。姑拟熄风宣窍、涤痰通络。一则冀其转机，附方候政。
羚角片　真涤菊　橘络　蝎尾　陈胆星　淡竹沥　法半夏　煨明天麻　冬桑叶　鲜石菖蒲捣汁　白茯苓　纯钩《圣济》　大活络丹
此法治猝中风痰、宣窍通络之要剂也。用羚角、胆星、桑菊为君者，以羚角性灵，有熄外风而靖肝阳之功；南星制以牛胆，为涤痰宣络之主宰，桑得箕星之精，菊具四气，轻清之品，为散隧络之虚风而能清火。佐以竹沥、菖蒲二味为臣者，盖竹沥通络豁痰，善开舌窍；得菖蒲用鲜捣汁者，为斩关夺门之将。橘络、法半夏为祛太阴湿热生痰，和中之妙品。茯苓保守脏气，为渗湿热之淡味，得蝎尾色青属肝，为祛风而通舌窍，正舌散之古剂也。使以天麻、钩藤，轻可去实，为宣发清阳之用。复加大活络丹者，有安内攘外之主帅。搜风、涤痰、开窍，则上来诸症，可一鼓而除矣。

论虚劳咳血形瘦便溏  ***************************
经谓正气夺则虚，又曰阴虚者阳必凑之，《金匮》云：脉极虚为劳，良由真阴久亏，水不涵木，木火上凌肺金，金受火刑，肺失治节之权。咳嗽气逆伤络见红，纠缠不已，盖肺为娇脏，又为五脏华盖而朝百脉。肺之化源内戕，清肃无权，肝火上冲，颧红面赤，脾气下陷，枯瘦日增。以脾乏生金之资，自上损及中下，大便鹜溏，谷食少纳。阴虚阳浮，五内烦热，盗汗不摄，火烁金伤，津液默耗，是以口舌干燥，渴饮、咽痛、声嘶不扬、形肉羸瘦、神疲体惫，肺痿渐形。火炎于上，则咳唾痰血，脾不约束，则大便鹜溏，缘脾为生化之源，其关键失守，以致元虚困顿，诸症蜂起矣。诊得脉象，左三部虚数近弦，右寸关虚细而芤。舌光如镜，色红。以脉参症，明是阴虚火炽，诚为劳损，重候难治何疑？然肺喜清润，而凉润之品不利于脾。脾喜香燥，而温燥之剂不利于肺，是症润燥，难于兼施，殊属棘手，勉拟清金保肺，扶元培土，益阴平肝。一则冀其久延而已，附方请政。
西洋参　冬虫夏草　生地炭　陈阿胶　笕麦冬　杭白芍　怀山药　炙冬花　白百合　川贝　官燕根　京杏仁　臞仙琼　玉膏
此法治虚劳咳血，保肺益阴，调理之善剂也。用参、麦、百合为君者。盖西洋参禀西方庚辛之气，故能养肺生津，乃同气相求之义，麦冬强阴益精，滋补胃络，脉气清金保肺，为益金生水之资。白百合得土金之气，自百脉一宗为补中扶肺之元勋。佐冬虫夏草、白芍、贝、地为臣者。盖其冬化为虫，夏乃生草，得天地变化之精，上能敛耗散之肺气，下足补枯涸之肾阴，岂非虚劳咳血必需之药乎？白芍色白属金，功兼和脾，能收阴气而和血脉，保中元而止溏泄，乃手足太阴调和之味。川贝性禀清肃之令，为治虚劳咳逆之功臣，生地用炭者，生得甘寒之性，用烧炭以和营阴，乃引血归经之使，致无外溢之患。山药色白，补中而培脾厚肠，且多滋液，为扶元之妙品。根出自海中，性本轻浮，得燕含之精，且受水浪飘荡，补肺而益脏阴。阿胶系河井泉水，用驴皮以煎胶，借血肉之品，能养金水二脏，此所谓精不足者补之以味。炙冬花得杏仁为使，治肺虚而利劳咳，降气之要品。复以琼玉膏，有安和脏阴，为劳乏咳血第一神方也。比之国家贫乏将败，得政治之有道，则劝耕薄殓，固城自守，或可挽江河于日下，而复增气象于将来。即人病此虚劳、羸瘦、便溏诸症。得此清补调养之剂，则能渐爽其精神，以得延年之一助耳。

论气鼓胸满腹胀青筋外露  ***************************
经云：饮食起居失节则阴受之，入五脏为腹满胀。夫胀者，皆在脏腑之外，胸腹乃脏腑之郭，脾胃为仓廪之官。平素操劳、情志怫逆、郁怒伤肝，肝气横逆，肝叶撑张，结思伤脾，脾不输精，脾阳困顿，肝脾两伤，中焦失运化之权，胃中清阳之气不司健运，水谷之湿浊生痰生饮，聚而不散，痞结中焦，则中州之地久窒其四运之轴，而一身之气失输化之机，清阳不升，浊阴上逆，互相结聚，牢不可破。实因脾气之衰微，生化之源内戕肝，凌及脾土，以致胸胁痞痛，痛引少腹，饮食少思，纳谷运迟，肠中漉漉作鸣，大便乍难乍易；甚且四肢倦怠，动则气逆，难于从事，腹胀连胸，青筋外露。盖肝主筋，木动必克土，故筋急而露于外也。以脾主四旁，为后天之本，脾土为肝木所贼，阳不化气，气馁，浊阴聚结于中，将有单鼓难治之候。按脉左小弦而涩，右弦而迟，盖脉出双弦，乃肝木乘脾迟涩，小兼见为脏寒阴气内阻之征。舌尖边光润，中后兼有白腻之苔。以脉参症，正虚邪滞。治之之法，补泻两难偏任，惟有刚中兼柔，培土温中，以运四旁，抑木制肝而化浊阴为法。
潞党参　熟附片　吴茱萸拌炒真川连　麸炒枳壳　米泔制　茅术　上安桂心　金铃子　白茯苓　淡干姜　东白芍　沉香曲　新会皮
此附子理中加减，辛通苦除法，为崇土制木。治气鼓、腹胀、筋露之宣剂也。用参、术、姜、附为君者。盖党参出自潞安之地，得中土之和，性禀甘平，以补中和脾，中气健运，则脾胃不致困顿，使中焦输化有权也。此症乃脾、胃阳气虚弱。盖脾虚则不磨食，胃弱则不能食。此味补中调气以益后天之化源耳，茅术性本苦温，其功能除湿解郁，疏滞宽中，有彻上彻下，升清阳，降浊阴之巨功，用米泔制者，是强胃理脾之妙用。干姜辛温、益脾胃之元气，温中祛湿以运四旁转输之轴，行阳散寒则中焦不致痞窒。附子治虚寒腹胀，退阴霾而益阳气，有鼓舞元阳之勋。经云：浊气在上，则生胀。浊气者，浊阴地气上腾也。盖阳不化气而阴邪窃踞，且脾阳弱则中州皆阴寒之地，用此辛热温中，以壮五脏阳气，则浊阴得炎阳而自消矣。更用桂、芍、连、茱、金铃为臣者。盖桂心出自安南，得南方正阳之气，而性温助命门，有补火生土之功，所以治中下虚寒，蒸变无权，结聚作胀，宣气机之阻滞，以通筋脉，开郁而利关窍，其消胀破结有殊功也。白芍收阴气，泄肝安脾，为治脾虚，肝木凌土，青筋显露，腹胁痞痛之妙质。川连苦寒主降，佐吴茱萸辛热主散，其治肝气喜疏泄，有同气相求，左金以平木，刚中兼柔相济者也。此为浊阴不降，厥气上逆，阴寒痞塞，阳气不得宣布，以致胸满腹胀如鼓。用收泄肝邪而降逆气，则清浊无阻隔之弊，气下而胀消，痛自止矣。金铃子苦降浊阴为治，脘腹结聚，肝气横逆，可得此而平矣。沉香苦辛而温，调中以养诸气，同助右肾命门，而理脾胃元气，上而至天，下而及泉，有解郁开结之能，造而为曲者以治蕴酿之疾也：枳壳本属苦酸，得麸炒之温和，能宽胸隔而消结气，为默运之佐。茯苓甘淡，运脾湿而和中，畅心气，宽胸怀，为舒情志之使。新会皮，通运一身之气机，以敷布五脏，则输化有权而浊阴无壅滞之患矣。所谓理中者，理中焦也，中焦乃腹之主，腹者至阴之所，用此苦降辛通，温运诸品而消胀，清阳得升，浊阴既降，气逆咸平，胀满自除。若得脏气运行，则上来诸症，焉得不缓瘳乎？且药力之功，有拔开云雾之势。至古方原载此症五不治：唇黑伤肝，缺盆平伤心，背平伤肺，脐突伤脾，足底平满伤肾，见此五者不可治矣。此法非为不可治症而设，惟温中理脾，抑木制肝。虽五脏见有不治之症，而能治愈者尚多，非臆说焉。

论噎膈碍食肌瘦二便不利  ***************************
《内经》云：脾胃为仓廪之官，脏真高于肺，肺居膈上，平素操劳，三者气阴默耗，脾运不及，生化之源受戕，脾不能为胃行其津液，则水谷之精微日衰。盖胃主肌肉，胃中之津液，为人生天真之气，胃脘之阳不敷布于五脏，肝木来侮，肝胆合为表里，其气皆刚，志主谋虑，谋虑动肝，肝胆内寄之相火扰中，中脘之液不使宣布，阳气内结，阴血内枯，遂患噎膈。经谓：一阳发病其传为膈。又云：三阳结谓之膈。此由情志不适，忧郁日久，木火生痰，痰气交阻，胃脘窒塞不通，气则上而不下，以致妨纳饮食，食则还出，或时梗塞，胸中懊不安，呕吐涎沫，脘腹杂，食则不能受纳，胁肋隐痛，形肉羸瘦，肌肤枯涩不泽，大便燥结，登圊不爽，小便短赤，神疲肢倦。自觉气从左胁逆上，明是木失调畅，胃汁枯槁，致成噎膈之候。夫脾为肺母，水出高源，脾虚不能输津。即经又云：饮食入胃，游溢精气，上输于脾，脾气散精，是以上归于肺，通调水道，下输膀胱。今肺之气化失司，脾之默运无权，胃失敷布之职，故阳气结于上，阴液衰于下，噎膈所由成，肌肉为之瘦，二便随之不利也。诊脉虚数近弦，右寸关细数而沉按之三伍不调。盖脉以胃气为本，弱虚细数为胃液精气内弱，兼弦兼数不调者，乃气郁血枯、木火内炽之征也。舌苔光红，中糙白，以脉参症，恐成关格之虞，治法：一切酸收腻滞之品，有碍中州，殊非所宜，又不可燥热渗利，恐妨津液，甚属棘手。姑拟平肝镇逆和中救液，以养气阴，一则冀其安谷转机，录方质诸明眼酌政。
吉林大参　黄秫米　紫石英　甘蔗浆　钗石斛　白茯苓　椿杵头糠　生藕汁　仙半夏　旋覆花　黄牛乳　川郁金磨汁　老姜汁少许
此大半夏汤合五汁饮增减法，为补助胃气、滋养胃阴、镇肝阳，治噎膈肌瘦、胃汁枯槁、恢复元气之润剂也。用吉林人参，性甘微温，以大补元气而助胃脘之液。盖此症为胃阴久耗，脾运不及，输化无权，肝阳上扰，致噎膈碍食之候也。用此以滋益元气，培养真阴，则后天之化源藉以此恢复，而天真之气，得此输布有权也。钗石斛色正黄，其汁多津，为辅助胃气，运化精微，输津于五脏，洒陈于胃腑。津液足则肌瘦可充，神形得有膏泽矣。半夏得露透精制之法，俗呼为仙露半夏，味甘平微辛，阳中阴也，大和胃气以通阴阳之结。秫米甘润，肺之谷也，所以利大肠者，盖大肠乃肺之合也。此味能清肺而润肠，以通上下阴枯阳结，养胃而滋谷气者也。茯苓，补心益脾，理噎气，开胸膈，以宣上焦阳结而平卫逆，且与大参、石斛、半夏、秫米同行，有协和安胃之妙用。旋覆花咸温而能降逆，故仲景用治伤寒解后，心下痞，噫气不除。后贤借治噎膈反胃，喻氏《寓意草》中治膈气碍食屡奏奇绩，为其降气，理膈间痰涎，平胸中功也，逆上之气有专功也。紫石英，味甘而温，其性重而镇，其气缓而补，故能镇肝阳之上扰，以平逆气。彼用代赭，症成于急而治宜速；此用石英，症成于渐而治宜徐。自调处监制之法，实阳郁阴衰之有济也。椿杵头糠得甘温之性，为治噎气膈塞、饮食碍下、喉间吞咽不爽之要味耳。黄牛禀中土之正畜，乳乃血肉之精液所化，其滋补胃液，润燥养血，为充身泽肤之主品也。蔗浆甘平，以助胃气，利大肠而益脏阴，畅便溺之蹇涩，以润血液之枯槁，有天生复脉之号也。藕汁清胃除烦，滋枯燥之阴液，润肠以养营血，有醒胃安谷之殊功。郁金磨汁用者，有解郁气，以平肝胆内寄之相火，调阴血之内结而清膈热。姜汁温胃和中，解上结之噎气，以宽胸膈。此方须用八味水煎，去渣，和五汁扬之千遍，再煮一日，沸滚热频服，以鼓舞胃气，而通调上下之枯结，有融和五脏，洒陈六腑，为阳生阴长之巨功，虽百中图一之危症，预参彻土以绸缪，赖此法早当图治，元气恢复，津液充溢，胃安谷纳，噎膈诸恙，靡有不瘳者耶？

论冬温风燥酿痰咳嗽  ***************************
凡霜降以后，天道当寒，不寒乃更温暖。人在气交之中，风为阳邪，燥自天降，温从热化，邪由口鼻吸入，则上焦先受，感其气而发者，即冬温时邪也。经谓肺主天气，开窍于鼻，温邪从口鼻吸受，先伤手太阴肺经。而肺胃为温邪必犯之地。盖风燥外搏，肺胃内虚，是清肃不行，治节失司，津液酿痰，痰阻气机，气不主宣，始起微寒，继则身热咳嗽，气逆咯痰不顺，胸胁窒疼，头痛，清窍不利，鼻塞声重，口渴欲饮，神烦少寐，津液内伤，唇干口燥，胃钝便闭，即经所谓燥胜则干，皆缘肺津与胃液被温燥所耗，故见症如是也。诊得脉象浮数而滑，右大于左，舌苔薄白，尖红且燥，以脉参症，症属冬温热邪。治之之法，清热宣肺为主。但辛温发表，香燥耗液之品，皆在禁例。仲景云：风温为病脉，阴阳俱浮，自汗出，若误汗之，身重，多眠睡，鼻息必鼾，语言难出，以温邪先伤手太阴法，宜清轻以存津液为首务云。
冬桑叶　净银花　炒牛蒡　象贝　连翘　川石斛　枇杷叶　白杏仁　瓜蒌皮　橘红　薄荷　鲜竹茹
此辛凉宣解法，为治冬温燥邪，清热宣肺、不伤元气之平剂也。用桑叶、银翘为君者，盖桑叶得春而生，经霜之后其叶虽落而色不变，禀天之清凉之性独存。故其治时感风、燥，在上焦伤肺卫之气，有专功也。银花色白，禀金之余象，金乃肺之脏体，其花轻清，性本纯阴，故能解肺之邪热，而宣肺卫，化燥伤气，为治热胜神烦之善品。连翘味苦辛平，苦以降逆，辛以散邪，寒以驱温，所以为上焦客热之主用。佐以石斛、牛蒡、杷叶为臣者，盖石斛功在输化，存津液以输胃气，化温邪而能燥热，以行清肃之令。牛蒡子能润肺，宣气，散邪结，祛风燥，化热，为外达上受肺邪而从清窍开出。枇杷叶临冬不凋，具受四气之备，其禀清肃肺金之令独优，肺清则燥解，气顺则火降，火降则痰自失，而胸闷肺热、酿痰之咳嗽，焉得不应手而平乎？白杏仁乃手太阴之本药，其功长于散结润燥，降气机之郁而治痰阻咳嗽之要味。得橘红为降逆顺气，以解皮毛抟束之时邪。象贝开肺降痰，为治头疼，鼻息不利、时气烦热、邪留肺胃之妙品。瓜蒌皮能清涤胸膈中郁热之痰浊，外解皮肤风燥之感邪而止咳逆，有清内散外之殊功，并治便闭、解燥止渴之要品。薄荷能散皮膜之风邪，上清头目而宣解腠理之寒热。鲜竹茹者，盖其冬伤于温，风为阳邪，燥从热化，热则气耗，乃邪入肺经，清肃不行。竹得天地雨露风霜之涵养，其气独清，茹似人身之皮革。其性善清气热，热清则气调，其豁痰、宣肺、理络之功更可知矣。如气机得宣，邪热外撤，咳平痰清而元气不伤，则诸症一击而平靖，厥功岂浅鲜哉？

论春温热入心营神昏谵语红疹隐约  ***************************
经云：冬伤于寒，春必病温。又云：冬不藏精，春必病温。缘肾阴素亏之质，春时木火司令，天时温风过暖，感其气而发者，即春温也。风邪受自口鼻吸入，先伤上焦，然风邪外搏肺卫，心营受病。始起身热，微有咳嗽、头疼、胸闷、筋络、酸痛、口渴、懊，继则身热神烦，渴欲引饮，邪由肺卫陷入心营，化火化痰，逼乱神明。盖心主营，为空灵之窍，心经受其客热则痰热内闭，致神昏谵语，烦躁不寐。红疹现于肌腠，隐约不得宣达，盖疹为火之苗，火即疹之根。热邪为火毒所郁，清被浊蒙，所以见症如斯也。诊得脉象，左寸关大而郁数，右三部滑数，兼见舌苔深紫。以脉参症，症属春温时邪，热入心营之候。能以红疹宣达、热退神清，方是转机。否则邪热深陷，致有内闭外脱之虞，姑拟清营泄卫，透达邪热，佐以涤痰一则，附方请政。
犀角屑　丹皮　川郁金　淡竹沥　羚角片　炒牛蒡　川贝　天竺黄　带心连翘　银花露　青蒿子　细石菖蒲　万氏牛黄清　心丸
此清营透邪达热法，为治春温邪入心营之要剂也。用犀、羚、丹、翘为君者，盖犀出于西番，窠居山林，得棘木为食，然棘为木之有毒者，其入阳明血分，为解邪热、清营分之火毒，可知春得风木之太过以化温邪，用此以清春温之邪而撤热，以犀角得精英之聚，禀天之清寒，功力专主于透达内蕴之邪热，而清扰乱之神明，比之逐反寇以外退、安明主于内殿，而谵语、躁扰、逆传之变，可得而平矣。挟羚羊角，同清寒之性，为驱火邪之佐师，而开虚灵之心窍。丹皮行血内之伏火，盖心主血，血属营，血之所患者火也，得此清营分蕴热而解客邪。连翘辛凉，解诸经之邪热，轻清宣通，其形象心，用带心者，其中有仁，仁含生气，乃芳香以逐秽也。佐牛蒡、银花为臣者，盖牛蒡辛散，宣发其邪热之内结，而透红疹于外显，则蕴热之伏毒自解。银花甘寒，性本清火邪，解热毒之味，更用露者，为蒸腾清润之气，尤用阴和阳之既济，则火不自梦而阳不自亢，至懊烦渴可赖此而除矣。郁金善解郁火，凉心经则烦热不生而痰浊得泄，则胸闷内闭之弊，乌得不外解乎？和川贝以解心肺郁结之痰火，而咳嗽烦热岂不自除哉？青蒿散风热，内入能引邪外出，尤救阴退阳之妙用。竹沥、竺黄皆得竹之精气，功能化痰火，而清昏昧之神灵。石菖蒲益心气以开郁道，驱邪热而归清明。复以牛黄清心丸为治痰火闭结，神识不清，为强主逐寇之助也。如火邪宣达，心营内清，热退神静，则诸症之平有如桴鼓之应响，其回天之功岂不伟哉？

论中暑热入心包壮热神昏不语邪窜三焦激动肝风  ***************************
《金匮》论云：太阳中热者，暍是也。且古人虽分动而得之谓中暍，静而得之谓中暑。然暍即暑，暑即热也。凡夏令酷暑炎灼之时，君相二火主令，天之暑热一动，地之湿浊自腾，体本伏热内盛，复中其暑热之气，则少阴心主受病，乃暑为阳邪，最伤心包，致身热、口渴，心中烦、头重、身痛，甚至热邪销铄阴津，酿痰化火，邪不外解，逆传心主之包络，扰乱神明，盖膻中为空灵之所，开窍于舌，舌乃心之苗，清窍为暑邪所蒙，痰火内蔽，是以壮热如灼，渴不知饮，神识不清，汗出而热不撤，唇干舌焦，躁扰不安，语言不出，阴液内涸，则暑热鸱张，遂致少阳相火因而煽惑，走窜三焦，激动肝风，遍体经络抽掣搐搦，不省人事，喉间痰鸣，以木火同气相感也。皆由暑伤元气，血液内夺，热极生风，所以见症如斯也。诊得脉象左寸关浮数而洪，右脉滑数兼弦。舌边绛红焦燥而卷短难伸。以脉参症，内闭外脱，痉厥之变，火势已成，勉拟清暑救阴，熄风宣窍，透达邪热一则，附方请政。
犀角尖　生石膏　青蒿子　川郁金　鲜生地　肥知母　白荷花露　淡竹沥　鲜细石　菖根一钱，捣汁和冲　粉丹皮　带心连翘　银花露　鲜石斛　元参　紫雪丹
此清暑达热、开窍救焚法，为治暑热内闭，阳邪袭入心包，变端危恶险症之峻剂也。取犀角尖者，以尖主透达心营包络之邪火而靖内动之肝风。至地黄用鲜者，得天地生生之阴气，为清热存阴、熄焚救液之妙品。丹皮清心营之火以凉血，则心无内焚之患矣。同白虎汤之石膏、知母，盖石膏得石之精英，性兼甘寒，禀金水之正气，能治酷暑火热，若中暑壮热之险症，岂非此味为主药乎？知母泻邪火，清阳明独胜之热，而解心烦躁闷之神品。名曰白虎者，以白虎乃西方之神，虎啸风生，金风骤起，炎暑顿消，如登清凉之界，饮上池之水矣。带心连翘清邪热而解火毒，入心包而救内焚。元参治阳毒，以育阴气，消酷暑而止烦。鲜石斛其得阴气独厚，以输化脏阴而制其亢阳，乃阳盛阴耗之要剂也。青蒿子、白荷花露，其得炎夏而存性独清，且兼含液之晶，故为清热消暑之要味。银花露，郁金乃清凉达热，为解毒之使。竹沥佐以菖根汁，以轻清荡涤痰热、宣窍通蔽为善，治神昏不语，方中会集清灵含液之精品，以复其神灵。并藉紫雪丹，功能窜经入脏，攻热消毒，清三焦之道路，而开内陷之邪火。此方不特为中暑、阳邪之要剂，即温热诸热邪内陷心包，邪窜三焦之坏症，皆可取此化裁而治焉。其效之敏捷，有去死回生之神功也。《孟子》所谓药不瞑眩，厥疾不瘳。信斯言也。

论湿温身热恶寒体重胸闷关节疼痛  ***************************
《难经》云伤寒有五，湿温乃其一端也。盖湿为重浊之邪，热乃薰蒸之气，凡长夏初秋，湿土主令，湿郁生热，素体多湿，复感其时邪之气，由口鼻吸受，布散上焦，湿热相搏而发者，即是湿温。所谓湿温者，湿蕴久而从时令之感，以化热也。夫湿为阴邪，其气弥漫，然湿与温合，太阴、阳明受病，所以身热、憎寒、湿热郁蒸而蒙蔽于上，气不主宣则头胀、呕恶，以胸中为阳明之府，关节为阳明之表，湿阻清阳则胸中窒闷，湿蕴化热，渴不欲饮，湿邪留连经络，身体沉重，关节疼痛，即《金匮》所谓湿家之为病，一身尽疼发热。湿郁热蒸，气为邪伤，所以见症如斯也。诊得脉象：右寸关濡数而浮，舌苔薄白、微黄兼腻。以脉参症，明是湿温时邪，扰于肺胃使然耳。治之之法，邪在上焦，法宜轻清，辛平开气，甘凉淡渗，以宣肌表，不致入里变幻他端，拟方于下，请政。
飞滑石　薄荷　黑山栀　西秦艽　连翘　青蒿子　广藿梗橘红　淡豆豉　活水芦根　川郁金
此法轻清，开宣肌表，为治湿温之首剂也。用滑石、连翘、豆豉为君者，盖滑石淡渗宣窍，外走肺胃，开毛腠之窍，下输膀胱，以走便溺之窍，而散湿邪之专司也；连翘清上焦邪热，为祛诸经湿热之妙品；淡豆豉本黑豆，性属苦平，得蒸制之气而变温，故以苦温发表助汗则湿邪外着肌表得有出路矣。薄荷为滑石之佐，盖薄荷辛凉发散，同宣肌表、开腠理，而使湿温之邪，早有出路，则经络中留连之湿热，得其气味之宣通而外解矣。青蒿、芦根为连翘之佐，青蒿以驱内蕴之湿热。芦根甘寒，升清降浊，以开阳明之热气而解烦闷，清阳得宣，湿浊得降，则身热畏寒之弊自然退矣。山栀为豆豉之佐，升清阳而降屈曲之郁热，阳明之腑气既开，则身体尽重，关节疼痛不利之患藉此而除焉。藿梗芳香之品，以逐内蕴之湿邪，而散外感之时热，则头胀、呕恶之症得此而疗矣。郁金为开郁，清气之使，湿热得解而清气自宣矣。秦艽为治湿邪阻留肌表，肢节酸痛，并治阳明外束湿邪之佐也。橘红宣化气机，主和升降，如清阳得宣，湿邪外解，则以上诸症可藉此而除矣。

论秋燥寒热气液受伤之候  ***************************
经曰：夏暑汗不出者，秋成风疟。时在秋分以后，渐至新凉，阳明燥金主气，清气抟束，燥乃行令。燥从天降，首伤肺金，先受暑气内蕴，复感秋燥风邪，袭于肺胃，即病寒热咳嗽者，所谓秋伤于燥之候也。以燥热为燥气之常，燥火铄金，先伤上焦气分。盖肺为轻虚之娇脏，主一身之气化，肺气为燥邪所郁，清肃失司，肺气不宣，始起微有憎寒，寒从背起，寒已即身灼热，汗出而热不撤，口渴，神烦，咳嗽而胸胁牵痛，咯痰不爽，干呕，头晕，便坚溺赤，继则热伤气液。即《内经》云：金位之下，火气乘之。燥从金化，燥热归于阳明，肺津与胃液皆被燥邪所耗，遂致胃气不清，肺气不肃，所以见症如斯也。诊得脉象，右寸关浮数而涩。经云：浮则为风，数则为热，涩乃肺伤燥邪之征也。舌苔燥白微黄。以脉参症，症属燥耗伤肺津、胃液之候，而治之之法，香燥耗液之品尤在切禁，非可与张太守小柴胡汤，邪入少阳半表里证之比也。拟以甘寒，宣解风燥，清肃肺胃，佐存津液，培养气阴，一则冀其松机。
甜水梨汁　北沙参　冰糖水炒石膏　肥知母　川贝　霜桑叶　金石斛　青蒿子　白杏仁　淡竹叶　枇杷叶　粉丹皮　白通草
此清燥肃肺，解热养液法，为治秋燥寒热、伤津存阴之润剂也。其用淡竹叶，清胃润燥，撤热存阴。石膏本清阳明燥金之邪热，加冰糖水炒者，有保肺生津不妨胃气之功。北沙参养气阴以肃肺金而泄热，热泄则清肃行令，而气机流畅矣。金石斛，功力宛如胃腑，敷布脏阴，输化津液，摄耗伤之气液。桑叶治寒热，理咳嗽，宣肺络以驱燥邪，而清解郁热。枇杷叶清肺热、解暑邪、润肺阴而滋气液，则口干，干呕，诸逆冲上之恙自除。知母清胃热以解燥渴，为治虚烦内热，火盛铄金之妙品。青蒿、丹皮，以治营卫、气分伏留之暑邪，二味入营则已寒，出卫则泄热。川贝、杏仁乃肃肺润燥、化痰已嗽、宣气之清味。通草色白而气寒，味淡而体轻，通调肺胃之水道，引热下降而利小便，盖水出高源，水精四布，清肃行令，溺道赤涩之证自清。甜梨汁者，梨成于秋，花实色白，其汁自然得西方之阴气，独存有天生甘露饮之称，治贼风暗袭，为救肺润燥之使，则气分宣通而便溺坚涩之患焉得不痊乎？如寒热得撤，风燥既解而津液得养，则上来诸症自然安静矣。此方不第为秋燥新凉引动伏热内发所宜服，即如冬温燥热、酿痰咳嗽之症，亦可与此法互相为次第浅深去取而酌用耳。


卷下  ——————————————————————————————————————————————————————————————————————————————————————————

论寒饮咳嗽遇寒气喘频发  ***************************
经云：形寒饮冷则伤肺。又云：饮入于胃，游溢精气，上输于脾，脾气散精，上归于肺，通调水道，下输膀胱。缘脾肺气虚，输化失常，以肺为五脏华盖，下通水道，敷布精液之源，脾为散输水津之本，而肺不通调，寒饮阻气，脾不散精，聚湿生痰。以脾为肺之母，痰饮以脾湿为母，脾中之湿浊内蕴，肺经寒饮停蓄，据为山险，另辟窠囊，缘膻中大气不得展布，由巨阳之气不得吸引，病经有年，遇寒咳嗽气逆，痰喘频发，发即痰随气升，呼吸不利，喉间如水鸡之鸣驯，且不得平卧。每交寅卯之时，气逆益甚，背膂恶寒、筋络酸楚、胸胁引痛、咳逆倚息，即经又谓：咳逆上气，厥在胸中是也。良由水饮挟寒邪，内袭于肺，壅遏肺气，气失肃化之权使然耳。诊得脉象，右寸关弦缓而滑，以弦为饮，滑则为痰，缓则气虚之征，舌白而腻。以脉参症，明是脾、肺气虚，寒饮内射为患。治之之法，《金匮》有云：病痰饮者，当以温药和之。先拟宗仲景小青龙汤法，外散寒邪以温肺气，内蠲痰饮以理脾湿，而捣窠巢。附方于下，请政。
清水炙麻黄　法半夏　淡干姜　旋覆花　嫩桂枝　杭白芍清炙甘草　白杏仁　北细辛　北五味　白茯苓　橘白　炒白果
此小青龙汤加味法，为散寒温肺，消痰蠲饮，治寒水在胃、久咳肺虚之古剂也。用麻黄、桂枝为君者，盖麻黄以清炙之，轻清而浮，辛温以散寒，其形中空，能去上焦风寒郁遏，宣清阳以驱肺经风寒，开毛孔而通腠理。桂枝辛甘而温，禀天之阳气，而得土金之味，能解肌表寒邪。其症为客邪外袭、水饮内蓄、阻留脾肺、酿成痰饮，结为窠囊，以致痰喘咳逆，触寒频发。此阴气太盛，阳气不布之候也。借麻、桂内通阳气，外散阴邪，治水之动而不居，故备举辛温以散水耳。用细辛、姜、夏；芍、味为臣者，以细辛治寒饮上逆，温中下气，开胸中之滞结，破停水之凝痰。法制半夏，辛以消胸满之咳逆，苦以燥脾湿而和胃，故其形寒饮冷、寒湿酿痰之症，此味殊有专功也。五味收肺气耗散之精，干姜行阳散寒，温肺以消痰，白芍健胃而安肺，合桂枝则外解形寒，内和营卫之善品。并用酸苦以安肺，一散一敛，培其化源也。甘草散邪扶正，炙则温脾、肺而和中，有协力安内攘外之监制。白茯苓生于古松之下，感水上之气而成，补脾以渗湿，通利痰水，痰水者，即寒饮之源也。盖痰饮之源正在脾湿，湿去而痰无所生，此所谓治病必求其本也。旋覆花性温、味苦，祛痰水而止咳嗽，理上焦之寒饮，降肺中之逆气。杏仁、橘白为开肺豁痰、降气平喘之佐。白果性本收敛，为定喘、安肺、清金之使，故往哲定喘汤中有合而用之。如内之水饮既蠲，脾、肺得输化之权而外之客寒顿解，则遇寒喘、咳、气逆之症，赖此方即可平定矣。

论热痰咳嗽气喘自汗触劳而发  ***************************
经云：诸痿喘呕，诸逆冲上，皆属于热。热为薰蒸之气，痰由热薰津液所化。又云：劳风为病，发在肺下。肺朝百脉，为五脏之华盖。肺受热蒸，咳出青黄浓浊之痰，缘体质金水两禀不足。肺失布气，肾失纳气，气阴偏虚为病之本也。脾中之湿热素多，胃中之壮火素盛，二者交煽而互蒸结为浊痰，久结不散，透开肺膜，窃踞山险，结为窠囊，使薰蒸之热。有形之痰其间，致肺气不输，胃气不清，水谷之饮食，酿化浊痰而为病之标也。气直不利，上奔于肺，则为咳嗽气喘，外溢皮肤则为自汗溱溱，触劳而发，发即痰随气升，气逆痰滞，咯吐不爽，鼾有声，喘促呼吸不利，自汗神疲，饮食改减，不得平卧，每交寅卯之时，咳逆憎剧，皆缘热痰结成窠囊为祟，所以见症如斯也。诊得脉象，两关弦滑，寸数尺短。以脉参症，本虚标实，求痊非易，而且汗病之又进一层矣。慎防喘厥之变，姑拟肃肺清胃、豁痰平喘降逆法，以捣窠囊而刈根株。附方请政。
粉沙参　川贝　淡芩　淡竹沥（姜汁一匙和冲）　炒苏子　冬瓜子　生蛤壳（青黛四分拌打）　天花粉　白杏仁　白茯苓　左牡蛎　浮海石　陈海蜇　荸荠
此清肃肺胃、降逆平喘法，为治窠囊痰结咳嗽之妙剂也。用粉沙参，甘淡微寒之性，以行清肃之令。盖肺主气，肺气清则周身之气翕然从之下行，此味能肃化肺经结热，为治咳嗽之首品。炒苏子降气消痰、开结肃肺而平喘逆。川贝、杏仁涤热润肺，平胸胁之逆气，定喘止咳，宣气机之阻滞而蠲肺膜隧络之结痰。白茯苓感天地太和之气化，不假根而成性，淡渗理脾兼守脏气，开胸益肾，使胸中痰浊由巨阳吸引而化，合之沙参，有助肺胃、布纳之功勋，因此症为本虚标实之制也。冬瓜子甘平有土金合德之义，能清肺金止咳而治胸中痰热。盖其瓜瓠瓤烂而子存，性独清，为清肺开胃之功独优。牡蛎收浮越之正气，潜阳救逆而固腠理，则自汗可敛矣。淡芩性本微寒而苦，为泻肺，清脾胃湿热、壮火之殊品。盖脾土为肺金之母，而脾湿为生痰之源，浊痰阻气皆脾胃湿热所为也。此味清胃火、理脾湿以涤热痰，降肺清金而利气机，投于是症，尤为辅佐专味。生蛤壳佐以青黛，咸而微寒，咸能软坚，寒以泄热，为治咳逆上气、喘息烦满，涤浓浊之结痰，化薰蒸之热气。淡竹沥甘寒佐姜汁辛温者，寒因热用，热因温引，取此以消胸中结聚之浊痰，有驱寇捣巢，迅不掩耳之巨功也。天花粉气禀甘润，为治烦热咳嗽、脾肺蕴热之使。浮海石咸平，能化老痰结块，以逐寇贼山险之窃踞而消肺膜之结痰。海蜇荸荠汤，名雪羹，盖海蜇得夏雨和阳之气以生，赖海水咸凝之味而成，随波逐浪，质性清洁，能消窠囊之浊痰而濯去其肺膜之留巢。荸荠甘寒而滑，以化胸中之热结，而清上焦之胶痰。二者得水湿之气而成形质，用此味以治湿热蒸痰结窠之痼疾，岂非针锋相对以刈根株？不致触劳而发喘咳诸苦，如肺胃既得肃清则热痰自化，无湿不生痰，无痰不成窠囊，囊消咳止，气机得降，喘定汗摄，肺肾得布纳之职，则诸恙皆平。所谓驱贼逐寇，绝其根源，除暴安良，折标扶本，自为良治。

论喉痹咽烂红肿结痛身发丹疹痰涎上壅  ***************************
经云：一阴一阳结，为之喉痹。盖一阴为厥阴，主乎风木，一阳为少阳，主乎相火，其脉上循咽喉。又云：喉主天气，咽主地气，以咽喉系络肺胃。其经为风火阻郁，风为阳邪，袭伤清窍。火袭风威，君相火炽，结痹咽喉。夫君火犹人火，相火犹龙火。且人火之焚木也，其势缓；龙火之焚木也，其势速，速风火相煽，痰壅为肿，肿甚则痹，痹则糜烂。所以见症口渴欲饮，韧痰不易咯吐，大便热结，小便短赤，身热神烦，咽疼喉痛，红肿糜腐，胸闷，遍体红疹粟起，满布颈项。以痧疹为火之苗，而风火郁结于上。肺主一身之气，失其顺降之机，邪热无从宣泄，遂致痰涎上涌，壅结清窍，骎骎乎有燎原莫遏之势。诊得脉息：右大于左，滑数兼见，以大则病进，滑数为风火、痰热兼盛，始起脉见隐伏者，被火邪逼勒所致也。舌绛而红。以脉参症，诚为烂喉丹痧，阳毒重候，匪可藐视，慎防痰升内闭之忧。然宜仿普济消毒饮出入，以清火散风、涤痰解毒为治，冀其转机。附方质诸高明斧政。
元参　炒僵蚕　京贝　板蓝根　射干　马勃　川郁金　白莱菔汁　炒牛蒂　净银花　连翘　鲜橄榄　山豆根　薄荷　锡类散（外吹入）
此清上泄热散风涤痰解毒法，为治烂喉丹疹之妙剂也。用元参以散浮游之风而清上炎之火。盖咽喉主天地出入之气而为呼吸之要道，此味乃枢机之主宰，管领诸品，司清气行令者也。射干性凉味苦，辛凉以泄热，辛以散结，苦以降逆，此咽喉之患为君相之风火煽动上焰之势莫遏，阻清窍之出入，致肺气不得清宣，红肿而结痛。火盛为毒，毒流而为糜烂，此味能静内逆之相火而散上受之风热，为救燎原而熄焚焰之势。牛蒡至秋而成，得天地清凉之气以生，有辛散热结、消毒宣窍之功，上通清气则喉痹痰涎自消，外宣肌表而丹疹风痧自达。炒僵蚕味辛微温，散结肿以通痹喉，消疹毒而化糜烂，祛风逐痰以宣清窍，为治喉风之妙品。马勃辛平，体轻散毒、清肺泄热，为轻可去实之要味。银花解毒、清热。薄荷辛凉发散，为上行之药，上能清利咽喉，外得宣泄瘾疹。京贝宣肺，以消风痰，则痰涎上涌之害自除。郁金除热毒而降火，开郁通痹，通其痹则不结痛矣。连翘清热化毒，治气痹火炎，为上通清窍发散之轻品。板蓝根苦寒以降热，熄焚而澄清，为治喉痹、天行热毒险症之要质。山豆根性苦甘而寒，感冬寒之令以生，有和毒除热之功，故为解咽喉肿毒、清热之上药。莱菔色白，化手太阴外来之风热，而清肺金之气，用汁者，以消经隧痰涎之功为更捷也。橄榄色青，清平厥阴内寄之风火而靖其上腾之焰，复以锡类散吹之此药，专去糜腐以生肌，吐出恶涎而利窍，为外治烂喉痧疹之神方也。如风火得散，丹疹喉痹咽烂适解，热毒既清而肿痛诸症自除矣。若见症火邪阳毒大盛者，则王晋三之犀角地黄等法。皆可参入此方，不第为烂喉痹之妙剂，即时行热痰伤于上焦，天行大头，颊颔，耳腮、结肿等症，亦可取此变化而酌用焉。

论目痰神蒙通宵不寐得之惊恐  ***************************
经谓五脏六腑之精气，皆上注于目，为精明之窍。水之精为志，火之精为神。目者，心之使也。神者，心之所藏也。惊则心无所依，神无所归。平素操劳过度、情性躁急，加以惊恐，激动，肝阳与心火相为煽惑，五志阳升，心无主张，水火不济，阳不交阴，彻夜不寐，心火挟动肝阳上僭清窍，则目不交睫。盖惊则气乱，郁火生痰，痰火二者阻蔽肝胆包络之间，清明之气被痰火所蒙，阴阳之气，魂魄之精，营卫之行，从此交乱。所以目瞪神呆、语无伦次、起卧不安、心绪纷坛、神识乍清乍蒙、唇焦舌绛、渴饮、筋脉振惕、大便燥结不解，缘厥气客于脏腑，则卫气独行于阳，不得入于阴。阴虚阳亢，故目不瞑矣。盖肝藏魂、谋虑出焉，心藏神、为神明之府，二者神失守舍，舍空痰聚，致肝阳化风，心火鸱张，所以见症如斯也。诊得脉象，左寸关弦滑而大。以脉参症，恐防癫痫、痉厥之变，姑镇肝风、清心火，宣窍涤痰，一则冀其退机。附方请政。
紫丹参　陈胆星　元参　朱茯神　真川连　淡竹沥鲜石菖根汁一匙和冲　橘红　甘菊　苍龙齿　天竺黄　金石斛　石决明　粉丹皮　珠黄散
此法定神安魂、镇肝清心，为治志意惚乱之要剂也。用丹参、川连、龙齿为君者。盖丹参色紫以治肝经热胜风生，而和血理肝定悸，丹参正以宁心，心宁则神清，肝心为神魂之主而藏血者也，神舍失守，心无主张，血乏荣养则心火、肝风因而上越，以此味为熄风清火、安主平惊之妙品。川连降心主宫城、上焦之实火而达蒙蔽之明主，其功岂不巨哉？苍龙禀乎东方之神，苍为肝脏之本，色以龙性最善于变化，其齿为骨之余，兼固肾阴而敛浮阳，为安神定魂、治惊惕之主宰。佐胆星、竹沥、竺黄为臣者，盖胆星收肝胆之浊痰竹沥少佐菖根汁者，使通心络以豁有余之痰火，而魂魄之精，营卫之行，从此可交矣。天竺黄出自南海，受天地之精气，结成黄质，且心主南方火位，天竺黄正得南海大竹之精英，故能凉心经，以清壮热，即利窍隧而豁痰迷。元参功在滋肾阴，清浮游之火。得橘红为降逆、利气之使。石斛能敷精于肝阴，淫气归筋膜及从心而和脉络。茯神而用朱砂拌者，益心气以清神，既济水火，有护心主之外郭，保守宫城之御军，使心火不张也。石决明靖内风而熄妄动之浮阳，聪明耳目以安神志，乃平肝之妙品。菊备四气，饱经露霜，共安内动之虚风而靖君相之浮火。丹皮性禀芬芳，泻血中经隧之伏火，为用阴和阳之清味。复加珠黄散者，有安内清宫节制之功臣也。如肝风得平，心主安靖，脏腑之厥气顿驱，浮阳痰火肃清，精血得养，神归其室，阴阳互交，则惊悸上来之症，乌有不瘳乎？

论肝气犯胃脘痛呕吐酸水  ***************************
经云：肝为将军之官而主谋虑。又云：肝所生病，胸满、呕逆。脾胃为仓廪之官，主纳水谷之本，其用主降，良由平素谋虑过用，情志不适，郁怒伤肝，肝木横逆。夫肝与胃乃脏腑相对，一胜则一负，肝善升而胃少降，中焦失输化之权，则清阳不升、浊阴上逆，脾不为胃行其津液，胃脘之阳气交阻，窒塞不通，以致胸胁引痛，呕吐涎沫，饮食碍下。盖肝从木化，其吐酸水，乃曲直作酸，土虚木实，生化之源受伤而水谷之精微日损，此症虚则虚于胃之阴，实则实于肝之阳，肝气上冲，扰动胃中湿浊，是以呕恶、吐酸，以呕吐出于胃，而主病之由在肝，胃气受侮，使肝气愈横而无制，胃上口为脘，司纳水谷，肝木肆逆于中，遂致呕吐、妨纳、胸腹痞闷、酸水上泛，自觉气从左胁逆上，脘中作痛。所谓痛则不通，明是肝升太过、胃降不及之征。若非亟治，恐肝木鸱张不靖，胃气内戕。即如《金匮》所云：胃气无余，朝食暮吐，变为胃反之候。今诊脉象，左寸关弦涩而急，右关微弦而细。舌苔边紫、中白。以脉参症，症属肝气犯胃，夫复何疑？一切酸敛腻滞之品既碍中州而过于温燥等味转恐涸其胃液，皆在禁例。拙拟平肝镇逆、和胃通阳，一则是否如斯。附方请政。
代赭石　橘红　白茯苓　炒竹茹　旋覆花　瓜蒌　左金丸　金铃子　法半夏　炒薤白　生姜　金石斛

暑疟与寒疟所因不同，见证亦异治，法当何区别？  ***************************
试详论之
　经云：夏暑汗不出者，秋成风疟。又云：夏伤于暑，秋必痎疟。可知夏日不知卫生或贪凉以取快，或冷浴以适体，致阴暑伏于荣分，不得汗解，至秋复感凉风，暑风合邪，则痎疟于是成矣。夫痎者皆也，总疟之称也。疟者虐也，凌虐之义也，故有暑疟、风疟、寒疟、湿疟、温疟、瘴疟、瘅疟、牝疟、痰疟、食疟、疫疟、鬼疟、虚疟、劳疟及久疟不愈而成疟母。邪舍三阴而为三日疟之区别，治之者须辨其所因而施以对症之药，庶可药到病除，不致妄投贻害也。兹就暑疟、寒疟二症，别其症状而详其治法焉。
暑疟　因夏感暑邪，藏于荣分，至秋加新凉外束，与卫气并居。夫卫气日行于阳，夜行于阴，一日一夜周于身。故邪因之一日一作也。其症壮热烦渴、不恶寒、渴欲引饮，脉弦而数。宜以连翘、竹叶、山栀、丹皮、西瓜翠衣，清其内伏之暑热。淡豉、葱白，散其在表之凉邪，兼用青蒿以降暑疟，则热除表解，疟自止矣。
寒疟　寒疟者，由阴寒伏于肌腠，复感风邪而发也。经云：夫寒者阴气也，风者阳气也。先伤于寒而后伤于风，故先寒而后热也。病以时作，名曰寒疟。故证见寒长热短、头痛、微汗或无汗，脉象弦紧有力。宜以古方柴胡桂姜汤加减。盖外邪之袭人也，必先伤太阳之表，寒疟有风在表，更宜用辛散之品。故治寒疟，以柴胡桂姜汤为主也。
疟病多端，古法以宗《金匮》柴胡桂姜汤治寒疟。后贤竹叶石膏汤治暑疟。桂枝白虎治温疟。银胡清骨饮治劳疟。青蒿鳖煎治虚疟，兼治瘅疟。盖瘅疟古无治法，以饮食消息之，后贤增拟五汁饮为治，牝疟之用牡蛎散，疟母之用鳖甲煎丸。治疟之法，于是备矣。至于瘴疟，用达原饮、藿香正气散。食疟之用保和丸、半贝丸等方，皆有效也。盖六气为病，皆有类疟之变，学者宜细心体察，活法在人，治疟之法，思过半矣。

暑湿热痢伤于何经？应何见症？将何法施治？  ***************************
试详论之
暑湿乃天地夏秋司令之常气，人受其浸淫之气，抑或起居不慎，饮食失节，感触其邪，害人脏腑而致热痢之症。盖痢症多端，约举之而风寒湿热皆能致痢，分其病名，各有噤口，休息，五色之别。风痢者，似肠风下血而有痛坠，即经所谓春伤于风，夏生飧泄，肠澼是也。寒痢者，下稀水而清腥，腹中痛甚。热痢者，如鱼脑而稠黏，窘迫而痛。湿痢者，色如豆汁，胸闷腹疼。噤口痢者，下痢不食，或呕不能食也。伤食成痢者，糟粕脓血杂下也。休息痢者，下痢不休也。五色痢者，五色脓血相溷而下也。此皆发于秋，非伏气为病也。至于暑湿热痢症，即通常时见之痢也。因夏伤暑湿之邪，复恣食生冷瓜果、沉寒诸物，阻其腹中之阳气，于是腹中滞痛，里急后重，或赤或白，黏腻不爽。所伤在肠胃者，治法宜以消暑化湿为妥，苟夏令不发，至秋而痢，则暑伏既久，所受之湿亦化为热。宜以白头翁汤为主，治更佐化热清暑之品，如黄芩、竹茹、青蒿、丹皮、扁豆花之类，治之为当。要之疟因贪凉取快，不避风寒所致。痢由不节饮食，多饮生冷而成。苟夏日能慎此二者，则疟痢自无由生耳。

寒湿泄泻伤于何经？以何药施治？  ***************************
经曰：湿多者成泄。则泻之属湿也明矣。然所兼有风热、寒湿之异，故症有飧泄、溏泄、鹜泄、滑泄之别，又有濡泄者，脾湿自甚，即经所谓湿胜则濡泻也。飧泄之症，完谷不化，脉弦肠鸣，乃因春伤于风所致。溏泄之症，脉数溺赤，痛一阵，泻一阵也。濡泻之症，身重肠鸣，所下多水，脉缓而腹不痛也。滑泄之证，洞下不禁，脉微气脱，湿兼虚也。至于鹜泄之证，缘因感受寒气，内袭于脾，脾胃受寒则阳虚，阳虚则不司运化，清阳之气不主上升而下陷，遂致便泻，如鸭鹜之粪，澄澈清冷、腹中绵痛、脉现迟象。治宜温中化湿，如生米仁、广藿梗、制川朴、赤茯苓、广皮、半夏曲、泽泻、官桂、炮姜、广木香、苍术、车前子之类，以燥湿祛寒，兼升阳止痛、利便止泄以治之，则诸症自除矣。
泄泻之证，所因虽殊，而寒湿为病泄泻者，总宜温中化湿，胃苓汤、藿香正气散，六和汤是其治也。有积加消导，有滞加运化，随证施治，无不效耳。

肝火冲肺当见何证何脉？将何药施治？  ***************************
试详述之
夫肝脏内寄有余之相火，肾常缺不足之真阴。盖为乙木位居东方，应春日而为火之母也。苟七情不节，郁恐伤肝，则肝火上冲，肺金受戕，清肃不行，一身之气，失其顺降之机，而咳嗽咯血之证成矣。盖肺为五脏之华盖，又为娇脏，畏热畏寒，今为火扰，焉得不病？曰火能克金，为肺所畏，是以肝火冲肺，或病咳嗽，或病失血，诸恙蜂起矣。
咳嗽　夫咳嗽之证，亦多端矣。有因于外邪者，有因于内伤者，有因于内外合邪者。内邪肝火冲肺，肺金被烁，以致咳嗽不安者，宜清肺平肝以为治。如沙参、苏子、燕根、川贝、杏仁、橘白、冬瓜子、枇杷叶、旋覆花、冬桑叶、甘菊、蛤壳之类，如嗽甚伤，络痰中夹红或火升鼻衄者，佐以茅根、藕节、竹茹等味。如声哑不扬者，益以凤凰衣、马兜铃之品。凡有兼证，以平木清金为主，而随证加减可也。脉象必见弦浮，盖弦为肝强之征，浮乃肺病之脉耳。
咯血　夫血藏于肝、生于心、统于脾、宣布于肺、根于肾，以灌溉一身者也。今为木火所冲，肺络伤而血外溢矣。治宜以丹参、小蓟炭、茜根炭、旱莲草、川贝、蛤壳、茅根、藕节、生地、竹茹之类，以清肺、平肝、理络为妥，又宜禁食辛辣、炙煿、烟酒诸物，而节怒尤为首要。盖怒则动肝，为木旺之人所切忌也。至脉象必弦而芤，以弦为肝旺之脉，芤乃失血之征耳。

湿霍乱病起何因？当见何症何脉？将何法施治？  ***************************
《内经》云：阴阳易位曰霍，升降失常曰乱。《伤寒论》云：呕吐而利，名曰霍乱者，夏令湿盛，人感其气，蕴蓄中焦，复吸暑秽，或停饮食，遂致浊逆于上，清陷于下，阴阳混淆，挥霍撩乱，病状之凶，受证之速，无以过之。
其见证必上吐下泻、腹痛胸闷、肢冷、口渴或不渴，脉或伏或深，缓甚则转筋入腹，而为危殆之候。
治法总宜激浊扬清，和中化湿，如：米仁、厚朴、苍术、茯苓、藿香、半夏、山栀、晚蚕沙、左金丸、车前子、大豆卷、宣木瓜之类，治之为宜，盖霍乱原系清浊不分，湿气为病之候，故宜是方主之。
至上不得吐、下不得泻之干霍乱，有郭氏之外治法，在兹不具论焉。

治热呃验案  ***************************
应左（初诊）。肝气犯胃，胃气失降，纳食呕呃，呃逆频频，脉象浮滑而大，治拟清胃平肝。
南沙参　广皮　黑山栀　淡竹叶　法半夏　冬瓜子　生石膏　柿蒂　刀豆子　枇杷叶　方通草　川贝　白杏仁
应左（二诊）。《内经》云：诸气郁，皆属于肺。诸逆冲上，皆属于火。火盛刑金，清肃不行，遂致呃逆频频，前拟进竹叶石膏法，诸恙皆平。惟痰热内蕴、气络不宣、胸次窒闷，脉象虚滑，治拟清肃上中。
南沙参　金石斛　橘白　枇杷叶　笕麦冬　川贝　冬瓜子　方通草　淡竹叶　法半夏　黑山栀　刀豆子


附  ——————————————————————————————————————————————————————————————————————————————————————————

订正《素问·脉要精微论》一则备考  ***************************
（录《金鉴》）尺内两傍则季胁也，尺外以候肾，尺里以候腹，上附上左外以候肝，内以候膈，右外以候胃，内以候脾，上附上右外以候肺，内以候胸中，左外以候心，内以候膻中，前以候前，后以候后，上竟上者，胸喉中事也，下竟下者，少腹、腰股、膝胫足中事也。
