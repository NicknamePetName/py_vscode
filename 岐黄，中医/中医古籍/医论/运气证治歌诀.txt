
总论  ***************************
陈无择曰：「五运六气，乃天地阴阳运行升降之常道也。五运流行，有太过不及之异，六气升降，有逆从胜复之差。凡不合于德化政令者，则为变眚，皆能病人。故经云：『六经波荡，五气倾移，太过不及，专胜兼併』。所谓治化，人应之也。或遇变眚，聿兴灾沴。因郁发以乱其正常之德，而致折伤，复随人脏气虚实而为病者，谓之时气。与夫感冒中伤，天行疫诊，迥然不同。前哲知夫天地有馀不足违戾之气，还以天地所生德味而平治之。经论昭然，人鲜留意，恐成湮没，故叙而记之。」
旭高按　运气证治方，载于《三因书》，系陈无择编辑，未知创自何人。揆其大旨，不出《内经》六淫治例，与夫五脏苦欲补泻之义。假令风木之年，而得燥金之年之病，即从燥金之年方法求治。发生之纪，而得委和之纪之病，即从委和之纪方法求治。此其道也。若谓其年必生某病，必主某方，真是痴人说梦矣。


《三因》司天运气方  ——————————————————————————————————————————————————————————————————————————————————————————

苓术汤  ***************************
凡遇六壬年，发生之纪，岁木太过，风气流行，脾土受邪，民病飧泄，食减体重，烦冤肠鸣，胁支满；甚则忽忽喜怒，眩晕颠疾。为金所复，则反胁痛而吐血；甚则冲阳绝者死。
茯苓　白术　青皮　炙草　厚朴（姜汁炒）　半夏　炮姜　草果（各等分）
上㕮咀，每服四钱，水杯半，姜三片，枣二枚，煎七分，去滓，空心温服。
歌诀　苓术汤青甘朴夏，炮姜草果枣姜加，六壬之岁（壬申、壬午、壬辰、壬寅、壬子、壬戌六年）发生纪（木运太过曰发生），木胜风淫土受邪，飧泄肠鸣胁支痛，苦温甘淡治脾家。
方解　木胜风淫，则脾土受病而湿不运。经曰：「脾苦湿，急食苦以燥之。」「湿淫于内，治以苦温，佐以甘辛。」故用白术、厚朴、草果、炮姜、半夏之苦辛温，以运脾燥湿；用茯苓者，所谓以淡泄之；甘草者，所谓以甘补之也。惟用青皮一味之酸以泻肝，亦可晓然于肝邪之不可过伐矣。仲景曰：「见肝之病，知肝传脾，当先实脾。」尤在泾云：「肝邪盛者，先实脾土，以杜滋蔓之祸。」然则岁木太过，民病飧泄，而主以苓术汤，不治肝而治脾，不治风而治湿，谓非肝病实脾之一证乎。

麦门冬汤  ***************************
凡遇六戊年，赫曦之纪，岁火太过，炎暑流行，肺金受邪，民病痎疟，上气咳喘，咯血痰壅，嗌乾耳聋，肩背热甚，胸中痛，胁支满，背髀并两臂痛，身热骨疼，而为浸淫。为水所复，则反谵妄狂越。太渊绝者死。
麦冬　桑白皮　锺乳粉　人参　紫菀　白芷　半夏　甘草　竹叶（各等分）
煎服如上法。
歌诀　麦门冬汤桑白皮，锺乳人参紫菀随，白芷半甘兼竹叶，咳喘咯血此方推。赫曦之纪（火运太过曰赫曦）年逢戊（戊辰、戊寅、戊子、戊戍、戊申、戊午六年），火灼金伤肺病宜。
方解　火淫热胜，则相传之官受制，而治节失司，为咳喘上气咯血，肩背臂膊皆痛，皆肺病也。肺属燥金而恶火，火就燥，燥火本为同类，故肺受火刑为病，与燥气自伤无异。所谓自伤，气之削也。是方以麦冬补肺之阴，锺乳补肺之阳，人参补肺之正气，此三味先为运筹帷幄，保守中军。然后用桑皮、紫菀之苦以泄之，白芷、半夏之辛以泻之，甘草缓之，竹叶清之，此数味者，是为斩将搴旗之师也。统而论之，即经旨热者寒之，燥者润之，弱者补之，强者泻之，调其气，而使其平，此之谓也。

附子山萸汤  ***************************
凡遇六甲年，敦阜之纪，岁土太过，雨湿流行，肾水受邪，民病腹痛，清厥，意不乐，体重烦冤；甚则肌肉痿，足痿不收，腰膝痛，中满食减。为风所复，则反溏泄肠鸣，大腹肿胀。太溪绝者死。
附子　山萸肉（各一两）　半夏　肉果（煨，各三钱）　木瓜　乌梅　藿香　丁香（各一钱）　姜（七片）　枣（三枚）　水煎服如前法。
歌诀　附子山萸半肉果，瓜梅丁藿二香和，再加姜枣治敦阜（土运太过曰敦阜），六甲之年土太过（甲子、甲戍、甲申、甲午、甲辰、甲寅六年），湿胜阳微脾肾伤，君以苦热酸辛佐。
方解　腹痛寒厥，足痿不收，湿伤脾肾之阳矣。经言湿胜阳微，治之以苦热酸辛。盖苦能燥湿，辛可理脾，热性刚而扶阳，酸属木而制土故也。然肾肝同处下焦，而脾与胃为表里，脾肾既受湿邪，肝胃岂无波及。故用附子之热壮肾阳，即用山萸之温养肝阳，用肉果之辛醒脾阳，即用半夏之辛和胃阳，少佐瓜梅之酸甘，制敦阜之太过，丁藿之辛香，辟雨湿之阴气，更加姜枣以和之，而邪有不却者乎！

牛膝木瓜汤  ***************************
凡遇六庚年，坚成之纪，岁金太过，燥气流行，肝木受邪，民病胁与少腹拘急痛，目赤耳聋，甚则咳逆，肩背尻阴股膝䟰足皆痛。为火所复，则暴痛，胠胁不可转侧，甚而喘咳溢血。太冲绝者死。
牛膝（酒浸）　木瓜（各一两）　炙甘草（五钱）　芍药　天麻　菟丝子（酒浸）　枸杞子（各三钱）　黄松节（二钱）　姜（二片）　枣（一枚）　杜仲（姜汁炒三钱）　煎同前法。
歌诀　牛膝木瓜杞菟草，天麻芍药仲姜枣，六庚之岁（庚午、庚辰、庚寅、庚子、庚戌、庚申六年）遇坚成（金运太过曰坚成），金行太甚肝伤燥，燥属阳邪肝主筋，舒筋养血斯方好。
方解　岁运太过，燥气伤肝，燥乃阳邪，伤肝之血，肝伤苦急，虽缓之者必以甘，而入肝者惟酸，故君牛膝、木瓜之苦酸以入肝，臣甘草之甘以缓肝，甘酸相得，便能化肝之液，以滋筋血之燥。仲景所谓「肝之病，补用酸，助用苦，益用甘味调之」是也。佐以白芍敛肝阴，天麻平肝阳，菟丝、枸杞养肝血，姜炒杜仲理肝气。盖燥气伤肝，肝之阴血急宜培，而肝之阳气不宜亢也。使以松节者，松为木长，其节多油，能祛骨节之风燥，肝属木而主筋，又同气相求之理也。统论全方，在养血以舒筋，则肝无燥急之苦矣。

川连茯苓汤  ***************************
凡遇六丙年，流衍之纪，岁水太过，寒气流行，邪害心火，民病身热烦躁谵妄，手足厥冷，甚则腹胀大，喘咳上气，寝汗出憎风。为土所复，则反腹满肠鸣溏泄，渴妄，神门绝者死。
川连　茯苓（各一两）　麦冬　车前子　远志（姜汁制）　通草（各半两）　半夏　黄芩　炙甘草（各一钱）　姜（七片）　枣（三枚）　煎服同前
歌诀　川连茯苓汤远志，车通麦夏草黄芩，纪逢六丙（丙寅、丙子、丙戍、丙申、丙午、丙辰六年）为流衍（水运太过曰流衍），寒水流行邪害心，谵妄躁烦肢厥冷，急清心主此宜斟。
方解　身热谵妄烦躁，而手足厥冷，显然君主为寒水遏伏，阳气不得四布，而坐令自焚。故重用黄连之苦，急清心经之焰，内安君主。茯苓之淡，急泄流衍之水，外御客邪；麦冬、黄芩、甘草佐川连同致救焚之功；半夏、车前、通草佐茯苓共成决渎之功；远志开心窍，用姜汁制之，则能通神明而宣阳气，阳气得宣，水邪尽却，烦躁厥冷自己。

苁蓉牛膝汤  ***************************
凡遇六丁年，委和之纪，岁木不及，燥乃盛行，民病中清，胠胁小腹痛，肠鸣溏泄，为火所复，则反寒热疮疡，咳而鼽衄。
肉苁蓉　牛膝　木瓜　当归　白芍　大熟地　乌梅　炙草（各等分）
煎同前法。如筋痿脚弱，加鹿角屑同煎。
歌诀　苁蓉牛膝汤熟地，归芍瓜梅炙草比，肝虚伤燥此方宜，六丁之岁（丁卯、丁丑、丁亥、丁酉、丁未、丁巳六年）委和纪（木运不及曰委和），胠胁少腹悉皆疼，脚弱还加鹿角使。
方解　此与前牛膝木瓜汤大段相同，但彼因燥盛伤肝，肝血虽虚不甚，故止化肝之液，养肝之血，便可以却燥。此以肝虚伤燥，血液大亏，故用苁蓉、熟地峻补肾阴，是虚则补母之法也。

黄耆茯苓汤  ***************************
凡遇六癸年，伏明之纪，岁火不及，寒乃盛行，民病心胸中痛，膺背两臂内痛，噎塞郁冒，暴喑；甚则髋髀痛，不能屈伸。为土所复，则反溏泄肠鸣腹痛，手足痿痹，不能任身。
黄耆　茯苓　紫河车　远志（姜汁炒）　苡仁（生研）　人参（各等分）　肉桂心（新增）
水煎服。按此汤用河车，当作丸剂为是。
歌诀　黄耆茯苓汤人参，河车远志苡仁生，岁火不足寒威盛，六癸之年（癸酉、癸未、癸巳、癸卯、癸丑、癸亥六年）是伏明（火运不及曰伏明），矇昧心胸疼痛服，更加肉桂义尤精。
方解　心阳衰少，则君火无权，故寒邪得以侵凌而来犯。观其暴喑矇昧，心胸疼痛等证，不徒寒威肆虐，其义可绎思矣。方中参、耆、河车并用，大温补其气血，俾气血足而神旺，则心阳自畅。更用远、茯安神，苡仁养心，取意非不善，但不无迂缓之嫌。旭高因僭加桂心一味，以宣导诸药，启发心阳，临症取裁，是所望于君子。

白术厚朴汤  ***************************
凡遇六己年，卑监之纪，岁土不及，风气盛行，民病飧泄，霍乱，身重腹痛，肉瞤筋软，善太息，不嗜食。为金所复，则反胸胁暴痛，下引少腹，善怒，吞酸食少。
白术　厚朴　半夏　青皮　桂心　藿香（各三钱）　炮姜　炙草（各五钱）　姜（三片）　枣（二枚）
煎同前法。
歌诀　白术厚朴汤藿香，青甘半夏炮乾姜，桂心补火以生土，六己之年（己巳、己卯、己丑、己亥、己酉、己未六年）卑监方（土运不及曰卑监），泄泻脾虚不嗜食，温中补土此为良。
方解　此即六壬年苓术汤去茯苓、草果，加藿香畅脾气，桂心补土母，余则大段相同。

紫菀汤  ***************************
凡遇六乙年，从革之纪，岁金不及，炎火盛行，民病咳逆上气，身热咳衄，汗出，肩背臂痛。为水所复，则反头脑痛及于顶，发热口疮心痛。
紫菀　人参　甘草　黄耆　五味子　白芍　杏仁　地骨皮　桑白皮（各等分）
水煎服。
歌诀　紫菀人参味草耆，杏仁地骨芍桑皮，岁金不及名从革（金运不及曰从革），六乙之年（乙丑、乙亥、乙酉、乙未、乙巳、乙卯六年）遇此奇，上气咳喘多汗出，肺虚有火最相宜。
方解　肺位高原，职司下降，肺虚而火热乘之，则反苦气上逆。经曰：「肺苦气上逆，急食苦以泄之」，故用紫菀、杏仁之苦以降气。「损其肺者益其气」，故用人参、黄耆、以补气。咳逆汗多是肺气耗散矣，散者收之，故用五味、白芍以收肺，收之亦以补之也。肺之所畏者火，而所赖以生者土也，故用甘草泻心火而除烦，补脾土而生气，金有所恃矣。然恐火郁之久，金伤特甚，不能受补，而反壅气，故用骨皮、桑皮清之泻之。益知肺虚热甚之证，降气补肺，清金泻火，每相须为用也。
……
以上十方，治五运大运太过不及，逆从胜复为灾者。按运气有三：有大运、主运、客运。大运者，中运也，主一岁之气。如甲己之岁，土运统之；乙庚之岁，金运统之；丙辛之岁，水运统之；丁壬之岁，木运统之；戊癸之岁，火运统之是也。主运者，如春木属角，夏火属征，秋金属商，冬水属羽，土寄四季属宫。春必始于角，而冬则终于羽，岁岁相仍者是也。客运者，十年一周，各以本年中运为初运，而以次相生。如甲年阳土，则太宫起初运，己年阴土，则少宫起初运。乙年阴金，则少商起初运。庚年阳金，则太商起初运。丙年阳水，则太羽起初运。辛年阴水，则少羽起初运。丁年阴木，则少角起初运。壬年阳木，则太角起初运。戊年阳火，则太征起初运。癸年阴火，则少征起初运。五运不同，迭相用事者是也。三运之中，俱有太少相生之异。如甲丙戊庚壬，五太之年为阳，为太过，其数应于成。乙丁己辛癸，五少之年为阴，为不足，其数应于生。先圣察生成之数，以求运气者，盖欲因数以占夫气化之盛衰，而示人以法阴阳，和术数，先岁气，合天和也。然而难言之矣，一岁之中，五运相推，六气相荡，运气错杂，而变各不同。如湿挟风而化燥，风兼燥而化凉，火燔亢而生风，湿郁蒸而为热。则阴阳之消息，固难以识其微，而形象之著明，是必有可凭之理。是故执司天以求治，而其失在隘。舍司天以求治，而其失在浮。嗟乎！安得读万卷书，明阴阳者，与之共谈斯言哉！

静顺汤  ***************************
治辰戌之年，太阳司天，太阴在泉，气化运行先天。初之气，乃少阳相火加临厥阴风木。民病瘟疠，身热头痛，呕吐，肌腠疮疡。二之气，乃阳明燥金加临少阴君火，民病气郁中满。三之气，乃太阳寒水加临少阳相火，民病寒，反热中，身热瞀闷。四之气，厥阴风木加临太阴湿土，风湿交争，民病肉痿足痿，注下赤白。五之气，少阴君火加临阳明燥金，民病郁郁不舒。终之气，太阴湿土加临太阳寒水，民病悽惨。治法宜用甘温平其水，酸苦补其火，折其郁气，资其化源，抑其运气，扶其不胜也。
附子（辛甘热）　炮姜（苦辛温）　木瓜（酸温）　茯苓（甘淡）　牛膝（苦酸）　甘草（甘平）　诃子（苦温）　防风（甘辛温）
自大寒至春分，去附子加杞子。
自春分至小满，依原方加杞子。
自小满至大暑，去附子、木瓜、炮姜，加人参、杞子、地榆、白芷、生姜。
自大暑至秋分，依原方加石榴皮。
自秋分至小雪，依原方不加减。
自小雪至大寒，去牛膝，加当归、白芍、阿胶。
歌诀　静顺汤医辰戌年，太阳寒水是司天，附姜茯膝木瓜草，诃子防风八味全，随气初终加减服，扶其不胜抑其偏。
方解　按《内经》运气篇，「太阳司天，寒淫所胜。太阴在泉，湿淫所胜。」为病与此不同。其治司天之寒淫，平以辛热，佐以甘苦。治在泉之湿淫，主以苦热，佐以酸淡。立方大意即本之，此后俱仿此。

审平汤  ***************************
治卯酉之岁，阳明司天，少阴在泉，气化运行后天。初之气，乃太阴湿土加临厥阴风木，此下克上，民病中湿肿胀，面目浮肿，善上气，鼽衄，嚏欠，呕吐，小便黄赤，甚则淋。二之气，乃少阳相火加临少阴君火，民病寒热。三之气，阳明燥金加临少阳相火，此下克上，民病燥热交合，凉风间发，寒热、头痛作渴。四之气，太阳寒水加临太阴湿土，此下克上，民病暴仆，振慄谵妄，少气，咽乾引饮，心痛，痈肿疮疡，骨痿便血。五之气，厥阴风木加临阳明燥金，民病气不和。终之气，少阴君火加临太阳寒水，此下克上，民病温。治法宜咸寒以抑火，辛甘以助金，汗之、清之、散之，安其运气，适事为故。
天冬（甘寒）　远志（苦辛温）　白术（苦甘温）　白芍（苦酸寒）　檀香（辛温）　山萸（酸微温）　炙甘草（甘微温）　生姜（辛温）
自大寒至春分，加茯苓、半夏、紫苏。
自春分至小满，加元参、白薇。
自小满至大暑，去远志、白术、山萸，加丹参、泽泻。
自大暑至秋分，去远志、白术，加酸枣仁、车前子。
自秋分至小雪，依原方。
自小雪至大寒，依原方。
歌诀　审平汤方治燥淫，司天卯酉属阳明，檀香远志山萸肉，白术天麦芍药并，甘草生姜同入剂，扶金抑火令其平。
方解　按方下原注云：「宜咸寒以抑火，辛甘以助金」，而方中无咸寒之药，何也？《内经》「阳明司天，燥淫所胜。少阴在泉，热淫所胜」。为病与此不同。其治司天之燥淫，主以苦温，佐以酸辛。治在泉之热淫，主以咸寒，佐以甘苦。细绎其义，亦不外五行生剋之理。

升明汤  ***************************
治寅申之岁，少阳司天，厥阴在泉，气化运行先天。初之气，少阴君火加临厥阴风木，民病气怫于上，血溢目赤，咳逆头痛，血崩，胁痛，肤腠生疮。二之气，太阴湿土加临少阴君火，民病热郁，咳逆呕吐，胸臆不利，头痛、身热、昏愦，脓疮。三之气，少阳相火加临少阳相火，民病热中，耳聋目瞑，血溢疮疡，咳血鼽衄，渴欠喉痹，目赤，善暴死。四之气，阳明燥金加临太阴湿土，民病胁胸支满，身重。五之气，太阳寒水加临阳明燥金，民病避寒邪，君子周密。终之气，厥阴风木加临太阳寒水，民病关闭不禁，心痛，阳气不藏而咳。法宜咸寒平其上，辛温治其下，渗之，泄之，渍之，发之。
酸枣仁（甘酸）　蔷薇（甘苦微寒）　生姜（辛温）　半夏（辛温）　青皮（辛酸）　紫檀香（辛温）　炙草（甘平）　车前子（甘淡微寒）
自大寒至春分，加白薇、玄参。
自春分至小满，加丁香。
自小满至大暑，加漏芦、升麻、赤芍。
自大暑至秋分，加茯苓。
自秋分至小雪，依原方。
自小雪至大寒，加五味子。
歌诀　升明汤治寅申岁，相火司天木在泉，酸枣蔷薇青与草，檀香姜夏共车前。
方解　按原注云：咸寒平其上，而方中仍无咸寒之药。惟加减法有白薇、玄参，正是咸寒之味。所谓平其上者，司天之气，主上半年也。《内经》少阳司天，火淫所胜，厥阴在泉，风淫所胜，与此为病不同。其治司天之火淫，主以咸寒，佐以苦甘，则与此略同。其治在泉之风淫，主以辛凉，佐以苦甘，而此方云辛温，则不同矣。

备化汤  ***************************
治丑未之岁，太阴司天，太阳在泉，气化运行先天。初之气，厥阴风木加临厥阴风木，民病血溢，经络拘强，关节不利，身重脚弱。二之气，少阴君火加临少阴君火，民病温疠盛行，远近咸若。三之气，太阴湿土加临少阳相火，民病身重跗肿，胸腹满。四之气，少阳相火加临太阴湿土，民病腠理热，血暴溢，心腹胀满，寒疟，甚则跗肿。五之气，阳明燥金加临阳明燥金，民病皮肤寒气及体。终之气，太阳寒水加临太阳寒水，民病关节禁固，腰脽痛。治法宜酸苦以平其上，甘温以治其下，以苦燥之温之，甚则发之泄之，赞其阳火，令御其寒。
木瓜（酸温）　茯神（甘淡）　牛膝（苦酸）　附子（苦辛热）　地黄（甘寒）　覆盆子（甘温）　甘草（甘平）　生姜（辛温）
自大寒至春分，依原文。
自春分至小满，去附子，加天麻、防风。
自小满至大暑，加泽泻。
自大暑至秋分、小雪、大寒，并依原方。
歌诀　备化汤年临丑未，司天湿土太阴居，覆盆茯膝瓜甘地，赞火御寒姜附胥。
方解　《内经》：「太阴司天，湿淫所胜，太阳在泉，寒淫所胜。」为病与此大不同。其治司天之湿淫，主以苦温，佐以酸辛。湿上甚而为热，则佐以甘辛，以汗为故而止也。其治在泉之寒淫，主以甘热，佐以苦辛。而此云，酸苦以平其上，甘温以治其下，正与经文相合处。

正阳汤  ***************************
治子午之岁，少阴司天，阳明在泉，气化运行先天。初之气，乃太阳寒水加临厥阴风木，民病关节禁固，腰脽痛，中外皆疮疡。二之气，厥阴风木加临少阴君火，民病淋，目赤，气郁而热。三之气，少阴君火加临少阳相火，民病热厥心痛，寒热更作，咳喘，目赤。四之气，太阴湿土加临太阴湿土，民病黄疸，鼽衄，呕吐。五之气，少阳相火加临阳明燥金，民病乃安，邪复至，春为疟。终之气，阳明燥金加临太阳寒水，民病上肿，咳喘，甚则血溢，下连少腹，而作寒中。治法宜咸以平其上，苦热以治其下，咸以软之，苦以发之，酸以收之。
白薇（咸寒）　玄参（咸苦寒）　川芎（辛甘温）　当归（辛甘温）　桑白皮（甘寒）　白芍（酸寒）　旋覆花（咸辛）　甘草（甘平）　生姜（辛温）
自大寒至春分，加杏仁、升麻。
自春分至小满，加茯苓、车前子。
自小满至大暑，加杏仁、麻仁。
自大暑至秋分，加荆芥、茵陈蒿。
自秋分至小雪，依原方。
自小雪至大寒，加杜苏子。
歌诀　正阳汤里咸酸苦，君火司天交子午，旋覆玄参桑白薇，芎归芍草姜同取。
方解　《内经》：「少阴司天，热淫所胜，治以咸寒，佐以甘苦，以酸收之。」「阳明在泉，燥淫所胜，治以苦温，佐以甘辛，以苦下之。」此方治法，皆合经旨。惟以苦发之之句，见少阴在泉治法中，少阴司天无此句。（按此句原本于《六元正纪大论》所云：「甚则以苦发之，以酸收之，而安其下。」）

敷和汤  ***************************
治巳亥之岁，厥阴司天，少阳在泉，气化运行后天。初之气，乃阳明燥金加临厥阴风木，民病寒，于右胁下痛。二之气，太阳寒水加临少阴君火，民病热中。三之气，厥阴风木加临少阳相火，民病泪出，耳鸣，掉眩。四之气，少阴君火加临太阴湿土，民病黄疸，跗肿。五之气，太阴湿土加临阳明燥金，燥湿相胜，寒气及体。终之气，少阳相火加临太阳寒水，此下水克上火，民病瘟疠。治法宜用辛凉平其上，咸寒调其下，畏火之气，无妄犯之。
半夏（辛温）　枣仁（甘酸）　五味子（甘酸）　炮姜（苦辛）　枳实（苦辛）　茯苓（甘淡）　诃子（苦温）　橘皮（辛甘）　炙甘草（甘平）
自大寒至春分，加牛蒡子。
自春分至小满，加麦冬、山药。
自小满至大暑，加紫菀。
自大暑至秋分，加泽泻、山栀。
自秋分至小雪，大寒，并依原方。
歌诀　厥阴巳亥用敷和，风木司天土病多（《内经》：厥阴风木司天，脾胃之病为多。），橘半草苓姜味枳，枣仁诃子九般哦。
方解　《内经》：「厥阴司天，风淫所胜，治以辛凉，佐以苦甘。」「少阳在泉，火淫所胜，治以咸冷，佐以苦辛。」此方辛凉咸寒，在加减法中，而不入正方，正方九味，多是温中补土益肺之药。盖木盛者土必衰，培土生金，正所以抑木也。
以上六方，治六气之客气为病者，客气迁移，故法有加减。其方意深奥，有与病相合者，有与病不相合者，若必欲为强解，未免昧心诬圣，宁阙其义，以俟明者。
按六气有二：一曰主气，一曰客气。主气者，节有常期，岁有常令。凡一岁之气，始于大寒日，交风木之初气；次至春分日，交君火之二气；次至小满日，交相火之三气；次至大暑日，交湿土之四气；次至秋分日，交燥金之五气；次至小雪日，交寒水之终气。每气各主六十日八十七刻半。客气者，三阴三阳之气，更迭主时，而行天令，以加临于主气之上，而为一岁之变化。如子午年，则太阳寒水为初气；丑未年，则厥阴风木为初气；寅申年，则少阴君火为初气；卯酉年，则太阴湿土为初气；辰戍年，则少阳相火为初气；巳亥年，则阳明燥金为初气。以次而转，余可类推。
然主气以五行相生为序，故太阴湿土居少阳相火之后。客气以三阴三阳先后之数为序，故太阴湿土居少阳相火之前也。凡客气所至，则有寒暑燥湿风火非常之变，故冬有烁石之热，夏有凄沧之凉。和则生化，不和则为灾伤，此盖客气所加，乃为胜制郁发之变耳。
总而言之，司天通主上半年，在泉通主下半年。析而言之，六气各有所主，非其位则邪，当其位则正，气相得则微，不相得则甚，千变万化，何有穷尽。上凡一十六方，不过示人以规矩耳。病有万变，药亦万变，圆机之士，不须余赘矣。


附方  ——————————————————————————————————————————————————————————————————————————————————————————

五瘟丹  ***************************
五瘟丹（《韩氏医通》治瘟疫）
甘草（甲己年土运，甘草为君）　黄芩（乙庚年金运，黄苓为君）　黄柏（丙辛年水运，黄柏为君）
栀子（丁壬年木运，栀子为君）　黄连（戊癸年火运，黄连为君）　紫苏　香附
上七味，俱生用，各等分，凡为君者多一倍（如甲己年甘草二两，余各一两）。于冬至日择净室，避妇女、鸡、犬，研为末。用锦文大黄二两，浓煎去渣熬膏和药为丸。如嫌干，少加蒸饼糊捣丸，如弹子大，朱砂、雄黄为衣，再加金箔外护。凡病瘟疫，用一丸冷水磨服。并治诸疮肿毒，以此外敷，无不神效。
歌诀　五瘟丹紫苏香附，黄柏芩连栀草临，大黄煮汁丸如弹，外护雄朱更贴金。甲己之年君甘草，丁壬栀子乙庚芩，戊癸黄连丙辛柏，除却为君等分饮。
方解　旭高曰：运气错杂，不得其正，人在气交之中，受其不正之气，则瘟病生。瘟之为病，虽有五运之分，要皆必有热毒。盖瘟疠郁蒸则成热，互相传染则成毒也。故喻嘉言、张路玉、叶天士辈，治疗瘟疫，清理三焦，均必佐以解毒。此方即黄连解毒汤合香附饮加味为丸，其分两则随五运而增减，以治五种瘟疫，义亦精矣。盖香附、紫苏，芳香辛散，足以辟邪，朱砂、雄黄、金箔，得天地阴阳精灵之气，足以正不正之气，馀五味，总言其功，清热解毒，分言其妙，则甘草入脾，用以为君，能领诸药，泻土中之火。黄芩入肺，用以为君，能领诸药泻金中之火。故甲己土运，甘草为君；乙庚金运，黄芩为君。余可类推矣。

姜桂汤  ***************************
姜桂汤（《古方选注》）
治戊午年，少阴君火，太乙天符岁会，民病无论三因，舌苔尽白，火胜水复，宜此治之。
老生姜汁（三钱冲）　肉桂（二钱四分去皮）　人参（三钱）　当归（二钱四分）　南枣（三枚）
水二锺，煎八分，冲入姜汁，分三服，随时服。
歌诀　姜桂汤用姜汁桂，人参南枣当归继，太乙天符戊午年（天符者，中运与司天相符也。太乙者，戊为火运，午为火支，又值少阴君火司天，三火相合，故曰太乙天符也。），火亢害则水承制（《经》曰：「亢则害，承乃制。」谓火极反兼水化也。），无论三因（内因、外因、不内外因）舌白苔，宜此通营以泄卫，一隅三反望后贤，莫谓司天无足系。
方解　王晋三曰：「伤寒脏结症，舌上白苔滑者难治，戒之不可攻。而《舌鉴》论白苔十九症，皆用汗下辛热之法。余阅历多年，未有能治之者。戊午岁，少阴君火太乙天符，自春徂秋，民病无论三因，舌胎白者居多，有白滑、白屑、白粉之异，原其义，即《至真要大论》热胜寒复，热极反兼胜己之化也。用炮姜、附子，则白胎厚而液燥，用芩、连，则手足冷而阳脱。余寻思舌为心之外候，其色当赤，白为肺之色，反加心火之上，是侮其所胜，显系寒邪入肺，郁蒸见于舌，是卫实营虚。乃以大剂生姜汁泄卫，肉桂通营，人参、当归、南枣助营卫之正气，服之皆应手而愈。名之曰姜桂汤，宗仲景心营肺卫立方也。」
旭高按　王氏此方，不从《内经》六淫治例，而别出心裁，又与司天胜复之义吻合。盖少阴司天，热淫寒复，即不当从热淫起见，当以寒淫为治。《经》曰：「寒淫于内，治以甘热，佐以苦辛」此法是矣。举一三反，是望后贤，莫谓司天一道，与药无关，而勿之思也。


附  ——————————————————————————————————————————————————————————————————————————————————————————

司天运气图歌  ***************************
司天运气，最难明畅。司天有左右间气之别，天符岁会之殊。五运有主客之异，六气亦有主客之分。《内经》言之虽详，而初学之家，终莫知其要领。今特绘图于下，使观者一览分明，且系之以歌，便于记诵，为补岂浅鲜哉！

司天歌  ***************************
子午少阴为君火，丑未太阴临湿土，寅申少阳相火王，卯酉阳明燥金所，辰戌太阳寒水边，巳亥厥阴风木主，初气起地之左间，司天在泉对面数。
解释　司天在泉四间气者，客气之六步也。凡主岁者为司天，位当三之气。司天之下相对者为在泉，位当终之气。司天之左为天之左间，右为天之右间。在泉之左为地之左间，右为地之右间。每岁客气，始于司天前二位，乃地之左间，是为初气，以至二气、三气，而终于在泉之六气。每客各主一步。故《六微旨大论》曰：「天道六六之节。上下有位，左右有纪。故少阳之右，阳明治之；阳明之右，太阳治之；太阳之右，厥阴治之；厥阴之右，少阴治之；少阴之右，太阴治之；太阴之右，少阳治之。」此言客气阴阳之次序也。然司天通主上半年，在泉通主下半年。故又曰：「岁半以前，天气主之。岁半以下，地气主之」也。

主运歌  ***************************
主运初角终于羽，太少相生五音谱。木为初运大寒交，火二春分十三数，土三芒种后十日，金四处暑七日取，水为终运立冬交，冬后四日交之部，每运七十三日零，共得三百六十五。
解释　假如甲年为阳土，运属太宫用事，而上推至初运之角，则其生太宫者，少征也。生少征者，太角也。是以甲之主运起太角，太少相生，而终于太羽。馀年仿此。此为每岁之常令也。
《六元正纪大论》曰：「夫五运之化，或从天气，或逆天气，或从天气而逆地气，或从地气而逆天气，或相得，或不相得。」又曰：「先立其年，以明其气。金木水火土，运气之数。风寒暑湿燥火，临御之纪。则天地可见，民病可调。」此经文明言五运之化有常数，主客之运有逆顺也。盖六气有主客，五运亦有主客。主运皆起于角，而以次下生。每岁三百六十五日二十五刻，以五分之，则每运得七十三日零五刻也。

客运歌  ***************************
十干客运何行起，甲巳之年初运宫，乙庚商兮丙辛羽，丁壬角与主相同（丁壬客运初于角，与主运同），戊癸以征为初运，太少相生直至终。
解释　客运者，亦一年五步，每步各得七十三日零五刻。五运以土为尊，故甲巳年起于土运，甲属阳土为太宫，已属阴土为少宫。故甲年则太宫为初运，太生少，故少商为二运。少又生太，故太羽为三运。太又生少，故少角为四运。少又生太，故太征为终运。巳年则少宫阴土为初运，少宫生太商为二运，太商生少羽为三运，少羽生太角为四运，太角生少征为终运。太少相生，凡十年一主令，而竟天干也。但主运必春始于角，而终于羽。客运则以本年中运为初运，而以次相生。此主客运之所以有异也。客运加于主运之上，有生克邪正之变，而病作矣。

主气歌  ***************************
主气分布主四时，岁岁如常故曰主。厥阴风木大寒初，少阴君火春分二，少阳相火小满三，太阴湿土大暑四，秋分交著五之气，五气阳明燥金是，节交小雪六气周，太阳寒水终之次。
解释　四时六气，节有常期。温暑凉寒，岁有常令。每气各主六十日八十七刻半，是谓六步。每步中各有节序四气，是为二十四气，而所以节分六步者也。总六步而得三百六十五日二十五刻，以成一岁。故《六微旨大论》曰：「显明之右，君火之位也。君火之右，退行一步，相火治之。复行一步，土气治之。复行一步，金气治之。复行一步，水气治之。复行一步，木气治之。」正以言六步之主气也。
大寒日交风木之初气，春分日交君火之二气，小满日交相火之三气，大暑日交湿土之四气，秋分日交燥金之五气，小雪日交寒水之终气。

客气歌  ***************************
逐年客气加临异，不与年常主气比。子午之年寒水初，木二火三土居四，相火五兮燥金终，仿此推之理一致。丑未初气风木同，寅申初气君火主，卯酉初气湿土临，辰戌初气相火至，巳亥初气属燥金，六载一周终复始。一言重复告君知，湿土相火更位次，主为地气分五行，土居火后相生理。客为天气法阴阳，土在火先此所以。客气加临无定时，主但奉行天令耳。故凡主客气相临，有胜无复须当视。司天克运其病徐，运克司天其病厉。利害攸关运气多，古来谁把南针指，《类经图翼》颇精详，余作斯歌得其旨。
解释　如子午年，则太阳为初气，厥阴为二气，少阴值司天为三气，太阴为四气，少阳为五气，阳明为终气。丑未年，则厥阴为初气，以次为转，馀年可仿此类推矣。主气以风木为初气，此丑未年之客气，亦风木为初气，与主气同也。
主气者，地气也，在地成形，静而守位，谓木火土金水分主四时，而司地化，以为春夏秋冬岁之常令者是也。然主气以五行相生为序，而太阴土所以居少阳火之后也。客气者，天气也，在天为气，动而不息，乃为天之阴阳，分司天在泉左右四间之六气者是也。故三阳三阴之气，更迭主时，而行天令，以加临于主气之上，而为一岁之变化。然客气以阴阳先后之数为序，故太阴土所以居少阳火之前也。
客气为先天之气，主气为后天之气，先天而天勿违，后天而奉天时，故客气有不时之加临，而主气则只当奉行天令耳。客气加临于主气之上，但有客气之胜，而无主气之复，正以主气奉行天令故也。
司天在上，在泉在下，中运居中，通主一岁，如司天克中运，谓之以上临下，其病徐而微。假如庚午年，少阴君火司天，而中运属金是也。运气克司天，谓之以下临上，其病暴而甚。假如丙子年，少阴君火司天，而中运属水是也。上临下为顺，故病轻。下临上为逆，故病重。在泉亦然。
张介宾《类经图翼》，论运气甚详，此歌多集其义。

天符岁会总歌  ***************************
天符中运同天气，太乙全兼运会支，岁会运支须四正，辰戌丑未亦相宜，同天同岁泉同运，阴岁阳天不必疑。
解释　天符者，中运与司天相符也。如木运之岁，上见厥阴；火运之岁，上见少阳、少阴；土运之岁，上见太阴；金运之岁，上见阳明；水运之岁，上见太阳者是也。
太乙天符者，如戊午年，以火运火支，又见少阴君火司天，是天气、运气、岁支三者俱会，乃为太乙天符也。
岁会者，乃中运之气，与岁支相同者是也。如木运临卯，火运临午，土运临四季，金运临酉，水运临子，所谓岁会，气之平也。不分阴年阳年，但取四正之支，与运相合，乃为四直承岁，四正支者，子午卯酉是也。如辰戍丑未四年，土无定位，寄旺于四时之末，各十八日有奇，则亦通论岁值也。
同天符，同岁会者，中运之气，与在泉相合也。阳年曰同天符，阴年曰同岁会。如甲辰年阳土运，而太阴在泉，则为同天符。癸卯年阴火运，而少阴在泉，则为同岁会。

又：天符歌  ***************************
执法天符十二年，若除太乙八年编（观天符图自明），丙辰丙戌兼丁巳，丁亥还同戊子联，戊寅戊申更乙卯，中其邪者速危传。
解释　《经》曰：「天符为执法」，共十二年。《经》曰：「中执法者，其病速而危。」以执法者之权重也。

又：太乙天符歌  ***************************
太乙天符为贵人，戊午己丑己未辰，更同乙酉年凡四，若中其邪暴丧身。
解释　《经》曰：「太乙天符为贵人，中贵人者，其病暴而死」，以三气皆伤故也。

又：岁会歌  ***************************
经云岁会为行令，丙子年同丁卯春，又有甲辰与甲戌，中伤行令病徐循。
解释　岁会共计八年，而四年同于天符，是即太乙天符也，故止四年为真岁会。《经》曰：「岁会为行令，中其令者，其病徐而持。」以行令者之权轻也。

司天在泉六淫治例  ***************************
风淫　治以辛凉，佐以苦甘。以甘缓之，以辛散之。
热淫　治以咸寒，佐以甘苦。以酸收之，以苦发之。
湿淫　治以苦热，佐以酸淡。以苦燥之，以淡泄之。
火淫　治以咸冷，佐以苦辛，以酸收之，以苦发之。
燥淫　治以苦温，佐以甘辛。以苦下之。
寒淫　治以甘热，佐以苦辛，以咸泻之，以辛润之，以苦坚之。

六淫胜复治例  ***************************
寒者热之　微（随之，逆之）
热者寒之　衰（补之）散（收之）燥（润之）
温者凉之　强（泻之）结（散之）急（缓之）
凉者温之　甚（制之、从之）

六淫治法歌  ***************************
风淫于内治辛凉，佐以苦甘缓辛散。热淫咸寒佐甘苦，酸收苦发相参赞。湿淫苦热佐酸淡，苦燥淡泄斯断断。火淫咸冷佐苦辛，苦发酸收与热贯。燥淫于内治苦温，佐以甘辛苦下看。寒淫甘热苦辛佐，咸泻辛润苦坚玩。治诸胜复当逆从，温清寒热医毋乱，五脏苦欲补泻法，大段相同微有判。此卷专为运气言，不编杂法君须按。
解释　风乃阳邪，金能胜木，风淫于内，故治以辛凉。辛过甚，恐伤气，故佐以苦甘，苦胜辛，甘益气也。木性急，故以甘缓之。木喜条达，故以辛散之。水胜火，寒胜热，热淫于内，故治以咸寒。甘胜咸，佐之以防其太过也。心苦缓，故以酸收之。热郁于内，故以苦发之也。苦热能燥湿，酸木能制土，淡能利水，吴鹤皋曰：「使酸而非淡，则味厚滋湿矣。」泄者，渗利与汗也。咸冷亦水胜火也，苦能泄热，辛能散能润。苦发酸收与治热淫同。火能胜金，故治以苦温。甘能致津，辛可润燥，故佐以甘辛，燥热内结，以苦泻之可也。土能胜水热能胜寒，故治以甘热。苦而辛，亦热品也。伤寒内热者，以咸泻之。肾苦燥，以辛润之。肾欲坚，以苦坚之也。微者逆之，甚者从之。逆者，正治也。从者，反治也。《五常正大论》曰：「治热以寒，温而行之。治寒以热，凉而行之。」此即「热因寒用，寒因热用」之谓。五脏苦欲补泻治例，及五郁之法，与此六淫胜复之治，大段相同，而微有分别。但此卷专为运气治法而设，故不编杂法，以滋扰乱也。
