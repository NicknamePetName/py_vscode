

正文  ——————————————————————————————————————————————————————————————————————————————————————————

先哲医话集  ***************************
〔司命〕
古人谓医为司命官者。盖本诸扁鹊之言。是不知道者耳。扁鹊之言曰。疾有骨髓。虽司命无奈之何。是虽谓司命。而不谓已为司命也。可以见已。夫死生有命。命者天之令也。孔子之所罕言。诸子之所不得闻也。医其如夫命何。盖医者。掌疾病者也。谓之掌疾职则可矣。谓司命官。则所以诬扁鹊。惑来学者。莫斯为甚矣。学者思诸。（鹤冲元逸著医断所载吉益东洞言）
〔死生〕
死生者命也。自天作之。其唯自天作之。医焉能死生之哉。故仁不能延。勇不能夺。智不能测。医不能救。唯因疾病致死非命也。毒药所能治已。盖死生者。医之所不与也。疾病者医之所当治也。故曰。尽人事而待天命。苟人事之不尽。岂得委于命乎。是故术之不明。方之不中。而致死者非命矣。（中略）世医动辄豫定其死生。彼其意谓。毙我手。则害于名矣。间有一二中者。益信其臆不爽也。夫察声气色。眂其死生。周官之所命也。岂不可乎。虽然。察之以臆。眂之以臆。使其生者。辄编之鬼籍。恝乎束手。以待其毙。是岂仁人之用心乎。故眂其死。犹且尽我术。以望其或生。古之道也。然而不生。然后可谓命也已矣。唯重其名。故唯眂其死。不能忘死生于执刀圭间。所以惑也。唯重其仁。故唯眂其生。所以世医所谓死者。间有起者也。故曰死生者。医之所不与也。（同上）
〔元气〕
元气之说。圣人之所不言也。大经莫有焉。盖自汉儒创也。下至唐宋大盛。遂为医之恒言。曰。元气虚。曰元气衰。曰。补元气。夫元气者。阴阳一元气也。天之所赋。人之所生。所谓先天之气也。是岂可虚衰者哉。亦岂可补乎哉。若夫随年齿而旺衰者。天地之道。万物之常也。非人力之所能挽回也矣。如其当强壮而衰弱者。则有所抑遏也。除其所抑遏者。则复其常矣。彼不辨之。妄以为虚衰而欲补之。可谓愚矣。又曰。行气则病自除。盖本之素问曰。百病生于气。虽然。病之者毒也。毒乘之也。岂气特病乎。又气毒自除乎。说者不论及此。误矣。（同上）
〔脉候〕
人心之不同。如其面也。脉亦然。古人以体肥瘦。性缓急等。为之规则。然是说其大抵耳。岂得人人而同乎。医谓人身之有脉。犹地之有经水也。知平生之脉。病脉稍可知也。而知其平生之脉者。十之一二耳。是以先生之教。先证而不先脉。先腹而不先证也。扁鹊曰。越人之为方也。不待切脉望色听声写形。言病之所在。可以见已。且如留饮家脉。千状万形。或无或有。不可得而详矣。夫脉之不足以证也。如此。（中略）
世有隐其病。使医诊其脉。以试之者。乃耻其不知之似拙。以意推度。言其彷彿。欲以中之。自欺之甚矣。医其思诸。（同上）
〔腹候〕
腹者。有生之本。故百病根于此焉。是以诊病必候其腹。外证次之。盖有主腹症者。有主外证焉者。因其所主。各殊治法。扁鹊曰。病应见于大表。仲景曰。随证而治之。宜取古法而求其要矣。（同上）
〔医意〕
医意之说一出。而世之狡儿。以为口实。曰。医之道。唯意以推之。何必读书受业。而后为之邪。吁。妄者陋者。岂可与言道哉。盖医之为道。自有一定法。何凿推妄行之为。其如是也。不由规矩以拟方圆。不用绳墨而置曲直。岂得不差乎。学者思诸。（同上）
〔痼疾〕
世医以痼疾名持病。而难于治矣。至如中风。嗝噎。胀满。痿躄等。难之益甚。是无他方不得法也。盖方法不愆焉。则无病不愈也。今从法处方。其所难者。得治不少矣。彼已不能治。则虽千百人中起一人。不亦善乎。此非入门同道。不易论焉。（同上）
〔素难〕
素灵之书。古人以为先秦之伪作。周南先生曰。六朝以降之书。然其中间有古语可法者。学者择焉。难经传以为越人书也。而其言理最胜。故害道亦多。考之扁鹊传。亦唯伪作而已。（同上）
〔修治〕
（前略）去酷烈之本味偏性之毒气。以为钝弱可狎之物。何能除毒治病哉。盖毒即能。能即毒。制以益毒则可也。杀则不可矣。（同上）
〔毒药〕
药者。草木变性者也。偏性之气皆有毒。以此毒除彼毒耳。
周礼曰。聚毒药以供医事。又曰。以五毒攻之。
左传曰。美疢弗如恶石。
古语曰。毒药苦口利于病。
内经曰。毒药攻邪。
古者以药为毒。可以知也。后世自道家之说混疾医。以药为补气养生之物。不知其为逐邪驱病之设也。可谓失其本矣。甚则至有延龄长年。还少不死等之说。庸愚信之。煅炼服食。以误其身者多矣。悲夫。（同上）
〔药产〕
药产有某土宜处。某土不宜处。其土之所生。性之所禀。不可不详也。（同上）
〔名方〕
世俗所谓名方者。间有奇效。故医传之。非医者亦传之。不审其所出。而一时施用有验者。相传以为名方也。盖载书籍者。未必佳。传俗间者。未必不佳。宜博求普问。以辅其术矣。（同上）
〔禁宜〕
人性之所好恶不同。称口腹者为宜。不称者不宜。古者养精以穀肉果菜。未尝言禁宜也。后世严立禁宜。曰。某物增病。其物胜药也。然其为物所夺者。非药也。何以胜彼病之为哉。立禁宜之弊。至进其所恶。禁其所好。不亦左乎。（同上）
〔产褥及腹带〕
产蓐之法。方土所习各殊。其有害者除之。无害者从之。勿为收生家法所拘束焉。恐反生他病已。盖产后困倦。欲眠且卧。而今京师俗。数日戒之甚不可。又妊娠腹带之法。中华固无之。本邦有之者。世谓神功皇后征韩。妊娠擐甲。故用之非常法也。（同上）
〔医治未病〕
使天下狴犴无人。讼庭生莎。君相之德也。故曰。必也使无讼乎。使民人体常无病。寿考以终。医师之德也。故曰上工治未病。（皆川淇园门人南部生著技养录）
〔素问名义〕
素问全元起云。素者本也。问者黄帝问岐伯也。方陈性情之源。五行之本。故曰素问。乾凿度云。夫有形者。生于无形。故有太易。有太初。有太始。有太素。太易者未见气也。太初者气之始也。太始者形之始也。太素者质之始也。气形质具。而疴瘵由是萌生。黄帝问此太素质之始也。素问之名义或由此。文献通考经籍考云。晁氏曰。昔人谓素问者。以素书黄帝之问。犹言素书也。真仙通鉴云。天降素女以治人疾。帝问。遂作素问也。以上诸说。非牵强则迂诞。且如是当谓问素。不可谓素问也。素问注证发微云。素问者。黄帝与岐伯鬼臾区伯高少师少俞雷公六臣。平素问答之书。此解素字旨不甚远。而犹未全是。愚按素豫也。国语夫谋必素。注韦昭曰。素犹豫也。汉书陆贾传。将相和则士豫。附注师古曰。豫素也。是素豫互训。盖同义矣。又按。史记秦纪昭王曰。物不素具。不可以应卒。汉书赵充国传曰。诚非素定庙胜之策。素字并亦当以豫看也。问者黄帝问岐伯等也。夫民庶蚩蚩。不知养生之道。暴施妄作。由以生疾。以婴横夭。犹如不问法禁。而自抵罪。黄帝仁智豫问岐伯以养生之道。避邪之术。以此垂世。以俾元元得全生于无穷者。亦是圣人务本之揆矣。上古天真论曰。圣人不治已病治未病。不治已乱治未乱。又曰。病已成而后药。乱已成而后治之。譬犹渴而掘井。斗而铸兵。不亦晚乎。是其特于卷首。揭示之本旨者。且夫内经一部之书。独论病理而不备药方。其意盖亦专在豫防故也耳。（同上）
〔医不可不贵〕
予尝语同志医曰。医者不可不贵也。易曰。天地之大德曰生。夫风雨而润之。日月而烜之。是见天意之在生物矣。圣王之御极。秉彝伦之道。敷礼乐之化。以利民生。乃是其奉天命行天意者矣。但人外有六淫之感。内有七情之结。民之不终命而死。其尚在疾病乎。昔者大圣神农。尝百药以创捄疗。黄帝问岐伯以作内经。此天子之为医者也。伊尹佐商王。论广汤液以资医用。此宰相之为医者也。想古之时医。必人人而知之。故能若是也。至周始设医职。譬犹古者人人谏君。至汉特有谏官。虽然尚列之天官。未敢轻医也。医既起死肉骨。必养人天罔极之龢。以介含息无疆之寿。是故圣王好生之德。不用医则不可为得其全矣。古人有谓曰。上医医国。曰生生之具。王官之一守。医之事也。如斯其胡得置诸下卑乎。后世医职不贵。故英材伟器。耻医而不为。为之亦不必深学。盖后之无良医亦职此之由。其内或有上工者。乃亦以厥身在卑。人多不威。不威则不服。不服则不信。不信不服。神丹亦徒尘饭土羹耳。故曰医者不可不贵。非以予身所事。强为之肸饰也矣。（同上）
〔药气味〕
药之理病。气以制气。而气不空生。必因于味。国语曰。味生气生也。（同上）
〔胆大〕
史载。姜维死时见剖。胆大如斗。盖是相沿俗说。余友尝请官得刑徒之尸。解剖观之。胆附肝脏。大不过如无花果。则虽勇敢过人。焉能有其胆如斗之理乎。又内经云。胆者中正之官。决断出焉。窃考兰书胆盈苦汁。主运转气液。消导水穀。盖以兽胆功用推之。则兰书之说。为协其理。则云决断之府。乃亦空理附会耳。（同上）
〔节色欲〕
余在京师。一再驩西依诚斋先生。先生时龄九十三。善啖健步。精神益壮。余问其寿繇。先生曰。岁四十馀失偶。人劝后妻。自谓既有储嗣。所冀惟寿。终峻拒之。矜居至今。或此事见益也。归乡之后。按此索高寿之人。遽得数辈。询之。言如出一口。足以验先生焉。又按宋刘安世自迁谪后。惧遗父母之忧。遂举意绝色欲。自言自是未尝有一日之疾。三十年来。血气意思如当时。终日接士友。剧谭虽夜不寝。精神如故。夫养生之道。又有个节色欲一事。正尔明较。（同上）
〔同艺相嫉〕
翰墨射御医卜。以至书计伶人。均是材艺。自古艺人。多不学道。以故其艺弥高。而娼疾弥多。卒至以相忌害。不谓不伙。亢仓子曰。同道者相爱。同艺者相嫉。凛然哉。（同上）
〔医匠之心〕
医以济生惠人。为己任者。以笏室之卑。而上无耻于槐位。故贾太傅曰。古之圣人。不居朝廷。必在医卜之中。非谓医之有可贵乎。医以钓名弋利为其心者。以千锺之富。而下有侔于奸贾。故关子曰。商贾之言。医匠之心。非谓医之有可贱乎。（同上）
〔利器毒药〕
盘根错节。非利器则不断。痼疴难瘼。非毒药则弗除。但利器易伤物。毒药易害人。是固可畏矣。而医之良者。用毒愈多何也。盖物有非常之性。而有非常之能。夫韩信英布诈力虐徒耳。而汉高善用之则兴。假令其疑恶不用。吾未知夫鹿落乎谁手也。（同上）
〔使方法〕
佛者曰。心迷法华转。心悟转法华。余亦曰。医昧方法使。医明使方法。（同上）
〔贵者难疗〕
贵者有疾。尤为难疗。郭王对和帝。言有四难焉。见于后汉书。余谓贵者难疗。其由岂止四。众人搀和。而医令不行。妇人执事。而将息失度。药则先适口而不要利病。方则专补益而忌疏涤。并皆其所以谓难疗也。且夫君上叠。膝于深宫之中。气血抑遏。无从疏进。置车方温柔之乡。斫丧过寸。罔省节制。五鼎八珍。餖飣于前。重幌密帏。燠郁于后。无一不为疾病之资矣。其既然矣。以是贤君举医。知颐生之道者。以任之献替。此谓之治未病也。（同上）
〔医有十四不可〕
今之为医者。有十四不可焉。特学而疏术。一不可也。主意而昧法。二不可也。年少而粗思。三不可也。年老而难事。四不可也。护生而遁危。五不可也。见利而忘仁。六不可也。轻生而寡恻。七不可也。畏死而多遽。八不可也。厚富而薄贫。九不可也。惈贱而惮贵。十不可也。拘例而失权。十一不可也。赶变而惑常。十二不可也。巧言而炫技。十三不可也。标己而伐人。十四不可也。若能去所不可。其可也。乃将自至。忽之无省。其不可也。乃将长不除。为医如是。其害于人也不鲜。何其惠民济生之云者。（同上）
〔回光反照〕
人疾笃。俄而饮食加倍。言色俱见愈状者。其死必近。俗谓之间晴。言如久霖中间。假见晴色也。尝从舌官。访之清客朱鉴池。朱答。名曰回光反照。（同上）
〔人之所病医之所病〕
人之所病。病疾之多。（病者忧世以下同）而医之所病。病道之少。（石坂竿斋著扁鹊传解）
〔病有六不治〕
病有六不治。骄恣而不论于理。一不治也。轻身重财。二不治也。衣食不能适。三不治也。阴阳并藏气不定。四不治也。形羸不能服药。五不治也。信巫不信医。六不治也。有此一者。则重难治也。（同上）
〔记性〕
汪訒庵云。金正希先生。尝言人之记性皆在脑中。凡人外见一物。必有一形影。留在脑中。小儿脑未满。老人脑渐空。故皆健忘。愚思凡人追忆往事。必闭目上瞪而思索之。此即凝神于脑之意也。（出于本草备要辛夷注）王惠源医学原始亦云。人之一身。五藏藏于身内。止为生长之具。五官居于身上。为知觉之具。耳目口鼻聚于首。最显最高。便与物接。耳目口鼻。之所导入。最近于脑。必以脑先受其象。而觉之。而寄之。而剖之。而存之也。故云。心之记。正寄于脑耳。黄庭内景。亦言脑为泥丸宫。元神居焉。是必有本。何惑之有。予按阿兰说。人之精神在于脑中。故人断头立死。亦与内景之说符矣。而五杂俎。谈荟。载头断而不死者数则。此是人妖耳。（医賸上卷）
〔少腹名义〕
王冰注气交变大论云。少腹谓脐下两傍髎骨内也。刘熙释云。自脐以下曰水腹。水汋所聚也。又曰少腹。少者小也。比于脐上为小也。病源候论。以少腹为[月|耳/耳耳]腹。未详何义。（同上）
〔初学诊脉〕
初学诊脉之际。心以为弦。则如弦。既又以为紧。则如紧。除浮沉大小滑涩等之外皆为尔。譬之静坐闻鹁鸽声。心认脱布裤而听之。则莫闻而不脱布裤。认德不孤而听之。则莫闻而不德不孤。盖心预有所期也。王叔和曰。心中易明。指下难晰。方此际洗尽胸次所蓄。寓孔神于三指头。自然得矣。（同上）
〔病分左右〕
王文正笔录云。盖人身一气脉也。今及其感病。左瘫者不及右。右痪者不及左。麻痹亦有如此者。又有汗出偏于左右者。又有疮疡。左不淫于右。右不浸于左者。又有偏腹毒。自首至踵平分寒热者。（见船窗夜话）虽则一气脉。其有界限如是。笔录所载。恐不虚诞也。（医賸中卷）
〔贼风〕
医垒元戎。俗云。贼风者。窗牖之风也。非也。予按以窗牖之风。解经之贼风。固非也。然此摄生家之所最可避也。尝阅明陈龙正几亭外书云。孔隙风。名为贼风何也。曰平面风。如开口之呵。檐下之风。如嘬口之吮。呵温而吹冷。吹已不可不避。况孔隙风乎。铁之为物。方圆平厚。可坐可凭。惟刀锥不可近。薄与尖故。缝风如刀。隙风如锥。可谓能近取譬矣。（同上）
〔露首温足〕
予夜寝必覆被没头。否则不能稳睡。数十年以为常矣。内典云。欲得老寿。当温足露首。又应璩诗。下叟前致词云。暮眠不覆首。尝日中坐地读者。见头上有影二三尺。蒸蒸如游丝。盖阳气之从玄府上腾也。方知露首所以得寿。而下叟之言不偶然。然不能顿止。（同上）
〔左右齐诊〕
鲁华祝卫藏图识云。西藏医。名厄木气。其视脉。以左手执病者之右手。右手执病者之左手。一时齐诊。予向得本邦古医书一卷。其中载诊脉法云。左右齐诊。而脉动应于医之手。左右动数不齐者死之兆也。此从前脉书。所未言及焉。（同上）
〔引线候脉〕
世传。翠竹翁引丝诊脉。此医书所未言。襄阳县志。载崔真人名孟传。北人关人。从族兄授医学。扫云留月。直得壶公妙术。万历朝。太后病笃。真人应召。诏自帘孔引线候脉。投剂立愈。上赐官赐金。皆不受。遂赐以真人号。后于武当羽化。自号朴庵。此恐因小说西游记孙悟空之事傅会者。（医賸下卷）
〔针入肉中〕
针误入肉。若不即出。经年累月。走趋肉中。必出从他处。予亦往往目击焉。袁漫恬书隐业说云。鄂州武氏女。得奇疾。痛时宛转不堪。一道之人以药傅之。一铁针隔皮跳出。余侄家幼婢。寤寐中手面脘间。如虫螫之毒。若有物入于中。自后蠕蠕微动。渐渐缘臂湾。环而上。直至肘背。忽露一细头。以指摘之。乃是一无孔铁针。其痛始愈。计其三月之久矣。夫针之偶入肤肉亦常耳。独异其宛转而上。且能自穴而出。视武氏之女。又异矣。昔人之所谓蜿蜒如龙者。安知非此等耶。以是。知事理之不可测。而物性之不可知也。（同上）
〔不见前医之发剂〕
青囊琐探曰。凡有病之家。延医服药数日。犹未见效。则信疑相半。遂又召他医。出前医之发剂。以问可否。予每临如是则不见其剂。夫人心不同如其面。有谁与我意符合者乎。若见其药。我以为不可。岂可默止乎。若吞之而为可。则失信于患者也。且以彼之所是我非之。则恐为妒妇之口。此余所以不见前医之发剂也。若病家笃信余恳请治无二心。则披见前医之措剂。识别其攻补奈何。然后与药矣。呈。以辨口炫术之医。自我乞览前剂。漫谤其缺。当以欲夺人功。假令其不拙。殆可谓小人也。（绪方惟胜编杏林内省录）
〔大同医式〕
（大同三年奉敕施行者治承元年曲药头所写<抄录>）
一医官每朝寅时。独考自脉。知日气而出任。
一君上御恼之间。医官不许房中之事。犯者解官。
一医官诊女官等。不许直问病根。
一御恼之时。选医而令御药上之。群医有异考。则虽夜中可申之。
一医官之家。不许恣居远所。
一御恼之时。医官禁酒。
一御恼急时不应召者。解官。
〔后藤艮山之死生诊征〕
按腹自心下至脐。任脉突起者。病聚脉下故也。病不聚者。脉不必突然。老人肉脱。发此证者为死期。
虚惫症。唇色不淡白者。耳轮未萎者。可救活也。是宜熟察。
病至大患。目不瞬者。眼胞元气脱也。乃为反目兆。近死期。
专发声音者。多吐血而脉不数。是不足畏。真吐血者。其脉必数急。是大可恐。
虚劳脉细数者。脉乍见和平则为近死期。易所谓枯杨生华。何可久也。虽缓者不出五七日而死。（先哲医话）
〔心小胆大〕
余每称心小胆大之语。以为医家吃紧。（后藤艮山）
〔狂证在妇人难治〕
狂证在妇人难治。霉毒在妇人易治。（后藤艮山）
〔痿痹之辨〕
痿与痹易混。而详之。则痹者主皮肤不仁。痿者主筋骨萎软。（同上）
〔妊娠鉴别〕
妊娠与血块易混。然块者。顽固沉著。无发扬之势。妊娠者。凝结温然。有润泽之气。又讯之于妇人。夜阴快寝后。小腹勃然突起者娠也。又乳头黑者妊也。（同上）
〔求嗣法〕
求嗣法以温腰为主。故灸腰眼穴效。浴温泉亦效。（同上）
〔虚劳发痔漏〕
虚劳有直肠疼痛。大便难。或发痔漏者。此皆以肺、大阳损伤。为难治。（北山友松）
〔著述三日而成〕
土佐翁（谓长泽道寿）隐栖西山。著医方口诀集。三日而成。有马氏凉及。手写证治准绳全帙以谙记。其卓识笃志民可并称。（先哲医话）
〔君子有三惜〕
夏布政字正夫。未尝以淹屈降志。尝曰。君子有三惜。此生不学一可惜。此日虚过二可惜。此身有败三可惜。北山友松续之曰。有善不作四可惜。有过不改五可惜。老来怨天更可惜。（同上）
〔方者法也〕
方者法也。如毁旧屋。而建新屋。故使方而不使于方为要。假令如以中风方治咳嗽。是使方也。若以风药治风。以咳药治咳。是不使于方也。况索病根而治之。诸证不治而自治。乃上乘法。（北山友松）
〔方无灵〕
坂阳老医。问起死回生之方。答曰。方无灵。唯求本耳。不言其他。（同上）
〔瘫痪〕
瘫痪经年者。一旦忽然手足动。目睛爽。即急变候也。（同上）
病瘫痪。肩髃骨开脱。如容五指者不治。又握掌不开者不治。开而不握者治。（和田东廓）
〔病者豫后诊征〕
一病者目赤。眼睛不转如鱼目者。为难治之候。
一病人不论缓急。将诊之。宜隔床望见其形气。形气缩小。神彩枯瘁者死候。不必持脉而知之。
一伤寒舌圆厚者。又薄小者。皆为恶征。又始终白苔不变者。亦为难治候。又厚者赤者。皆为虚也。
一脐下悸。按之与呼吸相应者。病人虽危笃。其死有间。
一凡大病眼中爽者恶候。不了了者。反有生意。劳瘵及杂病。眼神与病相应者为佳。
一诊大病。鼻梁亦为要诀。医书徒论明堂。而不及之。为缺点。
一病人绝脉者。暴出为恶候。微绩为佳兆。不止脉如厥逆。亦然。
一偏枯证有治不治之辨。病者握手者决不治。试使握手仰卧。则手必开。复起之则如故。是为恶候。
一久病人。左右偏卧者。一朝忽得自由卧。则死期在近。
一病人舌上白苔。其下含紫黑色如牛舌者。为恶侯。此舌候兼面戴阳。则更为危矣。
一患瘵疾者。襟际肉先脱。与他病羸瘦不同。宜熟察。
一瘰疬成痨者。与痔漏成痨者。其理全同。但有上下分耳。（和田东廓）
一诊病人。宜察眼中之了不了。与音声之爽不爽。此二者清亮则不死。
一血证脉弦数者。有不测之变。可恐矣。（荻野台州）
一病人有呼吸乍失调度乍复者。不出五六日死。（同上）
〔欲善外科先宜精内科〕
夫欲善外科。先宜精内科。何则。疮疡虽百端。不能出于阴阳虚实。苟审之而施之治法。则于外科。无有间然矣。（华冈青洲）
〔活物穷理〕
学医者。如宋儒穷理。不先格知人身穷理。而后审疾病。则不能至极致矣。（同上）
〔蝮蛇咬疗法〕
蝮蛇咬。内服乌头汤及紫丸。外涂柿实汁则愈。（同上）
〔破伤风豫后〕
破伤风。其初项背强。或言语蹇涩。寒慄者可治。若至角弓反张。则多难治。产后痉病亦然。（同上）
〔乳岩之豫后〕
乳岩有经水者易治。经水断者难治。又乳岩者。怀孕则其核忽成大也。（同上）
〔劳瘵之豫后〕
劳瘵不可治。似劳瘵者可治。膈噎不可治。似膈噎者可治。世医动谓能治之。盖其似者耳。（永富独啸庵）
〔遗传霉毒〕
霉毒禀于胚胎者。决不治。假令一旦得痊。后必发。为人父母者。可不慎之于其初乎。（同上）
〔医制病〕
医为病制。则虽药峻剂大。其病不易治也。医制病。则虽药慢剂小。其病可治也。医宜谋诸未病之日。征诸既病之日矣。（同上）
〔不治而自愈者〕
阅诸病者。不治而自愈者。百人之内过六十。其馀四十。十人者必死证。十人者难治。十人者险证。非良医不能救。特下工所疗者十人耳。（同上）
〔食欲色欲害人孰甚〕
食欲之害人。甚于色欲。而世人徒知色欲之害。不知食欲之害。悲夫。（惠美宁固）
〔嗝噎之豫后〕
嗝噎。壮年者可治。四十以上者必不治。嗝证心下结块。累累如拳者为恶候。又舌上发紫色斑者。同之。（同上）
〔水病之豫后〕
水病脉出者死。譬之于溺水者。有生气者必沉。既死者必浮。其元气衰者脉自浮。元气不衰者。脉自沉微。故水病脉滑浮为凶。沉实为吉。千古不磨也。（同上）
〔猫咬症处方〕
瘛狗毒鼠。古今论其治。而至猫毒寥寥无闻。予曾为家猫所咬。痛楚苦恼。不可名状。因普检毒兽咬伤之方。将水晶一味。煎服。其病霍然如脱。后复发。乃作黄连解毒汤加虎胫骨。兼服之。数十日全愈。（同上）
〔石榴皮治汞毒〕
余尝见磨古镜者。将石榴皮磨之。则银光剥尽为铜色。乃知水银之所忌。世解轻粉毒。专用石榴皮。洵有以也。（福岛慎独轩）
〔精神病灌泉疗法〕
发狂者。与三黄加芒硝汤。兼灌瀑布泉为妙。灌泉法。使患者著[衤曼]。而以麻索缚之于梯。别以手巾覆其头。而后灌百会。又以手当额上。御眼鼻而灌天庭。次至胸间膻中。则其人易堪而克奏效。（泉水浊者不佳。宜选取清冷者也。）（同上）
〔淫腹痛之疗法〕
娼妇始入妓院。与客接十馀日。必发寒热腹痛。俗称曰淫腹痛。海萝能治之。如寒热不去者。宜小柴胡汤加海萝。（同上）
〔医之上工下工〕
医有上工。有下工。对病欲愈。执方欲加者。为之下工。临诊察机。使药要和者。为之上工。夫察机要和者。似迂而反捷。此贤者之所得。愚者之所失也。（同上）
〔人生有自然之理〕
人生固有自然之理。而疾病亦不外于人身。故医审其理而治之。否则施治益谬。是以长沙氏之书。务矫其弊。可不凿哉。（同上）
〔未诊而豫拟其方〕
医者对病人。未诊之前。问其证候。胸中预拟其方。则诊毕后。反失其真谛。宜虚心精诊。而后熟虑下案矣。（多纪桂山）
〔莫如善读其治验〕
欲识古人临证施治之妙。莫如善读其治验。予将掇其精英。类为一书。而年老未果。哀矣。（同上）
〔赤痢之豫后〕
痢疾初起。脉数无伦。下利频数。精神不安。额上汗出。面部肉脱者。皆为不治。（多纪茝庭）
〔脚气之豫后〕
脚气。下部无水气。胸背颈间面部。或手背浮肿者。忽至冲心。不可轻视。如水肿上盛者亦然。
脚气呕逆喘急者。为冲心之渐。不可忽诸。然复有似而非者。（同上）
〔序跋徒极称扬〕
近来舶斋医书。大率蹈袭陈言。未有所发明。而其序跋徒极称扬。顾不读古书者之所为。要之优孟衣冠。不过追时流。钓名利耳。（同上）
〔读医经秘诀〕
凡读书经。遇训义有确据。则举其一二而足矣。不必取繁冗也。
训诂虽精。而其义不切于治术者。未为得也。训诂虽不精。而施不于疾病。必有实效者。乃为得经旨矣。
凡立说者。非通贯全经。则不可谓之尽理蕴。非该尽万理。则不可谓之得经旨。矧乃欲以变律常者。拘于常而不通变者。皆不善读之故也。（同上）
〔良药苦于口利于病〕
孔子曰。良药苦于口。利于病。
吉益为则注曰。药者皆毒也。以毒干毒。而疾乃瘳。奚药之良之有焉。
〔不为穷困改节〕
君子修道立德。不为穷困而改节。为之者人也。生死者命也。
〔学医费人〕
东坡云学书费纸。学医费人。凡医误药几十遭。然后困心焦虑。得以成良医之名。（高森正因）
〔吉益东洞之识见〕
片仓鹤陵曰。芳村恂益。见闻虽博。著者虽多。其学竟不传焉。如吉益为则。学问不博。所见亦偏。而其术至今益行。医之于识见。不可不审也。（杏林杂话）
〔杉田玄白之诗〕
九千里外存知己。五大洲中如比邻。（杉田玄白）
〔手术之精炼〕
筑前陶村医生养朴。以眼科闻四海。常盛水于盆。浮发于其内。以燔针刺其发。发两断于左右。曰不如此。则不能刮眼中之筋膜。其子学之数年。其发虽两断。水有微声。父曰。有声者不可刮眼。其人不堪痛苦也。（杏林杂话）
〔医书之虚实〕
凡医书。其文巧而不知倦者。多虚也。文陋辨拙。易生厌心者。却实也。人好虚嫌实多矣。可不思乎。（医学言志录）
〔学之进也有渐矣〕
学之进也有渐矣。不可急迫。古人譬之一树之花。自蓓蕾至开坼。日进不舍。有渐而不遽。（同上）
〔易者却难难者却易〕
世人以读书穷理为难。以临病施治为易。易者却难。难者却易。难易互谬。是医之所以无上工也。（同上）
〔医戒数则〕
一老医之话。不可苟闻。俗医之方不可苟记。
一学医多入扬子之门。术士遂陷墨子之阱。岂可不慎哉。
一医者虽业忙无读书之暇。心不可宜忌之。苟忘之。则只是药铺之徒。
一近世之医。致美于衣裳。竭饰于器物。而置诊法药性于度外。岂可谓之医哉。
一艰辛劳苦者。成业之良药。
一医者谗而有欲流行之念。便是不仁之根。
一寸尘入眼。不见大山。可不惧乎。
一蚕吐丝以利天下。医用佞以计一身。可以人而不如虫乎。
一方今斯道不绝犹缕。吾徒足于衣食。安于枕蓆者。其恩安在乎。
一所知益高。则所行愈卑。此古今之弊。
一凡学艺非可活用于今日者。此无益学也。圣人之死物。不若愚人之活体也。（医学言志录）
〔我非卖药者何必求流行〕
有人曰。我非卖药者。何必求流行。此言似立一家之言。而实非也。凡有仁爱者。必有此业。有此业者。必有此功。有此功者。人必慕之。人苟慕之。则虽欲业不行而得乎。（同上）
〔师恩之厚〕
凡人随师受教时。崇之如天。亲之如父。而及其开业立门也。昂然自得。如有生知之德而不思师恩之厚。甚则至于有诽议师说。蔑如重恩者。噫。人情之偷薄。礼仪之坏乱。何夫至于斯也。（同上）
〔为医者在读医书〕
为医者。在读医书。读而不能为医者。有焉。未有不读而能为医者也。（灵枢史菘序）
〔于治术全是俗人〕
今之所学。仅能知病人之所自知而已。不能知病人之所不自览。故于治术。全是俗人。数十年后。而初得与俗人异。（中略）一日学之。有一日之益。是所贵于脉也。（脉经）
〔扶阴抑阳讷言疾行之戒〕
言者乾道也。行者坤道也。故阳常有馀。阴常不足。是以有扶阴抑阳讷言疾行之戒。医者尤可猛省焉。（医学言志录）
〔医不病〕
经云。医不病。故为病人。平息调之。所谓枉己者。未有能正人者是也。（同上）
〔道体数则〕
一天地以生物为心。故人心亦是一个生道而已。
一经云。独出独入。又曰独往独来。凡技艺至其极。则皆有此地。
一仁者。是医之体也。目视五色仁也。耳闻五声仁也。指诊五脉仁也。口问证状。亦仁也。无仁何据。
一吸菸吃茶。亦是拂杂念之一良药。
一呼与吸。所资以始者。孰先孰后。学者以为何如。
一易曰。君子以虚受人。医之道亦如此而已。
一在天谓之大气。在人谓之元气。其气乃一矣。
一程子曰。天地万物之理。无独必有对。皆自然而然。非有安排也。以位言。则上下表里。以气言。则动静盈虚。进退升降。以时言。则寒热温凉。卧起朝暮。两两相对。不期然而自不能不然。是谓之自然之理。
一明天理。察病变。医师之道也。痊与不痊。此亦别理。
一先辈曰。运气者。医家之大业。诊治之一端。
一法立而能守。则道可久。业可大也。久是天地之理。大是天地之象。（同上）
〔药物之产地〕
（产于山者产于水者）
凡药物之产于山者。多是敌风寒。生于水者。多是利水湿。药性之成分。不能不自然矣。（同上）
〔医之三德（智仁勇）〕
观人之疾患。若己有之。是仁也。责有无。以详其诊。此智也。刚决明断。以投方剂。此勇也。该此三德。而始谓之医。（同上）
〔严威俨格非爱之道〕
严威俨格。非爱之道。但主爱而可初入于医门矣。（同上）
〔爱而不劳则非医〕
爱而不劳则非医。劳而不爱亦非医。（同上）
〔医书亦是坟典〕
医书亦是坟典之一。（同上）
〔以仁为己任〕
圣门学者。以仁为己任。吾党之士。亦以仁为己任。（同上）
〔为生民愈病〕
为天地立心。为生民愈病。（同上）
〔树无仁则不生〕
人无仁则道绝。树无仁则不生。杏仁桃仁。其名不虚。（同上）
〔有良工有粗工均是医也〕
有良工有粗工。均是医也。盖所谓小德川流。大德敦化。（同上）
〔唯是感应而已〕
程子曰。天地之间。只有一个感与应而已。人之体亦如是。有感而有应。见应而知感。故医之治法。亦感应而已。（同上）
〔医之道在明于业〕
凡医之道。但明于业。则可以进仁。文辞之巧拙。不足以为患也。（同上）
〔仁义礼智信〕
慈恻人之病。是仁也。诊候得其宜。是义也。方法适其度。是礼也。机变能处之。是智也。终身而不失。是信也。（同上）
〔学业者本也〕
治术者技也。学业者本也。培其本而达其技。是谓之正学。彼以治术而已者。卑矣。（同上）
〔知药不知方〕
知药而不知方。知方而不知术。知术而不知道。岂可谓之医乎。（同上）
〔玉帛钟鼓者礼乐之末也〕
玉帛钟鼓者。礼乐之末也。脉症方剂者。医道之用也。若其全体。乃别有真理。今之人多就于脉症方剂。而说阴阳表里。寒热虚实。至其所以为然之理。则曰。无益于治疗。安异以玉帛钟鼓为礼乐。而不求其所以为礼乐者乎。（同上）
〔昔人之元素说〕
元素者。即气也。气也。即阴阳也。故所谓六十元素者。分碎阴阳而言之。阴阳者。统合六十元素而言之。是以天地之间。阴阳之外。别非有元素者也。（同上）
〔医之修养〕
其一　平者人身之常理
人者。居于游气纷扰之中。或从或逆。得其宜以调神。谓之平也。平者人身之常理。失常理则疾病立到。（同上）
其二　心绪烦冗言行亦自浮躁
凡心绪烦冗。则言行亦自浮躁。当斯时也。气息以吹之。或压之于脐下。而神气始定。（同上）
其三　人身之灵犹如灯盏
人身之灵。恰如灯盏然。火是神。盏是体。油是饮食也。无体则不能饮食。不能饮食。则神失所养。神失所养。则欲不消灭而可得哉。是以精神饮食形体三者备。始谓之人。如其命数。乃是系灯心之长短也。故风前之烛。古人之所深戒也。（同上）
其四　人之生世以调神为要
有天地而人存其间。故曰。天地合气。命之曰人。
人禀天地阴阳之气以生。因血肉以成其形。
以天地为父母。
因念天气者何。呼吸是也。地气者何。饮食是也。呼吸阳也。故肺先受之。饮食阴也。故胃先受之。经曰。阳化气。阴成形是也。是以一身气力之根。在于呼吸。全体形肉之基。在于饮食。阴阳相合。形气相保。而神存于其中。故人之生也。以调神为要。（同上）
其五　修其神养其精
修其神养其精者。是治未病之事也。去外诱之外。无他术矣。故外诱之不去。是百病之根。（同上）
〔疾病〕
一经曰。气合而有形。因变而正名。是言尽之矣。
一病名不立。则治术无所施。尼山曰。名不正则言不顺。
一虚邪中于人也。譬如虚器入水。水自然入。若以一器实水。置之于水中。水何能入来。盖中有主则实。实则不患不能袭。
一夫无病者。人之常也。有病者。人之变也。故人在气中。常而变。变而又变。变化无穷。医岂易言乎。
一潮热盗汗本是一也。潮热如云。盗汗如雨。
一人身之发热。犹天地之溽热也。雨降而暑去。汗出而热解。故曰。阴之汗以天地之雨名之。
一论病则要明其因。论人则须识宿素。（同上）
〔黄疸豫后（其恶证）〕
黄疸烦渴。吐逆腹胀者为恶证。若夜不得眠。烦躁热渴者。不出二三日而死。
腹中有癖块。而一身发黄者。名曰癖黄疸。亦难治。（福井枫亭）
〔信而后行〕
孙真人曰。法为信者施。不为疑者说。又论曰。疑师不治病。疑药不服之。服之即不得力。决意不疑者。大神验。
物理论。有医竘者秦之良医也。为宣王割痤。为惠王疗痔。皆愈。张子之背肿。命竘治之。谓竘曰。皆非我背也。任子制焉。治之遂愈。竘诚善治疾也。张子委制焉。夫身与国。亦犹此也。必有所委制。然后治矣。
〔大病当委一医〕
大病当委一医。
〔医门一业慈爱为先〕
医门一业。慈爱为先。常存救治之心。方集古贤之行。近来医者诊察疾病。未言理疗。訾毁前医。不量赋性庸浅。专务妒贤嫉能。利己害人。惊吓患家。意谋厚赂。此则不亦禽兽之心乎。
〔古之脏器疗法〕
李东壁曰。人阴茎非药物也。辍耕录载。杭州沉生。犯奸事露。引刀自割其势。（势人势也）流血经月不合。或令寻所割势酒服。不数日而愈。（中略）人势一作睾丸。（原南阳）
〔产妇侧卧〕
本邦产妇禁侧卧。特子玄子著产论。令乳妇去产带。安卧。余尝游其门。亲炙之。其卧者。神心安静得快睡。防晕除热之良策也。其验大胜于药饵。而人皆惮之。（同上）
〔知雨霁〕
病者知风雨晦晴者。皆是血分之不爽也。或属虚乏。或属瘀滞。打扑折伤。症瘕皆知之。云云。（同上）
〔四季脉名〕
春脉弦。夏脉洪。秋脉浮。冬脉沉。（察病指南）
〔观人形性脉法〕
人长则脉长。人短则脉短。人肥则脉沉。（一云脉厚。一云脉细而实。）人瘦则脉浮。（一云脉急。一云脉大而长。）人壮脉欲大。人弱脉欲小。反之者为逆。形盛细少气不足以息者死。形瘦脉大。胸中多气者死。老人脉微。微阳羸阴者平。（一曰脉濡而缓）妇人脉当软弱于丈夫。小儿四五岁脉。实自駃。呼吸八至。（一云幼人脉数而壮）性急脉急。性缓脉缓。（同上）
〔察平人损至脉法〕
凡一呼一吸为一息。一呼脉再至。一吸脉再至。是一息之间。脉四至并五至。不大不小。不短不长。是为平人之脉也。
一呼一吸脉不及四至者。曰败。（一曰气虚）其人少气。三至者曰迟。（一曰损。）其人可治。二至者。曰败。（一曰寒）其人难治。延时而死。一至者曰息。其人虽行。方当著床待时而死。此为阴病之损脉也。故曰。阴病脉迟。
一呼一吸脉六至者。曰数。为始得病。七至曰极。（一曰无魂）八至者曰脱。（一曰夺精一曰无魄）九至者曰死。十至者曰墓。（一曰困）沉细者困在夜。浮大者困在昼。十一十二至者。曰死。（一曰绝魄一曰命颃）沉细夜死。浮大昼死。此为阳病之至脉也。故曰。阳病脉数。（同上）
〔诊暴病脉法〕
脉来急大洪直者死。细微者无害。（同上）
〔定生死诀〕
阳病得阴脉者死。阴病得阳脉者生。脉病人不病者死。人病脉不病者生。（同上）
〔女孕（男女鉴定法）〕
阳脉皆为男。阴脉皆为女。
阴中见阳为男。阳中见阴为女。
左乳先有核者为男。右乳先有核者为女。
又法。令妊妇面南行。于背后呼之。左回来者生男。右回来者生女。（同上）
〔能医人多矣〕
能医人多矣。能使人皆能医人不多也。盖以医医人有限。以医教人无穷。（同上序文）
〔学道志也行医业也〕
学道志也。行医业也。不以志废业。不为业弃志。心不可不勉焉。业不可不精焉。古之人。有抱道而隐耕渔之间者。乃以忧天下之心。为忧耒耜不利之心。以其思人民之情。为思网罟不密之情。居居然而耕。得得然而渔。然岂一日忘天下乎。故与夫乘风云之会而显其绩。得水鱼之遇。而成其效者。其迹虽异。而其志则同矣。（永富独啸庵）
〔医杀人甚于贼者有焉〕
劫人于山野。养其口腹者。谓之贼。而其杀人通计之于生涯。虽其多者。亦不过五十人若百人。方今之医。术拙而幸行于时。不知不识戕人。通计之于日日。三五人者。盖不为少。生涯盛者则不知其几千人。其心虽固不出于害人。至使某死于非命则一也。无乃其阴恶。甚于夫贼耶。呜呼。仁之术果奚在。学医者如之何其可不畏且勉乎。（同上）
〔千人之治验〕
医虽才气秀出于人者。试治方于危笃之病。不过千人。则知见不明。得处难谤。（同上）
〔医之位置〕
身处四民之外。或可贵。或可贱。上陪王侯不为荣。下伍乞儿不为辱。可优游以卒岁者。唯吾技为然。而自非有确乎不拔之操。难矣。其不为油滑佞谀之人。（同上）
〔游惰之人腹里结症瘕〕
后藤艮山曰。百年以来游惰之人。腹里结症瘕。余征之都邑市朝之人。比比皆然。盖大平日久。民庶蕃息。金钱虚损。奢佚日盛。则知巧之民不免病气势也。医人施治之日。从这处下工夫。则大有裨益矣。（同上）
〔死生有命〕
死生有命。圣人之言。不可诬焉。命者天之令也。自天作之。故谓之命。疾病者。医之所治也。医之所治。则人事也。人事与天命。判然不可混焉。医欲司死生。以天命为私有也。不亦傲乎。医断既言之颇较著。而世人犹或惑焉。以不知治疾之要也。夫医之于死生。犹将之于胜败也。死生胜败共在天。非人之所司也。唯尽其术而已。唯精其谋而已。源廷尉逆橹之诤。韩淮阴背水之阵。能堪顷暂之苦辛。则能享永久之荣枯。所谓瞑眩而疾瘳者邪。故将之良否者。忘于胜败。医之良否者。忘于死生。得之于法。成之于习。功用既就。心不谓之乱。坦然安于命。谓之得道之真也。所以尽人事而待天命也。（续医断）
〔和田东郭翁医则〕
医之为任。唯察病而已矣。勿视富贵。唯病是察。勿视贫贱。唯病是察。勿剧视剧病。必也察剧中之易矣。莫轻视轻病。必也察轻中之危矣。克察之于斯。而勿视彼。亦唯医之任也。察病之道也。医之所可用心者。其唯变乎。揣变于未变。而以非变待变。此之谓能应变。视彼之变。而我动其变。此之谓眩乎变。眩乎变者。不翅不能处其变。亦不能全其常。能应变者。既已知其变。故其处方也不殆矣。
凡病之为情也。有二。故药之用亦有二。曰刚曰柔。柔以当柔。刚以当刚。刚之制柔者有焉。柔之制刚者有焉。刚耶柔耶。二曰百。柔耶刚耶百而二。唯智者知之。而愚者反焉。易曰。刚柔相摩。我道虽小。亦复尔矣。古人之诊病也。望色不以目。听声不以耳。夫唯不以耳目。故能察病应于大表矣。
古人之诊病也。视彼不以彼。乃以彼为我。其既无彼我之分。是以通病之情矣。
用方简者。其术日精。用方繁者。其术日粗。世医动辄以简为粗。以繁为精。哀矣哉。
欲得活路者。必陷死地。欲陷死地者。必得活路。
医之临剧病也。欲使彼活于我手者。爱我也。欲使彼死于我手者。爱彼也。爱我者。终不能尽我矣。爱彼者。诚能尽我。古语曰。不入虎穴不得虎子。余于医亦云。（蕉窗杂话）
〔人身小天地〕
人身小天地。若上不知天文。下不知地理。中不知人事。岂可言医。（儒医精要）
〔医家五戒之一〕
凡视妇女及孺妇尼僧人等。必候侍者在傍。然后入房诊视。倘佯无伴。不可自看。假有不便之患。更宜真诚窥视。虽对内人。不可谈此。因闺阃故也。（外科正宗所载）
〔香月牛山先生医训〕
医者民之司命。百工之长。与宰相併言。仁之术之。岂可为小道乎。故非质实而无伪。性静而有恒者。难与言焉。游我门者。乃当自念人身苦楚与我无异。诸招勿迟行。勿问贵贱。勿择贫富。专以好生为心。口不绝诵方书。手不停弄百草。不嫉人识能。不议人忝慢。不谤其医。不评他药。不务声名。不贪财利。不炫术业。不谀豪富。折肱勿折腰。惟以救人为心。如病机稍有凝滞。不见药效。则须战战兢兢。加诊疗。如僧道贫士求医。虽谢货一毫勿受。如寡妇室女必敬谨勿荡。彼何证赐官。彦明免夭。人不能报而天必报之。所谓阴德。犹耳鸣己知而人不知。服之勿战。
〔医八事〕
志欲大。（欲救人）心欲小。（以人命为重。不敢妄投一剂。）学欲博。（上察气运于天。下察草木于地。中察性情于人。）业欲专。（无外慕）识欲高。（穷理正心。见微知著。察迹知因。）气欲下。（虚怀下气。不弃贫贱。不嫉臭秽。（量欲宏。）凡有能则告之。有善则学之。不分尔我。）守欲洁。
〔我命在我不在于天〕
我命在我。不在于天。但愚人不能知此道为生命之要。所以致百病风邪者。皆由恣意极情。不知自惜。故损生也。世人不终耆寿。多夭殁者。皆由不自爱惜。（古今医统）
〔买药不可争价〕
千金翼云。买药不可争价。
〔躬有微恙则不诊人〕
奥村良筑翁。躬有微恙。不诊人。曰。我心不了了。诊察恐不得审。（漫游杂记）
〔神妙则自然〕
凡百技始乎巧。终于拙。出乎思。入不思。故巧思极。则神妙。神妙。则自然。自然者不可以巧思得。不可以岁月到。不可离巧思而得。不可外巧思而到。（永富独啸庵）
〔呜呼活人道〕
呜呼活人道。惟诚以为心。术何论夷夏。方岂问古今。（堀内素堂）
