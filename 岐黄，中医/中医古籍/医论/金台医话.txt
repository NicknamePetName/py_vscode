
序  ***************************
医，生死关头最重事也。张长沙云，居世之士，曾不留心医述，上疗君亲，下救贪贱，中以保身，但逐荣利，企睡权豪，卒遇非常，身居死地，百年寿命委付凡流，岂不危哉！由此观之则医之一道殆与六经并重，而非可以艺术名也。久矣，仆人非司马，病似休文，庚寅一病，坐困八年，日与名医谢鹿圆先生讲论，复聚集古今名家方书，床头痤右，无地不有，寝食其中者数年，始知孰为大家，孰为小家，孰为过正，孰为当宗，孰为当辟，一一批点，得所指归，于是人定胜天，霍然出户，然后悟今此诸症坌集，皆从前庸医金石妄投所致，甚悔学医之不早也。医之不明，其害至此，然而此道更未易言也，余虽潜心有年，究不过窥其藩篱，而于古人得心应手之妙，终不敢望其肩背。独怪夫世之业此者，门户未窥，脉理不晓，家无数卷之书，室鲜名师之授，独记此一二汤头歌诀，以应万变无定之病，侥倖病之合方，未必方之能合病也，其不草营人命也几希！庚子应试都门，一日与张子菊如雨窗对酌，偶道及此，不禁畅谈，张子闻之津津有味，忙促余书纸，以为后学指南，余遂录其当看书目与医中关键最紧要者，简括数篇，以告知已，而于单方绝口不言，俾入门者有所适从，得明其理与法，不致徒记一二汤头，祸世殃民，亦一已消灾禳疾之道，也敢言医哉！是为序。
时乾隆四十有五年岁在庚子荷月石村居士俞廷举书于金台旅次

序  ***************************
圣人于康子之馈，未达不尝，固由慎疾之故，亦因以知平日必达于百药之性之用者也。轩皇岐伯间答谆详，商家巫咸父子皆擅医术，可知医之理通于儒，为人臣子不可不知，而保身立命之君子，悉当究心于是矣。余昔年为诸生时，雅亦探其理，习其方，尝受业于吾乡之缪松心先生，先生大概以景岳为宗，而又酌剂其宜，因症而施，惜余是时方习制举业，未遑专攻也。
石村明府，因病而精求其术，论列诸家之是非纯驳，著《金台医话》一编，余得而读之，觉条分缕晰，昭若发朦，不杂不偏，语有宗主，与曩者松心先生之论有隐相吻合焉者，愿天下业医之士，即是编以体会之，探寻之，辨别之，临症又从而勘验之，其亦可以免「学医人费」之诮也夫，是为序。时嘉庆二年岁在丁已夏五月望后五日钦命提督四川学政吏科掌印给事中长洲弟李楘顿首拜撰。


正文  ——————————————————————————————————————————————————————————————————————————————————————————

医贵读书择善  ***************************
医者理也，士不博极群书，无以明理，理之不明，何以认证，症之不明，何以立方？故症有真假，端贵乎平日读书穷理以辨之也。辨之不爽，安有药之不对症哉，此根抵工夫也。然而犹有说焉，其法在择书而读。谨将所当看书目列左：
《黄帝内经》，黄帝著《灵枢》《素问》二篇，名《内经》。为医家鼻祖，犹吾儒之《五经》是也。古称三坟五典，内经即三坟之一。《汉书。·艺文志》曰：《内经》十八卷，《素问》九卷，《灵枢》九卷是也。学医不读《内经》，焉有根柢？然句读古奥，非阅注疏，熟读精思，鲜有得其解者。古今注家不一，如唐之王冰，元之滑伯仁，近世马莳《发微》，鹤皋吴注，景岳《类经》，訒庵《汇纂》，虽不能尽善尽美，然皆可观，不可不究心也。
越人《难经》，秦越人即扁鹊是也。著《甲乙八十一难经》，前人称为补《内经》之不及，亦医家根柢也，当读之。

古四大家方书  ***************************
张仲景，后汉张机，字仲景，官至长沙太守，著有《伤寒论》、并《金匮玉函经》二书，为医中之圣，犹吾儒家之孔子是也。用方药味少而分两重，诚千古之金鉴也。《伤寒论》专治外感，至理精微，三阴三阳条分缕晰，为千古不易法门。虽云治伤寒之一书，然杂症规矩准绳，亦无不由此，此医家渡世金针也，后成无己有《伤寒注》，陶节庵有《伤寒六书》，喻嘉言有《伤寒尚论篇》，刘宏璧有《伤寒三注》最妙，皆不可不读。
伤寒惟北地寒冷，乃有正伤寒。南边和暖则伤寒少，而伤风多。今人不知地宜，好用麻黄桂枝，谬也。
《金匮玉函》治杂症也，方有煎名，张景岳新方用煎本此。

十二经络三阴三阳  ***************************
手太阳小肠，足太阳膀胱，手阳明大肠，足阳明胃，手少阳三之焦，足少阳胆，此为三阳。手太阴肺，足太阴脾，手少阴心，足少阴肾，手厥阴心包络，足厥阴肝，此为三阴。

伤寒从三阳而入  ***************************
太阳为表，阳明为里，少阳为半表半里。太阳经行身之背，阳明经行身之前，少阳经行身之侧。知乎此，可以言伤寒，亦可以言杂症。
李东垣，元李杲，字明之，号东垣老人。张洁古老人之高弟也。著有《东垣十书》，长于治内伤脾胃，用方药味多而分量轻，非悖仲景法也。良以脾胃居上中二焦，清阳者上升，故用药不敢过重也，识者鉴之。内伤，乃内伤饮食脾胃，非如今人以吐血痨瘵等症为内伤也，不可不晓。
刘河间，金刘完素，字守真，号通玄处士。著《宣明论》《原病式》《素问病机》等书，好用苦寒之剂，此唯实热症宜之，否则断不可胶柱也，慎之。
朱丹溪，元朱震亨，号丹溪，著有《脉因症治》一书，先论脉，次因，次症，后乃论治。此无方之书也，人多未睹。又著有《丹溪心法》，专以知柏寒凉之药治阴虚等证，此有方之书也，人多宗之，然唯阴虚有实火者宜之，否则断不可胶柱也，慎之。

看名家书又当知所折衷  ***************************
按张刘李朱为古今四大家，前人论定谓四家之书，如春夏秋冬四时，各有不同，亦如四时缺一不可，然而论其低昂，则工夫究备有差，张长沙医中圣也，千古一人，安可与刘李朱三公并论哉！然即三公之中，又惟李东垣书为无弊，以东垣温补脾胃，如补中益气等方，诚千古特见，可以继美伤寒，补长沙之不足。若刘朱二公专以寒凉治病，岂生人之道，而可以为后世法哉？张景岳云：刘朱之言不熄，轩岐之道不彰，虽属过激之谈，然亦未为不当也。故东垣之书可法也，河间丹溪之书不可法也。盖人之病万变不一，有病热者，有病寒者，有病元气实者，有病元气虚者。如专以寒凉治病，则未有不杀人者也。温补之药春夏之气，所以生长万物者也；寒凉之药秋冬之气，所以肃杀万物者也。明乎此，可以读四家之书矣。

明朝二大家方书  ***************************
《薛氏医案》，薛己，号立斋，江苏长洲人，曾为太医，由外科出身，著医案二十四种，将古人成书附以己案，前人论定，谓之集群医之大成，犹宋儒之朱子是也。张景岳多宗之，其书多在先后二天用功，故平澹之中自有神奇，此不可不法者也，李士材曰：薛立斋与张子和不同，《儒门事亲》一书，多用清凉克削，《医案》一书，多用温补培植，此亦可以定其甲乙矣，况有医案详明，最令人便于考证，不可不阅。
李时珍《本草纲目》，时珍，号濒湖，湖北人，父子名医。著《本草纲目》，大部药性至此备矣，诚博物君子也。内有《濒湖脉学》一册，辨释精详，以二十七脉编为七编，最令人便记，不可不知，后人又以纲目中一切古方，分门集成一册，名曰《普门医品》，亦可便览，但古方用于今日多无验，此又不可胶柱也。

本朝五大家方书  ***************************
张景岳，公讳介宾，号景岳，浙江会籍人。著有《景岳全书》与《景岳类经》二集。《类经》以《内经》分而汇之，加以注疏，后又附以铜人针灸，而全书则治杂症之方书也。每症皆引经义，有论症论治，述古辨古之详，而又断以已见，从不因人成事，令人有所适从，此医中之名字，犹诗中之李杜也。近世不知公，谓偏于温补，不知公殆长于温补者也。公最恶刘朱二家，谓寒凉败胃，最易伤人元气，大辨特辨，一片婆心，岂得己哉。公更长于补阴，以了千古未完公案，盖天地之道，一阴一阳并行不悖者也，乃方书所载，补阳之方极伙，而补阴者自长沙地黄汤外，别无良方。亦千古大缺陷也，惟吾景岳出，制以左右归饮，以补六味、八味之不及。又制理阴煎，以配理中汤。制金水六君子煎，以配六君子汤。制补阴益气煎，以配补中益气汤。又制一二阴等煎，以治阴虚有火者，于是阴阳配合，而患阴虚一证者，始有良方调治，而无偏胜之虞，此实千古大功臣也。因书未经人批，故特表而出之。
论曰：古今医道，至景岳始全，何也？天地间有阳即有阴，二者原行不悖，古人著方多在阳分，而阴分中之称尽善者，自张长沙肾气丸外，方不多见，亦千古遗憾。况今人病，阴虚者十居七八，而即中之，用补阳者十居八九，燥润相反，阴阳误治，如此杀人，而人罔觉，良可悲也。自张景岳出，诚有见于水为天一之源，肾为先天之本，精能化气，阴阳互根之理，而治病制方多重阴分，以补千古不及，观补阵一类，可以见矣。至于补阴益气煎与和阵之金水六君煎，热阵之理阴煎，尤为炼石补天之手。盖有补中益气汤，以治阳虚人感冒，即不可无补阴益气煎，以治阴虚人感冒，有六君子汤，以治阳虚人痰嗽，即不可无金水六君煎以治阴虚人痰嗽，有理中汤，以治阳虚人中寒，即不可无理阴煎，以治阴虚人中寒，天地阴阳之理，原当如是，惜古今人未之发，何哉？再如伤寒三表之法，如三、四、五柴胡饮、大温中饮与前理阴补阴金水三方，取汗于血，固人根本。此又玄而又玄，真医中之神圣也。予故曰：医道至景岳，而始全也。读者当三致意焉，或问予曰：景岳重阴分，丹溪亦重阴分，景岳之不足丹溪何也？余曰：景岳之所重阴分者，阴中之阳也，故用药温，温主春夏生长之气，地黄、枸杞、当归之属是也，即阴虚有火，亦不过用甘凉甘平之品，如生地、麦冬、酒芍之类是也。丹溪之所重阴分者，阴中之至阴也。故用药寒，寒主秋冬肃杀之气，黄柏、知母之属是也，此不可不辨。
瘟疫一症，则非公所长，断不可从，有论在疫症条中，然瑕不掩瑜，言之亦何伤其为景岳也。公学问最高，每阅一论，皆古文笔法，以此见作者之功，岂浅鲜哉。世人不可以蚍蜉而撼大树也。
李士材，公讳中梓，字士材，江苏松江人，副车。医道为本朝开宗第一家，无偏无弊，寒热适中，诚吾辈之良师也。著《颐生微论》《医宗必读》（内有《四言脉诀》，《脉法心参》亦佳）。《士材三书》：一《诊家正眼》，一《本草通玄》，一《病机沙篆》。而《诊家正眼》一书，专论脉理，极其精详，诚千古脉法之大成也，学脉者，当宗之，然此书系公晚年工夫，医通禅矣，末附《寿世青编》一卷最妙，此养生修炼之法也，不可不知。
喻嘉言，公讳昌，字嘉言，江西南昌人。长于伤寒，著《尚论篇》，最宗张长沙，又著有《医门法律》，凡病有法有律。询医家之老吏断狱也，内《寓意草》，乃其医案篇中谈易、谈兵，足见公之学问，激昂慷慨有类景岳，吾爱之重之，至其间先议病后用药与门人定议病式，最为学医良规，读者不可不矜式也。
汪訒庵，公讳昂，号訒庵，安微休宁人。著《素灵汇纂》《医方集解》《本草备要》。公本草较他家独详，阅者当宗之。而集解一书更妙，但初学人，不宜先看，惟熟读诸名家集后，明白一切治病认症之法，然后取此书阅之，则自可一目瞭然，左右逢源矣。不然，此书一方之下，众论毕集，纷纷不一，初学者，胸无成竹，安能目无全牛，鲜有不五色迷目者，此又读书先后层次一定不易法也。今人家弦户诵只读此一书，不知先后，故特表而出之（又按：吴遵程著有《本草从新》较訒庵《备要》更妙、更详，学医者不可不阅）。
张石顽，公讳璐，号石顽，江苏长洲人。著《医通》，但论症徒採取古人成说，而从不断以己见，亦令人难于折衷，此书之所以逊景岳也，世谓景岳、石顽，如帙括中之金、陈，究之石顽之纂述，安能及景岳之独断为老到乎？然医案中有高人处，自是大家本领。
此皆大家方书也，可以为后学指南，学者于此诸书，潜心玩求，触类旁通，何患医道之不明，而寿世寿人之无良策哉。此外如：
王肯堂《证治准绢》卷帙浩繁，不为不备，然诸症不过採古人成说，杂乱成章而一，己毫无论断，不及景岳、士材、嘉言诸书远矣，吾人存之以备参考可也，如遗精方门竟无六味、八味，亦千虑之一失也，于此可见，学者审之。
《冯氏锦囊》，亦属佳书，其功夫大约与万密斋等，若称之为大家则不能，此亦不可不为之辨也。
《集验良方》虽无议论，然方可採，存备参考亦可。
《石室秘录》则藉天师以神其说，此荒唐之书也。
《寿世保元》与《万病回春》，此浅谬之书也，断不可阅。
《医学入门》，其中徒採取四大家书，挂一漏万，毫无折衷定论，且脉诀又宗叔和，正不知其为高阳生伪诀，何医学入门之有，不可为训。
《东医宝鉴》，杂辑成书，不论美恶，于己毫无论断，令人无所适从，内治阴虚宗丹溪，脉诀宗叔和，不可为训。
瘟疫症，千古不得其定论。惟吴又可出，识见高明，著醒医《瘟疫论》一书，诚渡世金针也。故石顽医通中引之，刘宏璧《伤寒三注》中採之。凡治疫症当奉为师。庶不错谬。若景岳之瘟疫一门，以治伤寒例治之，亦千虑之一失也，断不可从，盖伤寒由皮毛而入，故治以麻黄、桂枝等剂。瘟疫由口鼻而入，故治以达原饮。此不可不辨者也，因世人不知此症之始，此书之妙，故特表而出之。
妇科《薛氏医案》内有妇科二种，《景岳全书》内有《妇人规》，以及《济阴纲目》，《万氏妇科》《冯氏锦囊》《达生编》《保产辑要》等书皆佳。
《达生编》书简言该，凡有力者，当遍刻送人，凡穷乡僻巷元医者，当各置一册，以备临时之用，亦保产之道也。余刻有增补一编更善。
小儿科，《薛氏医案》内有幼科四种。《景岳全书》内有《小儿则》《痘症注》，以及《幼幼集成》《慈幼笺》皆佳。
痘科，聂久吾《活幼心法》与《痘疹定论》皆佳。
外科，《薛氏医案》内九种外科最佳，以立斋原由外科出身，故其业精。次《景岳全书》内《外科钤》以及《外科正宗》皆佳，然此唯专门者始得其妙。
《医宗金鉴》，九十卷，类分十一科，广辑详注，可谓大成。其中《外科心法要诀》十六卷，皆绘有图，所当参看。
按外科虽云由湿热热毒而致，然症有阴有阳，须分别虚实，始得其治。如症一涉虚即用内托之法，自可万全，切不可专用外治，以及寒凉等剂。如业外科而不知内托之法，此不可与言医也。
艾火有起死回生之功，凡治外科无名痈毒，以及疔疮当初起时，总以独蒜切片置患处，用艾火灸之。不痛灸至痛止，痛灸至不痛止，此绝妙法也。
《眼科大全》佳，即《审视瑶函》。外《银海精微》，《千金》《外台》皆可。
论曰：方书至今日汗牛充栋，不为不多矣，然其中书有醇疵，家有大小，不可不辨。大家议论精详，见理老到，所谓醇也，小家议论驳杂，卑无高论，所谓疵也。犹时文中有大家与墨卷是也，然读墨卷而不读大家，犹可以混科名，读医书而不读大家，必至于害人性命，盖见理不透，认症不准确，鲜有不败事者。此所以不得不广搜博取，慎思明辨也。入门之道，首在于博极群书，博则多见多闻，不得于此，必得于彼。自然左右逢源。昔程子曰，圣贤之道先博后约，未有耳目狭而心广者。吾于医道亦云。

论脉  ***************************
脉不可看坊间所售叔和脉诀。晋王叔和撰脉经十卷，为医家一经，最妙书也。其实并无脉诀歌括之式，后因真书丧亡，五代时高阳生伪造歌诀，假冒叔和之名，鱼目混珠，遂使其书不可为训，历代诸名家辨之详矣，而士材辨之尤力。今人所见不广，不知真假，群以此书奉为典型，家弦户诵，以致脉理不明，大为所误，良可呗也，然而脉书惟李士材《诊家正眼》议论精详，皆本《内经》，实千古脉家之大成。次之《濒湖脉学》、张景岳《脉神章》，皆有道之言，而景岳十六脉尤为简老概括。然必平日先看《士材三书》二十八脉，与濒湖二十七脉，然后方看景岳十六脉，始知议论简老，概括之妙，此余阅历之言，亦凡事由博入约自然之理，不可不知所先后也，会心人自领之。
脉有三部九侯，寸关尺三部也，浮中沉九侯也。每部各有浮中沉三侯故曰九。每侯五十至，每一部脉看一百五十至，三部共四百五十至，左右六部共九百至。今人胡乱看之，可谓粗之至矣。左寸属心，关属肝，尺属肾，谓之心肝肾。右寸属肺，关属脾，尺属命门，谓之肺脾命门。然而左尺右尺皆肾也，左肾属水，右肾属火，命门居两肾之中，士材辨之详矣，而亦谓之肺脾命者，不过分别令人便记耳。然右尺肾火，即命门相火亦通。
人迎系阳明胃脉，气口系太阴肺脉，所谓寸口即气口也，非指左右而言也。李士材《医宗必读》与张景岳书辨之甚详，不可胶柱而鼓瑟也。
寸关尺三部歌诀，实照依《内经》新编，此图悉载《士材三书·诊家正眼》中，并《医宗必读·四言脉诀》，一见自明（按大小肠系下焦部位，高阳生伪诀竟列之心肺上部，谬也）。今照《内经》改正：左心膻中肝膈肾，内与小肠膀胱并。右肺胸中连胃脾，命门大肠皆一定。
二十八脉名目歌诀：（濒湖二十七脉无疾脉）浮沉迟数动牢革，长短洪微疾滑涩：紧缓细濡代促弦，散芤结伏弱虚实。此余所新编便记者，以浮沉迟数四字作起，提纲也，以虚实二字作结，点睛也。极有深意，明乎此，可与言脉矣。
浮沉迟数四字提纲诀：（亦新编）洪虚散芤濡微革，七脉俱在浮分得。若夫伏牢细弱实，五脉又于沉中别。缓涩结代迟之形，滑紧促动数之列。惟有弦脉与长短，三脉不在四部设。
景岳十六脉，有论在前。
浮沉迟数，洪微滑涩，弦芤紧缓，结伏虚实。
死脉六部歌诀，此即无胃气之脉，内经所谓真藏脉见是也。雀啄连来三两啄，屋漏半日一点落，鱼翔似有又如无，虾游静中忽一跃，弹石硬来寻即去，搭指散乱如解索，寄语医人仔细看，六脉一见休下药。
奇经八脉，此二十八脉之外，另有此奇经八脉也。督、任、冲、带、阳蹻、阴蹻、阳维、阴维。

诊脉法  ***************************
滑伯仁曰，诊脉之道，先调自己气息，男左女右，先以中指取定关位，去下前后二指，初轻候消息之，次中候消息之，自寸关至尺逐部寻究。一呼一吸之间脉行四至为率，闰以太息五至，为平脉也。其有太过不及，则为病脉。各以其部断之。
又曰，臂长则疏下指，臂短则密下指。三部之内大小浮沉迟数同等，尺寸阴阳高下相符，男女左右强弱相应，四时之脉不相戾，命曰平人。其或一部之内独大、独小、独疾、独迟，左右强弱之相反，四时男女之相背，皆病脉也。左手不和为病在表，为阳、主四肢。右手不和为病在里，为阴、主腹藏。
又曰，察脉须识上下、来去、至止六字，不明此则阴阳虚实不别也。上者为阳，下者为阴，来者为阳，去者为阴，至者为阳，止者为阴也。上者自尺部上干寸口，阳生于阴也。下者自寸口下于尺部，阴生于阳也。来者自骨肉之分而出于皮肤之际，气之升也。去者自皮肤之际而还于骨肉之分，气之降也。应曰至，息曰止也。

重轻审察  ***************************
扁鹊曰，初持脉如三菽之重，与皮毛相得者，肺部也。如六菽之重，与血脉相得者，心部也。如九菽之重，与肌肉相得者，脾部也。如十二菽之重，与筋平者，肝部也。按之至骨，举指来疾者，肾部也。

脉分四时六气  ***************************
十二月大寒至二月春分，为初之气，厥阴风木主令。经曰，厥阴之至其脉弦。
春分至小满，为二之气，少阴君火主令，经曰，少阴之至其脉钩。
小满至六月大暑，为三之气，少阳相火主令，经曰，少阳之至大而浮。
大暑至八月秋分，为四之气，大阴湿土主令，经曰，太阴之至其脉沉。
秋分至十月小雪，为五之气，阳明燥金主令，经曰，阳明之至短而涩。
小雪至十二月大寒，为六之气，太阳寒水主令，经曰，太阳之至大而长。

脉分五脏  ***************************
肝脉弦，心脉钩，脾脉代，肺脉毛，肾脉石。

五藏平脉  ***************************
肝脉来耎弱，招招如揭长竿木稍，曰肝平。招招犹迢迢。揭高举也。高揭长竿，稍必和缓，乃弦长而兼和缓柔软之象也。
心脉来累累如贯珠，如循琅玕，曰心平。连珠、琅玕，皆状其盛满流行，而无太过不及之弊也。
脾脉来和柔，相离如鸡践地，曰脾平。和柔者悠悠扬扬也。相离者不模糊也。如鸡践地，取其缓而不迫胃气之妙也。
肺脉来厌厌聂聂，如落榆荚，曰肺平。厌厌、聂聂涩之象也。如落榆荚毛之象也。轻浮和缓为和平之象。
肾脉来喘喘累累，如钩按之而坚，曰肾平。喘喘、累累、如钩，此三者皆心脉之阳也，而济之以沉石，则阴阳和平也。

反关脉  ***************************
脉不行于寸口，由列缺络入臂后，手阳明大肠经也，以其不正行于关上，故曰反关，必反其手而诊之，乃可见也。左手得之主贵，右手行之主富，左右俱反富贵两全，男女皆然。

冲阳太溪太冲  ***************************
冲阳者，胃脉也。一曰趺阳，在足面大指间五寸骨间动脉是也。凡病势危笃，当侯冲阳，以验其胃气之有无，盖土为万物之母，资生之本也。故经曰冲阳绝死不治。
太溪者，肾脉也。在足内踝后跟骨上陷中动脉是也。凡病势危笃，当侯太溪，以验其肾气之有无，盖水为天一之元，资始之本也。故经曰太溪绝死不治。
太冲者，肝脉也。在足大指本节后二寸。经曰诊病人太冲有无可以决生死。《难经》曰：上部有脉下部无脉，是人当吐，不吐者死。

脉有不可言传之说  ***************************
脉之理微，自古记之，昔在黄帝，生而神灵，犹曰若窥深渊，而迎浮云。许叔微曰，脉之理幽而难明，吾意所解，口莫能宣也。凡可以笔墨载，可以口舌言者，皆迹象也。至于神圣，非心领神会，乌能尽其元微，如古人形容胃气之脉，而曰不浮不沉，此迹象也，可以中候求也。不疾不徐，此迹象也，可以至数求也。独所谓意思欣欣、悠悠，扬扬，难以名状，非古人秘而不言，欲名状之而不可得，故「引而不发，跃如。」于言词之表，以待能者之自认耳。东垣至此亦穷于词说，而但言脉贵有神，惟其神也，故不可以迹象求、言语告也。又如形容滑脉而曰替替然如珠之圆转。形容涩脉而曰如雨沾沙。形容紧脉而曰如切绳转索。形容散脉而曰如杨花散漫。形容任脉而曰寸口丸丸。此皆迹象之外别有神理，就其所言之状，正惟穷于言语，故借形似以揣摹之耳，盖悟理虽入微之事，然迹象未明，从何处悟入，思境未苦，从何处悟出。必于四言之诀，二十七字之法诵之极其熟，思之极其苦，夫然后灵明自动，神鬼来通。启玄子曰：「欲登泰岱，非径奚从？诣扶桑，无舟莫适。」其是之谓乎。

因形气以定诊之说  ***************************
逐脉审察者，一成之矩也，随人变通者圆机之士也。肥盛之人，气居于表，六脉常带浮洪。瘦小之人气敛于中，六脉常带沉数。性急之人五至方为平脉。性缓之人四至便作热。看身长之人，下指宜疏，身短之人，下指宜密。北方之人每见实强，南方之人恒多软弱。少壮之脉多大，老年之脉多虚。酒后之脉常数，饭后之脉常洪。远行之脉必疾，久饥之脉必空。室女、尼姑多濡弱，婴儿之脉常七至。经曰：「形气相得者生，三五不调者死。」其可不察于此乎！

诊贵提纲之说  ***************************
脉者气血之先，阴阳之兆，贵得其纲领而提挚之也。左手为阳，右手为阴。关前为阳，关后为阴。浮取为阳，沉取为阴。长大为阳，短小为阴。明乎此，而脉之大端已在是矣。故曰约而言之，只浮沉迟数已见其梗概，博而考之，虽二十四字未尽其精详。经曰：「知其要者一言而终，不知其要流散无穷。」此之谓也。

脉有相似宜辨  ***************************
洪与虚皆浮也，浮而有力为洪，浮而无力为虚。沉与伏皆沉也，沉脉行筋间，重按即见；伏脉行于骨间，重按不见，必推筋至骨乃可见也。数与紧皆急也，数脉以六至得名，而紧则不必六至，惟弦急而左右弹状，如切紧绳也。迟与缓皆慢也，迟则三至，极其迟慢，缓则四至，徐而不迫。实与牢皆兼弦大实长之四脉也，实则浮中沉三取皆然；牢则但于沉侯取也。洪与实皆有力也，洪则重按少衰，实则按之亦强也。革与牢皆大而弦也，革则浮取而得，牢则沉取而见也，濡与弱皆细小也，濡在浮分，重按即不见也；弱主沉分，轻取不可见也。细与微皆无力也，细则指下分明，微则似有若无模糊难见矣。促结涩代皆有止者也，数时一止为促，缓时一止为结，往来迟滞似止非止为涩，动而中止不能自还止有定数为代。

脉有相反宜参  ***************************
浮沉者脉之升降也，迟数者脉之急慢也，滑涩者脉之通滞也，虚实者脉之刚柔也，长短者脉之盈缩也，洪微者脉之盛衰也，紧缓者脉之张驰也，牢革者脉之内外也。动伏者脉之出处也，促结者脉之阴阳也，濡弱者脉之穷于进退者也，芤弦者脉之见于盛衰者也。经曰前大后小，前小后大，来疾去徐，来徐去疾，去不盛，来反盛，去盛来不盛，乍大乍小，乍长乍短，乍数乍疏，是又二脉之偶见者也。

脉无根有两说  ***************************
以寸关尺三部言之，尺为根，关为干，寸为枝叶。若尺部无神，则无根矣，以浮中沉三侯言之，沉侯为根，中侯为干，浮侯为枝叶，若沉侯不应，则无根矣。

女人脉法  ***************************
阴博阳别谓之有子。（谓尺中之阴脉搏大，与寸部之阳部迥别者，乃有子也。）阴虚阳搏谓之崩。（阴虚血衰于下，则阳火上亢矣，血为火迫不得安其位，乃为崩漏之疾。）手少阴脉动甚者妊子也。（手少阴者心脉也，动甚者形如豆粒，急数有力也。心主血，血旺乃能成胎，心脉动甚而旺之象，故当妊子）
何以知怀子之且生也，身有病而无邪脉也。（有病，如腹痛拘急之类。无邪脉，谓无病脉也。）妇人慾生，其脉离经，夜半觉，日中则生也。（离经者谓离于常经之脉，如昨小今大，昨涩今滑，昨浮今沉之类。夜半觉，日中生子者，子午相冲也。）

小儿脉法  ***************************
小儿五岁以下，未可诊寸关尺，惟看男左女右虎口食指第一节寅位，为风关，脉见易治。第二节卯位，为气关，脉见为病深。第三节辰位，为命关，脉见为命危。紫脉为热，红脉伤寒，青脉惊风，白脉疳疾，黄脉隐隐为常侯也，黑脉者多危，脉纹入掌为内钩，纹弯里为风寒，纹湾外为食积。
五岁以上，以一指取寸关尺三部，六至为和平，七八至为热，四五至为寒。
半岁以下，于额前眉端发际之间，以名中食三指候之。儿头在左举右手候，儿头在右举左手候，食指近发为上，名指近眉为下，中指为中。三指俱热，外感于风，鼻塞咳嗽。三指俱冷，外感于寒，内伤饮食，发热吐泻。食中二指热，主上热下冷。名中二指热，主夹惊。食指热，主食滞。

七诊  ***************************
岐伯曰：察九侯七诊（九候注见前）。独小者病，独大者病，独疾者病，独迟者病，独热者病，独寒者病，独陷下者病。（些言九候之中有独见之脉，而与他部不同，即按其部而知其病之所在也。七者之中，「即言独疾，则主热矣，即言独迟，则主寒矣，而又言独寒独热者何也？必于阴部得沉微迟涩之脉，故又言独寒也；必于阴部得洪实滑数之脉，故又言独热也；独陷下者沉伏而不起者也。）形肉已脱，九候虽调犹死。（形肉脱去，大肉尽运也，脾主肌肉，为五脏之本，未有脾气脱而能生者，虽九候之中无独见之七诊，然终不免于死之矣。）
七诊虽见，九候皆从者不死。（从顺也，谓脉顺四时之令，合五脏之常，故与病症为顺也。既得顺候，虽有独大独小等脉，不至于死也。）

必先问明然后诊脉  ***************************
《素问·征四失篇》曰：「诊病不问其始，忧患饮食之失节，起居之过度，或伤于毒，不先言此，而卒持寸口，妄言作名，为粗所穷，何病能中。」此言不问其症之所由起，先与切脉，未免模糊揣度，必不能切中病情者矣。
李士材曰，古之神圣，未尝不以望闻问切四者互相参者审察病情，然必先望其气色，次则闻其音声，次则问其病源，次则诊其脉状，此先后之次第也。近世医者既自附于知脉，而病家亦欲试其本领，遂绝口不言，惟伸手就诊，而医者即强为揣摩，若揣摩偶合，则信为神奇。揣摩不合则薄为愚脉。噫！嘻！此《内经》所谓「妄言作名，为粗所穷。」如是而欲拯危起殆，何异欲入其室而反闭门也！王海藏云：「病人拱默，惟令切脉，试其知否。夫热则脉数，寒则脉迟，实则有力，虚则无力，此可以脉知也。然一脉管数十症，得病之由不可以脉知也，如伤食可以脉知也，而所伤何物，岂能以脉知哉？故医者不可不问其由，病者不可不说其故。」苏东坡云：「我有病状必尽告医者，使其胸中瞭然，然后诊脉，则疑似不能惑也，我求愈疾而已，岂以困医为事哉？」若二公之言，可以发愚蒙之聋聩矣。

持脉有道  ***************************
《素问·脉要精微论》曰：「持脉有道，虚静为保。」此言切脉之道，贵于精诚，嫌其扰乱，故必心虚而无他想，身静而不言动，然后可以察脉之微，而不失病情也。保者不失也，若躁动不安，瞻视不定，轻言谈笑，乱说是非，不惟不能得脉中之巧，适足为旁观者，鄙且笑也。今世诊者，大类如此，可发一笑！

脉以胃气为主  ***************************
脉以胃气为主，有胃则生，无胃则死。脉经所谓不大不小，不长不短，不滑不涩，不浮不沉，不疾不徐，应手中和，悠悠扬扬，难以名状者，此胃脉也。二十八脉中缓脉即胃脉也，六脉皆有胃气，不可以脾胃一部为胃脉，盖从容和缓乃穀气，即人之元气是也。人之穀气，贯乎一身，无地不有，故不论何症何脉，但得从容和缓即为有胃气，此生脉也。此详《脉经》缓脉中，为诊家第一大关键，不可不知，故特表而出之。
又东垣脉贵有神之说，不论病之轻重与脉之大小，但得脉有力即为无害，有力即有神也，此亦为医中要领。此即《内经》所谓有胃气也，故亦表之。

气口独为五藏主  ***************************
气口何以独为五藏主？岐伯曰：「胃者水穀之海，六府之大源也。五味入口藏于胃，以养五藏气。」气口、太阴也。是以五藏六府之气味皆出于胃，变见于气口。
此论脉之大要也，若夫议论精详，则唯于李士材《诊家正眼》、李濒湖《脉学》、张景岳《脉神章》诸书潜心求之，则自得矣，不赘。余纂有《脉法大成》一部，嗣当续刻。

医中体用  ***************************
博极群书，穷理格物，此医中之体也。临症看病用药立方，此医中之用也，不读书穷理则所见不广，认症不真。不临症看病则阅历不到，运动不熟，体与用二者不可偏废也，然非平昔读书穷理，辨症真确，则临时治病，安得有指挥如意，运动如神之妙哉？故胸有成竹，然后目无全牛，此所以又先体而后用也。今世医人胸无一卷之书，动以临症老练为辞，此欺世之语也，几见有名医作家著书立说，而不从读书中出者哉，此可以爽然自失矣。

医中纲领  ***************************
医要明白阴阳表里寒热虚实八字，病虽万变百出，而其实总不离此八字，以人不病阴即病阳，不病表即病里，不病寒即病热，不病实即病虚也，然表与热皆属阳，里与寒皆属阴。八字之中又只阴阳虚实四字足以尽之。然阳有阳实亦有阳虚，阴有阴实亦有阴虚，而虚实二字又为百病之会归，八字之纲领也。诸书辨之甚明，无不随症言之。惟张景岳《传忠录》以此八字分篇立论，最为详细。学医者尤当细看，俾方寸先有定见，庶临时认症不错耳。然虚实二字尤为要紧，比惟精于脉理者可与言也。

阴阳  ***************************
张景岳曰：凡诊病施治必须先审阴阳，乃为医道之纲领，阴阳无谬，治焉有差？医道虽繁，而可以一言蔽之，曰阴阳而已。故证有阴阳，脉有阴阳，药有阴阳。以症而言则表为阳，里为阴。热为阳，寒为阴。上为阳，下为阴。气为阳，血为阴。动为阳，静为阴。多言者阳，无声者为阴。喜明者为阳，欲暗者为阴。阳微者不能呼，阴微者不能吸。阳病者不能俯，阴病者不能仰。以脉而言则浮大滑数之类皆阳也，沉微细涩之类皆阴也。以药而言则升散者为阳，敛降者为阴。辛热者为阳，苦寒者为阴。行气分者为阳，行血分者为阴。性动而走者为阳，性静而守者为阴。此皆医中之大法。至于阴中复有阳，阳中复有阴。疑似之间辨须的确，此而不识，极易差讹，是又最为紧要，然总不离乎前之数者。但两气相兼，则此少彼多，其中便有变化，一皆以理测之，自有显然可见者，若阳有馀，而更施阳治，则阳愈炽，阴愈消。阳不足，而更用阴方，则阴愈盛，而阳斯灭矣。设能征明阴阳，则医理虽玄，思过半矣。

寒热表里虚实  ***************************
张景岳曰：六变者表里寒热虚实，是即医中之关键也。明此六者，万病皆指诸掌矣。以表言之，则风寒暑湿火躁感于外者是也。以里言之，则七情劳欲饮食伤于内者是也。寒者阴之类也，或为内寒或为外寒，寒者多虚，虚者正气不足也，内出之病多不足。实者邪气有馀也，外入之病多有馀。

寒热真假  ***************************
凡人之病非寒即热，然寒热之真者易知，假者难辩。最重在假寒假热。所谓大实有羸状，至虚有盛侯是也。然真热假寒之症少，而真寒假热之症多耳。此「类白虎症」、「假白虎症」所当辨也。白虎汤石膏、知母，必有实热方可用，或有血虚心寒，脾虚发热及阴盛格阳、面赤烦躁，类白虎等证，误投之不可救也。盖血实则身凉，血虚则身热，此以饥饱劳役伤其阴，血虚阳独盛，故肌热烦渴与白虎证无异，但真白虎证得之外感，实热内盛，故脉洪大而长，按之有力。类白虎证得之内伤，血虚发热脉洪大而无力。内经所谓脉虚血虚是也，以脉之有力无力为辩，庶不贻误。若不知脉，误服白虎汤必毙，故用当归补血汤自愈，此理最微，宜细心体察。
又按阴盛格阳，阳盛格阴，二症至为难辨。盖阴盛极而格阳于外，外热而内寒。阳盛极而格阴于外，外冷而内热。经所谓重阴必阳，重阳必阴，重寒必热，重热则寒是也。固以脉之有力无力为辨。又当于小便分之，便清者外虽燥热而中心寒，便赤者外虽厥冷而内必热，再看口中燥润及舌苔浅深，盖舌为心苗，应南方火邪，在表则未生苔，邪入里津液搏结则生苔而滑。苔白者丹田有热、胸中有寒，邪在半表半里也。热入渐深则燥而涩，热聚于胃则黄，宜承气及白虎。若热病口乾舌黑乃肾水刑于心火，热益深而病笃矣，然亦有苔黑属寒者，舌无芒刺，口有津液也，又当用温补之剂。尤宜细辨。张景岳《传忠录》有寒热真假辨，李士材《医宗必读》有《疑似之间须辨论》，并《伤寒有阴症似阳阳症似阴辨》，皆当参看。又有上热下寒，用八味冷饮以治之法，此即《内经》热因寒用，不可不知者也。

舌胎  ***************************
舌苔舌黑虽云火症，然实火虚火皆能为之，凡治此者当察脉症，以虚实为主，而再以辨色之法参之，庶可无误。盖实热之黑必兼红紫，乾渴或多芒刺。若沉黑少红而带润滑者，本非实热症也。若其六脉细弱而形困气倦，则又最为虚候，是必寒水乘心，火不归源之病，此不救本，而但知治标，则万无一生矣。若阴虚火盛而兼有表邪未解者，宜补阴益气煎之类，兼表里而治之。若形气俱不足，寒水乘心而虚阳不敛者，必用理阴煎、理中汤或大补元煎之类，以单救其里，自可保其无虞，此治虚火之法也。《薛氏医案·金镜录》有三十六舌，李士材《诊家正眼》有舌诊一条，所当参看。

先后二天  ***************************
李士材曰：「古称五劳，七伤、六极、二十二蒸，症状繁多，令人眩感，但能明先天后天根本之治，无不痊安。」此简而不繁，约而无漏者也。夫人之虚非气即血、五藏，六府莫能外焉。然血之源头在乎肾水，为天一之元，而人资之以为始者，故曰先天。气之源头在乎脾土，为万物之母，而人资之以为生者，故曰后天。二藏安和则百脉受调，二藏虚伪则千疴并起。至哉斯言！可谓后学司命之指南也。
土为金母，而金为主气之宫，故肺气受伤者，必求助于脾家。水为木母，而木为藏血之地，故肝血受伤者必藉资于肾府。
人有先后二天，补肾补脾法当并行，然以甘寒补肾恐妨脾气，以辛温快脾恐妨肾水。须衡其缓急而为之施治，或滋肾而佐以沉香、砂仁；快脾而杂以山药、五味，机用不可不活也。脾具坤顺之德，而有乾健之运，故游溢精气，上输于肺，通调水道，下输膀胱，水精四布，五经并行，则水元从此沃矣。且脾不下陷则精气固而二便调，俾少阴奉之得以全，閒蛰封藏之本，故脾安则肾愈安矣。此许学士所以有补肾不如补脾之说也。肾兼水火，水不挟肝上浮而陵卑监，火能益土善运而奉精微，故肾安而脾愈安矣。此孙思邈所以有补脾不若补肾之说也。此两说皆有见，于根本重地，亟用堤防，特为虚痨家设一大矩也。

虚痨并阴虚  ***************************
李士材曰，虚痨之症扶脾保肺两不可缺，然脾之性喜温喜燥，而温燥之剂不利于肺，肺之为性喜凉喜润，而凉润之剂不利于扶脾。两者并列而论脾有生肺之能，肺无扶脾之力，故曰土旺而金生，勿拘拘乎保肺，泻火之亢以全阴气，壮水之主以镇阳光，法当并行。然泻火之品多寒而损阳气，壮水之剂多平而养阴血，两者并列而论，苦寒过投，将有败胃之忧，甘平恒用却无伤中之患，故曰水壮而火自熄，勿亟亟于寒凉。症如烦渴喘呼，脉则数大有力，当润肺为主，而扶脾佐之。症如食少善泄，脉则细数无力，当扶脾为主而保肺佐之。甚则保肺之剂不和于脾，当尽去之，却宜补土之母，庶可冀其回春，全在明辨其症之何如，变通以治之可也。张景岳曰，朋虚一症邪火偏胜，缘真水之不足也，故其为病或为烦渴，或为骨蒸，或为咳血吐血，或为淋浊遗泄，此虽明是火症，而非邪热实热之比。盖实热之火其来暴，必有感触之故，虚热之火其来徐，必有积损之因，此虚火实火之大有不同也。凡治火者，实热之火可以寒胜，可以水折，所谓热者寒之也；虚热之火不可以寒胜，所谓劳者温之也。何也？盖虚火因其无水，只当补水以配火，则阴阳得平，而病自可愈。若欲去火以覆水，则既亏之水未必可复，而併火去之，岂不阴阳两败乎！且苦寒之物绝无升腾之生气，而欲补其虚无是理也。故余之治此，必以甘平之剂专补真阴，此未必即愈，自可无害，然后察其可乘，或暂一清解，或渐加温润，必使生气渐来，庶乎脾可健则热可退，肺可润则嗽渐宁，方是渐复之佳兆，多有得生者。若但知知、柏为补阴，则愈败其肾，而致泄泻食减，必速其殆矣！

血脱益气  ***************************
李士材曰，或问血虚自应补血，专以气药为主，得无左乎？答曰：血虚应投血药本为正法，但专用多用中州有碍，至于以气药为主似乎相左，不知《素问》云，无阳则阴无以为生。仲景曰，身热亡血，身凉脉凝，血虚，并加人参，盖血脱者须益气，为血不自生，须得阳和之药乃生，阳生而阴长也，若只用血药，则血无由而生矣。东垣云，人参甘温补脾，脾气旺则四藏之气皆旺，精自生而形自盛也。白飞霞云，人参多服，回元气于无何有之乡。凡病后气虚及肺虚喘嗽者，并宜用之，若气虚有火宜与麦冬同服。杨起云，人参功载本草，人所共知，古方治肺寒以温肺汤，肺热以清肺汤，中满分消汤，血虚养营汤皆用人参。庸医每谓人参不可轻用，诚哉庸也，自本经以至诸家谆谆言之，以气药有生血之功，血药无益气之理，可谓详切著明，奈何人不悟耶！
按血脱益气，即是气脱益气，凡人大吐大衄血脱，则气末有不脱者，当此垂危残喘一息，舍此不救，何以回生？况有形之血极难骤复，而无形之气最易复元，大剂参、附一二帖，自可苏复也。然病从血脱，终以补血为主，苏复之后自当重用熟地、当归、枸杞之类，填补真阴方可复元，而此时之参不过用以为佐耳。如执云血不自生须得阳和之药乃生，则凡血分中之温补药皆阳和之药也，又岂徒一参为然哉，此读书所以贵解人也。
按气药有生血之功，血药无益气之理，二语虽是，然不过谓其气药多属阳温，主春夏生发之气，血药多属阴寒，主秋冬肃杀之气故耳。若熟地、当归之温补，岂无春生之气哉？如谓血药必无益气之理，则《内经》精化为气之语，岂非阴亦生阳乎，阴阳互根原有此理，此语张景岳《本草正》熟地、人参两条辨之详明，所当参阅。至于治病用药，活法在人，原不可拘泥也。

气血难易  ***************************
气属阳，血属阴。凡病气虚者虽属危剧，而以大剂参附救之，一二帖即愈。以气无形之物，易散而易聚也，故其治易。惟病血虚者则以大剂熟地、当归、枸杞之类补之，非数十贴不为功，以血有形之物，潜滋暗长，非旦夕可以复原者也，故其治难。若阴虚有火者，尤为难治。此迟速难易之不可不知者也。若血症大吐大崩等类，则又当益气，所谓血脱益气是也。此又先后缓急之不可不知者也。

中风闭证脱证  ***************************
凡中风昏倒有闭与脱二症，不可不辨明白也。如牙关紧闭、两手握固，此闭症也，用苏合香丸或三生饮之类开之。若口开，心绝；手撒，脾绝；眼合，肝绝；遗尿，肾绝；声如鼾，肺绝，此脱症也，断不可用此药。更有吐沫直视，肉脱筋骨痛，发直头摇，上撺面赤如妆，汗出如珠，皆脱绝之症，宜大剂理中汤灌之及炙脐下，虽曰不治亦可救十中之一，若误服苏合香丸、牛黄至宝之类即不可救矣。盖斩关夺门之将，原为闭症而设，若施之脱症，如人下井而又投石，其能堪乎？世人蹈此弊而死者，不可胜数，故特表而出之。
又《景岳全书》非风一症，即时人所谓中风是也。此症多见猝倒昏聩，本皆内伤积损颓败而然，原非外感风寒所致，而古人相传咸以中风名之，其误甚矣。故景岳易去中风二字，而竟以非风名之，大为有见，庶使人易晓，而知其本非风症，则不致误治耳。
又妇人产后血晕昏不知人，亦有血晕气脱，两症之辨，景岳《妇人规》内言之甚详，此皆生死反掌之事，业医者不可不深知而明辨也。

治法  ***************************
《内经》治法，岐伯曰：「高者抑之，下者举之，温者清之，清者温之，散者收之，抑者散之，燥者润之，急者缓之，坚者软之，脆者坚之，衰者补之，强者泻之，佐以所利，和以所宜，各安其气，必清必静，则病气衰去，归其所宗。」此治之大体。又曰：「寒者热之，热者寒之，微者逆之，甚者从之，坚者削之，客者除之，劳者温之，结者散之，留者攻之，燥者濡之，急者缓之，散者收之，损者益之，溢者行之，惊者平之，上之，下之，摩之，浴之，薄者劫之，开者发之，适事为故。」帝曰：「何谓逆从？」岐伯曰：「逆者正治，从者反治，从少从多，观其事也。」帝曰：「反治何谓？」岐伯曰：「热因寒用，寒因热用，塞因塞用，通因通用，必伏其所主而先其所因，其始则同，其终则异。」
岐伯曰：「病生于内者先治其阴，后治其阳，反者益甚。病生于阳者先治其外，后治其内，反者益甚。」
治法有逆从，以寒热有假真也，此《内经》之旨也。经曰逆者正治，从者反治。夫以寒治热，以热治寒，此正治也，正即逆也。以热治热，以寒治寒，此反治也，反即从也。如以热药治寒病，而寒不去者是无火也，当治命门，以参、熟地黄、桂、附之类，此王太仆所谓，益火之源以消阴翳，是亦正治之法也，又如以热药治寒病，而寒不退，反用寒凉而愈者，此即假寒之病，以寒从治之法也。又如以寒药治热病，而热不除者，是无水也，治当在肾以六味丸之类。此王太仆所谓壮水之主以镇阳光，是亦正治之法也。又有以寒药治热病，而热不愈，反用参、姜、桂、附、八味丸之属而愈者，此即假热之病，以热从治之法也，亦所谓甘温除大热也。第今人之虚者多，实者少，故真寒假热之病为极多，而真热假寒之病则仅见耳。
塞因塞用者，如脾虚作胀治以参、术，脾得补而胀自消也。通因通用者，如伤寒挟热下利或中有燥屎，用调胃承气汤下之乃安。滞下不休用芍药汤通之而愈是也。寒因热用者，如药本寒也，而反佐之以热。热因寒用者，如药本热也，而反佐之以寒。俾无拒格之患，所谓必先其主而伏其所因也。用热远热，用寒远寒者，如寒病宜投热药，热病宜投寒药，仅使中病而已，勿过用也；过用则反为药伤矣，此类不可不知。

治病必求其本  ***************************
《内经》曰：治病必求其本。医诊治法有曰：「见痰休治痰，见血休治血。无汗不发汗，有热莫攻热。喘生休耗气，精遗不涩泄。明得固中趣，方是医中杰。行医不识气，治病从何据？堪笑道中人，未到知音处。」观其诗意，皆言不治之治，正《内经》求本之理，诚格言也。
张景岳曰，万事皆有本，而治病之法，尤惟求本为首务，所谓本者惟一而无两也。盖或因外感者，本于表也，或因内伤者本于里也，或病热者本于火也，或病冷者本于寒也，邪有馀者本于实也，正不足者本于虚也。但察其因何而起，起病之因便是病根，万病之本只此表里寒热虚实六者而已，知此六者则表有表症，里有里症，寒热虚实无不皆然，六者相为对待，原冰炭不同，辨之亦异。凡初病不即治，及有误治不愈者，必致病变日多，无不皆从病本生出，最不可逐件猜摸，短觑目前，头痛治头，脚痛治脚。经曰：「众脉不见，众凶不闻，外内相得，无以形先。」是诚求本之至要也。苟不知此，必庸流耳。故明者独知所因，直取其本，则所生诸病无不随本皆退矣。至若六者之中，多有兼见而病者，则其中亦自有源有流，无弗可察，然惟于虚实二字总贯乎前之四者，尤为紧要而当辨也。盖虚者本平，元气实者由乎邪气，元气若虚，则虽有邪气不可攻，而邪不能解则又不可不攻者，此处最难下手，但当察其能胜攻与不能胜攻，或宜以攻为补，或宜以补为攻，而得其补泻于微甚可否之间，斯尽善矣。且常见有偶感微疾者，病原不甚，斯时也，但知拔本，则一药可愈，而庸者值之非痰曰痰，非火曰火。四路兜拿茫无真见，而反遗其本，多致轻者日重，重者日危，而殃人祸人，总在不知本末耳。甚矣！医之贵神，神奚远哉？此提纲挈领医之最上乘法也，读者当三复焉。

探病法  ***************************
张景岳曰，探病之法不可不知，如当局临症，或虚实有难明，寒热有难辨，病在疑似之间，补泻之意未定者，即当先用此法，若疑其为虚，意欲用补而未决，则以轻浅消导之剂，纯用数味先以探之，消而不投即知为真虚矣。疑其为实意欲攻而未决，则以甘温纯补之剂，轻用数味，先以探之，补而觉滞即知有实邪矣。假寒者略温之，必见躁烦。假热者略寒之，必加呕恶，探得其情意自定矣。经曰：「有者求之，无者求之。」又曰：「假者反之。」此之谓也。但用探之法，极宜精简，不可杂乱，精简则真伪立辨，杂乱则是非难凭，此疑似中之活法，必不得已而用之可也。

用大寒大热药要有凭据不可意度  ***************************
凡大寒大热之药，必要有凭有据而后可用，切不可以意度之。药所以补偏而救弊也。寒药所以治热，热药所以治寒，中病即止，勿过用也。若夫大苦大寒与大燥大热之药、尤宜斟酌慎用。如热病必要有热症热脉，寒病必要有寒症，寒脉，内外相符，确凿可据，而后始可用以治之，自无不瘳。若无确凭确据，而但以意揣度之，则害人不浅。以大寒大热之药，其力最悍极易坏事，苟非脉与症对，皆有确凭确据，则断不可轻用，此医中之最要紧语也。独怪夫世之不读书者，每执一已偏见，私心自用，或好寒凉，知柏硝黄任用；或好燥热，桂附硫黄妄投，造次孟浪，欲其不杀人也难矣，故再三致戒焉。

用药贵勇敢  ***************************
凡用药固贵谨慎，尤贵果断。盖有是病则有是药，又不可过于畏葸而不敢用也。如果病气皆实则凡三承气等汤，皆可用以下之。所谓实者泻之是也。如果症属虚寒则凡八味理中等药，皆可用以治之。所谓寒者热之是也。所谓有病则病受之，何虞之有？此又贵于见真识定，勇敢果决，不必畏首尾，迟疑自误也。

泻火只去七分  ***************************
丹溪曰，气有馀便是火，火即气也，然用寒泻火即泻气，故火只写泻至七分止，馀三分留下听其自去，若务泻至十分，只恐火尽气尽，人无生理矣，此不可不慎也。张景岳因丹溪此语有弊，故即以「气不足便是寒」救之。

金石春房之药断不可服  ***************************
今人不知医道，误信一切方士之言，纯用阳药，纵欲贪淫藉此以为长夜之药，抑或无子，藉此以为壮阳之具，皆非也。不知一人之身全赖肾水滋养，犹草木赖雨露而后润泽也。金石春房之药全是一片烈火，火焚有不燎原者乎？烧乾肾水，百病丛生，其不死也几希！况近世之人禀赋极薄，元气极亏，先天肾水十有九虚，再加慾火焚身，肾水更涸，是自求速死也，又何怪焉，故特戒之。

医贵虚心  ***************************
凡医见证不真，则不可妄下药，凡医病不效即自己告退，另延名医，切不可迁延人病体，或同医一病有高我者，即就正之，亦谦受益之道也。即低我者，我药不能愈病，而彼能医愈者，即将彼方细思其理，即得治病之道矣。盖一人之知识有限，原贵乎集思广益，切不可因人而废言也，更不可生猜忌心，若遇庸医断不可与共事，恐致招怨。

医知进退  ***************************
凡医唯深信我者，方可任其责，否则朝陈暮李，早更夕改，彼既信我不专，我即引以自退，恐他人败事，咎归于我，悔之晚矣。此所以当见机也。昔张景岳《十问诗》而终结之曰：「见定虽然事不难，也须明哲毋招怨。」有味哉，有味哉。

丸药不可概以治病  ***************************
凡服丸药，唯先将汤剂之方服有成效，然后制之，庶可无虞。若服汤剂未效，不可骤服丸散，以病万变百出，原是不一，加减出入，贵乎因时制宜，若制成丸药，则诸药合入，难于捡出，恐一味不投反致误事，所以治小儿者，往往因此害事，不如用汤剂者之为得也。

方贵简净  ***************************
方贵简净，不可夹杂，如张长沙地黄汤补阴，李东垣补中益气汤补阳是也。阴主降故补阴之药多降，如地黄汤之用茯苓泽泻是也。阳主升故补阳之药多升，如补中益气之用升柴是也。此所谓一律也。又阳分之药轻清上浮，故补中益气汤之分两轻，阴分之药重浊下降，故地黄汤之分两重，此皆有深意存焉。凡察医之高下，首必问其所看之书，何家，何部。次即视其所开之方，何轻，何重，何加，何减，而医之伎俩无遗遁矣。余见近世庸医每开一古方颇是，而其中加一二味，即属夹杂不通，以不明一律之故也，甚至拦江纲无所不有，更为可笑。盖由平日未细心讲究，故动辄见笑大方如此。

药察气味  ***************************
凡药下咽必有气味，气味与人相投，服之安然即对症药也。否即参茸至贵之药，一不相投，即知中止，切不可强然。亦有初服不相安及至三四帖后如水融乳者，此又在认证之真确耳。余昔在兴安治一肾气上逆症人，多误认为怔忡，十三年疗治不愈。余诊脉后，开以八仙长寿方，加砂仁、沉香纳气归肾，服一帖不相安，余限以连服四十贴自愈，后果然。此在认症之确耳。

治病有难易迟速  ***************************
治外感暴病不难，而治内伤则最难也，以外感暴病得之旦夕，即可旦夕去之，如时文中之单句题，人人可以为之者也。若内伤虚劳，积之有素，非一朝一夕而来，亦非可以一朝一夕而去。如时文中之性理题，最精最细，非平日博极群书，细意体察及精于脉理者，断不能也。彼时医庸医乌足以知之，然又非信任得专，从容调治，不能为之力也。古人医案中有服至一二百帖而后愈者，又有治至三五年而后愈者，此类是也。今人好称手到病除，不知一二贴即愈者，此惟轻病暴病则可耳，若内伤与重病岂可以此言哉，故一概欲图速效者，不可与言医。
《内经云》：「正者正治，反者从治。」此治病之大要。然其中又有不正不反，寒中有热，热中有寒，虚中有实，实中有虚，阴阳夹杂，虚实交互，此种病症顾此碍彼，最为掣肘难治。庸医遇之束手无策，纷纷乱治，鲜有不为所误者。不知病有夹杂，药无夹杂，或此先彼后，或彼缓此急，或斡旋兼头，或求本夺总，因时制宜，活法在人耳，今天下庸医不惟不知此，且正寒正热彼亦不知，吾常见其有大热大实之症，彼亦用温补，大寒大虚之症彼亦用攻伐者矣，不知凡几，曷胜浩叹！

医有理意  ***************************
古人云，医者理也，理在而法即在，故活病莫不有一定之规矩准绳，孟子所谓规矩方圆之至是也。古人又曰，医者意也，神而明之，存乎其人。孟子所谓能与人规矩，不能与人巧是也。理与意二者并重，皆不可偏废者也。然今天下死于法者十之三，死于意者十之七，何也？盖死于法者，不过胶柱鼓瑟，固执不通之人耳，然尚有所本，不为无稽之谈。若死于意者，则自作聪明，无知妄为，皆无本之谈也，其害人尤甚，故二者之失，与其失于意也，毋宁失之法。

医贵天资学力  ***************************
医贵学力，尤贵天资，四字缺一不可。如规矩准绳，此医中之法也，然法之中，书能载之；法之外，书不能载之也。如某病用某药治，此书所能载者也。若某病或变某症，当用何药，此书所不能备载者也。此贵人神明变化临时斟酌可耳，然非平日博极群书，多见多闻，心领神会，其孰能与于此？

治有层次法律  ***************************
治病有层次法律，最所当讲，切不可造次孟浪，杂乱无章。盖凡一病，有一病之阴阳虚实，一病有一病之起止传变，一线到底，丝毫不错者也，依法治之，自无不瘳。如外感风寒，先用发表，次用和解，终用补剂收功。内伤饮食，先用消导，次用清补兼施，终用全补收功是也。如泄泻因火，必先泻火；如泄泻因水，必先利水，泻因气滞，必先行气，皆断不可骤用塞药是也。如遇虚损用补，当分阳虚、阴虚，阳虚用补只有温补、热补二法。若阴虚用朴则不同，盖阴虚恒有火，或先用甘寒甘凉之类清之，次用甘平补之，然后用温补以收其功。而热补则非所宜，苦寒则大不可，此一定不易之法也。王节斋曰，凡酒色过度损伤肺肾真阴者，不可过服参耆，服多者死，盖恐阳旺而阴消也。自此说行，而世之治阴虚咳嗽者，视参耆如砒鸩，以知柏为灵丹。遂使患此症者百无一生，良可悲也。盖病起房劳，真阴亏损，阴虚火上，故咳当先以六味丸之类，补其真阴，使水升火降，然后以参耆救肺之品补肾之母，使金水相生，则病易愈矣。世之用寒凉者固不足齿，间有知用参春者，不知先壮水以制火，遽投参耆以补阳，反使阳火旺，而金益受伤，此不知先后之法者也。又如急则治标，缓则治本，亦是一法，此皆层次先后法也。诸如此类更难仆数，举一三反可也。若法律则喻嘉言《医门法律》最详，庸医平日不读此书，不穷此理，只记一二汤头歌括，以应万变不穷之病，是以认证不清，治病茫无头绪，一方不效又易一方，竟有早用大寒、午用大热、朝用大攻，暮用大补，前后冰炭自相矛盾者，皆由于胸无定见，不知层次法律之故耳。

拣药宜用戥称  ***************************
凡拣药必要照分两用戥称，定不可任意手撮。盖药有分两轻重之不同，必须戥称方能合宜不错，若手撮未免多寡不匀，殊失古人制方之意矣。今人拣药动辄手撮，此或遇暴病，强人犹可，若弱人重症，岂可如此而无害哉！余昔病阴虚一症，而又偶加一阳虚腹痛之症，如此阴阳夹杂，上盛下虚最为难治，时于补阴药中略加补阳之药巴戟五分，服之其痛自息，然去之，则痛即至，余欲重用之，将巴戟加至一钱，腹虽不痛，则头又痛不堪，盖阳分药一重，则助火上升，而头疼也，此可知医病如持衡，轻重之间，真有丝毫不可苟者。夫如是对症之药，多数分尚不相安，则凡药之分两其可轻易高下其手乎？此古人所以谓用药用至分数，必有至理，此种工夫，细而又细者矣，彼粗心人何曾领此？

医当论其平日时医不可为训  ***************************
医之是否，固以愈病为凭，然亦不可骤以一病之愈，遂决其生平，定其低昂也。盖世固有庸医而能医活人者，亦有名医而反医死人者，此不可一概论也，何也？一人病重或先为庸医所误及延名医，至则病入膏肓，不可救药，而名医迫于人情世故，不得不开一二方，以周旋之，讵服之则毙，无知者遂归咎于名医者有之。或因主人信认不专，朝王暮李同治一病，为他人医坏，主人不知，听信谗言，归咎名医者亦有之，此名医之受谤也。又一人暴病或时症等类，众医罔效及庸医至开一方，适合其病，一投即愈，众即奉之如神明，而不知彼适撞遇之耳，及叩其病之所以好，则彼不知也，再叩其胸之所学则空空如也，不知者群相延请，转盼即为所误者不少。故庸医医好人，而不知病之所以好，医死人，而不知病之所以死者，比比是也。然或有因一病之愈，或遇当道，或遇富贵之家，群相推引，其道大行，因而致富者有之，此又时医行运而得名也，此断不可为训者也。

张景岳论时医  ***************************
时医治病，但知察标，不知察本，且常以标本藉口，曰，急则治标，缓则治本，是岂知《内经》必求其本之意，故但见其所急在病，而全不知其急在命，此其孰可缓也，孰当急也，孰为今日之当急，孰为明日之更当急也。缓急既不知，则每致彼此误认，尚何标本为言乎！
中风症悉由内伤，本无外感，既无外感必不可散，若用治风等药，则轻者必重，重者必速死。
伤寒关系全在虚实二字，实者易治，虚者难医，以其元气本虚，故邪不易解，若治挟虚伤寒不知托散，而但知攻邪，愈攻则愈虚，则无有不死。若甚虚者，即微补且无益，而但以治标为主者死。
伤寒阳经与阳症不同，阳经者邪在表也，阳症者热在里也，若内无实热脉候，而以阳经作阳症，妄用寒凉治其火，因致外内合邪而不可解者必死。
痢疾之作，惟脾肾薄弱之人极易犯之，天因热贪凉致伤藏气，此人事之病，非天时之病也。今之治痢者，止知治天时之热，不知治人事之寒何也？矧痢症多在秋深，斯时也，炎暑既消，固不可直言热毒，秋凉日至，又何堪妄用寒凉？凡若此者，既不知人事，又不知天时，失之远矣，害莫甚焉，当因予言而熟思之。
小儿血气未充，亦如苗萼之柔嫩，一或伤残无不凋谢，故平时最宜培植，不可妄行消导。其或果有食滞胀痛，则宜暂消；果有风寒发热，则宜暂散；果有实热痰火，则宜暂清，此不得不治其标也，舍此之外，如无暴急标病，而时见青黄瘦羸或腹膨微热，溏泻困倦等症，则悉由脾肾不足，血气薄弱而然，而时医见此，无非曰食积痰火，而但知消导，尤尚清凉，日消日剥，则元气日损，再逢他疾，则无能支矣。此幼科时俗之大病，有不可不察者也。
小儿痘疹发热，此其正候，盖不发热，则毒不能透，凡其蒸热之力，即元气之力，故自起至化，自收至靥，无不赖此热力为之主，是诚痘疹之用神，必不可少，亦不必疑者也。惟是热甚而毒甚者，则不得不清火以解其毒，然必有内热真火脉症，方可治以清凉。此不过数十中之一二耳，如无内热而但有外热，此是痘家正候，必不可攻热，以拔元气之力，以伤脾肾之源。奈近代痘科，全不知此，但见发热，则无论虚实，开口止知解毒，动手止知寒凉，多致伤脾而饮食日减，及靥时泄泻而毙者，皆其类也。此误最多，不可不察。
痘疮不起，如毒盛而不可起者，此是不救之症，不必治也。若别无危症而痘不起者，总由元气无力，但培气血则无有不起。近见痘科凡逢此症，则多用毒药，如桑（僵）蚕、穿山甲之类逼而出之，见者以为奇效，而不知起发非由根本，元气为毒所残，发泄太过，内必匮竭，以此误人，所当切省。
妇人经脉滞逆，或过期不至，总由冲任不足而然，若不培养血气，而止知通经逐瘀，则血以日涸，而崩漏血枯等症无所不至矣。
凡情欲致伤，多为吐血、失血，及或时发热，此真阴受伤之病，若但知治火，而不知治阴，则阴日消亡，而劳瘵反成矣。
痰证必有所因，是痰本不能生病，而皆因病生痰也，若止知治痰，而不知所以生痰，则痰必愈甚，未有可消而去者也。
膨满总由脾胃，脾胃虽虚未必即胀，若但知消导，则中气益虚，而胀必日甚矣。
气滞隔塞，总属脾虚不运，故为留滞，若不养脾而但知破气，则气道日亏，而渐成噎膈等症。
小水短赤，惟劳倦气虚及阴虚之人多有之，若以此类通作火治，而专用寒凉则变病有不可测矣。
脉虚证热，本非真火，若作热治而肆用寒凉，则轻者必重，重者必死。
病有缓急，效有迟速，若以迟病而求速效，则未免易医，易医多，则高明本少，庸浅极多，少不胜多，事必败矣。
任医须择贤者，而于危急之际，尤不可苟。若彼宵小之辈，惟妄炫己长，好翻人案，不幸遇之，多致淆惑是非，生命所繫不浅。
病人善服药者，闻其气尝其味，便可觉宜否之忧劣，固无待入腹而始知也。独悯乎无识无知者，但知见药服药，而不知药之为药；但知见医求医，而不知医之为医，亦可悲矣！

时医叹  ***************************
古来儒医多名士，长沙太守真绝伎，伤寒金匮玉函方，二书万国之宝垄。河间东垣及丹溪，三家鼎立吾爱李。子和节庵濒湖辈，四家之后又崛起。荟萃古今集大成，姑苏更有一薛已。我朝景岳出浙东。全书类经谁可比。上汪訒庵下石顽，江右嘉言左中梓。诸公落落大方家，谁不读书与明理。上穷灵素下难经，博极群书兼众美。盖世本领根柢深，腹笥便便罗经史。下笔千言如有神，书成佥贵洛阳纸。所以指下生阳春，一匕下咽即起死。不料医术至今日，家弦户诵滥如彼。一书不读任意为，其中更多白丁子。纵有儒者强观书，数卷便谓道在是。于戏！阴阳虚实了不知，草菅人命可悲矣！君莫龇，君不见招牌高挂长安市，牧猪奴[儿]亦为此。

附：制熟地法  ***************************
地黄生则寒，干则凉，熟则温。凡真阴亏损，温补下焦精血，非重用熟地不能。故熟地为补先天第一妙药，然非如法制造则不能易于奏功，此不可不讲也。
地黄拣选怀庆大元支，丁头鼠尾，全未做作者佳，若做作缩支，虽大无益。江浙生者，南方阳气力微，北方生者纯阴力大，河南虽属北地，然有南阳怀庆之别。怀庆者质肥、色黑、心带微黄如菊花色为最。南阳者心带赤色，无菊花则减耳。世人制法不一，有纯用酒蒸不用水者，有畏其酒性纯阳，恐乱真阴不用，纯以水煮者。又有以地黄性滞，用姜汁拌蒸者，皆非也。不知地黄性属寒凉，非行酒与火与日则不能温。然纯用酒而不先用水以煮之，则硬而不烂。纯用水而不复用酒以配之，则淡而无味。至于用姜汁拌蒸更为不通。盖地黄性降用以补下焦真阴。若姜性上逆只有上中二焦，断不能入下部，以下焦补阴之药而杂以上焦纯阳之品，得毋犹欲其入而闭之门乎！此之谓不知类，此之谓夹杂。如畏其滞则用砂仁末拌之最妙，盖砂仁利气，且能引入丹田纳气归肾，此斡旋最妙之法也。其制列左：
大元支或三五斤，初用清河水洗净，置大砂锅内即用清河水煮。盖地黄必先用水煮，其心方烂，性忌铁器，故用砂锅。其砂锅须用煮饭菜旧锅为妙，旧则漏孔填塞，无有浸溢，新则渗漏失耗甚多，凡添水须参滚开水，煮至中心糜烂为度，竹刀切碎，入以醇酒，每斤即以斤酒配之，其酒或酒娘、老酒、绍兴酒、衡酒皆佳，断不可用火酒，以老酒绍兴等项性味甘平，故佳。火酒性烈，有乖补阴之义，故不用耳。煮至半乾时连锅取出，浮滚水上顿干，庶免黏锅焦枯之患，卒拌以砂仁细末，每斤只用一两，夜则火蒸，朝则日晒，如无日即用火烘乾亦可，以九次为度，以响干为妙，视之如京墨色，则尽善矣。磁坛贮之听用。

附：新定补阴龟麋二仙膏  ***************************
大肥壮麋角十斤，减半亦可。（若减，下皆减。）乾枯不光润者不用，总以有刀斧痕者为最，自解者次之，然自解者多，亦可用。
北五省多鹿而少麋，云贵川广所卖者皆麋角，非鹿角也，深山大泽之中此物最多，即山拔野牛是也。吾全药店中购来，大船装至江西湖广，充鹿角卖，皆此物也。按《本草纲目》鹿麋二角，毫无分别，惟麋头有四眼，不全此，唯生杀带额骨有刀斧痕者方见，自解者无。然阴虚人服之最妙，馀一生病阴虚症，不能服鹿胶，服则头疼、眼痛诸火丛生，唯此相安无事，故知之最真而辨之甚悉。因世医只知有鹿角可用，而不知麋角可用，故表之。
大片净龟板五斤。（壳不用）
大肥壮直皮原枝［地黄〕五斤。
怀庆有菊花黄心者为最，若红心者平平，至蹴支做作者下矣，惟生成直皮木支为妙。
白当归三斤。
大枝肥壮白玉竹五斤（即葳蕤）。
此于阳虚人用代参、耆，虽非所长，然阴虚人气虚用以补气最妙。本草谓其温润、甘平、不寒不燥是也。盖阴虚人补气最畏燥药，得此温润不燥非对症之圣药乎。惜诸书只云补气并未云补阴，亦缺恨也。况今人病阳虚者少，病阴虚者十有八九，此余所亲验也，故表之。
再今日参价甚昂，人所难用，凡遇无力之家，此物最为相安，然非重用不能见功。余于弱症不论阴虚阳虚，每一贴，轻者一两，重者二三两，习以为常，无不奏效。此真价廉功倍者也。世医不知，只用二三钱，病重药轻，如何得效？但药市中所炙者，制不得法多，则胶黏腻滞，亦所不免，唯买生玉竹自制，以淡蜜水不胶则佳，亦一法也，平日熬膏良。
余昔在蜀，治一广文垂危待毙，奄奄一息，余用人参救之，渠家以无力称，只得购玉竹五斤，单用此味大锅煎熬，自早至晚服毕即苏。亦可见此物之有功不小，故再表之。
炙甘草一斤，若遇脾胃有火，口齿疼痛者去之。
此足少阴病也。龟为介虫之长，得阴气最全。麋遇冬至解角，禀纯阴之性，而又性温不寒凉最妙之品，且不两月长至数斤，十斤不等，骨之速生无过此者，故能峻补气血。两者皆用纯阴至静之品，以补阴虚精亏之症，皆用血肉气血以补气血，所谓补之以其类是也。合之熟地大补肾水，当归大补肝血，玉竹、炙草皆补脾肺，阴阳交济先后两天俱补，壮筋骨长肌肉，无穷功效，难以殚述，诚补剂中之第一良方也，久服可益寿，岂第却疾己哉。
以汤丸等剂，草木之功，鸟能及血肉之万一哉，此余之历验者也。若阴虚无火者加大红枸杞一二斤亦妙。若有火不宜，此膏阴虚人服之固佳，即阳虚人服之亦无不妙。唯鹿角则唯阳虚人可服，而阴虚人断不可服，不可不慎。如遇有火则去枸杞加麦冬最妙，此皆权变之法，医贵圆通此之谓也。余与老母皆一生多病之极，全赖此膏全活，今皆寿而康，故特表而出之。

附：熬膏法  ***************************
先用麋角锯截二三寸长，劈开两片与龟板洗净，用河中长流水同浸七日，或十日、半月更妙。但龟板浸后，更要将皮肉一切刮去，净尽纯白，庶免夏天变味腥臭，糜角亦然。二物用大锅熬，凡添水皆须用开水，不用冷水为妙。熬一日一夜，取出滤头次汁，再熬一日，取出滤二次汁，遇晴其汁用水冰，以免变味。总以骨角烂透为度，余药另用好锅熬成浓汁，去渣，和入再用大铜锅文火细熬。
其和熬之时，须用小火缓煎，锅边时刻留神，常用桑枝搅拂，不可使汁黏锅，黏则焦枯，味苦不甘矣。更看火色以滴水略成珠不散即止，宁嫩毋老，取出贮大钵内，水浸三日去火毒为度，盖嫩则可以用重汤顿，老则难为力矣。但此膏易于生霉，须时常照看，一起霉点即用水蒸，则不坏矣。
每清晨用开水调服，轻者五钱，重者一两或用米饮调服亦可，能饮者用醇酒调服亦妙，但调时须加砂仁细末五分和服，以免腻滞，亦一法也。若阴虚有火用生地、麦冬水调服。有脾火者加石斛皆可，此在人神而明之耳。
熬时惟立冬后第一，次之秋秒春初亦可，但逢下雨天更妙。若遇夏秋天气断乎不可，热气熏蒸，味必坏矣。
附古方龟鹿二仙膏（旧云，治瘦弱少气、梦遗泄精、目视不明、精极之症。此阳分药多，阳虚者宜之。）
鹿角（阳）十斤，龟板（阴）五斤，人参（阳）一斤，枸杞（阴中之阳）二斤。
此补阳虚之妙方也，有阴不可无阳，故以此配之，但阳根于阴，加地黄更妙。
熬法与上同。
