
序  ***************************
河滨丈人曰：养生之说，其来尚矣。神农尝草，轩皇立论，秘启造化，德济含灵，天人之蕴，于是昭布矣。迨及后世，论述渐广，高者荡入仙筌，卑者专守方饵，不知调息摄性，缓形节欲，乃人理之隐诀，性命之枢机焉。余自壮年以来，颇讲此术。缘动达形，缘虚达气，下不著伎，上不泥仙，似于摄生之秘，超然有得。乃会综群文，诠取要旨，以著论十篇，用发蒙学。嗟乎！修身体，道弘济，蒸人治世之事业也。养气完形，欲寡啬精，保生之大节也。是故生之道有馀，而后治之道斯立。尼父慎疾，礼贵养生，求诸会通，岂复异旨？要在知音察之尔。


正文  ——————————————————————————————————————————————————————————————————————————————————————————

存想篇  ***************************
夫心宰性真，百体攸宗，用以遣意，意往气从，至微而神，至幽而通。古昔先达，默会神解，假託名义，接引后人，此存想之术所由始也。按《大洞经》有九宫之论，乃斯术之滥觞。其曰：两眉间直上却入三分，为守寸双田。（谓对鼻直上下按眉际方一寸处，却向后入骨际约三分以前为守寸之城。右有紫户，左有青房，后二神居之，故曰守寸双田）。却入一寸为明堂宫。（左有明童真君，右有明女真君，中有明镜神君，凡三神君居之）。却入二寸为洞房宫。（头中虽通名为洞房，此则洞房之正位也。左有元英君，右有元白君，中有黄老君，凡有三神居之。自此以后，凡云却入一寸、二寸、三寸者，皆以两眉直上处为本。却入三分，便是双田。却入一寸，便是明堂。却入二寸，便是洞房。非双田后再却一寸为明堂，明堂后再却二寸为洞房也）。却入三寸为丹田宫。（亦曰泥丸宫。左有上元赤子帝君，右有帝乡，凡三神居之）。却入四寸为流珠宫。（有流珠真君居之）。却入五寸为玉帝宫。（有玉清神母居之）。明堂上一寸为天庭宫。（此又在明堂上一层言之。谓明堂之上约一寸处，为天庭宫也。有上清真女居之）。洞房上一寸为极真宫。（太极帝妃居之）。流珠上一寸为太皇宫。（有太上君后居之）。丹田上一寸为玄丹宫。（有中黄太乙真君居之）。凡一首之中，有此九宫。《黄庭经》所谓，明堂、金匮、玉房间，洞房、紫极、灵门户是也。宫虽有九，惟守寸，左面有绛台，右面有黄阙，九宫真人出入皆以此为路。其馀诸宫，皆有前户、后户以相通。惟泥丸一宫有下门，以通喉中，此为大关键也。修养之士，不论四时昼夜方向，欲修此者，先平坐闭气，瞑目握固两膝上，乃先存想守寸，见青房、紫户二大神，并形如婴儿初生之状，衣如房户之色，手执流金铃，（摇动闻其声）。身发赤光如云霞之气，流于守寸宫外。（自此以后，存想其神皆如此状。凡宫中有二神居者，先左次右。有三神居者，先中次左次右）。守寸毕，次明堂，次洞房，次泥丸，次流珠，次玉帝，次上及天庭。四宫皆如之，九宫既毕，复想泥丸之神，并口吐赤气灌入己口，吸咽燕之。以上灌丹田，行吐行灌，以热为度，如此则九宫之事毕矣。其曰宫、曰神、曰衣、曰铃之类，皆假设之义。盖人之脑，乃精髓之海。丹田，乃气之海。若血气滞塞不通，必不能和合而生精气，日惟枯竭而已。故常加存想，使气薰蒸透彻如云烟，在上变成雨露，即腠理通莹化为精血，补脑益肾之功于是为大矣。若人偶感六气，体中不快，便当就寝，偃卧闭气，瞑目握固，存想明堂二神并亦偃卧。（若坐想三神皆向外长跪，此一节是单想明堂，或单想泥丸之想，术曷，法也）。各口吐赤气从宫中流出，渐渐缠绕我身周匝。遂将所绕之气吞而咽之，觉勃勃入口，下流胸腹入丹田。（此即存想下部之术）。须臾绕身，赤气即便成火，火遂烧身，身与火共为一体，内外洞光，骨肉脏腑，如燃炭之状。如此则身中之气通透上下内外无馀矣。由是风寒暑湿以气彻而散，积滞凝结以气达而消，其疾自愈。若能昼夜常行三五过，久久自然百疾不生。凡此皆假设景象，以意引气之术。使上通脑髓之门，下达血气之海耳，非必真有此物也。学道者当自知之。

调气篇  ***************************
天地虚空中皆气，人身虚空处皆气。故呼出浊气，身中之气也。吸入清气，天地之气也。人在气中，如鱼游水中。鱼腹中不得水出入即死，人腹中不得气出入亦死，其理一也。善摄生者，必明于气之故矣。欲修调气之术者，常得密室闭户，安床暖席，枕高二寸许，正身偃卧，瞑目握固，两足间相去五寸，两臂与体相去亦各五寸。先习闭气，以鼻吸入，渐渐腹满，乃闭之，久不可忍，乃从口细细吐出，不可一呼即尽。气定复如前闭之始，而十息或二十息不可忍，渐熟渐多。但能闭至七八十息以上，则脏腑胸膈之间皆清气之布濩矣。至于纯熟，当其气闭之时，鼻中惟有短息一寸余。所闭之气，在中如火蒸润肺宫，一纵则身如委蜕，神在身外，其快其美，有不可言之状。盖一气流通，表里上下，彻泽故也。其所闭之气渐消，则恍然复旧。此道以多为贤，以久为功，但能于日夜间得此一两度，久久耳目聪明，精神完固，体健身轻，百疾消灭矣。凡调气之初，务要体安气和，无与意争。若不安和，且止俟和，乃为之久而弗倦，则善矣。闭气如降龙伏虎，要须达其神。理胸膈，常宜虚空，不可饱满。若气有结滞，不得宣流，觉之便当用吐法以除之，如吹、嘘、呵、嘻、呬、噫、呼之类是也。不然，泉源壅遏，必至逆流，疮疡中满之患作矣。又苏氏养生诀云：每夜自三更至五更以来，床上拥被盘足，面东或南，叩齿三十六通，握固瞑目，以两手拄腰腹间，闭息，想心为炎火，光明洞彻，下入丹田，待腹满气极，即徐出气，（不得令耳闻）。复以舌抵齿，取华池水满口，低头嚥下送入丹田，用意精猛，令津与气谷谷然有声，径至丹田，毕。再依前为之，凡九闭息，三咽津而止。然后以两手摩热，摩两脚心（即涌泉穴），及腰脊两旁（即肾堂），皆冷热彻，次以两手摩熨眼面耳项，皆令极热，仍按提鼻梁左右七下，梳头百馀梳而卧，熟睡至明。（苏氏一段兼按摩法。）

按摩篇  ***************************
夫存想者，以意御气之道，自内而达外者也。按摩者，开关利气之道，自外而达内者也。故医家行之以佐宣通而摄生者，贵之以泄壅滞。凡有行者，当在子后午前之时，平坐东向，以两手大指按拭两目过耳门，使两掌交会于项后，如此三九遍次，存想目中各有紫青绛三色气，如云霞郁郁浮出面前。再依前按拭三九遍，复存想面前云气，晖晖霍霍灌入瞳子，因咽华池之液二十口，乃开目以为常，坐起。皆可行之，不必拘时，一年许，耳目便聪明，久为之彻视数里，听于绝响也。面上常欲得两手摩拭之，使热则气常流行。作时先将两掌摩热，然后以掌摩拭面目，高下随形，皆使极匝，如此三五过，却度手于项后及两鬓，更互摩发如栉头之状，亦数十过。令人面有光泽，皱斑不生，发不白，脉不浮外，久行五年不辍，色如少女。所谓山川行气，常盈不涸，而木石荣润是也。耳欲得数按仰其左右，令人聪彻。鼻亦欲按其左右无数，令人气平。又常以两手按鼻及两目之眦上下，按之无数，闭气，为之气通即止，吐而复始，亦三九遍。能恒为之，鼻闻百步，眼乃洞观。《黄庭经》曰：天中之岳精谨修，灵宅既清玉帝游，通利道路无终休。此之谓也。凡人小有不快，即须按摩按捺，令百节通利，泄其邪气。凡人无问有事无事，须日要一度，令人自首至足，但系关节处，用手按捺各数十次，谓之大度关。先百会穴，次头四周，次两眉外，次目眦，次鼻准，次两耳孔及耳后皆按之，次风池，次项左右皆揉之，次两肩胛，次臂骨缝，次肘骨缝，次腕，次手，十指皆捻之，次脊背，或按之，或捶震之，次腰及肾堂皆搓之，次胸乳，次腹皆揉之无数，次髀骨捶之，次两膝，次小腿，次足踝，次十趾，次足心皆两手捻之。若常能行此，则风气时去，不住腠理，是谓泄气。又常向肾堂及两足心，临卧时令童子用手搓摩，各以热透表里为度。摩肾堂热则肾气透而易于生精，摩足心热则涌泉穴透而血不下滞。

导引篇  ***************************
庄子曰：吹呴呼吸，吐故纳新，熊经鸟伸为寿而已矣。此导引之士，养形之人，彭祖寿考者之所好也。由是论之，导引之术，传自上世，其来久矣。故曰：彭祖之所好，其法自修，养家、医家所谈，无虑数百首，今取其要约切当者十六条，参之诸论，大概备矣。凡行导引法，常以夜半及平旦将起之时为之。此时气清腹虚，行之益人。先闭目握固，冥心端坐，叩齿三十六通，即以两手抱项，左右宛转二十四，（此可以去两胁积聚风邪）。复以两手相叉虚空托天，仰手按顶二十四，（此可以除胸膈间邪气）。复以两手心掩两耳，却以第二指压第三指弹击脑后二十四，（此可除风池邪气）。复以两手相捉按左膝左捩身，按右膝右捩身二十四，（此可以去肝家风邪）。复以两手一向前，一向后，如挽五石弓状二十四，（此可以去臂腋积邪）。复大坐展两手，纽项左右反顾，肩膊随转二十四，（此可以去脾家积邪）。复两手握固，并拄两肋，摆撼两肩二十四，（此可以去腰肋间风邪）。复以两手交捶臂及膊，反捶背上连腰股各二十四，（此可以去四肢胸臆之邪）。复大坐斜身偏倚，两手齐向上如排天状二十四，（此可以去肺间积聚之邪）。复大坐伸脚，以两手向前，低头攀脚十二次，却钩所伸脚屈在膝上按摩之二十四，（此可以去心胞络邪气）。复以两手据地，缩身曲脊，向上十三举，（此可以去心肝中积邪）。复起立徐行，两手握固，左足前踏，左手摆向前，右手摆向后；右足前踏，右手摆向前，左手摆向后二十四，（此可以去两肩俞之邪）。复以手向背上相捉，低身徐徐宛转二十四，（此可以去两胁之邪）。复以足相纽而行，前进十数步，复高坐伸腿，将两足纽向内，复纽向外各二十四，（以上二条可以去两膝及两足间风邪）。行此十六节讫，复端坐闭目，握固冥心，以舌柱上颚，搅取津液满口，漱三十六次作谷谷声咽之。复闭气，想丹田火自下而上遍烧身体，内外蒸热乃止。按老子导引四十二势，婆罗门导引十二势，赤松子导引法十八势，锺离导引法八势，胡见素五脏导引法十二势，在诸法中颇为妙解，然撮其切要，不过于此。学者能日行一二过，久久体健身轻，百邪皆除，走及奔马不复疲乏矣。

形景篇  ***************************
腑脏内景，各有区别，达以行术，养生之要，参稽古论，述此明征。凡人咽喉，二窍同出一脘，异涂施化。喉在前主出纳，咽在后主吞嚥。喉系坚空，连接肺本，为气息之路，呼吸出入，下通心肝之窍，以激诸脉之行气之巨海也。咽系柔空，下接胃本，为饮食之路，水食同下并归胃中，乃水穀之海也。二道并行，各不相犯。盖饮食必历气口而下，气口有形谓之会厌。当饮食方咽，会厌即垂，厥口乃闭，故水穀下咽了不犯喉。言语呼吸则会厌开张，当食言语，则水穀乘气送入喉脘，遂戕刺而咳矣。喉之下为肺，两叶白莹，谓为华盖，以覆诸脏，虚如蜂窠，下无透窍，故吸之则满，呼之则虚，一呼一吸，消息自然，无有穷已。乃清浊之交运，人身之橐籥也。肺之下为心，心有系络上属于肺，肺受清气下乃灌注，外有胞络，裹赤黄脂。其象尖长圆扁，其色黑青赤黄，其中窍数多寡各异，迥不相同。上通于舌，下无透窍，惟旁有系一脉下连于肾而注气焉。心之下有膈膜，与脊胁周回相著，遮蔽浊气，使不得上薰心肺，所谓膻中也。膈膜之下有肝，肝有独叶者，有二三叶者，其系亦上络心肺，为血之海，上通于目，下亦无窍。肝短叶下有胆，胆有汁，藏而不泻。此喉之一窍，施气运化，薰蒸流行，以成脉络者如此。咽至胃长一尺六寸，通谓之咽门。嚥下有膈膜，膈膜之下有胃，盛受饮食而腐熟之。其左有脾，与胃同膜而附其上，其色如马肝赤紫，其形如刀镰，闻声则动，动则磨胃，食乃消化。胃之下，左有小肠，后肘脊膂，左环回周叠积。其注于回肠者，外附脐上，共盘十六曲。右有大肠，即回肠当脐左环回周叠积而下，亦盘十六曲。广肠附脊以受回肠，左环叠积下辟乃出滓秽之路。广肠左侧为膀胱，乃津液之府。五味入胃，其精液上升，化为血脉，以成骨髓。津液之馀，留入下部，得气海之气施化，小肠渗出，膀胱渗入而溲便注泄矣。凡胃中腐熟水穀，其精气自胃之上口曰贲门，传于肺，肺播于诸脉。其滓秽，自胃之下口曰幽门，传于小肠，至小肠下口曰阑门，泌别其汁，清者渗出小肠而渗入膀胱，滓秽之浊则转入大肠。膀胱赤白莹净，外无所入之窍，全假气化施行，气不能化则閟隔不通而为病矣。三焦有名无形，主持诸气以象三才。故呼吸升降，水穀往来，皆待此通达。上焦出于胃上口，并咽，以上贯膈而布胸中，走腋循太阴之分而行，传胃中谷味之精气于肺，肺播于诸脉。中焦在胃中脘，不上不下，主腐熟水穀，泌糟粕，蒸津液，化其精微，上注于肺脉，乃化而为血，以奉生身，莫贵于此。故独得行于经，遂命曰营气。下焦如渎，其气起于胃下脘，别回肠注于膀胱，主出而不纳。此脾、胃、大、小肠、三焦，乃咽之一窍资生血气，转化糟粕而入出如此。肾有二精所舍也，生于脊膂十四椎下，两旁各一寸五分，形似豇豆，相併而曲附于脊外，有黄脂包裹，里白外黑，各有带二条，上条繫于心，下条过屏翳穴，后趋脊骨，下有大骨在脊骨之端，如半手许，中有两穴，是肾带经过处，上行夹脊至胸中，是为髓海。五脏之真，惟肾为根，上下有窍，穀味之液化而为精，人乃久生。肾虚精绝，其生乃灭。凡人肾虚，水不足也。补以燥药，以火炼水，其精乃烁。摄生者，观于肾之神理，则夭寿之消息亦思过半矣。

饮食篇  ***************************
人知饮食所以养生，不知饮食失调亦所以害生。故能消息使适其宜，是谓贤喆悟于未病。凡人饮食，无论四时，常欲温暖。夏月伏阴在内，暖食尤宜。不欲苦饱，饱则筋脉横解，肠澼为痔。因而大饮则气乃暴逆。养性之道，不欲食后便卧及终日稳坐，皆能凝结气血，久即损寿。食后常以手摩腹数百遍，仰面呵气数百口，趂趄缓行数百步，谓之消食。食后便卧，令人患肺气、头风、中痞之疾。盖荣卫不通，气血凝滞故尔。故食讫当行步踌躇，有所修，为乃佳。语曰：流水不腐，户枢不蠹。以其动然也。食饱不得速步、走马、登高、涉嶮，恐气满而激，致伤脏腑。不欲夜食，脾好音声，闻声即动而磨食，日入之后，万响都绝，脾乃不磨，食之即不易消，不消即损胃，损胃则翻，翻即不受穀气，不受即多吐，多吐则转为翻胃之疾矣。食欲少而数，不欲顿而多，常欲令饱中饥，饥中饱为善尔。食热物后不宜再食冷物，食冷物后不宜再食热物，冷热相激必患牙齿。瓜果不时，禽兽自死及生鮓，煎火之肉，与夫多腻难消，粉粥冷淘之物，皆能生痰、生疮疡、生症癖，并不宜食。五味入口，不欲偏多，多则随其脏腑各有所损。故咸多伤心，甘多伤肾，辛多伤肝，苦多伤肺，酸多伤脾。《内经》曰：多食咸则脉凝涩而变色，多食苦则皮藁毛拔，多食辛则筋急而爪枯，多食酸则肉胝皱而唇揭，多食甘则骨肉痛而发落。偏之为害如此，故上者澹泊，其次中和，饮食之大节也。酒饮少则益人，过多即损人，气畅而止可也。饮少则能引滞气，导药力，润肌肤，益颜色，通荣卫，辟秽恶。过多而醉，则肝浮胆横，诸脉冲激，由之败肾毁筋，腐骨消胃，久之神散魄冥，不能饮食。独与酒宜，去死无日矣。饱食之后，尤宜忌之，饮觉过多，吐之为妙。饮酒后不可饮冷水、冷茶，被酒引入肾中，停为冷毒，多时必腰膝沉重，膀胱冷痛，水肿消渴，挛臂之疾作矣。酒后不得风中坐卧，袒肉操扇，此时毛孔尽开，风邪易入，感之令人四肢不遂。不欲极饥而食，食不可过饱；不欲极渴而饮，饮不可过多。食过多则结积，饮过多则成痰癖。故曰：大渴不大饮，大饥不大食，恐血气失常，卒然不救也。荒年饿莩饱食即死，是验也。嗟乎！善养生者养内，不善养生者养外。养内者，安恬脏腑，调顺血脉，使一身之气流行冲和，百疴不作。养外者，恣口腹之慾，极滋味之美，穷饮食之乐，虽肌体充腴，容色悦泽，而酷烈之气内蚀脏腑，形神虚矣。安能保合太和，以臻遐龄？庄子曰：人之可畏者，衽席饮食之间而不知为之戒，过也，其此之谓乎！

居处篇  ***************************
《左传》曰：土厚水深，居之不疾。《淮南子》曰：坚土人刚，弱土人肥，垆土人大，沙土人细，息土人美，耗土人丑。山气多男，泽气多女，水气多喑，风气多聋，林气多癃，木气多伛，湿气多肿，石气多力，阴气多瘿，暑气多夭，寒气多寿，穀气多痹，立气多狂，野气多仁，陵气多贪。轻土人利，重土人迟。清水音小，浊水音大，湍水人轻，迟水人重，中土多圣。黄帝问曰：天不足西北，左寒而右凉，地不满东南，右热而左温，其故何也？岐伯曰：东南阳也，其精降于下。西北阴也，其精奉于上。是以地有高下，气有温凉，高者气寒，下者气热。帝曰：其于寿夭何如？岐伯曰：阴精所奉，其人寿，阳精所降，其人夭。帝曰：一州之气，生化寿夭不同，其故何也？岐伯曰：高下之理，地势使然也。崇高则阴气治之，污下则阳气治之，高者其气寿，下者其气夭。由是观之，人之寿夭美恶，由于水土之气。如此善养生者，择地而居，此为至要。或曰：古者，巢居穴处而人多寿，何也？曰：古人淳朴，寡于嗜欲，此实寿本，况巢居则高迥而多寒，穴处则固密而无风湿之患，岂不得寿？今之居处当何如？曰：由水深土厚，阴精所奉之说观之，居处高耸于生乃宜。曰生之所寓，人有定区，高山峻土，恶乎能齐？曰：有山阜则就山阜，临平漫则起楼台，庶乎日袭阴气而不为阳泄矣。古谓仙人好楼居，得非以是乎哉？虽然坐卧之处，必须固密，若值细隙之风，其毒中人尤甚，久之或半身不遂，或角弓反张，或言语謇涩。盖身既中风，鬼邪易入，众病总集，遂致夭其天年尔。是故洼下之地不可处，慎其湿也。疏漏之地不可处，慎其风也。久闭之室不可处，慎其土气之恶也。幽冥之壑不可处，慎其阴郁之毒也。四者皆能病人，养生之士尤宜避之也。

房中篇  ***************************
天地氤氲，万物化醇，男女媾精，万物化生，此造化之源，性命之根本也。故人之大欲，亦莫切于此。嗜而不知禁，则侵克年龄，蚕食精魄，闇然弗觉，而元神真气去矣。岂不可哀？惟知道之士，禁其太甚，不至杜绝，虽美色在前，不过悦目、畅志而已。决不肯恣其情欲以伐性命。或问抱朴子曰：伤生者，岂非色欲之间乎？抱朴子曰：然长生之要，其在房中。上士知之，可以延年祛病。其次不以自伐，下愚纵欲损寿而已。是以古人于此，恒有节度。二十以前二日复，二十以后三日复，三十以后十日复，四十以后月复，五十以后三月复，六十以后七月复。又曰：六十闭户，盖时加撙节，保惜真元，以为一身之主命。不然，虽勤于吐纳、导引、服饵之术，而根本不固，亦终无益。《内经》曰：能知七损八益，（七者女子之血，八者男子之精），则血气、精气二者可调，不知用此，则早衰之节也。故年四十而阴气自半也，起居衰矣。年五十，体重，耳目不聪明矣。年六十，阴痿，气大衰，九窍不利，下虚上实，涕泣俱出矣。故曰：知之则强，不知则老，智者有馀，（自性而先行故有馀），愚者不足，（察行而后学故不足）。有馀则耳目聪明，身体轻强，老者益壮，壮者益治。盖谓男精女血，若能使之有馀，则形气不衰而寿命可保矣。不然，窍漏无度，中干以死，非精离人，人自离精也，可不戒哉！养生之士，忌其人者有九：或年高大，或唇薄鼻大，或齿疏发黄，或痼疾，或情性不和，或莎苗强硬，或声雄，或肉涩肢体不膏，或性悍妒忌，皆能损人。并不宜犯之忌，其时者十有一：醉酒，饱食，远行疲乏，喜怒未定，女人月潮，冲冒寒暑，疾患未平，大小便讫，新沐浴后，犯毕出行，无情强为，皆能使人神气昏溃，心力不足，四体虚羸，肾脏怯弱，六情不均，万病乃作，特宜慎之。至于天地晦冥，日月薄食，疾风甚雨，雷电震怒，此阴阳大变，六气失常之时犯之，不惟致疾，且亵汗神明。倘成子女，形必不周，虽生而不育矣。嗟乎！帏箔之情易绾而难断，不可不以智慧决也。佛书曰：诸苦所因，贪欲为本，贪欲不灭，苦亦不灭，苦不灭则生灭矣。养生者，恶可不以智慧决哉！

四时篇  ***************************
凡人呼吸出入，皆天地之气。故风寒暑湿之暴，偶一中人，人不胜天，则留而为病。故随时加摄，使阴阳中度，是谓先几，防于未病。春月，阳气闭藏于冬者，渐发于外，故宜发散，以畅阳气。《内经》云：春三月，此谓发陈，天地俱生，万物以荣，夜卧早起，广步于庭，被发缓形，以使志生，生而勿杀，予而勿夺，赏而勿罚，此春气之应，养生之道也。逆之则伤肝，夏为寒变。故人当二月以来，摘取东引桃枝并叶各一握，水三升煎取二升，以来早朝空心服之，即吐却心膈痰饮，宿热即除不为害。春深稍宜和平将息，绵衣晚脱，不可令背寒，寒即伤肺，鼻塞咳嗽。但觉热即去之，觉冷即加之，加减俱要早起之时，若于食后、日中，恐致感冒风寒。春不可衣薄，令人伤寒、霍乱、消渴、头痛。春冻未泮，衣欲下厚而上薄。夏月，人身阳气发外，伏阴在内，是人脱精神之时，特忌下利以泄阴气。《内经》云：夏三月，此谓蕃秀，天地气交，万物华实，夜卧早起，无厌于日，使志无怒，使英华成秀，使气得泄。若所爱在外，此夏气之应，养长之道也。逆之则伤心。秋为痎疟。故人常宜宴居静坐，节减嗜欲，调和心志。此时，心主肾衰，精化为水，至秋乃凝，尤须保啬，以固阴气。常食熟物，使腹中温暖，生瓜果茄，冰水冷淘，粉粥蜂蜜，尤不可食，食多秋时必患痢疟。勿以冷水沐浴、洗手面、淋背，使人得虚热眼暗，筋脉厥逆，霍乱转筋，阴黄之疾。勿当风卧，勿眠中使人挥扇，汗体毛孔开展，风邪易入，犯之使人患风痹不仁，手足不遂，言语謇涩之疾。年壮虽不即为害，亦种病根。气衰之人，如桴鼓应响矣。醉中尤宜忌之。秋月当使阳气收敛，不宜吐及发汗，犯之令人脏腑消铄。《内经》云：秋三月，此谓容平，天气以急，地气以明，早卧早起，与鸡俱兴，使志安宁，以缓秋形，收敛神气，使秋气平，无外其志，使肺气清，此秋气之应，养收之道也。逆之则伤肺，冬为飨泄。若知夏时多食冷物及生瓜果稍多，即宜以童子小便二升，并大腹槟榔五颗，细切煎取八合，下生姜汁一合，和腊雪三分，早为空心分为两服，泻三两行。夏月所食冷物及膀胱宿水，悉为驱逐而出，即不为患。此药是乘气汤。虽老年之人，亦宜服之。泻后两三日，以薤白粥加羊肾，空心补之，胜服补药。冬月天地闭，血气藏，伏阳在内，心膈多热，切忌发汗，以泄阳气。《内经》云：冬三月，谓之闭藏，水冰地坼，无扰乎阳。早卧晚起，必待日光，使志若伏若匿，若有私意，若已有得，去寒就温，无泄皮肤，使气亟夺，此冬气之应，养藏之道也。逆之则伤肾，春为痿厥。故人当时服浸酒之药，以迎阳气。虽然亦不可过暖，绵衣当晚著，使渐渐加厚，虽大寒，不得向火烘炙，甚损人目睛，且手足能引火气入心，使人心脏燥热，衣服亦不宜大炙极暖。冬月天寒，阳气在内，已自郁热，若更加之炙衣重裘，近火醉酒，则阳气太甚。若遇春寒，闭塞之久不即发散。至春夏之交，阴气既入，不能摄运阳气，必致有时行热疾，甚者狂走妄语，切宜忌之。故寒热适中，此为至要。凡冬不欲极温，夏不欲极凉，不欲露卧星下，不欲眠中操扇。大寒、大热、大风、大雨皆不欲冒之。秋冬温足冻脑，其春夏脑足具冻。故曰：天有四时五行，以生寒暑燥湿风。人有五脏五气，以生喜怒悲忧恐。故喜怒伤气，寒暑伤形，暴怒伤阴，暴喜伤阳，喜怒不节，寒暑过度，生乃不固。此之谓也。

杂忌篇  ***************************
夫养生者，卧起有四时之早晚，饮食有至和之常制，调利关节有导引之方，流行荣卫有吐纳之术。忍喜怒以养阴阳之气，节嗜欲以固真元之精，保形延寿可谓备矣。使禁忌之理，知有未周，虽云小节之常，亦为大道之累，故事有侵性，不可不慎者。古语云：一日之忌，暮无饱食。一月之忌，暮无大醉。一岁之忌，暮无远行。终身之忌，暮常护气。盖谓暮，乃偃息之时。人若饱食，则腹中空虚之地少，而气之居内以养形者寡，癖瘕壅滞之患作矣。故暮当忌饱食，谓之一日，盖日日慎之也。酒毒酷悍，饮至大醉，则毒气必坏真气，况暮醉而卧，气溢形止，肠胃由之腐烂，经络以之横解，一时不觉，久乃成疾。虽少壮之人，不可使一月之内有此一醉也，况中年以往之人乎！暮而远行，不惟有外触之虞，山川岚雾，夜阴郁发冒之，亦能损人真气，故皆宜忌之。以上三者，不行则真气常保无失，是终身能护其气矣。又久视伤血，久卧伤气，久立伤骨，久行伤筋，久坐伤肉，大抵人之形气，时动时静，其机运而不滞，久于动静，未免有伤也。睡不厌踧，觉不厌舒，踧者，曲膝卷股，以左右肋侧卧，修养家所谓狮子眠是也。如此则气海深满，丹田常暖，肾水易生，益人弘多。舒体而卧则气直而寡畜，神散而不潜，故卧惟觉时可舒体耳。凡人觉大小便即行，勿忍之，忍小便则膝冷成痹，忍大便则成气痔。小便勿努，努久令人两膝冷痛。大便勿努，努久令人腰痛、目昏、气逆急故也。并宜任其自然。凡人大劳则力乏绝，大饥则脏腑脉络有竭，大饱则腠理气溢，大渴则经脉蹶乱，大醉则精神散越，大热则阴气解脱，大寒则血脉凝结并能致疾。凡心有爱，不用深爱。凡心有憎，不用深憎。凡喜至而心不荡，凡怒过而情不留，并能养神。益寿学道之功至此，乃至人对景忌情之妙，圣人养心定性之学，修养之术不足以尽之也。凡夜非调气之时，常习闭口而睡为佳，口开即失真气，且邪从口入，更牙齿为出入之气所触，后必病齿。凡睡而张口者，牙齿无不早落，可以验之。湿衣及汗衣切不可久著，能伤人心肺之系及发疮疡。十步直墙下，勿得顺卧，风峻利能令人发癫及体重。凡大汗及新浴出，勿赤体，勿即脱衣当风，风入腠理则成半身不遂。夜卧当耳处，勿令有孔隙，令人风吹耳聋，头项亦如之。夜卧勿覆其头得长寿，以常有天地之清气入腹中也。古之善摄生者，居常少思虑，忍嗜欲，平喜怒，寡忧乐，澹好恶，世之美丽贵重物事举，不足以入其心，由是志意舒畅，形体安和，血气顺利，度百岁而后去矣。寇氏曰：人之未闻道者，放逸其心，迷于生乐，以精神徇智巧，以忧畏徇得失，以劳苦徇礼节，以身世徇财利，四徇不置，心为之疾矣。极力劳形，燥暴气逆，当风纵酒，食嗜辛咸，肝为之病矣。饮食生冷，温凉失度，久坐久卧，太饱大饥，脾为之病矣。呼叫过常，辩争陪答，冒犯寒暄，恣食咸苦，肺为之病矣。久坐湿地，强力入水，纵欲劳形，三田漏溢，肾为之病矣。五病既作，故未老而羸，未羸而病，病至则重，重则必死。呜呼！是皆弗思妄行而自取之也。卫生之士，能慎此五者，可以终身无苦矣。经曰：不治已病治未病，其此之谓与。


跋  ——————————————————————————————————————————————————————————————————————————————————————————

后序  ***************************
叙曰：世言方技略者，类以非经辟之固也。然经以止道，道以息邪，故有殊途同归而大义不诡，于圣人则固弗可诎也已。今观河滨丈人所纂《摄生要义》，其存想篇则务专精气，洞与神参，要不可以邪汨之一耳。至云守寸及诸景象所见，皆假设之义，则与所谓荡入仙筌者，又大不侔。其诸篇亦皆制外、养中、顺生、节适之道，何偿丧肝胆，遗耳目嗒？然忘其形而与世为罔，两者伦也。噫！达生者，类出于是，其去夭昏札瘥而极蕃祉耆耋者，固其所已，又安知不为经之佐使也哉！河滨丈人为谁？大司马浚川公也。公固志存天下，而思跻之仁寿之域以广熙和之化者，则于是乎！端有赖也。敬序。上蔡，后学张惟恕书。
