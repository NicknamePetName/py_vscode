
序  ***************************
医书流布于天地间，载神圣功巧，以惠千百世之学者，以传心故也。医之有书，或论药性，或论病机，或辨色脉，或写众效之方，或据独得之见，皆出于平生之筹画，往往拯拨于艰险之间，俾得跻于仁寿也。余读之终帙，乃矍然而赏之曰：是编也，龙宫神术，鹤背仙方，传之海岛，殆稀世之奇书哉。缅稽春秋时，独一扁鹊者，见垣一方，八十一难。再稽汉时张仲景者，创伤寒书，为群书之祖。由此观之，扁鹊之术通于神，仲景之术入于圣，世难其人，自昔记之矣。一仁刘先生，渔猎千秋，上池漱润，长沙接武，达天人之奥，析性命之微，握起死之柄，涵好生之德，因咀万斛之英华，遂吐一腔之玄秘，倏然灿然，非夫医家之四妙，吾道之一贯乎。
万历丁酉仲春汝楫姚永济撰


正文  ——————————————————————————————————————————————————————————————————————————————————————————

治病主药诀  ***************************
头痛必须用川芎，不愈还加引经药。太阳羌活少柴胡，阳明白芷还须著。太阴苍术少细辛，厥阴吴茱用无错。巅顶之痛又不同，藁本须用去川芎。肢节之痛用羌活，去风去湿亦其功。小腹痛用青皮治，心痞黄连枳实从。腹痛须用白芍药，寒痛加桂热黄柏。腹中窄狭苍术宜，腹胀厚朴姜制法。腹中实热何所施，大黄芒硝功有力。虚热虚汗用黄耆，肌肤浮热黄芩宜。胁下疼痛往来热，日晡潮热柴胡宜。脾胃受湿困无力，怠惰嗜卧用白术。下焦湿肿有火邪，知母防龙并酒柏。上焦湿热用黄芩，中焦湿热黄连释。渴用乾姜白茯苓，半夏燥脾当禁革。嗽用五味喘阿胶，枳实黄连消宿食。烦躁须用栀子仁，水泻白芍苓白术。调气必当用木香，若然气盛又非良。补气必是用人参，肺经有热不相应。痰涎为病须半夏，热加黄芩风南星。胸中寒痰多痞塞，白术陈皮两件增。胃脘痛用草豆蔻，若然挟热芩连凑。眼痛黄连当归根，心中恍惚用茯神。小便黄时用黄柏，涩者泽泻用之灵。气刺痛时用枳壳，血痛当归上下分。痢疾当归白芍药，疟疾柴胡为之君。滞血桃仁与苏木，滞气青皮与枳壳。枳壳青皮若用多，反泄元气宜改作。凡用纯寒纯热药，必用甘草缓其力。寒热相杂亦用之，调和其性无攻击。惟有中满不食甘，临症还须究端的。

引经药  ***************************
手足太阳经，藁本羌活行。少阴厥阴地，总用柴胡去。手足阳明经，白芷升葛根。肺芷升葱用，脾升白芍应。心经独活使，肾独加桂灵。分经用此药，愈病即通神。

七方之法  ***************************
大方：谓病有兼症，邪不专一，不可以一二味治之，宜君一臣二，佐九之大方。
小方：谓病无兼症，邪气专一，可以君一臣二之小方治之。
急方：谓病在下部，宜气味厚之急方，盖药之气味厚，则直趋于下而力不衰，为补下治下之法也。
缓方：谓病在上部，宜用气味薄之缓方，盖药之气味薄，则常补于上，为补上治上之法也。
奇方：君一臣二，君二臣三，数合于阳，宜下不宜汗。
偶方：君二臣四，君四臣六，数合于阴，宜汗不宜下。
复方：二三方相合而用也。又曰，反复之复，谓奇之不去，则偶之是也。偶之不去，则反佐以取之。

十剂之法  ***************************
宣：郁而不散，必宣剂以散之，如痞满不通之类。本草云：宣可去壅，生姜橘皮之属。又曰：宣者，上召下也，谓吐剂也。
通：谓留而不行为滞，必通剂以行之，如水病痰癖之类。本草曰：通可去滞，木通防己之属。
补：不足为弱，必补剂以扶之，如形气羸之类。本草曰：补可去弱，人参羊肉之属。
重：怯则气浮，必重剂以镇之，如惊悸怔忡之属。本草曰：重可去怯，磁石铁粉之属。
泻：有馀为塞，必泻剂以逐之，如腹胀脾约之类。本草曰：泻可去闭，葶苈大黄之属。
滑：涩则气著，必滑剂以利之，如便难闭涩之类。本草曰：滑可去著，冬葵子榆白皮之属。又曰：大便结燥，治以桃仁、郁李仁。小便淋涩，治以滑石、车前子，亦谓之滑剂也。
涩：滑则气脱，必涩剂以收之，如开肠洞泄，便溺遗矢之类。本草曰：涩可去滑脱，龙骨牡蛎之属。
燥：湿气淫胜，必燥剂以除之，如肿满脾湿之类。本草曰：燥可去湿，赤小豆牡蛎之属。
湿：燥津为枯，必湿剂以润之，如五脏痿弱，荣卫涸流之类。本草曰：湿可去枯，紫石英之属。
轻：表气下陷，必轻剂以升之，如元气下陷，瘾疹发于肌肤不见之类。本草曰：轻可去陷，升麻防风之属。

诊脉传心诀  ***************************
诊家之要四般脉，浮沉迟数为之则。浮沉轻重指端详，迟数息中分缓急。浮而无力即为虚，浮而有力为洪脉。沉而无力是弱微，沉而有力即为实。迟而有力滑脉居，迟而无力缓之涩。数而有力为紧弦，数而无力是弦脉。浮迟即是表间寒，沉迟即是里冷极。浮数原来表热真，沉数原来里热灵。此言不出古人书，是我传心之妙识。

七表主病  ***************************
浮为风虚芤失血，滑为吐逆实为热。弦为拘急紧为疼，若是洪来多发热。
沉寒积痛微冷结，缓主风虚涩少血。迟病冷顽伏积攻，虚弱血气少分别。

九道主病  ***************************
长为壮热短为食，虚脉心中多恍惚。促缘积聚热相攻，结为阴寒有所积。动为惊悸血崩淋，牢为水火相刑剋。代为正气已飘离，细是积枯形瘦极。

诊脉总要  ***************************
脉中义理极玄微，一诀传心即瞭然。心与小肠脉洪盛，左关肝胆脉长弦。肺与大肠脉浮短，脾胃安和缓大兼。两尺属肾宜沉滑，此为无病体安然。春脉弦兮夏脉钩，秋脉毛兮冬脉石。顺时为吉逆时殃，指下消详辨生克。左手人迎脉一盛，便是风寒湿暑症。恶寒发热更无殊，四脉四证要审订。浮而无力是伤风，浮而有力伤寒症。浮而虚者暑伤心，浮而缓者湿之病。发散渗利不可差，用药平和保元命。右手气口脉一盛，便是内伤饮食症。内伤劳倦脉浮洪，饮食伤脾脉紧盛。又有七情气所缠，喜散怒弦忧涩认。悲紧思结恐为沉，惊则脉来动不定。平谓其气保安痊，实实虚虚能损命。左关脉实肝有馀，右关脉实脾土虚。左关涩兮血不足，右关滑兮食积居。左尺浮芤小便血，右尺浮洪大便结。左尺迟兮阳事衰，右尺数兮相火烈。一息四至号平和，更加一至太无疴。三至为迟一二败，两息一至命云殂。六至为数七至极，八脱九死十南柯。脉无上下阴阳绝，脉无来去本原枯。动止频频不久矣，直须决绝莫含糊。大凡诊脉要数息，五十不止身无疾。指下欣欣生意多，纵然有病将安逸。此言散载古人书，余今纂作传心式。

脏腑定位论  ***************************
肺居最上，为诸脏之华盖。形如钟磬，六叶两耳，中有二十四孔行列，以分布诸脏清浊之气。主藏魄，为相传之官，治节出也。心在肺下，其体半垂，如未开莲花。中有七孔，以导引天真之气，主藏神，为君主之官，神明出焉。心下有膈，膈下有胃，主藏水穀。胃左有肝，肝有七叶，肝各有络脉于中，以宣发阳和之气。主藏魂，为将军之官，谋虑出焉，其治在左。肝之短叶间有胆，胆如悬瓠之状，盛精汁，其性勇，为中正之官，决断出焉。胃右有脾，形象马蹄，内包胃脘，经络之气交归于中，以营运真灵之气。主藏意，为仓廪之官，化物出焉，其治在右。胃下为腹，小肠当脐左边十六曲，大肠当脐右边十六曲。主藏溲便，二肠之下谓小腹。小腹内有膀胱，主藏溺，为州都之官，津液藏焉，气化则能出矣。脊骨第十四椎之旁有两肾，形如豇豆，相併而曲，附于膂筋，外有脂裹，里白表黑，主藏精，为作强之官，伎巧出焉。三焦者，乃一身中腔子也。心包络者，乃裹心之膜也。二者相为表里，连前五脏六腑，共十二经络也。
此论出于《绀珠经》，略而未备，予参以《内经》并《十二经络发挥》，三者合而为一也。

考证病源七十四种  ***************************
〖病因赋〗
夫百病之生也，各有其因。因有所感，则显其症。症者病之标，因者病之本。《内经》曰：知标本者，万举万当。不知标本，是谓妄行。盖百病皆生于六气，诸症莫逃乎四因。伤寒传遍六经，必须熟识。瘟疫病感冒四气，务要先明。内伤脾胃者，辨有馀于不足。外感热病者，知夏热与春温。卒中风，因有四端，治分三中。破伤风，原有二种，治别三经。中暑有动静之异，受湿有内外之分。火有七说，痰有十因。气有九论，郁有六名。疟犯暑风，更兼痰食，痢因湿热，及受积停。呕吐者，胃气逆而不下。泄泻者，脾气伤而不平。霍乱脾寒，伤食所致。痞满脾倦，积湿而成。咳逆者，胃气之不顺。咳嗽者，肺气之不清。嗳气皆由于痰火，咽酸尽为乎食停。中满臌胀者，脾虚不运。噎膈反胃者，气食相凝。喘急有虚有实，痉痓有阳有阴。五积六聚者，总是气凝其痰血。五痨六极者，皆缘火烁乎天真。吐血出于胃腑，衄血本乎肺经。痰涎血，属于脾脏。咯唾血，属于肾经。牙宣者，阳明之热极。舌衄者，少阴之火升。腹中窄狭，而痰火各别。胸中烦热，而虚实可分。惊悸痰迷，恐惧所致。健忘血少，忧郁而成。癫狂者，分心肝之热极。痫症者，寻痰火之重轻。便浊，有赤浊白浊之异。汗出，有自汗盗汗之名。九种心疼，痛在胃脘。七般疝气，病在厥阴。胁痛有两边之别，头风有左右之分。腰痛者，肾虚而或闪挫。腹痛者，寒气而或食停。痿症，不足与湿热。痹症，寒湿与风乘。四种遗精，心肾不能既济。五般黄疸，湿热熏蒸而成。眩晕者，无痰不作。消渴者，无火不生。不寐者，痰火旺而血少。多睡者，脾胃倦而神昏。大便闭，乃血液燥结。小便闭，乃气滞不行。痔疾肠风，湿热所致。发癍瘾疹，风热所乘。耳聋者，肾虚之故。目疾者，肝火之因。齿痛乃胃热虫蛀，喉痹乃火动痰升。鼻塞由肺气之不利，口疮缘脾火之游行。女子经水不调，皆因气逆。寡妇心烦潮热，多是郁生。带下沙淋，由于湿热。血山崩漏，为损冲任。胎孕不安，治有二理。产后发热，原有七因。兹七十四种之病，略举其概而赋云，欲知其备，后论详明。看方犹看律，用……
〖百病皆因乎六气〗
六气者，风湿热火燥寒也。《原病式》曰：诸风掉眩，皆属于肝。诸痛痒疮，皆属于心。诸湿胀满，皆属于脾。诸气膹郁，皆属于肺。诸寒收引，皆属于肾。诸暴强直，支痛软戾，里急筋缩，皆属于风。诸热喘咳，呕血暴注，下迫转筋，小便浑浊，腹胀肿大，鼓之如鼓，痈疽疡疹，瘿瘤结核，吐下霍乱，瞀郁肿胀，鼻塞鼽衄，血溢血泄，淋闭身热，恶寒战慄，惊惑悲笑，谵妄衄蔑，血污之病，皆属于热。诸热瞀瘛，暴瘖冒昧，躁扰狂越，骂詈惊骇，胕肿痠疼，气逆上冲禁慄，如丧神守，嚏呕疮疡，喉痹耳鸣及聋，呕吐涌溢，食不下咽，目昧不明，暴注瞤瘛暴死，皆属于火。诸痉强直，积饮痞膈中满，霍乱吐下，体重胕肿，肌肉如泥，按之不起，皆属于湿。诸涩枯涸，干劲皴揭，皆属于燥。诸病上下，所出水溢，澄澈清冷，症瘕疝气，腹满急痛，下痢清白，食已不饥，吐痢腥秽，屈伸不便，厥逆禁固，皆属于寒。风有风热、风寒。风寒则发散，祛风而寒自解。风热则疏散，热退而风自平。热有虚热、实热、郁热。虚热者补之，实热者泻之，郁热者散之。火有阳火、阴火、虚火、实火。阴火虚火从其补，阳火实火从其泻。湿有寒湿、风湿、湿热、湿气。寒湿者，热药以燥之；风湿者，风药以胜之；湿热者，寒药以清利之；湿气者，气药以通畅之。燥有寒燥、热燥、风燥。热燥者清热，寒燥者温经，风燥者祛风，亦必以养血润燥之药为君。寒有外寒、内寒、虚寒。外寒发表为先，内寒温中为急，虚寒壮阳而兼固本。
〖诸症莫逃乎四因〗
四因者，气、血、痰、食也。予考丹溪治病，每用四君子汤以治气，四物汤以治血，二陈汤以治痰，平胃散以治食。多用此四方为主，更参以郁法治之，故药品不繁而多中于病。
〖伤寒症传遍六经必须熟认〗
霜降以后春分前，伤寒即病六经传。传过六经当自愈，请看《素问》不虚言。若然两感伤寒症，一日两经表里病。水浆不入不知人，六日之间当损命。是故伤寒不服药，待过七日无差错。七日之中一剂差，变为坏症终担阁。先师立法玄又玄，谁人识得颠倒颠。阳盛格阴须细察，阴盛格阳必再研。表里阴阳明的确，汗温吐下用无偏。如斯曲尽伤寒理，直达长沙一脉源。
〔太阳经症〕
（夏日用九味羌活汤代麻黄汤）
太阳经症恶寒先，身热头疼脊痛连。有汗伤风脉浮缓，无汗伤寒脉紧弦。无汗麻黄汤可汗，汗多宜以桂枝煎。时药香苏加减用，对经中病即时痊。初病原来是太阳，即宜发表便安康。若还误用阳明药，引入肌中热不凉。
〔阳明经症〕
阳明经症热如汤，不恶寒兮减去裳。目痛鼻乾眠不得，脉浮洪滑数而长。法用解肌微取汗，升麻乾葛最为良。太阳传症到阳明，剂用升麻病即轻。若把小柴胡一服，寒邪转入少阳经。
〔少阳经症〕
少阳寒热往来更，口燥咽乾胸胁疼。乾呕脉弦兼重听，小柴胡解即安宁。阳明传入少阳经，一味柴胡热便清。若用升麻重发汗，变为畜血反蒸蒸。少阳经症未全除，若用将军下即虚，痞气结胸从此变，请君临症要踌躇。
〔太阴经症〕
太阴经症当恶热，脉沉有力来无歇。舌苔气急烦躁增，白虎投之休胆怯。太阴恶热烦躁并，口乾舌苔心下闷。二便自利病居中，黄连泻心汤最稳。太阴恶热多口渴，烦躁腹满大便数，黄芩芍药两相须，更加国老和中药。太阴经症身恶热，更兼腹满将危绝。后部连朝结不通，桂枝大黄汤最切。太阴经症表尚热，内有烦躁便且结。腹中满闷舌中苔，大柴攻解登时捷。
〔少阴经症〕
少阴经症身体凉，恶热烦躁手足扬。口渴舌苔腹满硬，大小便闭语言狂。或为下利纯清水，此皆邪热胃中藏。法用苦寒攻下剂，急投三味小承汤。
〔厥阴经症〕
厥阴经症身厥冷，烦躁去衣腹满硬。舌卷囊缩气上冲，发狂谵语将终命。寄语医家勿用忙，要知生死脉中详。生脉来时沉有力，大承急下病安康。死脉来时微且乱，轻于投剂即乖张。论曰：三阴厥逆之症实非真寒，乃假寒也，外虽厥冷内有大热。《内经》云：亢则害，承乃制。热极反兼寒化，阳盛格阴，热深厥亦深也。表虽厥冷非比太阳，恶寒之症如初病太阳，后次第传至三阴，必先手扬足掷，揭去衣被，狂乱不宁，口渴，大小便秘结，复至沉静厥逆。医家至此，不可不察病情，误投热药，杀人不远。
〖直中三阴经真寒症〗
元气衰微邪易侵，寒威直中入三阴。三阴经症须分治，慎勿模糊不用心。太阴直中恶寒时，脉息沉迟弦滑微。肚腹疼来兼吐痢，理中一盏急须施。太阴直中身恶寒，更兼发热泻难安。头痛体疼并腹痛，桂枝参术炒姜干。少阴直中脉细微，四肢厥逆痛如笞。面色悽悽神不足，大小便利四逆宜。少阴直中体恶寒，发热头疼面色苍。身如被杖且无汗，麻黄附子细辛汤。此症分明是太阳，如何又作少阴详。只因脉息沉迟涩，故与温经发表汤。少阴直中恶寒风，身热头疼体痛凶。口不渴兮身有汗，桂枝附子芍甘从。此症如何作少阴，脉沉微弱恶寒深。外虽有热非真热，阴盛格阳当记心。直中厥阴身厥冷，小腹痛连阴子梗。脉息沉迟弦且微，当归四逆汤须审。
论曰：直中三阴寒症，恶寒身不热，面青色，不渴，大小便自利，其脉沉迟，人皆可晓。如或反常，实难知也。若身热面赤，大小便少利，口乾，医者至此，但当审其脉势，虽大，来意虚豁，力薄不沉，或沉弦滑而微，形气有不足之象，俱为寒症。或服冷药太过，身热不退亦然，此非真热，乃假热也。盖因寒邪太盛，逼出虚火游行于外。经云：阴盛格阳，若不用心而用苦寒之药，立死无疑。伤寒脉法：阳症见阴脉者，死。阴症见阳脉，生。阳者，脉大而有力，不乱；阴者，脉小而虚微，至乱。
〖瘟疫病感冒四气务要先明〗
春应温而反寒，夏应热而反凉，秋应凉而反热，冬应寒而反温，此天时不正之气也。人感此气而为病，则长幼之病皆相似者，名曰瘟疫病也。其症初起憎寒壮热，头疼身痛，口渴不恶风寒，治以人参败毒散表之，小柴胡汤解之，里症见者大柴胡汤下之。疫症日久不除，热者皆是风寒不清，痰结脾家也。当用常山、知母、槟榔、草果之剂，以开其痰，辟宿食，一剂而愈。
〖内伤脾胃者辨有馀与不足〗
内伤者谓劳役过多，饮食失节致伤脾胃之气，气虚而发热也。东垣制补中益气汤治之，其效捷如影响。然有内伤而挟食，此不足之中而继之有馀也。治当消导为主，而补脾佐之。又有内伤而挟寒者，此亦不足之中而继之有馀也。治以散邪为主而补气佐之。及有内伤而犯欲者，此不足之中又加之不足也。治以大补为主。（一人身热恶寒，头眩体倦兼带疼痛，予诊，口气并左尺虚而大，此内伤犯欲也，病者唯唯，遂投十全大补汤二剂而愈。）
〖外感热病者知夏热与春温〗
发热之病今人谓之四时伤寒，予考冬时伤寒乃寒邪自外而入，故仲景用麻黄桂枝发表之重剂。春夏发热之病，其由冬时感寒偶不即发，寒毒藏于肌肤之间，至春发者，名曰温病；至夏发者，名曰热病。其寒邪自内而出，故洁古用羌防解表之轻剂。若夫春夏秋三时感冒，非时暴寒，又宜疏表利气之药，如香苏散、芎苏散、十神汤、参苏饮之类。
〖卒中风因有四端治分三中〗
中风之病，其因有四：古人主乎风，河间主乎火，东垣主乎气，丹溪主乎湿，各有所见，临症推察则得其因矣。发明论曰：中风病有中脏中腑中血脉之分。中腑者多著四肢，面如五色，脉浮而恶风寒，四肢拘急不仁，或中身之前，或中身之后，或中身之侧，皆曰中腑，其治多易；中脏者多滞九窍，故唇缓、失音、耳聋、鼻塞、目瞀、大小便闭结，皆曰中脏，其治多难；中血脉者口眼歪斜。三者治各不同。中血脉而外有六经之形症，则从小续命汤，以发其表，调以通圣散辛凉之剂。若中腑而外有便溺之阻隔，则从三化汤以攻其里。然汗下又不可太过，汗多则亡阳，下多则亡阴，亡阳则虚其卫，亡阴则损其荣，斯又不可不谨也。如外无六经之形症，内无便溺之阻隔，但手足不遂，语言蹇涩者，此邪中于经也。大秦艽汤、羌活愈风汤治之。补其血以养其筋，病自愈也。经云：邪之所凑，其气必虚。夫中身之前者，足阳明经之虚也。中身之后者，足太阳经之虚也。中身之侧者，足少阳经之虚也。左半身不遂者，血虚也。右半身不遂者，气虚也。左瘫右痪者，气血俱虚也。因其虚则风邪侵袭，痰火流注，当治以疏风利痰之药为君，而以补气养血之药为臣，更以引经之药为使，则虽有大风苛毒，当亦自除也。
一人年三十馀，形体壮盛，忽两目下肉瞤。余诊六脉浮洪，谓目下之纲属足阳明胃经，此经多气多血，乃风热太盛而有是症，譬如釜底燃薪，锅中涌沸。法曰：火从下而泄，风从汗而散，遂用防风通圣散而即愈。
〖破伤风原有二种治别三经〗
破伤风症因跌打损伤之后，风邪乘隙而客之；或疮疡久不合口，风邪乘间而袭之；或用热汤淋洗，或用艾灸之，汤火之气亦与风邪无异，其症寒热间作，甚则口禁目斜，体身强直，死在旦夕，甚可畏也。脉浮无力，太阳也，汗之而愈。脉长有力，阳明也，下之而愈。脉弦而紧，少阳也，和解而愈。若传变入里，法无治矣。破伤风身体强直，牙关紧急者，用蝉蜕五钱，为末，酒调服，效。
一人因殴伤额，风邪入之，面肿身热，用杏仁去皮研细，和以白面，冷水调敷伤处，服以九味羌活汤而遂愈。一女患蟮拱头，挑穿冒火气，面肿身热及小水不利，亦用前法治之即愈。盖论中所谓汤火之气亦与风邪无异也。
〖中暑有动静之异〗
夏至日后病热为暑。张洁古曰：动而得之为中暍，静而得之为中暑。东垣谓：日中劳役而得者为中暍，避暑于深堂而得者为中暑。余考中暍之病，其因劳役于外，日色暴其皮肤，热气入其鼻窍，肺经受伤，其症身热头疼、洒然毛耸微寒、口开、齿燥、舌苔、烦渴，宜人参白虎汤治之。中暑之病，其由安处家庭，行走门巷，蓦然郁热熏蒸，口吸暑气，心胞络受伤，其症烦渴，自汗面垢，脉虚，或腹痛吐泻，或呕哕躁闷，重则昏不知人，宜香薷汤治之。或有夏月晒衣服、书册，乘热收藏，及至日后用时，吸其郁热之气，卒然心腹疼痛，霍乱吐泻，亦谓之中暑，亦用香薷汤治之。
〖受湿有内外之分〗
丹溪闩：六气之中湿热为病，十居八九，有外感而得之者，有内伤而得之者，或居卑湿，或早行雾露，或冒雨，或涉水，或汗衣湿履则湿从外感者也。或恣饮酒浆，过飧生冷，则能运湿从内伤者也。又一说曰：饮食入胃，无非湿也。盖脾土旺则能运化水穀，上归于肺，下输膀胱，无湿气之可留。若夫脾弱不能运化水穀，亦谓之湿矣。治湿之法古人惟以利水为主，余谓必当因其症而药之，亦不可执一。湿气在皮肤者，宜用麻黄、桂枝、防己、苍术、白术之类，以解其表，譬如六合阴晦，非雨不晴也。水湿积于肠胃，肚腹肿胀者，宜用大黄、大戟、甘遂、芫花、牵牛、槟榔之类，以攻下之，譬如水满沟渠，非导之不去也。寒湿在肌肤筋骨之间，拘挛作痛，或麻痹不仁者，宜用乾姜、附子、丁香、肉桂之类，以温其经，譬如太阳中天，则阴湿自干也。湿气在脏腑肌肤之间，微而不甚者，宜用苍术、白术、厚朴、半夏、木香、桑皮之类，以健脾燥湿，譬如须些之湿，以尘土泡之则湿白乾也。湿气在小肠膀胱之间，或肿或渴，或小水不通，宜用猪苓、泽泻、茯苓、滑石、茵陈、木通、葶苈、车前子、海金砂之类，以渗泄之，譬如水溢沟浍，外疏通其窦不达也。湿气在于皮肤，有用防风、白芷、羌活、独活以胜湿者，譬如清风荐爽，湿气自消也。
〖火有七说〗
丹溪曰：五行各一其性，曰君火、相火。君火者，心火也。相火者，肝肾火也。此二火出于天成，又为五志之火。大怒则火起于肝，悲哀恸中则火起于肺，脺饱过伤则火起于脾，房劳过度则火起于肾，思虑过多则火起于心，此五火出于人为。火之为病，不特五脏十二经中，凡气有馀何莫非火也。诸风掉眩，胁痛目赤，肝火动也，柴胡、黄连主之。口舌生疮，诸痛痒疮疡，心火动也，黄连主之。诸湿肿胀，口疮口臭，脾火动也，枯芩、山栀主之。遗精梦泄，赤白便浊，肾火动也，知母主之。舌苔喉痛，便闭不通，大肠火也，条芩主之。目黄口苦，坐卧不宁，胆火动也，柴胡主之。癃闭淋沥，赤白浊带，小肠火也，木通主之。牙痛龈宣，颊顋颐肿，胃火动也，石膏主之。小腹胀痛，小便不利，膀胱火也，黄柏主之。头眩体倦，手足心热，三焦火也，柴胡、黄柏主之。阳事频举，精浊不止，命门火也，知母、黄柏主之。凡此皆苦寒之味，但能泻有馀之火耳。若夫饮食劳倦，内伤元气，为阳虚之病，又当以甘温之剂除之，如人参、黄耆之属。若阴弱阳强，相火炽盛以乘阴位，日渐煎熬，为血虚之病，以滋阴之剂济之，如当归、地黄之属。若心火炽甚，郁热内实为阳亢之病，以咸冷之剂折之，如大黄、芒硝之属。若肾水受伤，真阴失守无根之火，为阴虚之病，以壮水之剂制之，如生地、玄参之属。若命门火衰，为阳脱之病，以温热之剂济之，如附子乾姜之属。若胃虚过餐生冷，抑遏阳气于脾土之中，为火郁之病，以升散之剂发之，如升麻葛根之属。
〖痰有十因〗
痰者津液之别名也。痰不自生，必有因而生。或因风，或因寒，或因热，或因湿，或因暑，或因燥，或因酒积，或因食积，或因脾虚，或因胃虚。今之治痰者但知南星、半夏，虽曰治痰，而不知治痰之因，故痰复生而病不除也，余也。治痰必审其因而药之，故无不瘥。夫因风而生痰者，痰吐涎沫，其脉浮弦，治以前胡、旋覆花之类。因寒而生痰者，痰吐清冷，其脉沉迟，治以乾姜、官桂之类。因热而生痰者，痰吐胶黄，其脉洪数，治以芩、栀、连、膏之类。因湿而生痰者，痰吐碧绿，其脉浮缓，治以苍白术之类。因暑而生痰者，痰多腥臭，其脉虚微，治以香薷、厚朴之类。因燥而生痰者，痰吐如线，或如小珠，或如胶漆，咳咳难出，其脉涩数，治以瓜蒌仁、天花粉、贝母之类。因酒积而生痰者，痰吐呕恶，侵晨发嗽，治以猪苓、葛花之类。因食积而生痰者，痰吐如桃胶蚬肉之状，胸腹闷而不安，治以香附、枳实、神麴、麦芽之类。因脾虚而生痰者，痰吐如潮涌，嗽发于五更之际，治以天冬、五味之类。然此皆为辅佐之药，而君主之剂二陈汤又不可少也。
〖气有九论〗
气者一身之主也，内无七情所伤，外无寒暑所犯，则一气周流而百骸舒畅也。如有七情所干，寒暑所触，则气之变乱，疾病生矣。《内经》曰：怒则气上，喜则气缓，悲则气消，恐则气下，惊则气乱，劳则气耗，思则气结，寒则气收，暑则气泄，九气不同为症亦异。张子和论之详矣，余不复赘。姑以气之虚实论之。夫实者邪气实也，虚者正气虚也。气虚为病或精神短少，或倦怠嗜卧，或少进饮食，或眩运、痿躄，自汗泄泻，遗脱之病生焉。审其症候，诊其脉息，果是气虚，则参耆白术之类，必当用也。若夫心痛胁痛，小肠气痛，此则邪气实也，宜作有馀治之。因寒者散寒为先，热者清热为主，因痰者利痰，因食者消食，因血者活血，去其邪气则正气自通，而痛不作矣，切不可骤用参术。丹溪曰：诸痛不可补气，气旺则其痛愈甚。余又见痛病日久，胃气渐衰，病气不减者，此皆医家不明，认症不的，血病治气，气病治血，痰病治食，食病治痰，如此差误，病根不去，正气反损，为今之治，又当以补气之药为治，去邪之药为佐。丹溪又曰：气虚不补，气何由行。经曰：壮者气行而愈，怯者著而成病，正此谓也。又闻气属阳，调气之药必用温散，如沉香、木香、丁香、茴香、藿香、白蔻、陈皮、香附、砂仁之类。如病日久则气从火化，而温热之剂又不可以单投，必以芩连栀柏之类为主，而少加热药为之响导。又闻气者血之先，血者气之配，气既病焉则血不得独利，故亦从而病也。是以治气药中必加以理血之药，如芎归芍药，红花桃仁亦必选用。
〖郁有六名〗
丹溪曰：气血冲和，百病不生。一有抑郁，诸病生焉。大抵诸病中多有兼郁者，或郁久而生病，或病久而生郁，故凡治病必以郁参治之。郁有六：气、血、湿、热、痰、食也。气郁者胸胁痛，脉沉涩；血郁者四肢无力，能食便红，脉沉芤结；湿郁者周身走痛，或关节痛，遇阴寒而发，脉沉细缓；热郁者，瞀闷，尿赤，脉沉而数；食郁者，嗳酸饱满，不喜饮食，人迎脉平，气口脉盛；痰郁者，动则喘满，寸脉沉滑，治以六郁汤、越鞠丸主之。湿加白术、羌活；气加木香、槟榔；食加山楂、砂仁；血加桃仁、红花；热加柴胡、黄芩；痰加半夏、南星；湿加白芷、茯苓；热加青黛；痰加南星、海石、瓜蒌仁；血加桃仁、红花；食加山楂、砂仁；气加木香。春加防风，夏加苦参，秋冬加吴茱萸。
〖疟犯暑风更兼痰食〗
《内经》曰：夏伤于暑，秋为痎疟。又曰：先寒后热者名曰寒疟；先热后寒者，名曰温疟。但热不寒者名曰瘅疟。丹溪曰：有暑疟、风疟、温疟、痰疟、食疟。一日一发，受病一月，间日一发。受病半年，三日一发。受病一年，连发二日，住一日者，气血俱病也。邪在气分，则发之早。邪在血分，则发之晏。冬至后，处暑前发者伤之浅，处暑后冬至前发者，伤之重。又有绵延不休，邪气伏藏，胁肋结为疟块，谓之疟母。凡疟发时切不可带热，饮食恐不消而成痞，痞散而成臌者有之。疟脉自弦，弦数多热，弦迟多寒，弦短伤食，弦滑多痰，微则为虚，代则为死。
附治疟经验方　疟发时耳聋胁痛，寒热往来，口苦喜呕，脉弦者名曰风疟，小柴胡汤。疟发时热多寒少，口苦咽乾，大小便赤涩，脉弦数者，清脾饮。疟发时，先热后寒，名曰温疟，白虎汤加桂枝。疟发时，独热无寒，名曰瘅疟，当责之暑，香茹汤加茯神，或用白虎汤加人参。疟发时，独寒无热，脉迟者，名曰牝疟，当责之寒七枣汤，或用理中汤。疟发时，一身尽痛，手足沉重，寒多热少，脉濡者，名曰湿疟，小柴胡合平胃散。疟有因饮食饥饱伤胃而成者，名曰胃疟，人参养胃汤。疟疾因感山岚海瘴，发时乍寒乍热，一身沉重者，名曰瘴疟，平胃散加藿香、石菖蒲、生姜。疟疾痰多，胸满，发作昏乱谵语，脉弦滑者，名曰痰疟，二陈汤加常山、草果、芩。疟疾胸膈不宽，恶闻食气者食疟也，清脾饮加山楂、神麴、麦芽。疟疾痰滞，胸满，热多寒少，大便燥实者，大柴胡汤下之。疟疾经年不愈者，名痎疟也，补中益气汤。疟疾微劳不任，经年不瘥，前后复发者名劳疟，小柴胡汤去半夏，加天花粉。夜疟宜用血药引出阳分而散，川芎、当归、红花、苍术、白芷、黄柏、甘草水煎，露一宿服。疟母用醋炙鳖甲为君，三稜、蓬术、香附、海石、桃仁、红花、神麴、麦芽为丸，醋汤下。截疟常山、草果、槟榔、知母各一钱，热酒一锺，漫露一宿，五更温服。
〖痢因湿热及受积停〗
痢疾之症，伤于气分痢下则白，伤于血分痢下则赤，气血俱伤则赤白相杂。黄色者食积也，黑色者湿胜也。下痢之脉微小者，吉；浮洪者，凶。滑大者，吉；弦急者，凶。河间曰：治痢之法，行血则便脓自愈，调气则后重自除。又曰：后重则宜下，腹痛则宜和，身重则除湿，脉弦则去风。脓血稠黏以熏药竭之，身冷自汗以热药温之，风邪外束以汗之，鹜溏为痢宜温之。
附治痢经验方　痢疾初起便脓血，里急后重者芍药汤。白痢用温六丸，赤痢用清六九，赤白相杂，里急后重用立效散。痢疾初时失下反用固涩之药以致邪热内蓄，血不得行，腹痛欲死者，桃仁承气汤。痢疾发热，肠胃中有风邪也，人参败毒散加黄连、陈仓米、姜、枣煎服。及治时行疫痢，噤口不食，加石莲肉七枚。下痢日久，赤白已尽，虚寒脱肛者，真人养气汤。立效散（附）　川连（四两）　吴茱萸（二两同炒，去茱萸）　枳壳（二两麸炒，共为末，每服三钱，黄酒下）。噤口痢，陈仓米煎汤下。
〖呕吐者胃气逆而不下〗
有声之谓呕，有物之谓吐。声者气与火也，物者痰与食也。或寒气所干，或暑气所中，或大怒气逆，或饮食过伤，或蛔虫作痛，或大病胃虚，凡此皆能呕吐。大抵脉虚而细者，吉；脉实而大者，凶。治以二陈汤为主。胃虚者水浆不纳，脉息沉迟，加乾姜、肉桂、丁香、益智之类。伤暑者，烦渴面垢，脉虚体热，加黄连、扁豆、香茹、厚朴。怒则肝火出，胃呕而口苦，胸胁不利，脉弦而数，加香附、芍药、姜炒黄连、竹茹、乌梅。伤食者吐出酸臭，加山楂、草果、神麴、麦芽、枳实、砂仁之类。饮酒过伤而呕吐者，加葛根、神麴、麦芽、猪苓、泽泻、白蔻之类。蛔虫上攻而吐者，加乌梅、川椒、黄柏、乾姜、白术，盖蛔得焦之苦则头伏，梅之酸则身软也。久病胃虚，闻穀气而吐者，加参术、藿香、伏龙肝。积痰在胃而呕吐者加南星、枳实、竹沥、姜汁。内伤瘀血在胃而吐者，加桃仁泥、生韭汁。
有一人过伤饮食，腹痛便秘，呕吐不止，余曰阳明之气下行为顺，上行为逆，此因地道不通故发呕吐，法当下之，用脾积丸一服即愈。一人霍乱吐泻之后，饮汤即吐，食物亦吐，余曰吐泻者气之滑也，当以涩剂治之，用烧针丸，一服即愈。
〖泄泻者脾气伤而不平〗
丹溪曰：泄泻者有湿、有气虚、有痰、有食积。戴元礼曰：泻水腹不痛者，湿也。饮食入胃不住，完穀不化者，气虚也。腹痛泻水，肠鸣，痛一阵泻一阵者，火也。或泻、或不泻、或多、或少者，痰也。痛甚而泻，泻而痛减者，食积也。泄泻之病，四时感受不同，或因风寒暑湿所干，或因七情饮食所犯，动伤脾气，故作泄泻。治当分其新久，审其原因。新则以伐邪之药为主，而健脾之药为佐；久则以补脾之药为君，而升提之药为佐。余尝辨症用药，确然有验者录于后。
泻下青色，腹痛脉弦者宜羌活防风。泻下白，腹痛脉沉迟而弱，四肢清冷，小便澄澈者，挟寒也，宜姜桂附子之类。泻下焦黄色，口渴烦躁，脉虚身热者，挟暑也，宜黄连、扁豆、香薷。泻下青冷或如尘腐水色，腹不痛，身体重，倦怠无力，脉沉而缓，宜苍白术、厚朴。泻下穀肉不化，酸臭异常，胸膈饱闷，恶闻食气者，伤食也，宜山楂、草果、神麴、莱菔子、麦芽之类。泻下或多或少，或泻或不泻，或如鱼冻者，挟痰也，宜南星、半夏。泻下过多，小水不利者，当分理阴阳，小水长则大便实也，宜茯苓、滑石、猪苓、泽泻、木通之类。如泄泻久者，不可用，用之则损阴气，常见眼泡下陷而死。此七条皆伐邪之药也。至于健脾则无如白术、陈皮、炒芍药之类，而补脾者则又须人参、茯苓、山药、扁豆、莲实、米仁、芡实粉之类。大抵脾胃之气上升则为生长之令，脾胃之气下降则为收藏之令。泄泻日久，皆因脾胃之气下陷也，宜用升发之药，如升麻、柴胡、羌独活、防风、葛根之类。又有每夜子时后五更前作泻者，乃肾虚作泻也，宜用肉果、补骨脂、五味子补肾之品。
〖霍乱脾寒伤食所致〗
霍乱之症，卒然心腹疼痛，上吐下泻者，谓之湿霍乱也。属寒者，吐利腥秽，上下所出，水液澄澈清冷，脉沉而迟，四肢厥冷腹痛，不喜饮水，此阴邪胜也。属热者，吐利烦热，自汗口渴，欲饮凉水，脉沉而数，四肢温暖，此阳邪胜也，总用藿香正气散加减治之。其或心腹疼痛，不吐不泻者，谓之乾霍乱也，宜用盐汤探吐，吐后亦以正气散调理。如探吐不吐者，死在须臾，录治法于后。
寒加乾姜，热加姜炒黄连；腹痛加官桂，痛甚去藿香，加吴茱萸；小水不利加赤茯苓；转筋加木瓜；发热加麦冬、淡竹叶；若频欲登圊，不利者，加枳壳；中暑加香茹、扁豆；心下痞加枳实、青皮；肉食不化加楂肉，完穀不化加神麴、麦芽；霍乱吐利，腹痛，服药即吐者，百沸汤半碗，冷井水半碗，合而服之即愈。
〖痞满脾倦积湿而成〗
痞满者非痞块之痞也，乃胸中痞闷而不舒畅也。其由脾倦不能运化饮食，以致积湿成痰，留于中脘而觉痞闷也。治宜健脾顺气，气顺则痰利，脾健则食磨痞消而通泰矣。方用二陈汤加枳实、白术、香附、砂仁、白蔻、藿香、厚朴。瘦人多是郁热，加黄连去半夏，血虚加芎归去半夏，食积加神麴、麦芽、山楂，去白术。肥人多是湿痰，加苍术，气虚加人参去半夏。痞膈加蒌仁、贝母、桔梗、竹沥、姜汁，去白术、半夏。脾泄中满加苍术、白芍，去半夏。
〖咳逆者胃气之不顺〗
咳逆者俗谓之发呃，声短者出于中焦，水穀之病也。声长者出于下焦，虚邪相搏也。脉浮缓者，吉；弦急者，凶。伤寒失下，便秘而呃者，承气汤。吐利后胃寒而呃者，丁香柿蒂汤。吐利后胃热而呃者，橘皮竹茹汤。气逆而呃者，木香顺气散。病后发呃，难治。
〖咳嗽者肺气之不清〗
洁古曰：咳者有声而无痰，伤于肺气。嗽者有痰而无声，动于脾湿。咳嗽者有痰有声，因伤肺气而动乎脾湿也。丹溪谓：咳嗽之因有风寒、有痰饮、有火郁、有劳嗽、有肺胀。戴元礼曰：鼻塞声重恶寒者，风寒也。嗽动便有痰声，痰出嗽止者，痰饮也。有声痰少面赤者，火郁也。盗汗出，痰多作寒热者，劳嗽也。动则喘满，气急息重者，肺胀也。咳嗽之因，余尝验之，声者出于肺也，痰者出于胃也。肺气不清则咳嗽不绝，胃气不和则痰涎日多。亦有因气不清而吐痰者，亦有因痰多而滞气者。医者须识其致病之源，风寒者散之，火热者清之，湿者燥之，燥者润之，如此则肺气清而咳嗽不作，胃气和而痰涎不生矣。若夫咳嗽日久，肺气散失，胃气空虚者，又当以敛肺助胃为主，不可专事于清气消痰也。
参苏饮　治四时咳初起之，神剂也。春加羌活、防风、白芷之类；夏加黄连、香薷、厚朴、扁豆之类；秋加桑皮、地骨、杏仁之类；冬加麻黄、桂枝、杏仁之类。
生脉饮　治咳嗽月久之圣药也，加款冬花、紫菀，其效捷如影响。有血者加阿胶、生地，有痰者加白术、茯苓。
一方治久嗽不止　款冬、紫菀各一两，百部五钱，为极细末，每服三钱，用乌梅、生姜煎汤调下，食后，临卧进一服。
〖嗳气皆由于痰火〗
嗳气者，胃中有痰、有火，用南星、半夏、石膏、香附、炒山栀，或丸或煎。胃寒嗳气者，用二陈汤加乾姜、益智仁、木香。妇人嗳气，连嗳十馀声不尽，嗳出则心宽。不嗳则禁，用越鞠丸效。
〖咽酸尽为乎食停〗
咽酸者，酸水刺心也。吐酸者，吐出酸水也。俱是脾虚不能运化，饮食郁积已久，湿热中生，湿热相蒸，遂作酸也。平胃散加神麴、麦芽、山楂、草果、吴茱萸、川黄连、枳实。或用六郁汤、越鞠丸尤效。口吐清水用壁泥炒苍白术、陈皮、茯苓、滑石等分，水煎服，效。嘈杂者，俗谓之心嘈也。有痰，因火动而嘈者，二陈汤加酒炒黄连，山栀仁。有心血少而嘈者，八物汤加麦冬、山栀仁、陈皮、乌梅、炒米。有食郁而嘈者，越鞠丸。
〖中满臌胀者脾虚不运〗
中满臌胀者，四肢不肿，单腹胀也。其症有四：曰气臌、食臌、血臌、水臌，皆由脾虚不运，以致聚而为胀也。气者顺之，血者散之，食者消之，水者利之，切不可猛用攻下之剂致伤脾胃。病再复来，不可治矣。若脐突肉硬，肚大青筋，足背手掌俱平者，併为不治。胀满脉弦，脾制于肝。洪数为热，迟弱为寒。浮则为虚，紧则为弦。浮大者生，虚小者危。
〖附：水肿〗
《内经》曰：诸湿肿满皆属于脾，诸气膹郁皆属于肺。盖水肿之由皆脾虚不运，肺郁不通以致水渍三焦而为浮肿，以手按之成窟，举手即满者是也。身有热者，水气在表，治当汗之。身无热者，邪气在里，治当下之。又云：腰以上肿者，宜发汗；腰以下肿者，宜利小便，兼以顺气和脾，斯为良法，慎不可大戟、芫花、甘遂等猛烈之剂，以攻其虚症，吾恐峻决者易，固决者难，水气复来而无可治之机矣。风肿，皮肤麻木，走注疼痛，分心气饮治之。气肿，皮厚，四肢瘦削，腹胁胀满，流气饮加减治之。水肿，腰以上肿者，分心气饮；腰以下肿者，五子十皮饮。血肿，皮间有红丝血缕，妇人多有此症是败血化为水也，调经散治之。主疮肿者，人参败毒散加荆防、连翘、银花，间服五子十皮饮。病后脾虚，足跗肿者，由中气下陷也，补中益气汤。异乡不服水土而肿，藿香正气散。大抵治肿既退，宜白术膏调理脾胃。
〖噎膈翻胃者气食相凝〗
噎膈之病其因有七情过伤，饮食失节，食因气逆则食不下降，气因食阻则气不运行，气食痰涎，互相凝结，留于咽嗌者为咽，留于胸膈者为膈，妨碍饮食渐为呕吐翻胃之病也。丹溪云：自气成积，自积成痰，痰挟瘀血，遂成窠囊。此症若不早治，必为难愈之疾。大法初起者五膈宽中散治之；日久者二陈汤加减治之；口中吐沫，便如羊粪者，不治。噎膈翻胃，通用二陈汤加姜汁竹沥为主；血虚瘦弱之人加当归、白芍、杏仁、红花；气虚肥白之人加人参、白术；胸中烦闷加土炒黄连、瓜蒌、桔梗，去半夏；气郁不通者加香附、抚芎、木香、槟榔、熟砂仁；脾虚不运者加神麴、麦芽以助化之；大便燥结者加酒蒸大黄、桃仁以润之。大抵咽膈病，血液枯燥，胃脘乾藁，难服丸散，宜煎膏子服之。
〖喘急有虚有实〗
丹溪曰：暴病发喘，谓之实，久病发喘谓之虚。脉滑而四肢暖者可治；脉涩而四肢寒者难医。原夫喘动便有痰声者，痰也；乍进乍退，得食则减，食已则喘者，火也；气从脐下起，直冲清道而上者，阴虚也；呼吸短促而无痰声者，气虚也；恶寒发热而喘，脉浮紧者，感寒也；胸中漉漉有声，怔忡而喘者，水停心下也。大抵患病至于发喘亦为恶候，未易治也。治喘总用苏子降气汤为主，痰喘加竹沥；火喘加山栀、枯芩；气虚喘加人参、阿胶，去枳壳、桑皮；阴虚喘加知母、黄柏、当归、生地，去桔梗、枳壳、桑皮、半夏；风寒喘加紫苏、麻黄、杏仁；水喘用川椒；痰火喘嗽，常服玉露霜可除病根。
〖痉症有阴有阳〗
痉症者，颈项牵急，腰背反张如鸟张翅，故名痉痓病也。有因乎寒者，令人无汗恶寒，名曰刚痉，属阳；有因乎风湿者，令人有汗恶风，名曰柔痉，属阴。俱用小续命汤主之，但有汗出者，去麻黄。或因病发汗过多，或因产去血太甚，筋无血养，则筋急而牵，令百节强痉者，十全大补主之。
〖五积六聚总是气凝其痰血〗
五脏五积，六腑六聚。积属阴而有定位，聚属阳而无常形。肝曰肥气，心曰伏梁，脾曰痞气，肺曰息贲，肾曰奔豚，世人谓之气块。丹溪论曰：块乃有形之物，气不能成形，俱是痰与食积，死血也。在中为痰积，右为食积，左为死血。妇人腹中有块，俱是死血。不能移动者曰症，能移动者曰瘕。大法咸以软之，坚以削之，行气开痰为主，溃坚汤丸治之，外用琥珀膏或三圣膏贴之。左胁有块加青皮；右胁有块加莪术；血块加桃仁、红花、肉桂，去半夏；食积块加神麴；痰块加瓜蒌仁、海石，去山楂；瘦人加人参少许。溃坚汤加海石、瓦楞子、鳖甲，各为细末，将阿魏用醋煮化，和入药中，姜汁调面糊为丸，如桐子大，每服五六十丸，黄酒送下。
〖五劳六极皆缘火烁乎天真〗
五劳者，心肝脾肺肾有所劳伤也。六极者，皮焦、肉脱、筋痿、骨重、津枯、脉数也。大抵劳怯之人，个个有此。六极皆因二火无制，煎烁天真，气血精神日渐衰弱不能充养一身，以致病成六极。轻则期年而毙，重则半载而亡，良可叹哉。凡治劳之法，须辨其何脏之虚，何脏之实，气虚血虚，气热血热，务真知灼见则治之无差。盖其脏之虚者，诊其脏脉必虚而细小；其脏实者，诊其脏脉必实而洪大；气虚者面白而无神；血虚者面黑而枯瘦；气热者面红而光，声雄而清，病甚于昼，脉浮而数；血热者面赤而黯，声雄而浊，病甚于夜，脉沉而数；气血俱热者，病则昼夜俱甚，气急而津枯。依此辨之，无不中的。气虚用四君子汤，血虚用四物汤，气血俱虚用八物汤。清气用麦冬、竹叶、知母、银柴胡之类；凉血用天冬、生地、胡连、黄柏、枯芩之类；安心神用茯苓、远志、酸枣仁；壮筋骨用牛膝、杜仲、虎骨；补阳用鹿茸、枸杞、锁阳、肉苁蓉、菟丝子之类；补阴用山药、牡丹皮、龟板、柏子仁之类；降相火用知母、黄柏；涩精用萸肉、龙骨、牡蛎、鹿角霜、赤石脂之类。
〖诸血〗
〔吐血出于胃腑〕
吐血呕血出于胃也。其因有饮食过伤者，有负重损伤者，有房劳损伤者，有劳心过多者，有大怒气逆者，种种不同必须诊脉问因，方可施治。犀角地黄汤为主，酒伤加葛根、黄连、茅根、藕汁；内伤加当归、桃仁、红花、韭汁；房劳伤加当归、熟地、知母、黄柏、山栀、竹沥；劳心伤加茯苓、茯神、酸枣仁、当归、柏子仁；怒伤加青黛、黄芩；如精神壮健，大便燥结，吐血不止者，加炒黑大黄、桃仁泥、童便；吐血过多，形容脱色，脉微欲绝者，以独参汤饮之，乃血脱益气之法，气旺则能生阴血也。
一人吐血过多，服诸药不能止，余即用其所吐血磁器内炒乾为末，麦冬煎汤，服五分即止。此以血导血，血归经之法也。
〔衄血本乎肺经〕
衄血者，血出于鼻也。鼻为肺之窍，故曰本乎肺经，犀角地黄汤加枯芩、茅花、柏叶、藕节。一方用荷叶蒂、藕节各七个，水煎服。
〔痰涎血属于脾脏〕
痰中带血者，出于脾也，犀角地黄汤加白芍、茯苓、瓜蒌、竹沥。如血紫黑加桃仁泥、当归、韭汁。
〔咯血属于肾经〕
咯血者，咯出血屑也。唾血者，鲜血随吐而出也。俱属肾，犀角地黄汤加知母、黄柏、玄参、熟地。
〔牙宣者阳明之热极〕
齿缝中出血谓之牙宣，乃阳明之热也。足阳明之脉贯于上龈，手阳明之脉贯于下龈，肠胃中湿热上熏则齿龈腐烂。出血用黄芩、薄荷、生甘草、连翘、山栀水煎服。外用灶突煤、龙骨盐炒，为末敷之，即愈。
〔舌衄者少阴之火升〕
舌上出血，名曰舌衄。用槐花炒为末，掺之。有舌长出口者，多用冰片末敷之，即收。
〔腹中窄狭而痰火各别〕
肥人自觉腹中窄狭是湿痰流注胃腑，用苍术、香附以燥饮行气。瘦人自觉腹中窄狭是热气熏蒸脏腑，用苍术、黄连以开郁清热。
〔胸中烦热而虚实可分〕
胸烦热而实者，用栀子仁为切当。若虚烦须用人参、茯苓、白芍、大枣、白术、黄芩、麦门冬之类。
〖惊悸痰迷恐惧所致〗
惊悸者，心中忽然跳动也。其因惊恐所致，痰迷心窍，神不安耳。治用二陈汤加茯仁、酸枣仁、当归、远志、柏子仁、人参。丸药用八物定志丸、天王补心丹。怔忡者，心中惚惚不安，如畏人捕捉之状，乃心血少也，用八物汤加酸枣仁、辰砂服之。
〖健忘血少忧郁而成〗
健忘之病其因忧思过度，损伤心胞以致神舍不清，故令人转盼遗忘，宜养血安神，归脾汤、八物定志丸主之。
〖颠狂者分心肝之热极〗
心热极则颠，肝热极则狂。颠多喜，狂多怒。脉大者，吉；脉细者，凶。颠宜清心养神，宁志化痰汤治之。狂宜去风除热，防风通圣散主之。
〖痫症者寻痰火之轻重〗
痫症大率属痰火与惊，不必分五等，治法行痰为主，黄连、南星、瓜蒌、半夏。寻痰寻火分多少而治，及平肝之药青黛、柴胡、川芎之类。
〖便浊者有赤浊白浊之异〗
便浊者小肠经之热，膀胱经之结。血受热则赤，气受热则白。治用清心莲子饮主之，赤加木通、黄柏；白加赤苓、滑石；痛者去人参、黄芩，用甘草梢、栀子仁。
〖汗出者有自汗盗汗之名〗
自汗者无时而濈濈然，动则为甚，属于阳虚。盗汗者寐中而通身如浴，觉来方知，属于阴虚。自汗宜补阳调卫，盗汗宜补阴降火。自汗用补中益气汤，加麻黄根、浮小麦。虚甚者加熟附一二片，内升柴，俱用蜜炒以制其升发之性。盖非升柴不能领参耆之性达于肌表，故用之耳。盗汗用当归六黄汤。方附：生地、熟地、黄柏、黄连、黄芩、酒炒黄耆。独胜散五倍为末，津调配脐中一夜，汗出登时即退。
〖九种心疼痛在胃脘〗
心痛则胃脘痛也。古云：心痛有九种：一虫、二蛀、三风、四悸、五饮、六食、七寒、八热、九去来痛。虽有其名而无其症，故医者认之不真，治亦无效。余尝辨治得法者列后。虫痛者，懊憹不安，口吐清水，面多蟹爪纹路，用白矾、雄黄、槟榔为末，温水调下；蛀痛者，平素无心痛之病，忽然作痛，妄言神鬼，脉乍大乍小，乃飞尸鬼蛀也，用忍冬藤一两水煎服；风痛者，因暑天露卧，风邪入于脾中，脾运连心即是乾霍乱之症也，用藿香正气散；悸痛者，其痛不甚，但觉胸中隐隐作痛，此因惊气乘心也，治用二陈汤加茯苓、远志、枳实、当归、黄连；饮痛者，因痰饮留于胃脘，阻塞气道，故作痛也。其人眼下必如灰烟燻黑之状，胸中常如冰水之停，甚者以滚痰丸下之，轻者以导痰汤加苍术、香附、抚芎；食痛者，胸中痞满或嗳气吞酸，恶闻食气，用平胃散加枳实、山楂、莱菔子、神麴、麦芽之类；寒痛者，客寒犯胃，其痛大作，四肢清冷，六脉沉迟，蟠葱散主之；热痛者，积热在胃，心烦身热，二便少利，二陈汤加山栀、黄连、抚芎、香附、金铃子；去来痛者，时作时止，面赤口渴，瘦弱之人多有此症，乃胃火作痛也，四物汤加山栀、香附、陈皮。又按丹溪云：凡人喜食热物，致热伤胃口，多作心痛。其症得热饮而愈加，其脉沉涩，甚者以桃仁承气汤下之，轻者四物汤加桃仁、红花、没药、五灵脂、延胡索。
〖七般疝气病在厥阴〗
七疝者，寒疝、水疝、血疝、气疝、筋疝、狐疝、癫疝也。张子和论之详矣。丹溪曰：疝属厥阴肝经，与肾绝无相干，多因肝经湿热之气下注，不得泄越，或为偏坠，或为疼痛也。治当疏其肝气，散其湿热，痛自除矣。刘生三捷汤专治偏坠，不拘远近，或升或降，疼痛不止者，或不痛者，服三剂即奏神功，故名三捷。附方：青皮（一钱）　官桂（五分）　归尾（一钱）　槟榔（一钱）　黄柏（三钱）　柴胡（一钱）　橘核（二钱）　木通（一钱）　紫苏（七分）　香附（一钱）　赤苓（一钱）　大茴（七分）　荔核（七个）　生姜（三片）　河水二锺煎一锺，空心服。
〖胁痛有两边之别〗
胁痛即肋痛也。两胁属少阳胆经，肝居左，脾居右，故又有两边之别。有痰饮作痛者，有瘀血作痛者。痰则脉弦而滑，血则脉弦而涩。痰用陈皮、茯苓、瓜蒌、甘草、枳壳、柴胡、竹沥、白芥子、姜汁；血用归尾、赤芍、桃仁、红花、柴胡、官桂、香附、没药。如肝火作痛者加黄连、龙胆草；如食积作痛者，加麦芽、砂仁；肋痛寒热气急不食者，多死。瘦人胁下微痛者，血少也，四物汤加柴胡梢。
〖头风有左右之分〗
头居一身之上，当风寒之冲，一有间隙则风邪乘虚而入也。如血虚而风邪乘之则左边痛，脉浮滑者易治，短涩者难治。方以川芎茶调散为主。血虚加熟地、当归；气虚加黄耆、人参；有痰加半夏、南星；热加黄芩、石膏；风盛加明天麻、蔓荆子。其法以加者为君，本方为臣佐也。
〖腰痛者肾虚而或闪挫〗
腰者肾之府，身之大关节也。如或房劳过度则肾虚，闪挫则气逆，负重损伤则血凝，酒食下注则湿热，睡卧湿处则寒湿，此皆为腰痛之因也。审其病因，症亦有异。肾虚者其痛悠悠不已，脉沉弦而大也。闪挫者俯仰艰难，脉沉弦而实也。血凝者痛如锥刺，日轻夜重。湿热者小便黄而大便溏，脉沉弦而细数。寒湿者凡遇天阴及久坐而作痛者是也。肾虚用当归、熟地、枸杞、牛膝、杜仲、茴香、知母、破故纸、续断、独活。闪挫用茴香、木香、川芎、独活、官桂、砂仁、枳壳、杜仲、破故纸。血凝用归尾、桃仁、红花、没药、乳香、肉桂、延胡索、独活。湿热用茯苓、白术、陈皮、知母、黄柏、防己、秦艽、防风、羌活、独活；寒湿用川芎、当归、附子、杜仲、牛膝、白芷、苍术、独活。
〖腹痛者寒气而或食停〗
中脘痛属太阴，脐腹痛属少阴，小腹痛属厥阴。绵绵痛而无增减者，寒也；时作时止者，热也。痛甚欲大便，便后痛减者，食积也；痛有常处而不移动者，死血也；痛时小便不利，得辛辣热汤而痛暂歇者，痰也；痛而腹中有块起，急以手按便不见，恶心清水出者，虫也；或先食热物，后食寒物而作痛者，冷热不调也。又有真腹痛，痛时脐上青筋上贯于心者，死。人中黑色者死；脉细而迟者，吉；脉大而疾者，凶。治以平胃散加白芷为主，寒加乾姜、附子、肉桂、吴茱萸之类；热加白芍、黄柏；痛甚加炒乾姜以治之；食积加槟榔、枳实、神麴、麦芽、山楂、莱菔子之类以消；甚者加大黄、肉桂以下之；死血加归尾、桃仁、没药、五灵脂、延胡索之类以活之，甚者加大黄、桃仁、肉桂以下之；湿痰加南星、半夏、香附、茯苓、枳壳、木香之类；虫痛加槟榔末、使君子肉；冷热不调加芍药、桂枝、锦纹大黄。凡腹满痛连于胁膈，手足冷，脉伏匿者，多是饮食痰饮填塞至阴，抑遏肝胆之气，宜用烧盐三合，温汤三升调服探吐，此木郁则达之之法也。
〖痿症不足与湿热〗
痿者犹萎也，谓下部痿软不能行立也。其因或病后远行，或斫丧异常立行房事，或妇人产后起早，三者皆劳伤骨髓，以致足不能任身。治宜补精养血，壮筋强骨之剂。又必戒绝房事，庶得痊愈。一人性嗜酒，忽患痿症，余谓酒者湿热之物也，此痿因嗜酒积湿热所致，治以东垣清燥汤，切忌滋阴之药。盖滋阴则益滋其湿而痿不起，投清燥汤一月而愈。
〖痹症寒湿与风乘〗
痹者，犹闭也。风寒湿三气合而为痹。风多则走注，寒多则掣痛，湿多则重著。《内经》谓之痹症，方书谓之痛风。名虽不同而症则一，治宜通经止痛汤。一妇怀妊二月，遍身疼痛，或作痛风治，百药无效，将一月矣。绝粒数日，麻木愈甚，发喘垂危。余诊其脉，乍大乍小，乍迟乍数，视其面乍红乍白，喘则乍作乍止。余曰此非痛风，乃飞尸鬼蛀疰之病，用左缠藤一两，河水二锺，煎服即瘥。
〖四种遗精心肾不能既济〗
遗精有四：有用心过度，心不摄肾而失精者，有思欲不遂而精遗者，有色欲太过而精遗滑者，有久旷欲事而精满梦泄者。皆因心肾不接，水火不相济以致此也。梦中交合而泄者谓之梦遗，此神志不清也。二陈汤加枳实、人参、酸枣仁、远志、茯神、辰砂末；或随溲溺而出者，谓之滑精。此房事过多也，八物汤加知母、黄柏、五味子、牡蛎、龙骨、山茱萸。一少年游学，久无少欲，每日精出，牵丝黏腻，虽不便溺亦常有之。余曰：此名精浊，乃淫火动而精离其肾也。治宜清心滋肾，健脾固本，九龙丹而愈。
〖五般黄疸湿热熏蒸而成〗
疸病有五，曰黄胖、黄疸、谷疸、酒疸、女劳疸。《金匮要略》论之详矣。丹溪则曰：不必分五，同是湿热而成，如盦曲相似，故色黄也。治宜利水为先，解毒次之，茵陈去疸汤主之。凡疸病，腹满脐突，手足心黄，寸口无脉者，皆不治也。
〖眩晕者无痰不作〗
无痰不作眩晕，丹溪之言也。余观《灵枢》云：脑为髓海，有馀则轻劲多力，自过其度；不足则脑转耳鸣，胫痠眩冒，目无所见，懈怠安卧。要知眩运之症，实由房劳过度，精气走泄，脑髓空虚之故，或经劳动则火气上炎，故卒然头旋目暗，身将倒仆之状，治当大补其肾，六味地黄丸加鹿茸、牛膝。《内经》云：滋苗者必固其根，此治本之法也。若夫丹溪所言，无痰不作眩晕者，乃是风寒暑湿之四炁，一有所干则气道不顺，遂生痰涎，积于胸中，兀兀欲吐不吐之状，心神烦躁而头目昏花如运之意，非真眩运也。治以二陈汤为主，风加天麻、甘菊、川芎、羌活；寒加附子、乾姜；暑加香薷、扁豆、黄连；湿加苍术、白术、姜汁、乾姜。又有吐血太过及妇人崩产脱血而晕者，此血脱气无所倚，神将飞越故晕绝也。宜用独参汤补之，乃血悦益气之法，阳生阴长之义。
〖消渴者无火不生〗
消渴有三：上消者，肺也。多饮水而少食，大小便如常；中消者，胃也。多饮食而小便黄赤；下消者，肾也。小便浊淋如膏，烦渴引饮，耳轮焦黑，小便频数能食者，必发痈疽背疮。不能食者必传中满腹胀。大抵三消皆因火热之气煎熬脏腑，消烁血液也。治以四物汤为主，上消加人参、五味子、麦冬、天花粉，煎入藕汁、生地汁、人乳，饮酒人加生葛汁；中消加石膏，以降胃火；下消加知柏、五味，以滋肾水。一人患渴不止，以青黛一两，水调服，下长虫一条，其渴遂止。盖黛解郁热，能杀虫，故用之有效。
〖不寐者痰火旺而血少〗
不寐有三：有痰在心经，神不归舍而不寐者，用温胆汤加酸枣仁、竹沥、姜汁；有病后虚弱而不寐者，六君子汤加黄耆、酸枣仁；又有云不寐者，胆虚寒也，枣仁炒末，竹叶汤下；多睡者，胆实热也，生枣仁为末，姜茶汤送下；有血少而不寐者，归脾汤。
〖多睡者脾胃倦而神昏〗
脾胃倦则怠惰嗜卧，神思短则懒怯多眠，六君子汤主之。
〖二便闭〗
〔大便闭乃血液燥络〕
大便秘结者，乃津液枯少，大肠不润之故也。治当养血润燥，切不可妄用芒硝、大黄、巴豆、牵牛峻削之剂，戕损其阴，故败伤胃气，反受其害。若夫胃气不虚，邪热内蓄，大便不通者，则非下不可，而硝黄之类可用。
〔小便闭乃气滞不行〕
东垣云：小便不通以渴与不渴辨之，以在气在血治之。如渴而小便不利者，邪在上焦气分，宜清肺气，泻其火，以滋水之上源，清肺饮主之。如不渴而小便不利者，热在下焦血分，宜除其热闭，以滋膀胱肾水之下源也，滋肾丸主之。一人小便不利，诸药不能效，余曰：膀胱者津液藏焉，有上口而无下口，由气化而小便利也。今秘而不利，气滞也，用大皂角一物炒焦为末，蜜丸桐子大，白汤下七丸，即利。
〖痔疾肠风湿热所致〗
痔疾者，湿热之气所生也。譬如树生菌物必因湿热而生，遇凉则枯，其理一也。余制一方，用条芩、秦艽、生地、防风、青皮、槐米、黄连、当归、荆芥、甘草、枳壳、白术，水煎服，外用冰片三釐、熊胆三分、番木鳖一个，井水浓磨药汁敷之，即日奏效，治验多人。大便下血清而色鲜者，名曰肠风；浊而色黯者，名曰脏毒。粪前来者，近血；粪后来者，远血。总用当归和血散、乌梅丸，血止后用白术散收功。
〖发癍瘾疹风热所乘〗
发癍者，皮肤之上有云头红片也。瘾疹者，皮肤之间有红点，如蚤螫之状也。皆因风热所乘，犀角消毒饮主之。
〖耳聋者肾虚之故〗
耳者肾之窍也。肾气实则耳聪，肾气虚则耳聋，此大概言之耳。其实少阳经之所遇，故有气厥而聋，有挟风而聋，有劳伤而聋者，务必审其因而药之。肾虚者宜四物汤加枸杞、知母、石菖蒲、黄柏、柴胡、肉苁蓉。风聋，九味羌活丸加柴胡、菖蒲；劳聋，补中益气汤加远志、菖蒲。
〖目疾者肝火之因〗
目者肝之外侯也。肝主血，在五行为木，譬如木之为物，太茂则蔽密，太衰则枯瘁矣。故血太过则目壅塞而发痛，血不足则目耗竭而失明。大抵壮年与肥盛之人患目者责其血太过也，老年与瘦弱之人患目者责其血不足也。大法太过者清之，不足者补之。附治眼活套：散风：防风、白芷、薄荷、蒙花、羌活、甘菊、蔓荆；清热：黄连、山栀、黄芩、黄柏、连翘、胆草、犀角、知母、柴胡、决明子、羚羊角、青葙子；养血：川芎、白芍、生地、枸杞、当归、熟地、夏枯草；理气：香附、枳壳、青皮、苍术、槟榔、甘草；补气：人参、白术、黄耆；助阳：苁蓉、菟丝子、楮实子；退翳：木贼、蒺藜、蝉蜕。
〖齿痛乃胃热虫蛀〗
齿者，肾之标，骨之馀也。肾实则齿固，肾虚则齿豁，肾热则齿焦。其齿痛者非干肾也，乃阳明经热也，清胃汤治之。有气虚而痛者，补中益气汤加熟地、白芍、丹皮、茯苓；虫蛀痛者，以新烧石灰为末，蜜丸塞于孔即愈；牙疳，用五倍烧灰，加龙骨末少许抹之。
〖喉痹乃火动痰升〗
喉痹者，乃咽喉闭塞不通也。曰乳蛾、曰缠喉风。名虽不一，其因则火与痰也。脉伏而微者，不治。清热：黄连、灯心、薄荷叶、玄参、豆根、荆芥穗；解毒：射干、甘草、牛蒡子；消痰：贝母、桔梗、枳壳、茯苓、天花粉；滋阴：白芍、知母、生地、竹沥、黄柏。一少年，天气甚暴，远行归，忽咽喉壅塞不语，面热流泪。余谓暴病属火，怪病属痰，此痰火之症也。以辰砂五分、白矾一钱，为末，冷水调下，即愈。又治一疫病不语者，药下即语。
〖口疮者脾火之游行〗
口者，脾之外侯也。脾火上行则口内生疮，泻黄散治之；肺热则口辣，黄连、乾姜为粗末，嚼之。有虚火上炎，服凉药不愈者，理中汤以治之；心热则口苦，泻心汤；脾热则口甘，泻黄散；肺热则口辣，泻白散；肾热则口咸，滋肾丸；肝热则口酸，泻青丸；肝胆同热则口酸而苦，柴胡、黄芩、青皮、胆草之类；胃虚热则口淡，补中益气汤。唇燥烈者，脾血不足也，归脾汤。
〖女科杂症〗
〔女人经水不调皆因气逆〕
血者，气之配也。气行则血行，气滞则血滞，故经水来而成块者，气之凝也。将行而痛者，气之滞也。行后作痛者，气血俱虚也。色淡者亦虚也，而有水以混之也。错经妄行者，气之乱也。紫者，气之热。黑者，热之甚。凡经候不调，总以四物汤为主，看病之虚实而增损之。气虚加人参、白术、黄耆之类；血虚倍熟地、当归，加阿胶，炒蒲黄；气滞加陈皮、香附、乌药、青皮、莪术、枳壳、砂仁、白芷之类；血滞加红花、桃仁、丹皮、归尾、牛膝之类；清热加柴胡、黄芩、秦艽、生地、黄连之类；温经加乾姜、附子、肉桂之类。定痛加玄胡索、砂仁。去痰加半夏、陈皮、茯苓、南星之类。止涩加赤石脂、伏龙肝。
〔寡妇心烦潮热多是郁生〕
寡妇独阴无阳，多有抑郁之症，乍寒乍热，食减形瘦。宜用越鞠丸以开其郁，逍遥散以调经，经未绝者以厥阴之治，经已绝者以太阴治之。
〔带下沙淋由于湿热〕
带下之状如涕之稠黏，与男子遗精同也，治当清心补养为主。沙淋之状，如浆水之淡薄，亦与男子之遗精同也，治当清热燥湿为主。然女子之病不脱以四物汤为主。妇人无病容，单下白者是湿热下注也。妇人久病而赤白并下，是血气下陷，多成劳瘵，用归脾、补中益气汤治之。一妇年五旬，患白沙淋兼胸膈不宽，余以越鞠丸加白芷、茯苓、木香服之，一料二症俱愈。
〔血山崩漏为损冲任〕
血崩之病为损于冲任二脉。盖冲任脉为十二经之血海，任脉为一身生养之元炁，如损二脉则血必妄行。初起者，属实热，宜四物汤加芩、连、知、柏、炒蒲黄之类；稍久者，属虚热，四物汤加参、术、阿胶、黄连、艾叶、炒蒲黄、棕榈炭之类；日久属阳气下陷，补中益气汤加羌、防、独活之类，或归脾汤加赤石脂、伏龙肝以涩之。
〔胎孕不安治有二理〕
安胎之法有二：有妊母有病以致胎气不安者，但治母之病，其胎自安。有胎气不安，以致妊母有病者，但安胎气而母病自痊。一妇有妊，方二月患恶阻，余用二陈汤加当归、白芍、黄连、白术、竹茹、乌梅即效。盖妊娠二月，胆经用事，胆火出于胃，故致呕吐不食，二陈汤以消其痰，白术助胃，黄连清其火，竹茹、乌梅以入胆经。凡治妊娠之病，必知其月数、经络用事而投之以对经之药自无不效矣。一妇有妊三月，患心痛，余用食盐一钱，炒令乾，大枣十四枚，炒令黑，研末，酒调服即愈。余月心痛者，不效。为不对经也。
〖产后发热原有七因〗
产后发热，其因有七：有去血过多者，恶露不行者，感冒风寒者，过伤饮食者，或蒸乳，或乳膨，起早褥劳者，皆可发热，必须审其由，诊其脉。且如去血过多者，六脉必虚。恶露不行者，腹中必痛；感冒风寒者，必兼头痛；过伤饮食者，胸膈必不宽；蒸乳者，乳汁必未通；乳膨者，必无子饮乳；起早褥劳者，必腰胯作痛。凡此七症皆显然，各有可验者也。医者何难？验其症之何因而治之乎然。总之产后用药必须温暖，使恶露流通，大补气血为主，虽有杂症，不过兼治之耳。
〖真中风〗
中风名状颇多由，总是中虚邪外流。先将闭脱分明辨，莫把汤丸错乱投。《内经》论风病，一曰偏枯，谓半身不遂；二曰风痱，谓身无疼痛，四肢不收；三曰风懿，谓奄忽不知人；四曰风痹，谓麻木不仁。又有中腑中脏中经之别。而河间主火，东垣主虚，丹溪主湿。三子又以类中风各立一家言，何名状之多乎。然《内经》曰：邪之所凑，其气必虚，故知元气充实，必无中风之患也。闭者，牙关紧闭，两手握固是也。宜苏合香丸、三生饮之类开之。若口开手撒，即是脱症，在法为不治。然大进参、耆、术、附亦十救二三，若误投苏合香丸之类，即不可救矣。盖斩关夺门之将，原为闭症，设若施之脱症，是人既入井而又下石矣。故分闭脱二症，是中风大关键也。
中腑病邪惟在表，四肢挛痹恶风寒。更有六经形症显，面加五色几多般。有表汗之宜续命，六经加减贵详看。过汗切须防卫损，随机度量保痊安。此言中腑之症状并治法也。风中于腑则在表，而病邪犹浅。凡四肢拘急，肌肉麻痹，体恶风寒皆表症也。六经症者，一曰太阳经，头疼身热，脊强腹痛；二曰阳明经，目痛鼻乾不得卧；三曰少阳经，耳聋胁痛发寒热，口苦而吐；四曰太阴经，腹满自利咽乾；五曰少阴经，口乾舌燥；六曰厥阴经，烦满而囊缩。五色者即其色可以知其病在何腑也。治表法在表宜汗，以续命汤为主，分别六经五色，而后为之加减。虽曰宜汗而又不可过汗，恐损其卫气耳。大抵中腑者病浅，如法施疗可以保其痊安也。然中腑者多兼中脏，故合三阴三阳而六经并举也。
中脏须知邪在里，九窍多应闭不通。邪居骨髓深危困，绝症交临命必终。里症法当三化下，虚实还宜仔细穷。过下每忧营血败，呼吸存亡莫漫攻。此言中脏之症状并治法也。中脏则在里，而邪气已深。九窍闭者唇缓失音，鼻塞耳聋目瞀，大小便秘结。其邪直中于骨髓，往往难治。绝症者，口开心绝，手撒脾绝，眼合肝绝，声如遗尿肾绝，声如鼾睡肺绝，此为五绝。若五症不全见者，速于大补及灸脐下，亦有生者。若五症交临则必不可救矣。洁古因中脏者多便溺阻塞，故立三化汤以为下剂，此惟元气未坏者方可用之，虚者在所禁忌。若不可下而下，与可下而过下，皆使营血枯败，遂不可救也。
血脉伤时中在经，外无表症六经形，内无九窍诸般滞，四肢不举语难清，半在表而半在里，汗下俱非治属阴，惟有秦艽汤最好，补血荣筋又养神。此言中经络之证状并治法也。血脉受伤则中在经络，外无中腑之表症，内无中脏之里症，惟有四肢不举，语言蹇涩而已，此为半表半里，既非可汗，又非可下，治之之法但宜滋阴，洁古有秦艽汤专主补血荣筋，并可以养神也。
〔总论〕
风者百病之长，言其最重也。善行而数变，言其传变不齐也。审虚实表里，然后用药，大抵先宜顺气然后治风则万不失一。盖中风中暍、中痰中气皆令人涎潮昏塞，不可不辨也。若中风作中气，治之十愈八九，中气作中风，治之十无一生。苏合香丸、至宝丹、活命金丹之类，虽为通用之剂，然唯中脏而属闭症者始为相宜。牛黄冰麝皆入骨搜风，若中腑中经之人，病邪尚浅，误用之恐引风入骨，如油入面，莫之能出也。若脱症，真气已散，误用之恐助其散而立毙也。初起但于理气药中分别风与痰，邪与正而治之。其势稍定，须大补其肝脾肾。盖血行而风自不淫，土旺而痰自不生，水旺而火自不亢，此为至治也。若多用荆防羌独之类，反开窍招风；多用橘半南星之类，反致脾虚生痰；多用芩连栀柏之类，反致火伤夺食耳。然此疾积伤已久，宜大剂久服方得功效。如欲以数剂奏绩，是犹以粒米而责饱也，其可得乎。
〔脉法〕
中风脉候浮迟吉，急疾坚强便属凶。沉滑司痰缓主气，且浮且大断为风。夫中风虚邪也，留而不去其病则实，偏补恐其助邪，偏攻恐其害正，惟以脉证为辨。若重于外感者，攻邪为主，补正次之；重于内伤者，补正为主，攻邪次之。凡半身不遂，肢体麻痹，亦真气不周所致，慎勿顾标而忘本，且中风多在肥人，为其气居于表，中气必虚也，由是则中风属虚灼然明白矣。预防者当戒七情，节饮食，慎起居，远房色。投之以大补，俾真气日充，邪自无所容，斯善也。如服愈风汤、天麻丸是疏其腠理，戕其真气，适足以招风取中耳。然恬静者必无此疾。唯躁动之人，每多患之。但观口目常动，故风生焉。耳鼻常静故风息焉。此可以明致疾之由矣。若夫中腑中经调理而愈者，补不致谨，必致复中。复中必在脏，时虽神仙亦莫能治，盖由浅以及深故也。
〖类中风〗
火分君相属天成，更有人为五志名。卒然僵仆多昏眩，此理河间独主盟。此明河间以火症类中风也。君火者心火也，相火者肾肝雷龙之火也。二者皆得于有生之初，故曰天成。五志者，五脏之精志，喜怒悲忧恐是也。五志过极则五脏之火因之而起，故曰人为。河间云：心火暴甚，肾水虚而不能制，且五志过极则心神昏冒，卒倒无知。痰涎偏枯，筋急筋缓，皆为热症。
东南多湿痰为咎，因而生热热生风。舌强肢废皆由湿，丹溪垂训启迷濛。此明丹溪以湿症类中风也。丹溪云：东南多湿，湿生痰，痰生风，如四肢不举，舌本强硬悉属于湿，以风治之非也。
卒倒分明是内虚，东垣补气使风除。脉伏身寒名中气，中风身暖回然殊。上二句明东垣以气虚类中风，下二句又明中气类中风也。东垣云：元气不足则风邪凑之，卒倒僵仆皆由气虚，益气则风自除也。又有中气之症亦有昏塞僵仆牙关紧闭，但中气脉沉身冷，中风脉浮身温为异也。
中寒之症贵详看，口噤身强肢伴寒。卒然眩晕身无汗，理气温中便可安。此明中寒类中风也。受严寒之气，身体强直，口噤不语，或四肢战慄，恶寒或卒然眩晕，身无汗出，此寒毒直中阴经。但用辛温行气之剂可即愈也。
中暑从何立此名，炎蒸昏倒不知人。冷汗淋漓肢带冷，面垢如尘吐泻频。此明中暑类中风也。受酷暑之毒，面垢昏倒，不省人事，冷汗自出，手足微冷，或吐或泻，或喘或满。
中恶多因邪祟侵，四肢厥冷面门青。或有狂言兼口噤，或时昏倒闷沉沉。此明中恶类中风也。凡吊死问丧，入庙登塚，或入空房冷舍，或当寂处孤行，冒犯不正之气，忽然手足厥冷，肌肤起懔，头面青黑，精神不守，或错言妄语，或牙关紧闭，或头旋晕倒，昏不知人，此症又一名客忤也。
中食如何类中风，良由醉饱过伤中。忽然厥逆昏迷倒，口不能言肢不从。此明中食类中风也。过于醉饱，或感风寒，或著气恼以致填塞胸中，胃气不行，阴阳痞隔，升降不通，虚人多有之，其状忽然厥逆昏迷，口不能言，肢不能举。
〔总论〕
夫类中风而实非中风者，共计八症，另为后学立一准绳也。或七情不齐，六气互挟，虚实既分，新久又别，富贵与贫贱须分，少壮与衰年亦异，是在圆机之士，随症而变通之，则法外灵通可应无穷之变矣。
〖伤寒〗
伤寒烦剧理难通，总为严寒犯在冬。当时即发名为正，温病多由春令逢。发在夏间呼热病，郁久须知热蕴隆。此言伤寒之因也。仲景为伤寒鼻祖，立一百一十三方，三百九十七法，何其繁剧乎。总之伤于冬月之寒：耳。经曰：冬月严寒，万类潜藏，君子固密则不伤于寒。夫四时之气皆能为病，独伤寒为甚者，以其杀厉之气也。当冬三月即发者，名曰正伤寒。伏而不动，寒毒藏于肌肤，至春变为漏病，至夏变为热病，而热重于温者，郁愈久则热愈炽也。至于秋何独无凉病乎？盖寒水之气与火为仇，遇仇不发已，为火气所胜，况值长夏又为土气所制，故前哲但言春夏而不及于秋也。
头疼身热脊中强，体痛分明属太阳。目痛鼻乾不得卧，阳明经症好推详。寒热耳聋胁下痛，苦呕须知显少阳。腹痛咽乾兼自利，太阴调治早商量。口燥舌乾频自饮，算来传到少阴经。舌卷囊缩心烦满，厥阴经症乃其常。太阳为病，邪在皮毛，脉浮脊项强，发热恶寒，头疼身热，四肢拘急，喘而咳嗽，口中不渴，二便如常，口舌俱和。或寒太重，六脉反伏，无汗用麻黄汤，有汗用桂枝汤。然此二汤仲景为冬月正伤寒设也。若春夏温热之病，二方性热，不可轻投。减去麻黄、桂枝，夏至前加黄芩，夏至以后加石膏、知母。酒客素不喜甘者禁与桂枝。阳明为病，邪在肌肉，此经有经、腑两症。经症尺寸脉俱长，发热目痛，鼻乾唇焦，不眠，漱水不欲咽，宜用升麻葛根汤。腑症恶热，便闭狂谵，手足心有汗，宜用大柴胡汤。凡病在表而误下之，则邪乘虚陷，入于里必成结胸懊憹矣。
半表半里法当和，吐温汗下总差误。惟有柴胡汤的当，因时加减莫蹉跎。此言半表半里之症也。少阳为病，邪在半表半里，其脉不浮不沉，往来寒热，呕吐，胁满痛，胸前胀，耳聋、舌滑，头汗盗汗，目眩口苦，凡见此数症者，汗吐下温谓之四禁，只有小柴胡汤加减以和解。误用他药变为坏病，如呕吐止而腹痛便闭，谓之表症未罢，里症又急，宜用大柴胡汤。
里宜攻下古今传，邪气深沉抵脏间。狐疑不决反成害，误汗斑烂在眼前。此言里症之宜下也。三阴为病邪在里，分其脉沉而有力，潮热恶热，腹痛下利转矢气，手足心、腋下有汗，咽乾齿燥目不明，谵语发狂小腹满，下利清黄水，不得眠，小便多，自汗，头疼发热。凡见以上数症，皆须下之。必痞满燥实，四件齐备者，方与大承气汤。四者不全，且进小承气汤为妥。若大便坚小便数者，用脾约丸。大便硬小便少者，阳明白汗出，若发汗小便自利者，宜蜜箭或猪胆导之。若当下而不决，反成害也。更若误汗必发斑，或亡阳，或厥竭谵语矣。
阴症须温和叔名，先分直中与传经。应知六脉沉无力，定厉虚寒宜补温。此言阴症当温而有直中与传经二者之别也。直中者正当严寒不能谨避，随受随发，不由阳经直伤阴经，即类中风中所载中寒是也。传经者虽从太阳，如不作郁热，便入少阴而成阴症矣。凡系阴症，脉必沉细微迟，下利清穀，小便清长，四肢厥逆，呕吐清沫，背虽恶寒而不渴，踡卧多眠，囊缩，唇甲青，吐蛔乾呕，身不热，恶闻人声，引衣自盖，不问直中与传经，但六脉沉而无力，定属虚寒，即挟表症，不敢轻汗。即见热症，非真热也。重者四逆汤，轻者理中汤。此症亦有肾虚之人，因服凉剂攻热太过，阳症变成阴症者，故投剂宜轻。
吐法当知表症除，惟施上脘食痰瘀。春升之令当行此，夏热冬寒岂必拘。此言吐法为上脘而设也。仲景言：吐法必待表症既除而胃之上脘痰凝食滞，寸脉滑而有力者，用瓜蒂散吐之，此里症之在上者。《内经》曰：在上者，因而越之是也。今方书皆以吐为邪在半表半里，乃少阳胆经，例当禁吐，一吐即变为坏症矣，斯言出而误人不已多乎。每且吐者受害，遂不用吐法，岂能尽伤寒之理哉。然惟春气上升方为合宜。若冬夏之月，便不可拘吐法也。
阳症如阴脉反沉，滑而有力要分清。六脉虽沉，却滑而有力也。唇焦舌燥偏能饮。焦与燥者必好饮水。手扬足掷不曾停。属阳可知。二便常难失气臭，大便闭硬，小便赤涩，然转矢气则极臭也。稀水旁流燥屎真，稀粪水利出者，内有燥屎结聚，乃旁流之物非冷利也。误言有力频频发，谵语属阳，大而有力。衣被难安刻刻嗔。不欲衣服，刻刻欲去之而嗔之。纵使身寒肢逆冷，此是阳深厥也深。阳病不至于热极不能厥，仲景所谓热深厥亦深也。此言阳症似阴，而脉与症仍可辨也。轻者人参白虎汤，或小柴胡合解毒汤。内实者承气汤，审其轻重而加减之。
阴症如阳脉细沉，纵然浮数脉按无根。阴症似阳，脉必沉细，万一浮数，重按之必如无也。此为阴盛格阳。面红目赤咽喉痛，此三症见者，下虚故也。呕逆身温烦躁生。或呕逆身但微热多烦躁者，阴盛故也。大便不通常气促，大便闭者，闭塞成冬之象也。气促者，阳虚故也。小便微黄有郑声，小便虽黄而淡者，必不湿也。郑声者虚而无力之谵语也。渴而欲饮仍难饮，渴欲饮水及水至腹或饮数口振言即至。大躁高呼顷刻停，阴盛格阳之症，甚则口开目瞪，声闻于外，涕泪痰涎大作，其躁又顷刻而止。阴盛格阳虚必甚，亟投温补冀回春。此皆水极似火，阴盛格阳于外，非真热也，亟于温补可也。
此言阴症似阳而脉与症仍可辨也，宜用霹雳散或四逆汤加人参、附子，能饮水者不可与服。
不宜发汗早须知，寸关浮紧尺偏迟。六脉浮紧身痛而尺中迟，血少不可汗，《活人书》先以小建中汤加黄耆，得迟脉退然后和解之。数动濡微弱并涩，六脉俱沉里症时。凡七脉皆在里而虚者也，俱不可汗。头痛发热兼弦细，脉弦细，头痛发热属少阳经，不可发汗。厥家脉紧亦当思。发厥当汗，脉紧者不可汗。误汗口伤烂赤。吐沫咽乾小便淋，咳吐涎沫，咽乾，小便不利，虚而寒慄，误汗则肠中坚满。咳逆偏逢屎不禁。咳而遗溺，汗之则肢厥而冷。夺血虚烦并有汗，吐血衄血下血，经水适来为营血已虚，禁汗。又虚烦之症及有汗之症，俱忌发汗，须辨之。泻利疮疡动气临。下利发汗必胀满，疮家发汗则发痉。动气在脐之上下左右者，俱忌汗。发热疼头汗而呕，头疼，翕翕发热，微汗自呕，发汗则致痉，身虽痉难屈伸，发黄不得小便，久则发咳。项强心痞二阳并。太阳与少阳并病，头痛项强，或眩冒，心下痞，不可汗。少阴但厥原无汗，强发因而厥竭生。少阴病，但厥无汗，强发之，动其血，名下厥上竭，难治。风湿二温俱有禁，头痛身热自汗，极类伤寒身重欲眠，鼻息如鼾，语言难出，四肢不收，名曰风温，不可发汗。夏月头痛，谵语自汗，体重足冷，胸腹满者名曰湿温，不可发汗。误汗之时病转增。已上凡八脉十七症，若误汗之则病势转增而重矣。
此言禁发汗之例也。
不宜攻下有多端，脉浮呕吐恶风寒。皆为表症，故不可下。结胸脉浮，下之则死。沉而无力里虚候，沉虽在里，然不数不实为里虚，不可下。纵然有力尺虚看。寸关虽有力，尺独虚者，不可下。动气与夫咽内闭，动气在于上下左右，皆不可下。咽中闭寒不可下。腹满还应有几般。腹满而手不可按者，急下之。若时减时满，紧下。若满而可按且软者时，禁下。小便清长亡血症，小便清，知不热，不可下。亡血家及妇人热入血室，俱不可下。误投通利总难安。已上三脉九症误下必难痊安。
此言禁下之例也。
不宜轻吐与君商，表正诸般势正猖。仲景云表症未除，不可吐。半表半里深垂禁，半表半里乃少阳胆经，六腑俱有出入之路，惟胆无出亦无入，吐汗下温俱在所禁。里症还将腹胸详。胸主上焦，有食痰者宜吐，若腹膈之间则中下二焦，不可吐。脉微厥逆宜俱忌，脉微厥逆，其人虚寒，不可吐。亡血虚家莫漫尝。吐衄肠红，经水适来，皆不可吐也。
此言禁吐之例也。
阳明合病为何名，病形齐见不传经，或遇二阳同发症，或是三阳并显明。还将见症分多少，轻重之间药下灵。虽曰阳经惟主表，阳明谵语下方宁。此言合病宜分轻重也。合者同也，或三阳经，或二阳经，一同见症而不传经者也，如腰疼脊痛，又耳聋胁痛者，太阳与少阳合病也。耳聋胁痛又目痛鼻乾，乃少阳与阳明合病也。腰疼脊痛，又耳聋胁痛，又目痛鼻乾者，乃三阳合病也，更须分别其经见症，多则以本经为主而佐以他经之药，此治之大法也。惟三阳有合病而三阴则无之，治当在表，明矣。然亦有下者何也？必恶热谵语，外无恶寒，乃阳明府症也，用小承气汤下之，方得安宁。
二阳并病一齐来，后为传经有一衰。好似一经兼併去，三阳分外莫相猜。并在太阳宜发汗，少阳和解却当该。若是阳明肌可解，并归入腑下之哉。此言并病，宜分经治也。并者归也，虽二阳齐病后却传经，则此经衰而若归併于彼经矣。如先见腰痛脊强及耳聋胁痛，后耳聋胁痛忽止，唯见腰疼脊强者，少阳并于太阳也。馀二经仿此，若并于太阳，则宜发表，并于阳明则宜解肌，并于腑则下之，并于少阳者宜和解，或其初虽不同病，后因传经，此经未罢，彼经已来，亦名曰并病。夫合病皆在阳经，阳主动也，若阴经主病岂有合併之理哉。假如病与阴经同见，则或为两感，或为表里，俱不得为合病并病也。
两感于寒脏腑伤，六经夫妇配阴阳。头疼又且兼乾渴，膀胱与肾共为殃。妄言不食腹中满，身热分明脾胃乡。耳聋囊缩浑身冷，水浆不入肝胆详。此言两感之症也。腑为阳、为夫，脏为阴、为妻。两感者正配之阴阳同病也。一曰膀胱与肾俱病则头疼口乾，烦满而渴，其脉沉大；二曰脾胃俱病则腹满身热，不食谵语，其脉沉长；三曰胆肝俱病则耳聋囊缩而厥，水浆不入，其脉沉长弦。欲表之则碍里，欲下之则碍表，故岐伯以为必死。仲景亦无治法。东垣以大羌活汤主之，十可救一耳，又须看里急攻里，表急攻表，里寒救寒。总之两感之寒必先救里，两感之热，必先解表，此不易之法也。
〔总论〕
夫寒者天地之刑威，而伤寒其犯之者也。传变不齐病端不出，阴阳相混经府相淆。张锐且有承气之误虞，世南有麻黄桂枝之惑。神明若彼，疑贰若此，况其下者乎？是以班固不服药为中医，许仁则以守七日为良法，此皆愤世嫉俗，深知死于伤寒者少，而死于医药者多也。屠鹏当用大承气汤，先以小承气试之；合用四逆汤，先以理中汤试之。盖宁处不及之意也，然亦非确论。但自仲景之言以暨成无己、赵嗣真辈，数十家之论，反复研求，则先圣之心源固有较若列眉者，执以投治，如羿之射的，焉有不中者耶？盖尝论之寒之伤人也，自表传里者，先由太阳直中于里者，必在少阴。以膀胱与肾俱属寒水正司之令，故寒邪得以干之，或入于阳，或入于阴，或先阳而阴，或先阴而阳。至于相似之症尤多，不可不审。有少阴发热而误作太阳发热者，有阴躁而误作阳狂者，有太阳腑病而误作里症者，有阳明腑病而误作经病者，有如狂而呼为真狂者，有热厥而呼为寒厥者，有动阴血而作衄血者，有瘀血发黄而作郁热者，直中咽痛妄作阳热咽痛者，津液内结，小便不利妄与通利者，太阳脉伏正当发表妄断死症者。若此之类，难以悉数。是非博洽深沉，实得仲景之秘者。未易窥其涯涘也。《内经》曰：「无盛盛，无虚虚。而遗人夭殃，无致邪，无失正，绝人长命。」言念及此，可不畏乎？
〔脉法〕
伤寒表脉多浮紧，单浮不紧作风看。沉而有力阴经症，无力而沉属表寒。狂詀反见沉微死，厥逆踡眠浮大安。汗后脉静为吉兆，如其躁乱卜亡凶。阴症见阳为可喜，阳症逢阴定不祥。趺阳太溪根本在，病虽危笃保无妨。
〔察色〕
伤风者阙廷光泽，伤寒者阙廷暗惨。面青黑为阴寒，紫黑为阳热。黄色见者，吉；黑色见者，凶。允准头印堂年寿等处黑色枯藁者，死；若明润者虽困必生。
〔察鼻〕
鼻青腹痛，微黑停水，黄者小便难，白者气虚，赤者肺热，鲜明者留饮也。鼻孔乾燥，邪在阳明，久则衄血也。鼻孔如煤烟者，阳毒深也。鼻出冷气，滑而黑者，阴毒极也。鼻息鼾睡者，风湿也。鼻寒浊涕者，风热也。鼻孔煽张为肺绝。
〔口唇〕
唇焦乾为脾热，焦而红者，吉；焦而黑者，凶。唇口赤肿者，热甚也；唇青口黑者，冷极也。口苦胆热，口甜脾热，口燥咽乾肾热也。口禁言风也。上唇有疮，虫食其脏。下唇有疮，虫食其肛。唇青囊卷，环口黧黑，口张气直，或如鱼口，口唇颤不止，气出不返，皆不治。
〔察耳〕
耳轮红润者生，或黄或白、或黑或青而枯燥者死。薄而黑、薄而白，皆为肾败。耳聋耳痛，皆属少阳，易治。耳聋舌卷，唇青属厥阴，难治。
〔察目〕
目明如常，邪未传里。黄色则传于里而必昏暗，乃热邪逼枯肾水，急下之，开眼可见人者，阳症也。闭目不欲见人者，阴症也。目赤痛者，阳明之热。目瞑者将衄血也。目黄将发黄也。目眦黑，鼻准明，山根亮，吉兆也。至于反目上视，瞪目直视，眼胞忽然下陷者，死。
〔察舌〕
津液如常，邪未入里。舌胎而滑，邪在半表半里。黄苔而乾者，胃热也，当下之。舌上黑刺裂破，并津枯而燥者，邪热已极，肾水克心火也。急大下之，十可救六。至于舌上青黑，以手摸之无刺而润者，阴寒也，急温之。勿误为热也。
〔察胸〕
胸痛满，邪在里也。已下而痛满者，结胸也。
〔察腹〕
腹痛胀者邪在里也，若胀不减，痛不止者，下之。胀时减，痛则绵绵，未可下也。
〔察小腹〕
小腹绕脐硬痛，小便数而短，燥屎症也，宜承气汤。小腹硬痛而小便自利，畜血症也，宜桃仁承气汤。小腹胀满，大便如常，此溺涩也，当利小便。
〔察身〕
身轻可转侧者易治，极重不能转侧者难治。头重视身，天柱骨倒者，死。皮肤润泽者，生。枯燥者，死。凡伤寒寻衣摸床，两手撮空，此神去而昏乱也。
〔伤寒补遗论〕
余搆伤寒诸书无遗馀力，自长沙公以至今日，不知几千帙。盖力索苦思而得其要也，变症难以枚举，相传不越六经。经症凡有多端而区分不越表里，但明表里则腑脏昭彰而汗下无误，阴阳别白而温清有主。高者越之，下者竭之，虚者益之，实者击之，必先岁炁，毋伐天和。如经之在轴，万举而无一失也。故不破万卷，无以应无穷之变，稍执一言，适以资夭枉之端。如六经之传变无常，安可拘六日之次乎。如一二日有里症，下之无疑。七八日有表症，汗之无惑。果挟内伤何妨速补，真知直中，便无与辛温，此之谓以我用法。若守其常，是以法用我，何异于盲人之蹈火哉。且圣人言不尽意，举一隅则三隅可反也。如太阳为诸经之首，传变居多，然传无定体，乘虚即入，若经实者则不受传也。故太阳水传阳明土，阳明土传少阳木，皆妻传夫，谓之微邪。少阳木传太阴土，太阴土传少阴水，皆夫传妻也，谓之贼邪。少阴水传厥阴木，太阳水间传少阳木，皆母传子，谓之虚邪。太阳水越传太阴土亦是微邪，又为误下传也。太阳水传少阴水，阴阳双传即两感也。太阳水传厥阴木亦是虚邪，又曰首尾传也。太阳为首，厥阴为尾。厥者尽也，传尽则邪解。如不解而再传者，虽六经之症仍现，而治法不同矣。表者但与解肌，里者但与清热。虽初传失汗下者，至再传亦无正汗正下之理，惟视正气之虚实，邪气之盛衰而为之变通耳。至于伤寒传足不传手，尝窃疑之。夫人身之气血自平旦会于膻中，朝行于太阴肺经，以次分布诸经，所以一脉愆和则百脉皆病。然则伤寒但有足六经症者，何也。盖伤寒者冬所感也。是时太阳少阴司令，故宜二经受病。少阳厥阴为风木之令亦受病者，盖寒邪伤人必与风同类相求也。阳明太阴土也，土无定位，无专气，旺于四季之末，能终始万物，四时之炁皆能伤之也。手之六经属于火者，火得寒而可御寒，邪不能伤之。属于金者，金得寒而愈坚，寒邪不得伤之。若言伤足不伤手则可，以为传足不传手则不可也。但言传经却有传至手经者，此事难知也。曰太阳伤风，风为阳邪，阳邪伤卫，阴血自燥，热畜膀胱，壬病遂传于丙，丙丁兄妹由是传心，心火蒸肺所以神昏也。宜栀子黄芩黄连汤。若脉在丙者，导赤散。脉在心者，泻心汤。此膀胱传丙，足传手也，下传上也，丙传丁也，表传里也。壬传丁者坎传离也，腑传脏也，此又仲景未发之旨。故曰：圣人言不尽意。《易》曰：明于天地之道，察于民物之故，以前民用。又曰：引而伸之，触类而长之。故惟深于《易》者，始可与言伤寒。
〖伤暑〗
有冒暑伤暑中暑三者，亦有轻重之分。中暑症，其重者故已见类中风条，而伤与冒则其轻者也。
暑伤元气不伤形，身体无疼困倦生。卒然昏倒名为中，伤者头疼躁不宁。痛泻恶心为感冒，冒轻中重瞭然明。安乐辛劳分动静，还将见症治须精。此言暑症浅深不同也。伤暑必自汗背寒面垢，或口舌烦闷，或头疼发热，神思倦怠，身体不痛与感风寒者异。盖暑伤气而不伤形故也。卒然昏倒不知人，或咳嗽发热、汗不止，脉数者，火伤肺也，此为中暑，宜白虎汤加天水散。　身热头疼，躁乱不宁，或身如针刺，热伤肉也，此为伤暑，黄连白虎汤加柴胡，气虚者加人参。腹痛水泻，或恶心呕吐者，此为冒暑，黄连香薷饮。　辛劳之人，奔驰酷日，动而得之乃伤热之症，其脉洪大，用苍术白虎汤。安乐之人纳凉广厦，静而得之，乃热为寒抑之症，其脉沉疾，用大顺散。更有兼内伤或腹痛泻或便闭，或呕渴烦心，或停食多痰，或脾胃太虚挟风，或自汗而手足搐搦谓之暑风，贵随其症而活变之。
〔总论〕
夫己午未之三月赤帝司权，汗泄而亡津液。太阳之壬水已绝于巳，少阴之癸水已绝于午，更多湿气助热为邪，西方北方之寒清绝矣。即三伏之义，亦言庚金被囚也。燥金受邪则津衰气耗，绝寒水生化之源故气虚而喘；津枯而竭，神昏而倦，足缓而软，治之之法莫过于清心保肺，而燥热之剂多所忌也。大抵伤暑与伤寒俱是发热，而寒则伤形，暑则伤气。伤寒则恶寒而脉浮紧，伤暑则恶热而脉虚微。虽日禁燥热而取凉无度，食冷太多，阳气拂逆，在内之伏阴反专权而行政，脉必沉微，又不妨以热剂救之，谓之舍时从症。若脉沉而有力，白虎汤加苍术、柴胡以发之，虽有水寒，不敢温中，谓之舍症从时也。

二陈汤加减歌（凡二十条）  ***************************
二陈橘半茯苓草，清气化痰为至宝。膈不宽时加枳桔，火旺生痰芩连好。参术加名六君子，健脾和胃无如此。中脘寒疼去了参，香砂配用偏能止。饮食过餐食不消，曲糵山楂厚朴调。再添枳实黄连炒，何愁体弱脾胃娇。咳嗽生痰分冷热，热则黄连并枳桔，寒痰壅塞用香苍，化气宽中痰自泄。风寒外感咳何故，二陈枳桔与前胡。葛根桑杏能清肺，芳香少入即参苏。火升痰起人头晕，酒炒芩连荆芥应。甚者天麻荆子防，服后管教无此病。老痰上闭耳令聋，苏子菖蒲花粉同。青皮桔梗兼白术，气透痰消听自聪。吐酸吐苦证须识，酸苦如同属火一。黄连炒更加黄芩，不劳出外求端的。生冷停留与感寒，呕吐清涎别药看。藿香苏叶升麻散，伤食还依消导方。痰厥之症来太急，胆星姜汁并竹沥。若加枳实导痰汤，白芥子加无一失。大便泄泻更如何，泻泽猪苓白术多。连草木通分利水，食积还当用保和。保和药品莱楂曲，连翘些子母轻忽。酒积还当枳术苍，并用能医下完穀。腹饱膨胀见青筋，小便闭塞大便轻。车前灯草并通草，白术黄连共四苓。因湿停痰如此说，肿消朝暮当别白。暮宽朝急用六君，暮急朝宽当四物。朝暮相同用八珍，俱难泄泻坏元神。诸品药中分利水，食积□……□安宁。诸痫肿块共喘哮，皆缘痰积气难调。胆星苏实黄连朴，定喘麻黄杏石膏。
腹中痰结已成痞，中间左右先分区。导痰汤内倍芎归，阿魏黄连不可除。此药能消食与痰，脐间右伴最相堪。乾漆芎归桃芍膝，惟医血瘕左脐旁。二陈半夏性燥血，血虚烦渴均不用。须知痰症最相宜，贝母瓜蒌代取效。去草陈皮四七汤，加添厚朴紫苏散。五味葛神远甘草，心气郁滞豁痰良。

四物汤加减歌（凡二十六条）  ***************************
女人一科有专功，四物汤归芍地芎。此是四经应用药，心歌加减在其中。左手脉虚血必虚，本方煎服倍当归。因而发热身羸瘦，小柴相配自然驱。头痛身体併兼痛，羌薄柴胡升麻共。恶寒发热配参苏，临时虚实分轻重。火起丹田属下焦，知柏同煎功最调。若因上部心包热，芩连栀子共连翘。经血行来痛甚难，枳壳稜附可调关。若见经来因气滞，更加乌药服之安。经血行时血去多，芩柴连柏可同科。再加荆芥羌并独，升提其气便安和。月信过期淡且少，丹皮艾附可保调。久因白带致如斯，倍用参苓才见好。妊娠乱动莫胡猜，元气虚兼火炽来。枳壳黄芩苏白术，管教一服便安胎。胎痛呻吟何所拟，只缘气滞郁火綦。香壳延胡甘草梢，浓煎服下安然矣。难产连朝势已暌，胞浆沥尽命真危。芷滑草霜为烂末，芎归大剂作汤催。子死腹中方用巧，葱白黄葵鳖甲爪。沾唇便觉产门开，母命回旋胎下了。分身之后血如倾，目暗谵言发热增。焙炒乾姜加入药，杯乾咽落即回生。女子悬胎奏忽昏，陨与闪惊缘不谨。何苦多般投乱剂，只须服却紫苏饮。经血过期不肯行，红花牛膝与桃仁。好酒半锺一半水，空心煎服效如神。左边胁痛硬如石，症瘕之症死血积。红桃膝壳共山楂，菔子稜青附乾漆。发热寻常四物汤，血虚去半骨皮羌。有痰贝母桔梗代，花粉瓜蒌略用姜。又兼咳嗽如何说，桑杏防风升草桔。些少芩栀炒不妨，便是医家真妙诀。如痓如痫产后风，别痰别火要精通。姜炒黄连防酒炒，霎时堪奏十全功。半产因虚症可商，四君加入升麻黄。芩苏仍用缩砂柴，子母双全不必慌。血燥不通二便矣，麻子桃仁厚朴枳。知母槟榔同作剂，试看服得便安舒。打伤损扑身痛疼，经行方药自相同。惟加枳壳与童便，水酒匀煎克奏功。吐血衄血药何先，藕节还同扁柏煎。炒黑山栀龙胆草，柴胡甘草莫教偏。大肠风热便带红，防风荆芥地榆芎。荷叶槐花不可缺，空肚煎来服有功。失血惊悸与怔忡，酸枣黄连蒲茯同。琥珀辰砂为末子，共研一服见奇功。左边胁痛因肝火，醋炒青皮紫壳齐。香附须将童便制，频煎服下自相宜。四物汤功不可夸，临时加减在君家。白芍酸寒伐生气，新产之时不用他。

方诗  ***************************
麻黄汤　麻黄汤桂枝，甘草杏仁施。伤寒无汗症，发表不宜迟。
桂枝汤　桂枝汤芍药，姜枣甘草著。发散卫间邪，伤风自汗却。
葛根解肌汤　葛根汤芍药，甘桂麻黄摘。太阳合阳明，无汗应须发。
升麻葛根汤　升麻葛根汤，芍药甘草安。阳明身发热，一服即平康。
小柴胡汤　小柴胡黄芩，甘草半人参。往来寒热症，和解少阳经。
白虎汤　白虎汤石膏，知母粳米熬。渴烦并气急，脉实正相招。
黄连泻心汤　黄连泻心汤，一味五钱攒。灯心加二十，烦热即平安。
桂枝大黄汤　桂枝大黄汤，芍药甘草尝。太阳腹满痛，便闭用之安。
大柴胡汤　大柴胡半芩，芍药按脾经。将军甘枳实，一解一通行。
大承气汤　大承气硝黄，枳朴四般安。痞满燥实症，潮热食阳狂。
小承气汤　小承气朴实，胸中痞满塞。大黄通便坚，除硝虑血贼。
调胃承气汤　调胃气承甘，硝黄燥实坚。为无痞满症，朴实不须兼。
理中汤　理中汤白术，乾姜甘草炙。吐泻腹中疼，脉沉寒气疾。
桂枝人参汤　桂枝人参甘，乾姜白术兼。中寒身发热，腹痛泻能痊。
麻黄附子细辛汤　麻附细辛汤，寒中少阴方。脉沉身发热，怕冷面颜苍。
四逆汤　四逆汤附子，乾姜甘草制。寒症脉沉微，助起三阳炽。
当归四逆汤　即前方加当归　伤寒外症用药。
黄耆建中汤　黄耆建中汤，止汗是良方。桂枝甘芍药，姜枣及饴糖。
半夏茯苓汤　半夏茯苓汤，生姜姜汁良。水停心下症，一服即安康。
半夏生姜汤　半夏生姜汤，半一倍生姜。咳逆兼呕吐，服此即平安。
半夏泻心汤　半夏泻心汤，下早痞胸膛。芩连参国老，乾姜枣子安。
附子泻心汤　附子泻心汤，芩连半大黄。恶寒汗不止，心下痞难安。
生姜泻心汤　生姜泻心汤，芩连甘草攒。乾姜参大枣，肠鸣利痞方。
小陷胸汤　小陷胸黄连，瓜蒌半夏煎。结胸扪摸痛，除热去痰涎。
大陷胸汤　大陷胸甘遂，硝黄俱下坠。大结痛难禁，服此登时退。
黄连解毒汤　黄连解毒汤，栀芩柏可安。退黄除热毒，便血厥阳狂。
化斑汤　化癍烦躁渴，宜用化癍汤。白虎汤加味，人参合一方。
茵陈汤　伤寒身发黄　茵陈蒿最良。大黄栀子共，通利即安康。
桃仁承气汤　桃仁承气汤，蓄血症如狂。肉桂桃甘草，芒硝与大黄。
栀子豆豉汤　栀子豆豉汤，枳壳三味强。能医劳复热，其实是仙方。
枳壳大黄汤　枳壳大黄汤，栀子豆豉攒。能医食复热，一剂即安康。
温胆汤　温胆汤二陈，竹茹枳实增。病后不能睡，虚烦即便宁。
人参败毒散　败毒散参苓，柴胡羌独增。桔芎甘枳壳，风热病相应。
九味羌活汤　九味羌活汤，芎辛芷草防。苍芩生地入，温热病相当。
芩连消毒饮　芩连消毒饮，甘桔射芎防。翘柴芷荆壳，咽痛大头方。
补中益气汤（内伤）　补中益气汤，参耆甘术当。升柴陈八味，不足症堪尝。
加味平胃散　饮食之内伤，平胃曲芽香。山楂并草果，一服即宽肠。
葛花解酲汤　解酲汤茯苓，青皮白术陈。香砂参曲蔻，泽泻葛猪苓。
升阳益胃汤　峻剂药内伤，归耆干老姜。升柴甘半蔻，红花九味良。
香苏散（外感）　香苏散紫苏，香附宜用多。陈皮与甘草，表里尽平和。
芎苏散　芎苏散二陈，枳桔葛柴均。都来十味药，止嗽治头疼。
十神汤　十神汤葛根，芎芷芍苏陈。升麻香附草，感冒与时行。
参苏饮　参苏饮二陈，枳桔葛前均。四时痰嗽喘，无汗用之灵。
小续命汤（中风）　续命桂麻参，芎防附子芩。杏仁甘芍己，风中腑相应。
三化汤　中风三化汤，便闭正相当。枳实并羌活，厚朴及大黄。
大秦艽汤　大秦艽八物，去参加二活。膏细芷防芩，祛风能养血。
防风通圣散　通圣散荆防，翘麻草薄当。栀芩芎桔术，膏芍滑硝黄。
史国公酒药方　国公药酒方，秦松虎鳖防。木羌萆杜膝，苍耳起茄当。
牵正散　白附子　白姜蚕　全蝎　俱生用为末，等分，每服二钱，酒下。单治口眼歪邪而无他症者。
又方　蓖麻子肉一两，冰片三分，共捣为膏，寒月加乾姜、附子各一钱。如左歪则敷于右，右歪则敷于左。或用鳝血、冰片敷之皆效。中风舌强不语，以青黛、硼砂、薄荷各二钱，冰片、牛黄各三分为细末，先以蜜水洗舌后，以姜汁擦之，将药蜜水调，敷舌本。
羌活防风汤（破伤风）　羌活防风汤，甘芎藁本当。细辛榆白芍，在表服之安。
玉真散　南星　防风　等分为末，敷于患处。酒调服之，又能治疯犬所伤，效。
香薷饮（暑症）　香薷饮厚朴，扁豆甘草撮。中暑腹中疼，吐泻阴阳搏。
十味香茹饮　十味香茹饮，参耆术茯陈。朴甘瓜扁豆，清暑健脾经。
六和汤　六和汤茯参，茹藿及砂仁。半甘瓜杏朴，霍乱暑伤神。
生脉散　生脉散人参，五味及麦门。能清心肺热，补气又生津。
清暑益气汤　益气归耆橘，二术甘青柏。人参麦味升，葛根神麴泽。
二陈汤（痰症）　二陈汤四味，专治痰与气。半夏茯苓甘，陈皮白须去。
导痰汤　导痰汤二陈，枳实共南星。竹沥并姜汁，诸般痰症宁。
滚痰丸　滚痰丸将军，黄芩各半斤。一两青礞石，五钱好水沉。
百病无忧散　明矾一钱，调以热水送下。
六郁汤（郁症）　六郁香苍曲，栀翘贝壳陈。芎芩苏梗草，郁结总能伸。
越鞠丸　越鞠丸开郁，香附并苍术。芜芎栀子仁，神麴等分入。
清脾饮（疟疾）　清脾饮柴芩，甘草厚青陈。枣姜并草果，痰食疟相应。
人参养胃汤　养胃汤人参，陈甘半茯苓。藿梅苍厚果，虚疟用之灵。
温六丸（痢疾）　滑石六两水飞，粉草一两，乾姜五钱，为末水丸。
青六丸　滑石六两，粉草一两，红曲五钱，为末水丸。
芍药汤　治痢芍药汤，芩连桂大黄。香槟归国老，后重即能安。
和中汤　和中归酒连，陈芍朴苍甘。茯苓并枳壳，新久痢皆痊。
真人养脏汤　养脏芍当归，人参桂术随。木香甘粟果，诃子与乌梅。
香连丸　香连丸二味，能医赤白痢。木香四钱入，黄连贰两制。
烧针丸（呕吐）　黄丹水飞、炒，白枯矾，辰砂，各等分，为末，枣肉为丸。
五苓散（泄泻）　五苓散白术，茯苓桂猪泽。泄泻用之灵，分利膀胱湿。
胃苓汤　寒泻腹中疼，大小便利清。胃苓汤一盏，姜枣水煎吞。
薷苓汤　暑泻热如汤，心烦渴不安。薷苓汤八味，灯心用一团。
柴苓汤　身热口中渴，更兼泻下频。柴苓汤一味，施治捷如神。
参苓白术汤　参苓白术散，莲肉扁苡仁。砂仁甘桔药，久泻胃中虚。
藿香正气散（霍乱）　正气散苏藿，二陈姜芷朴。桔梗腹皮均，吐泻阴阳搏。
丁香柿蒂汤（咳逆）　丁香柿蒂汤，人参三味攒。伤寒吐利后，胃冷服之安。
竹茹橘皮汤　橘皮竹茹汤，人参甘草攒。生姜并枣子，胃热服之安。
木香调气汤　木香调气汤，丁香白蔻仁。藿檀砂国老，盐汤送下吞。
苏沉九宝饮（咳嗽）　苏沉九宝饮，麻桂薄荷陈。杏仁甘大腹，寒嗽效如神。
知母茯苓汤　知母茯苓汤，当归芍药黄。天门甘白术，劳嗽是良方。
清肺饮　清肺饮栀芩，桑归茯二门。桔陈甘杏味，姜枣水煎吞。
中满膨胀分消汤　分消汤治膨，二术陈香附，朴实茯香砂，腹皮猪泽佐。
分心气饮　分心气二陈，通桂腹皮青，桑苏羌芍药，姜枣共同煎。
流气饮　流气饮香苏，陈皮半朴莪。腹槟瓜壳术，芷桂藿菖蒲。
五子十皮饮　五子十皮饮，车葶腹紫香。加桑苓大橘，瓜果木青姜。
五膈宽中散（噎膈）　五膈宽中散，青皮丁木香。蔻砂香附朴，国老与盐姜。
苏子降气汤（喘急）　苏子降气汤，二陈枳桔桑。瓜蒌同枳壳，喘嗽即时安。
溃坚汤（积聚）　溃坚汤枳实，半陈归白术。香附朴山楂，砂仁木香汁。
溃坚丸　加海石，瓦楞子，鳖甲，各为细末，将阿魏用醋煮化，和入药中，姜汁炒糊为丸桐子大，每服六十丸，黄酒下。
琥珀膏　大黄、朴硝等分为末，以独囊大蒜捣膏贴之，用绵束住鼻，闻臭气则效。
三圣膏　未化石灰半斤为末，瓦上微炒红，提出候热稍减，入大黄末一两，炒热提起，入桂心末五钱，略炒，醋熬膏调药厚摊，烘热贴。
犀角地黄汤（吐血）　犀角地黄汤，丹皮赤芍攒。能医诸失血，加减服之安。
八物定志丸　八物定志原八味，人参远志茯苓神。菖蒲开窍通心气，麦术牛黄炼蜜陈。安神镇惊，补气清心之剂。
天王补心丹　天王补心生地君，参味玄丹远茯群。桔梗当归天麦配，柏仁酸枣蜜丸吞。
宁志化痰丸　宁志化痰参，天麻连胆星。茯苓陈半夏，酸枣石菖根。
开迷散　妇人患癫狂，桃红赤芍当。紫苓甘远术，生地共苏方。
清心莲子饮（便浊）　清心莲子芩，车前地骨参。麦苓芩国老，便浊服之清。
盗汗六黄汤（汗）　盗汗六黄汤，当归二地黄。柏连芩酒炒，黄耆七味攒。
独胜散　独胜散五倍，为末津调配。脐中束一宵，汗出顿时退。
蟠葱散（心疼）　蟠葱散茯槟，姜砂草桂稜。青丁苍索莪，心痛疝家疼。
三捷汤（疝）　三捷青归桂，槟黄柴橘通。紫香赤茯荔，疝痛大茴公。
川芎茶调散（头痛）　川芎茶调散，荆薄芷甘防。辛羌九味药，头风痛可安。
都梁丸　治暴感风寒，颈项强直不能回顾之症。俗云失枕痛亦可治焉。香白芷二两，晒乾为末，炼蜜为丸如桐子大，每服三丸，食后清茶嚼下即效。
起痿固真丸（痿）起痿固真参，耆当地膝蓉。瓜芎苓杜附，虎鹿柏陈冬。知味蜜来炼，能强痿软功。
东垣清燥汤　清燥四君苍，陈耆泻麦当。升柴连味葛，地曲柏猪攒。
脚气方　防己饮子木通苍，木瓜生地与槟榔。犀角川芎黄柏味，稍头甘草水煎方。
通经止痛汤　通经止痛汤，南威芷柏苍。芎桃龙胆曲，防己桂红羌。
九龙丹（遗精）　九龙丹九味，全樱查枸杞，莲须芡茯苓，石莲归熟地。
白鹿丸　白鹿治遗精，角霜牡蛎均。生龙骨减半，酒糊作丸吞。
茵陈去疸汤（疸）　茵陈去疸汤，芩连栀子苍。猪苓青泽泻，龙胆水煎尝。
清肺饮（便闭）　清肺饮猪泽，车前灯瞿麦。二通萹蓄苓，更兼琥珀力。
通关散　通关丸知柏，各用二两炙。肉桂止一钱，水煎空心服。
乌梅丸　下血用乌梅，取五倍为末。酽醋炼成丸，空心米饮吃。
当归和血散（痔疾、肠风）　当归和血散，川芎白术升。槐青荆熟地，肠红最可亲。
白术散　白术散参苓，藿香乾葛根。木香并国老，都来七味均。
犀角消毒饮　犀角消毒饮，牛蒡与防风。荆芥同甘草，红片顷刻空。
辛夷散　治癔肉气息不通。辛夷、川芎、防风、木通、细辛、藁本、升麻、白芷、甘草各等分为末，每服三钱，食后，清茶调下之。
苍耳散　治鼻渊。白芷、辛夷、苍耳子二钱五分、薄荷五分，为末，葱汤下二钱。
胶艾汤　漏血胶艾汤，川芎芍药汤。地黄兼国老，胎动即能安。
紫苏饮　子悬紫苏饮，芎归芍药陈。腹皮参国老，胎凑即能安。
子淋散　子淋散麦门，竹叶腹皮芩。灯心通国老，溺涩即能行。
子烦饮散　子烦饮茯苓，防风与麦门。灯心甘竹。
子痫散　子痫散羚羊，芎归薏茯香。酸防甘独杏。
子肿饮　子肿饮甘芩，芎归芍药苓。麦门栀厚泽，白术水煎吞。
子气汤　子气用天仙，陈皮香附兼。紫苏与乌药，木通甘草煎。
恶露不行黑神散　黑神散地黄，蒲黄炒黑姜。白芍当归桂，炙甘草豆香。
感冒风寒五积散　感冒身发热，恶露欠通行。生料五积散，一解一温经。五积散治五般积，麻黄苍芷芍归芎。枳桔桂姜甘茯朴，陈皮半夏加姜葱。除桂枳陈余略炒，熟料尤增温散功。温中解表祛寒湿，散痞调经用汝充。
消食饮　消食饮山楂，青陈曲麦芽。术苓甘枳实，厚朴与香砂。
乳汁不通通乳饮　通乳饮通草，猪蹄芎国老。山甲一同煎，服下涓涓倒。
无子乳膨消乳饮　消乳饮何方，麦芽将来炒。为末用五钱，米饮调下妙。
益气养荣汤　益气养荣汤，参耆白术当。芍芎陈熟地，甘草茯苓攒。
起早褥劳饮　褥劳猪肾饮，白芍与当归。晚粳香豉入，葱白也相随。产后之脉最宜缓滑，又宜沉细。实大弦牢见之为忌。
