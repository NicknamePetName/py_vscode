
序  ***************************
会城今夏鼠疫盛行，谭彦先明府自惠安邮汇编至，王吉人邑侯试之而验，则揭布于通衢，好善者亦重刊以行，于是闽医始知治法。以余所闻见，自六七月以来，服此方，虽极危，尠不活者，间有受病太深，疗救无及，或以疑是方之不可恃。顾越人不云乎，非能生死人也，能使当生者起耳，今之中无所主而以药为尝试者，当生且使之死矣。则乌能以是方一二之不效，而掩其八九之效哉。吾友郑肖岩秀才，病汇编之繁复，约为八篇，乍浦杨伯卿司马喜而锓之。二君惓惓于活人之心，吾愿村僻之为医者共体之，勿使病家仓卒间误于回感也。
光绪二十七年冬十二月闽县陈宝琛附识

李序  ***************************
医之为术，所以寄死与生。医之书，必详且尽而后可以济人寿世者也。若吾粤罗芝园广文所著《鼠疫汇编》一书出，垂十年，活人甚众。如是书之议论醇正，推究病源，洞然有见一方之眼。窃谓近日治疫者，无能出其右也。惜其书未行于闽，人犹有所憾焉。客冬我居停彦先明府，不吝兼金，倡为锓版以广流传，庶使仓卒遘疾，顷刻得以更生，荒僻乏术，不毙于庸医之妄。何便如之？未尝不为济世之一助也。憙今梓事告成，爰书数言于简末。
光绪辛丑元月中九守平庵主李澍青跋

周序  ***************************
瘟疫者，时气也。时气遍行，所以人感之而即病。夫瘟者温也，疫者役也。故瘟疫之作，始必发热，无分男女少长，率皆相似。如役使然，是又谓之温役也。刺法论：黄帝曰：五疫之至，皆相染易，无间大小，病状相似。且病是证者多起于冬不藏精，及辛苦饥饿之人。盖冬不藏精，则邪气乘虚易入，而饥饿劳倦之流，则受伤尤甚。故大荒之后，必有大疫，正谓此也。但此辈疫气既盛，势必传染，又必于体质虚浊者先受其气，以渐遍传。若不施救疗，蔓延滋甚。内余家世岐黄，留心考述，每临编得其法，未必见其病，临病见其证，未必合其方。适岭南雨山世丈以是编见示，展诵之馀，其于治疫之法，明如指掌，且经屡验。时值泉郡是疫又作，思制药施送，恐难普遍。居停彦先谭明府，仁爱为怀，毅然创首，爰集同人付梓惠世，诚为活人之要术也。是为序。
光绪二十六年冬月东阳周树梓桐甫志于丰州署斋

罗序  ***************************
疫由阴阳愆伏而作也。或中血，或中气，感其毒者，皆足以害人。顾其时同，其地同，其证同，其药亦宜无不同，（观方书所载，每次止立一方可知。）必拘拘切脉施方无当也。鼠疫者，鼠死而疫作，故以为名。其证为方书所不载，其毒为斯世所骇闻，乡复一乡，年复一年，为祸烈矣，为患久矣。予初闻此遍阅方书，无对证者。光绪十五六年，延及邑之安铺，十七年春，延及县城，偶见《医林改错》一书，论道光元年，亦师时疫，日死人无数，实由热毒中于血管，血壅不行。夫已壅不行，必然起肿，予始恍然焉。盖鼠疫一证，初起红肿结核如瘰疬，或忽起于不自知，或突起于所共见，其溃者流瘀血，非热毒成瘀之明验乎。其甚者热懵而毙，非热毒瘀血攻心所致乎。及观其方，专以治血为主，略兼解表，信能治此证矣。试之人人皆验，因录，示人人疑谤也。十七年冬，遇吴川友人吴子存甫于郡，出所辑《治鼠疫法》一编，予读而善之。遂与茂名许子经畲论列此方，随证加药。嘱书其后，而附于诸君子之末，爰损赀付刻以广其传。十九年春，城乡疫复作，同时屡用此方以起危证，一时共传，求者踵相接。乃即人疑谤者再加辨解，且取侄启沃所经验涂瘰一方以补之。侄启观复刻印发，远近流传，用之多效。二十年予族陀村，感此证者数百，用之全效。故旧岁宏丰号有辨惑说之刻，本年友人文子凤笙有同育堂之刻，安铺医局有敦善堂之刻，化州局亦有刻，人愈信传愈广焉。予思此方虽妙，惟一误于医者之蛊惑，再误于病家之迟疑，以致死亡相继，实堪痛恨。予留心此证久矣，数年所历，更有闻见。前缘平粜之暇，补原起释疑二则，并将陀村治疫之善法，与所传之奇效，及改方之贻误，就吴刻而增损之。二十一年陀村疫复作，按治未效，加药方效，故于施药之时，续而增之，复将十年前疫毒中气之轻验方附诸卷末，俾知疫毒中于血气者，皆有所救，则阴阳虽有愆伏，而血气实可调和，庶几消灾疹于无形，跻民生于仁寿，则区区之心稍慰也。如有不逮，还期高明指示，爰述其本末而为之序。
光绪二十一年蒲月广东石城罗汝兰芝园续志于村堡别业之前轩

罗序  ***************************
是书已四刻，前序言之详矣，兹何为而复刻也？以近更有所得不敢秘也。二十一年夏，四刻初成，秋渡琼候委，得悉是春海口以疫毙者数千，族人和隆号电催此方过海曾著效验，而琼医未之信也。予虑其复而及他处，遂出四刻分赠同乡各位，皆以较前更详。公捐洋银三十六员嘱代辨分赠，予遂伏信高郡联经堂印六百本，并撮其要。付省经韵楼刻印一千本，旋以听鼓多暇，复购书数种以考其详，更加添注。冬至后琼州府城疫作，先将所存分派琼医，或从而笑之，甚从而訾之。予知其误于李时珍红花过服之说，并误于景嵩崖桃仁红花不可过用三钱之说也。二十二年春疫大作，群医各出手眼，百无一效，以至死人无数。及二月底，始有信避之法者，迁居海口，延予调治，并参新法，连救重危证数人，求医者踵相接也。每视病开方，即赠书一本，并嘱照医，而十愈八九，一时并救数十人。群疑始息，遂信是方，幸海口为证无多，不致大害，因补前刻所未及而求其详，爰为之序。
光绪二十二年五月署理儋州学正石邑罗汝兰志

自序  ***************************
昔桐城余君师愚著《疫疹一得》，以清瘟败毒饮为主方，别开生面，以补昔贤之未逮。乾隆癸丑，京师大疫，踵其法者，活人无算。纪文达公目声其应手而痊，故一时亟称之。迨光绪十七年，粤东鼠疫流行，石城罗芝园广文以加减解毒活血汤为纲领，救活亿万人，厥功伟矣。复从吴子存原本辑成《鼠疫汇编》，殚数年阅历苦衷拯万里艰危疫症，是皆彼苍仁爱斯民，假手于贤哲，解散疫氛，同登寿宇也。考王勋臣《医林改错》有云：瘟毒自口鼻入气管，自气管达于血管，致气血凝结，壅塞不行。此说与余所闻泰西医士所言暗合，罗氏颖悟过人，从此入手，即以解毒活血汤加减用之，为治鼠疫者提纲挈领，胆识俱到，独出冠时，故能立起沉疴，为群生託命焉。辛丑岁自夏徂秋，吾省城乡内外鼠死而疫作，为数年来最盛。馀五月初首得李雨山刊本，如获异宝，即思集赀重刻以广流传，嗣闻杨孝廉芝庵昆仲已付剞劂，先获我心，不胜狂喜，自此书出。闽中诸善长踵而印施者万有余卷，虽疑信参半，然全活亦不少，锓版现将模糊。乍浦杨君伯卿司马，乐善不倦，将谋重梓，属余参订。余虽粗工，又焉敢辞，惟原书从历年经验汇纂而成，其间羼入杂症生药与乩方，微嫌喧宾夺主，恐阅者旁皇眩惑罔决适从，故割爱删去。且编次间有重复处，有倒置处，爰不揣谫陋，釐为八篇，名之曰《鼠疫约编》。盖由博而返约，亦守约而施博也。所冀医者毋执己见以炫奇，病家毋惑人言以自误，依方照法，及时连服，生死人而肉白骨，其功德讵有涯涘哉。
光绪二十七年十月闽县郑奋扬肖岩谨识于袖海庐

辨误弁言  ***************************
治病之道，不知其误即不得其真。凡治病皆然，而治鼠疫为尤甚。盖鼠疫一证，前无所依，后无所仿也。是编因比类而得其方，且屡经而详其法。时历八载，版已五刊，虽云有误，谅亦寡矣。乃作者无误而用者多误，推求其故，缘人多囿于常见，狃于常习，每以轻药试重病缓服治急疾，无怪其多误也。此其说于邻乡人得其详焉。本年乡邻多疫，皆来求书。赠即嘱曰：必依法方效。数日后多来问曰：贵乡用之极效，某等用之不效何也？予细询之。曰：轻病乡人多不服药，迨至重危然后服药，应加石膏者亦用五六钱，应加大黄者亦用三四钱，其馀各证亦照法加入，每日追三剂，热稍退者每日仍一剂，追至于甚，乃不服药。予曰：噫，子误矣。此重证，亦急证也，初起不服药，已失之迟，一误也。重危之证，每日二服，已失之少，二误也。石膏、大黄改轻，复失之轻，三误也。热退尚有微热，至少二服，多则三服，日止一服，以至病翻，四误也。尚可服药，即不服药，坐视其死，五误也。若疫证初起之时，凡喉微见燥，头微见晕，体微见困，即中毒之渐急宜服药，或服白茅根数味，或服本方二三服，此治于未萌，更人所易忽，六误也。有此六误，尚云依方照法乎。嗟乎！近者尚误如此，远者可知，补弁数言，以免辗转相误也。
戊戌春日芝园氏志

例言（上四条从罗本录出）  ***************************
是编就吴子存原本增删，其首二方统以大黄为主，初证必致邪内陷故删之。其原起避法治法生药各方，实有可採故存之。
是方本于《医林改错》，原为吐泻抽筋而设，然移用此证恰合，故以为土。
吴本有疏漏处，参以己见，补原起论证及禁忌释疑二则，与陀村雨年轻重治法，及各处轻重治案十二条。兹又汇集前四刻而次第之，并补原起论、各家脉论、证治论，及已悟活法採用古法俱见效者，添入数法，与琼廉雷治案共五条，务求简明，人人易晓，庶稍有准则，不致大误。
病有舍脉而从证者，以脉微而证显也。况鼠疫起核红肿，大热大渴，明系阳证，为热何疑？然人每以热渴无核之证致误，故累辑脉论数则以明其初起，亦与中风伤寒之异，所辑不多，亦以符疫证不切脉之例。
细阅原书，皆从历年经验汇纂而成，急于刊布，编次间有倒置处，有重复处，兹刻次第移缀一以贯之。特表彰时贤救世之苦心。
原书药品，有从方言者，如犀角，或书柱犀，或书嚤犀，淡竹作丹竹是也。有从别名者，如龙胆草作地胆头，螺靥菜作雷公根是也。有从俗字者，如银翘作银乔，栀子作枝子是也。恐流传误会，不识者索解末由，反至误事，兹刻悉为更正。
方药不用无人识，原书所列生药方，如羊不挨瓤红蛤屎⿸尸弗叶蚌螺花披雪麻布狗尾路兜蔃。皆粤东生草别名，现时福州考究未确，恐误採误用，反见贻害，故割爱不录。
原书所列治法有三千馀字，皆阅历有得之言，千锤百炼而出，非细心体会，未易遵行。故不揣谫陋，略分章节，逐条发明，俾阅者心目瞭然，无所顾虑。为活人计少尽苦衷，非敢妄逞臆说也。
原书服药既以加减解毒活血汤为主方，以治鼠疫发核。此外如霍乱吐泻、发痧羊毛瘟、大头瘟等症，以及乩方杂症，概行删去，以还庐山面目。
是刻药方，另登本方加减解毒活血汤，附以方论，为是书提纲，其馀经验各方，附列篇末以备考证。穷乡僻壤，延医既难，购药不易，尽可摆其简便者用之，亦堪奏效。
是刻釐为八篇，一曰探源，二曰避疫，三曰病情，四曰辨脉，五曰提纲，六曰治法，七曰医案，八曰验方，俾阅者穷源溯流，瞭如指掌。
原书所列治法，无症不备，无药不灵，惟毒核溃烂，尚缺方药。兹刻补入排脓生肌收口外敷内托各方以臻完璧。
医案篇未附拙案，为征信起见，非敢夸功逞技，故并索同志刘君蔚立各附数案。俾患是病者，放胆服药，不为旁人蛊惑，又可见福州成效可稽耳。


正文  ——————————————————————————————————————————————————————————————————————————————————————————

探源篇  ***************************
罗芝园曰：昔之论瘟疫者，皆曰风寒暑湿燥火之六气。自明末时吴又可起，从而辟之。曰：六气者天地之淫气，常有者也。疫气者，两间之戾气浊气，不常有者也。斯言也征之老子而可见。老子云：大兵之后，必有凶年，凶年之后，必有瘟疫。是知以兵燹而致旱涝，以旱涝而酿疵疠，此瘟疫所由起也。自后论疫气者，皆主其说。陈修园先生更添病人之毒气，又兼言夫继起，不第言夫初起也。友人吴子存甫据鼠死疫作，直断为地气，言之凿凿，亦不为无见。然律以动静互根之义，无天气之鼓荡，焉能使地气之发舒？则言地气者，必兼言天气，其说乃全，但天气远而清，人所难见，地气近而浊，人所易见耳。统而言之曰：天地之气足矣。言疫气所从入，吴又可、吴鞠通、杨玉甫皆谓独从口鼻入。玉甫又据天气为清邪，独从鼻入，地气为浊邪，独从口入。修园谓天地之气，暗中摩荡，从毛孔入，病人之气，当面喷薄，从口鼻入，似不必拘。盖自其分而言，则曰：天地人之气，自其合而言，则曰混杂之气，何能隔别使何气从口入，何气从鼻入，何气从毛孔入乎。主口鼻入者，对风寒由毛孔入而言，别样疫证可说得去，惟鼠疫实说不去。其先起核而后身热者，必由毛孔入，由外而入内，其先身热而后起核者，必由口鼻入，由内而入外，此证之犁然各别者也。所论虽属探原，究无关治病之轻重，管见偶及，用以质诸高明。吴子存曰：光绪十六年冬间，鼠疫盛行，疫将作则鼠先死。人感疫气辄起瘰疬，缓者三五日死，急者顷刻，医师束手。间有打斑割血，用大苦寒剂得生者，十仅一二而已。先是同治间，此证始于安南，延及广西，遂至雷廉沿海城市，至是吴川附城作焉。明年正月，梅绿黄坡及信宜东镇皆有之。三月后，高州郡城亦大作，毙者每以二三千计。离城市稍远者，染得病归，村乡亦有之。四月后，则瘰疬者鲜死，死者又变为焦热衄血疔疮黑斑诸证。初有知广西雷廉之事者，劝诸人亟逃，人皆迂之。久之祸益剧，乃稍信前说，见鼠死则尽室以行，且多服解毒泻热之品，由是获免者甚众。越端午乃稍稍息。事后细询中疫之家，乃叹曰：信哉此地气非天气也。何者？同一邑也，城市者死，山林者免焉。同一宅也，泥地黑湿者死，铺砖筑灰者免焉，暗室蔽风者死，居厅居楼者免焉。况一宅中婢女小儿多死，坐卧贴地，且赤足踏地也。妇人次之，常在室地，男子静坐，又次之，寡出不舒散也。且疫作时，其宅每热气从地升，猛者如筒烟上喷，缓者如炉烟缭绕，触之则头晕目赤而心躁，急取凉风吹解，病乃可救。当其时宅中人为气所感，懵然不觉也。旁观者见热气自足而胫而股而腰，若不出见风，热气逼至胸膛喉舌间，则病作矣。有平时在墟市得病者，舁归家，其轿门迎风者愈，闭轿门者竟死。且有棺敛将葬盗尽窃其衣服，夜得风露凉解，遂生者，其故亦瞭然矣。所可恨者，富贵之人，珍重太过，不敢见风，不肯服寒峻之品，遂至韫热不救，至婢女得病，又虑其传染。病未甚，即弃置不顾，此真俗见之误也。夫鼠穴于土中受地气独早也。顾其死者目必突而赤，顷刻有蛆，气极臭秽，移置他处，转面向风，勿触其气。尝有鼠朽腐箱内，妇女开箱，触其臭即晕跌死。有见死鼠甚巨，舞摩玩弄而后瘗之。归坐即死，有鼠将死，而猫噬之。猫死，人食其猫，人死。高州城外瘗鼠处牛齕其草，牛死，犬亦如是。彼鼠之生者，则渡水远逃，常衔青草，但不知此草何名，可以作治疫之药否。所逃之处，则皆清凉近水之区也。既而匪徒遍传放药，藉端滋事，人心惶惑。或谓是疫皆毒药所致。识者非也。所虑者，广西雷廉二十年来，皆十一月疫起，五月疫止，城市者重，村落者轻，恐高州亦难免后祸，吾不知医，无从剖析方剂，姑就所闻于朋友者，述其避法治法于后。
●（附）论鼠疫当清其源法（杨本）
何谓鼠疫，疫将作而鼠先毙，人触其气，遂成为疫。盖地气暴发，惟鼠得之最先，鼠当中毒之际，热渴既甚，以水为可救疗，尝于水缸恣饮满腹，甚至案上茶杯，稍沾余滴，人不之察，误食其馀，而受毒遂不浅矣。固不独目睹毙鼠，不及掩鼻，感触其气已也。窃思疫气之作，避之既无可避，防之复不胜防，徒穷其流而不清其源，亦未为得法。倘闻邻近鼠死颇多，先于家中床榻椆柜之下，将赤小豆、白萝卜（俗呼菜头）、荸荠（俗呼尾梨）清解之物，散布地上，俾中毒之鼠，窃食亦可解免。鼠既无恙，尚何有秽浊之气哉？所费无多，请尝试之。愚昧之见，阅者幸勿以为迂也。

避疫篇  ***************************
吴子存曰：避之之法，当无事时，庭堂房屋，洒扫光明，厨房沟渠，整理洁净，房间窗户，通风透气，凡黑湿处切勿居住。闻近邻有鼠死，即要时时照察，埋鼠时掩鼻转面，勿触其气，如误触其气，急取逆风吹散之。此《内经》所谓避其毒气，天牝（鼻也）从来，复得其往之法也。并宜时常用如意油拭鼻，以避邪气，家中人不可坐卧贴地，奴婢小儿俱要穿鞋，农人亦宜穿草鞋，以隔地气。分界各村，赤脚者多死，后俱穿鞋遂安。疫势稍急，即宜遽避，得大树下阴凉当风处为妙，树下避疫，外夷法也验之，本地屋在树下俱平安。或泛舟水上尤妙，否则居近水当风处亦佳。雷廉十馀年，凡船户及蜒家，即渔户棚，从无犯此证者，可知也？水以大江大塘为胜，若止水小塘，当疫发时，无不翻底黄浊者。然仍胜于无水处，若不得近水，则岭顶四面当风处亦好。各乡避居岭坳者有祸，居岭顶者安得风故也。居城者能上城堞避之亦可。高州居城堞者俱平安。倘无处可避，则每日全家男女，俱出屋外有树木处高坐吹凉，夜间回家，仍要开窗透风。且用极幼细之沙，厚铺床底，将房间屋瓦，拆开见天，自然平安。（此神授方，用之有验）。设避居他宅，必须清凉疏爽，不可众人拥杂一处，反易致病。倘或感病，即时移出大树下当风处，必要高床高凳，切勿近地。若近地则感受毒气，更速之死。观避出而睡平地者，死反多于在家，其故可知也。平时不可食煎炒太热物，不可饮冷冻汤水，男女或因房事感起者难救，尤宜戒慎节欲为是。
《内经》云：欲入疫室，先想青气，自肝而出，左行于东，化为林木。次想白气，自肺而出，右行于西，化作戈甲。次想赤气，自心而出，南行于上，化作焰明。次想黑气，自肾而出，北行于下，化为水。次想黄气，自脾而出，存于中央，化作土。五气护身已毕，以想头上如北斗之煌煌，然后可入于疫室。
上节录《素问》刺法论，避疫圣法，若能静心调息，一志凝神，以运气法行之，无不灵验。
避疫之法，陈修园有言：惟在节欲节劳，仍勿忍饥，以受其气。又胆为中正之官，胆气壮，则十一经之气赖以俱壮，邪不能入。
《医统》云：男人病邪出于口，女人病邪出于前阴。其对坐之间，必须识其向背，或以难黄涂鼻孔中，从容察位而入，人生须知云。家有瘟疫，取初病人衣服于甑上蒸过，一家不染。
《夷坚志》载黄纸朱书⿱竹⿰车⿱龴疋⿱竹⿸厂⿰其⿱龴疋乙三字悬之。可以避疫鬼。
再用黄纸朱书「玉清文昌大洞仙经」八字，贴于门楣，可保安吉，屡试屡验。
又除夕三更黄纸朱书「天行已过」四字，贴于门首可避瘟疫。
凡入瘟疫之家看病，入房门，须左足先进，自不为所染，此余世传秘诀。
又方　凡入病人家，用香油调雄黄苍术末涂鼻孔，既出用纸条刺鼻取嚏，再饮雄黄酒一杯，决无传染。
又方　用辟毒丹（药铺有制）以纱囊盛之，挂于心前。凡人瘟疫之家，鼻嗅此丹，即能喷嚏，邪气从鼻入者，又由鼻而出，最为捷效，屡试屡验。
又方　用太乙紫金锭（药铺有制）磨井水涂鼻孔或用开水冲服少许，即不传染，屡试屡验，幸勿轻视。（自《内经》云起至此条郑增。）
此外更有经验辟疫妙方，详载验方篇中。

病情篇  ***************************
罗芝园曰：温疫者，天地之戾气浊气，酿为热毒，中于人亦证见热毒，故曰瘟。家家如是，若役使然，故曰疫。其病皆热无寒，有表证无表邪，宜解肌，禁发表。其轻者如赤眼发颐之类，其重者如头肿颈胀之类。然只见于一处一年，未有见于处处年年。如鼠疫之甚者，噫可云异矣，亦云惨矣，其初起也。有先恶寒者，有不恶寒者，既热之后，即不恶寒。有先核而后热者，有先热而后核者，有热核同见者，有见核下见热者，有见热不见核者，有汗有不汗者，有渴有不渴者。皆无不头痛身痛，四肢酸痹，其兼见者。疔疮斑疹，衄嗽咯吐，甚而烦躁懊憹，昏懵谵语，瞀乱颠狂，痞满腹痛，便结旁流，舌焦起刺，鼻黑如煤，目瞑耳聋，骨痿足肿，舌裂唇裂，脉厥体厥，种种恶症，几难悉数，无非热毒迫血成瘀所致。故古方如达原饮、消毒饮、解毒汤、败毒散、霹雳丹，近方如银翘散、桑菊饮、升降散、清化汤等方，皆能清热解毒，然用之间有效而多不效，何哉？以有清热解毒之药，而无活血去瘀之药也。可知用清解者尚误。更可知用温补者，益误矣。或曰：有用凉剂愈者。此必热毒初起，血未成瘀之时。或曰：有用补剂愈者。此必热毒已解，瘀血已下之后，然可偶效，断不可常效。惟王勋臣先生《医林改错》活血解毒汤，虽制以治吐泻抽筋之时疫，然移治此证，实为得宜。观其论证曰：热毒自气管，达于血管，将气管凝结，壅塞不行。恰与此证合。观其制方，则解血毒，清血热，活血瘀，亦恰与此证合。十七年阅得此方，于无可救药之时，偶一试之，不意其竟著奇效也。夫治病以本病为重，标病为轻，此证热毒本也，瘀血标也。而标实与本同重，故标本未甚者，原方可愈，标本已甚者，又非原方可愈。故于重危之症，传表宜加白虎，传里宜加承气，传心胞宜加羚犀，是不欲以轻剂治重病也。自后详求博访，十九年访知西藏红花，去瘀捷效。又得涂覈验方，并试出重危之症，必要连追三服。遂增前法，是又不欲以缓服治急病也。廿年访知生竹茹止吐，与漫用艾火，初用黄朴，见下瘀，遽用参术，并各药之弊。又见重危之症，三服人多置手。遂将吴刻增损，除其统用下法二方，分别重危证服法。补原起释疑二则，治案九则。廿一年试知误艾火，误参术，误时日，皆有可救。强壮之重危证，三服仍热，与热退复热，及初起症见至危，又非前法所能效。并访知复病猝死之故，又增前法，并治案三则，是又合重剂急服，以治重急病也。以上所立之法，大纲已具，可十愈八九矣。秋初渡琼，赋閒无事，购书数种，悉心研究，更有所悟，而著效益奇。前谓不可减少减轻者，为初证言耳。如连追后，汗出热清，可减除柴葛。毒下瘀少，可减轻红花，并可加减以滋阴退热，亦可加减以补虚消核。更得清心热法，清营热法，表里双解法，三焦合治法，增液助汗法，增液助下法，复脉救危法，厥证急下法，并善后二法，稍为增入，以补前法之未备，虽未及详细，只取简明，庶治鼠疫者，不混于他疫，于世不无小补焉耳（详细载下各证治法条内）。此证初起热渴痛痹，一时并见，重病也。重症而用轻药，必无望矣。且死人甚速，亦急证也。急证而事缓服，亦无望矣。故法用急追多服，所以因其势也。况重急之症，故亦有日二夜一，日三夜二服法，急追多服，并非自创，尤要初起即急服药。盖此时元气未弱，病根亦浅，药力易行，病势易除，一二日间，能追至七八服，则热毒或从汗解，或瘀从嗽出，或从下行。或下瘀血或下黑粪。如仍未效，第三日仍追数服，无不见效者。盖病在上焦故易治也，且病愈而人不弱。倘迟服误时，至四日传入中焦，纵能治愈，病久人弱，财费忧深。生者病者，已受无穷苦累矣。倘再误至七日，传入下焦，则病人愈弱，病势愈危，纵遇明医，恐难得半。所以治病亦贵乘势因时也。三焦传变大概如是，虽然，亦有无定者。死人不必定在下焦，三焦皆有热症，病重药误，纵不即死，亦有一二日即传中焦，二三日耳即传下焦者。吴又可云：病机之变幻无常，病情之反覆无定，有由表而入里，由里而出表者，总视其脉证如何，以定其疾病所在，斯医治乃为不误耳。列三焦证于下。
●上焦
《金鉴》以寸关尺三部分，上中下三焦，何部大属阿焦
脉不缓不紧不浮不沉，而动数，尺肤热，（尺部肤肌热也。）头痛身痛，微恶风，寒热，渴自汗，日午后热甚，间有不恶风寒，不汗不渴者，舌苔白。
●中焦
面目俱赤，语声重浊，呼吸俱粗，大便闭，小便涩，舌苔老黄，甚则黑有芒刺，但恶热不恶寒，日晡益甚。
●下焦
热邪入羁，或下或未下，或夜热早凉，或热退无汗，或身热面赤，口舌燥甚，则舌謇囊缩，痉（弓角反张厥身冷）神昏，循衣摸床，舌缩耳聋，（与二三日聋者异。）齿黑唇裂，脉见结代，或二至，或无重危之证。初起重剂急追，约十剂左右效，迟半日必加半，迟一日必加倍，应重用轻，应急用缓者，亦如是。
●各症重轻辨（罗本作各症列）
核小色白不发热为轻症，宜戒口戒色，切不可忽，亦宜急治。
核小而红，头微痛，身微热，体微酸痹，为稍重证。若面目红赤，旋必大热渴痛痹，照重证治。
单核红肿，大热大渴，头痛身痛四肢酸痹为重证。
多核焮红，随时增长，热渴痛痹，疔疮（起泡或白或黑，破流黄水，或突起如乳头。）及癍（黑片如云。）疹（红粒如麻。）衄（鼻牙舌出血。）咯（咯痰带血。）谵语、（说懵话。）颠狂、腹痛腹胀、（稍痛胀不必甚。）大便结、热结旁流，（有粪汁无粪渣勿误为泻。）昔危证。若服药后嗽（咳嗽出瘀块下，大便下瘀，）妇女非月信来血，系毒外出，佳兆也，不在此例。或陡见热渴痛痹四证，或初恶寒，旋见四证，未见结核，及舌黑起刺，循衣摸床，手足摆舞，脉厥（无脉可按）体厥（身冷也）与疫证盛时，忽手足抽搐，不省人事，面身红赤，不见结核感毒最盛，坏人至速，皆至危证。
又总论云：疫由天地之气固矣。然天气下降，地气上升，此常理也，何以变而为疫？吾尝验于城市乡村间，而知其故矣。盖城市污秽必多，郁而成疹，其毒先见，乡村污秽较少，郁而成疹，其毒次及。故热毒熏蒸，鼠先受之，人随感之，由毛孔气管入达于血管，所以血壅不行也。郑注：此论受病之原。血已不行，渐红渐肿，微痛微热，结核如瘰疬多见于颈胁醃膀大腿间，亦见于手足头面腹背，尔时体虽不安，犹可支持，病尚浅也。郑注：此论初病见核。由浅而深，愈肿愈大，邪气与正气相搏，而热作矣，热作而见为头痛身痹，热甚而见为大汗作渴，则病已重矣。郑注：此论重证。若热，毒愈深，瘀血愈甚，泛见于外，则有疔疮等症。逆而妄行，则有衄咯等症。上攻心包，则有谵语等证。下扰肠腹，则有胀痛等证。皆危证也。郑注：此论由重而危兼见各证。若疫气由口鼻气管入，热毒直达脏腑，初病暴作热渴痛痹，昏懵等症，或疫证盛时，猝不省人事，手足抽搐，面目周身红赤，皆未见有核。原注：此初起至危症。与病四五日，即见目瞑耳聋唇焦舌黑等证，原注：此因误之至危症。其病为更深，其证为更危。甚而服药即吐，牙关紧闭，亦可救。救法见各证治法条下。至脉厥体厥，面青面蓝，与喷血不止者，更可知矣。郑注：病深症危亦有治法。至危之证，有热后见核者，其初虽与伤寒伤风同，然绝不同也。盖此由热感，咳嗽无鼻涕，头痛无项强，渴甚喜冷饮，热后不怕风，并见神气昏迷，手足酸痹，且脉右盛于左，相类而实不类。郑注：此论疫症之热与伤寒伤风不同。其猝不省人事，手足抽搐，亦与风症脱症异。盖风症脱症，面目周身不红赤也，细辨自知。郑注：此言猝中热毒，与中风暴脱症不同。见核作热，在出麻痘之时，亦宜服此方，以此症至危至速。此方亦兼治麻痘，即有热无核，而虑其出麻痘。验之两耳尾，两中指尖，不冷，知非麻痘也。郑注：此言与麻痘异。服药后，口嗽瘀血，小便如血，大便下血，郑注：或下酱色粪。妇女非月信血至，郑注：或色带紫黑。系瘀血外行，为顺症，不必虑。郑注：此言瘀出毒解，最为顺症。初愈后手足微冷，气血未达也，与本症之热厥异，与虚寒之寒厥亦异。对时自暖，郑注：此言初愈肢微冷，不可骤服温补药。愈后七八日不大便，精液未充也。与前之热毒秘结异，郑注：此言愈后不宜再用承气。愈后身与足浮肿，气复而血未复，气无所依附也。与气滞而郁之气肿异，与水泛而溢之水肿亦异。二三日血复自消，郑注：此言愈后浮肿不宜服破气利水药。重危之症，初不急追多服，日夜惟二服，至六七日汗出瘀下，病愈人困，几无人色，昏昏熟睡，脉亦和缓无汗，困也非脱也。郑注：此时只可进稀粥，不可服补药。以上四症，皆足骇人，切勿温补寒下，破气利水，以致虚而又虚。此总结上文四症，足见初愈亦不可误药。热退复热，予见多矣，无庸慌张，惟食取清润，药用滋阴，安静调食，十馀日愈矣。郑注：此复热乃愈，后阴虚生内热症也。故药用滋阴。证已属热，药忌温散，如麻黄、桂枝、细辛、羌活、独活、防风、荆芥、陈皮、半夏、香薷、香附，及姜附桂参蓍术，凡一切焦燥温补之药，初不宜用。即热未尽除核未尽消仍不宜用。郑注：切忌辛热温补之药，即食品亦忌热补。芩连苦寒，清热必用，然苦寒化燥，固不可多次用，亦各有专经，尤不可紊乱用，见于吴又可、吴鞠通之书。郑注：可见当用芩连者，须有准则，匪特苦能化燥且苦寒最伤胃阳生气。黄硝善下，攻邪必用，然亦未可骤用。盖初病发热，邪尚在表，遽下必陷入里，必见胀痛结流，及脉厥体厥，六证见一，方可速下，宜速下者不宜迟，宜重下者不宜轻。若老弱宜酌下，切勿迟疑自误。郑注：用硝黄者当下则下，当重则重，惟初病则不可遽下。即退热之药，亦有未可误用。如地骨皮能治骨蒸虚热，何首乌能退入里阴邪，此证误用必引邪深入，热难退而足肿矣。郑注：用里药以退热必反引邪深入，故举地骨、首乌以概其馀。热清核未尽消，仍宜戒口，鸡鸽牛羊，虾蟹葱蒜，糯米面酒，凡生冷热滞有毒等物，切不可食。郑注：此言初愈仍宜戒口，俾免食复。初起微热，固忌艾火、房事。郑注：疫病起时即无病者，亦须切戒房事，犯者难救。慎之。及热初退，尤忌冷粥热粥，原注：此最易犯。郑注：曾见数人热初退能起坐啜粥一碗，少顷即亡。荞麦，俗名三角麦。悲伤恼怒吵闹，原注：犯必即死。亦忌饱食炙火厚味。犯必复病。夫鼠疫阴也，血亦阴也，以阴感阴，最为易入。妇女属阴，中毒尤多。故其症每起于阴盛之时，而消于阳盛之候。
郑按：此论即补原起诸证及禁忌，将鼠疫病情利弊，抉剔无遗，简练精当，洵为不朽之言。非十年临症，细心揣摩，未易具此绝大识力。三复之馀，不揣浅陋，按节略注，以便不知医者句读也。

辨脉篇  ***************************
《伤寒论》辨脉篇曰：寸口脉阴阳俱紧者，法当清邪（天气也）中于上焦，（肺与心也。）浊邪（地气也）中于下焦。（肝与肾。）清邪中上名曰洁也，浊邪中下名曰浑也。阴中于邪，（中焦脾与胃也。）必内慄也。（慄竦缩也。）经文止此，首句论脉，下数句言邪中三焦，阴阳为邪搏激，寸口之脉必紧。仲景论热证止此数句而不见方，想当时必有其书，但久经兵燹，故散亡耳。此后人所凭以诊温证之脉，即凭以诊温疫之脉也。
吴又可论瘟疫之初起，其脉不浮不沉而数，昼夜发热，日晡益甚，头痛身痛。其邪在伏脊之前，肠胃之后，热邪传表，则脉浮而数，传里则脉沉而数。吴鞠通论瘟疫，初中上焦，脉不缓不紧而动数，或两寸独大，尺肤热，注不缓则非太阳中风，不紧则非太阳伤寒，动数者风火之象。经谓之躁，两寸独大，火剋金也。尺肤热，尺部肌肤热甚，火反剋水也。传至中焦，在表则脉浮洪躁甚，在里则脉沉数有力，甚则脉体反小而实，更甚则脉沉伏，或并脉亦厥。传至下焦，或见沉实，或见躁盛，或见沉数，或见虚大，或结代，或见细促，甚有两至与无者。
杨玉甫论瘟疫初起，脉不浮不沉，中按洪长滑数，右手反盛左手，总由怫热郁滞，脉结于中故也。凡浮诊中诊浮大长而有力，伤寒得此脉，自当发汗，麻黄桂枝证也。温病初发，虽有此脉，切不可发汗，乃白虎泻心证也。死生关头，全分于此。若热之少阴，则脉沉伏欲绝，非阴脉也，阳邪闭脉也。凡伤寒始本太阳发热头痛，而脉反沉，太阳证而见少阴脉，故用四逆汤温之。若温病始发，未尝不发热头痛，而脉见沉涩而小急，此伏热之毒滞于少阴，不能发出阳分，所以身大热而四肢不热，此名厥。正杂气怫郁，火邪闭脉而伏也。急以咸寒大苦之味，大清大泻之。固不可误为伤寒见少阴，而用四逆汤以温之，温之则坏事矣。亦不可误为伤寒见阳厥，而用四逆散以和之，和之则病甚矣。盖热郁亢闭，阳气不能达于四肢，故脉沉而涩，甚至六脉俱绝，此脉厥也。手足逆冷，甚至通身冰凉，此体厥也。即仲景所谓阳厥，厥浅热亦浅，厥深热亦深是也。下之断不可迟，非见真守定。通权达变者，不足以语此，手足微厥者，不可下。凡温病中诊洪长者轻，重则脉沉，甚则闭绝，此辨温病与伤寒异治之要诀也。（以上罗本。）
罗按：温症始于太阴肺，肺为右寸。仲景先师曰：寸脉紧。紧者即后人所谓数，见汪訒庵《素难经注》。吴又可云：不浮不沉而数。吴鞠通云：不缓不紧而动数。杨玉甫云：不浮不沉，中按洪长滑数，右手脉盛于左手，则初症之脉数。诸说所同，惟右盛于左。玉甫所独，则诊鼠疫初证之脉，如见不浮不沉，不缓不紧而数，右盛于左，兼初起四肢酸痹，可知无核之鼠疫矣，至传变诸脉，三家大略相同，故不赘。
郑按：鼠疫盛行之时，凡初证中按（即不浮不沉）有数象，（即不缓不紧。）右盛于左。且肌热肢痹，眼赤口渴，核即未见，亦是感疫之症。决不可作风寒治，误服辛温之药，如麻、桂、荆、防、独活之属，若核既见，或已误药误时，当信守本方加减，（所云本方即加减解毒活血汤。）舍脉而从症。盖此时热沸毒聚，瘀凝血壅络脉不舒，切亦不准。况症至危重有邪闭清窍，脉伏而涩，亦有闭甚无脉者。若沾沾然拘守脉法，于三指下推寻，甚无当也。（参罗氏眉批大意）
又按：张石顽有云：时疫之邪，皆从湿土郁蒸而发，土为受盛之区，平时汗秽之物，无所不容。适当邪气蒸腾，不异瘴雾之毒。今夏福州某姓家染疫多，人闻有如蒸饭之热气从地而起，与此说暗合。人触之者，皆从口鼻流入，而至阳明之经，脉必右盛于左。可见杨玉甫所云：右手脉盛于左手，亦有所本。罗广文引之为证，可为司命者独具手眼。然此可为初起之证，立切脉之法。若至危重变候，则脉又不足凭矣。

提纲篇  ***************************
●经验加减解毒活血汤（初起切勿减少药味减轻分两）
连翘（三钱）　柴胡（二钱）　葛根（二钱）　生地（五钱）　当归（钱半）　赤芍（三钱）　桃仁（八钱，去皮尖，杵碎之）　红花（五钱）　川朴（一钱）　甘草（二钱）
罗芝园曰：此方以桃红为君，而辅以归，去瘀而通壅。翘芍为臣，而兼以地，清热而解毒。朴甘为佐使，疏气而和药，气行则血通。柴芍以解肌，退热而拒邪，邪除则病愈，惟其对证用药，故能投无不效。此论节录陀村治案。文，凤山志加西藏红花二钱，更为速效。
又曰：此方关键全在归、朴二味。盖归为血中气药，朴为气中血药，血气流通，而病安有不愈乎。又曰：此方《医林改错》（王清任著）名曰解毒活血汤，原方用枳，兹改为朴。均行气药，以朴色赤，取其入血分耳。至轻重之数，翘改重而柴改轻，亦以热毒重，邪气轻之故，非敢谬为更改也。方内生地，有热用小的，无热用晒乾大的。甘草有热用生的，无热用炙的，一取其清热，一取其滋阴也治法条下。所谓加者，加于原方之内也。并加者，加外又加也。照加者，照上加也。所谓轻加白虎者，石膏五钱，知母三钱也。重加者，石膏一两，或两馀，知母五钱也。余俱详治法条下，桃仁、红花必重用，石膏、大黄有时必重用。详释疑条下，至重危之症，必照方照法，加重急追方效，尤以不误药，不误时为要。煎药尤宜得法，一二三日病在上焦，药味取其轻清，煎宜六七沸。四五六日病在中焦，药味取其稍重，煎宜十沸。七日以后病在下焦，药味取其浓重，煎十馀沸。此方药已大剂，水用一碗半，先用大罐煎合沸数，倾入小罐，后入水大罐，再煎再倾，煎回大半碗服。大黄朴硝，不宜久煎，煎药将好，方入同煎，二三沸可矣。羚羊角、犀角、石膏，宜别煎久煎，方能出味。西藏红花别用开水泡透，以全气味，均去渣，和药服。
●（附）释疑说
罗芝园曰：此方针对病源用药，故能投无不效，或者不察。疑桃仁、红花过多败血，实误会李时珍《本草纲目》之赘说，且误于景嵩涯之臆说耳。《纲目》云：桃仁补少而攻多，红花合当归能生血，多服能行血。夫曰补曰生曰行，明谓去瘀生新矣。又云：过服能使血下行不止。此赘说也。夫病除药止，凡药皆然。况二味非常食之品，何必虑其过服。而开后世之疑乎，亦读者之不善悟矣。景嵩涯谓桃仁、红花止可用一二钱，亦未细读本草经之故。经云：主症瘕。徐灵胎于桃仁断曰：去旧而不伤新，古方多用于伤后产后。可知二味为去瘀，非败血也。又疑当归助血毒，抑知去瘀必须活血，尤宜生血，然用于凉血解毒剂中，犹不多用。制方者未始无斟酌也。又疑生地引邪入阴，更不可解。考之《本草经》谓作汤可除烦热积聚除痹。《本草纲目》谓能凉血滋阴，时医见有阴字，遂疑其引邪入阴。夫阴血也，热毒中血管，邪已在阴，故内外烦热，四肢痹痛，用此正对证良药。而反疑其引邪入阴，是认滋阴阴字，作表里里字解矣，更为可笑。又疑羚羊角、犀角为至寒，抑知犀解百毒，羚去恶血，皆能清热辟邪，热懵衄咯谵语颠狂等证，用之尤宜。况为血肉之品，清而不削也。石膏、知母微寒无毒，主燥热除乾渴。仲景白虎汤用以止渴生津，大黄、朴硝苦寒无毒，除寒热，去积聚。仲景承气汤用以救阴存液。盖热渴热结等证，阴枯则死，非此无以除热而救阴，故不得不权其重轻而用之，求一生于百死也。然热退瘀下则止，亦不可过用，高明者自能辨别。惟无知浅识，肆口狂言，误己误人，实堪痛恨，特为辨之，以释其疑。
又曰：治鼠疫法，皆予数年来详考博访，细体而得，故其中利弊言之独许，亲用救人不止千矣，传用救人不止万矣。无如方初到处，人多疑之。夫已疑此方，必误用别方，所愿诸君于一误之后，不可再误。即宜及早回头，急依方照法以治之。所列稍轻稍重之证，可救十全，至重至危之证，可救七八。若医者任意更改，以逞神奇，病家率意煎调，以至焦灼，或中道改图，或半途即止，仍系自误，勿谓言之不早也。

治法篇  ***************************
●原方加减法（罗本载治法列今僭易之）
罗芝园曰：轻症照原方一服，（所云原方即罗氏加减解毒活血汤，下仿此）。稍重症，日夜二服，加银花、竹叶各二钱。如微渴微汗，加石膏五钱，知母三钱。少则二三剂愈，多则六七剂愈，未愈不妨再服。
郑按：轻症照原方一二服，无不应如桴鼓，至稍重症，微渴微汗，热邪尚在气分。白虎汤只用石膏、知母者，防胃津被劫也。不用粳米、甘草者，恐留邪蕴毒也。少则二三剂，多则六七剂，未愈再服，即急追多服法也。初起如能遵行，亦何至邪毒深入，传变危症，及日后溃脓成疮耶。
重症危症至危症，初起恶寒，照原方服，柴胡、葛根各加一钱。郑注：或寒多热少，或单寒无热，皆宜各加一钱。若见大热，郑注：言大热者，可知恶寒已罢。初加银花、竹叶各三钱，西藏红花一钱，危症钱半。如无西藏红花，本方红花可用八钱，或加柴草茸三钱，或加苏木三钱亦可。郑注：恐病家虑用红花太多，故或加紫草，或加苏木均可。
郑按：重症危症，必重加红花者，所以急于去瘀也。惟去瘀，方能活血，亦惟活血，方能解毒。夫然后方中柴葛，乃不至引毒攻心，且能升邪外解矣。彼畏桃仁、红花如鸩毒者。曷不细味《神农本草》，而憬然悟乎。
若热渴至懵有汗，并加白虎汤。强壮者石膏、（原注：少七钱多一两。）知母、（原注：少三钱多五钱。）粳米五钱，本方甘草改三钱是也。
郑按：第一章稍重症，微渴微汗，故但用石膏、知母。此则因重症危症，热渴至懵有汗，必大热大渴，汗出淋漓，神又将昏，恐阳明津液亡矣，故加粳米、甘草以救之。
疔疮加紫地丁三钱，疔黑者，用针围刺，括出毒血，外用药粉频涂，以拔疔毒。
郑按：毒入愈深，瘀凝愈甚，泛见于外，则有疔疮。夫鼠疫发核之后，又加生疔，则毒重而症危矣。原方加紫地丁者，所以解疔毒也。然洋菊叶为治疔解毒圣药，用鲜的捣汁冲服，取效尤捷。外用药粉频涂，即原书所载经验涂核散。此散敷治疔疮，余亦屡试辄验，幸勿轻视。
小便不利，加车前草三钱。须用鲜的较灵。痰多加贝母三钱。危症本方翘芍地草各加一钱，至危症四味各加二钱，并加重白虎、竹叶、银花各三钱，羚羊角、犀角、西藏红花各钱半，皆宜日夜连三服。
郑按：此节申明重症危症，加味分两，并急追连服法。又按：发核之症，挟痰者甚多，本方加贝母，特举一隅以示人。盖痰阻膈上，则本方归地阴柔，不能活血，反虑黏痰。加贝母固属至稳，不如再加鲜莱菔捣汁冲服尤灵，或用鲜荸荠（俗名尾梨）洗去皮，白海蛇（一名海蜇皮）洗去矾，煎汤代水为引，此即雪羹汤。更见灵妙。若见痰壅神瞀谵语，当先服万氏牛黄清心丸，为开路先锋，后再用本方加味，方能挽回重症。是在临症时，有胆有识，参以活洗也。
服后热渴仍不退，照原方双剂合服，日夜各一服。惟柴葛归可照加倍，各酌减一钱，朴酌减五分，余俱加倍，仍加重石膏、知母、竹叶、银花、羚羊角、犀角、西藏红花也。
郑按：双剂合服，且日夜各一服，即大剂急服法也。鼠疫之症，病势至此，岌岌殆哉。此时若再疑惑，改弦更张，舍是方而别求治法，或用是方而减轻分两，则去生不远矣。惟有遵守是方，放胆服之。药力一到，无不易危为安。至石膏、知母、竹叶、银花、羚羊、犀角、藏红花等味，原方既双剂合服，此七味分两仍须加重。若症重药轻，鲜克有济，则贻误匪浅矣。
双剂服后，热渴仍不减，不妨双剂照加，再服数剂，以热渴退为度。郑注：双剂服后热渴仍不减，恐初起有误，服辛温药。热渴退而未清，切不可止药，用单剂日夜二服，郑注：止药最易复病，吾见亦多矣。仍按症加药，稍为酌减，热初退时，切忌食冻粥热粥。
郑按：热初退即食粥，食后少顷即死，曾见数人，可不慎欤。凡得发核症者，戒口为第一要著，无论轻症重症危症，切忌穀食饼饵。曾活数十人，有二十馀天只食番薯绿豆薏米，及真山东粉。此粉亦绿豆所制，故可食，并不伤胃气，肌肉不脱，神气甚佳。如舌未净，口尚竟，热未退，核尚痛万不可食粥，致水穀悍气，反助邪气也。此症饿不死，食必死，米穀尚不可食，况鸡羊鱼肉油腻之品，及葱蒜椒姜辛辣之物耶。
若外热减而内热不减，热在胸，原注：两乳对胸处。热毒入包络，郑注：包络者，手厥阴心包络也。必神昏谵语，加清宫汤，日夜三服，元参心、麦冬（不去心）各三钱，淡竹叶心、原注：如无用竻竹叶心亦可。羚羊角、犀角各二钱，莲子心五分是也。并加西藏红花钱半，日夜连三服，以退为度。热退未清，间有谵语，仍日夜二服，加药酌减，贫难备药，可加竹叶心、生灯草、紫草茸各三钱，或加苏木三钱，亦可。服法照上。
郑按：原书眉批云：此谵语热毒在上焦，故以治上焦为主。两乳对中处为胸，乃膻中之部位，膻中者心之宫城也。热毒既入包络，（膻中即是心包络。）故加吴鞠通之清宫汤，取以心入心，扶心中之生气，即以散络中之结气也。膻中之热毒既清，则谵语焉有不平乎。
又按：清宫汤不用连翘心者，因本方已有连翘故也。如日夜三服清宫汤，仍见神昏谵语，舌绛无液，恐络闭邪陷，毒将攻心，当急服至宝丹，通络开窍，立展神明。俟神识已清，再以本方按法施治，无不霍然。
若见颠狂，双剂合服，加重白虎，并竹叶心、羚羊角、犀角、西藏红花各三钱，照上服法。颠者捉住灌药，牙关紧者撬开灌药，皆要扶起，牵仰其首，用锡壶入药灌之自易。
郑按：原书眉批云：颠狂危极矣，非大剂急服，断不能挽回。贫难备药，可除羚羊三味，加黄芩、麦冬各五钱，下有治案可查，人至贫病交迫。又加此颠狂危笃之症，苦不可言。除羚羊三味，变通治法，加黄芩以逆折胆火，加麦冬以柔润熄风。婆心济世，用意良厚，佩服之至。
又按：广州府施太守所刊良方。有云：鼠核神识昏迷，或狂走大叫，毒气遍走内外，口生疮，或大便不通，皆热毒攻心，宜急服紫雪丹。考徐灵胎有言：邪火毒火，穿经入脏，无药可治。惟此丹能消解，其效如神。鄙见疫症若见神昏谵语颠狂，则毒火已经走窜，非佐以紫雪丹，未易奏功。或用此丹一二钱研末，以新汲水调下，或照条下本方煎成，冲服亦可。
病稍退后，要接服药。若服药即吐，热毒攻胃，取鲜竹茹三钱，（如无即用竻竹。）湿盐轻搓洗煎先服。服药不吐，用姜汁点眼角，并擦天柱骨亦可。
郑按：热毒攻胃，胃火不降，势必上逆而作吐，用竹茹降胃逆，加盐轻搓，能引火下行，奏效捷矣，故能止吐。
热在膈，（胸下凹处。）热毒入营，舌绛而干，反不渴，加清营汤，犀角、元参、麦冬、银花各三钱，丹参二钱，合本方连翘、生地是也。并加西藏红花钱半，日夜连三服，未愈再照服。
郑按：原书眉批云：若贫而无资，不能备羚羊、犀角、西藏红花等药者，可改用竹叶心、生灯草、紫草茸、苏木以代之。罗广文每遇贫苦不能备药，必设法改用，仙手婆心，于斯窥见一斑。
血从上逆，见衄咯等症，加犀角地黄汤，犀角、丹皮各三钱，本方生地黄改一两，赤芍仍旧是也。并加西藏红花钱半，日夜连三服，未愈照再服。
郑按：热毒入营，迫烁阳络，血从上溢。本方非再加犀角地黄汤，万难奏功。
见斑加化斑汤，即白虎汤，加元参三钱，犀角二钱是也。见疹加银翘散，银花、牛蒡子各三钱，竹叶、大青叶、丹皮各二钱，合本方连翘、甘草是也。二症多见于大热后，郑注：凡大热未退，宜用红纸捻照看胸背等处。当大热时见，宜日夜三服。若微热时见，日夜二服若舌苔微黄，外微热，而内烦恼懊憹，烦闷坐卧不安也。加元参、沙参、栀子、黄芩各三钱，或并加淡豆豉二钱，日夜三服，皆以愈为度。以上皆二三日内上焦症也。郑注：末一句总结上文以明上焦见症。
郑按：鼠疫发核二三日内，或见斑，或见疹。虽斑重疹轻，究皆胃中热毒炽盛，或加化斑汤，或加银翘散，方最中肯，亦须多服。乃克有济，至外热微而内烦恼懊憹，则加元参、黄芩、栀豉等味，皆不逾圣贤矩度，洵足法也。
又按：今夏疫气盛行，余遇斑疹之症，贫不能服犀角者，以叶天士神犀丹，用凉开水冲服一二丸。热退神清，或下医粪，则毒瘀亦去，屡试屡验。或所用汤药加金汁水冲服亦效。金汁水解天行疫毒能化斑疹，惟广东河南海辐寺所制最佳。
若敢按症加药，按时服药，服药已多，热毒已解。其瘀或从经络散，或从咳嗽出，或从二便下，其病必轻，纵核未消，将原方加减接服，原注：加减法在本条之下。郑注：如热已罢，则减去柴葛，瘀已下则减轻桃红等法。便可收功。
郑按：此节总结上文，可见毒解瘀化，皆赖按症加药，按时服药，方有效验。细读原书各案，便知罗氏阅历有得之言，信而可征耳。
过此传入中焦，有体壮毒盛而传者，有误服忌药，助毒致盛而传者，有改轻改缓，积毒致盛而传者。此时犹不按证加重，急追多服，必无望矣。其证核愈肿大，面目红赤，舌苔老黄，午后热甚。若兼见渴，强壮者加重白虎汤，（上见）脉浮而促，加减味竹叶石膏汤，竹叶五钱，石膏八钱，麦冬六钱，本方甘草改三钱是也。二证能加羚羊角、犀角、西藏红花各钱半更好，或加栀子、黄芩各三钱亦好，皆宜日夜连三服，未愈再照服，以热退为度。
郑按：传入中焦，大抵皆误时误药少服缓服所致。其证面目红赤，舌苔老黄，午后热甚，若兼见渴，皆阳明热毒炽盛。故重加白虎汤，倘有脉浮而促，故加竹叶石膏汤，减去人参、粳米、半夏三味，以滋肺胃之液，此二证能再加羚羊、犀角、藏红花，尤见得力，否则或加栀芩亦可，然服法必须日夜连服也。
热退未清，忽恶寒，郑注：恶寒之时必发战。旋大热，郑注：大热之时必发汗。是谓战汗，汗透热解。若人虚汗出未透，致热未清，宜加增液汤，以助其液，汗出自透，郑注：可见阳明津液最关紧要。元参一两，麦冬与本方生地各八钱是也。日夜二服。
郑按：疫症有战汗，亦泄邪大机括。魏柳洲云：脉象忽然双伏，或单伏，而四肢厥冷，或爪甲青紫，欲战汗也。宜熟记之。此皆忽寒发战时，所现脉症也，不可不知。叶天士《温热篇》有云：邪在气运流连者，可冀其战汗透邪，法宜益胃，令邪与汗并，热达腠开，邪从汗出，然则馀热未清，勿焉恶寒发战，此时当啜粳米汤以助津液，则汗自透，即叶氏益胃法也。汗透则热清，一鼓荡平，肤功迅奏。若待汗出未透，始服增液汤以助之，恐缓不济急。气机一窒，汗窍不开，邪热莫解，则更形棘手矣，管见所及，就正通方。
馀热未退，小便闭而谵语，加车前、木通各二钱，羚羊角、犀角各钱半。贫者加车前、木通，淡竹叶、淡竹叶心各二钱，日夜二服，以小便利，热退清为度。热退清，间有谵语，亦无妨矣。加淡竹叶、竹叶心各钱半，每日一服，数服可愈也。
郑按：原书眉批云：此谵语由小便闭，故以通小便为主，并治心肺。盖治节不行，则热邪从水道而出，谵语自平。如热既退清，间有谵语，此君火未宁。故加竹叶、竹叶心，合本方之生地，亦仿导赤意也。
甚而大热不渴，舌黑起刺，腹胀腹痛，原注：胀痛不必太甚，微有胀痛即是。大便结而谵语，热结旁流，原注：纯注稀汁绝无粪渣。体厥（原注：手足身冷。）脉厥，（脉伏而无。）六证见一，皆宜下。此时危在旦夕，宜急不宜缓，亦宜重不宜轻，故人属强壮，脉沉数有力，或沉小而实，宜用双剂。加大承气汤：大黄、（原注：少七钱多一两。）朴硝、（原注：少三钱多五钱。）枳实合本方川朴合二钱是也。能并加羚羊角、西藏红花各二钱更好，一服不下，不妨双剂照加再服，以下为度。此系普试，必重用方效。故特改重，重用未见有直泻者，不过大便稍利耳，亦未见有连来二次者。如虑多泻，可备老咸王瓜皮粥以待，再泻，食之可止。王瓜福州呼为菜瓜泉州呼香瓜。
郑按：原书眉批云：此谵语由大便结，故以治大便为主，兼治心肺。盖邪困中焦，阳明胃家必实，故加大承气以通府气，府气通则谵语自平。又恐热邪由胃络逆传于心，且肺与大肠相表里，故兼治心肺以解散邪热。六证见一皆宜下，不比伤寒痞满燥实坚，五者俱见方可下也。此时危在旦夕，下不宜缓，不比伤寒下不嫌迟也。至重用未见有直泻者，不过大便稍利，吾见亦多矣。或下瘀血，或下酱粪，皆毒瘀外出之兆，最为佳境。查阅原书陀村重下治案三则，便知不易之定法也。
不后热仍不退，痛胀结流，四证见一，郑注：即上文所云腹胀、腹痛、热结、旁流四症。仍宜用下药。用单剂加大黄（五钱）、朴硝（二钱）、川朴（钱半）接服。若下，热必退矣。
郑按：下后热不退，仍宜再下，不可放手。惟药剂改轻接服，下后则热必退。药病相当，不必虑伤及胃气也。
下后仍有微热，间有谵语，加羚羊、犀角、西藏红花各一钱，日夜二服，以热清为度。贫者可加淡竹叶、竹叶心各二钱。无热仍有谵语，本方柴、葛减半，加元参、麦冬各二钱，淡竹叶、竹叶心各一钱，日夜二服可矣。
郑按：下后馀热未尽肃清，故间有谵语，用本方再加羚羊、犀角、藏红花以去馀毒。若肌热退后，仍有谵语，但用清宫汤大意，清火以宁神，胡胆识未到者，一二剂即止，而不敢连服急追耶。
若大热大渴，兼见痛、胀、结、流四证之一，人壮脉实，不妨重加白虎承气同服。药用双剂，以下为度，此表里双解法。
郑按：外有大热大渴，内则兼见痛胀结流。故加白虎，挟本方以解表，又加承气，挟本方以解里。药用双剂重服者，以人壮脉实，尚堪背城一战，非草菅人命，漫无纪律也。
富贵之家，惧石膏大黄之多，可加羚羊、犀角、西藏红花各三钱，熊胆一分半，竹叶心二钱，药用双剂，连二服。如仍热不退，便不下，可并加石膏、大黄各五钱，以下为度，以上皆六日以前，中焦证也。郑注：末句总结上文，以明中焦见症。
郑按：此节承上文而言，症重且危。若药用双剂，加白皮、承气，富贵之家，以惧而不服。先生苦心济世，不忍坐视其亡，故复设一法以救之，非迎合富贵人意也。至热仍不退，便仍不下，故并加石膏、大黄各五钱，以解表里。此时若再疑惑恐惧而不敢服，则疾不可为矣。悲夫。
若至七日则传下焦，（其证见上证治条下。）治法兼滋阴，本方加元参六钱。若前失治，仍热渴不退，人属强壮，可重加白虎汤。（见上。）日夜三服，以热退为度。若见痛胀结流等症，人属强壮，可重加大承气汤（见上）一二服，以下为度。仍有微热，独见燥结，可加增液汤以润之。（方见上。）日夜二服，仍不下，可加小承气汤，大黄五钱，川朴、枳实各一钱是也。一服不下，不妨再服，以下为度。
郑按：下焦之症，虽有七日，若前失治，热渴加白虎，便结加大承气。人属强壮，故加重剂，其素体虚弱，则加轻剂，意在言外，不可不知。惟二证法兼滋阴，元参均不可缺。盖防热毒烁阴，肾水告竭，则更难挽救耳。夫前既失治，又有误药，延至传入下焦，病深症险。若再疑虑不服，决无生理。试问舍此治法，能独出心裁，而起死回生乎。如其不能，何如信从是书，按法施治，则亡羊补牢，犹未为晚也。
若口燥舌乾，齿黑唇焦，（原书作唇烈。）不甚热渴，脉见虚大，本方除柴葛，加一甲复脉汤。本方生地，改用大干生地六钱，甘草改用炙草六钱，赤芍改用白芍六钱，余药照旧。并加麦冬不去心五钱，阿胶、萆麻仁各三钱是也。日夜二服。（郑注：宜加牡蛎八钱。）
郑按：疫病至口燥舌乾，齿黑唇焦，其热渴反见不甚，脉象反见虚大，皆阴液告竭要候，故本方去柴葛加一甲复脉汤以救之。似本方川朴苦温，亦在可去之列，临证时，当参以活法也。
又按：《温病条辨》一甲复脉汤，即加减复脉汤加牡蛎，此节既加一甲复脉汤。何以不用牡蛎，且牡蛎为软坚化痞，益阴退热妙品，似不当去，原文恐有脱简，宜补加之。
液仍不复，可并加调胃承气汤以和之。大黄三钱，朴硝五钱，合本方甘草二钱是也。日夜二服，以液生为度。
郑按：此承上节而言，服前方加一甲复脉汤。液仍不复，可并加调胃承气汤以和之，与仲祖下之以存津液治例亦合。
若无别证，惟核未消，余时不热，独见子午潮热，本方余柴葛，改用大干生地，各药照旧，加元参五钱，日夜二服，约三四服，热可清矣。潮热谵语，并加竹叶心十枝为引，以上皆下焦证也。（郑注：末一句总结上文，以明下焦见证如此。）
郑按：此节为病后馀邪未解，立一治例。子午潮热属阴虚，故加生地、元参以养阴清热。至潮热有谵语，则加竹叶心。与中焦治法略同。惟用十枝作引，枝有大小短长，不如改用三钱为是。
若夫直中之症，（原注：直中者，初起即直中三焦。）初起大热大渴，（上焦症。）二三日即见痛胀结流，（中焦证。）舌色金黄，痰涎壅甚（下焦证。）等证，（郑注：等证云者，略举此证，非谓三焦之证止此也。）此三焦俱急也。人壮脉实，药用双剂，重加白虎、承气。（二方见上。）小陷胸汤，半夏、栝蒌根各三钱，（郑注：长沙方用蒌实，故小注云大者一枚，此用栝蒌根恐有错误。）黄连二钱是也。半夏宜减半，日夜连二服，以病退为度。能加羚羊角、犀角、西藏红花各三钱更好。凡白虎、承气同用，即取石膏、知母、大黄、朴硝可也。原方不必用全。
郑按：直中者，谓鼠疫热毒，直中于三焦也。诸证丛生，危险之极，非用重剂表里双解，佐以小陷胸汤，万难挽回。盖两三日间，得以至危之证，匪特误用别药不可，即重剂缓服亦不可，然医家非胆识俱到，则不敢用，病家非主持能坚，亦不敢服，故此证误死者多矣。噫。
若疫盛行时忽手足抽搐，不省人事，面目周身皆赤，此鼠疫之急证，非风非脱，切忌艾火与参。急用大针刺两手足弯处，（原书作拗处，郑注：两手足弯处即曲池委中二穴。）约半分探，捻出毒血，其人必醒。或用生姜拾余两捣烂，手巾包裹，蘸热酒周身重擦，自上而下亦醒。（郑注：姜酒性温此法近霸，尚宜斟酌。）或拈痧，或刮痧，亦可醒。（郑注：或用拈痧之法或用刮痧之法均为捷效。）醒后即照原方，连服二三剂。若见结核发热，照上法治。
郑按：疫气盛行，人在气交之中，感触猝发，多有是证，速服返魂夺命丹即醒。若无此丹，服药不及，先用针法，以泄营血必醒，或用刮法，以宣卫气亦醒。然针法失传已久，倘有未谙，不可妄施。不如用刮法为便捷，法用细磁杯盖，涂茶油，顺手自上而下，先刮肩颈脊背，次刮胸前胁肋，次刮两手弯曲池穴，次刮两足弯委中穴，见有红紫色绽即止，无不霍然而醒。凡中暑发痧等证，用之亦无不效。余已灵试辄验，活人多矣。一俟能知人事，按证下药，乃不至误事耳。
老弱幼小，急追只用单剂，日夜惟二服，加石膏、大黄减半，所加各药，小儿皆宜减半，五六岁一剂同煎，分二次服。重危之证，一剂作一服，幼小不能服药，用针刺结核三四刺。以如意油调药末，（郑注：药末即经验涂核散。）日夜频涂十馀次亦可愈。但药末要各药等分方效。
郑按：此节为老幼得病，立一治例，非漫无分别，而喜用重剂也。存心仁爱，立法精良，于斯可见。
妇女同治，惟孕妇加黄芩、桑寄生各三钱以安胎。初起即宜急服，热甚尤宜急追，热久必坠胎也。若疑桃仁、红花坠胎，可改用紫草茸、紫背天葵各三钱，惟宜下者除朴、硝。
郑按：鼠疫毒由地起，妇人女子静处室中，最易感触，故以本方按证加减同治也。惟孕妇以血荫胎，故从方书禁例，去桃仁、红花，而用紫草茸、紫背天葵，加黄芩、桑寄生，以安胎，丝丝入扣，毫不犯手。然热毒久郁，犹易伤胎，故初起宜急服，热甚宜急追，即《内经》所谓有故无殒亦无殒也。至于宜下之证，虽除朴硝，然素体虚弱，或邪甚正衰，胎最易坠，即大黄、川朴、枳实亦须斟酌减轻，方不误事。
又按：妇女桃信适来之时，得此疫病，热毒不免陷入血室。若体非强壮则桃仁、红花不妨减轻，或加紫草茸、紫背天葵之属，更见稳当。
诸证皆除，惟核未消，仍宜服药，瘀去未尽，必成疮也。原方除柴、葛，改用大干生地六钱，甘草改用炙草，与当归俱加倍，其馀减半，加元参五钱。气虚可加生耆二三钱，每日一服，三四服核必渐消。如消未尽，当归四钱，大干生地元参各六钱，翘、芍、桃仁减三分之二，生耆四钱，川朴五分，炙草三钱，再数服，或消散，或破流黄水愈矣。初愈改用原方，实滋阴去瘀，善后之良方也。
郑按：结核未消，仍须去瘀。病家疑桃仁、红花破血，而不敢多服重用。瘀郁酿脓，一经破溃，转致成疮，最难收口，吾见亦多矣。如用涂核散尚未消，则用拙定经验化核散涂之。亦无不消，然药须再服，内外夹攻，方能奏功。
人虽虚弱，切忌温补。盖热证伤阴，初愈古法惟滋阴，戒温补。况结核未消即热毒未清，温补助热，其毒必发。此时体虚，再病必无救矣。惟质素虚寒偶感热毒，调治既清，复回本质，证见虚寒，然后用补。亦宜阴阳两补，勿遽温补峻补贻害也。
郑按：此章为初愈叮咛告诫，提醒善后大法，窃恐蛮补贻害，前功尽弃。匪特温补药剂不可投，即腻补食物亦不可吃，此时服药宜滋阴，食品宜清淡，则无不霍然愈矣。若有素体虚寒，愈后又见虚寒脉证，只宜阴阳双补，方不贻害。
病时热结旁流，已经加承气下去热毒，（此句郑增。）愈后六七日不大便，乃精液未充。（此句郑增。）用六成汤，当归钱半，生地五钱，白芍一钱，天冬二钱，麦冬二钱，元参五钱，二服，大便自易。初愈，昏昏欲睡，（原书作迷睡。）手足微冷，核消后，微有浮肿。此由血虚未复，气无所附。（此二句郑增。）用补血汤，生耆八钱，当归四钱，皆宜小心体认，切勿仓皇误事。
郑按：此段二条治法，原文倒置，未见贯串，恐有错简，且方又别列，体例未合，故略为移易，非敢妄加更改也。
以上诸法，俱从屡次试验得来，证以强壮者为多。故于人属强壮病盛热毒，家复有馀者，每于重危之证，必加羚羊角、犀角、西藏红花，取其见效较捷耳。无如人情多俭，富者闻而退缩，贫者更可知矣。兹为推广，分别热盛毒盛两途，随证加药，亦足以治病。如初起系热盛之证，加石膏、知母、淡竹叶，或螺靥菜、（原书名雷公根。）龙胆草、（原书名地胆头。）白茅根之类，便可以清热。如兼有毒盛之证，加金银花、牛蒡子、人中黄之类，便可以解毒。若热毒入心包也，羚犀花，虽属紧要。（即羚羊犀角、藏红花。）然加生竹叶心、生灯心、黄芩、栀子、麦冬、莲子心、元参心之类，便可除心包之热毒。若热毒入里也，加大黄、朴硝、枳壳以泻之，便可去肠胃之热毒。（原书作肠腹。）如此则贫者亦费无几矣，老弱幼亦可类推酌减。惟要照方按法，急服多追，方可见效。若改轻改缓，固属自误，即每日一服，一二服即以为不效，何异以杯水救车薪之火，即谓水不胜火也。方既受冤，（原书作方受冤。）而病者更受冤，不诚可痛哉。
郑按：此章推广治法，以挽救贫苦之人，热盛者清热，毒盛者解毒。热毒入心包，则加清宫汤以解之。热毒陷肠胃，则加大承气以泻之。即老弱幼小，亦可类推酌减。于虖立法精良，无微不至，洵为济世之慈航，救疫之宝丹，叹观止矣，蔑以加矣。
●复病治法（罗本）
此证最易反覆，有微热未清而复，有微热方清而复，以伏邪未尽也。谓之自复，查所复何证，照方按证加药，以清馀邪，自然获愈。有瘥后或因饱食而复，或因厚味而复，以食物阻滞，谓之食复。轻则捐谷自愈，重则消导方痊。加神麴、山楂、麦芽以去滞，自然获愈，有因梳洗沐浴，多言妄动而复，谓之劳复。脉和证轻，静养可愈，脉虚证重，调补血气方愈，勿用寒削。因服参桂而复，急服绿豆山楂汤以解之，用清补滋润药以调之。以上各证，有核无热，照方酌减服。若因怒气房劳而复，最为费手。愈后六七日，见胀痛吐泻等证，已非原病，宜按脉证调治。愈后宜调补，犹宜静养，节饮食，慎言语，谨起居，戒恼怒，寡嗜欲也。
●溃烂治法（郑增）
此证发核，有破口溃脓而至腐烂者，其故有三。一则因初起服辛热之药，如麻桂羌防姜附之属，致热毒迫瘀成脓。二则因初愈骤服温补之药，如参、术、炙耆、肉桂、大枣、桂圆，及鸡羊厚味，穀食黏腻之物，馀毒未净，温补助热，势必焮肿溃脓。三则因病重药轻，证急服缓，或服解毒活血汤一二剂，热稍退，核未消，而即停药，或去桃仁、红花，或更换他方，或应加承气而不服，或应加白虎而不用，药力未到，毒气逗留，亦必酿脓破口，迨至溃烂最难收口，脓水愈流，气血愈伤，欲望复元，非数十日调治不为功。若见热退身凉，脉静舌净，惟核破口流出黄水，可内服四妙汤，即神效托里散。外用泰西黄蜡膏，以象皮油调匀贴之即愈。他如误药误时，救愈之后，核已焮肿，色红而热，按之甚软，已经酿脓。可用银针抽破，放出脓水，势将平塌。余瘀未净，先用象皮油调黄蜡膏贴之。如不收口，再以泰西白蜡膏贴之。如瘀脓已净，仍不合口，当用珍珠散糁之。外贴象皮油，须多服活血排脓解毒汤药。或以罗氏原方，去柴、葛，减桃、红，加元参、赤豆、银花、白芷之属。若夫诸证悉平，气血涉虚，核肿坚硬，既不能消，又不化脓，毒根不铲，终非了局。按其脉息细弱，可服托里透脓汤，外敷拙定化核散。或用泰西碘礩水时时抹之，自化。或用生蒲公英捣蜜贴之，至于溃脓腐烂，体将羸瘦，证见虚弱，酌服阴阳双补汤药以托之。若舌苔尚浊，口仍见渴，是馀毒未尽，邪热未清，可进凉血清热，排脓解毒汤药，其外敷药粉，皆以珍珠散调象皮油贴之。如脓水将净，肌肉已生，惟口未合，可单用象皮油即能收功。或用埋口膏涂之即愈。以上治法，所用汤方药散，皆取《外科正宗》，及秦西妙药，至稳至当。已经效验者，以补原书所不及，尚望高明，匡所不逮。
●附列内服外敷各方
四妙汤　即神效托里散，一名降痈活命饮
生绵蓍（五钱）　当归中（八钱）　金银花（一两）　甘草节（三钱）
上药用水二碗，煎成一碗，匀两三次，昼夜服尽，自可移深居浅，转重作轻。如气血素亏，核又焮肿，势将穿溃者，加皂角针、穿山甲各二钱，即能自溃，溃后即除去皂针、山甲，核在耳后项侧，加升麻五分，在腋下加苦桔梗一钱，在腿边加牛膝一钱。欲排脓加白芷三钱，赤豆三钱。此方为破溃后排脓去腐，生肌长肉，疮科之圣药。其加减活法，是在临病时斟酌用之。方中以银花为君者，因银花治疮，未成即散，已成即溃也。
托里透脓汤
潞党参　漂白术　穿山甲　皂角刺　香白芷（各一钱）　生绵耆（二钱）　当归中（二钱）　醋青皮　川升麻（各五分）　甘草节（五分）　加酒为引（如核发腿足，去升麻加牛膝一钱）
珍珠散（一名八宝散）　治疮毒脓尽，用此糁上，即能生肌长肉，平口收功，效验异常。
珍珠（一钱，人乳浸三日，或装豆腐中煮透，取出研细如飞面）　真血竭（五分）　粉口儿茶（五分）　煨石膏（一钱）　炉甘石（一钱，以黄连五分，煎汁煅淬，研细水飞净）　赤石脂（一钱）　陈年吐丝头（五分，煅存性）　梅花冰片（一分二釐）
上药依制研极细末，如香灰样，磁瓶收贮听用。贫者去珍珠，用珠母，即大蚌壳，拾取露天者左顾半丬，刮去背后黑衣，锻研用一钱五分。
秦西白蜡膏　黄蜡膏　碘礩水　埋口膏　象皮油并药布
以上五种，可向城台西药房购取均有。
●（附）饮食宜忌说
鼠疫起时，无病之人，居要通风，食宜清淡。如有感疫，初起之日，即须戒食粥饭米粉挂面，煎炒油腻，以及鸡鸭牛羊、鳗鳖虾蟹、葱蒜姜椒等物。恐留邪助热，迫毒入里，即难挽救。及病初愈，亦不可食，只可食番薯（一名地瓜）绿豆薏米以充饭代点。山东粉虽可食，然近日闻有糯米伪造，非真绿豆所制者，仍不宜食。且俟热退核消，舌净溺清，方可先进稀粥。至于代茶，或用马齿苋、车前草，或用鲜芦根、金银花，或用绿豆壳、薏米根，均可。若饮食不知谨慎，虽有灵丹妙药，亦无如之何矣。

医案篇  ***************************
〔罗芝园治案〕
十七年春县城疫作，初阅得此方，赞与证合。尔时黄木生为予剃发，即求钞用。予嘱初起即用，定易见功。及后询之，知伊家救此证者五人，皆一剂愈。其时林子干在座，伊村初疫，钞治三人，亦一剂愈。一工人持药回家，延医诊视，医者愦愦，教服半剂，竟死。
十九年春城乡皆疫，予回横山泰兴当。早饭，李子碧林至云：有二婢大热谵语，腿核如卵，是早长者已死，次者现危，求录此方。照方加羚羊角、犀角各三钱，初服小便如血，热减核小。然腹满便结，热毒传里，复加枳实一钱，朴硝二钱，大黄五钱，同渣煎服，是晚下二次，次早全愈。
何氏妇横山人，与婢同病，其子闻婢已愈，亦来求方。以其贫，教以连服三剂之法，次日热退，惟核未消，即行止药，后成疮溃烂。
石城宏丰号苏杭店，主人梅仿生，龙山人也。店内陆刘二司事，患此证，服时医药，濒于危，壮热谵语二日矣。予由横山回城，仿生告以故。予因言此方之效，众皆疑而置之。次早延医不至，不得已用之。仿生见红花枯索，加西藏红花二钱，一服病退，再服热除，核消，三服全愈。此加西藏红花之始也。二司事愈后，恨时医之误，信此方之神，故刻《陈情辨惑说》传之。陀村用合剂法传至县，李碧林亦寄信至县，此方之效，一时共传，信者遂众焉。
族弟让阶之子，在外染病回，热懵大渴痛痹，自顶至踵，起核三十馀颗，危证也。族人共酌曰：如此危证，非轻剂可挽。遂合二剂为一剂，加石膏一两，羚羊、犀角各三钱，一服热退渴止。仍合剂服，热除核消。单剂再服四五剂全愈，可知危证责效一二剂，必无望矣。
安铺廪生李荫堂之侄，年十四岁，患此证甚危。热懵颠狂，牙关紧闭，皆谓不救。荫堂闻此方之效，即催其父母，照方加羚羊角、西藏红花各二钱，取四剂回，撬而灌之。吞下即吐，频频灌之，始不吐，连尽四剂病减，再服数剂而愈。惟误听时医之言，减去当归，其核不消而溃。
许旺宜兴栈伙计也，年十五，骨气正壮。初患此证，壮热头痛，无核，危证也。教以连服之法，二剂热退。次早煮粥热服，遂微热谵语，四肢痹痛。急加羚羊、犀角各二钱，西藏红花一钱，一服痛如故，兼见胸腹满痛。急用下法，一服仍如故，并闻药欲吐。一老医曰：此热毒攻胃也。教先服淡竹茹汤，然后服药果不吐，再照方加下药一服病稍退。仍加羚羊、犀角各二钱，连二服，并服生灯草心、螺靥菜、龙胆草、白茅根、白莲叶等药，兼绿豆汤，数次始愈。黎涵智白藤山人也，在石岭贸易，每好谈医，得此方常录以治人。嘱曰：切不可减少桃仁、红花。及己与妻患此证，反疑曰：我夫妻年六十馀矣，恐不能受此重药。遂改轻桃仁、红花，二剂即毙，妻亦垂危。人阅所开之方，始知改轻，即照原方开服，其妻得不死。
●补二十一年陀村治案
次儿启基年及壮，三月初二晚饮酒后，壮热头痛，口渴身痹，左腿醃连二核。照方一服，次三四日，照方加西藏红花钱半，二服未效。初四下午，予由城回，热懵之甚，急用双剂连追。加石膏一两，知母五钱，羚羊、西藏红花各二钱，犀角三钱，三服仍未效。鸡鸣后谵语，频流屎汁，毒入脏矣。初五早照前加朴硝二钱，大黄三钱，连二服已无屎汁，头痛亦顺，惟壮热未退，心胸烦躁，大便转闭。初六仍照前石膏、知母减三分之一，归减半，别加犀角一钱，生竹叶心、生灯心各一撮，生栀子、淡豆豉各三钱，大黄加至五钱，连二服热稍减，便仍未通。及晚照前大黄加至七钱，一服便通，热始退，谵语仍未尽除。初七八九用单剂加羚、犀各二钱，西藏红花一钱，竹叶心、灯心为引，每日二服，微热谵语始清，独核不消，坚硬径寸而痛。以后照方日一服，六七日坚硬已软，小成疮，以痛未止，仍日一服，又三四日始穿流黄水。用托里透脓汤二服，疮已成脓，而颈起微核，复照原方二服，核消，仍涂敷数日始愈。此证初热邪在表，失在不重加白虎，迨已入脏。又失在轻用承气，以致于甚，其核不散。又失在减轻当归，诚以大热不退时，惑于常说．虑当归助血热，大黄损元气故耳。所幸误用轻而不误用药，不致大误。自后遇证宜用石膏、大黄，人又强壮者，初用必七钱，次用一两，多于二三服见效。一后生年十七，初热渴痛痹，见核数处，依方二日三服，已热懵矣。次用双剂，加知母五钱，石膏一两，羚羊、犀角、西藏红花各三钱，一服稍效。主人虑白虎大寒，羚、犀太贵，用双剂加西藏红花二钱，二服，随用单剂二服，甚至谵语奄奄一息，移至厅事，备棺将殓矣。家人迁避，留人看视，原方日一服，二日后。有老妇来告曰：此子稍苏，呼救，能食米汤。予细询之，知尚微热谵语，并手摆舞，大便闭结，已形销骨立矣。姑予二剂，加羚、犀各二钱，西藏红花一钱，朴硝三钱，大黄七钱，连二服未通，已能食稀粥一碗。郑注：此体弱邪衰，故食粥无碍。再用双剂，加羚羊、犀角、西藏红花各二钱，朴硝四钱，大黄一两，一服即通，诸证皆减，惟核溃烂。调治廿馀日愈，此证虽误时，幸无误药，卒能保全，然以迟疑致苦累已不少矣。
一少妇脏素寒，时服温药，初起壮热头痛，大渴身痹，颈核焮红，随时加肿。急用双剂连追，加知母五钱，石膏两半，至二两，羚羊、犀角、西藏红花各三钱，日夕四服，肿已定痛渴稍顺，惟热未退，以大便未通故也。次早仍用双剂加知母四钱，石膏一两，朴硝五钱，大黄一两，羚羊、犀角、西藏红花如故，一服未通。日中照前大黄加至二两，便通瘀下，热稍减，晚仍照服。以后用单剂加羚羊、犀角、西藏红花各二钱，日夜二服，五六服全愈。此证加药至重，追药至急，其愈亦至速。
●二十二年琼府治案
黄圣征年将五十，海口会隆行股东也。家琼城，以疫死者已四人，伊始病避居海口，延往诊视，其证稍热渴，腿夹各一核，足面一疔疮，毒甚而热不甚也。轻加石膏、知母，并紫花地丁，嘱日夜三服，并外涂。伊答云：敢二服亦听之。次日畏石膏之寒，不得已加羚羊角、犀角、西藏红花各一钱，并紫花地丁，嘱二服。是晚稍见谵语，加羚羊角三味各钱半，并地丁竹叶心嘱二服。次早谵语已无，除竹叶心，照上加法，连服数日，皆嘱二服。至六七日瘀下热清，而人弱矣。初愈照初改原方法，嘱每日二服，五六服疔溃腐脱，核亦渐小。再照次改原方法，俱见上治法条。加生耆三钱，每日一服，四五服始稍精神，核穿出黄水，疔疮愈，而足微肿。再照次改法，加耆间服补血汤，又数服始愈，愈后始知以家人阻止，初二日止服剂半，以后每日止一服，噫以缓服而至久延。倘非年将弱而热未甚，必误事矣。
海口潮行公成号，杨子敬长孙十岁，身热无核，右脉盛左，疫证也。原方减三之二，加竹叶、银花，嘱日二服。伊日一服，三服后，两腿见核。加西藏红花二服，证见热结旁流，核愈大。原方全剂，加黄、朴减半，一服下后，腹微痛。又加黄、朴酌减，服后腹仍痛，再加酌减，一服病愈而核未消。照改方三服，核消无痕。伊次子年二十馀岁，热渴痛痹，有汗无核，危证也，宜重加白虎。主人惧寒减半，日夜三服，病如故。次日迫改加羚、犀、花各钱半，三服仍如故。第三日三味加至二钱，二服，是晚主人持别医之方来商。予谓其方重用清解之药无拟，但无桃、红，恐不中肯耳。二服如故，稍见谵语。第五日复求治，加三味至二钱半，是晚下毒瘀如烟膏，但微热而已。第六日照第二日方，日夜二服，复下瘀一次，诸病皆除，惟昏昏迷睡，手足微冷。主人著急，诊其脉已见和缓，知其为困也，著备稀粥以待。将晚醒，稍精神，复照一服，第七日两手臂始见微核数粒。以后照初改方日一服，五六日不大便，服六成汤，一服即顺。以后照次改方，间日一服，数服愈。
一婢微热痛痹无核，初轻加白虎二服，再少加西藏红花，二服愈。
一工人微热有核，原方四五剂愈。
海口贞记号，有工人邱姓，文昌人，年廿余。鸡鸣起病，黎明大热渴痛痹，有汗无核，已不省人事矣，为至危证。重加白虎，日夜三服。次日热稍退，伊戚虑寒，予笑谓仍宜重用。迫顺其意，用五钱，又三服。第三早热稍增，始信前言不诬。用七钱，加犀角、西藏红花一钱，又三服，即咳出瘀血数块而愈。此以重用急追，见效之速也。
府城西门外下田村，有黄姓夫妇，齐来求治伊子。细询其状，曰：儿名亚就，年十岁，形瘠弱，现已热渴谵语，周身数十核。予讶其多。曰：初腿夹二核，身微热，第四日医以为虚，用花旗参二钱，遂致如此。此加羚、犀、花证也。伊谓贫难辨此，赠以众备西藏红花三钱，初用全剂，即小儿双服法，加元参心、麦冬连心、竹叶心各二钱，西藏红花八分，日夜二服，病已减半。继用原方三之二，加药减四之一，二服病已十去八九。惟鸡鸣时微有热渴谵语，此潮热阴虚也。用初改原方法，加重大干地并元参五钱，二服病愈。后知其足面一疔疮，用次改原方法，加紫花地丁三钱，数服并外涂始痊。其馀治效甚多，难备录。
●廉雷治案
二十一年四刻初成，即过琼候委，有孔姓来琼，交五十本，带回廉州分送。二十二年二月孔姓复来琼，询之知汉军薛蓉裳孝廉，叹赏此方，廉城内外，现有此证，皆用此方，敢照法者，无不效。及四月接孝廉三月十五寄琼索书之信云：廉城自正月至三月染证二百馀人，惟十馀人不敢服致误，刻下各乡亦有此证，来城取书，已无以应，特求多寄，以便广传。按此则廉之治效亦多也。雷州遂溪平石村，初得此方亦效，雷廉亦皆有征也。此方他乡用之十愈八九，惟我陀村著效极多，以用法有善不善之分，犹在服药有急与缓，多与少之别也。统计见效之处，石城以陀村石岭一方为最，城内安铺及各乡次之。化州以新安一方为最，州城及各乡次之。廉府以城厢内外为最，山口北海及各乡次之。琼府以海口为最，海田及府城次之。雷府以平石为最，城月及各乡又次之。救人不知凡几矣。省城西关众善土，将第二次藏高郡联经堂刻本刊发，钦州李直刺将第三次藏省垣圣经堂增本刊发，海口众善土将第四次次藏高郡联经堂增本刊发，印送已多，流传亦远。方到之处，苟无蛊惑迟疑，即敢急追多服，勿以小愈而中止，必以全愈为收功，庶几有济耳。夫鼠疫死证也，此方生方也。以必死之证，而不敢一用可生之方，吾固惑矣，以必死之证，而不敢尽用可生之方，吾愈惑矣。（有一二服未效而弃置者，有数服稍效亦弃置者。）众曰气数，吾亦曰气数而已矣。夫复何言。
治鼠疫毒盛法　初起多而急，多大热大渴痛痹等症，照此治法。
二十一年陀村疫复作，毒盛证重，见核未热，服涂兼施，照方三四剂愈。见核微热，日夜二服，五六剂愈。重证危证，照方加药。老弱用单剂连追法，石膏、大黄用（三五钱）均可。强壮用双剂连追法，石膏、大黄用七钱一两两馀。外用布包药渣，温熨周身，或刮痧拈痧，或核肿大，放血更好。有三四服热渐退者，有五六七服热渐退者。初稍误时，有十馀服热渐退者。热退未清，即缓服药，反复迁延，甚有三四十服然后痊愈者。强壮毒盛，合计石膏有服至七八两者。大黄有服至三四两者，羚羊、犀角有服至四五两者，西藏红花有服至二三两者，桃仁、红花有服至斤馀二斤者。强壮病重，乘其元气尚盛，三四日即服至十一二剂，虽至危至重，约十馀二十剂必愈。热清而核亦消，元气少损，愈后而人不弱。若迟缓服药，多至误事。即不误事，日久病深，服药必加。热清而核不消，元气渐损，愈后而人亦弱。初愈时必昏昏思睡数日，若初起误灸误参，必壮热昏懵，随见谵语，其死必速。是年亦试有救法，急用双剂加朴硝（三四钱），大黄（七钱一两）能加羚羊、犀角、西藏红花各二三钱更好，难取亦不必用，泻出瘀血涎沫，十可救七八。若不急下，百无一生。是年本乡疫初起时，一日见十馀证，医者不知，误灸五人，误参四人，次日皆死。后邻乡有误教以重下多得生者。最可怜者，重危之证，少服未效，即行置手，以致于死，实可痛恨。有气服药，尚可救生，切勿置手。石岭一刘姓中疫甚危，手足腹背六处起核，气喘如牛，热甚渴甚，一人告以双剂连服法，每双剂加石膏一两，知母五钱，羚羊、犀角、西藏红花各二钱，大罐共煎，随渴随饮，连进二服，已奄奄一息矣。三更后大下毒瘀而苏，再用单剂热清核溃而愈。是年见证几三百，施药二百七十馀千，共死四十馀人，除误医与不服药二十馀人外，尚救九成有馀。合观二年，上年鼠死少毒轻，少服药，亦收全效。本年鼠死多毒重，信服药，止救九成。二则皆亲经验。
●附治鼠疫毒轻法
初起少而缓少大热大渴痛痹等证照此条治
一专信方。免误药　二急服方。免误时　三广施药。免传染
此证坏人甚速，误药固死，误时亦死，无钱服药亦死。我村惟不忽人所忽，绝无怀疑，专信此方。非疫初起时，早晚必慎视小儿，许询婢仆，见有微核身未热者，急用涂药一二日愈矣。有核而头微痛，身微热者，急服涂兼施，亦一二日愈矣。故于初起时已十愈八九。间有重证，按证加药，照日夜连追法，亦二三日愈矣。即有一二危证，照即时连追法，亦四五日愈矣。贫贱复得所救，亦无传染。故患病虽有百数，而贻误曾无一人。惟兼北三法之善，所以能收全功也。是年见证几二百，施药共钱七十馀千，卒能保全无一坏者，实为各处所无。
上治鼠疫毒盛毒轻两法，皆治验成效可稽。故从治法条下，移附医案之后，以便阅者信从不疑。
〔李雨山治案（即闽粤治案）〕
丁酉夏五，汉珍家兄绾符惠安，其时适该县城乡患疫，医生处方皆不对证，死者日以十数人计。余闻之慼慼焉，复以加减解毒活血汤方，刊刷广送，遍贴城乡，并制药施送，邑人赖活者甚众。己亥四月，余郡惠州城亦染是症，当鼠疫初作时，余有聘媳何氏，年十龄，患此证。余深知此方之验，商之瑞云亲家，拟以此方与服之。医者疑桃仁、红花过重，狃于偏执，避而不用。又误抽搐为内风，惠俗有女医者，专医小儿科，故误为风而灸以艾。灸之以艾，越宿已不治矣。六月间有堂弟年廿五自外乡染病回，昏闷痹痛，起核数颗，屡投清凉剂，未能见效。越二日热懵颠狂，牙关紧闭，佥谓不救。余以此方加剂合煎，撬而灌之，连服八剂而愈。盖吾乡初染是证时，病家多误听时医之言，以此方过重而不敢用，以至病者十不救二。才四阅月，计殁者千一百有奇，遂至医生束手，病者委命而已。伤心惨目，何以为情。余遂集同人，捐赀备药施送，后之病者服此辄痊。于是郡县各乡，始坚信此方之效验，即医生亦佩服而不疑矣，藉此方活者二三千人。近年广东省城香港澳门各处，服此方活者，亦亿万众。余去腊游幕南安，适馆时，正值城乡患疫。余抄录各方遍贴城乡，闻服者甚效。今秋于役溪尾，胯邻居六岁小孩，染疫起核，余赠以此方，两服即愈。足见此方之效，又奚止吾粤一省已哉。庚子秋日志
〔刘蔚立治案（福州西关外塘下乡儒医）〕
什湖乡刘求兴妻年五十馀岁，由台江传染获病而归。其证阳热太甚，忽而恶寒，脉盛神昏，面赤肌热，目视烛光如黑，且有谵语，下泄，核犹未见。遂拟大柴胡原方大黄用三钱，加银、翘、地丁等。一下而恶寒罢，腿旁核现，次日即用解毒活血汤，加极重白虎，并解毒各药。令其日夜二服，服过二三日，诸病减半，惟痰涎凝结如卵，塞在喉咙，不上不下，复来延诊。乃疏原方，更加芒硝二钱，大黄三钱，下后而痰涎乃降。后去硝、黄二味如前常服，约计六日，服至十三剂全愈，而腿核亦溃。因原书经验涂核散，隔江路僻，制取不易，乃以精制膏药三四帖贴之，此核亦消。
二甲乡刘为楚有媳妇怀孕七八个月，亦患此证，初起核结腿缝，尚未见寒热。余曰：此人明日必发热恶寒，神昏欲睡，后果应余言，即来延诊。先以解毒活血汤原方加黄芩、葡萄乾等以保其胎，而又恐桃、红二味有碍于胎。服后三四点钟，即将此方去桃、红，加紫草茸、紫背天葵，又投一剂，诸病皆瘥。适六月初一日，洪水滔天，药停一日，病又复作。彼则札木簰而来商，仍以前方去桃、红，令日夜二服，服过二日全愈。即以秘制膏药数帖与之，其核不期消而消矣。
一族叔荫庭素业儒，婶患此证，初起微恶寒，腿旁结一小核，即延邻乡儒医来诊。服秦艽鳖甲散，恶寒罢，头汗出，热犹不解，继即服升麻葛根，加银翘、淡竹。自朝至暮，舌强不转，腿核愈大，乃延余诊治。急疏本方，加白虎及银花、地丁之属，次晨大瘥，午后起。继即项强背反，手足不舒，而又发微笑，不省人事。其证随起随重，药亦随起随加，加至调胃承气二剂，桃仁承气一剂，中间一剂大黄用五钱，芒硝用三钱，病势渐减。此后用双剂连追法，日夜三剂，每剂加石膏二两，知母八钱，余药数品，每日夜服药斤余，服过五六日势退。去柴葛，又服三四日。后改用竹叶石膏汤，去人参，加元参，丹参、蒌、贝等，以收全功。惟核未收口，亦敷精制膏药数帖而愈。同时荫庭叔之母，年近古稀，素有哮喘证，因媳妇抱病不免劳苦，哮喘复作。其证但热不寒，神昏嗜卧，目不欲开，口不思食，而又无核。余思无非此气所染而成，遂以原方加竹、枳、蒌、贝一剂而平。次日复发，连服二剂而愈。此感疫无核之明证也。足见解毒活血汤，神效异常。
堂嫂亦患此病，其证上吐下泻，发热恶寒，一身痛楚，核结腿旁，汤药入口即吐。余急用竹茹三钱煎汤先服，继服药而又吐。随服生姜汁少许，后始不吐。余思恶寒未罢，尚未尽化热，用解毒活血原方，绝不加减一味，一服而吐泻止，连服三四剂诸病皆平。核用生草和盐飰摊贴，日久始消。
余弟妇颈旁素有瘰疬，是日午前无恙，午后勿起寒热，神昏欲睡，目不欲开，而颈旁累累有三核，始犹疑其瘰疬本证也。细按一核如光饼大，始悟核证而非疬证。即用解毒活血汤原方，加夏枯草、蒲公英、银花等，日夜两服，连服二剂全愈。后只用夏枯草、蒲公英、银花三味，日二服，外贴精制膏药二帖全消。同时大舍侄年十四，寒热往来，面赤，核结左腕，隔十馀日。二舍侄亦复如是，核结喉上，皆用原方一剂而奏功。
〔拙案附存（辛丑冬日记）〕
下渡王姓，今夏五月间，右胯缝结核疼痛，人烦头疼，睛红口渴，舌黄浊，恶寒壮热。予疏解毒活血汤二剂，寒热罢而面项斑现，色红粒稀，神识尚清。再以原方去柴葛加犀角、竹叶、银花、牛蒡、金汁水二剂，并服叶氏神犀丹数粒。斑透身凉，脉尚滑大，大便数日未下。再以前方加生大黄五钱，二剂始下黑粪数次，舌苔转净，人甚烦渴，仍以前方减桃仁、红花，加石膏、知母、竹叶心、元参、紫地丁、紫草茸、紫背天葵之属，叠进数剂，病去八九，核亦不痛。惟头上发小疮疖，其热气如蒸饭，右眼睛色红如朱。改用凉膈散，去硝、黄，用竹叶心加羚羊、丹皮、赤芍、鲜地黄、元参数剂，其火始降，面不赤而睛不红。此君素嗜酒，湿热久郁，又感时疫，故病重势猛，非病家信任，一手医治，万难挽回。抱病十馀天，粥饭米泔，戒不入口，只食绿豆、薏米、番薯，肌肉并不瘦脱，静养数天，即能健步出门矣。
塔亭郭厝里有迈妇陈氏，于五月半后坐轿来诊，人难支持，神有欲昏之状，头痛肌热微恶风，舌苔极浊，口渴，时有呕逆，诊其脉滑急，而右三部较盛。予曰：近日贵乡塔亭一带有鼠疫起，此证当是感疫，初发虽未见核，然腿边痛痹，不可不防。急疏葱、豉、银翘、紫草茸、滑、朴、芦根、丝瓜络、黑豆芽之属。翌日来诊，神清寒罢，头痛减，呕逆平，馀证均在，右胯缝乃现一核。即以解毒活血汤去柴胡加竹叶、银花、紫草茸，外用涂核散频涂。此妇去后，有座客云：此人与予邻右，其子感疫初亡，殊为恻然。第三日来诊，热退头不痛，舌苔渐退，大便闭结，急以原方去柴葛，加生大黄三钱，是夜下医粪数次，瘀行络通，诸证均瘥，舌苔退净，人见烦渴。第四日再以原方去柴葛加白虎，因年老妇人，再减桃仁、红花，加紫地丁、紫草茸与之。病去有九，其核不痛，反见红肿。予疏银翘、车前草、马齿苋、绿豆之属，并以手定化核散，用生蜜调涂，二三日其核即消。此妇亦十馀天只食绿豆、薏米、番薯，并不伤脾胃，霍然而愈。
塔亭观音佛同，京茶庄司账方姓，今夏六月初晨起，见头痛发热，口渴胸闷，舌苔黄浊。即来请诊，午后赴视，人已神昏身僵，不能转侧。其东人云：昨夕饮酒啖荔，今早始病，诊其脉则右较洪大有力。予曰：此感疫证也，恐有发核耳。令栈伴扪索左胯边，核大如李，外用经验涂核药粉，急疏解毒活血汤，因无恶寒去柴胡，加竹叶、银花。翌日复诊，渠能起坐，自述病情。见其手有斑点，令脱衣，细验上半身皆有红斑。再以前方加犀角、牛蒡、元参，及西藏红花二钱，金汁水三钱后冲。第三日赴诊，斑透身凉，脉转缓，再以前法去柴葛加减与之。并佐叶氏神犀丹数粒代茶，病去有八。渠不喜服药，竟停三天，不来延诊。后再赴诊，左喉边结肿甚大，幸喉里不痛。予改用普济消毒饮，去升、柴，加浙贝、牡蛎、元参、银花、天葵之属数剂，外涂手定化核散，结肿消过半，胯边核破出黄水甚多，孰料腋下又发一核，幸不甚痛，足见停药误事，致馀毒走窜。再以解毒活血汤去柴葛，桃仁用五钱，红花用三钱，加地丁、车前、浙贝之属，渠连服六剂，诸核均消，却能搦管司账，料理生意。
辛丑九月江边乡鼠疫起，予即分赠此书，信者绝少，其氛愈炽。有某君之妾，颔下发核，寒热并见，脉则右盛于左，睛微红，喉微痛，身带痹。先延刘君可藩，进普济消毒饮大意，无甚见效。余因发在上部，亦继进是方，略为加减，亦不能应手，改用活血解毒汤。嘱其日夜三服，寒热即罢，神识清爽，核尚肿痛，外用涂核散频搽。后因烦渴，或加白虎，热结腹胀，或加承气。予与刘君信守是书方法，前后服桃仁、红花各数两，藏红花两馀，十数日即奏奇功，其妾方愈。其女复感疫，证较重，核发胯缝，连服三剂，寒热即罢，桃信便逾期亦至，最为吉兆。且所下多瘀血，热毒遂得外泄。惟营阴被烁，继复发斑，用原方加犀角、白虎，及金汁水冲服，且经水已来，叠服桃仁、红花，其续下黄水反止，并不伤新血。计前后亦服桃仁、红花各数两，藏红花亦有两馀，皆能易危为安。
后洋里牛肉同内有习钱业某君，于四月间得疫证，斑核并见，又因误药，神瞀谵语。于昏乱中忽呼家人曰：速延中洲郑先生来治，因昔年其母病重，系予救治得愈。渠偶忆及，其戚即来请诊，讳言发核，按其脉沉数，不省人事。家又清贫，无力服犀角，更形棘手。急疏凉膈散加元参、牛蒡、紫草、紫地丁冲金汁水，并佐叶天士神犀丹嘱其连服二剂。是晚服一剂，证不减。翌晨始再服一剂，又服神犀丹一粒。午后下医粪数次，神识清爽，肌热悉退，舌苔亦净。继以前方去硝、黄，加元参、生地、银花、地丁之属，病愈有八。核肿甚大，腿后肿如黄瓜，色带紫，按之甚软，嘱其速针，溃去脓水两大碗，胯缝之核渐消，后以凉解收功。其时未得《鼠疫汇编》，然叶氏神犀丹中有犀角、生地、元参、银、翘、紫草、粪清等味，皆活血行瘀，解毒清热之品，与是书活血解毒之意若合符节。同时盐仓前又用此法，复救两人，附识于此。足见下焦发核，邪结厥阴血络，非活血行瘀，升邪解毒，万难大奏奇功。
兴记司账高君，陈豫九副贡之表弟也。得疫核证，豫九兄是夜已投解毒活血汤一剂。翌晨来延诊治。予按其脉弦滑，素有木火，手筋见惕，即以原方加羚羊、藏红花，无恶寒只发热，去柴胡加淡竹叶、银花，嘱其连服二剂。翌日神清筋舒热退，再以原方去柴葛，加藏红花、紫背天葵之属与之。渠因溪流阻路，三日连服八剂，计前后共服桃仁七八两，红花四五两，其病霍然，并未见有点新血脱下。此方真不可思议，彼未敢放胆信用者，皆识见不到，故误人多矣。
辛丑夏间省城鼠疫大作，延及南关外各乡村，余得是书，即印数十本分赠同道诸公，奈信从者少。维时将此书指授（钦儿），依方按法，在乡施治。因旁言蛊惑，病家多不敢服，甚至有误服热药而死者，有误用针刺而死者，有信女巫及降僮而死者，死仍不悟，殊堪悲恻。间有数家信任而得生者，爰命（钦儿）略叙治案于下，以备征信。为活人计，或不无少补云。
时骤族叔，家中连日鼠死十数尾，余嘱其速用雄黄、苍术、鬼箭等药，于室隅床下焚而薰之。数日其婶两腿上结核二粒，神识忽清忽昧，肌微热，口微渴，四肢痹痛，汤药入口即吐，此热毒攻胃也。疏鲜竹茹一两，煎汤先服，服后再照原方去柴、葛，加栀、豉、竹、茹，二剂吐止，神稍清，热渐退，惟肢痹核未消。再以原方重加、芍、桃仁，日服二剂，连服数日而愈。伊侄年十三，左胁下同时发核，外证相似，亦照原方加减，服四五剂应手而痊。
则福从侄，同居患鼠疫者五人，因误药误时，皆至不救。渠业农，操劳太过，早起头痛恶寒，后即热渴，左腿上结有小核。误服辛温发散之剂，即神昏谵语，肌热烙手，舌浊口渴，四肢痠痛，核亦红肿而大。其弟来延诊视，初用原方解毒活血汤，加消肿化毒之品不瘥。次早舌浊转绛，筋惕溲赤，大便下利粪汁。此热结旁流，血络凝瘀所致。又以本方去柴、葛，加石膏、知母，竹叶、羚羊、犀角、大黄、朴硝，重用桃仁、红花。三剂后，大下黑粪数次，神识转清，热亦渐退，惟核未消，外用涂核散，内服原方加减，或单用凉解之剂。廿馀日，核溃黄水流尽而愈。
其春族兄，次子则聚年二十八岁，素属阴虚，体质羸瘦。午饭后，忽觉头疼壮热，心烦口渴，肢痹，胯缝发核如卵。初用本方加栀、豉，先服一剂不瘥。且谵语昏狂，渴欲饮水。又以本方加石膏、知母、竹叶、犀角，服二剂，次早大便频下粪水。余曰：此热结旁流也。照前方再加大黄、朴硝、鲜车前草，服三剂。是晚大下黑粪数次，神识稍清，肌热渐退。渠兄弟疑服凉药过多，克伐中土，煮米粥半碗与食，食后约三四点钟，诸病复作，此食复也。余闻之，急用前方重加硝、黄，连服三剂，病始渐退。可见疫证最忌穀食。后每日仍食绿豆、番薯，十馀日馀热退尽，核亦渐消，方敢少时稀粥。
潘阿波兴化人，寄居敝乡，素在货船为伙，劳苦之极，且多感受海风潮湿。数日前已觉精神不爽，前晚归家有梦遗，黎明即头痛寒热，腿上结核，片刻肿痛而大。诊其脉浮弦带滑，神识忽清忽昧，舌浊而润，口渴不喜饮，遍身痹痛，少溲短赤。此客感时疫，络脉凝瘀，与少阴夹寒证有别。初用葱、豉加桃、红、银、翘、归、芍，服后汗透神清，热亦渐退。继以原方去柴、葛，加鲜车前草，服二剂，大便下黑粪数次，核亦不痛而愈。十馀日后，核即消散无痕。

验方篇  ***************************
原书所载医治鼠疫各方，粤东自己丑迄今十二年来，屡试辄验，活人无算。兹分内服、外敷、辟疫三法，併为增辑，以备穷乡僻壤，医药不及，择其简便者，随取而用之。谨列表于下。
〔内服验方（十则）〕
原书以加减解毒活血汤为主方，故别登提纲篇中，此篇不复重录，以昭慎重。
●鼠疫毒核消毒散
连翘（一两）　薄荷（三钱，叶）　马勃（四钱）　牛蒡子（六钱）　荆芥穗（三钱）　姜蚕（五钱）　板蓝根（五钱）　元参（一两）　苦桔梗（一两）　银花（一两）　甘草（五钱）
共为粗末，每服六钱，病重者八钱。用干芦根四钱，先煎水碗半，以芦根水熬药末，两三滚去渣服。轻者一日二三服，重者一时许一服。
己亥夏惠郡患疫，江[必/山]葊农部，制此散施送，赖活者甚众。如仓猝不及研末，则减轻分两，照下方煎服，另敷毒核药方，列在外敷验方中。
●消毒饮
连翘（四钱）　薄荷叶（七分）　马勃（钱半）　牛蒡子（二钱五分）　荆芥穗（一钱二分）　姜蚕（一钱）　板蓝根（一钱）　元参（四钱）　银花（四钱）　甘草（一钱）　苦梗（四钱）
用干芦根四钱熬水，取汤煎药，照上服法，以常服急服为贵。如有生芦根更好，宜用八钱。
郑按：上方，即普济消毒饮加减。余未得此书以前，数年来每遇核发上部，如耳后项侧腋下等处。初起若未误药，即以此方加减用之，屡奏奇功。与江农部若合符节幸勿轻视而不用也。
●应验疫证方
紫花地丁（三钱）　紫背天葵（二钱）　甘草节（二钱）　荆芥穗（二钱）　生大黄（二钱）　穿山甲（二钱）　牙皂（钱半）　土银花（三钱）　野菊花（三钱）　西藏红花（六分）　熊胆（六分，贫者不用亦可）
用水煎服。如有起毒核，现红色者，即将紫花地丁、紫背天葵，每味加多二钱，银花、野菊每味加多七钱，同煎服。
经验鼠疫方　初起发热谵语，过一日则舌苔焦黄，口渴，六脉数大，因其先有内热，再感天令火而发，每起则传里，内攻阴分。故以生地、鳖甲先实其阴，再以连翘、银花、苦瓜乾泄里热，又以竹茹、黄芩解其外热，曰芍平其肝气，每服二三剂必愈。
生地黄（八钱）　鲜竹茹（三钱）　生鳖甲（一两）　香连翘（二钱）　杭白芍（二钱）　苏银花（三钱）　黄条芩（三钱）　苦瓜乾（三钱）
●治疫奇方
金银花（三钱）　生甘草（二钱）　小粒乌豆（五钱，微炒）　白矾（二钱）　净黄土（五钱）
上药五味，用饭碗量二碗半水，煎至一碗水，临睡时温服，次早天亮，计合六个时辰，必汗出而愈。如不愈，次日临卧时照服一剂，无不见效，此方系仙人传授王相国，救活多人。无论已传经，未传经，阴证阳证皆愈。或用蜜为小丸，每服三钱亦效。
●鼠疫验方
大青（三钱）　青黛（二钱）　黄芩（三钱）　花粉（三钱）　人中黄（三钱）　紫草茸（三钱）　连翘（三钱）　忍冬（三钱）　栀子（二钱）
水煎服，此方屡验，活人多矣。
治鼠疫毒核方　初起身热，面红，口渴，心闷，谵语者，决是此证。其毒有起在头面四肢及身上，初起如豆大，过两刻则如龙眼核大，起在皮内，以手按之应手而动。急用仙人掌半个，切碎煎水服之，如见效则再服。又以仙人掌舂烂敷毒核，留顶上一小孔，以出毒气。有身上起核而无身热口渴等证者，其毒证较轻，故先起核而后身热者，病亦较轻。若先发热谵语而后起核者，病较重。核起在头面及上焦要穴处则较重，起在四肢及下焦，与不关穴道者则较轻。亟宜先敷药，药热则换药，其见效自速也，或服菊花饮亦效。
●新採验方
南海罗蒲溪所传
生紫背浮萍去根取叶茎三四两，绞汁冲开水服，或煎服亦可。
●生药方
螺靥菜（一名雷公根，泉州名满地坡）　龙胆草（一名地胆头）　白茅根
上三味为君，此外随其地之所有，如金银花、土茯苓、淡竹叶、白菊叶、白莲叶、马齿苋之类，用大瓦锅熬水，未病者先服，清其源，既病者急服，解其毒。虽平日虚寒之人，得病亦须服此，然后可救。
●治出斑方（吴本）
紫背天葵　紫花地丁　金银花　生栀子　蒲公英　牛蒡子（各三钱）
用水煎服，忌食粥饭米泔，全愈身凉，方可食米气。
●治疔疮方（吴本）
生白菊花连根，（无花用叶。）捶取自然汁一杯，滚酒兑服，（或冲开水。）渣敷患处，留疮头不敷，盖被出汗，其毒自解。
郑按：此方见《验方新编》，为治疔解毒圣药。疔疮如有走黄发肿，不省人事，可捣菊叶自然汁，开水冲一杯，灌之立苏，初起服之尤灵。屡试辄验，真治疔第一妙方。
●治疫核斑痧方
⿰牜穴牛角磨水饮之。形如水牛角，长三四尺，上黑下白，产安南国，此兽喜食毒蛇，年来福州杨雀记，曾寄香港药铺购回，磨水施送，全活不少。
原书用蛇癫角。颠误书作癫，蛇颠角，即蛇顶骨，可贴核上以吸毒，不可磨水饮之。恐有错简，以俟博雅正之。
●新增验方
吴子存经验方
大黄　朴硝　枳实　川朴　犀角　羚羊角　川黄连　黄芩　车前　泽泻　连翘　牛蒡子　大桃仁　红花　紫草茸
紫花地丁、紫背天葵之类，随病者强弱轻重为加减，各味俱宜重用，多者以两计，不必迟疑。
吴子存曰：此证发时热甚猛速，必须急用猛剂，不必听医师评量斟酌，揣脉论方，延犀片刻，遂致难救。所谓宋人议得定，金兵已渡江也。依此法治之，庶几百无一失，切勿迟疑自误。
郑按：鼠疫之病，热毒既入血分，必以凉血解毒泻热为主。初起病轻，则前承气羚犀六味，可去可减。若体强证重，非重剂急服，万难挽回，是在临证者，贵有权宜也。
●附　梁光甫学博说
按疫有五，天行时疫，有寒热，有表里，而此病多感地气，与天行不同。土郁成热，显是阳证。初起最忌温补，如姜、桂、参、术之类，次忌温散，如麻桂姜附之品。病重者以峻下为急著，间有泻后仍死者。此乃病之不可救，非药误也。或有先用发散即《金鉴》荆防诸方，然后继以寒凉者，亦有先用大苦寒，继以温补收功者。此必其人质素虚寒，初已解其毒，后乃扶其元，百中一二而已。若先用温补则断断不可。
经验疫证方　见番禺陈春畋汇刊《鼠疫良方》
大青（三钱）　青黛（二钱）　人中黄（三钱）　紫草茸（三钱）　黄芩（三钱）　花粉（三钱）　连翘（三钱）　忍冬藤（三钱）　栀子（二钱）
此方屡验。
●急救核证经验良方（湘上渔人刊传）
升麻（一钱）　紫地丁（二钱）　山甲（钱半）　生地（三钱）　苏银花（二钱）　甘草（钱半，生）　赤芍（三钱）　连翘（二钱）　山栀（三钱）
此方最见切当，尚有先服一方，即升麻鳖甲汤去雄黄加麻黄，然方中川椒辛热，仍不可用，故不录。
加减银翘散　厦门倍文斋印送　凡初起发热不恶寒而渴，或征恶寒发核者，病在上焦也不宜汗下用，用此方以解散之。
香连翘（一两）　银花（一两）　苦梗（四钱）　薄荷叶（四钱）　生竹叶（四钱）　荆芥（四钱，穗）　牛蒡（六钱）　生甘草（五钱）　直殭蚕（三钱）　蝉退（十个）
共为末，每服六钱，煎至香味出，即取服，勿浓煎，日三四服。热未解者，再作服。胸闷者，加藿香、郁金二三钱。渴甚加花粉，或加元参、麦冬以保津液。项肿咽痛者，加马勃二钱，元参二钱。
●叶天士神犀丹（见《温热经纬》）
真犀角（磨汁）　石菖蒲　黄芩（各六两）　生地黄（冷水洗净浸透，捣绞汁）　银花（各一斤，如有鲜者，捣汁用尤良）　粪清　香连翘（各十两）　板蓝根（九两，无则以飞净青黛代之）　淡香豉（八两）　大元参（七两）　天花粉　紫草（各四两）
上药各生晒研细，忌用火炒。以犀角地黄汁粪清和捣为丸。切勿加蜜如难丸可将香豉煮烂。每重三钱，凉开水化服，日二次，小儿减半，如无粪清，或用金汁水，或加人中黄四两研入俱可。
王孟英云：温热暑疫，诸病邪不即解，耗液伤营，逆传内陷，痉厥昏狂，谵语发斑等证。但看病人舌色干光，或紫绛，或圆硬，或黑苔，皆以此丹救之。若初病即觉神情昏躁，而舌赤口乾者，是温暑直入营分。酷暑之时，阴虚之体，及新产妇人，患此最多，急须用此，多可挽回。切勿拘泥日数，误投别药以偾事也。兼治痘瘄毒重，夹带紫斑危证，暨痘疹后馀毒内炽，口糜咽腐，目赤神烦诸证。
郑按：数年来福州鼠疫流行，余未得此书。每遇斑核兼见之证，贫不能服犀角者，即令服此丹一二粒，每下瘀血而愈，屡试辄验，不可思议之神丹也。至于药品切当，明眼人一读便知，毋庸赘言。惟此丹仓卒配制不及，抑且价昂，惟望有力者，预为合就施送，以备救人，则阴功莫大焉。
前两年将此方抄付福州南台观音井康济堂药铺，照本制售，每丸只收小洋一角五，仙奉劝驰名药铺按照原方选择上品，药科预制待售，亦方便之一端也。
〔外敷验方（二十六则）〕
经验涂核散（并治疔疮及小儿生疬包黄水疮涂之均效）
飞朱砂（五钱）　木鳖仁（八钱）　雄黄（五钱）　庄大黄（五钱）　上冰片（二钱）　真蟾酥（二钱）　地丁（五钱紫花）　山茨菇（八钱）
上药共研细末，用小磁瓶分贮数十罐，黄蜡封口，俾免泄气，调茶油涂，或用清茶亦可。
琼州鲍游府用此方各味等分，调如意油频涂甚效，须先四面轻针结核，后涂药，凡小孩不能服药，用此法涂甚妙。此散福州观音井康济堂有售，每罐小洋半角。
郑按：原书法条下，所云经验涂药，即是此方，故首列于上。今夏鼠疫流行，有单发疔者，涂之即消，有疔核兼见者，涂之亦效，幸勿轻视。
●敷毒核单方（计十四方）
用木鳖仁研末调醋频涂，或用天仙子研末调醋厚敷烦涂，日易五六次。或取木芙蓉花、（无花用叶。）指甲花、（无花用叶，名金凤花。）红花、（家种的更佳。）马齿苋等分同捶频敷。或用生蒲公英（二钱）、生桕树叶（二钱）、生水浮萍（二钱）、天生子（一钱）、雄黄（一钱）、冰片（五分），共舂烂，和蜜糖敷之。抑用大土烟膏和药敷患处亦可。或梅花点舌丹调烟膏敷之。或用半边镰（即如凤尾草半边样子）捣烂敷之。或用独脚莲捣烂敷之。或用七叶一枝花根，磨水涂之。或用竹树米和白纸菜捣烂涂之。或用水芙蓉叶，有花更佳，和生盐舂成膏，加大土烟膏为心敷之，每一点钟换药两次。或用连须葱头捣烂，加雄黄冰片调敷。或用归尾、枯矾、雄黄、牡蛎、红花。（生者更佳。）连须葱头六味配合捣烂贴之。或用臭草、雄黄、仙人掌、蜜糖共捣烂敷之。或用蛇顶骨一粒，（郑注：一名吸毒石，形如棋子，色黑。上海乐善堂有售。）用唾津将平底一面涂遍，贴在覈上，即黏而不脱。一俟脱落，用人乳半杯，将吸毒石用竹箸夹起，浸在乳内两点钟久，吐尽毒气，毒盛者乳亦变色，取出再贴之。频浸频贴，以核消为度。（曾经试验不可轻视。）
应验疫核散　存济堂普济消毒散，每樽价银一角，铺在广东省城惠爱街八约。前年广东善后局制散十万樽，分送各县，存活者以数万计。
新增验方
治结核经验灵方　时疫中人，如遇喉间两胁大腿夹内，见有结核，速将此方涂贴，外用青布扎住，日换二三次，则核不痛，大则渐化，小即立消。
内服清解之剂，自可应验。
山慈菇（二钱）　紫地丁（三钱）　蒲公英（二钱）　鲜瓜蒌（五钱）　大青葱（五根，去须）　大生姜（二钱）　北细辛（五分）　江南香（五钱）
以上各药共研捣如泥粉，同江南香末，调麻油贴之。如核十分利害者，可加麝香一二釐，麝香涂之暴肿，不如用穿山甲较妥。方能透发药力，倘延缓太久，核毒已溃，亦不济事。
又方
生半夏（二钱）　天南星（二钱）　山慈菇（三钱）　咸蛋土（一撮）　赤小豆（二钱）
加茶油二滴，冲葱汤涂之。
又方
红蓝花（一钱）　锦纹黄（四钱）　蒲公英（六钱）　川麝香（五釐）　白樟脑（一分）　雄黄精（一分）　细奶草（一钱）
共七味杵匀，调甘草水敷患处，其核渐消，不痛为度。
以上三方，杨本所增。
又方　厦门倍文斋印送
马齿苋（鲜的尤佳）　白面粉用醋捣烂涂之。（凡有肿处皆可用。）痛者用三黄二香散。
黄连（一钱）　黄柏（一钱）　乳香（五分）　没药（五分）　生大黄（一钱）
共研极末，调蜜涂之。
又方　广州府施太守刊传
古人治疮，往往针去瘀血，今世多不解针法，可用西人蜞吮法代之。蜞即水蛭，俗名马蝗。吮血后，用赤小豆研末，贴周围尤妙，每日蜞贴一两次，日日吮之，以消为度。按：此法三年前福州行之已效。
拙定经验化核散
山慈菇（三钱）　真青黛（一钱）　生黄柏（钱半）　浙贝（钱半）　赤小豆（二钱）
共研细末，调净麻油涂，日涂三四次，以消为度，甚见效验。
八宝拱辰丹　广东存心堂秘制
此丹保身驱邪，专治时证发热，将次昏迷，即用滚水冲服，分早午晚连服三次，每次服二封，其毒即不能攻心，病重者多服数次，更佳，如已见核，急用本堂阴阳再造膏贴之。其昏迷不省人事者，再用本堂还魂夺命丹服之。立能起死回生，百试百验，神效无比。若未病之先，每日早晚服此丹一封，连服三日，即可不致传染，或内已受毒，尚不自知。服此丹后，发病亦轻，此丹功效捷速，难以尽述。真救苦之神品，活命之仙丹也。
阴阳再造膏　用时隔汤煨化不宜火烘
时疫毒核，用此膏贴之，如鼓应桴，立奏奇效。轻者一贴即愈，贴后约五六时辰，渐觉疼痛，再一二时辰，痛止核软，随渐消平。平后有周身遍发小粒如红疹者，不必别服他药，静养一二日自然痊可，或于他处化数小核，再贴之亦即全消。
还魂夺命丹　广东存心堂秘制
时疫危证，莫速于外现毒核，忽发昏迷，或未见核，猝然不省人事，迟延救治，百无一生。急将此丹，用热水送服，服后片刻，肚鸣作泻，即是药力行动，无不霍然清醒。俟泻四五次后，饮新汲水数口即止。病重者，服后未泻，仍未清醒，须再连进一服，必奏神效。诚救急活人之神品，还魂夺命之仙丹。凡一切痈背对口恶疮，疔毒走癀，危在旦夕者，服之均即消散而愈。
以上存心堂秘制三方。令夏福州省城内外各善士捐赀购备施送，全活不少，故附载之。要购者可向广东老城双门底藏修堂书坊寄售处，或向香港兴隆衔成安钱行购取。
涂核简便方
孙幼谷太守，函致虞友山司马云，旧厚烟杆内油膏，劈取涂核，即能消化，已经灵验。
●（附）辟疫验方（十二则）
辟瘟药
千金雄黄散　涂五心额鼻人中及耳门，能避瘟气。
雄黄（五两）　朱砂（二两）　九节蒲（二两）　鬼臼（二两）
上药研末过筛，磁罐收贮，每用钱许，调井水涂。
千金太乙流金散　辟瘟气方，若逢大疫之年，或用三角绛袋，盛挂心前，或悬户上，或焚中庭，或烧薰瘟病之人，无不灵验。
雄黄（二两）　雌黄（二两）　矾石（两半）　鬼箭羽（两半）　煅羚羊（二两）
上五味研末过筛，磁罐收贮。
千金断瘟方　瘟疫转相染著，至灭门，延及外人，无收视者，服此一丸，可与病人同床，不至传染。
赤小豆　鬼箭羽　鬼臼　雄黄
上四味各等分，研末过筛，以蜜杵丸如小豆大，磁罐收贮。
按：《外台秘要》多朱砂一味，亦可用。
经验辟瘟良方
苍术（五钱）　雄黄（五钱）　丹参（五钱）　桔梗（五钱）　白术（五钱）　川芎（五钱）　白芷（五钱）　藜芦（五钱）　菖蒲（五钱）　皂角（五钱）　川乌（五钱）　粉草（五钱）　薄荷（五钱）　细辛（三钱）　芜荑（三钱）
上药用生料晒乾，研末烧薰，可辟疫气，屡试屡验。
又方
红枣（切碎，二斤）　茵陈（切碎，八两）　大黄（切片，八两）
上药和匀烧薰，可辟瘟气。
避疫常服方　凡附近处发疫时，而地必有毒气，宜用。
白菊花　连翘　绿豆　银花　甘草
每味各三文，加净黄土五钱，白矾少许，每日煎汤，合家大小均饮之。体弱者稍少饮，或隔日一饮，以解毒气。
避疫香粉
生大黄（钱半）　甘草（五分）　皂角（一钱）　丁香（二钱）　苍术（一钱）　檀香（二钱）　山奈（一钱）　甘松（二钱）　细辛（一钱）　雄黄（一钱）
共研末，用绸小袋，佩戴身上。
治疫气传染方　凡入患疫之家，感其气入鼻内，即时布散经络。初觉头痛喉干，急用芥菜子研末，温水调末，填入肚脐中，隔衣一两层，以壶盛大热水，（开水亦可。）频频熨之，至汗出自愈。
辟疫良法　用硫磺、银朱二味等分，不可用水。以新瓦烧药，放在房内，关闭窗户门薰之。可除疫气及死鼠气味。
平时用贯众一两，白矾一两，为豆一撮，同放水缸内。白矾、乌豆宜用夏布小袋装贮，放缸内，三四日取出一换。凡到病家看病，先用如意油擦鼻，方可入门。或用雄黄末入鼻亦可。出病家门后，要当逆风处，引鼻取嚏，则疫气不能入矣。
或用屈臣氏药房之辟疫丹一二粒，佩戴襟前，可避疫气。辟疫丹，色白如莲子样，每粒十文，到西药房有卖。此丹土名臭丸。
或用雄黄末水调，多敷鼻孔中，与病人同床，亦不传染，此神方也。或用马骨一块，装红布小袋内，佩带身上，男左女右。
又方
五更时投乌豆一大撮于井中，勿令人见，凡饮水家，俱无传染之虑。
又方
雷丸大黄各四两，飞金箔三十张，朱砂三钱，（水洗净）。生明矾一两，共研末，以水为丸，每服二钱，屡试神效。
