

正文  ——————————————————————————————————————————————————————————————————————————————————————————

论《内经》标本中气从化  ***************************
寇孟杰曰：从本从标从中气者，盖无非同气相求之意焉。如少阳本火而标阳，太阴本湿而标阴，标本同气，故从本化。然少阳之中，见风木为火母；太阴之中，见燥金为土子，木从火化，燥从湿化，故不从中而从本也。少阴本热而标阴，太阳本寒而标阳，标本异化，故或从标，或从本。然中与本同而标则异，中与标同而本则异，故不从中而从标从本也。阳明本燥而标阳，厥阴本风而标阴，然厥阴之中见相火为木子，阳明之中见湿土为金母，木从火化，燥从湿化，故不从标本而从中气也。

虚火实火阴火说  ***************************
火之为病有三，一曰阴盛之火，桂附之类是也；一曰阴虚之火，芍地之类是也；一曰阳盛之火，苓连之类是也。总之，三者皆称为火，盖其所因之有不同耳。夫阴盛之病者，非阴自盛也，乃阳虚至极不能敌阴也，非补阳何足以破其阴乎！阴虚之病者，非阳盛也，乃阴虚不能配阳而阳无阴以相维也，非补阴何足以配其阳乎！阳盛之病者，非阴虚也，乃阴平阳盛而阳自盛者也，非伐阳何足以保其阴哉。故三者，一为阳虚，一为阴虚，一为阴不虚而阳自盛之，因不同有如此者。又升阳散火者，阴遏之火也，东垣所云之火也。滋阴降火者，阳亢之火也，丹溪所云之火也。阳盛之火者，河间所云之火也。阴盛之火者，太仆引火归原之火也。凡此四者，须辨而明之，则不致有误矣。

生死繫于病家而不繫于医家论  ***************************
医为司命，除轻病不药亦愈，及绝症与老死，虽药不能挽救外，余则莫不恃医药为起死回生之途径，顾病情杂出不穷，治法亦千端万绪，有应治标者，有应治本者，有应先治标而后治本者，有应先治本而后治标者，有标本同治者，有不治标本而从乎中者，择方有宜乎奇者，有宜乎偶者，有奇之不去而偶者，有偶之不去而奇者，用药有须寒凉者，有须温热者，有寒热温凉并用而相济者。凡此种种，不胜枚举，病家求治心切，一击不中，责难即至，或昨张而今李，或朝中暮西，筑室道旁莫衷一是，杂药乱投愈治愈坏，以其责医，医固不任其咎也。盖病家延医诊病，必先择其品行端正，学问优长者，信任之而不复疑，使之本其平日之所学，审其治标治本，先后缓急，从容展布，毫无牵制于其间，然后责以效果之如何而无可推诿矣。不尔则敷衍了事，且避谤之不暇，而尚何徒薪与曲突耶！忆！曩有同事刘君竹深令妹，患产后心腹痛，余初诊以为瘀血凝阻，用桃仁承气法加减服之，痛更剧，复诊以脉双弦而涩，按之无力，改用归耆建中法加牡蛎、阿胶之属，外贴二龙膏收效。设当时刘君以治不应手，另延一医，则成败未敢知也。上年江宁张姓妇，患肝郁腹痛，余用苦辛泄肝，佐辛香流气之品，连诊十馀次，痛势渐减，惟尚未全愈，倘再诊数次，自信必可收功。后闻入某医院割制而殒命。诸如此类，不知凡几，不过略举一、二，以为生死繫于病家而不繫于医家之佐证云尔。

论寒热  ***************************
经云：微者逆治，甚者从治。治寒以热，治热以寒，逆治也。寒热温凉反从其病，从治也。服寒而反热者，此必假热真寒；服热而反寒者，此必假寒真热。自有寒热表出，只论寒热度数之高下，不知寒热真假之伏藏，设遇伤寒，阴证似阳，亦持一表以验之，但见热度甚高而不于胫冷、甲黯、便泄、溲清、脉浮微或沉弱辨其真寒，将一投剂而立毙，表可凭乎！其他表热翕翕，里热蒸蒸，浮取沉按，其热攸异，皆指下能明验，表不得而知之者也。

《医贯》治虚疟方兼治久热不退之经验案  ***************************
赵养葵《医贯》云：余见发疟有面赤口渴者，俱作肾中真阴虚治，无不立应。凡见患者寒来如冰，热来如烙，惟面赤如脂，渴欲饮水者，以六味加柴胡、芍药、肉桂、五味，大帖一服而愈。余得其法，屡屡获效，且不必拘定寒来如冰，热来如烙，即无寒但热久而不退，或时热时退，缠绵不已者，一用此方，无不立应。犹记五年前，余长女之适嘉定秦氏者，患咳嗽，发热时作时止，余即写此方与之，而其堂上不敢使服，服他医药又不效，后乃勉以吾方姑试之，竟一药而愈。时有胡孟云者，苏常人，工诗画，亦负知医名，秦之表亲也，适下榻秦处，初见此方，极不谓然，及服之果效，始大诧为神奇，后胡遇看病有久热不退者，照方试之，亦无不效如桴鼓，窃谓医家立方以能愈病为真实凭据，何必入主出奴好为高论。邯郸《医贯》一书，为世诟病已非一日，徐洄溪尤诋之不留馀地，然其中好方甚多，徐氏之说余不取随声附和，盖实由亲身试验得来，非比阿好也。

附桂八味汤治肾虚狂渴之经验案  ***************************
六、七年前，余在农商部兼职时，有守卫后门之老岳某，旗人也，年六十馀，闻前清袭有世职，至民国落魄乃至此，有子十人，丧其九，仅存者年十三耳。是年春，因疹没失于调理，至入夏而喘嗽作，胃纳日减，口渴特甚，每夜必饮水；尽十二巨壶，犹以为未足，至六月，病更深，不知从何处得余知医名，意欲请方而未敢造次，有代为乞怜者，余慨允之，即令先来看脉，来则面白如纸，状极狼狈，十手指瘦削如葱管，甲长半寸许，真文弱可怜人也。按其脉沉而细，舌苔黑润，知其为肾虚作渴症，为用滋水补火法，开附桂八味大剂与之，并告以热药冷饮之法，服后当夜即减，饮十二壶之半，次夜又减半之半，至第三夜只饮一壶矣。余于第四日又遇老岳干部之后门，为我述其子服药后之应效状，余嘱其多服三、五帖，方免后患，则蹙然应曰：贵药用不起，能用他药换去肉桂否？余笑而不答，即随手探囊出两元赠之，嗣后不复闻问，至八月节，忽率其子来踵门谢，则面如满月，唇红齿白，生气勃勃矣。此种治法在余实从高鼓峰、吕东庄、陈远公、毛达可诸贤得来，明知诸贤医术久不为潮流所重视，而我行我法，随处有得心应手之妙，故不嫌人弃我取也。
上期报云，治验案者，有前贤轨范可循，并列证据，用昭大信。此云经验案者，由本人平日阅历所得，不敢隐秘，用示大公。

素心兰治笑症  ***************************
夏丽笙姻丈，尝言少时得笑疾，有所见闻，虽甚寻常，亦必一笑始快，当时有亲戚家延青镇沉梅卿先生治病，夏丈附诊，先生言手少阴心络浮热，用素心兰七十二朵，一服而愈。梅卿之弟馨斋同负盛名，远近数百里间，延聘无虚日，馨斋逝后，嗣能继其学，然规模差狭矣。青镇自乾嘉后代有名医，不知传授所自，陆定圃先生《冷庐医话》亦未之及。沉氏兄弟外，若陈梧时蕙卿兄弟于女科最精，所藏古籍亦多，今不知存否？与定圃先生同时者，尚有张君千里，亦精于医，《桐志》有传。谱弟董懋堂同年，曾患此证，惜是时余不知是方。晋笙志。

记韩君自述治乳岩方  ***************************
杭人韩清泉大令之子，自江西某铃医习得以草药治病术，甚为灵验，兼闻其自述，治西湖岳坟居户马某媳左乳患乳岩两年，已大半溃腐，百法延治均无效，后有荐韩治之者，韩以花椒若干分和以食盐、香草置锅中炒热，然后撒妇人油发中，即以绢帛折裹其发置疮上，按之摩之不停手，疮之脓血腐肉经乱发爬梳，咸淋漓随手落，虽痛甚，忍痛为之，如是连治三、四日，所创旋合而结痂。三、四月后，平复如初。按：乳岩患者不溃尚可治，溃则鲜有愈者，而韩君竟能以草药数味起死回生，操术不可谓不神。余时年二十馀岁，甚慕其术，欲从之学，韩言须随之往皖赣浙东闽北诸山中三年，认识各种药草，然后再临证二、三年，即可术成，然为处境所限，不能如志。今韩君已老困，民国四年，闻人言尚在沪上，今不知甚存亡，绝艺失传，良可惜也，记此所以传韩君，并所以传良方也。杭县叶瀚。

治淋良方  ***************************
治淋旧方如萆薢分清饮、五苓、八正等散，古人不过示以大法，至于辨证施治，增损原方在乎临，时斟酌。现时西药有专治此症者，颇收捷效，但淋症虽止，馀邪难清，与金鸡纳霜之截疟同是划药，叶浩吾君言七星猪蹄同灯心五十茎，煎服治淋，此真历验无弊之良方也。

答吴霞赤问口渴证  ***************************
问曰：口渴一症，多属热，多属液少，夫人而知之。故先哲医案每即据此以辨病之为温热，为液少。然水饮属湿，仲圣于饮家反渴用乾姜、桂枝、桔皮、附子、生姜，可知湿不化则液不潮，亦能口渴，下焦阴寒太盛，气不化水，未能蒸液上腾，亦今口渴，是寒湿有口渴者矣。但欲辨属热属燥属寒属湿，临证时诸证互参，将于何等证候辨别之？答曰：《伤寒论》辨霍乱症曰：寒多不欲饮者，理中汤主之，热多欲饮者，五苓散主之，口渴证之为寒为热，亦可于欲饮与不欲饮辨之。狂饮无度而兼喜冷饮者属热属燥居多，渴不欲饮或饮亦不多，且喜热饮者，属寒属湿居多，再参之以脉之洪数迟涩，舌之润与不润，小便之短赤或清长，则病无遁情矣。

其二  ***************************
问详前条。答曰：口渴见症甚多，择其简要易知者，厥有三端：曰舌苔，曰引饮与否，曰小便。试举其例于后。如舌黄，或绛，甚则边尖有刺，引饮，或并喜凉饮，小便短赤者，属实热；如舌光绛，甚则中剥，时时思饮，又不能多饮，小便自利者，属虚热；如舌糙白，或干黄，引饮，小便短少者，属燥；如舌薄白，不引饮，小便清长者，属寒，如舌白腻，舌形胖不引饮，小便不利者，属湿，其间或为湿热，或为燥热，或为寒燥，或为寒湿，就其见证之错综不齐者，而互勘自得真相。（案：热证热在气分则口渴，热在血分则口反转而为不渴，此理亦不可以不知。晋笙注）

血脱益气辨  ***************************
血脱益气（详见《从众录》中血症篇）虽属古训，余心窃有疑焉，盖血既脱而阳孤矣，若再益气，岂不气更盛而血更脱乎？虽然阴生于阳，阳生干阴，盖阴阳须相维也。经曰：孤阳不生，孤阴不长，治此者宜滋阴以配阳而加一、二味气分之药，则阳入于阴，阴阳自相平矣，即四物加参耆，□愈汤之义也。若医不知此而率尔盖气，吾未见阳极能生阴也，明理者以为然否。（血亏而气因之亦亏者，宜补气为先，以有形之血不能自生，生于无形之气也，若血自亏而气不亏者，宜滋阴补血为要，不得墨守成语而不思也，今血脱益气，但言血亏而气固之亦亏之一条，于血自亏而气不亏之一条，未能分明，故余有是作。）

小儿服凉药成痴辨  ***************************
小儿有疾，人成畏服凉药，恐成痴傻无法挽救，此似是而非之说也。夫凉药定心镇惊之品，不过数种，如牛黄、琥珀、朱砂、珍珠、石英、龙骨、龙齿、金箔、铁粉之属，过剂则令人失聪，其他如犀角、羚羊、石膏、黄连等药，过服则胃寒令人呕吐、泻利，不至痴傻，虽然药性各有所偏胜，达过不及，皆足为害，当辨证以施治，不能因噎以废食也。（隽侯按：朱砂、金箔之属，过服致呆者，不仅由于凉，盖由于重坠也。）

论外症有不可开割者  ***************************
凡瘿瘤、结核、流注、瘰疬等证，皆不可开割，倘误用刀剪，轻者变重，重者即死。今人一见外证，皆就西医治疗，西医不论虚实，不讲阴阳，操刀一割，毕其能事。如遇可割者，其取效因捷，若不可割者，危险立见，是在病家之注意，未可以生死所诸人也。

临产交骨不开单方  ***************************
柞木四钱，龟板三钱，煎服。柞木非家家药肆皆有，须预备。

产后交骨开不复合单方  ***************************
灵磁石四钱，虎胫骨一钱，煎服。虎尻骨更佳。

产后产门不合单方  ***************************
外治用陈石灰炒热，淬水洗，不拘多少。此项须预先自备。

产后脬损单方（有小便淋漓之见证为辨）  ***************************
黄绢于柴灰淋汁中煮烂，稍加白芨末，日服。

论微生物  ***************************
自科学日进，显微镜之制亦日精，凡肉眼所不能见者，至此遂物无遁形。医者利用之，以发见寄生人体之微生物。（其大别为二，具动物性者，谓之微生虫，具植物性者谓之霉菌），遂为西医界开一新纪元，例如，疟疾（胞子虫之一种），痢疾（短杆虫之一种），白喉（亦为杆状菌与体操所用之哑铃相似），疮疡（病虫种类不一），以及西医视为棘手之猩红热（为一种滴状虫运动的寄生物，或为一种连锁状球形细菌。），肺结核（即肺痨，其病菌为结核杆菌）等症，无不有多量之细菌或微生物，而一切传染病及疫疠无论矣。西医自发见病虫以来，突飞进步，凡对于消弥扑灭防范之法，可谓无微不至，而治效亦因之日著（然亦有虫虽尽而病未愈者，亦有旋愈而旋作终至不治者）。其功不可谓不传，其术亦不可谓不精矣。返观我华医界，对于微生物素未研究，惟竞竞于阴阳、邪正、寒热、虚实、五运六气之间，如药不对症，宜其百无一效矣。然数千来，其治疟、痢等常见之症，竟能药到病除者何也？岂柴胡、桂枝、黄连、黄芩等品亦有杀虫之功耶，即推之西医所号为难治之猩红热、肺结核等症，经中医治愈者，亦比比皆是，若是者，何哉？夫亦曰气化而已矣（我国庸医杀杀果亦不少，然此乃现在医士之不良，非中国医学之不精也。），夫人之不能离气，犹鱼之不能离水，故《内经》曰：九窈五脏十二节，皆通乎天气。又曰：天气通于肺，地气通于嗌，风气通于肝，雷气通于心，穀气通于脾，雨气通于肾，诸如此类，不胜枚举，故就气化之广义言，则人类生活于气交之中，息息与天地相通。从气化之狭义言，则人身各具一小天地，试观天地之间一切昆虫，无不生于春而杀于秋，长于夏而藏于冬者，何也？气化为之也。盖六淫之气偏胜皆能生虫，其尤显者为风生虫（细菌学家云，空气为微生物生活之所，微生物即随空气而周流，夫空气动即为风，故风字从虫，言风中有虫也，古圣格物之精干此可见。）。湿生虫、热生虫，春风鼓盈生机，则蛰虫始出，长夏暑湿交蒸，则化生尤繁，造夫秋霜肃杀，而靡有子遗矣。可见天地之气生之，天地之气亦能杀之，人体亦然。因风而生虫者，祛其风而虫灭；因湿热而生虫者，清其热，燥其湿而虫亦灭。犹之天时之肃以金令（木生风全剋木），暴以秋阳（燥胜湿），杀以严霜（寒胜热）而诸虫悉灭，不必问其性之为植物、为动物，更不必辨其状之为球、为杆、为连锁也，更有进者，人体由精虫构成，是虫实为人体之主要成分，至谓人为裸虫之长，直以人为虫矣。从知人体原虫是否概应朴灭，实为医学上待决之问题（譬之，农田有害虫，亦有益虫，窃谓人体亦然，但尚待证明耳。）。至人体之有微生物，人皆谓泰西所发明，（一六七一年阿泰那奇乌斯氏，始经发现，名之曰小虫kleine　Wurmer。一六八二年莱温苦氏，用强度之透镜发现细微之运动体，名之曰最小动物winzise　Tierchen）而最先发明者实为东方。考诸内典云，人自生胎后，体中即生极微细虫，为目年不见者，共有八十种。其大而可见，惟胃中虫耳（接即蛔虫）。《禅经秘要》云：男子周身四百四脉，皆从眼根布散，流注诸肠（中略），至阴脏处分三支，如芭蕉叶纹，有一千二百脉，一一脉中皆有风虫，细于秋毫。风虫之外有节色虫七万八千，围绕如环，眼触于色，风动于心，心根一动，四百四脉皆动，八万户虫（按上言七万八千，此云八万，举其成数也）一时张口，眼出诸泪，其色青白，化成为精，从男根出等语，与西人精虫之说，不谋而合，且于人身固有之虫，知其一定数量，明光慧眼，烛照无遗。又曰：女子子脏有九十九重膜，上园下尖，直至产门，中有二千九百细节，如芭蕉纹，八万户虫（按此与男子同）周匝围绕，人饮水时，散布四右四脉（按此亦与男子同），诸虫食之，即出败脓，其色如血，复有细虫游戏其中，积之一月，无可容受，所以女人必有经水，云云。是则女子经水之中亦有细虫，不仅男子有精虫矣。此为未有显微镜以前早已发明微生物之明证，亦即人体莫不有虫之明证。夫无病之人，既亦莫不有虫，则病虫之外，并有益虫可知矣。安见其概应消灭乎，此鄙意所谓尚待研究，未可以现时之治法为止境者也。至《庄子》之所谓蜗角蛮触，《列子》之所谓蚊睫焦螟，皆中国微生物之发明家且尚在西历纪元以前。彼读书不成，弃而学医，目未窥中国先哲之书，舍己耘人，以为道在是矣宜其为社会所鄙薄耳。

病家不可不知医  ***************************
病家多不知医，往往受医药之误。余素有痰饮困脾证，在江南时每岁必发一、二次，发则倦怠懒食，嗜卧，脉濡弱，面萎黄，甚则经月不瘥。服香蔻二陈汤，继之以香砂六君十馀剂即霍然。旅京十馀年，未尝小发。壬戍之秋，大发特发，月馀不解，每日进香砂六君汤，幸未困全，日必躞蹀长街一二次，亲友皆为余危，内子亦悚惧，吴立斋君特荐米市衚衕薛姓老医，薛本福建人，前清举人，工部主事，民国仍以一等一级主事隶教育部，须发皆白，道貌岩岩。为余诊脉约半锺之久，询问周详，渠固不知余为箇中人也。诊毕，嘱余入房安养，乃悄对内子曰：「此病劳心、劳力、气血两亏、脾肾交惫，年逾花甲，恐不易为力」。内子求请立方，渠乃握管颇费踌躇，约一锺之久，始开成一方，脉案甚长，所论皆中肯，其方乃黑归脾汤，熟地用至一两之多，木香只用五分，临别赠言，得效尚有斟酌馀地，否则宜早回南为是。内子见方，怪其补腻太过，余对内子曰：论证立方，头头是道，无如所诊者非我也。使不知医者，必遵信不疑，虽服之至死，病家仍赞其高咱也。姑舍之，仍持旧方，亲赴鹤年堂，检香砂六君子汤而归，未及旬日，病已痊愈，乃走谢立斋，相与共论医药之难。若薛医者，诚良工也，盖彼旅京多年，北方无湿困病，南方之居北者，湿痰多不举发，故未遑议及耳。设使我不知医，误于此老之手矣，甚矣！病家不可不知医也。

病家不可略知医  ***************************
病家不知医，固受医误；病家略知医，其受医误较之不知医者为尤甚。盖彼早时所看之书，大都一知半解，偏喜卖弄，每遇医开一方，彼必参以己意，暗为更改药味，效则攘为已功，不效则归咎于医，且不对医说明自改，医既不知其自改药味，反疑已药不中病，更立一方，而病家又暗改之，愈走而愈入歧途，致戕生命，此略知医之为害大矣！

神枕法  ***************************
《道藏》有神枕法，叙云：太山下老翁，汉武东巡时见之背上有白光高数尺。帝怪而问之，老翁对曰：臣昔年八十五时，衰老垂老，有道士教臣服枣饮水、绝谷，并作神枕法，中有三十二物，其二十四物善，以当二十四气，其八物毒，以应八风。臣行之转少，发白返黑，坠齿复生，日行三百里。今年一百八十，不能弃世入山，愿恋孙子，复还食谷，又已二十馀年。武帝视老翁如五十许人，验问其邻，皆云信然，帝乃受其方作枕。方用五月五日、七月七日取山林柏以为枕，长一尺二寸，高四寸，空中容一斗二升，以柏心赤者为盖，原二分，盖致之令密，又当使可开闭，又钻盖上为三行，行四十孔，凡一百二十孔，令容粟米大芎藭、当归、白芷、辛夷、杜衡、白术、藁本、木兰、蜀椒、桂、乾姜、防风、人参、桔梗、白薇、荆实、肉苁蓉、飞廉、柏实、薏苡、款冬、白蘅、秦椒、糜芜、乌头、附子、藜芦、皂荚、炙草、矾石、半夏、细辛（此八药毒）三十二味，各一两，皆㕮咀以毒毒上安之满枕，中用布囊以衣，枕百日，面有光泽，一年体中新疾皆愈，而身尽香，四年白发变黑，齿落更生。帝以问东方朔，答云：「近者谷城道士淳于公，枕此药枕，百馀岁而发不白。」

预防煤气熏蒸  ***************************
常食海带菜及绿白生萝卜。如红心者无用。又夜间窗户勿一无空隙。

预防感温化火烁液  ***************************
鲜芦根常服代茶。

参术乾葛皆能却液而不能生津  ***************************
汪訒庵于四君子汤、附方七味白术散下注云：人参、白术、乾葛皆能生津，此注大误。古方所称之人参皆潞参，其性温；今称之人参皆辽参，其性大温。前所用之辽参皆生採参，今所用之辽参皆焙熟参，是以性燥热，能助肝火。白术能燥脾湿，即能涸胃阴。乾葛能升胃气，湿阻气滞，因而胃液不上潮，口渴者用之，则胃气升，而胃津与之俱升，非能生津者也，故张司农曰：葛根竭胃液。此三药故能劫胃液者，反云皆能生津，岂不误人。

脑髓肠胃胞宫为脏为腑辨  ***************************
《素问·五脏别论篇》黄帝问曰：余闻方土或以脑髓为脏，或以肠胃为脏，或以为腑，敢问更相反，皆自谓是，不知其道，愿闻其说。岐伯对曰：脑、髓、骨、脉、胆、女子胞此六者，地气之所生也，皆藏于阴而象于地，故藏而不泻，名曰奇恒之腑，夫胃、大肠、小肠、三焦、膀胱此五者，天气之所生也，其气象天，故泻而不藏，名曰传化之腑。所谓五脏者，藏精气而不泻也；所谓六腑者，传化物而不藏者也。案：古者脏腑混称，考《素问·六节脏象论》云：十一脏取决于胆。《素问·灵兰秘典论》以脏胃为十二脏相使之次是皆称腑为脏。自黄帝岐伯察天地之五气而知五脏之生长，只此五者为根本，遂定五脏之名称。著《五脏生成篇》以垂教后世。盖脑、髓、胞宫、骨皆属诸肾，言肾脏而三者可包括焉。脉属诸心，言心脏而脉可包括焉。脏病虚多实少，大法宜补；腑病实多虚少，大法宜泻。彼夫不分脏腑，不辨虚实，但就病之所在而名之曰脑膜炎，曰肠胃炎，曰子宫病者，其亦未知人身之生成长养，悉本于天地之五气与。

烂喉治法不同说  ***************************
比年来，烂喉盛行，死亡相继，此非不治之症，皆由医家未能辨别病原、误药所致。症分三种。一为外感实症，表受风温，病在肺，病状恶寒发热，白腐仅在外面浮面，舌质赤，舌苔薄润，身上或有疹，或无疹。宜辛凉解表，用前、蒡、翘、贝、勃、蝉之属，外治用薄荷、真青黛、硼砂、马牙硝等研末吹之。一为内伤虚症，阴亏燥热，病亦在肺，病状无寒热，白腐在里面，如粉，如石灰，发呆白色，初起成点、成块，一二日即黏连成片，满布喉间，舌质红，舌苔或白、或微黄，或无，而必燥涩，毫无滑黏腻涎，治宜凉润、清降，用养阴清肺汤之属，外治用金银花、生甘草、象牙屑、濂珠粉、指甲灰、灯心灰等，研末吹之。一为内伤实证，湿热熏蒸，病在胃而袭于肺，病状无寒热，间亦有寒热者，必在午后而热不扬，寒不甚，白腐处带黄明色，必黏沫满喉，舌质红，舌苦苔厚腻、黄滑，重者口喷秽气。治宜化湿清热，如三仁汤之属，或滑石、通草、子芩、茯苓、煎仁、金果榄、山豆根等，外治亦用金果榄、山豆根加滑石、人中白等研末吹之。其辨别全在舌苔之为燥，为润，为腻，以及平素体质，大小二便，详察三症，互误均能杀人。大致喉症无不由君相两火上炎，故清心、清肝之药亦不可少。又火炉香菸，实为致病之由，一併附及。
此论已印在《医论选》中，因时下烂喉之症颇盛，而《医论选》未必人人皆有，不妨再登此册，将以普及。大概现下烂喉不出此三因，再有痧回后，喉反烂者，痧已回矣，邪已去矣，于此可辨其非实火，乃阴虚火旺也。若阴盛于下，逼阳上越之烂，必溲清便溏、胫冷，宜附、桂大温之品，以引火归原。中气不足，阴火上浮之烂，宜用参、术，而佐以五味等收敛之药。梅疮毒气上攻之烂，则宜用九龙丹、归灵内托散等方。此皆就烂者而言，又有不烂之锁喉急闭症，属风寒者，非麻黄开提不可，须华盖散。属郁气夹生冷者，须紫金丹。此外，喉病尚多，未及备言，但择要症言之。陆成一识。

答陈涤尘问目昏视物红白不一治法  ***************************
问曰：其操劳过度，体质素弱，前岁因忧伤过度，忽引起头眩、眼昏、视物颜色不一，或红或白，胸膈饱闷，或食后发胀不消，或食后顿呈饥饿状况，两脚自膝以下发冷，久坐头眩腰痛，卧时右侧贴褥较舒，否则不安。去年八月间两目失明，虽投以参桂鹿茸丸及别直参等，亦未收大效。现在一切症状大略同前，现併发气痛之症，每于肚角上发生一气块，如英洋大，带游走性。此气块若上升，则目痛、头热；若下降，则腰痛、腿热、心窠甚冷。若食咸，则恶心；食甘，则心颇爽，惟两耳仍聪，闻音鸿亮。
答曰：左卧不安，腰痛、目失明，病在肝。肚角气块，带游走性，病属肝气。食后发胀，块在肚角，木已犯土。此外见症，虚实皆有，未能据以悬断。是病宜察舌苔，苔腻口不渴而涎多者，为肝气挟中焦痰饮以上升，实症也；苔薄而黄、或绛，扪之糙者，上渴而涎少者，为水不涵木，肝气化火以上升，虚也。用药大异，未能辨别明白，难于开方。

答李明甫问头痛且眩并腿软治法  ***************************
问曰：敝人年近五旬，身体强壮，自幼至今别无嗜好。于民国九年二月间，忽患头痛、眩晕、两腿俱软。急请医治，有谓伤脑髓，则补脑；有谓思虑过度，则理脾；有谓怒气伤肝，则平肝；有谓水有亏，则补肾；有谓伤了头风，则除风；有谓阴阳两伤，则调气血。种种治法，概未见效。积日累月，似有半身不遂之势。是以不揣冒犯，伏祈贵社诸大医土，惠赐良方，以起沉疴。兹将现在病证详列于下：无烧，无冷，饮食如常，气足声高，头不安枕，但睡时略晕，必半坐半睡梢安，两腿步履艰难，平坦处略行数步，或遇上下则举止更难，冬令则病尤重，舌边尖红、中白。
答曰：舌边红为肝火旺，尖红为心火旺，参诸气足、声高，显为气火上冲之阳症，上盛自然下虚，故腿软，非即可以峻补。但症有两种，其一种苔白而厚腻，则是肝火挟胃家湿痰以上攻，治宜化痰湿为主，佐以清肝。如茯苓、生苡仁、法半夏、盐陈皮、姜竹茹、生赤芍、莱菔汁等。倘苔薄白而涎少，则是水不涵木，肝阴亏，治宜制女贞、黑豆、石决明、青竹茹、赤芍、白芍、青黛、紫石英、甘菊，稍佐以理气郁金等。以冬令病重论之，或是下条为的当也。

答杨燧熙问气逆呕吐治法  ***************************
问曰：病人年六十四，业商，素本肝肾阴亏，因劳神过多，且又多言，气伤，舌质光绛，舌中有苔姑白果许，脉象小数。三十年前有淋病，每大解用力则精泄，现在时时气逆，左膊觉热，其传串至中脘则呕吐，吐甚则汗，其吐每在食后为多，形容本来消瘦，饮食稍减，二便如常。祈诸道长惠赐良方。
答曰：形容消瘦，木火体质也；精泄，肝火为患也；气逆呕吐，肝火上冲犯胃也；舌张，胆火炽也；质光而仅舌中有苔少许，胃液亏也。病为肝肾阴亏，累及胃阴，毫无疑义。但尚有温滋、凉滋、温润、凉润四法，须分别用之。无痰者可滋；有痰者只能润。体气偏寒者，可温；体气偏热者，宜凉。今就上列各证，又当暑令，暂缓凉滋，如二冬、龟板、鳖甲、阿胶、元参之类。先用凉润如细生地、北沙参、白芍、生甘草、生牡蛎、川石斛、代赭石、冬青、川贝诸味已足。若沙蒺藜、枸杞子、杜仲、归身等之温滋，勿参入以夺其功，未知高明以为然否？

答虞井灶问两腿痠楚不能行动治法  ***************************
问曰：病人现年三十五岁。当十六岁时，足球踢伤左腿，跷三日而愈。念岁跳高时，右腿伤筋，跷一日即愈。二十四岁时，左肩忽觉酸楚，按之即欲狂笑，约十五日自愈。念五岁时，患睛痛、腹泻等症，卧床十馀日，觉背部板滞，以为久卧便然，迨病起而板滞如故，旋覆延及腰际，觉两腰痠楚不能转侧，俯仰动作，咸感不便，至念八岁时，又复延及腿部，先觉左腿大骱酸楚，后右腿大骱亦酸，大骱之筋，时觉吊住，每年约发三、四次，每次约十日而愈，发时不能多走，愈后仍可步履。至三十岁时，竟一发不愈，两腿时觉酸楚矣。自是步履艰难异常，且两腿大骱渐形僵直，致屈伸不得自由，起坐益觉不便，从此日益加剧，寸步难行。去年春季，肝胃病作，腿恙因而更剧。今腰背无恙，眠食如常，颈项不能俯仰及左右转，两腿大骱不能屈曲，膝骱亦不能弯，终日卧床不能起坐、转侧。倘平卧不动，则毫不觉酸，若欲勉强移动大骱，即酸楚难堪。历经中西医治，终归无效。敬乞大方家研察，并赐拟方救治。
答曰：自初病至今，腿跷肩酸，背板腰痠，不能转侧，骱筋吊，颈项不能俯仰，全属筋病。治法宜舒经络。但须分别湿热、燥热、寒湿、寒燥四种体质，方可用药。湿热用酒炒川楝子、生苡仁、酒炒防己之类；燥热用竹沥、竹茹、丝瓜络之类；寒湿用川椒、白芥子、片儿姜黄之类；寒燥用秦艽、川续断、宣木瓜、橘络之类。其药皆通经舒络，而其性各别，苟误用之，非但不能愈病，且因而加病。辨别之法，则在面色、唇色，舌质何色、扪之为糙为滑；舌苔厚薄，何色？舌涎多少？小便清长、短赤；大便溏薄、乾结，其气为腥、为臭，其色为深为黄、为淡黄，详细分之。

答月波问头痛而重囟门高突治法  ***************************
问曰：鄙人现年五十有三，去岁患历节风，痛不可忍，后经医生疗治，果得病疗。今春忽患头痛如劈，囟门高突，按脉沉弱，而苔黄白，胃纳尚好，有时头重如压，则目不见，甚至彻夜不寐，种种苦状，笔楮难尽。至于治疗之法，育阴潜阳，以及攻风劫痰、针灸之属，遍尝之，后得单方，篦麻与没药共研末贴痛处，则立止，逾日复发，而前药不效矣。知贵社同海内大医士研究良方，特述病状，俾鄙人苦海脱离，感甚。
答曰：此非小恙，乃肝肾下虚症。前患历节风，系风寒湿三气袭入筋骨所致。肝主筋，肾主骨，邪之所凑，其气必虚，是必肝肾先专而邪得以凑之。病后邪除，则虚者更虚。囟门属肾，巅顶属肾肾又属肝，前后相参，非肝肾病而何？但当有腰痠、腿软、足浮等下虚见证，问中未提及。再有真水虚而阳越，真火虚而水泛之分。水虚者脉数而无力，晚剧；火虚者脉大而无力，晨剧。如其面色㿠白，或痿黄，唇淡或黑，舌质淡，舌形胖，舌苔薄，舌液多，扪之滑，大便溏薄，色淡黄，气不臭者，真火虚也。宜每剂用八味地黄丸二两。苟与以上见证多数不符者，则是真水虚也，宜用六味地黄丸二两，并以青铅半厅，烊开浇入凉水，捞出再烊再浇，如是三、四度，乃用前丸研碎加入生黄耆、芎穷，俾得引升病所，以此水煎药，俾先升而复降。再，惟动内风，所以至巅，水虚佐钩藤凉息之，火虚佐明天麻温息之。今所幸者，脉象沉弱，若至浮弦沉坚，则昏厥难治矣。又外用黄柏、吴茱萸、灵磁石研细末，好醋调涂两足底，再以生铁屑水调，薄薄满敷头上，药性已过换之，亦可以辅助内服之药力者也。倘以冷水手中试拭头，而觉安适，舌苔黄厚腻垢者，则是馀邪上攻之实症。前方不可用，又宜以川萆薢为要药矣。而外治方则仍可用。再者，凡病于虚实疑似之间，或攻或补，用药最宜酌量先后。如前寒林残客问吐血，此症最惧留瘀，致贻巨患，是宜化瘀为先，即或有误，不致骤虚，补救甚易。若贵恙误用辛散，一旦骤脱，势将不及，误用补剂，可以改治，医究非仙，何能百无一误，但于此等处，利害相权，孰多孰少，斯能十全其八，称上工矣。

答王者辅问身如在舟申簸荡治法  ***************************
问曰：友人于七年前无故得一奇症，饮食、夜眠、二便均如常，手能写字，足不能步履，略走十馀步尚可支持，终日卧时为多，有时稍坐片刻，即觉心摇摇如身在舟中，遇风浪而被簸荡之状。历经诊治，或以为怔，或以为风，迄今服药不断，并无寸效。今年日服人参再造丸二十馀粒，亦毫无出入。脉形濡软，苔色如常，其人面色白净，素无嗜好，体不甚肥，此症是否属于痿症？有无治法？请海内名家不吝珠玉锡以答解，依法疗治，俾病脱体。
答曰：贵友是不能步履，确是痿症。痿有多端，以面色净白，揣之决非湿热成痿之实症。而虚症中亦有骨痿、筋痿等种种不同。以稍坐即觉如在舟中簸荡，揣之是风也可知，其非骨痿而为筋痿，何也？曰：肝主筋、肝生风也。然肝热生风，肝虚寒亦能生风，即空谷来风之理。仍以面白揣之，当为肝虚寒之生风，风入筋则筋无力而痿矣。照此拟方，宜用续断，木瓜、刺蒺藜、沙苑蒺藜、明天麻、生酸枣仁、金毛狗脊、干桑椹、菟丝饼、紫石英诸味，其分量请自裁酌。若舌质深红而不淡红，大便深黄而非淡黄，小便短赤而非清长，此方不可服也。

答童北屏问双目不明治法  ***************************
问曰：敝处有一妇人年六十七，于民国七年二月间，双目疼痛延至八年，遂渐次失明。诊治多人，未尝收效。其脉一息四至，右手关浮，雨尺均半浮半沉、无力，左手过关尺三部均浮细，亦无力。舌苔白而兼黄，近来时痛时痒，夜不安寐，甚至心中烦燥，时常头眩。伏乞贵社诸先生暨海内名家惠赐良方。
答曰：脉象一呼吸四至，尚称乎脉，稍偏寒耳。左三部浮细无力，血虚而气不附丽之侯。右关浮，肝气冲于胃之倏。参以头眩，心烦，时痛时痒，虚风虚火也。拟用局万驻景丸以补肝肾，肝气起于郁，用广郁金一钱；脉浮宜敛，用五味子三分，一散一收，配合为剂，煎汤下丸，食前常服。

答杨又生问卒然豪蔽口噤右肢瘛瘲治法  ***************************
问曰：族石湖子，年二十馀，业农，夏六月时，病湿温，馀热未清，不知食，入则复之，戒恣食厚味，卒然矇蔽口噤，标手足瘛瘲，脉弦数兼劲，苔黑，目赤，用辛凉宣窃，导痰诸法，而声卒不开，约计目杪起至十九日而逝。窃思如此暴症死期较速，乃迁延日久，其中必有可治原因，取历陈病状、脉象形色，以质海内诸明哲拨冗赐教为盼。
答曰：湿热病后，食复卒然矇蔽口噤，诸窃都属胃，馀邪得食而复聚，繫有形之邪闭寒也。胃主四肢，气血不流通，则瘛瘲非必肝风也。苔黑、目赤，热滞可知。或仿噤口痢法以石莲子等加鸡内金清胃口，如滞已转入大肠，脐旁拒按，舌苔厚乾者，择三承气下之。大致医家误作邪袭心包矣。

答杨绍球问独声嗽治法  ***************************
问曰：舍表妹年已十四岁，体质柔弱，面色微黄，夙患独声嗽，其声不重，嗽无定时，以早晨为多，嗽时喉不作痒，亦无痰，亦无气，惟觉胸中似有微物。所触脉六部沉弱，舌苔薄白，胃纳不佳，四肢乏力。症延数载，诸药罔效。敬祈高明医士，究其病理，赐一良方。
答曰：独声嗽属虚，《内经》虽有十二经病皆能致嗽之文，然无不假道于肺。此病非肺气亏即肺液亏。今已胃纳不佳，皆宜补土以生金，肺气虚者用人参、白术、炙草等；肺液虚者用钗斛、芦根、生草等，不可混用。治法当从肺脾著想，勿专治肺。但阳虚、阴虚问中未详晰，虽晨嗽属阳虚者多，仅此一端，难于决定。

答李福翁问呕吐白泡痰涎或如鱼冻治法  ***************************
问曰：拙荆十数年前，得一呕吐症，时发时愈，现年四十岁，近二月呕吐尤剧。所吐之物或系白泡，或系痰涎如鱼冻象，食时必俟饥极少进，方不呕吐，倘勉强多食，则停积不下，非呕出不可，畏风寒，偶冒风则头疼、身紧，呕吐尤剧。此时加衣受暖或欣沸水，则转热出汗，稍觉爽快，气亦稍平。倘将衣解脱，汗收身即不舒，呕吐复作，每逢睡熟，上身出汗，醒则发躁，午前两手心发热，摩膨胀，食后尤甚，少腹时发微疼，平日爱食酸味淡滚汤，近来口乾苦无味，吃梨汁似觉相宜，经水三月馀未行，向有白带，小便长少短多，大便微结，下部尤觉畏寒，出汗时甚少，大阴唇又发奇痒，脉象左右寸浮弦有数，关尺浮洪而数。舌苔根黄白而滑。请医施治，向服桂、附、姜、术等药有效，现服无效，改服台党、野术、赭石、山药、旋覆花、茱萸、炒白芍、当归、苏子、青皮、莱菔子等药，呕吐稍止。
答曰：呕吐一症，不外肝胃两经，有属热者，有属寒者，有寒热错杂者。据尊述种种见证，则是胃有寒饮，肝有郁热。宜高良姜、白豆蔻、制厚朴、苏子各二钱，鸡内金三钱，乾姜一钱，温以祛寒饮，飞净真青黛、酒炒赤芍各三钱，熟香附二钱，郁金磨汁一钱冲，以凉透郁热，佐生姜汁一匙冲入以开路，制半夏三钱以通彻上下阴阳，勿谓经阻三月疑为瘀，而用甘遂；或疑为虚而用补，须知气滞能令经闭，痰饮阻塞胞门，亦能令经闭也。

答徐镇治问肛门出虫治法  ***************************
问曰：仆有小女，年方八龄，质素颇强，亦无疾病，饮食苔脉一如常人，第数月来，每夜睡后肛门细虫蠕蠕而出，形如针锋，长约米粒，其色雪白，遍考方书，无比病名，亦不服药，想海内诸大医师经验宏富，其中谅必有理可求，有源可溯，故敢叙病状，伏乞恳赐良方，并说明病名、病因，俾患者得脱缠绕，后学得开愚蒙，则感德无涯矣。
答曰：内脏之虫，肺、胃、肠为多，虫从肛门出，其病近则在大肠，远则在胃，不关乎肺可知，然肺与大肠相表里，间有自肺而出，诸肠者虫之生或由于虚，或由于风，或由于湿热，不外斯三者。今云质素颇强，饮食如常，大致是湿热。如其舌质红而苔黄腻，面色或黄或带红而有光，唇色红者，可用苦寒杀虫药，贵众专杀胃中之虫，龙胆草专杀肠中之虫，宜食前末服。其名即《金匮》所称狐惑之惑也，惟惑能食肛、今不痛痒与惑梢异，惑乃古书传讹当作[或/虫]，方则不必泥于用古。

答洪济凑问久痢下冻治法  ***************************
问曰：贱恙于七且下旬忽患红痢，里急后重，但起居、精神、饮食，一切均皆如常。初进木香槟榔丸、芍药汤等方，当服当效，未能清澈，由于不守禁忌，除大荤外，鱼腥而食每日必需所致，迨至中秋节前，有事出外劳动感寒，复又大发。彼进饮食虽然照常，而下焦肾阳有伤，便冻增剧，小溲不禁，尻酸，肛坠，肠鸣，有寝寝欲流不固之势。迭进温固、补中、升提等法，如筑堤丸、黄土汤、补中益气、四神等方，约二十馀剂，随效随反，继进桃花汤，以汤易丸，加地榆炭、姜炭、血馀，用粟谷、莲子、荔枝、桂元等煎汤，日服一次，虽见小效，未能除根，刻进八珍丸及六君子汤等。现在症脉沉弱，苔淡黄，不渴，每日便冻四五次，血水先下，或亦有淡黄水夹冻，间有溏粪，间有肛坠，余无别症。兹特不揣冒昧祈求海内外诸大名家，代为研究，俯赐良方，免成休息痢之虞，是所拜祷。
答曰：此寒湿夹积为患也。虽小便不禁，尻酸，肛坠有似肾亏，实则病邪下注耳。用温补升提，于是乎本非休息痢而成休息痢矣。鄙人以为宜用公丁香柄、生益智仁、肉桂、砂仁、炮姜、木香、楂炭，略加荷叶以升清，此温通法也，冻尽自愈。

答徐韵英问大姆指无力治法  ***************************
问曰：予表妹年十三，前年患外感，继即化疟，经业师治愈，数十日始复初。讵知左臂及手指软弱无力，复邀业师疗治，用黄耆桂枝五物汤、黄耆建中等汤及服虎潜丸等，而左膊有力，奉动始得如常。所可奇者，独姆指、食指中依然软弱，连服方药，竟无效果。窃思指与臂膊脉络贯联，如何臂有力而指竟无力乎？且只巨擘一指，若食指、中指、无名小指与之迥异，岂不奇哉！近来身体颇丰，饮食甚旺，本无他故，惟左手指姆毫无劲力，及即左手亦不若右手之力，尺举物提器咸以右手当先。
答曰：考大姆指为肺经所止之处，是指病后无力，非肺气弱不足充及端走，即肺气滞不通及端末。前服黄耆桂枝五物汤，黄耆建中等汤，治之而臂有力，依此推详，可用温补无疑。人参横条，本草言专治指臂无力，且本入肺，大致药取象形，粗者入臂，细者入指。鄙意以此为主药，配入当归，横须，佛手指，佐以铁一块，即此数味，食后服之。外用研灵磁石细末，醋调涂指上，此以意会之方也服四、五剂仍无小效，可灸少商穴以通之。

答杨绍球问久嗽春夏加剧治法  ***************************
问曰：敝村于一农童，年已十五，夙患咳嗽，春夏剧，秋冬差。嗽时气急，喉间颇有痰声，似哮非哮，脉象浮滑，舌苔浮白，体瘦，胃纳尚佳，二便调。症有三载，服豁痰开肺药无效。此系何症？应用何药？敬求海内大医士赐方。
答曰：嗽有三年之久，决非外感，且不延痨，已成宿疴，大致脉证相参，不外痰火为患，以春夏加剧推之，宜泻心肝之火，用广郁金、生蒲黄、天竹黄以清心家痰火，用真青黛、生赤芍、陈胆星以清肝家痰火，但病发时用之，兹交秋令，只可竹捲心、灯心草、生白芍，制女贞等以养之，以减发时之病力。又慈孝竹，原名治哮竹，虽治顿嗽，治此病亦恰对，可以代茗。

答杨又生问妇女停经五载似有孕状治法  ***************************
问曰：有张姓妇，年约二十馀，停经五载，腹有动象，脉两寸动滑，如四、五月孕状。询其乳有黑荤，汁且自出，腹无痛苦，面无病容，惟有时漏血，血色鲜淡不一。《灵枢·水胀》论肠覃、石瘕两症，亦如怀孕状。肠覃寒气客于肠外，与卫气相抟，隐而内癖，按之则坚，推之则移，月事以事下；石瘕生于胞中，寒气客于子门，气血不通，月事不以时下。此症于五月紫园岭卢姓妇再为遇著，盖此妇夫在有孕，迄今夫死三年，于兹服凉血、涩血、补胎之剂，而胎不加长，望贵会诸君曲为指引。
答曰：乳有黑荤怀孕之征，乳汁自出名曰乳泣，孕妇虚弱之征，漏血亦属虚象，是孕也而非病。但虚有血虚、气虚、阴虚、阳虚，及虚在何脏之分，凡虚皆能致此，须辨明何虚，而以膏滋丸散常服调理之，前贤医案载孕数年而乃产者，指不胜屈，大都皆属虚症，皆用补以得全。今孕经数载或尚可育，否则骤崩堪虞也。

答房权声问五更腹痛治法  ***************************
问曰：敝人每夜睡至五更，腹左疼痛，按之略硬形长，痛势似觉波及腰部。任取何种卧位均不安适，侧卧之更若腰腹受伤而痛者。然以两手紧握腰腹，则痛稍减，坐起即止，乃复入睡安然无恙矣，如此者月馀。而饮食、操作，大小便等并无防碍，惟初就寝时，必须举高腹部，方得安枕耳。医药如温中、利气、通便等剂，均经服用，一无效验。不知应用何法可以治愈？惟乞诸大名家不吝赐教，无任盼祷之至。
答曰：遵述五更大致在寅卯木旺之交，肝气不靖，上攻腰腹，木乘土位，喜按者虚，卧则气升，坐则气降。前用利气无效，宜反其道而敛气，拟培中安木，用生冬术、土炒白芍、酸枣仁各三钱，生甘草、去核乌梅炭各一钱，临卧煎服。

答邹亮问心胸饱闷治法  ***************************
问曰；鄙人二月间，患心胸饱闷，食不消化，大便闭结，头晕发热，晨起口苦。考诸医生据云，此病宜先通大便，令余服燕医生补丸三粒，服后不及五小时果然大便通，而人亦觉清爽，因而又往复诊，述大便已通，其他亦与平常无病时相仿，嘱眼一调理方，诊视毕开单，用参、贝、陈皮泡汁代茶予亦从而行之。至三月中，□又发，适西医陆君在舍，谈及斯疾，伊遂探取囊中丸药十馀粒（卡斯卡），并仿单一纸服法，一日三次，每次二丸。次日大便略润，病亦渐减矣。七月间又起，予不医不药，自暮至夕，不觉间乃获愈。八月六日，对镜视之，舌苔黄厚，其他亦无恙，至明日原病复作。向卢津民先生求治，据云：胃气不调，当用枳实、砂仁、木香、佛手柑等，服下数剂乃瘥。自六日至十一日，大便并无一解，复访卢医士，诊脉后曰；清阳不升，浊阴不降，方用通幽汤加生军、麻仁等数味。服下一剂，大便畅炔，人亦清爽。以上诸家所服之药，以卢先生之方为效最速，然不知此病可常服此药否？并其病名云何？祈仰大医士告我病名，惠我良方。
答曰：食不消化，病根在中焦，脾胃传化失其常度、壅阻不通逆于上，则心胸饱闷、头晕发热，滞于下则大便闭结，从下夺法，通大便，恐效于一时，以后有非服药则便永不通之虑。以晨起口苦论之，胆有郁火，以舌苔黄厚论之，胃有热滞。鄙意清胃、清胆，用金石斛、麦冬、干芦根、甜杏仁、生甘草、净藿梗、生赤芍、真青黛（不落水）、鸡内金、青竹茹、金针菜等，王道无近功，渐渐调理，庶无后患也。

答张云房问寒热夜愈日剧并眩晕心悸治法  ***************************
问曰：家慈年四十二岁，患病半载，医药罔效，延医诊治，多云虚弱类，皆以补益之药治之，并服西洋参三月，未见寸效。斯时服龙骨、牡蛎、知母、柴胡、黄耆、西洋参等药，亦未见效。察其六脉沉滞，时而发热，时而恶寒，至夜而愈，次日复作，或早或迟，头眩眼花，而前脑为最，卧时稍久，愈觉头重，饮食适中，但有时觉心悸，食物后稍愈。患病半年，其病症类皆如是，似此病症殊属可虑，特此请诸道长惠赐良方。
答曰：以六脉沉迟，夜愈日剧，食后悸定推之，病属中阳不足，用连皮黄耆、桂枝、大枣、炙黑姜，退其寒热，用鹿角霜、明天麻、炙甘草、山茱萸、紫石英治其眩晕，再自加龙眼肉治其心悸，大致不错矣。

答叶树芝问失血后胁实肩重喘咳治法  ***************************
问曰：小儿叶梦庆，年十八岁，禀质素薄，胃纳尚强，恙由于旧年九月间，忽然失血数次，脉象微弦，当即服药，大致不外平肝熄风、通瘀宁络等品，以后血恙未发，旋即咳逆不已。至十一月间，右胁作痛，十二月左右，两胁均痛，自服羚羊，石决明之后，而两胁之痛熄，延至本年正月，又因感冒，两胁痛遂复发，以致喘逼大举，困惫异常。后因试服小青龙汤两剂，而喘逼大势渐减，然自此之后，或咳、或喘，轻重不等，乘留左胁一边锥刺作痛，莫名其状，后又常服三七通瘀，而胁痛遂未发，中脘又鸣响有声，交晚肩背重压尤甚，兼之左胁自五月以后，日见偏削，较之右胁凸凹不同，幸得神色如常，胃尚宽纳，睡卧亦安。近时所苦者，惟左胁笨实，咳逆乏痰，动则喘奔，以及肩背重压数者而已，诚恐日久蔓延成为痼疾，而近处医生又皆梦梦，未知此病究系何症，亦未知当用何方，闻之贵报社热心医学，遇尔驰名久已，脍炙人口其于贫苦疾病，尤加体恤，用是不揣冒昧，征求疗法，恳登报端，不胜感激。
答曰：失血后现患左胁笨实、咳逆乏痰，动则喘奔、肩背重压，病在肺肝两经，但其病邪之为瘀、为气、为伏痰、体气之偏虚、偏实、偏寒、偏热、偏燥、偏湿，莫能明瞭，如欲开得当之方，请将面色、唇色、舌质、舌苔、大小便详列再答。又考伏痰症，口不吐痰，以体肥、苔厚腻、右关滑为辨。

答徐镇治问臌胀病治法  ***************************
问曰：敝乡有华姓妇，年四十四，质秉素厚。自今年二月间，月水断后，腹中渐大，自疑为孕。至四月间，形愈巨，始信为胀，延医服药不效，又误服草药，非仅不效，反形愈重。至七月十二日，邀仆诊治，面色晦白，六脉沉细，且甚模糊，难辨有无，察其舌苔微白，边微红，惟中有黄润厚苔，问其经水，终究不行，饮食、二便一如平常，腹大宛如抱瓮，莫堪其苦，按之甚坚，无窅，有青筋露出，肿及两足，难于步履，而头面至胸尚无肿象。仆对此症愧少经验，不取征实其气臌与血臌，亦不敢疏方轻试。为此，录贡病状，代求海内。
答曰：李惺庵谓妇人身肿，有水分，血分之殊。水分者，中州停湿，心下坚大，病发于上，先水肿而后经断，治在中焦。血分者，血结胞门，脐下胀，病发于下，先经断而后水肿，治在下焦。且血分之病，小腹硬痛，手不可按，而水道清长，与脾虚之候，大腹柔软，水道涩滞者各别，宜破瘀之剂。又李梴谓瘀肿皮肤光亮，现赤痕、赤缕，乃血化为水也。上两条鄙人均曾辑入《病症辨异》肿胀门，今列病状与二李所说尽行符合，确为血瘀入筋无疑，故青筋现也。以面色晦白，六脉沉细揣之，宜温不宜凉，且脉道已滞，未便以沉细即断为虚。苔尚厚，饮食二便尚发常，似可仿实症，治温通经络之瘀。叶天士治小儿单胀案，谓诸药不效，气分无涉，宜治血络，用当归须、桃仁、延胡索、蜣螂虫、五灵脂、山楂，研末丸服，请斟酌分量，或佐以补品一、二，似可移治此病，泽兰、紫草、酒炒防己、络石藤、天仙藤，皆可酌用。至病后调理，则鸡血藤必不可少，以此藤温补络中之血也，然必病去后始可用。

征求通函问答以研究病理  ***************************
前年，裘君吉生，在绍兴刊印医报，内辟问答门，如有疑莫能明之处，登报以互相问答，智者干虑或有一失，愚者千虑或有一得，所以交换智识，诚良法也。仆上载问答名条，即皆前作，今者移寓京都，同人有医话之刻，因拟仿绍报前例，仆有所疑，登此以质高明。如诸群下询刍尧，亦可函示病状，当贡一得之愚，随即函覆，并择有所发明者，登诸医话，诸君子如以为然，请注意下列一则，按照所举各条，逐条详列。

问病者请注意  ***************************
不论何病，须先察其体质何属，然后可以揣知病之原因。今将必欲问者条列于后，务必详细说明。
—舌之质地为深红？为淡红？为鲜红？以指扪之，为滑？为带糙？
—舌上之苔为厚？为薄？为半有半元？是何颜色？其色又须辨为浅？为深？
—舌液为干？为微润？为滋润？为多？
—舌连尖有无红点？舌中有无剥纹？舌根有无赤瘰？
—口涎为多？为少？口味自觉作酸？作淡？作甘？作苦？作咸？为渴？为不渴？为虽渴不欲饮？
—大便为乾结？为溏薄？或先结后薄？其色为淡黄？为深黄？其气为臭？为带腥？平日若何，病时若何？
—小便为清？为黄？为赤？为长？为少？
—有痰？无痰？为厚？为薄？为黄？为白？为黏？不黏？为一吐即出？为吐而艰出？
—身体为肥？为瘦？为先肥后瘦？为先瘦后肥？
—面上何色？其色又要分深淡，又要分光亮、晦暗？
—唇色为深红带紫？为淡红带白？为鲜红如朱？其形为发胖无纹？为干皱有缝？或起皮？
—有无寒热？发于何时？于寒热时皮肤乾燥否？滋润否？有汗否？
—闻其声为响亮？为带哑？为涩？为高大？为低微？
—饮食平日若何？素嗜何味？病时若何？思食何味？
—妇女经水平日为期准否？为多？为少？为深红？为淡红？为鲜红？病时若何？即非经病，亦要写明。一年纪若干？一病时若何症状？为新病？为老病？从前患过他病否？服何药而愈？
以上各条，凡一切病症，皆须开列。再将所患何病？从初起到现在，一一写明。虽无脉象，亦能瞭然于胸，自然对答无误，四诊互参，苟得其三，已有多数耳。

产后不谨房事成瘫  ***************************
产后未满一月，误犯房劳，致卧床不起。医者不知病因，以寻常调理法，治之必无效验。胡绥之先生谈及某姓产后忽患瘫痪，服药无效，其姑曰是犯房劳，须俟他日再产可愈，后果如其言。夫产后一月内不戒房事，每生种种疾病，但皆不如某姓妇之瘫卧不起为显而罕见之症。今某姓妇如此，当有别种生理关系，或是瘀浊凝结肝络，因而腰力偻废使然，非再产则络道细微，气不复通，必俟新瘀大行时，旧瘀乃亦动而随下。其姑有是说必有所传授，遍翻医书未有及此者，此等微妙病机，关于女科者，老年妇人往往以经验得之，如孕时肿之琉璃胎，亦无须医治，产后自愈之类，惜无人详为纪载，继夏子益而作《续奇疾方》，可惜也。

论北方治温病  ***************************
仲景所著书为伤寒，不能通用于暑湿、温热等症，有清以前温病未发明，医家用方恒以黄芩汤为加减，呆滞不灵，未必能收捷效。逮喻西江、叶香岩诸先生出温病大法，愈阐愈精，与伤寒截然划分，其病理药方与伤寒适成一对照，由仲景书反鉴而得，其处方用药之精微，故在今时伤寒症百不得一，而仲景书独为医林宝贵者，以其治病条理精诣入神，可师可法，实足昭示来学，若泥其成迹，以古法治今病，岂得为良医乎？自吴鞠通荟萃成编，而温病条例粲然明白，此亦医家除旧布新一大转机也。京师当有清季年，南方士大夫知医者皆宗叶氏，而太医院独奉《医宗金鉴》为宪典，牢不可破。医生又非上材，鲁莽灭裂症多不治，故民间谚语谓「翰林院文章，神机营刀枪，太医院药方。」率皆有名无实。故彼时京城医士不知有温病，治法动泥伤寒成方。京官宅中病人因此不敢延本京医生，而必求南人治之者，盖多所惩戒也。其时书铺中所鬻医籍，陈修园书则过问者多，叶氏、吴氏之书则购者寥寥，自孝钦后拨款设立医院，南医来京者多，而叶氏、吴氏书乃盛行。今本京悬壶者，亦皆改宗南派矣。夫春夏秋之季病温者十居五六，而辨证不误，治法细密者，舍江浙二省人名手，实鲜渊源有自，不可诬也。温病既如是难治，而以付诸向无此种学识经验，火烘冰冒之悍夫，死其宜矣。然研究温病一科并非难事，如能熟玩叶氏、吴氏及薛生白、王盂英、章虚谷、雷少逸诸先生书，已智珠在握，临证再辨明兼症、坏症，分别用药，则十有九愈，此我所以为本京医士不惮烦言也。

论疟疾不宜概用柴胡  ***************************
京医能脱去伤寒旧习矣，而犹有未尽除者，如疟症之用柴胡是矣。厦秋之病疟痢为多，皆非死症，而或不免于死者，用药误也。痢症贵疏通，而误用补涩，疟症贵疏散，而误用升提，则病必延久而难愈，一误再误，至死非难，医生泥古者，见仲景治伤寒，少阳疟用柴胡，遂以柴胡为疟症必用之药，即通博如徐洄溪，亦以叶氏治疟不用柴胡为诟病，遑论他人乎！夫受邪即异，用药宜殊，柴胡辛温上窜，行半表半里，治伤寒少阳经正疟的足要药，若受邪为温，且又不在少阳经，误用柴胡轻则汗出不止，重则眩晕发厥，病反加剧，此医者之所宜知也。疟用柴胡，南方庸手亦或不免，皆由未明仲景用此专用少阳经而设之故，光绪季年，丹阳韩止轩氏名善征，著《疟疾论》三卷，将疟疾条分缕析，各系以治法，谓疟疾由温热暑湿感受而成，如伤寒少阳正疟则绝无仅有，引王孟英、汪射城说，证明柴胡之不可妄用，如妄用柴胡则提成长热不退，或两耳大痛，甚则神昏，更或引动肝脏痉厥立至，其贻害之烈如此，纵令热邪果入少阳，则叶案有用青蒿之法，青蒿辛凉而能提少阳之邪外出，与柴胡之功用却成两对照，此叶氏所发明者，而洄溪未之知也。韩氏书又驳倪涵初疟疾三方，笼统治疟之非，谓倪所立首方是平胃、二陈二方，知加减灵仙、槟榔、黄芩、青皮、柴胡，施于湿痰兼风寒之表邪者自效。若温暑热用之，其弊与小柴胡汤等。至第二三方，尤宜辨证而施，不可轻试。夫病因本自不同，岂可以同为疟疾而概以三方统治之乎？受因异则施治不得不异。若如近时治疗一致之谬说，则医生之天职、一药铺掌柜能胜之矣，何用读书临证纷纷多事乎！如患疟者以求医辨证为难，则先从半夏散试服，方为半夏一两，贝母一两，研末临疟未发二时之先，以姜汁一匙冲服，此用意以开痰通络为主。昔朱丹溪先生治疟以二陈为主，为无痰不成疟也。半夏以开湿痰，贝母以开热痰，而以姜汁泄其邪疟之初起，如法服之再能禁食鸡、醋、面、蛋，亦可脱然而愈，法至简捷。南中颇有以此方预储末药，以备施送者，亦利济之术也。又韩氏书，但言柴胡之害，而现时则群以金鸡纳霜为截疟之妙品，金鸡纳霜止疟有神效，但当眼于病邪已尽，而疟不止之候，若初起时即止截之，则暑温热之邪锢留在内，必变成劳热鼓胀不治之症，结果无药可治，如已误截而发觉尚早，未至延劳成胀，苟遇名手犹得设法施治，清理内邪，令有出路，一面慎饮食，谨起居，亦或可以无患。韩氏书南方有单行本，京师未之见，而铅印陈修园书中羼有此一种，倘能抽出单行，以供病家选择用方，亦善事也。

论神效七液丹  ***************************
是丹药味虽少，而清湿热，解秽气，达表邪，下肠垢，内外同治，故其仿单云专治时行瘟疫、疟、痢、烂喉痧、伤寒、斑疹、时毒、痈疽、一切无名肿毒、暑风卒受、霍乱吐泻、各种痧气，一服立效，三服告痊。无论男妇老幼，胎前产后皆可服之。此丹有力者配合施送，无力者广钞此方，起死回生，功德无量。方用滑石三百两（生甘草三两泡汤浸滑石，研细漂飞去粗，要极细，细而又细，为妙。晒乾为君，以后七液，次第拌入晒乾。），鲜萝卜汁五十两（拌制过滑石粉晒乾。），鲜佩兰汁五十两（拌前滑石再晒乾。），鲜紫苏汁五十两（拌前滑石再晒乾。），鲜藿香汁五十两（拌前滑石再晒乾。），鲜侧柏汁五十两（此汁难取，先须将生藕汁，浸柏叶同捣烂，方绞得出汁，亦取汁再入前滑石再晒乾。），鲜荷叶汁九十两（用嫩荷叶取汁，拌前滑石再晒乾。），生大黄三十两（用无灰酒二斤浸，捣极烂，拌前滑石再晒乾。），此丹成矣。每服三钱，引药开后，倘仓卒不得药引，即开水化服亦可。疟疾引用生姜三薄片，半夏一钱，川贝一钱，煎汤化服。痢疾红者用黑山栀一钱，白者用生姜三片煎汤化服。若痛痢以及噤口痢用广木香磨五分加开水调化服。烂喉痧并一切症，只须白开水化服。外证可用葱汁调搽，小儿减半。余以此方有效，故广为传播。

古方宜活用说  ***************************
古人立方大都主治一症，各走一经，故药少而气纯，力专而效速。一方有一方之妙用，一方有一方之特长，岂可妄行增损，致失本旨。然时有古今，地有南北，人有强弱，邪有浅深，病有轻重。若气虚概进以四君，血亏概补以四物，风寒概施以麻黄汤，疟疾概投以小柴胡，曰此古人成法焉，古人不任其咎也。夫一解表，桂枝汤解风邪之表，三仁汤解湿温之表，六一散解暑邪之表，银翘散解温邪之表，非一方所能赅也。同一祛寒，理中汤祛太阴之寒，真武汤祛少阴之寒，当归四逆汤祛厥阴之寒，四逆汤通治三阴之寒，亦非一方所能尽也。旦一病而主两方者，《金匮》尤不一其例，如同是溢饮，大青龙汤主之，小青龙汤亦主之。盖水饮流溢亦随入脏气寒热而别，饮从热化，则以辛凉发其汗而主大青龙；饮从寒化，则以辛温发其汗而主小青龙。又同是胸痹，苓杏甘草汤主之，橘枳生姜汤亦主之。盖一则水盛于气，故主苓杏以行水；一则气盛于水，故主橘枳以行气。且也同是承气，而用意各有不同，大承气通治三焦，小承气不犯下焦，调胃承气不犯上焦。犹之同是陷胸，而所入又各不同，大陷胸为足太阳药，小陷胸为足少阳药，此皆荦荦大端，显而易见者也，更有药味皆同而主治不同者，如小承气汤与厚朴三物汤、厚朴大黄汤，三方同用大黄、厚朴、枳实三味，而命名既殊，主治亦异者何哉？则以药味虽同，而分量不同，君臣不同也。小承气意在荡实，故君大黄。后二方意在行气，故君厚朴，而厚朴之分量一则仅用二两，一则多至八两或一尺也。吾人于此中区别，苟不细心研究，乌知古人制方之妙哉。然若墨守古方，不知变化，胶柱鼓瑟，削足适履，其弊亦复相等，须知运用古方贵通其意，而不必泥其迹，师其法而不必袭其方，即如仲景复脉汤一方，生血之源，导血之流，可谓补血第一方。杨西山亟戒加减是也，然叶天士先生治血症，常用此方去姜桂而加白芍，近代唐容川先生亦有加减诸法，但能不失仲景遗意，又何不可者。即人参养荣汤亦从此方套出，可见初无一成不易之法，神而明之，存乎其人耳。试观有小建中汤，而归脾汤即从其重浊处套出。补中汤即从其轻清处套出。有葶苈大枣汤，泻肺中之火，即有人参泻肺汤，泻肺中之水。有大陷胸汤下胸中之火，即有厚朴大黄汤下胸中之水，盖通其意，则泛应曲当，得其法则触处皆通也。又成方之附列加减法者，如仲景之理中汤、小柴胡汤，东垣之补中益气汤等，亦复不少，古人亦既以活法诏我矣。孟子曰：能与人规矩，不能使人巧。古人立方示人以规矩而已。善学者取其方而圆用之，其庶几乎。

冬令忌按摩及习练导引等法  ***************************
凡事皆有反面对面，按摩等法可以治病，导引等法可以健身长生，几乎无人不知，而我读《内经·金匮真言论》云「冬不按蹻」。王冰注谓：「按，谓按摩，蹻，谓举动手足，是所谓导引也」。扰动筋骨则阳气不藏。又经云：春不病颈项，仲夏不病胸胁，长夏不病洞泄寒中，秋不病风疟，冬不病痹厥。王注：「谓上五者併为冬不按蹻之所致」。又经云「藏于精者，春不病温」。王注谓冬不按蹻，则精气伏藏，以阳不妄升，故春无温病。然则冬令按蹻，即伏来年种种疾病从可知矣。然则近年来温病之多，正由于讲究卫生，终年延人按摩或习练导引，行八段锦等法，有以致此矣。但知按摩导引之善，未知按摩导引之弊，是未思凡事皆有反面对面也。

《内经》胃气乃厚本草黄连厚肠胃两厚字合解  ***************************
《内经·生气通天论》云：「味过于苦，脾气不濡，胃气乃厚」。此一节申明上文，阴之五宫伤在五味句，言用之过度，则反伤本脏也。宫者脏也，苦先入心，所以用之得当，则苦能补心，用之过量则苦反伤心。盖苦从火化，无论苦温，固易化火，即苦寒多服亦积久而化火。味过于苦脾气不濡者，脾燥无以润胃也，胃气乃厚者，胃家燥而厚实也，胃家实则大便不通矣。玉冰注以胃气强厚释之，非是。又《本草》黄连厚肠胃，古方湿热成痢，每用黄连，正取其苦从火化，能燥湿邪耳，湿收燥则肠胃厚矣。凡燥湿寒热并宜适得其中，胃不可过燥，过燥则胃家实。《内经》所以戒味不可过苦也。胃又不可太湿，太湿则成痢，本草所以称黄连厚肠胃也。

血症宜戒盐咳嗽吐血症更须戒盐  ***************************
凡病人对于饮食各有所宜，亦各有所忌。病不同，故所宜所忌亦各不同。假如一鸡鸭也，肝病忌鸡，风病忌鸡，上升之病忌鸡，百馀病不忌焉。湿病忌鸭，阳虚症忌鸭，而馀病不忌焉。假如一猪肉也，痰症忌之，生疔忌之，其他有间焉。水肿之忌盐，人皆知之，若消渴下疳亦忌盐，人或知之。若咳嗽吐血最忌盐，人多忽之。此病现在甚多，人皆不能食淡，是以药虽对症，而终不见效。并有酿成危险者，盖无论何种血症，莫不忌盐，而与咳嗽同见者更甚，即产后忌盐亦是此理。以盐能耗血又能凝血也。水肿所以亦忌盐者，以润下作咸，水曰润下，食之适以助水邪也。

育儿者注意  ***************************
近查小儿病症多吐泻，慢脾危险之候，本院思患预防，提出数条，以便育儿者注意：一、慎重寒凉，小儿受寒，人每不觉，盖其上衣，短裤有裆不束腰带，寒多由腰脐入内，里寒多而表寒少，发作则腹疼，泻痢作热，致成慢脾，宜改良衣服。二、少吃生冷，胃家多受水果冷食，则胃阳不足，消化无力，轻则停食作热，重则吐泻，沦于慢脾。或曰水果可助消化，乃救酒，食后胃热过高，非水果真能助消化也。三、戒食不易消化之物，小儿幼时胃力均弱，因无牙咀嚼，或虽咀嚼而不常运动，因之不易消化，每停滞生病。以上三条，未病时须预防。若已病后须知者，亦有三条：一、作热亦有里寒症，里寒作热绵绵不休，并不过亢，夜甚于日，舌苔白滑、灰滑、淡黄而滑。均润泽不燥，虽热而所吐泻之物，均未消化，甚有泻青绿色者，此均里寒作热，已成慢脾，贸然以为有火而用凉药，每易致误。二、虽停食而不宜攻下，停食既因脾慢不运，攻下更嫌克削，慢脾症宜补土温化，不宜攻下伤脾，脾如能运，虽有停滞，自能消化，何必攻下。三、忌用刀针扎积，以免致误。慢脾本属虚症，已血气不足，扎积则更损气血，往往致误，更有拿积糊檟等，均非良法。本院屡见此等误事情形，故特举而出之。

答徐韵英问友人痴呆病理与治法  ***************************
问曰：舍亲由正月底起似觉不甚活泼，到今更觉拥重不灵，四肢甚呆，心中时发蒙糊，譬如看一物件，则目不转睛，手扭纽子则手忘放下，少刻心清，自亦不知其故，终日惶惶，亦不甚烦恼，以课徒故心不静閒，身体甚肥，饮食二便如常。脉息轻按甚细，重按滑大有力。舌苔滑白微黄。想是痰症，服白金丸、六君子丸，竹沥涤痰丸无效。用何治法清指教。
答曰：令亲戴君病痴呆，以身肥、舌苔滑白揣之，有湿痰可知，以素充教员，揣之心气虚可知，是痰气乘心气之虚而上蒙心窃也。失治久则成痈，白金丸、竹沥涤痰丸，亦此症可用之药。六君子丸中参、术、草三味，则嫌于补，补则痰不化，当其蒙时刚神呆，及其气退则神醒，断不可用菖蒲等辛开药，恐反使心胞大开，痰气遂直入无阻。又宜先治其痰，痰清乃能补其心气。张仲华治湿痰神糊，用制厚朴、炒陈皮、茅术、枳椇子各钱半，法半夏三钱，白芷一钱，煨草果七分，枳实磨汁五分，山茨菇磨冲五分，鄙人谓此方对症可服。如病人素不饮酒，去枳椇子。如在蒙时加天竺黄三钱。又曹仁伯，有痰郁心包，神识不清方，此则更进一层，常蒙不明用之，前两方均载《柳选四家医案》中，可以检阅。此病，食物、药品俱忌滋腻，而猪肉、海参、天麦冬、元参等为尤甚。

答朱业良问狂病愈后之变症治法  ***************************
问曰：余父年三十九，喜花界，于民国六年间忽得狂病，医愈。初愈时精神甚振，自觉忧闷，大便不畅，饮食不佳，全身作胀，痰多，延数医者治之不效，如是连绵至今，复又喜笑无常，善言，饮食倍进，精神甚振，面色微白，眼边微红，大便不通，不眠，时说乱话，脉象细弱，两尺尤甚，苔色白腻。今未服药，不知马宝可服否？今见《绍兴医报》不乏名家，故特登于诸道长之前，求赐一良方，以脱苦海，则感谢莫名矣。
答曰：肝经内寄相火，喜花界者多肝旺之辈，胃又湿盛者则烁而成痰，患痰火症前之狂，痰火为患也。今之笑，痰犹滞于包络也，多言善食火盛也，苔白腻湿痰盛也，脉细弱尺尤甚，痰滞脉道，非虚也，白金丸加天竹黄可服，《柳选四家医案·爱庐医案》中湿痰瀰漫扰乱神明方，亦可服。

答陈莲峰问病  ***************************
问曰：福建石码福河乡程善妇人，年十九岁，据言十五岁嫁夫，至今将及五年，仍是童身，未有经信月潮，乳部亦无发育，体格虽有递年长大，神气活泼，肌肉充满，食量亦宏，操作如常，绝无病徽，不知生殖器发育未完全否？抑为先天胎带残废，此等生理问题，妇人无月经与男子无阉何异，因渠姑抱孙心切，求治甚挚，然如贫何！且单子孤停，恐至乏嗣，故托登医报，诚恳高明惠教良法，实为幸甚。
答曰：妇人经不行，而其他无病状者有两种，一为暗经，虽无月事，一般能生育。一为痰塞胞宫，体肥者多，患此服二陈丸，缓调可愈。但以乳部不发育推之，肝气不足可知，用沙苑子、枸杞子，菟丝子、佛手片各二钱，煎汤下二陈丸三钱，早晚服。体瘦者单服药勿服丸。

答陈春辉问右半睛定指挛步艰并食下气呛治法  ***************************
问曰：鄙人子国邵，年十五岁，现患右目黑睛钉定大眦角上，不能旋转，并无云翳，而视物必斜。右手指木硬不便屈伸，右臂右掌较之左手亦稍细瘦，右足无力，步履蹒珊，其小便时矢亦由右斜左，综观所病多在于右，或谓系偏枯之症。右属气，盖气虚而有痰滞之，故或谓系最初邪入太阳，历其蔓延日久正气即虚，宿邪仍复潜炽其所，病之太阳经与奇经之督脉并行，渐渐累及督脉，由督脉而牵入冲任等经，所以现出种种诸症，揆厥原因，实由于庚申年正月其时瘟疫盛行，小儿国邵亦经传染发热，头痛、项筋强硬、大便不利，饮食立即下吐，经诸医诊治不得其法，攻补错杂，以致浑身抽搐，不省人事，后有识者，认定外感，按经施治引邪出表，月馀始得起床，痰涎无减，右手指仍屈曲不伸或有时卧到更深必两足抽搐，所以病后未服补剂，以冀宿邪自发耳。迨辛酉七月入杭地工业学校肄业，黎明起习手工，必直立不得坐，夜间上课又不得休息而安卧，课程太严，力薄不能胜，至九月底，病来头痛，顽痰滞喉，食不易下，语音由鼻孔而出矣，及寒假归台，护送先祖入厝，又跋涉十馀里，觉头稍痛，项稍强，投以法邪发表之药。未几而目盲不见物，嗣后盲疾虽愈，而右目黑睛向大皆斜视不转矣。本春家居诵读，喉声几破，读犹不辍，渐觉痰气由下而升。未几咽头梗噎，食不能下，食下则气上而呛于鼻，必吐出痰涎，始得稍稍下咽，每餐必经一二点钟之久，乃得下一二盏之饭。又未几而右手足之患加甚矣，又未几而溺必由右斜左矣。春间更医多人，如投以散利下气之药，即觉头脑苦疼，腰脊强痛更不忍，或用消痰破气，或用温补辛通，俱不见效。五六月间，蒋壁山先生用微苦、微辛消痰顺气之剂，仅仅咽头梗噎之症稍瘥，而顽痰结喉仍在也。迨七月初旬，而三日疟发，或谓邪有出路，不必服药，而诸症可以渐痊，今已三个月不服药，疟仍发，而诸症亦在，无轻减之可言，看其舌前半无苔，后半黄苔，中央如指甲大则光亮而无皮，据诊其脉浮部微弱，沉部弦数。鄙人苦不知医，茫无把握，何去何从未能自决，以为症属疑难，医必匪易，倘药物乱投，去生必远，敬请海内诸大名家俯赐良方，俾便遵服或有针灸神术，可以立起沉痾，当不远千里而来就针聆海，庶小儿有生之日，伏乞登报未知，或□函赐覆。
答曰：前以原问未详晰，函询得复，谓尚有溲清，粪黑水，饮饭粒尽由鼻出见证，是淤积无疑，膝脊作痛不独虚症，亦有淤积之实症。方书谓手指除食指外由搐而挛者瘀阻络也，语音饮水饭粒尽由鼻而出，由肺窍太张而痰饮乘隙壅溢也。今拟方案如下：曰统观前后见证，是胃有痰湿，肝有瘀热，上壅空窍，则口旁鼻孔流涎旁窜，关节则右半指挛、步艰，内滞肝络则目红睛定，下溢大肠则大便色黑。病虽久，体虽虚，邪不去则何由愈？用旋覆花、瓦楞壳、藏红花、酒赤芍、郁李仁、姜竹茹、归横须、夜明砂、橘络、郁金以疏气涤痰，通络化瘀，略加人参以助胃气，候高明正之。

答张惠臣问手足指冷手汗多治法  ***************************
问曰：鄙友每于秋初起至春末，手足指冷，天愈寒冷愈甚，掌较可，臂胫冷，天严寒时稍冷手汗多，有时觉懔寒，头部独热，易于升火，平素大便闭结，数日一次，甚坚，即多食油腻水果亦不溏薄，唇内时发热疮不断，口不渴，吐痰色白，小溲、苔象如常。曾服附子钱半，未见动静，此症已近十年，不知究竟属热属寒？有何妙法可施，敬求赐教，幸甚。
答曰：手汗多胃湿可知，头热唇疮便结，内热可知，是肝火为胃湿所遏，郁不能达之故也。不宜服热药，但就用炒香豆卷，神麴、蚕沙以化之，微温不妨，又加茯苓、苡仁、通草以渗之，湿化而下，郁火自透，阳气自达及四末矣。

答潘元秀问吐血症治法  ***************************
问曰：敝人自去岁十月初，得有吐血病症，其始因舍间叠连二口伤亡，于是丧务操作失常，思虑过度，以致于痰中稍少夹血，初起不为介怀，加之丧事缠身，无遑理问此病。四王日后渐见无红，于是更不为怀，约过一月馀，时在交立冬之候，大吐满口血，来时喉间漉漉有声，气急而呛咳，并无别证，于是咯血满口，绵绵不绝，约去一二十日，服十灰丸，自便无效，后继服犀角地黄汤一剂，血热渐定，明日有时满口紫瘀，有时痰夹紫点，后即照方去犀羚加鲜石斛、鲜生地等，服之二剂，痰中瘀血亦无，但神祛疲倦，少腹疼痛。据本邑郁济焕先生云，是瘀血逗留，定方用枳实、山楂、桃仁、归身等，加决明、丹皮平肝之剂，服二帖后腹痛亦定。又拟膏方，常服，用药大都平肝补肺之剂，加阿胶文冰（蛤？）收膏服之，亦然平平，但形色较前稍瘦，而饭量自得此病未曾减少，每餐仍可三碗，直至年关，敝人年居三七而职身于商界，劳碌无从可省，加之年节帐务纠缠，难免操劳，而血又复来，来时情形如前，治法亦如前，吐数口而血止，但精神较前更觉疲倦，加之连日遗泄三四次。后换方，用清营平木之剂，加牡蛎、龙骨等，服五、六帖后，即常服毛燕、莲心等，直至今庚交过立春后月馀，血又复来，敝意以为服药无夜，饮之何益？即服蔗汁二碗，而血亦自定。后即更延本邑陈怀卿诊视，方云去秋痰带血，日前失血满口，治愈后胸次不舒，脉形弦数上溢，舌苔黄，血得热则流散，前咳血乃经络散行之血，随咳上出，阳络内伤，宜养阴清络，以善其后，药用南沙参三钱，川斛四钱，生扁豆不打一两，炙桑叶二钱半，橘络一钱，白芍二钱，丹皮二钱半，知母二钱半，黑栀二钱半，丝瓜络三钱，鲜竹茹三钱，前汤代水。又定一方，用大黄三钱，鲜生地六钱。彼云如后再失血满口即吃此方，后交立夏果发、服前方二剂而血自止，约过二月馀，重延陈君换方，彼照方去沙参、丝瓜络、竹茹，川斛，加鲜藕，可免不发。敝即遵其意，每日吃一枝，直至而今藕亦断市，而血亦未曾大吐，但有日清晨吐痰，其色鲜粉红，未识何故，刻按脉形弦细，形色痿瘦，清晨咳嗽痰多，或有日不咳而痰少，舌苔薄黄，神怯疲倦，此数病证，专此详告，尚祉登入报末，赐敝良法，以疗贱证，则感大德无涯矣，诸希洞鉴，谅不以鄙薄见弃也。
答曰：贵恙是郁伤肝之症，郁金为此病初起之要药，其外如酒炒赤芍、飞净真青黛，夜明砂、粉丹皮、酒炒丹参、合欢皮等，皆可察证酌用，如其一味清滋，势必本非怯病而做成怯病，徐灵胎、吴师朗二君言之详矣，郁先生因血有紫色，而用攻瘀之品，陈先生以脉数苔黄仍胸闷而养阴佐以下瘀之品，治法亦合，惟今血转粉红，脉弦细，形色痿瘦，晨咳痰多，神怯疲倦，将成怯症，当亟就原本论治，而阴虚阳虚五脏孰虚，疑莫能明，是以未能悬拟立方。

答吴信卿问两腿无力治法  ***************************
问曰：鄙人两腿无力，两足痿废已年馀矣，中西药方如红色补丸，自来血精血丸，虎潜丸及方书治痿成方均服之无算，总未一效。近来两腿伸曲自如，形色依旧，惟不能任地，腿皮微寒，轻手扪之不觉，每起立则腿战，用两人伏肩微走，足尖刮地，腿足之筋觉外纵内拘，有时头目弦昏，大便结燥，或小解一时难出，隔数夜又遗弱一次，遗后方醒，脉象寸滑、尺涩，右尺微小，饮食、舌苔均如常。
答曰：以尺脉涩小推之，是肾家之不足；以大便燥结推之宜用润；似腿筋外纵内拘推之，肝主筋，病又涉肝，应就水不涵木，血不养筋治，但有温润、凉润两法。问中未将面色、唇色、舌质舌苔何色，大小便何色写明，莫能辨别，今开列一平润方，两者皆可用、用枸杞子、熟地、肉苁蓉之温润，制女贞、龟板胶、阿胶之寒润，川续断、酒炒络石之入筋，酒蒸熟牛膝之达下，究竟宜寒、宜温或侧重一面，请自酌之。

答吕蛰安君问睾丸病  ***************************
以下数则并选录近来答京友之作
南豆芽菜衚衕三十九号，吕君来函问曰：有友于民国三、四年间从军，因郁结劳力。致左睾丸发肿皮破，曾在协和医院诊治，病丸割去，右如故。历十二年之久，因受寒急肾部壅肿坠痛，先经西医施治，痛虽止，但睾丸周围结成硬块，又经中医诊治服药数剂，而在距睾丸右方约指许下边溃破，现在施治，口尚未封，溃口约长四分，已生浅红色肌肉，口仍偶流淡红色脓水，微而不多，囊皮松，无腐状。睾丸之左上方之块约七八分及下方之块约三四分大，似与睾丸连合，睾丸中一部份柔硬度如原状，连块处柔硬状较原状似坚，全部无寒热，状温和，左下方之块触之微感痛，余无痛状，据西医云，非仍割去睾丸不可，否则将来甚危险。又云年三十馀岁，体质瘦健，舌苔近见白薄润，津液充，食量甚健，二便亦调，声音如常，步履如常，惟不耐久。
答曰：孝子痈、小肠气之分别在扪之子与皮黏合者，子痈也，子与皮相离者，小肠气也。今来函云，块似与睾丸连合，当是子痈，病在子而不在囊。王洪绪《外科全生集》，载子痈肾子作痛，不升上外现红色，用枸橘汤，为枸橘全枚及川楝、秦艽、陈皮、防风、泽泻、赤芍、甘草各钱半。我乡马培之先生传验方，用桔核、荔枝核、土茯苓根、忍冬藤、角刺研末调入鳝涎服，今已溃破，忌用角刺，如用马方可去此味，其方最要在鳝涎一味，万不可少。又此症因湿邪流入，久而凝结者甚多，则须用苍术、酒炒柏、泽泻、青皮、金铃、乌药、吴萸、桂枝、盐炒萆薢、生姜等以为方，察其体质之偏寒偏热，而于萆薢、黄柏之寒，吴萸、桂枝之温，其分量酌多少而用之。敬就所知以复。

答承祺祥君问痰嗽寒热症  ***************************
东四牌楼八条五十六号，孙君来函问曰：［某〕男，年三十四岁，舌质深红，扪之滑，舌苔薄、浅白色，滋润不干，口涎多，味苦，渴欲饮，大便先结后薄，色深黄，气臭无腥，小便多微黄，咳嗽有痰，痰白有核吐即出，夜不作嗽，身瘦面色微暗晦，唇淡白色，微有起皮，寒热往来，皮肤乾燥无汗，午后为重，骨蒸甚，饮食与平常减半。今年三月初间曾患吐血一次，约半杯，服药即好。四肢无力，精神不振，鼻涕多带血，每日呕吐黄白色水，味苦甚，夜能眠。
答曰：舌质深红味苦、渴欲饮、大便先结色深黄而气臭，寒热往来，午后骨蒸，并属胆有郁热见证。舌苔薄色浅白，扪之滑润不干，口涎多，大便后溏，唇唇色淡白，并属胃有积饮见证。每日呕吐黄白色水，味苦；属肝胆不靖乘犯脾胃见证。四肢无力，精神不振，饮食比平时减半，属肝强侮土，土力不胜见证。痰白有核，一吐即出，为脾湿酿痰见症。咳嗽有痰，为肝气挟脾痰上袭于肺见证。凡肝胆有热，热能伤阴，脾胃有湿，湿能伤阳，饮食不归正，化变痰浊而不变津液，故痰多涕多而又身瘦，皮肤乾燥也。病属虚劳，但是偏于阴虚偏于阳虚？此病兼而有之，极宜斟酌，以夜不嗽而日间咳嗽论之病根在气分，在脾胃，鄙意六君子汤去参之助火，参入地骨皮、酒炒、赤芍、青蒿露以散肝胆之郁火，能否奏效，殊难预料，以病根已深，变化最多故耳。

答吴霞赤君问腿痛治法  ***************************
问曰：有审计院同事，福建林君年五十馀岁，患左腿剧痛，如有物啮，刻不能忍。遍延医治不效，后至某西医院曰此骨劳也，非截去此腿日久蔓延有性命之忧，林君无如何，任西医截之，易以橡皮假腿，数月后居然能行。究竟中医有治法否？并述历来情形，曰身瘦面色枯黯，林母孕才七阅月而生，年近四旬，牙齿已尽坠，阳事早痿。
答曰：此先天不足，肾精亏损，证据昭然，骨属肾，名之曰骨劳诚然确当。凡病皆虚实相兼，骨既髓空则外邪得乘而袭之，经所谓邪之所凑其气必虚也。是病中医名白虎历节风，乃风寒湿杂合之邪乘胃节虚处，而乘袭并不定患在腿，有患浑身者，有患半体者，有患一臂者，总之病人自觉其痛在骨骱中，来势甚骤，痛至如虎咬，忍无可忍，有时又若游走上下，以此为辨，此症误治确有性命之忧。盖体既极虚，病又极实，中医治法亦亟先治其实，大致古方最效者，每用炮去皮脐之川乌头、炮去皮再用姜汁制之草乌头，及油松节，三味为君，佐入引导药。如浑身半体则加防风，在臂则加桂枝，片姜黄，在腿则加牛膝、虎胫骨。大症不得不用峻厉药，所谓药不瞑眩，厥疾不瘳，然较之截其足至成残废，究觉有间，其痛稍缓，宜参入补品，痛已止又宜补中，稍参达邪之品，以善其后。其遍延医治不效者，必皆用寻常之腿痛方，未取用此的当之峻方也。今西医用手术截此脚，亦急则治标之法，但不知善其后者，曾否调补耳。

答韦文实君问疹后发热不退卒致不救之故  ***************************
慧照寺二号韦君来函问曰：小女年四岁，于去年三月出疹，已渐痊愈，旋反原状，致夜间发热、口渴、咳嗽有白痰，其热至天明则退，舌鲜红、边尖有红点，后数日略有黄苔，饮食量逾常，大小便亦如常，惟大便溏，唇色鲜红，最后现肿厚，医者杂投以滋阴清热之品，甚则用犀羚而热不退，咳不止，遂致愈治愈剧。后一医谓，出疹时馀毒未尽，复用清毒退热之品，初似有效，后复发则变为慢惊，致不可救药，竟不得其病原所在，敢以质诸先生，敬乞指教。
答曰：病在三月春令，当是风温成疹，邪本在肺，宜用辛凉，想治不如法，邪未清澈，内陷阴分，遂夜间发热，至天明而退，若口渴、咳嗽有白痰，是邪之留恋肺经气分者未清，若舌鲜红边尖有红点，是热陷伏于心肝营分者亦盛，数日略有黄苔、饮食量逾常、唇色鲜红肿厚者，胃亦热也。大便溏者肝热乘胃，逼湿下行也，滋阴之品未能养阴，适以酿痰。犀羚可清心肝之热，但须佐以辛散，如薄荷、牛蒡、萎壳、青蒿叶、青黛、赤芍、连翘之类，察证酌用，使病邪仍从肺出。但此症变成坏病阴涸者有之，邪不出而延疳劳者有之，若慢惊则属虚寒症，非此病所传变，惟误用大苦大寒以治其热，而不知沉阴下降，致脾胃大伤者，则亦间或有之，来函未云用苓连知柏，莫明何故，此覆。

答樊于卿君问周身骨响剧则巅顶项背格格有声  ***************************
宣外椿树上头条二十五号樊君来函问曰：近诊友人赵君令正，年二十馀岁，积弱之体，复多劳碌，脉沉弱而细，荣卫都属不足，血虚气郁，月事素不调，经来淡红而少，结褵六七年，未尝孕育，且消化不良，间数日即苦呕吐甚剧，舌淡红苔泽黄厚，今春曾因交合气厥两次，随服独参汤而痊。继复四肢筋挛抽痛，服十全大补剂加石决明、桑寄生等药月馀始疹。惟是迄今停经六七月，脉滑，动如妊娠四五月状，但觉动而腹不膨大，此自血不荫胎，致不见长。所棘手者，三四年来周身骨响，历历作声，剧则巅顶项背俱响，两腿尤甚，虽寝时亦响，甚则痛，其响并不限于关节，凡骨处皆响，劳动益甚，常服药如内补养荣丸、八珍丸、女金丹及补肾益气、和肝养血诸汤剂，第觉气体稍健而骨响如故，按此症病本在虚，补之不效，将如之何？
答曰：骨属肾，凡物空则能响，此肾家精髓不足证也。以脉沉弱而细，经淡红而少，舌淡红而泽推之，偏于肾阳之虚。其四肢筋挛者，肝血亦不足以养筋，俗谚所谓河水乾井水亦干也。其呕吐者，火不生土，胃阳亦虚也。其交合气厥尤为肾精虚，而肾气不纳之明证，理宜用补，但须偏重补肾，然又不宜纯用桂附等辛热而燥之品，宜用温滋肝肾之品，参入重以镇怯之品，而稍稍佐入桂附，则亦无乎不可。照函奉答，还请高明裁酌，后学乱道，未敢自信，手此奉复。再者髓以补髓，如用虎鹿牛羊猪诸骨熬汁常服，更为的当，必能见效。

女界须知弁言  ***************************
妇女恒多隐疾，每含忍而不肯言，以致小病变成大病，大症酿为绝症，即成绝症，虽卢扁复生莫能挽救，苟于病之初起即行治疗，不数剂而可愈，何至若是。予甚悯之，因辑隐疾各方，登诸《存粹医报》，俾妇女辈得以对证自医。有友人见之曰：此绝大救人仁术也，劝予广为选辑，专编一书，普传女界。予曰：诺。因辑是册仍以阴户病为主，选方独多，列之于首，连类而及交合门、乳门、经水门、带下门、痞块门、胎孕门、临产门、产后门、求嗣门、断产门，为类十有一，虽难称完全，大略具有矣。予即未曾察舌诊脉，亲自临证，苟检此册，以对症自疗，当有效验也，世或不我瑕疵乎！
