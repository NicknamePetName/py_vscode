
序  ***************************
尝闻修养始于太乙氏，而导引则始于阴康氏也。太乙时，医药未立，乃调和血气以保长生，而修养之法显。阴康时，民患重膇，因制舞法，以疏气血，而导引之术名。故民皆赖以调摄，无夭伤之患，建法异而致妙同，盖真上古保民之心法也。夫何太朴一散，历数千世，其法寥寥未闻，有得传者迩，惟《活人心书》所刊导引八图，悉上古遗法，而为好修者宝之。弘治乙丑秋，适见《圣贤保修通鉴》，前序古今学道之失，后书道术疗病之功，深嘉契爱而欲传之，值客归促留少顷，得私誊其概，一或受疾，辄取试之，多有验焉。因尝叹是术虽非太乙、阴康手书，诚保生至法也。惜乎简而未详，微而不著。乃用参诸月令，搜古医经，反复研究，正讹补略，并採活人心八法，命善图者缮形摹写，计总三十二图，纂为一帙，目之曰《保生心鉴》。俾有生者知所以保养真元，不令轻耗；保生者知所以炼修形体，先须定志，小可却病，而大可驻年也。所谓炼形蓄气而养神者，或庶几矣！岂小小补益云哉。
正德丙寅春王正月古南沙铁峰居士序

修真要诀  ***************************
凡欲修养，须择净室，顺温凉之宜，明燥湿之异。每夜半后生气时，或五更睡觉，依法坐立，务先瞑目，握固调息，后乃以次著力行功，勤而不怠，则自然身轻体健，而疾疫可却，性命可延矣。虽然此其常法，若春得夏疾，秋得春疾，亦但按法行之，岂必待其时，然后可哉？如此则固而不通，滞而不法，非善养真也。

引用诸书  ***************************
《圣贤保修通鉴》
《活人心书》
《礼记月令》
《素问内经》
《灵枢经》
《运气论奥》
《救命索》
《乐道山居录》
《心印绀珠》
《十四经发挥》


正文  ——————————————————————————————————————————————————————————————————————————————————————————

保生心鉴  ***************************
〔五运六气枢要之图　六十年纪运图〕
五运六气枢要之图（图缺）
六十年纪运图（图缺）
〔四时气候之图〕
四时气候之图（图缺）
〔五天气图　主气之图〕
五天气图　主气之图（图缺）
〔客气之图〕
客气之图（图缺）
〔脏腑配经络图〕
一脏一腑相为表里之官
肺　手太阴　大肠　手阳明
心　手少阴　小肠　手太阳
包络　手厥阴　三焦　手少阳
人身　脉运于中　周流气血不已
脾　足太阴　胃　足阳明
肾　足少阴　膀胱　足太阳
肝　足厥阴　胆　足少阳
一经一络各应阴阳之象
〔经络配四时图〕
寅手少阳三焦　巳手厥阴心包
春　卯手阳明大肠　生　夏　午手少阴心　长
辰手太阳小肠　未手太阴肺
天时十二月　人身十二经　地支十二位
手经络应天　足经络应地
申足少阳胆　亥足厥阴肝
秋　酉足阳明胃　杀　冬　子足少阴肾　藏
戌足太阳膀胱　丑足太阴脾
〔太上养生要诀〕
老子曰：人，国也；神，君也；血，臣也；气，民也。志人理身，明君治国也。爱其民，所以安其国。爱其气，所以全其身。民弊则国亡，气衰则身谢。是以上士施医于未病之先，不追修于既败之后也。审其机以安社稷，节其欲以保性命，六害不可不除：一曰薄名利，二曰禁声色，三曰廉货财，四曰损滋味，五曰屏虚妄，六曰除嫉妒。少思、少念、少笑、少言、少喜、少怒、少乐、少愁、少好、少恶、少事、少机。多思则神散，多念则心劳，多笑则脏腑上翻，多言则气海虚脱，多喜则膀胱纳客风，多怒则辏。朝勿虚食，夏暮勿饱食。早起鸡鸣后，晚起日出前。心内澄则真人守位，气内定则外邪去身。行一善则魂神喜，念一恶则魄神欢。魂欲人生，魄欲人死。宽泰以居，恬澹以守，神形安静，笑灾不生。仙录书名，死籍消咎，养生之要，尽在此矣。至于炼丹而补理奔浮。多乐则心神邪荡，多愁则头面焦枯，多好则智意溃溢，多恶则精爽奔腾，多事则筋脉乾急，多机则智虑沉迷，是皆伐人之生甚于斤斧，蚀人之性猛于豺狼。无久行，无久坐，无久立，无久卧，无久视，无久听。不饥强食则脾劳，不渴强饮则胃胀。冬脑化金液以留形，此上真人之妙道，非食谷啖血之越分也。
〔太清二十四气水火聚散图序〕
太清三箔，章章林林，惟主导引，不言药石，岂其以谓山泽之癯，形骸土木而云笈，有耶？非然也。药有真伪，性有反误，疾纵去而毒尚留，或弃寒暑之变，或因饮食之反而生他疾，至于杀身者有之。是以仙道不取药石，而贵导引。导引之上，行其无病。导引之中，行其未病。导引之下，行其已病。何谓也？二十四邪方袭肤，方滞经络，按摩以行之，注闭以攻之。咽纳以平之，不至于侵其荣卫，而蚀其脏腑也。修身养命者，于是乎取之。
立春正月节，运主厥阴初气。月令东风解冻，蛰虫始振，鱼上冰。时配手少阳三焦相火。
图一（图缺）
●坐功
宜每日子丑时，叠手按胫，转身拗颈，左右耸引，各三五度，叩齿，吐纳，漱咽。
●治病
风气积滞，颈项痛，耳后肩臑痛，背痛，肘臂诸痛。
雨水正月中，运主厥阴初气。月令獭祭鱼，鸿雁北，草木萌动。时配手少阳三焦相火。
图二（图缺）
●坐功
每日子丑时，叠手按胫，拗颈转身，左右偏引，各三五度，叩齿，吐纳，漱咽。
●治病
三焦经络留滞邪毒，嗌乾及肿哕，喉痹，耳聋，汗出，目锐眦痛诸疾。
惊蛰二月节，运主厥阴初气，月令桃始华，鶬鶊鸣，鹰化为鸠。时配手阳明大肠燥金。
图三（图缺）
●坐功
每日丑寅时，握固转颈，及肘后向顿掣，日五六度，叩齿六六，吐纳，漱咽三三。
●治病
腰膂脾胃蕴积邪毒，目黄，口乾，鼽衄，喉痹，面肿，暴哑，头风，牙宣，目暗羞明，鼻不闻臭，疳牙，疙疮。
春分二月中，运主少阴二气。月令玄鸟至，雷乃发声、始电。时配手阳明大肠燥金。
●行功
每日丑寅时，伸手回头，左右挽引，各六七度，叩齿六六，吐纳，漱咽三三。
●治病
胸臆肩背经络虚劳邪毒，齿痛，头肿，寒粟，热肿，耳聋耳鸣，耳后、肩臑、肘臂、外背痛，气满，皮肤壳壳然坚而不痛，或痰气，皮肤瘙痒。
图四（图缺）
清明三月节，运主少阴二气。月令桐始华，田鼠化为鴽，虹始见。时配手太阳小肠寒水。
图五（图缺）
●行功
每日丑寅时，正坐换手左右，如引硬弓，各七八度，叩齿，纳清吐浊，咽液各三。
●治病
腰肾肠胃虚邪积滞，耳前热，苦寒，耳聋，嗌痛，颈痛不可回顾，肩拔臑折，腰软，肘臂诸痛。
穀雨三月中，运主少阴二气。月令萍始生，鸣鸠拂其羽，戴胜降于桑。时配手太阳小肠寒水。
图六（图缺）
●行功
每日丑寅时，平坐换手，左右举托，移臂左右掩乳，各五七度，叩齿，吐纳，咽漱。
●治病
脾胃结瘕，瘀血目黄，鼻鼽，颊肿，颔肿，肘臂外后臁肿痛，臀外痛，掌中热。
立夏四月节，运主少阴二气。月令蝼蝈鸣，蚯蚓出，王瓜生。时配手厥阴心包络风木。
●坐功
每日寅卯时，闭息瞑目，反换两手，抑挈两膝，各五七度，叩齿，吐纳，咽液。
●治病
风湿留滞经络，肿痛，臂肘挛急，腋肿，手心热，喜笑不休，杂症。
图七（图缺）
小满四月中，运主少阳三气。月令苦菜秀，靡草死，麦秋至。时配手厥阴心包络风木。
图八（图缺）
●坐功
每日寅卯时，正坐，一手举托，一手拄按，左右各三五度，叩齿，吐纳，咽液。
●治病
肺腑蕴滞邪毒，胸胁支满，心中憺憺大动，面赤鼻赤，目黄烦心，心痛，掌中热诸病。
芒种五月，运主少阳三气。月令螳螂生，鵙始鸣，反舌无声。时配手少阴心君火。
图九（图缺）
●坐功
每日寅卯时，正立仰身，两手上托，左右力举，各五六度，定息，叩齿，吐纳，咽液。
●治病
腰肾蕴积虚劳，嗌乾心痛欲饮，目黄胁痛，消渴，善笑、善惊、善忘，上咳吐，下气泄，身热而股痛，心悲，头顶痛，面赤。
夏至五月中，运主少阳三气。月令鹿角解，蜩始鸣，半夏生。时配手少阴心君火。
图十（图缺）
●坐功
每日寅卯时，跪坐伸手叉指，屈脚换踏，左右各五七度，叩齿，纳清，吐浊，咽液。
●治病
风湿积滞，腕膝痛，臑臂痛，后廉痛，厥，掌中热痛，两肾内痛，腰背痛，身体重。
小暑六月节，运主少阳三气。月令温风至，蟋蟀居壁，鹰乃学习。时配手太阴肺湿土。
图十一（图缺）
●行功
每日丑寅时，两手踞，屈压一足，直伸一足，用力掣三五度，叩齿，吐纳，咽液。
●治病
腿膝腰脾风湿，肺胀满，嗌乾喘咳，缺盆中痛，善嚏，脐右小腹胀引腹痛，手挛急，身体重，半身不遂，偏风，健忘，哮喘，脱肛，腕无力，喜怒不常。
大暑六月中，运主太阴四气。月令腐草为萤，土润褥暑，大雨时行。时配手太阴肺湿土。
图十二（图缺）
●行功
每日丑寅时，双拳踞地。返首肩引作虎视，左右各三五度，叩齿，吐纳，咽液。
●治病
头项胸背风毒，咳嗽上气，喘渴烦心，胸满臑臂痛，中热，脐上或肩背痛，风寒，汗出中风，小便数欠，溏泄，皮肤痛及麻，悲愁欲哭，洒淅寒热。
立秋七月节，运主太阴四气。月令凉风至，白露降，寒蝉鸣。时配足少阳胆相火。
图十三（图缺）
●行功
每日丑寅时，正坐，两手托，缩体，闭息，耸身上踊，凡七八度，叩齿，吐纳，咽漱。
●治病
补虚益损，去腰肾积气，口苦善太息，心胁痛不能反侧，面尘体无泽，足外热，头痛、颔痛，目锐眦痛，缺盆肿痛，腋下肿，汗出振寒，马刀，侠瘿，结核。
处暑七月中，运主太阴四气。月令鹰乃祭鸟，天地始肃，禾乃登。时配足少阳胆相火。
图十四（图缺）
●行功
每日丑寅时，正坐，转头，左右举引就返，两手捶背之上，各五七度，叩齿，吐纳，咽液。
●治病
风湿留滞，肩背痛，胸痛，脊膂痛，胁肋、髀膝、经络外至胫、绝骨外踝前及诸节皆痛，少气咳嗽，喘渴上气，胸背脊膂积滞之气。
白露八月节，运主太阴四气。月令鸿雁来，玄鸟归，群鸟养羞。时配足阳明胃燥金。
图十五（图缺）
●行功
每日丑寅时，正坐，两手按膝，转头左右推引，各三五度，叩齿，吐纳，咽液。
●治病
风气留滞腰背经络，洒洒振寒，善伸数欠，或恶人与火，闻木声则惊狂，疟，汗出，鼽衄，口喎，唇胗，颈肿，喉痹，不能言，颜黑，呕，呵欠，狂，欲上登而歌，弃衣而走。
秋分八月中，运主阳明五气，月令雷乃收声，蛰虫坏户，水始涸。时配足阳明胃燥金。
图十六（图缺）
●行功
每日丑寅时，盘足而坐，两手掩耳，左右返侧，各三五度，叩齿，吐纳，咽液。
●治病
风湿积滞胁肋腰股，腹大水肿，膝膑肿痛，膺乳气冲股，伏兔、䯒外臁、足跗诸痛，遗溺、矢气奔响，腹胀，髀不可转，膕似结，腨似裂，消穀善饥，胃寒，喘满，劳伤，厥逆，反胃，疟疠，水蛊，气痞。
图十七（图缺）
寒露九月节，运主阳明五气。月令鸿雁来宾，雀入水为蛤，菊有黄华。时配足太阳膀胱寒水。
●行功
每日丑寅时，正坐举两臂，踊身上托，左右各三五度，叩齿，吐纳，咽液。
●治病
诸风寒湿邪，胁腋经络动，冲头苦痛，目似脱，项如拔，脊痛腰折，痔，疟，狂，癞痛，头两边痛，头囟顶痛，目黄泪出，鼽衄，霍乱诸疾。
霜降九月中，运主阳明五气。月令豺祭兽，草木黄落，蛰虫咸俯。时配足太阳膀胱寒水。
图十八（图缺）
●行功
每日丑寅时，平坐，纾两手攀两足，用膝间力，纵而复收，五七度，叩齿，吐纳，咽液。
●治病
风湿痹入腰，脚髀不可曲，膕结痛，腨裂痛，项背、腰尻、阴股、膝髀痛，脐反出，肌肉痿，下肿，便脓血，小腹胀痛，欲小便不得，脏毒筋寒，脚气，久痔，脱肛。
立冬十月节，运主阳明五气。月令水始冰，地始冻，雉入水为蜃，时配足厥阴肝风木。
图十九（图缺）
●行功
每日丑寅时，正坐，抝颈左右顾，两手左右托，各三五度，吐纳，叩齿，咽液。
●治病
胸胁积滞，虚劳邪毒，腰痛不可俯仰，嗌乾，面尘脱色，胸满，呕逆，飧泄，头痛，耳无闻，颊肿，肝逆面青，目赤肿痛，两胁下痛引小腹，四肢满闷，眩冒，目肿痛。
小雪十月中，运主太阳终气。月令虹藏不见，天升地降，闭塞成冬。时配足厥阴肝风木。
图二十（图缺）
●行功
每日丑寅时，正坐，一手按膝，一手挽肘，左右争力，各三五度，吐纳，叩齿，咽液。
●治病
腕肘风湿热毒，妇人小腹肿，丈夫㿉疝、狐疝，遗溺，闭，癃血，幸肿，睾疝，足逆寒，胻善瘛，节时肿，转筋阴缩，两筋挛，洞泄，血在胁下，喘，善恐，胸中喘，五淋。
大雪十一月节，运主太阳终气。月令鵙鸟不鸣，虎始交，荔挺出。时配足少阴肾君火。
图二十一（图缺）
●行功
每日子丑时，起身仰膝，两手左右托，两足左右踏，各五七度。叩齿，吐纳，咽液。
●治病
脚膝风湿毒气，口热舌乾，咽肿，上气嗌乾及肿，烦心，心痛，黄疸，肠澼，阴下湿，饥不欲食，面如漆，咳唾有血，渴喘，目无所见，心悬如饥，多恐，常若人捕等病。
冬至十一月中，运主太阳终气。月令蚯蚓结，麋角解，水泉动。时配足少阴肾君火。
图二十二（图缺）
●行功
每日子丑时，平坐，伸两足，拳两手，按两膝，左右极力三五度，吐纳，叩齿，咽液。
●治病
手足经络寒湿，脊、股内后臁痛，足痿厥，嗜卧，足下热痛，脐、左胁下、背、肩、髀间痛，胸中满，大小腹痛，大便难，腹大，颈肿咳嗽，腰冷如冰及肿，脐下气逆，小腹急痛，泄下，肿，足胻寒而逆，冻疮，下痢，善思，四肢不收。
小寒十二月节，运主太阳终气。月令雁北向，鹊始巢，雉雊。时配足太阴脾湿土。
●行功
每日子丑时，正坐，一手按足，一手上托，挽手互换，极力三五度，吐纳，叩齿，漱咽。
●治病
荣卫积气蕴，食则呕，胃脘痛，腹胀，哕，疟，饮发中满，食减，善噫，身体皆重，食不下，烦心，心下急痛，溏瘕泄，水闭，黄疸，五泄注下五色，大小便不通，面黄口乾，怠惰嗜卧，抢心，心下痞，苦善饥善味，不嗜食。
图二十三（图缺）
大寒十二月中，运主厥阴初气。月令鸡始乳，鸷鸟厉疾，水泽腹坚。时配足太阴脾湿土。
图二十四（图缺）
●行功
每日子丑时，两手踞床跪坐，一足直伸，一足用力，左右三五度，叩齿，漱咽，吐纳。
●治病
经络湿积诸气，舌本强痛，体不能动摇，或不能卧，强立，股膝内肿，尻阴、臑、胻、足背痛，腹胀肠鸣，飧泄不化，足不收行，九窍不通，足胻肿若水。


附  ——————————————————————————————————————————————————————————————————————————————————————————

活人心法序  ***************************
昔在太昊之先，轩岐未曾有，太乙氏之王天下也。调泰鸿之气，薄滋味，寡嗜欲，而修长生久视之道，其修养之法已有矣。有巢氏搏生咀华，以和气血，药饵之说已有矣。阴康氏时，水渎阴凝，民疾重坠，乃制舞以疏气血，导引之术已有矣，故人无夭伤。太朴既散，民多疾厄，厥后轩辕氏作，岐伯氏出，而有医药之方行焉。故至人治于未病之先，医家治于已病之后者，曰药饵，曰砭焫。虽治之法有二，而病之源则一，未必不由因心而生也。老子曰：心为神主，动静从心。心为祸本，心为宗道，静则心君泰然，百脉宁谧；动则血气昏乱，百病相攻。是以性静则情逸，心动则神疲；守真则志满，逐物则意移。意移则神驰，神驰则气散；气散则病生，病生则殒矣！虽常俗之语，最合于道妙，今述其二家之说，自成一家新话，编为上下二卷，目之曰《活人心》。谓常存救人之心，欲一人之生，同归于寿域也，岂小补哉。然世之医书，各家新编者，何暇千本，纷然聚具，徒多无补。但此书方虽不多，皆能夺命于悬绝，虽司命莫之神也。凡为医者，而能察其受病之源而用之，止此一书，医道足矣。人能行其修养之术而用之，止此一书，仙道成矣，何况不寿乎？士之于世不缺焉。
●前南极冲虚妙道真君臞仙书

活人心法  ***************************
臞仙曰：古之神圣之医，而能疗人之心，预使不致于有疾。今之医者，惟知疗人之疾，而不知疗人之心，是由舍本逐末，不穷根源，而攻其流，欲求疾愈，不亦愚乎！虽一时侥倖而安之，此则世俗之庸医，不足取也。殊不知病由心生，业由人作，盖阴有鬼神，阳有天理，报复之机，鲜无不验，故有天刑之疾，有自戕之疾。其天刑之疾也，五体不具，生而隐宫者，生而暗哑、盲、聩者，因跌扑而手足折者，有生人面疮、赘疣疾者，凡传染一切瘵疫之证是也。盖因夙世今生积恶过多，天地谴之，故致斯疾，此亦业原于心也。其自戕之疾者，调养失宜，风寒暑湿之所感，酒色财气之所伤，七情六慾生于内，阴阳二气攻于外，是谓病生于心，害攻于体也。今只以人之易知易见者论之。且曰：人心思火，久而体热；人心思水，久而体寒。悚则发竖，惊则汗沥，惧则肉战，愧则面赤，悲则泪出，慌则心跳，气则麻痹。言酸则垂涎，言臭则吐唾，言喜则笑，言哀则哭，笑则貌妍，哭则貌媸。又若日间有所见，夜则魂梦有所思，疚则讪语，梦交合则精泄。至若惊悸，气怒而成疾者，则发狂，裸体逾垣上屋，呼神见鬼，歌舞笑哭，此皆因心而生也。太白真人曰：欲治其疾，先治其心，必正其心，然后资于道。使病者尽去一切疑虑思想，一切安念，一切不平，一切人我悔悟。平生所为过恶，便当放下，身心以我之天而合所事之天。久之，遂凝于神。则自然心君泰宁，性地平和，知世间万事皆是空虚，终日营为皆是妄想。知我身皆是虚幻，祸福皆是无有，生死皆是一梦，慨然领悟，顿然解释，心地自然清净，疾病自然安痊。能如是，药未到口病已忘矣，此真人以道治心，疗病之大法也。盖真人之教也，本于天地立心，为生民立命。惟心与天一，理之所得者独明而开人心之迷；惟其心与地一，水之所汲者独灵而能涤人心之陋。故以一杯之水，而能疗医所不治之疾，罔不瘳者，岂由水之灵？实资于道之用也。苟非其人，则以予为妄诞。老子曰：吾言甚易知，甚易行，天下莫能知，莫能行，是以知我者稀，则我者贵。又曰：上士闻道，勤而行之；中士闻道，若存若亡；下士闻道，大笑之，不笑不足以为道。《内观经》曰：知道易，信道难。信道易，行道难。行道易，得道难。得道易，守道难。难守而不失，乃可长生。
〔治心〕
臞仙曰：心者，神明之舍，中虚不过经寸，而神明居焉。事物之滑，如理乱棼，如涉惊浸，或憷惕，或惩创，或喜怒，或思虑，一日之间，一时之顷，径寸之地，炎如火矣。故神弗留则蠹明，弗留则耗休，休焉常与道谋，而自不觉。或曰谨于为善，若嗜欲一萌，即不善也。归而勿纳，是与良心竞也，必有忿悁之心起而与我敌。以我矜愿之意，接彼忿悁之心，何为不斗？斗不止而害生矣。凡七情六慾之生于心，皆然，故曰心静可以通乎神明，事未至而先知，是不出户知天下，不窥牖见天道也。盖心如水之不挠，久而澄清，洞见其底，是谓灵明，宜乎静，可以固元气，则万病不生，故能长久。若一念既萌，神驰于外，气散于内，血随气行，荣卫昏乱，百病相攻，皆因心而生也。大概恰恰养天君，疾病不作，此治心之法也。
〔导引法〕
闭目冥心坐（冥心盘跗而坐），握固静思神，叩齿三十六，两手抱崑崙（叉两手向项后，数九息勿令耳闻，自此以后，出入息皆不可使耳闻。）左右鸣天鼓，二十四度闻（移两手心掩两耳，先以第二指压中指，弹击脑后，左右各二十四次。）微摆撼天柱（摇头左右顾，肩膊随动二十四，先须握固。）赤龙搅水浑（赤龙者舌也，以舌搅口齿并左右颊，待津液生而咽。）漱津三十六（一云鼓漱，）神水满口匀，口分三咽（所漱津液，分作三口，作汨汨声而咽之。）龙行虎自奔（液为龙，气为虎。）闭气搓手热（以鼻引清气闭之，少顷搓手令极热，鼻中徐徐乃放气出。）背摩后精门（精门者，腰后外肾也，合两手摩毕，收手握固。）尽此一口气（再闭气也。）想火烧脐轮（闭口鼻之气，想用心火下烧丹田，觉热极，即用后法。）左右辘辘转（俯首摆撼两肩三十六，想火自丹田透，透双关入脑户，）两脚放舒伸（放直两脚，）叉手双虚托（叉手相交，向上托空三次或九次，）低头攀足频（以两手向前扳脚心十三次，乃收足端坐。）以候逆水上（候口中津液生，如未生再用急揽，取水同前法，）再漱再吞津。如此三度毕，神水九次吞（谓再漱三十六，如前口分三咽，乃为九也。）嚥下汨汨响，百脉自调匀。河车搬运讫（摆肩并身二十四，及再转辘辘二十四次，）发火遍烧身（想丹田火，自下而上，遍烧身体，想时口及鼻皆闭气少顷。）邢魔不敢近，梦寐不能昏，寒暑不能入，灾病不能迍。子后午前作，造化合乾坤，循环次第转，八卦是良因。
诀曰：其法于甲子日，夜半子时，起首行时，口中不得出气，唯鼻中微放清气。每日子后午前，各行一次，或昼夜共行三次，久而自知蠲除疾疫，渐觉身轻，若能勤苦不怠，则仙道不远矣。叩齿集神三十六，两手抱崑崙，双手击天鼓二十四。
上法先须闭目、冥心、盘坐、握固、静思，然后叩齿、集神，次叉两手向项后，数九息勿令耳闻，乃移手各掩耳，以第二指压中指，击弹脑后，左右各二十四次。
〔叩齿集神图法〕
叩齿集神图法（图缺）
〔摇天柱图法〕
摇天柱图法（图缺）
左右手摇天柱各二十四次。
上法先须握固，乃摇头左右顾肩膊，随动二十四。
〔舌搅漱咽图法〕
舌搅漱咽图法（图缺）
左右舌搅上腭三十六漱，三十六分作三口，如硬物咽之，然后方得行火。
上法以舌搅口齿，并左右颊，待津液生，方漱之，至满口，方咽之。
〔摩肾堂图法〕
摩肾堂图法（图缺）
两手摩肾堂三十六，以数多更妙。
上法闭气，搓手令热，后摩肾堂，如数毕，仍收手握固，再闭气，想用心火下烧丹田，觉热极，即用后法。
〔单关辘轳图〕
单关辘轳图（图缺）
左右单关辘轳各三十六。
上法须俯首，摆撼左肩三十六次，右肩亦三十六次。
〔双关辘轳图法〕
双关辘轳图法（图缺）
双关辘轳三十六。
上法两肩并摆撼，至三十六数，想火自丹田透双关入脑户，鼻引清气，后伸两脚。
〔托天按顶图法〕
托天按顶图法（图缺）
两手相搓，当呵五呵，后叉手托天，按顶各九次。
上法叉手相交，向上托空三次或九次。
〔钩攀图法〕
钩攀图法（图缺）
以两手如钩，向前攀双脚心十二，再收足端坐。
上法以两手向前攀脚心十二次，乃收足端坐，候口中津液生，再漱再吞，一如前数，摆肩并身二十四，及再转辘轳二十四次，想丹田火自下而上，遍烧身体，想时口鼻皆须闭气少顷。
已上八法，乃修真之次第工程也。每日子前午后，各行一次，或昼夜共行三次。久则自然身轻体健，诸邪无所入矣。
