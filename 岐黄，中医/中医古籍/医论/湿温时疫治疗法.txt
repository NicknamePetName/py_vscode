
序  ***************************
中医重气化，西医重形质，形质为有形之医学，气化为无形之医学。无形之医学其学深，有形之医学其学浅。此中医之优于西医者，固已彰明较著矣。而学医者往往弃中学西是何异？却步而求前焉。尤有拓拾形质之说，欲以压倒中医者，真荒唐绝伦。虽然知形质不知气化者，固不足以言医。而知气化不知形质者，亦不足以言医。二者实如鸟之有翼，车之有轮，大有相辅而不可相离之势。第以彻悟气化，自然洞明形质。若徒知形质未必窥见气化，此则（鄙人）所敢断言故学医者，宜讲求气化为唯一之方针。庶不致误人者还以自误。然（鄙人）之为是言者非凭空结撰，实有所见而云然。民国元年春夏之交，时疫流行，本会特派（鄙人）赴杭调查。五月二十二日出发，渡江晋省，初至全浙报馆，继至警察署。咸谓杭城今年罹于疫者约死万人。奔走五六天，历数十医家，言春温为患者多数。惟王香岩先生热心研究细谈病原，言杭城疫症均发自劳动界，症属湿温疫邪伏气为病。良由冬伤寒水之脏，兼之劳役外扰惊恐内因，至春夏之交湿热行令而发见症。始则恶寒发热，胸痞肢酸，腰痛头晕且痛，呕恶便泄，病在少阴阳明。重则阳明经表热未解，少阴经里气先溃，致神昏谵语，舌焦卷短，种种危殆恶症毕具。若初起用宣化清解透邪由外而出，或发疹暗或微汗而解，不知内陷昏蒙。倘医者不知里虚受邪，妄用刚燥，致动内风变为危殆之症。当经同人等讨论，急要治疗法。指明是症开始必仿普济解疫丹或银翘散等类，从气分宣化云云。调查毕，即回绍开会，本会同人特撰《医学卫生湿温时疫治疗法》。编就病名、病因、病状、卫生四章，急性、慢性时疫二种。选录应验一百三十五方。俱从理气宣化并不拘拘于形质而屡试屡验，堪为医家指南针病家救命符也。爰笔数言，编诸弁首辞之工拙所不计也。是为序。
民国二年暮春瀛峤胡震序

正文  ***************************
今年春夏之交，吾绍发生一种时疫蔓延各乡，迄今未熄。绍兴各报揭载之后，本会历经开会，公同研究，思所以预防而扑灭之，俾尽本会之义务。兹据调查之报告，各会员临症之实验，佥云此种时疫，确系湿温，并非疠疫，亦非大疫。绍地滨海居湿，实为年年之风土病，苟能治疗得法，十中可活八九，现经博採众议，引据经典。凡本病之差别变化，逐症之治疗方法，以及卫生预防，罔不审慎周详，竭诚公布，以贡一得之愚。且一隅三反，夏秋之时病，半含在内，医师视之。可得临症之一助。惟念病机千变，随症消息，全赖明达者自己体会。所谓示人以规矩，不能示人以巧妙者焉。今将研究所得，编为四章，条列如下，愿阅者随时赐教，以匡不逮，本会幸甚。
第一章　病名之定义
第二章　病因之原理
第三章　病状及疗法
第四章　卫生及预防


第一章·病名之定义  ——————————————————————————————————————————————————————————————————————————————————————————

病名  ***************************
西藏名曰小肠坏热病，东医名曰肠窒扶期，（译即小肠发炎烂溃之谓。）中医名曰湿温时疫。

定义  ***************************
《内经》曰：热病者，皆伤寒之类也。《难经》曰：伤寒有五，有中风，有伤寒，有湿温，有热病，有温病。后汉张仲景，撰用《内经》《难经》而作《伤寒论》，其自序曰：余宗族素多，尚馀二百。建安纪元以来，未及十稔。其死亡者三分有二，伤寒十居其七。由是观之，则伤寒为外感病之大症。但推求古医书，皆以伤寒为外感病之总名。故凡中风湿温热病温病，后人通称曰类伤寒。其实伤寒自伤寒，湿温自湿温，界限分明，不容溷淆。昔喻嘉言谓湿温一症，原藏疫疠在内，今据本会各会员之经验，大抵无传染性者，谓之湿温时病，有传染性者，则为湿温时疫。浏览泰西日本各医籍译本，所云小肠坏热病，肠窒扶斯，其病状悉与吾国湿温时疫同，而译本仍称曰伤寒。可见习新医学者，于吾国医书，未尝研究，从可知矣。


第二章·病因之原理  ——————————————————————————————————————————————————————————————————————————————————————————

病因  ***************************
西历千八百八十年，亥勃氏及古弗氏，发明细菌学后，乃知各种传染病，多本于肉眼不可见之细菌及原虫所起。本病之发病素，实缘亥勃氏格氏，所精密研究之窒扶斯杆菌。其状为末端纯圆之小杆。此菌发育，常为二枚，或数枚，互相重叠，其末梢有无色圆形之部位。在新鲜标本，及悬滴中，呈极活泼固有之运动。盖菌体之侧部及末端，具有鞭毛八枚，或十二枚。故得营其运动者，西医又用累富氏之染色法，以显微镜窥之，则知菌体之形状。吾国向无显微镜，故不能确指细菌之状罢。然古人于各种传染病，多知为霉气之秽毒，盖已发觉细菌之征兆者矣。据此以观，病因之来，虽中外之说不同，而公认为有一种之发病素，其理则一也。

传染  ***************************
发病素之传播也，中外公认为不洁之井水河水以及粪溺秽浊之所致。考吾国古医书，言之凿凿实亦不可少者。其言传染病之发生也，则由于水土郁蒸，或发于河井沟渠，或发于山川原陆。第其所以发生时疫者，或由于腐烂之草木，或由于污水之潜热，或由于埃[土曹]粪溺之秽浊，或由于死狗死猫之臭毒。故在东南热地，地气卑湿，一到首夏迄于初秋之时，光热吸引，遂使一切不正之杂气，升降流行于上下之间。凡在气交之中，无男无女，无老无幼，无少无壮，不能不共相传染，疫病之所以盛行一时者实由于此。其传染也，始则风为之媒介，或水为之媒介，继则病人之口气汗气粪溺之气，及其衣服器具，在在皆可以传播者也。


病状及疗法  ——————————————————————————————————————————————————————————————————————————————————————————

西医之诊断疗法  ***************************
泰西之小肠坏热病，日本之肠窒扶斯，其病状悉与吾国湿温时疫同，后文当详言之。惟西医疗法，极为简单，所言病历之经过，亦不能如中医之详细美备。盖西医专重解剖，唯知本病固有之解剖的变化，为窒扶斯杆菌。盘踞于小肠淋巴滤胞，因而淋巴细胞，骤形肥大，变为髓状肿胀，渐趋于回肠瓣面，侵及大肠，而成阳溃疡，甚至脾脏肿大。心脏筋肉带缓，右侧部扩张，心脏筋纤维变化。肝脏细胞屈细，尿管之上皮细胞，胃肠及唾腺之腺细胞，亦成混浊性肿胀，及脂肪变性。此等病理解剖，可谓精微之至，中医多难能也。庸讵知西医之偏执解剖，遂使印定眼目，而疗法反不能达完全之目的。即如本病之窒扶斯杆菌，因知繁殖肠部，仅用甘汞下之。以冀排泄其肠内之毒质，减轻其热候之下降。并用实芰答利斯叶浸以利其尿，硫酸以退其热，或且撤里矢尔酸，注射皮下，以杀菌防腐，为唯一之妙法。近有试用血清疗法者，究之治法之幼稚，尚不能得十分之把握。噫窒扶斯杆菌，虽盘踞于肠间，而不知浸淫各脏，皆起变化，岂可不一一顾及之耶。故内科学之诊断疗法西医固执呆板，转不若中医之临机活变者也。人谓西医善治外症，中医善治内症，洵不诬哉。

中医之诊断疗法  ***************************
湿温症之现状不一，故变症亦极复杂，本病之最紧要者，当分为急性时疫慢性时疫之二种，试详述如下。
〖急性时疫〗
急性时疫，纯是血分温毒病，虽其初感受之气，有因寒因湿之不同，而寒郁之久，悉从火化，湿郁之极，必兼燥化。前哲叶天士、余灵胎两医师尝言之。此即《素问》重阴必阳之精理也。其邪伏于血络，《内经》所谓内舍于营是也。然有肝络郁而相火劫液，液结化燥者，有心络郁而君火烁血、血热生风者，现症既异，治亦不同，兹当分别如下。
大凡肝络郁而相火劫液，液结化燥者，多发自少阳胆经，首犯胃经血分，（舌色）必鲜红起刺，或鲜红而舌根强硬，或纯红而有小黑点，或纯红而有深红星。间有红点如虫碎状者，或纯红而苔黏有裂纹，如人字川字爻字不等，或裂如直槽者。
（脉息）强滑而盛躁，或右大而左弦数。
（脸色）必面赤如朱，眼白均现红丝。
（症状）必壮热而渴，不恶寒，反恶热，目眩耳聋，口苦干呕，胸腹热甚，按之灼手，热汗时出，神多烦躁，甚至如醉如狂，扰乱惊窜，或发疹发斑，小便短数热，大便燥结。
（治法）宜清解胆火之郁，救胃液之燥，以预防肝经风动。先用犀地桑丹汤，清营透络，俾伏邪从斑疹而解，或从战汗而解。若斑疹及战汗出后，伏火犹炽，则用拔萃犀角地黄汤急下之，使伏火从大便而解。亦有火毒内结，清透之而斑疹不显，反从下后而斑疹始发，或有透发不应，只用清火解毒。如犀羚白虎汤，加金汁，白颈蚯蚓甘萝根汁，斑疹反大透而伏火始解，解后用千金生地黄煎，清馀火而复胃液。若虚羸少气，气逆欲吐，用竹叶石膏汤，去竹叶加鲜竹茹、鲜茅根、清蔗浆配姜汁数滴，和胃气而复清津。
又如心络郁而君火烁血，血热生风者，多发自厥阴肝经。最易上蒸脑筋。
（舌色）焦紫起刺如杨梅，或舌苔两旁有红紫点，或舌红无苔而胶干，或泛涨而似胶非胶，或无液而干黏带涩。
（脉息）多弦紧搏数。
（神色）多昏沉蒙闭，或如醉如疑，尸厥不语。
（症状）必热深厥深，手足反冷，咽乾舌燥，头颈动摇，口噤齿齘，腿脚挛急，时发瘈瘲，甚或睾丸上升，宗筋下注，少腹里急，阴中拘挛，或肠燥，有似板硬，按之痛甚，弯曲难伸，冲任脉失营养，当脐上下左右，按之坚硬，动跃震手，虚里穴及心房，亦必动跃异常。
（治法）宜急救血液之燥，熄风火之亢，以预防阴竭阳越。急用犀羚镇痉汤，或滋液救焚汤，重加瓜霜紫雪丹，先清其神而熄风，继用龙胆泻肝汤，或平汤清里汤，咸苦寒降以泻火，终用阿胶鸡子黄汤，滋阴液以镇肝阳。
以上所述之急性时疫，伤人最速，治失其时，或治不得法。凡一二三日即殒命者，多属此类。幸而今年夏季，尚居少数耳。至其暴亡之理由，上海神州医药总会同社友余伯陶君，发明最精，试节述其言曰：凡疫症传染之易，死亡之速，在愚夫愚妇，皆谓有邪祟凭乎其间，实则非真有所谓疫鬼也。即古人傩以逐疫，亦不过藉以镇人心顺民情耳。然其一触即殒者，皆缘人之呼吸出入机关。司其职者，唯口与鼻，口鼻二部，最与脑经直接。盖鼻之气通于脑，口之气通于胃，亦通于脑，疫邪中人，顷刻震撼全脑，脑中血管暴裂，而其人已无生理矣。此其所以传染也易，此其所以死亡也速。此论发明急性的热症时疫，可谓理精词卓，其他阴性霍乱，如欲称瘪螺痧，吊脚痧之类，几次暴吐暴泻。其命即殒者，皆由脾胃阳竭，肺气虚脱，心脏麻痹使然耳。
〖慢性时疫〗
慢性时疫，纯是气分湿秽病。据湿温本症而论，当须分别湿多热多，兼寒兼风之界限，现症与治法，判分两歧，试详述如下。
湿多者，湿重于热也。其病发自太阴肺脾，多兼风寒。
（舌色）苔必白腻，或白滑而厚，或白苔带灰兼黏腻浮滑，或白带黑点而黏腻，或兼黑纹而黏腻，或舌苔满布，厚如积粉，板贴不松。
（脉息）模糊不清，或沉细似伏，断续不匀。
（神色）多沉困嗜睡。
（症状）必凛凛恶寒，甚而足冷，头目胀痛昏重，如里如蒙，身痛不能屈伸，身重不能转侧，肢节肌肉，疼而且烦，腿足痛而且酸，胸膈痞满，渴不引饮，或竟不渴，午后寒热，状若阴虚，小便短涩黄热，大便溏而不爽，甚或水泻。
（治法）以轻开肺气为主，肺主一身之气，肺气化则脾湿自化，即有兼邪，亦与之俱化。宜用藿朴夏苓汤，疏中解表，使风寒从皮腠而排泄。芳淡渗利，使湿邪从内肾膀胱而排泄，汗利兼行，自然湿开热透，表里双解矣。虽然，湿热自内而出，恒结于中焦而成痞满，必有痰食错杂其间。前方中，痰郁，加星香导痰丸；食滞，加沉香百消曲，或生萝卜汁，和生姜汁少许最妙。既开浊秽之郁闭，亦消痰食之停留，随症均可加入。若兼神烦而昏蒙者，此由湿热郁蒸过极，内蒙清窍。前方去蔻仁厚朴，加细辛二三分，白芥子钱许，鲜石菖蒲根叶钱半，辛润行水，豁痰开蒙，再加水芦二三两，灯芯钱许，轻清甘淡，泄热导湿，蒙闭即开。若兼大便不利者，此由湿阻气滞，或夹痰涎，前方去藿朴豆豉，加蔻仁拌捣栝蒌仁，苏子拌捣郁李净仁等品，此皆味辛质滑，流利气机，气机一开，大便自解，即汗亦自出矣。
热多者，热重于湿也。其病多发于阳明胃肠，虽或外兼风邪，总属热结在里，表里俱热。此时气分邪热，郁遏灼津，尚未凝结血分。
（舌色）苔必黄腻，舌之边尖，红紫欠津，或底白罩黄，混浊不清，或纯紫少白，或黄糙起刺，或苔白底绛，黄中带黑，浮滑黏腻，或白苔渐黄而灰黑，伏邪重甚者。苔亦厚而且满，板黏不松。
（脉息）数滞不调。
（面色）或如油腻，或如烟薰。
（症状）必心烦口渴，渴不引饮，甚则耳聋乾呕，口秽喷人，胸腹热满，按之灼手，甚或按之作痛。
（治法）宜先用枳实栀豉合刘氏桔梗汤，再加茵陈贯仲之清芬解毒，内通外达，表里两彻，使伏邪从汗利而双解。渐欲化燥，渴甚脉大，气粗逆者，重加石膏知母芦根汁等，清肺气而滋化源。其次用清芳辟疫汤，辛凉芳烈，轻清甘淡，泄热化湿，下行从膀胱而解，外达从白㾦而解，或癍疹齐发而解，即或有邪传心经，神昏谵烦，亦须辨明舌苔，如舌苔黄腻，仍属气分湿热，内蒙包络清窍，宜用昌阳泻心汤，加竹沥和姜汁少许，辛润以达之。苦寒以降之。清淡以泄之。使湿热浊邪，无地自容，其闭自开。极重者，再加太乙紫金丹。如昏蒙而厥者，可用厥症返魂丹，如舌色紫干，或纯绛，或圆硬，或黑苔，神昏谵语，或笑或痉，甚则晕厥，闭目不语。此由湿温化火，窜经入络，内陷心脏，陡动肝风也，治宜大剂犀地清神汤，重加瓜霜紫雪，清心透络，泻肝熄风，或用加减神犀汤合犀珀至宝丹，清营解毒，通血宣窍，急救得法，尚可十全三四。
然以本会员等所经验，凡昏蒙痉厥，多属胃热蒸脑，脑筋起炎，神即昏蒙，头摇目瞪矣，延及脊脑筋亦发炎，则手足发痉，甚则角弓反张矣。盖胃为五脏六腑之海，其清气上注于目，其悍气上冲于头，循咽喉，上走空窍，循眼系，入络脑，脑为元神之府，所以胃热蒸脑，无不发现神经诸病也。
治宜辨明舌苔，如黄燥黑燥而有质地，此胃肠实火，浊热壅闭，清窍因之亦闭，宜犀连承气汤急下之，以决壅闭。阴虚者，加鲜生地、元参、活水、芦根、鲜冬瓜子等，轻清滑利之品，滋燥养阴足矣。若阴柔滋腻药多，虽用大黄，亦恐不解，是滋阴转致伤阴也。
如舌苔黄厚而滑，脉息沉数，中脘按之微痛不硬，大便不解。此黏腻湿热，与有形渣滓相抟，按之不硬，多败浆色溏粪。宜用小陷胸汤合朴黄丸，或枳实导滞丸等，缓化而行。重者合神芎导水丸，或陆氏润字丸等，磨荡而行，设使大剂攻下，走而不守，则必宿垢不行，反行稀水，徒伤正气，变成坏症。若舌苔黄如沉香色，或黄黑，脉沉实而小，甚者沉微似伏，或四肢发厥，或渴喜热饮，脘腹按痛，痞满燥实坚悉具，痞满者湿热气结，燥实坚为燥矢，甚则上蒸心脑，下烁肝肾，烦燥谵语，舌卷囊缩，宜犀连承气汤急下之。阴伤者，加鲜生地、元参、知母、川柏之类足矣。盖速下其邪，即所以存津液也。
若舌色黑润，少腹按痛，大便色黑如漆，反觉易行，其人喜笑如狂，小便色黑自利，是胃肠蓄血，累及膀胱，宜桃仁承气汤急下之。或合犀角鲜地黄汤，以凉血逐瘀。发黄，小便不利，腹满者，茵陈蒿汤缓下之。其间有气虚甚而邪实宜下者，参黄汤。阴亏甚而邪实宜下者，千金生地黄汤去芒硝，或养荣承气汤缓下之。即极虚不任下者，宜用雪羹，加鲜生地汁、鲜冬瓜汁、元参、栝蒌仁、蜂蜜等汁稍加姜汁之类，咸滑以去著，辛润以清燥，慎勿当下不下，徒用滋腻，俾邪无出路，转致伤阴，亦勿犀回顾虑，致令失下，失则邪愈盛，正愈衰，后即欲下而不可得矣。以上皆慢性时疫初期中期之疗法也。至于末期之传变，不一而足，或由失治，或由误治，全在临症施治者。辨明脏腑现症，气血虚实，对症发药，庶可收良好之效果。

湿温之化症  ***************************
湿温本病，一切现症及治法，前文已详言之。惟其化症不一，最宜注重。如湿温化痧气，湿温化霍乱，湿温化疟疾，湿温化泄泻，湿温化黄疸，湿温化痢疾，湿温化水痘，湿温化肿胀，变幻多端，辨认须的，庶无误药之弊。本会既抱人道主义，索性和盘托出，俾资医师之研究，今将所化各症治疗方法，分列如下。
●甲　湿温化痧气
湿温化痧气，当分为急痧症、慢痧症二种。
急痧症，初起即胸膈紧闷，四肢麻木，躁扰昏乱，大叫腹痛，青筋外露，斑点隐隐。继即闭目不语，昏厥如尸，手足反冷，脘腹约热，脉多沉伏，舌多灰苔，或黄腻带紫，此由湿秽阻滞气极，温毒内陷清窍，症势最急最险。法宜内外兼治，外治如用飞龙夺命丹搐鼻以取嚏，刺两手少商穴，以开肺气，真薄荷油搽碗盖口，即括后颈背脊至尾闾止，连括数十馀次，以现紫色点为度。观音急救散，速点两眼角以解痧毒。内治宜芳香宣窍，清芬化浊，清快露一两，和入行军散三分，或瓜霜紫雪三四分，取效最捷，若兼食积，必胸脘高突，不可抑按，欲吐不得，欲泻不能。当先进飞马金丹三五粒，使上吐下泻，以开达之。此种急痧，稍一失治，或缓治，其人即毙。
慢痧症，安起乍寒乍热，继则纯热无寒，或背微寒，头重晕痛，四肢倦怠，甚或麻木，肌肉烦疼，胸脘痞满，恶心欲呕，心膈闷乱。甚则神识如蒙，右脉濡滞，或弦滞，舌苔白腻如粉，口黏不渴，治法宜芳香化浊，藿香正气散去术草，加红灵丹一二分，最效。若舌苔黄腻，心烦口渴者，湿秽化火，偏于热重也，周氏化浊汤，去川朴，加鲜竹叶青、连翘、青蒿露清化之。若苔兼厚腻，腹满便秘者，浊滞黏涎，胶结于内也。前方去玉枢丹，加控涎丹通逐之。轻则枳实导滞丸缓下之。下后，则以吴氏四苓汤加茵陈、贯仲，芳淡苦泄，肃清馀热，以善其后。
●乙　湿温化霍乱
湿温化霍乱，往往猝然而起，症有湿霍乱、热霍乱、寒霍乱、乾霍乱之分别，此等险急之症，尤宜辨清界限，详述如下。
偏于湿重者，为湿霍乱，症必上吐下泻，胸痞腹痛，口腻不渴，小便知少，脉多弦滞，或沉而缓，舌苔白滑。治宜辛淡泄湿，芳香化浊，霍朴胃苓汤加紫金丹，最妙，王氏蚕矢汤、燃照汤等，亦效。
偏于热重者，为热霍乱，上吐黄水，或呕酸水，暴注下逼，泻出稠黏，心烦口渴，胸闷腹疼，溺赤短热，脉多弦急，舌苔黄腻，或黄多白少。治宜苦辛通降，清凉芳烈，藿香左金汤连朴饮二方，奏功皆捷。惟霍乱一症，不拘湿重热重，夹食者多，方中均可加山楂炭、六和曲、佛手片、焦鸡金之类。若湿重而外中阴寒，内伤生冷者，则为寒霍乱，如俗称瘪脶痧、吊脚痧多属此类。其症吐泻清水，多生腥气，胸膈坚满，脘腹痛甚，手冷至臂，足冷至股，溺短或秘，甚则几次吐泻，即眼眶内陷，脶纹绉瘪，两足筋吊，冷汗自出，脉多沉微欲绝，或沉细似伏，舌苔㿠白无神，症势最急最凶。法宜内外并治，标本兼顾，外治如回阳急救散调葱汁，按入脐中，再贴暖脐膏一张，艾灸二三十壮，白芥子末二三钱，烧酒调糊，罨于胸膈之间。樟脑精酒调烧槽，以洋绒布蘸药，搽擦手足。内治，初起用椒附白通汤合半硫丸，冲霍乱定中酒，通脉回阳，立止吐泻，最为力大而效速。或用新加附子理中汤合来复丹，或用加减附子理中汤合纯阳正气丸，务在一日之内，速令阴散阳回，六脉渐起，手足渐和。次用附姜归桂汤，于回阳之中，兼顾营气，或用参耆建中合二陈汤，调脾胃，和营卫，庶免热药偏胜之弊，过刚则折之虞。又次用附姜归桂参甘汤，气血双补，刚柔并济，若阳已回，身温色活，手足不冷，吐泻渐除，则用辛温平补汤，平调脏腑营卫，俾不致有药偏之害。若诸症尽除，而气液两亏，心神不安者，则用麦门冬汤合半夏秫米汤，或参麦茯神汤，养液安神，以调理之。然其间竟有寒散湿开，阳回肢温之手，而胃肠伏热发现，口大渴，心大烦，气上逆，上脉转洪大者，往往用人参白虎汤，竹叶石膏汤加鲜石斛、鲜生地，及西瓜汁，而热势始减，诸病渐瘥。各会员历经实验，始信重阴必阳之经旨，为精确不磨也。
若湿遏热伏，又夹酸冷油甜，猝成乾霍乱者，其人慾吐不得吐，欲泻不得泻。眩冒烦躁，肠中绞痛，甚则肢厥转筋，脉多弦坚细数，或沉弦似伏，舌苔灰白，或黄腻带灰，俗称绞肠痧者，即此症也。治法以涌吐为首要，速进飞马金丹三五粒，俟吐后，或泻后，则用周氏化浊汤，冲生萝卜汁，以消化之。继用香砂二陈汤，以平调之。
●丙　湿温化疟症
偏于湿重者，为湿疟。症必寒重热轻，脉必弦滞，余如湿温本症之湿重者，大同小异。治以清脾饮加减达原饮，温脾化湿，以和解之。
偏于热重者为温疟，症必热重寒轻，脉多弦数，或右脉洪盛，余如湿温本症之热重者同，治以桂枝白虎汤，或柴胡白虎汤，清胃泄热，以凉解之。
惟疟久不止，必入肝络，朝凉暮热，热自阴来，口燥不渴，两胁痠痛，神多虚烦，甚或惊惕，或极疲倦，或多盗汗，脉多右浮大无力，左弦数无力，甚则细颈，舌色焦紫起刺，或舌紫而无胎有点，或舌紫而罩白苔。此肝络血热，因而肝气失调也。治法惟青蒿鳖甲煎合新絛旋覆花汤、秦艽鳖甲汤，加桑叶丹皮、银胡，最效。加味逍遥散合半贝丸，亦验。若已化三阴疟，俗称四日两头，则属寒湿伤脾，脾阳内郁，久则多成疟母，乃脾胀也。治法以疟疾五神丹为最验，外贴阿魏消痞膏，以缓消之。次以丁蔻理中丸一钱五分，和鳖甲煎丸一钱五分，每服三钱，用向日葵叶七片，生姜一钱，大红枣四枚，煎汤送下，约三星期即效，屡验不爽。
●丁　湿温化泄泻
湿胜者为湿泻，《内经》所谓湿胜则濡泄也。其症腹中微痛，大便稀溏，小便淡黄，口腻不渴，胸痞肢懈，身重神疲，脉右缓滞，舌苔滑白而腻。治法以藿朴胃苓汤为主。兼风者名飧泄，左关脉弦，必兼肠鸣腹痛。原方加炒白芍川芎，兼寒者名洞泄，脉右软迟，泻如鸭粪，腹中绵痛，溺色青白。原方加炮姜吴茱萸，热胜者为热泻。《内经》所谓暴注下迫皆属于热是也。泻出如射，粪多稠黏，气极臭秽，肛门热痛难忍，肠鸣腹痛，痛一阵，泻一阵，涩滞不畅，里急后重，俨如痢疾，小便赤涩，口渴喜凉，脉数苔黄，治法以藿香左金汤为主。
夹食者，脉右关沉滑，症必咽酸嗳臭，恶闻食气，腹痛甚而不泻，得泻则腹痛随松。原方加净楂肉六和曲焦鸡金，甚则热结旁流，治以小承气汤加黄连，下其积热，则泻自止。
夹痰者，右脉弦滑，必兼头晕恶心，气虽上逆，而咯痰不出，或时泻，或时不泻，泻出白如胶潺。原方加星香导痰丸，或节斋化痰丸，祛其痰热，则泻亦止。
●戊　湿温化黄疸
脾湿胜者为阴黄，色如薰黄而晦，胸腹痞满，口腻不渴，小便不利，身冷而痛，脉右缓滞，舌苔滑白，或兼灰黑。治以温脾化湿，茵陈五苓散加除疸丸主之，茵陈胃苓汤亦主之。若渐次化热，脉转弦滑，舌苔黄腻，口乾而不多饮者，藿香左金汤加绛矾丸主之。
胃热胜者为阳黄，色如橘黄而明，身目如金，遍身无汗，但头汗出，渴欲饮水，二便俱秘，脉右浮滑而数，舌苔黄腻而糙。治以清胃解毒，茵陈蒿汤缓下之。下后，以栀子柏皮汤、三丰伐木丸清化之。
惟湿热入肝，肝火逼胆，胆汁入血，血蓄发黄，名曰胆黄。而目指甲一身尽黄，兼露青筋，小便自利而清，粪色反白，脉左弦涩，右弦滑，舌色紫黯，苔现黄腻，治以通络逐瘀，代抵当汤重加竹茹茵陈主之。轻则叶氏绛覆汤合当归龙荟丸缓通之。或加除疸丸，奏功亦速。
●己　湿温化痢疾
痢之为病，见于夏秋居多，他时则间有之。本三焦肠胃之疾，其初虽或兼风寒，或兼暑燥而发，而总由于湿热积滞，郁伏肠中，蕴酿而成。凡人患痢疾时，其肠中之黏膜，必有红肿之处，其处生出之脓液，即白痢也。若血管烂破，有血液流出，即赤痢也。脓血兼下，即赤白痢也。若青黄赤白黑杂下，即五色痢也。诊断治疗之法，必先别其有表邪，无表邪，为湿重，为热重，夹虚夹实，伤气伤血之故，而治要得矣。乃或谓先泻后痢，自脾传肾为逆候。而杂药乱投者，讵知痢疾鲜有不先泻而后痢者。治如其法，生者甚多，何逆之谓，或谓通则不痛。专以攻下为事者，或兼未详询胸腹有无胀痛拒按，但见下痢频数，而惟事止涩者。或一见痢疾，专从里治，置表分寒热无汗不理。致内陷而增重者，或执赤为热，白为寒，不审其证之真寒真热。而妄施温凉者，或在痢言痢，不究其人血气偏虚之故，惟以槟朴丑军攻逐为事者。皆一偏之成见，未可与言治法也。本会各职员等，临症实验，凡赤痢、赤白痢、五色痢等。起病之初，属于实热性质者，则由病原菌所酿成之病毒，充满于肠内。宜先之以通利剂，扫荡腹内之郁毒，而后以调理剂作后疗法，乃为至当之顺序。若不先扫荡病毒，而惟下痢之是恐，先访遏之则死于腹满热盛苦闷之下，是即由逆治致逆症者也。此时之逆症，与实症相一致，又如白痢、赤白痢、五色痢等，属于气血两虚者，多起于胃肠运化不足，非起于肠内聚积病毒者，宜乎虚冷者温化之，虚热者清润之，以调和胃肠气液为至当之治法。若谓不扫除腹内之病毒，则病根不尽，宜投下剂以廓清之，则其痢益急，莫知所止，每死于肉脱厥冷困惫之下，此即由误治致急症者也。此时之急症，与虚症相一致，虚实二因，最关病人之生命，为医者切宜慎重，庶免草率误人之弊。兹将赤痢、白痢、赤白痢、五色痢等，四种证治，分列如下。
赤痢初起，每兼暑燥之气而陡发。其症身热口渴，脐腹大痛，如刺如割，里急后重，下利频并，或肠垢带血，或纯下鲜血，日夜数十度，或百馀次，面赤唇红，或兼吐酸，或兼呕苦，胸腹如焚，按之灼手，甚或冲任脉动，胯缝结核肿大，小溲赤涩，或点滴而痛，六脉洪数，或左兼弦劲，舌苔黄燥如刺，或红刺如杨梅状，此由血分温毒，与积滞相併，内攻肠胃，劫夺血液下趋，即《内经》所谓肠澼下血，身热者死是也。症势最急最险，若以痢势太频，妄用提涩，或但用凉敛必至肠胃腐烂而死，即以楂、曲、槟、朴、香、连、芩、芍、银花炭等。普通治痢之法，以治此种毒痢，亦必胃肠液涸而死。急救之法，初用加味三黄汤，或拔萃犀角地黄汤，日夜连进二三剂，纯服头煎，以先下其毒，次用鲜生地二三两，鲜茅根一二两，金汁一二两，以代大黄，重用甘苦咸寒之品，以滋液救焚，养阴解毒。连进一二剂后，如尚有积热未净者，则用五汁饮清润滑降，以调理之。终用三参冬燕汤，滋养气液，以复其元，以上为重性赤痢而设。若轻性赤痢，症虽腹痛，里急后重，下痢频并，而但下肠垢如红酱者。治以加味白头翁汤，重用西瓜翠衣、白茅根、鲜贯仲等，已足奏功，或先服更衣丸一二次，排除其肠内之温毒热积。继服加味白头翁汤，奏效尤捷，终用黄连阿胶汤，加鲜铁皮石斛、鲜稻穗、鲜茉莉花等，以善其后。
白痢初起，每兼生冷油肝而夹发。其症胸腹滞闷，腹绵痛而后坠，或但后重偏甚，忽思饮，饮亦不多，忽思食，食亦乏味，小便热涩，痢下色白，或如豆汁，舌苔腻浊白滑，或黄。《内经》所谓肠澼下白沫是也。治宜胃苓汤，加沉香、百消曲。首先温化其湿食，待湿开热透，食化苔松，即用枳实导滞汤，下其积滞，一经积去痛减，可用香砂二陈汤，加荷叶拌炒穀芽，调理脾胃以善后，或用七味白术散，亦效。
赤白痢者，《内经》所谓肠澼便脓血是也。先辨其白多红少，或红多白少。白多者，虽属大肠，而内关脾脏，每有因过食瓜果，痼冷在肠，其症胸腹胀痛，肠鸣下痢，痛一阵，痢一阵，下痢后，乃后重不畅，苔白且呕，脉多弦滞，治宜藿朴胃苓汤，加公丁香、紫金片，温化冷滞以止痛。若下痢频迸，腹痛拒按，舌滑而厚者，宜先服备急丸五七粒，速攻其积，积去而痢自减，继以醉乡玉屑调理之。赤多者，虽属小肠，而内关肝脏，每多因瘀血与食滞互结，横截气机，致气上下升降不利，其症脘腹剧痛，下痢紫黑血丝，甚或夹有瘀血块，舌色紫暗，脉多弦涩，甚或弦劲，速用加味桃仁承气汤，去其瘀积，轻则四汁饮，送五仁丸，亦足见功。继用人参芍药汤，加驻车丸，酸甘化阴，酸苦泄肝，待痛止痢减，即用四炭阿胶汤，清馀热，滋任阴，以善其后。
若赤白痢初起，见头痛怕冷，身热无汗者，均属有表，当从汗解。如口舌不燥渴，胸腹不闷痛，舌或无苔，或淡白且滑，为湿温兼风而发。宜喻氏仓廪汤，日夜连进二三服，水煎热服取汗，汗透而痢便减。若见心烦躁渴，面色腻滞，唇舌红赤，小便赤热，苔上黄燥或滑者，为湿温兼暑所化，宜藿朴夏苓汤，加青蒿、薄荷、连翘、滑石、六神麴等，连进三四服，得汗透而痢亦自止。此表分阴阳之两大法也。此而一误，为呕为呃，不寐不食，神昏耳聋而危矣。（俗称伤寒带痢疾，皆属此类）。
五色痢者，即青黄赤白黑杂下也。青者胆汁，黄者粪，赤者血，白者脓，黑者宿垢，最重难治。仲景所谓五液注下，脐筑痛，命将难全是也。症虽有虚有实，毕竟虚多而实少。实症属毒火，昼夜一二百次，不能起床，但饮水而不进食，其痛甚厉，肛门如火烙，扬手掷足，躁扰无奈，脉弦劲紧急，不为指挠，舌色纯红，甚或焦黑，其势如焚，救焚须在顷刻。若二三日外，肠胃朽腐矣，急宜重用三黄甘草汤，或拔萃犀角地黄汤，昼夜连进，循环急灌，服至脉势和柔，知病可愈。但用急法，不用急药，改以犀角五汁饮，急救津液，终用三参冬燕汤，滋养阴气以养后。虚症属阴亏，张石顽所谓痢下五色，脓血稠黏，滑泄无度，多属阴虚是也。不拘次数多寡，便见腰膝痠软，耳鸣心悸，咽乾目眩，不寐多烦，或次数虽多，而胸腹不甚痛，或每痢后而烦困更增，掣痛反甚，饮食不思，速用猪肤汤合黄连阿胶汤，加茄楠香汁，甘咸救阴，苦味坚肠。若虚坐努责，按腹不痛，一日数十度，小腹腰膂抽掣痠软，不耐坐立。寝食俱废者，阴虚欲垂脱之候也。急宜增损复脉汤，提补酸涩以止之。迟则无济，幸而挽救得转，可用参燕麦冬汤，滋养气液，以善其后。若痢止后，犹有积滞未净，郁在下焦，小腹结痛，心烦口燥，夜甚不寐，宜用加味雪羹煎，标本兼顾，肃清余积。
总而言之，孕妇及体虚人，不论赤痢、白痢、赤白痢等，最为难治。惟归连石斛汤，加佛手花、代代花、鲜茉莉花等，最稳而灵，取其既能润肠祛积，开胃运气，又不伤胎碍虚也。临症时，从此方加减，庶免贻人口舌之讥。
●庚　湿温化水痘
水痘者，小如蚕豆，大如豌豆，表皮隆起而为水泡，中多凹陷，始初为透明浆液状，继则变为不透明乳液状，且带脓性，常混有多数之圆形细胞，惟色淡浆稀，故曰水痘。皆由湿温兼风，郁于骨表而发。约有黄赤二种，色黄而含有气水者，曰黄痘（东医名含气性水痘），色赤而含有血液者，曰赤痘（东医名出血性水痘）。亦有夹疹而出者，有夹正痘而出者，若先水痘收功后，而后发疹或正痘，其疹及痘必轻，此症多发于小儿，大人亦偶有之。将发时，身俱发热，皮肤如灼，或苦痒，最初发现于颜面，渐次及于躯干四肢，三五日后，水痘乾燥，成为灰色，或类褐色之痂皮，至七日，则不留瘢痕而剥落。然亦有留皮肤瘢痕者。因患者搔破水泡之际，真皮受损伤所致，其见点，起发，灌浆，结痂，速则止于五六日之间，缓则约历二周至三周，辨法，虽同一水痘，同为皮薄色娇。而黄色水痘，一出如豆壳水疱，赤色水痘，一出有红点水疱，皆从水泡脓泡而结痂，然总不似正痘之根窠圆净紧束也。治法，黄色水痘，当用五叶芦根汤透解之。继与加味五皮饮，解其皮肤之馀湿，赤色水痘，当用加味翘荷汤，清解之。继用防风解毒汤，清其皮肤之馀热，终则统用三豆甘草汤以善后。
●辛　湿温化肿胀
湿温所以化肿胀者，或因本病延久而发，或因宿病夹症而发。有但肿而不胀者，有但胀而不肿者，有肿而兼胀者，有肿胀而兼气喘者。辨其症，肿在外，属水，胀在内，属气，肿分阳水阴水，胀分气实气虚。因湿热浊滞致水肿者，为阳水，因肺脾肾虚致水溢者，为阴水。浊气在上为实胀，中气不运为虚胀，辨其位，肿在头面四肝，胀在胸腹脏腑，试举其大要而条治之。
阳水肿者，热蒸湿浮，袭入皮肤也。肿由面目先起，自上而下，皮肤如灌气状，以指按之。随手而起，大便不爽，小便黄热，时或赤涩，甚则气粗而喘，皆由气郁不舒所致。治在肺而发散之，《内经》所谓开鬼门是也。轻则香苏五皮饮，重则麻杏三皮饮，使湿热从微汗而泄，汗透则肿自消，继以茵陈胃苓汤，健运脾胃以善后。
阴水肿者湿重热轻，郁结脉络也。肿自两足先起，由下而上，皮肤如裹水状，以指按之，窅而不起，大便溏滑，溺短浑浊，时或点滴，甚则气短而喘，皆由水停不行所致。治在肾而渗利之，《内经》所谓洁净府是也。轻则椒目五苓散，重则麻附五皮饮，使水湿从溺道而泄，溺畅则肿自消，继以香砂春泽汤，温补脾肾以善后。若面目一身俱黄，黄而且肿者，名曰黄肿，必先观其色之明暗，如黄色鲜明，溺色老黄且涩者，此热重于湿也。治宜茵陈蒿汤，送下神芎导水丸，速泻其黄以退肿，继以吴氏二金汤调理之。如色黄昏暗，溺色淡黄不利者，此湿重于热也。治宜茵陈胃苓汤，送下三丰伐木丸，急去其黄以消肿，继以茵陈五苓散调治之。惟其间肿而且胀者，首推胃苓五皮汤，最稳而灵，肿而且喘者，五子五皮饮，亦多奏效。
气实胀者，或因食积，或因痞块，先有物在胃肠中，而后胀形于外也。按之则坚，腹胀不减，先宜消导以化之。早服程氏和中丸，晚服叶氏宽膨散，效者甚多。如或不效，必是久病入络，络郁则胀也。当先辨其湿滞在络者，开郁通络饮，调下宽膨散主之。瘀积在络者，香壳散煎汤，调下代抵当丸主之。甚则间服巢氏阴阳攻积丸，不拘湿积瘀积虫积，皆能奏效。此即《内经》去郁陈莝之稳法也。切不可大剂峻攻，医者虽取效一时，病者虽暂快数日，往往一二旬间，胀反愈坚，中气伤残而毙，草医包治胀病，每结恶果者，多由于此。
气虚胀者，多因病后不讲卫生，不知禁忌，一复再复，脾胃久伤而化胀，此虚气在于统腹膜之中，徐洄溪所谓胀俱在肠外三焦膈膜之间是也。其外虽胀，其中无物，按之则濡，扣之有声，抑之不痛，时胀时减，切不可攻，攻之即死，宜用温补兼辛通法。早服程氏白术丸，补其虚以化滞，夜服局方禹馀粮丸，暖水脏以通阳，耐心静养，缓缓奏功，继以半硫理中丸，温补脾阳以宽之。济生肾气丸，温通肾阳以消之。此即《内经》宣布五阳之正法也。外治惟针法，最能取效，若病家急于救效，医家急于建功，每见速死则有之。而病之能痊，一无反覆者，则百不见一二也。医家病家，切宜慎重。
以上湿温化症，但举其大要而言，其馀变症甚多，未能一一曲尽，阅者谅之。


卫生及预防  ——————————————————————————————————————————————————————————————————————————————————————————

已病之卫生  ***************************
吾绍近今治病，一病之安危，惟责之医家一人，一医之良否，专系乎前方一剂，其药宜多煎，宜少煎，宜先入，宜后入，宜多水，宜少水，非所知也。药品之道地与否，制炼之合法与否，亦非所辨也。此外寝处不合法，寒暖不适宜，饮食不知节，病情不知察，更无论矣。似此，则医家之功一，而病家之过十，纵有肤扁，能愈病乎。况重大危险之病机，早晚不同，顷刻传变，而惟恃一日一至之医，一日一服之方，治变幻不测之病，庸有幸乎。余故曰：已病之卫生，为病家必要之智识，亦为病家应尽之义务。故凡良医之能愈病，必先在开化病家，使病家诸人，看护周到，有助医之力，不掣医之肘，夫而后病之误治也，始可以归罪于医。兹择其最紧要最易实行者，条列如下。
一衣被宜洁净也。清洁为各病所不可缺之要件，若患时疫病而不洁，则其病屡犯于危殆，且能致害于病者之家族及医师。故病者须日日更换衣服，卧床被褥，尤须清洁。一切旧衣被等，凡可蒸发之物，必须安置空屋，锁闭箱中。又如被覆过暖，亦能致病加重。重病即死者，以热郁于内而气不宣达也。竟有闷毙许久，而旁人但知其熟睡者。迨呼之不应，揭其盖覆，始知其人已死，莫不曰死于急痧，近年来闻见颇多。
二饮食宜节制也。湿温时疫，本属胃肠伏邪，早已失其消化力，最宜忍饥耐饿，平卧安静。不但油腻腥发，面糵炙煿薰灼脏腑者，固宜禁绝，即瓜果生冷，凡能冰伏脾胃者，亦宜禁不入口。最妙以萝卜汤陈乾菜汤，疏导其胃肠，渴则饮清快露和开水少许，或但饮细芽茶，输运其津液。病势轻减后，可略进流动性之滋养品，如薄粥薄藕粉，及开水冲熟之鸡蛋等，每日之次数宜多，每次之食量宜少，不过以之略充饥肠而已。病将就痊时，凡各种未熟之果实油类，及一切之固形物而不易消化者，均不宜入口。前哲庞安常先生云：凡病新瘥，只宜先进白稀粥，次进浓者，又次进糜粥，亦须少少与之，不得早吃肉食，他如酒餚甘脆肥鲜生冷等物，皆不可犯。王孟英先生曰：瘥后必小便清，舌苔净，始可吃粥饭，鱼台鲞之类，油腻酒体甜食新鲜补滞诸物，必解过坚矢新粪，始可徐徐而进，切勿欲速，以致转病。此皆阅历有得之名言欤。
三卧房宜宽绰，窗户宜开爽也。二者皆注意室内之空气，常使新鲜，最为病理卫生之首要。王孟英先生曰：人烟稠密之区，疫疠时行者，以地气即热，秽气亦盛也。故住房不论大小，必要开爽通气，扫除洁净，庶清风徐来，疫气自然消散。反是则热气浊气，益为疫气树帜矣。凡时疫流行，罹此者，每多被褐藜藿之子，荆户蓬室之人，皆由于此。
四侍人宜勿杂，灯火宜少燃也。吾绍病家习惯，凡病时疫，最怕鬼祟。不但夜间红烛高烧，即日中于病室床内，亦必以多燃灯火为阳光。而满屋皆侍病之人，骈肩并足，交头接耳，七口八嘴，汗露交流。岂知人气最热，灯火最毒，浊气多而清气少，即使无病者久居此室，亦必头目昏晕，胸膈气闷，况在患时疫之人乎。口鼻之所吸受，肺胃之所浸淫，往往轻者重，重者即死，皆此等恶习惯阶之厉也。凡疫皆然，亦凡病皆然，正不独湿温时疫一种耳。
五择医宜精，任医宜专也。王孟英先生曰：选医难于选将，选得矣，或从有虚名而无实学，或饱学而非通才，或通才而无卓识，或见到而无胆略，或有胆而少周详，皆不足以愈大证也。然则如何而可服其药耶？但观其临证时，审问精详，心思周到，辨证确切，方案明通，言词直爽近情，举止落落大方者，虽向未谋面之人，亦一见而知为良医矣，其药可服也。周雪樵先生曰：病者之安危，即为医家之荣辱。苟始终信任之，医家之于病人，自有密切之关系，若朝暮易医，则各骋意见，各施治法，势必温凉杂投，筑室道谋，无一人任其咎而后已。而最为偾事者，则病家之略知医药者也，愈病不足，掣肘有馀，最为良医之阻力。凡于方药之有力量者，必不敢服，曰：恐其误治也。于方药之能速效者，又不敢服，曰：嫌其霸道也。及得至平易之方，则安然服之。病而不效，则又归其咎于医，曰：今固无良医也。有如是之病家，而后投其所好，乃有今日之所谓名医。故医师之良者，不但不沾染病家之习气，尤贵开通病家之智识。
六购药宜谨，察药宜慎也。徐洄溪先生曰：当时药不市卖，皆医者自取而备之。迨其后有不常用之品，后人欲得而用之。寻求採访，或误以他物充之。或以别种代之。又肆中未备，以近似者欺人取利，此药遂失其真矣。药失其真，药性必殊，即审病极真，处方极当，奈其药非当时之药，则效亦不可必矣。今之医者，惟知定方，其药则惟病家取之肆中，所以真假莫辨，虽有神医，不能以假药治真病也。陆定圃先生曰：药之伪者不必论，即寻常药品，肆中人粗心，往往以他物搀溷，以亲自检视，方免舛误。有桐乡陈李氏子，夏月霍乱，延医定方，有制半夏二钱，适药肆人少，而购药者众，误以制附子与之。服后腹即大痛发狂，口中流血而卒。李归咎于医，医谓药不误，必有他故。索视药渣，则附子在焉，遂控药肆于官，愧以金乃已。此皆不辨药品而致误也，可不敬且惧乎。

未病之预防  ***************************
疾病之预防法，《内经》摄生一章，语皆精卓，但程度太高，难于履行。兹择其浅近而易于从事者，节录上海医学研究所通告如下。
房室务祈洒扫，勿被尘污，四壁宜用石灰刷新，或兼用除秽药水浇洒，以杜湿毒之患。
垃圾为秽气所乘，不宜任意倾倒，宜倒在桶内，候清道夫挑除。挑后，勿再作践。大街小巷，时常清洁，可免一切疫疠。
晨起须将窗户洞开，以出炭气而入养气，夜则不然，卧不息灯，与贪凉露宿，均宜切戒。
罐坛瓶钵一切器皿，积储宿水，最易生蚊，如内地已设自来水，宜将此项屏弃勿用。天井阴沟，须时常冲洗，勿任闭塞。若将火油灌入阴沟，以免秽湿，斯为更妙。
停棺于家，最能遗患，设死者系患传染之症，其害更不堪设想。故丧家宜将棺柩速葬为要。
蚊蝇最能传病，故食物必须遮盖，以免蚊蝇散毒，碗盏用时，须先洗净，卧宿须垂帐子，勿使蚊虫吮血，致生传染之病。
各种生冷之物，俱有微生物含其中，故食物必须煮透煮熟。各物亦勿越宿再食，且勿与未煮之物置在一室，庶微生物不致侵入。水未煮过，慎勿入口，呵澜水冰冻水，皆与人有害，瓜果亦易致病，均宜少食。
吐痰于地，最为秽德，且易传病，宜向磁盂或阴沟吐之。方可无患。
有汗之衣，亟宜洗濯，慎勿于汗乾之后，再穿身上，致滋疾病。
登山凭眺，涉野环观，用深呼吸法，吸收新鲜之空气，最为预防时疫之要法。（新增）
时疫盛行之际，室中宜焚点辟瘟集祥香，以辟除其秽恶不正之气，入病人室，宜啖囫囵皮蛋一枚。能饮者，佐以高粱酒少许，男妇老幼，俱宜佩太乙辟瘟丹一颗，以绛帛囊之，当心悬挂，不可近亵。（新增）
无论老少强弱之人，虚实寒热之症，常以炒香枇杷叶泡汤代茗，肃清肺气，可杜一切痧秽时邪。尤必慎起居，节饮食，薄滋味，谨嗜欲，夏令当茹素三五旬，其一切腥羶发物，俱宜还戒，房劳亦宜撙节。（新增）
食井中，每交夏令，宜入白矾雄精之整块者，解水毒而辟蛇虺也。水缸内，宜浸鲜石菖蒲根及降香。


治验良方  ——————————————————————————————————————————————————————————————————————————————————————————

选录急性时疫方  ***************************
●犀地桑丹汤　见吴坤安先生《感症宝筏》，照原方略有加减。
白犀角（八分）　鲜生地（八钱）　冬桑叶（三钱）　粉丹皮（二钱）　生山栀（三钱）　青连翘（三钱）　老紫草（三钱）　青子芩（钱半）　青蒿脑（钱半）　元参心（二钱）　池菊花（三钱）　白知母（三钱）
先用活水芦根二两，鲜茅根二两，嫩桑枝一两，鲜竹叶五十片，煎汤代水。
按：犀角之功，取其透络热，清脑炎。凡温热邪陷血分，神昏发痉，斑点隐隐者，确有捷效。但原支犀角，只有一条统黑，或两条统黑，除皆灰白之色，因中医向有白入氧分黑入血分之说，故方中每写定黑犀角，岂知同一犀角，白色最多，黑色最少，以致黑色者价增一倍，白色者往往染成黑色。欺人渔利，其实此说不必拘泥，庶几家况平常者，尚可购服。
●拔萃犀角地黄汤　见邵步青先生《温毒病论》。
白犀角（一钱）　鲜生地（两半）　生锦纹（三钱）　小川连（一钱）　青子芩（二钱）
●犀羚白虎汤　见王孟英先生《医案》。
白犀角（一钱）　羚角片（钱半）　生石膏（八钱）　白知母（四钱）　生甘草（八分）　陈仓米（三钱，荷叶包）　双钩藤（钱半）　滁菊花（二钱）
先将犀羚二味用水四碗煎成二碗，代水煎药。
●千金生地黄煎　见《千金要方》。
生玉竹（三钱）　天花粉（三钱）　地骨皮（三钱）　辰茯神（三钱）　生石膏（四钱）　白知母（三钱）　鲜生地汁　麦冬汁（各二瓢，冲）　鲜竹沥（一瓢）　生姜汁（四滴，同冲）　净白蜜（半钱）
●竹叶石膏汤　见仲景方。
西洋参（一钱）　生石膏（三钱）　生甘草（八分）　原麦冬（钱半）　仙露夏（一钱）　鲜竹叶（三十片）
●犀羚镇痉汤　见陆定圃先生《冷庐医话》。
白犀角（八分）　羚羊角（钱半）　鲜生地（八钱）　青连翘（三钱）　元参心（二钱）　新银花（二钱）　滁菊花（三钱）　甘中黄（一钱）　生甘梢（六分）　莲子心（二分）
●滋液救焚汤　见喻嘉言先生《医门法律》。
白犀角（一钱）　鲜生地（一两）　玄精石（一钱）　原麦冬（二钱）　西洋参（钱半）　大麻仁（三钱）　生甘草（三分）　真阿胶（一钱）　柏子仁（二钱）　紫石英（三钱）　西牛黄（一分）　调服
●瓜霜紫雪丹　见方省庵先生《喉科》。
白犀角　羚羊角　青木香　上沉香（各五钱）　寒水石　石膏　灵磁石　飞滑石（各五两）　元参　升麻（各一两六钱）　飞朱砂（五钱）　生甘草（八钱）　公丁香（二钱）　麝香（一钱二分）　金箔（一两）　西瓜硝（八钱）　冰片（三钱）　制法照局方紫雪
●龙胆泻肝汤　见宋神宗《和剂局方》
龙胆草（八分）　生山栀（钱半）　青子芩（二钱）　银胡（一钱）　鲜生地（五钱）　车前子（钱半）　生黄柏（八分）　归鬚（八分）　建泽泻（钱半）　细木通（八分）
●平阳清里汤　见梁特岩先生《舌鉴辨正》。
生石膏（六钱）　生甘草（六分）　青子芩（钱半）　白知母（三钱）　小川连（八分）　生川柏（六分）
先用白犀角六分，羚角一钱，煎汤代水。
●阿胶鸡子黄汤　见沉樾亭先生《验方传信》。
真阿胶（钱半）　左牡蛎（五钱）　大生地（四钱）　生白芍（三钱）　女贞子（三钱）　黄甘菊（二钱）　鸡子黄（一枚）　童便（一锺）
选录《慢性时疫方》
●藿朴夏苓汤　见石芾南先生《医原》
杜藿香（钱半至二钱）　真川朴（八分至一钱）　姜半夏（二钱至三钱）　光杏仁（二钱至三钱）　白蔻仁（八分冲）　生米仁（四钱至六钱）　带皮苓（三钱至四钱）　猪苓（钱半至二钱）　建泽泻（钱半至二钱）
先用丝通草三钱或五钱，煎汤代水。
附加减法　兼风者，汗出恶风。兼寒者，恶寒无汗，前法酌加苏梗、桔梗、豆豉、葱白、生姜之类。邪在经络，一身掣痛，酌加桂枝、酒炒防己、秦艽之类，以开毛窍经络之壅。兼暑者，面赤，口渴，心烦，前法去蔻仁、半夏、厚朴，酌加青蒿脑，鲜荷叶，清香辟秽，连翘、山栀、滑石，轻清微苦淡渗，以解暑湿热之结。
●星香导痰丸　见朱丹溪先生《心法》。
制南星（三两）　生香附（三两）　皂角（水浸一周，时晒）　法半夏（三两）　广橘红（五两）　姜汁糊丸
按：丹溪翁自言，此家传秘方，治痰嗽无火累验。
●沉香百消曲　见德轩《普济方》。
上沉香（一两）　五灵脂　制香附（各一斤）　炒香黑白丑（各二两）
按：原书云：此方秘于道藏，善能消水，消食，消痞，消痰，消气，消滞，消瘀，消痢，消蛊，消膈，并痰迷心窍等症。修合济人，费小功大，药到病除，无不即愈。
●枳桔栀豉汤　本会各职员《经验方》。
生枳壳（一钱至钱半）　焦山栀（二钱至三钱）　苏薄荷（八分至一钱）　苦桔梗（一钱至钱半）　淡豆豉（二钱至三钱）　青连翘（二钱至三钱）　青子芩（一钱至钱半）　生甘草（四分至六分）　西茵陈（二钱至三钱）　贯仲（二钱至三钱）　鲜竹叶（三十片）
按：此方从长沙枳实栀豉汤，合河间桔梗汤，加茵陈、贯仲二味。治湿温时疫之热重于湿，兼受风邪而发者，屡投辄效。
●清芬辟疫汤　见徐洄溪先生《医案》。
活水芦根（二两）　鲜茅根（一两）　鲜薄荷（钱半）　鲜青蒿（三钱）　泽兰叶（三钱）　鲜石菖蒲叶（钱半）　解毒万病丹（一粒，温水磨冲）
按：此方清芬辟秽，凉血解毒，乃湿温时疫，湿从燥化，温从火化之良剂。凡治身热神昏，闷乱烦躁，甚或呕吐厥僵，其形如尸等症，投之辄效。盖火邪逆上，诸窍皆闭，非此等清凉芳烈之药，不能即令通达。本会各职员，历经治验，故敢新定其名曰：清芬辟疫汤。
●解毒万病丹　见徐灵胎先生《兰台轨范》。
雄黄精（五钱）　山慈姑（二两）　川文蛤（二两）　千金霜（二两）　红芽大戟（二两）　麝香（三钱）　飞辰砂（五钱）
上七味，各研细末，和匀，以糯米粥为剂，每料分作四十粒。（按四十料太重，可分作八十粒）
按：洄溪先生曰：此秘药中之第一方也，用药之奇，不可思议。专治一切药毒。菰子，鼠莽，恶菌疫死，牛马河豚等毒，及时行瘟疫，山岚瘴疟，缠喉风痹，黄疸，赤眼，疮疖热毒上攻，或自缢，溺水，打扑伤损，痈疽发背，鱼脐疮肿，百虫蛇犬所伤。男子妇人，癫邪狂走，鬼胎鬼气，并宜服之。由是观之，此丹确为杀菌之第一要剂。其方下，明注曰恶菌疫死。则凡属疫症之由于恶菌者，医者可推广其用矣，惟中医通称曰恶菌，西医则通名曰毒菌，因其微细之极，又名曰细菌，且因善能腐败物质，又名微菌。习新医学者，辄诋中医之不知毒菌，则其于中国医书，未尝博览，已可概见。但取中医学说之可非难者一二端，指摘之以概全体，而弃我所长。新学之士，习闻其说，遂以中医为一无可取，致使新旧之见，势同冰炭，两者益不相容。然如斯互相牴触之弃，将谁受之。受其弊者非他，吾国之人民而已。窃愿中西之二大医术，日渐融和，共图医道之大进步，则本会各职员，实深厚望焉。
●昌阳泻心汤　见王孟英先生重订《霍乱论》。
鲜石菖蒲（钱半）　青子芩　仙露夏（各一钱）　小川连（六分）　紫苏叶（三分）　真川朴（八分）　鲜竹茹（三钱）　淡竹沥（一羹，瓢冲）　生姜汁（四滴冲）
先用炒香枇杷叶一两，活水芦根二两，煎汤代水，其枇杷叶，必须先刷毛净，剪去大筋，然后略炒微黄色为度。
按：菖蒲一名昌阳，辛香不燥，善能扫涤浊邪，昌发清阳之气，合猪药以为剂，共奏蠲痰泄热展气通津之绩。凡治湿热秽浊之邪，内蒙清窍，已历试不爽矣。
●太乙紫金丹　同前。
山慈姑　川文蛤（各二两）　红芽大戟　白檀香　安息香　苏合香油（各一两五钱）　千金霜（一两）　明雄黄　琥珀（各五钱）　梅冰　当门子（各三钱）
以上十一味，各研极细，再合研匀，浓糯米饮杵丸，绿豆大，外以金箔为衣，每钱许，凉开水下。专治霍乱痧胀，岚瘴中恶，水土不服，喉风中毒，蛇犬虫伤，五绝暴厥，颠狂痈疽，鬼胎魔魅，及暴湿温疫之邪，瀰漫薰蒸，神明昏乱，危急诸证。
按：薛一瓢先生曰：此方比苏合丸而无热，较至宝丹而不凉，兼玉枢丹之解毒，备二方之开闭，洵为济生之仙品，立八百功之上药也。由是推之，此丹合前解毒万病丹二方，真中医杀菌解毒之灵丹，不论时疫，大疫，疠疫，凡见方下详注各症，均可酌用，以奏捷效。
●厥症返魂丹　见王肯堂先生《类方准绳》。
真麝香　生玳瑁　雄黄精　白芥子　飞辰砂（各二钱五分）
上药同研如粉，于磁器中熔安息香和丸，如绿豆大，每服五丸，小儿只服一丸。
按：昏厥一症，最为急候，轻则渐苏，重则即死，因怒而得者为气厥，因瘀而得者为血厥，因痰而得者为痰厥，因食而得者为食厥，因酒而得者为酒厥，因痉而得者为痉厥，因痛而得者为痛厥，因惊而得者为惊厥，卒中而得者为暴厥，其状如尸者为尸厥，其症皆忽然昏晕，默然不语，不省人事，均以此丹，随症加入汤引急救之。历试辄验。
●犀地清神汤　见石芾南先生《医原》。
白犀角（八分至一钱）　鲜生地（六钱至一两）　新银花（二钱至三钱）　青连翘（二钱至三钱）　广郁金（三钱磨汁冲）　鲜石菖蒲（钱半，后入）　梨汁　竹沥（各一羹瓢冲）　生姜汁（二滴，冲）
先用活水芦根二两，灯芯三十支，煎汤代水，煎成，冲入犀角汁、郁金汁、梨汁、竹沥、姜汁等，乘热即服。
按：湿热浊邪，化燥伤阴，内陷心宫，神昏谵妄，舌赤无苔，此时用药，最要空灵，神昏为内闭之象，闭则宜开，心宫乃虚灵之所，虚则忌实。此方四味用汁，地黄用鲜者，取其滑利，少加姜汁，凉药热饮，取其流通，此即阴阳开阖之理也。余氏春山曰：热为湿郁，不能外达下行，每见恶寒足冷。若拘伤寒恶寒之说，投以温散，其寒反甚。但用芦根、灯草，甘淡通阳利窍，滚煎热服，下咽即觉热从外达，津津汗出而解，屡验不爽。故此方合前诸药以为剂，甘润救阴，清凉芳透，既无苦寒冰伏之虞，又乏阴茅浊腻之弊。如此制方，确有精义，本会各职员，屡用辄效，特表彰之。
●加减神犀汤合犀珀至宝丹方　医学会正会长何廉臣君经验方。
犀角尖（八分）　鲜生地（二两，拌捣淡豆豉，三钱）　银花（二钱）　连翘（三钱）　粉丹皮（钱半）　元参心　老紫草（各三钱）　大青叶（二钱）　金汁（一两，冲）
犀珀至宝丹一颗，去壳研细，先用药汤调服，犀角仍磨汁冲。
●犀珀至宝丹　同前。
白犀角（五钱）　羚羊角（五钱）　琥珀（三钱）　麝香（一钱）　蟾酥（五分）　原桃仁（三钱）　藏红花（二钱）　血竭（三钱）　辰砂（五钱）　郁金（三钱）　石菖蒲（三钱）　穿山甲（二钱）　杜赤豆（五钱）　桂枝尖（二钱）　连翘心（三钱）
以猪心血为丸，金箔为衣，每丸计重五分，大人每服一丸，小儿每服半丸，婴儿每服半丸之半丸。
按：此丹专治一切时邪内陷血分，瘀塞心房，不省人事，昏厥如尸，目瞪口呆，四肢厥冷等症。又治妇人热结血室，及产后瘀血冲心，小儿痘疹内陷，急惊暴厥，中风中恶等症，用之得当，奏功极速，历验如神。
●犀连承气汤　见吕槎村先生《伤寒穷源》
白犀角（一钱）　小川连（一钱）　生锦纹（二钱）　小枳实（钱半）　元明粉（三钱）　真川朴（五分）
●小陷胸汤合朴黄丸　小陷胸汤见张仲景先生《伤寒论》。
栝蒌仁（六钱）　仙露夏（三钱）　小川连（八分）　朴黄丸（三钱）
上药煎成，绢筛滤清服。
●朴黄丸　见程锺龄先生《医学心悟》。
真川朴　广陈皮（各十二两）　制锦纹（一斤四两）　广木香（四两）
上用荷叶水泛为丸，如绿豆大，每服三钱，开水送下，小儿二钱。
●枳实导滞丸　见李东垣先生《脾胃论》。
小枳实　六神麴（各五钱）　制锦纹（一两）　小川连（三钱）　青子芩　生晒术（各三钱）　浙茯苓（三钱）　建泽泻（二钱）
●神芎导水丸　见刘完素先生《河间六书》。
生锦纹　青子芩（各二两）　炒黑丑　飞滑石（各四两）　小川连　川芎　苏薄荷（各五钱）
共为细末，滴水为丸，如小豆大，温水下十丸至十五丸，每服加十丸，日三服，冷水下亦得。
按：此丸，泻湿热，消酒食，清头目，利咽喉，能令胃肠结滞宣通，气和而愈，屡用辄效。
●陆氏润字丸　见陆养愚先生《三世医验》。
酒炒锦纹（一两）　制半夏　前胡　山楂肉　天花粉　白术　广陈皮　枳实　槟榔（各一钱二分五釐）
每药须晒乾为末，姜汁打神麴为丸，如梧子大，每服二三钱。
按：此丸，善治湿热食积，胸满不食，腹痛便闭，及夏秋赤白痢等症，最稳最灵。
●桃仁承气汤　见仲景方。
原桃仁（三钱）　生锦纹（二钱）　元明粉（钱半）　川桂枝（三分）　生甘草（六分）
按此汤，乃仲景原方，吴又可去桂枝甘草二味，加当归赤芍丹皮各二钱，亦名桃仁承气汤。吴鞠通去元明粉桂枝甘草三味，加细生地六钱，丹皮四钱，泽兰二钱，人中白二钱，名加减桃仁承气汤。同一治蓄血症，凉血通淤之功，较原方尤胜。
●犀角鲜地黄汤　见孙真人《千金要方》。
白犀角（一钱）　鲜生地（一两）　粉丹皮（三钱）　赤芍（二钱）
●茵陈蒿汤　见仲景方。
西茵陈（五钱）　焦山栀（四钱）　生锦纹（二钱）
●参黄汤　见石芾南先生《医原》。
别直参（钱半）　生锦纹（钱半）
●千金生地黄汤　见《千金要方》。
鲜生地（二两）　生锦纹（一钱）　生甘草（八分）　芒硝（一钱）　大红枣（四枚）
●养荣承气汤　见吴又可先生《温疫论》。
鲜生地（一两）　油当归（三钱）　生白芍（二钱）　白知母（三钱）　生锦纹（一钱）　小枳实（钱半）　真川朴（五分）
●雪羹　见王晋三先生《古方选注》。
漂淡陈海蜇（四两）　大荸芥（六个）
●飞龙夺命丹　见王孟英先生《重订霍乱论》。
飞辰砂（二两）　明雄黄　灯芯灰（各一两）　人中白（八钱）　飞青黛　明矾（各五钱）　梅冰　麻黄（各四钱）　真珠　牙皂　当门子　蓬砂（各三钱）　西牛黄（二钱）　杜蟾酥　火硝（各钱半）　飞真金（三百页）
上十六味，各研极细合研匀，磁瓶紧收，毋令泄气，以少许吹鼻取嚏。重者再用凉开水调服一分，小儿减半。
按：王孟英先生自按云：此丹芳香辟秽，化毒祛邪，宣气通营，全体大用，真有斩关夺隘之功，而且起死回生之力也。
●观音救急丹　见甬东王松堂先生《经验各科秘方辑要》。
真朱砂　雄黄精（各六两）　荜茇（二钱）　梅冰（二钱半）　明矾（一两）　月石（二两）　牙硝（四两，后下）　当门子（二钱五分）　真佛金（二百张）
上药研末，用磁瓶收贮。每装一分，黄蜡封口，切勿泄气。如遇有急痧等症，急用此丹，先点两眼角，再取半分，放入脐内，以膏药贴之甚验。若遇重症，可将余丹放舌上，阴阳水送服，无不立效。
按：王松堂自云：此丹功力甚大，即死一时，还可回生。孕妇忌服，小儿减半。
●行军散　见王孟英先生《重订霍乱论》。
西牛黄　当门子　真珠　梅冰　蓬砂（各一钱）　明雄黄（飞净，八钱）　火硝（三分）　飞真金（二十页）
上药研极细如粉，再合研匀，磁瓶密收，以蜡封之。每三四分凉开水调下。
●飞马金丹　见沉樾亭先生《验方传信》。
巴豆霜　广木香　赖橘红（各三钱）　五灵脂　广郁金生打　上雄黄　制锦纹（各一两）　飞辰砂（五钱）　明乳香　净没药　山慈菇　百草霜（各二钱）
各称另研净末分两，再合研一时许，合匀。米醋法丸，金箔为衣，如绿豆大，隔纸晒乾，紧贮磁器，置高燥处。二十岁以上者，每服十二丸。禀强者，加三丸。老幼随减，三两岁者七丸，或五丸，七八十岁者九丸。温开水送下，半日或一二时许，非吐必泻。孕妇遇急症，七丸为度。
●藿香正气散　见王孟英先生《重订霍乱论》。
藿香（三两）　川朴　陈皮　桔梗　白术　半夏（各二两）　大腹皮　白芷　浙茯苓　苏叶（各三两）　炙甘草（一两）
上十一味为末，每三钱姜三片枣三枚煎服。
●红灵丹　同前。
朱砂　牙硝（各一两）　飞雄黄　蓬砂（各六钱）　煅礞石（四钱）　梅冰　当门子（各三钱）　飞真金（五十页）
每一分凉开水送下，小儿减半。
●周氏化浊汤　见周雪樵先生《中国医学报》。
真川朴（钱半）　杜藿梗（一钱）　青子芩（钱半）　前胡（一钱）　佩兰叶（一钱）　大腹皮（一钱）　小枳实（一钱）　淡香豉（钱半）　焦山栀（钱半）　紫金片（二分，开水洋冲）
●控涎丹　见陈无择先生《三因方》。
白芥子　甘遂　大戟（各一两）
研末姜汁糊丸，每服十丸，重则三十丸，淡姜汤送下。
●吴氏四苓汤　见吴又可先生《温疫论》。
带皮苓（四钱）　猪苓（二钱）　泽泻　广皮（各钱半）
●藿朴胃苓汤　樊开周先生《经验方》。
杜藿梗（三钱）　真川朴（一钱）　杜苍术（八分）　炒广皮（钱半）　炙甘草（五分）　生晒术（钱半）　浙茯苓（三钱）　猪苓（钱半）　建泽泻（钱半）　官桂（五分）
●王氏蚕矢汤　见王孟英先生《重订霍乱论》。
晚蚕砂（五钱）　生苡仁（四钱）　大豆卷（四钱）　丝通草（一钱）　陈木瓜（三钱）　仙露夏（一钱）　焦山栀（钱半）　青子芩（一钱）　吴茱萸（三分，拌炒）　川连（二钱）
地浆或阴阳水煎，稍凉徐服。
●燃照汤　同前。
飞滑石（四钱）　真川朴（一钱）　焦山栀（二钱）　青子芩（钱半）　制半夏（一钱）　淡香豉（三钱）　省豆草（钱半）
水煎去滓研冲白蔻仁八分温服
●藿香左金汤　同前。
杜藿香（三钱）　吴茱萸（二分）　小川连（六分）　新会皮（二钱）　姜半夏（钱半）　炒枳壳（钱半）　炒车前（钱半）　赤苓（三钱）　细木通（一钱）　建泽泻（二钱）　猪苓（钱半）　六一散（四钱，包煎）
先用鲜括淡竹茹五钱，炒香鲜枇杷叶一两，井水河水各一碗，煎至一碗，分两次服。服后毋多饮茶，多饮茶则连药吐出，不得药力矣，切宜忍耐。
●连朴饮　同前。
小川连（一钱）　真川朴（二钱）　石菖蒲（一钱）　淡香豉（三钱）　制半夏（一钱）　焦山栀（三钱）
活水芦根二两煎汤代水。
●回阳急救散　同前。
吴茱萸（一两八钱）　母丁香（一两二钱）　上桂心（八钱）　硫黄（五钱）　当门子（四钱）
五味共研极细，磁瓶密收，每二三分安脐中，以膏药封之，一时即愈。孕妇忌贴。
按：此方药虽猛峻，而仅取其气由脐入腹，自能温通脏腑以逐寒邪，不致伤阴，诚为善策。惟口渴苔黄，下利极热者，显为阳证，虽见肢冷脉伏，亦勿妄用此散，更张其焰也。
●椒附白通汤合半硫丸　见吴鞠通先生《温病条辨》。
川椒（二钱，炒黑）　生附子（三钱，炒黑）　淡乾姜（二钱）　葱白（三枚）　猪胆汁（半烧酒杯，去渣后调入）
●半硫丸　同前。
倭硫黄　姜半夏（各一两）
为细末，蒸饼为丸，梧子大，每服一二钱，开水下。
●霍乱定中酒　见沪上各报。
樟冰　丁香　木香　大茴香（各三钱）　罂粟膏（三钱）　广陈皮（二钱）　滴烧酒（一斤）
按：此方专治霍乱、瘪螺痧、吊脚痧、绞肠痧、胸郁腹痛痢疾等症。用此酒半茶匙，饮之即愈，极其灵验。
●新加附子理中汤　见王清任先生《医林改错》。
潞党参（八钱）　淡附片（四钱）　淡乾姜（四钱）　炒白术（四钱）　炙甘草（三钱）　原桃仁（二钱）　杜红花（二钱）
按：吐泻一见转筋，身冷汗多，非此方不可，莫畏病人大渴饮冷，不敢用。
●来复丹　见宋《和剂局方》。
玄精石　倭硫黄　牙硝（各一两）　赖橘红　小青皮　五灵脂（各二钱）
上药为末，醋糊丸，每服二钱，或三十丸，空心醋汤下。
●加减附子理中汤　见吴鞠通先生《温病条辨》。
黑附块　老东参（各钱半）　生茅术（三钱）　真川朴（二钱）　广皮（钱半）
●纯阳正气丸　见《绍兴医学报》。
杜藿香　紫苏叶　生茅术　生于术　白茯苓　姜半夏　广皮　上官桂　公丁香　青木香（各一两）　紫降香（五钱）
上药共研细末，水法为丸，如粟米大，外加红灵丹一两为衣，开水送服，每服五分，小儿减半，症重者酌加，孕妇忌服。
●附姜归桂汤　见喻嘉言先生《医门法律》。
黑附块　炮乾姜　全当归　安边桂（各一钱半）
上用水二大盏煎至一盏，入蜜一蛤蜊壳温服。
●参耆建中合二陈汤　何廉臣经验方
潞党参　棉耆（各钱半）　川桂枝（五分）　生白芍（钱半）　炙甘草（八分）　姜半夏（钱半）　炒广皮（一钱）　浙茯苓（三钱）　饴糖（三钱）　鲜生姜（八分）　大红枣（四枚）
用水两碗煎成一碗，去渣温服。
●附姜归桂参甘汤　见喻嘉言先生《医门法律》。
黑附块　炮乾姜　全当归　安边桂（各一钱半）　潞党参　炙甘草（各二钱）　鲜生姜（二片）　大红枣（二枚）
用水两大盏煎至一盏，入蜜三蛤蜊壳，温服。
●辛温平补汤　同前。
黑附块　炮乾姜（各五分）　全当归（一钱）　安边桂（五分）　潞党参　炙甘草　蜜炙棉耆　土炒白术　酒炒白芍（各二钱）　五味子（十二粒）　煨姜（三片）　大红枣（二枚）
用水二大盏，煎至一盏，加蜜五蛤蜊壳温服。
●麦门冬汤合半夏秫米汤　何廉臣经验方。
原麦冬（三钱）　潞党参（钱半）　姜半夏（二钱）　北秫米（四钱）　炙甘草（六分）　大红枣（二枚）
●参麦茯神汤　见薛生白先生《湿热条辨》。
西洋参（钱半）　原麦冬（二钱）　辰茯神（三钱）　鲜石斛（三钱）　甜石莲（钱半）　生穀芽（钱半）　生甘草（六分）　宣木瓜（八分）
●人参白虎汤　仲景方。
潞党参（钱半）　生石膏（六钱）　白知母（三钱）　生甘草（六分）　生粳米（三钱，荷叶包煎）
●香砂二陈汤　见宋《和剂局方》。
广木香（八分）　春砂仁（八分）　姜半夏（钱半）　广陈皮（钱半）　浙茯苓（三钱）　炙甘草（六分）
●桂枝白虎汤　仲景方。
川桂枝（六分）　生石膏（六分）　白知母（三钱）　生甘草（六分）　生粳米（三钱，荷叶包煎）
●清脾饮　见张路玉先生《医通》。
川柴胡（钱半）　青子芩（钱半）　姜半夏（一钱）　真川朴（八分）　草果仁（五分）　生于术（八分）　小青皮（七分）　炙甘草（六分）　鲜生姜（两片）　大红枣（两枚）
●加减达原饮　见雷少逸先生《时病论》。
草果仁（五分）　槟榔（钱半）　真川朴（八分）　炒白芍（钱半）　炙甘草（五分）　生川柏（五分）　焦山栀（二钱）　浙茯苓（三钱）
●柴胡白虎汤　见丹波廉夫先生《伤寒广要》。
川柴胡（八分）　生石膏（六钱）　白知母（三钱）　生甘草（六分）　生粳米（三钱，荷叶包煎）　青子芩（二钱）　仙露夏（钱半）
●青蒿鳖甲煎　见吴鞠通先生《温病条辨》。
青蒿脑（二钱）　生鳖甲（五钱）　细生地（四钱）　白知母（二钱）　粉丹皮（三钱）
●新绛旋覆花汤　仲景方。
真新绛（一钱）　旋覆花（三钱）　葱头（十四枚）
●秦艽弊甲汤　见《张氏医通》。
左秦艽（钱半）　生鳖甲（四钱）　全当归（钱半）　白知母（钱半）　川柴胡（八分）　地骨皮（四钱）　青蒿脑（钱半）　乌梅肉（三分）
●加味逍遥散　见薛立斋先生医案。
白归身　酒炒白芍（各钱半）　土炒白术　浙茯苓（各一钱）　川柴胡　炙甘草（各五分）　焦山栀　丹皮（各钱半）　苏薄荷（三分，冲。）
●半贝丸　见徐氏《卫生业录》。
生半夏（八钱）　京川贝（一两二钱，去心）
共研细末，炒至微黄，候冷，生姜汁捣匀炼丸，装入磁瓶，弗令泄气。每服一分五釐，开水半酒杯。于疟未来时，先一时辰服，迟服则不效。重者下次再服一分五釐，无不愈。愈后，戒食发物及鸡蛋南瓜等三个月，永不再发。
●疟疾五神丹　何廉臣经验方。
姜半夏（八钱）　京川贝（一两二钱去心）　青皮（八钱）　全青蒿（一两）　金鸡勒（二钱）
共研细末，淡姜水和丸，如绿豆大，朱砂为衣，每服一钱。
按：钱塘赵恕轩《本草纲目拾遗》云：金鸡勒，细枝中空，俨如去骨远志，味苦性热，能达营卫，行气血，用以治疟，一服即愈。此方从仪征杨赓起军门家传秘方，参酌而出，经验多人，历试不爽，妙在并无后患，功在金鸡纳霜丸之上，用敢公布。
●丁蔻理中丸　见广东陈利《济药局方》。
炒冬术（二两）　潞党参　炙甘草　乾姜（各一两）　公丁香（三钱）　白豆蔻（二钱）
共研细末，水泛为丸，每服钱半至三钱，开水送下。
●鳖甲煎丸　见仲景方。
鳖甲（十一分）　赤硝（十二分）　炒蜣螂　柴胡（各六分）　炒䗪虫　丹皮　芍药（各五分）　炙蜂房（四分）　炒鼠妇　阿胶　大黄　乌扇　紫葳花　桂枝　乾姜　黄芩　川朴　石苇（各三分）　桃仁　瞿麦（各二分）　葶苈　半夏　人参（各一分）
上二十三味为末，取煅灶下灰一斗，清酒一斤五斗，浸灰，候酒尽一半，著鳖甲于中，煮令泛烂如胶漆，绞取汁。内诸药煎为丸，如梧子大，空心服七十丸，日二服。
●小承气加黄连汤　见吴坤安先生《感症宝筏》。
生锦纹（钱半）　小枳实（一钱）　真川朴（八分）　小川连（八分）
●节斋化痰丸　见王节斋先生《明医杂著》。
淡天冬　炒黄芩　栝蒌霜　海粉　广橘红（各一两）　苦桔梗　制香附　青连翘（各五钱）　上青黛　风化硝（各三钱）
研细，炼蜜入姜汁丸，白汤送下。
●茵陈五苓散　仲景方。
带皮苓（四钱）　猪苓　泽泻（各二钱）　生晒术（一钱）　官桂（五分）
先用西茵陈五钱煎汤代水。
●除疸丸　见何廉臣《重订广温热论》。
倭硫黄（三两）　净青矾（一两）
以上两味，水泛为丸，姜半夏粉一两为衣，每服一钱或钱半，一日两次。
●茵陈胃苓汤　见万密斋先生《幼科发挥》。
杜苍术（一钱）　真川朴（一钱）　炒广皮（钱半）　浙茯苓（三钱）　生晒术（钱半）　川桂枝（五分）　建泽泻（钱半）　猪苓（钱半）　炙甘草（五分）
先用西茵陈八钱煎汤代水。
●绛矾丸　见《张氏医通》。
皂矾（五钱，面里烧红）　杜苍术（五钱）　真川朴（八钱）　广皮（六钱）　炒焦甘草（三钱）
煮红枣肉为小丸，姜半夏粉一两为衣，每服钱半，或二钱，一日两次，淡姜汤送下。
●栀子柏皮汤　仲景方。
焦山栀（五钱）　生甘梢（一钱）　生川柏（二钱）
●三丰伐水丸　见王晋三先生《古方选注》。
制苍术（一斤）　黄酒麴（二两，同苍术炒赤色）　皂矾（半斤）
醋拌晒乾入阳城罐火煅，以醋糊丸，梧子大，每服三四十丸，好酒米汤任下。
按：张三丰仙传方云：此乃上清金蓬头祖师所传，治黄肿如土色，其效如神。李时珍云：绛矾丸，不及此方之妙。
●代抵当汤　见杨历三先生《寒温条辨》。
醋炒锦纹（二钱）　原桃仁　炒川甲　醋炒莪术　元明粉　当归尾　细生地（各一钱）　安边桂（三分）
●叶氏绛覆汤　见叶天士先生医案。
真新绛（钱半）　旋覆花（三钱）　青葱管（五寸）　桃仁　归鬚（各钱半）　柏子仁（三钱）
●当归龙荟丸　见陈修园先生《时方歌括》。
全当归　龙胆草　焦山栀　小川连　生川柏　青子芩（各一两）　生锦纹　上青黛　芦荟（各五钱）　木香（二钱半）　麝香（五分）
上药炒神麴糊丸，姜汤下，每服二十丸。
●加味三黄汤　即三黄甘草汤　见沉樾亭先生《验方传信》。
生锦纹（五钱）　小川连　青子芩　生甘草（各二钱）　冲白蜜（一两）
●五汁饮　同前。
生萝卜汁（二杯）　生姜汁（半酒杯）　白蜜　陈细茶汁　生藕汁（各一酒杯，和匀重汤炖，温饮之，无萝卜时，以莱菔子五钱，清水擂浸一二时许绞汁用）
●三参冬燕汤　樊开周先生验方。
太子参　西洋参（各一钱）　北沙参（四钱）　提麦冬（二钱）　光燕条（八分）　青蔗浆（一酒杯）　建兰叶（三片）
●加味白头翁汤　见《良方集腋》。
白头翁（三钱）　小川连（八分）　青子芩（二钱）　生川柏（六分）　北秦皮（五分）　生白芍（三钱）　益元散（四钱，荷叶包煎）
●更衣丸　见陈修园先生《时方歌括》。
飞辰砂（五钱）　芦荟（七钱）
滴酒和丸，每服二钱。
●黄连阿胶汤　仲景方。
小川连（四分）　真阿胶（八分）　青子芩（六分）　生白芍（钱半）　鸡子黄（一枚生，放罐底切不可碎）
●胃苓汤　即茵陈胃苓汤去茵陈。见《张氏医通》。
●枳实导滞汤　见《张氏医通》。
小枳实（钱半）　制川柏（一钱）　酒洗生锦纹（八分）　仙露夏（钱半）　净楂肉（三钱）　青连翘（钱半）　小川连（四分）　海南子（钱半）　老紫草（三钱）　细木通（八分）　炙甘草（五分）
●七味白术散　见祝春渠先生《歌方集论》。
生晒术　潞党参（各钱半）　浙茯苓（三钱）　炙甘草（六分）　煨木香（八分）　杜藿香（一钱）　煨葛根（钱半）
●备急丸　见孙真人《千金方》。
生锦纹（一两）　巴豆霜（一钱）　乾姜（八钱）
蜜丸，朱砂为衣，小豆大，每服二三丸，多则五七丸。
●醉乡玉屑　见徐春甫先生《医统》。
杜苍术　真川朴（各八分）　炒广皮（一钱）　炙甘草（六分）　焦鸡金（两张）　母丁香（三分）　春砂仁（六分冲）
●加味桃仁承气汤　见吴茭山先生《医案验方》。
原桃仁（三钱）　醋炒锦纹（一钱）　元明粉（钱半）　生甘草（八分）　安边桂（三分）　蜜炙延胡（钱半）　马鞭草（三钱）
●四汁饮　即前五汁饮去细茶汁。
●五仁丸　见尤在泾先生《金匮翼》。
柏子仁（半两）　郁李净仁　松子仁　原桃仁　甜杏仁（各一两）　炒广皮（四两）
先将五仁另研如膏，入广皮末研匀，炼蜜丸，梧子大，每服五十丸，空心米饮下。
●人参芍药汤　樊开周先生验方。
太子参（一钱）　生白芍（三钱）　炙甘草（五分）　甜石莲（钱半）　乌梅炭（三分）　酒炒苦参子（二分）　荔枝壳（三颗）　荠菜乾（钱半）
●千金驻车丸　见孙真人《千金方》。
真阿胶（三两）　炒川连　当归（各两半）　黑炮姜（一两）
醋煮阿胶为丸，梧子大，每服四五十丸，米饮送下。
●四炭阿胶汤　见雷少逸先生医案。
银花炭　条芩炭　白芍炭（各钱半）　生地炭（三钱）　真阿胶（钱半）　炒黄淮药（三钱）　广陈皮　甜石莲（各钱半）
●仓廪汤　见喻嘉言先生《医门法律》。
西潞党（钱半）　浙茯苓（三钱）　柴胡　前胡（各八分）　桔梗（一钱）　炙甘草（六分）　炒枳壳（钱半）　羌活　独活（各五分）　川芎（六分）　鲜生姜（两片）　陈仓米（四钱，荷叶包煎）
●犀角五汁饮　何廉臣经验方。
犀角汁（一瓢）　鲜生地汁（四瓢）　金汁（一两）　梨汁（三瓢）　甘蔗汁（二瓢，用重汤炖温，频频灌服）
●猪肤汤合黄连阿胶汤加茄楠香汁方　姚滋轩君验方。
小川连（六分）　真阿胶（钱半）　生白芍（三钱）　青子芩（钱半）　鸡子黄（一枚，先放罐底）　茄楠香汁（二匙冲）
先用净猪肤净白蜜各一两炒，米粉四钱煎汤代水。
●增损复脉汤　见沉樾亭先生《验方传信》。
高丽参（钱半）　提麦冬（三钱）　大生地（三钱）　炙甘草（一钱）　生白芍（三钱）　真阿胶（钱半）　山萸肉（八分）　北五味（三分）　乌贼骨（三钱）　净白蜡（三钱）
●参燕麦冬汤　见江笔花先生《医镜》。
米炒西洋参（钱半）　光燕条（一钱）　提麦冬（三钱）　奎冰糖（四钱）
●加味雪羹煎　见沉樾亭先生《验方传信》。
淡海蛰（四两）　大荸荠（二两）　真阿胶（二钱，另炖洋冲）　山楂炭（三钱）　陈细茶（三钱）
●归连石斤汤　同前。
油当归（五钱）　小川连（七分）　鲜石斤（三钱）　炒枳壳（一钱）　鲜荷叶（一角，拌炒）　长鬚生穀芽（四钱）
●五叶芦根汤　见薛生白先生《湿热条辨》。
藿香叶　佩兰叶　薄荷叶　鲜荷叶（各一钱）
先用去毛枇杷叶一两，鲜冬瓜皮，活水芦根各二两，煎汤代水。
●加味五皮饮　见陈修园先生《时方妙用》。
广陈皮（钱半）　茯苓皮（三钱）　五加皮（三钱）　大腹皮（三钱）　生姜皮（一钱）　光杏仁（钱半）　紫苏旁枝（钱半）　防风（一钱）
●加味翘荷汤　见吴鞠通先生《温病条辨》。
青连翘　苏薄荷　炒牛蒡　苦桔梗　焦栀皮　老紫草（各钱半）　绿豆皮（二钱）　生甘草（六分）　蝉衣（十只）　苇茎（一钱）
●防风解毒汤　见王晋三先生《古方选注》。
防风　荆芥穗　苦桔梗　淡竹叶　知母　通草（各八分）　枳壳（七分）　生石膏　青连翘　炒牛蒡（各一钱）　苏薄荷（七分）　生甘草（三分）
●三豆甘草汤　见张路玉先生医通。
大黑豆　杜赤小豆（各五钱）　绿豆（一两）　生甘草（一钱）
●香苏五皮饮　见陈修园先生《时方妙用》。
制香附　紫苏叶　广皮（各钱半）　浙苓皮　大腹皮　五加皮　桑白皮（各三钱）　炙甘草（五分）　鲜生姜（两片）　葱白（两枚）
●麻杏三皮饮　见叶天士先生医案。
蜜炙麻黄（一钱）　光杏仁（三钱）　浙苓皮（四钱）　新会皮（钱半）　炒牛蒡子（钱半）　前胡（钱半）　紫苑（八钱）　生姜皮（一钱）
●椒目五苓散　同前。
川椒目（五分）　生晒术（钱半）　浙茯苓（三钱）　猪苓（二钱）　建泽泻（二钱）　官桂（五分）
先用海金砂五钱煎汤代水。
●麻附五皮饮　见周雪樵先生《中国医学报》。
麻黄（一钱）　淡附片（八分）　新会皮（钱半）　浙苓皮（四钱）　生桑皮　大腹皮　五加皮（各三钱）
●香砂春泽汤　见丹波廉夫先生《观聚方要补》。
广木香　带壳春砂（各八分）　老东参（钱半）　江西术（二钱）　猪苓　建泽泻（各钱半）　浙茯苓（三钱）　安边桂（五分）
●吴氏二金汤　见吴鞠通先生《温病条辨》。
焦鸡金（三钱）　海金砂（五钱）　丝川朴（钱）　大腹皮（三钱）　猪苓（二钱）　白通草（二钱）
●胃苓五皮汤　见万密斋先生《幼科发挥》。
杜苍术（八分）　真川朴（一钱）　生晒术（一钱）　浙茯苓（三钱）　建泽泻（钱半）　猪苓（钱半）　草果仁（三分）　安边桂（三分）　炙甘草（五分）　新会皮（钱半）　桑白皮　五加皮　大腹皮（各三钱）　生姜皮（一钱）
●五子五皮饮　见王孟英先生《温热经纬》。
光杏仁（三钱）　葶苈子　莱菔子　苏子（各钱半）　白芥子（八分）　新会皮（钱半）　生桑皮　大腹皮　五加皮　浙苓皮（各三钱）
●程氏和中丸　见程锺龄先生《医学心悟》。
炒白术（四两）　炒扁豆（三两）　浙茯苓（两半）　炒枳实（二两）　炒广皮（三两）　焦六曲　炒麦芽　焦山楂　制香附（各二两）　春砂仁（两半）　姜半夏　苏丹参（各二两）　五穀虫（三两，酒拌炒焦，黄色）　鲜荷叶（一枚）
煎水叠为丸，每日上午下午开水下二钱。
●叶氏宽膨散　见叶天士先生医案。
活癞虾蟆十只，将腹皮剖开。用五灵脂、砂仁末各半分量，垫满腹中，用酒捣黄泥包裹炭火上煅燥，研极细末。每服一钱，一日三次，绿萼梅五分泡汤送下。
●开郁通络饮　见薛瘦吟先生《医赘》。
香围皮（钱半）　广郁金（三钱）　炒延胡（钱半）　远志肉（八分）　真新绛（钱半）　陈木瓜（钱半）　羌螂虫（二钱）　丝通草（一钱）　佛手片（五分）
先用丝瓜络一枚，路路通十个，生苡仁八钱，煎汤代水。
●香壳散　见张路玉先生《医通》。
制香附（三钱）　炒枳壳（二钱）　藏红花（五分）　归尾（三钱）　炒青皮（一钱）　新会皮（一钱）　台乌药（一钱）　赤芍（一钱）　醋炒莪术（一钱）　炙甘草（五分）
上药共研为散，每用五钱，水煎去渣，冲童便半盏，空心温服。若症势极重，加白薇五钱，炒延胡钱半，炒川甲一钱，用原桃仁五钱，青糖五钱，陈酒一瓢，加水四碗，成两碗，代水煎药。
●代抵当丸　同前。
酒炒锦纹（四两）　原桃仁（三十枚）　炒川甲　醋炒莪术　元明粉　归尾　细生地（各一两）　安边桂（三钱）
共研末蜜丸，每服三钱。
●乔氏阴阳攻积丸　见李士材先生《医宗必读》。
吴茱萸　炮乾姜　安边桂　炒川乌　姜炒川连　姜半夏　浙茯苓　延胡索　潞党参（各一两）　上沉香　真琥珀（各五钱）　巴豆霜（一钱）
上为末，皂角四两煎汁糊丸，绿豆大，白蜡为衣，每服八分，加至一钱五分，姜汤下，与脾胃药间服。
按：此方乔三馀先生所定，虽有参苓益气，然药多峻猛，妙用全在与脾胃药间服。予曾效用此方，每令病人早服香砂六君丸三钱，夕服阴阳攻积丸八分，或服攻积丸一日，香砂六君丸二三日，随人强弱而施，初服辄应，胀势向衰，即令停服，专用程氏白术丸调补脾胃。
●程氏白术丸　见程锺龄先生《医学心悟》。
江西术　浙茯苓　广陈皮（各二两）　春砂仁　六神麴（各一两五钱）　五穀虫（四两）
用荷叶陈苍米煎水叠为丸，每服三钱，开水送下。
●局方禹馀粮丸　见宋《和剂局方》。
蛇含石　禹馀粮（各三两）　真针砂（五两）　羌活　川芎　广木香　淮牛膝　浙茯苓　安边桂　白豆蔻　大茴香　蓬莪术　淡附片　炮乾姜　小青皮　京三稜　白蒺藜　全当归（各五钱）
上为末，入前药拌匀，以汤浸蒸饼，滤去水，和药再杵为丸，梧子大。食前温酒白汤，任下三十丸至五十丸。
按：此丸不动脏腑，而能去病，但最忌盐，一毫不可入口，否则发疾愈甚。若阴虚内热而为䐜胀者，忌服。
●半硫理中丸　何廉臣经验方。
半硫丸（一钱）　理中丸（二钱）
和匀开水送服二钱。
●济生肾气丸　见严济生先生方。
浙茯苓（三两）　熟地（四两）　淮山药　山萸肉　粉丹皮　建泽泻　安边桂（各一两）　淡附片（五钱）　淮牛膝　车前子（各一两）
按：此方本金匮肾气丸中诸药，各减过半。惟桂苓二味，仍照原方，更加牛膝、车前，为宣布五阳开发阴邪之专药。但方中牛膝滑精，精气不固者，勿用。
以上验方，统计一百三十五剂，皆古今名医治验之良方，而为本会各职员屡投辄效者，爰敢公布。惟其间猛烈之品，重大之剂，务必辨症详明，认病精确，始可对症选用，切勿草率从事，致贻卤莽减裂之讥。慎㫋慎㫋。
