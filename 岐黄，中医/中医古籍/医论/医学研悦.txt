
伤暑全书序  ***************************
夫医，九流一技也。而回天札与安乐，跻寿域而补造物之不逮，厥功博已。顾五行在手，则天可延；阴阳未分，则延者促已。审之在跬步，而适之则燕越，可畏哉。寒暑均天地之厉气，伤寒、伤暑二病，均厉气之能生杀人者。《素问》因寒因暑之说，昭昭为万世的。顾伤寒书创自张长沙，详于朱南阳，而反复精析于陶节庵。其全书若眉列然。学者类能据籍按方而施治，故往往取效。若伤暑一症，医书只勒小款，中世皆忽之。一遇是证，率目为伤寒，以发散等剂投之。间加衣被取汗，甚灸以致伤生者，累累不悟，可不悲欤！予诸生时，万历戊子夏患兹症，势极气索，瞀然自愦，庸医以为脾胃内伤，或以为劳役中折，几不自持。徽医汪韫石适在旁，蹙然曰：心烦面垢，此暑症也，何多指？闻之皆骇其名。予于瞀中微解依之，服益元散二剂而苏，仍调以加味香薷饮数剂而愈。遂著《伤寒伤暑辨》一篇，刊于暑月印布，兼施药饵，其捷效若谷响。乃发愿蒐罗群书，著为全帙以济世。惧阅历未久不中窾，期五十以后方就笔研。戊申自计部以目恙请告，杜门静摄，得毕志于性命黄老诸家，昕夕矻矻，无逸晷暇，即焚香兀坐，间入圜内视，百日不佞。及目愈后，至天启壬戌感仙师教，就笔研挟古诸名家，参考编集而成帙。拮据十馀载，约二万馀千言，分为上下两卷。议论皆常语，不敢钩深，以便医家览解。方多遵古无他奇，宜症则灵，菽粟岂珍错，而食其时，百骸理宜也，要在于燕越歧路处著力耳。平高贡，除妒忌，澄心察理，审症投咀，医之上计乎？宁独医人一心耳。虚与实相反，拗与圆相仇，古今成败之大关也。秉国成者，与谋国计者，身系社稷安危，操万姓命脉，虚心圆智，盖可忽乎哉！予因医而广其说。
天启三年岁次癸亥孟夏朔旦赐进士出身奉政大夫户部陕西司郎中颍郡张鹤腾撰

治暑全书题辞  ***************************
江陵朱司空来总河政既奉旨。予休浣期生属承南河乏，徂暑始受事，赴谒公于邳，未至而公单舸放流下矣。舟次接言论所拳拳河漕利病，腠理而著之针砭，殆挽万斛洪涛，运诸指掌，盖公孜孜急公去不辍，念若此已发行箧手治暑一编，属为广其流布，其书虽一家言乎，而原二气之搏捖，辨五行之生旺，审八方之燥湿，剂六腑之虚盈，集诸家以衷其成，不啻视越垣镜，秦胆良卫生之宝书广是编也，偕斯世葆天和而跻之寿域，利溥哉，仁人之心也。尝概而论之，宇宙垂沴薄蚀之气，其恫然中于人之肌肤，往往不在秋冬敛藏之候，而在春夏畅发之时，斯时生人精神血脉方怒，生愤盈旁礴，不可圉制，且俯仰间骀荡恢名之景物，无不极，人志气与之为飞扬，亢爽孰知燥冲烦外之馀，倚乃得伏长，乃得消犹之乎？家计温腴窳耗，因是以萌生，世运熙洽戎莽，因是以潜伏，先几君子为持满，为谨微制壮以损寻毫，末于斧柯，故可保性命而高跻和扁非是者，失之未然，而晦冥风雨之震凌，既中讧外瞀，又不幸授手庸愦者流，冥冥焉费人以试术寒热辛温之杂，尝而标本虚实之意，揣此岂复有养生主哉！尝观厉气流行，孤子而独父，鳏夫而寡妻，家诛巷号，害乃毒于水火，锋镝得是编，为中流一壶，庶起轩黄岐伯于当年，以常回太和之宇也。噫，世道之有平陂犹人身之有休旺，药石供养而梁肉疗疾，几微不察，病或中于膏肓，今蚩蚩氓庶嚣然不有生全之乐其为害，岂特乡所訾医师之以昌阳引年耶，维其平而制其陂，俾汉廷跨戾无勤痛哭于贾生而熙丰之偾张不规瑱于献可之讽谏，功宁直寿民已也。是在知几君子矣，剞劂告竟爰广其旨而引之简端云。
天启乙丑小春既望南河治水使者武原彭期生题于署之调鹤轩


伤暑全书卷一  ——————————————————————————————————————————————————————————————————————————————————————————

目录次第说  ***************************
病生有原，治法顺其原，故辨冬春夏秋寒温暑凉症冠其首焉。暑，阳气也；寒，阴气也。气之运有迟速，有顺逆，有次舍，故次天时。天运于上，地载于下，南北异疆，寒燠殊气，令不能督之使齐，故地气次焉。天地交而阴阳有序，戾则寒暑病作，证候各异，故剖其异若黑白。其独详于暑者，明专科也。忽者使之惊，暗曶者使其昭昭。踌躇顾望而不敢决者，使其奋袂而投咀。令膏肓不能匿，药饵可施，生心庶有托矣。若暑厥、暑风、绞肠痧，诸名家俱载因之耳。时疫详朱南阳，寒疫独创于李东垣，第宗而演之。至于暑疡、暑瘵，常有此证，从无此名。不识其证，安识其药？予特摹症而立名，庶可据而施治焉。辩疑决症，因症施药，五脏不能告人，而脉告之。脉不能接人，而指接之，是脉乃天真委和之气，非图可状，非言可传，在人手指心会而已。乃天时有定期，地气有方隅，求其宛转变易，与脉相符者，惟运气为最微焉。夫五运有旋转之机，六气有迟早之妙，天以示始终之因于地，地以示始终之因于物。然则五脏六腑与物之旺落感应，以此而已。斡旋而调适之，权在乎药饵，若列馔然。惟其所投，投则醲然若嗜，神喜而病畏之；不投则恚然若仇，病喜而神恶之。是在取者，药方列下。古人立方，良有深意，其议见良有慧识，卓越不可磨灭者固多，中亦有泥古任臆，不可为训者。予採各名家论暑原文，后各附愚见品评，以俟览者取裁焉。然无征不信，有考斯传。《医学纲目》所载，古今名医类案，非后学之鉴衡乎？彼俟百世而不惑，吾考先正而不谬，庶几哉与古作者默契乎！至若治于未病，防其外邪，顺时颐养，保命度生，是在智者之自调谓何耳。


重刻张凤逵伤暑全书卷之一  ——————————————————————————————————————————————————————————————————————————————————————————

辨春夏秋冬温暑凉寒四症病原  ***************************
《生气通天论》曰：夫自古通天者，生之本，本于阴阳。天地之间，六合之内，其气九州、九窍、五脏、十二节，皆通乎天气。其生五，其气三。数犯此者，则邪气伤人，此寿命之本也。由此论之，人身元气与天相通，颐养有道，病从何生？然则病生有因，其发有原乎？从其原而治之则易疗。《阴阳应象大论》曰：天有四时、五行，以生长收藏，以生寒暑燥湿风。人有五脏化五气，以生喜怒悲忧恐。又曰：因于露风，乃生寒热。是以春伤于风，邪气留连，乃为洞泄。夏伤于暑，秋为痎疟。秋伤于湿，上逆而咳，发为痿厥。冬伤于寒，春必温病。四时之气更伤五脏，此四时四气之病原也。黄帝明以春温根于冬寒，其间气候相近，症恙相同，犹可言者，原未兼及暑也。至汉张长沙仲景著伤寒书，遂演《内经》之说，曰：其伤于四时之气皆能为病，以伤寒为毒者，以其最成杀厉之气，中而即病者名曰伤寒，不即病者，寒毒藏于肌肤，至春变为温病，至夏变为暑病。暑病者，热极重于温也。自此论出，而后之业岐黄术者皆宗之。果尔是专主一寒气，三病分久近，皆寒为根。故后世医家有四时伤寒之说，甚至通以麻黄桂枝汤兼治温热症，误人良多。陶节庵诸名家亦剖三病若列眉，而根始于寒，不免沿而未能脱又何怪乎？碌碌者愚谓道以一气生天地，以二气生五行，五气各司其用，而水火为最要。水火能生物，亦能杀物。若仲景之说是水专擅其权，而火为虚而无用矣。愚谓冬之寒病，专属寒威，此固然不易者。至春时阳气渐舒，孔窍开张，服御单夹，乃天气变幻，倏暖倏寒，又多荡风，人感寒直入脏腑，故为温病。犹可名曰春寒，已与冬寒不相蒙矣。况夏至后炎火时流，蒸郁烁人，得病似伤寒者，皆时暑火所感而成，与冬之寒气毫不相涉，而亦以为冬寒之积久所发者，误也。即《生气通天论》曰：是故阳因而上卫外者也。因于寒，欲如运枢，起居如惊，神气乃浮。因于暑汗，烦则喘喝，静则多言，体若燔炭，汗出而散。是寒暑分因，水火别症，明列断案，万世医学之祖也，又何惑乎？然《内经》之温根于寒者何故？按《山海经》：桂名招摇，叶长二尺，桑名帝女，大围五十尺。桂竹叶大二尺余，高数丈，其草树奇怪类若此。据经想太古时，洪水横流，怀山襄陵，草木闭塞，天地矇昧，阴霭拂郁，阳明未舒，以故寒气盛行，元和令少。即当大夏，亦无烁金之患。后世文明渐开，五行分布，水火之气各司其权。若斯争烈者，即今春值淫雨，余寒为厉，甚者如隆冬，挟纩不能去。试观晋中暑症寥寥，绝无痎疟，皆阴胜之左券也，何况古洪荒世乎！此《内经》温根于寒所由发也，何仲景遂申演其说并暑而一类乎？是蛇足也。且古之人，茹毛衣草，简缘淡泊，无助火之具，后世炙煿之味适口，浓郁之酒充腹，嗜欲灼精，尘劳食气，皆足以嘘焰而煽炽，宜暑火之乘类而善入也。谓古之寒病多而暑病少，今之寒暑并重而暑为尤剧则可。愚故特列论曰：伤寒者，感于冬之严寒；温病者，感于春之轻寒。若暑病，则专感夏之炎热，若冰炭霄泉之不相及。一水一火，各燥其令。治法一热剂一凉剂，各中其窍。而概以为寒因，不几于执一遗二哉！予俯仰踌躇，万不得已，敢于翻千古之案，以开百世之觉，破迷而拔苦，遂自甘于僭窃云耳。

天时  ***************************
《真源》曰：天地之间，亲乎上者为阳，自上而下四万二千里，乃曰阳位。亲乎下者为阴，自下而上，四万二千里乃曰阴位。既有形名，难逃度数。且一岁者，四时八节，二十四气，七十二候，三百六十日，四千三百二十辰。十二辰为一日，五日为一候，三候为一气，三气为一节，二节为一时，四时为一岁。一岁以冬至节为始，是时也，地中阳生升。凡一气十五日，上升七千里。三气为一节，四十五日，阳升共二万一千里。二节为一时，一时九十日，阳升共四万二千里，正到天地之中，而阳合阴位。是时，阴中阳半，其气为温。而时当春分之节也。过此阳升而入阳位，方曰得气而升。亦如前四十五日立夏，立夏之后四十五日夏至，夏至之节阳升，通前计八万四千里以到天，乃阳中有阳。其气热，积阳生阴，一阴生于二阳之中，自夏至之节为始。是时天中阴降，凡一气十五日，下降七千里。三气为一节，一节四十五日，阴降共二万一千里。二节为一时，一时九十日，阴降共四万二千里，正到天地之中，而阴交阳位，是时阳中阴半，其气为凉，而时当秋分之节也。过此阴降而入阴位，方曰得气而降。亦如前四十五日立冬，立冬之后四十五日冬至。冬至之节阴降，通前计八万四千里以到地，乃阴中有阴，其气冷。积阴生阳，一阳生于二阴之中。自冬至之后一阳升，如前运行不已，周而复始，即阳升阴降之八节而知天地，即温凉寒热之四气而识阴阳。夫阴阳判分，若黑白然，故春夏秋冬四时随令各别，温热凉寒四时随节候变易。冬至已后至春分属伤寒，自春分至夏至属温病，自夏至至白露属伤暑，自白露至立冬属凉病，自立冬以后至春俱属伤寒。盖春秋之气尝不足，冬夏之气尝有馀，即四月八月间，亦有暑病。盖八月间，晓暮夜气虽凉，而午未之时，秋阳燥烈，日火灼人，反毒于伏。盖伏时气发汗出，阳气在表，此时阳气渐敛，真火内燃，而又以烈日熏之，故毒易中人。热症更剧，当细察之。虽其外症相类，而受气不同，治法迥异。稍有不中节，害人不浅。而概用以寒症剂，其害可胜言哉！治者先数时令，后审时气，随令加减斟酌之，未有不立取效者，故为天时说。

地气  ***************************
天地之形，其状如卵。六合于中，其圆如球。日月出没，运行于天之上、地之下，上下东西，周行如飞轮。春夏日行北陆，秋冬日行南陆。太阳所临，其气燠，故四方风气各有偏胜。秦晋地气寒，遂寒病多，而暑病少。吴越滇黔及两粤地气暖，故寒病常而暑病独剧。至八九月，犹如伏时，彼中盲医不知，率以治寒热剂投之，以火助火，又且禁人饮水食瓜，至不可救。予万历丙午，典试西粤，棘闱中帘官，厮役多病此，呻吟声相闻，医皆以为寒。予诘之，曰：某日曾风雨尔？曾服絮否？皆如法用凉剂而痊。抚台杨公异而索方，予冗中姑抽胸臆数款并方，杨公遂付之梓，题曰《张司农活人说》，今其板贮西粤藩司中。杨公，仁者乎！急于济人如此。地气不同，治法亦异，犹越人见罽而骇毳，燕人见布而疑㽷，气局之识圉之耳，安可一概施药哉？寒而但见其寒，限于今也；热而不知其热，拘于古也。予虑大迷不解，特辨而表之。

辨寒暑症各异  ***************************
伤寒、伤暑二症，流毒天地，沿袭古今，人率习而不察。据其外症头痛、身痛、发热恶寒等症相同，皆混于象而不审其内景，不观乎时，因一名之曰寒，而不知其歧多端，甚不可一律论者。寒之伤人也，一二日在肤，宜汗；三四日在胸，宜吐；五六日在脏，宜下。确有定期可据者。若暑则变幻无常，入发难测，不可寻想，彼暴中之激烈，扁鹊不及攦指而投咀。久服之深毒，长桑不能隔肤而见脏，最为难察而难救已。即寻常之感，亦难觉知，非若伤寒之有定期、定症可据、可疗者。不拘表里，不以渐次，不论脏腑，冒暑蒸毒，从口鼻入者，直中心胞络经，先烦闷，后身热，行坐近日，熏烁皮肤肢体者，即时潮热烦渴。入肝则眩晕、顽麻；入脾则昏睡不觉；入肺则喘咳痿躄；入肾则消渴。非专心主而别脏无传入也。中暑归心，神昏卒倒。暑伤肉分，周身烦躁，或如针刺，或有赤肿。盖天气浮于地表，故人气亦浮于肌表也。冒暑入肠胃，腹痛、恶心、呕泻。伏暑即冒暑久而藏伏三焦肠胃之间。热伤气而不伤形，旬日莫觉，变出寒热不定，霍乱吐泻，膨胀中满，疟痢烦渴，腹痛下血等。（自「入肝」至此採《医学入门》）。并主治法，皆以清内火为主，而解表兼之。寒之中人乘其虚，暑则虚实并中，而实更剧。盖气血强盛之人，内已有伏火，加之外火炎炎相合，故焦灼为甚。经虚处寒栖之，经实处暑栖之，寒凌其弱而暑亲其类也。又藜藿常被寒，惟膏粱独能御。若暑则不问膏粱藜藿而咸能胜之、侮之，虽广厦累冰，蕙质生粟，轻罗纨绮，冷冷玉树，一犯其烈焰，讵能却之乎？是以知暑气之毒甚于寒。乃古人专以寒为杀厉之气，而不及暑何也？试观寒病至七八日方危，暑病则有危在二三日间者，甚至朝发暮殆，暮发朝殆，尤有顷刻忽作拯救不及者，如暑风、乾霍乱之类。然则，暑之杀厉之气，视寒尤甚，彰明皎蓍矣。寒病止一途，察脉审候，执古方以疗之易为力。暑症多歧，中热、中暍、中内、中外，甚者为厥、为风、为颠痫，即发则泄泻、霍乱、乾霍乱；积久后发则疟、痢、疡。种种病名，约有十馀科，皆暑为厉。则暑杀厉之气，视寒几倍，寒安敢望哉？除暴中暴发、久伏后发不可度量，其馀受发亦有渐次焉。盖盛夏之时，热毒郁蒸，无论动得静得，其初入人也，不识不知，外之流火与内之阳气骤遇而争，阳气不服，先昏愦疲倦，及火与气合，气不能胜火，力渐强散，为外热烧灼不已，气耗而血枯。故燥渴、痞塞、腹痛，诸恶症作焉。此其变化，或乍或久，人莫自觉，医家亦不能辨。至病深而后施治，故难速愈，宜早辨而早治之，则易愈而取效速。

暑症  ***************************
立夏以后，暑热盛行。时人有头疼恶心、身热恶寒、手足厥冷、肢节沉痛、不思饮食，或气高而喘，或气短而促；甚者，用手扪之，如火燎皮肤；或腹肠绞痛；或口鼻流血，病候与伤寒相似。不知者误认伤寒，用风热发汗药，或加衣。出汗则元气益虚，终不知悟。此症乃夏属阴虚，元气不足，湿热蒸人，暴伤元气，人初感之，即骨乏腿软，精神倦怠，昏睡懒语，其形如醉，梦间或无汗，或微汗不断，或大汗不止，烦渴饮水，胸膈痞闷，小便黄而少，大便溏而频，或呕，或泻，或结，或霍乱不止，此等症与伤寒大异。按时而施治，据症而急疗，无不应手者。语曰：勿伐天和。正因时之道也。亦有不头痛身痛、恶寒者，治法皆同。治法轻者宜五苓散，以利小水，导火下泻，而暑自解；或香薷饮辛散以驱暑毒。木瓜，制暑之要药也。或藿香正气散、十味香薷饮之类。重者人参败毒散、桂苓甘露饮、竹叶石膏汤、白虎汤之类。弱者用生脉散、清暑益气汤、补中益气汤等。若不分内外，不论轻重、强弱，一概以和解，百发百中，随试随应，则无如六和汤最良矣。方书名家，古今甚众。其中多所发挥，明切精密者，惟朱丹溪为最详且要。近世著作，王宇泰先生有《证治准绳》《证治类方》诸帙，独得其解，批窾中窍，转丸游刃之技，力追古名流已。工医者所当时披诵而潜玩者也。治方见后。

暑厥  ***************************
夏月有卒然晕倒，不省人事，手足逆冷者，为暑厥。此阴风也，不可骤用寒凉药，先以辛温药散解之。俟醒，然后用辛凉以清火除根。误用热药及艾灸立死。童便和姜汁灌亦易苏。

暑风  ***************************
忽然手足搐挛，厉声呻吟，角弓反张，如中恶状，为暑风。亦有先病热后甚渐成风者。谵语，狂呼浪走，气力百倍，此伤风也。治法以寒凉攻劫之，与阴风不同。皆宜解散化痰，不宜汗下。有日久而脾胃弱者，宜温补。

暑疡  ***************************
凡痈疽毒疮，发热有时，晡甚旦止。若夏月间，有头面外项赤肿，或咽喉肿痛，或腿足焮肿，长至数寸，不能动履，人皆疑为疮。但其头痛内燥，昼夜发热不止，自与疮症不同，但以败毒散加石膏、黄连等药，热症一解，赤肿自消，全无脓血，此名暑疡。毫釐而千里者也。

暑瘵  ***************************
盛暑之月，火能烁金。若不禁辛酒，脾火暴甚，有劳热燥扰，而火动于心肺者，令人咳嗽气喘，骤吐血衄血，头目不清，胸膈烦暍不宁，即童稚老夫，间亦病此。昧者以为劳瘵，不知火载血上，非真阴亏损而虚劳者等也，宜四物汤、黄连解毒、二陈汤，三药内去川芎、白芍、黄柏，以贝母易半夏，加桔梗以抑之，薄荷以散之，麦门、五味以敛之自愈。或加童便、藕汁，或黄连香薷饮一二剂。亦可静摄数日，忌酒煎炒自安。是名暑瘵，宜酌而善用焉。或用东垣参苓调中亦妙。

绞肠痧  ***************************
夏间有不头痛发热，但觉小腹疼痛，或心腹俱痛，鼓胀痞满，不能屈伸者，人或疑为阴症，或执为食生冷过多，不知皆暑火流注脏腑不能解，故先小腹痛，后及遍心腹，法宜六和汤清解之，或五苓散加香薷、木瓜、紫苏、半夏之类利散之，自愈。若以为阴病生冷，而用热药热物助之，不可救已。或用炒盐和滚水服，探吐痰涎亦妙。亦有发热身痛等症，内兼心腹痛，大概吐法为上，用藿香正气散或二陈汤加厚朴、炒栀佳。

时疫（见朱丹溪）  ***************************
春应暖反寒，夏应热反凉，秋应凉反热，冬应寒反温，此非其时而有其气，是以一岁之中，长幼之病多相似者，为时行温疫病也。治法用人参败毒散、九味羌和汤。夏加滑石、石膏；冬加麻黄、桂枝；春秋止依原方，或藿香正气散、五积散、防风通圣散亦可。甚者，黄连解毒汤、竹叶石膏汤。

寒疫  ***************************
一夏月亦有病凉者，偶遇暴风怒雨，不及加衣，或夜失覆，或路行冒犯，皆能为凉症。此非其时而有其气，谓之寒疫，治法与暑症异，亦以九味羌和汤、败毒散，以辛散和解为主，不可专用汗药。此论乃李东垣先生发自《十书》中，从来医书罕及，然仅百之一耳。以一律百，以或然为固然，左矣！

脉理  ***************************
《脉诀举要》曰：暑伤于气，所以脉虚弦细芤迟，体状无馀。
刘复真曰：暑脉虚而微弱，按之无力。又脉来隐伏弦细芤迟，皆暑脉也。脉虚身热，得之伤暑、中暍，脉虚而微者是也。寒病传经，故脉日变；温热不传经，故脉不变。寒病浮洪有力者易治，芤细无力者难治，无脉者不治。若温热则不然，温有一二部无脉者，暑热有三四部无脉者，被火所逼勒而藏伏耳，非绝无也，于病无妨，攻之亦易。医人一切，惊走不知照经用辛寒药，火散而脉起，脉起而病愈，徒骇何益乎？要在辨之详耳。盖温热病有中一二经，始终止在此一二经，更不传递别经者。其一二经或洪数，则别经弱且浮，依经络调之，则洪者平，伏者起，乃愈征也。昔在万历丁未三月间，予寓京师，备员太仓库差，忽一日吏部同乡刘蒲亭驰报曰：病剧求救，予就其寓。吏部同僚诸公环守之，已备后事。谵语，抹衣不寐者七八日已。御医院吴思泉，名医也，偕医数人治之。予诊脉止关脉洪大，其馀皆伏，乃书方竹叶石膏汤。诸公皆惊曰：吴等已煎附子理中汤，何冰炭如是？予诘之，吴曰：阳症阴脉，故用附子。予曰：两关洪大，此阳脉也。其馀经为火所伏，非阴脉也。吴厉声相争，予亦动色自任，诸公从之。一剂，晡时即止谵语抹衣，就寐片时。予视其脉已洪者平而伏者起。诸公相视曰：此真张仲景也。又用辛凉药调理痊愈。脉症有相合者易知，有相左者难知，脉明而后可以辨症，症真而后可以施药，要在虚心细察，不可执己见，而以百药尝试，令命在反掌间也。慎之，慎之！

五运六气  ***************************
运气症治者，所以参天地阴阳之理，明五行衰旺之机，考气候之寒温，察民病之吉凶，推加临补泻之法，施寒热温凉之剂。古人云：治时病不知运气，如涉海问津。诚哉言也！今尊先贤图诀，撮其要领，使人一览而知其悉也矣。
●五运配十干之年
甲巳得合为土运　乙庚得合为金运　丁壬得合为木运　丙辛得合为水运　戊癸得合为火运
●六气为司天之岁
子午少阴君火　丑未太阴湿土　寅申少阳相火　卯酉阳明燥金　辰戌太阳寒水　巳亥厥阴风木
●南政北政
甲巳土运为南政。盖土居中央，君尊南面，行馀四运，以臣事之，面北而受令，所以有别也。
●十二支年分运气
●子午年少阴君火司天岁气热化之候
司天者，天之气候也。
君火者，手少阴心经也。心者，君主之官，神明出焉。君火乃主宰阳气之本。余象生土，乃发生万物之源。
●阳明燥金在泉
在泉者，地之气候也。
初之气，厥阴风木用事，子上父下，益辛泻苦，自年前十二月大寒节起，至二月惊蛰终止。
天时　寒风切冽，霜雪水冰，蛰虫伏藏。
民病　关节禁固，腰腿疼，中外疮疡。
二之气，少阴君火用事，火盛金衰，补肺泻心。自二月春分节起，至四月立夏终止。
天时　风雨时寒，雨生羽虫。
民病　淋气郁于上而热，令人目赤。
三之气，少阳相火用事，君相二火，泻苦益辛。自四月小满节起，至六月小暑终止。
天时　大火行，热气生，羽虫不鸣，燕百舌杜宇之类。
民病　厥热，心痛，寒更作咳喘目赤。
四之气，太阴湿土用事，子母相顺，泻肺补肾。自六月大暑节起，至八月白露终止。
天时　大雨时行，寒热互作。
民病　黄瘟衄血，咽乾呕吐痰饮。
五之气，阳明燥金用事，心盛肺衰，火怕水复。自八月秋分节起，至十月立冬终止。
天时　温气乃至，初冬尤暖，万物向荣。
民病　寒热伏邪，于春为疟。
六之气，太阳寒水用事，火衰心病，泻咸益苦。自十月小雪节起，至十二月小寒终止。
天时　暴寒劲切，火邪恣毒，寒气暴止。
民病　生肿咳喘，甚则血溢，下连小腹而作寒中。
●丑未年太阴湿土司天岁气湿化之候
太阴湿土者，足太阴脾经也。脾属中央戊己土。每季寄旺一十八日，合为七十二日，以应一岁六六三百六十日之成数也。
●太阳寒水在泉
初之气，厥阴风木用事，主旺客衰，泻酸补甘。自年前十二月大寒节起，至闰二月惊蛰终止。
天时　大风发荣，雨生毛虫。
民病　血溢经络拘强，关节不利，身重筋痛。
二之气，少阴君火用事，以下生上，泻甘补咸。自二月春分节起，至四月立夏终止。
天时　大火至，疫疠，君命宜行，湿蒸相搏，暴雨时降。
民病　瘟疫盛行，远近咸若。
三之气，少阳相火用事，土旺剋水，补肾泻脾。自四月小满节起，至六月小暑终止。
天时　雷雨电雹，地气腾，湿气降。
民病　身重跗肿，胸腹满，感冒湿气。
四之气，太阴湿土用事，甘旺咸衰，补肾益膀胱。自六月大暑节起，至八月白露终止。
天时　炎热沸腾，地气升，湿化不流。
民病　腠理热，血暴溢，寒疟，心腹胀，浮肿。
五之气，阳明燥金用事，土能生金，益肝泻脾。自八月秋分节起，至十月立冬终止。
天时　大凉，雾露降。
民病　脾胃寒，疟痢甚行。
六之气，太阳寒水用事，以上克下，泻脾补肾。自十月小雪节起，至十月小寒终止。
天时　大寒凝冽。
民病　关节禁固，腰腿拘痛。
●寅申年少阳相火司天岁气火化之候
少阳相火者，三焦浮流之火，火邪则炎上，上克肺金。金受克，肾水失母，则上盛下虚，虚阳上攻，变生诸疾，致伤元气。
●厥阴风木在泉
初之气，厥阴风木用事，子父相逢，泻苦益辛。自年前十二月大寒节起，至二月惊蛰终止。
天时　热气伤人，时气流行。
民病　寒热交作，咳逆头痛，血气不调，心腹不快。
二之气，少阴君火用事，肺衰心盛，制苦益辛。自二月春分节起，至四月立夏终止。
天时　暴风疾雨，温湿相蒸。
民病　上热咳逆，胸膈不利，头痛寒热。
三之气，少阳相火用事，夏旺火炽，补益大肠。自四月小满节起，至六月小暑节终止。
天时　炎暑亢旱，草萎河输。
民病　烦热，目赤，喉闭，失血，热渴，风邪，人多暴死。
四之气，太阴湿土用事，火能生土，泻甘补咸。自六月大暑节起，至八月白露终止。
天时　风雨时降，炎暑未去。
民病　疟痢交作，寒热头痛。
五之气，阳明燥金用事，肺金受邪，泻苦补辛。自八月秋分节起，至十月立冬终止。
天时　寒热风雨，草木黄落。
民病　寒邪风热，君子周密。
六之气，太阳寒水用事，心火受克，泻咸补苦。自十月小雪节起，至十二月小寒终止。
天时　寒温无时，地气正寒，霜露乃降。
民病　感冒寒邪，关节不利，心腹痛。
●卯酉年阳明燥金司天岁气燥化之候
阳明燥金者，肺与大肠之气象，庚辛金也。
●少阴君火在泉
初之气，厥阴风木用事，金木相剋。补酸泻辛。自年前十二月大寒节起，至二月惊蛰终止。
天时　阴始凝，风始肃，水乃冰，寒雨多，花开迟。
民病　寒热浮肿，失血呕吐，小便赤淋。
二之气，少阴君火用事，火盛金衰，泻辛益酸。自二月春分节起，至四月立夏终止。
天时　臣居君位，大热早行。
民病　疫疠流行，人多卒暴。
三之气，少阳相火用事，主盛客衰，泻心补肺。自四月小满节起，至六月小暑终止。
天时　燥热交合，风雨暴至。
民病　寒热头疼，心烦作渴。
四之气，太阴湿土用事，以下生上，泻辛益酸。自六月大暑节起，至八月白露终止。
天时　早秋寒雨，有伤苗稼。
民病　卒暴寒热，风邪伤人，心疼浮肿，疮疡失血。
五之气，阳明燥金用事，金盛木衰，泻肺补肝。自八月秋分节起，至十月立冬终止。
天时　冬行春令，草木生青，风雨生虫。
民病　寒热作痢，气血不和。
六之气，太阳寒水用事，客来助主，益苦泻咸。自十月小雪节起。至十二月小寒终止。
天时　气候反温，蛰虫出现，反行春令。
民病　疫疠温毒，寒热伏邪。
●辰戌年太阳寒水司天岁气寒化之候
太阳寒水者，足膀胱经也。与足少阴肾经合为表里，属北方壬癸水。
●太阴湿土在泉
初之气，厥阴风木用事，脾胃受邪，泻咸助甘。自年前十二月大寒节起，至二月惊蛰终止。
天时　气早暖，草早荣，温风至。
民病　瘟疫寒热，头痛呕吐，疮疡。
二之气，少阴君火用事，心火受邪，泻酸补甘。自二月春分节起，至四月立夏终止。
天时　春寒多雨，寒湿无时。
民病　气郁中病，浮肿寒热。
三之气，少阳相火用事，以上克下，泻咸助苦。自四月小满节起，至六月小暑终止。
天时　暴热乍凉，疾风暴雨。
民病　寒热吐痢，心烦闷乱，痈疽疮疡。
四之气，太阴湿土用事，木旺土衰，泻甘补酸。自六月大暑节起，至八月白露终止。
天时　风湿交争，雨生羽虫，暴风疾雨。
民病　大热短气。赤白痢泻。
五之气，阳明燥金用事，金生水旺，制咸益苦。自八月秋分节起，至十月立冬终止。
天时　湿热而行客主令。
民病　气虚客热，血热妄行，肺气雍盛。
六之气，太阳寒水用事，水盛火衰，泻酸助苦。自十月小雪节起，至十二月小寒终止。
天时　凝寒雨雪，地气正，湿令行。
民病　病乃悽惨，孕妇多灾，脾受湿，肺旺肝衰。
●己亥年厥阴风木司天岁气风化之候
厥阴风木者，足厥阴肝经也。肝属东方甲乙木。春旺七十二日也。
●少阳相火在泉
初之气，厥阴风木用事，脾胃受邪，泻酸补甘。自年前十二月大寒节起，至二月惊蛰终止。
天时　寒始肃，客行主令，杀气方至。
民病　寒居右胁，气滞，脾胃虚雍。
二之气，少阴君火用事，火旺金衰，泻心补肺。自二月春分节起，至四月立夏终止。
天时　寒不去，霜雪冰，杀气施，木草焦，寒雨至。
民病　热中气血不升降。
三之气，少阳相火用事，肺经受邪，泻苦益辛。自四月小满节起，至六月小暑终止。
天时　风热大作，雨生羽虫。
民病　泪出耳鸣，掉眩。
四之气，太阴湿土用事，木土相刑，泻酸益甘。自六月大暑节起，至八月白露终止。
天时　热气返用，山泽浮云，暴雨溽湿。
民病　心受邪，黄疸，面为浮肿。
五之气，阳明燥金用事，以金刑木，泻肺益肝。自八月秋分节起，至十月立冬终止。
天时　燥湿更朦，沉阴乃布，风雨乃行。
民病　寒气及体，肺受风，脾受湿，发为疟。
六之气，太阳寒水用事，主助客胜，泻酸补甘。自十月小雪节起，至十二月小寒终止。
天时　畏火司令，阳乃火化，蛰虫出现，流水不冰，地气大发，草乃生。
民病　瘟疫，心肾相制。
按：天上地下，而人居其中，一气分布，三才并立，人与天地呼吸相通，升降相符，故阴阳寒暑之气，内外合一，若鱼与水然。故运气所感，即人之疾疴应之。善摄生者，能调和脏腑，便血气顺轨，天时不能侵，不则逐气而化疫疠，札瘥不可胜瘳。至于因症而施治，疠不能干，人可以胜天。是在乎司命者留意焉。


伤暑全书卷之二  ——————————————————————————————————————————————————————————————————————————————————————————

治暑主方  ***************************
●六和汤
治心脾不调，气不升降，霍乱转筋，呕吐泄泻，寒热交作，痰喘咳嗽，胸膈痞满，头目昏痛，肢体浮肿，嗜卧倦怠，小便赤涩，并伤寒阴阳不分，冒暑伏热烦闷，或成痢疾，中酒烦渴畏食；妇人胎中亦可服。缩砂仁（研）　半夏（汤泡七次）　杏仁（去皮尖）　人参（去芦）　甘草（炙，各一两）　赤茯苓（去皮）　藿香叶（去土）　白扁豆（姜汁略炒）　木瓜（各二两）　香薷　厚朴（姜汁制，各四两）
上㕮咀，每服一两，水二锺，生姜三片，枣一枚，煎至一锺温服。
此清火调中和解之剂，治暑要药也。
●香薷饮
治伏暑引饮，口燥咽乾，或吐，或泻，并皆治之。一方加黄连四两，用姜汁同炒，令老黄色，名黄连香薷饮。如有搐搦，加羌活煎服。
厚朴（去皮，姜汁炙熟，半斤）　白扁豆（微炒，半斤）　香薷（去土，一斤）
上㕮咀，每服三钱，水一锺，入酒少许，煎七分，沉冷不拘时服。热则作泻。香薷须陈者佳。
●十味香薷饮
消暑气，和脾胃。
香薷（一两）　人参（去芦）　陈皮（去白）　白术（土炒）　黄耆（去芦）　白扁豆（炒，去壳）　甘草（炙）　厚朴（去皮，姜汁炒黑色）　乾木瓜　白茯苓（去皮，各五钱）
上为末，每服二钱，热汤、冷水任调下。
以上辛散驱暑之剂。盖香薷气厚能散暑，木瓜善胜暑，厚朴宽中，故为要药。
●五苓散
治中暑烦渴，身热头痛，霍乱吐泻，小便赤少。如心神恍惚，加辰砂，又名辰砂五苓散。
白术（二钱）　白茯苓（去皮，二钱）　猪苓（去皮，一钱五分）　泽泻（去毛，一钱五分）　肉桂（一钱）
上㕮咀，作一贴，水一锺半，煎八分，温服，或作散用亦可。
●桂苓甘露饮
治伏暑引饮过度，肚腹膨胀，霍乱。
白茯苓（去皮）　白术（土炒）　猪苓（去皮）　滑石（研，各二两）　寒水石（研）　甘草（炙）　泽泻（各一两）　肉桂（去皮，五钱）
上为末，拌匀，每服二钱，热汤冷水任下，入蜜少许更妙。
●益元散
治中暑身热，小便不利。此药性凉，除胃脘积热，又淡渗湿，故利小便而散湿热也。又名天水散、六一散。加朱砂良。
滑石（白腻者，去黄垢，水飞，六两）　甘草（去皮，一两）
上为末；每服二钱，新汲水调服。
以上清利消暑之剂，但孕妇禁用。
●藿香正气散
治人感四时不正之气，头痛憎寒，作热上喘，咳嗽，反胃呕吐，恶心泻泄，霍乱，脏腑虚鸣，山岚瘴气。
大腹皮（黑豆水捶洗七次）　白芷　白茯苓（去皮，各一两）　白术（土炒）　厚朴（姜制炒）　桔梗　甘草（炙）　紫苏（各二两）　藿香　陈皮（去白，各三两）　半夏（汤泡洗七次，二两）
上㕮咀，每服一两，水二锺，姜三片，红枣一枚，煎一锺温服。
●二香散
治暑湿相搏，霍乱转筋，烦渴闷乱。
藿香（一两）　半夏（姜制）　陈皮　桔梗　白术（土炒）　大腹皮（黑豆水捶洗七次）　白茯苓　川厚朴（姜汁炒）　紫苏　白芷（各一两）　甘草（二两五钱）　黄连（去须，二两）　香薷（一斤）　白扁豆（炒，八两）
上㕮咀，每服一两，水二锺，生姜三片，葱白二根，煎一锺，食后温服。
●九味羌活汤
治发热恶寒，无汗，或自汗，头痛，项强，或伤风见寒脉，伤寒见风脉，并宜服之。此药不犯三阳禁忌，为四时发汗之通剂也。温症如神。暑亦可解。
羌活　防风　苍术（各一钱五分）　甘草　川芎　生地　黄芩　细辛（各一钱，细辛用五分亦可）
上㕮咀，作一服，水二锺，生姜一片，煎至一锺，温服。
●人参败毒散
治伤寒头痛，壮热恶寒，及风痰咳嗽，鼻塞志声重。如心经蕴热，口舌乾燥者，加黄芩。温暑通用，皆臻神妙。
柴胡（去苗）　甘草（炙）　桔梗　人参（去芦）　羌活（去苗）　芎藭　茯苓（去皮）　枳壳（去穰麸炒）　前胡（去苗洗）　独活（去芦，各等分）
上㕮咀，每服三钱，水一锺，姜三片，薄荷少许，同煎七分，去滓温服。
以上正气驱邪之剂。但暑不可汗，微发解之。败毒散尤为调和之宗也。

又主方  ***************************
●香朴饮
治伏热吐泻，虚烦作乱。
人参（去芦，八分）　茯苓（一钱）　甘草（炙三分）　紫苏叶（七分）　木瓜（七分）　泽泻（六分）　香薷（一钱）　半夏（汤泡七次，五分）　白扁豆（炒，七分）　陈皮（七分）　厚朴（七分）　乌梅肉（七分）
上㕮咀，水二锺，生姜三片，枣一枚，煎一锺，食前热服。
一发一敛，一驱一补，巧力并中长技也。当与六和汤并善。
●枇杷叶散
治中暑伏热，烦渴引饮，呕哕恶心，头目昏眩。
枇杷叶（去毛炙，一两）　香薷（七钱五分）　白茅根　麦门冬（去心）　甘草（炙）　乾木瓜（各一两）　丁香　陈皮（去白）　厚朴（去皮姜汁炙）
上为末，每服一钱，水一锺，姜三片煎服。如止渴燥，去丁香，加知母，冷水调下。
以上辛散之剂。
●缩脾饮
消暑气，除烦渴，止吐泻、霍乱。
缩砂仁（研，四两）　乾葛（二两）　白扁豆（炒香去皮，二两）　乌梅肉　草果（炒去壳）　甘草（炙，各四两）
上㕮咀，每服四钱，水二大碗，煎七分，以水沉冷服。
消导解利之剂。
●黄连解毒汤
治实火燥乱，烦渴，畜热内甚等症。此所谓实火宜泻。
黄连（去毛）　黄芩　黄柏　栀子（各一钱）
上咀片，水煎服。
●人参白虎汤
治伏暑，发渴呕吐，身热脉虚，自汗。
人参（一钱五分）　知母（二钱）　石膏（五钱）　甘草（炙，一钱）
上㕮咀，入粳米一合，水二锺，煎一锺，不拘时热服。如伏暑作寒热未解，宜合五苓散同煎服。伏热后，或冷水沐浴，或吃冷物，冷气在脾不散，令日晡作寒惨壮热，浑身洒淅，宜加桂煎服便解。
●白虎加苍术汤
治中暑无汗，脉虚弱，腹满身重，口燥面垢，谵语发黄。
石膏（二钱）　知母（去粗）　苍术（米泔水浸晒）　羌活（各一钱）　甘草（五分）
上作一剂，水二锺，糯米一撮，煎至八分，不拘时服。
●竹叶石膏汤
治伏暑内外发热，烦躁大渴。
石膏（研一两六钱）　半夏（二钱五分）　人参（二钱）　麦门冬（去心，五钱五分）　甘草（炙，二钱）　淡豆豉（二钱）　糯米（一合）
上㕮咀，每服五钱，水一锺，入青竹叶、生姜各五片，煎服。
●三黄石膏汤
治阳毒发斑，身黄如涂朱，眼珠如火，狂叫欲走，六脉洪大，燥渴欲死，鼻乾，面赤，齿黄。
黄连　黄柏　黄芩（各一钱）　石膏（一两五钱）　山栀子（三十个）　香豉（二合）
上水二锺，姜三片，枣二枚，捶法入细茶一撮，煎之热服。
●桂苓甘露饮合败毒散
消暑更捷。
以上诸方，皆大寒味，镇坠消毒之剂，驱暑之将军也。中用人参者，摄气保中，防骤损耳。此等药，必重病而后用，轻则惟前十方内酌用为妙。
●百合汤
病已愈，而触犯者，用之最效。
柴胡（去芦，一钱）　人参（去芦，五分）　黄芩（一钱）　甘草（五分）　知母（去粗，八分）　百合（一钱二分）　陈皮（去白，一钱）　生地黄（七分）
渴加天花粉，胸中烦热加山栀，有微头疼加羌活、川芎，呕吐入姜汁炒半夏，胸中饱闷加枳壳、桔梗，食复者加枳实、黄连，甚重大便实者加大黄，胸中虚烦加竹茹、竹叶，瘥后乾呕、错语、失神、呻吟、睡不安者加黄连、犀角，咳喘者加杏仁，心中惊惕为血少，加当归、茯神、远志，虚汗加黄耆，疲倦加白术，腹如雷鸣加煨生姜，劳复时热不除加葶苈、乌梅、生姜汁。
上㕮咀，水二锺，姜三片，捶法醋煮，鳖甲煎之，温服。

丸散方类  ***************************
●加味胃苓丸
苍术（五两）　陈皮（三两）　厚朴（二两）　甘草（炙，二两）　白术（四两）　茯苓（二两）　肉桂（二两）　猪苓（二两）　泽泻（去粗，二两）　人参（去芦，一两）　黄连（去毛姜炒，二两）　白芍（炒，二两）
上为末。蜜丸，清米汤下，每服五六十丸。
●黄龙丸
治伏暑发热，烦渴，呕吐恶心。
黄连（去毛极净者，二斤）
上以好醋五斤，煮乾为末，面糊丸，梧子大，热汤下，每服三十丸。
●消暑丸
治伏暑引饮，脾胃不和。
半夏（一斤）　生甘草　茯苓（去皮，各半斤）
上为末，姜汁煮糊为丸，如梧桐子大。每服五十丸，热汤下。此药味平，备一班耳。
●玉露散
治暑渴。
寒水石　滑石（去黄垢土）　石膏（火煅）　栝蒌根（各二两）　甘草（一两）
上为细末，每服五钱，新水调下。
●却暑散
治冒暑伏热，头目眩晕，呕吐泄利，烦渴，背寒面垢。
赤茯苓　生甘草（各四两）　寒食面　生姜（各一斤）
上为末，每服二钱，白汤调下。

备用方类  ***************************
●大顺散
治冒暑伏热，引饮过多，脾胃受湿，水穀不分，霍乱呕吐，脏腑不调。
甘草（三斤）　乾姜　杏仁（去皮尖炒）　肉桂（去皮，各六两四钱）
上先将甘草，用白砂蜜炒，及八分黄熟，次入乾姜同炒，却入杏仁，候杏仁不作声为度，用筛筛净，后入肉桂，一处捣罗为末。每服三钱，水一锺，煎五七分，温服。如烦燥，井花水调下。不拘时候以沸汤点服亦可。
此劫剂也。从治火攻，用暑厥等剧症则效。效后仍用辛凉剂调理，切不可常用也。
●龙须散（一名甘草散）
治中暑迷闷，不省人事，及泄泻霍乱，烦渴。一服即愈，力能解暑毒。
白矾（生，一两）　五倍子（生，三钱）　乌梅（捶去仁，二两）　甘草（炙，一两五钱，一方生用）　飞罗面（一两，一方用清明日面尤佳）
上为末，入飞罗面拌匀。每服二钱，新水调下。一方加诃子肉，滴水为丸，如弹子大，细嚼水下。名龙涎丸。
此豁痰劫剂。轻症不可用。
●加味桂苓甘露饮
即桂苓甘露饮，外加人参、香薷、甘草，煎服。治法同前。
●补中益气汤
治暑伤元气，脉弱身虚者用之。
黄耆（炙，一钱五分）　人参（去芦）　甘草（炙，五分）　当归（七分）　白术（土炒，八分）　柴胡（三分）　升麻（三分）　陈皮（留白，一钱）
渴加葛根五分，嗽加麦门冬一钱、五味子十五粒。
一方有白芍药五分，秋冬不用，黄柏三分，以滋肾水泻伏火，加红花三分入心养血。
上作一服，水煎午前稍热服。
温补但助火，反昏沉，须加连膏方效。
●调中汤
大黄（去皮，七钱）　葛根　黄芩　藁本　白术　芍药　桔梗　茯苓（去皮）　甘草（炙，各五钱）
上㕮咀，每服五钱，水盏半，煎八分，移时再服。得利即止。
此下药也，须有生冷面食积聚者方可用。
●治伤暑霍乱
转胫危急者用。
吴茱萸三钱，同黄连炒至烟起，方取去黄连，将吴茱萸煎汤一大盏，温服立愈。

附霍乱痢疾发斑  ***************************
暑证即发为热病，吐泻，霍乱。积久后发为疟痢。霍乱、疟、痢三证，医书各有专科，治法亦详。故不俱载。姑以主方取效速者，附刻于下。
●乾霍乱吐法
暑气入腹，恶心，腹痛，上吐下泻，泻如水注。此暑火暴发，升降不利，清浊不分，所泻者皆五脏之津液，宜速止之。用五苓散或胃苓汤利小便，清火实脏。甚者桂苓甘露饮。此症间有夹食积者。医家认为，食伤而用下误矣。亦有谓其秽浊当去者。不知津液暴涸，元气顿伤，当立止之为上。更有吐泻无物者为乾霍乱，令人立毙，急用炒盐汤或二陈汤探吐之。通则易救。
丹溪亦用理中汤吐，恐热，不敢载方。
●二陈汤
化痰利气。乾霍乱多煎服之探吐，代瓜蒂散。瓜蒂性峻而损胃，此药利痰而性平。
陈皮（去白，一钱五分）　半夏（姜汁炒，一钱）　茯苓（去皮，一钱二分）　甘草（三分）
上㕮咀，水煎服。

痢疾方  ***************************
●芍药汤加减
兼治赤白痢。
白芍药（一钱）　黄连（一钱）　枳实（一钱）　白茯苓（一钱）　槟榔（七分）　当归（八分）　黄芩（一钱）　川芎（五分）　大黄（二钱）　加滑石（二钱）
大黄初痢二三日内，用一贴，动后即去之。痢日久者不可用。水一锺半，煎至八分，和木香末三分温服，日夜三服方效。
●香连丸
方伯王嵩淮传自楚府。
木香（二两）　黄连（茱萸炒，八两）　陈皮（二两）　槐角子（一两五钱）　地榆（一两）　枳壳（麸炒，二两）　枳实（麸炒，一两）　槟榔（二两）　益元散（二两）
醋糊为丸，每服一钱，红痢米汤下，白痢姜汤滚白水送下，亦每日三服，或汤一丸二亦可。老弱数服后，即当温补。
●治痢神验方
用茅山苍术为末，炼蜜为丸，如圆眼大，瓦罐滚水入三丸，将布裹纸圈在罐口上，以脐复蒸，俟水温冷，取起丸药，仍将水烧滚，如前入丸，再蒸良久，二三次，其病立止。屡试屡效。

疟疾方  ***************************
●清脾饮加减
青皮　厚朴　白茯苓　柴胡　半夏　黄芩（各一钱）　白术（八分）　甘草　草果仁　砂仁（各五分）　滑石（二钱）
渴加麦门冬一钱、乌梅一个。水一锺半，煎至八分，和姜汁二匙，温服。疟发过两个时辰，服一贴，到疟临来前一个时辰，再服一贴，方效。二日一发者，先于空日早晚服二贴，至临发日前一个时辰，又服一贴，方效。如服前药后，尚未全愈，即服后剂。
●胃苓汤
厚朴（姜制炒）　苍术（泔水浸炒）　陈皮（一钱）　甘草（炙，五分）　泽泻（八分）　茯苓（八分）　猪苓（八分）　白术（一钱）　官桂（三分）
上水二锺，煎至八分，温服。
治疟　不拘久近、寒暑老小、虚实，通用，百效神妙。
黄耆（二钱）　陈皮（一钱）　青皮（一钱）　当归　柴胡　前胡（各一钱）　槟榔（七分）　肉桂（八分）　好白术（四分半要称）　常山（四分半要称）　乌梅（二个）　白芍药（炒黄，一钱二分）
上方姜枣为引，水煎二次，将发先一二时服，即不发矣。
气虚弱加人参四五分，暑甚加香薷一钱，孕妇减槟榔三分。

发斑方  ***************************
●消斑青黛饮
治邪热传里，里实表虚，血热不散。热气乘于皮肤而为斑也。
黄连（去毛，一钱）　甘草（五分）　石膏（煅，一钱五分）　知母（五分）　柴胡（去芦，五分）　人参（去芦，五分）　犀角（镑，一钱）　青黛（一钱）　山栀（一钱）　生地（一钱）
大便实者，去人参。加大黄，多寡酌之。
上㕮咀，水二锺，姜一片，枣二枚，煎之捶法。临服入苦酒一匙调服。
寒温暑三病，有发斑症。而暑斑人多忽之，不知其形与寒温同，或大如豆，或细如线痕，或如蚤点，甚亦有羊毛疔者。皆宜前药清之。

服药总法  ***************************
伤寒伤暑，温凉诸症，皆邪气欺正气也。用药如对敌，药入则邪渐退，药力尽而邪复炽。必一服周时，即详势诊脉。药对则连进日夜三五服，以邪退病安为止。此法惟汉张仲景《伤寒》、隋孙思邈《千金方》中载此。孙云：夏月昼五夜三，冬月昼三夜五。必期病退而后止。如御敌者，愈驱逐愈加精锐，期于荡平而后班师。此万全之胜算也。自宋以后不传，故取效寡，而活人之功疏。愚以此法屡治人，极有神效。

附经验方  ***************************
●胃气疼经验方
五灵脂（一钱，炒出青烟为度）　石菖蒲（一钱，炒）　砂仁（八分）　白豆蔻（一钱，要全整白壳方真）　香附子（一钱）　木香（一钱）　青皮（五分）　陈皮（八分）　苍术（八分）　厚朴（八分，姜汁拌炒）　枳壳（三分）　乌药（五分，炒）　干良姜（一钱）　玄胡索（一钱）　乌梅（一个）　史君子（五个）　苏梗（三分）
水一锺，姜一片，煎七分，徐徐温服即愈。忌荤腥油腻煎炒。
●治心痛神效方
青皮　枳壳　玄胡索（各八分）　陈皮　当归　白茯苓　白芍　吴茱萸（各七分）　三稜　蓬术　槟榔　厚朴（各六分）　甘草（三分）
用水煎至八分熟，以砂仁六分捶碎入罐，再煎半滚取起倾在木香碗中，调温服下。木香一钱，预先磨下。至重者二贴断根。
●治痔疮经验方
干蚯蚓（去土炒净末，五两）　莲须（炒末，一两）　槐角子（炒净末，三两）　象牙屑（炒末，一两）　侧柏叶（白矾煮净，二两，每两用矾二钱）
淡蜜水为丸，梧子大，每服七八十丸。若加遭刺蝟皮一个，用酥炙净为末入内更好。轻则服五两即愈。
●痢疾极效方
川黄连（二两，炒）　白术（四钱半，土炒）　木香（三钱，不见火）　山楂（八钱）　枳壳（三钱半，麸炒）　麦芽粉（三钱半）　川当归（二两，酒浸炒）　肉豆蔻（五钱，面煨去油）　石莲子（四钱五分，去壳净）　苍术（五钱，米泔水浸）　白芍（二两，炒）　神麴（四钱五分，炒）
上为极细末，每用一钱。白姜汤下，红蜜汤下，水泻米汤下。服后以火烘手抹脐四十九转，卧一时即思食，忌生冷面食。
●治牙痛方
用蜘蛛丝一个，灯上烧存性，加胡椒一粒，共研为末，吹入鼻中，立止。左牙患吹右鼻，右牙患吹左鼻。
●作金散
治小儿肥疮、秃疮圣药，屡用效验。
枯矾　盐（煅红）　五倍子（烧存性，各等分）　乌龙尾（即到钩尘灰加倍用）　轻粉（少许）
上研末，用墨磨调漏灯油，涂之二三次痊愈。先洗净疮痂，每搽宜早晨空心。忌发物。先用羊粪煮汤热洗透，搽上药亦可。
治大麻风末药，屡次经验方
郁金（五钱）　白牵牛（六钱半炒熟半生用）　硫黄（三钱）　蛇床子（五钱略炒）　苦参（五钱焙乾）　雄黄（三钱另为末绝细入各药内）　皂角刺（二钱）　大黄（二钱水湿纸裹火中煨熟）
以上合剂，除雄、硫黄各三钱另为末，极细，待各药焙乾成末，方入拌匀。每服只用五钱，清酒一碗，温调，天未明，朝东跪服，打出多虫从大便无虫或极臭脓涎亦是。过二三日再服以便。
●又一方
两大拇指节上两傍用小艾圆灸数次，出毒气断根。
●洗麻风方
蛇床子　皂角二皮　苦参　细辛　地骨皮　槐皮　苍耳子　防风　白芷　重光生姜（各二两）　川椒（一两）
前药分作两起，头一日将末药用好酒调五钱，天未明朝东跪服，本日利泄大便，有虫出。如无虫，必有极臭脓血出。次日用前开药分作二起，煎水一大盆，用重手周身擦洗，以皮破血出为主。第四五日，又将末药五钱调酒早服。如大便有虫、臭脓，要过二三日服一次。如无不必用。只药洗三五次更好，洗二三十次尤妙。末药止可用二三次，不必多用。开后用后方煮酒以保元气。用药之后，只要禁酒荤鱼羊，吃斋保命更好。
●药酒方
此方锉作煎药，先服三十剂，仍作药酒。
苍术　厚朴　天门冬　麦门冬　生地　熟地　羌活　防风　半夏　牛膝　荆芥　白芷　独活　川芎　陈皮　香附　白芍　破故纸　白术　细辛　麻黄　茯苓　乾姜　枸杞　川乌　干茄根　草乌　椒子　乌药　砂仁　当归　天麻　杜仲　五加皮　小茴香　杏仁　木香　秦艽　鳖甲　苍耳子　威灵仙　川萆薢
以上各一两，黄耆二两，核桃、枣此二味各四两。
上锉用袋装，将好酒二十斤大坛入药袋在内，泥封口，锅内煮，五炷香完，取出埋土内，二昼夜取出。每日空心早饮一茶锺，午饮一锺。用完再造。药渣晒乾为末，米面打糊为丸，梧子大。每日清晨、午后各吞七八十丸，用酒送下，或用姜汁，其药若用好烧酒更妙。

古今名医品汇  ***************************
张机　字仲景，东汉南阳人。举孝廉，官至长沙太守，作《伤寒论》，医方大备，扁鹊仓公无以加焉，后世称为医圣。
孙思邈　唐京兆华原人。幼称圣童。隋文帝召，不拜。太宗即位，召见，拜谏议大夫，固辞，隐太白山，学道养气，得度世之术，洞晓天文，精究医业，著《千金方》三十卷。
朱肱　号无求子。宋吴兴人。深于伤寒，著《活人书》道君朝诣阙投进，授奉议郎医学博士。其中论暑一二款，见节庵内，不另载。
刘完素　字守真。金河间人。少聪敏，博学。忽遇异人，以酒饮之，大醉。及寤，洞达医术。撰《运气要旨论》《精要宣明论》《素问玄机原病式》。然好用凉剂，以降心火益肾水为主。自号通玄处士。
张元素　字洁古。金易州人。八岁试童子举，二十七岁试经义进士，犯庙讳，不第。乃学医，洞彻其术。其学则李东垣深得之。其论不另载。
李杲　字明之，号东垣。元之镇人也。幼好学，博经史，尤乐医药，捐千金从张元素，尽得其业。当时称为医圣。《东垣十书》多其著述。
朱震亨　字彦修，学者尊之曰丹溪先生。元末婺之义乌人也。自幼好学，日记千言。从许文懿公得朱子四传之学。因母病，即慨然曰：士苟精一艺，以推及物之仁，虽不仕于时，犹仕也。乃弃举业，一于医致力，褒然称医大成焉。
方广　字约之，号古庵。休宁人。读儒之暇，留意医经，为名医，善用丹溪法。
王纶　字汝言，号节斋。浙江慈溪人。官至广东布政。因父病，精医，著《明医杂著》。发丹溪所未发，世甚尊信之。
陶华　字尚文，号节庵。馀杭名医。幼读儒书，旁通百氏。著《伤寒琐言》，发仲景所未发，大行于世。正统间被征，引疾归，时论高之。
虞抟　字天民，号恒德老人。正德花溪人。著《医学正传》《医学权舆》《医学集成》。岐黄之宗匠也。
李梴　字文清，江右南丰人。生儒家，习诗礼之训，惓惓有志于泽物。遂博古今方论，著《医学入门》。虽时业乎，而精详可追花溪。
王肯堂　字宇泰，号损庵。金坛人。中万历己丑进士，授翰林检讨。制举义凿核，传诵海内。尤以岐黄显，所著有《证治准绳》《证治类方》诸书，大行于世。慧识烛照，精心缕析，力追古人焉。
按：自古以方术名世者，多不能遍列。姑即其切于治暑者，录其论并方。因录其姓氏，使后之业岐黄者，诵其书以考其世。奋然有仰止之思焉。安知不与古长桑、伯元诸公兢驾而驰声乎？
〔张仲景〕
●《伤寒例第三》
论曰：脉盛身寒，得之伤寒。脉虚身热，得之伤暑。
●《痓湿暍第四》
论曰：太阳中热者，暍是也。其人汗出恶寒，身热而渴也。
又曰：太阳中暍者，发热恶寒，身重而疼痛，其脉弦细芤迟，小便已，洒洒然毛耸，手足逆冷。小有劳，身即热，口开，前板齿燥。若发汗，则恶寒甚；加温针，则发热甚；数下之，则淋甚。
按：此证，一味凉药清内火，辛以散之，酸以收之，三者为妙。汗下俱不可。若加之温针，则速其毙耳。
●《辨太阳病脉第五》
论曰：伤寒二三日，阳明少阳证不见者，为不传也。
又曰：太阳病，发热而渴，不恶寒者，为温病。
按：温病无专经，随其所中，以脉辨之。亦有不中太阳，初不头痛恶寒诸症，而庸医认为痰火内伤，祸不旋踵矣。此症不传经，止中一二经，慎之，慎之。
又曰：若发汗已身灼热者，名曰风温。风温为病，脉阴阳俱浮，自汗出，身重，多眠睡，息必鼾，语言难出。若被下者，小便不利，直视失溲。若被火者，微发黄色，剧则如惊痫，时瘛瘲。若火薰之，一逆尚引日，再逆促命期。
按：此症，皆春温以内有火热，感以风寒，故一发剧也。眠睡、语难皆火内灼，非风温外甚也。自汗，风伤卫不恶寒，外症轻也。止宜辛凉药内解微发表则愈。
〔孙思邈〕
《伤寒例》论曰：易称天地变化，各正性命。然则变化之迹无方，性命之功难测。故有炎凉寒燠、风雨晦冥，水旱妖灾、虫蝗怪异、四时八节，种种施化不同。七十二候，日月运行各别。终其晷度，方得成年，是谓岁功毕矣。天地尚且如此，然在人安可无事？故人生天地之间，命有遭际，时有否泰。吉凶悔吝，苦乐安危，喜怒爱憎，存亡忧畏，关心之虑，日有千条。谋身之道时生万计，乃度一日。是故天无一岁不寒暑，人无一日不忧喜。故有天行温疫病者，即天地变化之一气也。斯盖造化必然之理，不得无之。故圣人虽有补天之极之德，而不能废之。虽不能废之，而能以道御之，其次有贤人，善于摄生，能知撙节，与时推移，亦得保全。天地有斯瘴疠，还以天地所生之物以防备之。命曰知方，则病无所侵矣。然此病也，俗人谓之横病，多不解治，皆曰日满自差。以此致枉者，天下太半。凡始觉不佳，即须救疗，迄至于病愈。汤食兢进，折其毒势，自然而瘥。必不可令病气自在，恣意攻人，拱手待命。斯为误矣。
按：真人此论从天人合基虚发脉，义理源头上起澜，而议论苍古，浑浑灏灏，真与南华并传。虽论寒哉，而温与暑之秘皆兼之矣。敬录置之座右，以为玄宗之一助。医道特其馀耳。
〔刘河间〕
中暑之症，身热头痛，背寒面垢，自汗烦躁，大渴口乾，倦怠而身不痛，或时恶寒，或畏日气，脉虚而弱。无问表里，通宜白虎汤。并感冒发热烦渴，五苓散、桂枝甘露饮、黄连香薷饮，或双解散。或里热甚，腹满而脉沉可下者，大承气汤下之，或三一承气汤尤妙。半表半里者，小柴胡汤、凉膈、天水散。
按：刘河间论暑症甚详，独明于诸家，用药头头中款，可谓得其解者。但暑症不分表里，一味清内，得寒凉而解，苦酸而收，不必用下承气汤，走马之粪也。却之却之。
〔李东垣（暑伤胃气论）〕
《刺志论》云：气虚身热，得之伤暑，热伤气故也。《痿论》云：有所远行，劳倦逢大热而渴，则阳气内伐，则热舍于肾。肾者，水脏也。今水不能胜火，则枯骨而髓虚，足不任身，发为骨痿。故下经曰：骨痿者，生于大热也。此湿热成痿，令人骨乏无力，故治痿独取阳明。时当长夏，湿热大胜，蒸蒸而炽，人感之多四肢困倦，精神短少，懒于动作，胸气促，肢节沉痛，或气高而喘，身热而烦，心下膨痞，小便黄而少，大便溏而频，或痢出黄糜，或如泔色，或渴，或不渴，不思饮食，自汗体重，或汗少者，血先病而气不病也。自时当长夏至此，已探入正款，不敢摆刖。故重出其脉中得洪缓。若湿气相搏，必加以迟。病虽互换少差，其天暑湿令则一也。宜以清燥之剂治之，名曰清暑益气汤主之。
●清暑益气汤
黄耆（汗少者减五分）　苍术（泔浸去皮各一钱五分）　升麻（一钱）　人参（去芦）　白术　橘皮　神麴（炒）　泽泻（各五分）　甘草　黄柏（酒浸）　当归身　麦门冬（去心）　青皮（去白）　葛根（各三分）　五味子（九粒）
《内经》云：阳气者，卫外而为固也。炅则气泄。今暑邪干卫，故身热自汗。以黄耆、人参、甘草补中益气为君，甘草、橘皮、当归身，甘辛微温，养胃气和血脉为臣，苍术、白术、泽泻、渗利除湿，升麻、葛根苦甘平，善解肌热，又以风胜湿也。湿胜则湿不消而作痞满，故炒曲甘辛，青皮辛温，消食快气。肾恶燥，急食辛以润之；以黄柏苦辛寒，借甘味泻热补水虚者，滋其化原；以五味子、麦门冬酸甘微寒，救天暑之伤庚金，为佐也。
上㕮咀，作一服，水二盏，煎至一盏，去粗稍热食远服。
按：东垣意见精密，立方中和，清暑益气汤一剂，近世多宗之。然气血虚弱之人，用之最宜。如遇强壮者，不能取效，且助温火。不可不斟酌也。
〔朱丹溪〕
《中暑论》曰：暑乃夏月炎暑也。盛热之气著人也，有冒、有伤、有中，三者有轻重之分、虚实之辩。或腹痛水泻者，胃与大肠受之。恶心者，胃口有痰饮也。此二者冒暑也。可用黄连香薷饮、清暑益气汤，盖黄连退暑热，香薷消畜水。或身热头疼，躁乱不宁者，或身如针刺者，此为热伤在肉分也。当以解毒汤、白虎汤加柴胡，如气虚者，加人参。此为伤暑。或咳嗽，发寒热，盗汗出不止，脉数者，热在肺经，用清肺汤、柴胡汤、天水散之类。急治则可，迟则不救，盛火乘金也。此为中暑。凡治病，须要明白辩别，慎勿混同施治。春秋间亦或有之，切莫执一，随病处方为妙。
按：暑病原有轻重，分伤冒中三款是已。但凡感暑而病者，皆从冒火而得，总谓之伤暑。其感火多而势重者，乃为中暑。以内外诸杂症分属五脏犹为近理。至以五脏分属冒伤中三者则误矣。其内外诸杂症，即有轻重，均从脏腑而发，若以分属之三症，岂不泥且左矣。名家亦有此误，又何以破后人之谜也？
●辨动得静得
丹溪曰：若暑之时，无病之人，或避暑热纳凉于深堂大厦、凉台冷馆，大扇风车得之者，是静而得之阴症也。其病必头痛恶寒，身形拘急，肢节疼痛而心烦，肌肤大热，无汗。此为阴寒所遏，使周身阳气不得伸越。宜用辛温之剂以解表散寒，用厚朴、紫苏、乾葛、藿香、羌活、苍术之类。若外既受寒，内复伤冰水生冷瓜果之类，前药再加乾姜、缩砂、神麴之类。此皆非治暑也，治因暑而致之病也。
按：静得动得分中暑、伤暑，此论出自张洁古，后皆因之。夫盛暑之时，炎火若炙，无之非是。故古人闻避暑而未闻避寒。深堂广厦正以避暑，安得入而中之？且房室阴凉，正可护卫阳气，又安得而遏伤之乎？即膏梁深处，必不能无冒暑。应接其伤暑者，亦于动中得之耳。老子曰：人能常清静，天地尽皆归一。静即可祛暑，从何而中也？至于冰水瓜果等寒物，多食自伤脾胃，亦生杂症，谓泻痢诸症。内有此物积聚则可，谓专以此致暑病则不可。若执口得寒物、身犯寒气，同冬时寒病治之则谬以千里矣。
〔方古庵（附余暑论）〕
论曰：寒则伤形，热则伤气。何以言之？人与天地同一橐籥。夏月天之气浮于地表，则人之气浮于肌表。况被盛暑所伤，肤腠疏豁，气液为汗发泄于外，是表里之气俱虚矣。不善摄生者，暑热伤于外，生冷戕于中。若之何而能运化也？是以水穀停积而为湿热，发为呕吐，为泄泻，甚则吐泻俱作而挥霍闷乱也。若不即病，湿热怫郁于肉，他日为疟为痢之所由矣。今大顺散非治暑热之药，乃治暑月饮凉过多，为病之剂也欤。
按：此论精当，但大顺散不可轻用。
〔王节斋（附余暑论）〕
论曰：夏至日后病热为暑。暑者，相火行令也。夏月人感之，自口齿而入，伤心包络之经。其脉虚或浮大而散，或弦细芤迟。盖热伤气，则气消而脉虚弱。其为症，汗烦则喘渴，静则多言，身热而烦，心痛，大渴引饮，头疼自汗，倦怠少气，或下血发黄生斑。甚者火热制金，不能平木，搐搦不省人事。治暑之法，清心利小便最好。暑伤气，宜补真气为要。又有恶寒或四肢逆冷，甚者迷闷不省，而为霍乱吐利，痰滞呕逆，腹痛泻痢。此则非暑伤人，乃因暑而自致之病也。以其因暑而得，故亦谓之暑病。然治法不同也。
按：节斋此论，气脉症方俱备，种种精妙。暑月可录一通于座右。古庵、节斋以世代不宜列此。因原系丹溪附余，姑附之。
〔陶节庵〕
辨张仲景伤寒论曰：伤寒者，乃冬时感寒即病之名。桂枝、麻黄二汤为当时之伤寒设，与过时之温暑者有何预焉？夫受病之原则同，亦可均谓之伤寒。所发之时既异，治之则不可混也。请略陈之。夫春温夏热，秋凉冬寒者，四时之正气也，以成生长收藏之用，风亦因四时之气而成温凉寒热也。若气候严寒，风亦凛冽。天道和煦，风亦温暖。冬时坎水用事，天令闭藏，水冰地冻，风与寒相因，而成杀厉之气。人触冒之，腠理郁塞，乃有恶风恶寒之症。其馀时月，则无此症也。仲景因知伤寒乃冬时杀厉之气所成，非比他病可缓。故其为言，特详于此书，而略于杂病。倘能因名以求其实，则思过半矣。不幸此书传世久远，遗帙颇多。晋太医令王叔和得散亡之馀，诠次流传，其功博矣。惜乎！以己论混经，未免穿凿附会。陈无己氏固之顺文注释，并无缺疑正误之言。以致将冬时伤寒之方通解温者，遗祸至今而未已也。温暑必别有方，今皆失而无征也。我朝宋景濂学士尝叹《伤寒论》非全书，得其旨哉。盖伤寒之初中人，必先入表，表者何？即足太阳寒水之经。此经行身之后，自头贯脊，乃有头疼、脊强、恶寒之症。在他经则无此症矣。况此经乃一身纲维，为诸阳之主气，犹四通八达之衢。治之一差，其变有不可胜言者矣。故宜此二汤发散表中寒邪。《经》曰：辛甘发散为阳者，是也。若以此汤通治春温夏热之病，则误之甚矣。
按：麻黄桂枝汤原为冬月伤寒正药，温暑二病不可混施。节庵力破从来之迷。至于辨仲景书中多遗帙缺误，归罪于王叔和之诠次、陈无己之注释，可谓发前人所未发。但仲景医书专明伤寒，故详于寒病略于温暑，原不为温暑设也。
●治伤寒用药大略
论曰：四时皆有伤寒，治之不可一概而论也。冬时气寒，腠理微密，非辛甘温不通。故以桂枝等汤以治之。然风与寒常相因，寒伤荣，恶寒头疼，脉浮紧而无法汗，则用麻黄汤开发腠理以散邪，得汗即愈。风则伤卫，头痛恶风，脉浮缓而自汗，则用桂枝汤充塞腠理以散邪，汗止即愈。经云：辛甘发散为阳者是也。若夫荣卫俱伤，又非此二汤所能治也。须大青龙汤，然此汤太峻，又非庸俗所可拟也，予亦有代之者。盖冬时为正伤寒，天气严凝，风寒猛烈。触冒之者，必宜用辛温散之。其非冬时，亦有恶寒头痛之症，皆宜辛凉之剂通表里，和之则愈矣。若以冬时所用桂枝辛温之药通治之，则杀人多矣。曰：辛凉者何？羌活冲和汤是也，兼能代大青龙为至稳。呜呼！一方可代三方危险之药。
按：辨寒温暑药甚明，冲和一汤尤为温凉二症穿杨之剂，百发百中者也。
●伤寒变温热病
论曰：《活人书》发于温病曰：阳热未盛，为寒所制，岂有伏寒既已变而为温，尚可言寒能制其阳热邪？又于热病曰：阳热已盛，寒不能制，亦不当复言其为寒也。盖是春夏阳热已变其伏寒，即非有寒能制其阳热耳。外有寒邪能折阳气者，乃是时行寒疫。仲景所谓春分已后、秋分节前，天有暴寒，为时行寒疫是也。二月四月。其时阳气尚弱，为寒所折，病热则轻。五月六月，阳气已盛，为寒所折，病热则重。七月八月，阳气已衰，为寒所折，病热亦微。是知时行寒疾与温热二病，所论阳气盛衰时月则同。至于论暴寒之寒，与伏寒已变之寒，自是相违。名不正则言不顺矣。仲景又云：其病与温及暑病相似，但治有殊耳。要在辨其病源，寒热温三者之殊，则用药之冷热判然矣。
按：南阳发「变」字大有慧心，至于伏寒之误，南翁亦灼然知其然，而不敢明攻其非，恐起袭闻者议耳。乃亦为非时寒疾，以破其惑。始自东垣设寒疫一款。皆可羽翼《内经》，启蒙万世也。
●温病辨
经曰：温病之脉，行在诸经，不知何经之动。随其经之所在而取之。
如太阳症，头疼恶寒，汗下后，过经不愈，诊得尺寸俱浮者，太阳病温也。
过时而发，不在表也。已经汗下，亦不在表也。经曰：不恶寒而反渴者，温病也。明其热自内达外，无表症明矣。
按：伤寒传经，由腑入脏，由阳入阴。温病不传经，止中一二经，或乘某经火，或乘某经虚，被春时寒气所中，自内发外，而作寒热等症。或中腑则腑病，或中脏则脏病。不论日期始终，惟此一二经。《内经》言：惟经所动，随经而取。自是明明断案。节庵分经良是，而以过太阳经不传别经定为温病。此辨别寒温之口诀所当佩服者。
●辨恶寒
论曰：恶寒否乎？曰：伤寒自冬月风寒而成，外则有严寒恶风之症。既名为温，则无此症矣。曰：然则子之言，何所据乎？曰：据乎经耳。经曰：太阳病，发热不恶寒而渴者，温病也。不恶寒，则病非因外来，渴则明其自内达表。
按：冬月伤寒，由于外感而恶寒是矣。曰：温症不恶寒非也。盖温症缘阳气发畅，为春时风寒所迫，虽系内热，亦由外感。故亦有恶寒等症，岂独温即暑病，亦有此症。盖暑属外火伤于脏腑，内外炎炎，故热极战慄，而成恶寒。医不知，遂为伤寒，不可不详辨也。
●辨温暑凉寒诸症
论曰：伤暑与伤寒俱有热，若误作伤寒治之，则不可。盖寒伤形，热伤气。伤寒则外恶寒而脉浮紧，伤暑则不恶寒而脉虚，此为异耳。经云：脉盛身寒，得之伤寒。脉虚身热，得之伤暑，治宜小柴胡汤。渴加石膏、知母，或人参白虎汤。天久淫雨，湿令大行，苍术白虎汤。若元气素弱而伤之重者，清暑益气汤治之。
夫伤寒二字，盖冬时天气严寒，以水冰地冻，而成杀厉之气。人触犯之，即时病者为伤寒。乃有恶寒头疼、发热之症。故用麻黄、桂枝发散表中寒邪，自然热退身凉，有何变症？如或头疼恶寒表症皆除，而反见谵语怕热、燥渴、大便闭者，以法下之。大便通而热愈，有何怪症？其馀春夏秋三时，虽有恶寒身热、头疼，亦微，即为感冒。非时暴寒之轻，非比冬时气正伤寒为重也。如冬感寒不即病，伏藏于肌肤，至春夏秋时，其伏寒各随时气改变为温为热者。因温暑将发，又受暴寒，故春变为温病。既变之后，不得复言其为寒矣。所以仲景有云：发热不恶寒而渴者，其理可见，温病也。暑病亦然，比之温病，尤加热不恶寒。则病非外来，渴则明其热自内达表，无表症明矣。治温暑大抵不宜发汗。过时而发，不在表也。其伏寒至夏，又感冒寒，变为暑病。暑病者，即热病也。取夏火当权而言暑字。缘其温热二症从冬时伏寒所化，总曰伤寒。所发之时既异，治之不可混也。若言四时俱是正伤寒者，非也。此三者皆用辛凉之剂以解之。若将冬时正伤寒之药通治之，定杀人矣。辛凉羌活冲和汤是也。兼能代大青龙汤治伤寒见风，伤风见寒为至稳。一方可代三方危险之药如坦夷。其神乎哉！世俗皆所未知也。若表解其里症具者，亦以法下之无惑。又伤寒下后，过经不愈者，亦温病也。已经汗下，亦不在表也。随病制宜。凡有辛苦劳役之人，有患头疼恶寒、身热，加之骨腿痠疼、微渴自汗，虽浮大而无力。此为劳力感寒，当用补中益气辛温之剂为良。经云：温能除大热，正此谓也。若当和解者，即以小柴胡加减和之。下症见者，即以本方加大黄微利之，切勿过用猛烈，其害非细。若初病无身热，无头疼，便就怕寒厥冷，腹疼呕吐泄泻，脉来沉迟无力，此为直中寒症，宜温之，而不宜汗下也。疫疠者，皆时行不正之气。老幼传染相同者是也。缘人不近秽气，免伤真气。若近秽气，有伤真气，故病相传染。正如墙壁固，贼人不敢入。正气盛，邪气不敢侵。正气既虚，邪得乘机而入，与前温暑治又不同。表症见者，人参败毒散。半表半里症者，小柴胡。里症俱者，大柴胡下之。无以脉诊，以平为期。与其疟痢等症，亦时疫也。照常法例治之。
按：此辨伤寒、伤暑，最为吃紧。广度慈航，一披卷而瞭然者。当熟读精思，方得其解；斟酌用之，方得其妙。
●辨风温
论曰：风温，尺寸俱浮。素伤于风，因而伤热，风与热搏，即为风温。其外症，四肢不收，身热自汗，头痛喘息，发渴，昏睡，或体重不仁。慎勿发汗，汗之则谵语烦躁，目无精彩。病在少阴、厥阴二经，葳蕤汤、人参败毒散、小柴胡汤选用。
按：温病外症，四肢不收等恶症，乃温病之极重者。轻则为温，重则为风温，乃病名也。朱南阳曾道及之。若谓素伤于风，因而伤热，风与热搏，即为风温者，非确论也。谓不可发汗，乃调温之诀。
〔虞花溪（见《医学正传》）〕
《内经》曰：因于暑，汗烦则喘暍，静则多言。洁古又曰：静而得之为中暑，动而得之为中热。中暑者，阴症；中热者，阳症。仲景《伤寒论》中，一症曰中暍，即中暑也。脉虚而微弱，烦渴引饮，体热自汗。此盖得劳役体虚。而暑邪干卫之候，是宜东垣清暑益气汤等补益之剂治之而愈。一症曰热病，即中热也。脉洪而紧盛，头疼身热，口燥心烦。此盖得之于冬感寒邪，郁积至夏而发，乃挟暑而成大热之候。是宜黄连、白虎、解毒等汤清凉之剂调之而愈。曰：中暑者阴症，内伤之为病也。曰：中热者，恐亦外感之为病也。曰阴曰阳，岂不于斯而明辩之乎？学者宜再思之。
按：暑热一气也。感暑而病热，原不可分为二气。中与伤有轻重之别。丹溪有冒中伤三名，细思总为伤暑。其极重者，则称中耳，冒不必言也。已有专辩伤寒症，分有阴阳。暑症属火，多发扬激烈之状，总谓之阳，似无所为阴者。惟其感深日久，骤发而沉昏不省人事，闭目息微，此类似阴。其实火极气结，痰盛气闭，脏腑不通，咽喉嗌塞使然。乃阳胜，非阴也，阴症、阳症尚不可分，况以暑与热分之。益不达矣。
〔李文清（见《医学入门》）〕
暑病，身热自汗，口渴面垢而已。馀症皆后传变。或兼内伤，必先问其人素虚胃弱，或大病大劳后，纵暑中伤者，宜清暑益气；素强盛壮实无虚损病者，宜祛暑和中。
自袭暑气而言曰中，暑自被日逼而言曰中暍。然暑初入，自口鼻、牙颊，达于心主胞络，以火从火。故古法治暑，取冷水灌溉勿咽。
即暑暍症，但以手足搐搦为风，手足逆冷为厥。厥与伤寒热厥义同，黄连香薷散。暑风乃劳役内动五脏之火，与外火交炽，则金衰木旺生风。香薷散加羌活，或六和汤合消风散。素有痰饮，因暑触动，痰热生风者，六合汤合星香散。
●救痰壅法
暑毒痰火窒塞胸中，量体虚实吐之。火郁发之之义也。如痰喘气急痞塞，入药不得者，急煎六和汤，调麝二釐服。
●救绞肠痧并乾霍乱
绞肠痧，腹痛不可忍，或连心痛展转在地，手足亦冷。乃肠绞缩在腹，须臾能死。用热汤调盐一两，灌入即安。或再用陈艾、陈樟木、陈壁土各等分，水煎连进三四服。
●救途中热倒法
若道途卒倒，汤药不便，恐气脱难治，急扶阴凉处，不可卧湿冷地。掬道上热土放脐上，拨开作窍，令人尿与其中。待求生姜或蒜嚼，以热汤或童便送下。外用布蘸。
按：《入门》一书，虽系时出，中间亦颇详细。故录其数条以备览。暑暍一气也，若中暑、中暍之分则强矣。
〔王宇泰（见《证治准绳》）〕
论曰：《此事难知》伤暑有二：动而伤暑，心火大盛，肺气全亏，故身脉洪大。动而火盛者，热伤气也，辛苦之人多得之，白虎加人参汤。静而伤暑，火胜金位，肺气出表，故恶寒脉沉疾。静而湿胜者，身重也，安乐之人多受之，白虎加苍术汤。伤暑必自汗，背寒面垢，或口热烦闷，或头疼发热。亦有痛者，更有痛甚，身如骨碎者，神思倦怠殊甚。暑伤气而不伤形故也。但身体不痛，与感风寒异，宜香薷饮、六和汤。呕而渴者，浸冷香薷饮或五苓散，兼吞消暑丸。呕不止者，枇杷叶散去茅根，吞来复丹。呕而痰，却暑散吞消暑丸，或小半夏茯苓汤，或消暑饮。又有不泻而腹干痛者，六和汤煎熟调苏合香丸。　暑先入心者，心属南方离火，各从其类。小肠为心之府。利心经，　暑毒使由小肠中出。五苓散利小便，治暑上剂也。暑月身痒如针刺，间有赤肿处，亦名暑风，末子六和汤和消风散，酒调服。暑风而加以吐泻交作者，六和汤、藿香正气散各半贴，加全蝎三个。有暑毒客于上焦，胸膈痞塞，汤药至口即出，不能过关，或上气喘急，六和汤浸冷，调入麝香少许。暑气久而不解，遂成伏暑，内外俱热，烦躁自汗，大渴喜冷，宜香薷饮加黄连一钱，继进白虎汤，若服药不愈者，毒深入，热结在里，谵语烦渴，不欲近衣，大便秘结，小便赤涩，当用调胃承气汤，或三黄石膏汤。
承气汤必不可轻用。
●又加减清暑益气汤
复立变症加减法于后　如心火乘脾，乃血受火邪而不升发。阳气伏于地中。地者，人之脾也。必用当归和血，少用黄柏以益真阴。如脾胃不足之症，须少用升麻，乃足阳明太阳引经之药也。使行阳道，自脾胃中左迁少阳，行春令，生万物之根蒂也。更少加柴胡，使诸经右迁生发阴阳之气以滋春之和气也。如脾虚缘心火亢盛而乘其土也。其次，肺气受邪，为热所伤，必须黄耆最多，甘草次之，人参又次之。三者皆甘温之阳药也。脾始虚，脾气先绝，故用黄耆之甘温以益皮毛之气而闭腠理，不令自汗而损元气也，上喘气短，懒言语，须用人参以补之。心火乘脾，须用炙甘草以泻火热而补脾胃中元气。甘草最少，恐滋满也。若脾胃之急痛，并脾胃大虚，腹中急缩，腹皮急缩者，却宜多用。经曰：急者缓之。若从权必加升麻以引之。恐左迁之邪坚盛，卒不肯退，反攻项上及臀尻肉添而行阴道。故引之以行阳道，使清气出地右迁而上行，以和阴阳之气也。若中满者，去甘草。咳甚者，去人参。口乾嗌乾者，加乾葛。如脾胃既虚，不能升浮，为阴火伤其生发之气，荣血大亏，荣气伏于地中，阴火炽盛，日渐煎熬，血气亏少。且心包络与心主血，血减则心无所养，致使心乱而烦。病名曰悗悗者，心惑而烦闷不安也。是由清气不升，浊气不降，清浊相干，乱于胸中，使周身血气逆行而乱。经云：从下上者，引而去之，故当加辛温甘温之剂生阳。阳生而阴长也。故曰甘温何能生血？又非血药也。曰：仲景之法，血虚以人参补之。阳旺则能生阴血也。更加当归和血。又宜少加黄柏以救肾水。盖甘寒泻热火，火减则心气得平而安也。如烦乱犹不能止，少加黄连以去之。盖将补肾水，使肾水旺而心火自降，扶持地中阳气也。如气浮心乱，则以朱砂安神丸镇固之。得烦减勿再服，以防泻阳气之反陷也。如心下痞，亦少加黄连。气乱于胸，为清浊相干，故以陈皮理之。能助阳气之升而散滞气，又助诸甘辛为用。故长夏湿土，客邪火旺，可从权加苍术、白术、泽泻，上下分消其湿热之气。湿气大盛，主食不消化，故食减不知穀味，加炒曲以消之。便加五味子、麦门冬、人参泻火益肺气，助秋损也。此三伏中长夏正旺之时药也。
按：此《证治准绳》中，论暑症者至精至密，立中含和王道之宗匠，不能具载，谨摘其要者录于下。至加减清暑益气汤，尤东垣之知己。

名医类案  ***************************
罗谦甫治蒙古百户因食酒肉、饮潼乳得霍乱吐泻症，从朝至午精神昏愦。已困急来告。罗视之，脉皆浮数，按之无力，所伤之物已出矣。即以新汲水半碗调桂苓白术散，徐徐服之。稍得安静，又于墙阴掘地约二寸，贮以新水在内，搅动，待一时澄定，用清者一杯再调服之。渐渐气调，吐泻遂止。至夜安卧，翌日微烦渴，遂煎钱氏白术散，时时服良愈。或曰：用地浆者何也？坤属地，地属阴，土平曰静。烦感至阴之气，又于墙阴贮新汲水，以收重阴之气也。阴中之阴能泻阳中之阳。阳霍乱，因暑热内伤所得，故用地浆之意也。
提举父年近八十。六月中暑毒，霍乱吐泻，昏冒终日不省人事。时夜参半，请罗视之。脉七八至，洪大有力，头热如火，足冷如冰，半身不遂，牙关紧急。盖年高气弱，当暑气极盛，阳明得令之际，况阴得而动之，中暑明矣。非甘辛大寒之剂不能泻其暑热，坠浮流之火，安神明也。遂以甘露散甘辛大寒泻热补气，加茯苓以分阴阳。约一两水调灌之。渐渐省事，诸证悉去。慎言语，节饮食三日。以参术补中汤，以意增减，旋服理正气愈。十日平复。
滑伯仁治一人病自汗如雨，面赤身热，口燥心烦，盛暑中宜帷幕周密，自以自虚亡阳，服术附数剂。脉虚而洪数，舌上胎黄。伯仁曰：前药误矣。热病热治，医者死之。《素问》云：必先岁气，勿伐天和。术附岂可轻用，以犯时令？又云：脉虚身热，得之伤暑。暑家本多汗，加刚剂，脉洪数而汗甚，乃令撤幔开窗。少顷渐觉清爽，以黄连人参白虎汤三进而汗止大半，诸症亦减，兼以既济汤。渴用冰水调天水散，二日而愈。
孙兆治一人，自汗，两足冷至膝下，腹满，不省事。孙诊六脉小弱而急。问其所服药，取视，皆阴病药也。孙曰：此非受病重，药能重病耳。遂用五苓散、白虎汤十馀贴。病少苏，再服全愈。或问治法。孙曰：病人伤暑也。始则阳微厥而脉小无力。医谓阴病，遂误药。其病厥用五苓散利小便，则腹消。白虎汤解利邪热则病愈。凡阴胫冷，则臂亦冷。汝今胫冷，臂不冷，则下厥上行，是如阳之微厥也。此症乃先伤湿后伤暑，为湿之症也。
丹溪治一人，夏大发热谵语，肢体莫举，喜冷饮，脉洪大而数。以黄耆、茯苓浓煎如膏，用凉水调服三四次后，昏卧如死，气息如常，次日方醒而愈。
一人夏发大热，大汗恶寒，战慓不自禁持，且烦渴，此暑病也。脉虚微细弱而数。其人好赌致劳而虚。以人参竹叶作汤调辰砂四苓散，数剂而安。
项彦章治一人病甚，医皆以为瘵，尽愕束手。项诊之，脉细数而且实。细数者暑也。暑伤气宜虚，今不虚而反实，乃热伤血，药为之也。家问死期，曰：何得死？为作白虎汤，饮即瘥。
吴茭山治一妇人，冬月偶感，患洒洒恶寒、翕翕发热、恶食乾呕，大便欲去不去。诸医皆以虚弱痰饮治之，以二陈补心等药服不效。延及半月，吴诊其脉，虚而无力，类乎伤暑，众不然之。究问其病因，其妇曰：因天寒换著绵衣，取绵套一床盖之，须臾烦渴，寒热呕吐，绵延至今耳。吴曰：诚哉伤暑也。盖绵套晒之盛暑夹热，收入笥中，必有暑气尚未开泄。今人体虚，得之易入。故病如是。其妇曰：然。遂制黄连香薷饮连进二服而愈。
逢年岁热甚，凡道路城市昏作而死者，此皆虚人劳人，或饥饱失节，或素有病，一为暑气所中不得泄，即关窍皆窒。非暑气使然，气闭塞而死也。古方治暑无他，但用辛甘发散，疏导心气，与水流行，则无害矣。崇宁乙酉，吴为书局时，一马伕驰马出局下，忽仆地绝，急以五苓大顺白虎汤人参五钱服下，呕哕即止，鼾睡五鼓，方醒，索粥。连进二三服，乃减参稍轻，调理数剂而愈。


医学研悦  ——————————————————————————————————————————————————————————————————————————————————————————

医学研悦序  ***************************
夫医道肇始于神农，著于《周礼》。其间阐阴阳之蕴，挈五行之数，综四时之纪，明气运之候，以知疾养生。植斯世之元气，其言广大精微，岂诸子百家诸技流所可拟者！故欲深入其径，非名儒罔克彻其至理，非精心罔克游其阃奥，彼任左见以希求一中，有不蹈庸术者几希。江陵学诸生、太和李君，以制举为业，而深悼世之夭札瘥疬者，失天地之心，且还念先人以折肱为术，而不忍背没其德。于是，取家剩《素》《难》，步其祖武而阐发之，更佐以叔和、仲景、东垣、丹溪诸名家专义，搜剔翻驳，探其奥旨，撮其款要，著《脉原》而并分症治，集寒类而并括方歌，父胤嗣有述验方，汇秩共成四种，命其名曰《研悦》，以行于世。噫嘻！李君之悦心研虑，岂一日事哉！其拮挶以成篇，又岂寻常品哉！古人云：不得为宰相，当愿为良医，何也？宰相以经术治世，爕理阴阳，辅相天地，期于寿国寿民，此握其权，而行其仁者，若良医以仁术救世。虽不得行宰相之权，而实心宰相之心。旋心天地之心，此良医与宰相相提而论也。但云一儒，何补于世哉！若李君者，殆医中之宰相也。余监督
惠府值江陵邑侯黄年丈出李君所著研悦四种示余，余深知医道之难传也，而有此四种，盖一世之金⿰羊扇乎！？敬作小引，颜其额以为之传。
赐进士出身工部营缮清吏司主事崔源之题于江陵署中


脉理原始全书研悦卷之三  ——————————————————————————————————————————————————————————————————————————————————————————

论人禀天地及脉行应天之由  ***************************
甚哉！脉之难言矣。苟不求其故，纵行于斯，习于斯，只如瞽之冥行耳。人之生也，禀阴阳之灵气，得五行之变化，故《易》曰：乾道成男，坤道成女。而资始资生，无一不本之天地。试以其肖形天地处言之，头员肖天，足方肖地，两目肖日月，四肢肖四时，五脏肖五行，六腑肖六气，呼吸肖气机，寤寐肖昼夜，血脉肖江河，毛发肖草木，一身之中，脏五而腑六，犹之十五而支六，声五而律六，皆阴阳自然之理也。人有十二经，十二络，犹天时十有二月，地支十有二辰，音之十有二律。天周二十八宿，人经络二十八脉，气周五十度，而乃复会于手太阴，即漏水下百刻，分昼夜，为次日之平旦也。故人一呼一吸为一息，脉行六寸。十呼十吸为十息，脉行六尺。凡二刻，约呼吸二百七十息，脉行十六丈二尺，营卫一周于身。凡四刻，约呼吸五百四十息，脉行三十二丈四尺，营卫二周于身。凡二十刻，约呼吸二千七百息，脉行一百六十二尺，营卫十周于身。一昼一夜，约呼吸一万三千五百息，营卫五十周于身，脉行八百零十丈焉。自子至午属阳，脉行于阳者，计二十五度；自午至亥属阴，脉行于阴者，计二十五度。是阴阳脉络，如水之流，如日月之运行。阴脉营脏，阳脉营府，流溢之气，外濡腠理，若环之无端，终而复始，此人所以成形之理。不侔于天地如此，乃知天地万物，一气所分，为位为育，一气之运行也。《中庸》曰：致中和，天地位焉，万物育焉。《孟子》曰：唯圣人，然后可以践形。盖圣人得医之最上义者也，轩辕致中和之圣人也。命伶伦截溪谷之竹，作黄钟律管，以候天地之节气，而岁运缘之以不忒，使岐伯取气口作脉法，以候人之动气，而一身之休咎亦于指下，此《素》《难》所以为千古不易之经也。后秦越人、晋叔和，尊《素》《难》为经者。至五代时，有高阳生，托叔和著《脉诀》，杂以洁古《伤寒入式歌》，继而，褚储赵氏，不思脉随五脏之气，行千经隧之间，欲以男女脏腑颠倒部位，戴同父言褚氏倒装五脏，皆缘议论错出之故，幸有张仲景、李东垣、朱彦修诸君子，立法分类，原病处方，以集医学之大成，而后讹以传讹者始正。第诸书充栋，学者望洋，安得起群公而就正删述之。唯期尊《素》《难》如六经，以诸子为羽翼，使医道不沦于远泥，而有以达中和位育之功者，是在今日巳。

变化考  ***************************
《易》曰：天一地二，天三地四，天五地六，天七地八，天九地十。注曰：一变生水，而六化成之，水犹未有渣滓也。二化生火，而七变成之，火则薰灼混浊矣。三变生木，而八化成之，木则刚柔各半，体质凝焉。四化生金，而九变成之，金则至刚，体质坚实。五变生土，而十化成之，土则广大厚实，而成形矣。

地支从变化生  ***************************
寅卯属（木）　巳午属（火）　申酉属（金）
亥子属（水）四行皆二支
独辰戌丑未属（土）四支
共十二支。

十二经从变化生  ***************************
手太阴肺、阳明大肠，属（金）　足厥阴肝、少阳胆，属（木）　足太阴脾、阳明胃，属（土）
足太阴肾、太阳膀胱，属（水）　手少阴心、太阳小肠、手厥阴心包、少阳三焦，属（火）。
共十二经。

脏腑考  ***************************
脏者藏也。心藏神，肝藏魂，脾藏意，肺藏魄，肾藏精。
腑者，府也。胆为清净府，胃为水穀府，膀胱为精液府，小肠为受盛府，大肠为传道府。

三焦考  ***************************
三焦者，上焦、中焦、下焦也，上焦司纳，中焦司化，下焦司出，为诸气运行之府。

经络考  ***************************
直行曰经，旁行曰络，络，兜也，如络之兜物也。

脉行考  ***************************
每二刻，脉行十六丈二尺，终于足厥阴肝，复会于手太阴肺也。
歌曰：阳五阴三五。
手三阳从手至头，长五尺五六三丈；手三阴从手至胸，长三尺五寸，合二丈一尺。
足八阴六五
足三阳从足至头，长八尺，六八合四丈八尺；足三阴从足至胸，长六尺五寸，合三丈九尺。
曰手者，以其并营俞经合等穴，皆始于手；曰足者亦然。
阴跷丈五分
两足跷脉，从足至目，长七尺五寸，合一丈五尺。
督任九尺匀。
督任二脉各长四尺五寸合九尺。

论寸关尺  ***************************
夫漏下百刻，为次日之平旦，脉周五十度复会于手太阴肺，是肺者，脏腑之所终始，脉络之所会归也。古人于鱼际下，定为寸口；尺泽中定为尺部。又于寸下尺前定为关者，取寸为阳，尺为阴，关者阴阳之界限也。人一身从肘腕横纹至掌鱼际，得同人尺之一尺一寸，于尺内，十分之取第十寸，为脉之尺位。尺者，十也，老阴之数终于十，故阴得尺内一寸，退不致过肘腕之九寸，又于一寸中十分之，取第九分，为脉之寸口，阳穷于九，故阳得寸内九分，九乃老阳之数也，前不及鱼际一分，此寸关尺之所由分也。

论寸关尺所主脉法  ***************************
左寸下指，如六菽之重，为心与小肠之本位。同感交合，故小肠为腑，脉从心。
心居肺下，主血脉，故诊其脉，如六菽之重乃得曰心。又曰：近指升为阴，为心，其脉浮大而散者是也。在指节为阳，为小肠，其脉浮滑而长者是也。凡指升属脏，指节属腑，下仿此。
左关以十二菽为肝胆之本位，肝胆同窍，故胆为肝腑，而脉从肝。
肝主筋，在脾下，故诊其脉如十二菽之重乃得之。又曰：近指节为肝，弦细而长，在指节为胆，弦紧而短者是也。
左尺以至骨，为肾膀胱之本位，同主精径，故膀胱肾腑，而脉从肾。
肾主骨，在肝下，故诊其脉，至骨乃得之。沉而有力者，肾也；沉而稍疾者，膀胱也。
右寸以三菽，为肺大肠本位。同气通泄，故大肠为肺腑。
肺主皮毛，居上，故诊其脉，三菽之重，即得之，浮涩而短者，是也。浮短而疾者，大肠也。
右关以九菽，为脾胃本位，同化穀味，故脾脏胃腑。
脾主肌肉，在心下，诊其脉，如九菽之重，乃得之。缓而大者，脾也；缓而疾者，胃也。
右尺以至骨，为命门三焦本位。右尺命门，又云：手厥阴心包络。
命门与肾脉通，沉而实者命门，沉实而疾者三焦。
脉分左右者，左手三部主左体，右手三部主右体。
脉分寸关尺者。
左寸主胸以上，左关主膈，左尺主脐。
右寸，主至头分，右关至脐，右尺至足。
脉分人迎气口者。
左寸后关前为人迎，谓足阳明胃，受穀气而养五脏，故阳经取决于斯。
右寸后关前为气口，为手太阴肺，朝百脉而定权衡，故阴经取决于斯。
一每日十二经，合十二辰用事歌。
每日寅时肺气生，卯时传入大肠经，辰胃巳脾心居午，小肠未上细推寻，申属膀胱酉临肾，戌居包络亥焦存，子胆丑肝须定位，流注其间仔细论。
●附注
凡人经脉，行血气，通阴阳，以荣于身，始于中焦。饮食入胃，其精微之化，以次相传。初注手太阴肺、阳明大肠；次注足阳明胃、太阴脾；再次手少阴心、太阳小肠；依次注足太阳膀胱、少阴肾、手厥阴心包络、少阳三焦、足少阳胆、厥阴肝，由足厥阴复注于手太阴肺。以平旦为纪者，上合天鸡鸣，下合地潮水。

诊脉法  ***************************
夫脉者，禀二五之精以为体，资气血之充以为用。经云：血非气则滞而不行，气非血则散而无依，气如橐籥，血如波澜，气畅血流而脉因之充周也。然血气生于胃之饮食，饮食之多少，根于元气之盛衰。饮食入胃，由肺而贯通于十二经之脉，清者为荣血，心主之，史于左手，寸口人迎而下二部，浊者为卫气，肺主之，充于右手，寸口气口而下二部，故气血盛则脉亦盛，气血衰则脉亦衰，气血热则脉数，气血寒则脉迟，气血微则脉，气血治则脉平。长人脉长，宜疏排指；矮人脉短，宜密排指；性急人气禀偏盛，其脉急，阳之燥也；性缓人血禀偏盛，其脉缓阴之静也。人瘦小，轻取之；人肥大，重取之。男子尺脉常弱；女子尺脉常盛。小儿三五岁，脉常八九至，皆其常也。有反关脉，在三部之后，或在臂侧，若过寸口至鱼际者，名鱼际脉。有左大右小者，在男子为顺；有左小右大者，在女子为顺；有两手清微，如无脉者，此皆未可一例论也。但诊脉者，先须静其心，目无他视，耳无别听，均调呼吸，男左女右，先以中指向掌后高骨处，认定关位。然后下前后二指，以定寸尺，却诊左寸心与小肠。脉轻手于皮肤之上消息之，谓之浮候，以辨其表，脉应于腑也；次稍重于肌肉之间，如上所云，参菽之重消息之，谓之中候；以探其胃气，即所云半表半里之间，再次重按于筋骨之间消息之，如上所云六菽之重，谓其沉候，以探其里，脉应于脏也。如此三候毕，方诊关部肝胆脉，亦如上浮中沉三候，又诊尺部肾与膀胱脉，亦如上浮中沉三候。三部共成九候，复诊右寸肺与大肠脉，关部脾胃脉，尺部心包络三焦脉，俱如左手九候，逐部寻求，大约一呼一吸之间，脉行四至，呼出心与肺，脉动二至，吸入肾与肝，脉动二至，共四至也。再至为脾脉，脾受穀味，概诸脏，诸脏皆受气于脾土，土性和顺，其脉常缓，以参于四脏之中，故五至也。叔和曰：一息四至号平和，更加一至大无疴，如加一至则为数为热，减一至则为迟为寒，病所由生焉。

平脉贼脉歌  ***************************
浮大而散心脉平。
心脉循血脉而行，按至血脉而得曰浮，稍重脉粗大曰大，再重脉阔软曰散。此心之平脉也。
若因水克便滑沉。
沉滑，肾脉也。心部反得肾脉，是肾水克心火，不治。
肺脉平兮浮涩短。
肺循皮毛而行，按至皮毛而得曰浮。稍加力，脉道不利曰涩，不及本位曰短。
勃然洪大火剋金。
肺部得心脉，由心火克肺金也。
脾宫缓大为本脉。
脾脉循肌肉而行，按至肌肉如春风舞柳曰缓；加重，脉道敦实曰大。
一沾弦急木来浸。
四时皆以胃为本，弦急，是肝之乘脾，木剋土也。
弦细而长肝本等。
肝脉旺于春，循筋而行，按至筋而得脉道如筝弦曰弦；加力，脉道迢迢曰长。
但逢浮涩便不仁。
肝部得浮涩脉，是肺之乘肝，金剋木也。
沉濡而滑肾之治。
肾脉旺于冬，循骨而行，按至骨而得曰沉；无力曰濡；往来流利曰滑。
骤加缓大土来乘。
脾之乘肾，土剋水也。
此为贼脉干平脉。
已上本脉得克脉曰贼，大逆不治。
智者临之辨认真。
知其平脉，又知贼脉，生死昭然矣。

时脉歌  ***************************
春肝木旺脉宜弦，夏脉洪兮心脏安；若逢秋令浮为吉，交冬沉濡肾当然；四时更宜和缓应，是为时脉无病干。叔和云：春弦夏钓秋似毛，冬时依经分节气，是也。

论八脉为诸病提纲  ***************************
人之病不同，不离乎表里虚实寒热邪正之八要；脉虽纷赜，不越乎浮沉迟数滑涩缓大之八名。表者，病不在里也，其脉浮；里者，病不在外也，其脉沉；虚者，五虚也，脉常涩；实者，五实也，脉常滑；寒者，脏腑积冷也，脉来迟，一息三至；数者，脏腑积热也，脉来数，一息六至；邪者，外邪所干，脉必大；正者，外无邪干，脉必缓。故洪弦长散，浮之属也；伏石短牢沉之属也；细小微败，迟之属也；疾促紧急，数之属也；动摇流利，滑之类也；芤虚滞结，涩之类也；坚实钩革，大之类也；濡弱柔和，缓之类也。八脉之中，有力为实；无力为虚。滑属血分，其有馀为痰，凡有形者从之；涩属气分，其有馀为火，无形者从之。以此提纲，而诸脉俱已领其要矣。

下手捷诀  ***************************
诊脉别有三捷诀，气口人迎两尺泽，万病都作一般看，大意如此要明白。

论人迎脉  ***************************
且如人迎脉一盛，风寒暑湿燥火症；浮缓无力为伤风，浮紧有力伤寒症。浮虚主暑缓主湿，燥涩兮弱火症；六邪交併为外因，欲得其由审右寸。阳见阳脉可无疑，发表散邪须审定；若见阴脉元气亏，邪侵其主药难应。
人迎紧盛，外感风寒也，宜表而散之；气口大人迎一倍为内伤，宜救里而平之。

论气口脉  ***************************
气口之脉主内因，喜怒忧思悲恐惊。喜则伤心，脉常散；怒弦悲紧动缘惊，忧涩恐沉思脉结，病从内得属于阴，怕添邪火来销铄，再加阳脉病为真。
内伤者，脉盛有力，心下饱胀，恶心恶食曰伤食。脉大而虚，倦怠，自汗，气虚，手心热，曰内虚。内因外因，病之则受病，从此得玄诀，又兼形色见荣枯，生死吉凶可预测。

论色与脉  ***************************
五色青黄赤白黑，各人禀受不相协，阳见荣华光泽明，阴晦驳杂昏暗涩。若然色脉俱是阴，元阳消索乏火接，色见阳时邪火侵，合前阳脉从剖别。
人迎一盛六脉平，此为风寒暑湿乘，气口一盛六脉小，不因他病缘七情。两尺若见洪数脉，男则为虚女安宅。男人两尺见微涩，便浊遗精小水白。女子两尺沉紧无，腰痛带下经衍月，肺大肝小无孕娠，肝大肺小孕在身。眼见火星腰阵痛，是为临产儿奔生。
大凡两手关脉上，未饮食时脉不旺，才得饮食气便充，日日如斯本脉壮。左关脉紧缘客邪，右关脉涩食不克，左关脉涩因血少，右关脉数为脾热，寸关尺部俱分明，免使开言作俗论。

论望闻问切  ***************************
●望诊
经云：望而知者谓之神。望者，望见五色，以知其病也。肝青象木，肺白象金，心赤火，肾黑水，脾土色黄。一或有病，色亦见于面矣。然肺主气，气虚则色白；肾属水，水涸则面黧。青为怒气伤肝；赤为心火炎上。痿黄者，内伤脾胃；紫浊者，外感客邪。憔悴，䵟黑必郁抑而神伤；消瘦淡黄乃久病而体惫。山根明亮，须知欲愈之疴，环口黎黑，是为已绝之肾，盖有诸中，形诸外；见其表，知其里也；如色与脉应，谓之本病。如色青，而其脉浮，涩而短，为金剋木；若大而缓，为木剋土，此相胜也。若浮大而散，为木生火，若沉而滑，为水生木，此相生也。余仿此。又云：头者，精明之府，头倾视深，精神将夺；背者，胸中之腑，背曲肩随，腑将坏矣；腰者，肾之腑，转摇不能，肾将惫矣；膝者，筋之腑，屈伸不能，行则偻附，筋将惫矣；骨者，髓之腑，不能久立，行则振棹，骨将惫矣。此可望而知者，故谓之神。
●闻诊
经云：闻而知者谓之圣。闻者，闻其五音，以知其病也。五脏有五声，以合于五音，肝呼应角，心言应征，脾歌应宫，肺哭应商，肾呻应羽是也。故声诊为次，诊时呻吟者，痛也。言迟者，风痰蹇涩也；言而微，终复言，或停半响乃言，为气弱不相接，谓夺其气也。衣被不敛，语言骂詈，不避亲疏，此神明之乱，风狂症也。言出懒怯，先轻后重，内伤元气也。出言壮厉，先重后轻，外感邪盛也；攒眉呻吟，苦头痛也。叫喊抚心，中脘痛也；呻吟不能转身，腰痛也。摇头以手扪腮，唇齿痛也。呻吟不能行起，腰脚痛也。诊时吁气，知为郁结。坐而气促，痰火喘哮。诊时独语，言谈不知首尾，思虑伤神，形羸声哑，咽中有肺花疮，暴哑风痰伏火，或暴怒叫喊所致，虽病而声音响亮者，吉。声嘶色败，不治。
●问诊
经云：问而知者谓之工。凡有请先问所看何人，或男或女，或老或幼，或婢妾或童仆，次问得病之由，及饮食若何？二便若何？日间若何？夜寐若何？膈间胀闷痛否？曾服药否？问病不答，必耳聋。即询是素聋否？或汗下过伤，以致虚聋？问而懒言点头，中气虚也。心腹痛，问新举旧发。临病先审形志之苦乐，问所欲何味，所嗜何物，或纵酒，或斋素。喜酸则知肝虚；喜甘则知脾弱；喜辛则知肺气不足；喜酸则知肾水亏伤；喜苦则知心无血辅矣。
●切诊
经云：切而知者谓之巧。切者，切脉也。脉与色宜相应。假令色青，其脉当弦细而衰；若浮涩而短，是肺之乘肝也，金剋木也。色赤，其脉浮大而散，若沉濡而滑，是水之剋火也。色黄，其脉宜缓大，若弦急，是木剋土也。色白，其脉宜浮涩而短。若逢洪大，火之剋金也。色黑，其脉沉濡而滑。若缓大，是土之剋水也。
经云：脉贵相生。相生者，如土之生金，金之生水，水之生木，木之生火也。
又云：脉宜相时。相时者，谓春弦夏钩，秋毛冬石也。
又云：四时皆以胃气为本，胃之脉缓大，言六。
脉俱宜带缓大也，是为易治。
夫望闻问切，已备神圣工巧之妙，余犹以为未也。增论治二法，以觇调治者之苦心，又于论治之外，增调摄禁忌二法，俾病者知所遵守，庶药与症合，而奏效易矣。

论病  ***************************
论者，论其所望、所闻、所问、所切之症，在表、在里、在上、在下、在脏、在腑、在经络血脉，属寒、属热、属火、属郁，何者为标、何者为本也。

施治  ***************************
治者，因其标本缓急以治之也。有正治、有反治、有从治、有表攻、有里下、有和解。宜主以某方。以某药为君，某药为臣，某药为佐，某药为使。加某药治其急，某药以治其本，用某药以引经。凡在上之症，勿复用引下药；在下之症，勿复用引上药，庶有专功矣。

调摄  ***************************
调摄者，调其不调而摄之，以复其天和也。譬之悲，可摄怒，以悽怆苦楚之言感之，而怒可调，金剋木也。喜可摄悲，以谑浪亵狎之言娱之，而悲可调，火剋金也。恐以摄喜，以急遽死亡之语怖之，而恐可调，水剋火也。怒以摄思，以污辱欺罔之言触之，而思可调，水剋土也。各各调摄有法，又在临症商之。

禁忌  ***************************
禁忌者，禁其与病相反者，而忌之勿用也。如五脏有恙，则有五脏之禁忌；男子气失其平，则有调气之禁忌；妊娠有妊娠之禁忌，详载后集之中。
上八法，虽觉琐琐，然天和稍违，须药力与摄养禁忌，兼收其功，在轻微小恙，或可不用，而疑难重大之症，非此莫能竟其功也，敬赘之于篇。

医学研悦引  ***************************
自医学繁兴，而相望于杏林者，率叹其浩瀚无际，余以为不然也。拘方泥书，故浩瀚无际也。或经义精奥新裁，凿讹莫适所准，故亦浩瀚无际也。医自圣圣相传以来，味药性者神农，辨俞病者轩岐，制汤液七剂者，伊尹乃传《内经》，衍《内经》于秦越人，作《八十一难》，著《脉诀》者，晋叔和降，而汉仓公以迄，仲景、东垣、理斋、彦修诸名家翻驳搜剔，名理益著，乃知《素》《难》犹六经、诸子。其子史也，儒不从经史中融铸，终非真儒；而医不从《内》《难》及诸名家漱芳吸润，终为俗医。医之治病譬之射，然不得其机，欲发皆中彀难矣。夫射，犹艺也，善文者本六经而归诸性命，由性命而发为文章，非真机融洽能为入理之解乎？余谓医也亦然。千古不变者，医之理，而变化无穷者，方知用，故脏腑经络血脉，千古不变之理也。必于此处探其精微，究其彀窍，乃能于受病之由，不属影响，立方施治，变化无穷之用也，概而投之能应弦而中乎？余先君燕山以医呜楚，即远而四方咸戴慕焉，其于经络血脉殆熟《素》《难》于胸中者，自人以病告也。悉从望闻问切中剖其病机，而七剂之投，若钥之启关，故得心应手处在在声闻间，尝于家庭间作快意语，每欲不才盛春注一集，以引后人，然不才念殷上进，尝以小道目之，及从暇时，察脉理之精微，究一身之蕴奥，乃知体天地之撰通神明之德，皆此理之充周也。向以小道目之，殆浅之乎论医者也。因而脉有述以发先肾之所未发，脉分类以辨症候之所必致，百病之中，唯伤寒之传经甚显，形症叵测，变易不常，于是从经下注症，注脉于症，脉下注方，仍于症方之内，括之以歌，俾后学便于记诵，无非广仲景节庵之至意，以垂芳无穷也。其胤嗣一书，尤为艰于后者之要录，一日执窗秇就正于。
江津周老师，因而谈及医道，见其了了乃出。
风逵张老师所传《治暑全书》以示不才，曰：此书一出，可以破四时伤寒之迷矣。然暑症行而寒症不附，亦属未备，因以治寒全书，及胤嗣全书奉。
周老师评阅：周老师曰：得是书，续之适惬所愿矣，遂并以家藏珍方，合而谋之。
仁寿黄父师：黄父师于此道，尤精谈脉、谈症、谈方，无出其右，亦并以所素验者，并辑于篇，附之剞劂，公诸天下。要之方书，浩瀚之日，不贵博而贵约，不贵泛而贵精。是书也，即递之穷乡僻邑，无不捷千奏效者，皆由简便易从也。孔子曰：益有不知而作之者，我无是也，况区区愚生乎？余第从博览中为择识而已。然而，命意铸辞，则本之古人及我，先君传述者居多，若非悦诸心，研诸虑，施之有验者，不敢传也，故命之曰《医学研悦》。
天启丙寅时冬应钟之吉
后学李盛春书于绿波亭

论脉  ***************************
篇首论脉，不啻详也。然症之所见，脉有所宜，似是而非，脉有所辨，细阅先哲，历历可验，谨附于篇，临症详玩。
●中风
中风脉浮，滑兼痰气，其或沉滑，勿以风治，沉伏浮迟，虚为易，急实大数，坚疾难为。
●中风辨
类中因乎气，身凉无痰是，下手脉沉虚，八味真为最。
类中因痰，形肥脉滑，膏粱之人，痰治无差。
类中因火，便结便黄，色赤脉数，火治为良。
●预防中风
中风先兆证，大指次指麻，不仁与无力，肉掣是风家。
●破伤风
头目青黑，汗出不流，眼小目瞪，四证难留。
●胃风
由饮食讫，乘风凉致，右弦缓浮，对证端的。
●风痫（附崇脉）
癫痫之脉，浮洪大长，滑大坚疾，痰蓄心狂，乍大乍小，乍长乍短，此皆崇脉神志昏乱。
●风痹
风多引注，寒多痛掣，湿多肿著，证类亲切，风寒湿气合而为痹，浮涩而紧，三脉乃备。
●伤寒
寒中太阳，浮紧而涩，及传而变，脉非一则，阳明则长，少阳则弦，太阴入里，迟沉必兼，及入少阴，沉细而紧，厥阴热深，脉伏厥冷，在阳当汗，次利小便，表解里病，其脉实坚。此其大略，治法详参。
●伤寒辨
阳浮而滑，阴濡而弱，此名中风，勿用寒药。阳濡而弱，阴小而急，此非风寒，乃湿温脉。
●伤暑
暑伤于气，所以脉虚，弦细芤迟，体状无馀。暑不传经，得于夏月，浮洪有力，用药效捷。芤细无力，莫作易说。
●呕吐
滑数为呕，代者霍乱。虚细易治，实大难安。
●霍乱
霍乱之候，脉代勿讶，转筋绝伏，温中为佳。
●泄泻
夏月泄泻，脉应暑湿。洪而数溲，脉必虚极。治暑湿泻，分利小便，虚脱固肠，罔或不全。
●疟
疟脉自弦，弦迟多寒，弦数多热，随时变迁。
●痢
无积不利，脉宜滑大，浮弦急死，沉细无害。
●呃逆
脉结或促，或微可治，右关脉弦，木乘土位。
●气
下手脉沉，便知是气，沉极而伏，涩弱难愈。
●吞酸
胸中吐酸水，翻胃之端倪，脉沉而迟者，胞中寒所滞，脉滑而数者，痰饮在胸臆。
●消渴
消渴脉数，而大者活，虚小病深，其厄难脱。
●晕眩
风寒暑湿，气郁生涎，下虚上实，皆晕而眩，风浮寒紧，湿细暑虚，涎弦而滑，虚脉则无，治眩晕法，尤当审谛。先理痰气，次随证治。
●痞
胸痞脉滑，痰气郁结，饮食停滞，气口紧涩，坚实者顺，虚弱难克。
●梦遗
遗精白浊，当验于尺，结芤动紧，二证之的。
●淋闭
鼻准色黄，小便必难，细涩不利，大实易全，若是溺闭，脉浮涩弦。
●积聚
五脏为积，六腑为聚，强实者生，沉小难治。
●五积
心为伏梁，沉芤色赤，肝积肥气，弦细青色，脾积痞气，浮长色黄，肺积息贲，浮毛色白，奔豚属□，沉急面黑。
●咳嗽
咳嗽之脉，浮风紧寒，数热细湿，房劳涩难，浮短伤肺，弦短伤肝，弦涩血少，洪滑多痰，惟有浮大，而嗽者安。沉小浮匿，即是死端。
●痰
偏弦为饮，或沉弦滑，或结或伏，俱是痰家。
●怔忡惊悸健忘
心中动悸，脉必代结，饮食之悸，沉伏滑决。
●噎
脉浮者易，紧涩难医，数热滑痰，二者可治，口中出沫，粪如羊屎，见此二证，药不可施。
●头痛
头痛阳弦，浮风紧寒，风热洪数，湿细而坚。
●心痛
沉弦细动，皆属于痛，若是心痛，于□见重。
●腹痛
绵绵无增为寒痛，其脉迟，时痛时止，热相煎脉数，痛处不移，真死血。其脉实，小便不利，湿痰涎，其脉滑，甚欲便后痛减者，分明食积不须言。
●腰痛
腰痛之脉，皆沉而弦，兼浮者风，兼紧者寒，濡细皆湿，实则闪者。
●胁痛
胁痛之疾，右痰食积，左实肝火，不可不知。
●脚气
浮弦为风，濡弱湿气，迟涩因寒，洪数热郁。
●疝
疝脉弦急，积聚成坠，牢急成瘕，伏弱者危。
●疸
五疸实热，脉必洪数，其或微涩，证属虚弱，不必分五，俱是湿热，利清小便，即是上策。
●肿
肿胀之脉，浮大无妨，或见虚细，后必为殃。
●血
诸凡失血，必见芤脉，沉小身凉，吉可言决。身热脉大，后不可测。
●汗
汗脉浮虚，或涩或濡，软散洪大，渴饮无馀。
●块
郁脉沉涩，积脉弦坚，实强者活，沉小难言。
●厥
手足厥冷，脉见细沉，虽热身倦，不渴为真。
●火
洪数实为实，浮大虚是虚，沉细而或数，无火病难除，病热有火者，可治在洪舒。
●骨蒸
骨蒸劳热，脉数而虚，热而涩小，必损其躯，加汗加热，非药可除。
●痈疽
发疽之脉，弦洪相搏，细沉而直，肺肝俱数。寸数而实，肺痈已成，寸数虚涩，肺痿之形。肺痈色白，脉宜短涩，死者浮大，不白而赤，肠痈难知，滑数可推，数而不热，肠痈何疑？迟紧未膭，下以平之，洪数脓成，不下为宜。
●妇人
阴搏于下，阳别于上，血气和调，有子之象，手之少阴，其脉动甚，尺按不绝，此为有孕。左疾为男，右疾为女，右女左男，可以预剖，离经六至。沉细而滑，阵疼连腰，胎即时下。
●又
尺盛左大，女脉为从，涩微易补，涩实易通。冲任不足，损卫益荣，病自六气，男女相同。
●经闭
血瘕弦急，而大者生，虚小弱者，即是死形。
●崩漏
崩漏之脉，急则难治，浮实亦然，迟则可医。
●胎前
胎前脉细弱，面青母难活，子死舌必青，切莫又用药。
●产后
产后寸浮洪，喘衄总皆凶，产后用凉药，医家理不通。
●小儿
太冲无脉，鱼际不匀，鱼口自动，忽作鸦声，身上黑点，五心肿形，舌出虚掉，喉中空鸣，泻出黑血，惊叫咬人，指甲青黑，齿落疳形，额肿或塌，泻止又行，鼻开黑燥，赤贯瞳人，鱼口气急，睡渴不定，颊赤如胭，俱是死形，忽然大叫，亦不可存。


胤嗣全书研悦卷之四  ——————————————————————————————————————————————————————————————————————————————————————————

论胎元本父精母血而诸禁忌宜避  ***************************
《易》曰：大哉乾元，万物资始；至哉，坤元，万物资生，乃顺承天。言万物之生以乾坤为大，父母也。又曰：天地氤氲，万物化醇，男女构精，万物化生。又曰：阴阳合德而刚柔有体。正所谓「独阳不生，独阴不成是也。」然人之元气始于子，子居坎位，天一所生，万物之所始也。男子从子左行，三十至巳，阳也，故三十而娶。女子从子右行，二十至巳，阴地，故二十而嫁。是巳位，正阴阳之分，故凡怀妊，皆从巳始。昔孝平问褚澄曰：求嗣有道乎？曰：有。男女阴阳，务要完实，然后交合，合而孕，孕而育，育而子壮强寿也。今时之人不然，精未实而御女，以通其精，则五体不满之处，异日有难状之疾，有精已耗而复竭之，有阴已痿而思色以降其精，精败于内，所以精气不浓，精冷如冰，泄而不射，故不孕。亦有女子劳伤气血，经候衍期，或欲胜将理失宜，或赤白带下，阴阳不和，亦不孕也。故子之道，全赖父精母血。其身体脏腑，骨肉皮毛，母之阴血所成。经云：「阴成形」是也。其性命魂魄精神意智，以及视听言动，则父之阳精所化，经云：「阳化气」是也。自阴阳交合而成孕，孕为胞，胞之蒂起于两肾中间，著脊而生，悬胎于胞，通母之气血，内含浆水，以养儿身，头与手足，蟠作一团，如卵之黄，其浆水如卵之白，使上下四旁，皆不得相碍，所以胎安。受胎之后，（一月）足厥阴肝脉养血，不可纵欲，疲极筋力，冒触邪风；（二月）足少阳胆合于肝，不可惊动；（三月）手心主右肾，养精，不可纵欲及悲哀触冒寒冷；（四月）手少阳三焦合肾，不可劳逸；（五月）足太阴脾养肉，不可饥饱，触冒卑湿；（六月）足阳明胃合脾，不可杂食；（七月）手太阴肺养皮毛，不可忧郁叫呼；（八月）手阳明大肠合肺以养气，勿食辛燥；（九月）足少阴肾养骨，不可房劳悲恐，触冒生冷；（十月）足太阳膀胱合肾，以太阳为诸阳主气，使儿脉络皆成，六腑调畅，独手太阳小肠，少阳心不养，以下主月水，上为乳汁也。养儿十月满足，形神完具，与母分离，而外则河车之蒂已脆，儿如梦觉伸手跼足，随浆顺路而出矣。娩而头先出者，由脑负诸阳，随重坠下故也。凡男妊始于巳，顺行，更午未申酉戌亥子丑，至十月而生于寅。经云：男生于寅，寅东方木，阳也，负阳而抱阴，故头东而足西。女妊亦始于巳，逆行，更辰卯寅丑子亥戌酉，至十月而生于申，经云：女生于申，申西方金，阴也，负阴而抱阳，故头西而足东，此一定之理也。其有精气盛而成二男者；血气盛而成二女者；有精血俱盛而成一男一女者；有精血散分而成品胎者；或精血混杂，而成非男非女之身者；有感邪崇鬼怪之沴气，而成异类者。又有风雨晦冥疾雷闪电，日月薄蚀，虹霓地震，诸神降诞，庚申甲子，大寒大暑，上弦下弦，二分二至，朔望之期，日月星辰之下，神庙寺观之中，井灶围厕之侧，塚坟尸柩之旁，此时此地受胎，生子淫恶愚顽，残废夭促，不孝不弟，不仁不义，此亦理之不能无者，智者辨之于早，则无此咎也，并附之，以备参考。

胎训  ***************************
凡妇人觉有妊，即宜禁欲。若交接，则遂动欲火，多致半产之累。《太公胎教》曰：妊妇宜居静室，当令坐不宜斜，寝不宜侧，目不视恶色，耳不听淫声，不出傲语，不食邪味。听美言词，讲论诗书，陈说礼乐，则生子形容端正，福寿敦厚，智慧贤良，忠孝仁义。若出性生，此古人之胎教也。又云：妊娠切忌饮酒叫号，恐产时心神昏乱，勿多睡卧，时时行步，以利关节，勿食黏硬不化之物，勿负重涉险，防诸不测。凡饮食之类，尤宜禁忌，鸡肉与糯米同食，令子生寸白虫；鲤鱼与鸡子同食，令子成疳；食犬肉，令子声音期期；食慈菇，能消胎气；食兔肉，令子唇缺；食子姜，令子多指；食鳖令子项短；食蟹令子横生；食驴骡肉，令子过月难产。不可沐头，沐则横逆胎气。凡修造之处，勿得轻往，恐犯胎气。犯刀刃者形伤，犯泥土者窍塞，犯打击者色青，犯绳缚者拘挛，勿犯太惊大恐，生子多癫痴，凡此禁忌，验如影响，切忌避之。
●安胎饮
治孕妇三月前后，或经恼怒运动释物，胎动下血；或曾经半产，觉腰骨胀痛，一服即安。
当归（酒洗，一钱）　川芎（六分）　白芍（七分，炒）　熟地（姜炒，八分）　白术（一钱）　黄耆（蜜炙，七分）　黄芩（七分）　杜仲（七分）　砂仁（五分）　茯苓（七分）　甘草（三分）
胸前胀加紫苏六分、陈皮六分、阿胶七分；赤白带加地榆一钱、艾叶七分；血行加续断一钱。上水酒锺半，空心煎服。
孕妇呕吐，名恶上阻。恶阻者，恶心而阻膈饮食，呕吐皆痰水也。
白术（一钱）　黄芩（一钱）　茯苓（八分）　陈皮（八分）　紫苏梗（七分）　砂仁（六分）　山栀（姜汁炒，六分）　当归（八分）　白芍（八分）　山楂（七分）　藿香（六分）
水煎姜引服。
●芎归益母丸
胎在七八月宜服。
川芎（五分）　当归（一钱）　益母草（四钱）
为末，蜜丸，空心酒服，忌犯铁。

子肿症  ***************************
子肿者，因脏气虚弱，土不剋木，血散四肢，手足面目浮肿，心腹胀满，名曰子肿，宜服千金鲤鱼汤。
子肿鲤鱼汤，术苓芍药当，用汤鱼不用，陈皮七片姜。又炒栀为末，饮下最为良。
●又方
遍身浮肿者，郁李术苓桑，皱脚平胃散，加上枣苏姜。

子烦症  ***************************
子烦者，心惊胆寒，而作烦闷也。亦有肺脏虚而热乘于心者，但觉热烦。若痰饮而烦，则呕吐痰沫，恶闻食气，烦燥不安也，宜竹叶汤。
子烦茯苓，防风黄芩，麦冬竹叶，煎服安宁。
●又方
治心烦而腹痛者。
归凉接命，麦冬术草糯米，苎根芎归芍炒，心烦腹痛面赤都好。

子淋症  ***************************
妊娠胞系于肾，肾与膀胱，虚热不能制水，多致小便淋漓，宜服安荣散。
子淋甘细麦，通草滑人当，灯芯同作末，调用麦冬汤。
又方二味，赤芍槟榔共末七钱，用水煎汤。
胎转不通，葵子、赤苓，水煎温服，加灰发亦灵。

子悬症  ***************************
子悬者，胎气上逼，心烦口燥，胀满疼痛也，宜紫苏饮。
●附方。
子悬大腹陈甘草，芎芍参归及紫苏，葱白生姜同作引，凑心疼痛急能瘳。又有卒然心痛者，木芩赤芍亦能休。

子疟  ***************************
夏伤于暑，客于皮肤，至秋作疟。阳盛则热，阴盛则寒，妊娠有此，多致伤胎。
子疟藿果，桔皮砂良，甘苓术枣，姜水煎汤。

痢  ***************************
痢而腹痛，归芍术苓，泽芎为末，酒饮随人，或见脓血，归术黄芩。

胎前摄养护胎方（乃张仲景验方）  ***************************
愚按长沙张，四物去地黄，加上芩与术，或散或丸汤，素经半产者，服此亦无伤。生子无胎毒，知慧且明良，痘疹亦稀少，澄源端本方，养血能清热，常服妙非常。
●达生散
胎至八九月多服易产。
陈皮（八分）　甘草（炒，三分）　白芍（酒炒，一钱）　当归（用身，钱半）　川芎（六分）　香附（醋炒，二钱）　苏梗（七分）　白术（土炒，八分）　续断（酒洗，一钱）　杜仲（盐水炒去丝，一钱）　山楂（一钱二分）
生姜水煎。咳嗽去香附，加麦冬、五味子九粒；脾胃不实加山药（饭上蒸）一钱，砂仁五分；心跳恍惚，加酸枣仁（炒香）一钱二分、远志（甘草汤，煺去骨）七分；发热加黄芩炒六分。发热加柴胡；虚加人参；胎上升加枳壳七分。
●安胎护产丸
或煎或丸，能止腰腹之痛。
陈皮（六分）　甘草（五分）　白芍（炒，一钱）　当归身（一钱二分）　川芎（八分）　熟地黄（一钱二分）　香附（醋浸炒，二钱）　黄芩（炒，八分）　续断（酒洗，一钱二分）　杜仲（盐水炒去丝，一钱二分）　白术（炒，八分）　阿胶（牡蛎粉炒，一钱五分）　砂仁（炒，六分）
水煎服。
●又方
治胎因劳碌恼怒，下血欲行者。
杜仲（三钱）　续断（三钱）　黄芩（一钱五分）　白术（一钱五分）　阿胶（二钱，制法照前方）　加砂仁（八分）　食前煎服。

催生  ***************************
香油蜂蜜醇酒童便，和服益母倾刻而娩。
又治产难，马齿苋煎服。

临产须知  ***************************
凡妊妇月足将产，微觉腹痛，名曰试月，不可惊动太早。每见人家，不谙事妇人，一闻其音，不查时候，即逞疏狂，妄言试水，以致胞浆伤破，肿满生门乾涩难产。不知时候未到，先作张惶，反令妊妇恐怖，恐怖则气怯，气怯则上焦闷，下焦胀气愈不畅，以故收生之妇，须拣熟练识事者，如觉儿身转动，不可虚令费力，恐力倦，当产之时无力送生，为害不小。
一痛止有常，或痛不甚者，非正产之候。
一胎未陷下，而腰未痛者，非正产之候。
一水浆未破，血未出者，非正产之候。
一穀道未挺迸者，非正产之候。
如前正产之候正到，儿未奔生，还须勉强行动，使气血周流，即暂卧亦不为妨，但用一枕，放两腿之中，令其开而无闭，如觉饥进粥一锺，如觉心中烦闷，取白蜜一二匙，新汲水调下，切勿妄乱用力，先困其母。果当正产之时，无前所云相符，或儿难生，方可服催生之药，仍虽助母之正气，令送儿得下。
凡在盛暑之时，要温凉得所，勿得取凉太过，伤胎损气，亦不可多人拥卫，热气逼母，恐生头痛面赤不苏之患。
或在冬月，下体不可去棉，及坐卧寒处，满房著火，令脐下腿膝间常暖，俾血得热则流动而易生。
●取胞衣法
生产之后，先将婴儿抱定，用一伶俐女眷将左手二指紧根脐带而上，将指向上半寸余摸之，紧松随手，母生子讫，血沁衣中，积血胀满，多令上冲心胸，疼痛喘急，宜服夺命丹，遂去衣中之血。或以指连胞衣，向下一捺，其血覆，其衣自下。此法更简，每见无知之辈，紧带衣胞，血贯于内上而不下，多多服药，或用吐法，或以足抵腹，甚至脐带扯断，究致入腹攻心，不知衣之不下，正谓产初用力，及儿出体，疲惫不复用力。或产胞血瘀，外冷乘之，衣大不出，岂药力所能及者？书之令识者知此，自得调停，不堕此苦。

产后解痛方  ***************************
益母草或膏酒，与童便煎服，不致停血作痛。产后去血过多，必致晕倦，宜服后药。
●清魂散
当归（二钱）　川芎（一钱）　泽兰叶（八分）　益母草（三钱）　甘草（三分）　荆芥（七分）
脉沉细加人参一钱、童便二锺、酒二锺煎服；或用黑神散。黑神散内用蒲黄，官桂乾姜芍药当，生熟地黄煎酒便，黑豆为引可煎尝。

治产后血崩脱阳脉停不至  ***************************
用荷叶烧灰，扑子宫内，服鹿角霜、附子理中汤获效。

治产后血入心经  ***************************
血入心经，语言颠倒，没药血竭，待等分为妙，热酒童便，调下即好。

产后不语  ***************************
瘦人产后不语，多因热伤冲伤，人参芎芒与菖阳，辰砂风草辛良，肥人热痰迷窍，白矾热水调尝。
●夺命丹
凡胞衣不下，血凝胀满，服此药遂去瘀血，其衣自下。
附子（五钱，煨）　丹皮（一两）　乾漆（十字炒烟去）　醋煮大黄为丸，温酒吞五七丸。

求嗣五禁  ***************************
一曰寡欲。
人皆曰採阴补阳，不知肾为精之腑，男女交接，外虽不泄，精已离宫，譬如火之有烟，岂有复反于薪之理？故贵寡欲。
二曰节劳。
精成于血，不独房劳损精，如目劳于视，耳劳于听，心劳于思，则血从视听思耗矣，节之，则血得所养，故贵节劳。
三曰息怒。
肾主闭藏，肝司疏泄，二脏皆相火也。怒则伤肝，而相火动，动则疏泄者用事，闭藏者不得其职，虽不交合，亦暗流而潜耗矣，故当息怒。
四曰减酒。
酒本养血之物，过饮之则血赤气粗。血气即不充厚者，勿得过饮而扰其血，使其醉后逞狂，精愈薄矣，故宜戒酒。
五曰薄味。
醲郁之味，多助火耗精，淡薄之中，自有一种冲和恬淡之正气，故五穀得味之正，人能淡食穀味，最能养精，故宜薄滋味。能尊此五事，久而精聚神全，阳气自胜，一往而孕育矣。
以上五禁，无非为聚精计耳。精聚则神全，神全则本立，而女人尤莫先于调气，气调则血附，血附则经平，二者得理，则中的而生育矣。

求嗣按候  ***************************
世之种子者云：三十时辰两日半，二十八九君须算。丹溪云：一月只有一日，一日只有一时。凡妇人经行一度，必有氤氲之候，于一时气蒸而热，神昏而闷，有欲交接而不可忍状，此为的候。此时顺而施之，则成胎也。盖月经方绝，金水才生，子宫正开，正受精结胎之候。过此佳期则子宫闭而不受胎也。又云：经候方住一三五日，交会成男，双日成女。又云：阴气先至者成男，阳气先至者成女，盖阴阳配合，二气交感。若阴血先至，阳精后冲，血开裹精，阴外阳内，则为坎而成男；若阳精先入，阴血后参，精开裹血，阴内阳外，则为离而成女。故曰乾道成男，则知天下无不可父之男；坤道成女，则知天下无不可母之女。女之不孕，咎在经不调。交而不孕，咎在精不射耳。
凡男无子者，非禀赋不足，即色欲太过，宜服保真聚精丸。
巴戟（去心、酒洗）　益智（去壳）　杜仲（酒炒、去丝）　菟丝子（酒蒸、捣饼）　续断　茯苓　山药　远志（甘草水煮）　山茱萸（去核）　牛膝　五味子　破故纸　鹿角胶（鹿角霜拌炒成珠）　熟地　苁蓉（去甲、酒洗）
上各制等份，苁蓉、熟地，酒煮成膏，和蜜为丸，空心酒下，服至一二七日，面色光泽，四肢温和，脾胃能食，语言清亮为验。加归身、柏仁、枸杞、芡实，名螽斯丸。
●三才丸
白茯苓，洁白者三四斤，去粗皮，成片水浸昼夜，次日石磨成浆，摅去筋膜，搅三五次，洁布盛粉滴水乾，撒磁盆内，每日取香甘人乳拌晒，取乳透茯苓为度，碾成细末二斤。此品味苦气淡，安魂定魄，补肝益心，利水道，通神明，中焦之圣药也。
天门冬，择肥大而黄壳者，酒洗，去皮心，取净末一斤听用。此药味苦甘，气平，入手肺足肾，补虚损劳伤，悦颜色，养肌肤，除烦渴，不受热扰。
地黄，沉水底者，酒洗，用瓦锅木甑，蒸七次，内外一色，取出晒乾。又加生姜汁浸蒸一次，又用砂仁末拌浸蒸一次，共九次，方取末听用。此药性温味甘，得酒制而补五脏之虚，益肝经之血，生肺经之水，注心经之液，补血虚之圣药也。
上各制为末，每天百丸，空心食前或食后俱可用，引不拘，酒、茶听便。
●太极丸
人五脏配天五行，不和则疾；药有五味养五脏，可使调和，故曰太极丸。
知母，去毛，酒浸、炒，取净末二两四钱。此药属金，佐黄柏以降火，有金水相生之义。
黄柏，去皮，盐酒浸三日，炒褐色，为末，三两六钱。此药属水，主滋生肾水，苦以坚精。
破故纸，用新瓦炒为末，二两八钱，此药属火。主收敛神明，使心包之火与命门相火相通，故元阳充实，骨髓坚牢。
胡桃仁，属水，调血养血。凡血属阴，阴恶燥，故油以润之，佐破故纸为木火相生之义也。去黄皮，待各药成末，将此三两二钱，研如泥和入。
砂仁，属土，醒脾开胃，引诸药归宿丹田。香而能窜，和合五脏，冲和之气，如天地以土为冲气也。先以五钱入花椒同炒，去椒不用，又以五钱共为细末。
上为末，蜜丸，每早夜五七十丸，茶酒白汤任下，服至三年，效不可言。
问妇女月事无定期者何故？曰：月经，阴血也，阴从乎阳，故其色红，血为气之配，气热则热，气寒则寒，气升则升，气降则降，气凝则凝，气滞则滞，气清则清，气浊则浊。故成块者，气之凝也；经行作痛者，气之滞也；来复作痛，气血俱虚也；色淡者，水而水混之也。错经妄行者，气之乱也；紫者，热也；黑者，热之甚也；过期者，血少也；过期而色淡者，血少而挟痰也；不及期者，血热也；不及期而少者，血枯也。盖缘宠多，而爱不周，念深而幸不至，故有此也。况女子以身事人，其性多傲；以色悦人，其心多忌，故难调也。据情制方，非平其气，养其血，开其郁不可。调经丸，以香附为主，每用一斤，醋浸焙乾，为末，川芎五钱，陈皮五钱开郁顺气，白术五钱用以为补脾，当归身养心，栀子各五钱平肝，酒糊为丸，空心食前米饮下。
妇人无子，其病有三，一曰血海虚冷；二曰神思抑郁；三日饮食不舒。所以，经候不调，宜眼乌鸡丸。
白毛乌骨鸡一只，老米喂一七，闭死去毛肠净，用丹参四两锉碎，放鸡肚中，以瓦罐一个，装鸡在内，入醇酒，浸煮极熟，取出和骨捣烂，捏作薄饼，蘸余汁焙乾，研为细末。
香附米一斤，分四器，一用盐水加姜汁浸透煮熟炒，主降痰调血；一用醋浸透煮炒，主敛气补血；一用山栀同炒，去栀子，主降郁火；一用童便浸透，不炒，俱为细末，加熟地四两，当归（酒洗）、白芍药、鳖甲（醋炙）、川芎各三两五钱，人参、牛膝（去芦酒浸）、白术、知母各二两，丹皮、贝母、柴胡各二两，地骨皮、乾姜（炒）、玄胡、黄柏（炒）各一两，秦艽一两五钱、白茯苓、黄耆（蜜制）、生地（酒洗）三两。上为末，并鸡附合末，拌匀酒浸各半，煮面糊丸，如桐子大，每服五十丸，酒米饮任意，忌煎炒苋菜。
正元丹，调经种子，兼治带及产后众疾。
香附一斤，照前法四制，加蕲艾四两，晒乾，火焙为末；当归七两，去尾，酒洗，为未，醋糊为丸，每次五十丸，头眩恶心，崩带等恙，滚白汤入醋少许吞下。胎前虚者，白术苏梗汤；实者黄芩煎汤下；产后虚者，人参汤下；实者桃仁汤下，又名麒麟丸。

种子方  ***************************
专主固精养气，益寿多嗣。
腽肭脐（一枚）　甘州枸杞（四两）　菟丝子（四两）　沙苑蒺藜（四两）　淮生地（三两）　山茱萸（三两）　覆盆子（三两）　辽五味（三两）　巴戟（二两）　淮牛膝（二两）　肉苁蓉（二两）　杜仲（二两）　淮山药（二两）　人参（二两）　紫稍花（一两）　莲须（二两）　芡实粉（二两）　龙骨（一两）　炼蜜为丸，空心盐白汤下，临卧时，麦冬煎汤下。此药年过五旬方用。

附：小儿症方  ***************************
小儿断脐，隔衣咬断者为上，以火燎断者次，以剪断以火烙，又其次也。护脐之法，用软棉缠裹，待乾自落。三朝洗儿之后，勿令水浸尿湿，如此调护，是为治未病也。
旬日内喷嚏多啼，此脐风欲发之候，急视口内上腭，有包如珠如米。若白色初候，黄色者久，用银耳挖，轻手括出，煎甘草薄荷汤拭之，或取桑白皮汁涂之，此治初病也。如泡汁落入腹中，变为撮口、噤风、锁肚。症虽有三，皆脐风也，雄黄解毒丸主之。
乳香（五分）　没药（五分）　竹沥、生姜汁吞五粒，利去恶涎，外用蕲艾护之，使温暖之气不绝。其牙关紧急，曰噤风。脐突、青肿、胀大、青筋浮露、便涩不通、皆不可治。
小儿脐中湿者，当归烧灰，研细敷，立愈。
小儿初生，口生马牙，一名雪口。大葱截白头引末，香火上薰，或用葱擦即消。
●小儿疳膨食积
雄鸡肫内黄皮，火炙存性，研细末，白糖拌匀食之，十日用一枚，即无病者亦可用。
●小儿热泄玉露散
寒水石（一两）　滑石（一两）　甘草（七钱）　每服一钱，水下。
●小儿吐泻一粒金丹
寒水石（二钱）　枯矾（一两）　水丸绿豆大，米汤下。
●小儿疟
黄丹水飞，独蒜捣丸绿豆大，发日，桃柳汤早服。
●小儿受惊啼哭
米盛青布包内加金银于内作枕，次早将米少许，丢屋上雀食，余煮粥，或作饭众食。
●小儿肤疹不出
小儿肤疹不出，胸中迷闷不安，将生姜擂碎，绢包煮酒，遍身擦之即出，避风。
●小儿口疮
心脏热，口疮赤；脾脏冷，口疮白；脾脏热，口疮黄，宜用。
吴茱萸末，醋调，傅脚心，移夜即愈。此药引热下行，其功至大。
又方
白矾（二钱）　硼砂（一钱）　咽喉吹入。口疮，蜜调搽。
●小儿牙疳
尿桶白垢，火煅（一钱）　铜绿（三分）　麝香（分半）　敷之立效。
●小儿好吃泥土
黄土为末，同黄连煎浓汁，和为饼，服之愈。
●小儿两眼肿痛
黄连为末，水调敷脚心、手心自愈。如肿痛难开，加姜黄、牙皂、朴硝为末，加葱捣烂，敷两太阳、手足心妙。
●小儿头疮
用鲫鱼一尾，去腹中物，加石膏一钱，硫黄一钱末，同乱发填于腹内，用香油四两，煎鱼极枯为末，仍用油调便用。每用时先将头疮洗净，然后用药搽之（洗时用粪清水或椒茶）。
●小儿睡中遗尿
官桂为末，雄鸡肝一具，等分捣丸，温水下。
●小儿尿白
酒面炒为末，每次五分，淡酒调下。
●小儿疳气
疳者，由禀赋素弱，脾胃不足，饮食无节，以致脾胃受伤，自十四五岁以前，皆为疳气。
胡黄连（二两）　宣连（二两）　白术（二两）　使君子肉（二两五钱）　山楂肉（一两五钱）　龙胆草（二两）　人参（一两）　芜荑仁（一两）　蟾头（七个）　芦荟（一两）　神麴（二两）　川楝子（二两）　青黛（一两）　莲肉（一两五钱）　茯苓（一两五钱）　上为末，水合为丸，日服三次，麦芽汤下。
●黄肥儿丸
川楝子（二两五钱）　陈皮（一两二钱）　香附（炒一两）　川芎（八钱）　木香（三钱）　胡黄连（一钱五分）　黄连（一两）　糊丸姜汤下。
●蟾头丸
治小儿五疳。
胡黄连（四两）　川楝子（四两）　宣黄连（八钱）　芜荑仁（八钱）　青黛（一两）　芦荟（五钱）　雄黄（四钱）　麝香（一钱）　蟾头（两个）
上为末，先将胡黄连、川楝、芜荑四味合为一处，分作四分，每分用巴豆一粒，用油纸包裹入饭甑蒸，取出，去巴豆不用，方入余药，用膹猪胆六七个为丸，如绿豆大，每服十丸、二十丸，不拘时，米饮下。
●羊肝散
治小儿疳疾伤目。
藿香叶　羌活　白术　牡蛎　黄蜡（各一钱）
上为末，用羊肝一具，洗去筋膜，竹刀切花路，入前药末在内，布包水煮熟，与儿食之。腹胀加皮硝；虚加人参；服之神效。
●小儿惊风慢风
姜蚕（七个）　蝎（三个）　朱砂（一分）　冰片（一分）　人乳为丸，调服。
●小儿痢
山楂去核为末，红蜜拌，白沙糖拌，滚水调服。
●小儿水泄
水泄不已，枯矾、豆粉，醋糊为丸，粽叶为引。


病机要旨卷之五  ——————————————————————————————————————————————————————————————————————————————————————————

病机  ***************************
人禀天地，气合阴阳，五行生剋之理不殊，造化形性之机无两，不位不育，岐黄著《经》，为疾为病，后贤广论，秦汉以前，有说无方，言愈繁而旨愈晦，朱张而后，立方分类，意始灿而理始明，善学者遵《素》《难》，如六经，以诸子为羽翼，庶乎脉病，循乎理，医药当乎情，运气胜复之机，准乎节令，风土南北之政，界限宜分。
气血痰火，内因之根本，风寒暑湿，外应之病因。气为阳、为卫，充满一身而无形，气有馀便是火，失其平则为病。
人受天地之气以生，有原气，有穀气，有卫气。原气从两肾而生，男以藏精，女以系胞者，是也。谷入于胃，传于脏腑间曰穀气，周流于一身，贯注于经络。血脉者曰卫气，出于中焦，统主于肺，外护皮毛，内行于里，昼夜不息，如环无端。及其七情交攻，五志间发，乖戾失常，如热则气泄，寒则气收，惊则气乱，劳则气耗。怒伤肝则气逆，喜伤心则气缓，悲伤肺则气消，恐伤肾则气陷，思伤脾则气结，此气之所以失其常也。然五行有相胜之理，为不药之治，如悲可制怒，金剋木也；喜可制悲，火剋金也；恐以治喜，水剋火也；怒以治思，木剋土也。又「治气之说」曰：不制其火，其气不降；不豁其痰，其气不行；火与痰凑合，则为气中矣。气之与人中与孤臣孽子、妇人女流之不遂意，与夫先富后贫、先贵后贱者更甚。若《局方》辛香燥热之剂，用以开道则可，常服久服，宁不助火添邪乎？审其虚实而勘酌之则当也。
血为阴、为荣，周流一身而有质，生化旺，则神爽，消耗竭，则难成。
血者，水穀之精也，生化于脾，统于心，藏于肝，宣布于肺，灌溉于周身。故目得血而能视，耳得血而能听，手得血而能摄，掌得血而能握，足得血而能步，脏得血而能液，腑得血而能气。气为血辅，气升则升，气降则降，气顺则和，气逆则妄行不息。妄行于上，则为吐衄；妄反于下，则为便红；妄泄于腠理则为汗。阴虚阳搏为崩中；湿蒸热瘀为滞下；热盛于阴发为疮痒；湿胜于阴发为痛疡；积热膀胱则癃闭；尿血渗入大腑则为肠风；瘾疹皮肤则为冷痹；蓄之于上，令人善忘；畜之于下，令人如狂：堕击跌仆，则瘀血内凝；热极腐化变为脓浆；火极变为紫色；气聚结为症瘕。症状百出，盖由喜怒不节，起居不时，饮食自倍，房劳过度，以致阴火沸腾，血从火动也。其治蓄血之病，以行血为主，失血之病，以清热为主，使血不瘀而得其所养，治法决于此也。
气血津液，滋润百脉，从脾胃运化则为液，从七情冲逆则为痰。
或腰背筋骨拘挛；或脊上如线之寒起；或浑身如刺之针芒；或中风而瘫痪，声音皆废；或风痫而瘛瘲，口眼俱牵，甚至形枯藁，发焦落，荏苒劳瘵，手足如弃；或吐绿水，呕黑汁，肺痈肠癖，二便皆难；或内或外，为症百端。盖由饮食伤胃，湿热相传，清浊混杂，不复周润三焦也。善治者，顺其势而利导之。上者吐，而下者泻，表者汗，而里者行，逐去败痰，服药有效矣。
荣乃水穀之精液，卫为水穀之悍气。
水入胃为饮，清者变而为血，化而为荣，入肾为精，谷入胃为食，浊者变而为气，化而为卫，入心为神，荣卫精神，上行于肺，输布于百脉，充实于皮毛，荣注于五脏六腑，一昼一夜，行阳行阴，从足少阴会于手太阴焉。故荣虚则不仁，卫虚则不用，荣卫两虚则不仁而不用也。
土为万物之母，水乃万物之元，脾土不可伤损，肾水大益节养。
脾属土，乃五脏之主，犹万物之赖土以生也，故为母。肾属水，乃生气之原，若男女交接不时，施泄无度，则元气伤，元气一伤，则根本枯藁矣。枝叶虽茂，其能久乎？
五味宜调，调之则五神生；四气宜理，理之则四病息。
五味入口，藏于肠胃，以养五脏，则五神旺。然五神虽因五味而生，亦缘五味而损，故宜节之。四气者，四时之气也。四病者，经所云：春伤于风，夏必飧泄；夏伤于暑，秋必痎疟；秋伤于湿，冬必咳嗽；冬伤于寒，春必病温。此四病所由作也。
中风，有中脏、中腑、经络、血脉之分，无论乎四。
太乙移宫之日，天必应之以风雨，故八节之风，善行而数变。其中于人也，每乘于虚弱之辈。中脏者，多滞九窍，唇缓失音，鼻塞耳聋，目瞽便尿阻闭，此里症也，所感者深，宜三化汤，以疏其滞。中腑者，脉浮缓，而面见五色，手足拘挛不仁。无汗者，治亦微汗，如疏风汤之类。中经络者，口眼喎斜。中血脉者，半身不遂。此为在中，故外无六经形证，内无便尿阻膈，不可汗下，只宜复正汤、益荣汤主之。若口开眼合，撒手遗尿，鼾睡汗出如珠者，不治。

八节之风考  ***************************
立春东北风，曰条风，万物条达而出。春分东风，曰明庶风，言生物明见者，众也。立夏东南风，曰清明风，言生物清洁明净也。夏至南风，曰景风，万物若景也。立秋西南风，曰凉风，阴气至也。秋分西风，曰阊阁风，言阳入阴出也。立冬西北风，曰不周风，言无不周偏也。冬至北风，曰广漠风。广，大也；漠，无虚也。
伤寒有三阴三阳，表里虚实之异，独盛于严冬。
寒者，冬时至阴杀厉之气，感而得之者也。凡见头项痛，腰脊强，则知病在足太阳膀胱也。膀胱为诸阳主气，故先受之，至身热目痛，鼻乾不眠，则知病传足阳明胃也。胸胁痛，寒热呕而口苦，少阳胆症也。腹满自利，尺寸沉而津不到咽，太阴脾候也。烦满囊拳，足厥阴肝症也。切不可拘于日数，但有表症，即宜汗之；有里证，方可议下；若半表半里之间，即应和解；真知其直中阴经者温之。四时之伤，皆与症同，独冬时为盛耳。其有误汗误下，变为他症者，又在寒症中详之。
暑病分动静之伤。心烦口渴，脉虚身热者，为的小满后六十日，为三之气，天时至此，酷热炎蒸，不善摄养者，坐卧迎风凉之处，或扇不停于寝寐，拭以冷巾，浴以寒泉，逆其时令，以致体倦身热，汗多脉虚，此为静而伤于暑也，宜敛汗而补虚，清暑益气汤主之。若行人、农夫，日中劳役而得者，大渴饮冷，大汗疏泄，此为动而伤暑，曰中热也，白虎汤主之。其有寒藏于肌肤之间，以致邪正交争，变而为疟，爱食生冷，伤于脾胃，而为霍乱，为痢疾，皆暑也。又于疟痢症中详之。
湿病别内外之感，体重肿满，脉细而沉者，为真感雾露之气，则清邪于上，感水土之气，则浊邪于下，甚至汗湿衣被。入于皮肤而为痛；入于筋骨而为挛；食生饮冷，渍而为呕吐；渗而为泄泻；溢而为浮肿、为发黄；郁而为痿痹、为重浊；坠而为脚气、为腹胀、为脐下坚、为小便难，皆湿伤于脾也。故治湿之法，以健脾燥湿，分利水道为主。经曰：治湿不利小便者，非其治也。
感风寒，必恶风寒，而厉声有力，鼻为不利，故人迎之脉，盛于气口。
鼻以候天，外伤六淫之邪，则鼻气雍塞，当泻不当补也。
伤劳役，必倦形体，而微声少气，口为欠和，故气口之脉，盛于人迎。
口以候地，内伤七情之症，则口不知味，当补不当泻也。二者俱当，审其老壮，权其轻重，而施补泻焉。
伤中即分，表里当辨，外病内和谓之表，内病外和谓之里。
外病者，恶寒头痛、身体拘急也。内和者，口和而知味、不呕泄、不腹痛也，此为在表。内症者，胸满腹痛、或秘或泻、小便黄涩，此为里症也。
当解表时莫攻里，和汗之剂宜分；当攻里时莫解表，下补之方可谛。
麻、葛、紫苏，汗剂也；桂、芍、柴、草，和剂也；大小承气下剂也；四逆理中、五苓温补也。表病有当汗、当和者，里病有当攻、当补者，用之务当其病，不可兼也。
表里如或两可攻，先后内外须循理。
病有表里俱见者，欲表之则有里，欲下之则有表，然必有多少之辨。如表多里少者，先从其表；里多表少者，先从其里；有因乎内而甚乎外者，先治其内，自然之理也。
身热而常贪纳被，内虚寒而邪热浮浅，药辛凉而取效；体寒而每欲去衣，素郁热而寒邪外困，饮辛凉而可痊。
热在皮肤，寒在骨髓，故身虽热而常贪纳被也，宜五积散、藿香饮加桂以温其内；寒在皮肤，热在骨髓，故身热而每欲去衣，宜参苏饮、麻桂各半汤以解其外。
发表不远热，中病即休；攻里不远寒，更衣即止。
发表之药，皆辛甘温热，用以助阳还阴，开泄腠理，汗出邪散，即止而勿服；攻里之剂，所以荡涤邪秽，积去即病去矣。过则伤其中气，且恐脏寒而作滞下矣。
若乃失汗失攻，必致寒热内贼。
病在表，即宜汗之，如当汗不汗，而误投下剂，则表邪乘虚入里，而痞满结胸之症生矣。病在里，即宜下之，如当下不下，而误投表剂，则积热燥中，斑黄瞽郁、肿胀淋秘之病生矣。
病有三实三虚，治贵因病投剂。
有脉之虚实，有病之虚实，有禀之虚实，治病者宜因其虚实而消息之，庶免实实虚虚之患。
阳甚阴虚，下则生而汗则毙；阴甚阳虚，汗则生而下则伤。
阳甚阴虚，当下之症，汗之致逆，令人夺其津液枯藁而毙。阴甚阳虚，当汗之症，下之致逆，令人肠虚洞泻，为厥竭，为亡阳，祸在反掌矣。
寒者热之，热者寒之，是谓正治。
病之微者，逆其气而治之，故以寒攻热，以热攻寒，为正治也。
微者逆之，甚者从之，是为反治。
病之甚者，犹龙火也，得湿而焰，遇水而燔，从则以火逐火，而燔灼消焰之势即扑灭矣。
正治之方，切审用寒用热；反治之道，当知从多从少。
正治，审天时地理之寒热，以投剂也；反治，谓从顺病气之法也。从少者，如香连丸、戊己丸之类；从多者，奇偶方剂，如热病反以二三味温燥治之也。
大寒甚而热之不热，是无火，而当补助其心。若呕逆，生而食不得入，由心盛而生热也，有火之病宜求。
心盛则生热，热攻于内，则呕逆而食不得入，故热之不热，心失其主也，法当补助其心。
大热甚而寒之不寒，是无水，而当补助其肾。若溏泄久而发止无常，由肾虚而生寒也，无水之缘可责。
肾虚则寒动于中，故寒之不寒，治当补助其肾也。
有与盛，宜泄宜抑；无与虚，宜补宜助。
水火之寄于心肾者，有盛与虚，有与无之别，从其有无虚实而补泻之，则气血通调，寒热自和也。
治热以寒，寒之而火食不入；攻寒以热，热之而昏燥旋生，理宜疏通气脉，法可和顺阴阳，随寒暑温凉之时，用甘苦酸辛之剂。
火食不入，昏燥旋生，气壅而不及行故也。善调治者，随寒热温凉之宜，以五味调五脏，使气调畅可也。
症有名同而实异，亦有病异而原同者，判在毫芒，辨虽区别，伏梁与心积有分，暑症缘动静有辨。
伏梁者，心之积也。其形强实若梁，起脐上至心下，子和言心之郁也。渐长满腹结块如斗，在小腹上下左右皆有根，居肠胃之外者，名曰伏梁。有身体髀股皆肿，环脐而痛，名曰肠癖。二症《内经》严禁大下，恐病去而害犹在后也。
暑病得之炎热，人有盛衰苦乐不同，故动而伤暑者，头痛如裂，燥热身热；静而伤暑者，避暑纳凉，而亦肢痛头痛，恶寒作热。经云：脉虚身热。又曰：心烦面垢，脉来弦细芤迟，皆暑症也。若脉洪大而数，与暑症殊者，又宜辨之。
痰热痿虚风湿气，细看彷彿之形；食积虚烦脚气痰，孰论依稀之候。
痰症、热症、痿症、气虚、风湿，卒然而病，与中风同；食积、虚烦、脚气、痰症与伤寒类，治各不同，症亦详辨。
咳嗽有肺胃之名；积聚别脏腑之病。
有声无痰曰咳，肺因火烁也。有声有痰曰嗽，脾受湿浸也。积者，五脏之所积聚者，六腑之所聚，积有常处，其痛不离其部，聚则其发无根，上下无所留止，盖气附于血，血依于气，气行则血亦行，气郁则血亦郁，故无定位，虽有七症八瘕，总由食物所中，积聚而成也。
明结胸痞病之殊，考谵语郑声之异。
伤寒阳症，下之早者，乃为结胸；阴症下之早者，定成痞气，盖下早，则邪气于胸。但按而痛者曰结胸；满而不痛者，痞气耳。谵语者，胃中湿热，上乘于心也，心犯于热，则神识昏迷，妄有所见而言也。有独语，有语言不休，有言乱者，轻则睡中呢喃，重则不睡亦语是也。郑声者，言其声之不正也。郑声多淫，正气虚，故声转不正也。
九种心痛，五䲸淋病，苦便闭者，审阴结阳结，沾癃涩者，在上焦下焦。
心疼有九，曰饮、曰食、曰风、曰冷、曰热、曰悸、曰虫、曰疰、曰来去痛是也。唯风热寒属外所因，余皆属内。更有妇人，恶血攻心，及卒中客忤，鬼击尸疰，使人心痛，属不内外因。然能食而便结尿赤，脉来洪数而口渴者曰阳结；尿清恶食，喜热饮而脉沉迟者，曰阴结，是在临证详之。五淋者，气砂血膏劳也。盖由膏粱湿热之味过多，或用心太过，房劳无节，以致心肾不交，水火无制而成，名虽有五，属热处多，但有新久虚实之不同，在学者之临症变通耳。癃者，小便闭涩。热在上焦者，口渴，宜淡渗之剂；热在下焦者，口不渴，治宜苦寒是也。
疝症兮，寒热不同；厥病兮，阴阳却异。
疝有七，寒、水、㿗、狐、气、血、筋也。热在外，寒在内，则累垂，此九夏之气也。寒在外，热在内，则囊缩，此三冬之气也。虚实强弱不同，不越于寒湿热之邪，故冒寒涉湿而得者，外因也。酷好酒面，内湿下著者，内因也。禀生于胎气者，属不内外因，总不外此三者而已。厥病有阴有阳，阳厥时时手足温，心烦便秘口乾论，始因便闭脉沉细，承气柴胡皆可吞。阴厥身凉热不回，二便通滑无烦秘，始缘利过脉沉伏，三建四逆症方对。
寒厥兮，秋冬多欲而得；热厥兮，饮酒房劳所致。寒厥以凉剂清心，热厥以温剂补肺。
厥，逆也，阴阳之气逆而上行也。秋冬多欲而夺其精，阳气衰于下，阴气独盛，则手足厥冷，是谓寒厥，治以温汤浸之，或以凉剂清心火而愈。醉饱行房，精虚热入，致阴气衰于上，而阳独盛，则手足热，是谓热厥，治热以温剂补肺是也。
尸厥兮，形若死，而脉动如常。
尸厥者，卒冒不正之气，忽然手足厥冷，肌肤粟起，头面青黑，此为外邪所干，名曰尸厥。形如死尸，而脉动如常也。
息积兮，气久逆而饮食如故。
凡腹内有形，胁下气逆，频哕不愈者，名曰息积。是积可导引，使气流行而愈。盖气不在胃，故饮食如故也。若灸之，则内热。药之不到，刺之则泻其经，转成虚败矣。
无形而痛者，阳完而阴伤；有形不痛者，阴完而阳病。
《灵枢》云：无形而痛者，无攻其阳，阴受其伤故也。有形不痛者，无攻其阴，阳有所亏也。
阴阳俱伤，则形乍有而乍无，加以烦心，命曰阳亏而阴胜。
阴结者，便血；阳结者，肢肿。
阳主血，阴结者则下血。四肢为诸阳之末，阳结者故肢肿。
手屈而不伸者，其病在筋；伸而不屈者，其病在骨。
筋得热而作搐，故屈而难伸，骨伤，则伸而不屈也。
寒气入胃，饮食衰；热气内蒸，肌肉削。
寒伤胃，则饮食不运；热攻内，则津液消烁，而肌肉瘦削也。
胃中热，则吞酸吐酸而作痞满；肠中热，则时痛时泻而如热汤。胃中寒而肠中热，则腹胀而泻黄如糜；胃中热而肠中寒，则善饥而小腹胀痛。
胃为水穀之海，犹之器然。湿热在胃，饮食不得传化，故吞吐酸水而为痞满，犹穀肉在器中，湿热郁遏，易作酸臭也。大肠为传道之官，变化糟粕出焉。外寒内热，则腹阵痛、阵泻，而若热汤，故肠胃和则无痛胀泄泻之恙。经云：胃与大肠，皆属阳明。燥火有馀则又有枯涩燥结之病矣。
三阳结兮成膈噎之疴。
三阳，手阳明大肠、手太阳小肠、足太阳膀胱也。大肠热结则大便燥，小肠热结则血枯，膀胱热结则津液涸，故三阳结者，前后闭涩，下即不通，则饮食不纳而上逆也。
三阴结兮，为水肿之症。
三阴，谓足太阴脾、手太阴肺、足少阴肾也。脾虚不能制水，金衰不能生水，而肝木失其所养，则胀满之症生，在滋化源以培根本。世俗利水之剂，皆如棋之用劫法也。
疸肿泄痢，多在地卑水湿之处。
东南地卑水湿，故湿热郁蒸，而尿黄、目黄、面肿、足肿之症常多。
渴闭痈疡，常苦风高土燥之乡。
西北风高土燥，燥则阴阳失其偏胜，而渴闭痈疡之症不少也。
吐利腥秽，肠胃之寒热有辨，屈伸不便，经络之冷滞可知。
脾胃热则吐利酸臭，寒则吐利腥秽，而四肢之屈伸作痛，则寒邪之滞于经络也。
耳鸣、耳聋、由水虚火实；目昧、目肿，乃热郁气闭。
耳鸣者，耳中如蝉之鸣也。聋则不聪而无所闻，火实则热郁于上，水虚则肾亏于下，清上实下，而真阴固邪热散，即得治法矣。目昧，不明也。肿则赤眵膜胀也，血脉为邪热所壅，不利于窍，则肿而昧，则水涸木衰而火炽也。
吐血、衄血，乃肺胃之亏损，赤浊白浊，实坎离之未济。
肺属金，上应乎鼻；胃属土，上应乎口。口鼻者，气之门户也。肺胃损伤，则血热妄行，不吐血则衄血也。心属火，象离；肾属水，象火。赤浊者，心虚而热也；白浊者，肾虚而有寒也。但可平调，不可峻治。
舌之于味，苦热咸寒，虚则淡，燥涩食酸。
口舌者，一身吐纳之都门，脏腑荣养之要道也，故热则口苦，寒则口咸，虚则口淡，燥则口涩，宿食则口酸。脏气偏胜，味应于口也。
目之于色，黄赤者热，白为寒，青黑者痛。
病色之见于面者，黄赤为热，白为寒；又曰：为脱血、为食积。而青黑则属痛也。
体热如炙者，久则肉削，身寒如冷者，病名骨痹。人有身热如火炙者，乃阴虚阳盛，久当肉削。人有身寒如水者，阳不能回，衣不能温，乃太阳气衰，久则髓不生筋，而肢节拘挛也。
胆移热于脑，是曰鼻渊；膀胱移热于小肠，用称口糜。
鼻渊者，鼻流浊涕，如渊泉也，宜辛夷丸。口疮糜烂，膀胱之热，移于小肠而然。
厥心痛者，客寒犯胃。手足和者，温散之。
厥心痛者，胃脘当心而痛也。手足和则寒犹客而未甚，草豆蔻丸发散之即已，若心则不受病也。真心痛者，手足寒至节即死。
真头痛者，入连于脑，爪甲黑者，莫医已。
颠顶苦痛，寒气客于巨阳经也，药用藁本而可愈。真头痛者，旦占夕死，医奈之何？
足膝屈弱曰脚气，肿痛者，湿多热甚。
脚气由湿热注于其经，先痛后肿者，气伤血也，重用川芎，以散血中之气。先肿后痛者，血伤气也，重用犀角，以利气中之血，而去热燥湿，尤不可无。
腰痛不已曰肾虚。脞闪者，气滞血凝。
肾虚腰痛，转侧不能，痛引项胁，而俯仰皆滞，补肾汤、青娥丸主之。脞闪而痛，则气滞血凝，行气行血自已。
手麻有湿痰死血，手木缘风湿气虚。
湿痰死血，阻滞隧道，而气不流通故麻。风湿气虚，而气不充于手故也。
淋沥而欲通不通，气虚者，清心莲子。
淋沥者，小便滴沥而涩痛也。有砂、膏、血、肉、石五种，大抵总属于热。若气虚而胁热者，宜清心莲子饮。
便血有先粪后粪。阴结者，平胃地榆。
便血，大便出血也。虽有先粪后粪，总由七情六淫，酒色炙煿，致伤肠胃也。但觉气陷，以补中益气汤加减。阴结，用平胃地榆汤主之。
遗尿者，虚寒；癃闭者，热壅。
尿者，心肾二经之所传送也。心肾气虚，阳气衰冷，故膀胱不约而遗，癃则不通，热壅于胞也。
溲便不利谓之关，饮食不下谓之格，阴阳有所偏乘，脉息缘而覆溢。
关格者，欲升不升，欲降不降，膈中填塞不通也。关则不得大小便，格则不得下食，经云：关之前者，阳之动也，脉当现九分而浮。九，阳数；浮，阳脉，是其常也。过于常与不及乎常，皆病脉也。若阳不营于阴，阴遂上出，而溢于鱼际，以格拒之，此阴乘阳位之脉也。关以后者，阴之动也，脉当现一寸而沉。寸十，阴数；沉，阴脉，过与不及乎本位，皆病。若阴至下陷而覆于尺以格拒之，此阳乘阴位之脉也，故曰：覆溢不病而死者也。
疟始于暑伤，风邪客于营卫，并于阳则热，并于阴则寒。
经云：夏暑汗不出者，秋必作疟，疟者，凌疟乎，精神之名也。浅则日作，深则间日。又云：发于夏至后处暑前者，近而暴也，受病浅；发于霜降后，远而痎也，受病深。然有寒热不同，气血各异。但热不寒，痹疟也，清肌解表可以愈之。寒多热少，邪胜气虚也，名曰寒疟，人参养胃汤主之。热多寒少，暑疟也，大小柴胡清脾饮之后，方可截药。然发于下午阴分者，属脏病，截之不应，必须血药，引入阳分，方可截之，庶无害于元气也。
痢因乎湿热，瘀积于肠胃，干于气则白，干于血则赤。
痢由感受风寒暑湿之气，伤于脾胃，瘀积于脏腑，而肠中所积之滞下，故古以滞下为名。有赤有白，有赤白杂下，有如豆汁鱼脑，尘腐屋漏水，其色不一，不可单用淡渗之剂，独利小便，亦不可凑用兜涩及巴霜毒药下之。仲景云：表协风寒者汗之，身有热者疏之，在里者下之，内寒者温之，虚者补之，在上者涌之，小水不通者分导之，是在因证而用活法，不可拘于一定也。
诸痿生于肺热叶焦，喉痹皆缘阴阳内结。
痿因内脏不足，治法必资阴阳，盖阳明者，五脏六腑之海，主润宗筋，主束骨而利关节，无择主，以补虚清热，不易之论也。
喉痹者，喉中气脉不通也。手少阴心，君火也；手少阳三焦，相火也。二经之脉并络于喉间，故热则气结，甚则肿胀不通而死。
肺病面白而不泽，因知六脱所致。
六脱者，脱气、脱血、脱津、脱液、脱精、脱神也。脏病身热而可验，当水五按须知。
五脏身热，其状各异。肺热则咳嗽而作寒热，泻白汤、凉膈散可用。心热者，热在血脉，甚于日中，心烦而哕，掌中发热，黄连泻心汤，导赤散可愈。脾热，热在肌肉，遇夜更甚，嗜卧而怠惰，四肢不收，动而无力，泻黄散症也。肝热，脉弦便难，胸胁满闷，多怒多惊，筋痿不能收持，寅卯时更甚，宜泻青丸，柴胡饮之属。肾热，脉来沉数，热蒸而骨中如蚀，地黄丸、滋肾丸宜求。五按者，按五脏之脉息也。
治五郁六郁，审六淫五恶。
郁者，滞而不通之义也。经云：木郁达之。达者，谓令其调达也。如肝性急，怒气逆，胸满胁胀而火炎者，治以苦寒辛散不愈，以升发之剂达之。又如久风入中，而为飧泻，或不因风入，而清气在下，以致飧泄，则以清扬之剂达之，谓木得舒畅，而条达也。火郁发之，发者汗之也。如腠理外闭，邪热拂郁，则解表取汗以发之。又如龙火内郁，非苦寒之剂可收，汗之以穷其势，如东垣升阳散火汤是也。金郁泄之。泄者，渗泄而利小便也。金受火烁，而渗道闭，滋以利之。又如肺气膹满，宜利肺之剂，以疏通之，亦泄也。土郁夺之，谓攻下使无壅滞，如邪热入胃，宜咸寒以攻之，如中满腹胀，湿热内甚，不能顿除者，则劫夺其势而衰之也。水郁折之，伐而挫之，制其冲逆也。水之所不胜者唯土，土衰受侮，治宜实脾，或势旺而不能制，则宜泄水之药，如开鬼门，洁净府之法，正以挫折其氾滥之势。
丹溪广论六郁，曰：气郁，胸胁痛而脉沉；湿郁，关节痛而阴寒发；热郁，胸烦闷而小便赤；痰郁者，动则喘急而脉滑；血郁者，能食便红而肢痿；食郁则噎酸恶食而腹饱也。六淫者，阳淫热疾，阴淫寒疾，风淫末疾，（末，四肢也，寒则筋挛、骨痛，热则痿缓不收。）雨淫腹疾，濡泄，湿气也；晦淫惑疾，晦邪所淫，精神营惑也；明淫心疾，狂邪重盛，谵妄多言也。五恶者，心恶热，肺恶寒，肝恶风，脾恶湿，肾恶燥也。
明四海，识强弱，辨五官，知逆从。
四海者，脑为髓海，胃为水穀之海，膻中为气海，肝为血海。得强则无病，失强则生病。五官者，鼻乃肺之官，目乃肝之官，口乃脾之官，舌乃心之官，耳乃肾之官，即从逆可知其病也。
辨肠覃兮，清气聚而浊气结，久如孕结，按则坚而推则移。
大肠以传道为职，肺之腑也，肺主气，气温则泄，气寒则凝，寒容于大肠，故卫气不营，若有所繫，而结瘕在肠，久而不已，是名肠覃。覃，延也，故必气散则清，气聚则浊，延之之久，小渐益大，至鼓其腹，则如孕怀于身，按之坚而推之可动者是也。
破伤风，休作小看，有和解表里之分。内虚而热，郁者可畏。牙齿痛亦为大患，有脾肾虚盛之别，里实而湿者何妨？
破伤风者，卒暴伤损，风袭之症也。传播经络，能使寒热更作，身体反张，口禁不开，河间分表里作汗下，半表半里作和解，法但不可使邪气入脏则生矣。齿者骨之馀，肾主之，虽纵欲而阴虚，嗜味以为补，而手足阳明之火胜于内，故作牙痛，以辛香燥剂从治，固能快于一时，而终不若抽薪固精之妙也。
刀斧刀伤，打扑堕跌，皮不破而瘀血停积，攻利为先肌肉破而亡血过多，止疼兼补。
有形之物所伤，筋骨血肉受病，察其轻重以调平之。攻补两□尽之矣。
更思阳施阴化而成妊，三月呕而不食，由精化生百日伤味也。九月喑而不言，由气不营，生后即痊焉。
精气血内结，秽腐攻胃，五味居然不入，乃百日伤味也。妊至九月，气不营养，知不能言，口喑，不须治之，待儿生后，复如常也。
乃知血为身之本，气为体之充，气滞痿厥者，当行导引，气血凝滞者，宜用熨蒸，此病机之要略，在学者之推寻，姑撮言以摅一得，庶彷彿以镜病情。


治伤寒全书研悦卷之六  ——————————————————————————————————————————————————————————————————————————————————————————

论伤寒得病之原  ***************************
伪寒之名一也，而伤寒为症，传变叵测，非熟晰于平时，而欲措手于临症，未有不伤人于七剂者，今人执汗、吐、下三法，混而施之，间或偶中，动谓伤寒专门，是以彪视虎，非遇真虎，如其汗之不解，下之莫除，其术穷矣。经云：春温、夏热、秋凉、冬寒，四时之气序，所以成生长收藏之用也。唯冬令严寒，风亦凛冽，水冰地冻，相济而成杀厉之气，壮者可胜，怯者腠理疏豁，偶或冒触，遂染恶风恶寒之症，此感而即病者，名曰伤寒。不即病者，寒气藏于肌肤，或缘肾水亏损，春木无以发生，至春变为温病。又有时行症者，谓春时应温而反寒，夏时应热而反凉，秋时应凉而反热，冬时应寒而反温，时令不正，以致一家之中，互相传染，为时行病。又有发于春分后秋分前者，为温疫病。亦有项肿恶寒，身热如蒸，为天行大头病。为症不同，皆由表达里，触冒风寒之邪，俱不若冬时之盛耳。更有自立夏以后，暑热炎蒸，人病头痛、恶寒、恶心、身热、肢节沉痛、不思饮食、脉虚等症，由感犯热邪，表里俱病，最忌发汗，即九味羌活汤，亦无济者，又宜从暑治之，不可拘定四时伤寒之说，而概以羌活加减。然伤寒之症，分阴分阳，症各不同，治亦顿异，其症治方歌，序列于后，以便记诵，使学者不致有临症之误云尔。

三阳症  ***************************
太阳症，头痛恶寒，身热，腰脊强。
阳明症，目疼，身热，鼻乾，不安眠。
少阳症，耳聋，胸胁痛，寒热呕而口苦。

三阴症  ***************************
太阴症，腹满自利，尺寸沉而咽乾。
少阴症，口燥舌乾而渴。
厥阴症，烦满囊缩而厥。
岐伯曰：伤寒一日，巨阳受之；二日阳明受之，三日少阳受之；三阳受病，未入于脏，故可汗解。四日太阴，五日少阴，六日厥阴。至三阴，则入于腑，荣卫不行，五脏不通，则危矣。有至七日头痛少愈，巨阳病衰；八日身热少愈，阳明病衰；九日耳聋微闻，少阳病衰；十日思食腹减，太阴病衰；十一日渴止不满，少阴病衰；十二日囊纵腹下，病日渐已，此其病之大略有如此。

太阳症伤寒歌  ***************************
风寒初起自膀胱，头痛发热腰脊强，有汗无汗分虚实，脉浮紧缓定端详。表虚自汗脉浮缓，疏邪实表桂枝汤，表实无汗脉浮紧，升阳发表用麻黄，其有荣卫两伤者，又须审用大青汤，更有春夏秋分别，通用羌活冲和良，脉症皆与冬相似，浅深表里意中商。
太阳足膀胱寒水也。此经行身之后，从头下抵足，专主乎表，乃一身之纲维，诸阳之主气，四通八达，贯五脏六腑之俞。风寒之邪，从此而入，能循经传，亦能越经传，治之一逆，其变不可胜言也。
●疏邪实表汤
治表虚风伤卫，自汗脉缓。
疏邪实表汤桂枝，羌防芍草术芎施，姜枣胶饴喘柴杏，汗来不止倍黄耆，饱闷胸中加桔枳，疏邪实表最为奇。
风之伤人也，头先受之，故头痛。风为阳，气亦为阳，风伤卫气，无以固津液，故汗出。其脉缓者，卫气不能鼓也，桂枝之味辛而甘，辛能解肌，甘能实表，又恐其走泄阴气，用芍药之酸以收之，佐姜、枣、草，实表而兼和里之意。羌、防、术、芎，（节庵）加。此方唯表邪可用，若入里而作燥渴者忌用。《论》曰：桂枝下咽，阳盛则毙。慎之，慎之！
●升阳发表汤
治表实寒伤营，无汗脉缓。
升阳发表汤麻黄，桂枝甘草杏芎防，羌芷升葱姜豉共，头疼无汗正相当，喘加柴葛升麻去，饱闷胸中枳桔良（麻黄煎沸，去沫，方下余药）。
寒邪外束，不得发越故热。寒邪在表不解，不复任寒，故恶寒。寒气闭藏，故无汗。寒气壅滞，故多喘。麻黄之形，中空而味辛，空则能通腠理，辛则能散寒邪，佐桂枝以解肌，杏仁以利气，入甘草以取其辛甘发散。此剂须酌人之虚实，时之寒暄，不然，恐犯汗多亡阳之戒。
●大青龙汤
治荣卫俱伤。
大青龙汤桂麻黄，甘草石膏枣杏姜，荣卫俱伤微取汗，若还汗过恐亡阳。
●小青龙汤
咳嗽呕吐、噎满、作喘用之。
小青龙汤桂麻黄，细辛半夏草芍姜，更加五味为收敛，咳噎喘呕适相当。
青龙者，东方木神，主发育万物，二方以发散为义，故名之。凡太阳症，伤寒见风，或伤风见寒，是为荣卫两伤，大青龙汤主之。若无烦躁，有自利者，不可用，用之亦量虚实，不可过，过则有肉瞤筋惕之病。至有咳嗽、喘满、呕吐者，又须小青龙汤。
●羌活冲和汤
节庵主以治太阳症，代麻、桂、青龙，四时可用。
羌活冲和细防风，芷草芩苍生地芎，葱白姜煎微取汗，四时伤寒最有功（附加减法）。石膏知母天炎热，汗下兼行苏大黄，有汗去苍并去细，再加白术与黄耆。若加自汗多不止，更入柴桂芍相宜。

论太阳传经  ***************************
经云：太阳膀胱传足阳明胃者，为循经传，所谓一日太阳受之，二日阳明受之也，三日少阳、四日太阴、五日少阴、六日厥阴是也。太阳不传阳明而传足少阳胆者，名越经传，是表病当汗，而未用麻黄之故也。太阴传少阴肾水者，为表里传，是表病当汗，而反下所致也。太阳传太阴脾者为脉缓，有汗宜用桂枝之剂。下之致逆，必腹痛而四肢沉重，为误下传。太阳传厥阴肝木者，为三阴不致于首，唯厥与督脉，上与太阳接，为循经得度传。又有始终只在一经者，为专经。有六经传遍，却有复传者，为再经。有传过一经，不再传者；有自入于腑不传者；有传入于胃不传者；有七日不解而过经者；有二七不解而过经者；有两感者。一日太阳与少阴俱病，头痛口乾而烦满；二日阳明与太阴俱病，腹满身热不食谵语；三日少阳与厥阴俱病，耳聋囊缩而厥，水浆不入，昏不知人者死。有合病，太阳与阳明病也。有并病，太阳病未解，阳明病复作也。更有误药致变者，症非一端，要在凭其脉与症治之可也。

阳明症  ***************************
阳明之症不得安眠，尺寸洪长热如煎，鼻乾目痛解肌饮，犹如渴极饮甘泉。
足阳明胃，戊土也，此经行身之前，从面下腹抵足，主身之肌肉，为中州之主，无物不受。邪传于胃则入里，其症身热如煎，鼻乾目疼，以其脉侠鼻络于目也。胃气逆不从其道，故不得眠。凡病在太阳而欲吐者，即传阳明之候；或因汗下亡其津液，胃中乾燥，故传属其经。能食者曰风，不能食者曰寒，《本经》自受风寒之症也。
●柴葛解肌汤
柴葛解肌甘草羌，芷芩芍药梗枣姜，石膏加之为捶法，阳明头痛正相当。
胃初受邪，不得安卧，久则发狂，无汗恶寒，而发热者，宜柴葛以达表。然而寒邪伤人，气血壅滞，佐芍药以和血，甘草以调气。（节庵）增羌芷柴芩桔梗，阳明之要剂也。若潮热自汗，谵语作渴，发斑便实者，是谓阳明腑病，传入于里，承气汤酌而下之。若恶寒未除，则表症尚在，不可下也，切须忌之。其病有三焦俱伤者，则痞满燥实坚俱全，宜大承气汤，用枳实以去痞，厚朴以除满，芒硝以润燥软坚，大黄以泄实去热，病斯去矣。邪在中焦者，则止燥实坚三症，宜调胃承气汤，以甘草和中，芒硝润燥，大黄泄实。不用枳实者，恐伤上焦氤氲之元气，故调胃之名，所由立也。如止上焦受伤，则但痞实二症，宜小承气汤，用枳实厚朴以除痞，大黄泄实，去芒硝则不伤下焦之真阴，谓不伐其根也。三者同下，一剂用之，一差其变，为元气不复，神痴不清久泻成虚矣。（节庵）主以六一顺气汤，亦当照承气加减，庶无前差。
●六一顺气汤
六一顺气汤大黄，黄芩枳朴草柴芒，芍药铁锈依捶法，结胸除甘梗遂良，蓄血桃仁入承气，随症加减效无量。
大黄、芒硝、甘草，名调胃承气汤。盖硝黄荡实润燥，得甘草以和中，则胃气调而里气承顺矣。大黄枳朴曰小承气者，以痞满燥实坚犹未全也。硝黄枳朴曰大承气者，寒邪入里而作痞满燥实坚者，非兼此莫除也，中有芩柴锈，（节庵）所加，故曰六一顺气汤。若结胸之症去甘草，加甘遂以取直达之意。若小便利，大便黑，则蓄血症也，又宜桃仁、青皮、当归、苏木之剂以行之，是在随症加减，不可执方而无权也。

少阳症  ***************************
少阳之症弦脉现，寒热耳聋目又弦，口苦咽乾胸胁痛，宜投小柴忌发汗。
足少阳胆，于五行为甲本，有垂枝之象，故脉见弦。此经行身之侧，后有太阳主乎表，前有阳明主乎里，适当二经之间，邪在表则恶寒，邪在里则发热，邪在半表半里故有寒热往来之证。少阳起于目锐，从耳后入耳中，出走耳前，下胸中行两胁，故目弦耳聋，胸胁作痛，《甲乙经》云：五脏取决于胆，咽为之使。胆气上逆，所以有口苦、咽乾之症。其经支别所据，多于各经，但无出入之道，无表之可汗，无里之可下，唯半表半里，治止和解之一法而已，故小柴胡为少阳之一药。
●小柴胡汤
小柴胡汤用黄芩，半夏甘草枣人参。腹痛去芩加芍药，心悸尿赤易茯苓。痰盛贝蒌青胁痛，姜汁竹茹呕来频。饱闷陷胸加枳桔，合病阳明芍葛根。口渴膏花并知母，热入血室地红归。若有虚烦加竹梗，旋覆五味嗽增临，齿燥加膏寒热桂。坏症时临鳖甲行，小便涩时因内热，方家也用赤茯苓。

太阴症  ***************************
太阴之候如何断，尺寸细沉手足暖，腹痛腹满或自利，或时口渴与咽乾，此是太阴脾经症，桂枝大黄汤可蠲。
太阴自利不渴属脏寒，法当温之，四逆、理中汤是也。若腹满腹疼，口燥咽乾小便自如，而大便不利者，桂枝大黄汤主之。
●桂枝大黄汤
桂枝大黄汤芍药，甘草枳实柴胡约，太阴腹满痛咽乾，姜枣槟榔磨水著。腹满不恶寒喘者，可加腹皮去老国（即甘草也）。
●理中汤
加味理中甘草姜，参苓白术桂陈良。呕吐半夏并姜汁，泻痛生姜磨木香。饥时吐蛔腹大痛，便实加蜜与大黄。蜷卧重沉利不止，少加熟附益元阳。利后身疼加附子，临服加陈壁土强。

少阴症  ***************************
少阴之脉见沉细，盖缘阴毒入脏深。欲吐不吐利慾寐，口舌乾渴畏寒侵。小便白色证悉俱，四逆温中无古今。或腹胀满不更衣，并用承气可无疑。
●四逆汤
邪传少阴用四逆，柴胡升阳实破气，甘草调中芍收阴，忌得复用苦寒剂。

厥阴症  ***************************
厥阴囊缩内烦满，唇青舌卷脉微缓。发热恶寒如疟状，更兼脉浮为愈恙。下利不止宜温之，囊缩毒深下之当。
经云：至三阴则难拘定法，唯因其可温而温之，因其可下而下之已也。
阴毒直中至三阴，厥逆腹痛事昏沉。葱饼麝香脐上熨，速将姜汁灌咽门。急饮回阳汤救急，若还不愈灸关津。汗出身温方可喜，唇轻身冷事非轻。邪热若除不可灸，冬天须亢不须行。
●回阳救急汤
回阳救急参术附，姜草味陈桂半茯。吐涎腹痛盐炒萸，无脉来时猪胆助。泄泻不止升黄耆，呕吐不止姜汁入。生姜枣引麝三釐，手足温和即住服。
●回阳返本汤
回阳返本汤附苓，姜枣五味麦冬参。桂草加葱唯面赤，加减温之邪自平。呕加半夏姜汁炒，卧泥赴并蜜调吞。

两感症  ***************************
两感之症日双传，一日太阳少阴连。肾与膀胱俱沉细，口乾（少阴）头痛（太阳）是其源。二日阳明与太阴，腹满（太阴）自利（太阴）不安宁。（阳明）鼻乾（阳明）目痛（阳明）热谵语，沉长之脉脾胃并。三日少阳兼厥阴，耳聋（太阳）胁痛（少阳）囊缩（厥阴）因。此是两感伤寒症，从来治法少调停。（节庵）设用灵宝饮，一服两感即安宁。更明表里病多少，先后缓急细斟酌。里病微兮表病多，麻黄葛根汤最可。表缓里急宜攻里，调胃承气为通剂。寒中阴经口不渴，身痛发热自下利。脉细而沉且无力，回阳急救汤为的。都言两感无治法，谁知先后有消息。结胸症候分重轻，双解六一二方觅。
●冲和灵宝饮
冲和灵宝饮防风，生地芩羌芷细芎。柴葛石膏姜枣草，伤寒两感有神功。表症多时麻葛解，里多调胃承气攻。此治两感伤寒症，但随缓急在心胸（调胃承气汤见阳明症）。

时行症  ***************************
时行之症身发热，六神通解汤须啜，小水不通导赤散，下焦蓄血凭斯诀。
●六神通解汤
六神通解行三月，冲和不应宜斯方。麻黄苍术膏滑石，羌细芎苓葱豉姜。加减冲和深有理，汗多白术发加苍。麻桂二汤冬月用，非时不可妄煎尝。
●导赤散
导赤散中用五苓，山栀滑石草灯芯。目黄中湿茵陈入，水结胸症木通灯。汗多汗后方戒用，捶法入盐二字浸。

大头症  ***************************
大头之症是天行，项肿恶寒热如蒸。一服芩连消毒饮，痰火喉闭悉如倾。
●芩连消毒饮
芩连消毒饮连翘，枳桔荆防芎芷羌。柴草射干鼠黏子，大黄竹沥与生姜。

面赤症  ***************************
面赤饮水不下咽，皆因虚火泛上炎，此名戴阳人不识，益元汤服即安然。
●益元汤
益元汤内附人参，甘草乾姜味麦冬。知母黄连葱艾枣，捶法原来童便增。元神虚弱戴阳泛，姜引同煎最有灵。

发狂症（附斑症）  ***************************
汗如珠兮眼似火，发斑狂叫无人我。病在三焦人不知，三黄石膏汤治可。发斑之症先咳呕，耳聋足冷定无他。
●三黄石膏汤
三黄石膏汤连芩，枣姜豆豉柏栀仁。捶法临煎入细茶，消斑青黛亦同勋。
●消斑青黛饮
消斑青黛饮参连，栀草柴膏生地玄。知母蜜犀姜枣共，休将发汗愈斑烂。
●又方彭长溪
选用三味单方。
化斑白虎加参是，咽痛玄参升草汤，三物各煎名一物，青黛黄连青木香。

治狂  ***************************
人参白虎入辰砂，汗下虚人可用他。寒水黄连为末等，井水调下效堪夸。予用一方龙胆草，但凡脉实下为佳。（一方，称砣烧红，入碗淬水一碗，服下即止。）
●三黄巨胜汤
治阳毒发斑脉洪数者。
三黄巨胜治阳狂，登高歌走及缩囊。柏芩连栀膏草实，腹坚姜枣倍硝黄。
●再造饮
治无阳症，重复发汗汗不应。
再造饮治无阳症，羌芎芍草细参防，桂附枣姜膏夏入，发汗难汗正相当。

如狂  ***************************
如狂之症原无热，精采不与人相接。热结膀胱休误下，桂苓饮治真奇绝。
●桂苓饮
桂苓饮子治如狂，烦躁邪热结膀胱。泽术柏知栀滑草，姜煎苏叶汗之良。

二痓  ***************************
弁瘥后昏沉。
口噤头摇名二痓，如圣饮内抽天诀。瘥后昏沉百合病，柴胡百合汤休越。
●如圣饮
如圣饮治刚柔痓，头摇口噤项强急。羌芎防芷芍柴归，乌药草芩姜竹沥。柔痓桂术刚麻苍，咬牙便实大黄利。
●柴胡百合汤
瘥后昏沉百合行，知苓柴草地参陈。头痛羌芎闷枳桔，呕吐姜夏喘麻杏。竹叶解烦栀除燥，食复实连惊志神。脾倦加术汗加耆，劳复热甚宜梅葶。劳食复□□□□（栀子炒黑三钱，豆豉三钱，煎汤热服一碗，内热甚纯用仁，外热甚兼用壳）。

亡阳症  ***************************
亡阳之症因汗多，头眩振振汗不合。肉瞤筋惕虚太极，温经益元汤治可。男女劳复阴阳易，逍遥散服免沉疴。
●温经益元汤
温经益元参术耆，桂陈草芍地附归。闷加枳桔地黄出，呕增半夏渴粉入。泄泻术升炒壁土，汗后恶寒除桂附。地黄亦去桂枝添，姜枣同煎捶糯米，瘦人去芍热除附。
●逍遥散
逍遥散治阴阳易，参柴知地草滑石。韭根犀角竹青入，黏汗出之病应驱。不愈褌裆灰酒服，阴肿便清邪可除。

蓄血衄血瘀血症  ***************************
小水自利大便黑，桃仁承气对子说。热邪入里蓄血症，血若自下病安贴。吐血衄血两妙方，生地芩连汤急切。漱水不咽瘀血症，犀角地黄汤可啜。
●桃仁承气汤
桃仁承气对子方，桂芍青皮芝大黄。枳柴归草苏木入，热蓄膀胱似作狂。小便自利大便黑，去血无过此一方。
●生地芩连汤
生地芩连汤治血，山栀犀角及柴胡。桔梗芍芎甘草煎，更加藕汁茅根墨。去血过多错乱语，撮空闭目亦同诀。
●犀角地黄汤
加减犀角地黄汤，牡丹芍药草红当。桔梗姜煎入藕汁，更加广桔始为良。

撮空症  ***************************
撮空之症仔细评，休作风疾误人命。寻衣摸床及谵语，叉手冒胸不识人。只因汗热乘于肺，升阳散火效如神。梦觉之时忽言语，无病昏昏神不主。汤粥与之随吐咽，形如酒醉都不举。心火剋金越经症，导赤（见时行症）各半汤急取。病传心脾血昏沉，当归活血应当举。
●升阳散火汤
升阳散火最有功，谵语寻衣症撮空。参术归苓柴草芍，茯神陈皮麦门冬。泻加升术痰加半，燥食谵语大黄通。姜枣捶法金首饰，小便不利不须攻。
●当归活血汤
当归活血桂乾姜，赤芍红花生地黄。枳壳参柴桃共草，三贴将来去桂姜。并去桃红加术苓，姜枣捶法入琼浆。

合病  ***************************
三合其腹痛，身重不能转，谵语与遗尿，白虎功不浅。
太明同合病，自利葛根汤，或呕而不利，加入半夏良。
太少合病，利黄芩汤，呕加半夏，多入生姜。

并病  ***************************
太明合病后併为一，见太发表，见明调胃。
太少并有二，汗下皆致毙，头痛与结胸，肺愈肝愈刺，项强刺大椎，切莫用药饵。

阳症似阴  ***************************
阳症如阴冷四肢，小便赤少大便秘。心烦口燥脉沉数，白虎汤兼竹叶奇。或兼承气因便黑，法当利下不须疑。

阴症似阳  ***************************
阴症如阳面赤红，小便清滑大便通。浑身微热沉迟脉，若投凉剂必倾危。古言阴症必发燥，四逆汤行兼理中。

咽喉痛  ***************************
咽喉痛，甘桔汤，猪胆方，效亦良。

渴  ***************************
灼热身温而渴者，栝根参葛草风膏。若用小柴宜去半，天花参增亦同疗。小赤五苓为要药，人参白虎汗为高。

谵语  ***************************
谵语见阴脉，沉细必然凶。小赤大便秘，调胃亦能攻。予曾用白虎，栀子在其中。不眠烦躁者，一服有奇功。妇人血入室，小柴效亦同。郑声为虚症，脉细不相同。便清肢逆冷，宜补不宜攻。三白予曾用，加参等分同。

利  ***************************
身热脉大为逆症，宿食脉滑下无疑；有渴须当寻白虎，若还不渴理中宜；热服痛便脓血者，芩连榆茜与犀栀。

呕  ***************************
芩连姜参汤，食入呕为良；竹叶加姜汁，有热自然凉；似呕而不呕，姜汁半夏汤；小柴专治哕，肢冷桔皮姜。

发黄  ***************************
发黄片体似黄栀，姜皮周身热搽之；胸胁硬疼邪气结，姜汁炒燥绢包医。
发黄一似烟薰色，小便自利大便黑；唇焦嗽水血家黄，桃仁承气汤堪绝。
发黄一似橘皮明，小便不利大便行；湿热相蒸名曰疸，茵陈汤并五苓平。

痞  ***************************
满不痛为痞，半夏泻心汤；芩连参共草，大枣与乾姜；因下多甘草，雷鸣喜用姜；通方名枳梗，热甚用三黄；恶寒加附子，汤渍服之良。

结胸小陷胸  ***************************
结胸小陷胸，连夏与蒌同；大陷军硝药，遂末在其中。

小便不利  ***************************
热在下焦小不利，呕渴心烦不得眠；猪苓泽泻阿胶滑，茯苓各用一钱煎。若见脉浮休用此，虽然呕渴五苓先；尿血玄胡硝作末，煎来温服自然安。

汗后热  ***************************
医见六益太和汤，汗后脉静热如常；六君耆芍当升桂，麦冬加后入饴糖。
予尝曾用，补中益气，汗加桂芍，满去参耆。汗下之后热不解，依然渴热如见怪；解毒汤兼小柴胡，诸般热病皆无碍。

舌苔  ***************************
舌上生苔不必拘，水浸青皮与姜皮，舌苔稍退方为吉，黑苔芒刺死难医。

鼻衄  ***************************
鼻衄成流久不止，山栀存性末吹之；外用水浸囟与项，若还点滴用方施。

咳嗽  ***************************
小青龙汤属太阳，水气乾呕咳难当；桂麻芍味同甘草，细辛半夏与乾姜；饮多痰而喘，去麻加杏仁；小便若不利，去麻加猪苓。

又治咳  ***************************
四逆散甘柴芍壳，更加五味与乾姜；少阴或泄而咳者，只须二服便安康。

咳逆  ***************************
羌活附子汤，茴术与乾姜；二钱盐枣引，热服便安康。又，桔皮乾姜好，通草与参良。

四症类伤寒  ***************************
发热、汗、渴并食积类伤寒。
身热而汗而又渴，如神白虎汤须撮；亦有食积类伤寒，身不疼痛休疑说；只须加味调中饮，气口脉紧便为确。
●如神白虎汤
如神白虎石膏知，甘草人参味麦栀；若有心烦加竹茹，渴烦恶寒去山栀；有渴加花无渴忌，姜枣捶法淡竹枝。
●加味调中饮
加味调中食积伤，厚陈二术草连姜；枳渣草果兼神麴，临服之时末木香；腹痛桃仁香附炒，痛甚须加下大黄；却去曲姜渣草果，兀兀欲吐皂盐汤（皂荚七分，盐一撮，滚水冲服探吐）。

脚气类伤寒  ***************************
脚气之症类伤寒，寒中三阳冷痹干；暑中三阴所患热，风浮湿弱脉之端；便秘呕逆难伸屈，加减续命自安全。
●加减续命汤
加减续命汤麻黄，桂枝二术芍芎羌；甘草二防姜枣下，暑去桂麻入三黄；风浮独活虚参入，寒中脉迟附子姜；湿弱木瓜牛膝好，若还便实入川黄。
脚气大便秘，胫肿或枯细；寒中越脾汤，续命加姜汁；热患去桂附，肿用木瓜的。

虚烦类伤寒  ***************************
虚烦脉不紧，但知热与烦；头身都不痛，竹叶便能安；误汗并误下，死去再生难。
虚烦自利，竹叶除膏，加附二片，即济汤疗。汗吐下后，虚烦不眠，栀子豆豉，一服安然。

夹痰类伤寒  ***************************
夹痰之症类伤寒，壮热增寒恶风汗；项不强兮头不痛，痰涎壅盛胸膈满；七情内损言语乱，加减导痰汤可羡。
●加减导痰汤
加减导痰星半苓，术陈枳桔草连芩；参蒌竹沥入姜汁，心窍痰迷即可宁。

中风寒初起  ***************************
中风痰厥卒昏迷，皂末烧烟冲内鼻；有嚏可医随用吐，皂矾半夏一班齐；中寒卒倒不苏聪，姜汁琼浆各半锺；灌入咽门人事活，理中姜汁即芒攻。

热邪入里  ***************************
热邪传里服硝黄，盐炒麸皮用一囊，绢裹病人腹上熨，药随热气易通肠。

妊娠伤寒  ***************************
妊娠身热百节痛，知膏大青与柴葛；栀子升麻葱白引，水煎急服免胎落。
●安胎散
安胎散，末耆术，或作煎，姜枣服。憎寒壮热当发其汗，葱白生姜热服可散。
●又
闷乱燥渴，蛤粉嫩荷，每服二钱，蜜水调合，若恐伤胎，涂腹亦约。又方，井泥或取对月（灶心土）水，调涂敷脐下寸阔，干复易之，可解胎热。
●煎药法
发汗麻黄敛桂枝，和解柴胡下枳实；温药乾姜桃破血，渴加花粉汗黄耆；利水猪苓泻用术，腹疼炒芍冒羌活；黄丹茵陈斑黛散，呕加半夏暑香薷；狂药先煎方石膏，腹鸣姜片湿苍茅；风用防风煎两滚，方将余药一同熬。


治杂症验方研阅卷之七  ——————————————————————————————————————————————————————————————————————————————————————————

头痛  ***************************
●都梁丸
治风吹项背，头目昏眩，及脑痛。
白芷（二钱）　荆芥（二钱）
为末，蜜合，作二丸，茶调下。
●治风热头痛
川芎（三钱）　白芷（三钱）　石膏（三钱）　荆芥（三钱）
为末，茶调。
●又头风吹鼻法
雄黄、细辛为末。左边痛，嗅右边鼻。右边痛，嗅左边鼻。立效。
●旋覆花汤
治头晕。
旋覆花汤治宿痰，目晕头昏地转旋，枳菊辛香苏半夏，甘苓荆芥枣姜煎。

目症  ***************************
●两目赤肿
黄连（一钱切片）　红枣（六枚去核）
入连片，线缚，饭甑蒸熟，取出黄连，去枣，入酒杯内，人乳浸泡。盖绵纸一层，取透出乳汁，点眼角内。仍涂外胞上下，隔宿火退自愈。又梨汁入枯矾少许，取清汁，隔绵纸一层在眼胞上，以汁湿纸上，令其沁入眼内。亦能清火明目。
●洗眼效方
皮硝（一钱）　铜绿（三分）　白矾（三分）　归尾（五分）　羌活（三分）　黄连（一钱）
水煎，先薰后洗，连洗自愈。一方用杏仁二十一粒，入硝连，铜器煎洗。
●内服煎剂名洗肝明目饮附歌：
洗肝散用薄荷叶，当归羌活栀子仁，大黄防风甘草等，川芎治眼效如神。
●眼药方
用蜜半斤，盛于小铜锅内，柴火炼，用槐条枝不住手搅，紫色成块，入飞过真黄丹二钱，尝其味，甜少酸多。入水一小碗，再炼再搅，候水泡平为度。仍用生绢一层，内用薄纸一层，于磁碗内滤极净，小磁瓶盛之。用生绢封口，黄土地内埋三日，取出。每日取少许，入小盏内鸡翅毛止用颠上少许，取药时时点之，日中点六七次，夜点三次。如眼涩，热水洗之，洗毕再点。如眼泡红烂，研细轻粉一麦粒；有瘀肉，入研细硇砂一麦粒；有云翳，细研胆矾一麦粒；各入小盏内轮点。一方，蜜与羊胆同炼，名二百花草膏。蜜取百花，胆取百草之意。
●又
不能近视气不足，参耆菖远蜜丸尝（朱砂为衣，二十米饮下）。不能远视因血少，天冬芒壳菊花良。

耳  ***************************
耳聋风热上头冲，犀角玄参草木通，赤豆菊菖陈枳壳，姜煎肿痛亦能攻。
耳鸣松脂，椒菖楂蝎，二枚，丸如枣核，用之以塞。
耳脓龙骨赤豆，丹矾螵蛸胭脂，搽上而干。
●又治耳内出脓
蛇脱，新瓦焙黑，存性为末。将耳内脓绵縺縺入去净，蛇脱末吹入耳内，二三次即愈。

鼻  ***************************
鼻流浊涕，苍耳二钱半、辛夷五钱、薄荷一钱、白芷一两，葱汤调之。
鼻塞不通，菖蒲、皂角为末，绵裹，塞窍自和。
●酒㾴鼻
硫黄、生白矾、真乳香等分，为末。临卧以指蘸药末搽患处；或津蘸搽之；或抓破搽之，甚效。
●内服
酒齄，山栀末，醋丸弹子形，空心嚼一丸，仍用白汤吞。
●瘜肉
雄黄（半两）　杏仁（去皮）　轻粉（各一钱）　麝香（少许）
研末，用磁盒盛之。箸点米许，一夜一次自安。

面  ***************************
面上谷嘴，连翘、苦参、黄连、川芎、白芷、荆芥、甘草、贝母、栀子、桑白皮等分。
水煎，温服，外洗。

口舌  ***************************
●口疮舌疮
口疮，白矾末贴。诃肉、五倍亦佳。舌疮热毒所发，连辛等末干搽。

唇齿  ***************************
●牙痛
葱白（五茎）　细辛（四分）　椒（五分）　白芷（四分）　艾（四分）　苍耳（三十一粒）　浮麦（一撮）
煎汤，热漱冷吐，再漱即止。
●又方
黑豆（一撮）　艾（一握）　椒（一撮）　葱白连须（七寸）　楠木渣（一撮）
煎汤噙漱。无论风虫，吞一二口。神效。
●又方
芎芷升膏归尾黄，栀芩槐草苦参姜。每味一钱热漱饮，风虫牙痛遇仙方。
●唇
唇紧燥烈，橄榄烧灰为末，猪油调敷。冬月唇乾出血，桃仁捣烂，猪油调敷。
●喉
牛膝擂水吐，枯矾（三钱），铜绿（五分），吹，牙皂煎亦好，加蜜效还殊。
●又
硼砂枯矾，牙皂姜蚕，等分细末，吹上即安。
●又
蜒蝤虫和霜梅打烂，噙化，口津嚥下即止。
●又
此症名缠喉，又名乳蛾。汤水不下，惟水梅极效，须预制备用。
大梅一百，青黄各半，炒盐二十两，醃五七日。加桔梗二两、枯矾六两、防风二两、半夏二两、硼砂、白芷二两、羌活二两、朴硝二两，同枯矾研、猪牙皂角三十条，虫蛀者不用，每条切三四段。
将煎药入梅卤中，同浸五七日，漉去诸药，滤过，以梅卤干为度。俟结成霜粉，同皂角收入磁罐内。每用一枚，噙化。有稠痰吐去，噙久嚼破，其核中酸水嚥下。病之大者，不过一二枚愈。足下敷吴茱萸末，以拔火下。
●风寒嗽
行痰开腠理，二陈桔杏麻，头痛兼鼻塞，发汗再无加。
风湿痰喘嗽，不可用苦寒，萝子百药煎，皂角杏仁研，姜汁丸如豆，噙化自能安。
湿痰生喘嗽，杏芩贝五钱，夏莎（即香附）同二术，一两姜汁丸。
●痰嗽
贝母为末，砂糖丸如豆大，噙化。
●痰火嗽
二陈星实，多用姜煎，导痰有效，因此名传。
肺胀不得眠，降火以疏肝，四物青柯桃，竹沥姜汁安。
●痿（肺热则痿故附于此）
木瓜牛膝，苁蓉天麻，酒糊为丸，空心酒下。丸各四斤，筋软无加。东垣健步，对症堪夸。错作风治，咎及医家。

肩背  ***************************
●通气汤
治肩背不堪回顾者。
羌活　独活　防风　藁本　甘草　蔓荆　防己（等分）
煎汤，服之。
●舒筋汤
治血凝作痛。
舒筋汤，用姜黄，海桐皮，芍木香，羌草炙，水煎尝，食前服，磨木香。
木鳖，茶泡去毛，羊油煎过，去油砂，炒焦，为末。每服三钱，在上早服，在下晚服。

老人  ***************************
二陈汤加桂煎服。
治遍身骨痛，或打或跌，或风寒暑湿。
用热熟糯米，乘热布包，置痛处熨之。如冷再换再熨。或用炒盐，如法包裹，熨之亦可。
但凡肩背、肢节、骨腕筋会之处注痛者，大属痰凝气滞。不拘男女，有此恙者，用一神旺气长者，令以口对患处，隔绢帛进气，使人呵气使出，急力努气觉暖，又易一人，随以盐炒过，绢包熨之，以愈为度。盖血虚作痛者，得热则血行。痰凝气滞者，得熨则散。二法极良。
有痿痹疾者，不拘童仆，少艾偎卧患处，久之，生气和浃，病气潜消。
凡有痛处，令壮夫揩擦至热，或按之、拿之，令气血转移流通，其疾可除。多病善养者，令童仆擦足心、三里、肾俞，热至有益。
《参同契》云：同类易施功，非种难为巧。丹溪移以治病，雅有神功。此人坏人补之一法，即经云「形不足者，补之以气」，亦勿药之完枝云。

血  ***************************
暴吐紫血一碗，四物解毒能全。大吐红而不止，乾姜炮末童便。舌上无故出血，槐花炒末休言。栀柏连芩，军芒柴青，归稍蒲芍，吐血立平。
痰中若见血，六字术牡丹，一贝芍归桃，八栀芩梗参，草三青皮五，十剂病能安。一方无芩梗，青归桑增三。

郁  ***************************
越鞠芎莎，麦糵山楂，栀苍曲丸，诸郁无加。

疮  ***************************
●鱼口初起
鲜山药加黑糖脚五钱，打烂涂患处，隔布鞋底烘热熨之，先痒后定自消。一方用牛皮胶，水熬成膏，摊绢上贴好。
●下疳
墙上白螺丝壳为末，入儿茶、冰片，搽之。或贝母末收口亦妙。
●又方
轻粉二钱，绵纸包五六层，童便浸一宿，取出，灰火内炮干。入赤金三十张、冰片二分，为末，磁罐收贮，甘草水煎，洗净搽之，每日五、六次。
●治疮疖
贝母末、葱白、生蜜，取汁调敷。
●脓疱疮
水银二钱，樟脑五钱，柏油二两，用铁器顺擂，不见银星为度，试效。
●又方
疮疥枫杏，枯矾川椒，轻床樟脑，柏油和调。
●治疥
蛇床子一两，石膏八钱，硫黄四钱，香油入川椒，熬滚，入煎药末，擦之神效。
●天疱
通圣散末，蚓泥略炒，以蜜调和，敷上便好。
●乳痈
蒲公英、忍冬藤，酒煎服，便安宁。用针刀，理不明。
●玉蟾生肌散
癞蛤蟆一个，将轻粉一钱装入蟆腹，麻线缝口。外用枣肉和土捣烂包蟆于中，再用泥固，成混元球，入炭火内锻链，存性。去泥枣，取蟆为末。每用一钱，加乳香、没药、雄鸠肫皮、黄丹、海螵蛸各三分。将疮洗净，无论诸疮，上药速效。
●破伤风
凡血出不止，归尾为末敷之。又用鸠血下酒，立愈。
●鹤膝风
蕲艾半斤，煎水蒸洗，洗一次，消一分。
●鹅掌癣
皂角为粗末，将鹅卵石一个，烧透红，用小瓦一片，盛升内，入皂角末，烧烟薰之。其皮痒甚，即是愈机。又方，桐油搽，柏枝叶烧烟薰之。又方，皮硝水洗愈。
●治臁
小曲煅存性，香油调摊。或入松香少许，一日三换。
●臁久不愈
麻油半斤，槐柏枝煎黑去渣，入白蜡二两、黄蜡五钱、铅粉五钱、紫草五钱，熬膏摊贴。
●治下部湿疮
黄连末八分，樟脑二分，研细末。将生猪油绵紬内绞出，调作隔纸膏贴，疮上先用葱椒汤洗净，贴膏，布条裹之，三日一换。
●治一切汤火炮烙神效方
生桐油调石灰如糊，敷患处，痛立止。愈后无痕。
●起痿神膏
甘草（两半）　远志（半斤）　豆蔻（六两）　续断（半斤用根）　熟地黄（六两焙乾）　鹿茸（两半）　附子（五个去皮）　川楝（去皮五两）　杏仁（去皮三两）　木鳖子（六两去壳）　官桂（两半）　牛膝肉（三两半）　苁蓉（二两去鳞）　天冬（五两半去心）　虎胫骨（二两）　穀精（一两）　菟丝（三两净）　生地（四两）　蛇床（三两半净）　紫稍花（一两三钱）
以上二十味，各锉成片，如法制过，入锅，用水熬药汁。下水，须水比药过一寸许，用文武火熬，熬干再入水，仍要水过药一寸许。俟水落下，即将布袋滤去药渣，止将药汁熬成膏二三碗即倾出。俟次日用烧柴用桑木成膏，以黑色为妙。再用真麻油三斤，次日将油入锅内，熬滚，即将前药膏入内同熬。用槐柳棍三四根不住手搅，以水滴成珠不散为度。如搅不动，少下后黄丹末五钱，仍不住手搅，务要水与油融合方止。再用黄丹二十四两，用碾碾成末听用。再用黄荆子四两、雄黄九钱、硫黄九钱、龙骨九钱、赤石脂九钱，已上五味，各碾成末。俟药稍冷入内，仍不住手搅一二千遍。蟾酥二钱焙乾，木香六钱焙乾，乳香三钱焙乾，母丁香三钱五分焙乾，阳起石三钱五分，阿芙蓉二钱，已上八味碾成细末，俟入上五味搅匀后再下黄丹末，再搅二千馀遍，倾入磁罐内，厚纸封固，入水缸内退火毒。每用贴缎片上，护脐与两腰。须择静室，勿近妇女、鸡犬之声。久贴百补，明目乌须。
●水粉膏药方
用水粉十两、火煅过，清油二斤煎槐条寸长者四十九节，煎枯焦滤去渣，下粉熬成膏，离火，入乳香、没药各五钱，收贮。贴诸疮神效。
●乌须固齿方
故纸（一两炒）　生地（一两瓦炒）　地骨（二两炒）　细辛（二两）　青盐（二两）　旱莲（五两酒浸）　升麻（四钱）　归身（五钱酒洗）　花椒（四钱）　石膏（火煅四两）　骨碎补（一两五钱炒）　黄柏（三钱盐酒炒）　没食子（二两雌雄各半）
上为末，和匀。每早擦牙，停久嚥下。服此药，有白者拔去，生黑。年近四十可用。即有风虫牙，永不发。牙松者固。大能壮阳、滋肾补虚、延年益寿，妙不可言。忌萝卜、葱、韭、蒜、诸血、羊肉、豆腐之类。

心  ***************************
●心痛
芎莎栀连，姜汁玄明，真是郁火，一剂而宁。
●又
热痛楝菖栀，芎栀效亦奇。冷痛桂术玄，二胡散合宜。物按痛止者，二陈炒姜治。虫痛而斑白，锡灰楝根类，血用失笑散，实者可下之。
●心胃痛
香附（血痛不移以之为君）　明矾（唇面皆白疼痛为君）　苍术（唇燥口乾以之为君）　抚芎（面青为君）　山栀（面红童便制为君）　枳实　半夏（为使）
水煎温服，量症加减。
●虫痛
三稜（五钱）　莪术（五钱）　槟榔（五钱）　茵陈（五钱）　黑丑（生熟四两）
为末，皂角煎汤，醋糊为丸。空心茶下三钱。
●又
乌梅七个，枣八个，杏仁去皮尖十，捣为丸。盐汤下七丸。

腹  ***************************
●腹痛
木香、槟榔，备急大黄，内伤之症，用此推荡。
治腹痛，或冷或热，或饮食及搅肠沙。
滚水半碗，冷水半碗，入盐一大撮，搅服下。
●又
腹中水鸣者，火击动其水，二陈芩连栀，对症如手取。
●治腹间痞满，或因酒，或因气
青盐　益智仁　三稜　莪术　藿香　香附　陈皮　桔梗　枳壳　半夏（等分）
姜煎服。
●气膈腹痛丸
三稜　莪术　姜黄　陈皮　青皮　木香　槟榔　香附（炒）　苍术　白丁香　巴豆（去油存霜炒熟）
为末，醋糊为丸。每三十，白汤下。
腹痛，有因寒、因怒、因食积、因虫者，俱以独步散。此方制造，另器贮收，故曰独步。不可为丸，而独用散，散之之意也。
香附（醋浸），为末，高良姜（酒洗七次炒为末）
因寒，香附一钱、良姜二钱；因怒，良姜二钱、香附一钱；寒怒相兼，各等分。俱用滚米汤，生盐一捻调服。
腹痛因食积者，如在胃上，以白矾滚水调服。如过夜或至次日，以硝黄承气汤下之。
腹痛因虫者，用黑牵牛二两、槟榔一两为末，空心砂糖调服三钱。见虫方食。
寒痛绵绵无增减，时痛时止热相煎，痛处不移真死血，小水不利是湿痰，其有便后痛减者，分明食积不须言。
芍药甘草，血虚莫缺。恶寒加桂，恶热加柏。理中建中，用宜选择。手不可按，分明实热。大黄芒硝，用之为诀。
湿痰脉滑，芎芷苍莎，姜苓滑石，姜枣宜加。跌伤血痛，桃仁承气，归苏红花，童便酒济。

脾胃说  ***************************
脾胃为仓廪之官，属土以滋荣众脏，资生气血，强健百骸，如土之生长万物，然体应四脏，旺于四季。胃形如囊，名水穀之海。故五穀为养，五果为助，五畜为益，五菜为充。脾形如掌，乘呼吸以升降，而司运化之权。脾属土，坤之戊己也。上鼓坎离，所以坎水得坤之初六。六三阳位也，主乎动。戊与癸合，乃能化火以成炎上之功。离火得坤之，六二阴也。甲与巳命，乃能化土以成顺下之势。故阴升阳降，水火既济。脾土居于中央，伏此升降之用，以磨化水穀而出纳焉。善理脾胃者，在惜气。而饮食有节，起居以时，俾中气充足，则生化之源自滋培而丰厚矣。《经》云：思则气凝，气凝则伤脾。怒则气逆，气逆则伤肝，肝木乘脾土则气虚，而作满闷。木曲直而作酸吐。于膈不快利，于食不美喜。皆由中气不足所致。伤之之久，元气渐弱，有由饮食劳倦，胃脘之阳气不举者，补中益气汤主之。嗜欲伤脾，精耗而气散者，六君子加坎离之剂以主之。大抵心火为脾土之母，肝木为脾土之贼。木曲直作酸，宜疏肝而胃气鬯。肺为传送之官，肺主气。肺金有力，则能平肝木，而无膈闷之恙。古方枳术丸、保和丸、香砂橘半丸。气壮者，虽常服久服无效。气不足者，以参芩白术健中丸主之，或冲和健脾丸主之。
●参苓白术健中丸
人参　白术　白茯苓　山药　芡实　扁豆（去壳姜汁炒各一两五钱）　炙甘草　桔梗　薏苡仁　莲肉（去心皮各一两）　陈皮（一两五钱）　砂仁（一两）
此方以白术、甘草平肝，以人参、桔梗补肺，茯苓补心，山药补肾。四君子加山药、莲肉、扁豆、薏苡专补脾胃之虚弱，橘红、砂仁以助糟粕、去壅滞意也。
上为末，蜜合，枣肉为丸。每丸重一钱。莲肉汤下。
●冲和健脾丸
凡平时食后著气，气后投食，或七情忧郁，而作膨闷者，或禀受素不强盛者，俱宜服之。此丸益心开胃，健脾宽胸，顺气和中，资润三焦，填养五内。勿得以人参见疑，人参为补脾之要药。
白术（四两为末）　白豆蔻（末一钱拌术饭上蒸熟）　人参（末一两）　陈皮（三两）　白茯苓（二两）　石斛（盐水洗取末一两同茯苓山楂饭上蒸）　山楂肉（二两）　甘草（末七钱炙）
上为末，以麦芽炒，取粉打糊为丸。每服四五十丸，食远滚白汤下。

蛊胀  ***************************
●治蛊胀
大戟（一两）　甘遂（一两连珠）　芫花（醋炒一两）　泽泻（一两五钱）　葶苈（五钱炒）
先将四味为末，后入葶苈和匀，酒煮为丸，桐子大。每服二十丸。一日商陆煎汤下；二日灯心汤下；小便黄水，三日麦门冬汤下；取白水，四日田螺四个煎汤下；取腹水，五日大鲫鱼二个煎汤下；取脏腑水，六日木通煎汤下；七日栀子汤下。胀消蛊散，忌盐酱房事。服后药：泽泻、赤芍、白术、茯苓等分，为末。用鲫鱼一斤，重者去肠，入盐射少许，将药入鱼肚内，烘乾为末。每服三钱，姜蚕煎汤下，服完开盐。
●又方
治蛊胀
用马桶铺泥升许，放蛤蟆一只在内。扶病者坐上半个时辰，大小便，有冷气入，蛤蟆腹胀如之时，蛤蟆放草中，便得生矣。
●四妙丸
枳壳（去穰四两，切片，分四分：一分苍术同炒黄，一分用萝卜子同炒黄，一分用茴香炒黄，一分用牛膝同炒黄，各一两，止用枳壳为末。）
上用原炒苍术四味煎浓汁，打糊为丸，如梧子大。每服五十丸，米汤下。
肥人之鼓胀，平胃合五苓。白人是气虚，参术厚同陈。瘦人多是热，连厚芍莎平。食积有热者，木香槟榔丸，寒用丁木厚。砂仁与莎根，怒气（木）香砂好。栀荟要青陈，食肉多生胀，三补（曲）半莎均。（蒸饼丸）
中满分消芩两二，厚一连实夏五钱，四钱知母三陈泽，苓缩乾生姜二钱，更用姜黄参术草，猪苓同上一钱研，蒸饼为丸一百粒，热汤吞下胀能痊。
●五皮散
治风湿容于脾经，气血凝滞，以致面目虚浮，心腹膨胀，四肢肿满，上气短促。
五加皮、地骨皮、生姜皮、腹皮、茯苓皮等分，煎服。一方去地骨皮、五加皮，加桑白皮、陈皮。

胁症（属肝）  ***************************
●胁痛
当归龙荟丸，曲丸降肝火，蜜丸除胁痛，玄妙不须多。
●附方
当归　龙胆草　栀子仁　黄连　大黄（酒蒸）　芦荟　青黛（各五钱）　木香（二钱五分）　麝香（五钱另研）
一方加柴胡、青皮、曲，蜜为丸。每服三十丸，姜汤下。
悲怒伤肝，芎、辛、枳、梗、防风、草、葛，水煎，姜引。
左胁疼痛，枳实、川芎，粉草炙热，姜枣引同。
右胁疼痛，桂心、枳壳，姜黄、甘草，研为细末，每服二钱，姜枣汤和。

腰痛  ***************************
当归、玄胡，杜不可无，酒调热服，不用人扶。肾著伤湿，冷如坐水，理中去参，换芩而已。
●卒然腰痛不能俯仰
鳖甲炙为末，空心酒服一钱。
●腰痛时常举发者
地肤子（六七月收，即掠笋子也，晒乾为末）　每服一钱，酒调，日服三次。
●益肾腰子
甘草末三钱，用豶猪腰批开，去筋膜，先用盐椒醃去水，掺药于内，荷叶包，外用纸裹，文武火煨熟，细嚼，酒送下。
肾著（腰以下冷如冰，饮食如故，小便自利，但其体重如著也。）
白术、茯苓各四两，乾姜、甘草炙各一两，每服四钱，空心冷服。
凡肾虚腰痛，令人将掌心摩热，擦痛处万馀；或进气于肾俞之穴即冷者，亦摩擦；而进于脐轮，其功尤烈。

大肠  ***************************
●泄泻
白术（二两）　茯苓（一两）　官桂（五钱）　泽泻（二两）　车前子（炒二两）　香附（五钱）　缩仁（五钱）
为末，大人一钱，小儿五分，清米饮调服。
●又方
治积滞泻痢。
茯苓　泽泻　陈皮　黄芩（炒各八分）　黄连（姜炒一钱）　厚朴（姜炒一钱）　白芍（盐水炒七分）　滑石（一钱）　槟榔（三分）　大黄（酒煮一钱）　甘草（蜜炙）
水煎，空心服。
●治天明溏泄名肾泄
五味子二两，吴茱萸五钱。同炒香为末。空心陈米汤服二钱。
●治水泻
六一散二钱，茵陈、车前炒细末，各一钱。每次五分。频服自愈。此方治泻、骨节痛亦效。
●又方
莲肉三十粒，枣十枚，生姜煎汤，并食枣莲，神效。
●治水泻
车前子拣净，炒研细末。空心食前服二三钱，滚白汤，或清米饮调服。
●又
猪苓、泽泻、白术、茯苓、砂仁等分，煎服。
●小儿泄泻
肉豆蔻（面煨）、飞罗面（等分），米饮为丸。空心陈老米汤下。
●又方
豶猪肚一个，去脂膜，入蒜在内，清晨煮至晚，觉肚蒜烂熟，捣成膏，加平胃散，每次三十丸，盐汤空心服之。
●又方
细茶三钱，生姜二钱，黑糖五钱，煎汤服。
●止泻膏
乌梅（半斤）　粉草（三两）　陈皮（二两）　生姜（一两捣烂）　沙糖（六两）
同熬去渣，仍熬成膏。每用数匙，调汤服。
●又方
莲子末、白术末、山药末等分，白糖搅成膏，挑食之。
●二神丸
治老人肠冷脾泻。
破故纸（合州者四两炒为末）　肉豆蔻（面包火煨去油为末）
用小枣拌以生姜汁，蒸烂，去姜用枣为丸。清晨米汤下。
●贴脐止泻膏
木鳖仁（五个）　母丁香（五个）　麝（一分）
米汤调成膏，纳脐内，外以纸护。又以大蒜捣烂贴脐下，敷脚心，立止。

霍乱症  ***************************
霍乱，吐泻而药不纳者，井水、白汤各半锺，合服。
霍乱，腹疼，吐泻不出，而气欲绝者，用极咸盐汤热服，令吐，再服，令宿食尽出，三服即尽而疼减。此法浅近有验，极妙，极妙。
霍乱，心腹作痛。取炒盐布包，按胸腹痛处，熨斗火熨之，并熨其背。
霍乱，欲吐不吐，欲泻不泻，盐、姜（炒变色）水一碗，煎服。
霍乱转筋，用皂角为末，吹鼻中，得嚏即止。
霍乱，足筋急痛，用生姜捣膏，贴裹痛处。
霍乱，呕吐不止，用丁香五分、藿香一钱、枇杷叶去毛一钱。煎服。
霍乱，大泻不止，用厚朴姜浸火焙，为末，新水服二钱。
霍乱，吐泻转筋，手足厥冷，多汗，用乾姜、附子等分，煎汤热服。
霍乱得于夏月。盖由过食生冷，乘风受寒，以致食留不化。加减理中汤参术姜草为主。切不可与米粥，食之立死。
●治痢香连丸
木香（二两）　黄连（十两茱萸汁拌炒香）　槟榔（一两）　大黄（四两酒蒸）　神麴
打糊为丸，每服六十丸。空心米汤下。
●又方
黄连八两，酒拌炒为末，乌梅肉一两，陈米饭为丸，空心米汤下。忌猪肉冷水。

治泻痢  ***************************
巴豆（四十九粒炒黄色）　杏仁（九粒炒黄）　黄丹（一两）
上用黄蜡化开，入上药和匀，杵千馀下，油纸包裹，丸如绿豆大。每服三丸，小儿一丸。五更红，甘草；白，乾姜汤下。泻痢，生姜汤下。午后方用饮食。
●治痢初起
发热恶寒，身首俱痛。此等表症，陈芍苍芎，甘草生姜，微汗和通。
腹痛后重，小水短少，此为里症，壳厚滑草，陈芍和中，疏气便好。
●加味香连丸
治冷热不调，下痢赤白，里急后重。
黄连（十两，用吴茱萸五两，酒拌同炒赤色，去茱萸不用）。木香（二两四钱不见火）
上为末，醋糊为丸。每次七十丸，空心米饮下。
一方，乌梅肉为丸。
又方，加升麻七钱，名升香散。
●驻车丸
治冷热不调，下痢无间，新久赤白，日夜无度，腹痛后重。
黄连（六两酒炒）　阿胶（蛤粉炒成珠）　当归（酒洗）　乾姜（炮各三两）
上为细末，醋煮米糊为丸，如梧桐子大。每服五十丸，加至七十丸，空心米饮送下。
一方，就用阿胶醋熬化，调和为丸。
●戊己丸
治脾经受湿，泻痢不止，米穀不化，脐腹刺痛。
黄连（炒）　吴茱萸（炮炒）　白芍药（各五两）
上为末，面糊为丸，桐子大。每服七十丸，空心食前米饮下。
赤白痢，用乾姜、烟墨等分，醋糊为丸。每次五十丸，米饮下。
赤痢，用乾姜烧存性，为末。米糊丸，米饮下。
白痢，用白石脂，醋糊为丸，每次十丸，米饮下。
噤口，用蜣螂烧灰。大人一钱，烧酒调服，小儿五分，水酒调服。
●治痢将愈
积秽已尽，糟粕未实，泻门三白，单服为宜。
●噤口痢
石莲肉、砂仁为末，二钱，老米煎汤下。
●又
噤口痢者，胃口热甚，人参二分、黄连一分为末，浓煎，细细时吞。
●大黄汤
治噤口极效。
大黄六分、酒一碗，煮汁服，虚老减半。利后用黄芩、芍药以彻其邪。外用田螺二三枚，入麝少许，杵烂，封脐上，以膏药封之，即妙。
●又治赤白痢
玄胡索半生半熟为末，厚糖拌匀。每服三钱。红痢，茶服；白痢，米汤下。

肠风下血（清者为肠风）  ***************************
肠风下血用槐花，四物三黄栀子加，柏孽苦参同地榆，水煎温服效堪夸。
下血不止，用乌梅一味烧灰存性，醋糊为丸。空心清米饮，服五十丸立愈。
一方，加槐花、柏叶，炒黑为末。
又方，茄叶随手摘七片，煎汤服之愈。

便毒（浊者为便毒）  ***************************
大黄二钱，姜蚕、五灵脂、穿山甲、金银花各一钱，为末。五更温酒调下。有脓即出，无脓即消。

痔漏  ***************************
痔漏苦疼痛，脑麝入蜗牛，冰片熊胆末，扫上即能瘳。

后重滞痛  ***************************
萝卜煎洗，熊胆搭精肉，贴夹痛处消。

脱肛  ***************************
脱肛气虚，参耆归升，血虚加柏，淋洗宜清，倍矾煎汤。莎芥亦灵，龙骨贼末，倍末堪兴。

穀道旁生疮  ***************************
甘草节末三钱，空心生蜜酒调，三服即消。
●黄连解毒丸
治大肠酒甚而多积热。
黄连酒拌，入猪大肠，蒸烂去肠，将连为末，滴水为丸。食前温水送五十丸。
●厚朴丸
治便红，气虚肠薄荣血渗入大肠者，用之。
厚朴五两、生姜五两汁，二味拌炒，加白术、神麴、麦芽、五味各一两，炒为末，空心下百丸。

小便  ***************************
●淋
五淋八正，六一栀军，车通瞿扁，引用灯心。
●便浊梦遗
一两栀柏三钱蛎，莲蕊龙苓同芡志，山萸莲肉分同前，山药糊丸朱砂衣。每服五十渐加多，空心盐酒随君意。
●淋血
乱发烧灰，入麝少许，白汤入醋，调服如取。
●又
六一栀仁末，清米饮调服。车前和根擂服。
●疝气
吴茱萸三钱，煎汤薰洗。如冷再煎、再洗，立愈。
又，小茴酒炒，川楝酒炒为末，酒调内服。
又，野丝瓜一味，生酒顺擂，空心热服。（可拔其根。）

脚气  ***************************
拈痛苦升苍，茵参葛草当，黄芩知母性，风入四苓羌。
●又加减法
二术通槟已，芎苄柏甘临。小涩加牛膝，大实用桃仁。时热石膏入，内热增连芩。痰加姜竹沥，湿热蓄可平。春夏香苏散，加爪楝子槟。败毒除热肿，仙术木瓜临。秋冬宜五积，吴萸瓜膝槟。

疟  ***************************
●疟疾
发热而渴，小柴去半，麦冬连栀，服不可缓。得病之初，元气未虚，平胃槟山，煎露温服。
●又一方
将发前一、二时，煎热服。老人气弱者，加参三分。从风寒起者，勿用。此只一剂则愈，百无一失。
黄耆（二钱）　白芍（一钱二分炒黄）　陈皮（八分）　常山（四分半）　好白术（四分半要称）　槟榔（五分，孕妇二分）　肉桂（五分）　前胡（一钱）　柴胡（一钱）　乌梅（一大个）
●疟初发宜柴苓汤
柴胡（钱半）　黄芩（一钱）　泽泻（五分）　茯苓（八分）　白术（钱半）　厚朴（八分）　甘草（三分）　猪苓（五分）
夏月用香薷二钱，虚加人参五分。先须将此服一二剂，三四日宜服。
柴胡、黄芩、半夏、青皮各一钱，草果三分，苍术三分，加槟榔、川芎各五分。若无汗，用姜葱；有汗，梅枣为引，煎服。
●又
当归、厚朴各五钱，知母、柴胡各四钱，煎服。
●又截药
常山槟榔，草果丁香，山楂酒浸，截药最良。

治痰火说  ***************************
夫人之有生也，母之血室方开，父之精潮适至，精血乘冲气，而含受一团璇玑。然后阴阳太定，玄黄相包，外似缠络，其中空洞虚圆，与鸡子相似，而团丸之外，气自凝结为衣，初薄渐厚，名紫河车。骸窍从此自无而有。精血自此从有入无。由九而再而三。凡一月，窍中凝成一粒，初如露珠，乃太极动而生阳。天一生水，谓之胚。又四九，五九，六九，露珠变成赤色，如桃花瓣，乃太极静而生阴。地二生火，谓之[艹/斳]，及至三月数百日间，变成人形，形器始具，方谓之胎。乃太极之乾道成男，坤道成女。万物化生即是而求应以易断之。一阴一阳，易之理也。气阳血阴，即乾坤二老先天之位。血病为痰，气病为火，即坎离二少后天之用。夫人每日子时，两肾中有一点阳气上升，同天地之冬至、子半。午时，心包下有一点阴血下降，同天地之夏至、午中。肾即坎也，纳甲以戊，而月象之。心即离也，纳甲以巳，而日象之。天人何尝少悖哉？老氏教人守中凝神以御极，当子午而危坐，三光陆沉。使升者升，降者降，是谓心肾交，水火济。血气循轨，精神内固，疾可却矣。由却疾而引年，由引年而脱化仙术，悉基于此。世人百欲纷拿，智巧作伪，自劳其神，中心无主，耳目支离，自然之精气亦不能识其倪，握其括。当二至之时，醉梦房劳，奔忙念虑。故五脏在膈膜清静之地者，皆反侧倾欹，薰蒸昏翳，升降之机参差停郁。所以六气易侵，七情易损，由疾而病，沉疴痼废，苦楚多岐。倚□医药攻击赞襄，所快一时，于元气何有哉？此易理所以为成己？成物之功也。
夫痰为血病。凡有形质者，血之属也。在地成形，本乎地者亲下。故血病多寒。寒则湿，湿则凝液而为痰。火为气，病凡充满全身而无质者，气者属也。在天成象，本乎天者亲上，故气病多热。热生风，风则善行数变，而不可测，皆火也。此阴阳垢复之机。善用易，斯善用药矣。是故治痰，必先于理气。治火必先于理血。以是提纲，则二少二老之易思过半矣。
●千金指迷丸
治痰之要剂。
半夏　白茯苓　枳壳　风化硝
上为末，河水煮糊为丸。每次三十五丸，姜汤下。痰从湿生。半夏燥湿；茯苓渗湿，又滋养生化之原；枳壳降气，气降而火不作矣；风化硝软坚化痰，荡涤诸饮。故治痰以此为最。
●治法
半夏以齐地为良。齐在东方，受气于木，木生火，火生土。盖脾淫于湿，因而失运化之职。诸液浸淫、凝滞、壅遏，随气上升而成咳唾之疾，日久郁注成痰。故半夏味辛性热，而能燥湿。辛益金，金制木，以救脾土。故二陈汤用为典要。须造麴，陈久乃佳。
用姜汁浸，或同姜汁造麴，通治诸痰之浅近者，名生姜曲。
一用白矾煮透，或用黑矾兼，煮姜糊造麴，最能却水涤瘀。专治痰之清水溢口，胸次漉漉有声者，名矾曲。
一用猪牙皂角数挺，煮烂取汁，炼成膏，以和半夏末造麴。治诸风痰，取其开经络、疏风邪。甚者，加麝香或天南星入用，名皂角曲。
一用白芥子研细，居半夏三分之一，以竹沥和曲。此治皮里膜外一切结核、隐显之痰，名竹沥曲。
一用黄牛胆汁，加熟蜜和曲，治一切健忘舌燥，似风之痿症，名牛胆曲。
一用甘遂浓汁造麴，治小儿惊及脾虚慢惊，加南星末尤佳。
一用香附、苍术、抚芎各一斤，煮浓汁，去渣煎膏，和半夏作曲。治痰郁，名开郁曲。
一用皮硝、白粉霜，居半夏十分之三，大黄，煎膏和拌造麴。此治中风、卒厥、伤寒　并内结不便，一切因痰宜下之症，名硝黄曲。
一用海粉一两、雄黄五钱，并半夏二两，为末，炼蜜造麴。治痰积沉痼者，名海粉曲。
凡造麴，以纸裹草，盖一七次，悬风烟上，愈久愈良。
茯苓　以老松大块为良。白行壬癸主水道，赤行丙丁主心血。痰即血也，痰化则水液下注，有推陈致新之理，用之亦有活法。此方佐半夏则通用。若湿甚，不去皮，取导水之速而兼消肿。若风症神失，兼用茯神，热痰用赤，虚人用乳浸。瘦人血少，砂仁居令之半浸，又入地黄汁浸煮。此生血之妙用也。
枳壳　气药也。丹溪用以泄胸中至高之气。商州产者佳。其地庚辛，受气于金，皮黑肉白。盖金生水也，用之不制通治痰即制之。用麸炒，麸先拌醋少许，取其密腠理也。若病者气实，色苍黑，耐寒暑者，用以为君。茯苓为臣，半夏、风硝为佐使。如痰壅上急，再以苏子佐之。
风化硝，性寒味咸，走而不住者。以牙子研成粉，置风处，乃化为霜。治痰软坚最捷，然用时须审人之肠胃。若易泄者，又须斟酌用之。
半夏治诸血分之痰。枳壳治诸气分之痰。茯苓为升降既济之品。任其出入者，三者君臣迭用，独风化硝在使者之位。合时姜汁糊通用。神麴糊治脾胃痰，酒糊治血分痰，蒸饼治气分上焦痰，盐酒入姜汁糊治骨节四肢痰，牛膝煎膏作糊治足分痰。
每空心三十五丸服之，旬日。以往大便溏滑，则潜消痰积之验矣。
服之之久，遇腹鸣痛则倍进三服，得利为快。凡耳聋、气壅上焦、诸风热头痛、头风等症，每空心竹沥入姜汁，冲白汤下，以利为功，非若大黄之峻利者比也。

心肾说  ***************************
夫心肾者，万物之父母也。水火者，阴阳之征兆也。坎离者，阴阳之定位也。心肾者，坎离之配合也。水居坎位而肾配之，为阴中之阳。火居离位而心配之，为阳中之阴。心配离，离中虚，故心虚方能应物。心为一身之主，天君太然，百体从令。苟碌碌营营，人事交战于胸中，则天君不太，而百神不宁。故易重惩忿之学，以养其心，则心气和平，而得血以辅之，自无耗血损精之虞矣。以肾配坎，坎中实，故肾实则能全形。苟欲火燔炽，妄念日扰，则肾虚。故易重窒欲之学。则性命完而淫欲不生，性命之原固矣。经云：水为精。精中有神，是贵益精以全神。火为神，神中有精，又贵存神以固精。此心肾交养，所以为第一义也。古人制心肾丸、补心丹、养心丸，盖兼心肾而补之也。丹溪云：心为手少阴君火，肾为足少阴子水。少阴者，体也。水火者，用也。同体异用，不必虚至健忘、怔忡、惊悸、神志昏乱者，在所当用。即稍稍不足者，亦宜酌而养之。
●养心丸
柏子仁（二两）　栀子仁（二两炒焦）　人参（一两）　远志（甘草水浸去心一两）　茯苓（去木皮二两）　炙甘草（二钱）　酸枣仁（二两熟炒另研）　川黄连（二两酒浸炒为末）
上为细末，先麦冬去心五两、浮麦五合、水三斤，煮至一斤，滤去渣，煎成膏，和前末为丸，绿豆大，水飞朱砂为衣。食远灯心汤下，临卧柏叶炒过煎汤下。每次七十丸。如思欲不遂，以致耗血涸精者，加琥珀三钱。攻苦读书者，加远志（甘草水煮）、黄耆各一两，莲肉汤下。
●天王补心丹
《易》曰：先庚三日，后庚三日。庚者，更也。阳尽消而复长，月既魄而复明也。又云：先庚三日为丁，后庚三日为癸。丁者，心火也，阳之所生，谓之天根。癸者，肾水也，阴之所生，谓之月窟，一阴一阳，互为其根。补心补肾，互为其用也。
●主方
熟地黄（一两）　白茯苓（一两）　人参（一两）　远志（去心，甘草煮一两）　石菖蒲（一两）　玄参（一两）　柏子仁（去壳一两）　天冬（去心一两）　麦冬（去心一两）　丹参（一两）　酸枣仁（去壳炒一两）　甘草（炙一两）　归身（酒洗一两）　杜仲（盐水入姜汁炒去丝一两）　五味子（一两）
此方熟地、茯苓、天冬、玄参、杜仲、五味皆用以补肾。当归、五味、杜仲益血固精。参、苓、柏仁、菖、志、酸枣用以宁心保神、除惊悸、止怔忡，令人不忘。天麦冬、丹玄参、甘草清三焦，去烦热，疗咽乾之症。
上前十五味为末，蜜丸，每丸重一钱，朱砂、金箔为衣。每次一丸，食远临卧时，枣汤调化下。
●心肾丸
人之无子者，责乎肾。发白者，责乎心。竟不思乎自已嗜欲无度，以亏其本然之真。思虑太过，以伤其本然之性也。心，君火也。肾，相火也。二者相须，君火动而相火翕然从之。相火动而天君亦瞀乱不宁矣。何者？心之所藏者神，神之所附者血，血之所动者火也。火动血腾则神不安，而梦寐纷纭，髭须渐白。虽心火之炎上，假肾水不亏乏，心火独炎乎？肾之所藏者精，肾精之妄泄，由乎心火之逼迫使然。然则无子者不得独归其咎于肾。须白者，亦不得独引其责于心。心肾丸方主之补血生精、宁神平火，庶乎有兼济之妙云。
熟地黄（自制）　生地黄　茯神（去术各三两）　山茱萸（酒洗去核二两）　枸杞子　川牛膝（酒洗一两）　龟板（酥炙一两）　鹿茸（酥炙去毛一两）　牡丹皮（去心）　当归（酒洗）　黄柏（炒褐色各一两五钱）　黄连（酒洗一两）　生甘草（五钱）
一方，加天麦冬各一两、官桂五钱。
上为末，炼蜜为丸，辰砂水飞为衣。每次五十丸，渐加至百丸。空心酒下，或淡盐白汤下。
丹溪云：心恶热，肾恶燥。此方补精益血，清热润燥。不独发白无子者用之有益，即健忘惊悸、遗精白浊、自汗盗汗、耳鸣目瞀、腰疼足痿者，用之无不奏奇效也。早服滋阴大补丸，或五子益肾补元丸。食远服参苓白术丸，或冲和健脾丸。临卧服补心丹、养心丸、心肾丸。不服前药，此三药随时。

肾水说  ***************************
肾属水，禀天一而生。智慧出焉。故人一身，以肾为主。犹树之根，为生生之本，为阴阳之枢纽，为荣卫之根本。肝为之子，肺为之母，而五脏六脏之精气神舍焉。精者，木之液也，受生于肺，金水交构，而肾纳之，谓之元精。于卦配坎，在人为真水。故瞳子之黑而清秀者，为水足。为智慧显著之官。气者，火之灵也，生于心，主于肺，聚于膻中。膻中者。气之海也。肺谓白脉，游行于三焦之位，归于命门，谓之元气。于卦配离，于人为真火。故声音之响亮而洪畅者，为气足，为寿之征。神者，又精气混合之妙用。人当未生之前，精气自神而生。既生之后神资精气而旺。有禀赋厚者，精气神亦厚。禀赋弱者，精气神亦不足。然坎中有戊，离中有己。无不资生于脾土。谓土厚，则戊己能引水火之交。无奈男女欲胜，一水不能胜二火之煎熬，而戊己复不能滋其生化之原，甚至真精竭而智慧昏，心神乱而思虑扰。水之不足，而虚损之病百出矣。养生者，务在正其心，节其欲，又复借丹溪所制滋阴大补丸，及五子益肾补元丸，择而调之，俾精神内守，则病易愈而寿亦永矣，衰老服之，尤延年不老。
●滋阴大补丸
熟地（九蒸酒制七次，姜汁砂仁二次，四两）　川牛膝（去芦酒洗）　山药（各一两五钱）　杜仲（姜汁炒去丝）　巴戟（去心）　山茱萸（去核）　肉苁蓉（酒洗去鳞）　五味子　白茯苓（去皮）　小茴香（炒）　远志（去心，甘草水煮，已上各一两）　石菖蒲（一寸九节者佳）　枸杞子（去蒂各五钱）
已上十三味。以五味子补肺，滋其水之化源。山茱萸补肝。山药加莲肉、芡实以补脾。石菖蒲补心，熟地、枸杞、苁蓉、茱萸、牛膝、杜仲以补精固精。五味、小茴以补气调气。巴戟、远志、石菖蒲、白茯苓以养神安神。其性清而不寒，湿而不热，温凉相济，阴阳适调。岂金石所能及者。共为细末。红枣三十六枚，蒸去皮核，杵烂，炼蜜，入药末为丸。每次百丸，或五十丸。空心淡盐白汤或酒送下。
●五子益肾补元丸
生地（酒洗，用浮汁同酒浸透煮，用砂锅取出焙燥，日晒乾火烘乾为末，八两）　白茯苓（四两为末，同地黄绢包，藏糯米内蒸，取其引地黄入黄廷宫也。）　山茱萸（酒洗取肉五两）　山药（取末五两）　泽泻（去毛，同茱萸末绢包，饭上蒸熟，引入丹田，则泽泻不渗）　牡丹皮（拌山药末，绢包蒸熟，引山药入包络而生精血之意。）
已上即六味丸，加菟丝子四两（青盐煎汤，煮熟炒）、楮实子三两、柏子仁二两另研、覆盆子二两（洗净炒）、枸杞子（去蒂四两）
如少年过伤于阴，致相火盛者，加酒炒川黄柏三两、知母盐水炒三两，夏月加北五味二两、麦冬去心三两。
上为末，炼蜜二十两，加浮麦粉四两、芡实粉四两、香甜乳汁三盏、水二盏。同蜜炼熟，和药末，杵丸。每次百丸，空心盐白汤下。或莲肉，或圆眼肉煎汤为引，以助药力，归于下元，治一切欲念太早，根本受伤，及禀赋弱而犯斫丧之过，以致元气虚败，遗精盗汗，神疲力怯，饮食不生肌肉，面白，五心发热，未热先热，未寒先寒，腰痛膝重，头晕目眩等症。盖水一亏则火盛，火动而肺金受克，作为痰嗽。或汗虚迎风，面生粉刺。凡有此症，又宜五行班龙胶和丸，夺先天补后天，生精血复元气。久服却病延年。若特斯而纵欲，则不智甚矣。


附小儿形症研阅卷之八  ——————————————————————————————————————————————————————————————————————————————————————————

论小儿受病之由  ***************************
小儿之症，号曰哑科。脏腑脆嫩，气血未定，肌体不密，精神未备，口不能言，脉不及觉，全在观形察色，以消息形候，以应病砭药。其源多种于偏爱之母。有在腹中护养未周，毒受于孕先者，有在育后看承错讹，或暖衣而加以厚被，或兼味而纵其饱飧，或深居围帐，自谓固密，或僮仆婢妾训其手舞足蹈，无礼骂人，或高举放倒猛推闪避，或异见异闻，高声惊仆，乖张德性，罔识提防，致令助阳耗阴，伤脾损胃，而惊疳积癖、泻痢饱胀、风寒等症，由之而生。譬之草生密室，未经频见天日，岂能大任风寒？一旦内因外干，便不思由自己偏爱所致，徒知心戚泪潸，愚亦甚矣。谨详于篇，以为保婴者之助。务使人人能辨，则医药调治各窥其斑，而庸医无所混，赤子免不刃之杀矣。

论禀赋  ***************************
儿在母腹，一月胚，二月胎，三月血脉，四月形体，五月能动，六月筋骨成，七月毛发生，八月脏腑具，九月穀神入胃，十月百神附而奔生，生下作啼声。两月便能笑识人，三月任脉生，能反复；五六月尻骨成，能独坐；七八月掌骨成，能匍匐；十个月髌骨成，能独立；十二个月为期，膝骨成，乃能移步。此理之常。不如是者，身不得其平矣。其有不足之症，皆从所禀而来。如肺气不足，则皮脆怯寒，毛发不生。如心气不足，则血不华色，面无光采。脾气不足，则肌肉不生，手足如削。肝气不足，则筋不束骨，机关不利。此受胎禀之偏，各随脏气而见有若此。若筋实则多力，骨实则早行，血实则形瘦，发黑而密。肉实则病少。精实则伶俐，语笑早而不惮风寒。气实则发少而体肥。此又受胎气之充足者也。又云：父强母弱，生女必羸，父弱母强，生男必弱。其有颅囟坚合，精黑神清，口方持厚，骨粗臂满，脐深肚软，茎小卵大，齿细发润，声洪稳睡者，此由禀赋得中，气血平和者也。以故听声观形，可知虚实寿夭。

论变蒸非病  ***************************
变蒸非病也。儿之初生，皮肉未实，筋骨未坚，肠胃未充，神智未发，只一块血肉耳，必候变蒸而后，脏腑气足，经络脉满，始成其人。然而变蒸之，所以必待三十二日者，何故？《易》曰：生生之谓易。易，变易也。不变不易，不足以见天地生物之心。人有五脏六腑，配手足十二经络。肺属阳，配阳卦三十二。脏属阴，配阴卦三十二。一脏一腑，各以三十二日为一小变，六十四日为一大变。阳卦之爻，百九十二；阴卦之爻，百九十二。合岁并润月，凡三百八十四爻。所以变蒸一期之周，三百八十四日，以应爻数也。初生三十二日为一变，生足少阴癸水，肾之精也。六十四日二变，生足太阳膀胱壬水。而肾之一脏一腑成矣。此天一生水。水之精，为瞳子，识人者，此也。九十六日三变，生手少阴心丁火。百二十八日四变，生手太阳小肠丙火，而心与小肠之脏腑足矣。此地二生火，火之精为神，能嬉笑也。百六十日五变，生足厥阴肝乙木。百九十二日六变，生足少阳胆甲木。肝胆之脏腑气足而神完。此天三生木，木之精为筋，筋气足则能坐也。二百二十四日七变，生手太阴肺辛金。二百五十八日八变，生手阳明大肠庚金。而肺与大肠之脏腑气足。此地四生金，金之精为声，此后能习人语矣。二百八十八日九变，生足太阴脾己土。三百二十日十变，生足阳明胃戊土。脾胃脏腑之气足。此地五生土，土之精为肉。脾胃主四肢，此后能匍匐矣。三百五十二日十一变，生手厥阴心包络。三百八十四日十二变，生手少阳三焦，三焦配肾，肾主骨髓，自此能坐、能立、能行矣。变蒸既足，则筋骨手足以渐而坚，智觉运动以渐而发，日异而月不同矣。然一变易，则发热而蒸，非胎毒、胎热可比。强者莫觉，弱者自见。其有未及期而发热者，有变过留而不除者，俱不必惊，不治自愈矣。

变蒸治歌  ***************************
小儿变蒸常候，三十二日为期。精神改变易常时，发热蒸蒸昏睡，或遇风寒外感，惺惺发散真奇。若因乳食过伤脾，须用胃苓调治。

面部形色一  ***************************
欲观气色，部位须明。左颧青龙属肝，右颧白虎属肺。天庭高而离阳心火，地阁卑而坎肾水乡。鼻在面中，脾为通气。因乎色之所见，知乎病之所藏。脾应乎唇，肺通乎鼻，舌乃心苗，目乃肝溢，肾开窍于两耳，胃流注于两颐。爪本筋余，脾为之运。发则血馀，肾为之王。脾主四肢，肾连牙齿。苟本脏之有亏，即所属之先惫。

面部形色二  ***************************
大凡小儿形色，青筋肝热生风，两腮红赤热相攻，黄色脾虚之重，黑气腹疼中恶，白为疳积生虫，若逢两眼黑重重，此是南柯一梦。
额属心。　左颊属肝。　右颊属肺。　鼻属脾。　承浆属肾。
青肝色，肝主筋，惊则色青。红赤心色，外感红，热甚赤。黄脾色，食积脾伤，则面黄。黑肾色，腹疼而兼中恶，则肾败而色黑。白肺色，肺疳虫积，则色白。

验色辨症  ***************************
红色见而热蒸，青色露而惊悸，如煤之黑者中恶之因，似橘之黄者脾虚之症，白乃疳劳，紫为热甚，青遮口角，黑掩太阳，此为凶证，扁鹊难当。

因症辨吉凶一  ***************************
年寿赤光，多生脓血；山根青色，频见灾危；朱雀贯于双瞳，火入水乡；青龙远于四白，肝乘肺位；咳嗽而声哑者可伤；泻痢而戴阳者不治；疼痛方殷，常面青而唇撮；惊风欲发，先颊赤而目直；火光焰焰，外感风寒；金气浮浮，中多痞积；乍黄乍白，肝热连绵；又赤又青，风邪紧急。察之极精，治之得理。鸦声鱼口，枉费心机。肉折皮乾，莫烦心力。

因症辨吉凶二  ***************************
气色改移，形容变异。气乏而囟门成坑，血衰而头毛作穗，眼生眵泪，肝风眛目，口流涎痰，脾冷滞颐，面目虚浮，定腹胀而气喘。眉毛频蹙，则腹痛以多啼。蛔出知脾胃将败。䘌疮测肚脏先亏。药瞑眩而弗瘳，虽神仙而无益。手如搜物者，肝风将发。面如涂朱者，心火已炽。坐卧爱冷，燥热之攻。伸缩就暖，风寒之累。肚大脚细，脾欲困而成疳。眼撑口张，势已危而将毙。弄舌脾热，解颅囟惫。重舌木舌，热积于心脾。哽气喘气，火浮于肝肺。齿宣龈露，知是牙疳。哺露丁奚，多缘食积。唇乾作渴。肠鸣自利。夜啼分为四症，变蒸周于一岁。心热欲言而不能，脾虚无时而不睡。病后失声者，肾怯。咳嗽失音者，肺痿。腹痛而清水流出者，虫动。肚疼而大便酸臭者，食积。口频撮而脾虚，舌长伸而火炽。龟胸，肺火填于胸膈。龟背，肾风入于骨髓。鼻乾黑燥，火盛金衰。肚大筋青，木强土溃。

症候一  ***************************
要识小儿症候，但将外貌为据。黄浮肌削痞瘕多，痛甚面青唇撮，吐舌唇焦内热，目昏喜睡脾枯，手掀足掣是惊搐，疳积青筋大肚。

症候二  ***************************
眼角眵生肝热，口边涎出脾寒，头毛稀竖血将干，胞肿脾家湿现，鼻孔黑焦肺热，耳轮枯燥肾疳，胸高气促肺火，炎热惫囟门肿陷。

症候三  ***************************
小儿精神忽减，面带黄色无常，多缘乳食成内伤，生冷油腻磨障。或致肠鸣泻痢，或为疟疾难当。肚多膨胀体羸尪，癖积疳虫四样。

症候四  ***************************
小儿面色红赤，两腮恰似涂朱。风寒外邪感皮肤。潮热不时来去。或作惊风处治，或为斑痘踌躇。口乾啼哭泪如珠，沉困昏昏不乳。

症候五  ***************************
小儿症候不语，全凭眼力消详。怀中畏缩怕风凉，合面睡时热障，夜啼烦热腹痛，目直惊搐须防，长吁嗳气热中脏，痰喘上攻火旺。

症候六  ***************************
要识小儿死症，囟门陷下成坑。喉中曳锯气和痰，目闭无神拘管，口唇牙齿粉白，手足恰似冰寒。鸦声鱼口眼常翻，不乳遗尿闷乱。

论三关症候  ***************************
虎口有三关，风气命相连。青红惊急病，黄黑水伤残，紫色生惊搐，青红黑在肝。虎口乱纹多，须知气不和。色青惊积聚，下乱泻如何，青黑慢惊发，入掌内钧多。三关忽过度，此病定沉疴。风关通九窍，色色是风纹。关中青与白，定是食伤生。气关从气论，因气便成形。未过中关节，相逢可保生。命关生死路，青黑定然凶。过了三关节，良医总是空。
脉纹有五色，黄红紫青黑。黄红有色无形，乃安宁脉也。若黄甚作红，红甚则紫，紫甚则青，青甚作黑，至黑难治。
左手应心肝，属阳。男以阳为主，故以左手验之。右手应脾肺，属阴。女以阴为主，故以右手验之。于此消息，自得变通之意。
纹出虎口，在风关色红，传在气关赤而紫。至命关其色紫青，紫青病重。若紫黑或青而纹乱者更重。纯黑不治。

看指诀  ***************************
五指稍头冷，惊来不可挡，若还中指热，必定是伤寒。中指独自冷，麻豆症相传。男左女右手，分明仔细看。

看五心  ***************************
见心热跳是著惊，热而不跳伤风说。凉而翻眼是水惊。此是入门探候诀。

认病  ***************************
小儿之病最难明，入手便看掌中筋。筋到离宫人易治，筋过板门莫医真。更有唇青并耳黑，哭声不响赴阎君。

听声  ***************************
声轻者，气弱虚也。声重者，渴也，痛也，风也。喘者，气促也。高啖者，热狂也。声急者，神惊也。声战者，寒也。声噎者，气不顺也。喷嚏者，风也。声塞者，痰也。呵欠者，神倦生风，阴阳相杂也。哭者，病在肝也。汗者，病在心也。笑者，病在脾，多痰涎也。涕者，病在肺，有风也。睡者，病在肾亏也。面青者，痛也，病在肝也。听其音，知其吉凶。所谓闻而知之者，此也。

观色  ***************************
面红者，热也，病在心。面白者，寒也，病在肺。面黑者，肾气败也，兼以呻吟不息，则肾气绝。面黄者，脾气弱也，兼以四肢肿满，则脾气绝。面赤目陷者，肝气绝。口张唇黑而毛枯者，肺气绝。齿如黄熟豆者，骨气绝。鼻入奇伦足跌肿重，二便不禁，面紫而目无睛光，俱死候。若面鼻目昏黄色者，是欲愈之机也。随症审之，此所谓望而知之者。

小儿症候  ***************************
凡看小儿有四症八候。四症者，痰、风、惊、热是也。八候者，搐、搦、颤、掣、返、引、窜、视是也。八候之状何如？头偏曰搐，十指开合曰搦，两手伸缩曰颤，势豪扑曰掣，身仰向后曰返，势如开弓曰引，目直视曰若怒曰窜，露睛不合曰视。

验筋主病  ***************************
左有红筋如线形，定知发热又兼惊。右有红纹如左样，食伤惊积一齐生。指头纹似三叉样。肺热风痰夜有声。青赤应是伤寒候。只见单红吐泻惊。

验筋主病二  ***************************
指上辨青纹（青脉见），认是四足惊。虎口脉青色，猪犬马畜惊。黑则因水朴，青赤火人惊。紫色多成泻（紫主泄痢），黄因雷鼓鸣。曲隐风热盛（寒伤乾烧），湾弓食上蒸（曲屈而湾），青色大小曲，人惊兼四足。赤色大小曲，水火飞禽朴。紫色大小曲，伤米面鱼肉。黑色大小曲，脾风微作搐。但看叉手处，自可探其窟。

脉法  ***************************
小儿一岁方可验脉。六至中和，七至实热。若只三四，迟寒可诀。
小儿平常脉候：一息六至平和，七至八至热生多，三四虚寒病作，九十速来雀啄，三动一止沉疴。微虚紧数不差讹，补泻分明用药。
身热脉浮可汗，身寒脉细休攻，喘嗽紧数药无功，肿胀细微堪痛，泻痢沉迟易治，痘疹洪数宜从。若还吐衄怕浮洪，腹痛沉细拈弄。

热药禁  ***************************
有等小儿燥症，一投热剂便凶。浑身壮热火烘烘，六脉浮洪乱□。便结尿黄烦渴，鼻衄腮颊带红，扬手掷足喜当风，凉解丸散急用。

凉药禁  ***************************
小儿不宜凉药，面容㿠白无精，四肢寒冷气不荣。六脉微沉隐隐，乳食不行作呕，声微尿屎频频，神虚腹胀眼珠青，积久成疳之症。
面白肢冷，呕吐腹痛，口中热气，身欲煨人，不可用凉利药，须温剂可也。

小儿初生一切病症  ***************************
凡小儿初生气绝，必因难产冒寒。急宜重绵温于怀中，未可断脐，却把包衣至铫内，向火中水煮，又用油纸燃于脐带上燎之。俾热气由脐入腹，方可洗浴。断脐早了多难治。断脐别有治未病、将病、已病三法。详载胤嗣小儿之首。
凡是脐风可畏，三朝八日为殃。初然喷嚏似风伤，啼哭时时吵攘。急看口中上腭，刮除泡包涎浆。搌开恶血细端详，莫使下咽为上。
凡小儿生下，不哭而死者，须看口中悬痈，前腭上，必有泡塞，急以手指摘破，以软绵拭血令净。如血入喉中，生之难矣。

胎毒  ***************************
小儿月内，肠胃脆薄，气血未充，不可妄施补泄。恐脏腑一伤，反致夭折。如不得已，以所宜药为末，香油蘸摩患处，或水调敷贴，或煎汤绢拭，但使药气透达毛孔，未尝不愈。或以母伐之，然又不可过凉，犯产后之禁；又不可过温，加小儿之热，乃为便也。

胎黄  ***************************
胎黄壮如金色，身热大便不通。小便黄赤色朦胧，少乳时时热重。此症传来无毒，脾虚实热相攻。凉经凉血解重重，保养胎元兼用。
平日母食辛热，或常服热药，多有前症。凉惊丸主之。

胎热  ***************************
胎热遍身如火，发斑热毒风疮。神昏目痛又惊张，大小便难哭攘。此是母贪煎炒，温经暖药乖方。急须解毒令清凉，甘连解毒为上。
附甘连解毒汤方：
黄连　甘草　木通　连翘　生地黄　川芎　陈皮　薄荷
灯心为引，煎服。

胎寒  ***************************
胎寒生来吐泻，大便滑溜多清，腹中疼痛哭声频，面色白青不定。平日母多生冷，寒邪传入包经。治宜丸散用甘温，可保婴儿性命。

吐乳  ***************************
生下时时吐奶，不思乳食昏沉。此乃秽恶坏咽门，拭洗未能洁净。会厌中间阻隔，太仓口角涎痰。清气顺气药通神，炮制生姜作引。

小儿睡中啼哭  ***************************
小儿生下数日，睡中唾哭多惊。此因母气失和，平常有七情为病。以致胞胎气逆，痰涎流入脾心。始须顺气养精神，降坠痰涎始定。

重舌木舌  ***************************
小儿重舌木舌，心脾湿热相攻。舌下生舌而重重，木舌硬大肿痛。急用缝针巨刺，何妨鲜血流红。枯矾搽上有神功，解热消风理用。

唇口舌上生疮  ***************************
小儿心脾积热，唇口舌上生疮。白为鹅口屑浮霜，赤者石榴子样。上下口唇裂破，令儿乳食□尝。洗心惊膈是奇方，搽洗令宜停当。

走马疳  ***************************
上下牙根黑烂，龈宣龈露堪嗟。唇穿舌破齿牙落，迅速呼为走马。内坏咽喉可怕，啼哭渐变哑嗄，又名狐惑兆非佳，治䘌蛔虫无价。

聤耳  ***************************
寻常耳中出水，日久乾结难通。虽然停耳不为凶，只恐成脓堪痛。治在少阳风热，肾经湿热相攻。红绵鳝血可消浓，方丹分明选用。

鼻塞  ***************************
小儿若然鼻塞，风寒各有根由。伤风清涕鼻中流，乾燥伤寒热搐。风用荆芥发散，寒须火热中求。芩连栀芥宜同筹，引用葱姜可授。
若初生鼻塞，用天南星、生姜汁调如膏，贴囟门上自愈。

疮疥  ***************************
小儿遍身疮疹，虫窠脓血浸淫。此由胎毒内藏深，故有许多形症。凉血杀虫解毒，胡麻丸子通神。切勿搽洗毒归心，腹胀神昏命尽。
疮疥搽药
若是要用搽药，燥痒无过蛇床，䘌疮作楚用雄黄，肿痛寒水为上。不痒须加狗脊，喜盐汤火硫黄，斑猫同研热尤良，手搽鼻闻搽上。

惊风  ***************************
小儿惊风症候，须详急慢根由。急因湿热泻凉求，慢是虚寒症候。急为风寒食积，慢须温补能瘳。如斯对症不差头，才见神功妙手。

急惊  ***************************
急惊风生大热，痰涎壅塞多凶，口眼喎邪角张弓，截惊妙散须用。或将导赤渗利，风寒发散疏通，泻青蚕蝎有神功，内伤解利通用。

慢惊  ***************************
慢惊先因大病，精神渐减脾虚。吐泻神昏气作吁，口眼开张不语。搐搦时时举发。四肢逆冷不收，理中附子急需求。艾灸期门可就。期门穴在左乳下。
搐掣乍作乍起，痰气无了无休，昏昏鼾睡唤不苏，乳食不知吞吐。尿屎遗时不觉，四肢强直难收。啼声渐少汗如油，纵有灵丹难救。

呕吐  ***************************
呕吐乳食为病，参术煨附炮姜，此为阴胜格孤阳。若是蛔虫作呕，乌梅丸子高强。咳须化痰顺气，胃寒胆便细端详，呕吐治法为上。

泄泻  ***************************
淡渗行而又泻，须防穀气中虚。温中丸散不须拘，但要一时泻止。白术人参砂藿，炙姜炙草须熟，乌梅熟附泽苓猪，引用姜枣为主。
温中若还不效，中气下陷升提。人参白术与黄耆，甘草乾姜炙取。泽泻猪苓赤茯，升提熟附乌梅，柴胡白术与当归，姜枣为引有济。
以此升提不止，皆为肠滑难收。通用兜塞不须忧。急则从标以救，参术炙姜炙草。乌梅粟壳相投。升麻诃子芍归求，姜枣煎服依旧。
法用泄泻不止，其间吉少凶多。假饶父母不奈何，要用医药休错。参术苓陈姜草，豆蔻砂仁粟壳，诃蟾芦荟木香和，赤石脂丸服可。
泄泻时常作渴，白术散子如仙，人参白术木香兼，乾葛藿香叶片，甘草茯苓七味，乌梅加上同煎，临时再增伏龙肝，此法千金不换。
泄泻如常治法，不须别用心机，只将黑药胃苓医。三服自然停息。如此不能取效，依前口法支持。吾将心法说人知，才显名医济世。
五六月间泄泻，其间寒少热多。理中丸子治沉疴，玉露散服亦可。无应四苓作引，用吞理中调和。自然渴止莫蹉跎，效处人人羡可。
夏月人多泄泻，腹疼烦渴相攻，猪苓泽泻茯苓同，乾姜乾草炙用。白术黄连滑石，人参砂藿温中。升麻提气妙无穷，更入乌梅煎送。
假如前药未应，参耆姜归附草，菖蒲和皮罂子粟。引取蜜云小枣，再有金液神丹，硫黄附子制好。二药起死与回生。泄泻家传至宝。

吐泻  ***************************
大凡男女吐泻，阴阳顺逆当明。男逢泻甚下无阴，女子吐多不应出物多而哕少。此为寒湿相侵。若还物少吐频频，火盛细加体认。
吐泻若然并见，此名霍乱阴阳。只消一服理中汤，上吐下泻极当。此剂若还不效，再加熟附煨姜，乌梅作引是良方，说与世人忖量。

痢疾  ***************************
痢疾古名滞下，食积湿热相参。肠鸣腹疼不能安，里急后重无遍。赤由小肠火盛，白缘大腑邪传。和血行气药中仙，稔是千金不换。
气行后重自止，血和下利自安。不愈赤用剪红丹，白者固肠稳便。赤白相兼不愈，香连丸子宜参。寒热淡渗禁辛甘，依法自然无怨。
若有时行痢疾，家家户户无差。头疼身痛慢嗟呀，疫疠气行须怕。先用人参败毒，次行承气推车。还须察脉细减加，虚实分调也罢。
痢久前方不止，多由气陷肠滑。急将凉剂助升麻，兼固兼行无价。参术升麻归芍，乌梅粟壳连芩，乾姜诃子赤茯苓，粳米陈皮作引。
记取痢疾七品，八物苍蘖连芩，大黄芒硝可推陈，木香陈皮痛定。枳壳槟榔后重，脱肛升麻提升。洞泄诃子乌梅灵，泽泻猪苓水顺。
痢疾不治数种，唇红脉大须防。噤口不食吐水浆，大热烦渴腹胀。大孔不收魄户，粪如尘腐瓜瓤。面红唇赤陷眉眶，气急闷乱磨障。

疟疾  ***************************
疟疾来时寒热，每日午后来潮。或是间日及三朝，截法不宜太早。外因小柴清疟，内伤平胃和调。常山草果不曾饶，桃柳枝煎分晓。
截后才调脾胃，只消清疟养脾。祛邪辅正极为奇，不让东垣汤液。疟久若生癖痞，面黄腹满消肌。月蟾集圣是根基，此个方法须记。
疟痢如逢并作，其间凶吉须知。大都饮食要依时，胃气完全可治。若是不思饮食，须将脾胃扶持。胃苓丸子莫嗟迟，兼以香连止痢。
久疟多成败症，皮焦肚大青筋，项小脚细减元神，饮食全然不进。面目虚浮怯弱，四肢无力难行。不须医治枉劳心，九死一生病症。

咳嗽  ***************************
肺为五脏华盖，皮毛易感风寒，初时发散最为先。杏仁麻黄灵验，薄荷石膏甘草，人参芩桔相兼，柴胡枳壳共茶煎，一服风寒发散。
久嗽不宜发散，化痰顺气为宜，润下玉液有神奇，不效再加汤剂。贝母陈皮枳壳，茯苓甘草芩栀，前胡薄荷杏仁泥，热甚石膏堪取。
久嗽痰疟发热，须看二便闭利。若还清利是中虚，只用抱龙医治。如果秘结实热，葶苈五色除驱。但分虚实不须拘，斟酌调停自济。
久嗽连声出血，清金降火为佳。芩栀甘桔款冬花，知母二冬多下。去白陈皮枳壳，前胡地骨桑瓜，茯苓茅根玄参加，此等方药无价。
大凡咳嗽法治，必须清化痰涎。化痰顺气最为先。气顺痰行咳减。顺气陈皮枳壳，化痰半夏南星。黄芩栀子去火蒸，桔梗茯苓为正。
虚咳时常作热，面黄气短无神，陈皮归身白茯苓，栀子黄芩桔梗，知母前胡天麦，甘草枳壳人参，更加黄柏炒如神，煎用生姜作引。
久嗽连声不已，面青眼窜长吁。胸高肩息汗如珠，脸白唇青背屈，骨瘦如柴潮热，鼻乾发燥神虚，哑嗄惊搐不须拘，纵有灵丹无济。

疳症  ***************************
小儿劳疳极险，愚夫不识根苗。面无血色发球焦，肚大颈干脚小。吐泻时常举发，似疟非疟来潮。吃泥弄舌滞颐交，不治休嗟命夭。
小儿食伤脾胃，疳劳烦热虚羸。黄连芦荟解蒸危，莪术陈皮积退。当归川芎养血，夜沙君子攻蛔。乾蟾木香五灵脂，粟丸胆丸为最。

积虫痛  ***************************
积痛有时发作，面黄腹胀难痊。丁香脾积下当先，随用养脾调健。苍白青陈柏叶，茴香稜莪相兼，砂仁灵脂木香连，枳壳神由川楝。
虫积时常作楚，面白青水连绵，槟榔芦荟与黄连，君子芜荑川楝，白术木香灵脂，三稜夜明缩砂，青皮蟾曲与麦芽，虫去痛除药罢。

腹痛  ***************************
凡遇小儿腹痛，必须察认原由，面黄腹痛食中求，面白肝虫为用。指冷面青寒治，三家啼哭无休。或温或下药先投，不可临时差谬。
积痛先行脾积，养脾以次调和，虫家别用取虫科，集圣勤勤服可。寒痛理中有妙，茱萸汤引宜多。无时作痛又如何，集圣妙于利药。

腹胀  ***************************
腹胀名为恶症，寒热虚实分明。忽然烦闷势狰狞，伤食热家作认。吐泻胀而寒取，大便闭而实因。四肢浮肿湿家寻，痞疟久成虚病。
伤食胀而急下，下后急用保和。吐泻寒胀理中多，塌气神方不错。秘结三黄葶苈，木香分气宜著。胃苓又是湿家药，痞疟月蟾为佐。
大抵腹胀急症，背平脐突多凶。二便秘结下不通，反吐水浆堪痛，气喘腹胀常病。只愁目闭疲癃，面浮脚细黑筋丛，集圣丸子通用。

发热  ***************************
小儿病则生热，须察受病之苗。风寒外感热来潮，饮食内伤烦躁。吐泻疟痢疮疥，变蒸豆疹皆烧，骨蒸体热变成劳，调理班班须晓。
若是风寒外感，面红又恶风寒。惺惺散子妙难言，有嗽参苏极验。饮食内伤可下，三黄脾积相参。再加集圣保平安，莫使脾虚作乱。
吐泻胃苓最妙，痢或赤白相连。疟解邪干疮疥延，胡麻丸散多验。变蒸小儿常病，不宜妄用汤丸。如逢痘疹别科传，集圣专调疳软。

夜啼  ***************************
小儿夜啼四症，忤惊腹痛心烦。如逢拗哭肺家言，只得心诚求遍。惊用安神锭子，理中专治脾疼。凉惊丸子治心烦，止哭灯花妙散。

哮喘  ***************************
哮喘多成宿疾，天阴欲雨连绵。治时发表及行痰，九宝将来灵验。表邪未除五虎，里实葶苈为先，不宜砒石作成丸，误了孩儿莫挽。

疝气  ***************************
疝气如何而得，下焦热结膀胱。肾囊肿大似茄装，左右坠难抵当。内服茱萸丸子，外用龙屎葱姜。待他痛止肾消囊，再灸两旁胯上。

浮肿  ***************************
要识浮肿治法，鬼门净府须知。木通防己五加皮，苏叶车前滑石。渗湿四苓引子，补脾平胃须宜，灯心长流水煎之，每日清晨早吃。


小儿研悦方卷之九  ——————————————————————————————————————————————————————————————————————————————————————————

小儿症方  ***************************
凡小儿生下浮肿，遍身红色，满月后瘦弱，此名肥胎。又有生下面红，无晶光，无血色，目无精彩，肌肉瘦削，此名胎怯。俱宜内服八物汤，外用浴法。
八物汤加天麻、全蝎、朱砂、麝香少许、酒浸为末，内服百丸。青苔、乌蛇肉各二钱，每日二分乳吮下。
外浴，每用三钱，水三锺，桃柳枝各一钱，煎十沸，待温浴之，不可浴背。

胎黄  ***************************
凡面目身体色黄，壮热，大便不通，小便赤涩，乳食不思，此由母受热，而传于胎。
●猪苓汤
知母　赤芍　天花　赤茯　川芎　当归　猪苓　泽泻　木通　甘草　茵陈　水煎服。

锁肚  ***************************
凡胎中热毒壅盛，肛门闭结，三五日不通，急令妇人以温水嗽口，吸咂前后心，并脐下，手足心七处。再用轻粉蜜调五分呷之，以通为度。如不通，内以金簪透穿入二三寸许，以香油和蜜纳入孔内，若膨胀不乳至七日，难以望生。
初生不乳，此由母秽入腹致令腹满气短，多致气喘。
●木香散
木香　乾姜　茯苓　甘草　木苽　丁香　陈皮　各等份
为末，将一字水煎，滴儿口中食之。

脐风症载前  ***************************
有用撮风散以开其关，控涎散以去其痰，然后用益脾散，和胃保命丹。
●撮风散
金脚蜈蚣　蝉退　全蝎（去足尾炒）为末服一字乳，和滴入口中即开。
●控涎散
蝎尾　铜青（各五分）　朱砂（一钱）　腻粉（一钱）　麝香（少许）　为末服一字茶下，吐出风痰即痊。
●益脾散
茯苓　草果（煨过）　木香　甘草　陈皮　厚朴（制）　紫苏子各等份，为末，姜汤下，每服五分。
●加减龙胆汤
治热蓄胸膛，伸缩无时，呢呢作声，以致脐腹弩胀。
●龙胆汤
龙胆　前胡　防风　桔梗　茯苓　大黄煨减半　黄芩　麦冬　赤芍　甘草　水煎以下其热。
●紫霜丸
肚胀青惊，此肠胃郁结之甚，贵用疏利之剂。代赭醋淬七次，赤石脂各一两，巴豆去心油二十，杏仁五十粒，去皮尖，先将杏豆研成泥，后入二石和匀，蒸饼丸如粟大，百日者三丸，周岁五七丸，微利为度。
●黄龙散
凡脐中汗不干，气盛有痰者主之。
黄柏（一钱）　龙骨（五分）　枯矾（二分半）　为末服之。

变蒸  ***************************
重者以平和散微表之，便结者紫霜丸利之，吐泻而啼不乳者，调气散治之。
●平和散
人参（五分）　甘草（五分）　茯苓（一钱）　升麻（二分）　禀怯白术（一钱）　肥实去术，水煎温服。
●调气散
木香　厚朴　陈皮　甘草　香附　人参　藿香　姜枣水煎服。

惊风  ***************************
小儿惊者，由闻非常之声，或见异常之物，或缘大者争斗。推跌恐吓，或缘飞禽走兽骇异，或入神坛庙像，惊其神气，以致痰壅气逆，结于心窍，遂成搐搦，口眼歪斜，涎沫流吐，或一日一发，间日一发，或半年一年一发，若不急治，遂成终身之痼疾矣。治法先须行痰顺气，后用清心安神。风者，或因外感风寒，或由内伤饮食，以致热甚生痰，痰壅发搐口眼喎斜，手足牵动，气喘涎潮，吐沫发热，时发时苏，先宜泻火消痰，然后清热安神。
更有急慢惊风，急惊者，小儿元气素实，或因恐怖风寒饮食，故急惊，为热为实，当凉当泻。
若因恐怖而惊者，其症发后如常，宜用利痰丸顺气开痰，后用安神丸调治。
若因风寒而惊者，其症发后略醒，须臾复发，宜用导赤散，吞泻青丸以泻心肝之火，然后发抱龙丸治痰，保命丹除风，缓缓调治。
若因饮食而惊者，其症发过即醒，醒后啼哭，须□复发，不思乳食，用陈皮麦芽煎汤，吞五色丸，推其食积，则痰自除，后用辰砂五灵散调理。
凡治急惊，除食积一症不可用下药，若小便通大便利其邪在表，只须导赤散泻青丸，去大黄加全蝎化痰，表除寒邪，其风自退，后用朱砂五灵散，不可犯麝，恐引邪入里也。若小便黄大便秘，其邪在里，可用五色丸，后用抱龙丸保命丹。凡急惊牙关紧急，人事不醒，用艾炙两手，中指甲内，大指甲旁，俟其醒后施治可也。
凡急惊风痰涎壅，塞不开者，可行吐法。
或痰气喘急者，定喘汤加竹沥治之。
凡病后潮热不退者，脾虚也，四君子加炒乾姜治之。其尿赤便硬腿肿，莫作虚治，凉惊丸、薄荷灯芯汤下。
急惊有三因，感冒风寒一也，是为外因。内伤饮食，二也，是谓内因。有因惊恐，容忤中恶，三也，是谓不内外因。治法具前详矣。而独不内外因更甚，盖心藏神，肾藏志与精，惊则伤神，恐则伤肾，经云：随神往来谓之魂，并精出入谓之魄。故神伤则魂离，精伤则魄散。小儿神志怯弱，卒有恐惊容忤中恶，出其不意，所以精神溃乱，魂魄飞场，气逆痰聚，而发搐也。但觉腮赤，目多上视，宜先去其痰，后安其神，则风自除也。
论灸法，以两手大指相合侧缝处，灸三壮，不知痛者，不治。
●利痰丸
南星（一钱）　枳壳（二钱）　陈皮（一钱）　牵牛（二钱）　为末，皂角煎汤为丸，如豌豆大，每用一丸灯芯汤下。
●安神丸
黄连（二钱）　石菖蒲（二钱）　麦冬（三钱）　山栀子（二钱炒）　远志（二钱）　当归（三钱）　茯苓（三钱）　炼蜜为丸，如芡实大，每服一丸。
●导赤散
生地　木通　甘草　此泻火药也，竹叶为引煎服，如欲发散，加防风薄荷效。
●五色丸
黄连（三钱）　黄芩（三钱）　大黄（五钱）　滴水为丸，一分青黛为衣，名青龙丸。一分百草霜为衣，名黑龙丸。一分朱砂为衣，名赤龙丸。一分雄黄为衣，名黄龙丸。如绿豆大，每用一丸共。
泻青丸
归归　大黄（煨）　防风　栀子　川芎　羌活　胆草各等份，此泻肝火丸药，蜜丸，芡实大，若发散，去大黄，加全蝎，殭蚕，（炒）水煎竹叶为引。
●朱砂五灵散
猪苓　赤茯苓　官桂　泽泻　白术　灯芯水　煎服，加朱砂末服。
●定喘汤
陈皮（去白）　栀子　薄荷　赤茯苓　南星（制）　石膏　杏仁（泥）　水煎服加竹沥。
凡急惊手撒，闭目口张，囟陷，鱼口气急，吐涎喷药，昏睡不乳，不啼，遗尿屎，面如妆者，不治。
慢惊者，小儿胎禀瘦弱，或兼久吐久泻，久疟久痢，或误服吐下之药，神气虚耗，渐成搐搦，故慢惊，为虚为寒，当温当补，如元神虚弱，又逢恐怖，其症发过即如常，多啼多哭，临卧不安，先宜青州白丸子，加礞石以去其痰，次用安神丸，以四君子汤送下，不可妄投利痰之剂。若自大病之后，手足逆冷，昏睡，目睛渐露，而无搐搦者，急用四君子汤加熟附一片，愈后以集圣调之。或醒脾散驱风，风退用参苓白术散。
凡慢惊不醒，灸百会三壮，三里三壮，男左女右。
●青州白丸子
半夏（制）　南星（二钱）　川乌（去皮）　白附子（五钱）
以绢袋盛药末，入磁器内，日晒夜露，每日换水一次，搅数转，候如玉片，研细入礞石一钱，另研，焰硝五分，入铜锅内，煅红，硝尽为度，入前药内，拌匀，糯米粉糊为丸，绿豆大，每服三丸、五丸，薄荷汤入蜜下，坠痰极佳。
●调元汤
黄耆（一钱）　甘草（二分半）　人参（五分）　白芍　煎服。经云：热浮于内以甘泻之，以酸收之，此之谓也。
●固脾散
人参　大附子　炙甘草　木香　石菖蒲　全蝎　天麻　白茯苓　莲肉　白术　姜枣煎服，有热去木香附子。
凡慢惊不可妄用辛香寒凉之剂，辛香耗元气，寒凉伤脾胃也。
凡吐泻后四肢厥冷，口舌生疮，目闭无魂，口张不合发直摇头，泪出如油，昏睡气急，喉中痰响，鸦声，或大便不禁，眼上视，角弓反张，手足牵倒，皆不治症也。
凡久嗽目闭神倦，面白手摇者，不治。
凡疮疥，忽自平复，气闭乱者，不治。
凡小儿夜多啼哭，目睛上视，则定者，此内吊惊也。乃寒气痛于腹中，以灯芯烧灰，调滚水下理中丸，自然痛止病退。
凡小儿日夜啼哭，睹不转睛，身向后仰者，此外吊惊也。由食积作痛，其身强直也。用灶土泡滚汤下，丁香脾积丸而止。
凡小儿忽然涎响，口眼如常，此肺受风寒之邪，用芎蝎散，一服而愈。
凡小儿肺胀喘满，胸高气急，胁陷成坑，咳嗽作喝，声哑便闭，此马皮风也。若不识症，死在旦夕，宜用牛黄夺命散下之。后用白虎汤平之。
一小儿两手搅，目直视者，乃白虎症，但手足不掣，身不热者，宜白虎汤取土泡水，下苏合丸。一小儿口吐青白黄水者，喘急腹痛，反侧作搐其状似惊，但目上窜耳。此由精神虚弱，外感客忤，卒触客气，再观口上腭，有小泡，摘破，更以苏合香丸姜汤下，外以降真，香皂丸烧烟，身畔薰之，次用豆豉浸捣烂摩囟门上，及手足心，各五六遍，次摩腹心，良久拍开，有毛掷之。
一小儿久嗽作呕，胸高气溢，目睛上视，手足牵引，此名龟胸，热症也。若身无热，以葶苈丸治之。
以上七症俱与惊似，察之不精，概以惊治，误人多矣。
●芎蝎散
川芎（三钱）　荜茇（三钱）　细辛（一钱二分）　半夏（一钱二分）　酒浸汤泡各一宿，焙乾为末，薄荷汤为引。
●牛黄夺命散
白丑半生末半瓦焙　大黄　枳壳等分，冷水调服，涎多蜜调服。
其有痘疹发惊者，只用导赤散调朱砂末一服，即安，不可妄用凉惊丸、抱龙丸、保命丹等药。

呕吐  ***************************
呕吐者，声物俱有曰呕；无声有物曰吐；有声无物曰乾呕。其症有三，有热有寒，有食积之不同，热吐者，吐多时而出物少，渴欲饮冷，此胃有热也。以黄连合煨乾姜，加二陈汤治之。
寒吐者，吐少时而出物多，饮食不化，此胃受湿寒也，以理中丸，或胃苓丸煨乾姜汤下。
若恶食而食入即吐者，此积食在胃口，运化不得也。淡姜汤送理中丸，或用鹅羽扫口中，吐尽旧积后，用二陈汤，加乾姜、神麴、麦芽、砂仁治之，如呕久而诸药不纳者，此胃口壮火，关格之病也，理中汤加童便猪胆煎服，此药妙不可言。
如呕吐蛔虫，理中汤加乌梅一枚，附子一片，黄柏川椒，一服即止。
●理中汤
人参　乾姜　甘草　白术　此药性热，所以治寒，水煎为汤，蜜合为丸，芡实大白沸汤化吞。
凡诸吐不纳者，阴胜拒阳也，其加童便、猪胆汁者，童便酸咸，性与胆汁同寒，合理中之剂服之，则阴体渐消，阳性乃发。
●二陈汤
陈皮　半夏　茯苓　甘草　此药性平，寒热通用，如呕吐加白术乾姜，夹热而吐，加炒黄连，乾姜。伤食而吐，加神麴、麦芽、砂仁、香附、山楂，因其病而加减之，自然百发百中矣。
●胃苓丸
治呕吐要剂，不问寒热，乾姜汤下。
若服后而烦闷不止，目窜头仰者，不治。

泄泻  ***************************
泄泻皆属于湿，其症有五，其治法分利升提为上，有寒湿泄泻者，腹痛肢冷，而口不作渴，泻下青白，饮食不化，其症传于冬，以五苓作引，吞理中丸，寒甚加附子一片，合理中汤煎服。
有风湿者，症传于春，泻不止，皆黄水也，五苓散加防风、苍术、羌活治之。
有泄泻青红，腹中不痛，湿胜所致也。胃苓汤主之。久泻黄弱，集圣丸调之。
有泄泻肠滑者，湿伤元气，陷而不升也，宜四君子汤，加升麻、防风、乌梅治之。或吞七味豆蔻丸。有泄泻酸臭腹痛者，面黄带热，不思饮食，由食积也。以丁香脾积丸，推积集圣丸调下。
有泄久热不退，此虚热也，调元汤加乾姜，不可以寒凉之剂滞之。
泻久作渴者，白术散煎服。
●四君子汤
人参　白术　茯苓　甘草　此性温和，可补元气之不足，姜枣煎服。
●肉豆蔻丸
肉豆蔻（五分）　神麴（五分）　广木香（三钱）　白术（一钱）　茯苓（一钱）　乾姜（五分）　麦芽炒（五分）　赤石脂（一钱五分）　砂仁（二钱）　甘草（一钱）　藿香（一钱）　为末，糊丸，每次一钱，滚白汤下。
●调元汤
人参　黄耆　甘草　如热不退，加乾姜，如身热肢冷，加附子一片，水煎服。
胃苓汤其性平和（方见寒科）
五苓散分理阴阳，去桂即四苓，（方见寒科）
●玉露散
寒水石（一两）　滑石（一两）　甘草（七钱）　性寒治热泄，每服一钱，冷水调下，或煎汤下，理中丸。
泄泻不问寒热，胃苓一粒金丹，车前米炒引，管取一服安，吐泻通用。泻而饮食如常者，易治。凡久泻精神美好，面赤唇红者，不治。泄不止渴不休者，不治。脉细身寒者不治。泻久惊搐者不治。久泻变赤白痢者，不治。久泻肉消者，不治。大孔如竹筒者，不治。

吐泻  ***************************
吐泻名为霍乱，寒热食积须参。
如两腮赤，遍身作热，口作渴，吐泻时多，而出物少者，此属热也。五苓散、乾姜汤澄清，调益元散服之。
如面白足冷，腹痛喘哭不渴，吐泻时少而出物多，此属寒也，理中丸，甚者理中汤加乌梅附子，寒热二证，不阻乳食。
吐泻出物酸臭，面黄恶食，此由食积也，以丁香脾积丸推陈，集圣丸致新。
吐泻而渴者不治，吐泻加搐者不治。吐泻生疮，手足冷，身热者，此阴降阳升，脾绝也，不治。

痢疾  ***************************
痢因瘀积湿热而成，亦由夏月生冷所致，但热症腹痛，寒湿腹不痛，为异耳。
赤痢乃湿热干于血分，从小肠中来，以四汤加三黄治之。
白痢乃湿热干于气分，从大肠中来，以四君子汤加黄连、苍术治之。
赤白痢乃气血俱伤也，以八物汤加三黄、苍术、滑石治之，后重加槟榔、枳壳。
凡痢初起，里急后重，腹痛者，宜以三黄丸、承气汤下之，不可用巴牵为上。
若日久虚羸，已经下过不可再下，只宜保和丸连服，然后以香连丸调之。如下鲜血者，清血丸、车前草、陈米煎汤下，下白涎者，以固肠丸陈米汤送下。
暑月下痢，益元散，红曲为丸，陈米汤下。
脱肛者，气下陷也，和中丸升麻汤下。
呕吐不食，名曰噤口，此胃有热也，只宜参苓白术散，加石菖蒲末，陈米汤下。
痢止身热不退，人事瘦弱，集圣丸调之。
●三黄丸
黄连　黄芩　大黄等份，神麴糊丸，木香、槟榔汤下，二十丸。
●大承气汤
枳壳　厚朴　甘草　大黄　芒硝　此通肠药也，加槟榔水煎。
●保命丹
山楂（二两）　茯苓（一两）　陈皮（五钱）　白术（二两）　神麴炒（一两）　萝卜子（一两）　连翘（五钱）　粥丸粟米大，每服三十丸，凡食积虚弱，以补药下之是也。
●清血丸
槐花（炒）　枳壳　荆芥穗　柏叶　为末，糊丸。
●固肠丸
臭椿树白皮为末，米粉为丸。
●和中丸
黄连炒（五钱）　泽泻（三钱）　白茯苓（三钱）　山药（三钱）　陈皮（五钱五分）　车前子（三钱）　石莲肉（三钱）　为末，每服一钱，薄荷为引。
●柴胡解肌汤
柴胡　黄芩　白芍　甘草　乾葛　桂枝　人参　竹叶姜枣为引，水煎服。
●惺惺散
人参　白术　茯苓　甘草　川芎　天花粉　桂枝　细辛　防风　加麻黄、薄荷、生姜水煎。
●参苏散
人参　茯苓　桔梗　乾葛　木香　紫苏叶　半夏　甘草　枳壳　前胡　陈皮　姜枣煎服。
●调元生脉散
人参　黄耆　麦冬　五味　水煎服。
●丁香脾积丸
丁香（三钱）　木香（三钱）　巴豆（去油另研五钱）　青皮（醋浸炒五钱）　百草霜（三钱）　良姜（醋炙五钱）　三稜（煨三钱）　莪术（三钱）　皂角（烧存性两钱）　上为末，米糊丸，麻子大，每服十丸或二十丸，米饮下。止积气，陈皮汤下。止疝气茴香汤下。止呕吐，藿香甘草汤下。
●香连丸
香附（二钱）　川芎（二钱）　枳壳（三钱五分）　百苇（三钱五分）　赤茯苓（二钱）　海金沙（一钱）　泽泻（三钱五分）　槟榔（三钱五分）　为末糊丸，绿豆大，米汤下，量大小加减。
●抱龙丸
抱者，养也。龙，阳物也。小儿纯阳，无阴以济之，所以病则生热，热则生风，此药养阴而济阳，不令太过，青龙之位，肝水属之。小儿肝脉有馀，脾脏不足，此药又能抑肝而扶脾，治形实壮热，昏睡气阻，壅痰作嗽，惊风搐搦等症，牛胆南星五钱、天竺黄二钱、朱砂三钱、琥珀三钱、牛黄二分、麝香五釐为末，同甘草煮雪水为丸，皂子大，以蜡护之。潮热，灯芯汤下。咳嗽，白汤下。惊风，薄荷汤下。
●凉惊丸
退五脏热，泻心肝火，治急惊风，解胎毒。如小便黄，大便秘，䳾毒斑疹，衄血口疮用之。
黄连（五钱泻心火）　栀子（五钱泻肝火）　黄柏（五钱滋肾水）　大黄（二钱泻脾胃火）　雄黄（二钱解毒）　龙胆草（二钱）
朱砂二钱，上为末，糊丸，粟米大，每服三五丸，或十丸。止白痰，竹叶汤下。急惊薄荷灯芯汤下。胎热竹叶灯芯汤下，䳾毒升麻汤下。口疮，竹叶薄荷汤下。
●胃苓丸
分理阴阳，退潮热，止吐泻，消浮肿，黄疸，调理脾胃，止便浊。
苍术（五钱）　陈皮（五钱）　厚朴（五钱）　粉草（二钱）　猪苓（二钱）　泽泻（四钱）　白术（五钱）　茯苓（三钱）　草果（二钱）　官桂（一钱五分）　为末水丸，理脾胃，米饮下。白浊，盐汤下。呕吐，姜汤下。泻，车前炒米煎汤下。潮热，竹叶炒米汤下。浮肿，长流水，灯芯、五加皮煎汤下。黄疸，茵陈、灯芯、车前汤下。疝气，茴香汤下。
●养脾丸
治小儿脾胃虚弱，不思乳食，伤食癖积，面色痿黄，呕吐泻泄，腹痛膨胀。
苍术（浸五钱）　厚朴（姜制五钱）　白术（制二钱）　砂仁（二钱）　草果（二钱）　神麴（炒三钱）　麦芽（炒二钱）　益智仁（去壳二钱）　白茯苓（三钱）　上为末，酒糊丸，粟米大，米饮下。呕吐，喂姜汤下。脾弱，米汤下。有积，山楂汤下。腹痛，茴香汤下。肿胀，萝卜汤下。寒泻，姜枣汤下。
●胡麻丸
治小儿遍身风癣疥疮。
苦参（五钱）　何首乌（二钱）　胡麻仁（炒二钱）　蔓荆子（二钱）　威灵仙（二钱）　荆芥穗（二钱）　皂矾（二钱）　大力（炒二钱）　石菖蒲（二钱）　甘菊花（二钱）　上为末，酒糊丸，粟米大，竹叶汤下。
●神芎丸
治上焦积热，头目项领肿痛咽闭，大小便赤涩，及喘痰等症。
大黄（酒炒一钱）　黄芩（一钱）　黑丑头末（四钱）　滑石（四钱）　薄荷叶（五钱）　黄连（五钱）　川芎（五钱）　上为末，滴水丸，粟米大，竹叶汤下。
●玉液丸
化痰涎，清咽膈，除咳嗽，止烦渴，治头痛。
寒水石火（煅水飞三钱）　半夏（制一钱）　枯矾（一钱）　为末米糊丸，粟米大，淡姜汤下。
●茱萸丸
治偏坠膀胱疝气及吊惊。
山茱萸肉（二钱）　桔梗（三钱）　川芎（三钱）　陈皮（五钱）　青皮（五钱）　白蒺藜（去刺五钱）　川楝子（五钱）　木香（三钱）　枳壳（一钱）　吴茱萸（炒七分）　五味子（炒七分）　厚桂（七分）　海藻（七分）　大腹皮（酒洗七分）　玄胡索（七分）
为末，糊丸，茴香汤下，久病盐白汤下。
●雄黄解毒丸
雄黄（一钱另研）　郁金（三钱）　巴霜（二钱）　为末，米糊丸，粟米大，每服五十丸。壅痰，淡竹叶汤下；积痛，茴香汤下；缠喉风，滚白汤下；虫痛，苦楝根皮汤下；上半月，用香油煎鸡旦，空心时令儿闻之，方服药，令其头向上也；下半月不妨。
●香连丸
治小儿赤白痢。
黄连　茱萸（制去萸五钱）　木香（五钱）　久痢不止，加肉蔻面包煨过，上为末，醋糊丸，粟米大，陈皮汤下。
●至圣保命丹
治急惊风，夜啼。能镇心安神。
全蝎（二十四个去毒焙）　蝉退（去足翅）　麝（五分）　史君子（七分）　朱砂（二钱）　南星（二钱）　珍珠（五分）　防风（二钱）　殭蚕（去嘴足二钱）　茯苓（一钱）　为末，粟米大，糊和丸，或作锭子，金箔四十个为衣，急惊薄荷灯芯汤下；夜啼，灯芯灰化温水下。
●一粒金丹
治吐泻
寒水石（二钱）　枯矾（一两）　水丸，绿豆大，米汤下一丸。
●斩鬼丹
治疟。
黄丹（水飞）　独蒜捣丸，五月五日合，大人黄豆大，小儿绿豆大，临发日，长流水煎桃柳枝汤，五鼓服。
●竺黄丸
治小儿惊风夜啼。
全蝎（五个）　白附（五分）　殭蚕（五分）　蝉蜕（一钱五分）　防风（五分）　南星（三分）　麝香（半分）　牛黄（半分）　天麻（五分）　天竺黄（五钱）　为末，糊丸或锭，金箔为衣。惊，薄荷汤下；啼，灯芯汤下。
●集圣丸
治疳症，慢惊风通用。
芦荟（三钱）　灵脂（三钱）　夜明砂（炒三钱）　砂仁（三钱）　陈皮（三钱）　莪术（煨三钱）　木香（三钱）　使君子（三钱）　黄连（三钱）　蟾（炙焦三钱）　雄猪胆汁合药，胡麻子大，每服十丸，米汤下。
●喷惊散
半夏（二钱）　牙皂（五分）　为末，入豆粉少许，竹筒吹入鼻中即醒。
●清心丸
治心惊热痰。
人参　防风　朱砂　茯苓　柴胡　金箔蜜丸，桐子大，竹沥汤磨下。
●塌气丸
治疳腹胀气喘面浮。
丁香　胡椒炒　白丑（半生半熟）　萝卜子炒等分，糊丸，豆大，清米饮服二十丸。
●葶苈丸
治伤寒咳嗽面赤，痰盛气促。止嗽化痰，宽脾进食。
葶苈炒　防风　杏仁（去皮）　黑豆（炒）　为末，杏仁成泥，拌匀，枣肉捣为丸，麻子大，临卧姜汤下，量大小加减。
●洗心散
治风热头昏眼痛，痰涎壅甚，心神不安，咽乾烦躁，鼻塞声重，心烦便赤。
薄荷　当归　羌活　栀子　大黄　防风　甘草　川芎　等份，灯芯为引煎服。
●雄黄丸
治喘嗽盐醋等齁。
雄黄（五钱）　白砒（三钱）　半夏（三钱）　枯矾（三钱）　巴豆（去油一钱）　上将信凡末糊丸，粟米大，朱砂为衣，每服五七丸，临卧桑白皮煎汤下。
●备急丸
治小腹百病，卒痛气喘，刺满不安。
大黄　巴豆　乾姜　为末，蜜合入柏杵百下，豆大，夜卧温水下，急喘加一丸，卒病不拘时服。
●苏合香丸
顺气化痰，骨蒸诸虚，痨瘵鬼魅瘴疟，赤白痢疾，惊搐等症。
沉香（二两）　麝香（二两）　诃黎勒（煨去皮二两）　丁香（二两）　青皮（二两）　安息香（研为末无灰酒，煎熬二两）　香附（二两）　荜茇（二两）　白术（二两）　白檀香（二两）　朱砂（二两）　犀角屑（二两）　酥合油入息香内同熬（一两）　龙脑（一两）　薄荷（一两）　上研细末，和匀，用息香膏并炼成剂，每两作五丸，不拘时，温汤下，或姜汤磨服亦可。
●凉膈散
即凉膈翘荷栀草同，芩硝黄竹叶蜜引煎灵。
●五虎散
石膏　甘草　麻黄　杏仁　荆芥　细末蘸服。
●汤氏十全汤
治丁奚哺露小儿乳食不调，伤于脾胃，气血减损肌肉不实，吸呼若无气状，谓之哺露。
槟榔（五钱）　枳实（五钱）　青皮（炒五钱）　三稜（五钱）　莪术（七钱）　砂仁（五钱）　丁香（一钱）　香附（一两）　为末，神麴糊丸，空心米汤下。
●温中丸
丁皮（一两）　厚朴（一两）　乾姜（泡三钱）　白术（三钱）　陈皮（三钱）　丁香（三钱）　为末，葱白汤服一钱。
●乌梅丸
治蛔虫得食而呕，又治痢。
乌梅（三十）　黄连（二两）　当归（二两五钱）　附子　桂枝　乾姜（一两三钱）　蜀椒（二两五钱）　细辛　人参　黄柏　为末，酒浸乌梅，去核，热饭，杵成泥丸，如麻子大，每服十丸忌生冷。
●蚵皮丸
治蛊疳虚热，烦渴泻痢，此方极效。活人多矣。
蟾酥一枚，又取粪虫，置尿桶中洗之，令净置器内，不令走出，却将蟾杀之，放虫上，待虫食之，一日一夜，次以新布袋包裹放长流水中，漂一夜，取出瓦上焙乾，为末，入麝少许，饭杵为丸，麻子大每服三十丸米汤下。
●五拗汤
麻黄杏草名三拗，五拗由来桔梗荆。
●荆黄汤
治热结疮疖。
荆芥（一两）　大黄（一两）　每服二钱，空心服。
●人参当归散
人参　当归　生地　官桂　麦冬　白芍　亦治妇人产后血虚生热，心烦气短，与大病相类。
●温脾丸
小儿颐滞涎流，由脾冷也。
人参（五钱）　半夏（五钱）　肉豆蔻（五钱）　丁香（五钱）　白术（五钱）　甘草（五钱）　乾姜（五钱）　糊丸，绿豆大，滚白汤下，有去丁加木者。
●降痰丸
麝香（五钱）　赤茯苓（五钱）　朱砂（一钱五分）　青黛（三钱）　蝉蜕（五钱）　独活（三钱）　防风（七钱）　轻粉（二钱）　殭蚕（三十）　南星（五钱）　礞石（五钱）　巴豆三十粒去油，糊丸粟米大，朱砂为衣，白汤下。
●止嗽化痰丸
南星（一钱）　巴豆（去油五分）　白附（二钱）　麝香（五釐）　全蝎（一钱）　青黛（四分）　瓜蒌（四分）　姜虫（五分）　蜜丸，朱砂为衣，九丸，白汤下。
●夜啼散
黑丑（一两末）　槟榔　细辛　莞花　葶苈　陈皮　葫芦巴　大戟　防己　蛤粉　为末，每服二钱姜汤下。
●金黄散
治小儿目闭。
郁金　大黄　鸡子清调敷两足心。
●又方
蓖麻子（七个）　巴豆（去油二个）　雄黄（一钱）　鸡清调搽。
●万病遇仙丹
黑白（丑半生半熟四两）　槟榔（七钱）　茵陈（七钱）　三稜（醋制五钱）　莪术（制五钱）　大黄（五钱）　皂角（一两五钱）
煮水入细面一两五钱五分，搅糊为丸每服三钱，温茶下，天明不动，茶催。
●朱砂丸
治惊风积食，急慢惊风。
朱砂（一两另研）　牛胆南星（再泡细末一钱）　巴豆（以纸包打去油研霜一钱）　上面糊为丸，如黍米大，每服三五丸，量儿大小虚实加减，薄荷汤下。
●紫金丹
治急慢惊风。
人参（三钱）　白术（三钱）　白茯苓（三钱）　山药（三钱）　乳香（制三钱）　朱砂（三钱）　赤石脂（醋淬火煅七次）　麝香一钱，上末为锭，金箔为衣，薄荷汤磨下一丹。
●火里丹
治泄泻
用雄黄三分，研末，烧酒一锺，调下立止，神效。八九十岁小儿方用之。
●连神丸
治小儿白日精神欢悦，至夜卧遍身多汗。
用龙胆草一味，不拘多少，为末，米醋煮糊丸，小椒目大，每服五七丸，米饮下。
一方加防风等份，水煮糊丸。
●兜铃丸
总治十般嗽。
马兜铃（一两）　阿胶（麦麸炒一两）　甘草（炙一两）　半夏（姜汁浸三日一两）　杏仁（去皮尖一两）　人参（七钱）　上为末，每服二钱，水一锺，随病症同后加药，煎至七分，临卧时服。
心嗽，面赤，或汗流，加乾葛煎。
肝嗽，眼中泪出，乌梅一个，糯米四十粒煎。
脾嗽，不思饮食，或恶心，入生姜二片，煎。
胃嗽，呕逆吐酸水，入⿰盦鸟粉煎。
胆嗽，令人不睡，乌药五分，茶清调下。
肺嗽，上膈气喘急，入桑白皮煎。
膈嗽，出痰如圆块，用生姜汁调药，嚥下。
痨嗽，入秦艽末同煎。
冷嗽，天晚咳嗽喘甚，入葱白三根，每根长一寸同煎。
产嗽，背夹脊痛，同甘草三寸，黄蜡少许煎。
血嗽，连频不住，用当归末枣子同煎。
暴嗽，涕唾稠黏，入乌梅、生姜同煎。
气嗽，肚疼胀满，青皮同煎。
哮嗽，声如拽锯，入半夏二个同煎。
肾嗽，时复三二声咳，入黄耆，白糖煎。
以上依法煎服，无有不效。
●陀生散
治惊痫入心不语，神效，诸惊失音，大人通用。
用陀生为细末，每服一钱，米醋汤下，大人每服一钱，热酒调下。
●矾砂饼
治泄立止。
朱砂（七分）　黄丹（二钱）　明矾（五钱）　蕲艾（五钱）
上为极细末，以艾搓成茸，同入药，临用以饭糊饼，敷脐泻止为度。
●银豆饼
治秘结不通，敷此药即泻。
水银（一钱）　淡豆豉（一两）　巴豆（十粒）　麝香（半分）
先将豆豉研成末，合巴麝入水银，研成饼，纸隔住，贴脐内，以泻为度，就取，不可再用。若无水银，就水银渣亦可。
●二白散
治小儿脸上黄水疮。
水粉　轻粉少许，用真麻油调搽，先以艾烧烟，薰之，取下搽药，妙也，薰之时，或涂在大碗上，或涂钵上。


附刻小儿推拿卷之十  ——————————————————————————————————————————————————————————————————————————————————————————

论推拿之由  ***************************
人禀天地，气合阴阳。阴阳顺则精爽神怡，百骸畅适；阴阳逆则积中发外，百病丛生。大抵寒暑不应，天时饥饱失其节度，以致气血错乱，外邪犯干，哭啼吵嚷，口不能言，父母无主，甚至坐以待毙，罔识护持，于是太白金星，怜其陷罹苦途，指点手法，付马郎救济孩童，无论初病沉疴，举手奏效，譬树木之有枝干根株藉之乎，栽培灌溉，而手足血脉，赖之乎节宣流通，男子推上三关为热，女子退下三关为热，男子退下三关为凉，女子推上三关为凉。任是惊风痰热，及一切内外等证，一以后法行之，若能循经推掐，按穴运行，无不顷刻立应者，诚不刊之书，救世之诀也。彼世之妄投汤剂者，不惟无益，宄且匕剂稍瘥，害从其后，悔之无及，可胜悼哉！志此者，尤当于推拿一法留意焉。

小儿无患歌  ***************************
孩儿常体貌，情态自殊然，鼻内既无涕，喉中又没涎，头如青黛染，唇似点朱鲜，脸方花映竹，颊绽水浮莲，喜引方才笑，非时手不掀，纵哭无多哭，虽眠不久眠，意同波浪静，性若镜中天，此儿安且吉，何愁病疾缠。

风气命三关说  ***************************
凡小儿末及五六岁者，难以诊脉，惟以男左女右，食指三节，分为三关，第一节曰风关，无红紫青筋则无病，有亦易治。二节曰气关，有红紫青筋，病虽重犹可治。三节曰命关，有红紫青筋，病深难治。

歌曰  ***************************
虎口有三关，风气命相连，青红惊急病，黄黑水伤残，紫色生惊搐，青红热在肝，关中存五色，节节见纹斑。虎口乱纹多，须知气不和，色青惊积聚，下乱泻如何，青黑慢惊发，入掌内钩多，三关忽过度，此病定沉疴，风关通九窍，色色是风纹，关中青与白，定是食伤生。
气关从气论，因气便成形，未过中关节，相逢可保生。
命关生死路，青黑定热凶，过了三关节，良医总是空。
指上辨青纹（青脉见），认是四足惊，虎口脉色青（是猪犬马惊），猪犬鸟搐惊，黑色因水蹼（黑脉身缘跌蹼水中）青赤火人惊（颠蹼火），紫色多成泻（紫色主泻痢）黄色雷鼓惊，曲隐风热盛（曲是伤寒而有燥热）弯弓食上蒸，但看叉指处，方可辨真形。

看指定诀  ***************************
五指稍头冷，惊来不可当，若还中指热，必定是伤寒，中指独自冷，麻痘症相传，男左女右手，分明仔细看。
儿心热跳是著惊，热前不跳伤风说，凉而翻眼是水惊，此是入门探候诀。

形色部位歌  ***************************
左颧属肝右颧肺，额主心兮鼻主脾，肾见承浆分五脏，更兼五色识真机。
面青肝病　面赤心病　面黄脾病　面白肺病　面黑肾病
红赤心蓄热，黄青肝积攻，青而黑黯色，吐泻与惊风。
小儿天中青，果食所伤因，黄色天中现，定是乳积成，龙角青筋起，知是畜类惊，或是虎角黑，水扑是其形，眉间紫赤黑，急救莫沉吟。

又歌  ***************************
唇红面赤是伤寒，脸青唇青是惊风，唇青面白为疟疾，面黄如土有食症。
凡看小儿疾病，先观形色，次察筋纹，夫面部气色总见，如五位青色者，惊积不散，欲风之候也。五位红色者，痰积壅盛也。五位黄色者，食积所伤，痞疳之候也。五位白色者，肺气不实，吐泻滑痢之症也。五位黑色者，脏腑欲绝，为疾危笃也。先辨五脏所主，次看禀赋亏盈，胎气虚实，阴阳二证，表里补泻，各有其应，神圣之妙，须在于用心推运，不得心想别事，妄起贪淫，奉法持行，务宜谨慎。
额　印堂　山根
额红火热燥，青色有肝风，印堂青色见，人惊火则红，山根青隐隐，惊遭两三重，若还斯处赤，泻燥自然通。
小儿正面之图（图缺）
小儿五位之图（图缺）

年寿  ***************************
年寿微黄为正色，若平更陷天难禁，忽因痢疾黑危候，霍乱吐泻黄色深。
鼻准　人中
鼻准微黄赤白平，深黄燥黑死难生，人中短缩吐因痢，唇反蛔虫黑候惊。

正口  ***************************
正口常红号曰平，燥干脾热积黄生，白主失血黑绕口，青黑惊风尽死形。
承浆　两眉
承浆青色食时惊，黄多吐逆痢黄形，烦躁夜啼青色吉，久病眉红死症真。

两眼  ***************************
白眼青色有肝风，若是黄时有积攻，或见黑睛睑胞黑，伤寒之症此为踪。
风池　气池　两颐
风气二池黄吐逆，烦躁啼叫气鲜红，更有两颐胚样赤，肺家客热此非空。

两太阳  ***************************
太阳青色惊方始，红色赤淋萌孽起，要知死症是如何，青色从兹贯两耳。
天中　天庭　司空　印堂
天中与天庭，司空及印堂，额角方广处，有病定有亡，青黑惊风恶，体和滑泽光，不可陷兼损，纯黑病难当，青则甚忧急，昏黯亦堪伤，此是命门地，推拿细较量。

目  ***************************
两眼目多闭，神昏被热迷，睛黄脾有积，后必发疮痍。
眉　脸　唇　眼
泄泻眉多皱，惊风脸带红，渴来唇有赤，热甚眼朦胧。

唇  ***************************
唇青脾胃怯，肠冷痛非常，胃热多嫌乳，怕寒面色黄。

舌  ***************************
舌白焦燥黑，黄病热不胜，小便赤兼沥，头热是变蒸。

小儿被惊  ***************************
囟门八字好非常，筋度三关命必亡，初关乍入病易退，次节相侵亦可防，筋赤必是因食膈，筋青端是水风伤，筋连大指是阳症，筋若生花定不祥，筋带悬针主吐泻，筋开关外命难当，四肢瘫软腹膨胀，吐泄皆因乳食伤，鱼口哑声并气急，犬吠人骇自惊张，二十四筋推早好，若教迟缓命遭亡。

五脏六腑歌  ***************************
心惊有热作痴迷，天河水过入洪池。肝经有热儿多病，推动脾土能救命。脾土有病食不进，推动脾土效必应。肺经有风咳嗽多，可把肺经久按摩。肾经有病小便涩，推动肾水必救得。大肠有病泄泻多，可把大肠用心搓。小肠有病气来攻，横开板门精宁通。命门有病元气虚，脾土大肠八卦为。三焦有病生寒热，天河六腑神仙诀。膀胱有病作沉疴，肾水八卦运天河。胆经有病口作苦，只有妙法推脾土。五脏六腑各有推，千金秘诀传今古。
五脏者，心肝脾肺肾也。

心脏  ***************************
心额多青色，惊痛卧不安，赤时身壮热，黄燥汗难乾。
●又
心经有病热痴迷，天河水过入洪池，八卦运行从兑重，阴阳经脉要相宜。
一退心经之热，以天河水为主，推肾水推脾土，退六腑，运肺经，运八卦，离兑要重，分阴阳，揉小天心，二人上马，掐五指节，水底捞明月，打马过天河，推天门，入虎口，揉斗肘。

肝脏  ***************************
左脸腮青赤，身躯发热时，肝悬筋脉急，惊哭又攒眉。
●又
肝经有病人多痹，推动脾土自能除，八卦阴阳单展翅，飞经走气即安舒。
一退肝经之症，以脾土为主，清天河水，掐五指节，飞筋走气，凤凰单展翅，按弦走推摩。

脾脏  ***************************
鼻燥身热走血来，名鼻衄。青黄溲不利，吐泻冷伤物。
●又
脾经有病食不进，补脾八卦阴阳并，又开肺腑虎横纹，立时攻效如神圣。
一脾土以补为主，推三关运八卦，艮要重，分阴阳，推四横纹，推天门入虎口。

肺脏  ***************************
右脸腮青白，咳嗽无留停，痰涎多呕逆，不食无精神。
●又
肺经有病咳嗽多，离轻坎重久推摩，肾水阴阳分左右，免教咳嗽到沉疴。
一退肺经之症，以泻肺为主，推肾水分阴阳，凤凰单展翅，二龙戏珠，推天河水入虎口。

肾脏  ***************************
额赤主耳聋，气结小肠中，闭塞膀胱路，冷气滞不通。
又，肾经有病小便涩，推动肾水即救得，汤池上下小横纹，方知此是神仙诀。
一退肾，以肾经为主，推三关，退六腑，二人上马，运水入土，打马过天河，猿猴摘果，丹凤摇头。
六腑者，胃、大肠、小肠、命门、三焦、膀胱、胆也。

胃腑  ***************************
鼻燥孩儿哭，肺因热有馀，白青连口鼻，吐泻冷伤食。

大肠腑  ***************************
大肠有病泄泻多，揉脐尻尾按搓摩，八卦阴阳分外间，立地运动起沉疴。
以大肠为主，推脾土，揉脐尻尾，运八卦，艮乾重，离轻，运肺经，外间使，按弦走搓摩。

小肠腑  ***************************
小肠有病气来攻，横纹推罢板门从，脾土三关皆有法，情宁去病快如风。
退小肠之症，以横门板门为主，掐精宁，推三关，退肺经，推脾土，运八卦，按弦走搓摩。

命门腑  ***************************
命门有病元气亏，八卦脾土大肠为，飞筋走气阴阳并，天门虎口不相离。
命门以脾土大肠八卦为主，推三关，运土入水，分阴阳，运肺经，推天门，入虎口，飞筋走气。

三焦腑  ***************************
三焦有病生寒热，天河六腑阴阳诀，肺经脾土与天心，五经八卦五指节。
三焦之热，以天河六腑为主，掐小天心，推脾土，运八卦，掐五指节，按弦走搓摩。

膀胱腑  ***************************
膀胱有病作沉疴，肾水八卦运天河，明月心经俱有法，天心穴上更加摩。
退膀胱之热，以肾水为主，运八卦清天河水，掐小天心穴，掐二人上马，水底捞明月。

胆腑  ***************************
胆经有病口作苦，忽听惊响悸必多，妙法推脾清肾水，阴阳穴上要频搓。
一胆以推脾为主，推三关，分阴阳，二龙戏珠，乌龙摆尾。按弦走搓摩。

论阳掌推拿  ***************************
一掐脾土，屈指左转为补，凡人事瘦弱，面黄脸赤，饮食不进者，用此法能开胃口。
直指掐运为泻，凡实者用之，能使人事爽健，能消冷食。
阳掌图（图缺）
一掐大肠，侧推入虎口，凡水泻痢疾用之。
一掐心经，二掐劳宫，推上三关，发热出汗用之。能开泄腠理，如汗不来，再以二扇门掐之，此法最热，量人虚实用之。男左手女右手。
一掐肺经，二掐离宫，离起乾止，当中轻，两头重，凡咳嗽呕逆痰迷，用此法温之。
一掐肾水，二掐小横纹，凡小便红赤，往下退而清之，小便短少，往上推而补之，此法凉。
一掐总位，清天河水，凡口内生疮，遍身潮热，夜间啼哭，四肢常掣，用之。
一掐肾下节，二掐小横纹，三退六腑，凡大小便秘结，肚起青筋，人事不省者用之。
一分阴阳，以大指分轻重掐之，凡作寒作热，潮热水泻用之。
热阴重，寒阳重，阳属火，阴属水。
一运五经，通五脏六腑之气，凡咽喉闭塞，肚腹膨胀，气血不和用此法。
一运八卦，用九经三重之法，凡胸膈饱闷，痰气喘急，饮食不进者，以此法用之，咳嗽用离乾，饮食不进用坎艮，肾水枯渴气喘，用坤兑，泄泻用震巽。
一掐四横纹，和上下气血，乳食不化，手足搐掣，用之。
一掐小天心，清补肾水，凡男女眼向上，此穴往下揉，眼向下，往上揉，向左右，居中重揉。推板门穴，可止气喘肚胀之疾。
一运水入土，因水旺土枯，运土入水，因火炎上燥。凡穀食不化，水土不分用之。

论阴掌推拿  ***************************
一掐二扇门在手背上，两手掐揉，中指为界，小儿凡汗不来，久掐此穴，并及合骨，乃发汗之法，表脏腑之热。
一掐二人上马，在小指与无名指空骨筋中，大指节掐之，乃发汗补肾之法。
一掐外劳宫，左转男为补，右转女为补，凡小儿遍身潮热，肚大青筋用之。
一掐一窝风，止肚疼，眼翻白，一笑一死用之。
一掐五指节，温和血脉，凡风水惊伤，四肢常掣，面青色者用之。
一掐阳池，止头疼。
阴掌图（图缺）
一掐精宁穴，气急气吼，痰痞乾呕，用之。
一掐威灵穴，定心，补虚，止嗽，急惊吊颈用之。

论字说  ***************************
一推者，医人以右手大指面蘸汤药于其穴处，向前推也。故大肠、心经、肺经、肾水皆曰推，板门向横纹，横纹向板门，亦曰推。三关六腑有（进退）推之别，三关向手膊推，六腑向手掌推。脾土有补泻之说，直病者之指而推，取进饮食之意，亦谓之推。分阴阳者，以左右两大指于阴阳穴处，向前两边分，故谓之分推也。
一运者，如掌上八卦，自乾推起，至兑上止，周环旋转，谓之运，如运土入水，自脾土推至肾水止，运水入土，自肾水推至脾土止，有水入土，土入水之说，故谓之运也。
一拿者，医人于病者当穴处，或掐或揉，皆谓之拿也。
凡推拿俱蘸汤药，太湿不著，太乾伤肤，须要湿干得宜，拿则不用水矣。
汗吐下，惟风寒急宜汗，伤乳伤食急宜吐。乳食积久则宜泻，至于风裹乳食者则汗下，又不如吐之速也。

汗  ***************************
凡小儿寒热鼻涕，或昏闷及一切急慢惊风等症，医人以右手大指面蘸葱姜汤，于鼻两孔擦洗数十次，谓之洗井灶，以通脏腑之气，随用两大指蘸汤，擦鼻两边数十下，由鼻梁山根印堂数十，又用中名小六指，将病者两耳，扳转向前，掩耳门而以两大指更迭上推，从印堂而上，左右分抹眉额眼胞各数十下，至两太阳揉掐之数十下，随将全指摩擦囟门，头脑数十，又将两大指拿两太阳，两中指拿脑后两风池穴，（从脑下颈项上，两边软处，即风池穴。）一齐四指著力拿摇一会，令其大哭即有汗，（当时无汗，以后自汗）又或用手擦两肺俞穴，（背两边，反手骨边软处即肺俞穴，但擦时要带汤擦，恐伤其皮。）又揉肉劳宫，一窝风，掐二人上马，（此三穴载手图中，照病推拿之，皆取汗之法也。）风寒之症，得汗即解，盖面部气通脏腑，推后须用手掌摩其头面令乾，恐汗湿不散，反招风邪，汗后推脾土以收之。

吐  ***************************
凡风寒乳食迷闷不爽，不思乳食，或咳嗽多痰，并一切急慢惊风，不论久暂，先用取汗，随将左手托住后脑，令头向前，用右手中指，插入喉间按住舌根，令其呕哕，或有乳者，即吐乳，有食者吐食，有痰者吐痰，若初感者，一吐之后即减。随照症推之，但孩童有齿者，并牙关紧者，用拿牙关法，以笔管填其齿龈，然后入指，庶不著咬，又须入指从容，恐指甲伤喉，盖小儿多风寒乳食伤，久之停积胃脘，随感他症，试一吐之，病自愈矣。此吐法能导五脏六腑之滞，又有板门推下横纹而吐者，终不如按舌根之捷。若用吐药者，风斯下矣。

泻  ***************************
凡不语小儿，恶哭不止者，肚疼也。即令一人，抱小儿置膝上，医人将两手搂其腹，久久揉之。又揉摩脐左右，旋转百回，（每回三十六）随用两手于肚两边下推，两膀胱下推。或从心推下小肚，此下泻之法也。又有横纹推向板门者，当与揉脐法并用之，久久自然消化。

手上推拿法  ***************************
凡推俱有次序，先用面上取汗，次或用呕，然后分阴阳，推三关，及六腑，如饮食先脾土，泄泻先大肠，伤风先肺经，次及八卦横纹横门，天河之类，其应用手法开后，但男先左手，女先右手。
●天门入虎口
大指食指中间软肉处为虎口，医人用左大指，压屈病儿大指，从命关推起，至虎口止，又将大指钻掐虎口，又或从大指尖推入虎口，总谓之天门入虎口。
（此法能清脾消胀，生血顺气，人弱黄瘦血气不和用）
●黄蜂入洞
医用两大指屈于病耳，名板耳掩耳门，此法开关清热而能通气。（又云）从总心经上起，遂步而行，跳至曲池窝，一掐若蜂之入洞也。能化寒取热两手并行。
●推运天河水
用右手拿住左手总经，将左手大指，往上推之，取天河水过入洪池。（治心经之火）
●赤凤摇头
医用右手大指食指拿病儿大指，头摇摆之，向胸内摆为补，向外摆为泄，（又云）医将一手拿病儿曲池，将一手拿病儿总心经摇摆之，为摇抖肘，亦向胸为补，向外为泄，此法治惊。
●打马过天河
中指午位，午属马，医人开食中二指，弹病儿中指甲十馀下，随拿上天河位，摇按数次，随用食中二指，从天河上密密一路，打至手弯而止，此法生凉退热。
●水里捞明月
医人从内劳宫，用食指旋转，如擂物状，（男左女右）口吹凉气，以去热，如欲温，口呵暖气，推上天河。孩小者，以指面密密行数次，若热甚，以水置病儿手中，此法退热，呵暖气亦能发汗。
●飞经走气
医人将大指到孩总位立住，去将食中名三指，彼此递向前去，从内关行至手弯，及肩井而止，如此数次，能开关通窍，舒气运经。
●按弦搓摩
用两手按合左手两傍，往上而行。（又云）搓病儿关上关中关下，轻轻慢慢而摇。
●双龙摆尾
大小指伸，中三指屈，按病儿中名二指，摇食小二指，是名摆尾。（又云）将小儿两耳提上耳尖发热，扯下耳珠取凉，凡气吼发热，提之数次，即见和平。
●二龙戏珠
将大指二指擦病儿两鼻边，能治二便闭结，鼻塞，运气化痰，亦治眼吊，将二指掐两耳，若眼向左须右重，眼向右须左重，眼向上则下重，眼向下则上重。
●双凤展翅
医将右手食指，拿病儿大指，屈压内劳宫，大指拿外劳宫，又将大指跪顶外一窝风，并食中二指，拿住内一窝风，右手摇动（此法能温能热）。
周身穴图推拿左右相同图（图缺）
背上六推骨节法图（图缺）
●猿猴摘果
医人以手牵病人两手，时伸时缩，如猿猴之摘果然，或寻至螺蛳穴摘之，或从六腑至曲池，乃上清下补之法。
身中十二拿法（穴载类）　周身图拿即揉掐
一拿两太阳穴　属阳明经能醒
二拿耳后穴　属肾经能去风
三拿肩井穴　属胃经能出汗
四拿奶傍穴　属胃经能止吐
五拿曲池穴　属肾经能止痛
六拿肚角穴　属太阳能止泻
七拿百虫穴　属四肢能止惊
八拿皮罢穴　属肝经能清神
九拿合骨穴（即总位）　通十二经能开关
十拿鱼肚穴　属小肠经能止泻省人事
十一拿膀胱穴　能利小便
十二拿三阳文穴　能通血脉

治男女诸般症候并治法  ***************************
口中插舌，乃心经有热，退六腑，水里捞明月，清天河为主。
四肢冷弱，推三关，补脾土四横纹为主。
头向上，运八卦，补脾土为主。
眼翻白，推三关擦五指节为主。
四肢乱舞，掐五指节，清心经为主。
口渴是虚气，大推天河水为主。
肚腹响是虚气，分阴阳推脾为主。
口吐有痰白涎，推肺经为主。（吐法急用）
四肢掣跳，寒热不匀，掐五指节，分阴阳为主。
哑子不言，是痰迷心窍，推肺经为主。
眼不开气血虚，推肾水为主。
眼白，推肾水，运八卦为主。
眼翻白，偏左右，拿二人上马，小天心为主。
头偏左右有风，分阴阳，擦五指节为主。
面虚白唇红，推脾土肾水为主。
气吼虚热，补脾土，推肾水为主。
遍身潮热，乳食所伤，推脾土肾水为主。
口唇白，气血虚，补脾为主。
肚腹胀气虚血弱，补脾土，分阴阳为主。
青筋裹肚，是有风，补脾土，掐五指节为主。
吐乳有寒，分阴阳，补脾土为主。
饮食虽进，人瘦弱，有火，退六腑，清天河水为主。
眼向上，分阴阳，推肾水，运水入土为主。
哭声号叫，推心经，分阴阳为主。
鼻流清水，推肺经为主。
四肢向后，推肺经脾土摆尾为主。
眼黄有痰，清肺经推脾土为主。
口歪有风，推肺经掐五指节为主。
掐不知痛，有风麻木，推脾土，掐五指节为主。
大小便少，退六腑，清肾水为主。
到晚昏迷，推肺经为主。
咬牙，补肾水分阴阳为主。
哭不出声，清心经，分阴阳，掐威灵穴为主。
哭声不出，推肺经擦四横纹为主。
遍身掣，有风，补脾掐五指节，凤凰单展翅为主。
脸青，推三关，推肺经为主。
手抓人，推心经，退六腑为主。
身寒掣，推三关，揉涌泉为主。
临晚啼哭，心经有热，清天河水为主。
大叫一声死，推三关拿合谷穴，清天河水，捞明月为主。
肚痛，擦一窝风，并拿肚角穴为主。
乾呕，推精宁穴为主。
鼻流鲜血，是五心热，退六腑，清天河水，捞明月为主。
两眼看地，补脾土，推肾水，擦四横纹为主。
一掣一跳，推心经，掐五指节补脾为主。
卒中风，急筋吊颈，拿合谷穴，掐威灵穴为主。
以上治法虽各有主，然各经俱要推之，偏推偏妙，有益无损，医者留心焉。

诸经症候并推治法  ***************************
胎惊落地，或硬或软，不开眼，不作声，胎中多毒，每次分阴阳五七十，推三关五七十，退六腑五七十，推脾土五七十。
上用热水推，如再不醒，用灯火于脑顶，并二涌泉穴，各一焦，又不醒，不治。又俗传呼其父之乳名即醒者，一试之可也。

脐风惊  ***************************
初生一二日，舌硬托乳，头摇眼闭，哭不出声，口吐白沫，左右牙根上下并口上腭，俱觉有硬梗带蓝白色，如鸡鱼脆骨样，或白点如粟米大，初生但见有此症，急速宜治，然此症初起，人多不觉，在一二日间，就要留心。凡婴初生下地，受风即生此症，治之在三日内外即可愈。若至四五日便费手，越五日，断不治矣。近日此症极多，先寻糖鸡屎同好香墨研之听用，先以大针将根腭间硬梗，一一划破，重些不妨，即用青绢布片水湿扭干，包食指头，蘸屎擦划破处，轻者一次即愈，重者如前法，再用一次即愈，重甚如前法，再用一次无不愈矣。如儿口不开，大人用左手大指二指，拿其牙关穴即开，便于用针，若拿不开，则重矣。其病端在四日，何不趁早防之。
每次分阴阳五七十　推三关五七十　退六腑五七十　运八卦五十　推肺经五十　重者，天心穴脐上两大指面颠各用灯火一壮，推脐上三壮，轻者不必灯火，予屡试屡验，活人甚多，上用葱姜汤推之。

蛇丝惊  ***************************
口中舌常吐，四肢冷，乃心经有热。
每次分阴阳一二百　推三关一二百　退六腑一百　清天河水二百　运八卦一百　捞明月五十　汗吐法先用。
上麝香水或葱姜汤推之，将老米泔水洗口，蛤粉搽太阳并涌泉穴二处。

马蹄惊  ***************************
头向上，四肢乱舞，感风被吓，推脾土为主。
每次分阴阳一二百　推三关二百　退六腑一百　脾土推补各一百　运八卦一百　擦四横纹五十　清天河水一百　揉太阳五次　摇头二十　掐二人上马五十
汗吐法先用。
上用姜水推，将姜葱杵烂，敷膝腕，取微汗，用布裹之，一二时，忌乳食半日。

水泄惊  ***************************
肚响，遍揣软，眼翻白，口作渴，因乳食所伤，寒热不调，以脾土大肠为主。
每次分阴阳二百阳边多分　推三关一二百　推大肠一二百　脾土推补各一百　板门推向横纹五十　摩脐及腰眼气龟尾各二三百　用右掌心，轻轻于脐腰龟尾摩荡左右旋转各五十，男要左旋多些，女要右旋多些，（四六分用）　推委中后承山各五七十。
上姜水推之，将蒜捣烂，隔火纸敷脐，量人大小，大者，敷一饭时，小者敷一茶时，大者禁乳食两时，小者禁一时，以茶汤洗口，然须分寒热，此治寒法。若热，方具杂症内。（龟尾即尾脊穴）。

鲫鱼惊  ***************************
口吐白沫，四肢摆动，眼动，有寒被吓。
每次分阴阳一二百　推三关一二百　退六腑一百　推肺经二百　运八卦五六十　脾土推补各一百　清天河水一百　运土入水五十　推肾水五十　抖肘五十　掐五指节数次　掐二人上马数次　汗吐法先用。
上用姜葱汤粉搽脑顶，揉母乳，水捏去陈积者，方与之食，不可太饱忌风，凡病推后与之乳或食，俱勿令饱，所谓要得小儿安，多受饥与寒，总之勿令伤食，养子之良法是也。

乌鸦惊  ***************************
大叫一声即死，手足掣，口开目闭，被吓有痰。
每次分阴阳二三百　推三关一二百　退六腑一百　推肺经二百　清天河水一百　脾土推补各二百　推肾水一百　运八卦五十　揉内劳宫二百　取微汗，如不醒拿合谷穴，或拿中指尖即醒，二拿法载前汗吐法中要用。

潮热惊  ***************************
口渴气吼昏迷，先被乳食所伤，后感风寒，脏腑热粪青色，清天河水，与水里捞明月为主。
每次分阴阳二百，阴多阳少，四六分用　推三关一百　退六腑二百　清天河水一百　捞明月五十　掐五指节数次　运八卦五十　揉内劳宫一百　汗吐法要用。
上葱水推之，忌乳食片时，如口中有疮，多清天河水，退六腑。

肚胀惊  ***************************
气喘，眼翻白，作泄，伤食，感寒，脾土症。
每次分阴阳二百　推三关一百　推肺经一百　脾土推补各二百　推肾水一百　掌揉脐二三百左右旋，男左旋多，女右旋多四六分　运八卦五十　擦四横纹五十
上姜水推之，忌生冷，如泄，揉腰脐龟尾各二百　载前水泄惊吓。

夜啼惊  ***************************
一哭一死，再无住时，手足掣跳被吓，乳食过度之症。
每次分阴阳一百　推三关一百　退六腑二百　推心经一百　清天河水一百　推肺经一百　推肾水一百
展翅五十　运八卦五十
上用盐姜水推之。少与乳食。

宿沙惊  ***************************
早晚昏沉，人事不省，咬牙，寒热不均所致。
每次分阴阳二百　推三关二百　退六腑二百　捞明月一百　脾土推补各一百　运八卦五十　推肺经一百　摇头二十　擦四横纹五十　清天河水一百
上用葱水推之节其饮食。

急惊  ***************************
手捏拳一撒一死，口偏眼歪，受风被吓之故，先拿合谷穴，或中指尖令醒，随用吐法。（法俱见前）
每次分阴阳三百　推三关二百　退六腑一百　推补脾土各一百　推肺经二百　掐五指节数十次　清天河水二百　运八卦一百　推肾水一百　揉内劳宫二百
汗吐法第一要紧用。
上葱椒研水推之，水调蛤粉搽头顶心太阳手足掌心，禁风，忌乳食。

慢惊  ***************************
逐日被吓，眼偏口喎，四肢软，拽气无时，此非一时之病，不可治之太过。
每次分阴阳二百　推三关二百　退六腑二百　推补脾土各一百　推肺经一百　运八卦一百　摇头五十
推肾水二百　小天心久揉之亦可　用吐法。
上用麝香研水，或葱姜汤推之，米泔水洗口，蓖麻子研作饼，傅涌泉、两太阳。

弯弓惊  ***************************
四肢向后，头靠向胸，哭不出声。
每次分阴阳二百　推三关二百　退六腑一百　推肾水二百　推肺经三百　运八卦一百　擦四横纹五十　脾土推补各一百　双龙摆尾十次　汗吐法要用。
上姜葱汤推之，水调蛤粉涂手足掌心四处。

天吊惊  ***************************
眼向上，哭声号叫，鼻流清水，乃食后感寒被骇也。
每次分阴阳阴一百阳二百　推三关一百　推补脾土各一百　运八卦五十　推肾水一百　双龙摆尾三十　揉内劳宫三十　汗吐法要用。
上用姜葱汤推之，禁乳食一时，如不止用取痰法吐其痰。

内吊惊  ***************************
咬牙寒战，掐不知痛，食后感风被骇。
每次分阴阳二百　推三关二百　退六腑二百　推肺经三百　天门入虎口五十　清天河水一百　推肾水一百　运八卦五十　揉内劳宫一百　取微汗，吐法忌用。
上用姜葱汤推之，忌风，节乳食，葱枝杵饼贴头顶心一时。

盘肠惊  ***************************
气吼眼黄肚起青筋饮食俱进，人事瘦弱，大小便短少，因六腑有寒而致。
每次分阴阳各一百　推三关二百　退六腑一百　推脾土二百　推四横纹二十　推大肠二百　推肾水一百　运八卦二十　运水入土一百　揉腰脐龟尾二百　揉内外劳宫各一百　天门入虎口十下　汗吐法可用。
上姜葱汤推之，忌生冷，以艾绒敷脐，蓖麻子为饼敷两脚心。

锁心惊  ***************************
鼻流鲜血，唇眼皆红，眼角生屎无时，此由火盛所致。
每次分阴阳阴二十阳一百　推三关五十　退六腑二百　清天河水一百　推肾水一百
上用葱汤推之，水调蛤粉搽两太阳两脚心，搽后退凉方可。如再热难治。

鹰爪惊  ***************************
两手抓人，眼闭不开，叫哭不时，被吓，并乳食所伤，肺经受风，心经有热。
每次分阴阳一百　推三关一百　退六腑二百　推补脾土各一百　运八卦五十　清天河水一百　推肾水一百　打马五十　手足二弯处揉拿之，揉内劳宫一百　汗吐法可用。
上椒汤推之，如甚，以麻线扎其两中指，用花针刺挑指头出血，以泄其心火。

撒手惊  ***************************
手足掣动，口眼喎斜，咬牙挫齿，因先寒后热，治心经为主。
每次分阴阳阳一百阴五十　推三关一百　退六腑一百　推四横纹五十　天门入虎口二十　清天河水一百
运八卦五十
上葱水推之，忌乳食，细茶煎汤洗口，忌见风，节乳食。

呕逆惊  ***************************
肚胀四肢冷，吐乳食，胃有寒，乳食伤。
每次分阴阳阴一百阳二十　推三关二百　退六腑八十　推肺经一百　脾土推补各一百　运八卦五十　仍要先用汗吐法。
上姜水推之，如胃间有积乳积食，仍用吐痰法吐之不妨，最要少与乳食，多饥为上。

乌沙惊  ***************************
唇嘴皆黑，筋亦黑，食后风邪入肺也。
每次分阴阳二百　推三关二百　退六腑一百　推脾土一百　推肺经一百　运八卦一百　掐二扇门数次
揉外劳宫数次　汗吐法要用。
上姜葱汤推之，要忌乳，如沉重用吐痰法吐之。要量人虚实，久者少吐，近者多吐，过后有虚汗出者，多补脾土八卦。

看地惊  ***************************
手捻拳眼看地，口不言，嘴歪斜。
每次分阴阳一百　推三关一百　退六腑一百　运天河水一百　推脾土一百　推心经五十　推肺经一百
按弦八十　揉斗肘二十　汗吐法急用。
上姜汤推之，再用皂角烧灰，存性为末，以醋和作饼，贴在囟门上一时，或用神麴醋和敷脐上亦可。

杂症治法  ***************************
一治肚疼。
每次分阴阳二百　推三关一百　退六腑一百　推脾土一百　天门入虎口十　抱手揉肚二百　揉一窝风穴五十　掌心揉脐一二百　吐法可用，上滚水推用艾捶饼贴脐，忌乳食，要常带饥。
一治火眼。
每次退六腑一百　清天河水三十　运八卦五十　推肾水一百　将田螺捣敷太阳穴。
上用滚水推，或茶汤亦可。
一治气肿。
每次分阴阳二百　推三关二百　退六腑二百　推脾土三百　运水入土一百　天门入虎口五十　将麝香杵螺蛳车前草敷丹田。
上滚水推，或淡醋亦可，要汗戒见风。
一治水肿
每次分阴阳二百　推三关二百　退六腑二百　推脾土三百　运水入土一百
上用姜葱汤推之，忌盐，并生冷物，乳食少用。
一治黄症。
每次分阴阳二百　推三关一百　退六腑一百　推肾水一百　推脾土三五百　运土入水一百　上用姜葱汤推之，山楂煎汤不时服。
一治痰迷心窍。
每次分阴阳二百　推三关一百　退六腑一百　推肺经一百　推心经五十　推四横纹五十　运八卦五十　揉内劳宫五十　天门入虎口五十　掐五指节数次　吐法急要用。
上用麝香水，或姜葱汤推之，用吐痰法吐之，如重，用灯窝油，鸡毛蘸扫喉中即止。
一治走马牙疳。
每次分阴阳二百　推三关一百　退六腑二百　清天河水二百　捞明月五十　摇头三十
上用麝香水，或姜葱汤推之，五倍子烧灰存性，黄连罏底等分为末搽之，但搽药时，须于夜间，与日间睡著时，用物枕其颈，令仰卧张口，方便于用药，若是醒时搽药，必为涎水所流，终无益也。
一治头肿。
每次分阴阳二百　推三关二百　退六腑一百　推脾土一百　揉两太阳五十　运八卦二十　揉内劳宫三十　汗法要用。
上用姜水推之，用葱为饼，敷脐，忌乳食少用，或用艾饼敷头顶。
一治痰疟。
每次分阴阳二百　推脾土二百　退六腑一百　运八卦五十　推四横纹三十　揉脐一百二十　揉内劳宫三十　汗吐法要急用。
上用姜汤推之，忌生冷，桃叶研饼，敷涌泉穴。
一治食疟。
每次分阴阳二百　推三关二百　推脾土二百　退六腑一百　推肾水一百　天门入虎口二十　运八卦二十　揉内劳宫三十　汗法要用。
一治虚疟。
每次分阴阳二百　清天河水二百　推三关二百　退六腑一百　推脾土三百　运八卦一百　拿二人上马三十
上姜葱水推，忌风，生冷，桃叶研敷脚心。
一治邪疟。（往来不时为邪）
每次分阴阳二百　清天河水二百　推三关一百　推肺经一百　掐五指节二十　推四横纹二十　运水入土五十　拿二扇门三十　揉内劳宫二十　汗法要用。
上姜葱汤推，忌生冷，用独蒜一枚，杵烂隔夹纸敷内间使，大儿久敷小儿少敷，或桃叶捣敷涌泉穴。（内间使即天河水处）
一治红痢。
每次分阴阳二百　推三关一百　退六腑二百　推大肠二百　运水入土一百　板门推向横纹五十　摩脐及腰根并龟尾各一百二十　推委中后承山各五十。
上葱水推之，黄连甘草各等份，煎汤与服。
一治白痢。
每次分阴阳二百　推三关二百　推脾土一百　退六腑八十　推大肠一百　运水入土一百　板门推向横纹五十　摩脐及腰根并龟尾各一百二十　推委中后承山各五七十。
上用葱姜水推之，忌生冷，甘草黄连各等份，煎汤服之。
一治赤白痢
每次分阴阳二百　推三关一百　推脾土一百　退六腑一百　运八卦五十　推大肠一百　板门推向横纹五十　摩脐及腰根并龟尾各一百二十　推委中后承山各五七十。
上葱姜水推之，忌生冷，艾叶花椒研饼敷脐，以绢布护之，愈后去之。
一治禁口痢。
每次分阴阳二百　推三关一百　推脾土二百　退六腑一百　推大肠二百　板门推向横纹五十　摩脐及腰根并龟尾各一百二十　推委中后承山各五七十。
一治疳积黄疸（面口白肌肤瘦，发稀竖肚大者是也）。
每次分阴阳二百　推三关一百　推补脾土各二三百　退六腑一百　推肾水一百　抱肚揉一百　摩脐左右施各一百。
以上诸症，治无遗法，犹恐学者忽略，又编次手法捷要歌诀于左，以便记诵，以致叮咛，不厌重复也。
