
序  ***************************
夫天生佳人，雪肤花貌，玉骨冰肌，若西子、杨妃辈，即淡扫蛾眉，自然有动人处，果何假脂粉以污其真哉？是润色为不必也。然而良工必藉利器而后其事善，绘事必加五彩而后其素绚，故佳人之修其仪容，洁其服饰，譬如花之得滋，玉之就琢，而其光莹为益增，是润色又所必假矣。矧世不皆西子、杨妃辈，此予所集聊为香奁之一助耳。至若其间，疗其疾病，证其怪异，调其经血，安其胎产，皆其至要者乎。而藏贮洗练，虽为末务，要亦佳人之所必用者，其法尽为列之，当不独区区润色已也。而保摄修齐之道，盖见之此矣，唯画眉傅粉之郎，为能格焉。倘以此红粉赠与佳人，佳人将必曰：幸孔，幸孔，彼良工之利器，绘事之五彩，而又何羡乎？而胡生者玉成于人，庶几君子。


正文  ——————————————————————————————————————————————————————————————————————————————————————————

头发部（附眉）  ***************************
●女人鬓不乱如镜生光方
鹿角菜（五钱）
滚汤浸一时，冷即成胶，用刷鬓妙。
●梳头发不落方
侧柏（两片如手指大）　榧子肉（三个）　胡桃肉（二个）
上件，研细，擦头皮极验，或浸水掠头亦可。
●生发方　又名生秃乌云油方
秦椒　白芷　川芎（各一两）　蔓荆子　零陵香　附子（各五钱）
上各生用锉碎，绢袋盛，清香油浸三七日，取油，日三度擦无发处，切勿令油滴白肉上。
●常用长发药
乱发（净洗，晒乾）
以油煎令焦，就铛内细研如膏，搽头长发。
●又法
凡妇人发秃，酒浸汉椒搽发自然长。
●治女人发少方
侧柏叶（不拘多少）
阴乾为末，加油涂之，其发骤生且黑。
●又验方
羊屎（不拘多少）
取以纳鲫鱼腹中，瓦罐固济，烧灰，和香油涂发，数日发生且黑，甚效。
●治女人发短方
东行枣根（三尺）
横安甑上蒸之，两头汁出，用敷发妙。
●治女人鬓秃再生绿云方
腊月猪脂（二两）　生铁末（一两）
先以醋泔清净洗秃处，以生布揩令大热，却用猪脂细研入生铁末，煮沸二三度，敷之，即生。柏叶汤洗亦妙。
●止发落方
桑白皮
锉碎，水煮，沐发即不落。
●脱发方
以猴姜浸水擦之。
●又方
以生姜浸油内，不时擦，即出。
●治妇人蒜发方
乾柿子（大者五个，滚煎茅香汤煮，令葩）　枸杞子（酒浸，焙乾碾细）
上件合和捣研为末，丸如梧桐子大。每日空心及夜卧时煎茅香汤，下五十凡，神妙。
●除头上白屑方
侧柏叶（三片）　胡桃（七个）　诃子（五个）　消梨（一个）
上同捣烂，用井花水浸片时，搽头，永不生屑。
●洗发香润方
白芷（三钱）　甘松（三钱）　山奈（三钱）　苓香草（三钱）
上共煎水洗发，每月三次好。
●洗头方散
白芷　川芎　百药煎　五倍子　甘松　薄荷　草乌　藿香　茅香（各等分）
共为末，乾掺擦头，三五日篦之；或为丸，吊在身或头上，皆香。
●洗头方
胡饼　菖蒲　槵子皮　皂角
上同槌碎，浆水调团如球子大，每用炮汤洗头，去风清头目。
●乾洗头去垢方
藁本　白芷（各等分）
上为末，夜擦头上，次早梳自去。
●醒头方
王不留行　板柏叶　贯众　甘松　薄荷　芎藭
上为细末，掺之。
●醒头香
白芷　零陵香　滑石　甘松　荆芥　防风　川芎　木樨
上为细末，掺在发上，略停片时，梳篦为妙。此药去风清头目，亦能令人香。
●桂花香油
桂花（初开者，二两）
香油一斤，浸有嘴磁瓶中，油纸密包，滚汤锅内煮半晌，取起固封，每日从嘴中泻出搽发，久而愈香，少勾黄腊，入油胭脂亦妙。
●茉莉香油（人名罗衾夜夜香）
茉莉花（新开者，二两）
香油浸，收制法与桂花油同，不蒸亦可，但不如桂花香久。
●百合香油
冰片（一钱）　桂花（一两）　茉莉（一两）　檀香（二两）　零陵香（五钱）　丁香（三钱）
香油二斤，制法同前。冰片待蒸后方下，一搽经月犹香。
●搽头竹油方
每香油一斤，枣枝一根，锉碎，新竹片一根，截作小片，不拘多少，用荷叶四两入油同煎，至一半，去前物，加百药煎四两，与油。再熬，入香物一二味，依法搽之。
●黑发麝香油方
香油（二斤）　柏油（二两，另放）　诃子皮（一两半）　没食子（六个）　川药煎（三两）　五倍子（五钱）　酸榴皮（五钱）　真胆矾（一钱）　猪胆（二个，另放）　旱莲台（五钱，诸处有之，叶生一二尺高，小花如狗菊，折断有黑汁出，又名胡孙头。）
上件为粗末，先将香油锅内熬数沸，然后将药下入油内，同熬少时，倾出油入罐子内盛贮，微温，入柏油搅，渐冷；入猪胆又搅，令极冷。入后药
零陵香　藿香叶　香白芷　甘松（各三钱）　麝香（一钱）
上再搅匀，用厚纸封罐子口，每日早、午、晚四时各搅一次，仍封之，如此十日后，先晚洗头发净，次早发乾搽之，不待数日，其发黑绀光泽、香滑，永不染尘垢，更不须再洗，用后自见发黄者即黑。
●生香长发油
乱发（洗净，五两）　花椒（五钱）　零陵香（二两）　菊花（一两）
用香油一斤煎乱发令焦，研细如膏；再加香油一斤，同浸菊花等药，大能生发，黑而且长。
●金主绿云油方
蔓荆子　没食子　诃子肉　踯躅花　白芷　沉香　附子　卷柏　覆盆子　生地黄　苓香草　莲子草　芒硝　丁皮　防风
上件等分洗净晒乾，细锉，炒黑色，以绵纸袋盛入罐内。每用药三钱，香油半斤浸药，厚纸封七日。每遇梳头，净手蘸油摩顶心令热，后发窍，不十日秃者生发，赤者亦黑。妇人用，不秃者发黑如漆；若已秃者，旬日即生发。
●倒梳油方
鸡头子皮　柿皮　胡□　石榴皮　百药煎　马矢（即马粪）　五倍子（以上同浸油）
上等分为末，瓷合贮，埋马矢中七七日，入金丝矾少许，以猪胆包指蘸捻之。
●掠头油水方
甘松　青黛　诃子　零陵香　白及
上为细末，绢袋盛浸油，或浸水用亦妙。
●浸油治头风并脱发
柏子仁（半斤）　白芷　朴硝（各半两）　诃子（十个，炮）　零陵香　紫草　香附子（各一两）
上为粗末，香油一斤，生铁器盛，逐日用之。
●治女人病后眉毛不生方
乌麻花（七月取）
阴乾为末，用生乌麻油敷之即生。

面部  ***************************
●杨妃令面上生光方
蜜佗僧（如金色者一两）
上研绝细，用乳或蜜调如薄糊，每夜略蒸带热敷面，次早洗去。半月之后面如玉镜生光，兼治渣鼻。唐宫中第一方也，出《天宝遗事》。
●又方令面手如玉
杏仁（一两）　天花粉（一两）　红枣（十枚）　猪胰（三具）
上捣如泥，用好酒四盏，浸于磁器。早夜量用以润面手，一月皮肤光腻如玉。冬天更佳，且免冻裂。
●太真红玉膏
杏仁（去皮）　滑石　轻粉（各等分）
上为细末，蒸过，入脑、麝各少许，用鸡蛋清调匀，早起洗面毕敷之。旬日后色如红玉。
●赵婕妤秘丹令颜色如芙蓉
落葵子（不拘多少）
洗净蒸熟，烈日中晒乾，去皮，取仁细研，蜜调。临卧敷面，次早用桃花汤洗去，光彩宛如初日芙蓉。
●金国宫中洗面八白散方
白丁香　白殭蚕　白附子　白牵牛　白芷　白及　白蒺藜　白茯苓
上八味，入皂角三定，去皮弦，绿豆少许，共为末。早起洗面常用。
●洗面妙方
猪牙皂角（四两）　白殭蚕（三钱）　白附子（三钱）　藿香（三钱）　密陀僧（五钱）　山奈（五钱）　白芷（五钱）　麝香（少许）　白茯（五钱）
每日清早洗之，酒调涂，能去雀斑。
●洗面方
丁香（五钱）　肥皂角（五十定，去皮，核）　零陵香　檀香　茅香　藿香　白术　白及　白蔹　川芎　沙参　防风　藁本　山奈　天花粉　木贼　甘松　楮桃儿　黑牵牛　白殭蚕（炒）　香白芷（各一两）　绿豆（五升，汤泡一宿，晒乾）
上为细末，每日洗面用，治面上诸般热毒风刺，光泽精神。
●涂面药方
白附子　密陀僧　茯苓　胡粉（各一两）
桃仁（四两）　香白芷（半两）
上件为细末，用乳汁临卧调涂面上，早晨浆水洗，十日效。
●敷面桃花末
仲春收桃花阴乾为末，七月七日取乌鸡血和之涂面及身，红白鲜洁大验。
●七香嫩容散
黑牵牛（十二两）　皂角（四两，去皮，炒）　天花粉　零陵香　甘松　白芷（各二两）
上为细末，洗面或洗浴时，蘸药擦之。
●玉容方
黑牵牛（四两）　白芷　甘松　川芎　藿香　藁本（各五钱）　零陵香　天花粉（一两）　细辛　檀香（五钱）　胶珠（二钱五分）　猪牙皂角（二两）　楮实（二两）　茅香（五钱）
上为末，洗面常用。
●容颜不老方
一斤生姜半斤枣，二两白盐三两草，丁香沉香各五钱，四两茴香一处捣。煎也好，点也好，修合此药胜如宝。每日清晨饮一杯，一世容颜长不老。
●好颜色
以百花上露饮之。
●又方
以井华水研朱砂服之。
●益容颜
以小麦苗作齑汁吃。
●解面黑
或甘草煎汤，或红枣煎汤，或乌龙尾煎汤。
●梨花白面香粉方
官粉（十两）　密陀僧（二两）　轻粉（五钱）　白檀（二两）　麝香（一钱）　蛤粉（五钱）
前三项先研绝细，加入麝香，每日鸡子白和水调敷，令面莹白，绝似梨花更香。汉宫第一方也。
●桃花娇面香粉方
官粉（十两）　密陀僧（二两）　银朱（五钱）　麝香（一钱）　白及（一两）　寒水石（二两）
共为细末，鸡子白调，盛磁瓶密封，蒸熟，取出晒乾，再研令绝细，水调敷面，终日不落，皎然如玉。
●秘传和粉方
官粉（十两）　密陀僧（一两）　黄连（五钱）　白檀（一两）　蛤粉（五两）　轻粉（二钱）　朱砂（一钱）　金箔（五个）　脑麝（各少许）
上为末，和匀用。
●常用和粉方
好粉（一两）　白檀（一钱）　密陀僧（一钱）　蛤粉（五钱）　轻粉（二钱）　脑麝（各少许）　黄粉（二钱五分，水淘，置纸上干）　白米粉子（二钱）
上为末，和匀用。
●麝香和粉方
官粉（一袋，水飞过）　蛤粉（白熟者，水碾）　朱砂（三钱）　鹰条（二钱）　密陀僧（五钱）　檀粉（五钱）　脑麝（各少许）　寒水石粉（和脑麝同研）　紫粉（少许轻重用之）
●鸡子粉方
鸡子一个，破顶去黄，只用白，将光粉一处装满，入密陀僧五分，纸糊顶子，再用纸浑裹水湿之，以文武火煨，纸干为度，取出用涂，面红自不落，莹然如玉。
●唐宫迎蝶粉方
粟米随多少，淘涤如法，频易水，浸取十分洁，倾顿瓷钵内，令水高粟少许，以薄绵纸盖钵面，隔去尘污，向烈日中曝乾，研细为末。每水调少许，贮器，随意用。
将粉覆盖熏之，媚悦精神。

瘢痣部  ***************************
●洗面去瘢痕方
茯苓（二两，去皮）　天门冬（三两）　百部（二两）　香附子（二两）　瓜蒌（二个）　茨菰根（五两）　冬瓜子（半斤）　甘草（半斤）　杏仁（二两）　皂角（二斤，酒涂炙）　清胶（四两，火炙）　大豆（十两，蒸去皮）　益丹子（一斤，烧灰，用将末、水和成丸）
上件和合焙乾，捣罗为末，早晨如澡豆末用，其瘢自去。
●去诸斑方
猪牙皂角（三钱）　大皂角（三钱）　山奈（五钱）　甘松（五钱）　细辛　槟榔（取末）
〔美人面上雀子斑方〕
白梅（五钱）　樱桃枝（五钱）　小皂角（五钱）　紫背浮萍（五钱）
共为末，炼蜜丸如弹子大。日用洗面，其斑自去，屡验。
〔治面上黑斑点方〕
白附子　白及　白蔹　白茯苓　蜜陀僧　定粉（以上各等分）
上为细末，洗面净，临卧用浆水调涂之。
〔治美人面上黑䵟如雀卵色方〕
白殭蚕（二两）　黑牵牛（二两）　细辛（一两）
上研细末，炼蜜为丸，如弹子大，日洗数次。一月其斑如扫。此南都旧院亲传验方。
〔治面䵟方〕
白附子为末，酒调。
●又方
杏仁用酒浸，皮脱，捣烂，绢袋盛拭面。
●又方
鸡子二个，酒浸密封四七日，取以敷面，其白如玉色之光润。
●治美人面上黑痣方
藜芦灰（五两）
用滚汤一大碗淋灰汁于铅器中，外以汤煮如黑膏，以针微拨破痣处，点之，不过三次，痣即脱去。
●去粉痣
益母草（烧灰）　鹦条石（各等分）
上和匀调敷。
●治美人面上粉刺方
益母草（烧灰，一两）　肥皂（一两）
共捣为丸，日洗三次，十日后粉刺自然不生。须忌酒、姜，免再发也。
●治粉刺黑斑方
五月五日，收带根天麻自花者、益母紫花者。天麻晒乾烧灰，却用商陆根捣自然汁加酸醋作一处，绢绞净，搜天麻作饼，炭火煅过，收之半年方用，入面药尤能润肌。
●治面上酒渣粉刺方
硫黄　白矾　白附子　密陀僧（各一钱）　白薇
上为细末。用猪爪一只，水三杓，熬成稠膏，去渣，以布滤过，入药末。每夜取一指于掌心，呵融搽之，不过六七日见效。
●治妇人酒渣鼻及鼻上有黑粉痣
生硫黄（五钱）　杏仁（二钱）　轻粉（一钱）
上为末，每晚用酒调和，敷搽鼻上，早则洗，数次绝根。
●去靥涂面方
轻粉（五分）　朝脑（五钱）　朱砂　川粉　山奈　鹰粪　干胭脂（各一钱）
以上为细末，唾津涂调搽面。
●取靥五灰膏
桑柴灰　小灰　柳柴灰　陈草灰　石灰
上件，五灰用水煎浓汁，入酽醋点之，凝定不散收贮。
●夜容膏治靥䵟风刺面垢
白芷　白牵牛（头末）　玉女粉　密陀僧　鹰条　白檀　白茯苓　白蔹　白丁香　白及
上各等分，为细末，鸡清和为丸，阴乾，每用唾津调搽面，神效。
●青楼美人时疮后面上有靥痕方
人精（二钱）　鹰屎白（二钱）
和匀，加蜜少许，涂上二三日，即光，亦可治瘢。
●美人面上忽生白驳神方（白驳似癣非癣，皮渐生白，无药可治。）
鳗鲡鱼脂（火炙出，一两）
先拭驳上，刮使燥痛，后以油涂之，神效。
●治美人面上皱路方
大猪蹄（四枝，洗净）
煮浆如胶，临卧时，用涂面上，早以浆水洗之。半月后，面皮细急如童女。
●又妙方
麋角（二两）
用蜜水细磨如糊，常用涂面，光彩照人可爱。

唇齿部  ***************************
●治冬月唇面皱裂方
用猪脂煎熟，夜敷面卧，远行野宿不损。
●治冬月唇乾折出血
用桃仁为细末，猪脂调敷。
●常用白牙散
石膏（四两）　香附（一两）　白芷　甘松　山奈　藿香　沉香　零陵香　川芎（各二钱半）　防风（五钱）　细辛（二钱五分）
上为末，每日早晨常用。
●治女人齿黑重白方
松节（烧灰，一两）　软石膏（一两）
研末频擦，一月雪白。须忌甜酒、大蒜、榴、枣、蜜糖。

乳部  ***************************
●妇人无乳
通草（三钱）　川山甲（炒成珠，为末，一分二钱半）
雄猪前蹄，煮烂去肉煎药，先服肉，次药。
●女人乳无汁方
天花粉（二钱）
滚汤调服，日二进，夜汁流出。外用京三稜煎汤洗。
●女人乳肿神方
杨柳根皮（四两）
水熬烂，温熨肿处，一宿愈。
●又方
马溺，涂之立愈。
●治乳毒
葫芦芭（焙燥为末，一两）　白芷（三钱）　乳香　没药（各钱）
无灰酒调服。
●治乳痈
虾蟆皮（初服七株，次服倍用）　青桑头（初服七枝，次服倍用）
上二物一处研细，冬则用根，酒解随量饮；其渣加蜜于中，敷乳上，即用草芎、白芷、荆芥煎汤薰洗。每服药一次，即洗一次。如未效，以龙舌草（即蔓尾草）、忍冬藤二件，研细蜜调敷，仍服托里散。如毒已结了，先用桐油调盐搽了，用后药：
水枝叶　黄花草（即金钱花）　水苋　青桑头
上细研，蜜调敷之。
●又方
九牛叶一握，研细酒调服，滓敷乳上，即效。
●又方
鼠粪（两头尖者，一合）
收干铜杓焙燥，以麻油小半盏拌匀，再焙乾，约手捻得开，用无灰酒调，作二次服之，出脓即收口矣。
●又方
雄黄（一钱）　木梳内油腻（二钱）
上糊为丸，雄黄为衣，好酒送下，立效。
●又方　（不拘内吹，外吹，但囊烂不尽者治）
桑黄
上一味为末，好酒送下，取微汗为率，不愈再服，三日一服。
●又方
贝母（去心）
上一味为末，每日空心酒送下二钱，日一服，最忌色欲。
●妇人奶岩久不愈者
桦皮　油核桃（俱烧存性）　枯矾　轻粉（少许）
上香油调敷。

身体部  ***************************
●汉宫香身白玉散
白檀香（一两）　排草（交趾真者，一两）
上为细末，暑月汗出，常用敷身，遍体生香。
●涤垢散
白芷（二两）　白蔹（一两五钱）　茅香（五钱）　山奈（一两）　甘松（一两）　白丁香（一两）　金银花（一两）　干菊花（一两）　辛夷花（一两）　羌活（一两）　蔷薇花（一两）　独活（一两五钱）　天麻（五钱）　绿豆粉（一升）　石硷（五钱）　马蹄香（五钱）　樱桃花（五钱）　雀梅叶（五钱）　鹰条（五钱）　麝香（钱）　孩儿茶（五钱）　薄荷叶（五钱）
上共为细末，以之擦脸、浴身，去酒刺、粉痣、汗斑、雀斑、热瘰，且香气不散。
●透肌香身五香丸，治遍身炽腻，恶气及口齿气
丁香　木香（各一两半）　藿香叶（三两）　零陵香（三两）　甘松（三两）　白芷　香附子　当归　桂心　槟榔　麝香（半两）　益智仁（一两）　白豆蔻仁（二两）
上件为细末，炼蜜为剂，杵一千下，丸如梧桐子大。每噙化五丸，当觉口香。五日身香，十日衣香，二十日他人皆闻得香。
●利汗红粉方
滑石（一斤，极白无石者佳，研细用水飞过，每一斤配后药）　心红（三钱）　轻粉（五钱）　麝香（少许）
上件研极细用之。其粉如肉色为度，涂身体利汗。
●挹汗香
丁香（一两）
上为细末，以川椒六十粒擘碎和之，以绢袋盛佩之，绝无汗气。
●洗澡方
乾荷叶（二斤）　藁本（一斤）　零香草（一斤）　茅香（一斤）　藿香（一斤）　威灵仙（一斤）　甘松（半斤）　白芷（半斤）
上锉粗末，每用三两或五两，以苎布袋盛，悬锅内煮数沸，用水一桶，避风处浴洗，能凉皮、香皮、住痒。
●洗浴去面上身上浮风方
煮芋汁洗，忌见风半日。
●治女人狐臭方
乌贼鱼骨（三钱）　枯矾（三钱）　蜜陀僧（三钱）
上为末，先用清茶洗胁下，后以此末擦之，屡验。
●治狐臭方
以白灰用隔一二年陈米醋和敷腋下。
●又方
用蜜陀僧入白矾少许为细末，以生姜自然汁调，搽腋下，悉更去旧所服衣，七日后，以生姜汁水调方寸匕食之。
●治女人下部湿癣神方
芙蓉叶（不拘多少阴乾）
研绝细末，先洗癣净，略用沥油涂之，后糁药末于上，二三次即结靥，妙不可言。
●治白癜风方
生姜蘸硫黄于上擦之即愈。
●女人面上及身上紫癜风方
硫黄（醋煮一日，一两）　海螵蛸
上为末，浴后以生姜蘸药擦患处，须谨风少时，数度断根。
●治针入皮肤方
不问远年近日，酸枣烧灰存性，温酒送下，在上食前服，在下食后服，觉额痒即从原入处出。
●衣香方
零陵香　茅香（各三两）　山奈子（半两）　木香（一钱）　大黄　甘松　白芷　牡丹皮　丁香（四十九粒）　松子　樟脑（一钱五分）　上锉碎用之。
●又方
甘松　山奈　细辛　辛夷　小茴　大茴　藁本　官桂　白芷梢　细豆　茅香　丁香　木香　樟脑　檀香　麝香　大黄　羌活　藿香叶
上件为细末后入脑、麝佩带，妙。
●又方
茅香（四两）　零陵香（二两）　甘松（一两）　山奈（三钱）　木香（七钱）　檀香（五钱）　牡丹皮　藁本（五钱）　白芷　千金草　台芎　独活（各二两）　辛夷（三两）　大黄（一两）　丁皮（五钱）　官桂（五钱）
上为细末，连包裹用之。
●梅花衣香
零陵香　甘松　白檀　茴香（微炒各半两）　丁香（五钱）　木香（一钱）　脑、麝（各少许）
上依常法用之。
●薰衣香
丁香　笺香　沉香　檀香　麝（各一两）　甲香（三两）
上为末，炼蜜湿拌入窨一月。
●又方
玄参（半斤，水煮再用，炒乾）　甘松（四两，净）　白檀（二钱，炒）　麝香　乳香（各二分半，研入）
上为末，炼蜜丸如弹子大。若用薰衣，先以汤一桶置薰笼下，以衣覆上，令润了，却便将香自下烧则衣气入也。
●薰衣笑兰香
藿苓松芷木茴丁，茅赖樟黄和桂心，檀麝桂皮加减用，酒喷日晒绛囊盛。
上制法：苓苓香以苏合油揉，调匀，松茅酒洗，三赖米泔浸，大黄蜜同蒸，麝香逐裹表入。若薰衣加殭蚕，常带加白梅肉。
●薰衣除蝨
用百部、秦艽捣为末，依焚香样，以竹笼覆盖放之。
●洗衣香
牡丹皮（一两）　甘松（一钱）
上捣为末，每洗衣最后泽水入一钱。
●敷衣香粉
青木香　麻黄根　英粉　甘松　附子（炮）　零陵香　藿香（各等分）
上为末，浴罢以生绢袋盛，遍身扑之。

手足部  ***************************
●寒月迎风令手不冷方
以马牙硝为末，唾调涂手及面上。
●女人冬月手指冻裂方
白及（不拘多少）
上为细末，调涂裂处妙。
●又方
羊、猪髓脑涂亦妙。
●又方
大黄水磨敷上亦妙。
●天下第一洗手药
又腊后买猪胰脂愈多愈佳，剁极细烂，入花腻拌之；再剁，搓如大弹子，压扁，悬挂当道通风处待乾。每用少许如肥皂用。
●香肥皂方
洗面能治靥点风刺，常用令颜色光泽。
甘松　藁本　细辛　茅香　藿香叶　香附子　山奈　零陵香　川芎　明胶　白芷（各半两）　楮实子（一两）　龙脑（三钱另研）　肥皂（不蛀者，去皮，半斤）　白蔹　白丁香　白及（各一两）　瓜蒌根　牵牛（各二两）　绿豆（一升，酒浸为粉）
上件先将绿豆并糯米研为粉，合和入朝脑为制。
●女子初束脚苦痛难忍方
川归（一钱）　牛膝（一钱）
水一盏，煎六分，加酒少许，空心服，令血活；外用荞麦杆煮浓汤，入枯矾少许浸之，数次痛定。
●女儿拶脚软足方　（又名西施软骨方）
乳香　杏仁　朴硝　桑白皮（各二两）
上先以桑白皮、杏仁投新瓶中，投水五碗，煎去小半，却入余药，紧挂瓶口，再煎片时，持起揭去挂，处架足，于其上熏之，待可容手，倾出，浸毕仍旧收贮。经三、两日后，再温热如前法熏洗。每剂可用三次，尽五剂则软。若束绵任其扎缚，神效。
●宫内缩莲步法
荞麦杆（不拘多少，烧灰，用热水淋取浓汁如酽醋色方可用）　白茯苓　藁本　硇砂（各等分）
上为细末，每用三钱，煎汁三大碗，于砂锅内同煎数沸，乘热常常洗脚，浸涤至温，又添热者，浸涤不过数次，自然柔软易扎矣。或为脚面生小疮，勿疑，乃是毒气出耳。却以诃子研为细末，敷之即瘥。此方出于至人，神妙之甚，不可尽述，三十岁亦可为之。
●玉莲飞步散
煅石膏（五钱）　滑石（一两）　白矾（少许）
上件为细末，专治脚趾缝烂瘥窝侈黏清，有妨扎缚。每用乾掺患处立验，阴汗尤妙。
●金莲稳步膏
黄柏　黄连　荆芥穗　黄丹（各等分）
上方为细末，专治阚甲痛不可忍及脚指缝肿烂，不容包束，少许乾掺患处，神效。
●又方
地骨皮同红花烂研极细，如鸡眼痛处敷之，成疮者即结靥。
●金莲生香散
黄丹（一两）　甘松（五钱）　枯矾（一钱）
共为细末，五六日一洗，敷足指内，转秽为香，绝妙。黄丹一味亦妙。
●鸡眼
荸荠
上捣烂敷患处，以绢缚上。
●治足生鸡眼
以黑白蝨各一枚，置患处缚之立愈。
●女人脚上鸡眼肉刺痛方
黄丹　枯矾　朴硝（各等分）
上为末，若剪伤者用炒葱白涂之即愈，神效。
●治石瘾肉刺方
莨菪根上汁，涂痛处立止。
●治阚甲方
胡桃皮烧灰贴之，立愈。
●又方
乳香禾糁之，血竭尤妙。
●远行令足不茧疼方
防风　细辛　草乌　一方用藁本
上为细末，糁鞋底，草履则以水沾之。
●治足冻疮
以腊月鸭脑髓涂疮即愈。
●治足冻疮方
以秋茄树根煎温洗。

阴部  ***************************
●女子初嫁阴中痛方
海螵蛸烧末，空心酒调一钱，日进二次，即愈。
●又方
川牛膝（五钱）
用酒半盏、水半盏，煎六分，空心顿服；外用青布包炒盐熨之，即愈。
●女人交接苦痛出血方
桂心（三分）　伏龙肝（一钱）
共为细末，空心温酒调服，性热者不宜。
●又洗方
黄连（六钱）　牛膝　甘草（各四钱）
共用水二碗，煎洗之，日三度。
●女人交接阳道壮大及他物伤犯血出淋沥不止方
釜底墨　葫芦汁
和匀敷之，或发灰、青布灰、鸡冠血敷，俱妙。
●女人阴中肿痛或生疮方
黄连（二钱）　龙胆草（一钱）　柴胡（一钱）　青皮（三分）
水一盏，煎，空心顿服。肿甚加大黄一钱，忌酒并辣物。有孕除大黄。
●又阴中肿痛妙方
白矾（二钱）　甘草（二钱）　大黄（二钱）
为末水调，搓作长条，用薄绵裹阴中；外用菊叶煎汤洗，大马鞭草捣烂涂之，日两度即效。
●又方
铁精粉敷之。
●女人玉门肿痛洗方
艾叶（五两）　防风（三两）　大戟（二两）
煎汤日洗三次即愈。
●阴肿燥痒
桃仁（去皮不去尖）
上捣烂如泥敷之。
●女人阴痒方
大黄（一钱）　黄芩（一钱）　黄耆（五分）　赤芍（一钱）　玄参（七分）　丹参（五分）　黄连（五分）　青皮（三分）
为末，白酒调，每次一钱，空心服。有孕除大黄。
●又阴痒神方
杏仁（五钱）　麝香（一分）
上为末，绢袋盛，烘热纳阴中，痒即住，神效。孕忌麝香莫用。
●女人阴痒不可忍方
车前草（四两）
水五锺，煎汤薰洗。洗后用鲫鱼胆内外涂之即住。
●女人阴中有虫痒不可忍
猪肝（一片，三寸长）
炙香纳阴内少须，虫随肝出。
●又阴中如虫行方
桃叶（或仁，二两）
生捣碎，绵包外用。桃叶汁浸过，纳阴户中即安。有孕忌用。
●女人阴蚀方
狼牙（三两）
煎浓汤，入苦酒一杯，以绵蘸汤入阴户，四五次即愈。
●又阴被虫蚀渐上至小腹内痒方
枯白矾（不拘多少）
上为末，空心白酒调三分，日二进，其虫尽死，从小便出。
●女人阴门忽生鸡冠肉或瘰方
龙胆泻肝汤加大黄一钱即消。
●洗阴户疳疮方
苦参　荆芥　防风　蒺藜　羌活　蛇床子
先煎汤洗净，次用鲫鱼胆搽之，立效。
●女人阴中冰冷方（气血虚也）
蛇床子（二钱）　五味子（二钱）　丁香（二钱）　桂心（二钱）
上为末，用绢作小袋，纳阴中。若虚怯者，服八物汤，加桂半分，数服温暖。
●洗宽方
石榴皮　菊花（各等分）
上为细末，水一碗，煎至七分，洗阴户如童女。
●女人过忍小便致胞转方（此病有致死者）
滑石末
葱汤调下二钱妙。
●又方
滑石　寒水石　葵子（各二钱）
煎服即利。
●又方
包茶箬叶（烧灰）　滑石
沸汤调二钱亦妙。
●睡中遗尿
用燕窠中草土为末，不语而食之。
●省溺（此女人出外之良方）
生银杏七枚，食之，则终日不欲解。
●女人阴毛生蝨方（即八脚子也）
生白果研烂擦之愈。
●又方
百部汤洗亦妙。
●治阴毛中生异蝨
用银杏捻碎揩擦即绝其根。
●经血部
●治女人经次不行
经年积血在关元，昼夜停深不得眠，青皮乌药姜香附，莪术三稜方得全（姜即乾姜也。）
●治女人经次不调
条芩（一两，切作片子，老酒昼晒夜浸，三昼夜捞出，晒乾）
为极细末，待经来二日，服之五分，无灰老酒送下，第三日服之一钱。
●治血淋
阿胶（二两麸炒）　猪苓　滑石　泽泻（各一两）　赤茯苓（一两）　车前子（五钱）
上㕮咀，每服三钱，白水煎，五更早服。
●血崩
兔头（一个）
上烧灰为末，好酒调下。
●女人血崩不止方（此名一笑散）
新绵（一口）
上烧为末，空心白酒调下，立止。
●赤白带下
白芍（二两）　乾姜（五钱）
上为末，每服三钱，米饮下。二服一日，忌生冷。
●妇人白带
羊眼豆花（不拘多少，紫花不用）
上为末，酒下或炒米煮饮调末二钱，入炒盐少许，空心数服即效。
●又方
白鸡冠花（阴乾）
上为末，空心酒下。

胎部  ***************************
●女人无子秘方
正月雨水
夫妻各饮一杯合房，当时有子，简易屡念，价值百金。
●女人妊娠小便不禁方
桑螵蛸（十二枚）
上为末，分作二服，米饮下，立住。
●治有孕咳嗽
贝母（去心，麸皮炒令黄）
上麸皮为末，研砂糖拌匀，丸如鸡头大，含化，神效。
●胎动
砂仁
上捣烂煎汤，服之即定。
●治触动胎气腹痛下血
缩砂（不拘多少，于熨斗内炒透，去皮取仁）
上研为末，每服二钱，热酒调下。
●治胎漏
葱白（一把）
上浓煎汁饮之，甚效。
●治死胎（产母寒战便是）
鱼胶（黄乾者三钱，炒黄研末）　麝香（三分）
上为末，以好酒送下。酒用铁炉烧红，置碗中，浇热。
●治下死胎
麝香（五分，另研）　官桂末（三钱，和匀）
上作一服，温酒调下，须臾如手推下。末下再服。
●又方
儿印（不以多少，黄色者去毛）
上研为末，每服二钱，酒一盏，煎八分，通口饮，立效如神。
●治横逆手足先出或子死腹中
用灶中心对锅底下土，细研。每服一钱，酒调。
●横生倒养
葱（七茎）
上葱七茎，只将六茎捣烂，一茎不捣。煎汤入桶内，令产妇跨坐，将那一茎不捣的吃下，立生。
●治逆生须臾不救母子俱亡
蛇壳（一条）　蝉壳（十四个）　头发（一握）
共烧为灰，分二服，酒调，并进二服，仰卧，霎时或用小绣针于小儿脚心刺三、七刺，用盐少许擦刺处，即时顺生，母子俱活。
●催生丹
五月以前老鼠，取阴子，去皮膜和末，研捣烂，为丸如黄豆大。临产时，以温酒送下。男左女右，捻药产出，神效异常。
●又法
剪黄历面上印信，填写本处巡按官衔。催生，烧灰以酒服之，即下。
●又法
以其夫裤带剪寸许煎汤服之，即下。
●兔脑催生丹
十二月兔脑（去膜，研如泥）　通明乳香（一钱，研细）　母丁香（一钱，为末）　麝香（一钱，研细）
上以乳、麝、丁香拌匀，入兔脑髓和丸鸡豆大，阴乾油纸密封固。临产服一丸，温水送下，立产。男左女右，手中握之而出，即效。
●胞衣不下
半夏　白蔹（各一两）
上为末，每服一钱，难产一服，横生二服，倒生三服，儿死四服，神效。
●又方
草麻子（十四粒，去壳）
上捣烂，以白面和成膏，贴脚心，胞衣下，速洗去。如肠出，即以此药涂顶心，回肠即效。
●女人产后玉门不闭方
石灰（一斗）
用石灰于锅中炒令黄色，以水二斗，投入灰中，放冷澄清去灰。再用暖过，将玉门坐温汤中，以手掬洗，须臾门敛。
●又方
白矾　瓦松　石榴皮
煎汤洗之
●女人产后肠脱不收方
香油（五斤）
上炼熟，以盆盛候温，却令产妇坐油盆中。半饷吹皂角末鼻中，令妇作嚏，其肠立上。
●治产后子肠出不能救者
枳壳（去穰，二两）
上煎汤，温浸，良久即入。
●女人产后小便不禁方
鸡屎（烧灰）
上为细末，空心酒调一钱，即住。
●女人产后肠中痒不可忍方
针线袋（一枚）
以袋暗安于产妇所卧褥下，勿令知之，痒即住。
●女人产后遍身如粟粒热如火方
桃仁（二两）
上研烂，用猪脂调敷。日敷三次，粟退热除。
●女人产后血晕筑心眼同风缩欲死方
荆芥穗末（二钱）
以童便调下。
●治产后血晕，心闷气绝，腹内恶血不尽绞痛。
用红花酒煎，或以藕汁二次饮之效。

怪异部  ***************************
●女人梦与鬼交方
鹿角末
用三指一撮，和清酒，空心服一盏即出鬼精，神妙。
●女人被精怪迷方
苍术（不拘多少）
上为末，酒调，空心服一钱，当有妖怪之精泄出。平胃散亦妙。

洗练部  ***************************
●洗珍珠法
用乳浸一宿，次日以益母草烧灰淋汁，入麸少许，以绢袋盛珠轻手揉洗，其色鲜明如新，忌近麝香，能昏珠色。
●洗油浸珠
用鹅鸭粪晒乾，烧灰，热汤澄汁，绢袋盛洗。
●洗焦赤色珠
以槵子皮，热汤浸水洗，研萝卜淹一宿，即洁白。
●洗赤色珠
以芭蕉水洗，兼浸一宿，自然洁白。
●洗犯尸气珠
以一敏草煎汁，麸炭灰揉洗洁净。
●洗玳瑁鱼鮀法
用肥皂採冷水洗之，以清水涤过，再用淡盐水出色为妙，最忌热水。
●洗象牙等物
用阿胶水浸洗，刷之，然后以水洗涤。
●又方
水煮木贼令软掇洗，以甘草水涤之为妙。
●又方
浅盆贮水，安牙物浸之，置烈日中晒，须三五日，候莹白为度。
●洗簪梳上油腻法
新瓦盛，新石灰以油渍物挥灰中，烈日暴之，翻渗去油候净，洗之为佳。
●洗綵衣
凡洗彩色垢腻，用牛胶水浸半日，然后以温汤洗之。
●又法
用豆豉汤热摆油去色不动。
●洗皂衣
用栀子浓煎水洗之如新。
●洗白衣法
蔻豆稿灰，或茶子去壳洗之，或煮萝卜汤，或煮芋汁洗之，皆妙。
●又方
取白菖蒲，不犯铁，用铜刀薄切、晒乾，为末。欲净衣服，先以末于盆中，搅水后，将衣服只可摆少时，垢腻自脱落白净，胜如皂角汤洗。
●洗罗绢衣
凡洗罗绢衣服，稍觉有垢腻者，即折置桶中，温皂角汤洗之，移时频频翻覆，且浸且拍，觉垢腻去尽，却别过温汤，又浸又拍，不必展开，即搭于竹竿上，候水滴尽，方将展开而晒之，不浆不熨，候乾，折拍藏。
●洗毛衣
用猪蹄爪煎汤，乘热洗之。
●洗麻衣
用大蒜捣碎，擦洗尘处即净。
●洗焦葛
用清水揉梅叶洗焦葛衣，经夏不脆。
●又方
用梅叶捣烂洗之，垢腻易脱。
●洗梅蒸衣
用梅叶洗之。
●洗黄草布
以肥皂水洗，取清灰汁浸压，不可揉洗。
●洗竹布法
凡衣服，惟竹布不可揉洗，揉则随手断裂，须是折叠聚，只用隔宿米泔浸半日，次用温水淋，以手压干晒之，则垢腻皆可尽去。
●洗苎布法
梅叶捣取汁，以水和浸布，后用清水漂之，带水铺净地晒乾。未白再浸再晒。
●洗糨铁骊布法
擂松子肉洗则滋润不脆。糨时入好末茶少许，或煎茶卤搽色，入香油一滴，薄糊糨之。
●糨木绵布法
银杏研，入粉糨之，即不吸损绵绢。
●浆衣法
用新松子去壳细研，以少水煮热，入浆内，或加木香同煮，尤佳。凡浆，以熟面汤调生豆粉为之极好，若用白墡土，夹浆垢腻汤洗。
●洗墨污衣法
嚼酸枣洗之妙。
●又法
半夏为末，和水洗之妙。
●又法
急用银杏去膜嚼破揉污处，用新汲水浣之即去。
●又法
嚼杏仁亦妙。久污则揉浸，少须洗之，无痕。
●又方
黑牵牛（一钱）　草果　白芷（各五分）
上为末，牙刷蘸，带湿洗即脱。
●衣上墨污
厚酱擂碎涂污处，半日许，沸汤洗之，即去。
●洗青黛污衣法
细嚼杏仁，涂于其上，用水洗之为妙。
●洗油污衣
羊筒骨，烧灰，入滑石末、海螵蛸，和匀掺污处，用厚纸隔熨斗盛火熨之。
●又方
石灰二三升，锅内炒热，将油污处于灰内摆洗，随即脱去。虽锦绣亦不作迹。
●洗油污衣法
用蜜洗之妙。
●又法
即用葱白汤入瓶内，以汤瓶嘴注所污处，用人紧崩开衣服，以污去为度。更不得用手揉洗，自然如故。
●又法
嚼萝卜吐于其上，擦之即去，无迹。
●又法
白滚汤泡紫苏摆洗妙。
●又法
泡牛皮胶汤乘热洗之妙。
●又法
海螵蛸　滑石（各等分）
上二味为末掺而熨之。
●又法
用白墡土为末，掺少许，轻揉油随去，无迹。
●又法
用荞麦面铺上下，用纸隔定，以熨斗熨之，无迹。用米糠熨之，亦妙。
●衣上污油
煮酒洗之即去。
●洗乾红衣为油污法
用酸浆和皂角洗，干，滴少麻油揉之，其色不陈。
●洗红蓝衣为油污法
用豆豉汤热摆油去，其色不动。
●真紫紬污油
山炭灰泡汁，乘热摆之，油自去，水晒乾，不可经手，绝无痕迹。
●洗桐油污衣法
佛前清净写在水中三遍，口中亦念，洗去甚妙。
●洗漆污衣
用油洗，或以温汤略摆过，细嚼杏仁揉洗，又摆之，无迹；或先以麻油洗去，用皂角洗之，亦妙。
●洗血污衣
用冰水洗即净。
●洗疮口脓污衣
用牛皮胶洗之。
●洗粪污衣
用粪衣服埋土内一伏时，取出洗之，则无秽气。
●洗黄泥污衣
以生姜搓过，用水摆去。
●洗蟹黄污衣
用蟹中腮煮之即去。
●洗牛油污衣法
嚼粟米洗之。
●洗羊脂污衣法
用石灰淋汤洗之。
●洗垢腻污衣法
用莙薘灰汁浣衣洁白如玉。
●又法
茶子去壳捣烂洗甚妙。
●又法
豆稿灰洗衣绝妙。
●洗垢腻衾法
于霜夜，先铺禾藁于地上如衾像样，将火烧之成灰。来早，霜铺其上，覆以裳，候日晒，霜溶，其垢自脱。来日翻转，再覆其上，两面皆去。
●洗衣上蒸斑
灰苋烧灰淋汤洗，即去。
●青紵繫上日久积垢光滑
慈母竹茹揩擦，自然洁净如故。

藏贮部  ***************************
●收翠花朵法
用汉椒不拘多少杂盒中收贮妙。
●又方
用茱萸相杂藏之则不生蛀，亦要勤取晒之。晒背不晒面，宜防猫，藏处又防蚁。
●藏真红衣裳法
凡真红衣服不可近麝香，能损其色。
●收毯褥等物之法
若频频晒露则蝇类遗种于中，反能速蛀，不晒则蛀愈甚，但以莽草同折折收之，可永久不蛀。
●又法
五月五日，取莴苣贮厨箧中，辟蛀虫。
●又法
七月七日，收角蒿置毯褥、书籍中，辟蛀虫。
●又法
九月九日，收茱萸撒置厨箧中，亦可辟蛀。
●又法
青蒿子採置厨箧盛贮器物中，极能辟蛀。
●又法
樟脑烧薰衣箧、毯席中，可去壁蝨、蛀虫。
●收毯褥座等法
宜日影晒过，以细捧击其尘，有汗则取莴苣菜晒燥，逐叶擘开，铺置背面收之，可永久不蛀。


跋  ——————————————————————————————————————————————————————————————————————————————————————————

跋  ***************************
妇女秉阴，教主中馈。曰容，曰工，四德之所兼也。第川岳之所锺，未必有厚无薄，则妍媸半焉，庸淑半焉。而后人不循壶则不尚诚朴，往往效颦仿步，竞为冶容以取怜。如梅花妆、远山黛、蝉翅翠钿，殊令人媸笑耳，岂妇女之用宜哉。然则蓬首垢面，任其疾病狼戾又不可，乃有若此帙之所列者具在，盖令人拔恶易瑕而工容兼备也。录者诚苦心哉，不识好德之君子以为然否。
侄孙光盛谨跋。
