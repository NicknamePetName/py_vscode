

题词  ——————————————————————————————————————————————————————————————————————————————————————————

《退思集》题词  ***************************
退有馀閒颇致思，轩岐家秘在于斯。
知方然后堪求治，得诀回来好作医。
明理必须遵古训，见机也要合时宜。
莫嫌言浅无深意，下学工夫上达基。
技巧多由规矩生，巧中规矩是精英。
旁通曲畅从心悟，类聚群分本物情。
术可传人原切近，文能寿世要归诚。
学无少长争先达，笃志躬行事竟成。


正文  ——————————————————————————————————————————————————————————————————————————————————————————

杂说  ***************************
医学精微，言难尽述。一要工候，二要见识，三要人品，四要时运，五要人情，六要旁衬。（旁衬者，亲戚交游皆好，住宅房屋华美，此二者亦扶助之一种。）七要不贪利。（贪图多看，必多失误。）八要寡言语。（言多必败。）九要不游玩，（心耽游玩，必多失察。）十要存心地。（存心积善以济人，培子孙之根也。）
看病工夫在读书，书不在多，如《内经》、仲景《伤寒论》《金匮玉函》《本草》《药性》《脉诀》、吴又可《温疫论》、薛生白《湿热论》、（二书旭高均编歌诀），方解、（《明医方论》最好，《医方集解》略选。）叶天士《温热论》（要宜熟读）。此数种书，三年可以读完，再加玩索揣摩，已可日进于高明矣。他如刘河间、朱丹溪、李东垣、张子和亦有好书，虽不必熟读，亦须细阅。《寓意草》亦好书也。
见识在于虚心，每遇疑难之证，必须与人相商。胜我之人，必虚心请问，不如我之人，亦不可与辩，姑忍耐之，任其开方，则自己好地步也。
见证多，自可以识病情；涉世深，自可以识人情。品行要端方，心思要灵活。
人情世务，李士材不失人情，早已言之矣，不赘。
时运不可缺，譬之行船，走顺水，遇顺风，便是时运也。遇必艰难，用之无效，便是时运不到。
旁衬，张璐玉莸（薰）十戒，亦言及之，皆好名趋时之所为耳。
贪利有二说，有贪图多看数次，则多数次看封，谁知有不宜者，谚云：有利必有害，宜戒之。有设心骗人财物者，有卖伪药骗人者，此等为下流人物，切勿蹈此辙为戒！
言语之间，容易招惩，多言者顺口说去，所失必多。所谓日出万言，岂无一错。存心学道者，亦须自戒。
景岳十问篇，言浅而理正，兹录于下：「一问寒热二问汗，三问头身四问便，五问饮食六问胸，七聋八渴俱当辨，九因脉色察阴阳，十从气味彰神见。见定虽然事不难，也须明哲无招怨。」
凡看病，若病情有不合处，切不可轻言无事，恐其生变也。看重险病，亦不可决绝回报，但曰病已极险，另请相商可耳。十中亦有一活，免贻人笑话耳。

痰论  ***************************
人身无痰。痰者，津液之所聚也。散则还为津液，非经络脏腑中别有邪气秽物，号称痰者，以为身害，必先去之而后已也。夫上焦冲气不足，则津液为痰，聚于胸膈，喉间梗梗，鼻息喘急。中焦营气不足，则血液为痰，壅塞脉道，变幻无常，为病莫测。下焦卫气不足，津液遂滞，则为悍痰，四末之间，麻木壅肿。治本则补之益之，然宜先治其标，则化之有法。痰如稠而不清，则用澄之之法。散而不收，则用摄之之法。下虚上实，上壅下塞，则复之坠之。何谓澄之之法，如白矾有却水之性，既能澄浊流，岂不足以清痰乎？然不可多用。阿胶亦能澄清。盖济水之性，清劲能穴地流，煮而为胶，最能引膈上之痰下行，此用之所谓澄之之法也。何谓摄之之法？益智一味，有安三焦，调诸气，摄涎唾，固脱滑之妙，最能建功。古医方每以治多唾者，专取其辛而能摄，非仅温胃寒而已。此所谓摄之之法也。何谓复之之法？肾间真气不能上升，则水火不交，则气不通，而津液不注于肾，败浊而为痰。宜用八味丸，地黄、山药、山萸以补肾精，茯苓、泽泻以利水道，肉桂、附子以润肾燥。桂、附燥热之药，何以能润？《经》不云乎「肾苦燥，急食辛以润之」。开腠理，致津液，则气自通也，所谓复之之法也。何谓坠之之法？如痰涎聚于胸膈之间，为嗽为喘，为膈为噎，为眩为晕，或大便时秘不通，宜与养正丹、灵砂丹，质重性险之剂以引之，所谓坠之之法也。

疟辨  ***************************
疟邪之中，《内经》谓「邪中异所」者，邪中俞穴也。又云：大邪、小邪。大邪之来，即三阳之冒风伤寒也。小邪之来，即疟邪中俞穴也。三阳之病，得汗即解。疟邪之发，与卫气相遇乃作，离则休止也。《金匮》论「瘅疟」之「阴气孤绝，阳气独发」者，其人阳气素盛于身，得疟邪休作，阴液日耗，虽邪外舍于分肉之间，阴液耗而心火日盛矣。故令人消烁肌肉，少气，烦冤而呕，但热不寒。阳气内盛，邪气行于阳而不及于阴也。阅「温疟」之条，「其脉如平，身无寒但热，骨节烦疼，时呕」，与瘅疟相似。程云来引《内经》温疟论一节，其云：「得之冬中风寒气，藏于骨髓之中，至春则阳气大发，邪不能自出，因遇大暑，有所用力，邪气与汗皆出，此病藏于肾」等，此一节虽属《经》文，难于尽信。孟子所谓「尽信书，不如无书也」。疟病皆得之夏秋浴水悽风，俞穴留邪，与卫气相遇乃作。若冬中风寒，即病冬温、伤寒矣。如中俞穴，与卫气相遇，即病疟矣。何能人少阴之脏，再藏于骨髓，起居如故，相安于无事，至春遇暑而发耶。王叔和论伏气，即引温疟一节，邪藏骨髓，变为温毒、温疫之说，后人宗之，实不知伏气之发，由冬春乍交，肝胆之阳萌动，暴寒折之，则屈曲化火，至春阳气大发而病随之，非邪留于身中也。然伏气而发春温者有之，至夏秋变为温疫、温毒，则无是理也。
温疟，瘅疟，《金匾》云：「但热不寒」，以桂枝白虎汤主治。程云来解云：用桂枝于白虎汤中，引白虎之辛凉，而出入营卫，制其阳邪之亢害。此论理之当然，究属纸上空谈，余屡用不应，投之不见其彻热之功，反见营热烦躁之害。细推其理，疟为久伏之邪，非一二剂可愈之症。石膏徒足郁邪，桂枝反热其营，故不中病情矣。余用一方，治温疟、瘅疟颇效。名清疟饮。清疟饮方薛征君，鳖甲（一两）　丹皮（三钱）　蜀漆（炒黑三钱）群，蒿（青蒿三钱）　芩（黄芩三钱）　蒌根（瓜蒌根三钱）　兼知母（三钱）。温疟瘅疟效如神。（疟邪之但热不寒者，其人肺素有热，气盛于身，然邪气出入之证，白虎非所能除。余治此疟，取蜀漆之苦辛，能达引疟邪，知母、黄芩、瓜蒌根苦咸，能清肺胃之热，鳖甲、丹皮辛咸，以清营而破肝血。其证自愈。然此证愈不能速，治不宜急，急则生变，戒之戒之。）


医学问对  ——————————————————————————————————————————————————————————————————————————————————————————

《医学问对》注  ***************************
「试言温病起手太阴之故。夫天地一阴一阳也，若在于时，一寒一暑也。而寒暑之成，由风变也。自秋而冬，风从西北方来，乃觱发之寒风，寒必伤阳，膀胱足太阳腑也，寒邪郁遏阳气，而为头痛恶寒之伤寒。自春而夏，风从东南方来，乃解冻之温风，温必伤阴，肺手太阴脏也，温邪郁遏阴气，而为咳嗽自汗、口渴身热之温病。故伤寒从太阳经肌表始，由表而里；温病从太阴经上焦始，由上而下，一纵一横，而寒热之病情彰矣。」
王旭高注：论寒暑由乎风变，及寒风伤阳温风伤阴之理，洵是特识。
「夫温病不用麻黄发汗之故，可罕譬而知之，今夫冬令严寒，西北行令也，西北风为主风，见之不雨，风转东南，而来雨矣。春夏温暖，东南行令也，东南风为主风，见之不雨，风转西北，而雨至矣。人之汗，以天地之雨名之，夏令安得用辛温如麻黄发表之药乎。且夫汗也者，以阳气为运用，以阴津为材料，阴津有馀，阳气不足，又为寒邪杀厉之气所搏，不能自出，必用麻黄辛温味薄急走之药，以运其阳气而汗始出。故《伤寒》一书，始终以救阳气为主。若阴气有馀，阴津不足，又为温热升发之气所烁，而汗自出或不出，必用膏、知、冬、地，辛凉甘润之品，培养其阴津为材料，以为作汗之地。故治温病者始终以救阴津为主。至萎蕤汤用麻黄，虽感冬时之温，仍有冷风外束也。故以石膏治温、麻黄达表。」
王旭高注：论温病发表不用麻黄或用麻黄一节，理明辞畅。
「温邪郁于肌表血分，必发斑疹，不知手经本自逆传，手太阴病不解，原有必传手厥阴心包络之理。故温病中发疹者十居八九，发斑者十居二三。斑乃纯赤大片，为肌肉病，胃主肌肉，胃病也。赤为营色。故以石膏、知母为主，亦可加犀角、玄参。所谓主以咸寒，佐以苦甘法也。若夫疹则红点高起，系血络中病，肺病也。当主以薄、蒡芳香透络，银、翘辛凉解肌，甘、桔、地、玄参甘寒清血。要皆主以化法为正。吴又可出一托里举斑法，用归、升、柴、芷、山甲温燥之品，当春夏阳升时，更升阳气，能不畏伤其津液乎？」
王旭高注：叶氏《温热论》中，有琐碎小点淡红色，非属阴斑，即属虚斑之说，似宜补托，如加减复脉之类，亦托法也。若又可之託里举斑，温燥升发，断不可从。
「试言舌苔，舌绛不渴夜甚，乃入营的候（清营汤），绛而中心黄者，当气血两清（玉女煎），纯绛鲜红，急涤心包（清营汤、牛黄丸），中心干绛，两清心胃（化斑汤、元犀饮），尖独干绛，专泄火腑（冬地三黄汤），舌绛而干，当濡胃阴（五汁饮），绛而枯萎，急用胶、黄。干绛无色，急投复脉。以上仍宜脉证合参。若舌绛兼有白苔，或黄白相兼、邪仍在气分。绛而苔滑，湿热熏蒸，忌血药腻补，邪必难解。」
王旭高注：宜与叶氏《温热论》中舌苔一段参看。
「妇人胎前产后之温病，又当分别言之。朱丹溪曰：产后当大补气血，即有杂病，从末治之。一切病多是血虚，皆不可发表，是源于仲景亡血禁汗之条。张景岳曰：产后表邪宜解，火邪宜清，内滞宜消，此源于仲景小柴胡、承气等法。是二子之论，不可偏废。然而产后自有妙法。妙法云何？手挥目送是也。手下所治是实证，目中心中意中注定是产后，识证真，对病确，一击而罢。如病从上焦来，治上不犯中，药不可轻，须用多备少服法。外感己，即复其虚。所谓无粮之兵，贵在速战。若畏产后虚怯，用药过轻，延至三、四日后，反不能胜药矣。如腹痛拒按则化瘀，喜按即补络，快如转丸。其六气为病，除伤寒遵仲景法外，当于温热条中三焦求之。斟酌轻重而急用之，所谓另出手眼者，不外是矣。」
王旭高注：手挥目送四字，妙！妙！
「痉瘛痫厥四字，最宜分别。痉者，强直之谓。后人所谓角弓反张，古人所谓痉也。瘛者，蠕动引缩之谓，后人所谓抽掣搐搦，古人所谓瘛也。抽掣搐搦，时作时止，数日数月复发，发则不治而自止者，痫也。四肢冷如冰者，厥也。四肢热如火者，亦厥也。仲景曰：阴阳之气不相顺接，故曰厥。《素问》谓：太阳所至为痉，少阳所至为瘛。盖痉属水，而瘛属火。一则因寒，一则因热，各不相侔也。大抵痉瘛痫厥四证，皆当以寒热虚实辨之。六淫致痉，实证也。产妇亡血、病久致痉、风家误下、温病误汗、疮家发汗，皆虚痉也。风寒风湿致痉者，寒痉也。风热风暑燥火致痉者，热痉也。俗传慢惊风者，虚寒痉也。阴液虚而本脏自病者，虚热痉也，后人皆以痉名，其实寒为痉，而热为瘛。仲景刚痉、柔痉之论，为伤寒者而言，未尝议及瘛病，故总在寒水一门，兼风则为有汗之柔痉，盖寒而实者也。除寒痉外皆瘛病之实而热者也。治痉宜用刚而温，治瘛宜用柔而凉。痉而兼瘛，水极而似火也。瘛而兼痉，火极而似水也。此其大略也。」
王旭高注：寒为痉而热为瘛。一语破的。
「暑，兼湿与热者也。苍瘦面黑之人，阴虚而火旺，感暑之热，而即发者，为暑温。肥白面黄之人，感暑之湿，不即发，至秋后发者，曰湿温。今人谬言瘅疟，其实皆湿温也。湿温所由成，湿重热轻，热伏湿中而成也。其见证：头痛恶寒，胸闷不飢，午后身热，状若阴虚。而必以舌白不渴，脉细而濡，面色淡黄为提纲。」
王旭高注：又有一种膏粱嗜酒体肥之人，时值春末夏秋，触染温邪，与湿相搏，亦属湿温。
