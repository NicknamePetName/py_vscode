
程序  ***************************
尝观三代之治，井田为首，军旅次焉。治安并千馀载，何三代有道之长，以其先教养而后攻取也。其民安其业，乐其居。虽有颇牧，靡所用之。春秋之末至于战国，废井田，缮攻取，非战不善，而国胍随之者，先先王之所后而后先王之所先也。汉兴曹参为之宗臣，目见羸秦之[KT]用，盖公之言齐治天下，至今宗之，故汉祚之长与三代等。唯医亦然，人生以气为主，以食为辅，形不足者气补之，精不足者味助之。食饮寒暑，罔有失节，而重以熊鸟经伸，龙虎啖食，小以延年，大以轻举，虽有和扁，亦无所用之也。逮夫劳心膂患，阴阳秃而施髢，病而求医，孝子操药以羞慈父，其色焦然，何治之晚也。壬午之秋，余偶以公馀失调，问医于朗仲氏，朗仲名家子，其尊人秉铎一方，门生多显试，为令名介陶狄。朗仲国士翩翩，尝有异术，疑其为神人所授，非当世之所传也。既而手持其师士材氏新所删补，其所自著《颐生微论》视余。余读其书，先经伸而后诊视，与所为先教养而后攻取者一也。于是正衣冠而坐，不终日而病去矣。士材尊人取甲第为世名臣，功在青史，而其子少有俊才，出其绪馀著论觉世，功比良相，复不自满，假重为丹铅，广其流以活后世，其功岂可计哉！天之福人如以灯取影，罔有攸漏。其将大两家之后复垂青史为名臣，皆不可知也。其以余言为左券云。
赐进士出身嘉议大夫奉勅整饬苏松兵备湖广按察司副使程峋撰

项序  ***************************
余阅《颐生微论》，知人有终身之生繫于命，有一日之生系乎时。制命与时而操其柄，生不致死，死复回生者，系乎医。然则医岂仅一术哉。心生造化，手生万物，黄帝所以治天下，而使后世生生不息者由此道得也，乃生曷言乎颐。余尝读《易》，至颐卦而得之矣。盖天地间阳尝饶，阴尝乏，而人身中气易耗，血易枯，阴阳不节，血气不平，而生意绝矣。故饶者减之，上下二阳以固其气。乏者盈之，中间四阴以充其血。血不宜阏，震动在内，气不宜蹶，艮止在外，故曰颐。颐者，养也。世医猥云望闻问切可以治病，孰知调五色于荣卫之间，颐以养肌也。此论不明，犹盲而望也。和五音于出纳之会，颐以养声也。此论不明，犹聋而闻也。通五德于情好之中，会五脏于人迎、气口之际，颐以养性而养胍也。此论不明，犹喑哑而问、木石而切也。颐之为义广矣大矣，安得微者而论之，又删补之？夫微非幽隐之谓也。既观其所养，复观其自养，二义尽其蕴矣。李君念莪之言曰：得道之至者靡弗通，靡弗通而兼通于医者，乃入神圣。卓哉念哉，且入羲文之室，探周孔之蕴，岂特于轩辕、《内经灵枢素问》以及扁鹊、仓公、华佗、仲景、皇甫士安之论，淹贯焉已哉。承其流者，沉氏朗仲，精核融洽，而用以投药如屠垣解牛，靡弗奏效，诚称善矣。若夫吴氏石虹，出其先世家珍，并胸中独得之解，而参订于其间，更有未易测者也。馀閒居时与石虹对语，如挹春风，使我和气，周身如望旭旦，使我倦魔匿影。石虹医术岂待人之既病而恃药饵为力哉？其于颐生之旨，技也而进乎道矣！颐之彖传曰：圣人养贤以及万民之旨哉言乎。倘法六四之颠，颐与上九之繇，颐以攻剂治兵荒，以补剂治疾疫，俾生意充塞天壤之间，所愿于删补之外更进而大焉者也。
崇祯岁次壬午菊月项煜题于硕园白雪楼中

自序  ***************************
夫用兵救乱，用药救生，道在应危微之介，非神圣不能善中也。故两者均自黄帝发之，非黄帝之独能注精也。得道之至者靡弗通，靡弗通而兼通于医者，乃入神圣。三略云：莫不贪强，鲜能守微，人能守微，乃保其生。圣人存之，以应事机，何长生之学，偕于杀机之发乎？盖靡弗通而通焉者耳。余少治经生言；及两亲子俱以药误。予又早岁多疴，始惕然迫于思，而以邹鲁之业，兼岐黄家言，药世道之受病，而因以通有生之疾，似同源而流矣。自神庙戊午，採辑成是编。镌而悬之肆，乃翕然遍走天下。嗣后非不究天人，参禅玄，询国政，未甘擅专门学，而携挟持扶，以请一刀圭者。日且相迫，三吴中遂以长沙氏目相之。予岂敢云靡弗通而通于是，抑亦相迫，而渐至使然者耶。今二十五年以来，不无少进阶级，思一再订，期丝毫不有误后世，而未可轻与语也。庚辰秋吴门沉子朗仲翩然来归，一握手而莫逆于心，端凝厚藏，慷慨浩直而不漫。齿颊，峩然载道之伟器，与语移旦暮，鲜弗神领。《灵枢》诸经典，瞭然会大意，投药中窾，砉然如庖丁游刃。岂特曰吾道西矣，而邈然弗可量已。于是相与辨几微，参益损，跻颠极，破偏拘，皇皇登于大道，以俟百世，可以画一，则庶几其快我隐，谢我过焉。嗟乎，吾道之不孤，其有赖于朗仲也乎。因再付之剞劂，与同事诸君，更一改观。倘云知青于蓝，虽释其旧本可也已。
崇祯壬午四月华亭李中梓书于飞映阁


卷之一  ——————————————————————————————————————————————————————————————————————————————————————————

三奇论第一  ***************************
三奇者，仙经所谓人有三奇，精气神也。圣人治未病，则修炼尚矣。用冠篇首，仿启玄首叙天真之意也。玄玄秘密，固不形于纸上，而大意则不妨敷布，恐为旁门所乱耳。附修摄法二十五条，久习自有奇验，勿以易而忽之。
王太仆重次《内经》，移九卷《天真论》以冠篇首，其旨何居？有熊氏以绛宫玄府之秘，开灵兰金匮之先，分久视而拯夭札，安在不桴鼓应耶。今谈道者牛毛，成道者麟角，总未梦见《内经》者也。《天真论》云：「上古之人，其知道者，法于阴阳，和于术数，饮食有节，起居有常，不妄作劳，故能形与神俱，而尽终其天年。」又曰：「恬淡虚无，真气从之，精神内守，病安从来。」复有真人、至人、圣人、贤人之别，均之修炼，而深浅不齐，然精气与神，未有殊者也。余因之嗜道，详征仙典，博访异人，幸闻性命之奥，获起沉痼之疴，至神奇亦至简易，但明先天祖气，便为入道之门。夫是祖气，始于混沌未开，伏于无形无象，视之不可见，听之不可闻，生天生地，生人物者也。老子曰：有物混成，先天地生，寂兮寥兮，独立而不改。周行而不殆，可以为天下母，吾不知其名，字之曰道者也。《胎息经》云：气入身来谓之生，神去离形谓之死。知神气者，可以长生，固守虚无，以养神气。神行即气行，神往即气往。若欲长生，神气须注。《仙经》曰：人在气中，如鱼在水中，鱼一刻无水即尽，人一刻无气即亡。又曰：神是性兮气是命，神不外驰气自定。又曰：阳气一分不尽则不死。东垣曰：气乃神之祖，精乃气之子。气者，精神之根蒂也。《悟真篇》云：道自虚无生一气，便从一气产阴阳。玄同子曰：人未生时，受兹祖气，便能生育此身，然则招摄此气，岂不能长生耶？白玉蟾曰：炼形见性凭君作，招气无门老不禁。招之者，非口鼻呼吸，非津液灌咽，非脐内存神，非丹田凝抱，非心下肾上，非两肾中间，非升坎填离，非通任会督，非阴跷一关，非眉间一穴，非泥丸峰顶，非涌泉海底，非窥中极，非守阳根，非丹炉烹炼，非房中採取，故锺离曰：涕唾津精气血液，七般灵物总皆阴，若将此物为丹质，怎得飞神贯玉京。又曰：四大一身皆属阴，不知何物是阳精。康节先生一口道破云：乾遇巽时观月窟，地逢雷处见天根，天根月窟间来往，三十六宫都是春。此明明指出人身天地之正中，得诀下手，只须一香之顷。先天祖气忽然扯入，鼻孔如迎风之状。扯入一次即盗夺一次，三日之后当源源而来，七日来复，百日工毕。是斗柄招太阳，径寸混三才之大道也。无奈傍门邪术，讹传错教，非徒无益而又害之。故袁了凡云：随守一处，皆可收心。苟失其宜，祸害立起。若夫虚劳内损，痼疾经年，虽扁仓神圣，望而却走。倘能积气开关，犹可回生起死。积气非呼吸为工，开关非搬运为力，简易而无繁赜之苦，自然而无勉强之劳，气足则庶气上腾，甘露下灌，三关开通，百骸畅遂，从前受病之根，斩刈无遗，嗣后真之气蒸嘘不已。余虽不敏，尝事于斯，以起奇疴。虽非久视之大道，实为却病之神工，否则与道相失，去死不远，而犹冀以草木生之，何怪其不相及也。王氏首揭天真之旨，其在斯乎。
附修摄法二十五条
桑榆子曰：精化为气，气化而神集焉，元气充满，神必备矣。忧患动中，则知见因而暂亏，盖气权有不致者耳。故曰神能御气，则鼻不失息。谭紫霄曰：神犹母也，气犹子也。以神召气，如以母召子。刘赤脚云：神气如子母相亲，只为尘情间隔，若去了一分尘情，即有一分升降。
后天气与先天气，同出而异名。先天絪縕于无形，后天有形而可见，其实一而已矣。故曰：採先天，炼后天，相制化，作神仙。善养气者，行欲徐而稳，立欲定而恭，坐欲端而直，声欲低而和，使此身常在太和元气中，久久自有圣贤气象。
呼吸有声者风也，非息也，守风则散。虽无声而鼻中涩滞者喘也，非息也，守喘则结。不声不滞而往来有迹者气也，非息也，守气则劳。所谓息者，不出不入之义，绵绵密密，若存若亡，心不著境，无我无人，更有何息可调。至此则神自返、息自定，心息相依，水火相媾，息息归根，金丹之母。丘长春云：息有一毫之未定，命非己有。
人身之血，百骸贯通，及欲事既作，撮一身之血至于命门，化精以泄。夫精者，神倚之如鱼得水，气依之如雾覆渊。不知节啬，则百脉枯藁。交接必损肾，外虽不泄精，精已离宫，定有真精数点，随阳之痿而溢出，如火之有烟焰，岂能复返于薪哉。
肾中阳气，至子而生，夜半子时，披衣起坐，两手搓热，一手兜外肾，一手掩脐，而凝神于内肾，久久习之而精旺矣。
《金丹秘诀》曰：一擦一兜，左右换手，九九之数，真阳不走。戌亥二时，阴旺阳衰之候，一手兜外肾，一手擦脐下，左右换手，各擦八十一，半月精固，久而弥佳。
张成子曰：卧时坐于床，垂足，解衣，闭息，舌拄上腭，目视顶门，提缩穀道，两手摩两肾腧，各一百二十，多多益善，极能生精固阳，治腰痛。
每上床时，两足赤肉，更番用一手握足，一手摩涌泉，多至千数，少亦百馀，能固真去湿。
十六字诀曰：一吸便提，气气归脐，一提便咽，水火相见，不拘行住坐卧，舌搅华池，抵住上腭，满口津生，嚥下谷谷有声。随于鼻中吸清气一口，以意目力送至脐下一寸三分，略存一存，谓之一吸。随将下部轻轻如忍便状，以意目力提起，上夹春双关，真至玉枕，透入泥丸，谓之一呼。周而复始，咽时有津固妙，无津亦谷谷然咽之，不拘多寡，只要每日毋间，久行精神强旺，百病不生，入房即有采补之功。
六字诀曰：自子至巳六阳时，面向东方，勿闭窗户，又忌风入，解带正坐，叩齿四九，搅口中浊津，漱炼一二百。候成清水，即低头谷谷嚥下，送至丹田，开口唸呵字以吐心中毒气。念时耳不得闻呵字声，闻即气粗，反损心气。念毕仰头闭口，将鼻徐吸清气以补心气，吸时亦不得闻吸声，但呵字令短，吸时令长，如是六次，则心毒散而心元复矣。依此式念呼字治脾，呬字治肺，嘘字治肝，嘻字治胆，吹字治肾，并各六次，是谓小周。
《黄素四十四方经》云：夜寝欲阁眼时，以手抚心三过，闭目微祝曰：太灵九宫，太乙守房，百神参位，魂魄和同，长生不死，塞灭邪凶，此隐寝魂之法，常能行之，魂魄安宁。
身中三尸，常以庚申日录人罪过，奏闻上帝，减人禄命。每遇庚申彻夜不卧，三尸不得上奏。上尸名彭居，中尸名彭质，下尸名彭矫。卧时叩齿三七，左手抚心，呼三尸名，令不敢为害。
患停滞者，闭息纳气猛送下，鼓动胸腹，两手作挽弓状，气极满，缓缓呵出五七通，快即止。
患感冒者，盘足端坐，两手紧兜外肾，闭息存气，自尾闾上夹脊透泥丸，逐其邪气，低头屈抑如礼拜状，得汗为度。
患齿疾者，晨醒扣齿四九，纳气三口。每口呼去脾毒，食后必漱洁，小解必紧咬，永无齿疾。
患目昏者，静坐闭息，垂帘塞兊，两目轮左转七遍，右转七遍，紧闭少时，忽大睁开。（久行为妙）
患头眩者，静坐闭息，两手掩耳，折头五七次，存想元神逆上泥丸，风邪自散。
心静则神悦，神悦则福生，人能化毒性以救死，养喜神以延生，必去身灾，兼除人患。
精欲漏时，提气守泥丸，或微呵一二次，勿使心气下从。虽有走漏，可无大伤，切勿子后行房，阳方生而顿灭之，一度伤于百度。
食饱徐行，摸腹解带，伸腰，使食下舒，方可就坐。饱坐发痔，食后曲胸而坐，必病中满。怒后勿食，食后勿怒，醉后勿饮冷，饱余勿便卧。
发宜多梳，面宜多擦，胸宜常护，目宜常运，耳宜常凝，口宜常闭，齿宜常扣，气宜常提，津宜常咽，浊宜常呼，背宜常暖，腹宜常摩，囊宜常裹，肢节宜常摇动，皮肤宜常干沐。
孙真人曰：大怒交合成痈疽。疲劳入房，虚损少子。身体常欲小劳，流水不腐，户枢不朽，运动故也。常当内视五脏，了了分明。勿食一切脑子，损人。忍小便，膝冷成麻，忍大便，乃成气痔。著湿衣汗衣，令人生疮。头勿向北卧，头边勿安火炉。夜卧魂魇，勿燃灯唤之，亦勿近身急唤。恶梦不可说，早起含水向东喷之，咒曰：恶梦著草木，好梦成宝玉。凡在家及出行，逢疾风暴雨，震雷昏雾，皆有恶神经过，宜入室闭户，静坐焚香，过后乃出，方不损人。
却病十法：心如木石，观四大假合，一也。烦恼现前，以死譬之，二也。常将不如我者，巧自宽慰，三也。造物劳我以生，遇病却间，反生庆幸，四也。痛苦不适，宿业难逃，惟欢领受，五也。室家和睦，无交谪之言，六也。众生各有病根，常自观察克治，七也。风露严防，嗜欲淡薄，八也。饮食宁节毋多，起居务适毋强，九也。高人良友，讲开怀出世之谈，十也。
病有十不治，恣纵惂淫，不自珍重，一也。窘若拘囚，无潇洒趣，二也。怨天尤人，广生懊恼，三也。今日预愁明天，一年常计百年，四也。室家聒噪，动成荆棘，五也。听信祷赛，广行杀戮，六也。寝兴不适，饮食无度，七也。讳疾忌医，攻补妄投，八也。过服汤药，荡涤肠胃，九也。以死为苦，难割难舍，十也。
四时调摄法
春三月，此谓发陈，夜卧早起，肝旺脾衰，减酸增甘，节情欲以葆生生之气，少饮酒以防逆上之火。正月衣宜下厚而上薄，勿骤脱衣，勿念犯风，夏必飧泄。二月宜暖衣，令得微汗，以散去冬伏邪。三月勿处湿地，勿露体星宿下。
夏三月，此谓蕃秀。夜卧早起，心旺肺衰，减苦增辛，伏阴在内，宜戒生冷，神气散越，宜远房室。勿暴怒，勿当风，至秋为疟。勿昼卧，勿引饮，主招百病。四月纯阳之月，忌入房。五月毒月，君子斋戒薄滋味，节嗜欲。霉雨湿蒸，宜烘燥衣，时焚苍术，常擦涌泉，袜以护足。六月勿濯冷，勿贪风，夜勿纳凉，卧勿摇扇，腹护单衾，食必温暖。
秋三月，此谓容平。早卧早起，肺旺肝衰，减辛增酸，收敛神气，禁吐禁汗。七月须取爽气，足与脑宜微凉。八月勿食姜，勿沾秋露。九月宜养筋。
冬三月，此谓闭藏，早卧晚起，肾旺心衰，减咸增苦。暖足凉脑，曝背避寒，勿令出汗，目勿近火，足宜常濯。十月属亥，纯阴之月，一岁发育之功，实胚胎于此，大忌入房。十一月一阳方生，远帷幕，省言语。十二月禁疲劳，防汗出。
余早岁攻儒，读无言无隐之章，便觉疑团膺碍。壮年学道，颇得真诠，洞知不根虚静者，即是邪术。晚岁参禅，幸遇明眼尊宿，壁立万仞，把个没滋味铁酸馅，劈头拈示，未尝落草盘桓，但与本分草料，忽尔转身，豁开向上，大机大用，开口不在舌头，擎茶受食，何处不垂指示，乃知夫子无言无隐，和盘托出。老氏虚极静笃，只证教家，盖尝统而论之，三教同一心地法门。孔子多从伦常日用处提撕，不坏世间相而谈实相者也。老子长生黄白男女之说，悲世贪执，顺其所欲，渐次导之，世尊四十九年说法，犹是随人颠倒。至拈花一著，方称本怀，直下一刀两段，坐断千圣顶[宁页]，是知三教圣人心法虽同，而直捷痛快，未有妙于禅宗者也。

医宗论第二  ***************************
夫医也者，近之治身，消患于未兆；远之治人，广惠于无穷。然非研求《灵》《素》，玩味诸家，虽至敏者，不能辟无师之智也。夫病者听医犹听神明，医诚良而听之宜也。今医师遍天下而术未工，病者疑信半而姑听命焉，又以好全恶危之心待之，病非在皮肤，效期于旦夕，旦不效旦更，夕不效夕更，而医始不能尽其技矣。故天下不尊医，医亦不自尊，急而求医，医亦急而求术，古之艺精而试，今之艺试而精，古之人法治病，今之人病合法，医固如此，人于何尤。君之慨然以仁寿为己任，非博综无由也。昔在神农，辟《本草》四卷，察寒热温平，分君臣佐使，开万世之聋聩，救斯民之夭枉。《黄帝内经》十八卷，上穷天纪，下极地理，远取诸物，近取诸身，阐发玄机，弘开寿域，医师未能谙熟，便为无本庸流。弟征辞奥义，非浅衷者敢窥也。商有伊尹作《汤液本草》，明轻清重浊，晰阴阳升降及十二经表里之宜，制方之祖也。秦越人成《难经》八十一卷，为有熊之勋臣，开后学之师表。惜其误以命门一穴指为右肾，考之明堂铜人诸经，灼然见智者之一失也。汉之仓公识见超异，史称其神，而迥风沓风，未详其旨。长沙张仲景著《伤寒论》二十二篇，三百九十七法，一百一十三方，暨《金匮玉函》等经，属伤寒之鼻祖，真济世之慈航。若法奥未详而妄轻投治，比之操刃何以异焉。至愤激之说，以不服药为中医，今读者酸鼻矣。魏有华佗针灸汤丸，应手取效，刳腹煎肠，神在百端，内照图说，其遗意也。晋有王叔和《脉经》十卷，分三部九候，辨人迎气口，阐《灵》《素》之微，集诸家之要，奈何高阳生以伪诀窃名，祸苍生也久矣。皇甫谧独得抒微渺，直闯轩岐，著《甲乙针经》，精确可征，旷越千古。齐有诸澄，谓广嗣祈男，可以必得，师尼寡妇，疗各不同，颇著卓识。至谓女人脉反于男，以心肺列于两尺，此其谬也。隋有巢元方撰《病源论》五十卷，条分缕析，得未曾有，然但详风寒，不及湿热，毋乃偏乎。杨上善以《太素》名家，征休征咎，几于神灵，而还按《内经》，终无此旨。意其神于风鉴，假以託名耳。全元起《内经》训解，即非字字印泥，而深心体会，已得大旨，宜当时以为得则生、失则死也。唐有孙思邈《千金方》三十卷、《脉经》一卷，论粗工祸人，至为愤切，用心仁厚，何以加焉。王启玄《天元玉册》三十卷、《玄珠》十卷、《照明隐旨》三卷、《内经注解》二十四卷，推运气之微，穷经络之理，靡有阙遗，亦一时之杰也。宋有钱乙著《伤寒指微》《婴孩杂论》，挟《内经》之秘，分五脏之方。谓肝挟相火，有泻而无补，肾为真水，有补而无泻，大哉斯言，独发奥旨，借其遗书散坠，未可多见也。庞安常立言精邃，述人迎气口，在手在喉，上下齐等，引绳曰平。过胜即病，而有三阴三阳之分，二十年晦蚀之旨，一旦照明，岂曰小补。金之成无己，祖述长沙，详加注脚，著《伤寒论》《明理论》，庶几博洽精详，识超辞达。然未免随文顺释，其于分别较正，实多阙略。刘完素撰述《六书》，发明亢制之理，洞如观火，然偏主于热，岂能尽六气之变乎，遂令后世喜用寒凉，伐天和而罔悟，伊谁之咎也。洁古张元素洞彻病机，活泼施疗，尝言运气不齐，古今易辙，旧方新病，难相附合，仁人之言，其利甚溥。拘方之士，庶有悟焉。憾其书多不传，无从私淑耳。元季李东垣发明内伤极类外感，实有分别，而以土为万物之母，多注意于扶脾，确然元本，旷古未发之旨也。张子和《儒门事亲》惟主汗吐下三法，当固有起死之功，误即有伤生之惨。是惟气强者宜之，稍挟虚者，在所痛禁。大抵贫贱之人合用此法，富贵之人腑脏柔薄，可不重为之虑耶。王好古著《元戎》十卷、《大法》三卷，《仲景详辨》《伤寒辨惑》《活人节要》《汤液本草》《此事难知》《癍疹论》《光明论》《标本论》等书，非一代大儒，俦能辨此。罗天益潜心笃学，撰《卫生宝鉴》二十四卷，亦医林之白眉也。吴恕以伤寒头绪繁多，括为歌诀，名曰《指掌》，令学者无高深之叹，良有裨也。隐君王珪，幼壮至老，分款调摄，五痰诸饮，悉究精详，号为《泰定养生论》。方法神奇，至今赖之。丹溪朱震亨著《格致馀论》《局方发挥》《附余心法》等书，谓阳易于动，阴易于亏，独重滋阴降火，盖补东垣之未备也。后世不知其故，妄意其殿四家之末后，集诸氏之大成，群然宗法。辄以寒凉损真，此非丹溪之误，不善学者误丹溪也。又言六气之中，暑也、燥也、火也，热居其半，独不思寒也、湿也、风也，冷亦居其半耶。倪惟德论方论证，灵通变化，读启微绪论，而知敕山老人非常人也。滑伯仁《诊家枢要》《十四经发挥》《本草会韵》，深心特见，殊可嘉尚。王履学究天人，文章冠世，有《溯洄集》《伤寒考》诸刻，脍炙人口。更有《钩玄》《韵绕》二书，则未之见也。顾其真书沦没，而《脉诀》《铃法》伪书满世，岂天不欲使斯民跻于寿域耶？戴起宗究《内经》之奥，抒运气之旨，慨《脉诀》误人，起而正之，有德医门，非浅鲜矣。近世名家如节庵陶华著书六种，邃究伤寒，良有苦心，独其畏仲景峻方，辄以数方代之，则亦登堂而未能入室者矣。节斋王纶《名医杂著》，以二陈疗痰，止宜于湿，而老痰者不合也。其老痰丸方，真出独创。惜夫过谓参能杀人，虚劳禁用。斯言一出，印定后人眼目，至今胶执其说，互相传戒，而虚虚之祸，曷可胜言！向非李濒湖力挽其讹，几何不使虚劳之症，坐而待毙乎。薛立斋敏而多闻，谓十三科一理，慨外科固执成方，不穷病本，特发内外合一之旨。又以风会不齐，今人虚薄，痛戒寒凉，多行温补，拯救绝灵，验若桴鼓。著述计十六种，诚迩来名医之冠，而多功于先哲后昆者也。历考前代医籍之传者，五百九十六部，一万有九十二卷，而吾熙朝之彦，续有万馀卷，不能枚举，兹特述其尤者，亦说约之意也。倘眼孔未富，执一得以自封，章名未融，泥筌蹄而多滞，则于卫生博济之道，隔去万重，司命之谓何，而甘为庸下也。方且惭汗无地，而尚欲取于天下，其可得耶！

先天根本论第三  ***************************
夫玄黄未兆，天一之水先生，胚体未成，两肾之元先立。《仙经》曰：借问如何是玄牝，婴儿初生两肾，未有此身，先有两肾，故肾为脏腑之本，十二脉之根，呼吸之主，三焦之源，而人资之以始者也。故曰肾水者先天之根本也，而一点元阳则寓于两肾之间，是为命门。盖一阳居二阴之间，所以位乎北而成乎坎也。人非此火，无以运行三焦，腐熟水穀。《内经》曰：「少火生气。」《仙经》曰：两肾中间一点明，逆为丹母顺为人。夫龙潜海底，龙起而火随之，元阳藏于坎府，运用应于离宫，此生人之命根也，乃知阳火之根本于地下，阴火之源本于天上。故曰水出高原。又曰火在水中。夫水火者，阴阳之征兆，天地之别名也。独阳不生，孤阴不长。天之用在于地下，地之用在于天上，则天地交通，水火混合而万物生焉。古之神圣察肾为先天根本，故其论脉者曰：人之有尺，犹树之有根，枝叶虽枯，根本将自生。伤寒危笃，寸口难稽，犹诊太溪以卜肾气。夫精也者，水之华池。神倩之如鱼得水，气依之如雾覆渊。方其为婴孩也，未知牝牡之合，而勃然峻作，精之至也。纯纯全全，合于天方，溟溟清清，合于无沦。年十六而真精满，始能生子，精破之后，乾破而为离。真体已亏，不知节啬，则百脉空虚，不危何待。世有以固精采补者，是大不然，男女交接必扰其肾，外虽不漏，精已离宫，有真精数点，随阳之痿而溢出，如火之有烟焰，岂能复返于薪哉。是故贵寡欲，然损精伤神，是非一端。若目劳于视，精以视耗；耳劳于听，精以听耗；心劳于思，精以思耗；体劳于力，精以力耗，随事而节之，则精与日积矣。是故贵节劳。肾司闭藏，肝主疏泄，二脏皆有相火，而其繫上属于心，心君火也。怒伤肝而相火动，则疏泄者用事，而闭藏者不得其职，虽不交合，精已暗耗矣。是故贵息怒。酒能动血，饮酒则身面俱赤，是扰其血也。数月不近色，精已凝厚，一夜大醉，精随薄矣，是故宜戒酒。《内经》曰：「精不足者，补之以味。」然膏粱之味未必生精，恬淡之味最能益肾。《洪范》论味而稼穑作甘，世间之物，惟五穀得之味正。淡食五穀，大能养精。吴子野云：芡实本温平，不能大益人，而谓之水中丹者何也？人之食芡也，必枚啮而细嚼之，未有多嘬而亟咽者也。舌颊齿唇，终日嗫嚅，而芡无五味腴而不腻，是以致玉池之水转相灌注，积其功力，虽过乳石可也。以此知人能淡食而徐饱者，大有益于脾肾。经曰：胃为水穀气血之海，化荣卫而润宗筋。又曰：阴阳总宗筋之会，而阳明为之长。故胃强则肾克而精气旺，胃病则精伤而阳事衰也。《灵枢》曰：生之来谓之精。此先天元生之精也。《素问》曰：食气入胃，散精于五脏。此水穀日生之精也。然日生之精皆从元精所化，而后分布其脏，盈溢则输之于肾，故曰五脏盛乃能泻。若饮食之精，遇一脏有邪，则一脏之食味，化之不全，不得与元精俱藏，而时自下矣。故肾之阴虚则不藏，肝之阳强则气不固，若遇阴邪客于窍，与所强之阳相感，则精脱而外淫矣。阳强者，非真阳之强，乃肝之相火强耳。夫五脏俱有火，惟相火之寄于肝者，善则发生，恶则为害，独甚于他火。其阴器既宗筋之所聚，乃强于作用，皆相火充其力也。若遇接内，得阴气与合，则三焦上下内外之火翕然而下，从百体玄府悉开其滋生之精，尽会于阴器以跃出，岂止肾所藏者而已哉。任恭惠公年老弥健，或问其故。曰：曾读《文选》石韫玉而山辉，水含珠而川媚，于斯二语悟得葆精之道。故足于精者，百疾不生；穷于精者，万邪蜂起。先哲洞窥根本，力勉图全。遇症之虚者，亟保北方，以厚生命之根。其于水火之间，又有分别。水不足者，壮水之主，以制阳光，六味丸是也；火不足者，益火之元，以消阴翳，八味丸是也，只千年力方刚。尺脉独实者，微加炒枯知母、黄柏，以抑其亢炎。昧者以为滋阴上剂，救水神方，不问虚实而概投之。不知知母多则肠胃滑，黄柏久则肠胃寒，阳气受贼，何以化营卫而润宗筋，将髓竭精枯，上呕下泄，而幽潜沉冤，尚忍言哉！此皆守河间有热无寒之论，丹溪阳常有馀之说，贻祸如此其烈耳。致《求正录》云：刘朱之言不息，则轩岐之泽不彰，诚斯道之大魔，亦生民之厄运也。虽其言未免过激，然补偏救弊，为后学顶门下针，良有苦心也。古之至人，知金为水母，气为水源，坎可填离，舌水为活，绵绵纳咽，汩汩有声，会崑崙峰顶，山泽气通，则水源所发，混混乎不舍昼夜，水精所奉，洋洋乎为露为淋，故知气即水，水即气，因以明火即水，水即火也。水中有火，水出高原之义，不亦彰且著乎？

后天根本论第四  ***************************
夫人㘞地一声之后，命曰后天，而后天之根本，脾胃是也。脾胃属土，土为万物之母，故《易》曰：至哉坤元，万物资生。经曰：「脾胃者，仓禀之官，五味出焉。」又曰：食入于胃，散精于肝，淫气于筋。浊气归心，淫精于脉，脉气流经，气归于肺。饮入于胃，游溢精气，上输于脾，脾气散精，上归于肺，通调水道，下输膀胱，水精四布，五经并行，合于四时五脏阴阳，揆度以为常也。是知水穀入胃，洒陈于六腑而气至焉，和调于五脏而血生焉。行于百脉，畅于四肢，充于肌肉，而资之以为生者也。故曰安穀则昌，绝谷则亡。一日不食则饥，七日不食则肠胃竭绝而死矣。人之有脾胃，犹兵家之有饷道也，饷道一绝，万众立散，脾胃一败，百病难施。上古圣人见土为后天之根本，故其著之脉者，曰四时皆以胃气为本，有胃气则生，无胃气则死。是以伤寒当危困之候，诊冲阳以察胃气之有无，冲阳应手则回生有日，冲阳不应则坐而待毙矣。东垣先生深窥经旨，独著《脾胃论》以醒提聋聩。其言胃中元气盛，则能食而不伤，过时而不饥，脾胃俱旺，能食而肥，脾胃俱虚，不能食而瘦者。胃伏火邪于气分，则能食，脾虚则肌肉削也。七情戕其内，六气攻其外，皆足以致虚，惟饮食与劳倦两端，其关尤巨。经曰：饮食自倍，肠胃乃伤。又曰：水穀之寒热，感则害人六腑。夫饮者水也，无形之气也。经曰：因而大饮，则气逆，或为喘咳，或为饮癖，或为水肿，或为呕吐之类。食者物也，有形之血也。经曰：因而饱食，经脉横解，肠癖为痔，或为胀满，或为积聚，或为诸痛，或为吐利之类。此所谓饮食伤也。经曰：有所劳倦，形气衰少，穀气不盛，上焦不行，下脘不通，胃气热，热气熏胸中，故内热。又曰：劳则气耗。劳则喘息汗出，内外皆越，故气耗矣。有所劳倦，皆损其气，气衰则虚火旺，旺则乘脾，脾主四肢，故困热无气以动，懒于语言，动作喘乏，表热自汗，心烦不安，此所谓劳倦伤也。盖人受水穀之气以生，所谓清气、营气、卫气，皆胃气之别名也。胃为水穀之海，五脏六腑，皆受灌输。若起居失度，饮食失节，未有不伤脾胃者也。脾胃一伤，元气必耗，心火独炎，心火即下焦阴火，心不主令，相火代之。火与元气，势不两立，一胜则一负，阴火上冲，气高而喘，身热而烦，脾胃之气下陷，穀气不得升浮，是春生之令不行，无阳以护其营卫，乃生寒热。经曰：劳者温之，损者温之。又曰：温能除大热。大忌苦寒，反伤脾胃，东垣于劳倦伤者，立补中益气汤，纯主甘温，兼行升发，使阳春一布，万物敷荣。易老于饮食伤者，立枳术丸，一补一攻，不取速化，但使胃强不复伤耳。此皆炎黄之忠荩后进之标的也。罗谦甫善发其旨，故云脾虚食少，弗可攻伐，补之自能食，进是则更有法焉。东方之仇木宜安，恐木实则侮土而厥张也。西方之子金宜顾，恐子虚则窃母以自救也。若夫少火，实为生气之元，中央之土虚则补其母，故许学士云肾虚不能食化，譬如釜中水穀，下无火力，其何能熟耶？严用和云：房劳过度，真阳衰弱，不能上蒸脾土，以致饮食不消，须知补肾，肾气若壮，丹田火充上蒸脾土，土温自治矣。愚尝统而论之，脾胃者，其坤顺之德，而有乾健之运，故坤德或惭，补土以培其卑监，乾健稍弛，益火以助其转运。此东垣、谦甫以补土立言，学士用和以壮火垂训。盖有见乎土强，则出纳自如，火强则转输不怠，火为土母，虚则补其母，治病之常经也。每见世俗，一遇脾胃虚滞，便投曲、卜、楂、芽、香砂、枳、朴，甚而用黄连、山栀，以为脾胃良方，而夭枉者更仆难数矣。不知此皆实则泻子之法。因脾胃有积聚、有实火，元气未衰，邪气方张，用破气之剂，以泻肺金主气之脏，诚有功效。若虚而伐之则愈虚，虚而寒之，遏真火生化之元，有不败其气而夺其谷乎？最可异者，以参术为滞闷之品，畏之如砒鸩，独不闻经云虚者补之，劳者温之，又云塞因塞用乎？又不闻东垣云：脾胃之气，实则枳实、黄连泻之，虚则白术、陈皮补之乎？又不闻丹溪云：实火可泻，芩连之属，虚火可补，参耆之属乎？且饮食初伤，元气未败，或有湿热，黄连其选也。若病稍久，元气必虚，阳气不充，阴寒为祟，反服黄连，无异于入井而反下石耳。经曰：饮食劳倦，损伤脾胃，始受热中，末传寒中，则始宜清热，终宜温养，灼然有辨，故能辨虚实，善识寒温，医之能事竟矣。更有说者，圣人治未病，不治已病，则居恒无病之时，便当早为之。所观既济之象曰：君子以思患而预防之。随之象曰：君子以嚮晦入晏息。颐之象曰：君子以节饮食，岂非明饮食劳倦之足以伤生耶？养生家知劳倦之祸人也，亟于养气，行欲徐而稳，言欲定而恭，坐欲端而直，声欲低而和，常于动中习静，使此身常在太和元气中，久久自有圣贤气象。《长生秘典》曰：内劳神明，外劳形质，俱足夭折。惟房劳较甚，为其形与神交用，精与气均伤也。又曰：久立久坐，久行久卧，皆能伤人（以上皆防劳倦）。元气胜穀气，其人瘦而寿；穀气胜元气，其人肥而夭。泰西水曰：饮食有三化，烹煮糜烂，名曰火化；细嚼缓咽，名曰口化；蒸变传送，名曰胃化。二化得力，不劳于胃。《医说》云：饮食到胃，俱以温和为妙。不问冷物热物，但细嚼缓咽，自然温矣。《秘典》曰：食饱之后，解带摸腹，伸腰徐行，作喷以通其秘，用呵以去其滞，令饮食下行，方可就坐。饱坐发痔，曲胸而坐成中满。醉后勿饮冷，饱余勿便卧。食后勿怒，怒后勿食。冷热之物，不宜互食。《尊生编》云：饮以养阳，食以养阴，食宜常少，亦勿令虚，不饥强食，不渴强饮，则脾劳发胀，朝勿令饥，夜勿令饱。淡食则多补，五辛善助火。《调食法》云：宁少毋食多，宁饥无食饱，宁迟毋食速，宁热毋食冷，宁零毋食顿，宁软毋食硬。此六者，调理脾虚之要法也（以上皆言饮食）。语云：修养不如节劳，服药不如忌口。斯言虽鄙，颇切理要。诚能于此精勤，则土强而脏腑俱安，后天之根本不损，营卫冲和，有天命矣。

辨妄论第五  ***************************
盖闻诊候者，通神达微之事也，而登高自卑，必取诸脉象。惜高阳生伪诀讹传，久汩于阴霾之域。虽辟之者，代不乏人，奈习之者恬不知改。余欲起而正之，固知微尘无足岳之能，然天下万世岂无明眼？余言或不足信，将《内经》亦不足信耶？今以《内经》脉法为图，据经言以正其讹，炳若曰星，则征无不信，吾知免夫。
尺内两旁，则胁季也。尺外以尺外以候肾，尺里以候腹中。附上，在外以候肝，内以候膈。右外以候肺胃，内以候脾。上附上，右外以候肺，内以候胸中。左外以候心，内以候膻中。
《内经》分配脏腑诊候图（图缺）
此《内经》之候法也，府不及胆者，寄于肝部也；不及大小肠膀胱者，统于腹中也。高阳生以大小肠列于寸上，三焦配于左尺，命门列于右尺，膻中置而不言，男女易位，死数差讹，形脉不分，图象妄设，不可不为之辨也。夫寸主上焦，以候胸中；关主中焦，以候膈中；尺主下焦，以候腹中。此生身之定位，古今之通论也。大小肠皆在下焦腹中，伪诀越中焦而候之寸上，有是理哉。滑伯仁以左尺主小肠、膀胱、前阴之病，右尺主大肠、后阴之病，可称千古只眼。伪诀之误，特因心与小肠为表里，肺与大肠为表里，不知经络相为表里，诊候自有定位，何可混耶？叛经者一也。《金匮真言篇》曰：肝心脾肺肾五脏为阴，胆胃大肠小肠三焦膀胱六腑为阳。此止十一经耳，则手厥阴一经竟何在乎？《灵兰秘典篇》曰：「心者，君主之官，神明出焉。肺者，相傅之官，治节出焉。肝者，将军之官，谋虑出焉。胆者，中正之官，决断出焉。膻中者，臣使之官，喜乐出焉。脾胃者，仓廪之官，五味出焉。大肠者，传道之官，变化出焉。小肠者，受盛之官，化物出焉。肾者，作强之官，使巧出焉。三焦者，决渎之官，水道出焉。膀胱者，州都之官，津液藏焉，气化则能出矣。」此以膻中足十二脏之数，是则配手厥阴者，实膻中也。及《灵枢》叙经脉，又有胞络而无膻中，然曰动则喜笑不休，正与喜乐出焉之句相合。夫喜笑者，心火所司，则知其与心应也，独膻中称臣使者，君主之亲臣也。由是胞络即为膻中，断无可疑。膻中以配心脏，自有确据，乃伪诀竟不之及，则手厥阴为虚悬之位矣。叛经者二也。《灵枢》曰：上焦出于胃上口，并咽以上，贯膈而布胸中。中焦亦并胃中，出上焦之后，泌糟粕，蒸津液，化精微而为血。下焦者，别回肠，注于膀胱而渗入焉。水穀者，居于胃中，成糟粕下大肠，而成下焦。又曰：「上焦如雾，中焦如沤，下焦如渎。」由是则明以上中下分三焦矣。伪诀列于右尺，不亦妄乎？又曰：密理厚皮者，三焦厚；粗理薄皮者，三焦薄。又曰：勇士者，三焦理横；怯士者，三焦理纵。由是则明有形象矣。伪诀以为无形，不亦妄乎？叛经者三也。心肝脾肺俱各一候，惟肾一脏而分两尺候者，为肾有两枚，形如豇豆，分列于腰脊之左右。伪诀以左为肾，右为命门，考诸《明堂》《铜人》等经，命门一穴在督脉第十四椎下陷中，两肾之间。盖一阳居二阴之中，所以成乎坎也。且脉之应于指下者，为有经络循经，朝于寸口，《内经》并无命门之经络，何以应诊而列之右尺乎？叛经者四也。夫男女之异，惟茎户精血胞门子户耳。若夫脉象自有定位，如左尺水生左关木，左关木生左寸火，君火付权于相火，故右尺火生右关土，右关土生右寸金，五行循序相生，万古不易之理。伪诀乃曰：女人反此背看之，甚且以右尺候心，右尺候肺，而五行之理紊乱极矣。叛经者五也。经曰：肾绝四日死，肝绝八日死，心绝一日死，肺绝三日死，脾绝十二日死。乃伪诀云四十日止一脏绝，却后四年多命没。夫人岂有一脏既绝，尚死四年者乎？叛经者六也。《内经》曰：形气有馀，脉气不足，死；脉气有馀，形气不足，生。仲景曰：脉病人不病，号曰行尸，以无王气。卒运仆不知人，则死。人病脉不病，名曰内虚，虽困无苦。而伪诀云：健人脉病号行尸，病人脉健亦如之，是脉病与人病无别矣。叛经者七也。脉理渊微，可以神领，难以言求，而况可以图示乎。如大小长短，固可图也，而迟数结促，皆以至数为名，岂可得而图乎？勉强牵合，几堪捧腹。叛经者八也。夫是八者，特举谬之尤耳。若按字而求其疵，更仆难数。然蔡西山辨之于前，戴同父正之于后，无待赘举。愿后之学者，详味经言，翻其错误，使千年晦蚀之旨一旦昭明，指下井然，而证治无惑，斯民无夭折之嗟矣。

审象论第六  ***************************
夫证之不齐，难以枚举，而尽欲以指下得其情，则戛戛乎难之矣。先哲有言曰：脉有神机，微而莫显，胸中了了，指下难明，况胸中昧昧，而思指下全生，庸可几乎。脉固有象，不能比类以晰其似，对比以别其殊，辨兼至以定名，察平脉以昭治，分六气以测证，按运政以观应，审真脏以知亡，则呫哔虽勤，而临视莫适，轻言谈笑，乱说是非，御人口给，言不由衷。试一思之，真堪愧绝。余是以不揣鄙陋，略陈概云。
此类者，所以明相类之脉。洪与虚，皆浮也，浮而有力为洪，浮而无力为虚。沉与伏皆沉也，沉脉行于筋间，重按即见，伏脉行于骨间，重按不见，必推筋至骨乃可见也。数与紧皆急也，数脉以六至得名，紧则不必六至，惟弦急而左右弹，状如切紧绳也。迟与缓皆慢也，迟则三至，极其迟慢，缓则四至，徐而不迫。实与牢皆兼弦大实长之四脉也，实则浮中沉三取皆然，牢则但于沉候取也。洪与实皆有力也，洪则重按少衰，实则按之亦盛也。革与牢皆大而弦也，革则浮取而得，牢则沉取而见也。濡与弱皆细小也，濡在浮分，重按即不见也，弱主沉分，轻取不可见也。细与微皆无力也，细则指下分明，微则似有若无，模糊难见矣。短与动皆无头尾，短为阴脉，其来迟滞，动则阳脉，其来滑数。促结涩代皆有止者也，数时一止为促，缓时一止为结，往来迟滞，似止非止为涩，动而中止，不能自还，止有定数为代。
对举者，所以明相反之脉。浮沉者，脉之升降也。迟数者，脉之急慢也。滑涩者，脉之通滞也。虚实者，脉之刚柔也。长短者，脉之盈缩也。洪微者，脉之盛衰也。紧缓者，脉之张弛也。促结者，脉之阴阳也。濡弱者，脉之穷于进退者也。芤弦者，脉之见于盛衰者也。经曰：前大后小，前小后大，来疾去徐，来徐去疾，去不盛，来反盛，去盛来不盛，乍大乍小，乍长乍短，乍数乍疏，是又二脉之偶见者也。
兼至者，合众脉以成一脉也。浮而细且软为濡；沉而细且软为弱；浮而极细极软，似有若无为微；浮而且大且弦且长之合为革；沉而且大且弦且长之合为牢；且大且长，浮中沉皆有力为实。
平脉者，各部之本脉也。足厥阴肝，沉而弦长；足少阴肾，沉实而滑；足太阴脾，中和而缓；足少阳胆，弦大而浮；足阳明胃，浮长而涩。足太阳膀胱，洪滑而长；手少阴心，洪大而散；手太阴肺，浮涩而短；手厥阴心胞络，浮大而散；手少阳三焦，洪大而急。手阳明大肠，浮短而滑；手太阳小肠，洪大而紧。
时令者，四时之变，脉与之应也。十二月大寒至二月春分，为初之气，厥阴风木主令。经云：厥阴之至其脉弦。春分至小满为二之气，少阴君火主令。经云：少阴之至其脉钩。小满至六月大暑为三之气，少阳相火主令。经云：少阳之至大而浮。大暑至八月秋分为四之气，太阴湿土主令。经云：太阴之至其脉沉。秋分至十月小雪为五之气，阳明燥金主令。经曰：阳明之至短而涩。小雪至十二月大寒为六之气，太阳寒水主令。经曰：太阳之至大而长。
以平治之纪为例：若太过之纪，其气未至而至，从节前十三日为度。不及之纪，其气至而未至，从节后十三日为度。太过之岁，从左尺浮分起立春；不及之岁，从左关中分起立春，依次而推之，此六气至理，而方书所未发者。必于平旦，阴气未散，阳气未动，饮食未进，言语未吐之时，清心调息，逐部细究，则时令之病可以前知。诊得六部俱平则已，若有独大、独小、独浮、独沉、独长、独短，与各部不同，依图断之，无不验者。假如左关中候独弦大，已知雨水后惊蛰边有风热之病，盖弦主风而大主热也。且左关又为风木之令故也。如右尺沉分脉独缓滞而实大，已知芒种后夏至边有湿热之病，盖缓滞主湿，实大主热也。若缓滞虚大，乃湿热相火为患，盖缓滞为湿，而虚大为相火也，且在沉分，沉亦主湿，又在相火之位故也。久病之人，六脉俱浊滞，惟右寸中候，脉得从容和缓，清净无滞，已知霜降后立冬边必愈。其馀仿此而推之，百不一失也。
夫按政运者，所以明不应之脉。盖不应者沉细也，反其胗则见矣。凡值此不应，乃岁运合宜，不必求治。若误治之，反伐天和。
土运为南政，土位居中，面南行令故也。其馀四运，以臣事之，北面受令，故为北政。
甲己二年为土运南政，如运少阴司天，则两寸不应；厥阴司天，则右寸不应；太阴司天，则左寸不应。少阴在泉，则两尺不应；厥阴在泉，则右尺不应；太阴在泉，则左尺不应。
乙丙丁戊庚辛壬癸八年，皆为北政。如遇少阴司天，则两尽不应；厥阴司天，则右尺不应；太阴司天，则左尺不应。少阴在泉，则两寸不应；厥阴在泉，则右寸不应；太阴在泉，则左寸不应。
如尺当不应而反浮大，寸当浮大而反沉细，寸当不应而反浮大，尺当浮大而反沉细，是谓尺寸反。经曰：尺寸反者死。如右当应而反浮大，左当浮大而反沉细，左当不应而反浮大，右当浮大而反沉，是谓左右交。经曰：左右交者死。
真脏者，所以明不治之脉。盖人以胃气为本，胃气脉者，应手中和，意思忻忻，难以名状是也。太过不及者病；但得真脏脉，不得胃气者死。
经曰：真肝脉至，中外急如循刀刃，责责然如按琴瑟弦，色青白不泽，毛折乃死。真心脉至，坚而搏，如循薏苡子，累累然，色赤黑不泽，毛折乃死。真脾脉至，弱而乍疏乍数，色黄青不泽，毛折乃死。真肺脉至，大而虚，如以毛羽中人肤，色白赤不泽，毛折乃死。真肾脉至，搏而绝，如指弹石辟辟然，色黄黑不泽，毛折乃死。
七绝脉
一曰弹石。如指弹石，在筋肉间，辟辟然硬，寻即散者，肾绝也。二曰雀喙。如雀喙食，连连搏指，忽然止绝，良久复来，肝绝也。三曰屋漏。如屋残漏下，良久一滴，胃绝也。四曰解索。如索之解，指下散乱，无复次序，乍疏乍数，脾绝也。五曰虾游。如虾之游，在于皮肤，始则冉冉不动，少焉而去，久之忽然一跃，大肠绝也。六曰鱼翔，如鱼之翔。本不动而末强摇，似有似无，心绝也。七曰釜沸。如釜汤沸，在于皮肤，有出无入，涌涌如羹上波，肺绝也。

宣药论第七（附七方十剂）  ***************************
慨自用药之弊也，始于执流而忘源，信方而遗理。将有剂已大谬，犹悬悬而计效；方或偶当，反忽忽而自疑；病已药伤，尚嫌处剂之轻；功本将臻，乃欲更端以治；泥成方之验，不解随人活泼；胶章句之迹，未能广会灵通。如斯愚昧，皆由格理之功疏而寻源之学浅也。王太仆曰：「粗工褊浅，学未精深，以热攻寒，以寒疗热，治热未已，而冷疾已生，攻寒日深而热病更起，热起而中寒尚在，寒生而外热不除，欲攻寒则惧热不前，欲疗热则思寒又止……岂知脏腑之源有寒热温凉之主哉？」夫药有君臣佐使，逆从反正，厚薄轻重，畏恶相反，未得灵通而慢然施疗，许学士所谓猎不知兔，广络原野，术亦疏矣。君为主，臣为辅，佐为助，使为用，制方之原也，逆则攻，从则顺，反则异，正则宜。治病之法也，必热必寒，必散必收者，君之主也。不宣不明，不受不行者，臣之辅也。能受能令，能合能公者，佐之助也。或击或发，或劫或开者，使之用也。破寒必热，逐热必寒，去燥必濡，除湿必泄者，逆则攻也。治惊须平，治损须温，治留须收，治坚须溃者，从则顺也。热病用寒药，而导寒攻热者必热，如阳明病发热大便硬者，大承气汤，酒制大黄热服之类也。寒病用热药，而导热去寒者必寒，如少阴病下利，服附子、乾姜不止者，白通汤加人尿、猪胆之类也。塞病用通药，而导通除塞者必塞。如胸满烦惊，小便不利者，柴胡加龙骨、牡蛎之类也。通病用塞药，而导塞止通者必通，如太阳中风下利，心下痞硬者，十枣汤之类也，反则异也。治远以大，治近以小，治主以缓，治客以急，正则宜也。轻清成象，重浊成形；清阳发腠理，浊阴走五脏。清中清者，荣养于神；浊中浊者，坚强骨髓。辛甘发散为阳，酸苦涌泄为阴。气为阳，气厚为阳中之阳，气薄为阳中之阴，薄则发泄，厚则发热。味为阴，味厚为阴中之阴，味薄为阴中之阳，薄则疏通，厚则滋泄，亲上亲下，各从其类也。畏者，畏其制我，不得自纵。恶者，恶其异我，不得自如。畏恶之中亦可相成，在因病制方、轻重多寡之间也。至于相反，两仇不共。然大毒之病，又须大毒之药以劫之。虽相反之中亦有相成之妙，而谓神化在是，顾良工用之耳。然非以博洽之才，运其神灵之识，将见惊眩妄错，靡知统宗，匪肆即拘，曷中款会夫，然后智尽能索，只计蓄方。若曰方非吾方，上古圣人之方，异人秘密之方，人即不信医，能不信圣人与异人哉！至有秘而不宣，虽父子不相受，吁！何其愚也。不知天有不同者，运气异也；地有不同者，方宜异也；人有不同者，禀畀异也；时有不同者，风会异也；境有不同者，贵贱异也；病有不同者，标本异也。方果可执乎哉，奈何舍至灵至变之理，而就不灵不变之方也。此无他，初得之闻而神奇，过告继试之，用而功效偶臻，遂以为无逾其右，独不计方果若斯之奇，则上古圣贤千言万卷，只为赘余。而今之学者，神圣工巧，一切可废矣。不知方之为言仿也，仿病而有方也。其将立也，因是病而后成，融通不滞。其既立也，非是病则勿用。确然难移，是以《素问》无方。虽经亦无方，非无方也，谓仿为活法也。汉世才有方，为备于仿也，令奇方疗疾，可以发无不中，则昔者轩岐、扁、仓，神灵之智，慈济之仁，岂不及此。何不每一病，只立一方，使后之人彰明显者用无不当，而乃广为昭析，多立交词，使后人纷赜难穷，效无十全哉。虽然方不可泥，亦不可遗，倘藉口变通而古法未谙，有心立异而审症未详，去拘方之失，未有以大相悬也，而其过有五：夫子母虚实，鬼邪微正，治病之本也。明此之故，病在上而治反在下，病在下而治反在上，病同而药异，病异而药同。症端蜂起而线索并然，变现多危而执持不乱。此旨未达，逐症寻求，既治其上，又攻其下，既疗其彼，复顾其此，本之不揣，药无精一，如著百家衣，为识者笑救头救脚之讥，所不免已，过一也。气血虚实，寒热邪正，灼然明辨，则益心之阳，寒亦通行；强肾之阴，热之犹可；发舒阳气，以生阴精，滋养阴精，以化阳气；或养正而邪自除，或驱邪而正始复，或因攻为补，或借补为攻。苟临症狐疑，则进退交战，姑以轻和之剂，冀有万一之功，非有直入之兵，收其捷得之效，则两骑之诮，所不免已，过二也。或读本草类方，刻意求简，以为精专。不知制之小者，君一臣二，制之大者，君一臣三佐九。圣人初无从简之心，惟是合宜以治耳。仲景、东垣共称医圣，而用多用寡，两不相侔。王节斋谓东垣如韩信将兵，多多益善。丹溪不过能捋十万，不敢效其多，是以多寡分优劣也，将置仲景于何地耶。故得其要者，多亦不杂，不得其要，少亦不专。不究确然之理，而以品味多寡为衡，是崇末而遗本已，过三也。未能宏博，炫然自矜，好为奇僻，不可一世。原其立异之初心，不过思假此以要尊信耳，究也治而弗勣，反深深困，其尊信果安在哉！过四也。仲景云观今之医，各承家技，终始顺旧，省疾问病，务在口给，相对斯须，使处汤剂，动数发息，不满五十，明堂阙庭，尽不见察，夫欲视死别生，实为难矣。如斯卤莽，且图速效，则寒热温凉，行散补泻，能无当乎？不知药无次序犹兵无纪律，虽有勇健，适足偾事已，过五也。省此五过，务图去之。惟当尚友千古，毋多自逊以阻进，则天地之理得，而见垣非难尔，顾天下惕然于生死之故，慨然为穷原之学，则四家可五，而轩岐且至今存矣。
七方　大、小、缓、急、奇、偶、复。
大方之说有二：病有兼症，不可以一二味治者，宜君一臣三佐九，品味数多，故曰大。病有在身半以下而远者，处剂宜多，而品味宜少，以分两数多，故亦曰大。
小方之说有二：病有在心肺以上而近者，宜分两微而徐徐呷之。病有无兼症，可以一二味治者，宜君一臣二之小方。
缓方之说有六：病有在胸膈，宜甘以缓之。有缓则治其本，治本者优游渐渍，不可责效旦夕。有丸以缓之之缓，盖比汤散气力难化而宜行迟也。有品味众多之缓，盖药味众，则各不得自骋，如万病丸七八十味，互相拘制。有无毒治病之缓，盖性无毒，则功自缓。有气味薄之缓，盖气味薄，则主用在上，治上者制以缓，缓则气味薄也。
急方之说有六：心腹暴痛，溲便不通，用备急丹之类是也。中风牙关紧闭，浆粥不下，用急风散之属。有汤散荡涤之急，盖汤主荡而散主散，如风雨之疾迅也。有药性有毒之急，盖有毒则能上涌下泄，可以夺病之大势也。有气味厚之急，盖气味厚则直走于下也。有治标之急，择其甚者，急救之也。
奇方之说有二：有独用一物之奇。有一三五七九之奇，如君一臣三亦奇制也，故宜下不宜汗。
偶方之说有三：有两味相配之偶。有两方相合之偶。有二四六八十之偶，如君二臣四，亦偶制也，故宜汗不宜下。
复方之说有三：有二方三方相合之复，如桂枝二越婢一汤。有分两匀平之复，如胃风汤各等分也。
十剂　宣、通、补、泻、轻、重、滑、涩、燥、湿。
宣者，升而上也。《内经》曰高者因而越之，即涌剂也。
通者，流通之义也。凡壅滞闭结，非通剂弗愈。补者，五脏各有补法。夫虚有六者，表里上下阴阳也。经曰：形不足者，补之以气；精不足者，补之以味。须达症之所起，分经疗为善。
泻之义与通仿，但不专主于下，如黄芩泻肺，黄连泻心，黄柏泻肾，龙胆泻肝，石膏泻脾之类。经曰：实者泻之。凡清利之剂，总名曰泻。
轻者，言药之性也。如风寒之邪始自表入，头痛身热，腰脊强。《内经》曰宜轻剂以扬之。本草曰：轻可去实，宜麻黄、葛根、升麻之属。
重者，亦药之性也。如久病咳嗽，痰涎不利，形羸不可峻攻，用朱砂、金箔、水银、沉香之属。《内经》曰重者减之，贵其渐也。
滑者，取其润也。《周礼》曰滑以养窍，如麻仁、郁李仁、冬葵子、滑石之类。
涩者，收之义也。如牡蛎、白矾、龙骨、粟壳之属。
燥者，取其去湿也，如久泻澄清，宜姜附以燥之。虚湿，宜用黄连大黄燥之。
湿者，与滑义相类，而少有不同，滑兼通意，而湿则但于濡，经曰：血主濡之，当归地黄之属。

运气论第八  ***************************
当读《内经》至天元纪论七篇推申运气，玄蕴难窥，未当不废书三叹也。夫是天地之纲纪，变化之渊源，非通于《大易》《洪范》、历元律法之说者，其敢横心以解，矢口而谈哉！无惑乎当今之人，置而弗讲久矣。先哲有言曰：不明五运六气，检遍方书何济。故弗医则可，业已志医，反掌生杀，能不猛畏，博学多闻，沉思力索，神将通我，幸勿惮焉。然知天知地，先于知人。丹溪曰：先识病机，变化处治。纯攻运气，恐流于马宗素之徒，妄谓某生人于某日病，于其经用其药，某日当瘥，某日当危，悖乱经旨，涉于怪僻。兹特撮其大纲，提其切要，令学者忻其简便，为行远登高之自，至于穷神达变，则《内经》而下，代有发明，其可以是为画耶。五运者，金木水火士也。六气者，风寒暑湿燥火也。合十干为五运，如甲己合为土运，乙庚合为金运，丙辛合为水运，丁壬合为木运，戊癸合为火运是也。对十二支为六气，如子与午对，俱为君火；丑与未对，俱为湿土；寅与申对，俱为相火；卯与酉对，俱为燥金；辰与戊对，俱为寒水；巳与亥对，俱为风木是也。运乃五年一周，气则六期环会，五运有太过、有不及、有平运、有大运、有主运、有客运。太过者，甲、丙、戊、庚、壬，五阳干也。不及者，乙、丁、己、辛、癸，五阴乾也。太过之年，大寒前十三日交，名曰先天。不及之年，大寒后十三日交，名曰后天。平运者，司天与运同气也。或太过而司天克气，或不及而年支相合，谓之岁会。或月干与之相符，或交初气，日乾时干与之相合，谓之干德符。值之者，物生脉应无相后先，皆平运也。正大寒日交，名曰齐天。大运者，本年年干也。主运者，每年皆以木运从大寒日始，以次相生，至水而终，每运各主七十二日零五刻，逐岁变迁者也。六气有司天、有在泉、有正化、有对化、有主气、有客气。正化者，午、未、寅、酉、辰、亥之年也。对化者，子、丑、申、卯、戌、巳之年也。正司化令之实，对司化令之虚。又以子午卯酉为一律，子午君火司天，则必卯酉燥金在泉，卯酉燥金司天，则必子午君火在泉。寅申巳亥为一律，辰戌丑未为一律，例皆同也。主气者，每年皆以木气从大寒日始，以次相生，至水气而终，每气各主六十日奇八十七刻半，岁岁皆然者也。客气者，从本年年支后第三支起运，如子年子后第三支是戌，戌属水，就以水气从大寒日始为初之气，即在泉左间也。木为二之气，即司天间也。火为三之气，即司天火气也。土为四之气，即司天左间也。金为五之气，即在泉燥金也。水为终之气，即在泉右间也。每气各主六十日奇八十七刻半，每年一易者也。以客加主，客胜主则从，主胜客则逆。凡司天主岁半以前，在泉主岁半以后，此客气之大者，加于主气之上也。司天居上，在泉居下，运气居中。或司天克运、生运，以上临下为顺，顺分生克之殊。或运克司天、生司天，以下临上为逆，逆有大小之异。其中有司天与运同者，名曰天木符，丁巳、丁亥之类。年支与运合者，名曰岁会，乙卯、丙子之类。在泉与运同者，名曰同天金符，庚子、庚午之类。运与在泉合者，名曰同岁水会，辛丑辛未之类。司天与运与气三合者，名曰太乙天符。戊午、乙酉、己未、己丑之类天符为执法。中执法者，其病速而危。岁会为行令。中行令者，其病徐而持。太乙天符为贵人。中贵人者，其病暴而死。嗟乎！风寒暑湿燥火者，天之阴阳，三阴三阳上奉之。木火土金水者，地之阴阳，生长化收藏下应之。戊己土也，然化气必以五，故申己化土而居其首。土生金，故乙庚次之；金生水，故丙辛次之；水生木，故丁壬次之；木生火，故戊癸次之，此化气之序也。五行各一，而火独有君相二者，上应天之六气也。盖木旺于东，火旺于南，金旺于西，水旺于北，而土旺于四维，戊附于戌而在乾，巳附于辰而在巽，未之封冲在丑，而丑未属坤艮之乡，故辰戌丑未寄旺之位也。假如太角壬木之化为启拆而变为摧拉，太征戊火之化为暄燠而变为炎烈，正化之变也。少角丁木，木气不足，清胜而热复，少征癸火，火气不足，寒胜而雨复，邪化之复也。寒甚而阳焰为火郁，热甚而悽清为金郁，抑而不伸也。水郁而发，则为冰雹，土郁而发，则为飘骤，郁而怒起也。风淫所胜则克太阴，热淫所胜则克阳明，侮其所胜也。相火之下，水气承之，湿土之下，风气承之，亢则制也。摧拉之变不应，普天悉皆大风；炎烈之变不应，薄海悉皆燔灼；清气之胜不应，宇宙无不明洁；雨气之复不应，山泽无不蒸溽。圣人反复谆谆，盖欲人法于阴阳，和于术数，勿为运气所中也。即使偶中，亦知其受病之因，不令妄投药饵，而有夭伤之叹耳。凡主客之气，皆能致疾。下为主气，上为客气。经曰：木位之主，其泻以酸，其补以辛。厥阴之客，以辛补之，以酸泻之，以甘缓之。火位之主，其泻以甘，其补以咸。少阴之客，以甘泻之，以痠软之。少阳之客，以咸补之，以甘泻之，以咸软之。土位之主，其泻以苦，其补以甘。太阴之客，以甘补之，以苦泻之，以甘缓之。金位之主，其泻以辛，其补以酸。阳明之客，以酸补之，以辛泻之，以苦缓之。水位之主，其泻以咸，其补以苦。太阳之客，以苦补之，以咸泻之，以苦坚之，以辛润之。凡客胜泻客补主，主胜泻主补客。而本位更有六气司天在泉淫胜之治法，有司天在泉反胜之治法，有岁运上下所宜药食之治法，而五运之中，又必折其郁气，先取化源。启玄子以为太阳司天，取九月为水之源；阳明司天，取六月为金之源：少阴少阳司天，取三月为水之源；太阴司天，取五月为土之源；厥阴司天，取年前十二月为木之源。经曰「无先天信，无逆气宜，无翼其胜，无赞其复，是谓圣治」者此也。夫人禀五行之气而生，亦从五行之数而尽，故王冰曰：苍天布气尚不越乎五行，人在气中，岂不应乎天道，随气运阴阳之盛衰，理之有然也。经曰：不知年之所加，气之盛衰，虚实之所起，不可以为工矣。虽然运气之理，亦有不可泥者，如肝木素虚，脾土太盛，运值太角，肝气稍实，脾气方平，五脏类然。又内外两因，随时感触。虽当太过之运，亦有不足之时，不及之运亦有多馀之患。倘专泥运气，能无实实虚虚，损不足而益有馀乎？况岁气之在天地亦有反常之时，故冬有非时之温，夏有非时之寒，春有非时之燥，秋有非时之暖，犯之者病。又如春气西行，秋气东行，夏气北行，冬气南行。卑下之地，春气常存，高阜之境，冬气常在。天不足西北而多风，地不满东南而多湿。又况百里之内，晴雨不同，千里之外，寒暄各别，方土不齐而病亦因之，此皆法外之遣也。善言运气者，随机观变，方得古人未发之旨，幸毋胶执而为程马之续也。按运气之理在弗遣，虽有微疴，罔不由斯，至本年时疫尤为吃紧。即七情不齐，亦皆默范。自奥理微词，卒难解悟，非累功探索，至灵慧者莫之能强。况鲁钝窾綮，宁敢窥其籓篱哉！是篇删其繁芜，为下学楷梯，以免其浩汗之苦。高博者有完义具于胸中，视兹筌蹄，几同咀雪，知我罪我，其在斯乎！
六十年气运相临之图（图缺）
六十年中纪运歌，运克气者为不和，气如生运名顺化，运被气克天刑多，小逆见之运生气，气运合则天符过。
运气相同，名曰天符。戊子、戊午、戊寅、戊申，运气皆火；丙辰、丙戌，运气皆水；己丑、己未，运气皆土；乙卯、乙酉，运气皆金；丁巳、丁亥，运气皆木。
天气生运，名曰顺化。甲子、甲午、甲寅、甲申、火下生土；壬辰、壬戌，水下生木；乙丑、乙未，土下生金；辛卯、辛酉，金下生水；癸巳、癸亥，木下生火。
天气克运，名曰天刑。庚子、庚午、庚寅、庚申，火下剋金；戊辰、戊戌，水下剋火；辛丑、辛未，土下剋水；丁卯、丁酉，金下剋木；己巳、己亥，木下剋土。
运生天气，名曰小逆。子临父位，故云小逆。壬子、壬午、壬寅、壬申，木上生火；庚辰、庚戌，金上生水；癸丑癸未，火上生土；己卯、己酉，土上生金；辛巳、辛亥，水上生木。
运克天气，名曰不和。丙子、丙午、丙寅、丙申，水上剋火；甲辰、甲戌，土上剋水；丁丑、丁未，木上剋土；癸卯、癸酉，火上剋金；乙巳、乙亥，金上剋木。
子午二年客气定局热化之图
子午二年客气定局热化之图（图缺）
丑未二年客气定局湿化之图
丑未二年客气定局湿化之图（图缺）
寅申二年客气定局火化之图
寅申二年客气定局火化之图（图缺）
卯酉二年客气定局燥化之图
卯酉二年客气定局燥化之图（图缺）
辰戌二年客气局寒化之图
辰戌二年客气局寒化之图（图缺）
己亥二年客气定局风化之图
己亥二年客气定局风化之图（图缺）
五音建运图
商，强也，象金性之坚强也。羽，舒也，阳气将复万物舒生也。角，触也，象阳气触动而生也。征，止也，物盛则止也。
五音建运图（图缺）
太过不及平运之图
发生、委和、敷和角，赫曦、伏明、升明征，敦阜、卑监、备化宫，流衍、涸流、静顺明，坚成、从革、审平商，太过不及平气纪。
太过不及平运图（图缺）
六气正气化对化之图
少阴正化午对化子，太阴正化未对化丑，少阳正化寅对化申，阳明正化酉对化卯，太阳正化戌对化辰，厥阴正化亥对化巳。
六气正气化对化之图（图缺）
四间气之图
此以客气论之，司天为三气，在泉为终气，余为左右间，丁天左为四气，右为二气。在泉左为初气，右为五气。
四间气之图（图缺）


卷之二  ——————————————————————————————————————————————————————————————————————————————————————————

脏腑论第九  ***************************
古之圣医若见垣，若内炤，神灵莫测，不爽丝毫，岂真有异人之目，可以洞彻皮毛，映见焦腑哉！亦惟是望外以知内耳。《内经》脏象诸篇，揭脏腑以开来，无殊对鉴，而学者未别未彰，往往托玄微于脉理，而昧显察于当机，尚得谓之医乎？经曰：皮有分部，脉有经纪，筋有结络，骨有度量。别有分部，左右上下，阴阳所在，病之始终，可得而见。又曰：「治之要极，无失色脉，用之不惑，治之大则。」彼望齐侯之色者，望此而已矣。后世遂艳传其奇以为绝世，抑孰知显而可征有如是乎？苟未辨脏腑之故，而第曰指下能得之，则以色合脉之说，其谓之何？故云不诵十二经络，开口动手便错，良有以也。图说数则，搜掇成篇，启玄所谓将升岱岳，非径奚为，欲诣扶桑，无舟莫适。此盖师其意云。
手太阴肺经（辛金）
肺者，相傅之官，治节出焉。肺者，气之本，魄之处也，为阳中之太阴，通于秋气。肺配胸中，与大肠为表里。其母脾土，其子肾水，其克肝木，其贼心火。其象金，其藏魄，其旺秋，其绝夏，其色白，其位西，其卦乾，其恶寒，其性义，其音商，其数九，其味辛，其臭腥，其华毛，其候鼻，其充皮，其液涕，其声哭，其气呬。其不足则太息，其有馀则喘嗽。其平脉浮短，其贼脉洪，其死丙丁日。其畜马，其谷稻，上为太白星。其见症也。善嚏，悲愁欲哭，洒淅寒热，缺盆中痛，腹痛，肩背痛，脐右少腹胀痛，小便数，溏泄，皮肤痛及麻木，喘，少气，颊上气见。秋胃微毛曰平，毛多胃少曰肺病，但毛无胃曰死。毛而有弦曰春病，弦甚曰今病。脉来厌厌聂聂，如落榆荚曰肺平；脉来不上不下，如循鸡羽，曰肺病；脉来如物之浮，如风吹毛，曰肺死。真肺脉至，大而虚，如以毛羽中人肤，色赤白不泽，毛折乃死。手太阴气绝则皮毛焦，皮毛焦则津液去，津液去则皮节伤，皮节伤则皮枯毛折，毛折者则毛先死，丙日笃，丁日死。肺绝三日死。肺至悬绝，十二日死。白欲如白璧之泽，不欲如垩。白如豕膏者生。白如枯骨者死。形寒饮冷则伤肺。实则兵戈竞扰，虚则梦田野平原。忧伤肺，喜胜忧。热伤皮毛，寒胜热。辛伤皮毛，苦胜辛。辛走气，气病毋多食辛。多食苦，则皮肤藁而毛拔。肺欲收，急食酸以收之，以酸补之，以辛泻之。肺苦气上逆，急食苦以泄之。小麦、羊肉、杏、薤皆苦。
肺手太阴之脉，起于中焦，下络大肠，还循胃口，上膈属肺，从肺系横出腋下，下循臑内，行少阴心主之前，下肘中，循臂内上骨下廉，入寸口，上鱼，循鱼际，出大指之端；其支者，从腕后直出次指内廉，出其端。多气少血，寅时气血注此。
补：人参　黄耆　五味子　麦门冬　山药　紫菀　百部　茯苓　阿胶
泻：防风　葶苈　桑皮　枳壳　泽泻　苏子
肺脏之图
肺重三斤三两，六叶两耳凡八叶，附脊第三椎。
肺脏之图（图缺）
《卮言》曰：肺者茷也，茷茷然，居乎上，为五脏之华盖。《医旨绪馀》曰：肺者勃也。言其气勃郁也。
手太阴肺经
左右共二十二穴
以下十四经凡六百六十穴
手太阴肺经图（图缺）
温：乾姜　生姜　款花　白豆蔻　木香
凉：沙参　天门冬　玄参　贝母　桔梗　兜铃　瓜蒌　枯芩　山栀　人溺
东垣报使引经：白芷　升麻　葱白
手少阴心经（丁火）
心者，君主之官，神明出焉。心者，生之本，神之变也，为阳中之太阳，通于夏气。主明则下安，以此养生则寿。主不明则十二官危，使道闭塞而不通，形乃大伤，以此养生则殃。心以膻中为腑，与小肠为表里。其母肝木，其子脾土，其克肺金，其贼肾水。其象火，其藏神，其旺夏，其绝冬，其色赤，其位南，其卦离，其恶热，其性礼，其音征，其数七，其味苦，其臭焦，其华面，其候舌，其充血，其液汗，其声笑，其气呼。其不足则忧，其有馀则笑不休。其平脉洪，其贼脉沉，其死壬癸日。其畜羊，其谷黍，上为荧惑星。其见症也，消渴，两肾内痛，后廉腰背痛，浸淫善笑，善惊善忘，上咳吐，下气泄，眩仆身热，腹痛而悲。夏胃微钩曰平，钩多胃少曰心病，但钩无胃曰死。胃而有石曰冬病，石甚曰今病。脉来累累如循琅玕，曰心平；脉来喘喘连属，其中微曲，曰心病；脉来前曲后居，如操带钩，曰心死。真心脉至，坚而持，如循薏苡子累累然，色赤黑不泽，毛折乃死。手少阴气绝则脉不通，脉不通则血不流，血不流则色泽去，故面黑如黧。此血先死，壬日笃癸日死。心绝一日死。心至悬绝九日死赤欲如帛裹朱，不欲如赭。赤如鸡冠者生。赤如衃血者死。忧愁思虑则伤心。实则梦忧惊恐怖，虚则梦烟火焰明。喜伤心，恐胜喜。热伤气，寒胜热。苦伤气，酸胜苦。苦走血，血病毋多食苦。多食咸则脉凝泣而变色。心欲软，急食咸以软之，以咸补之，以甘泻之。心苦缓，急食酸以收之。犬肉、麻仁、李、韭皆酸。
心脏之图
心形如未敷莲花，重十二两，中有七孔三毛，盛精之汁三合，附脊第五椎。
心脏之图（图缺）
《尔雅》曰：心纤也，灵纤细微，无物不贯。《卮言》曰：深也。深居高拱，相火代之行事也。
手少阴心经
左右共十六穴
手少阴心经图（图缺）
心手少阴之脉，起于心中，出属心系，下膈络小肠；其支者，从心系上挟咽，系目系；其直者，复从心系却上肺，下出腋下，下循臑内后廉，行太阴心主之后，下肘内，循臂内后廉，抵掌后锐骨之端，入掌内后廉，循小指之内出其端。多血少气，午时气血注此。
补：枣仁　麦门冬　远志　山药　当归　天竺黄
泻：贝母　黄连　木香　玄胡索
温：石菖蒲　藿香
凉：竹叶　牛黄　朱砂　连翘　犀角
东垣报使引经：独活　细辛
足太阴脾经（己土）
脾者，仓廪之官，五味出焉。脾者，仓廪之本，营之居也，此至阴之类，通于土气。脾以胃为腑，其母心火，其子肺金，其克肾水，其贼肝木。其象土，其藏意，其旺长夏及四季之末，其绝春，其色黄，其位中央，其卦坤，其恶湿，其性信，其音宫，其数五，其味甘，其臭香，其华在唇四白，其候口，其充肉，其液涎，其声歌，其气呵。其不足则少气，其有馀胀满。其平脉缓，其贼脉弦，其死甲乙日，其畜牛，其谷稷，上为镇星。其见症也，五泄注下五色，大小便不通，面黄，舌本强痛，口甘，食即吐，食不下咽，怠惰嗜卧，抢心善饥善味，不嗜食，不化食，尻阴膝臑胻足背痛，烦闷，心下急痛有动气，按之若牢，当脐痛，心下痞，腹胀肠鸣，飧泄不化，足不收，行善瘛，脚下痛，九窍不通，溏泄水下，后出馀气则快，饮食中满，食减善噫，形醉，皮肤润而短气肉痛，身体不能动摇，足胻肿若水。长夏胃微软弱曰平，弱多胃少曰脾病，但代无胃曰死，软弱有石曰冬病，弱甚曰今病。脉来和柔，相离如鸡践地，曰脾平；脉来实而盈数，如鸡举足，曰脾病；脉来坚锐，如鸟之啄，如乌之距，如屋之漏，如水之流，曰脾死。真脾脉至，弱而乍疏乍数，色黄青不泽，毛折乃死。足太阴气绝，则脉不荣其口唇，口唇者肌肉之本也，脉不荣则肌肉不滑泽，肌肉不滑泽则肉满，肉满则唇反，唇反则肉先死，甲日笃乙日死。脾绝十二日死。脾至悬绝四日死。黄欲如罗裹雄黄，不欲如黄土。黄如蟹腹者生。黄如枳实者死。饮食劳倦则伤脾。实则梦欢歌快乐，虚则梦饮食相争。思伤脾，怒胜思。湿伤肉，风胜湿；甘伤肉，酸胜甘。甘走肉，肉病多食甘。多食酸，则肉胝䐢而唇揭。脾欲缓，急食甘以缓之，以甘补之，以苦泻之。脾苦湿，急食咸以燥之。大豆、豕肉、慄、藿皆咸。
脾足太阴之脉，起于大指之端，循指内侧白肉际，过核骨后，上内踝前廉，上踹内，循胫骨后，交出厥阴之前，上膝股内前廉，入腹属脾络胃，上膈，挟咽，连舌本，散舌下；其支者，复从胃，别上膈，注心中。少血多气，巳时气血注此。
脾脏之图
脾重二斤二两，扁广三寸，长五寸，有散膏半斤。
脾脏之图（图缺）
中梓曰：脾胃属土，故俱从田字。田者，土也。胃居正中，故田字居正中。脾属于右，故田字亦偏右。
足太阴脾经
左右共四十二穴
足太阴脾经图（图缺）
补：人参　白术　黄耆　莲子　芡实　陈皮　扁豆　甘草　山药　苍术　茯苓
泻：枳实　青皮　石膏
温：丁香　藿香　胡椒　良姜　附子　官桂　吴茱萸
凉：玄明粉　滑石
东垣报使引经：白芍药　升麻
足少阴肾经（癸水）
肾者，作强之官，伎巧出焉。肾者，主蛰，封藏之本，精之处也，为阴中之少阴，通于冬气。肾以膀胱为腑，其母肺金，其子肝木，其克心火，其贼脾土。其象水，其藏志，其旺冬，其绝长夏及四季之末，其色黑，其位北，其卦坎，其恶燥，其性智，其音羽，其数六，其味咸，其臭腐，其华在发，其候耳，其充骨，其液津，其声呻，其气吹。其不足则厥，其有馀则肠泄。其平脉沉，其贼脉缓，其死戊己日。其畜彘，其谷豆，上为辰星。其见症也，面如漆，䏚中清，面黑如炭，口渴，咳唾多血，胸中满，大小腹痛，大便难，脐左、胁下、背肩、髀间痛，饥不欲食，心悬如饥，腹大胫肿，咳嗽，脊臀股后痛，脐下气逆，小腹急痛，泄，足痿厥下肿，足胻寒而逆，肠癖阴下湿，四指黑，手指青厥，足下热，嗜卧，坐而欲起，冻疮下痢，善思善恐，四肢不收，四肢不举。冬胃微石曰平；石多胃少曰肾病，但石无胃曰死。石而有钩曰夏病，钩甚曰今病。脉来喘喘累累如钩，按之而坚，曰肾平；脉来如引葛，按之益坚，曰肾病；脉来发如夺索，辟辟如弹石，曰肾死。真肾脉至，搏而绝如弹石辟辟然，色黄黑不泽，毛折乃死。足少阴气绝则骨枯，少阴者冬脉也，伏行而温于骨髓，故骨髓不温，即肉不著骨，骨肉不相亲，即肉濡而却。肉濡而却，故齿老而枯。发无润泽者，骨先死，戊日笃，己日死。肾绝四日死。肾至悬绝七日死。黑欲如重漆色，不欲如炭色。黑如乌羽者生。黑如炲者死。入坐湿地，强力入水，则伤肾。实则梦腰脊解软，虚则梦涉水恐惧。恐伤肾，思胜恐。寒伤血，燥胜寒。咸伤血，甘胜咸。咸走骨，骨病毋多食咸。多食甘，则骨疼痛而齿落。肾欲坚，急食苦以坚之，以苦补之，以咸泻之。肾苦燥，急食辛以润之。黄黍、鸡肉、桃、葱皆辛。
肾足少阴之脉，起于足小指之下，邪走足心，出于然谷之下，循内踝之后，别入跟中，以上踹内，出膕内廉，上股内后廉，贯脊属肾络膀胱；其直者，从肾上贯肝膈，入肺中，循喉咙，挟舌本；其支者，从肺出络心，注胸中。多血少气，酉时气血注此。
补：芡实　地黄　龙骨　虎骨　牡蛎　桑螵蛸　龟板　山药　五味子　锁阳　牛膝　枸杞　山茱萸　杜仲
泻：泽泻　知母
温：附子　肉桂　破故纸　鹿茸　沉香　腽肭脐
凉：黄柏　知母　牡丹皮　地骨皮
东垣报使引经：独活　肉桂
肾脏之图
父母构精未有形象，先结河车，中间透起一茎如连蕊初生，乃脐带也。蕊中一点实，生身立命之原，即命门也。自此天一生水，先结两肾。夫命处于中，两肾左右开合，正如门中枨闑，故曰命门。盖一阳处于二阴之间，所以成乎坎也。详见辨妄篇及八味丸方论中。
肾脏之图（图缺）
《甲乙经》曰：肾者，引也。能引气通于骨髓。《卮言》曰：肾者，神也。妙万物而为言也。
肾有两枚，形如豇豆，重一斤一两，附脊十四椎，当胃下两傍，前后与脐平直。
足少阴肾经
左右共五十四穴
足少阴肾经图（图缺）
手阳明大肠经（庚金）
大肠者，传导之官，变化出焉。其见症也，大指次指难用，耳聋煇煇焞焞，耳鸣嘈嘈，耳后肩臑肘臂外皆痛，气满，皮肤坚而不痛。
大肠手阳明之脉，起于大指次指之端，循指上廉，出合谷两骨之间，上入两筋之中，循臂上廉，入肘外廉，循臑外前廉，上肩，出髃骨之前廉，上出于柱骨之会上，下入缺盆络肺，下膈属大肠；其支者，从缺盆上颈贯颊，入下齿中，还出侠口，交人中，左之右，右之左，上侠鼻孔。气血俱多，卯时气血注此。
大肠腑之图
大肠重二斤十二两，长二丈一尺，广四寸，径一寸。当脐右回，叠积十六曲，盛谷一斗，水七升半。
《卮言》曰：肠者，畅也，贵通畅也。
大肠腑之图（图缺）
大肠上口，小肠下口，大肠下接直肠，下为肛门穀道。
手阳明大肠经
左右共四十穴
手阳明大肠经图（图缺）
补：牡蛎　肉豆蔻　诃梨勒　五倍子　龙骨　莲子　粟壳
泻：枳壳　桃仁　麻仁　芒硝　大黄　槟榔　石斛　葱白
温：乾姜　肉桂　吴茱萸
凉：槐花　条芩
东垣报使引经：葛根　白芷　升麻（行上）　石膏（行下）
手太阳小肠经
泌清别浊，水液分于膀胱，滓秽分于大肠。
小肠者，受盛之官，化物出焉。其见症也，面白，耳前热，苦寒，额颔肿不可转，腰似折，肩臑肘臂外后廉肿痛，臑臂内前廉痛。
小肠腑之图
小肠重二斤十四两，长三丈二尺，广二寸半，径八分分之少半，左回叠积十六曲，容谷二斗四升，水六升三合合之大半。
小肠腑之图（图缺）
手太阳小肠经
左右共三十八穴
手太阳小肠经图（图缺）
小肠手太阳之脉，起于小指之端，循手外侧上腕，出踝中，直上循臂骨下廉，出肘内侧两筋之间，上循臑外后廉，出肩解，绕肩胛，交肩上，入缺盆络心，循咽下膈，抵胃属小肠；其支者，从缺盆循颈上颊，至目锐眦，却入耳中；其支者，别颊上䪼抵鼻，至目内眦，斜络于颧。多血少气，未时气血注此。
补：牡蛎　石斛
泻：荔枝子　葱白　紫苏　木通
温：小茴香　大茴香　乌药
凉：天花粉　黄芩
东垣报使引经：藁本　羌活（行上）　黄柏（行下）
手少阳三焦经
水穀之道路，气之所终始也。上焦在胃上口，其治在膻中；中焦在胃中脘，其治在脐旁；下焦当膀胱上口，治在脐下一寸。
三焦者，决渎之官，水道出焉。其见症也，耳鸣，喉痹肿痛，耳后连目锐眦痛，汗自出，肩臑痛，内外皆疼，小指次指如废。
三焦手少阳之脉，起于小指次指之端，上出两指之间，循手表腕，出臂外两骨之间，上贯肘，循臑外上肩，而交出足少阳之后，入缺盆，布膻中，散络心包，下膈，循属三焦；其支者，从膻中上出缺盆，上项，系耳后直上，出耳上角，以屈下颊至䪼；其支者，从耳后入耳中，出走耳前，过客主人前，交颊，至目锐眦。多血少气，亥时气血注此。
手少阳三焦经
左右共四十六穴
手少阳三焦经图（图缺）
补：黄耆　甘草　益智仁
泻：泽泻
温：附子
凉：石膏　地骨皮
东垣报使引经：柴胡（行上）　川芎（行上）　青皮（行下）
三焦独无图者，上焦如雾，中焦如沤，下焦如渎，有象无质，即上中下三部脏腑空处是也。
手厥阴心包经络（丙火）
包络者，包络其心也，即膻中也，为心之腑。从来诸说不一，承讹已久，今考正之说见辨妄篇。
膻中者，臣使之官，喜乐出焉。其见症也，笑不休，手心热，心中大热，面黄目赤，心中动。
手厥阴心包络之脉，起于胸中，出属心包，下膈，历络三焦；其支者，循胸出胁，下腋三寸，上抵腋下，下循臑内，行太阴少阴之间，入肘中，下臂行两筋之间，入掌中，循中指出其端；其支者，别掌中，循小指次指出其端。多血少气，戌者气血注此。
手厥阴心包络经
左右共一十八穴
手厥阴心包络经图（图缺）
补：地黄
泻：枳壳　乌药
温：桂
凉：栀子
东垣报使引经：柴胡（行上）　川芎（行上）　青皮（行下）
心包络独无图者，以其在心下横膜之上，竖膜之下，与横膜相黏而黄脂裹者，心也。其脂膜之外，有细筋膜如丝，与心肺相连者，心包络也。观其命名，即可思义，乃叔和配诸尺中。因其为臣使之官，应心主而为相火，故误耳。参玩《内经》昭然可辨。
足阳明胃经（戊土）
官与脾同。其见症也，恶烟火，闻木音则惊，狂，上登而歌，弃衣而走，颜黑，不能言，唇胗，呕，呵欠，消穀善饥，颈肿，膺、乳、气冲、股、伏兔、胻外廉、足跗皆痛，胸旁过乳痛，口渴腹大，水肿奔响腹胀，胻内廉跗痛，髀不可转，膕如结，踹如裂，膝髌肿痛，遗溺失气，善伸数欠，颠疾，湿浸，心欲动，则闭户独处惊惈，身前热，身后不热。
胃足阳明之脉，起于鼻，交頞中，旁纳太阳之脉，下循鼻外，入上齿中，还出挟口环唇，下交承浆，却循颐后下廉，出大迎，循颊车，上耳前，过客主人，循发际，至额颅；其支者，从大迎前下人迎，循喉咙，入缺盆，下膈属胃络脾；其有者，从缺盆下乳内廉，下挟脐，入气街中；其支者，起于胃口，下循腹里，下至气街中而合，以下髀关，抵伏兔，下入膝髌中，下循胻外廉，下足跗，入中指内间；其支者，下廉三寸而别，下入中指外间；其支者，别跗上，入大指间，出其端。多血多气，辰时气血注此。
补：白术　莲子　芡实　陈皮　扁豆　黄耆　山药　半夏　百合　苍术
泻：枳实　硝石　大黄
温：藿香　厚朴　益智　丁香　吴茱萸　草豆蔻　白豆蔻　肉豆蔻　良姜　乾姜　生姜　木香　香附　胡椒
凉：滑石　石膏　玄明粉　石斛　黄连　黄芩　天花粉　山栀子　升麻　连翘　乾葛　竹茹　知母
东垣报使引经：葛根　白芷　升麻（行上）　石膏（行下）
胃腑之图
胃重二斤十四两，纡曲屈伸，长二尺六寸，大一尺五寸，径五寸，容谷二斗，水一斗五升。
胃腑之图（图缺）
《卮言》曰：胃者，汇也。号为都市，五味汇聚，何所不容，万物归土之义。
足阳明胃经
左右共九十穴
足阳明胃经图（图缺）
足太阳膀胱经（壬水）
膀胱者，州都之官，津液藏焉，气化则能出矣。其见症也，头苦痛，目似脱，头两边痛，泪出，脐反出，下肿，便脓血，肌肉痿，项似拔，小腹胀痛，按之欲小便不得。
膀胱足太阳之脉，起于目内眦，上额交巅；其支者，从巅至耳上角；其直者，从巅入络脑，还出别下项，循肩膊内，挟脊抵腰中，入循膂，络肾属膀胱；其支者，从腰中下挟脊贯臀，入膕中；其支者，从髆内左右，别下贯胛，挟脊内，过髀枢，循髀外从后廉下合膕中，以下贯踹内，出外踝之后，循京骨至小指外侧。多血少气，申时气血注此。
膀胱腑之图
膀胱重九两二铢，纵广九寸。盛溺九升九合，广二寸半。
《甲乙经》曰：膀者，横也。胱者，广也。言其体横广而短也。
膀胱上下俱有口，上口络于阑门，下口裹胞，乃胞外脂膏也，形与绵球相似。
通身虚松，可以畜水，渐渍而渗入胞中，胞满而溺出也。
膀胱腑之图（图缺）
足太阳膀胱经
左右共一百三十六穴
足太阳膀胱经图（图缺）
补：橘核　菖蒲　龙骨　续断　益智仁
泻：芒硝　滑石　车前子　泽泻
温：茴香　乌药
凉：生地黄　甘草梢　黄柏
东垣报使引经：藁本（行上）　羌活（行上）　黄柏（行下）
足少阳胆经（甲木）
胆者，中正之官，决断出焉。其见症也，口苦，马刀挟瘿，足外热，寝寒憎风，体无膏泽，胸中胁肋、髀膝外至胻、绝骨、外踝前诸节痛，善太息。
胆足少阳之脉，起于目锐眦，上抵头角，下耳后，循颈，行手少阳之前，至肩上，却交出手少阳之后，入缺盆；其支者，从耳后入耳中，出走耳前，至目锐眦后；其支者，别目锐眦，下大迎，合于手少阳，抵于䪼，下加颊车，下颈合缺盆以下胸中，贯膈络肝属胆，循胁里，出气街，绕毛际，横入髀厌中；其直者，从缺盆下腋，循胸过季胁，下合髀厌中，以下循髀阳，出膝外廉，下外辅骨之前，直下抵绝骨之端，下出外踝之前，循足跗上，入小指次指之间；其支者，别跗上，入大指之间，循大指岐骨内出其端，还贯入爪甲，出三毛。多气少血，子时气血注此。
胆腑之图
胆在肝之短叶间，重三两三铢，藏精汁三合，状如瓶。
胆腑之图（图缺）
《卮言》曰：胆者，澹也。清净之府，无所受输，淡淡然者也。
中梓曰：胆者，担也。中正之官，决断出焉。言有担当也。
足少阳胆经
左右共八十六穴
足少阳胆经图（图缺）
补：草龙胆　木通
泻：青皮　柴胡
温：半夏　生姜　陈皮　川芎
凉：黄连　竹茹
东垣报使引经：川芎（行上）　柴胡（本经）　青皮（行下）
足厥阴肝经（乙木）
肝者，将军之官，谋虑出焉。肝者，罢极之本，魂之居也，为阳中之少阳，通于春气。肝以胆为腑，其母肾水，其子心火，其克脾土，其贼肺金。其象木，其藏魂，其旺春，其绝秋，其色青，其位东，其卦巽，其恶风，其性仁，其音角，其数八，其味酸，其臭羶，其华爪，其候目，其充筋，其液泣，其声呼，其气嘘。其不足则悲，其有馀则怒。其平脉弦，其贼脉涩，其死庚辛日。其畜鸡，其穀麦，上为岁星。其见症也，头痛脱色，善洁，耳无闻，颊肿，肝逆面青，目赤肿痛，两胁下痛引小腹，胸痛胁肿，妇人小腹肿，腰痛不可俯仰，四肢满闷，挺长热，呕逆，睾疝暴痒，足逆寒胻，善瘛，遗溺淋溲，便难癃狐，疝㿗冒眩，转筋阴缩，筋挛善恐，胸中喘，骂詈，血在胁下喘。春胃微弦曰平，弦多胃少曰肝病，但弦无胃曰死。胃而有毛曰秋病，毛甚曰今病。脉来耎弱，招招如揭长竿末梢，曰肝平；脉来盈实而滑，如循长竿，曰肝病；脉来急溢，颈如新张弓弦，曰肝死。真肝脉至，中外急如循刀刃责责然，如按琴瑟弦，色青白不泽，毛折乃死。足厥阴气绝，则筋缩引卵与舌卷。筋者，聚于阴器而络于舌本，故脉不荣即筋缩急，筋缩急即引卵与舌，故舌卷卵缩。此筋先死，庚日笃，辛日死。肝绝八日死。肝至悬绝，十八日死。青欲如苍璧之泽，不欲如蓝。青如翠羽者生。青如草兹者死。恚怒气逆上而不下，则伤肝。实则梦山林大树，虚则梦细草苔藓。怒伤肝，悲胜怒。风伤筋，燥胜风；酸伤筋，辛胜酸。酸走筋，筋病毋多食酸。多食辛，则筋挛急而爪枯。肝欲散，急食辛以散之，以辛补之，以酸泻之。肝苦急，急食甘以缓之。粳米、牛肉、枣，葵皆甘。
肝脏之图
肝重四斤四两，左三叶，右四叶，附脊第九椎。
肝脏之图（图缺）
《卮言》曰：肝者，干也。属木，象木枝干也。
足厥阴肝经
左右共二十八穴
足厥阴肝经图（图缺）
肝足厥阴之脉，起于大指丛毛之际，上循足跗上廉，去内踝一寸，上踝八寸，交出太阴之后，上膕内廉，循股阴入毛中，过阴器，抵小腹，挟胃属肝络胆，上贯膈，布胁肋，循喉咙之后，上入颃颡，连目系，上出额，与督脉会于巅；其支者，从目系下颊里，环唇内；其支者，复从肝别贯膈，上注肺。多血少气，丑时气血注此。
补：木瓜　阿胶　薏仁　酸枣仁
泻：青皮　芍药　柴胡　青黛
温：木香　肉桂　吴茱萸
凉：甘菊　龙胆草　胡黄连　车前子
东垣报使引经：柴胡（本经）　青皮（行下）　川芎（行上）
督脉
督脉起于下极之俞，并于脊里，上至风府，入脑上巅，循额至鼻柱，属阳脉之海。其见症也，脊强而腰厥。
督者，都也，行背部中，为阳脉之都纲，奇经脉也。
督脉图（图缺）
二十八穴
任脉
任脉起于中极之下，以上毛际，循腹里，上关元，至喉咙，属阴脉之海。其见症也，苦内结，男子为七疝，女子为瘕聚。
任者，妊也，行腹部中，为生养之本，亦奇经脉也。
任脉图（图缺）
二十四穴
冲脉
冲脉起于气冲，并阳明之经，夹脐上行，至胃中而散。其见症也，气逆而里急。
冲者，通也。言下至足，上至头，通十二经之气血。
带脉
带脉起于季胁，回身一周。　其见症也，苦腹满，腰溶溶如坐水中。
带者，束也，总束诸脉也。季胁在肋下接髋骨之间。
阳跷脉
阳跷脉者，起于跟中，循外踝，上行入风池。其见症也，阴缓而阳急。
跷者，健也，是人动足之所由也。
阴跷脉
阴跷脉者，起于跟中，循内踝上行至咽喉，交贯冲脉。其见症也，阳缓而阴急。义与阳跷同。
阳维脉
阳维起于诸阳之会。维者，维持之义也，为诸脉之纲维。
阴维脉
阴维起于诸阴之交。义与阳维同。二经之见症也，怅然失志，溶溶不能自持。惊即失志，喜忘恍惚。
任督二脉导引秘旨
夫人身之有任督，犹天地之子午也。人身之任督，以腹背言。天地之子午，以南北言，可以分，可以合，分之以见阴阳不离，合之以见浑沦无间。此修真者之周行也。惜夫！举世昏昏，尽趍岐径或默朝土帝，或内视腑脏，或存神闭息，或服气吞霞，或运气机行火候，或炼日月採精华，或日运脐轮夜运泥丸，或朝呼三魂暮摄七魄，或按周天而工搬运，或指斗柄而转化机，或守中黄绛宫而待神凝气聚，或运三华五炁而用洗骨伐毛，种种旁门，岂离任督，独惜其舍正路而不由耳。知之者，四门外闭，两目内观，心如止水，身似空壶，缔观黍米之珠，权作黄庭之主，不施搬运，自妙转旋，含光嘿嘿，调息绵绵，握固内守，注意玄关，顷刻而真元内还，未几而一阳来复，两肾如汤煎，膀胱似火热，任督犹车轮，四肢若山石，鼓巽运坤，天机自动，微以意定，则水火自然升降，如桔槔之呼水，稻花之凝露，谓之乾坤交垢罢，一点落黄庭。到此地位，意不可散，散则不成丹矣。故紫阳翁曰：真汞生于离，其用却在坎，奼女过南园，手持玉橄榄。身心浑沌，与虚空等，不知身之为我，我之为身，神之为气，气之为神，不规中而自规中，不胎息而自胎息，虚室生白，黑地引针，亦不知任之为督，督之为任也。此是最上一乘，慎勿身中摸索，真志于修者，其知所务哉。

别症论第十  ***************************
盖闻治适病者易，治失病者难。今工者尽难，而易者偶中，非若谆于、长沙之见，隔世不爽锱铢，而投治如合符节也。虽先圣立教详明，而阴阳虚实、元会运气、七情六淫、四时寒暑，错互不齐，况脏腑有合起之病，而感受无偏至之形，千端万绪宁能悉诸简编，即载籍极博，尤必先夫灵敏善乎。丹溪有言曰：医者临机应变，如对敌之将，操舟之工，自非随时取中，宁无愧乎。按前人已成之迹，应今人无限之病，何异按图索骥，幸其偶中也难矣。太无先生日：用古法治今病，如拆旧屋改新屋，不再经匠氏之手，其可用乎？洁古云：运气不齐，古今易辙，旧方新病，难相附合。许学士曰：予读仲景书，守仲景法，未尝守仲景方，乃为得仲景心也。王履曰：医术之要，先寻大意，大意既晓，则条分缕析，脉络分明。《内经》曰：「知其要者，一言而终，不知其要，流散无穷。」历观名论，皆以别症为先。吁嗟！症固难别，别症亦未易也。脉有雷同，症有疑似，水火亢制，阴阳相类。脏之发也，混于腑，血之变也，近于气。大实有羸状，误补益疾；至虚有盛势，反泻含冤。或辨色已真，而诊候难合，或指下既察，而症状未彰，欲按古今法而功效弗臻，欲师心处疗而狐疑莫决，展转进退，毫釐千里，独不计人以死生寄我，我以尝试图功，彼祸人者无论矣。即偶中者，讵可对衾影哉。彤溪有叔祖，年七十，患泄漏。丹溪曰：病久而不悴，便涩而不赤，脉涩而带弦，询其喜食鲤鱼，遂以茱萸、陈皮、生姜、砂糖等药，探吐胶痰而泻止。又有邻人，素患疳疮，夏初泄泻，脉涩而弦。丹溪曰：此下疳之重者，与当归芦荟丸去麝，四剂而泻止。夫此两人，症似脉同，而治之迥别者，求其本也。一人劳倦发热，口乾烦躁，面目皆赤。东垣曰：脉来鼓指而按之豁然，内真寒而外假热也，取参、术、姜、附煎就。使之冷服者，以真热假寒之剂治之，一贴而热势尽退。一人恶寒发战，两脉细微，按之甚数，以石膏、黄连清火之剂乘热顿服，而寒势遂止。此皆水火亢制而有兼化之象，设不从脉，按症治之，祸不旋踵。江右袁启莘平素劳心，处事沉滞，时当二气，小便不通，医者与六一散不效。再用木通、泽泻、茯苓、车前等药，又不效。诊得两寸洪数，知为心火刑金，故气化不及州都也。亟用黄连、茯神、人参、牛膝、麦门、五味，一剂而愈。闽中周东志，形羸善饭，忽患腹痛胀闷，众皆泥其脾虚多食不能运化，治以枳实、陈皮、青皮、神麴、白术、茯苓，胀势转增。右寸关洪滑，知为胃火上冲，惟用石膏、陈皮、山栀、甘草、升麻、黄芩，二剂而胀止。再用四君子加姜汁炒山栀，十剂而康。夫脏腑本不相悬，而用药若斯之异，倘泥而不通，其不致夭札者几希！一妇人多郁多产，肢体渐瘦，四肢微肿，咳嗽吐痰，稍有动作，头眩耳鸣，有与八珍汤者，久而无功。此肝脾郁伤血分，先用逍遥散加木香、龟胶、熟地，二十剂而症减其七。仍用八珍汤加丹皮、香附，两月而瘥。汪望洋之孙，年方舞象，发热吐痰，头眩羸弱，医皆以二冬、二母、四物、芩、柏治之。似疟非疟，倦怠异常，诊其右三部不及左者两倍，及知脾肺气虚，火不生土之候也，遂用补中益气加姜、桂至三钱，十剂而安，四十剂而平复。夫治气者，主阳而升，治血者，主阴而降，现症颇类，而治之法适不相侔，焉可以疑似之见贾祸耶？乐元忠妻，因免乳后病惊，身翩翩如在浮云中，举目则旋转，持身不定，四肢痠软，皆以安神补虚治之，前症转甚。戴元礼独曰：左脉芤且涩，神色不变，是惊气伤心包络积血耳。乃下血如漆者一斗，遂愈。大实似羸者此也。留守卫陆仲容之内，病大热妄见鬼神，手扬足掷，或用黄连清心汤，困苦垂毙。元礼视之曰：形瘦而色不泽，乃虚极耳，专与参耆而安。至虚似盛者此也。此两症者，元礼不起，而反剂杂投，幽潜沉冤矣。虽然难明者意，难尽者言，姑举一二，俾触类相通。惟愿志仁寿者，即病机浅易，必审察昭昭，标本彰明，必小心翼翼，明矣慎矣。又毋以疑惧起因循之弊，必以精详操独断之权。设有未确，阙疑以待高明，慎勿轻狂尝试，以图侥倖，庶无负于仁者之初心耳。不然，利心溺而名心深，机心起而仁心隐，毋乃自居于卑庸，而品节一坏，终世莫偿，贻害日多，噬脐何及，其可不痛切深戒哉？

四要论第十一  ***************************
按医学之要，有要于望闻问切者乎，无之也。哀夫！叔季之世，惟赖问之一端，况其素问未必能悉遵前训，止求病端，不察病本。又况士大夫多秘所患，以验医之能否，问恶可以穷病之情哉！或有攻苦之士，留心候诊，而伪诀讹传，皆泥于左心小肠、右肺大肠之讹，浸淫而莫悟，经位不别，尚何以察死生虚实之机耶？夫医之四要，犹人之四肢也，一肢废，不成其为人，一要缺，不成其为医。经曰：「望而知之谓之神，闻而知之谓之圣，问而知之谓之工，切脉而知之谓之巧。」六十一难曰：望而知之者，望见五色，以知其病之所处也。闻而知之者，闻其五音，以别其病之所出也。问而知之者，问其所欲五味，以知其病之所起所在也。切而知之者，诊其寸口，视其虚实，以知其病在何腑脏也。故夫初近患人，先望而闻，次问而切，诚不易之次第，而医者顾可忽乎？汇其亟要，列录于左，知言君子，将有择焉。
望
《灵枢经》曰：「色青者，其脉弦也;　赤者，其脉钩也；黄者，其脉代也；白者，其脉毛；黑者，其脉石。见其色而不得其脉，反得其相胜之脉，则死矣。得其相生之脉，则病已矣。」《五色》篇曰：「赤色出两颧，大如拇指者，病虽小愈，必卒死。黑色出于天庭，大如拇指，必不病而卒死。」「黄帝曰：青黑为痛，黄赤为热，白为寒，是为五官。」
《脉要精微论篇》曰：「夫精明五色者，气之华也，赤欲如白裹朱，不欲如赭；白欲如鹅羽，不欲如盐；青欲如苍璧之泽，不欲如蓝；黄欲如罗裹雄黄，不欲如黄土；黑欲如重漆色，不欲如地苍。五色精微象见矣，其寿不久也。」青如草兹，黄如枳实，黑如烟煤，赤如衄血，白如枯骨，皆死。青如翠羽，赤如鸡冠，黄如蟹腹，白如豕膏，黑如乌羽，皆生。夫五脏者，身之强也。头者精明之府，头倾视深，精神将夺矣。背者胸中之府，背曲肩随，府将坏矣。腰者肾之府，转摇不能，肾将惫矣。膝者筋之府，屈伸不能，行则偻附，筋将惫矣。骨者髓之府，不能久立，行则振掉，骨将惫矣。得强者生，失强者死。左颊属肝，额属心，鼻属脾，右颊属肺，颐属肾。青色见于太阴太阳，及鱼尾正面口角，如大青蓝叶怪恶之状者，肝气绝，主死。若如翠羽柏皮，只是肝邪，有怒病、惊病、风病、目病之属。赤色见于口唇及三阴三阳上下，如马肝之色，死血之状者，心气绝，主死。若如橘红马尾色者，只是心病，有火热、怔怖惊悸、夜卧不宁、健忘之属。白色见于鼻准及正面，如枯骨如擦残汗粉者，为肺气绝，主死。若如腻粉、梅花、白绵者，只是肺邪气虚，中寒、咳嗽、哮喘之属。黄色见于鼻，乾燥若土偶之形，为脾气绝，主死。若如桂花，杂以黑晕，只是脾病，饮食不快，四肢倦怠，胀闷泄泻呕吐之属。黑色见于耳或轮廓内外，命门悬壁，若污水烟煤之状者，为肾气绝，主死。若如蜘蛛网眼、乌羽之泽者，只是肾虚，火邪乘水之病。病者目睛不了了，鼻中呼不出吸不入，气短促而冷者，阴病也；目中了了，鼻中呼吸出入，能往能来，口鼻息长而皆热者，阳病也。病人及健人，黑色或白色，起入目及口鼻，三日中死。久病人，耳目及颧骨赤者，五日死。病人目无精光，面若土色，不受饮食，四日死。病人两目眦，有黄色起者将愈。病人面目俱黄者，不死。病人面唇青黑者死。健人及病人，面如马肝色，望之如青，近之如黑者死。鼻管仰起者死。神气枯藁，不润泽者死。
闻
经曰：「言而微，终日乃复言者，此夺气也。声如从室中言，此中气之湿也。因于暑，汗，烦渴而喘，静则多言。衣被不敛，言语善恶，不避亲疏者，此神明之乱也。」仲景曰：「病人语声寂然，喜惊呼者，骨节间病；语声喑喑然不彻者，心膈间病；语声啾啾然，细而长者，头中病。息摇肩者，心中坚；息引胸中上气者，咳；息张口短气者，肺痿吐沫。」病人五脏已夺，神明不守，声嘶者死。喉中有声，谓之肺鸣，火来乘金，不得其平则自鸣，此坏症也。虚劳痰嗽，渐至声哑者必死。大笑不止，心病也；喘气太息，肺病也；怒而骂詈，肝病也；气不足以息者，脾病也；欲言不言，语轻多畏者，肾病也。病人阴阳俱绝，失错不能言者，三日死。病人妄言错乱及不能言者，不治，惟热病者可以治。倦不欲言，纵使强言之，声怯弱而低微者，内伤不足也。语言前轻而后重，其言高，其声壮厉而有力者，外感有馀也。言响如从瓮中出，伤风也。言语无力，不欲言，难布息者，内伤也。言而不厌者，外伤也。
问
《素问·疏五过论篇》曰：「凡未诊病者，必问尝贵后贱，虽不中邪，病从内生，名曰脱营。尝富后贫，名曰失精。」「凡欲诊病者，必问饮食居处，暴乐暴苦，始乐后苦，皆伤精气。」「暴怒伤阴，暴喜伤阳。」诊有三常，必问贵贱，封君败伤，及欲候王，故贵脱势，虽不中邪，精神内伤，身必败亡。始富后贫，虽不伤邪，皮焦筋屈，痿躄为挛。」《征四失论篇》曰：「诊病不问其始，忧患饮食之失节，起居之过度，或伤于毒，不先言此，卒持寸口，何病能中。」《甲乙经》曰：问病者，所思何也，所惧何也，所欲何也，所疑何也。问之要察阴阳之虚实，辨脏腑之寒热。疾病所生，不离阴阳、寒热、虚实，辨之分明，治无误矣。《五十一难》问病欲得寒，而欲见人者，病在腑也；病欲得温，而不欲见人者，病在脏也。问其痛处，按之而痛止者为虚，按之而痛甚者为实，痛不移者为血，痛无定者为气。凡百病，问其昼则增剧，夜则安静，气病而血不病也；夜则增剧，昼则安静，血病而气不病也。昼热夜静，阳气旺于阳分也；昼静夜热，阳气下陷，入阴中也；昼夜俱热，重阳无阴也；亟泻其阳，峻补其阴。昼静夜寒，阴血旺于阴分也。夜静昼寒，阴气上溢于阳中也；昼夜俱寒，重阴无阳也，亟泻其阴，峻补其阳。昼寒夜热，病名阴阳交，变而死矣。《移精变气论篇》曰：「闭户塞牖，系之病者，数问其情，以从其意，得神者昌，失神者亡。」产后须问坐草难易，恶露多少，饮食迟早，生子存亡。盖形伤血伤之不同，补气补血之有异，饮食失节宜调中，生子不存兼开郁。问其所欲以知其病，欲热者知为寒，欲冷者知为热，好静恶动者知为虚，烦躁不宁者知为实，恶食知伤食，恶风知伤风。好食甘为脾虚，好食辛为肺病，好食酸为肝虚，好食咸为肾弱，好食苦为心病，此皆顺应而易治。若乃心病爱咸，肺伤欲苦，脾弱喜酸，肝病好辣，肾衰嗜甘，此为逆候，病轻必危，危者必死。王海藏曰：常人求诊拱默，惟令切脉，试其知否，殊不知气血附于经络，热则脉疾，寒则脉迟，实则有力，虚则无力，若得病之由及所伤之物，岂能以脉知之乎？故医者不可不问其由，病者不可不说其故。苏东坡曰：吾疾必尽告医者，使胸中瞭然，然后诊脉，疑似不能惑也。吾求愈疾而已，岂以困医为事哉。
切
经曰：必审其所始病，与今之所方病，然后各切循其脉，视其经络浮沉，上下逆从。六部之中，独小者病，独大者病，独迟者病，独疾者病，独热者病，独寒者病，独陷者病。脉从四时，谓之可治；脉逆四时，为不可治。所谓逆四时者，春得肺脉，夏得肾脉，秋得心脉，冬得脾脉也。热则脉数，寒则脉迟，沉主在里，浮主在表，虚者脉虚，实者脉实，涩者阳气有馀，滑为阴气不足，此八者脉之纲领也。长则气治，短则气病，数则烦心，大则病进，上盛则气高，下盛则气胀，代则气衰，细则气少，涩则心痛。心脉循血脉而行，持脉指法如六菽之重，按至血脉而得者为浮；稍稍加力，脉道粗者为大；又稍加力，脉道阔软者为散。肺脉循皮毛而行，持脉指法，如三菽之重，按至皮毛而得者为浮；稍不加力，脉道不利为涩；又稍加力，不及本位曰短。肝脉循筋而行，持脉指法，如十二菽之重，按至筋而脉道如筝弦相似为弦；次稍加力，脉道迢递者为长。脾脉循肌肉而行，持脉指法，如九菽之重，按至肌肉如微风轻颭柳梢之状为缓；次稍加力，脉道敦实者为大。肾脉循骨而行，持脉指法，按至骨上而得者为沉；次重而按之，脉道无力为濡；举止来疾流利者为滑。经曰先知经脉，而后知病脉，此之谓也。
脉盛滑而坚者，病在外；脉实小而坚者，病在内。脉小弱而涩者，谓之久病；浮滑而疾者，谓之新病。脉急为疝瘕、小腹痛。缓而滑曰热中，盛而坚曰胀。来疾去徐，上实下虚为厥颠，来徐去疾，上虚下实为恶风。寸口之脉，中手短者，曰头痛；中手长者，曰足胻痛；中手促上击者，曰肩背痛。浮而盛者病在外，沉而坚者病在中，沉而弱者寒热。推而内之，外而不内，身有热也。推而外之，内而不外，有心腹积也。推而上之，上而不下，腰足清也。推而下之，下而不上，颈项痛也。按之至骨，脉气少者，腰脊痛而身有痹也。黄帝曰：脉从而病反者，其诊何如？曰：脉至而从，按之不鼓，诸阳皆然。诸阴之反，何如？曰：脉至而从，按之鼓甚而盛也。

化源论第十二  ***************************
自人心不古，胶泥药性，拘惑成方，而化源之义，废而不讲久矣。夫不取化源而逐病求疗，譬犹草木将萎，枝叶蜷挛，不知固其根蒂，灌其本源，而仅仅润其枝叶。虽欲不稿，焉可得也。人第知枝叶蜷，而救枝叶者之近而切，救根荄者之远而迂，亦曾知根荄泽而枝叶靡不向荣，根荄戕而枝叶靡不受悴乎。《阴阳应象大论》曰：「治病必求于本。」《至真要大论》曰：「诸寒之而热者取之阴，热之而寒者取之阳，所谓求其属也。」《六元正纪大论》曰：「资其化源。」训诘谆谆，光如日月，罔非重源本耳。苟舍本从标，不惟不胜治，终亦不可治，故曰识得标，只取本，治千人，无一损。如脾土虚者，必温燥以益火之源；肝木虚者，必濡湿以壮水之主；肺金虚者，必甘缓以培土之基；心火虚者，必酸收以滋木之宰；肾水虚者，必辛润以保金之宗。此治虚之本也。木欲实，金当平之；火欲实，水当平之；土欲实，木当平之；金欲实，火当平之；水欲实，土当平之。此治实之本也。金为火制，泻心在保肺之先；木受金残，平肺在补肝之先；土当木贼，损肝在生脾之先；水被土乘，清脾在滋肾之先；火承水克，抑肾在养心之先。此治邪之本也。金太过，则木不胜而金亦虚，火来为母复仇；木太过，则土不胜而木亦虚，金来为母复仇；水太过，则火不胜而水亦虚，土来为母复仇；火太过，则金不胜而火亦虚，水来为母复仇，皆亢而承制，法当平其所复，扶其不胜。经曰：「无翼其胜，无赞其复。」此治复之本也。得其本则生生之本不阏而化，化之源无穷，谨道如法，万举万全，气血正平，长有天命。不然者，胶药执方，用之不疑，一旦败伤，动辄委命，叩以循环相制之微，惘然自失，犹为遁词以欺世，良可慨矣！

知机论第十三  ***************************
古之论病，不曰病形，不曰病体，命曰病机，夫机之义微矣哉。昔者养由氏，悬杨叶于旋风之间，矢无虚发，人皆异之。养由氏曰：矢之发也，不离乎机，机之发也，不离乎心。我方不知心之为叶，叶之为心，虽欲不中，胡可得也。机者，毫釐之间，间不容发，秒未之差，相悬无筭。夫以至微至活之理，非有至著至确之识，其可谓之知机耶！《内经》曰：「审察病机，无失气宜。」本草曰：欲疗治者，先察病机，病机未谙，岂能变化处治。徒循死句，守株待兔，不可以为工矣。若诸风掉眩，皆属肝木；诸痛疮疡，皆属心火；诸湿肿满，皆属脾土；诸气膹郁，皆属肺金；诸寒收引，皆属肾水。此病机之属于五运者也。诸暴强直，皆属于风；诸呕吐酸，皆属于热；诸躁狂越，皆属于火；诸痓强直，皆属于湿；诸涩枯藁，皆属于燥；诸病水液，皆属于寒。此病机之属于六气者也。然运气之道，亢极则复，反兼胜己之化，故河间尝曰：夏热太甚，林木流津，火极似水也。冬寒太甚，流水冰坚，阴极似阳也。仲景曰：阳病十八，阴病十八，五脏之病各有十八，合为九十病。又有六微，有十八病，合为一百八病。五劳七伤六极，妇人三十六病，不在其中，则病机之繁，未易枚举，病机之变，未易测识。奈何卑溺者流，捕风捉影，以依稀为实据，胶柱鼓瑟，以硬套为神良。如虚劳发热，吐血痰嗽，辄用一冬、二母、四物、芩、连、款花、紫菀之属；中风痿痹，辄用三生、二陈、秦艽、天麻之属；伤寒发热，辄用柴胡、黄芩、陈皮、甘草之属；水肿腹胀，辄用五皮、枳壳、泽泻之属；疟疾寒热，辄用青皮、草果、柴胡、乾葛、厚朴、常山之属；痢疾腹痛，辄用芍药、当归、黄连、木香、枳壳、槟榔之属；呕吐，辄用竹茹、山栀、橘皮、生姜之属；泄泻，辄用甘草、白术、茯苓、陈皮之属；小便不利，辄用猪苓、泽泻、木通、车前之属；精气不固，辄用莲须、芡实、金樱、牡蛎之属；不卧，辄用枣仁、远志之属；口渴，辄用花粉、门冬之属；头痛，辄用川芎、白芷、藁本之属；足痛，辄用木瓜、牛膝、苡仁之属；目疾，辄用四物、三黄、蔓荆、甘菊之属；妇科辄用香附、乌药、四物、陈皮之属。诸若此类，不可胜举。果尔则医亦何难之有耶？
夫运气参差，标本缓急，脏腑阴阳，贵贱贫富，虚实邪正，南北东西，活若荷中之露，实难捉摸，不知因病以用法，乃欲因法以合病，效之不获，则曰有命，讵然乎哉！岂谓法尽可废，必趍奇异，正恐法之可合者十三，不可合者十七。粗工未审，诩诩专恣，一旦告穷，伊谁之咎。嗟乎！皆由不知病机，专执病形之失也。昔者齐中尉潘满如小腹痛。仓公诊曰：病得之酒且内，其脉深小弱，气口紧小，见瘕气也。中尉不复自止于内，二十八日当溲血死。居二十五日果溲血，三日死。王仲宣，年二十。仲景谓之曰：「君有病，四十岁当眉落，眉落半年而死，服五石汤可免。」仲宣嫌其言，受汤弗服。居数日，见仲宣曰：「服汤否？」曰：「已服。」仲景曰：「色候固非服汤之诊，君何轻命也。」后二十年果眉落，至一百八十日而死。古称知机，其神者庶几其人欤。学者每以此案自反，当得愧汗通身，抑此神奇岂别有术数之操，只熟于理而已。理熟则机得，机得则言中，奈何不察其机，自居于闇，而动以先哲为不可冀也，亦知先哲之勤求古训，与今日之医甚悬绝哉！。

明治论第十四  ***************************
医门之理，赜而难穷。莫先乎见其大意，大意见则条理在我，由此寻绎，究何难穷。粗工错缪，如肓人适野，不辨东西，又如罗雀于江，罾鱼于林，冀其幸而得之，岂理也哉？夫三法四因、五治六淫、八要十失，最宜早辨。三法者，初中末也。一日初法，当用峻猛，缘病新暴，感之轻，发之重，以峻猛之药亟去之。二曰中法，当用宽猛相济，缘病非新非久，须缓急得中，养正去邪，相兼治之。三日末法，当用宽缓，药性平善，广服无毒，取其安中补益，缘病久邪去，正气日微也。四因者，有始因气动而内有所成病者，积聚症瘕之类；有始因气动而外有所成病者，痈疽疮疡掉瘈之类；有不因气动而内有所成病者，留饮宿食、喜怒想慕之类；有不因气动而外有所成病者，瘴气邪魅蛊毒、虫咬兽伤、堕坠刀斫、刺射捶扑之类。五治者，和取从折属也。一曰和。假令小热之病，当以凉药和之，和之不已，次用取。二曰取。为热势稍大，当以寒药取之，取之不已，次用从。三曰从。为热势既甚，当以温药从之，从之不已，次用折。四曰折。为病势极甚，当以逆制之，制之不已，当以下夺之，下夺不已，次用属。五曰属。为求其属以衰之，如热陷骨髓，针药之所不及，故必求其属。属者，生克之本，王太仆所谓壮水之主，以制阳光是也。六淫者，阴阳风雨晦明也。阴淫寒疾则怯寒，此寒水太过，别浅深以温之。阳淫热疾则恶热，此相火太过，须审虚实以凉之。风淫末疾，末谓四肢也，必身强直此风木太过，须和冷热以平治之。在阳则热，在阴则寒，寒则筋挛骨痛，热则委缓不收。雨淫腹疾，则湿气濡泄，此湿土太过，以平渗燥之，兼看冷热之候。晦淫惑疾，晦邪所干，精神惑乱，此燥金太过，当滋养之。明淫心疾，心气鼓动，狂邪谵妄，此君火太过，当镇以敛之。八要者，虚实、冷热、邪正、内外也。一曰虚。脉细、皮寒、气少、泄泻、饮食不进，此为五虚。二曰实。脉盛、皮热、腹胀、前后不通、闷瞀，此为五实。三曰冷。阳气衰微，腑脏积冷。四曰热。阴气衰弱，腑脏积热。五曰邪。非脏腑正病也。六曰正。非外邪所干也。七曰内。情欲所伤，不在外也。八曰外。外物所伤，不在内也。十失者，病在骄恣背理，不遵医戒，不自珍爱，一失也。轻身重财，治疗不早，诊视不勤，二失也。听从师巫，广行杀戮，不信医药，三失也。忧思想慕，怨天尤人，广生懊恼，四失也。讳疾忌医，言不由中，药不合症，五失也。不能择医，或信佞言，或凭龟卜，六失也。室家不和，处事乖戾，尽成荆棘，七失也。不明药理，旦暮更医，杂剂妄投，八失也。但索速写方，药材滥恶，妄为加减，九失也。奉持匪人，煎丸失法，怠不精详，十失也。工医者，不可不知此数则，物理论曰：古之圣医，知天地神祗之妙，性命吉凶之数，处虚实之分，定顺逆之节，贯微通幽，不失细少，然而虽高必以下为基，岂猎等可造，学者果有是志，请从此卑迩始。

风土论第十五  ***************************
盖闻一病而治各不同者，地势使然也。五方之气不齐，而粗工杂合以治，岂知大体者哉。寿苍生者，不分畛域，有事四方，男子之常，奈之何不亟为究也。东方之域，今之南直浙江、山东、福建是也。于象为木，于时为春，天地之所始生也，禀东方之风气者多风。鱼盐之地，滨海傍水，其民食鱼而嗜咸，其利丰，故安其处。其味美，故恣其食。鱼者，假湿热而生，令人热中。盐入肾，肾属水，水制火，火属心，心主血，盐胜血，令人发热而阴伤。其民黑色而疏理，其病皆为痈疡，宜培土之基以御邪风，其治宜砭石，故砭石者，亦从东方来。西方之域，今之陕西、四川是也。于象为金，于时为秋，天地之所收引也，禀西方之风气者多燥。地方高阜，陵居而多风，金气肃杀，水土刚强，其民不衣布帛，衣褐荐，食酥酪，形体脂肥，肤腠封闭，血气充实，故外邪不能伤。其病也，皆因七情、饮食、男女之过，其治宜毒药峻攻，可使遄已，故毒药者，亦从西方来。北方之域，今之北直山西是也。于象为水，于时为冬，天地之所闭藏也，禀北方之风气者多寒。地高陵居，风寒冰冽，其民乐野处而乳食，其病多寒中，宜益火之源，以消阴翳。其治宜灸焫，故灸焫者，亦从北方来。南方之域，今之江西、两广、云、贵是也。于象为火，于是为夏，天地之所长养也，禀南方之风气者多热，其地卑下，水土孱弱，雾露所聚，岚瘴乘人，其民嗜酸，食不芬香，阳盛之处，故多赤色。味酸主敛，故皆致理。热气内伤，湿气外薄，加之嗜酸，肝经受损，故病挛痹，宜壮水之主，以制阳光。其治宜微针，故九针者，亦从南方来。中央之域，今之河南、湖广是也。于象为土，于时为长夏，天地之所以生万物也，禀中央之风气者多湿。其地平以湿，四方辐辏，万物交归，故民食杂而不劳。《阴阳应象大论篇》曰：「地之湿气，感则害皮肉筋脉。」故其病多痿弱气逆及寒热也，当扶木之主以制土邪，其治宜导引按跷。故导引按跷者，亦从中央出也。丹溪曰：西北之地多风寒，故患外感者居多。东南之地本卑湿，故患湿热者恒众。盖北方高阜，天不足西北而多风，南方卑下，地不满东南而多湿。方土之候，各有不齐，所生之病，多随土著。西方气厚，饮食倍常，居室俭素，元气不戕。一有疾病，辄用疏利，其病如脱。若夫东南体质柔脆，腠理不密，饮食色欲，与西北迥别，概用疏利，不几于操刃杀人耶。虽然西北固厚，安能人人皆实，东南固薄，安得人人皆虚，必观其人，因症而药，斯无一偏之弊耳。倘盈虚消息之故茫然，而欲强勉图功，不亦远乎？

虚劳论第十六  ***************************
盖闻人之生也，负阴而抱阳，两者和则四体强，两者亏，则万病作。三因之症多端，而根本之伤独重。经曰：「有所劳倦，形气衰少，穀气不盛，上焦不行，下脘不通，胃气热，热气熏胸中，故内热。」此言气虚之痨也。又曰：「阴虚生内热。」此言血虚之痨也。《内经》之言虚痨，惟是气血两端。至巢氏始分五脏之痨、七情之伤，又分气、血、筋、骨、肌、精之六极，甚而分脏腑、肌骨为二十三蒸。《本事方》语传尸鬼疰至于九十九种，凿空生蔓，使学者惑于多岐，靡所适从，伊谁之咎乎？盍以《内经》为式，第于脾肾分主气血，约而实该，确而可守也。夫人之虚，不属于气，即属于血，五脏六腑，莫能外焉，而独拳脾肾者？水为天一之元，土为万物之母，二脏安和，诸经各治，百疾不生。盖脾具土德，脾安则土为金母，金实水源，且土不侮水，水安其位，故脾安则肾愈安也。肾兼水火，肾安则水不挟肝上泛而凌土湿，火能益土，蒸腐而化精微，故肾安则脾愈安也。救肾者必本于阴血，血主濡之，阴本下降，虚则上逆，当敛而抑，六味丸是也。救脾者必本于阳，气主煦之，阳本上升，虚则下陷，当升而举，补中益气汤是也。近世治痨专以四物、二冬、黄柏、知母，不知皆行秋冬之令，非所以生万物者也。且血药常滞，必妨痰而减食，血药常润，必滑肠而泄泻，况黄柏苦寒尤能减食，知母甘寒尤能滑肠，二味俱泻肾经实火。丹溪有言曰：实火可泻，虚火可补，痨症之火，虚乎实乎，泻之可乎？即知其宜补，而用药颇多疑难。如补脾保肺，法当兼行，然脾喜温燥，肺喜清润，保肺则妨脾，保脾则妨肺，须知燥热而甚，能食而不泻者，润肺当怠而补脾亦不可缺也。若虚羸而甚，食少肠滑，虽多嗽喘，但当补脾而清润宜戒矣。脾有生肺之能，肺无扶脾之力，故补脾尤要于保肺也。尝见痨症多死于泄泻，泄泻多由于寒凉，此至著至确者也。又如补肾扶脾，法当兼行，然甘寒补肾又恐不利于脾，辛温快脾又恐愈伤其水。两者并衡，较重脾土，以土能生金，金为水母故也。若肾大虚者，又不可拘，但补肾之中不脱扶脾，壮脾之中不忘养肾可耳。又如补气补血均不可少，然气药有生血之功，血药无益气之理也。故古之名论，或曰独阴不长，或曰血脱补气，或曰甘温能除大热，或曰阳生阴长，圣贤之意，皆以春夏之令可以发育，秋冬之气不能生长，且虚痨证受补者可治，不受补者不治。故朱丹溪专主滋阴，其治痨方案，用人参者十有六七。葛可久神于治痨，其垂著十方，多用人参。自好古肺热伤肺，节斋服参必死之说，印定后人眼目，遂至畏人参如畏砒鸩，甘用苦寒，直至上呕下泄，犹不悔悟，良可憾矣。幸汪石山、李濒湖深指其误，详为之辨，而宿习沿流极重难返，贻祸至今未有抵止。余所以不禁婆心，为之呕肝胆而揭日月也。须知肺经自有热者，肺脉必洪数，按之而实，未合用参。若火来乘金者，肺脉虽洪数，按之必软，金气大伤，非参不能保之。前哲洞窥元本，预知流弊而为之说曰：土旺而金生，勿拘拘于保肺，水壮而火熄，毋汲汲于清凉。奉此两言，开万世之聋瞶，济无穷之夭枉矣。倘受病日深，中气已坏，药饵不可施功，针灸无所用巧，亟求胎息之工，鼓巽运坤，通任会督，发身中之造化，嘘既败之阳和，定操夺命之奇，永致康和之福。尊生者其可以草木无功，遂委之命也哉。

邪祟论第十七  ***************************
按《内经》十八卷，未尝有片语及邪祟，其言邪气盛则实者，指六淫之邪耳，非世俗所谓神鬼妖怪也。丹溪云：虚病痰病，有似邪祟。盖血气者，身之祟也。神既衰乏，邪因而入，理或有之。若夫血气两亏，痰客中焦，妨碍升降，不得运用，以致十二官各失其职，视听言动皆为虚妄，以邪治之，其人必死。或心灵虚损，惊惕如疾，如中鬼邪，或阳明内实，登高而歌，弃衣而走，杀人不避水火，骂詈不避亲疏，此皆神明摇乱之症。古虽有祝由一科，龙树咒法之治，皆移精变气之术，但可解疑释惑，使心神归正耳，何邪祟之可祛哉！虽然山谷幽阴，时有猿精狐怪，庄房日久，或多怨鬼愁魂魇胜已行，妖祸及于生命，形家未善，魑魅因而肆淫，顽如花木，取精多而为孽，微如鸡犬，历岁久而兴妖，然有犯有不犯者，抑又何也？一则曰：因虚而入，正气虚则阳明之气不足以胜其幽潜。一则曰：因心而客，邪心起则淫乱之神适足以招其类聚。畏惧深则疑似之念大足以惑其心神。或面黄肌瘦，或奇梦惊心，或昏倦嗜卧，或异症蜂起，或语言错乱，或嗜好失常，或饮食久绝而神色未变，或危笃垂毙而忽尔康强，或妄言祸福而明征不谬，或叫号震击而猛悍非常，或两脉而如出两人，或一脉而浮沉不等，乍疏乍数，乍大乍小，或促或结，或滑或实。凡遇此症，但以补虚安神为主，祛邪逐祟为佐，有痰者吐之消之，有积者下之攻之，用禁咒灸法以治其外，用正言激论以醒其心，未有不瘳者也。一旦张皇，纯用攻击，不求其原，妖乃愈甚矣。如八毒赤丸、苏合香丸之属，仅可施于一时，久而弗已。药且为祟，宁能去祟耶。昔有灸鬼穴法，以绢帛缚病人两手大拇指，取艾炷置于其中两介甲及两指角肉，四处著火。一处不著则不验，七壮神效，此屡试不诬者也。果患邪祟者，盍先从此治。

伤寒论第十八  ***************************
夫六气皆能害人，而伤寒为甚。杀厉之气，其来甚毒，况六经之变不齐，阴阳之间疑似，表里与半表半里，审视须详两感与合病、并病。辨别毋混，投剂稍有差讹，杀人速于用刃，故自古有难明之叹也。冬月严寒，万类潜藏，君子固密则不伤于寒。若肾虚之人太阳不固，偏易感寒，或卒受非常之冷，寒毒乘于肌肤，在冬三月发者，名正伤寒。伏而不发，至春始发，名曰温病。春犹不发，至夏始发，名曰热病。总是冬令之寒，随时令而更名也。独不言至秋为凉病者何也？寒水之气与火为仇，遇仇不发，已为火气所胜，而长夏湿土又制水邪，况至金令，金得寒而愈坚，故至秋则无伤寒也。仲景于伤寒独精，而遗言久远，废坠颇多。王叔和收集散亡，为之诠次，惜以己意溷经，未免穿凿。成无己顺文注释，并无校正，致将冬令伤寒之方通疗春夏温热之病，遗祸至今，未有能改。温热之变，必别有方，今皆失而无征。宋学士所以叹伤寒无全书也。陶节庵以麻黄、桂枝等剂难于轻投，辙以平和之剂代之，大违仲景之旨。夫伤寒病绪多端，万难轻忽，得其要领，易于拾芥，脉证与理而已。求之多岐，则支离繁碎如涉海问津矣。脉证者，表里、阴阳、虚实、寒热也。理者，知其常，通其变也。多岐者，蔓演之方书也。余故约六法以尽之，曰汗、吐、下、温、清、补。汗者，治在表也，而汗法有三：一曰温散。天遇寒胜之时，人逢阴阳之脏，夫阳气不充，则表不能解，虽身有大热，必用辛温。一曰凉解。炎热炽盛，表里枯涸，阴气不营，亦不能汗，宜用辛凉。一曰平解。病在阴阳之间，既不可温，又不可凉，但宜平用，期于解表而已。吐者，治在上也，吐中有发散之意，可去胸中之实。经曰在上者，因而越之是也。下者，攻其里也，而下法有五，痞满在气，燥实在血，四证俱具者，攻之宜峻也，但满燥实者攻之稍缓，但见痞实者攻之更缓，或行蓄血，或逐水停，轻重缓急，随证变通也。温者，温其中也，脏受寒邪，不温则死。夫气为阳，气虚则寒，故温亦是补。又名救里者，以阳虚大危亟当救援也。有直中阴经之寒，正虚邪凑多在冬月大寒之胜，不分经络而一于虚寒，且无表证之兼有传经，至三阴而寒者，其寒也久而后变，且有表证之兼，虽与直中相类，而所伤所治则有别矣。清者，清其热也，有热无结，不合下症。若不清之，邪气盘踞，热何由散乎？或下后有未尽之邪，亦宜清也。补者，救其虚也。古人言之颇详，今人畏而不敢使。伤寒犯虚者，坐而待毙，大可憾也。至若屡行发散，而汗不能透，阴气不能达也。人知汗属于阳，升阳可以解表，不知汗生于阴，养阴可以发汗也。又如内热不解，屡清而火不退，阴不足也。人知寒凉可以去热，不知壮水可以制火也。又如正虚邪旺，久而不痊，但与补正，其邪自除，此必见虚衰之阴脉者也。《伤寒论》曰：阴症得阳脉者生，阳症得阴脉者死。人皆奉其言，未知绎其义。夫正气实者多见阳脉，正气虚者多见阴脉。证之阳者假实也，脉之阴者真虚也。陈氏曰：凡察阴症，不论热与不热，惟凭脉用药，百无一失。不论脉之浮沉大小，但重按无力便是伏阴，然则沉小者，人知为阴脉，不知浮大者亦有阴脉也。是知伤寒虽有万变，虚实二字可以提纲。正胜则愈，邪胜则死。正气实者，虽感大邪，其病亦轻；正气虚者，虽感微邪，其病亦重。气实而病者，攻之即愈，虽不服药，经尽即安，何足虑也。所可虑者，惟挟虚耳。奈何庸浅之辈不分虚实，但遇伤寒，动手便攻，实症逢之，自可应手取效。若虚症而攻之，无不死者。概曰伤寒无补法，误矣。独不观仲景立三百九十九法，而治虚寒者一百有奇，垂一百一十三方，而用人参、桂、附者八十有奇。东垣、丹溪、节庵有补中益气、回阳返本、温经益元等，阳未尝不补也，独不可谬投于不虚之症耳。而概谓伤寒无补法，岂仲景之遗言不足信乎。伤寒传变先自三阳，后入三阴，此常序也，而变例不可不知。东垣曰：太阳经病若渴者，自入于本也，名曰传本。太阳传阳明者，名循经传；太阳传少阳者，名越经传；太阳传少阴者，名表里传；太阳传太阴者，名误下传；太阳传厥阴，名巡经得度传。陶节庵曰：或自太阳始，日传一经，六日至厥阴而愈者，或不罢再传者，或间经传者，或传二三经而止者，或始终只在一经者，或越经而传者，或初入太阳不发热，便入少阴而成阴症者，或直中阴经者，或两经三经齐病，不传而为合病者。有一经先病未尽，又过一经之传而为并病者；有太阳阳明合病者；有太阳少阳合病者；有少阳阳明合病者；有三阳合病者。若三阳与三阴合病，即是两感。刘草窗谓伤寒传足不传手，非也。人之气血，运行周身，岂邪遇手经而有不入者哉？寒之伤人，必先皮毛，皮毛者肺之合，外则寒慄鼻塞，内则喘嗽短气，非传肺乎？舌苔昏乱，非传心与包络乎？泄泻秘结，非传大肠乎？癃闭，非小肠乎？痞满上下不通，非传三焦乎？且《内经》云五脏六腑皆病，岂手经不在内乎。然经言传变不及手经者，何也？足之六经可尽周身之脉络，手经已在其内，不必复言矣。未满三曰，其邪在表，汗之而愈；满三日者，其邪在里，下之而愈。此特道其常耳。须知脉大浮数，在表可汗；脉实沉数，在里可下。日数虽多，有表症者必汗；日数虽少，有里症者必下，第当以表里为辨，不可以日数拘也。以上数则，词虽简约，伤寒之要诀，已无遗漏。倘能本此而精求之，可以升仲景之堂矣。

广嗣论第十九  ***************************
夫嗣续者，上接亘古之传，下行无疆之脉，顾不甚重哉！夫祖宗及今，不知几千世，一旦至我而斩，孝子慈孙所以吁天祷地而莫可谁何也。不知天地之大德曰生，生之气固流行遍满，何独至我而独靳乎？此其故可得而想矣。了凡先生曰：爱者生之本，忍则自绝其本。只此二句，充义之尽，便是圣贤。从来无绝嗣之圣贤，人亦奈何不强为善也。强为善，则生机充盎，麟趾锺祥，天岂能限，数岂能拘，星相岂能阻，风水岂能囿。夫然后调神以养气，养气以生精，勤事玄功，绵绵罔间，静心绝欲，严戒七情，功到药生，勃然䘒作，譬如天地之闭藏，一遇阳春，靡不发育。故《素问》曰：道者能却老而全形，年皆百数，能有子也。虽然药饵之功亦不可少，如女子禀畀羸孱，性情暴戾，尺脉微细，血海败伤者，固无论已。即性和而脉旺者，犹必平其阴阳，使月事无愆期之患，而子宫无阻塞之虞，一意固其天真，壮其胃气，勿泥妇人多气而以香附之类损其血，缩砂之类残其气。倘能知书明理，亦教之以养气存神，则其奏功捷于桴鼓。如此者谓之有其地矣。男子精衰多由于七情不能致慎，五脏不能相生，故《素问》曰：「肾者主水，受五脏六腑之精而藏之，故五脏盛，乃能泻。」《灵枢经》曰：五脏主藏精，藏精者不可伤。由是则五脏各有精，随用而灌注于肾，肾不过为都会关司之所，非肾之一脏独有精也。奈何举世不察，不能别脏腑之有馀不足而平之，但以补肾为功。不知热则害水，寒则伐火，即使肾气得补而四脏未平，终无相生之理，曷成孕育之功。若曰：某有秘授奇方，发无不中，遂欲执一以治万，岂理也耶！必察其症状通变用之，则病可必除，精可自足。如此者谓之有其种矣。天地生物必有氤氲之候，万物化生，岂无乐育之时。世之言三十时辰两日半，二十八九君须筭，特言其概耳，非的论也。居恒必两家寡欲，至经行一度必有一日絪縕之，候于一时辰时间，气蒸而热，神昏而闷，有动而莫遏之状，此的候也。逆而取之则成丹，顺而施之则成胎。其曰三日月出庚，又曰温温铅鼎，光透帘帏，皆言其象也。如此者谓之知其时候矣。褚氏谓阴血先至，阳精后冲而成男，阳精先入，阴血后参而成女，然世有精先至而生男，精后至而生女者，独何欤？东垣曰：经断一二日，血海始净，感者成男，四五日血脉已生，感者生女。六日以后，虽感无胎，然世有经始断，交合生女，经久断交合生男，亦有四五日以前交合无孕，八九日以后交合有孕者，独何欤？俞氏谓微阳不能射，弱阴不能挕，然世有羸夫弱妇，屡屡受胎，血气强盛者，反艰于育，独何与？丹溪专以妇人经水为主，然富贵之家，侍妾众多，宁无月事当期者乎？有已经首夫频频生育，而娶之以图嗣者，竟亦无胎，更与它人，转盻生子，独何与？故欲生子者，只以百脉齐到为善。百脉齐到者畅遂之极，而无一毫勉强是也。至男女之分，只以精血，各由百脉之齐到者以别胜负。然而有意种子，竞竞业业，必难结胎，偶意为之，不识不知，成胎甚易。如此者谓之结其子矣。自此而半产可虞，甚至一月而堕胎，人皆莫觉。一次堕，他次亦堕，只以为经行耳，宁知其胎已堕哉。故播种之后，勿复交接以扰其子宫，勿令劳役，勿令食冷，勿令疾行，勿令跌仆，勿令洗浴，勿令过醉，勿令之怒，勿令之惊，多服健胃和中、平肝养气之药，随时调养，可无遗堕之虞。既固其胎，宜遵胎教。巢氏曰：初受胎时未有定仪，因感而变，欲子端正庄严，宜口谈正言，身行正事。欲生男者，宜佩弦执弓矢；欲生女者，宜佩韦施环珮；欲子美好，宜佩白玉；欲子贤能，宜看诗书。古人转女为男之法，或以绛纱囊佩雄黄于左者，或潜以夫发及手足甲置蓆下者，或潜以斧置床下系刃向下者，或潜以雄鸡尾尖长毛三茎置蓆下者，此皆外象内感有妊者，宜亟闻也。由是观之，则世之无嗣者，靡非自戕自贼，以绝其生之本，岂其自然之性哉！愚尝谓造物有不毛之地，人应之，故妇人有无子宫者。造物无不雨露之，天人应之，故男子皆能施化，往往自失其道，致斩万世之传耳。嗟乎！人孰无心读此章者，可以猛然醒翻然悔矣。

妇科论第二十  ***************************
病之情一也，而疗妇人为难。所谓宁医十男子，莫医一妇人，此何说也。凡病皆始于七情，而后六气之邪乘虚来犯。妇人女子之性，阴浊胜而阳明微，慈恋爱憎，嫉妒忧恚，性情郁滞，染著坚牢，加之不出阃户，无可遣解，不习诗书，无可宽慰，义命之理茫然，怨尤之心横起。或有怀未能畅遂，或有病不可告人，含羞讳疾，偏信师巫，鄙吝恣睢，反疏药饵，所以受病之处蒂固根深，卒难全愈，况乎产蓐带下，三十六病损气伤血，挟症多端，故曰女人嗜欲过于丈夫，感病倍于男子，诚非虚语。寇宗奭曰：豪贵之家，居燠室之中，处帷幔之内，既不能行望色之神，听声之圣，又不能尽切脉之巧。黄帝曰：「凡治病察其形气色泽。」「形气相得，谓之可治；色泽已浮，谓之易已。」「形气相失，谓之难治；色夭不泽，谓之难已。」又曰：诊病之道，观人勇怯骨肉皮肤，能知其虚实，以为诊法。若妇人脉病不相应，既不得见其形，惟据脉供药，其可得乎？医者慎重，不免尽理，质问愚者，见所问繁多，以为医学不精，往往得药不信。昔者扁鹊见齐侯之色，尚不能取信，况其未之见者耶！是四诊之术不得其一矣。自古高人哲士为之别立一科，而重叹其难也。至于师尼寡妇及违时未笄之女郁情尤甚，奏效尤难，褚澄所以有疗各不同之说。然不达其情，而专责诸草木，是以江河填漏卮，虽多亦以奚为也。夫久郁生火，火贼元气，元气受贼，外邪并侮，现症即有百端，惟郁伤元气可一言以蔽之也。曰郁则芳香达气，似不可少。曰伤元气则养卫和营，又安可缓哉！前贤以归脾汤为补虚散郁之圣药，为其养心则神和，疏气则郁解，非越鞠丸可方拟者，故表而出之。


卷之三  ——————————————————————————————————————————————————————————————————————————————————————————

药性论第二十一  ***************************
神农三品数应重卦，增衍至今，马渤牛溲，亦无遗用。欲穷其类，虽一千八百九十二种，挂漏犹多。要皆圣贤好生之念，博阐以寿斯民，然质非甚敏，药繁则惑，能不怅多，岐之莫适乎。因考洁古老人《珍珠囊》止论百品，丹溪仅以随身七十二味，所在活人。与其多而馈，孰若少而察也，乃选四大家恒用，最切要者一百二十种，附录二十种，新补二十种。悉以时珍《纲目》为主，剪繁去复独存精要，採集名论，窃附管窥。比之旧本，十更四五，盖偕天下于燎原，而免妄投之失耳。
〔草部〕
人参　味甘性微温。无毒。入肺、脾二经。茯苓为使，恶卤咸，反藜芦，畏五灵脂。白中微黄，大而肥实者佳。去芦用。补气安神，除邪益智，消食开胃，止渴除烦。疗肠胃冷，止心腹痛。善理劳伤，最清虚火。
按　人参味甘，合五行之正，性温得四气之和。虚人服之，譬如阳春一至，万物发生。昔贤嘉其功魁群草，良非虚语。虚劳赖之，如饥渴之饮食。惜乎王节斋泥好古肺热伤肺之说，妄谓参能助火，阴虑忌服。自斯言一出，印定后人眼目。凡遇劳症，概不敢用。病家亦以此说横于胸中，甘受苦寒，至死不悟。岂非一言而伤天地之和哉！洁古谓其泻心、肺、脾、胃中火邪。东垣谓其血脱补气，阳生阴长之理。丹溪谓其虚火可补，参、耆之属。且言阴虚潮热，喘嗽吐血，四物加人参，或用琼玉膏，甚则独参汤主之。古今治劳，莫妙于葛可久，用参之剂，十有六七。由是则古之神良，未尝不以人参治阴伤，而世医为节斋所误，牢不可破。殊不知虚劳吐血，古人屡言其受补者可治，不受补者不治。故不服参者，不能愈。服参而不受补者，必不能愈。敢陈臆见，俟正于后之君子。若血症骤起，肺脉独实，胀症暴成，九候坚强，痧疹初发，斑点未彰，伤寒始作，热邪昌炽，惟兹数者，不可轻投也。
沙参　味甘苦性微寒。无毒。入肺经。恶防己，反藜芦。白而实者佳。去芦，微焙用。理胸中结热结血，治虚劳肺痿肺痈，定心内惊厥，退皮间邪热。
按　沙参气轻力薄，非肩弘任大之品也。人参补阳而生阴，沙参补阴而制阳，一行春气，一行秋气，不相侔也。
玄参　味苦咸性微寒。无毒。入肾经。恶黄耆、乾姜、大枣、山茱萸，反藜芦。忌铜器。蒸过晒乾。黑润者佳。补肾明目，涤热除惊。理伤寒狂邪斑毒，疗虚劳燥渴骨蒸，外科治瘰疬痈疽，女方主产乳余疾。
按　玄参色黑味咸，本为肾经之剂。古人多用以治上焦火症者，正为水不胜火，亢而僭上，宜壮水之主以制阳光。滋阴剂中须用蒸晒差减寒性，然亦不可久用也。
丹参　味苦微寒。无毒。入心经。畏咸水，反藜芦。润而咸者佳。微焙用。安神散结，益气养阴，去瘀血而生新血，安生胎而落死胎。理带下崩中，疗胎前产后。（新补）
按　丹参色合南离，独人心家，专主血症。古人称丹参一味，兼四物之功，嘉其补阴也。胃气虚寒者，斟酌投之。
黄耆　味甘微温。无毒。入肺、脾二经。茯苓为使，恶龟甲、白鲜皮。性软嫩，色绿而润者佳。蜜炙用。补肺气而实皮毛，敛汗托疮，解渴定喘，益胃气而去肤热，止泻生肌，补虚治劳。理大疯癞疾，治带下崩淋。
按　黄耆为补表要药。肺主皮毛，脾主肌肉。故入此二经。黄耆得防风，其功愈大，为其助达表分。表有邪气方实者，勿用。
甘草　味甘性平。无毒。入脾经。白术为使，恶远志，反大戟、芫花、甘遂、海藻，忌猪肉。赤皮坚实者佳。酒炙用。补脾和中，润肺治痿，止泻退热，坚筋长肌，除咽痛，定咳逆，解一切毒，和一切药。生用泻火热，熟用去里寒。梢止茎中痛，节主肿毒疮。
按　甘草外赤内黄，备坤离之色，味甘气平，资戊己之功。甘味居中，而能兼乎五行，可上可下，可内可外，有和有缓，有补有泄。理中汤用之，恐热剂僭上皮也；承气汤用之，恐峻剂速下也。故曰：热药用之缓其热，寒热有之缓其寒。甘能满中，故中满者勿用。甘能缓急，故筋急者宜之。头入吐药有功，梢达肾家清火。呕病、酒病、胀病，俱禁用也。
白术　味甘苦性温。无毒。入脾、胃二经。防风为使，忌桃李、雀肉、青鱼、菘菜。产于潜者佳。米泔浸半日，去皮切片，曝乾，蜜水拌炒至褐色用。健脾补胃。消穀进食，化胃家痰水。理心下急满，利腰脐间血结，祛周身湿痹。君枳实而消痞，佐黄芩以安胎。
愚按　白术甘温，得土之冲气，补脾胃之第一品也。术赞云：味重金浆，芳逾玉液，百邪外御，六府内充，察草术之胜，速益于己者。并不及术之多功也。俗医往往嫌其滞，一坐未读本草，一坐炮制未精耳。但脐间有动气，筑筑者禁之。
苍术　味苦甘辛性温。无毒，入脾、胃二经。畏恶悉同白术。产茅山，梗细皮黑，其须蓊茂，内有红点者佳。米泔浸一日，土蒸半日，刮去皮，晒乾切片，米糠拌炒，糠枯为度。发汗散邪，燥脾逐水，消痰下气，益胃和中，除山岚瘴气，辟鬼邪瘟疫。
按　苍术为湿家、痰家要剂，辛温辟邪，得天地之正气者欤。但阴虚便燥，渴而火亢者忌之。
当归　味甘辛性温。无毒。入心、脾、胃、三焦经。恶䕡茹、湿面，畏菖蒲、海藻、生姜。白而肥大坚实者佳。酒洗，去芦用。去瘀生新，舒筋润肠，温中止心腹之痛，养营疗肢节之疼。治痢排脓，生肌止痛，调经祛风，理崩带淋沥。
按　当归为血分要药，辛温而散，血中气药也。头止血而上行，梢破血而下流，身养血而中守，全活血而不走。气血昏乱，服之而定，能领诸血，各归其所当归之经，故名当归。若入吐衄崩下药中，须醋炒过。少少用之，多能动血耳。泄泻家禁与。
川芎　味辛性温。无毒。入肝经。白芷为使，畏黄连。形实色白润者佳。醇酒微煨用。主头痛面风，泪出多涕，寒痹筋挛，去瘀生新，调经种子，长肉排脓。小者名抚芎，能止痢开郁。
按　川芎亦血中气药，痘疹家不起发者，往往用之。然亦不敢多用，为其上升也。寇宗奭谓：久服川芎，令人暴亡。以其辛喜归肺，肺气偏胜，金来剋木，肝必受侮，久则偏绝。若君臣佐使，配合得宜，宁致此害哉！虚火上炎，呕吐咳逆者禁与。
白芍药　味酸苦微寒。有小毒。入肝经。雷丸为使，恶石斛、芒硝，畏鳖甲、小蓟，反藜芦。大而色白者佳。醇酒浸半日，煨透，切片，微炒。制肝而主血热目疾，胁下作疼；安脾而主中满腹痛，泻痢不和；敛肺而主胀逆喘咳，腠理不固。赤者行恶血，利小肠。
按　芍药收敛下降，行秋金之令，犹未若芩连之寒，而寇氏云：减芍药以避中寒，丹溪云：新产后勿用芍药，恐酸寒伐生生之气。盖以药之寒者，行杀伐之气，违生长之机，虽微寒如芍药。古人犹谆谆告戒，况大苦大寒之药，其可肆用而莫之忌耶？
地黄　味甘性寒。无毒。入心、肝、脾、肾四经。当归为使，恶贝母，畏芜荑、葱、蒜、萝卜。忌铜铁器。产怀庆，每只重五六钱者佳。砂锅柳甑，衬以荷叶，将地黄酒润。用缩砂末拌蒸，盖覆极密蒸半日，取起曝乾。如前又蒸又晒，九次为度。令中心透黑，即成熟地矣。
生者，凉血补阴，去瘀生新，养筋骨，益气力。理胎产，主劳伤，通二便，消宿食，心病而掌中热痛，脾病而痿蹶贪眠。
熟者，滋肾水，封填骨髓，利血脉，补益真阴。久病胫股痠痛，新产后脐腹作疼。
愚按　地黄为补肾要药，养阴上品。六味丸以之为首，天一所生之本也。四物以之为君，乙癸同源之义也。九蒸九晒方熟，每见世人一煮透，便以为熟地，误矣。禀北纯阴之性而生，非太阳与烈火交炼，则不熟也。所以固本膏，虽经日煎熬，必生熟各半用之。即此可以知地黄非一煮便熟者矣。以姜酒拌炒，生者不妨胃，熟者不滞膈。若痰凝气郁，食少泻多者，不可用也。
何首乌　味苦涩微温。无毒。入肝、肾二经。茯苓为使。忌诸血、无鳞鱼、萝卜、葱、蒜，铁器。选大者，赤白合用。泔浸，竹刀切如槟榔大，黑豆拌蒸二时，晒一日，如前又蒸，九次为度。补真阴，益精髓，理虚劳。能多嗣，强筋壮骨，黑发悦颜，消诸种痈疮，疗阴伤久疟。治崩中带下，调产后胎前。
按　何首乌补阴而不滞不寒，强阳而不燥不热，禀中和之性，而得天地之纯气者也。昔有老人何姓者，见藤夜交，掘而服之，须发尽黑，故名首乌。后阳事大举，屡生男子，改名能嗣，则其养阴益肾，可想见矣。
山药　味甘性平。无毒。入肺、脾、肾三经。喜麦门冬，恶甘遂。色白而腻者佳。饭上蒸透，切片炒黄用。补中益气，长肌强阴，安神退热，止泻固精。
按　山药得土之冲气，禀春之和气，比之金玉君子，无往不宜，但性缓，非多用不效。与面同食，不能益人。
萎蕤　味甘性平。无毒。入肺、脾、肾、肝四经。畏卤咸。色白而肥大者佳。润肺主嗽，补脾去热，养肝而理眦伤泪出，益肾而除腰痛胫寒。（新补。）
按　萎蕤滋益阴精，与地黄同功，增长阳气，与人参同力，润而不滑，和而不偏，譬诸盛德之人无处不宜，故神农收而为上品。自予拈出，近来用者稍多矣。
贝母　味苦辛性微寒。无毒。入心、肺二经。厚朴、白薇为使。畏秦艽、莽草、矾石，反乌头。选白而大者去心，糯米拌炒，米熟为度。消痰润肺，涤热清心。疗喘嗽红痰，除胸中郁结，下胞衣，傅人面疮，散项下瘿疬。
按　贝母本功惟入肺治燥痰，久服非脾家所喜，汪机云：俗以半夏燥而有毒，代以贝母。不知贝母治肺金燥痰，半夏治脾土湿痰，何可代也。脾为湿土，故喜燥；肺为燥金，故喜润。若痰属脾经，误投贝母，可翘首待毙。又诗云言採其莔，即贝母也。作诗者，本以不得志而言，今用以治愁郁者，其说盖本于此。脾虚食少者禁用。
知母　味甘苦性寒。无毒。入肺、肾二经。忌铁器。肥白而润者佳。去毛，铜刀切片，盐酒炒透。清肺经热，消痰捐咳，泻肾家火，利水润肠，除伤寒烦热，理肢体浮肿。
按　知母泻肾经有馀之火，惟狂阳亢甚者宜之。若肾虚而泻之则愈虚，而虚火愈甚。况寒能伤胃，润能滑肠，其害人也，隐而深。譬诸小人阴柔巽顺，似乎有德，至国祚己移，人犹莫觉其非者。近世治劳尊为上品，往往致上呕下泄，遂至不救，良可憾也！泻相火是其本功，至夫清金止嗽，盖相火不炎，自当驯致也。肠滑食少者，避之当如鸩毒。
桔梗　味苦辛性平。有小毒。入肺经。畏白及、龙胆草。忌猪肉。白而坚实者佳。去芦，米泔浸，切片，微焙。清肺热，除痈痿，通鼻塞，理咽喉，清头目，消痰下气，散风排脓，定痢疾腹痛，止胸胁烦疼。
按　桔梗为舟楫之剂，引诸药上至高之分以成功。既以上行，又能下气者，为其入肺，肺实主气，肺金得令，则浊气自下行耳。古称开提气血，郁症中宜用亦同此义。丹溪云：乾咳乃痰火郁在肺中，痢疾腹痛，乃肺金之气郁在大肠之间，均宜桔梗开之。观其开字及止痛，则其下气洵有神功也。若病不属肺者，用之无益。
半夏　味苦辛性温。有毒。入肺、脾、胃三经。柴胡为使，恶皂荚，畏雄黄、生姜、乾姜、秦皮、龟甲，反乌头。忌羊血、海藻、饧糖。白而大者佳。水浸七日，每日换水去帽，每斤用生姜五两，明矾二两，同煮二时，水乾为度。消痰燥湿，开胃健脾。除咳逆呕吐，定头眩、昏迷、伤寒、心下满坚、痰厥头疼，消痈堕胎。
按　汪机曰：脾胃湿热，涎化为痰，此非半夏，曷可治乎？若以贝母代之，翘首待毙。李时珍曰：脾无湿不生痰，故脾为生痰之源，肺为贮痰之器。半夏治痰为其体滑辛温也。涎滑能润，辛温能散亦能润，故行湿而通大便，利窍而泄小便。所谓辛走气，能化液，辛以润之是已。丹溪谓半夏能使大便润而小便长，成无己谓半夏行水气而润肾燥，《局方》半硫丸治老人虚闭，皆取其滑润也。俗以半夏为燥，不知利水去湿，故土燥非性燥也。但恐非湿热之邪而用之，是重竭其津液，诚非所宜。古人半夏有三禁，谓血家、渴家、汗家也。
南星　味苦辛性温。有大毒。入肝、脾二经。蜀漆为使，恶莽草，畏附子、乾姜、生姜。滚汤泡过，研细，入牛胆中，悬风处，经年用，换胆而再经年者尤佳。主中风麻痹，痰气坚积，口噤身强，破血利水堕胎。
按　南星气温而泄，性紧而毒，故能攻坚去湿。然半夏辛而能守，南星辛而不能守，其性烈于半夏也。然南星专主风疾，半夏专主湿痰，功虽同而用有别也。阴虚燥痰，在所禁忌。
天门冬　味苦甘性寒。无毒。入肺、肾二经。地黄、贝母为使，畏曾青，忌鲤鱼。肥大如地黄者佳。去心用。润燥保肺，定喘定嗽，消血化痰。治肺痿、肺痈，杀三虫，通大便。
按　天门冬清金降火，益水之源，故能下通肾气而滋补。肾主五液，燥则凝而为痰，得润剂，则肺不苦燥而痰自化，故湿火之痰，半夏主之，燥火之痰，天门冬主之。二者易治，鲜不危困。若脾胃虚寒，单服久服，必病肠滑而成痼疾。
麦门冬　味甘微寒。无毒。入心、肺二经。地黄、车前为使，恶款冬、苦瓠，畏苦参、青蘘、木耳、锺乳，忌鲫鱼。肥大者佳。去心用。退肺中伏火，故止嗽止渴。益精美颜，清心气惊烦，故宁血养营，安魂定魄。
按　麦门冬禀秋令之微寒，是以清肺多功。夫心火焦烦正如盛暑，秋风一至，炎蒸若失矣。大约与天门冬功用相仿，但甘味稍多，寒性差减，较胜一筹。然专泄而不专收，火盛气壮者相宜，气弱胃寒者，何可饵也？
五味子　肉味甘酸，核中苦辛而咸性温。无毒。入肺、肾二经。苁蓉为使，恶萎蕤，胜乌头。北产肥而肉厚者佳。嗽药生用，补药炒用，必打碎核，方五味备也。滋肾经不足之水，强阴涩精，除热解渴，收肺气耗散之金，疗咳定喘，敛汗固肠。
按　洁古云：夏服五味，使人精神顿加，两足筋力涌出。东垣云：收瞳神散大，乃火热必用之药。有外邪者不可骤用。丹溪云：收肺补肾，乃火嗽必用之药。寇氏谓：其食之多虚热者，盖收补之骤也。黄昏嗽乃火浮于肺，宜五味子敛而降之。若风邪在表，痧疹初形，一切停饮，皆当禁绝。
大黄　味苦性大寒。有毒。入脾、胃、肝、大肠四经。黄芩为使，忌冷水，恶乾漆。锦纹滋润者佳。主瘀血症瘕，留饮宿食，结热停痰，水肿痢疾，荡涤肠胃，推陈致新。
按　大黄乃血分之药，若在气分，是谓诛伐无过矣。仲景泻心汤，治心气不足。吐衄血者，乃心气不足，而包络、肝、脾与胃，邪火有馀也。虽曰泻心，实泻四经血中伏火也。又心下痞满，按之软者，用大黄黄连泻心汤，亦泻脾胃湿热，非泻心也。病发于阴而下之则痞满，乃寒伤营血，邪气乘虚，结于上焦，胃之上脘在于心。故曰泻心，实泻脾也。病发于阳而下之，则结胸，乃热邪陷入血分，亦在上脘，大陷胸汤丸皆用大黄，亦泻脾胃血分之邪也。若结胸在气分，只用小陷胸汤。痞满在气分，只用半夏泻心汤。成氏注释，未能分别此义。大黄诚有拨乱反正之功，然峻利猛烈，苟非血分结热，六脉沉实者，其可轻试哉！
黄连　味苦性寒。无毒。入心经。黄芩、龙骨、连翘为使，恶菊花、玄参、芫花、白鲜皮、白殭蚕，畏款冬花、牛膝，解巴豆、附子毒，忌猪肉。大如指，色鲜黄而坚重者佳。上焦酒炒，中焦姜汁炒，下焦吴茱萸拌炒。泻心除痞满，明目理疮疡，痢疾腹痛，心痛惊烦，杀虫安蛔，利水厚肠，天行热病，婴儿疳积。
按　韩懋曰：黄连与肉桂同行，能使心肾交于顷刻。时珍曰：古人治痢，用黄连、木香；水火散，用黄连、乾姜；左金丸，用黄连、吴茱萸；姜黄散，用黄连、生姜。口疮方，用黄连、细辛。皆是一冷一热。寒因热用，热因寒用，最得制方之妙，所以有成功而无偏胜也。《内经》曰：五味入胃，各归所喜攻，久而增气，物化之常，气增而久，夭之由也。王冰注云：增味益气，如久服黄连，反从火化也。盖大苦大寒，行隆冬肃杀之令，譬如皋陶明刑执法，是其职也，稷契夔龙之事，非其任矣。近世不明此义，见古人用以治痞满、治疳积，每遇腹中不宽快者，辄用枳实、黄连，以为宽中消食之剂。独不闻脾胃之气，虚则白术、陈皮补之；实则枳实、黄连泻之。若不分虚实，一概用之，杀人必矣。故脾虚血少，以致惊烦，痘疮气虚作泻，行浆后泄泻，肾虚五更泻，阴虚烦热，气虚蒸热，脾虚发泻，法咸禁之。
龙胆草　味苦涩性大寒。无毒。入肝、胆二经。贯众、小豆为使，恶地黄、防葵，酒浸炒。主肝胆热邪，下焦湿火，杀虫明目，小儿客忤疳气，痈肿疮疡。
按　龙胆草大苦大寒，譬之严冬，黯淡惨肃，冰凌盈谷，万卉凋残，人身之中，讵可令此常行乎？先哲谓：苦寒，伐标，宜暂不宜久，如圣世不废刑罚，所以佐德意之穷。苟非气壮实热者，率尔轻投，其败也必矣。
黄芩　味苦性寒。无毒。入肺、大肠二经。山茱萸、龙骨为使，恶葱实，畏丹砂、丹皮、藜芦、沙参、丹参。蒸透曝乾。中枯而大者，清肺止嗽化痰，目赤疔痈；坚实而细者，泻大肠火，除湿治痢，安胎利水。
按　陶隐居云：疗腹痛，利小肠。仲景云：少阳症腹中痛者，去黄芩，加芍药。心下悸，小便不利者，去黄芩，加茯苓。似与隐居之说不合，不知受寒腹痛，心下悸，小便不利，脉不数者，禁用黄芩。若热厥腹痛，肺热而小便不利者，可不用乎？善读书者。先求其理，毋泥其文。
附子　味辛甘性热。有毒。入脾、肾二经。畏防风、黑豆、甘草、黄耆、人参、童便、犀角。身矮乳稀，重一两五钱者佳。滚汤泡，去皮脐，切作四片，童便一碗，甘草汤一碗，同煮汁尽为度，新瓦上烘乾。主脏腑沉寒，三阴厥逆，心腹冷痛，积聚症瘕，寒湿痿躄，暴泻脱阳，噎膈呕哕，痈疽不敛，小儿慢惊，痘疮灰白，胃寒蛔动，强阴堕胎，坚筋骨，益气力，为寒湿圣药。
按　附子禀雄壮之质，有斩关之能，引补气药，追散失之元阳；引补血药，养不足之真阴，引发散药，以驱在表风邪；引温暖药，以除在里寒湿。丹溪曰：气虚热甚，稍加附子，以行参耆之功，肥人多湿亦用。《集验》曰：肿因积生，积去而肿再作。若再用利药，小便愈闭，医多束手。盖中焦气不升降，为寒所隔，惟服附子，小便自通。吴绶曰：伤寒传变三阴，及中寒夹阴，身虽大热而脉沉者，必用附子。厥冷腹痛，脉沉细，唇青囊缩者，急用之，有起死之功。近世往往不敢用，直至阴极阳竭而后议用迟矣。若阴虚内热，及内真热而外假寒者，不可误服。
麻黄　味辛甘苦性温。无毒。入肺、膀胱二经。厚朴为使，恶辛夷、石韦。去根节，水煮一二沸，去沫用。主冬三月寒邪，头痛身热脊强，去营中寒邪，泄卫中风热。
按　麻黄轻可去实，为发散第一药。惟当冬月，在表真有寒邪者宜之。或无寒邪；或寒邪在里；或伤风有汗等症。虽发热恶寒，其不头痛身疼拘急，六脉不浮紧者，皆不可用。虽可汗之症，亦不宜多服。汗为心液，不可汗而汗，与可汗而过汗，则心血为之动矣。或亡阳，或衄血而成大患，可不慎哉！
葛根　味甘辛平。无毒。入胃、大肠二经。主消渴大热。解肌发表，呕吐头痛，开胃下食。解诸毒，化酒毒，止血痢，散郁火。生者能堕胎。
按　葛根种种治效，只在阳明一经。仲景治太阳阳明合病，桂枝加麻黄、葛根。又葛根芩连解肌汤，用以断太阳入阳明之路，非即太阳药也。头痛乃阳明中风，可用葛根葱白汤。若太阳初病，未入阳明而头痛者，不可便服以发之，是引贼入阳明也。东垣曰：葛根鼓舞胃气上行，治虚泻之圣药。夫风药多燥，葛根独止渴者。以其升胃家下陷，上输肺金以生水耳。麻黄乃太阳经药，兼入肺经，肺主皮毛。葛根乃阳明经药，兼入脾经，脾主肌肉。发散虽同，所入迥异。
紫苏　味辛性温。无毒。入肺经。忌鲤鱼，双面紫者佳。开胃下气，温中达表，通大小肠，杀鱼肉毒。梗主下气安胎，子可润肠定喘。
按　紫苏本散风之剂，俗喜其芳香，旦暮资食，不知泄真元之气，所谓芳草致豪贵之疾者是也。气虚、表虚者，禁用叶。肠润、肺虚者，禁用子。
防风　味辛甘性温。无毒。入肺经。畏萆薢，恶藜芦、白蔹、乾姜、芫花，杀附子毒。坚实而润者佳。泻肺散风，赤眼冷泪，通利关脉，头眩头面游风。
按　防风能御风邪，故名，乃风药中润剂也。卑贱之卒，随所引而至，为去风去湿之仙药。肺虚者勿服之。
羌活　味甘苦性平。无毒。入小肠、膀胱、肝、肾四经。主风寒湿痹，筋骨挛疼，头旋掉眩，头项难伸。别有独活，功用相同。中国为独活，可理伏风；西羌者为羌活，可理游风。
按　羌活治肢节痛，因于风者宜之。若血气虚而痛者，误用之，反致增剧。
柴胡　味苦甘性微寒。无毒。入肝、胆二经。半夏为使，恶皂荚，畏女菀、藜芦，忌见火。主伤寒疟疾，寒热往来，呕吐胁痛，口苦耳聋，痰实结胸，饮食积聚，心中烦热，热入血室，目赤头疼，湿痹水胀。别有银州柴胡理肝劳，五疳羸热。
按　柴胡少阳经半表半里之药。病在太阳者，服之太早，则引贼入门。病在阴经者，复用柴胡，则重伤其表。世俗不明柴胡之用，每遇伤寒传经，未能辨别，以柴胡汤可藏拙，辄混用之，杀人不可胜数矣。劳症惟在肝经者，用银柴胡。若气虚者，不过用些小助参耆，非用柴胡退热也。若遇劳症，便用柴胡，不死安待！惟此一味。贻祸极多，故特表而详言之。
前胡　味苦甘辛性微寒。无毒。入肺、脾、胃、大肠四经。使与畏恶俱同柴胡。主下气散结，消痰定喘，消食安胎。
按　前胡主降，与柴胡上升者不同。长于下气，气下则火降，痰亦降矣。若不因外感之痰，及阴虚火动者，俱当远之。
升麻　味甘苦性平。无毒。入肺、脾、胃、大肠四经。坚实而绿色者佳。解百毒，杀精鬼，辟瘟瘴蛊毒。中恶腹痛，头痛齿痛，口疮斑疹，散阳明风邪，升胃中清气。
按　升麻禀极之清气，升于九天，故元气不足者，用此于阴中升阳。如泻痢崩淋、脱肛遗浊，须其升提。夫虚人之气，升少降多。经曰：阴精所奉其人寿，阳精所降其人夭。东垣摘入补中汤，独窥其微矣。凡气逆呕吐者，切勿轻投。
白芷　味辛性温。无毒。入肺、胃、大肠三经。当归为使，恶旋覆花。微焙。主头风目泪，齿痛眉疼，风痹瘙痒，止痛排脓，蛇伤金疮。
按　色白味辛，行手阳明庚金；性温气厚，行足阳明戊土；芳香上达，入手太阴辛金。故主治不离三经，燥能耗血，散能损气，有虚火者勿用。
藁本　味苦辛微温。无毒。入膀胱经。恶䕡茹，畏青葙子。大阳巅顶作痛，女人阴肿疝疼，胃风泄泻。
按　内热头痛，及春夏温暑之病，不宜进也。
甘菊花　味甘微寒。无毒。入肺、肾二经。枸杞、桑白皮为使。味甘而不苦者佳。去蒂。清头面风热，明目止泪，胸中热气，死肌湿痹。（新补）
按　甘菊花独禀金精，善制风木，且气性轻扬。故主用多在上部，同枸杞便能助肾矣。
细辛　味辛性温。无毒。入心、小肠二经。恶黄耆、山茱萸，畏滑石，反藜芦。主风寒湿痹，头痛鼻塞，下气破痰，头面游风，百节拘挛，齿疼目泪。（新补）
按　细辛禀升阳之气，辛香开窍。单服末至一钱，令人闷绝，则其燥烈可知。血虚头痛者，痛戒之。
秦艽　味苦辛性微温。无毒。入大肠、胃二经。菖蒲为使。畏牛乳。左纹者佳。祛风活络，养血舒筋，骨蒸黄疸，利小便。
按　秦艽风药中润剂，散药中补剂，故养血有功。中风恒用之者，治风先治血，血行风自减之意乎。
天麻　味辛性温。无毒。入肝经。大而透明者佳。酒浸煨透。主风虚眩晕，麻痹不仁，语言蹇涩，腰膝软疼，杀精魅蛊毒，理惊气风痫。
按　天麻虽不甚燥，毕竟风剂助火。若血虚无风者，不可妄投。
荆芥　味辛性温。无毒。入肝经。反驴肉、河豚、蟹、黄鱨鱼。主风热疮疹，瘰疬，结聚瘀血，湿瘟，清头目，利咽喉。
按　荆芥治风，贾相国称为再生丹，许学士谓有神圣功，戴院使命为产后要药，萧存敬呼为一捻金，陈无择隐其名为举轻古拜散。夫岂无故而获此隆誉哉？虽然用者须审察的当，今人但遇风症，辄用荆防，此流气散之相沿耳。不知风在皮里膜外者，荆芥主之，非若防风之入人骨肉也。
薄荷　味辛性温。无毒。入肺、肝二经。产苏州者良。忌见火。去风热，通关窍，清头目，定霍乱，消食下气。猫咬蛇伤、蜂螫，伤寒舌苔，和蜜擦之。
按　薄荷辛香，善疏结滞之气，多服损心肺。
玄胡索　味苦辛性温。无毒。入心、肺、脾、胃四经。破血下气，调经利产，止腹痛心疼，血晕崩淋。
按　玄胡索行气中血滞，血中气滞，庶几仙剂。虚人须与参、术同行，不尔损真。
郁金　味辛苦甘性温。无毒。入肺、肝、胃三经。主血积气滞，生肌定痛。
按　郁金能开肺金之郁，物罕值高。肆中多以姜黄伪之，必光明脆彻，苦中带甘味者真。虚人斟酌投之。
天花粉　味苦性寒。无毒。入心、肺二经。枸杞为使，恶乾姜、牛膝、乾漆，反乌头。白如雪者佳。主退热口渴，消痰，利膈，消肿毒，散扑损瘀血，通月经。实名栝楼，主疗结胸。子能润肺化痰。
按　天花粉禀清寒之气，旧称补虚，以热退为补，非真能补也。脾胃虚寒者禁之。
泽泻　味甘咸性微寒。无毒。入肾、膀胱二经。畏文蛤。去皮，酒润焙。主水道不通，淋沥肿胀，催生除湿，止泄精，去脬中留垢。
按　种种功能，皆由利水，何以又止泄精乎？此指湿火为殃，不为虚滑者言也。其性善泻，古称补虚者误矣。扁鹊谓其害眼者确也。六味丸用之者，古人用补必兼泻邪，邪去则补自得力，专一于补，必致偏胜之害。如病人无湿，肾虚精滑，目虚不明，法咸禁之。
车前子　味甘淡性寒。无毒。入肺、肝，小肠三经。酒拌蒸曝。主利水止泻，解热催生，益精明目，开窍通淋。其根叶长于行血逐水。（新补）
按　利水之品乃云益精，何也？男女阴中，各有二窍，一窍通精，乃命门真阳之火，一窍通水，乃膀胱湿热之水，二窍不并开，水窍开，则湿热外泄，相火常宁，精窍常闭，久久精足目明。《杂录》云：服固精药久，服此行房即有子。若阳气下陷，肾气虚弱者勿用。
木通　味辛甘淡性平。无毒。入肝、心、小肠三经。色白而细者佳。去皮用。主五淋癃闭，关格肿胀，杀虫宣窍，醒睡止痛，破血通经，催生堕胎，散肿下乳。
按　木通以疏通肝木得名。又甘淡能助西方秋气下降，专通气滞，肺受热邪，气化之源绝，则寒水断流，宜此治之。脚气症，足膝肿痛，用木通一味二两，水煎顿服。一日后，当发红疹便愈，夹以他药，即不效也。其性宣通，精滑气虚，内无湿热者，及孕妇均忌。
常山　味苦辛性寒。有毒。入肝经。忌葱、醋、菘菜。细实而黄，鸡骨者良。酒浸一宿，切极薄片，炒透。主痰结，疟疾，项下瘿瘤。
按　常山有劫疟之功，须发表提出阳分之后，用之神效。用失其宜，真气必伤。酒浸炒透，则力缓不发吐。若是虚疟，须与参、术同行，然亦不可多也。
草果　味辛性温。入胃经。主瘴疠疟疾，消痰化食，亦能散邪。（新补）
按　草果气猛而浊，如仲由未见孔子时气象。若气不实，邪不甚者，不必用之。
香附　味苦微温。无毒。入肺、肝二经。发散者生用，调经者童便浸炒。开郁化气，发表消痰，胸腹胁痛。
按　香附于气分为君药，乃气病之总司，女科之主帅也。虽然味辛性燥，多用损气血。
菖蒲　味辛性温。无毒。入心、肺二经。秦皮、秦艽为使，恶地胆、麻黄。忌饴糖、羊肉。勿犯铁，令人吐。石上产梗细而节密者良。去毛切片，微炒。宣五脏，通九窍，明目聪耳，开心益智，除咳逆上气，风寒湿痹，止小便利，治疥癣疮。
按　芳香利窍，心脾之良药也。能佐地黄、天冬之属，资其宣导，臻于太和。多用独用，亦为气血之殃。
远志　味苦辛性温。无毒。入肾经。畏珍珠、藜芦、蜚蠊、齐蛤，杀附子毒。甘草汤浸半日，去木曝过焙乾。补肾强志，益精定心，止惊。治皮肤中热，令耳聪明，疗痈疽，敷服皆奇。
按　远志入肾，非心药也。强志益精，治善忘。精与志，皆肾所藏也。精虚则志衰，不能上通于心，故善忘。《灵枢经》曰：「肾藏精，精舍志。肾盛怒而不止，则伤志，志伤则喜忘」。「人之善忘者，……上气不足，下气有馀，肠胃实而心肺虚。虚则营卫留于下，久之不以时上，故善忘也。」味中兼辛，故下气而走厥阴。经曰以辛补之。此水木同源之义，前古未发也。
牛膝　味苦酸性平。无毒。入肾、肝二经。恶龟甲，畏白前、白鲜皮，忌牛肉。产川中肥而长三尺余者良。酒浸蒸用。壮筋骨，利腰膝，除腰脊痛，寒湿痿痹，强阴益精，通精堕胎。理膀胱气化迟难，引诸药下行，甚捷。罨竹木刺入肉。
按　牛膝为阴，能降而不能升。脾虚下陷，因而腿痛膝肿，大非所宜。
补骨脂　一名破故纸。味辛性温。无毒。入肾经。恶甘草，忌羊肉，诸血。胡桃肉拌炒。达命门，兴阳事，固精气，理腰疼，止肾泄。
按　补骨脂暖补水脏，壮火益土之要剂，宜丸不宜煎。但性过于燥，阴虚火动，大便秘结者戒之。
菟丝子　味辛甘性平。无毒。入肾、肝二经。山药为使。酒煮竟日，打糜烂作饼，烘乾再锉入磨，方成细末。续绝伤，益气力，强阴茎，添精髓，坚筋骨，悦颜色，理劳伤，除梦泄。主寒精自出，溺有馀沥，去风明目。（新补）
按　菟丝子禀中和之性，凝正阳之气，为补肾要药。温而不燥，补而不滞，服食家多珍之。单服一味末，饮啖如汤沃雪，补土之母，故进食如神。
续断　味苦辛性温。无毒。入肝、肾二经。地黄为使，恶雷丸。产川中色赤而瘦，折之有烟尘者良。酒浸焙。补劳伤，续筋骨，通血脉，利关节，缩小便，止遗泄，理崩带。主一切肿毒，一切胎产病，暖子宫，去一切面黄虚肿。
按　续断气性中和，补而不滞，行而不泄，外科女科。需为上剂。但草茅根似续断，误服令人筋软。
石斛　味甘苦性平。无毒。入胃、肾二经。恶巴豆，畏殭蚕。酒浸酥拌，蒸一时用。清胃热，生长肌肉，逐皮肤虚热，强肾添精壮骨。主脚膝冷痛，骨髓中痛，厚肠止泻，安神定惊。
按　石斛性和，主用宏多，但气力浅薄。得参、耆便能奏功，专倚之，无捷得之效也。选择味甘者佳。误用木斛，其味大苦，饵之损人。
百合　味甘微苦性平。无毒。入心、肺二经。白花者良。补中保肺，止嗽安神，除百邪鬼魅，颠狂邪叫，一切痈疮，通大小便。
按《金匮要略》云行住坐卧不定，如有神灵，谓之百合病。以百合治之，则其清心安神，从可想见。久服使人心志欢和，但肠滑者勿用。
紫菀　味苦辛性微温。无毒。入肺经。洗去沙土，蜜润微焙。主咳逆喘嗽，虚劳多痰，烦渴，吐脓血。
按　苦能下达，辛可益金，故吐血虚劳，收为上品。入至高之脏，使气化及于州都，小便自利，人所不知。性滑不宜多用久用。
款冬花　味辛性温。无毒。入肺经。杏仁为使，恶皂荚、硝石、玄参，畏贝母、辛夷、麻黄、黄耆、黄芩、黄连、青葙。含英而不吐者良。去蒂，蜜水微焙。主咳逆上气，喘急喉痹，消渴，肺痈，肺痿，除烦化痰。
按《款冬赋》云：冰凌盈谷，雪积披崖，顾见款冬，炜然华艳。想见其纯阳之禀，故其主用皆辛温开豁之力也。世多以枇杷花伪之，故功无效耳。温而不助火，可以久任。
薏苡仁　味甘性平。无毒。入脾、肺二经。色白而糯者良。水淘曝乾，炒透用。健脾进食，保肺止嗽，解渴消水肿，疗湿热筋挛，去干湿脚气。
按　苡仁属土，本是脾药，虚则补母，故肺病用之。筋骨之病，以治阳明为本，故筋病用之。土能胜水，故泄利水肿用之。受热使人筋挛，受湿使人筋缓者，可用。受寒使人筋挛者，不可用也。妊娠久服，能堕胎儿。
白豆蔻　味辛性温。无毒。入肺经。老而光绽者佳。去衣微炒。主冷气吐逆，消食下气，宽胸进食，去白睛翳膜，脾虚疟疾。
按　白豆蔻，感秋燥之令，得乎地之火金，味辛气温，为脾家所喜。然元气虚，须与参、术同行，不尔损气。
肉豆蔻　一名肉果。味辛性温。无毒。入胃、大肠二经。米粉裹煨去油，忌铁器。止泻痢，温中消食，开胃止呕，辟鬼杀虫。
按　肉果，属金与土。下气者，心脾得补而善运气自下也，非若陈皮、香附之泄耳。泻利初起者，不可早服。
缩砂仁　味辛性温。无毒。入肺、脾、大小肠、胃、肾、膀胱七经。微炒去衣。下气化食醒酒，止心腹胁痛，理奔豚、霍乱吐泻、鬼疰，安胎。
按　芳香归脾，辛能润肾，为脾胃要药。若肾虚不归元，非此嚮导不济，然性燥火炎者忌之。胎妇气虚不可多服，反致难产，不可不知。
蓬莪蒁　味苦辛温。无毒。酒浸，煨透，切片炒。主积聚气凝，心腹疼痛，消食通经。
按　蓬莪蒁峻猛之性，诚为磨积之药。但虚人服之，积不去而真已竭，重可虞也。每见世俗治积块旦暮用之，反成痼疾。元气虚者，须与参、术同行，乃无损耳。
京三稜　味苦性平。无毒。入肺、肝二经。醋炒用。主积聚血结，心腹痛，堕胎。
按　昔有患症癖死者，遗言令开腹取之，得块乾硬如石，文理有五色，削成刀柄后刈三稜，忽化为水，故疗积块如神。蓬莪蒁破气中之血，京三稜破血中之气，主用颇同，微有气血之别。东垣五积方中，用此二味皆用人参赞助，故有成功而无偏胜也。若专用克伐，胃气愈虚，不能运行，积反增大矣，谨之。
艾叶　味辛苦性微温。无毒。入脾、肺、肝、肾四经。苦酒、香附为使。陈久者良。安胎暖子宫，止血痢，理肠风、吐衄、崩中，灸百病。（新补）
按　艾辛可利窍，苦可疏通，故气血交理，胎产多需之。
藿香　味辛性微温。无毒。入肺、脾二经。主温中开胃，行气止呕吐，定心腹痛。
按　交州记比藿香于苏合，《楞严经》谓之兜娄婆香，皆取其芳香。今售者不甚芳香或非真种耳。
泽兰　味苦性微温。无毒。入肝、脾二经。养新血，破宿血，消痈肿疮脓，产前后百病。
按　泽兰补而不滞，行而不峻为产科要药。
红花　味辛性温。无毒。入心、肝二经。酒喷微焙。主活血止痛，产后血晕。
按　红花色赤，宜为血症所需。多则行血，少则养血，然力薄不能独自成功，须归、地同行为妙。
香薷　味辛性温。无毒。入肺、胃二经。石生硬梗者良。发散夏月悽怆寒邪，下气定霍乱腹痛，利小便，治水肿甚捷。
按　香薷味辛性温，为夏月发散阴寒之剂。如纳凉过度，饮冷太多，阳气为阴邪所遏，以致头痛发热，烦躁口乾，吐泻霍乱，宜用之。以发越阳气，散水和脾则愈。若劳役受热，反用香薷，是重虚其表，反助其热，害人不浅。近世市人，多煎混售，嘿受其祸者，曷可胜数。
萆薢　味苦甘性平。无毒。入胃、肝、肾三经。薏苡仁为使，畏葵根、大黄、柴胡、前胡、牡蛎。忌牛肉。主风寒湿痹，腰膝作疼，去膀胱宿水，止失溺便频。
按　萆薢主用皆祛风湿、补下元。杨子建曰：小便频，茎内痛。必大腑热闭，水液只就小肠，大腑愈加燥竭。因强忍房事，有瘀腐壅于下焦，故痛。此与淋症不同，宜盐炒萆薢一两，煎服，以葱汤洗穀道即愈。肾受土邪则水衰，肝挟相火而凌土湿，得萆薢以渗湿，则土安其位，水不受侮矣。
威灵仙　味微辛咸性温。无毒。入十二经。忌茶茗、面。主宣通五脏，理痛风，散皮肤、大肠风邪，化痰行水。
按　威喻其猛，灵仙喻其效速。气壮者服之神效，虚弱人不宜用也。
钩藤　味甘性微寒。无毒。入肝经。舒筋除眩，下气宽中。主小儿惊痫，客忤胎风。（新补）
按　钩藤祛风而不燥，为中和之品。但久煎便无力。俟他药煎就后投钩藤一二沸即起，颇得力也。去梗纯用嫩钩，其功十倍。
茵陈　味苦性寒。无毒。入膀胱经。主湿热黄疸，利小肠。（新补）
按　茵陈虽去湿热，须五苓之类佐助成功，中病即已。若过用之，元气受贼。
马兜铃　味苦性寒。无毒。入肺经。去梗，微焙。主咳逆上气，消痰定喘。（新补）
按　兜铃体性轻扬，故功在至高之脏。根名青木香，疝家要药，可涂诸毒热肿。若肺虚挟寒者，不宜多用。
连翘　味苦性寒。无毒。入心、胃、胆、大肠、肾五经。主心经客热，诸经血结，消痈疽肿毒，清六经邪火。（新补）
按　连翘手少阴主药也。心为火主，心清则诸脏皆清。诸疮痛痒，皆属心火，故疮家以为要药。性极苦寒，多用即减食。
茴香　味辛性温。无毒。入胃、肾二经。主腹痛、疝气、霍乱吐逆，通命门，助阳事。
按　茴香辛香宜胃，温暖宜肾，故主治不越二经。若阳道数举，上有火症者禁用。八角者名大茴香，粟大者名小茴香，主用相仿，小者力差、薄耳。
〔木部〕
白茯苓　味甘淡性平。无毒。入心、脾、肺、肾、小肠五经。马蔺为使，畏牡蒙、地榆、秦艽、龟甲。忌醋。产云南，皮薄色白而坚重者佳。去皮膜，乳制用。补胃利小便，消痰去湿，止呕吐泄泻，安神定惊，保肺定咳，止渴安胎。抱根者为茯神，主用相仿，职专安神。赤色者，利水之外无他长。
按　茯苓假土之精气，松之馀气而成。无中生有，得坤厚之精，为脾家要药。《素问》曰：饮入于胃，游溢精气，上输于肺，通调水道，下输膀胱，则利水之药，皆上行而后下降也。洁古谓其上升，东垣谓其下降，各不相背也。小便频多，其源亦异。经云：肺气盛则便数，虚则小便遗。心虚则少气遗溺。下焦虚则遗溺。包络遗热于膀胱，则遗溺。膀胱不约为遗。厥阴病则遗溺。所谓肺气盛者，实热也，宜茯苓以渗其热，故日小便多者能止也。若肺虚、心虚、包络热、厥阴病，皆虚火也。必上热下寒，法当升阳。膀胱不约、下焦虚者，乃火投于水，水泉不藏，必肢冷脉迟，当用温热，皆非茯苓可治，故曰阴虚者不宜用也。茯神抱根而生有依守之义，故魂不守舍者，用以安之。赤者入丙丁，但主导赤而已。
琥珀　味甘性平。无毒。入心、肺、脾、小肠四经。主安神杀鬼，消瘀血，通五淋，明目去翳，止血生肌，合金疮。
按　琥珀感木土之气而兼火化，故有功于脾土。脾能运化，肺金下降，小便自通。因血少而小便不利者，误用之，反致燥急之苦。
肉桂　味辛甘性热。有小毒。入肾、肝二经。忌火、生葱、石脂，去皮用。主元阳痼冷，脾胃虚寒，温中降气，坚筋骨，强阳道，定惊，通血脉，制肝邪，下焦腹痛，奔豚疝瘕，宣通百药，善堕胞胎。
桂心入心、脾二经，理心腹痛，五劳七伤，杀三虫，宣气血，利关节，托痈疽痘毒，能引血成脓。
桂枝入肺、膀胱二经。无汗能发，有汗能止。主心腹痛，皮肤风。横行为手臂之引经，直行为奔豚之嚮导。
按　肉桂乃近根之最厚者，故治下焦。桂心即在中之次厚者，故治中焦。桂枝即顶上细枝，又名薄桂，故治上焦。此本乎天者亲上，本乎地者亲下之道也。王好古云：本草言桂发汗，而仲景治伤寒，有当汗凡数条，皆用桂枝。又云无汗不得服桂枝。汗多者用桂枝甘草汤，此又用桂闭汗。一药二用，何也？本草言桂辛甘，能通脉出汗者，是调其血而汗自出也。仲景云：太阳中风，阴弱者汗自出。卫实营虚，故发热汗出。又云：太阳病发热汗出者，此为营弱卫强，阴虚阳必凑之，故皆用桂枝发汗。乃调其营，则卫自和，风邪无所容，遂自汗而解，非桂枝能开腠发汗也。汗多用桂枝者，以之调和营卫，则邪从汗出而汗自止，非桂枝能闭汗也。昧者不知其意，遇伤寒无汗者亦用桂枝，误甚矣。曾世荣曰：小儿惊风及泻，宜五苓散泻丙火渗土湿。内有桂，能抑肝风而扶脾土也。《医余录》云：有人患眼痛，脾虚不能食，肝脉盛，脾脉弱。用凉药治肝则脾愈虚，用暖药治脾则肝愈盛，但于平药中倍加肉桂，杀肝益脾，一治两得之。传云木得桂而枯是也。若血症非挟寒，目疾非脾虚者禁用。
丁香　味辛性温。无毒。入肺，胃、肾三经。畏郁金，忌见火。去丁盖用。主脾胃虚寒，反胃呃逆，胸腹痛，痃癖，奔豚鬼疰，蛊毒，壮阳，暖腰膝，小儿吐泻慢惊，痘疮灰白。大者名母丁香，拔白须，涂孔中，即生黑。
按　丁香祛寒开胃之剂，同柿蒂止呃，同黄连乳汁点目，此得辛散苦降之妙。有火者忌服。
木香　味辛性温。无毒。入心、肺、脾、胃、肝、膀胱六经。入理气药，忌火。入止泻药，面裹煨。行肝气，泄肺气，健脾气，散滞气，止泻痢，定呕吐，健脾消食，除心腹胁痛，胀满积聚，开郁杀鬼安胎。
按　木香乃气分第一药也。肺实主气，肺气调，则金能制木而肝平。怒则肝气逆上，忤其元气，心有纵肝之情，而不能制则肝盛，得木香，则心畅而正气亦畅，肝气何逆之有哉！实心之行肝，非肝之自行也。气虚及阴虚火亢者禁与。
沉香　味辛性微温。无毒。入肾、肝二经。外黄内黑纹直而无夹木者佳。主鬼疰恶气，胀满心腹诸痛，郁结症癖，补脾益气，壮阳，大肠虚闭，小便气淋。
按　沉香色黑下坠，故达肾，诸木皆浮，此独沉水，故入肝木而治逆上之气。行气而不伤气，温中而助火，诚良剂也。气虚下陷者忌入。
柏子仁　味甘辛性平。无毒。入心、脾、肾三经。畏菊花、羊蹄草。蒸晒微炒。养心益智，安神定悸，益血兴阳，去邪魁，除风湿，美颜色，耳目聪明。
按　柏子仁，不寒不燥，甘而补，辛而润，其气芬芳，能透心肾而益脾胃，仙家收为上品。或泻或多痰者，勿用。柏叶养阴止血，属金善守。春採东，夏採南，秋採西，冬採北，方得节候生气。
枸杞子　味甘性平。无毒。入肺、肾二经。产甘州，色红润圆细，核少而甘美者良。补精强阴，明目安神，主热消渴，利大小肠。
根名地骨皮，补肾养阴。治在表无定之风邪，传尸有汗之骨蒸。
按　枸杞、地骨均为肾家之剂。热淫于内，泻以甘寒，地骨皮是也；精不足者，补之以味，枸杞子是也。肠滑者禁枸杞子，中寒者忌地骨皮。
益智仁　味辛性温。无毒。入心、脾、肾三经。绽满者佳。去壳，盐水炒，研细。温中进食，补肾扶脾，安神开郁，摄涎唾，止小便馀沥及夜多小便，梦泄精滑。
按　益智行阳退阴之药，三焦命门气弱者宜之。杨士瀛云：心者脾之母，进食不止于和脾，火能生土，当使心药入脾药中，庶几相得。古人进食，多用益智，土中益火也。血燥多火及因热而遗浊者，法咸禁之。
诃子　一名诃黎勒。味苦涩性温。无毒。入肺、大肠二经。清喉生用，止泻煨用，俱去核。固肠止泻，敛肺止嗽，降火消痰，利咽喉，通津液，下食积，除胀满，破结气，开胃止呕吐，久服令须发变黑。主肠风泻血，崩中带下，胎漏。（新补）
按　诃子能涩肠，然下气太急，虚人不可独用。同人参能补肺；同白术能益脾；同五味能敛肺；同橘皮能下气。波斯国人遇大鱼放涎滑数里，舟不能行，乃投诃子，其滑化为水，则其化痰消涎，从可想见矣。咳嗽未久，泻痢新起者，皆在禁例。
吴茱萸　味辛苦性热。有小毒。入肝、脾、肾三经。蓼实为使，恶丹参、硝石、白垩，畏紫石英。产松江，开口者佳，陈久者良。去梗盐汤泡半日，漉起曝乾用。温中下气，开郁止泻，去痰消食，除湿起阳，止吞酸、疝气、水肿，治心腹冷痛如神，杀鬼去虫。
按　吴茱萸辛散燥热，入厥阴居多，脾肾其旁及也。寇氏曰：下气最速，肠虚人服之愈甚。咽喉口舌生疮，以茱萸末醋调贴两足心，一夜便愈，引热下行也。性极燥极急，非大寒者不可轻投。虚泄者必与参、术同投，亦须少少用之，不尔损人。
山茱萸　味酸微温。无毒。入肝、肾二经。蓼实为使，恶桔梗、防风、防己。色鲜肉厚者佳。酒润去核，隔纸焙乾用。补肾助阳事，止腰膝痠疼，闭精缩小便。主月事多、耳鸣响。
按　山茱萸性温而润，故于水木多功。夫四时之令，春生而秋杀，万物之性，喜暖而恶寒。肾肝居至阴之地，非阳和之气，则阴何以生乎。小便不利者勿用。
杜仲　味辛甘性温。无毒。入肝、肾二经。恶玄参、蛇蜕。去皮，盐酒炒去丝。益精坚筋骨，止腰膝痛。主肝燥风虚，阴湿痒，小便馀沥。
按　肾苦燥，急食辛以润之；肝苦急，急食甘以缓之，杜仲所以多功于肾肝也，温而不助火，可以久服。
金樱子　味酸涩甘性平。无毒。入肝、肾二经。去刺及核，刷毛令净。涩精止遗泄，脾泄久痢，便频。
按　金樱子味涩，久服多服，能减人食。丹溪曰：经络隧道，以通畅为和平，昧者取其涩精，煎膏常服。自不作请，咎将谁执。须经霜后将熟时採，太生令人利，太熟功力薄也，半黄者佳。
酸枣仁　味甘性平。无毒。入心、肝、胆三经。恶防己。炒熟用。主烦心不眠，虚汗烦渴，四肢痠痛，补中益肝，坚筋骨，助阴气。
按《圣惠方》云：胆虚不眠，寒也，炒枣仁为末，竹叶汤调。盖以肝胆相依，血虚则肝虚胆亦虚，得熟者以旺肝，则木来制土。脾主四肢，又主困倦，故令人睡。《济众方》云：胆实多睡，热也。生研为末，姜茶汤调服。盖枣仁秋成者也，生则全金气而制肝，脾不受侮，而运行不睡矣。滑泻者，不宜多用。
竹叶　味苦甘寒。无毒。入心、胃二经。清心涤热，止嗽化痰。竹茹，即竹之刮去青皮，用第二层者。主逆气呕呃，噎膈，吐衄，血热，崩中痰气。
竹沥味甘，姜汁为使。主中风痰涎壅盛，神气昏冒。凡痰在皮里膜外、经络四肢者，非此不能达。
按　竹有多种，惟取大而味甘者为胜，生长年许，嫩而有力。竹能损气，故古人以笋为刮肠篦。竹沥久服滑肠，脾虚泄泻者勿用。寒痰、湿痰、食积痰，并非竹沥所能治。
桑白皮　味甘性寒。无毒。入肺经。续断、桂心、麻子为使。蜜炙，勿令涎落。忌铅铁器。下气消痰，泻肺除喘满，去肺中水气，水肿胀。
叶可止汗，去风。
子可补肾养阴，生津安神。
枝可祛风养筋。
桑寄生和血舒筋，坚齿长发，疗痹安，止崩漏。
按　桑之为用甚弘，凡根枝干叶，若子若灰，若寄生，均有奇功。根较寒，子较暖，用者须酙酌之。
猪苓　味淡性平。无毒。入膀胱经。去皮用。利水去胀满，主带下淋浊，亦能发汗。
按　猪苓感枫根之馀气而生，利水诸药，无如此快，《衍义》谓多服损肾昏目。洁古谓淡渗亡津液，无湿症者勿用。
厚朴味苦辛性温。无毒。入胃经。乾姜为使，恶泽泻、寒水石、硝石，忌豆。厚而色紫，有油者佳。去粗皮，姜汁浸透，焙用。温中平胃，消痰下气，除胀消食，去水破血，腹痛呕逆。
按　厚朴苦能下气，走而不守，大损真气，虚人及孕妇不可轻用也。
黄柏　味苦性寒。无毒。入肾经。恶乾漆。肉厚深黄者佳。去粗皮，盐酒炒，至焦褐色用。泻肾火有馀，利小便，去下焦湿热肿痛，口疮，女人漏下赤白。
按　黄柏性寒，行隆冬肃杀之令，故独入少阴，泻有馀之相火。昔人称其补阴者，非其性补，盖热去则阴不受伤，虽谓之补亦宜也。若肾虚脾薄之人，畏之甚于刀锥，今天下极其崇尚，以为去热治劳之妙药，而不知阴寒之性，能夺人食，损人气。命门真元之火，一见而消亡，脾胃运行之职，一见而阻丧，独不闻实火可泻，虚火可补之说乎？元气既虚，又用苦寒，直行而泄，奚啻雪上加霜！遏绝生机，莫此为甚。受其害而毙者，十人而九，冤哉生命，何辜而遭此惨伐哉！必尺中洪大，按之有力，可炒黑暂用，不然便当痛绝。
山栀子　味苦性寒。无毒。入肺经。炒黑用。清肺热，吐上焦邪气，除心中懊憹，去脐下血滞，利小便，引火屈曲下行。
按　栀子轻飘象肺，故独入肺家。泄有馀之火，种种功用，皆从肺旁及者也。大苦大寒，损胃伐气，虚者畏之。世人每用治血，不知血寒则凝，反成败症。治实火之吐血，顺气为先，气行则血自归经。治虚火之吐血，养正为先，气壮则自能摄血。此治疗之大法，不可少违者也。误用栀子，其害也必矣。
牡丹皮　味辛苦性微寒。无毒，入肝经，畏贝母、大黄、菟丝子，忌蒜、胡荽。和血生血，凉血行血，除风痹，主无汗骨蒸，清相火。
按　丹皮清东方雷火，是其本功。北方龙火，因而下伏，此乙癸同源之治也。古人惟以此治相火，故六味丸用之。后人专用黄柏，不知丹皮之功更胜也。千载秘奥，人所未知。
木瓜　味酸性温。无毒。入肝经。忌铁。去穰。主一切筋病，湿痹脚气。
按　木瓜禀东方之酸，故职专治筋。转筋时但念木瓜二字，及书土作木瓜字，立效。东垣曰：气脱能收，气滞能和，故筋急筋缓，无所不宜。孟诜谓：多食木瓜，损齿及骨。经曰：「阴之所生，本在五味，阴之五宫，伤在五味。」五味太过，即有增胜之忧也。
槟榔　味苦性寒。无毒。入胃、大肠二经。下气性如铁石，治后重如神，消穀逐水，除痰杀虫，解毒醒酒，诸疟瘴疠。
按　岭表多食槟榔，瘴疠之作，率因食积，此能消食下气故也。南方地温，腠府不密，久食槟榔，脏腑疏泄，一旦病瘴，至不可救，岂非伐气之祸欤。气虚下陷者，所当远避。
大腹皮　味辛性温。无毒。入肺、脾二经。豆汁洗，去沙净，微炒。主攻心腹水肿闷胀，通大小肠，去蛊毒。
按　大腹皮去水下气之剂，病虚者勿用，即用须以补剂监制。大腹树上，多栖鸩鸟，宜以大豆汁多洗，令黑汁去尽，方可用也。
〔果部〕
橘皮　味辛性微温。无毒。入肺、脾二经。产广中者良，陈久者良。去蒂及膜用。开胃健脾，消痰理气，止嗽定呕，消食开郁。小者名青皮，破气达下焦，消痰治疟，平肝去积，理小腹痛。
按　橘皮能温能补，能散能和，其功当在诸药之上。採时色已红熟，如人至老成则烈性渐减，收藏又复陈久则多历霉夏，而躁气全消，故称中和之品，为脾胃重药。青皮猛锐，不宜多用。市中以小橘中空，易腐难锉，多以小柑、小橙、小香橼之类伪之，此近来通弊，不可不察也。
枳壳　味辛苦性微寒。无毒。入肺、脾、胃、大肠四经。去穰麸炒。破至高之气，除咳定喘，止呕消食，化痰逐水。治胀小者名枳实，破气泻痰，冲墙倒壁之势。
按　枳壳、枳实上世未尝分别，自东垣分枳壳治高、枳实治下，海藏分枳壳主气、枳实主血，然究其功用，皆利气也，气利则痰消积化矣。人之一身，自飞门以至魄门，三焦相通，一气而已，又何必分上与下，气与血乎。但枳实性急，枳壳性缓，为确当耳。昔湖阳公主苦难产，方士进瘦胎饮，用枳壳四两，甘草二两为末，每服一钱。自五月后，一日一服。合以施人，无不受害者。夫气壮则子有力而易生。枳壳破气，胎子无力，反致难产，惟在奉养太过。北方气实者，或有相宜，否则决当谢绝。时医不察虚实，不辩补泻，往往概施，损害真元，为厉不浅，虽以补剂救之，亦难挽其克削之害也。近来多蹈此弊，故特表以为戒。
杏仁　味苦甘性温。有毒。入肺、大肠二经。恶黄芩、黄耆、葛根、蘘草。滚水泡，去皮尖，炒透。双仁者有毒，能杀人须拣去。主上焦风，心下热，气逆喘嗽，润大肠，解锡毒，消狗肉索粉。
按　东垣云：杏仁治气，桃仁治血，俱通大便。若虚人便闭，不可过泄。脉浮者属气，用杏仁、陈皮；脉沉者属血，用桃仁、陈皮。手阳明与手太阴为表里，贲门主往来，魄门主收闭，为气之通道，故并用陈皮佐之。市中所售，多有李仁、梅仁夹杂，用须细辨。
桃仁　味苦甘性平。无毒。入肝、大肠二经。香附为使。汤泡去皮尖，炒透，双仁者勿用。主瘀血血闭，心下坚心腹痛，润大肠，辟邪杀鬼。
按　桃仁苦重于甘，气薄味厚，沉而下降，苦以行滞，甘以生新。成氏曰：肝者血之源，血聚则肝燥。肝苦急，急食甘以缓之。桃仁之甘，缓肝散血，故抵当汤用之，伤寒八九日内有蓄血，发热如狂，少腹满痛，小便自利。又有当汗失汗，热毒深入，吐血血结，烦躁讝语，俱用此汤。
山楂　味酸性平。无毒。入脾、胃二经。去核。消肉积、乳积，疝气，儿枕痛，发小儿痘疹，理下血肠风。
按　山楂善去腥膻油腻之积，与麦芽消穀积者不同。核主催生、疝气。仲景治伤寒一百一十三方。未尝用麦芽、山楂何也？为其性缓，如治世之良吏，非乱世之能臣，故但用大小承气，不用山楂、麦芽。近世不问有食无食，一概用之，以为稳当，真堪捧腹。
大枣　味甘性平。无毒。入脾经。忌生葱，解乌、附毒。主养脾生津，润肺止嗽，定惊，和百药。
按　《素问》言枣为脾之果。又言脾病毋多食甘。仲景建中汤心下痞者，减饴、枣，然则脾不足者可用，而有馀者不可复增其气以致偏胜耳。《素问》所谓脾病，非不足，盖有馀也。田氏曰：齿病、虫病、疳病，不宜啖枣。补遗曰：妇人脏躁，悲伤欲哭，状若神灵。东垣曰：温以补不足，甘以缓阴血。仲景治奔豚，用大枣扶土以平肾也。水饮胁痛，有十枣汤益土而胜水也。《[山勾]嵝神书》曰：执枣一枚。咒云：我有枣一枚，一心归大道，优他或优降，或劈火烧之。念七遍与疟者食，即截，每试必效，亦神异也。红枣功相仿，力少薄耳。
龙眼　味甘性平。无毒。入心、脾二经。肥大而绿色者佳。补心益脾，安志强魂，聪明长智。
按　方外服龙眼法，五更将不见水乾龙眼，以舌在齿上，取肉去核，即是舌搅华池之法，细细嚼至渣细，膏连口中津，汩汩然嚥下，如咽甚硬物毕。又如前法，食第二枚，共服九枚，约有一时许，服毕方起。辰巳二时，又服九枚，未申二时又服九枚，临卧服九枚，一曰四次，却有半日之工。服龙眼则气和心静，且漱津纳咽，是取坎填离之法。劳症者勤行一月无不愈者。方士大秘，余表之以公同人。
莲子　味甘性平。无毒。入心、肾二经。补中养神，止泻痢遗精，安靖上下君相火邪，耳目聪明，止赤白浊，崩带。
藕主止渴，解酒，止怒，令人心欢。
藕节能止吐衄血。
莲花须清心固精，悦颜止血。
荷叶助脾进食，止血固精，安胎止泻。
叶蒂治雷头风。
按　莲花产于泥水，而不染泥水，节节含藏，生生不息。根、须、花、果、叶节、皮、心，品品皆为良药。盖神物也，禀芬芳之气，合稼穑之味，为脾之果，脾为中黄，所以交媾水火，会合木金者也。土旺则四脏皆安，而莲之功力巨矣。
胡桃　味甘性平。无毒。入肺、肾二经。润肠悦颜，敛肺补肾。同补骨，治痿强阴；同胡粉，拔白变黑。（新补）
按　胡桃达命门之品也。夫三焦者元气之别使，命门者三焦之本源，盖一源一委也。命门指所居之府而名，乃藏精系胞之物。三焦指分治之部而名，乃出纳熟腐之司。一以体名，一以用名。在两肾之间，上通心肺，为生命之原、相火之主。《灵枢》已详言，而扁鹊不知原委体用之分，以右肾为命门，以三焦为有名无状，承讹至今，莫之能正。胡桃仁颇类其状，而外之皮汁皆黑，故入北方通命门。命门既通，则三焦利，故上通于肺耳。昔幼儿痰喘，五日不乳，梦大士授方，令服人参胡桃汤数口，喘即定。明日去胡桃衣，喘复作，仍连皮服，遂愈。盖皮有敛肺之功也。空腹时连皮食七枚，能固精。命门火炽者勿服。
芡实　味甘性平。无毒。入脾、肾二经。补肾固精，止遗浊。益脾实肠。（新补）
按　芡实止泻固精，独于脾肾得力，则先后天之根本咸赖焉。吴子野云：人之食芡，必枚啮而细嚼之，未有多嘬而亟咽者也。舌颊齿唇，终日嗫嚅而芡无五味，腴而不腻，是以致玉池之水，转相灌注。积其功力，虽过乳石也。老人服之，延年当矣。婴儿食之难长，岂其难化欤？
乌梅　味酸性平。无毒。入肺、脾二经。定嗽止渴，清音去痰，止血止利，安蛔退热，消酒毒，蚀恶肉。
按　梅生于春，曲直作酸，其用以收敛为功。病有当发散者。误食必为害。若过食而齿齼者，嚼胡桃肉解之。疮疽愈后，有肉突起，乌梅烧傅，一日减半，两日而平。
〔谷部（六种）〕
麦芽　味甘咸性温。无毒。入脾、胃二经。豆蔻、砂仁、乌梅、木瓜、芍药、五味子为使。炒焦，去芒留芽用。消食和中，化痰，催生落胎。
按　麦性黏滞，水渍生芽。气虽少清，性犹未化，全在多炒。至于焦色，反有功力。专主五穀之积，与山楂异。古人有麦芽消肾之说，为其伐胃故也。经云胃为水穀气血之海，化营卫而润宗筋。又曰阴阳总宗筋之会，而阳明为之长，故胃伤者阳事衰也。岂非消肾之确证欤。李时珍曰：有积消积，无积消元气。前贤于攻伐之剂，虽平善如麦芽，恐人过用损真，犹谆谆告戒，况硝黄巴硇之属，其可尝试而漫为哉！世之喜于消导者，至此亦当瞿然矣。
神麴　味甘苦性温。无毒。入脾、胃二经。陈久者良。研细炒至褐色用。消穀健脾胃。治赤白痢，闪挫腰痛，产后回乳。
按　神麴消穀胜于麦芽，第须修造如法，收藏陈久，炒令焦色为善。造法择五月五日或六月六日，白面五斤，象白虎；苍耳草汁一碗，象勾陈；野蓼汁一碗，象腾蛇；青蒿汁一碗，象青龙；杏仁五两及北方河水，象玄武；赤小豆煮熟，去皮四两，象朱雀。一如造麴法罨黄，悬风处，经年用。
淡豆豉　味苦甘性寒。无毒。入肺经。主伤寒瘴气，烦闷温毒，发斑呕逆。
按　豆豉能升能降，能散能和。得葱则发汗；得盐则吐越；得酒则治风；得薤则治痢；得蒜则治血。炒熟又能止汗，须如法自造为胜。
白扁豆　味甘性微温。无毒。入脾经。炒黄去壳研用。补脾止泻，消暑降湿，止渴解毒。
按　扁豆甘温与太阴相宜，故能通理三焦。升清降浊须入他药为佐使。单食多食，反能滞气。
饴糖　味甘性温。无毒。入脾经。主脾虚腹痛，痰多喘嗽，瘀血肠鸣。
按　饴本米穀腐化，味极甘温，为中州所喜。痰嗽方中用少许加入，润肺化痰，颇著奇功。然用之太过，反能动火生痰。凡中州吐逆，酒病，牙疳，肾病，俱不可服。
麻仁　味甘性平。无毒。入脾、胃二经。畏牡蛎、白薇、茯苓。绢包置沸汤，至冷取出，悬井中一夜，勿著水，曝乾，新瓦上挪去壳。润五脏，通大肠，宣风，利关节，催生。（新补）
按　麻仁木谷也而治风，同气相求也。陈士良云多食损血脉，滑精气，痿阳事。妇人多食，即发带疾，以其滑利下行，走而不守也。
〔菜部〕
生姜　味辛性温。无毒。入肺、胃二经。隔年老者良。通神明，去秽恶。主咳逆呕吐，痰气解郁，开胃消食，散风寒胀满，冷痢，腹痛转筋，杀虫解毒。生用发散，熟用和中，要热去皮，要冷留皮。
按　生姜辛温之品，而张鼎谓其除壮热，何也？夫壮热之原，非外感风邪，即内伤饮食，姜能发散又能消导故也。东垣曰：生姜为呕家圣药，盖辛以散之，呕乃气逆不散也。或问：辛温入肺，何云入胃？曰：咽门之下，受有形之物，及胃之系，便是胃口，与肺系同行，故能开胃。夜勿食姜者，夜则主敛，反开发之，违天道矣。秋勿食姜。亦同此义，有病则不论也。夫辛能入肺，肺旺则一身之气，皆为吾用。中焦之元气定，而脾胃出纳之令行，邪气不能容矣。凡中风、中暑，中气、中毒，中恶、中酒，食厥、痰厥，尸厥、冷厥，霍乱昏晕，一切卒暴之病，得之立救，且开郁回阳，鬼魅不敢近，药中之神圣也。
乾姜　味辛性温。无毒，入肺、脾二经。切薄片炮紫色，经年后用之良。温中补脾，消食去滞。主腹痛胀满，风寒湿痹，肠癖下利，反胃吐泻痰多，腰肾冷疼，止血，散风寒。
按　乾姜生则逐寒邪而发表，炮则除胃冷而守中。多用散气，须生甘草缓之。多服僭上，令人目暗喉痹。孕妇食乾姜，令胎内消。丹溪曰：血虚发热、产后大热用之。止吐血、痢血，须炒黑用。时珍曰：能引血药入血，气药入气，去恶养新，有阳生阴长之意，故血虚吐衄下血者用之，乃热因热用，从治之法也。夫乾姜本辛，炮之则苦，守而不移，非若附子行而不止也。其止血者，盖血虚则热，热则妄行，炒黑则能引补血药入阴分。血得补则阴生热退，且黑为水色，故血不妄行也。然血寒者可多，血热者不过用三四分，为嚮导而已。
白芥子　味辛性温。无毒。入肺经。解肌发汗，利气疏痰，温中去滞辟邪，疗反胃。
按　丹溪曰：痰在皮里膜外，非白芥子不能达。煎汤不可太熟，熟则力减。大辛大散，用须中病即已，久用损真气，令人眩运损目。肺经有热，阴虚火亢，当远谢之。
莱菔子　即萝卜子。味辛性温。无毒。入肺、胃二经。微炒，研细。下气定喘，消食除膨，祛痰，消肿毒。（新补）
按　丹溪曰：莱菔子治痰，有推墙倒壁之功。虚弱人服之，气浅难以布息。昔胡僧入中国，见人食面。惊曰：食之安得不病。及见食莱菔，乃曰：赖有此耳。又《洞微志》云：有人病狂，梦中见红衣女子引入宫殿中。小姑歌云：五云楼阁晓玲珑，天府由来是此中，惆怅闷怀言不尽，一丸莱菔火吾宫。一道士云：此犯大麦毒也。红衣女，心神也。小姑，脾神也。莱菔制面毒，故曰火吾宫也。遂以药及莱菔子治之，果愈。嗣是用莱菔子治面积，颇著神异。
瓜蒂　以　味苦性寒。有小毒。入肺经。去胸中邪气，水停食积，痞硬懊憹。（新补）
按　瓜蒂极苦而性上涌，能去上焦之疾，所谓高者因而越之是也。最能损胃伤血，耗气夺神。上部无实邪者，不敢轻投。
〔人部〕
乳汁　味甘性平。无毒。入心、肝、脾三经。色浓白而不作气者佳。补五脏，润肠胃，悦颜色，止消渴，退虚热，润噎膈，祛目赤，止泪流。
按　乳从血化，生于脾胃，摄于冲任。未受孕则下为月水，既受孕则留而养胎。产后则变赤为白，转降为升，上成乳汁，此造化玄微之妙，却病延年之药也。世俗多以乳汁能滑肠，果尔，天下无不泻之婴儿矣。有是理哉！特与食混进，诚能发泻。故于夜半时进，前后皆与食远，此为良法。服乳歌曰：仙家酒，仙家酒，两个葫芦盛一斗。五行酿出真醍醐，不离人间处处有。丹田若是乾涸时，嚥下重楼润枯朽。清晨能饮一升余，返老还童天地久。曝制作粉，名乳金丹，尤佳。惟脾胃泄泻者，不宜用也。
童便　味咸性寒。无毒。入膀胱经。色白者佳。主劳弱烦蒸，天行狂乱，扑损瘀血吐衄，产妇血运。
按　经云：「饮入于胃，游溢精气，上输于脾，脾气散精，上归于肺，通调水道，下输膀胱。」小便入胃仍循旧路而出，故丹溪以为降火甚速，阴虚火动，非此不除。褚澄曰：喉有窍则咳血。喉不停物，毫发必咳。血既渗入，愈渗愈咳。服寒凉，则百不一生。饮溲便，则百不一死。时珍曰：人之精气，清者为血，浊者为气，浊之清者为津液，清之浊者为小便。便与血同类同咸，故治血多功也。熬炼成秋石，去浊留精，补正祛邪，远元覆命，为虚劳者每一灵丹。人中白，降火散血，化痰治疳，同鳗鱼食之，谓之乌龙丹。
金汁　味苦性寒。无毒。入肺、胃、大肠三经。入土经年者佳。主伤寒阳毒发狂，痘疮血热，傅痈疽，解百毒。（新补）
按　金汁浊阴归下窍，有降无升，入土既久，去浊留清，身中诸火逆上，仍用身中降火之品治之。此竹破须将竹补，抱鸡远用卵为之法也。阳明实热发狂，痘疮紫黑乾枯，非此莫能治疗。
人胞　一名紫河车。味甘咸性温。无毒。入心、肾经米泔洗净，银针刺出毒血，童便浸半日，用醋酒洗至色白为度。入铅瓶中，加蜜半斤，仍以铅銲口，隔汤煮十沸，待冷方开。选首胎无病者良。阳人使阴，阴人使阳。主一切虚损痼疾，骨蒸，脊腰痠疼，足膝痿软，惊悸羸乏。
按　崔氏云：胎衣宜藏吉方，若为虫兽所食，令见不育。此亦铜山西崩，洛钟东应之理。蒸煮而食，不顾损人，长厚者弗忍为也。
〔兽部〕
龙骨　味甘性平。无毒。入肝、肾二经。忌鱼及铁器，畏乾漆、蜀椒、理石、石膏。火煅水飞，酒煮曝乾。主鬼魅泄精，泄泻溺血，小便频，胎漏，肠风，小心惊痫，女子漏下赤白，生肌敛疮，脱肛，止汗安魂。龙齿专主安魂狂热。
按　龙为东方之神，故其骨多肝疾。肾主骨，故又益肾也。须火煅红水飞。每斤用黑豆一斗蒸过，否则著人肠胃，晚年作热。许叔微曰：肝藏魂，能变化，故魂游不定者，治之以龙齿。性太涩敛，非虚滑脱陷者勿用。
虎骨　味辛性温。无毒。入肝、肾二经。畏乾漆、蜀椒、磁石。去髓酥炙黄，胫骨最良。壮筋骨，去风毒挛急，走注疼痛。
按　虎者，西方之兽，通于金气，风从虎，虎啸而风生。风，木也。虎，金也。木受金制，焉得不从，故可入骨搜风。然虎之强勇，皆在于胫，故胫骨胜他骨百倍也。中药箭者，有毒损人，必有微黑，不可不辨。虎䐗，医翻胃有功。虎爪，主辟邪杀鬼。
犀角　味苦酸咸性大寒。无毒。入心、胃、肝三经。松脂、升麻为使，恶雷丸、乌头、乌喙。忌盐。劈开纸裹纳怀中，乘热捣之，应手如粉。清心去烦热，镇惊明目，消痰散风，清肝，辟邪解毒。主伤寒发狂谵语，发黄发斑，痘疮太热。
按　犀食百草之毒，故能解百毒。然大寒之性，胃必受伤。妊妇多服，能消胎气。
羚羊角　味咸性寒。无毒。入肺、肝二经。清肺平肝，明目去热，定风安魂。主惊梦狂越，伤寒时气，热在肌肤，产后恶血攻心。
按　羚羊角外有二十四节挂痕，内有天生木胎，有神力，抵千牛。入药不可单用，须锉细，避风捣筛，更研万匝如飞尘，免刮入肠。入厥阴伐生生之气，不宜久用多用。
牛黄　味苦微甘性平。有小毒。入心、脾、肝三经。人参为使，恶龙骨、地黄、龙胆草、蜚蠊、常山，畏牛膝、乾漆。体轻微香。磨甲色透，置舌上先苦后甘，清凉透心者真。清心利痰，安魂定惊，除邪逐鬼，痘疮紫色谵语。
按　东垣曰：牛黄入肝，凡中风入脏者，必用牛黄。入骨透髓，引风自内而出。若中府及中血脉者用之，引邪入髓，如油入面，莫之能出。至于脱绝症。只宜渗灌，牛黄不足倚也。
牛肉和中养脾，丹溪倒仓法用肥嫩牡黄牛肉二十斤，去筋膜，长流水煮烂，去渣。取净液再熬如琥珀色。病者先断淫欲，食淡，前一日不食晚饭，入密室中。明快而不通风者，取汁饮之，寒月隔汤温之。病在上者，欲吐多，则急饮之；病在下者，欲利多，则缓饮之；病在上中下者，欲吐利俱多，则时缓时急，渴则自饮小便，饥则先与粥汤，次与淡稀粥，三日后方与菜羹糜粥，调养一月，沉疴悉去。此后忌牛肉十年。丹溪自序曰：牛，坤土也。黄，土色也。以顺德配乾健者，牡之用也。肉者，胃之药也。液者，无形之物也。故由肠胃而透肌肤、毛窍，无所不入。夫积聚久而成形，黏著于迥薄曲折之处，可以丸散犯乎？此则踵其曲折，如洪水泛涨，陈朽顺流而下，其法得之西域异人，借补为泻，因泻为补，大有再造之功，真奇法也。
鹿茸　味甘咸性温。无毒。入肾经。杜仲为使，畏大黄。大如茄子，不破者佳。刮去毛，酥炙透。生精益阳，强筋健骨，补髓养血，安胎杀鬼。主便数泄精，溺血虚痨，腰脊膝痛。鹿角主用相仿，功力差缓。
按　鹿乃仙兽；能通督脉，禀纯阳之质，含生发之气。其性极淫。一牡常御百牝，肾气有馀，足于精者也。其角不两月，长大至一二十斤，生长神奇，无过于此。茄茸所以贵重者，功力既宏，取之极难。当其初生，不过一茶之顷，已成茄形，稍迟半日，便如马鞍岐起，愈小则愈嫩。虽绢帛，触之亦损破也。一破其力大减，然鹿性好触，才捕便抵，一抵便破，故不破损者，其值隆也。鹿与麋又当有别。鹿，山兽也，属阳，夏至解角，阴生阳退之象也。麋，泽兽也，属阴，冬至解角，阳生阴退之象也。主用有阴阳之别，可不察乎？
阿胶　味咸性平。无毒。入肺、肝、肾三经。薯蓣为使，畏大黄。明彻质脆色绿者真。蛤粉炒成珠用。主劳损肢体痠疼，吐衄崩淋，尿血血痢，肠风，带下，经水不调，咳嗽喘急，肺痿肺痈，润燥化痰，安胎疗肿毒，利小便，调大肠。
按　阿胶乃济水之眼。《内经》以济水为天地之肝，故入肝多功。马骡皮合北方水色，顺而健行之物，故入肾多功。水充则火有制，火熄则风不生，故木旺风淫，火盛金衰之症，莫不应手取效。然迩来真者绝罕，误用伪者，反为滞痰伤胃，不可轻忽也。
麝香　味辛性滑。无毒。忌大蒜及火。微研用。主开窍通经，穿筋透骨，辟鬼杀邪，催生堕胎，杀虫蛊，去风痰。治惊痫，理客忤，蚀溃疮之脓，消瓜果之积。
按　麝香走窜飞扬，内透骨髓，外彻皮毛，草木见之黄落，瓜果见之腐烂，孕妇佩之堕胎。东垣云：麝香搜骨髓之风，风在肌肉者误用之，反能引风入骨。丹溪云：五脏之风，忌用麝香，以泻卫气。故症属虚者，概勿轻用，痨怯人切忌佩带。
獭肝　味甘性温。有毒。入肝经。主传尸鬼疰，疫毒蛊灾。獭爪搜逐痨虫。（新补）
按　葛洪云：尸疰鬼疰，使人寒热，沉沉嘿嘿而不知所苦，而无处不恶。积月累年殗殢至死。死后传染乃至灭门。惟用獭肝阴乾为末，水服二钱，每日三服。药下腹中，有虫渐渐泻出，以瘥为度。
〔虫鱼部〕
龟甲　味咸性寒。有毒。入心、肾二经。恶沙参、蜚蠊。自败者良。去肋及背，刮去黑皮，酥炙。补肾除蒸，养心益智，续筋骨，去瘀血，止泻痢，及漏下赤白，痎疟症瘕，小儿囟门不合，诸疮久不收口。
按　龟甲北方之至阴，故能补阴。若入丸散，顺研极细，恐著人肠胃，变为瘕也。夫龟鹿皆永年，龟首藏向腹，能通任脉。取下甲以补肾补血，皆阴也。鹿鼻反向尾，能通督脉，取上角以补火补气，皆阳也。格物考云：天有先春之震，山多自死之龟，龟听雷音，则口中所含以蛰者，便吐而昂首，时令尚早，无虫可食，多致饿死，血肉腐烂，渗入下甲，此真败龟板也。又阳龟壳圆板白，阴龟壳长板黄。阴人用阳，阳人用阴。
鳖甲　味咸性寒。无毒。入肝经。恶矾石、理石。九肋者良，未经汤煮佳。酥炙。主痨热骨蒸，心腹症瘕，疟母瘀血，漏下阴蚀，痔核。
按　鳖色青，主治皆肝症。龟色黑，主治多肾症。同归补阴，实有分别。性皆至阴太寒，多用必伤土也。
牡蛎　味咸性寒。无毒。入肾经。贝母为使，畏麻黄、辛夷、吴茱萸。醋调黄泥固济煅透，童便淬之。涩精止带，化痰软坚，去热止渴，敛汗消疝，固二便，化瘰疬。
按　牡蛎咸寒，宜其归肾壮水之主。可制阳光，久服必有寒中之患。
五灵脂　味甘性温。无毒。入肝经。畏人参。酒飞去沙，曝乾。生者行血，炒者止血。主破血下气，一切心腹胁痛，祛冷滞。
按　五灵脂乃寒号虫之粪也。气味俱厚，独入厥阴。主血滞，大有神功。其止崩带者，非但治血，乃去风之剂。风，动物也。冲任经虚，被风伤袭，不能藏血，与荆防治崩相似。浊阴有归下之功，兼能降火，人所未知。气极膻恶，虚薄人弗能胜也。
穿山甲　味咸性寒。有毒。刮去膜打碎，炒黄再研用。搜风逐痰，破血开气，疗蚁瘻截疟，治肿毒，理痛痹。
按　穿山甲古名鲮鲤甲，穴山而居，寓水而食，善走窜经络，无处不到，直达病所成功。如患在某处即用某处之甲，此要诀也。性颇峻猛，不可过用。
〔石部〕
朱砂　味甘性寒。有毒。入心经。恶磁石，畏咸水，忌一切血。研细水飞状如箭头者最上，状如石榴子，鲜红透明者亦佳。安心神，疗癫狂，去结痰，解烦热，辟邪气，杀鬼祟，清胎毒、痘毒，止目痛牙疼。
按　朱砂色赤应南离，为心经主药，多服令人呆闷。水银即朱砂之液，杀虫蝨，下死胎，渗入肉内使人筋挛。若近男阳，阳痿无气，惟以赤金击茎边，患处水银自出，阳便起也。
轻粉即水银升炼者，去风杀虫，追毒生肌。若杨梅疮初起，便服轻粉，或以轻粉根朱点之。毒气退伏骨髓，如油入面，莫之能出。迨十年廿载之后，毒发关窍，重者丧生。轻者废败，世之蹈此而死者，不可胜数。医者取其一时捷效，计利忘命，亦与于不仁之甚者也，痛切戒之。
赤石脂　味酸涩辛性大寒。无毒。入心、胃、大肠三经。畏官桂、芫花，恶大黄、松脂。煅透，水飞。固肠止泄，长肉生肌。主崩漏痢疾，脱肛肠澼。（新补）
按　仲景三物桃花汤，用赤石脂为君，治少阴下利脓血，取其酸涩之性也。痢症新起者忌用。
食盐　味咸性寒。无毒。入肾经。擦牙止痛，洗目去风，纳导可通二便，探吐心腹烦疼，停痰霍乱，中暑疝症。（新补）
青盐功用相同，其力更倍。
按　润下作咸，咸走肾。凡喘嗽、水胀、消渴，大忌食盐，或引痰生，或凝血脉，或助水邪，多食伤颜色伤筋力。故西北人不那咸，少病多寿，东南人嗜盐，少寿多病。所以修养家云淡食能多补，匪浪说也。
朴硝　味辛咸性大寒。有小毒。入胃、大肠二经。大黄为使，恶苦参、苦菜、女菀，畏三稜。下气破血，攻积聚症瘕，老痰宿食，烦热邪气，明目清躁，推陈致新。
按　经曰：咸味下泄为阴。又曰：咸以软之。又曰：热淫于内，治以咸寒。又曰：气坚者以咸软之，皆合用硝。仲景只用芒硝，不用朴硝，恶其太峻也。朴硝在下。最粗而浊。芒硝在上，其质稍清。再经煎炼为玄明粉，尤为清粹，然终是攻击之利，方士滥夸玄明粉，可以却病延年，不根之说也。若施之于有虚无火人，杀人惨于刀剑矣。
石膏　味辛甘性大寒。无毒。入肺、胃二经。鸡子为使。恶莽草、巴豆、马目毒公，畏铁。光明嫩者佳。清胃火，除头疼齿痛，逆气惊喘，三焦热，皮肤热，肠胃结气消渴，发汗解肌。
按　石膏沉阴下降，有肃杀而无生长，须适事为故，毋恣意用之，致伐资生之本也。洁古云：能寒胃，令人不食，非有极热不宜用。血虚发热，有类白虎汤症，误用之不可救也。寇氏云：孙兆言四月后天热时，宜用白虎汤。但四方气候不齐，岁中运气不一，亦宜两审。东垣谓：立夏前多服白虎，必小便不禁，此阳明津液不能上输，肺之清气亦复下降故尔。
滑石　味甘淡性寒。无毒。入胃、膀胱二经。甘草、石韦为使，恶曾青。白腻而嫩者佳。研细水飞。利小便，行积滞，逐凝血，解燥渴。宣九窍，通六腑。
按　洁古云：滑则利窍，不与淡渗药同。时珍曰：滑石利窍，不独小便也。上能利毛腠之窍，下能利精溺之窍，多服使人小便多，精窍滑。脾虚下陷者，勿用。


卷之四  ——————————————————————————————————————————————————————————————————————————————————————————

医方论第二十二  ***************************
上古因证处方，初无胶执，故《内经》翻造化之玄机而不设方剂，不欲以一定之迹应无穷之变也。庸下者流苦其奥窔，于是汉世以降方法繁兴，如弈之有势，不过略陈间架，对局之变无穷，吾亦与之俱无穷。若执一定之势以应千变之局，其有不败者几希。今名方俱在，奕之势也，反正逆从，势之用也。运气不齐，古今易辙，风土异宜，强弱异禀，贵贱异境，老少异躯，新久异法，内外异因，局之变也。先哲熟晓阴阳，故其处方良有精理，不解其理，妄试之用，是弈者执势之故智也。所以智者用方如支道人相马，略其玄黄，取其神骏。愚者用方如猎不知兔，广络原野，术亦疏矣。用考名方最切要者，计一百首，令千载而下，犹能见先哲之心，不蹈执方之弊，庶几展博济之仁耳。
〔丸方十八首〕
（丸者，缓也，缓则治其本也。上焦宜细而松，中焦宜细而坚，下焦宜大而坚。）
六味地黄丸　治肾经不足，发热作渴，小便淋秘，气壅痰嗽，头目晕眩，眼花耳聋，咽燥舌痛，齿牙不固，腰膝痿软，自汗盗汗，诸血失音，水泛为痰，血虚烦躁，下部疮疡，足跟作痛等症。
熟地黄（八两，酒煮杵膏）　山茱萸（酒润去核）　乾山药（炒。各四两）　牡丹皮（酒洗微炒）　白茯苓（去皮，乳制）　泽泻（去毛焙。各三两）
上为末，炼蜜丸如桐子大。空心淡盐汤下。
肾者水脏也，水衰则龙雷之火无畏而亢上，故启玄曰「壮水之主，以制阳光」。地黄味厚，为阴中之阴，主补肾填精，故以为君。山茱萸味酸归肝，乙癸同治之义，且肾主闭藏，而酸敛之性与之宜也。山药味甘归脾，安水之仇，故用为臣。丹皮亦入肝，其用主宣通，所以佐茱萸之涩也。茯苓亦入脾，其用主通利，所以佐山药之滞也。且色白属金能培肺部，又有虚则补母之义。至于泽泻有三功焉。一曰利小便以清相火；二曰行地黄之滞，引诸药速达肾经；三曰有补有泻，无喜攻增气之虞，故用为使。此方为益肾之圣药，而昧者薄其功缓，盖用药者有四失也。一则地黄非怀庆则力浅；一则地黄非九蒸则不熟；一则疑地黄之滞而减之，则君主弱；一则恶泽泻之渗而减之，则使者微蹈。是四失而顾咎药之无功，毋乃愚乎！
七味地黄丸（旧名加减八味丸）　治肾水不足，虚火上炎，发热作渴，口舌生疮，或牙龈溃烂、咽喉作痛，或形体憔悴、寝汗发热。
即六味丸加肉桂（一两。去皮，忌火。）
肾水不足，虚阳僭上，必用此方引火归原。夫五志之火可以湿伏，可以直折龙雷之火，惟当从其性而伏之。肉桂性热，与火同性，杂在下焦壮水药中，能引无根虚火降而归经。此方以类聚之义也，且肉桂之质在中半以下，故其性专走肾经，本乎地者亲下之义也。况相火寄于甲乙之间，肝胆木旺则巽风动而烈火焰明。古人谓北方不可泻，泻肝即所以泻肾。本草曰木得桂而枯，乃伐肝之要药也。经曰热因热用，从治之妙法，正与从其性而伏之之义相合。或者畏其热而遗之，岂达造化升降之微乎。黄柏、知母治相火，仅可施于壮实。若虚火而误用之，则肾因泻而愈虚，愈虚而虚火愈炽矣。《素问》气增而胜，久用寒凉反从火化之说，独不闻乎？
八味地黄丸　治命门火衰，不能生土，以致脾胃虚寒，饮食少思，大便不实，脐腹疼痛，夜多漩溺或阴盛格阳，内真寒而外假热等症。
即七味丸加熟附子（一两。如法详制。）
肾有两枚，皆属于水。虽有左右之分，初无水火之别。考之《内经》昭然可晓，愚说已详见辨妄篇。《仙经》曰：「两个一般无二样，中间一点是真精。」又曰：「两肾中间一点明。」夫真精也，明也，即命门相火也。命门乃穴名，而其穴在两肾中间。盖一阳生于二阴之间，所以成乎坎而象天之北也。经曰：「少火生气」。人无此火，生化之源或几乎息矣。非附子健悍，不足以嘘既藁之阳春。王太仆曰：「益火之原，以消阴翳。」此方是也。
金匮肾气丸　治脾胃大虚，腰重脚重，小便不利，肚腹肿胀，四肢浮肿，喘急痰盛，已成蛊证，其效如神。
熟地黄（四两）　白茯苓（三两）　山茱萸（去核）　乾山药（炒）　川牛膝（酒炒）　牡丹皮（酒洗炒）　车前子（炒）　泽泻（炒）　肉桂（去皮。各一两）　附子（制熟，五钱）
上为末，炼蜜丸如桐子大。空心白汤下。
先哲谓土为万物之母，水为万物之源，身中所最重者。脾虚则土不能制水，肾虚则水不能安位，故逆行而氾滥于皮肤之间。因而攻逐，虚虚之祸，殆不可言。八味丸脾肾要药，佐以车前，泄太阴之水，佐以牛膝，开少阴之窍，故服之则小便如泉，而胀可遄已，又无损于真元之气也。
枳术丸　治痞消食，强胃健脾。
白术（二两，土蒸）　枳实（一两，去穰麸炒）
上为细末，荷叶煨陈米饭为丸，如椒目大。白汤下。
东垣曰：白术，苦甘温。其苦味除胃中之湿热，其甘温补脾家之元气，多于枳实一倍。枳实，味苦温，泄心下痞闷，消胃中所伤。此药下胃，所伤不能即去，须一两时许食乃消化。先补虚而后化所伤，则不峻利矣。荷叶状若仰盂，于卦为震，人感之生足少阳甲胆也。饮食入胃，营气上行，即甲胆之气也。荷叶空清而象风木，此气所感而胃气有不上升者乎。更以煨饭和药，与白术协力滋养穀气而补脾胃，其利大矣。若用食药下之，传变诸症，不可胜数。
木香枳术丸　破滞气，消饮食，开胃强脾。
即枳术丸加木香（一两，忌火。）
枳术丸止主饮食自伤，如郁则气阻，不能下行，怒则气鼓，因而逆上，必赖木香之苦以下气，温以和气，所以佐枳术二味之不及，平肺肝两脏之有馀也。况芳香之气又脾所喜，经曰塞者通之，此方是已。
越鞠丸　总治六郁，胸膈痞闷，吞酸呕吐，饮食不化。
香附（炒）　栀子（姜汁炒黑）　苍术（泔浸炒）　神麴（炒）　抚芎（各等分）
上为末，神麴糊为丸如川椒大。空心白汤下。如血郁加桃仁、红花；湿郁加白芷；热郁加青黛；食郁加山楂；痰郁加南星、海石、半夏；气郁加木香。
夫人之有郁气，犹天地之闭塞成冬也，不有以开之，则发育之令息矣。人身中讵可一日见此象乎？丹溪以香附主气，山栀主热，苍术主湿与痰，神麴主食，抚芎主血，诚诸郁之总司也。经曰：「木郁达之，火郁发之，土郁夺之，金郁泄之，水郁折之」。治各异法，讵可执一途而取哉！
还少丹　治脾肾虚寒，饮食少思，发热盗汗，遗精白浊，真气亏损，肌体瘦弱等症。
肉苁蓉　远志　茴香　巴戟　山茱萸　乾山药　枸杞　熟地黄　石菖蒲　牛膝　杜仲　楮实　五味子　白茯苓
上等分。各另为末，和匀，用枣肉百枚，并炼蜜丸桐子大。每服五七十丸，空心温酒或盐汤下，日三服。
脾为后天根本，肾为先天根本，二本固则老可还少，二本伤则少有老态。苁蓉、地黄、枸杞，味之厚者也。精不足者，补之以味也。茴香、巴戟、杜仲，性之温者也。阳不足者，益之以温也。远志、菖蒲，辛以润之也。山茱萸、五味子，酸入东方，是肾肝同治也。牛膝、杜仲，直达少阴。山药、茯苓，兼通脾土。此本肾药，肾足则少火熏蒸脾胃，赖母以健运矣。久服则筋骨强，机关利，精力充，颜色变，命曰还少，不亦可乎？
天王补心丹　主心血不足，神志不宁，津液枯竭，健忘怔忡，大便不利，口舌生疮等症。
人参（去芦）　白茯苓（去皮）　玄参（炒）　丹参（炒）　远志（去木炒）　桔梗（各五钱）　五味子（烘）　当归身（酒洗）　麦门冬（去心）　天门冬（去心）　柏子仁（炒）　酸枣仁（炒。各二两）　生地黄（四两，酒洗）
上为末，炼蜜丸如椒目大。白滚汤下。
心者，神明之官也。忧愁思虑则伤心，神明受伤则主不明而十二官危，故健忘怔忡。心主血，血燥则浑枯，故大便不利。舌为心之外候，君火炎上，故生疮。是方以生地为君者，取其下入足少阴以滋水主，水盛可以伏火。况地黄为血分之要药，又能入手少阴也。枣仁、远志、柏仁，养心神者也。当归、丹参、玄参，生心血者也。二冬助其津液，五味收其耗散，参苓补其虚气。以桔梗为使者，欲载诸药入心，不使之速下耳。
班龙丸　治诸虚百损，髓竭精枯，殊有奇效。歌曰：尾闾不禁沧海竭，九转灵丹都漫说，惟有班龙顶上珠，能补玉堂关下穴。
鹿茸（酒炙）　鹿角胶（炒成珠）　鹿角霜　阳起石（煅红酒淬）　肉苁蓉（酒浸，去甲）　酸枣仁（炒）　柏子仁（炒）　黄耆（酒炙。各一两）　当归（酒炒）　黑附子（炮）　熟地黄（杵膏。各八钱）　辰砂（五钱）
上为细末，酒糊丸如桐子大。空心酒送下。
肾气虚，则督脉伤而精竭。鹿性热而淫，得天地之阳气最全。故以鼻向尾能通督脉，足于精者也。茸、胶、霜三物同用，盖以阳气在头，取其全耳。阳起、苁蓉、附子，取其直入少阴。酸枣、柏子、辰砂，皆安神之品。《仙经》曰神足则气旺，气旺则精生也。黄耆、当归和上下之气血。酒糊为丸，通表里之隧道，且助添药势，令诸品无微不达。命曰班龙者，龙配东方，属木为阳，且取其雄矫。此方为健阳而设，故以名之。如真阴下损，元阳上乘者，不宜轻投，反济其火。
虎潜丸　治肾阴不足，筋骨痿软，不能步履。
黄柏（盐酒炒）　知母（盐酒炒）　熟地黄（杵膏。各三两）　虎胫骨（一两，酥炙）　锁阳　当归（各一两五钱）　陈皮（去白）　白芍药（酒炒）　牛膝（各二两）　龟板（四两，酥炙）
上为末，煮羯羊肉捣为丸，如桐子大。淡盐汤下。
人之一身，阴气在下，阴不足则肾虚，肾主骨，故艰于步履。龟属北方，得天地之阴气最厚，故用以为君。虎属西方，得天地之阴气最强，故用以为臣。独取胫骨，从类之义也。用此二物者，古人所谓草木之药性偏难效，气血之属，异类有情也。黄柏、知母所以去骨中之热也；地黄、归、芍所以滋下部之阴。阴虚则阳气泄越而上，故加锁阳以禁其上行。加陈皮以导其下降。精不足者，补之以味，故用羊肉为丸。命曰虎潜者，虎，阴也，潜，藏也，欲其封闭气血而退藏于密也。
四神丸　治脾肾俱虚，子夜作泻，不思食，不化食。
肉豆蔻（二两，生用）　破故纸（四两，炒）　五味子（三两）　吴茱萸（五钱，盐汤泡过）
上为末，红枣四十九枚，生姜四两切，用水煮枣熟，去姜，取枣肉，和药为丸，如桐子大。空心盐汤下。
脾主水穀，又主上升，虚则不能消磨水穀而反行下降。肾主二便，又主闭藏，虚则不能禁固二便而反为渗泄。夫肾水受时于子，弱土不能禁制，故子后每泻也。肉豆蔻之辛温可固滑而益脾，吴茱萸之辛温可散邪而补土，五味子酸咸可入肾而收敛，破故纸辛温可固本而益元。土受温补则燥能制水，水受温补则力能闭藏，子后之泻，从可瘳矣。
香连丸　治下痢赤白，腹痛不快，里急后重。
黄连（二十两，吴茱萸十两同炒，去吴茱萸用黄连）　木香（四两八钱，不见火）
上为细末，醋糊为丸如椒目大。米汤下。
时至于夏，天道南行，属火而热，在人身则心应之。斯时也。不能致谨，多食生冷则肠胃之间寒热相搏，怫郁成积，不能宣通，发而为痢。火性急速，故腹痛而后重里急。钱氏以黄连为君者，取其苦寒直折心家之火。恐其大寒之性凝而不行，故以茱萸之辛温制之。以木香为佐者，盖以痢之为病只是火，火之有馀只是气，得以通利三焦，气行而火降矣。且能监制黄连，无喜攻增气之变。夫是二物，皆主直行而折，经曰有馀者折之是也。
左金丸　治肝经火实，左胁满痛。
黄连（六两，炒）　吴茱萸（一两，盐汤泡）
上为细末，水运为丸，如椒目大。白滚汤下。
吴氏曰：肝木居于左，肺金处于右。左金者，谓金令行于左而平肝木也。黄连善泻心火，不使乘金，则肺家清肃之令左行而肝木有制矣。愚谓心者，肝之子也。实则泻其子，故以黄连为君，然肝喜疏泄，必佐以茱萸之辛，使其条达宣通，无怫郁之患。辛者，金之味也，辛以畅气，则治节收气化之权，而将军无谋虑之失矣。经曰佐以所利，和以所宜，左金丸之谓乎。
脾约丸　治肠胃燥热，大便秘结。
麻仁（二两，另研）　杏仁（五两五钱，去皮尖炒）　枳实（麸炒）　厚朴（姜汁炒）　芍药（各八两）　大黄（一斤）
上为末，蜜为丸如桐子大。白滚汤下。
成氏曰：约者，约结之约，又约束也。经曰：「饮入于胃，游溢精气，上输于脾，脾气散精，上归于肺，通调水道，下输膀胱。水精四布，五经并行。」今胃强脾弱，约束津液，不得四布，但输膀胱，小便数而大便硬，故曰脾约。麻仁甘平而润，杏仁甘温而润。经曰：「脾欲缓，急食甘以缓之。」本草曰润可去枯。是以麻仁为君，杏仁为臣，枳实苦寒，厚朴苦温，破结者必以苦，故以为佐。芍药酸寒，大黄苦寒，酸苦涌泄为阴，故以为使。丹溪曰：既云脾约，血枯火燔，金受邪而津竭，必窃脾之母气以自救。金衰则土受木邪，脾失转输，肺失传化，理宜滋阴降火。金行清化，脾土健旺，津液既润，何秘之有！此方惟热甚而禀实者可用，热虽甚而虚者，愈致其燥涸之苦矣。
化虫丸　治一切虫病，大者即下，小者尽化为水。
鹤蝨（去土）　胡粉（炒）　苦楝根（东引不出土者）　槟榔（各一两）　芜荑　使君子（各五钱）　枯白矾（二钱五分）
上为末，水为丸，麻子大。上旬空心米饮下。
饮食入胃，非湿与热则不能腐化。若酷嗜肥甘，则湿热愈甚，积久生虫。历家五月之令，湿热大行，腐草为萤，肠胃生虫，亦此义也。虫以湿热为巢穴，鹤蝨等七味皆有杀虫之能，且去湿热，能直捣其巢穴矣。虫类多种，治各不同。此方无所不宜，虫剂之总司也，但服之有法，无不神验，须初一至初十，虫头向上，宜先饿半日而使虫饥，次早五更，用油煎肉一片嚼之，虫闻肉香，头皆向上，随以药服之，须臾或葱汤或白水，助药力下行，则虫尽下矣。
礞石滚痰丸　治实热老痰，非此不化，功效若神。
大黄（酒略蒸）　黄芩（各八两）　青礞石（消煅，一两）　沉香（五钱）
上为极细末，水丸川椒大。量人强弱用之。
痰不自动也，因气而动。气不自升也，因火而升，积之既久，依附肠胃，回薄曲折处，以为栖泊之窠臼，谓之老痰。其变现之症，种种怪异，难以测识，莫可名状，非寻常药物可能疗也。隐君见及此，故用大黄为君，以开下行之路；黄芩为臣，以抑上僭之火。礞石慓悍之性，游行肠胃，踵其回薄曲折之处，荡而涤之，几于刮肠剖骨之神，故以为佐。奔驰于上中下三焦，开飞门、魄门之窍者，沉香之力也，故以为使。然必服之得法，则效如响应。用水一口送过咽，即便仰卧，令药在咽膈间，徐徐而下，半日不可饮水，不可起身、坐行、言语，直待药气除逐上焦痰滞，然后动作。大抵服罢，喉间稠黏壅塞不利者，乃痰气泛上，药力相攻故也。少顷药力既胜，自然宁贴。
大黄䗪虫丸　治五劳七伤，内有乾血，肌肤甲错，两目黯黑。
大黄（十两，酒蒸）　黄芩（二两，炒）　甘草（三两）　桃仁（去皮尖炒）　杏仁（去皮尖炒）　芍药（各四两。炒）　乾地黄（十两）　乾漆（一两，炒）　虻虫（一两五钱，去翅足炒）　水蛭（百枚，炙黄）　蛴螬（一两五钱，炒）　䗪虫（一两，去头足炒）
上为末，蜜丸如小豆大。酒服五丸，日三服。
劳伤之症，未有无瘀血者也。瘀之日久，则发而为热，热涸其液，则干黏于经络之间，愈干愈热，愈热愈干，而新血皆损。人之充养百骸，光华润泽者，止籍此血，血伤则无以沃其肤，故甲错也。目得血而能视，营气不贯于空窍，故黯黑也。仲景圣于医者，洞见此症，补之不可，凉之无益，而立此方。经曰：「血主濡之。」故以地黄为君。经曰：「坚者削之。」故以大黄为臣。统血者，脾也。经曰：脾欲缓，急食甘以缓之。」又曰：「酸苦涌泄为阴。」，故以甘草、桃、杏、芍药为佐。经曰：「咸走血」。苦胜血，故以乾漆之苦、四虫之咸为使。吴氏曰：浊阴不降，则清阳不升；瘀血不去，则新血不生。今人一遇劳症，便用滋阴，服而不效，坐以待毙。呜呼，术岂止此邪？
〔煎方六十三首〕
（汤者，荡也，荡涤病之锋锐，急则治标之法也。有本而标之，有标而本之，有正治其本而亟欲取效，亦用汤液。大抵散利之剂宜生，补养之剂宜熟，是在学者临症变通可耳。）
四物汤　治一切血虚，日晡发热。
当归（酒炒）　熟地黄（各三钱）　白芍药（二钱）　川芎（一钱五分）
上水煎服。
丹溪曰：难成而易亏者，阴血也，不足则生热。经曰：「血主濡之。」四物皆濡润之品，故为血分主药。地黄甘温，走北方以沃血之源。当归辛温，入心脾而壮主血摄血之本。芍药酸寒，入肝家而敛疏泄之血海。川芎阴中之阳，可上可下，通入足三阴而行血中之气。吴氏曰：失血太多者，禁勿与之。四物皆阴，阴者天地闭塞之令，非所以生万物者也。
四君子汤　治一切气虚，脾胃孱弱，面色枯白，言语轻微，四肢无力，脉来细软。
人参（去芦）　白术（土炒）　茯苓（各二钱。去皮）　甘草（一钱，炙）
上姜三片，枣肉二枚，水煎服。
吴氏曰：面色枯白，望之而知其气虚；言语轻微，闻之而知其气虚；四肢无力，问之而知其气虚；脉来细软，切之而知其气虚。是方以人参补五脏之元气，白术补五脏之母气，茯苓致五脏之清气，甘草调五脏之乖气。四药皆甘温，甘得中之味，温得中之气，犹之不偏不倚之君子也。愚按君子以阳明胜，展布德泽以行春和之令，南风解愠，为国家培元气者也。经曰：「气主煦之。」此方有焉。
六君子汤　治气虚脾弱，食少痰多。
即四君子加半夏（制熟）、陈皮（各二钱）。
上姜三片，枣肉二枚，水煎服。
半夏燥湿，治痰之本。陈皮利气，泄痰之标。标本既得，攻补互行，补而不滞，攻而不峻，故曰六君子。经曰：壮者气行则愈，怯者著而为病。六君子者，庶几壮其气矣。气壮则升降自如，精以奉上，浊以归下，谁复有物停留，以著其焦腑者乎。加香附、藿香、砂仁，名香砂六君子汤，其用稍峻矣。
八珍汤　治气血俱虚，恶寒发热，烦躁作渴，大便不实，饮食不进，小腹胀痛，眩晕昏愦等症。
四物汤　四君子汤
取二汤合用，姜三片，枣肉二枚，水煎服。
气为卫属阳，血为营属阴，此人身中之两仪也。纯用四物，则独阴不长；纯用四君子，则孤阳不生。二方合用，则气血有调和之益，而阴阳无偏胜之虞矣。经曰：「气血正平，长有天命。」斯方也，其庶几焉！
十全大补汤　治劳伤困倦，虚症蜂起，发热作渴，喉痛舌裂，心神昏乱，眩晕眼花，寤而不寐，食而不化。
人参（二钱，去芦）　茯苓（一钱，去皮）　白术（二钱，土炒）　甘草（八分，炙）　当归（一钱五分）　熟地黄（二钱，酒炒）　白芍药（八分，灸）　川芎（八分）　肉桂（五分，去皮）　黄耆（三钱，蜜炙）
水煎服。
丹溪曰：实火可泻，芩连之属。虚火可补，参耆之属。凡人根本受伤，虚火游行，泄越于外，若误攻其热，变成危症，多致难救。此方以四物补血，四君子补气，佐以黄耆充实腠理，加以肉桂导火归源。薛立斋曰：饮食劳倦，五脏亏损，一切热症，皆是无根虚火，但服此汤固其根本，诸症悉退。《金匮玉函》曰：「虚者十补，勿一泻之。」此方是也。
二陈汤　治肥壮之人湿痰为患，喘嗽胀满。
茯苓（去皮，三钱）　半夏（熟，三钱）　陈皮（去白，三钱）　甘草（一钱）
上姜三片，水煎服。
六君子可治虚痰，若肥壮气实之人未可骤补，则姑去参术以攻其标。肥人多湿，湿挟热而生痰，火载气而逆上，半夏之辛可以利二便而去湿，陈皮之辛可以通三焦而理气。茯苓佐半夏，共成燥湿之功；甘草佐陈皮，同致调和之力。成无己曰：半夏行水气而润肾燥，经曰辛以润之是也。行水则土自燥，非半夏之性燥也，详见药性论中。或曰有痰而渴，宜去半夏，代以贝母。吴鹤皋曰：渴而喜饮水者易之，不能饮水，虽渴宜半夏也。此湿为本，热为标，所谓湿极而兼胜己之化，非真象也。加枳壳、砂仁，即名枳砂二陈汤，其性较急矣。
附子理中汤　治脾胃虚寒，饮食不化，或手足厥冷，肠鸣切痛，或痰气不利，口舌生疮，或呕逆吐泻等症。去附子，即名人参理中汤。
人参（去芦）　白术（土炒）　乾姜（炮）　甘草（炙）　附子（制熟。各等分）
上每服八钱，水煎服。
人有元阳，命曰真火，受气于甲乙，听命于天君者也。此火一衰，则不能生土，而资生之本大虚。今以附子回少火，乾姜暖中州，而参、术、甘草为之补气属阳，气旺则火足，而脾土自能健运。经曰：「气主煦之。」又曰：「寒淫所胜，平以辛热。」即补火之说也。夫心上肾下，肝左肺右，而脾独居中，中气空虚，四脏不能相生，因而不平，得此方以理之，则万物之母安而四脏皆平矣，故曰理中汤。去参、术，即名四逆汤，为四肢厥逆者设也。
补中益气汤　治劳倦伤脾，中气不足，懒于言事，恶食溏泄，或身热而烦，或气高而喘，或头痛恶寒自汗，或气虚不能摄血，脉洪大无力，或微细软弱，或疟痢等症。因脾虚久不能愈，或虚人感冒风寒，不胜发表者，宜以此代之。
黄耆（一钱五分，炙）　人参（去芦）　甘草（炙）　归身（酒拌）　白术（土炒。各一钱）　陈皮（去白，五分）　升麻　柴胡（各三分）
上姜三片，枣二枚，水煎服。
东垣自评曰：劳倦伤脾，心火乘土而肺金受邪，脾胃一虚，肺气先绝，故多用黄耆以益皮毛而闭腠理。上喘气短，人参以补之。心火乘脾，炙草之甘以泻火而补胃中元气。白术甘温，除胃中热，利腰脐间血。胃中清气在下，必升、柴以引之。气乱于胸中，为清浊相干，用陈皮以理之。脾胃气虚，为阴火伤其生发之气，血中伏火，日渐煎熬，则心乱而烦，加辛甘微温之剂以生阳气，阳生则阴长。经曰：「劳者温之。」盖温能除大热，大忌苦寒之药泻胃土耳。愚按脾为坤土以应地气，地气升而发陈之令布，地气降而肃杀之令行，劳倦伤脾，土虚下陷。经曰：交通不表，名木多死，白露不下，菀藁不荣。此言肃杀成否之象，人应之则变症百出，未央绝灭。东垣先生深达造化，故立温和之剂。温和者，春气之应，养生之道也。且以升麻提脾之右陷者，从右而升，柴胡提肝之左陷者，从左而升，地既上升，天必下降，二气交通，乃成雨露。此气行而生气不竭矣。治劳伤者不当如是耶。
升阳散火汤　治四肢困倦，肌肤大热。
升麻　葛根　独活　羌活　白芍药（炒）　人参（各一钱。去芦）　柴胡（六分）　防风（五分）　甘草（四分）
上水煎服。忌食寒凉之物。
东垣自评曰：四肢属脾，脾者土也，热伏地中，多因血虚而得。又有胃虚过食冷物，郁遏阳气于脾土之中者，并宜服此。愚按：经曰火郁则发之，升、柴、羌、独、防、葛皆味之薄者，阴中之阳，故足以发无光之火而显扬于上。人参助其上升而固卫气，芍药防其发散而敛荣气，甘草以缓之，勿使风药太过而元气反伤也。东垣此方非洞晓阴阳，孰能与于斯？
归脾汤　治思虑伤脾，不能摄血，或健忘怔忡，惊悸盗汗，寤而不寐，或心脾作痛，嗜卧少食，大便不调，或肢体重痛，月经不调，赤白带下等症。
人参（去芦）　白术（土炒）　茯苓（去皮）　龙眼肉（去核）　酸枣仁（炒。各二钱）　远志（去木）　当归身（各一钱）　木香（生用）　甘草（炙。各五分）　黄耆（炙，一钱五分）
上姜三片，水煎服。
心藏神而主血，脾藏意而统血，思虑则两脏受伤而血不归经，心血不足，故健忘怔忡，惊悸不寐。脾血不足，故嗜卧少食，体重便病。过甚则气郁而心脾作痛，在女则带下而月经不调，治以金石。肠胃伤而真元不复，治以寒凉。气血损而病本日深，兹取参、苓、耆、术、炙草，甘温可以补脾；龙眼、枣仁、归身、远志，濡润可以养心。佐以木香者，盖思虑所伤，三焦气阻，藉其宣畅，则气和而血和，且平肝可以实脾，血之散于外者，悉归中州而听太阴所摄矣，故命之曰归脾汤。
人参养荣汤　治脾肺气虚，发热恶寒，面黄肌瘦，倦怠短气，食少作泻。
白芍药（一钱五分，酒炒）　人参（去芦）　陈皮　黄耆（蜜炙）　桂心　当归（酒炒）　白术（土炒）　甘草（炙。各一钱）　熟地黄（姜汁炒）　茯苓（去皮。各七分半）　五味子（炒杵）　远志（去木。各五分）
上姜三片，枣肉二枚，水煎服。
阳春至而物荣，肃杀行而物藁，脾为坤土，肺属乾金。经曰：「脾气散精，上输于肺。」地气上升也。肺主治节，通调水道，下输膀胱，天气下降也，于象为泰。脾肺气虚，则上下不交，阴阳否隔，故面黄肌瘦，亦犹天物之藁也。人参、五味温其肺；耆、术、甘、苓温其脾，陈皮、芍药温其肝；地黄、桂心温其肾；当归，远志温其心。温者，阳春之气也。春气行，而一身之中有不欣欣向荣者乎？故曰养荣汤。薛立斋曰：气血虚而变现诸症，莫能名状，勿论其病，勿论其脉，但用此汤，诸症悉退，可谓有回春之识矣。
加味逍遥散　治血虚倦怠，发热口乾，自汗盗汗或月经不调，腹痛重坠，水道涩痛等症。
当归（酒拌）　白芍药（酒炒）　白茯苓（去皮）　白术（土炒）　柴胡（各一钱）　甘草（炙）　牡丹皮（便炒）　栀子（姜汁炒黑。各五分）
上水煎服。去丹皮、栀子，即逍遥散原方。
藏血者肝也，一有拂逆，则将军之官谋虑不决，而血海为之动摇。经曰：「暴怒伤阴。」散为血虚诸症，妇人尤甚，此以白术、茯苓固其脾，恐木旺则土衰，经所谓不治已病，治未病之法也。经曰「肝苦急，急食甘以缓之」，故用甘草。经曰「以辛散之」，故用当归。经曰「以酸泻之」，故用芍药。柴胡气凉，散其怒火，山栀味苦，抑其下行。丹皮和血通经，所以导血中之气而无壅塞之虞。繇是而察其平肝补血之法，可谓婉而至矣。
当归补血汤　治气血虚热，面赤烦渴，脉大而虚。
黄耆（炙，一两）　当归（酒洗，二钱）
上水煎，空心服之。
东垣曰：经云脉虚血虚，又云血虚发热，此多得于饥饱劳役，症类白虎，惟脉不长实为辨耳。误服白虎汤必死。愚按：阴阳对峙，一胜则一负，阴既不足，阳必有馀，故热而渴也。黄耆乃甘温补气之剂，此本血虚，何反用之为君耶？经曰：「治病必求于本。」又曰：「阳生阴长。」故血虚补气，治其本也。佐以当归之润，正与阴血相投，二物并行，则上下表里无处不到，故名补血汤。
清心莲子饮　治热在气分，夜安昼甚，口渴便浊或口舌生疮，咽乾烦躁，小便赤淋，遇劳即发。
黄芩（炒）　麦门冬（去心）　地骨皮　车前子（炒）　甘草（各一钱五分）　石莲肉　白茯苓　黄耆　人参（各一钱。去芦）
上水煎服。
心脏主火，火者元气之贼，势不两立者也。小肠与心实为表里，心火妄动，小便必涩，故以门冬、石莲宁其天君，毋使有自焚之忧。以黄芩、茯苓清其至高，毋使有销铄之患。参、耆之用，助气化以达州都。车前之功，开决渎以供盛受。甘草一味，可上可下，调和诸药，共底成功。若小便既通，则心清而诸火自息，竟宜治本，不必兼标矣。
萆薢分清饮　治膏浊频数，漩白如油，名曰膏淋。
川萆薢　石菖蒲　乌药　益智仁（各三钱）
上水煎服。
经曰：雨气之复不应，山泽无不蒸溽。小便膏浊者，湿气盛行，蒸溽之象也。水性就下，故淋沥不已。燥可去湿，故用菖蒲、乌药，以平湿土之敦阜。益智入肾，可纳气归源，肾水得令，则自能闭藏而小便有节。至于使水道转入大肠，分清泌浊者，独萆薢之力也，故曰萆薢分清饮。
茵陈五苓散　治酒积黄疸，小便不利。清热去湿。
茵陈　猪苓　茯苓　泽泻　白术（土炒。各一钱）　桂（三分）
上水煎服。去茵陈，即五苓散原方。
土虚则受湿，湿生热，湿热乘脾，中央之黄色乃见，酒亦湿热，故并治之。茵陈专理湿热，发黄者所必用也。佐以猪苓、泽泻，则水液分于膀胱。佐以白术、茯苓，则土旺可以胜湿。桂之为用，能令诸药直达热所，盖嚮导之兵也。
龙胆泻肝汤　治肝热胆溢，火实口苦。
柴胡（一钱）　黄芩（炒，七分）　五味子（九粒）　生甘草　山栀（炒黑）　知母（去毛，盐酒炒）　天门冬（去心）　麦门冬（去心）　黄连（炒）　人参（去芦）　龙胆草（各五分）
上水煎服。
肝为将军之官，性急而暴，不有以直折之，则火之发也必烈。柴胡轻清上升，能顺木性而使之条达，故为君。山栀、龙胆味苦性寒，直入肝胆以平其亢甚。黄连降心火，实则泻其子也。金盛可以平木，故加五味、门冬。木旺将以贼土，故加人参、甘草。肾肝同治，故用知母。古人立方之意，其深奥如此。
当归六黄汤　治盗汗发热，火实阴虚。
黄耆（二钱）　当归　生地黄　熟地黄（各一钱）　黄芩　黄连　黄柏（各五分）
上水煎服。
盗汗者，乘人之睡而出，有如盗也。阴虚而睡，则卫外之阳乘虚陷入阴中，表液失其固卫，故濈濈然汗出。觉则阳气用事，卫气复出于表，汗即止矣。当归、地黄，滋阴之药也。芩、连、黄柏，降火之药也。盗汗之馀，腠理不固，故以黄耆补表。愚谓既曰阴虚，则元气有降而无升，肃杀之气方深而复用肃杀之剂，毋乃犯虚虚之戒乎。惟火实气强者，不得已而暂用之。不然寒凉损胃，祸弥深耳。
三子养亲汤　治气喘痰盛。
紫苏子（沉水者淘净）　白芥子　萝卜子（各三钱）
上水煎服。
丹溪曰：「气有馀便是火。」火载痰升，气高而喘。兹以苏子降气，芥子开气，卜子利气，气下则火清而痰自己。吴鹤皋曰：治痰先理气，此治标之法耳。不若二陈有去湿治本之妙也。愚谓治病先攻其甚，气实而喘，则气反为本，痰反为标。是在智者神而明之，不可以一端泥也。然气稍近于虚，便非所宜矣。
橘皮竹茹汤　治久病虚羸，呕逆不已。
橘皮　竹茹（各一钱五分）　人参（去芦）　生姜（煨）　甘草（各一钱）　大枣（二枚，去核）
上水煎服。
久病而虚，肺金失下降之令，心火肆炎上之权，呕逆所时有也。兹以生姜、橘皮之辛温导其下降；竹茹、生草之甘寒禁其上炎；人参、大枣所以强胃扶脾，而安其转输之职，呕必自止矣。如因于寒者，以丁香代竹茹，毋守株而不变也。
丁香柿蒂汤　治久病呃逆，因于寒者。
柿蒂　丁香（各二钱）　人参（去芦，一钱）　生姜（五片）
上水煎服。
呕为火气上冲，呃为寒气阻塞，亦有中气不续而呃者。洁古老人以丁、姜之辛温正治，以柿蒂之涩寒从治，人参为佐，使真气得以展布耳。呃在中焦，穀气不运，其声短小，得食乃发。呃在下焦，真气不足，其声长大，不食亦然，临症者不可以不辨也。
温胆汤　治胆虚不眠，梦中惊悸，呕吐痰涎。
竹茹　枳实（麸炒）　半夏（制）　甘草　陈皮　生姜
上水煎服。
《圣惠方》云：胆虚不眠，寒也。经曰「寒者温之」，故以生姜、陈皮之辛温为君；枳实、半夏之苦温为臣；甘草所以和中，竹茹所以嚮导。胆温则土得其平，呕吐自止。脾主四肢，又主困倦，故能睡也。如元气不足，心血有亏者，以归脾汤主之。如实痰滞膈而不得睡者，以《素问》半夏汤主之，是在圆机者变通耳。
《内经》半夏汤　治痰盛夜不得寐。
秫米（一升，即小米之糯者）　半夏（五合）
上用千里水八升，扬之万遍，取清五升煮沸，入前药煮一升半。每服一杯，日进三服，以知为度。病新发者，覆杯即卧，汗出则已，久者三服而已。
岐伯曰：卫气行于阳，阳气满，不得入于阴，阴气虚，故目不得瞑。愚按：阳者，动也，辟也。阴者，静也，合也。故行于阳则动而醒，行于阴则静而卧，阳光亢上，则气有馀而膈有痰。经曰：「合夜至鸡鸣，天之阴，阴中之阴也。」气行于阴而阴不足，则阳愈狂而阴乃格，静反为动，合反为辟，神气散而不守，故目不得瞑。秫米甘平，益阴气而利大肠。半夏辛温，通痰窍而泄小便。二便俱通，气可立降，阳不乘阴，卧可立至。经曰：「阳强不能密，阴气乃绝，阴平阳秘，精神乃治。」此之谓也。
生脉散　治热伤元气，气短倦怠，口乾出汗。
人参（去芦，五钱）　五味子（杵）　麦门冬（去心。各三钱）
上水煎服。
火气赫曦，则金为所制而绝寒水生化之源，故气短倦怠出汗者，皆手太阴本经症也。人参补气为君，所谓损其肺者益其气也；五味子酸敛，收肺家耗散之金；麦门冬甘寒，濡肺经燥枯之液。三者皆扶其不胜，使火邪不能为害也。司天属火之年，时令湿热之际，尤为要紧。
清暑益气汤　治湿热困倦，胸满气促，肢节疼痛或小便黄数，大便溏滑或疟痢等症。
人参（去芦）　白术（土炒）　陈皮（去白）　神麴（炒）　泽泻（各五分）　黄耆（炙）　苍术（制）　升麻（各一钱）　甘草　乾葛（各三分）　五味子（九粒，杵）
上水煎服。
热伤元气，清浊不分，经曰：「清气在下，则生飧泄；浊气在上，则生䐜胀」。」故见症如前。黄耆、二术为元气之保障，人参、五味为治节之藩篱，升麻、乾葛引清气上升，神麴、泽泻分浊气下降。根本充实，清浊不淆，虽有湿热之邪，无所容矣，故曰清暑益气汤。
十味香薷饮　治伏暑昏倦，头重吐痢。
香薷（用穗，二钱）　人参（去芦）　陈皮　黄耆（蜜炙）　白术（土炒）　扁豆　甘草（炒）　厚朴（炒）　茯苓　木瓜（各一钱）
上水煎服。
溽暑之时，湿热交作，湿因火蒸，逆乘于头，故头重而昏。经曰：「壮火食气。」脾气受伤，重之以湿，又其所恶，中黄失令，则阴阳不能分利，清浊不能泌别，吐痢之所由来也。以参、耆保肺，扶不胜之金；以苓、术扶脾，壮资生之本；陈皮、厚朴祛逆上之炎蒸；扁豆、甘草和乖乱之神气；香薷之用，清散暑邪，善除湿热；木瓜之加，为中宫制贼邪，不使肝木乘虚来犯。夫如是则脾胃治，而水精四布，五经并行，湿热皆消而吐痢尽止矣。
百合固金汤　治肺伤咽痛，喘咳痰血。
百合（去心，一钱）　麦门冬（去心，一钱五分）　细甘草（生用，一钱）　芍药（一钱，炒）　怀生地（二钱）　怀熟地（三钱）　黑玄参（去芦，八分）　桔梗（去芦，八分）　贝母（去心，一钱二分）　当归（一钱五分）
上水煎服。
元阴不足则肾先绝，水不制火，愈烁其阴，熟地黄大补五脏之阴，故用为君；生地黄滋阴退热，百合保肺安神，归、芍补血，门冬润燥，玄参壮水之主，贝母去肺之痰；细甘草生用，能清神中之火，可代黄柏、知母；桔梗载诸药于至高，以成固金之功。赵蕺峰：此方不欲以苦寒伤生发之气，故以甘寒主之，殊有卓见。愚谓阴虚则足太阴必虚，而金位无母，姑用此方。清金之后，亟宜顾其母气，方为至治。若专事于肺而不取化源，则不惟土气难强，即金气亦终不可足也。滋阴者，其详审之。
清脾饮　治壮盛人疟疾，热多寒少，小便涩，脉弦数。
青皮（去穰炒）　厚朴（姜汁炒）　白术（土炒）　黄芩（炒）　半夏（制）　柴胡（去芦）　茯苓（去皮）　草果　甘草
上姜三片，水煎服。
疟症之因多是太阴受伤，湿生痰，痰生热，热生风，故脉见弦数也。吴氏曰：清脾，非清凉之谓，乃攻其邪而脾部为之一清也。愚谓半夏除湿化痰，开气散表，佐以草果、厚朴，则中州之垢肃清。然疟脉自弦，肝风必鼓，柴胡、青皮可以散厥阴之邪。木旺必乘脾，白术、茯苓可以固太阴之主。黄芩清其火，甘草缓其急，而疟邪可解矣。虽然此为壮实者设也，用之太过，反深沉痼，必致绵延难愈，甚而变成他症，卒难救药。有司命之责者，其可不惕然慎耶！
紫菀汤　治痨热久嗽，吐血吐痰。
紫菀（洗净炒）　阿胶（蛤粉炒成珠）　知母（炮去毛，忌铁）　贝母（去心。各一钱）　桔梗（去芦）　人参（去芦）　茯苓（去皮）　甘草（各五分）　五味子（十二粒，杵）
上水煎，食后服。
痨而久嗽，肺虚可知。即有热症，皆虚火也。海藏以保肺为君，故用紫菀、阿胶；以清火为臣，故用知母、贝母；以参、苓为佐者，扶土以生金；以甘、桔为使者，载药以入肺；五味子滋肾经不足之水，收肺家耗散之金，久嗽者所必收也。
导气汤　治寒疝疼痛。
木香（三钱，忌火）　茴香（二钱）　吴茱萸（一钱半，汤泡）　川楝子（四钱）
上用长流水煎服。
巢氏曰：阴气积于内，复为寒气所加，荣卫不调，故成疝。疝者，控引睾丸而痛也。川楝入肝，畅气舒筋则无挛急之苦，故以为君。木香破气，善调荣卫，故以为臣。茴香接诸药入小肠，且开任脉，故以为佐。茱萸之性彻上彻下，心腹俱通，故以为使。三焦一气，得炅则宣，遇寒斯阻，故以温剂宣之，所以胜寒气而开魄门之路。水用长流，取其源远而通，引气下行耳，故名导气汤。此乃疝之通剂也，然其病多端，古有厥、微、寒、盘、气、附、狼之七名，子和分寒、水、筋、血、气、狐、㿗之七种，须熟察其源，通变处剂，斯万举万全矣。
香苏饮　主四时感冒风邪，头疼发热。
紫苏　香附（炒。各三钱）　陈皮（去白，一钱二分）　甘草（七分）
上姜三片，葱一茎，煎服。
吴氏曰：南方风气柔弱，伤于风寒，俗称感冒，乃受邪肤浅之名也。经曰：卑下之地，春气常存，故东南之民感风之症居多，而六经之症不显。其感也，由鼻而入，惟头痛发热而已。香、苏以芬芳之气疏肌表之邪，是以苏为君附为臣。陈皮、甘草和膈里之气而辅正，是以为佐。表里互治，微邪立解。
黄连解毒汤　治阳毒上窍出血。
黄连（炒）　黄芩（炒）　黄柏（炒）　山栀（炒。各三钱）
上水煎服。为末为丸，即名三黄金花丸。
吴氏曰：「治病必求其本。阳毒上窍出血，则热为本，血为标，能去其热，则血不治而自归经矣。」故以黄连为君，佐以芩、柏、栀子。四物皆苦，苦者直行而泄，共走南方，平其亢甚。若阴虚之火，则降多亡阴，反从火化，出血愈甚，不可不知。
秦艽升麻汤　治风寒客胃，口眼喎斜，恶见风寒，四肢拘急，脉浮而紧。
升麻　乾葛　甘草　芍药　人参（各一钱）　秦艽　白芷　防风　桂枝（各三钱）　葱白（连须，二根）
上水煎服。
至哉坤元，为五脏之主，木胜风淫，则仓廪之官承制，脾主四肢，故痿痹也。口为土之外候，眼为木之外候，故俱病也。升麻、白芷皆阳明本药，故用为直入之兵。人参、桂枝固其卫气，芍药、秦艽和其荣血。防风卑贱之卒，随令而行。葱根发汗之需，无微不达，又藉甘草以和之，而邪有不散者乎？
桂枝汤　仲景曰：太阳中风头痛，阳浮而阴弱。阳浮者热自发，阴弱者汗自出。啬啬恶寒，淅淅恶风，翕翕发热，鼻鸣乾呕，本方主之。
桂枝（三两，去皮）　芍药（三两）　甘草（二两，炙）　生姜（三两）　大枣（十二枚，去核）
水七升，微火煮取三升。服一升，覆令微汗，不可令如水流漓，病必不除。若一服汗出病瘥，不必尽剂。若不汗，更服至二三剂。
成氏曰：阳脉浮者，卫中风也；阴脉弱者，荣气弱也。风并于卫，卫实而荣虚，故发热汗出。卫虚则恶风，荣虚则恶寒。荣弱卫强，恶寒复恶风者，以汗出则腠理疏，亦恶风也。翕翕者，若合羽所覆，热在表也。鼻鸣乾呕者，风壅气逆也。与桂枝汤，和荣卫而散风邪。桂味辛热，用以为君者，桂犹圭也，宣通诸药为之先聘，辛甘发散为阳之意也。芍药味苦酸寒，甘草甘平，用以为臣佐者，经曰风淫所胜，平以辛，佐以苦，以甘缓之，以酸收之也。生姜辛温，大枣甘温，二物为使者，经曰风淫于内，以甘缓之，以辛散之也。姜枣固能发散，此又不特发散之用，专行脾之津液而和荣卫者也。麻黄汤不用姜枣，专于发汗，则不待行化、而津液得通矣。愚按：卫属阳，阳气者不能卫外而为固，则有汗。成云：卫实何耶？盖邪气盛则实，非正气也。既曰邪实，则热在表矣。其恶风又何耶？盖汗能开腠故也。既曰热在表，则汗出而腠开，亦宜解矣。乃不解者又何耶？赵嗣真所谓惟脏腑可分表里，皮肤骨髓但分浮浅深沉，俱属于表。若以皮肤为表，骨髓为里，则麻黄汤症骨节疼痛，其可谓有表复有里耶。然则不解者，骨髓之邪自在，正与啬啬恶寒之义相合，所谓热在皮肤，寒在骨髓也。如骨髓无寒，则桂枝不宜与矣。论曰：桂枝下咽，阳盛则毙，其此之谓乎？
麻黄汤　仲景曰：太阳病头痛发热，身疼腰痛，骨节疼痛，恶风无汗而喘者，麻黄汤主之。
麻黄（三两，去节）　桂枝（二两，去皮）　甘草（二两，炙）　杏仁（七十枚，去皮尖）
水九升，先煮麻黄，减二升，去沫，纳诸药煮取二升半。温服八合，覆取微汗。
足太阳膀胱之脉，起于目内眦，上额交巅，入络脑，下项，循肩膊，挟脊抵腰中，贯臀入膕，循髀下合膕中，贯腨内，故所过无不疼痛也。成氏曰：寒则伤荣，太阳经荣血不利也。经曰：风寒客于人，使人毫毛毕直，皮肤闭而为热者，寒在表也。寒并于荣，荣实而卫虚，无汗而恶风也。荣强卫弱，故气逆而喘。麻黄甘苦为君者，以轻剂专主发散也。桂枝为臣者，表实腠密，非桂枝所能散，必专麻黄以发汗。经曰：「寒淫于内，治以甘热，佐以苦辛」是也。甘草甘平，杏仁甘温，用为佐使者，经曰「肝苦急，急食甘以缓之。」肝者荣之主也，荣胜卫固，血脉不利，宜甘草、杏仁甘以缓之，且桂枝汤主风伤卫，风邪并于卫，则卫实而荣弱，故佐以芍药，用和荣也。麻黄汤主寒伤荣，寒邪并于荣，则荣实而卫虚，经曰「气之所併为血虚，血之所併为气虚」者是已。治之以杏仁，用利气也。愚按：审系真寒，太阳无汗，非麻黄汤莫可代者。前哲谓冬不用麻黄，夏不用桂枝，盖以冬令主闭藏，不应疏泄；夏令本炎热，不可辛温。经所谓「必先岁气，毋伐天和」之说也。又曰：麻黄惟冬月寒邪在表，腠密无汗者必用，是何与前说相反耶？戒不用者，明时令之常，虑轻用也。劝必用者，发病机之理，虑遗用也。或舍时从症，或舍症从时，临症变通，存乎其人。倘一概疑惧，惟以轻和之剂代之，必有阴受其夭折而莫之觉者，该通君子，其熟察之。
大青龙汤　仲景曰：太阳中风，脉浮紧，发热恶寒身疼痛，不汗出而烦躁者，大青龙主之。
麻黄（六两，去节）　桂枝（二两，去皮）　甘草（一两，炙）　杏仁（四十枚，去皮尖）　生姜（三两，切）　大枣（十枚，去核）　石膏（如鸡子大，碎）
水九升，先煮麻黄，减二升，去上沫，纳诸药煮取三升。温服一升，取微汗。一服汗者停后服。汗多亡阳，遂虚恶风，烦躁不得眠也。
成氏曰，此中风见寒脉也。浮则为风，风则伤卫，紧则为寒，寒则伤荣，荣卫俱病，故发热恶寒，身疼痛也。风并于卫者，为荣弱卫强；寒并于荣者，为荣强卫弱。今风寒两伤，则荣卫俱实，故不汗出而烦躁也。青龙者，东方甲乙木神也，专主生发之令。万物出甲，开甲则有两歧，肝有两叶以应之，所以谓之青龙。中风脉浮紧，为中风见寒脉，伤寒脉浮缓为伤寒见风脉，是风寒两伤也。桂枝汤解肌以祛风，而不能已其寒。麻黄汤发汗以散寒，而不能去其风，故特取大青龙以两解之。麻黄甘温，桂枝辛热，寒则伤荣，以甘缓之，风则伤卫，以辛散之，故麻黄为君、桂枝为臣也。甘草甘平，杏仁甘苦，苦甘为助，佐麻黄以发表，大枣甘温，生姜辛温，辛甘相合，佐桂枝以解肌。石膏辛甘微寒。夫风，阳邪也；寒，阴邪也。风伤阳，寒伤阴，阴阳两伤，非轻剂所能独散也，必须轻重之药同散之，是以石膏为使而专达肌表也。陶氏曰：此汤险峻，须风寒俱甚，又加烦躁，方可与之，不如桂枝麻黄各半汤为稳。愚按：龙者，至神至雄，主行雨者也。今用以发风木之邪而行其汗，有速效之神，有莫御之雄。且经曰「阳之汗，以天地之雨名之」，故命曰青龙汤。
白虎汤　主伤寒传入于胃，脉大而长（仲景曰浮滑），表里俱热烦渴。
知母（六两）　石膏（一斤，打碎）　甘草（二两，炙）　粳米（六合）
水一斗，煮米熟汤成。温服一升，日三服。
传胃则邪入里矣，仲景言浮滑，以邪亦未解也。成氏曰：白虎汤解内外之邪。白虎，西方金神，应秋而归肺。热甚于内者，以寒下之；热甚于外者，以凉解之；中外俱热，内不得泄，外不得发，非此汤不能解也。夏热秋凉，汤名白虎，言秋气至而热去也。知母苦寒，经曰热淫所胜，佐以苦甘。又曰热淫于内，以苦发之。故以知母为君。石膏甘寒，热则伤气，寒以胜之，甘以缓之，故以石膏为臣。甘草、粳米，味皆甘平，脾欲缓，急食甘以缓之，故以甘草、粳米为使。太阳中暍，得此顿除，热见白虎而尽矣。立秋后不可服，服则不能食，多成虚羸。愚按：知母之寒不及石膏，况知母但主内热，不能解肌，况止用六两，恐非君也，宜作臣。石膏入肺属金，其色又白，其性又雄，正与白虎之义相合，且用一斤，恐非臣也，宜作君。《珍珠囊》论石膏之性，而谓仲景有白虎之名，因名责实，则岂非此方之君主耶？
大承气汤　伤寒寒邪入里，痞、满、燥、实四症俱全。
枳实（炙，五枚）　厚朴（半斤，炙去皮）　芒硝（三合）　大黄（四两，酒洗）
水一斗，先煮枳、朴，取五升。去渣，纳大黄，煮取二升。去滓，纳芒硝，微火一二沸，分温再服。
成氏曰：承，顺也。邪入胃者，郁滞糟粕，秘结壅实，气不得顺也。本草云通可去滞，泄可去闭，气得以顺，故曰承气。王冰曰宜下必以苦，故以枳实为君。经曰「燥淫于内，治以苦温」。泄满除燥，苦温为辅，是以厚朴为臣。经曰「热淫于内，治以咸寒。」伤寒则热，故以芒硝为佐。经曰燥淫所胜，以苦下之。故以大黄为使。大满大实有燥屎，乃可投也。如非大满，则生寒症而为结胸痞气之属矣。愚按：调胃承气不用枳、朴，以其不作燥满，恐伤上焦虚无氤氲之气也。小承气不用芒硝，以其虽实未坚，恐伤下焦真阴之分也。此则上中下三焦皆病，痞满燥实四症俱全，故以本方主之。仲景曰：欲行大承气，先与小承气，腹中转失气者，有燥屎也，可以大承气汤攻之。不转失气，慎不可攻。
大柴胡汤　治阳邪入里，表症未除，里症又急。
柴胡（八两）　黄芩（三两）　枳实（四枚，炙）　芍药（三两）　生姜（五两，切）　半夏（半升，洗）　大枣（十二枚，去核）　大黄（二两，生用酒洗）　
水一斗二升，煮六升，去滓，再煎。服一升，日三服。
成氏曰：大满大实则有承气汤，如不大坚满，惟热甚而须攻下者，必须轻缓之剂，乃大柴胡也。伤寒可下则为热，折热必以苦，故以柴胡为君，黄芩为臣。经曰「酸苦涌泄为阴」。泄实折热，必以酸苦，故以芍药、枳实为佐。辛者散也，散逆气者必以辛。甘者缓也，缓正气者必以甘，故用半夏、姜、枣为使也。加大黄，功专荡涤，不加恐难攻下，应以为使也。愚按：表症未除者，寒热往来，胁痛口苦尚在也。里症又急者，大便难而燥实也。此为两解之剂。
小柴胡汤　主伤寒五六日，往来寒热，胸胁苦满，胁痛耳聋，默默不欲饮食，心烦喜呕，或胸中烦而不呕，或渴或腹痛，或胁下痞或心下悸，小便不利，或不渴，身有微热，或咳者，此邪在少阳经，半表半里之症也。
柴胡（八两）　黄芩（三两）　人参（三两）　甘草（炙，三两）　半夏（半升，洗）　生姜（三两，切）　大枣（十二枚，去核）
水一斗二升，煮取六升，去滓，再煎，取三升。温服一升，日进三服。
成氏曰：邪在表则寒，在里则热，半表半里，故寒热往来。在表则不满，在里则胀满，止言胸胁苦满，知在表里之间。少阳行身之侧，胸胁为少阳之部，其脉循胁络于耳，故胸胁痛而耳聋。在表则呻吟，在里则烦乱。经曰阴入之阴则静。默默者，在表里之间也。在表则能食，在里则不能食。不欲饮食者，邪在表里之间，未至于不能食也。在表则不烦呕，在里则烦呕。心烦喜呕者，邪在表，方传里也。经曰热淫于内，以苦发之，柴芩之苦以发传邪之热。里不足者，以甘缓之，参草之甘以缓中和之气。邪半入里，则里气逆，辛以散之，半夏以除烦呕。邪在半表，则荣卫争之，辛甘解之，姜枣以和荣卫。仲景曰：胸烦不呕，去半夏、人参，加栝蒌实一枚；渴者去半夏，更加人参一两五钱，栝蒌根四两：腹痛者，去芩，加芍药三两；胁下痞，去大枣，加牡蛎四两；心悸、小便不利，去芩，加茯苓四两；不渴，外有微热，去参，加桂枝三两，温覆，取微汗；咳者去参、姜、枣，加五味子半升，乾姜二两。愚按：近世治伤寒，不分表里阴阳，概用此方。去参投之，取其平稳，不知此为半表半里之剂。太阳经之表热，阳明经之标热，皆不能解也。若夫阳气虚寒，面赤发热，脉沉足冷者，服之立至危殆，可不慎哉。即大便不实，脉息小弱者，皆在所禁。信乎！用方不当皆可杀人，不独峻剂也。
大陷胸汤　伤寒下之早，从心下至少腹硬满而痛，手不可近者，大结胸也，此方主之。
甘遂（一钱）　芒硝（一升）　大黄（六两，去皮）
水六升，先煮大黄，取二升，去滓，纳芒硝，煮一二沸，纳甘遂末。温服一升，得快利，止后服。
三阳经表症未解，用承气以攻里者，下之早也。下早则里虚，表邪乘之而入，三焦皆实，故心下至少腹，痛不可近也。成氏曰：诸阳受气于胸中，邪气与阳气相结，不可分解，高者陷之，故曰陷胸。陷胸破结，非苦寒直达者不能，是以甘遂为君。经曰：「咸味涌泄为阴。」又曰：「咸以软之。」是以芒硝为臣。荡涤邪寇，将军之职也，是以大黄为使。伤寒错恶，结胸为甚，非此駃剂不能通利。
小陷胸汤　下早，热结胸中，按之则痛，小结胸也。
半夏（汤洗，半升）　黄连（一两）　栝蒌实（大者，一枚）
水六升，先煮栝蒌，取三升。去滓，纳诸药，煮取二升，分温三服。
止在胸中，不及于腹，按之则痛，不按犹未痛也，故曰小结胸。经曰：「苦以泄之。」「辛以散之。」黄连泄胸中之热，栝蒌泄胸中之气，半夏散胸中之痰。一服未能即和，再服微解，下黄涎便安也。
半夏泻心汤　主伤寒下早，心满而不痛者为痞。
半夏（半升，洗）　黄芩　乾姜　人参（去芦）　甘草（炙。以上各三两）　大枣（十二枚，去核）
水一斗，煮六升，去滓，煎取三升。温服一升，日三服。加甘草一两，即甘草泻心汤，治痞硬吐利。加生姜四两，即生姜泻心汤，治痞硬噫气。
成氏曰：结而不散，壅而不通为结胸，陷胸汤为直达之剂。塞而不通，否而不分为痞，泻心汤为分解之剂，痞与结胸有高下焉。邪结在胸中，故曰陷胸汤。留邪在心下，故曰泻心汤。黄连、黄芩皆苦寒，经曰：「苦先入心。」「以苦泄之，是以黄连为君，黄芩为臣，以降阳而升阴也。半夏辛温。」乾姜辛热，经曰：「辛走气。」「辛以散之。」故以半夏、乾姜为佐，以分阴而行阳也。甘草甘平，参、枣甘温。阴阳不交为痞，上下不通为满，欲通上下，交阴阳，必平其中，中者脾胃也。脾不足者，以甘补之，故用参、枣、甘草为使，上下得通，水升火降，则痞热自消矣。
真武汤　太阳病发汗过多，心悸有水，头眩筋惕，身瞤动，振振欲擗地者，此方主之。
茯苓（三两）　白术（二两）　芍药　生姜（各三两）　附子（制一枚）
水八升，煮三升。温服七合，日三服。
经曰：「阳气者，精则养神，柔则养筋。」汗多而心悸有水，此心亡津液，肾水反上而凌心。虚邪内动，筋内失养，故跳动也。成氏曰：真武，北方水神，属肾应水，水在心下，外带表而属阳，必应发散，故治以真武汤。茯苓甘平，白术甘温。脾恶湿，腹有水气则脾不治。脾欲缓，急食甘以缓之，故以茯苓为君，白术为臣。芍药酸寒，生姜辛温。经曰湿淫所胜，佐以酸辛，故以为佐。附子辛热，经曰：「寒淫所胜，平以辛热。」故以为使。今之汗多而成瞤动之症者多矣，医者畏附而不投，病者亦甘毙而不悟，于是夭折者多矣。古人惓惓立方之意，其谓之何？
建中汤　主伤寒腹中急痛。
胶饴（一升）　甘草（一两，炙）　桂枝（三两，去皮）　芍药（六两）　大枣（十二枚，去核）　生姜（三两，切）
水七升，煮三升，去滓。纳胶饴，微火消解。温服一升，日三服。呕家不用建中，以甜故也。
邪气入里，与正气搏则腹痛。太阳腹不痛，少阳有胸胁痛而无腹痛，阳明腹满痛，此为里实宜下之。三阴下痢而腹痛者，里寒也，宜温之。阳气传太阴而痛，其症有二：腹满便闭，按之痛者，实也，宜下之。肠鸣泄利而痛者，虚也，宜与建中汤。成氏曰：脾应中央，一有不调，则荣卫失所育，津液失所行，必以此汤温建中脏，故建中名焉。胶饴甘温，甘草甘平，脾欲缓，急食甘以缓之，故以饴为君，甘草为臣。桂枝辛热，辛散也，润也。荣卫不足，润而散之。芍药酸寒，酸收也，泄也。津液不逮，收而行之。是以桂枝、芍药为佐。生姜辛温，大枣甘温。胃者卫之源，脾者荣之本。《黄帝针经》曰荣出中焦，卫出上焦。是已卫为阳，益之必以辛；荣为阴，补之必以甘。辛甘相合，脾胃健而荣卫通，是以姜枣为使。
栀子豉汤　主汗吐下后，心烦不得眠，心中懊憹。
栀子（十四枚）　香豉（四台，绵裹）
水四升，先取栀子，取二升半。去滓，纳豉，更煮取一升半。分二服，温进一服，得快吐者，止后服。
成氏曰：经曰「其高者，因而越之；其下者，引而竭之；中满者，泻之于内；其有邪者，渍形以为汗；其在皮者，汗而发之。」治伤寒之妙，虽有变通，终不越此数法也。邪气自表传里，留于胸中，为邪在高分，则可吐之。所吐之症，亦自不同。如不经汗下，邪气蕴郁于膈，谓之膈实，应以瓜蒂散吐之。若汗吐下后，邪气乘虚留于胸中，谓之虚烦，应以栀子豉汤吐之。栀子苦寒。经曰：「酸苦涌泄为阴。」涌者吐也，是以栀子为君。烦为热胜，涌热者必以苦，胜热者必以寒，香豉苦寒，是以为臣。经曰：「气有高下，病有远近，证有中外，治有轻重。」适其所以为治，依而行之，所谓良矣。愚按：心中懊憹，若无燥屎，大便软者，吐症也。若有燥屎，不大便者，下症也。毫釐疑似之间，关人生死，奈何不悚然惧耶！
抵当汤　主身黄如狂，屎黑喜忘，皆有蓄血症也。
水蛭（三十个，熬）　虻虫（三十个，去足翅熬）　桃仁（三十个，去皮尖）　大黄（三两，酒浸）
水五升，煮取三升。温服一升，未利再服。
成氏曰：血蓄于下，非大毒駃剂，不能抵当，故曰抵当汤。经曰咸胜血，故以水蛭咸寒为君。苦走血，血结不行，必以苦为助，故以虻虫苦寒为臣。肝者血之源，血聚则肝燥，肝苦急，急食甘以缓之，散血缓肝，故以桃仁苦甘为佐。湿气在下，以苦泄之，血亦湿类也，是以大黄苦寒为使。
九味羌活汤　主两感伤寒及四时不正之气，憎寒壮热，头疼身痛口渴，人人相似者。
羌活（二钱）　防风（一钱五分）　苍术（一钱）　细辛（三分）　川芎（一钱三分）　白芷（一钱）　黄芩（一钱）　甘草（三分）　生地黄（一钱）
上生姜三片，葱一茎，水煎服。出汗用热，止汗用温。
两感为死症，其人壮盛者，犹可活百中之一。黄芩、生地为里热之药，羌活、细辛为解表之药，乃和平表里之轻剂耳。吴昆曰：非其时而有其气，长幼之病多相似。药之辛者，得天地之金气，于人则义，故能匡正而黜邪。羌活、苍、细、芎、芷，皆辛物也。邪在太阳，治以羌活；邪在阳明，治以白芷；邪在少阳，治以黄芩；邪在太阴，治以苍术；邪在少阴，治以细辛；邪在厥阴，治以川芎。防风为诸药之卒徒，生地去血热，甘草和诸药而除气中之热。易老自序云：冬可治寒，夏可治热，春可治温，秋可治燥，是诸路之应兵也。但阴虚气弱之人，非所宜与。
清燥汤　治元气不足，湿热乘之，遍身痠痛，或肺受火邪，肾无所养，小便赤少，大便不调，腰腿痿软，口乾作渴，体重麻木，头目晕眩，饮食少思，自汗盗汗，肢体倦怠，胸满气促。
黄耆（一钱五分）　五味子（九粒）　黄连（炒）　神麴（炒）　猪苓　柴胡　甘草（炙。各二分）　苍术（炒）　白术（炒）　麦门冬（去心）　陈皮　生地黄　泽泻　白茯苓（去皮）　人参（去芦）　当归　升麻（各三分）　黄柏（酒拌，一分）
上水煎服。
金者水之母也，气者水之源也。肺被火伤，真气不足，绝寒水生化之源，则水液衰涸，金燥转增而诸症作矣。黄耆甘温，益元气而实皮毛，用以为君。人参、茯苓、麦冬、五味，扶其不胜之金；地黄、当归、黄柏、泽泻，救其衰微之水；二术补金宫之母；升，柴法春令之升；黄连、神麴、陈皮、甘草、猪苓，渗中州之湿热，亦顾母救子之法也。湿去热清，燥金获润，则水出高源，何疾不瘳哉。
葛花解酲汤　专治酒积，上中下分消。
白豆蔻　砂仁　葛花（各一钱）　木香（一分）　青皮（六分）　陈皮　白茯苓　猪苓　人参（各二分）　白术（炒）　神麴（炒）　泽泻　乾姜（各四分）
水二盅，煎一盅服。
曲糵之积，令人腹痛，盖中州受伤，气逆而湿郁也。豆蔻、砂仁推逆气有功，且兼辛散之力。葛花独入阳明，令湿热之毒从肌肉而解，故以三味为君，解上焦之酲也。茯苓、猪苓，泽泻，令湿热之毒从小便而出，故以三味为臣，解下焦之酲也。参、术、木香、二皮、乾姜，中气赖以调和湿热，捣其巢穴，解中焦之酲也。
人参安胃汤　治脾胃虚热，呕吐或泄泻，不食。
人参（一钱）　黄耆（二钱，炒）　生甘草（五分）　炙甘草（五分）　白芍药（七分）　白茯苓（四分）　陈皮（三分）　黄连（二分，炒）
上水煎服。
脾胃虚伤，补中益气，或四君子、异功散可也。此独于甘温剂中，加芍药之酸寒，黄连之苦寒，盖因乍虚而内有燥热，故暂用以伐其标也。白术为补胃正药，何不用乎？此名安胃，与补胃不同，胃气纯虚，术为要品。今虽虚而有燥热，则胃不安也，故不用术者，惧其燥耳。以三钱之参、耆，投以二分之炒连，与世俗之肆用苦寒者，自有别也。
竹叶黄耆汤　治胃虚火盛而作渴。
竹叶（二钱）　黄耆　生地黄　麦门冬　当归　川芎　甘草　黄芩（炒）　石膏（煅）　芍药　人参（各一钱）
上水煎服。
夫胃气大虚，苦寒、甘寒皆在禁例。此云胃虚者，其人居恒胃虚，而又为火邪迫之，则水精不能上输，乃为烦渴。是非中暑之馀殃，即是伤寒之遗害。以竹叶清心用为主剂；石膏、甘草直入阳明而涤热；黄芩、麦冬直入太阴以清燥。火甚则血液不荣，用地黄、芎、归润泽之品者，血主濡之也。胃虚则气道不充，用人参、黄耆甘温之品者，气主煦之也。芍药泻东方，安胃土之仇雠也。心肺俱清，肝脾俱治，则水精四布，五经并行，何烦渴之不痊哉！
竹叶石膏汤　治胃实火盛而作渴。
竹叶　石膏（煅）　桔梗　木通　薄荷　甘草（各一钱）
上水煎服。
阳明外实，柴葛解肌；阳明内实，承气攻涤。此云胃实，非有稽留，但多阳焰耳。火实则南方必盛，以竹叶泻之，火亢则西方必囚，以桔梗救之，薄荷清其上，木通清其下，石膏、甘草直入戊土而清其中。三焦之火皆平，则水精上输于肺，水道下输膀胱，燔蒸若扫而津液自充矣。
四七汤　治七情郁结，心腹绞痛或为膨胀。
人参　官桂　半夏（各一钱）　甘草（炙，五分）
上姜三片，水煎服。
夫七情过极皆伤其气，怒则气上，喜则气缓，悲则气消，恐则气下，惊则气乱，思则气结。丹溪以越鞠丸主之，而此独异者，盖郁久则浊气不通，为闭塞成冬之象，而清气日以薄矣。故心腹虽痛，胸膈虽臌，而不与木香、厚朴，但用人参以壮主气之脏，官桂以制谋虑之官。久郁生痰，半夏为之祛逐。久郁不和，国老为之调停。况桂性辛温，疏气甚捷，譬如阳春至而闭塞通，郁结者还而为和畅矣。汤名四七者，以四味治七情也。
犀角地黄汤　治血虚火盛，吐衄妄行，溺血便血。
犀角（镑末）　生地黄　白芍药　牡丹皮（各一钱五分）
上水煎去渣，入犀角末服之。如因忿怒致血者，加山栀、柴胡。
血，阴位也，主乎静定者也。阳火扰之，则不得安其静定之常。或从口鼻，或从二便，妄行而不止，法当急治之。禀阴气至纯者，莫过于犀角；得浊阴下降者，莫过于地黄。白芍酸收，丹皮清降，凉血止血之要品，泻南实北之神方也。因于怒者，气必逆上，故加山栀以屈曲下行。肝喜疏泄，故加柴胡以达其木郁。本用四味，独名犀角地黄者，所重在二味，白芍、丹皮不过佐助耳。
地黄饮子　治肾气虚弱，语言蹇涩，足膝痿废。
熟地黄　巴戟（去心）　山茱萸　肉苁蓉（去甲）　附子（炮）　五味子　石斛　白茯苓　石菖蒲　远志（去心）　肉桂　麦门冬
上各一钱，入薄荷少许，姜三片，枣二枚，煎服。
肾之脉出然谷，循内踝上踹及股，故虚则足痿不能行。其直者挟舌本，故虚则舌蹇不能言。地黄、巴戟、茱萸、苁蓉，精不足者，补之以味也。附子、官桂，阳不足者，温之以气也。远志、菖蒲，使心气下交也。麦冬、五味，壮水之上源也。茯苓、石斛，走水穀之府，化荣卫而润宗筋者也。不及肝者，肾肝同治也。诸脏各得其职，则筋骨强而机关利，蹇涩痿废，失复何虞。
清胃汤　治膏粱之变，曲糵之灾，唇齿作痛，或溃烂生疮，甚而头面颈项俱痛。
黄连（炒，一钱五分）　当归　生地（各一钱）　牡丹皮（一钱）　升麻（二钱）
上水二盅，煎一盅服。
胃者水穀之海，一切饮食之毒，阳明先受之。口齿者，胃之应也。内毒酝酿，积热熏蒸，则病显于外，故口齿疮溃而疼痛不已。诸痛属实也，升麻为阳明之引经，且症在上者，尤为相宜也，用以为君。黄连之苦，本归丙丁，得升麻则引而入胃矣。况诸疮痛痒，皆属于心火，故用以为臣。归、地益阴，杀其亢烈之威。丹皮下行，开其一面之路，而仓廪之官获有宁宇矣，加犀角、连翘、甘草，无非泻其南方，为症深者设也。
调中益气汤　治劳伤元气，肢体倦怠，脾肺虚弱，自汗盗汗，内热作渴等症。
黄耆（一钱）　人参　甘草（炙）　当归　白术（各五分）　白芍药　柴胡　升麻（各三分）　陈皮（二分）　五味子（十五粒）
水二盅，煎至一盅，去渣温服。
此方但于补中益气加白芍、五味而已。补中益气纯用甘温，但行春升之令，此加酸敛，兼持秋肃之权，气虚多汗，散而不收，如夏气之蒸溽也。金商一奏而炎歊如失矣。盖有升有降，能发能收，则天地交通，菀藁生遂。此东垣先生别行一路，以广补中之妙者乎。
桃仁承气汤　治蓄血中焦，腹中急结，下利脓血。
桃仁（五个）　桂心（旧误桂枝）　芒硝　甘草（各二钱）　大黄（四钱）
水二碗，煎一碗，去渣，内芒硝，待沸温服。
腹中急结，缓以桃仁之甘；中焦蓄血，散以官桂之辛。盖甘以缓之，辛以散之也。热甚血凝，或干闭或下脓血，非硝、黄不足以彻其籓篱。入甘草者，欲其委曲搜剔，不欲其一往而尽耳。按：犀角地黄汤治上焦之血，抵当汤治下焦之血，此治中焦之血。宜用桂心，旧本误作桂枝，成氏随文顺释，不足据也，今改正之。
升麻葛根汤　治脾脏发咳，咳而右胁痛，痛引肩背，甚则不可以动，及无汗恶寒，阳明发斑，欲出未出，以此发之。
升麻　白芍药　甘草（各二钱）　葛根（三钱）
上水二盅，煎一盅服。
右胁者，脾胃之乡也。肩者，手阳明之脉也。斑繇胃热，胃主肌肉，用升麻、葛根直入阳明而逐其邪热，佐之以芍药，使之以甘草，和其营也，俾无伏匿之邪也。其治发斑，此宜于将出者。若已出而用之，重虚其表，反增斑烂矣。
升麻六物汤　治赤斑、口疮赤烂。
升麻　栀子（各一钱五分）　大青　杏仁　黄芩（各一钱）　葱白（三茎）
水二盅，煎一盅温服。
斑者，肌肉之症，应在阳明，或失汗或失下，或下早或下迟，或阳症误温，则热甚伤血，里实表虚，皆为斑症。口亦阳明之应，热上蒸迫，故疮赤而烂也。以升麻为嚮导之兵，以青、栀为解纷之客，杏仁佐升麻，黄芩佐栀子，皆引邪外出，自肌肉而达于皮毛也。毒气外宣，火威下抑，中州之祸，吾知免夫。
大黄黄连泻心汤　治心下痞，按之濡，关上脉浮。
大黄（五钱）　黄连（二钱五分）
上取沸汤泡，须臾去渣温服。
仲景曰：心下痞，明明在胃脘矣。用大黄、黄连泻胃中湿热，非泻心也。病发于阴而下之则痞满，乃寒伤营血，邪气乘虚结于胃脘。胃之上脘正当心下，故名泻心，实则泻胃也。详见大黄条下。不用煎煮，但取汤渍者，泻虚热者，宜气薄也。
四逆汤　治阴症脉沉身痛，太阴自利不渴。
附子（三钱）　甘草　乾姜（各一钱五分）
水盅半，煎八分服。
脾为太阴而主四肢，四肢厥冷，繇于真火无光，无气以布也。寒伤营卫则身痛，幽门气衰则不禁，有水无火，故不渴。非附子斩关之将，将有噬脐之悔矣。得乾姜则达中州，贯至高而阳气可回耳。偏于燥热，恐有喜攻之害，甘草以缓之，赫曦转为青帝矣。
〔散方十二首〕
（散者，散也，主于散去病邪，较丸散则功速，较煎剂则功缓。补剂亦有散者，则又以燥湿为义，往往为脾胃之方也。）
瓜蒂散　主胸中多痰，气上冲，咽喉不得息。
瓜蒂（炒黄）　赤小豆（各等分）
上为细末。取一钱，用豉一合，汤七合，煮作稀糜，去滓取汁，和散顿服之。不吐少少加，得吐乃止。诸亡血虚家，不可与服。
华佗曰：四日在胸，可吐之，迎而夺之之法也。《千金方》曰：气浮上部，胸中满者吐之。经曰湿气在上，以苦吐之。瓜蒂苦寒，是以为君。经曰：「酸苦涌泄为阴。」赤小豆味酸，是以为臣。香豉苦寒，苦以涌泄，寒以胜热，是以为使。吐中駃剂，重亡津液之药也。
稀涎散　主中风暴仆，痰涎壅盛，此药取吐。
牙皂（四条，去皮弦炙）　白矾（二两，枯）
共为末。每进三字水下。
经曰：「邪风之至，疾如风雨。」又曰：「暴气象雷。」又曰：「阳气者闭塞。」又曰：「狥蒙招尤，目冥耳聋。」皆言阳气之乘人，以明症之急且重也。吴氏曰：清阳在上，浊阴在下，天冠地履，无暴仆也。若浊邪逆涌，清阳失位，故暴仆而多痰耳。经曰：「病发而不足，标而本之，先治其标，后治其本。」故不与疏风补虚，而先吐其痰涎。白矾酸苦，经曰「酸苦涌泄」，故以为君。皂角辛咸，经曰「辛以散之」，「咸以软之」，故以为佐，此固夺门之兵也。咽喉疏通，能进汤液便止。若攻尽其痰，则无液以养筋，令人挛急偏枯，此大戒也。
平胃散　治脾湿痰饮痞隔，或岚气雾露，不服水土。
苍术（泔浸七日，五斤）　陈皮（去白）　厚朴（姜汁炒。各三斤）　甘草（炙，三十两）
共为末。白滚汤点服。
湿土太过，谓之敦阜。肾挟肝邪，侮所不胜，土不能制，留于中焦，故痞隔也。岚雾之毒，水土之症，阳明虚者受之。苍术甘燥，甘则入脾，燥则胜湿，故以为君。厚朴苦温，温能益脾，苦可下气，故以为臣。佐以陈皮之辛，正下行之令。和以炙草之甘，为嚮导之兵。湿气分消，敦阜以平，所以有平胃之名也。
参苓白术散　治脾胃虚弱，不进饮食，或泻或呕。
人参（去芦）　茯苓（去皮）　白术（土炒）　甘草（炙）　山药（炒）　扁豆（去壳炒。各四两）　砂仁（炒去衣）　桔梗（炒去芦）　薏苡仁（炒）　莲肉（去衣及心。各二两）
上共为末。姜枣汤调服。
脾胃属土，土为万物之母，故东垣曰脾胃虚则百病生，然则调理中州，其首务也。脾悦甘，故用人参、甘草、苡仁；脾喜燥，故用白术、茯苓；脾喜香，故用砂仁；心生脾，故用莲子治心；土恶水，故用山药治肾；桔梗入肺，能升能降，所以通天气于地道，而无否塞之忧也。
玉屏风散　主气虚表弱，自汗不已，易感风寒。
黄耆（炙）　防风（各一两）　白术（二两，土炒）
共为末。每服三钱，白汤下。
卫气虚薄，则玄府不闭，阳不能固，自汗乃出。黄耆甘温，专充肉分，是以为君。防风入肺，贯彻皮毛，故东垣曰黄耆得防风而功愈大，是以为臣。白术甘温入脾，脾主肌肉，故以为佐。以其善补卫外，足为吾身之倚庇，故玉屏风之名立焉。
六一散　主中暑，身热烦渴，小便不利。
滑石（六两，白腻者水飞细）　甘草（一两）
上为末。每用五钱，新汲水调服。
身热烦渴，阳明症也。小便不利，太阳症也。滑石味甘淡，甘入中央，淡则五脏无归，专入太阳利便，滑则利窍，不独小便也，故以为君。然石性大寒，能伤中州，太滑能渗真气，经曰「以甘缓之」，故用甘草为佐。经曰：「治温以清，凉而行之。」故用新汲水调。夫天一生水，地六成之，此太阳寒水之数也。经曰「寒胜热」，此方专主丙丁，故有取于六一之数焉。
二妙散　主湿热为患，腰膝疼痛，不能行动。
黄柏（乳润一宿）　苍术（泔浸七宿）
上二味，等分为末。空心酒服三钱。
温性有就下之义，故其病在中半以下。湿则生热，温热相搏，其痛乃作。黄柏味苦，苦胜热，且能下行，故以为君。苍术性燥，燥胜湿，且能辛散，故以为臣。黄柏可去热中之湿，苍术可去湿中之热，两者相绾，各有妙用，故曰二妙。
十灰散　治呕血、吐血、咯血、嗽血，先用此方止之。
大蓟　小蓟　柏叶　荷叶　茅根　茜根　大黄　栀子　丹皮　棕榈皮（各等分）
上烧灰存性，研细，碗盖地上一夕，出火毒。用时先将藕汁或萝卜汁，磨京墨半碗，调服五钱。
血属阴，反从火化，故其色赤。为阳所动，则血菀于上，使人薄厥。黑属壬癸，见黑则止者，火见水而伏也，故用灰与墨汁。苦涩之味聚而用者，苦能胜火，涩可固脱，更得童便引之下行，尤尽折伏之妙，胜于萝卜、藕汁也。
藿香正气散　治外感风寒，内伤饮食，头痛寒热，或霍乱泄泻，或作疟疾。
桔梗　大腹皮　厚朴（制）　升麻　茯苓（各一钱）　甘草（炙五分）　藿香（一钱五分）　紫苏（一钱）
上姜三片，枣一枚，煎热服。
正气旺则皮毛充固，外无感冒之虞。脾胃健行，内无停食之患。正气稍有不足，外感内伤交作，以甘、桔、紫苏，辛甘发散其外邪，厚朴、大腹苦辛宣通其内滞，更以藿香为君主，内可和中，外可解表，统领诸剂成功，正气赖以复矣，故名藿香正气。
不换金正气散　治脾气虚弱，寒邪相搏，痰停胸膈，寒热为疟。
厚朴（姜制）　藿香　半夏　苍术（泔浸，糠炒）　陈皮（各一钱）　甘草（炙，五分）
上姜三片，枣一枚，水煎热服。
正气，指中气也。中气不和，水湿不行，则痰生为患。苍、朴、陈、甘，平胃散也，所以助胃土之敦阜，而使之平也。佐以藿香，一身之滞气皆宣；助以半夏，满腹之痰涎尽化，俾正气得以转输，邪气无繇乘袭，可贵孰甚焉。虽有黄金，吾不与易矣。故名。
霹雳散　治阴盛隔阳，身热脉浮，烦躁欲水。
附子（一只，炮）
用冷灰埋之，取出细研，入真腊茶一钱同研，分二服。每服水一盅，煎六分，入蜜一匙，冷服。
阴寒太盛，隔阳于外，此即内真寒而外假热也。无根之虚阳在外，故脉浮而大，按之如无，非表邪也。烦躁者，阴寒发躁，水极似火之象。欲水者，欲坐井中，为外有虚热故也。此寒极反见胜己之化，譬如冬月严寒，水泉冰坚，坚为阳象，反于极寒乃见也。若误以为热，轻与寒凉，须臾之顷，便入幽泉矣。可不谨诸？方名霹雳者，即所谓一声雷破腊，万象尽回春之义也。
紫雪散　治脚气及暑中三阳，所患必热，烦躁发斑等症。
升麻（六钱）　黄金（十两）　寒水石　石膏（各四两八钱）　犀角　羚羊角（各一两）　玄参（一两六钱）　沉香　木香　丁香（各五钱）　甘草（八钱）
水五碗，煮金至三碗。去金，入诸药再煎至一盅，去渣，投朴硝二两二钱，微火煎，柳条勿停手搅，候欲凝，入盆中，更下朱砂、麝香各三钱，急搅令匀，候冷凝成雪。每服一钱，细细嚥之。
烦躁发斑，症在阳明，大青、升麻，用而下效，其毒深矣。草木无功，进求金石。黄金禀中央阴巳之气，合西方从革之行，且能镇定，可肃妄炎。二石有冰霜之度，二角有凛冽之风，玄参补其北，朱砂泻其南，制以四香，无增气之虞。君以朴硝，有隆冬之象。群阴并集，赖升麻以导入阳明。虽有苛毒，行且冰消矣。方名紫雪者，取其色，喻其功也。
〔膏方六首〕
（膏者，膏也。虚则重补其脂膏，又肺经之药不厌频而少，既取其便于频，又取其润也。）
地黄膏　主滋阴降火，养血清肝。
生地黄（一斤，酒洗）　当归身（三两，酒洗）　白芍药（一两五钱，炒）　甘枸杞（六钱）　牡丹皮（二钱，便炒）　知母（盐酒多炒）　地骨皮（炒）　人参（去芦）　甘草（各五钱）
水二斗，煎一斗，去滓，熬炼成膏。
夫阴虚者，未有不火动。苦寒直泄之药，惟病端初起，元气未虚，势方蕴隆，脉鼓而数者，暂取治标，稍久涉虚，便不可服。王太仆曰：治热未已，而中寒更起，且足太阴伤而绝肺金孕育之原矣。兹以地黄为君，知母为臣，壮天一之水，以制丙丁，不与之直争也。当归、芍药以沃厥阴，肾肝同治之法也。水衰则火旺，是以二皮为钤制；火盛则金衰，是以二冬为屏障。人参、莲子补金位之母，甘草生用，所以奉令承使，奔走赞成者也。若火势既平，而中宫虚弱者，亟进参术膏以壮仓廪之官。
参术膏　治虚劳之人脾胃亏损，或胀或泻。
人参（去芦）　白术（土炒。各八两）　薏苡仁（四两，炒）　莲肉（三两，去皮及心）　黄耆（二两，蜜炙）　茯苓（二两，去皮）　神麴（一两，炒）　泽泻（炒）　甘草（炙。各三钱）
水二斗，熬一斗，去滓，再熬成膏。
经曰：「清气在下，则生飧泄；浊气在上，则生䐜胀。」此皆土虚，并金亦薄，遂失其升降之常耳。经曰：「脾欲缓，急食甘以缓之，以苦泄之。白术苦甘，是以为君。东垣曰脾胃虚则气不足。人参甘温补气，是以为臣。气不足者，肉分不充，故佐以黄耆；土虚则不能生金，故佐以苡仁；虚则补其母，故佐以莲子；土恶湿，虚则水寡于畏，故佐以茯苓、泽泻；土虚则不善散精输肺，故佐以神麴；通五方之气于太阴，和诸药之性而无忤者，甘草为使之力也。
人参固本膏　治肾虚肺热，喘嗽烦渴。
人参（二两）　天门冬（去心）　麦门冬（去心）　生地黄（酒洗）　熟地黄（各四两）
上以二冬二地熬成膏，以人参细末和匀，时时挑少许置口中噙化。
天一生水，故肾为万物之元，人身之本。自伐其元，则本不固而劳热作矣。热则火刑金而喘嗽生焉。取二地以补肾为君，精不足者补之以味也。取二冬以保肺为臣，虚则补其母也。火刑金而肺气衰，非人参莫可救援，东垣所谓无阳则阴无以生也。倘泥肺热伤肺之说，则孤阴不长，不几于坐而待毙耶。
琼玉膏治虚劳乾咳。
生地黄（四斤）　白茯苓（十三两）　白蜜（二斤）　人参（六两）
上以地黄汁同蜜熬沸，搅匀，用绢滤过，将参、苓为细末，和匀前汁，入磁瓶。用绵纸十数层，加箬封札瓶口，入砂锅内，以长流水煮没瓶颈，用桑柴火煮三昼夜。取出，换油纸扎口，以蜡封固，悬井中一日。取起仍煮半日，白汤点服。
乾咳者，有声无痰，火来乘金，金极而鸣也。此本元之病，非悠游渐渍，难责成功。若误用苦寒，只伤脾土，金反无母，故丹溪以地黄为君，令水盛则火自息也。损其肺者，益其气，故用人参以鼓生发之元。虚则补其母，故用茯苓以培万物之本。白蜜为百花之精，味甘归脾，性润悦肺，且缓燥急之火。四者皆温良和厚之品，诚堪宝重。郭机曰起吾沉瘵，珍赛琼瑶，故有琼玉之名，示人知所珍也。
五味子膏　治梦遗精滑及火嗽，极效。
北五味子（一斤，水浸一宿，去核，入砂锅煎之。去渣，入蜜三斤，共熬成膏，须微火为妙）
上每服二三匙，空心白汤下。
北方之令主闭藏，神气虚怯，则不能收固。五味子味酸，酸者束而收敛，能固耗散之精，有金水相生之妙。况酸味正入厥阴，厥阴偏喜疏泄，乃围魏救赵之法也。一物单行，功专力锐，更无监制，故为效神速。不可多服，久服必有偏胜之患。
龟鹿二仙胶　大补精髓，益气养神。
鹿角（血取者，十斤）　龟板（自败者，五斤）　枸杞子（甘州者，三十两）　人参（清河者，去芦，十五两）
上用铅坛如法熬胶。初服酒化一钱五分，渐加至三钱，空心下。
人有三奇，精、气、神，生生之本也。精伤无以生气，气伤无以生神，故曰天一生水，水为万物之元。精不足者，补之以味，故鹿角为君，龟板为臣。鹿得天地之阳气最全，善通督脉，足于精者，故能多淫而寿。龟得天地之阴气最厚，善通任脉，足于气者，故能伏息而寿。二物气血之属，又得造化之玄微，异类有情，竹破竹补之法也。人参为阳，补气中之怯；枸杞为阴，清神中之火，故以为佐。是方也，一阴一阳，无偏攻之忧，入气入血，有和平之美。繇是精生而气旺，气旺而神昌，庶几享龟鹿之年矣，故曰二仙。
白术膏　补胃健脾，和中进食。
白术（十斤，取于潜出者。先煮粥汤待冷，浸一宿，刮去皮，净切片，用山黄土蒸之，晒乾，再以米粉蒸之，晒乾听用）
上用水百碗，桑柴火煎取三十碗，加白蜜二斤，熬成膏。每服一酒杯，淡姜汤点服。
太阴主生化之元，其性喜燥，其味喜甘，其气喜温，白术备此三者，故为中宫要药。配以白蜜和其燥也，且甘味重则归脾速。陶氏颂云：绿叶抽条，紫花标色，百邪外御，六府内充。木荣火谢，尽採撷之难；启且移申，穷淋漉之剂。味重金浆，芳逾玉液。夫岂无故而得此隆誉哉！

医案论第二十三  ***************************
医典极博，茫如望洋，自非有恒，未有不废然返者。夫医之难，非处常之难，处变之难也。毫釐疑似之间，判若千里之隔。苟无确然之见而拘于常，其不夭人之年者鲜矣。余儒者也，铅椠是攻，而又与知医，宁免挂漏之讥。然沉心综考之馀，冰兢倍谨，愚而自用，矢不敢为。缪辱知信，往往取验。其疗处常之症，不敢赘录，摘一二治之变者，谨述如下。知我者，其惟此案乎！罪我者，其惟此案乎！
吏部少宰蒋恬庵，署礼部时患手足麻痹，目中睹一成两，服补血药不应，改服脾药、痰药，精神困倦。余诊得寸口脉大，两尺独涩。此心肾不交，水泛为痰之故也。乃取地黄丸料作煎剂，倍用泽泻、茯苓，入青盐少许。凡六剂而岐视遂收，乃兼进参耆安神之剂，一月而康复如常。
屯田孙待御潇湘夫人，久痢不止，口乾发热，饮食不进，犹服香连等药，完穀不化，尚谓邪热不杀穀，欲进芩连，数日不食，热甚危迫。余诊之，脉大而数，按之极微。询之小便仍利，腹痛而喜手按，此火衰不能生土，内真寒而外假热也。小便利则不热可知，腹喜按则虚寒立辨，亟进附子理中汤，待冷与一剂而痛止。连进一十馀剂，兼服八味丸而康。
徽州太学方鲁儒，精神痕倦，腰膝异痛不可忍。医者皆曰肾主腰膝，乃用桂附之剂，绵延两月，愈觉四肢痿软，腰膝寒冷，遂恣服热药，了无疑惧。比余视之，脉伏于下，极重按之，振指有力。因思阳盛格阴，乃火热过极，反兼胜己之化，欲用苦寒之药，骇而弗从。又半月而寒愈甚，复来求治。余曰：「寒势日增，乃热毒愈甚也，小便当赤，必畏沸汤。」询之果然，方能信悦。余以黄柏三钱，龙胆草二钱，芩、连、栀子各一钱五分，加生姜七片为之嚮导，乘热顿饮。移时便觉腰间畅快，三剂而痛若失矣。用人参固本丸，日服二两，一月而痊安。
孟太宗师胃脘痛甚，状若感冒，因而废食。用木香、豆蔻、陈皮、枳壳理气之剂，痛势不减，心脾两部缓而且涩，此内伤不足之候也。法当峻补，而原医者曰：「痛无补法，通则不痛矣。宁敢用此反剂耶？」余曰：「此固正剂也，若再进攻伐之药，请勿复敢见矣。」乃进参、耆各三钱，归、术、陈皮各二钱，酸枣仁一钱服之。是夕能食，痛势顿减，调补数日而瘥。
同邑郡守张三星，脾胃不和，久患泄泻，用分利燥湿之剂，不效。诊其脉，右手寸关滑甚，与二陈、滚痰之药，再服而泻止。未几感冒，发热恶寒，困倦之甚，诊得六部大而无力，人迎与气口亦略相当，遂与补中益气汤，连服一月而安。
同邑社友俞敬敷，饮食不均，远行劳倦，发热烦闷，症类伤寒，乃禁食不与。比余视之，言语轻微，手背不热，六脉数而软，此真气不足，非有外邪也。力勉其进粥，乃与甘温大补之剂，恪服数日，热退而安。
同邑吴君明，患伤寒至六日，谵语狂笑，不大便，众皆欲用大承气汤下之。余见其小便清，因思仲景曰伤寒不大便六七日，头痛有热，小便清，知不在里，仍在表也。欲用桂枝汤，群然诽谤，以为此阳盛之症，桂枝到口必毙矣。余曰：「汗多亡阳，故发谵语。虽不大便，腹无所苦，和其荣卫，必自愈耳。」遂违众用之，及夜而笑语皆止，明日大便亦通，故知病变多端，不可胶执，向使狐疑而用下药，祸不旋踵。
给谏晏怀泉如夫人，时当盛暑，心腹大痛，自汗甚多，清火行气之药遍服弗效。诊其左寸涩、右寸濡，此气弱不行，血因以阻耳。乃进参、耆、姜、桂、桃仁、归尾、玄胡索之剂，二剂而痊。调理年馀，再妊生子。盛暑而用姜桂，舍时从症也。
江右太学李明奇，素雄壮，忽患左胁痛，手不可近，用左金丸、泻肝汤。至月馀痛处渐大，右胁亦痛，不能行动，神气如痴，惚惚若有所失，面色黄，两关脉促，此蓄血已深，非快剂不下也。用桃仁承气汤，一服不动。再加乾漆、生大黄五钱，下血块十馀枚，痛未全减，又下数枚如鸡子大者，痛遂止，神乃爽然。惟见困倦，先与独参汤，再用八珍汤调理三月而康。
南都许轮所孙女，十八岁，患痰嗽，夏月诊之，太阴搏指，少阴如烂绵，其为水衰而火乘金，瞭然可见。余曰：「金以火为仇，今不浮涩而反洪大，贼脉见矣。肾水又不能救，秋金之令可忧。」至八月初五日诊之，忽见肺之洪者变而为细，肾之软者变而为大。余曰：「岁在戊午，少阴司天，法当两尺不应。」今尺当不应而反大，寸当浮大而反细，余曰：「尺寸反者死。」况肺部如丝，悬悬欲绝。经曰：「肺脉悬绝，十二日死。」计其期，当死于十六日，然而安穀者过期，不安穀者不及期。以饮食不减，故当逾期。况十六、十六，二日皆金，助其旺气，安得遽绝？十八日交寒露节，又属火日。经曰「手太阴气绝，丙日笃丁日死」，言火日也。寅时乃气血注肺之时，不能注则绝，必死于十八日寅时矣。轮所听之，潸然泪下。自谓能食，犹不肯信，果至十八日未晓而终。
闽中太学张仲辉，喜食瓜果，纵饮无度，忽患大泻。先用分利不应，再用燥湿，反加沉困。余见其六脉皆浮，因思经曰「春伤于风，夏生飧泄」，非汗不解。以麻黄三钱，人参、白术各二钱，甘草、升麻各一钱与之。有医者笑曰：「书生好奇，妄用险峻。伤寒且不轻用麻黄，此何病也，而以杀之耶？」仲辉惑之，既而困甚。叹曰：「吾已将死，姑服此药，以幸万一。」遂煎服之，覆取大汗，泄泻顿止。以四君子调治而痊。遗书谢曰：「璵以放纵，蒙此奇疴，药剂杂投，无益反害，夙世有缘，得兄手援，而庸夫谗阻，几至败亡。天未绝弟，于沉困之中结肝膈之信，一匕才投，病邪立解。麻黄、人参，人视之如鸩毒，兄用之如弄丸，竟救馀生，以有今日，沦肌沁骨之感，永劫难忘，敢忘报耶！」
海宁刑部主政许同生令嫒，痢疾腹痛，脉微而软。余曰：「此气虚不能运化，其窘迫后重，乃下陷耳。」用升阳散火汤一剂，继用补中益气汤，数剂而愈。
同邑业师吴玄水如夫人，吐血发热，上气咳嗽，其脉大而虚，心部尤甚。此气虚不能摄血，忌用降火之药，遂用归脾汤加乾姜数服，血止热退而安。
五家嫂发热烦渴，胸腹痛甚，肢节皆疼，服理气降火和血之药不效。余诊其脉紧而非数，乃中有痼冷也，遂用八味丸料加人参服之，数剂而霍然。
江西学宪黄贞父，患肠风下血，久用四物汤、芩连、槐花之属，屡发不止，而色颇黄。诊其脉，惟脾部浮而缓，此土虚而风湿交乘也。遂用苍术三钱，茯苓、人参、黄耆、升麻、柴胡、防风各一钱，进四剂而血止，改服十全大补汤调养而愈。
同邑社友宋敬夫，患心腹大痛，遂不敢食，服行气消食温中诸药不效。诊其左寸滑而急，视其气不能以息，偶得一咳，痛楚难支。余曰：「此为心疝无疑，非有食也。」亟进米粥，以小茴香、吴茱萸、玄胡索、木通、川楝、甘草煎成，加食盐少许，一剂而痛止，数剂而安。
嘉善孝廉叶行可，腹胀而泻，肠风下血，用凉血行气之剂，反深不快，用黄柏、知母，胃气愈伤，饮食减少。余曰：「此土气虚甚，因而下陷，不能摄血也。」以异功散加升麻、乾姜，数十剂而痊。
浙江太学俞望之，郁热呕吐，余授以方，曰四剂可止。用竹茹、山栀各三钱，陈皮、茯苓各二钱，甘草一钱，煎成加姜汁五匙，和匀热服。望之曰：「昨得一方，与此相类，服而不效，何也？」余曰：「热甚而呕，口有冷气，此火极似水之象，须凉药热饮，方得《素问》之旨。前所服必不甚热耳，第热饮之，必当速愈。」已而果验。
同邑张少椿女，以丧子悲伤，忽当雷雨交作，大恐，苦无所避，旦日或泣或笑，或自语或骂詈，如中鬼祟。诊其心脉浮滑，余皆沉细，此气血两亏，忧恐伤心，心伤则热，热积生风也。以滚痰丸，用桔梗、玄胡索、陈皮、杏仁煎汤送下，出痰积甚多而愈。
兵尊高悬圃老公祖，患两足痠软，神气不足。向服安神壮骨之药不效，改服滋肾、牛膝、苡仁、二妙散之属，又不效。纯用血药，脾胃不实，召余诊之。脉皆冲和，按之亦不甚虚，惟脾部重取之涩而无力。此土虚下陷，不能制水，则湿气坠于下焦，故膝胫为患耳。进补中益气，倍用升、柴，数日即愈。夫脾虚下陷之症，若误用牛膝等下行之剂，则愈陷，此前药之所以无功也。
邑宰夏仪仲太夫人，年已八秩。戊寅新夏仪仲远任闽邑，忧思不已，偶因暑浴，遂患发热头痛。医者以为伤寒，禁其食而肆行解散，越三日气高而喘，汗出如洗，昏冒发厥，业已治凶事，始问治于余。余诊其脉，大而无力，乃为之辨曰：「外感发热，手背为甚；内伤发热，手心为甚。外感头痛，常痛不休；内伤头痛，时作时止。今头痛无定而手背不热，是与虚也，与外邪无涉。即进食补中，犹惧或失之，反禁食攻表，安得不败乎？」遂用人参、黄耆各五钱，白术、半夏各二钱，橘红一钱，甘草六分。原医者为之咻曰：「喘为气逆，此药到咽，即不可救。」举家惊疑不决，余百口陈辨，甫投一剂，喘汗减半，更倍用参、术二剂，症减七八，惟饮食不进耳。余曰：「火衰不能生土，但于原方加附子一钱五分，乾姜一钱。」十剂而食进，调理三月，计用参二斤而安。
新安吴修予令侄，烦躁发热，肌体骨立，目不得瞑已三年矣。大江以南，迎医几遍，非清热养阴，即化痰安神，药剂及千，求一刻安卧不能也。时寓嘉定卢店典中，迎余视之。肝脉独沉而搏，此怒久久伏，木郁宜达也，用柴胡四钱，白芍药二钱，丹皮、山栀各二钱五分，甘草五分，桂枝四分。日晡进剂，未及黄昏而鼾齁熟寐，达旦未寤，伊兄里伯大为忧惶。余曰：「卧则魂归于肝，三岁不归，疲劳已极。譬如久热得凉，乐而忘返，无足惧者。」至午方苏，喜不自禁。从床褥叩首曰：「积患沉深，自揣必毙，三年之病，一朝而起之，人非土木，感极涕零。」索余丸方，惟逍遥散加人参而已。一月之后，顿复康和。
楚中中翰林秦五梅，奉旨祭葬董玄宰，昏倦发热，头痛恶风。郡候方公相命余诊之。余曰：「中气大虚，元气下陷，阳气不充而头痛，形气衰少而内热。」用调中益气加葛根，一剂而愈，再煎而起。更制脾肾两丸，俾服逾月，而健旺倍常矣。
翰林掌院杨方壶夫人，怒后饮食，停滞作痛，每用枳、朴、楂、芽，七日无功，商治于余。遂以六君子汤加玄明粉投之，宿垢顿下。滞痛虽除，昏倦不能进食，稍得食便泄泻，困乏难状。日用人参一两，熟附三钱，黄耆、白术、肉果各二钱，甘草六分，半夏一钱，间以六君子、补中汤调理，参必一两，附必三钱。百日之内，未尝少间。越五月，服人参至八斤，姜附至二斤，方复居处之常。
太学姚三省，膈噎呕吐，或与清火，或与疏通，或与化痰，或与散郁，居半载而愈甚。余曰：「气口无力，两尺迟难，脾肾交虚之诊也。脾虚则升降失职，而痰起中焦，肾虚则真火衰微，食难运化，与白术五钱，炒令焦色，半夏二钱，炮姜二钱，沉香一钱。一剂而呕吐减半，再剂而食进。凡二十日而善啖，如汤沃雪，余亦不意其速效至此。
相国杨文老，历吾郡督兑时，与余有生平，垂顾就诊，极言痰气作楚，喘急而不能食，遍体作痛，服清气化痰无异服水，何也？余曰：「岂止无益，翻受害矣。肥人气居于表，中气必虚，脾弱不能胜湿，气虚不能健运，是以多痰而喘。盍用四君子加星、夏，佐以姜汁，可数剂已也。」遂恪服之。计下车至起行凡七日，而痰喘果平。
文学金伯含，三年吐血，计二冬、二母、四物之类，不啻五百剂。形容憔悴，面色痿黄，咳嗽喘急，每岁必吐血数次，渐至一月而吐五六次，苦不可支，悉简所服方案，专来商治。余细诊之，沉而不浮，尺小于寸，右弱于左，色夭而血黯，不觉喟然叹曰：「此阳气本虚，寒凉复伤之，肃杀之气，色脉并告矣，夫复何疑！」遂用生脉散加肉桂一钱，熟附子一钱，甘草五分，一剂而安然，再剂而嗽减。伯含曰：「温剂若不相宜，助体瘦，幼科多以退热消积治之，女科多以通经行血治之，大方以为虚而议补，俱不效。」比余视之，脉大而尺独数，肌肤甲错，为小肠有痈脓已成而将溃矣。亟与葵根一两，皂刺二钱，银花三钱，甘草节一钱，陈皮二钱。再剂而脓血大溃，更以太乙膏同参、耆治之，一月始安。

感应论第二十四  ***************************
医以活人为心，当念人身疾苦，与我无异。凡有招者，急去无违。或止求药，宜即发付，勿问贵贱，勿择贫富，勿论风雨，勿拘远近，尽心拯济。惟日不足，冥中自有佑之者。倘乘人之急，设巧求财，轻言谈笑，乱说是非，危言骇德，邪说惑人，以不我信，因循坐视，万一痊安，己冒其功，一旦沦亡，人分其咎，冥中自有祸之者。若险症濒危，惟峻重之法尚可救百中之一二，但医者重惜名誉，虽有一线生机，知而不为。己真心救济者，岂若是乎？至于俦辈，胜己者师之，不若己者佐之，毋道人短，毋恃己长，宁人谤吾，毋吾谤人。谨此数者，庶几有恒。嗟乎，善恶之报，如影随形，前古及今，昭昭不爽，蒐集十则，以告同志，用征天鉴不远，人亦奈何而不为善也哉。
许叔微，少尝以登科为祷，梦神人告曰：汝欲登科，须凭阴德。叔微自念家贫无力，惟医乃可，奋志方书，久乃通妙。人无高下，皆急赴之，活人甚多。复梦神人曰：药有阴功，陈楼间处，堂上呼卢，喝五作六，遂中第六名。上一名陈祖言，下一名楼材。如第五名授官，与梦中之言，无一字差。（出《医说》）
陈获，富阳人也。偶授数方，自矜神妙，贪利善妒，逞舌致富。忽患齿疼，汤饮俱废。梦神告曰：必某治之可救耳。不得已求治，寻愈，二三年问，诸疾杂发，凡千金皆以酬医，金尽而卒。（《困学卮言》）
仪州聂从志，治邑丞妻李氏病愈。他日李伪称疾，邀至语曰：几入鬼录，赖君复生，愿以身奉枕蓆，聂拒而出。及夜李复就之，聂绝袖脱去。后仪州推官黄靖国，阴吏逮入冥且还，见狱吏捽一妇剖其肠，旁有僧曰：此汝同官邑丞之妻，欲与聂通，聂不从，可谓善士。其人寿止六十，今延一纪，赐其子孙官。靖国既苏，密访之。聂惊曰：方私语时，无一人知者，君安得闻，靖具以告。聂死，子孙果以官显。（出《夷坚志》）
宣城符助教，能治痈疽，掺心无状。病者疮不毒，反用药发之，以为谋利之法。梦黄衣持片纸示之曰：阴司追汝，以藤杖点其背，符大叫痛。黄衣曰：汝元来也痛，随手成一大疽，呼号七昼夜而死。《季明医说》
张彦明善医，贫者求药，不受钱，反济之。有召者，虽贫必往。即富者持钱求药，不计多寡，期于必效。病虽不可治，亦多与好药，以安其心。城中火灾，四面焚[KT]，独存其居。里中牛灾，其庄独全。子登魁荐，孙二三人皆庞厚俊爽，天之福善信矣。（《季明医说》）
王居安患痔，闻萧山有善治者，力不能致。命舟自乌程走钱塘就医。医者欣然曰：五日除根，先以一药放下大肠，又以一药洗之。及放下大肠，遂议报谢，病者知命悬其手，尽许行囊为酬，方肯为治。后医者贫顿无聊，饿而死。（出《泊宅编》）
宣和间有士人抱病经年，百治不瘥。闻何澄善医，其妻召至，告曰：良人久疾，无以供医，愿以身酬。澄正色曰：但当调治，不可相污。未几疾愈，澄梦判官语曰：医药有功，不于艰急之际，以色为贪，上帝赐钱五万贯，官一员。后东宫疾，国医不能治，诏草泽医。澄应诏，进剂而愈，赐钱五万贯，与官。（《季明医说》）
宜兴段成务善医，然性贪，非大势力不能致。适一富人病，求医。段曰：非五百金为谢不可。许以半，拂衣而起。如其请，然后与治。别奉五十金为药费。段求益至百两。数日病愈，载所获归。梦朱衣语之曰：上帝以尔为医而厚取货赂，殊无济物之心，命脊杖二十。既醒，觉脊痛，杖痕宛在，还家而卒。（出《辛志》）
张琰精于医，视人疾苦，泪不能禁，忘寝忘食，必期全效，乃能释然。嗣后慕者日益众，琰旦暮忧人之忧，忽成胀疾。床褥间闻人言曰：仁者五脏，第得姜粥便好。如言立愈。后子嗣繁衍，五世贵显。（《困学卮言》）
娄思孝遇症，多为两歧之语，处方专用平药，意欲待病自痊，不求功于药也。梦父告之曰：冥中最重财货，无故取人一文，亦必登[KT]。汝以医起家，上帝谓汝侥倖取赂，将逮治矣，速散之可免。思孝散其半，余则不忍。一日与老者偕出。老者失足死，疑其加害，讼于公，坐以罪，尽出所有赂而免。（《北泽琐言》）
