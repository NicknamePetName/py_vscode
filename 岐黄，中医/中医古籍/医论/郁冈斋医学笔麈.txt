
序  ***************************
《郁冈斋笔麈》明·王肯堂撰，《四库全书》採藏之，其书目提要复甚称之。尝观自序云，余幼而好博览，九流百家，亡弗探也。遇会心处忻然至忘寝食，既寡交游，无同好可与谈者，时时札记以管城，用为谈麈。盖以天纵之才，益以力学，发为言论，宜尔独具只眼，排倒一切也。书凡十二卷，论医学者佔十之三四，余读而称善，思所以介绍于同志，因嘱钱子季寅节录专册，细加校雠，并张小目，釐为二卷，易其名曰《医学笔麈》。夫王氏《六科准绳》集明以前医学之大成，博採广搜，几家置一编，读此将益叹其见高识广，得未曾有焉。至此书成于万历三十年壬寅，《准绳》成于万年历三十二年甲辰，为时仅二载，当是辑《准绳》时有所发而另存者，则更可与《准绳》相互证云。
丙寅八月上海秦之济伯未甫记


卷上  ——————————————————————————————————————————————————————————————————————————————————————————

稀痘秘方  ***************************
姑苏一寺僧，卖稀痘药，服之神验，王荆石相公，许以重利，欲传其方，峻拒之。后以十金得之于其徒，乃玄参、菟丝子二味等分，蜜调服也。公欲广其泽，见人即说，后亦罕验，盖秘方广传则不效，人莫喻其理。紫柏大师尝问余，余对曰：众生业力大，制方者之心力几何，不能专之故也。师击节叹赏。

寒热因用  ***************************
或问寒因热用，热因寒用，何谓也？曰：寒热和而为平气，寒热离而为病气，因用则是调剂寒热也。

读本草法  ***************************
同年邵麟武问，欲学医，须识药性，欲识药性，须读本草乎？曰：然。读本草有法，勿看其主治。麟武曰：不看主治，又何以知药性也？曰：天岂为病而生药哉，天非为病而生药，则曰何药可治何种病，皆举一而废百者耳。草本得气之偏，人得气之全，偏则病矣，以彼之偏，补我之偏，医药所由起也。读本草者，验其味，察其气，观其色，考其以何时苗，以何时华，以何时实，以何时萎，则知其禀何气而生。凡见某病为何气不足，即可以此疗之矣。《灵枢经·邪客》篇，论不得卧者，因厥气客于五脏六腑，则卫气独卫其外，行于阳不得入于阴，行于阳则阳气盛，阳气盛则阳煿满，不得入于阴，阴气虚，故目不瞑，治之以半夏汤。夏至而后一阴生，半夏茁其时，则知其禀一阴之气而生也，所以能通行阴之道。五月阳气尚盛，故生必三叶，其气薄，为阳中之阴，故其引卫气从阳入阴。又其味辛，能散阳蹻之满，故饮之而阴阳通，能卧立至也。李明之治王善夫小便不通，渐成中满，是无阴而阳气不化也。凡利小便之药，皆淡味，渗泄为阳，止是气药，阳中之阴，所以不效。随处以禀北方寒水所化，大苦寒，气味俱阴者黄柏、知母，桂为引用，为丸投之，溺出如涌泉，专眄成流。盖此病惟是下焦真阴不足，故纯用阴中之阴，不欲干涉阳分及上中二焦，故为丸，且服之多也。本草何尝言半夏治不得卧，黄柏、知母利小便哉，则据主治而觅药性，亦何异夫铸舟而求剑者乎。麟武曰：善哉，未之前闻也。

药误  ***************************
面浮跗肿，小便秘涩，未必成水也。服渗利之药而不已，则水症成矣。胸满腹膨，悒悒不快，未必成胀也，服破气之药而不已，则胀症成矣。咳嗽吐血，时时发热，未必成瘵也，服四物、黄柏、知母之药而不已，则瘵症成矣。气滞膈塞，饮食不下，未必成膈也，服青、陈、枳、朴宽中之剂而不已，则膈症成矣，成则不可复药。

痰火  ***************************
痰火上壅，喘嗽发热，足反冷者，服消痰降火药必死，宜量其轻重而用人参，多至一两少则三五钱，佐以桂、附，煎浓汤候冷饮之，立愈，韩懋所谓假对真也。然此症实由肾中真水不足，火不受制而上炎，桂、附火类也，下咽之初，得其冷性，暂解郁，及至下焦，热性始发，从其窟宅而招之，同气相求，火必下降，自然之理也，然非人参君之则不能奏功。

中风  ***************************
每见时师治中风，初用八味顺气散，多不得效，已而用二陈、四物加胆星、天麻之类，自谓稳当之极，可以久而奏功，而亦竟无一验何也？盖妄以南星、半夏为化痰之药，当归、川芎为生血之剂，而泥于成方，变通无法故也。正不知通血脉，助真元，非大剂人参不可，而有痰者，惟宜竹沥少加姜汁佐之，不宜轻用燥剂。至于归、地甘黏，能滞脾气，使脾精不运，何以能愈瘫缓。岂若人参出阳入阴，少则留，多则宣，无所不达哉，其能通血脉虽明载本草，人谁信之。里中一老医，右手足废，不能起于床者二年矣，人传其不起，过数月遇诸涂，讯之曰：吾之病几危矣，始服顺气行痰之药，了无应验，薄暮神志辄昏，度不可支，令家人煎进十全大补汤，即觉清明，遂日服之，数月能扶策而起，无何则又能舍策而步矣。经云：邪之所凑，其气必虚。吾治其虚，不理其邪，而邪自去，吾所以获全也，余曰有是哉，使进顺气疏风之药不辍者，墓木拱矣。然此犹拘于成方，不能因病而变通，随时而消息，故奏功稍迟，使吾为之，当不止是也。姑书之以俟明者採焉。

痰  ***************************
人身无痰，痰者津液所聚也。五穀入于胃也，其糟粕、津液、宗气，分为三隧，故气积于胸中，出于喉咙，以贯心肺而行呼吸焉。荣气者泌其津液，注之于脉，化以为血，以荣四末，内注五脏六腑，以应刻数焉。卫气者出其悍气之慓疾，而先行于四末分肉皮肤之间而不休者也，昼行于阳，夜行于阴，常从足少阴之分间，行于五脏六腑，实则行，虚则聚，聚则为痰，散则还为津液气血，初非经络脏腑之中，别有邪气秽物，号称曰痰，以为身害，必去之而后已者也。余幼而喜唾痰，愈唾愈多，已而戒之，每喉间梗梗不可耐，辄呷白汤数口，咯出口中，用舌搅研令碎，因而漱之，百馀次津液满口，即随鼻中吸气嚥下，以意送至丹田，默存少顷，咽间清泰矣。如未清即再漱再咽，以化尽为度。方咯出时，其味甚咸，漱久则甘，世人乃谓淤浊之物，无澄而复清之理，何其谬哉。吾尝渡河矣，见舟人掬浊流而入之瓮，掺入矾末数分，即时澄清，此可以悟治痰之法也。故上焦宗气不足，则痰聚胸膈，喉间梗梗，鼻息气短；中焦营气不足，则血液为痰，或壅脉道，变幻不常；下焦卫气不足，则势不悍痰，液随而滞四末分肉之间，麻木壅肿。治其本则补之宜先，先其标则化之有法，略露端倪，以需颖者之自悟云。如稠而不清，宜用澄之之法，散而不收，宜用摄之之法，下虚上溢，宜用复之之法，上壅下塞，宜用坠之之法。何谓澄之之法？如白矾有却水之性，既能澄浊流，岂不足以清痰乎，然犹不可多用。至于杏仁亦能澄清，而济水之性清劲，能穴地伏流，煮而为胶，最能引痰下膈，体此用之，所谓澄之之法也。何谓摄之之法？如大肠暴泄脱气，及小便频数者，益智仁一味，遂能收功，盖有安三焦，调诸气，摄涎唾而固滑脱之妙。故医方每以治多唾者，专取其辛而能摄，非但温胃寒而已，所谓摄之之法也。何谓复之之法？肾间真气不能上升，则水火不交，水火不交，则气不通，而津液不注于肾，败浊而为痰，故用八味丸，地黄、山药、山茱萸以补肾精，茯苓、泽泻以利水道，肉桂、附子以润肾燥。肉桂、附子热燥之药，何以能润，曰：经不云乎，肾恶燥，急食辛以润之，开腠理，致津液，通气道，所谓复之之法也。何谓坠之之法？如痰涎聚于咽膈之间，为嗽为喘，为膈为噎，为眩为晕，大便或时秘而不通，宜用养正丹、灵砂丹重剂以引而下之，使不相併，所谓坠之之法也。至于寒者热之，热者寒之，微者送之，甚者从之，坚者削之，客者除之，劳者温之，结者散之，留者行之，湿者燥之，燥者濡之，急者缓之，损者益之，逸者行之，惊者平之，薄之却之，开之发之，见于《素问·至真要大论》者，应变不穷，尤为治痰之要法，在圆机之士，熟察而妙用之，不可一途而取也。若乃虚症有痰，勿理其痰，但治其虚，虚者既复，则气血健畅，津液通流，何痰之有。今人乃谓补药能滞气而生痰，此聋聩之言，流害无穷矣。丹阳贺鲁庵，年七十馀，膈间有痰，不快饮食，初无大害，就医京口，投以越鞠丸、清气化痰丸，胸次稍宽，日日吞之遂不辍口，年馀困顿不堪，僦舟来访，问脉于余。则大肉已脱，二手脉如游丝，太溪绝不至矣。见余有难色，因曰：吾亦自分必死，但膈间胀满太甚，大便秘结不通，殊以为苦，但得稍宽，即瞑目无憾也。因强余疏方，以至亲难辞教，用人参、白术之类，大剂进之，少顷如厕，下积痰升馀，胸膈宽舒，更数日而死。夫二丸乃时师常用之药，本欲舒郁，适增其痞，本欲清痰，反速其毙，岂不悖哉。明效若斯，而病家与医，了无幡然悔悟惩创之色，岂宿业已深，大命垂绝，故天塞其哀，而使之决不可返也耶！不然，何不论于理，而甘就屠戮者之众也。

头痛  ***************************
东垣云：高巅之上，惟风可到。故味之薄者，阴中之阳，自地昇天者也。所以头痛皆用风药治之，总其大体而言之也。然患痛人，血必不活，而风药最能燥血，故有愈治而愈甚者，此其要尤在养血，不可不审也。一人寒月往返燕京，感受风寒，遂得头痛，数月不愈。一切头风药无所不服，厥痛愈甚，肢体羸瘦，扶策踵门，求余方药。余思此症明是外邪，缘何解散不效，语不云乎。治风先治血，血活风自灭，本因血虚而风寒入之，今又疏泄不已，乌乎！能愈也。又闻之痛则不通，通则不痛，故用当归生血活血，用木通通利关窍血脉，而行当归之力。问渠能酒乎，曰：能而且多，近为医戒之，不敢饮。因令用斗酒，入二药其中，浸三昼夜，重汤煮熟，乘热饮之，至醉则去枕而卧，卧起其痛如失。所以用酒者，欲二药之气上升于头也。至醉乃卧者，醉则浃肌肤，沦骨髓，药力方到。卧则血有所归，其神安也。有志活人者，推此用之，思过半矣。然有火郁于上而痛者，经云：火淫所胜，民病头痛。治以寒剂，宜酒芩、石膏之类治之。又不可泥于此法也。又有一方，用当归、川芎、连翘、熟地各二钱，水煎六分，去渣，以龙脑薄荷二钱置碗底，将药乘沸冲下，鼻吸其气，俟温即服，服即安卧，其效甚速。然亦为血虚者设耳。

补精忌凉  ***************************
补精之药，固忌温热，然以天道验之，时非温热，则地气不能升而为云，天气不能降而为雨。人身之道，何莫异斯，然则肾虽寒补，实资温助，故昔人以苁蓉、巴戟、故纸、茴香之类，发扬肾气，使阴阳交蒸而生精。知此理也，自丹溪出而黄柏、知母为补肾之药，误人多矣。夫黄柏、知母虽禀北方寒水之气而生，然其性降而不升，杀而不生，暂用其寒，可以益水，久服其苦，反能助火，经不云乎，久而增气，物化之常也，气增而久，夭之由也。

渴由血虚  ***************************
治渴必须益血，盖血即津液所化，津液既少，其血必虚，故须益血。凡吐血之后，多能发渴，益知渴病生于血虚也。

脾虚补肾  ***************************
今人只知脾胃虚则当补，补之不应则补其母，如是足矣，而不知更有妙处，补肾是也，脾土克肾水，不相为用，如何反补其所胜以滋肝木，曰：不然，此其妙正在相剋处也。五行以相剋为用，所以《尚书·大禹谟》说个水火金木土谷，惟修此圣人立言之妙，其说甚长，今且以水与土言之，水不得土，何处发生，何处安著，土不得水，却是一个燥岔物事，如何生出万物来。水土相滋，动植化生，此造化相剋之妙。而医家所以谓脾为太阴湿土，湿之一字，分明土全赖水为用也，故曰补脾必先补肾。至于肾精不足，则又须补之以味，古人以谓补肾不若补脾，二言各有妙理，不可偏废也。

口糜  ***************************
经云：膀胱移热于小肠，膈肠不便，上为口糜。宜以清凉之剂利小便，易老用五苓散、导赤散相合，服之神效。又云：少阳之复，火气内发，上为口糜，则又当用苦寒之剂也。如二法不效，则宜加炮乾姜之类反佐之。

身重宜补  ***************************
身重之症，时师止知燥湿，而不知补虚，《素问·示众容论》篇历言肝虚肾脾虚，皆令人体重烦冤，足知身重乃虚症也。宜用补中益气汤、加减八味丸消息与之。

五积  ***************************
治积之法，理气为先，气既升降，津液流畅，积聚何由而生。丹溪乃谓气无形而不能作块成聚，只以消痰破血为主，误矣。天地间有形之物，每自无中生，何止积聚也。戴复庵以一味大七气汤治一切积聚，知此道欤。肝积肥气，用前汤煎热待冷，却以铁器烧通红，以药淋之，乘热服。肺积息贲，用前汤加桑白皮、半夏、杏仁各半钱。心积伏梁。用前汤加石菖蒲、半夏各半钱。脾积痞气，用前汤下红圆子。肾积奔豚，用前汤倍桂，加茴香、炒楝子肉各半钱。

阴维病  ***************************
《难经》云：阴维为病，苦心痛。阴维行诸阴而主荣，荣为血，血属心，故苦心痛也。洁古云：其治在足少阳三阴交，仲景太阴证则理中汤，少阴证则四逆汤，厥阴证则当归四逆吴茱萸汤。

气疾求肾  ***************************
今人治一切气疾，止知求之脾肺，而不知求之肾，所以鲜效。夫肾间动气，为五脏六腑之本，十二经脉之根，呼吸之门，三焦之原，房劳过度，或禀受素弱，肾经不足，气无管束，遂多郁滞，是生诸疾，医者以为是当理气，枳、朴、乌药、香附之类，集然前陈，而气愈不可理矣。宣之泄之，以快药下之，而人之死者已过半矣。于是医之识见稍高者，以为脾虚不能运化精微之故，而众事于补，然仅可以苟延岁月，而多至于因循蹉跎而不可救，此不知补肾之过也。凡气药内须兼用和血之药佐之，盖未有气滞而血能和者，血不和则气益滞矣。

小便不利  ***************************
膀胱者，州都之官，津液藏焉，气化则能出矣。何谓气化，津液乃气所化也。「经脉别论」云：饮入于胃，游溢精气，上输于脾，脾气散精，上归于肺，通调水道，下输膀胱，水精四布，五经并行。益譬之蒸物然，阳气上薰，金甑遂为津而下滴，此脾气熏蒸肺叶，所以遂能调水道而输膀胱也。故小便不通之症，审系气虚而水涸者，利之益甚，须以大剂人参，少佐升麻煎汤饮之。阳升阴降，是地气上为云，天气下为雨也，自然通利矣。丹溪尝治一人伤寒，得汗热退后脉尚洪，此洪脉作虚脉论，与人参、黄耆、白术、炙甘草、当归、芍药、陈皮，数日其脉仍大，又小便不通，小腹下妨闷，颇为所苦，但仰卧则点滴而出，曰补药服之未至，前药内倍加黄耆、人参，大剂与服二日，小便方利。

大便不通  ***************************
「金匮真言论」云：北方黑色，入通于肾，开窍于二阴。故肾阴虚则大小便难，宜以地黄、苁蓉、车前、茯苓之属，补真阴，利水道，少佐辛药，开腠理，致津液而润其燥，施之于老人尤宜。若大小便燥结之甚，求通不得，登厕用力太过，便仍不通，而气被挣脱下注，肛门有时泄出清水，而里急后重不可忍者，胸膈间梗梗作恶，乾呕有声，渴而索水，饮食不进，呻吟不绝，欲利之，则气已下脱，命在须臾，再下即绝，欲固之，则溺与燥矢膨满腹肠间，恐反增剧，欲升之，使气自举而秽物不为气所结，自然通利，则呕恶不堪，宜如何外。家姑年八十馀，尝得此患，余惟用调气利小便之药，虽小获效而不收全功，常慰之，令勿急性，后因不能忍，遽索末药，利下数行，不以告余，自谓稍快矣。而脉忽数动一止，气息奄奄，颓然床辱，余知真气已泄，若不收摄，恐遂无救。急以生脉药投之，数剂后结脉始退，因合益血润肠丸与服，劝以勿求速效，勿服他药，久之自有奇功。如言调理二阅月馀，而二便通调，四肢康胜如平时矣。向使图目前之快，蔑探本之明，宁免于悔哉，便秘自是老人常事，盖气固而不泄，故能寿考，而一时难堪，辄躁扰而致疾，若求通润之方，非益血而滋肾，乌乎可也。丸方虽为家姑设，而可以通行天下，故表而出之，以为孝子养亲，仁人安老之一助云。
●益血润肠丸
熟地黄（六两）　杏仁（炒，去皮尖）　枳壳（麸炒黄色）　麻仁（拣去壳令净，壳反涩大便也。各三两，已上三味俱杵膏）　橘红（二两五钱）　阿胶（炒）　肉苁蓉（酥烹透，烘乾，一两五钱）　苏子（炒）　锁阳（酥煮）　荆芥（各一两）　末之，以前三味膏同杵千馀下，仍加炼蜜，丸如桐子大，每服五六十丸，空心白汤送下。

脑病  ***************************
脑者髓之海也，髓不足则脑为之痛，宜茸珠丹之类治之，若用风药，久之必死。

淋浊  ***************************
外兄贺晋卿，因有不如意事，又当劳役之后，忽小腹急痛欲溺，溺中有白物如脓，并血而下，茎中急痛不可忍，正如滞下后重之状，日数十行，更数医不效，问方于余。余作污血治，令以牛膝四两，去芦，酒浸一宿，长流水十二碗，煎至八碗，再入桃仁一两去皮，炒红花二钱五分，当归梢一两酒洗，赤芍药一两五钱，木通一两，生甘草梢二钱五分，苎麻根二茎，同煎至二碗，去渣，入琥珀末二钱，麝香少许，分作四服，一日夜饮尽，势减大半。按《素问·奇病论》云：病有癃者，一日数十溲，此不足也。今瘀血虽散，宜用地黄丸加菟丝、杜仲、益智仁、川牛膝之属，补肾阴之不足，以杜复至。因循未及修治，遂不得全愈，或闭或一夜数十起，溺孔痛甚，竟服前丸及以补肾之药入煎剂，调理而安。从兄尔祝得淋疾，日数十溲，略带黄，服五苓散稍愈，因腹中未快，多服利药，三五日后忽见血星，医以八正散治之不应，索方于余。询知其便后时有物如脓，小劳即发，诊得六脉俱沉细，左尤甚，此中气不足也。便后脓血，精内败也。经云：中气不足，则溲便为之变。宜补中益气汤，加顺气之药，以滋其阳；六味地黄丸疏内败之精，以补其阴，更加五味子敛耗散，牛膝通血脉，终剂而安。此余初学医时所录，以用药颇中肯綮，故存之。

小便黄赤  ***************************
小便黄赤，有寒热虚实之别。《素问》云：诸病水液浑浊，皆属于热。宜黄柏、知母之类治之，此热症也。《脉经》云：尺涩足胫逆冷，小便赤。宜服附子四逆汤，此寒症也。又云：胃足阳明之脉盛，则身已前皆热，其有馀于胃，则消穀善饥，溺色黄，宜降胃火。又云：肝热病者，小便先黄，宜降肝火，此实症也。又云：肺手太阴之脉，气虚则肩背寒痛，少气不足以息，溺色变，宜补中益气汤之类，以补肺气。又云：冬脉者肾脉也，冬脉不及，则令人䏚清脊痛，小便变，宜地黄丸之类，以助肾脉，此虚症也。

遗尿  ***************************
小便遗失，责在肺而不在肾，盖肺者肾之上源，又其母也，上源治则下流约矣。《甲乙经》云：肺脉不及，则少气不足以息卒遗失无度，故东垣谓宜安卧养气，禁劳役，以黄耆、人参之类补之，不愈，当责有热，加黄柏、生地。

疝有补法  ***************************
朱丹溪于此道中，甚有发明，而临病处方，又多以扶植元气为主，孰意人遭厄运，其手书皆不传，而传于世者，皆为盲夫俗子，裁剪增续，疵谬实多。《纂要》一书，其行尤盛，凡丹溪长处，皆为删去，甚可恨也。即如疝症一门，首载云，专主肝经，与肾经绝无相干，而不知世所患，由肾虚而致者甚多，肝乃肾之子，而前阴肾之窍也，欲补其肝，能无顾其母乎。而世俗执肝无补法之论，逢一疝症，辄谓肝实，过用克伐，死者多矣。今《纂要》中全不载一补法，时师既无自悟之明，又无他书足考，焉得而不误也。按丹溪云：疝有挟虚而发者，其脉不甚沉紧，而大豁无力者是也，当以参、术为君，疏导药佐之，何尝无补法哉！张仲景治寒疝腹中痛，及胁痛里急者，当归生姜羊肉汤主之。《本草衍义》称其无不应验，岂非补肝之效乎！余每治病甚，气上冲心危急者，以八味丸投之立应，又补肾之一验也。又大便不通者，当利大便，如许叔微、罗谦甫皆用芫花是己；小便不通者，当利小便，如许叔微治宋荀甫以五苓散是已。今如《纂要》言不干肾经，则五苓不当用，又言疝不可下，则芫花不当用，而所列者惟数种破气之药，苦辛杂收，寒热无别，既不能补肝肾之真阴，又不能通利二窍，使邪有所泄，而徒耗其气于冥冥之中，且日趋于危而不觉也，岂不悖哉！

溃疡  ***************************
一人生附骨疽，脓熟不能泄，溃而入腹，精神昏愦，粥药不入，医无所措手，延余治。余诊之脉细如蛛丝，气息奄奄欲绝，余曰：无伤也，可以铍针刺其腹，脓大泄，然昏清稀泄，时若蟹吐沫。在法为透膜不治，或讯余。余又曰：无伤也，可治，参、耆、附子加厥阴行经之药，大剂饮之，为制八味丸，丸成服之。食大进，日啖饭升馀，肉数脔，旬日而平，所以知可治者。溃疡之脉洪实者死，徐细者生，今脉微细，形病相合，知其受补，故云可治也。所以刺其腹者，脓不泄有内攻之患，且按之而知其创深，即刺之无苦也。所以信其不透膜，即透膜无损者，无恶候也。所以服八味丸者，八味丸补肾，气旺而上升，则胃口开而纳食，故食大进也。泄脓既多，刀圭之药，其何能济，迁延迟久，且有他患，故进开胃之药，使多食粱肉以补之，肌乃速生。此治溃疡之要法也。

青霞散方  ***************************
隆庆庚午，余自秋闱归，则亡妹已病，盖自七月病乳肿不散，八月用火针取脓，医以十全大补汤与之，外敷铁箍散不效，反加喘闷，九月产一女，溃势益大，两乳烂尽，延及胸腋，脓水稠黏，出脓几六七升，略无敛势，十一月始归就医。改用解毒和中平剂，外掺生肌散，龙骨、寒水石等剂，脓出不止，流溅所及，即肿泡溃脓，二旁紫黑，疮口十数，胸前腋下，皆肿溃不可动侧，其势可畏，余谓产后毒气乘虚而炽，宜多服黄耆，解毒补血，益气生肌，而医不敢用，十二月中旬后益甚，疮口廿馀。诸药尽试不效，始改用余药。时脓秽黏滞，煎楮叶猪蹄汤沃之顿爽，乃制一方，名黄耆托里汤，黄耆之甘温以排脓益气生肌为君，甘草补胃气解毒，当归身和血生血为臣，升麻、葛根、漏芦为足阳明本经药，及连翘、防风皆散结疏经，瓜蒌仁、黍黏子解毒去肿，皂角刺引至溃处，白芷入阳明败脓长肌，又用川芎三分及肉桂炒柏为引用，每剂入酒一盏，煎送白玉霜丸，疏脓解毒。时脓水稠黏，方盛未已，不可遽用收涩之药，理宜追之，乃制青霞散外掺，明日脓水顿稀，痛定秽解，始有向安之势，至辛未新正，患处皆生新肉，有紫肿处，俱用葱慰法，随手消散，但近腋足少阳分，尚未敛，乃加柴胡一钱，青皮三分，及倍川芎，脓水将净者，即用搜脓散掺之，元宵后遂全安。（白玉霜丸乃明矾末、鸡子清为丸，每服一钱。）凡治痈疽，须审经络部分，今所患正在足阳明之分，少侵足少阳经分，俗医不复省别，一概用药，药无嚮导，终归罔功，甚可叹也！近有患之剧甚，如亡妹所苦者，一庠友就余求方，余以冗未及应，诸疡医拱手以待其毙，余甚伤焉，议且刊布其方，不忍自秘也。隆庆辛未九日记。
●青霞散
治痈疽溃烂，脓多不敛，先用楮叶猪蹄汤洗过，以此敷之。
青黛（二钱）　乳香（一钱五分）　没药（一钱五分）　韶粉（一钱）　海螵蛸（一钱五分）　枯矾（一钱）　白蔹（一钱）　寒水石（一钱）　冰片（三分）　红粉霜（一钱。各另研极细和匀，再研入）　杏仁（去皮尖，廿四个）　有死肉加白丁香（五分）　大痈疽烂疽甚腐多加铜绿（一钱五分）
此方专治溃疡，因血热肉腐，化而为脓，故用青黛凉血解毒，而使肉无腐为君，乳香、没药之活血止痛而消肿为臣，寒水石之寒而佐青黛以凉血，使肉不腐，枯矾之收涩排脓而追毒，韶粉、海螵蛸之收湿止脓汁之多而不燥，粉霜之拔毒，白蔹之敛创，冰片之透肌以为佐使，诸药多燥，又假杏仁之油以润之。此制方之意也。


卷下  ——————————————————————————————————————————————————————————————————————————————————————————

发热  ***************************
发热所因不同，当以兼症别之。外感风寒，必兼头痛，项脊强等症；内伤饮食，必兼头痛、吞酸嗳腐等症。无诸兼症而发热不止者，此必劳倦之后，或用心过度，而心火散溢于外故也，误用汗下凉解之法不止，必死，最宜审之。今录一二事于下，以为医鉴。外兄虞文华病发热，一医审无身痛等症，知非外感，用平胃散加人参五分，投之而热愈甚；又一医至，诊之曰，此人参之过也，亟汗之，汗而不解；又一医至，诊之曰，邪入里矣，急治凉膈散下之，煎成欲服，而余适至急止之。诊得六脉皆洪大搏指，举按有力，则笑而语之曰，此医之所以误也，用茯苓补心汤，加人参六钱，麦门冬三钱，酸枣仁一钱五分，投之，时不卧九日矣，服药即大鼾，良久而苏，病已退，诊之脉顿微弱，余为治方，每用人参四钱，他皆酸枣仁、茯神、归、术、黄耆、麦门冬、川芎之类，令其多服勿辍，遂别去。数日以小便不利来扣余，令间服药导赤散，明日热复作，舌黑如墨，复延余诊，脉复洪大如囊时，扣之，始知连日所服药，皆减参三分之二，而导赤散中，一医又加天花粉、芩、栀等药，故病复作也。亟令用人参六钱，合前诸药大剂投之，舌色始淡，热始除，小便亦遂清利，愈后康健逾平时。使进凉膈之剂，逝久矣，药可妄投哉！今人不解此理，至谓人参能助火发热谬也。昔人谓甘能除大热，盖热为心火，而心以咸补，以甘泻，又甘能补血，血生则火有所依，甘能缓中，中缓则火不至妄行而自敛。况人参性能安神明，为手少阴经之正药，固宜其清心降火，若此之神且速也。

胁痛  ***************************
云中秦文掌教平湖，与家兄同官，因劳患二胁满痛，清晨并饥时尤甚，以书介家兄来求方。余知其肝虚，当子母兼补，令用黄耆、白术、当归、熟地、川芎、山茱萸、山药、酸枣仁、柏子仁之类，仍用防风、细辛各少许，姜、枣煎服，仍嘱家兄曰，勿示他医，将大笑，恐口不得合也。无何而秦君书来谢云，服之不数剂而愈矣，客长安时，闻魏昆溟吏部之变，因投谒，忍饥归而胁痛，无他苦也，而粗工以青皮、枳壳之类杂投之，遂至不起，吁可不鉴哉。

白淫  ***************************
古方治白淫，皆用收涩温补之剂，而时师株守丹溪书，概作湿热处治，投黄柏、知母、猪苓、泽泻之类，不复通变，肾无泻法，利之不已，其害大矣。余寻常治此疾，纯用人参、白术、茯神、麦门冬、酸枣仁、益智仁之类，无不应者。新安汪机尝治溲精，以人参为君，自一钱加至五钱，其病乃脱，知此理也。余家藏丹溪书，有云赤白浊即《灵枢》所谓中气不足，溲便为之变是也。先须补中气，使升举之，而后分其脏腑气血，赤白虚实以治，与夫其他邪热所伤者，固在泻热补虚，设肾气虚甚，或火亢热极者，则不宜峻用寒凉之剂，必以反佐治之，要在权衡轻重而已。按此皆活法要语，率为纂集者删去，而止存湿热一条，流祸无穷，岂不痛哉。又丹溪高弟戴原礼云，如白浊甚，下淀如泥，稠黏如胶，频逆而涩痛异常，此非热淋，乃是精浊窒塞窍道而结，宜五苓妙香散，吞八味丸。尝闻识者云，伤精白浊，须肉苁蓉治之。又云：用大乌梅六枚，雄黄三分，研细同杵匀，丸如菜豆大，分三服，以乌梅汤咽之效。

治法有五  ***************************
治病之法有五：曰和，曰取，曰从，曰折，曰属。王太仆云：假如小寒之气，温以和之，大寒之气，热以取之，甚寒之气，则下夺之，夺之不已，则逆折之，折之不尽，则求其属以衰之。小热之气，凉以和之，大热之气，寒以取之，甚热之气，则汗发之，发之不已，则逆制之，制之不尽，则求其属以衰之。今人不复辨此矣，惟滞下用下药，犹存通因通用之意，而粗工习焉不察也。近代薛立斋善用塞因塞用法，遂大破丹溪旧套，以名于时，若求属之法，则举世迷焉，常熟严养翁相公春秋高而求助于厚味补药，以致胃火久而益炽，服清胃散不效，如山栀、石膏、芩、连而益甚，以为凉之非也，疑其当补，闻余善用人参，因延余诊而决之。才及门，则口中秽气达于四室，向之欲哕，余谓此正清胃散症也，独其热甚，当用从治，而既失之，今且欲从而不可矣，当求其属以衰之，用天门冬、麦门冬、生地黄、熟地黄、石斛、犀角、升麻、兰香之类，大剂投之，数日而臭已止矣。经云：诸病寒之而热者，取之阴，所谓求其属也。火衰于戌，故峻补其阴而热自已，后因不屏肉食，胃火复作，大便不利，目翳耳鸣，不能自忍，杂进凉剂，时或利之，遂至不起。嗟乎！苟知其热，则凉之而已矣，则涂之人而皆可为卢扁，何事医乎！

目翳  ***************************
万历癸酉春，余与家兄应督学试，从宜兴归，则从子懋锟痘后，二目生翳，羞明特甚，窗牖帏幕，皆以衣被重重覆蔽，就明展二眼视之，则白膜已遍覆黑睛，泪如涌泉，婴科、眼科，投药不效，束手告技穷矣。余素不嫺于婴科，莫知为计，家兄曰，女弟垂死之症，弟能生之，岂遂穷技。于是试精思之，余返书室，闭户而思，目者清阳之所走也，而忽焉有翳膜，是浊阴犯之也，浊阴乌敢与阳光敌，故羞明特甚，吾得治法矣。乃以黄耆助清阳之气为君，生地、当归养目中真血为臣，羌活、独活、防风、白芷、川芎、甘菊花、薄荷、荆芥升清阳，黄芩、猪胆汁、车前子、茯苓降浊阴为佐，仍间服泻青丸，八剂而目开，彻帏幕，翳已去矣。时眼科所进点洗之药，一切屏不用，止用橄榄核磨汁敷上脾而已。盖婴幼柔胞，点洗之药，必有所伤故也。

腹胀  ***************************
腹胀多是气虚不敛，用辛散之药反甚，宜以酸收之，芍药、五味子之属，少佐益智仁，以其能收摄三焦之气也。朝宽暮急，用当归为主，暮宽朝急用人参为主，朝暮俱急，二味并用。按之有痛处，乃瘀血也，加行血药。经云：浊气在上，则生牴胀，又云：下之则胀已，谓宜用沉降之药，引浊气之在上者而下之，非通利六腑之谓也。凡肿胀初起，痰多发喘，小便不利者，服济生肾气丸，无不效。

口糜用乾姜  ***************************
邑侯许少薇患口糜，余谓非乾姜不能愈，公犹疑之，后竟从余言而愈。从子懋鋙亦患此，势甚危急，热甚惟欲饮冷，余令用人参、白术、乾姜各二钱，茯苓、甘草各一钱，煎成冷服，日数服乃已。噫！此讵可与拘方者道也。

阳病见阴脉  ***************************
余云衢太史，形气充壮，饮啖兼人，辛卯季夏六月患热病，肢体不甚热，而间扬掷手足如躁扰状，昏愦不知人事，时发一二语，不可了而非谵也，脉微细如欲绝，有谓是阴症，宜温者，有谓当下者。时座师陆葵日先生与曾植斋、冯琢庵二太史皆取决于余，余谓是阳病见阴脉，在法为不治，然素禀如此，又值酷暑外烁，酒炙内炎，宜狂热如焚，脉洪数有力，而此何为者，岂热气怫郁不得伸而然耶！且不大便七日矣，姑以大柴胡汤下之。时大黄止用二钱，又熟煎，而太医王电庵力争，以为太少，不若用大承气。余曰：如此脉症，岂宜峻下，待大柴胡不应，而后用调胃承气，调胃承气不应，而后用小承气，以及大承气，未晚也。已服药大便即行，脉已出，手足温矣。余谓电庵曰：设用大承气，能免噬脐之悔哉。继以黄连解毒汤数服而平。七月初遂与陆先生同典试南京，不复发矣。明年馀请告归里，偶得刘河间《伤寒直格》读之，中有云：蓄热内甚，脉须疾数，以其极热蓄甚，而脉道不利，反致脉沉细而欲绝。俗未明造化之理，反谓传为寒极阴毒者，或始得之阳热暴甚，而便有此证候者，或二感热甚者。通宜解毒加大承气汤下之，下后热稍退而未愈者，黄连解毒汤调之，或微热未除者，凉膈散调之。或失下热极，以至身冷脉微而昏冒将死，若急下之，则残阴暴绝而死。盖阳气后竭而然也，不下亦死。宜凉膈散或黄连解毒汤养阴退阳，积热渐以宣散，则心胸转暖，脉渐以生。然后抚卷而叹曰：古人先得我心矣。余太史所患正失下热极，以至身冷脉微，而昏冒欲绝者也，下与不下，大下与微下，死生在呼吸，间不容发。呜呼！可不慎哉，宜表而出之，以为世鉴。

相火  ***************************
问：相火人皆能言之，而迄无定见，有谓心包络、三焦为相火者，有谓右肾命门为相火者。夫肾阴也，右亦阴也，肾居右，阴之阴也。而以为火何哉？若以为心包络、三焦，则包络之位在上焦，三焦分布上中下，而何乃皆诊于右尺也？答：相火专以心包络得名，谓真心君主之官不用事，而包络代之以行事，犹相也，治膻中，在玉堂下一寸六分，犹岩廊焉，三焦为之府，其位在寅，火所生也，而胎于子，肾之位也，一也。心系有二，一则上与肺连，一则自心入肺，二大叶间，曲折向后，并脊里细络相连，贯脊体，与肾相通，正当七节之间，所谓七节之傍，中有小心者也，二也。自乾坤交而六子行，则六子以所交之爻，或用互藏其宅，或用互为其根，而坎离独得所交之中者以为用，故离火内阴而外阳，心藏属之，坎水内阳而外阴，肾藏属之。于是居于上下子午君火对化之位体，天地生成变化之元始，故坎中之阳，于子半以后而一阳生，分阴而出，至卯而平，至午而极，午半以后而一阴生，含阳而入，至酉而平，至子而极，静极复动，而一阳复生。夫如是循环无端者，不唯应于岁月昼夜而已，其在呼吸之间亦然，《难经》所云，命门藏精系胞者，乃指相火辅于子位，对化君火之用在于此，犹辅午位君火之在膻中也，三也。问：坎中之阳动，何乃独偏于右耶？答：经云水火者阴阳之征兆也，阴阳者天地之道，神明之府，血气男女万物之终始也，左右者阴阳之道路也。坎中之阳偏于右者，阴阳所行之道路固然耳。如上所用者，左升右旋，流行之路也。命门从右者五体生成，形质之道也，本左阳而右阴，气阳而血阴，坎中之阳，火也气也，坎体之阴，水也血也，肾坎居下焦，地道也，万物皆生于地，长于地，故坎中之阳火，互从右之阴而上行，生脾土，脾土生肺金，坎体之阴水，互从左之阳而上行，生肝木，肝生心火，心肺居上焦，天道也。地气生，至于天，其动已极，极则复静，则天气下降，故离体之阳，退入于地，专居右之阴部以藏精。离中之阴从肺降入于地，专居左之阳部以生水，地因夫天气，所入施化之德，静极复动，动则还复以相生也。于是居左心肝之阳脏，主司血，居右肺脾之阴脏，主司气者，皆本地道互合阴阳而致之也。夫圣人论阴阳，有离有合，《内经》以肾为一脏者，用合体之坎而言也，以水火气血各有其路而行者，用离体之坎而言也。此浦江赵以德之说也，明乎此，可以无疑于右肾之为相火矣。

天有二火  ***************************
问：「天元纪大论」云：寒暑燥湿风火，天之阴阳也，三阴三阳上奉之，木火土金水，地之阴阳也，生长化收藏下应之，暑亦火也，何火独有二乎？答：君主不用事，相代之，故火有二也，固也，当看阴阳二字，阳燧对日而得火，天之阳火也，龙雷之火，天之阴火也，钻木击石而得火也，地之阳火也，石油之火，地之阴火也。丙丁君火，人之阳火也，三焦、心包络、命门相火，人之阴火也。阳火遇草而煤，得木而燔，可以湿伏，可以水灭；阴火不焚草木，而流金石，得湿愈焰，遇水益炽，以水折之，则光焰诣天，物穷方止，以火遂之，以灰扑之，则灼性自消，光焰自灭。故治阳火者，利用正治，阴火者利用从治，阳火者利用降治，阴火者利用升治，均之内虚火动也。李东垣主助阳，朱丹溪主助阴，各有攸当也。

相火君火  ***************************
问：今虚损发热者，皆言相火乘阴虚而动，至于补中益气证，则未闻言相火也，如前所云，则劳倦所动乃相火，而虚所动乃君火乎？答：劳倦所伤之为相火，东垣明言之矣，曰脾胃气衰，元气不足，而心火独盛，心火者阴火也，起于下焦，其繫系于心，心不主令，相火代之，相火下焦包络之火，元气之贼也。火与元气不二立，一胜则一负，脾胃气虚则下流于肾，阴火得以乘其土位，故气高而喘，身热而烦，其脉洪大而头痛，或渴不止。然则以柴胡、升麻佐参、耆、归、术，非特从阴位升出阳气，行春生之令，乃是顺其性而扬之，盖治阴火之法也。若瘵之所损者精也，离中之一阴即坎也，坎中之一阳即离也，阳无体，以阴为体，阴亏则阳无所附，而不得不恣其炎上之性，以为呕血、咳嗽、骨蒸之症矣，非质重味厚，阴中之阴者，安能固其阳根而敛之使返于宅乎！故地黄丸，所谓精不足者，补之以味也，补中益气汤，所谓形不足者，温之以气也。问地黄丸药耳，何为补之以味？曰：地黄之甘微苦，山药之甘，山茱萸之酸，牡丹皮之苦辛，泽泻之咸，茯苓之淡，以五味各入本脏用桂、附之辛开腠理，致津液，通气道，输而与之，非补之以味而何！何药无气，何药无味，气者天也，味者地也，温热者天之阳也，寒凉者天之阴也，阳则升，阴则降，辛甘者地之阳也，酸苦者地之阴也，阳则浮，阴则沉，有使气者，有使味者，有气味俱使者，有先使气后使味者，有先使味后使气者，不可不审者也。

五味补泻  ***************************
问：五味之补泻五脏，其义何居？答：天地之气不交，则造化几乎息矣。故辛者散也，东方之气散，宜辛而反酸，是震中有兑也。酸者敛也，西方之气敛，宜酸而反辛，是兑中有震也。故酸入肝而补肺，辛入肺而补肝，是震兑互也。咸入肾而补心，苦入心而补肾，是坎离互也。脾不主时，寄旺于四季，则守其本味而已矣。至其泻也又不然，肾肝之各以本味为泻，易知也，乃心脾独异何耶，曰心君主官也，脾脏腑经络之所从禀气者也，故独异也。君主之官，以所生之味为泻，恶其泄气也。脾纳水穀，散精于脏腑，新新相因，故以生我之味为泻，恶其休气也，我王则生我者休故也。

治肝补脾  ***************************
《金匮》首条问曰：上工治未病何也？师曰：夫治未病者，见肝之病，知肝传脾，当先实脾，四季脾王不受邪，即勿补之。中工不晓相传，见肝之病，不解实脾，唯治肝也。夫肝之病，补用酸，助用焦苦，益用甘味之药调之。酸入肝，焦苦入心，甘入脾，脾能伤肾，肾气微弱则水不行，水不行则心火气盛。心火气盛则伤肺，肺被伤则金气不行，金气不行则肝气盛，故实脾则肝自愈，此治肝补脾之要妙也。肝虚则用此法，实则不在用之。经曰：实实虚虚，损不足，益有馀，是其义也。馀脏准此。上工治未病，不治已病，见《灵枢·逆顺》篇。肝病实脾，乃七十七难之文，而仲景述之，补用酸云云，则仲景之辞也。尝以问学者，不了其义，解《难经》者，亦复愦愦。若以肝病为肝虚，则何不补其肾母而补脾土，反生肺金以为之贼乎？若以肝病为肝实，则又与肝虚则用此法语相悖戾，且实又能伤肾，以致心火盛，金气不行，而肝气盛则肝病，何时已乎，此治肝补脾之要妙，乃起死回生之秘诀。而不熟读《素》《难》，则仲景婆心，委之草莽而已。今不惜饶舌，博证而详著之。《素问·玉机真藏论》曰：五脏相通，移皆有次，五脏有病，则各传其所胜。不治，法三月若六月，若三日若六日，传五脏而当死。又曰：风者百病之长也，今风寒客于人，使人毫毛毕直，皮膏闭而为热，当是之时，可汗而发也。或痹不仁肿痛，当是之时，可汤熨及火灸刺而去之。弗治，病入舍于肺，名曰肺痹发咳上气。弗治，肺即传而行之肝，病名曰肝痹，一名曰厥，胁痛出食，当是之时，可按若刺耳。弗治，肝传之脾，病名曰脾风，发瘅，腹中热，烦心出黄，当此之时，可按可药可浴。弗治，脾传之肾，病名曰疝瘕，少腹冤热而痛，出白，一名曰蛊，当此之时，可按可药。弗治，肾传之心，病筋脉相引而急，病名曰瘛，当此之时，可灸可药。弗治，满十日，法当死。肾因传之心，心即复反传而行之肺，发寒热，法当三岁死，此病之次也。然其卒发者，不必治于传，或其传化有不以次，不以次入者，忧恐悲喜怒，令不得以其次，故令人有大病矣。因而喜大虚则肾气乘矣，怒则肝气乘矣，悲则肺气乘矣。恐则脾气乘矣，忧则心气乘矣，此其道也。故病有五，五五二十五变，及其传化传乘之名也。上风邪入表，盖传之缓者也。「标本病传论」曰：夫病传者，心病先心痛，一日而咳，（心火传肺金。）三日胁支痛，（肺金传肝木。）五日闭塞不通身痛体重，（肝木传脾土。）三日不已，死，冬夜半，夏日中。肺病喘咳，三日而胁支满痛，（肺金传肝木。）一日身重体痛，（肝木传脾土。）五日而胀，（传胃。）十日不已，死，冬日入，夏日出。肝病头目眩，胁支满，三日体重身痛，（肝木传脾土。）五日而胀，（传胃。）三日腰脊少腹痛胫酸，（脾胃土传肾水。）三日不已，死，冬日入，夏早食。脾病身痛体重，一日而胀，脾自传胃。二日少腹腰脊痛胫酸，（脾土传肾水。）三日背[月吕]筋痛小便闭，（传膀胱。）十日不已，死，冬人定，夏晏食。肾病少腹腰脊痛胻酸，三日背[月吕]筋痛小便闭，（肾传膀胱。）三日腹胀，（肾膀胱水传小肠火。）三日两胁支痛。（小肠传心。）三日不已，死，冬大晨，夏晏晡。胃病胀满，五日少腹腰脊痛胻酸，（胃土传肾水。）三日背[月吕]筋痛小便闭，（传膀胱。）五日身体重，（膀胱水传心火。）六日不已，死，冬夜半后，夏日昳。膀胱病小便闭，五日少腹胀腰脊胻酸，）膀胱自传。）一日腹胀，（肾水传小肠火。）二日身体痛，（小肠传心。）二日不已，死，冬鸡鸣，夏下哺。诸病以次相传，如是者皆有死期，不可刺，间一脏止，及至三四脏者，乃可刺也。上《灵枢经》谓之大气入脏，盖传之急者也。王太仆云：有缓传者，有急传者，缓者或一岁二岁三岁而死，其次或三月若六月而死，急者一日二日三日四日或五六日而死。楼全善云：王氏此言，甚能推广经意，然不能验日数者，但验病之次传，如心先病心痛，次传于肺，或咳或喘，次传于肝，或胁痛或头眩，次传于脾胃，或闭塞不通，或身痛体重，或胀或泄，次传于肾、膀胱，或少腹腰脊痛胫酸，或背膂筋痛小便闭，如此者必死无疑，累验有准。邻人赵氏始病胁痛半载，次传之脾，腹胀而死。又卜叔英嫂氏始肺病喘咳，次传之肝，头眩不寐，次传之脾，腹胀而死。又杨白鹿师始脾病腹痛，次传之膀胱，小便淋闭，次传之心，胸痹痛，通身青脉而死，盖心主血脉故也。五十三难曰：经言七传者死，间脏者生，何谓也？然七传者传其所胜也，间藏者传其子也。何以言之？假令心病传于肺，肺传于肝，肝传于脾，脾传于肾，肾传于心，一脏不再伤，故言七传者死也。间脏者传其所生也。假令心病传脾，脾传肺，肺传肾，肾传肝，肝传心，是母子自相传，周而复始，如环之无端，故言生也。七传者死，即《素》《灵》所言诸病以次相传，皆有死期，不可刺者也。间脏者生，即《素》《灵》所言，间一脏及至三四脏，乃可刺者是也。然传其所胜，不必皆历七传而后死，故楼全善以七字为次字之误。「玉机真藏论」又云：五脏受气于其所生，传之于其所胜，气舍于其所生，死于其所不胜，病之且死，必先传行至其所不胜病乃死。此言气之逆行也，故死。肝受气于心，传之于脾，气舍于肾，至肺而死。心受气于脾，传之于肺，气舍于肝，至肾而死。脾受气于肺，传之于肾，气舍于心，至肝而死。肺受气于肾，传之于肝，气舍于脾，至心而死。肾受气于肝，传之于心，气舍于肺，至脾而死。此皆逆死也。一日一夜五分之，此所以占死生之早暮也。受气谓受病气也。通前观之，乃知治肝补脾，正为大气入脏立治法。故曰起死回生之秘诀也。邪正相为胜负，今正气横倾，邪气伴衍，无与为敌，故曰大气也。因正气横倾，故谓之虚，苟未至乎是，皆作实论也，故曰虚用此法，实不用也。本为实脾，使肝之邪不得传于脾，卒之脾实而肝亦治，故历推之。自脾能伤肾，以至于肝气盛则肝自愈也。或曰，脾气盛则水穀之气盛，水穀之气盛则五脏之精亦盛，而肾有所受而藏之。故曰补肾不如补脾，此何为言脾能伤肾乎！曰轻病缓治，可论一气之相生，重病急治，唯论五行这相剋。孙兆，宋名医也，虞部郎中汪奉老疾革，有子可升，当遗表奏荫。召孙诊之，孙以为不可治，可升曰：生且固难，如何可延三日，以待奏回。孙曰：郎中之患，肝气将绝，脾土反胜，当后脾土大旺，肝气乃绝，方今日辰巳间，当略泻脾土，使不能胜肝，则木且未绝，三日后奏下，当日气绝。若以一泻相生之当论之，则泻脾岂所以延生，亦岂所以扶肝乎，明者可以不言而悟也。曰病之初起，卒然而来，何以知其为大气入脏，而用此法乎。曰以五诊得之，谛视其邪正之分，数以定强弱胜负而知之。如肝病先从喘咳来，其为七传，所不待言。若从心痛来，即防其传脾，而预实之。缘五脏受气于其所生，必传之于其所胜故也。然则未至乎是者，当用何法乎？曰有正经自病，有五邪所伤，虚则补其母，实则泻其子，东方实，西方虚，泻南方，补北方，其法不一而足，经言之详矣。

麝脐  ***************************
药市中唯麝脐易什而多伪，尘史言宜置诸怀中，以气温之，久而视之，手指按之柔软者真也，坚实者伪也。歙人黄圣期为余言，尝见有鬻麝脐人，华服浪游多费，因规之曰，君之所业，势在不丰，何过侈若是？其人曰：世之业药，得子钱多无如某者，问其母钱，日以银二铢易麝一铢，问其卖之直，曰亦以银二铢，售麝一铢。然则何谓子钱耶？曰：吾以它物什之，而其香同，其色又同，虽老于药市者，不能辨也。然则子何以辨之，其人吝不肯言，固问之，因密语曰：麝脐之内，悉一气凝结，原无滓质，第口噙良久，泯化无迹者真也，有滓质不化者伪也。
