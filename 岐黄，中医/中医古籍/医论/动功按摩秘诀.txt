

正文  ——————————————————————————————————————————————————————————————————————————————————————————

瘫痪诸穴道  ***************************
设有中风不省人事者，于患人印堂穴并人中穴，用指先掐人中穴五、七十度，方用两掌擦极热，摩印堂穴五、七十度，按摩毕，方令患人如前行静功调摄。
人中乃任脉之总脉也，其穴在鼻柱之下三分，用水含口内，微凸上是人中穴。印堂在眉心正中。二穴兼掐治小儿惊风。
设有中风口眼斜者，可于承浆穴掐五、七十度及摩五、七十度，兼用静功。承浆穴乃任脉之在口唇下五分，正中间是也。
设中风口歪者，亦可于地仓穴掐五、七十度，搓五、七十度，兼行静功。地仓穴乃足阳明胃经之穴，在口角尖去五分是也。
设有癫痫、怔忡、心性痴呆及痰迷心窍，可于神门穴掐五、七十度，搓五、七十度，兼行静功调摄。神门穴乃手少阴心经，其穴在手掌腕后高骨间，转手骨开缝中是穴也。
或有中风不省，于颊车穴、合谷穴，或有半身不遂，于肩髃、曲池、环跳、风市、居窌、丘墟八穴皆照前治之，诸穴后此不细载。

按摩劳伤诸穴  ***************************
劳伤骨蒸者，可于膏肓穴掐五、七十度，搓五、七十度，兼静功。
膏肓穴乃足太阳膀胱经，在背四椎骨下，五椎骨上，两旁各开三寸，去饭匙骨可容侧指，平身坐，手按两膝头，开肩骨陷穴自见也。此穴亦能治虚汗及吐血诸症。
设有虚热盗汗、衄血、五劳七伤等症，可于百带穴掐五、七十度，搓五、七十度，兼行静功。百带穴乃肾经脉，在背大椎骨上，平肩取之，穴自见也。
设有吐红痰症，可于俞府穴掐五、七十度，搓五、七十度，兼行静功。俞府穴乃足少阴肾经穴也，在旋玑两旁各开一寸半，仰头取之。旋玑在天突下一寸陷中，仰视得之。天突在结喉下二寸宛宛中，两筋间是穴也。设俞府穴兼可治哮吼痰症。
设有下元虚者，可于气海穴掐五、七十度，擦五、七十度，兼行静功。气海穴乃任脉经，从脐中量下一寸半是穴也。此穴兼治诸气及小肠气、诸疝气并妇人带下等证。
设有遗精疾症，可于关元穴掐五、七十度，擦五、七十度，兼行静功。关元穴乃任脉经，在脐下三寸是穴也。按遗精、白浊或亦治命门、白环、肾俞，查穴参治之。
设有心虚、胆怯及遗精盗汗者，可于心俞穴掐五、七十度，擦五、七十度，兼行静功。心俞穴乃足太阳膀胱经穴，在背五椎骨下，两旁各开一半寸是也。兼治癫痫之疾。
设有虚火旺者，于三里穴掐五、七十度，擦五、七十度，兼行静功。三里穴乃足阳明经胃之脉，在膝盖下三寸，外臁大筋内间，举大足指牵上肉动处是也。
设有童劳，于长强穴掐五、七十度，擦五、七十度，兼行静功。长强穴乃肾脉，藏在尾骶骨尖上陷中是穴，伏地取之。此穴兼治痔漏、痔疮、肠风下血。

膨胀症  ***************************
设有膨胀、气喘、腹痛者，可于建里穴掐五、七十度，擦五、七十度，兼行静功。建里穴乃任脉径，在中脘下一寸，脐上三寸是也。
设有水肿诸痰，可于水分穴掐五、七十度，擦五、七十度，兼静功。水分穴乃任脉经，在下脘下一寸，脐上一寸是穴也。
小腹胀满者，可于水分，水道、中脘、气海等穴掐五、七十度，擦五、七十度，兼行静功。
设有遍身肿胀，可于水分、三里、气海诸穴掐五、七十度，擦五、七十度，兼行静功。

膈噎症  ***************************
设有翻胃吐食等证，可于脾俞穴掐五、七十度，擦五、七十度，兼行静功。脾俞穴在足太阳膀胱经，在背第十一椎骨下，脊中两旁各开一寸半是也。此穴兼治黄疸症，如前擦、掐，行静功。

眼目症  ***************************
设有眼目昏赤，可于攒竹穴掐五、七十度，兼行清静功夫。攒竹穴乃足太阳膀胱经，在眉内尖角陷中是穴也。
设有眼昏，可于睛明穴用大指第一节于掌心内擦热熨之，兼静功。睛明穴乃足太阳膀胱经，在目眦内孔中是也。
设有血虚两目昏花者，可于肝俞穴掐五、七十度，擦五、七十度，兼清静功夫调摄。肝俞穴乃足太阳膀胱经，在脊第九椎骨下，两旁边各开一寸是穴也。
设有眼痛目昏者，可于青灵穴掐五、七十度，擦五、七十度，兼静功。青灵穴在手少阴心经，在肘上三寸，伸肘之时，臂对眼与乳相平，赤白肉际青筋上是穴也。
或有目睛热障治攒竹者；或有双目冷泪治合谷、青灵者；又有眼久疾治清冷渊、合谷者，穴已载前。

耳症  ***************************
设有耳闭者，可于翳风穴掐五、七十度，擦五、七十度，兼静功。翳风穴乃手少阳三焦经，在于耳后尖角陷中，开口便得穴。兼治鼠疮、瘰疬、项间痰咳、咽喉疼痛并皆治之。
设有耳疼痛者，可于颊车穴掐五、七十度，擦五、七十度，兼用静功。颊车穴乃足阳明胃经，在耳坠珠下三分，颊陷中间口有孔是穴也。兼治诸般牙疼、口眼歪斜之症。
设有耳聋气闭，可于听会穴掐五、七十度，擦五、七十度，兼行静功。听会穴乃足少阳胆经，在耳珠前陷中，开口得穴。口中须含一物，方可如法。或两耳虚鸣，可于听会、合谷二穴通治。

咽喉口齿症  ***************************
设有咽喉肿痛，单双乳蛾等症，可于少商穴掐五、七十度，擦五、七十度。如不愈，用破磁片针此穴，出血即愈矣。少商穴乃手太阴肺经，在大指内侧，去爪甲如韭菜者是也。
设有口臭者，可于大陵穴掐五、七十度，擦五、七十度，日行数次。大陵穴乃足厥阴心包络经，在手掌横纹正中间。兼治鹅掌风。
设有小儿乳蛾，可于合谷穴掐五、七十度，擦五、七十度，日行数次。合谷穴乃手阳明大肠经，在大指次节，歧骨肉尖上是也。
设有牙疼肿痛，可于吕细穴掐五、七十度，擦五、七十度，兼静功。吕细穴乃足少阴肾经，在脚后跟内，踝骨尖后动脉陷中是穴也。兼治股内湿痒生疼及便毒。或牙疼掐颊车穴。

肩背指症  ***************************
设有背强痛，可于至阳穴掐五、七十度，擦五、七十度，兼静功。至阳穴乃肾脉经，在第七椎骨下，俯首取之，是其穴也。
设手腕无力反手，背臂肿痛，或因折伤不能握物，或肩背疼痛不能举动者，皆于阳池穴掐五、七十度，擦五、七十度，兼静功。阳池穴乃手少阳三焦经，在手背骨上陷中是穴也。
设有五指尽痛，不能握物舒畅者，可于外关穴掐五、七十度，擦五、七十度，兼静功调摄。外关穴者，乃手少阳三焦经，在手腕骨上二寸，腕后陷中是穴也。
设有肩背手不能举者，可于肩髃穴掐五、七十度，擦五、七十度，肩髃穴乃手阳明大肠经，在肩柱骨上，肩端两骨间陷中，举臂取之，有凹处乃是穴也。
设有手痛屈伸难甚者，可于曲池穴掐五、七十度，擦五、七十度，兼静功。曲池穴乃手阳明大肠经，在肘后外横纹尖上，屈手取之，此乃是穴也。
设有臂手牵痛者，可于曲泽穴掐五、七十度，擦五、七十度，兼行静功。曲泽穴乃手厥阴心包络经，在肘内臁正中间，屈肘取之。兼治九种心疼不可忍者。
设有手掌生疮生疥者，可于劳宫穴掐五、七十度，擦五、七十度，日行数次。劳宫穴乃手少阴心经，在手掌中，由无名指点到处是其穴也。兼治心腹疼痛及胃气疼。
设有肩背疼痛或阴痠疼，掐投肩髃、曲池，手指拘挛掐合谷。入风背膊高痛，俱看病势不拘定。兼静功行之。

心脾气症  ***************************
设有心胃脾病并诸气胀痛者，可于上脘穴掐五、七十度，擦五、七十度，兼行静功调摄。上脘穴乃任脉之经，在巨阙之下一寸五分，脐上五寸，是其穴也。
设有脾胃虚弱，饮食不进者及心脾痛，可于中脘穴掐五、七十度，擦五、七十度，兼行静功。其中脘穴乃任脉之经，在脐上四寸，至鸠尾骨尖之下至脐中，用草心量，折中是其穴也。
设有胃气不和及脾寒骨热者，可于食仓穴掐五、七十度，擦五、七十度，兼行静功调摄。其食仓穴乃足少阴肾经，在中脘之两旁，各开去三寸是其穴也。
设有胃脘痛并诸痰，可于巨阙穴掐五、七十度，擦五、七十度，兼静功。巨阙穴乃在任脉经，在鸠尾下一寸，脐上六寸半陷中是也。更有下脘，乃任脉经，在建里下一寸，脐上二寸，治同。
设有痞气，可于章门穴掐五、七十度，擦五、七十度，兼静功。章门穴乃足厥阴肝经，在大横纹外直季胁肋，去脐上二寸，两旁横九寸，侧卧，屈上足、手臂，屈中指放耳垂下，肘尖尽是也。
设有胃气泄痢者，可于天枢穴掐五、七十度，擦五、七十度，兼静功。天枢穴乃足阳明胃经，在脐旁，各开二寸是穴也。或有气痛，掐、擦巨阙、膻中、中脘、气海等穴，痞块亦治。章门、中脘、命门者小肠气，气海、归来、大敦者虫痛，中脘、食仓者皆宜参用。

腰肾足膝症  ***************************
设有腰脊痛不得俯首者，可于腰俞穴掐五、七十度，擦五、七十度，兼静功。腰俞穴乃肾脉经，第二十椎骨下宛宛中，挺伏舒身，两手相交支额，纵四体后取其穴。
设有胁痛者，可于支沟穴掐五、七十度，擦五、七十度，兼静功。支沟穴乃手少阳三焦经，在手腕骨背上三寸，两骨间陷中是穴。
设有脚瘴，可于行间穴掐五、七十度，擦五、七十度，兼静功。行间穴乃足厥阴肝经，在足虎口中，大指次指歧骨间是。
设有脚背肿，可于内庭穴掐五、七十度，擦五、七十度，兼静功。内庭穴乃足阳明胃经，在足大指次指外关是。
设有脚肿者，可于陷骨穴掐五、七十度，擦五、七十度，兼静功。陷骨穴乃足阳明胃经，在足次指外，去内庭一寸是穴。兼治面目浮肿、阴痛、肠鸣腹痛及热病汗不出者。
设有足麻痛者，可于解溪穴掐五、七十度，擦五、七十度。兼静功。解溪穴乃足阳明胃经，在足腕上繫带处，去陷谷四寸半，内庭上量至足背下寸陷中是其穴也。
设有足胫肿及无力，或两足生疮者，可于商丘穴掐五、七十度，擦五、七十度，兼静功。商丘穴乃足太阴脾经，在内踝骨下，赤白肉际微前陷中，此乃是穴也。
设有脚胫踝骨痛，可于丘墟穴掐五、七十度，擦五、七十度，兼静功。丘墟穴乃足少阳胆经，在足外踝微前近三分是其穴也。
设有跟骨痛者，可于崑崙穴掐五、七十度，擦五、七十度，兼静功。崑崙穴乃足太阳膀胱经，在足外踝骨后，跟骨下陷中是也。
设有腿痛者，可于绝骨穴掐五、七十度，擦五、七十度，兼静功。绝骨穴乃足少阳胆经，在足上踝三寸，动脉正中间是穴也。
设有寒、湿脚气及两脚渗裂生疮并血衄不止者，俱于京骨穴掐五、七十度，兼用静功。京骨穴乃足太阳膀胱经，在外足侧大骨下，赤白肉际陷中，按而得穴。
设有转筋脚气，可于承山穴掐五、七十度，擦五、七十度，兼静功。承山穴乃足太阳膀胱经，在腿肚肉尖上，分肉正中间陷是穴也。一法在承筋穴法治，承筋乃足太阳膀胱经，在腿肚正中间，胫后从脚跟上来七寸乃是穴也。
设有筋痛，可于阴陵泉穴掐五、七十度，擦五，七十度，兼静功。阴陵泉穴乃足太阴脾经，在膝下内侧，取阳陵泉为先，相对是穴也，阳陵泉穴乃足少阳胆经，在膝外高骨下各一指取之，微前陷中，此外即是穴也。
设有膝盖红肿痠痛，可于膝眼穴掐五、七十度，擦五、七十度，兼静功。膝眼穴乃足阳明胃经，在膝盖骨犊鼻穴外旁陷是穴也。又有膝关穴，乃足厥阴肝经，在膝盖骨下，犊鼻穴内旁陷中是穴也。
设有膝痛冷痹不仁者，可于梁丘穴掐五、七十度，擦五、七十度，兼用静功。梁丘穴乃足阳明胃经，在膝下二寸，两筋间是穴也。
设有膝红痛，可于宽骨穴掐五、七十度，擦五、七十度，兼用静功。宽骨穴在膝盖上，梁丘穴两旁各开一寸是穴也。
设有膝难屈伸及腰痛者，可于委中穴掐五、七十度，擦五、七十度，兼用静功。委中穴乃足太阳膀胱经，在膝腕正中间有紫筋者，此乃即是穴也。
设有膝盖痛，可于阴市穴掐五、七十度，擦五、七十度，兼用静功。阴市穴乃足阳明胃经，正在膝面上三寸是穴也。
设有腿痠疼痛，可于风市穴掐五、七十度，擦五、七十度，兼用静功。风市穴乃足少阳胆经，在膝上腿外侧两筋间，令人直立垂手，中指尽处是穴也。
设有风湿腿疼不能动者，可于环跳穴掐五、七十度，擦五、七十度，兼行静功。环跳穴乃足少阳胆经，在髀枢砚子骨间缝内，侧卧，屈上足，伸下足，方得此处是穴也。
设有胀痛亦治脊俞，胁痛亦治章门者，后已载之，此不宣。

伤寒症  ***************************
设有体本虚弱易感风寒者，可于风门穴掐五、七十度，擦五、七十度，兼静功调摄。其风门穴乃足太阳膀胱经，在背脊第二椎骨两旁边各开去一寸五分是穴也。
设有疟疾、伤寒感冒及寒热往来结胃者，可于间使穴掐五、七十度，擦五、七十度，兼静功。间使穴乃手厥阴心包络，在手掌后横纹上，去内关一寸，两筋陷中是也。
设有伤寒谵语、结胸腹痛等证，可于期门穴掐五、七十度，擦五、七十度，兼清静功夫。期门穴乃足厥阴肝经，在直乳下二寸第二筋端。兼治热入血室。
设有久疟，可于百劳、中脘、间使等穴如前治，穴法已不载宣。

痰火哮喘症  ***************************
设有哮吼喘急，可于天突穴掐五、七十度，擦五、七十度，兼用静功。天突穴，任脉经，在结喉下二寸宛宛中两筋间是穴。
设有胸膈闷痛、痰涎拥盛，可于璇玑穴掐五、七十度，擦五、七十度，兼用静功。璇玑穴乃任脉经，在天突下一寸陷中是穴。
设有哮喘等证，可于俞府、华盖、乳根等穴掐五、七十度，擦五、七十度，兼用静功。俞府穴已见痨症。华盖穴乃任脉经，在璇玑穴下一寸陷中，仰头取之是穴。乳根穴乃足阳明胃经，在乳下一寸六分陷中，仰面取之是穴也。
设有气急痰盛及肺痈，可于肺俞穴掐五、七十度，擦五、七十度，兼用静功。肺俞穴乃足太阳膀胱经，在背第三椎骨两旁各开一寸半，此乃是穴也。
设有吼喘，可于脊中穴掐五、七十度，擦五、七十度，兼用静功。脊中穴乃督脉经，在第十一椎骨下。统而取之，穴对前中上脘。令人平站，将绳自结喉上垂下。至上脘，又将此绳自大椎骨垂，绳尽处是穴也。
设有咳嗽寒疾之症，可于列缺掐五、七十度，擦五、七十度，兼用静功。列缺穴乃手太阴肺经在手腕后上侧寸半，两手相叉，食指尽处，高骨缝间是穴也。间有哮喘用天突、灵台、少冲、小指端，久嗽用三里，痰火用百劳、三里，痰火气用巨厥、中脘，皆宜查明穴法参用。

头痛症  ***************************
设有头痛诸疾，可于百会穴掐五、七十度，擦五、七十度，兼静功。百会穴乃督脉经，在头正中间，先鼻中直上，分路正直，用草心前眉间量至后发际，除在耳尖量至右耳尖，当中折断，手摩容豆许是穴也。兼治脱肛。
设有诸颈风疼及脑泄鼻衄，可于上星穴掐五、七十度，擦五、七十度，兼静功。上星穴乃督脉经，在头，男左女右。用草心自手掌后横纹量至中指尽处，然后移至鼻尖上，牵至胸上尽处是穴。
设有头痛，可于囟会穴掐五、七十度，擦五、七十度，兼静功。囟会穴乃督脉，在上星穴一寸陷中，可容豆许是穴。
设有头风筋挛、衄血等症，可于风府穴掐五、七十度，擦五、七十度，兼用静功。其风府穴乃督脉之经，在项后两骨正中间，入发际内一寸，与风池相平是其穴也。
设有头风，可于风池穴掐五、七十度，擦五、七十度，兼静功。风池穴乃是足少阳胆经，在耳后大筋内，入发际五分，风府两旁各开二寸是穴也。或有偏正头风，用太阳风池、合谷者，或有脑泄用上星者，皆宜查明穴法，如前参用，必细心按穴掐擦。

偏疝及妇带下症  ***************************
设有小肠疝气等症，可于水道穴掐五、七十度，擦五、七十度，兼静功。其水道穴乃是阳明胃经，正在天枢穴下三寸，又在关元穴两旁各开二寸是其穴也。
设有疝气偏坠，可于归来穴掐五、七十度，擦五、七十度，兼静功。归来穴乃是阳明胃经，在脐心下四寸，两旁各二寸，卧下举头，有鼠形肉上，此乃是其穴也。
设有疝气，可于大敦穴掐五、七十度，擦五、七十度，兼静功。大敦穴乃足厥阴肝经，在足大指甲后，爪如韭菜聚毛中是也。
设有男子疝气并女子漏下，可于太冲穴掐五、七十度，擦五、七十度。太冲穴乃足厥阴肝经，在足大指第一缝间，相去一寸半，此处即是穴也。
设有妇人赤白带下，治气海、中脘、中极，宜皆查穴参用。

瘿疬痔漏症  ***************************
设有痔漏肠风，可于长强穴掐五、七十度，擦五、七十度，兼静功。长强穴乃督脉经，在尾骶骨尖上陷中，伏地得穴。
设有疾痔，可于二白穴掐五、七十度，擦五、七十度，兼静功。二白穴在掌后横纹四寸，两穴相对，一穴在筋内，一穴在筋外。
肩井穴乃足少阳胆经，在肩上陷中，缺盆骨尽处，以二指按取，当中指陷便是此穴也。兼治妇人产晕。
设有鼠疬，可于缺盆穴掐五、七十度，擦五、七十度，兼静功。缺盆穴乃足阳明胃经，在颈下肩端横骨上迹，颈者有青脉，脉牵颈陷中是穴。又于肘尖上治之。
设有脱肛，可于百会穴掐五、七十度，擦五、七十度，再用五倍明矾水洗净，以木贼草烧灰存性，敷蕉叶托上愈。百会穴见前。或有痔漏，治腰膂手臂，二白三穴皆宜查明参用。

男女诸杂症皆治  ***************************
设有下元诸痰，可于灵台穴掐五、七十度，擦五、七十度，兼静功。灵台穴乃督脉经，在第六椎骨节下，俯首取之。
设有妇人带下、月经不调；男子腰痛，肾寒遗精，俱于肾俞穴掐五、七十度，擦五、七十度，兼静功。肾俞穴乃足太阳膀胱经，在第十四椎骨下，两旁各开一寸半，此乃是穴也。
设有内热火盛腹痛，可于内关穴五、七十度，擦五、七十度，兼静功。内关穴乃手厥阴心包络，在手掌后横纹去大陵穴二寸两筋间，正坐仰手取之，是其穴也。
设有男子诸风痛、女子血气痛，可于申脉穴掐五、七十度，擦五、七十度，兼用静功。申脉穴乃足太阳膀胱经，在足外踝下五分，赤白肉际是穴也。
设有淋漓白浊及妇人经水不调并阴跷痫病夜发者，可于照海穴掐五、七十度，擦五、七十度，兼功。照海穴乃足少阴肾经，在足内踝赤白肉际，令对坐而取之。
设有妇人月水不调，可于三阴交穴掐五、七十度，擦五、七十度，兼静功。三阴交穴乃足太阴脾经，在足内踝上三寸，骨筋陷中是穴也。
设有中风溺水、阳绝肠痛等症，可于神阙穴掐五、七十度，擦五、七十度，兼静功调摄。仍以烧盐填满，上用火熨。如小便不通，用葱槌碎填熨处。神阙穴乃任脉经，在脐中是也。
设有妇人无子及月经不调，可于阴交穴治。阴交穴乃任脉经，在脐下一寸。妇人血气块痛、调经种子，可于气穴治，气穴乃足少阴肾经，在阴户两旁各开一寸半，左名包门右名子户。诸疮，百虫窠、三里、解溪俱如前掐擦，兼用静功。

头疼症  ***************************
凡头昏痛，当端坐，闭气咬牙，双手掩耳，击天鼓三通（每通十二），叩齿三通（每通十二）。即行三通，次用两手双摩太阳七十度，每手摩崑崙一百二十度。如前再行三次，复叩齿而止（凡行此功，当于无风密室而行）。
凡混脑头风，背坐以双手抱两耳，指尖在脑后相接，闭气十二口，叩齿三通，拍项九下，日行三、五次。
凡头风流冷泪，闭气，用两手抱额脑，将头向前后摇五、七十次，待眼热泪止为度。如气急重闭，再行可也。
凡头脑痛，盘膝端坐，用两手大二指掐住两耳门，闭住眼耳口鼻，送丹田七孔之气上升顶门，日行数次，愈为度。

眼目症  ***************************
凡三焦血热眼昏，正坐，擦热手摩脐轮，后按摩两膝盖，待暖再摩脐轮，再按摩膝盖，俟气定再行。日行三、五次为度。
凡眼肿痛，端坐叩齿一通，命童子摩左右涌泉穴并膝盖各三千，自己以舌抵上腭，反目观顶，口内漱津满口咽之。如此者九漱九咽，咽后轻呵三口，如前叩齿止。日行三、五次效。
凡眼目昏花，正身平坐，以两手反背叉地，伸左右脚，次屈右膝压左腿上，行一度叩齿一度，叩齿一通咽津一口，即刻行五、六次。久久行持，夜视如昼，其效如神。又鸡鸣时擦热两手，熨两目一、二十度，光如童子。
凡三焦热眼花虚弱，端坐，命童子摩涌泉、膝盖一千二百，自叩齿一通，略仰面轻呵九口，一日行三次神效。
凡患青盲，端坐，内叉两手在脐上，大指掐中指第一节纹，自看左右四十九遍，叩齿一通，调津咽一口，复叩齿一通，日行三、五次。轻者三七愈，重者七七愈，忌食葱、蒜、韭、薤、鱼、腥、面食，气恼。
凡患眼昏兼耳聋头痛，两手抱头，将身前后左右扭转三、二十遍，汗出为度，日行三次。
凡肾水竭，目生翳，端坐，焚线香一炷，双手恭执，灰高二分轻吹去，又起又吹，香到指间放手重握固。叩齿一通，漱津满口咽之，如此九口。叩齿九次，轻呵一、二口。日行三度神效。
凡心火起併火眼，以自己手摩左右涌泉穴并膝盖，垂帘开口吸气，怒目闭口呼出，一次三十六吸呼，正身端坐而行。
凡诸目疾，后以两手抱住崑崙，以目珠周转，吸清气送至下丹田一百二十口，嗽咽三大口，叩齿而止。

耳症  ***************************
凡两耳起疮流脓，两手掩耳门，闭气正身，前后点头二十四，左右横点十二，待耳热响止，少停再行。
凡脑风耳鸣，立定闭气，左手提耳，右手握拳下，右亦如是，各一、二十遍，鸣止为度。
凡耳骤聋，坐地掐鼻，闭气咬牙，低头怒目，鞠身使七孔之气俱入耳门，九转一止。

鼻症  ***************************
凡鼻血不止，圆开两眼，一气连吸三、九口，意送下丹田即止。诸鼻症，早晨多摩鼻两旁并鼻下为妙。

牙症  ***************************
凡牙痛，双手托住下巴骨，闭气，口麻方止。日行数十次，三次一度。
凡乍腮及牙关紧，两手中指掐太阳，两大指掐两腮旁，左右扭身二十四遍，日行数十次神效。

胸膈气症  ***************************
凡胸膈痞闷，八字立定，将手内相叉，胸前往下擦十二，闭气一口，又擦十二，三、五转。又以左右手上下伸十二次，双拳叉拳，轻捶臂与肩各十数，调咽一口，轻呵一口，叩齿一通止。如痞块，立地闭气，用两手从脚背上抹至胸前三十六度，日行七次，五、七日效。
痞闷，端坐，两拳拄两胁对心旁用力抵住，轻摩十二，叩齿一。如胸膈疼痛、面黄肌瘦、四肢无力，立八字仰面，手交背后，轻呵三口，叩齿一通，即行三、五转，汗出为度，日行五、七次。
凡酒积，立地闭气，一手前上伸，一手后下伸，转项扭身两次，各十七，觉腹内响、身暖止，未全愈再行三次。
凡胸膈气痛，闭口叉手，低头看脐，两手自胸前微用力往下刮数十，循循推拂，日行三次效。

心症  ***************************
凡心虚疼痛，端坐，擦热两手按膝，用意在中，右视左提、左视右提，各十二次，日行七次或九次。
前后心痛，八字立定，低头对胸，叉定两手抱腹上；提气一口，嚥气一口，叩齿一通。
凡一切心痛，用左右手，丁字立，扬左手以目视右手，扬右手以目视左手，叩齿一通，轻呵一口，即行三、五次。
妇人前后心痛，闭气，以两手中指抵住两奶头，左右扭身二十四转或三十六转，叩齿一通，行至汗出为止。

腰背疼痛症  ***************************
凡腰膊疼痛，高坐，八字舒脚，擦热手掌心按两膝，扭身十三，摩腰膊各数十，重者数百至千数，日行三、五次为度。
凡腰曲头摇，立定，低头弯腰如拜下，闭气，手与脚尖齐，起。待息定再行，连行五、七次止，日行三次。
凡冷痹腿脚疼痛，立定，左手舒指，右手捏肚，闭气一口，左右如一。行三、五转，坐定，令人摩腿数百止，日行三度。
凡头面脚背一切疮疾，端坐，叉手闭口，左右摇天柱二十四，擦臂掌交处横纹二十四，连行三、五度，日行七次。
凡腿脚肚腹疼痛，立定，右手作扶墙势，左手垂下，右脚向前虚蹬，闭气一口。右手亦如是转，行十六次。
凡脚腿痛疼，坐地舒两足，弓腰，齐伸两手扳两脚，闭气一口。曲拳弯腰，伸双手过顶，口鼻微出气三口。左脚前伸，坐住右脚；右脚前伸，坐住左脚，各叩齿三通而止。
凡腰背疼，反背手立定，拐顶腰，吸气一口，分三咽，左右皆同。
凡腿痛疼，正身端坐，擦热两手摩后精门，待气喘止，再咬牙关闭。次直舒两脚，擦热手按住大腿，叩齿一通而止。
凡遍身痛疼，端坐舒两脚，握固，闭气一口，拜身向前。次立齐两足，低头垂手扳两脚尖，闭气一口，叩齿一通。
凡遍身疼痛，立定，左手掐剑诀，以右手握金刚拳指地，左足提悬头，目右视，闭气一、二口，叩齿一通而止。
凡背脊疼痛，曲身伏地，双膝跪，双手按，闭气一口，叩齿一通。
凡寒湿气漏肩风，立地闭气，双手微用力，如解木板状，左右各扯二十四，又转，以汗出乃上，日行数次。
凡一切闪挫疼痛，不可护其疼，将身直立，双手如托千斤，上升放下，亦如缓缓慢行，二十四次止。
凡腰疼痛难忍，高枕卧地，咬牙闭口，清心阁眼，直竖两足，使气逆回，然后舒足，叩齿一通。又行，连行十二次乃止。

脾胃肚腹症  ***************************
凡久病黄肿，点坐，以两手按膝盖，用力摩擦存想，候气行遍身，复运气四十九口，则气通融而病痊。
凡腹痛、乍寒乍热，端坐，以两手抱脐下，待丹田暖热，运气四十九口止。
凡肚腹虚饱，坐定，用两手搬肩，以目左视，运气十二口。再转目右视，如前。
凡肚腹膨胀、雷鸣，遍身疼，立地，以两手仰托，两脚踏地紧坐，撮穀道。
凡脾胃虚弱，五穀不消，以身仰卧，右脚架左脚上，直舒两手搬肩，肚腹来往运动。
凡肚腹虚肿，端坐，以两手作托物状，运气导引，上提九口，下行九口。
凡赤白痢疾，以两手前后如探马状，又前后左右进步行功。白痢向左，行气九口；红痢向右，运气九口。
凡内积病米穀不化，立地闭气，弱身，两手扳脚尖，左右各十八口，汗出止，日行数次。
凡五脏滞气，每于五更空心，以两手著力拿两膊，正身直立，两脚尖著地，脚跟悬起，著实连桩二十四，以除五脏六腑滞气，宿食不化兼浑身骨节疼痛并治。
凡下元虚损，放屁，于腹内气动时努力上挣，紧撮穀道，吸气一口，使清气上升，浊气外出，不臭不响矣。

痨症  ***************************
凡元气衰败者，坐定，用两手擦热揉耳，后用手拄定两胁下行气，使气上升。
凡色痨虚怯，侧卧，左手枕头，右手捏拳向腹，往来擦抹。右脚在下微拳，左腿压上习睡，收气三十二口。
凡夜梦遗精，侧坐，用双手扳两脚心。先搬左脚心，擦热，运气行功九口。次拔右，同前行之。久则元气自滋，归精不走。
凡夜梦遗精，仰卧，右手枕头，左手握固阳处行功，腿直舒，右腿拳曲存想。
凡欲收走精者，于精欲走时，将左手中指塞右鼻孔内，右手中指按尾闾穴把精，数二十四息。
凡气血不和，将身曲下如打恭状，手足俱要交叉伏地，右左行功，数二十四息。
凡洒痨色痨，用两手扳脚尖，一脚左右各十遍。如身弱，用棉絮塞耳鼻行之，日行三次。
凡咳嗽吐血，坐墩几，两手搭顶上，蹲身闭息二十一口。如气急难忍，轻轻放出，日行五次。
凡劳疾，正坐，清心瞑目，下视脐轮，缄鼻闭口。使心火下降，肾水上升，二气交结为妙。
凡梦遗，以手高枕，侧卧，一足伸，一足缩，将肾茎并二子抽空腿夹住，将上手伸直膝上。

痰火  ***************************
凡患痰火，以舌抵上腭，取赤龙水吞下至丹田，以意送出大便去，连吞四、五口。心以死事作主，四大全放下，再以童便空心服之。
凡顽麻、透枕、痰积气，端身正坐，以两手相交，右手扳住左肩，左手扳住右肩，拱身用力，左右摇之不计数，以除浑身骨节疼痛，两脚顽麻、风湿透枕、痰火皆止，肚中积气皆消。
凡咳嗽、痰火，以两手掐子纹作五雷决，用力竖起，躬身低头，以两手扳足尖三下。仍将拳用力竖，作前诀，弓身起仰，将口中津液吞下，三、五次乃止。

伤寒伤风症  ***************************
凡时气遍身疼痛，正身蹈定，左脚向前，以右脚向后，再以两手握固，注肚腹上，数息二十四，左右行功。
凡四时不正伤寒，将身侧卧，拳起两腿，再将两掌擦摩极热，抱住阴囊，数息三十六，或二十四亦可。
凡感冒伤寒，正身盘坐，闭气，反手以两中指插入鼻孔内，摇头数十回，以汗出为度。若未全愈，再行，以愈则止。
凡伤寒疟疾，曲两膝平坐，用手擦热两肾，紧靠膝，弓身前伏后仰，用力行持，将耳目口鼻努住，得汗乃止，必先为之。
凡伤寒、伤风感冒、鼻塞，正身平坐，用两手中指于迎香穴不住擦摩，内外皆热，不拘时候，鼻通为度。
凡一切疟疾，以身朝东北方，正身端坐，以两手掌心擦极热，抱住阴囊运气，八口乃止。馀症及寒症参行可也。

痢症  ***************************
凡水泻痢疾，以脚相交直立，两手直垂，将穀道夹紧，用力上提，以至无数。又将小腹抹起，须闭目行之。馀症于脾胃相参。

湿症  ***************************
凡男女肋胁湿气，两手如牵钻一般，左右相随。倦即止，不倦即行，数次而愈。

疮疽  ***************************
凡久生疮疖，以端坐，左拳拄右胁，右手按膝，专心存想，运气到患处，左右各六口。
凡患乳鹅，用左手托右膊，更换，收气十一口，呵气三十一口，左右二十遍。
凡患鱼口及诸肿毒等疮，才初起痒痛，一手往下，一手往上，更相转项扭身四十九遍，通身汗出乃止，日行五、七次。
凡患大麻疯及诸癣疮癞，立地闭气，以两手用力如解木状，左右各扯二十，正扯十二，以汗出为度，日行不拘数次。
凡诸般疮疾，以两手吊板梁上，左一肩，右一肩，上下往来，左右两手换肩行之，久久则疮毒除矣。
凡疔疮发背初起，可于宽处厚铺裀褥，打斤斗二十四个则消。

肠气症  ***************************
凡小肠气冷痛，端坐，两手相擦，务令极热，覆向丹田，数息二十九口。再擦热，覆向丹田上，又数息二十九口乃止。
凡患单腹胀、面黄不进饮食，闭气，回转身纽，一拳上伸，一拳下伸，左右各二十一遍。如肚腹一消，转顶四十九遍，满腹响止。
凡患小肠疼痛，须闭气，一脚踏地，一脚屈向后，一手往上虚托，一手往下扳其脚，以头屈下。左右脚各十二，觉痛止为度。

绞肠痧  ***************************
凡绞肠痧腹痛，侧坐，以两手抱膝齐胸，左右足各蹬扳九次，数息二十九口。
凡绞肠痧，以腹著地，脚手著力朝上，运气十二口，手脚左右摇动，复坐定，行功十四。

疝坠  ***************************
凡疝坠气，以两手捉两足大拇指，挽五度，引腹中气遍身体。又法：十指通行之。
凡患偏坠，一手扯龟，一手攥拳面前，闭气四十九口。若不止痛，用川椒四两为末，以飞面糊丸如梧桐子大，每日空心，茶送下十五丸为妙。

大小便  ***************************
凡男人大小便不通者，调息定，闭气，两手攥紧，左右扭肩各十三遍即通。如不验。再如前行二三次，无不验矣。此法亦能治下血。
凡有妇人大小便不通，闭气，两手背入颈斜著，左右各二十四遍，汗出为止。

瘫痪  ***************************
凡瘫痪，立定，用右手指右，以目左视，运气二十四口，左脚前指。左依此行。
凡年久瘫痪，端坐，右手作拳往右胁，左手按膝，舒拳存想，运气于病处，左右各六口。
凡左边气脉不通，左手行功，引意在左；右边气脉不通，右手行功，引意在右。各运气五口。
凡两脚风寒暑湿，坐凳，以左脚踏右膝上，左手扳脚尖，右用右手托腿跟。右扳则左托，左扳则右托；扳左则头向右，扳右则头向左。用力扳之，以除两脚、两腿风寒暑湿、筋骨疼痛。不论年远日久左瘫右痪皆愈。
凡年久瘫痪，周身作痛、骨节顽痹者，将其人用毡厚裹，眠地上用力，一人如毡状，极力操其痛处，使血气流于肢体，舒畅。
凡两脚痿痹及生恶疮不痊者，令其人危坐，闭气，将脚摇动，以意贯想，送气于脚上。如气急，徐徐调顺复行，日行数次而愈。

辨小儿诸症  ***************************
辨小儿诸症，察识之法不一。或有视面部者，或有视指纹者，或有一指诊脉者。若夫视面部之法：额红者热也，额青者风也。印堂青者惊也，红者火也。山根青者屡惊也，赤者泻也。年寿微黄者正色也，陷下者夭也，黑者痢疾也，深黄者霍乱吐泻也。鼻准微黄、赤白者正色也，淡黄者火燥也，黑者死也。人中短缩者吐痢也。唇黑者蛔虫厄也。口润红者正色也，乾燥者脾热也，黑者食积也，白者失血也，青黑者惊风也、疝死症也。承浆青色者，当食时受惊，□□者吐逆与痢也，红者烦躁也，夜啼也，青者吉色也。久病眉红者死症也。两白睛青色者肝风也，黄者积攻也。黑睛黄者伤寒也。风池与气池黄，吐逆也，红者烦躁、啼叫也。所赖赤者肺家客热也。两太阳青者惊也，红者赤淋也，青色入两耳者死症也。两腮黄者痰也，色青者客惊也，红者风热也。两颐青者吐虫也，黄者积滞也。风门黑者疝也，青者惊也。金匮青者亦惊也。哭者病在肝也，汗者心虚也，笑者脾多痰也，啼者肺有风也，睡者肾有亏也。此上辨面部形色也。
夫三关者，以男左女右手食指定之。初节为风关，在寅位；二节为气关，在卯位；三节为命关，在辰位。凡病纹在初关易治，过中关难治，直透三关者不治。色红者风热轻，赤者风热盛。紫者惊，青者惊积。青赤相半，惊风、食积俱有。青而紫，主急惊风。青而淡紫，伸缩来去，主慢惊风。紫丝、青丝或黑丝隐隐相杂，似出不出，主慢脾风。若两指三关青，是水惊；三关黑，必人惊；三关赤，必雷惊。色黄或青或红，有纹如线一直者，是乳食伤脾及发热惊也。左右一样者，是惊风积发。有三又或散，是肺生风痰，或似齁䶎声有青者，是伤寒及咳。有红黑相兼，主痢，红多白痢，黑多赤痢。虎口脉纹乱，乃气不和。盖脉纹见有五色，黄、红、紫、青、黑。色常黄红，有色无形者安宁也。一见形，即是病。由其病甚，色能变黄，黄盛则红，红盛则紫，紫盛则青，青盛则黑，至于纯黑则难治也。又当辨其形，有如流珠者，主膈热、三焦不和，饮食欲吐，泄泻肠鸣，烦躁啼哭。如流珠差大，名曰「环珠」者，主脾虚停食，胸腹膨胀，烦渴发热。也有如长珠，一头大，一头尖者，主腹伤饮食，积滞腹痛，寒热不食。有如了来者，下头粗大者，主脾胃湿热，中脘不利，乾呕不食。有如如去蛇，上头粗大者，主脾虚冷积，吐泻烦渴，气短神困，多睡不食。有如弓，弯弓反相中主者，主寒热邪气，头目昏重，心神惊怖、倦怠，四肢冷积，小便赤色，咳嗽吐涎。有如弓，弯弓反向大指者，主痰热，心神恍惚，作热来惊，夹风夹食。向内者吉，向外者凶。有如弓、枪形者，主风热发痰疾作。有如带鱼骨形者，主惊风痰热，少食，发热痰盛，发搐，乃肝木克脾土也。有如「川、水」字形者，主惊悸，食积烦躁，痞闷少食，夜啼痰盛，口噤搐搦，此脾虚积滞，木剋土也。或曰「水」字是肺病也，谓惊风入肺。有如「丨」针形者，乃心热极生风，惊悸烦闷，困倦不食，痰盛发搐。有透关射指者（透关向里为射指），主惊风，痰热聚于胸膈，乃脾肺损伤，痰邪乘聚。有透关射甲者（透关向外为射甲），主惊风恶症，十死一生。了鱼刺者，风关青色主惊，气关主肝，命关主脾虚，难治。有如「乁、乙」字者，在初关主肝惊，二关急惊，三关慢惊、脾风。有如「弓」曲虫者，肺病甚也。有如字虯纹者，心虫动也。有如「乙」者，肾有虫也。如「乁」向右主风寒，如「丿」向左主伤风。如「⿱丶乙」者伤寒，「フ」者伤冷。青、白、紫筋上无名指三关难治，上中指三关易治也。

手诀  ***************************
其手法不一，有于三关作法者。凡作法先掐心经，点劳宫。男推上三关，退寒加暖，属热。女反此推□□□□□于六作法者，凡作法先掐心经，点劳宫。男推□□□□热加凉。女反此推上为凉也，有名「黄蜂出洞」者。
凡□□热作此法。先掐心经，次掐劳宫，先开三关，后以左右二大指从阴阳处起，一撮一上，至关中离坎上，掐穴发用之，有名「水里捞月」。
凡大寒作此法。先清天河水，后五指皆跪，中指向前，四指随后，右运劳宫，以凉吹之，退热可用。若先取天河水，至劳左运，呵暖气发汗，有名「凤凰单展翘」。
凡湿热作此法。用右手大指掐总筋，四指翻大指下，大指又起，又翻。如此至关中，五指取六掐之，有名「打马过河」。
凡湿寒作此法。右运劳宫毕，曲指向上弹内关阳池间使，天边生凉，退热用之，有名「飞经走气」。
凡气滞作此法。是运五经，后五指门张，一让作关中，用手打拍，乃气行也。又法：以一手推心经至横纹住，以一手揉气关，窍通也，有名「按弦擦磨」者。
凡化痰作此法。先运八卦，后开指擦病人手，关上一擦，关中一擦，关下一擦，拿病人手，轻轻慢慢而摇，有名「天门入虎口」。
凡清脾作此法。用右手大指掐儿虎口，中指掐位天门，食指掐住总会，以左五指聚住揉斗肘，轻轻慢慢摇，生气、顺气也。又法：自乾宫经坎。艮入虎口按之，有名「猿猴摘果」。
凡消食作此法。以两手摄儿螺蛳上皮摘之，有名「赤凤摇头」。
凡治惊作此法。以两手捉儿头摇之，其处在耳前少上，有名「二龙戏珠」。
凡惊吊眼作此法。以两手摄儿两耳轮戏之，如初受惊眼不弔，两边轻重如一；如眼上则下重，下则上重，有名「丹凤摇头」。
凡治作此法。以一手掐劳宫，一手掐心经摇之，有名「黄蜂入洞」。
凡去风寒作此法。曲小儿小指，揉小儿劳宫，有名「凤凰鼓翘」。
凡黄肿，掐精灵二穴前后摇之，有名「燕游飞」。
凡黄肿作此法。以大指自脾土外边推去，经三关、六府、天门、劳宫边，还上脾土，有名「运水入土」。
凡脾土虚弱作此法。以一手从肾经推去，经兑、乾、坎、艮至脾土按之，脾胃火旺，水火不能兼济用此法，有名「运土入水」。
凡肾水频数，照前法反回是也，亦可治小便赤涩，名「老汉扳缯」。
凡痞块，无论新久、大小，以一手托儿[月斗]肘运转，男左转，女右转，再以一手捉手摇动，有名「运劳宫」是也。乃曲中指运儿劳宫也，右运凉，左运肝，有名「运八卦」。以大指运之，男左女右，开胸化痰，有名「运五经」。又以大指往来擦五经纹，能动五脏六腑之气，有名「推四横纹」。以大指往来推四横纹，能治上下气。气喘腹痛可用，名「分阴阳」。曲儿拳，于手背上四指节，从中往两下分之，分利气血，有名「和阴阳」。从两合之理气血用，有名「天河水」。推之自上而下也，轻按住间使，退天河水也。
有掐手面者，一掐心经，二掐劳宫，推上为热，诸脏有疾引孔间窍。又一掐肺经，二掐离宫，离上缺，乾上正中间轻，两起上处重，治肺家嗽。又一掐大肠侧，推到虎口，推上为补，小儿泄泻退下主泄泻也。又一掐肾经，二掐小横纹、退六府，治小儿便赤涩滞。又一掐脾土，曲肘左转为补，直指推之为泻，治儿虚弱之症，乳食少进。又一掐肾水下节，二掐肾水大横纹，退六府为凉，退潮。又一掐总筋，清天河水，退热，又一掐小天心，治天吊惊风，又能生肾水。又一推[月反]门，治小儿气促、气攻。此掐手面九法也。
有掐手背者，一掐威灵穴，专治急惊风。又一掐扇门，儿已死掐此穴，如有声尚可治，无声难治。又一掐两扇门，治小儿急惊、口眼歪斜。左向右重，右向左轻。又治热不退，汗不来。又一掐精灵穴，治痰涌气促、气急不退。又一掐二人上马穴，治小儿便赤涩，清热补肾水。又一掐后溪穴，推上为清，推下为补，小便赤能清，肾精亏能补。又一掐外劳宫，治粪白不变、五穀不消、肚疼泄泻。内外齐掐，止疟疾。又一掐阳池穴，治风痰之症。又一掐一窝风，治小儿久病腹痛或慢惊。又一掐五指节，治小儿被吓，掐之可苏人事不省。又一掐龟尾穴并揉脐，治小儿水泻、痢疾。又治乌沙胀脐风、盘肠急慢等惊之症。（揉脐法：以左手大指按小儿脐下丹田，以右手大指周回擦摩之）。又一掐[月斗]肘下曲筋池上总筋，治急惊风。此掐手背十二穴也。
又有止小儿吐泻者，又于横门刮至中指尖掐之，治吐泻，主一节处掐。又法：在于[月反]门推上横纹，横纹推至中指尖止掐，又中指一节上推至横纹，横纹推至[月反]门掐，止吐。又法：提手背四指内顶横纹，还上掐，止吐。又手背刮至中指一节处掐，主泻。中指尖第一外节掐，止泻。横纹推向[月反]门，主止泻。[月反]门推向横纹，主止泻。退外脾，泻法；推外脾，补虚止泻。如被水惊，[月反]门大冷；如被风惊，[月反]门大热；如被惊吓，又热又跳，先探五指，要辨冷热，如泻黄尿热，如泻青尿冷。此行吐泻、止吐泻诸法也。
又有掐手六经者，皆从大指边向里数也。第一赤筋，乃浮阳属火，以应心与肠，主霍乱，外通舌；反则燥热，却向乾位掐之，则阳自然散也。又于横门下本筋掐之，下五筋仿此。第二青筋，乃阳属木，以应肝、胆，主湿和外通两目；反则赤涩多汗，却向坎掐之；两目则自然明也。第三总筋，居中属土，总五行以应脾胃，主温暖，外通四大[月反]门；反则主肠鸣、霍乱吐泻、痢症，却向中界掐之，则四肢舒畅也。第四筋赤淡黄筋，居中，分界火土，兼修以应三焦，主半寒半热，外通四大[月反]门，周流一身；反则主壅塞之症，却向中宫掐之，则元气周流，通壅塞之患也。第五白筋，乃浊阴属金，以应肺与大肠，主微凉，外通两鼻孔；反则膈胃胀满、脑昏生痰，却在界后掐之。第六黑筋，乃重浊纯阴，以左肾与膀胱经，主冷气，外通两耳；反则尫羸、昏沉，却于坎位掐之。此六筋掐法也。内热外寒掐浮筋，作痛掐阳筋即出汗，诸惊风掐总筋，作寒掐心经筋即转寒作热，掐阴筋转内热，外寒掐肾经即止。此六筋掐法，修之于斯也。
又有掐足法：凡男左手右足，女右手左足。掐大敦穴，治小儿厉爪惊；本穴掐之，就揉解溪穴，治小儿内吊惊，往后仰；本穴掐之，就揉中臁穴，治小儿惊来；掐之就揉涌泉穴，以治小儿吐泻。本穴掐左转揉，吐即止；右转揉，泻即止。左转不揉，泻；右转不揉，吐。男依此，女反此。仆参穴治小儿脚掣跳，口咬。本穴就揉左转治吐，右转治泻。又惊又吐又泻，掐此穴及足中指有效。豕山穴治小儿气吼；本穴掐，就揉委中穴，儿望扑掐此。

小儿诸惊推揉法  ***************************
应病诸法作用以成一手法。如因酒食无度、劳郁伤神，以至四肢作冷，口含母乳一喷一吐，肚上青筋气急，此系心经有热。推三关五十，推天河水二百，退六腑一百，运八卦一百，运五经、水里捞月五十，用火胸前六醮，小便头上掐一爪，用蛇脱回足缠之即好。如因晕，腥热炙脾胃，头乱舞，因风受热。推三关一百，推肺经一百，运八卦五十，推脾土一百，运五经七十，推天河水二百，水底捞月、飞经走气二十，天心穴掐之，二筋一掐，即用灯火手足、肩膊上一醮，喉上一醮，喉下三醮，脐下一醮。如因生冷过度，乳食所伤于五脏六腑，大寒吐呕，身软唇白，即是六腑寒，乳食伤食。三关三百，分阴阳二百，推脾土一百，推四大二百，黄蜂五十，捞月十六，二扇门，将手心揉脐及龟尾五十，男左女右，将灯火炙之夹车一醮，更推背心。如因失饥伤饱，饮食不纳，脾胃虚弱，遍身热，气吼口渴，手足常掣，眼红。推三关一十，推肺经二百，推脾土一百，运八卦、分阴阳一百，二扇门二十。若出汗后，再如退六府二十、水底捞月二十。如因生冷太过，或迎风食，血经变或痧行遍身，四肢黑，青筋过脸，肚腹膨胀，唇黑，五脏有寒，皆因好食凉物。推上三关二百，推脾土□百，二扇三十，运八卦一百，四横纹五十，黄蜂二十，分阴阳三十，将手心擦脐五十，用灯火青筋缝上七醮，背亦断青纹更妙。又将黄土一块，碗研为末，七醋一盅，锅内炒过，将手袱包，在头上过，下推入脚，用针刺破，再用灯心火手脚四心断之。如因吃食时受吓，或吃冷物以伤荣卫，大叫一口，一死眼闭，一掣一跳，开口即是被吓，心经有热。推三关三十，清天河水一百，补脾土一百，清肾水五十，运八卦一百。天门入虎口，操[月斗]肘，用大颠门，口角上下、肩膊、掌心、脚跟、眉心、心窝、鼻各一燋。或用老鸦蒜晒乾，烧为末，在心窝揉之。如因寒受惊，风痰结涌，乳气不绝，口吐白沫，四肢摆，眼翻，即是因寒受吓，肺经有病。推三关一百，推肺经一百，推天河五十，按弦擦摩运五经三十，掐五指节三十，囟心上用灯灸四燋，口角上下各一燋，心演、脐下各一燋。如因伤食于脾土，夜间饮食大过，胃中不能克化，气吼，肚膨青筋，眼喎一百，运八卦五十，分阴阳五十，将手操脐五十，按弦法擦摩精灵穴一百，青筋经上用灯四燋。如泻，猪尾骨上一燋。若吐，心窝上下四燋。脚软，鬼眼一燋。手软，曲池一燋，侧拐又一燋。头软，天心一燋，脐上下各一燋。若不开口，心窝一燋。如因食甜辣之物，耗散荣卫，临睡啼哭，心腋掣跳，哭不出，即是被吓，心经有热。一推三关一十，清天河二百，退六府一百，分阴阳五十，清肾水五十，水里捞月五十。如到晚昏沉，不知人事，口眼歪斜，手足掣跳，寒热不均，推三关五十，退六府五十，补脾土五十，掐手指五十，分阴阳十，按弦法擦摩十。如因食生冷积毒，以致伤胸肺，中有风痰裹心经、心络之间，手掐拳，四肢掣跳，口眼歪斜是也，受吓感风，推三关二十，推脾土二十，推肺经五十，运八卦，推四横纹五十，运五经二十，猿猴摘果二十，掐节三次，后用灯心断鼻梁、眉心、心演、总筋、足鞋带，以生姜□□□□□□□□□□□。如因□□之间受其惊搐，脾经有痰，咬牙、嘴歪眼斜、四肢掣跳、喎间迷闷，即是脾肾亏败，久疟被吓，非一日之疾。推三关一百，补脾土二百，推肺经二百，运八卦五十，掐五指节一十，天门入虎口，揉斗肘一十，赤凤摇头二十，运五经三十。此惊难救，掐住眉心，良久便好。两太阳、心窝用潮油推之，用火上下手足各四燋。如因临产下，风入脐中，口吐白沫，四肢掣动，掐拳偏眼是也。推三关一十，推肺经一十，将灯火脐上七燋，大指节各四燋，囟门四燋，喉下、心间各一燋。如因饮食或冷或热，伤于脾胃，失于调理，冷痰涌于肺经，四肢后仰，哭不出声痰，向后伸是也。推三关一百、赤凤二十，推四横纹三十，推脾土二百，补肾一百，运八卦一百，分阴阳二十，脚膝上四燋，青筋缝上七燋，喉下三燋，将内关掐之。如因父母同处，与之□处，乳食所伤，风痰经于胃口，手足向后，即是肺经□□。推三关五十，推肺经一百，推脾土一百，补肾水五十，分阴阳一百，飞经走气十，囟门用灯火四燋。
