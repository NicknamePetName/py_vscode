
序  ***************************
执古方以为治。谓之泥。舍古方以为治。谓之凿。泥也。凿也。皆非也。如吾近藤先生之于术。其庶免于斯弊者乎。盖先生之学。祖述刘张。探溯李朱。旁搜曲证。至矣。尽矣。先生尝谓病有古之病。则方亦有古之方。病有今之病。则方亦有今之方。夫人身者。活物也。何必以古法于今乎。不必泥古方。不必舍今方。别有一条正路焉。噫。先生之意。不固不陋。可谓尽矣。宁令先生当古昔之世。刘张朱李可亦许乎。顷著藤氏医谈。以示门下。子弟刻成。命予校。且序焉。然是特先生之绪馀也耳。世勿以为尽先生而可也。
享和壬戌冬门人泉海林延辰谨志


卷上  ——————————————————————————————————————————————————————————————————————————————————————————

辨温病时疫  ***************************
疫之为病也。历代诸名家论之者纷纷。未有定说。或云温病。或云天行病。或云时气病。而中暑伤寒。杂糅其间。规则法律。莫能晓然。及其临证处方。不能无狐疑焉。巢氏以温疫为天行时气病。而其所说皆是温病。而温疫之论。亦无明文。杨玄操注难经。误以为温病者。乃是疫厉之气也。庞安常谢坚白之徒。皆雷同是说。于是唐宋以下之方书。皆使温病温疫混淆莫辨。疏笨之过竟误千岁。岂非可叹乎哉。至明末吴又可。独能有见于此。取法千古。经著论示方。释汉唐以下之惑。明辨温疫之一症。条分缕析。不遗馀力。谆谆如响应声。照照如镜照面。于是疫症始晰。治方大精。使医家始得辨温疫之病。使生民免夭枉之患。其功干天下后世。可举言乎。且其所论。以为寒热温凉。乃四时之常。因风雨阴晴稍为损益。亦天地之常气。未必多疫也。伤寒与中暑。感天地之常气。疫者。感天地之厉气。在岁运有多寡。在方隅有厚薄。在四时有盛衰。此气之来。无论老少强弱。触之者即病也。是即温疫之正论。而经所谓日久成郁。即暴热乃至。赤风肿翳。化疫温厉。又云。厥阴不退位。即大风蚤举。时雨不降。湿令不化。民病温疫是也。以是观之。疫厉之为气也。因岁运多寡。阴阳厚薄。而天地间。别有一种恶厉之气。而使人病。晓然可见矣。古云。草多则天芸以风。人多则天防以疫。是亦言天地间。有一种恶气出也。是盖与麻疹疟疾等之病相类。故又可氏本疟论一语。且立邪从口鼻而入之说。以为半表半里之病。而至其处方。以胃经为规则。以舌苔为绳墨。疏利以导之。汗下以驱之。其进退逆从。征诸古今无所疑。质诸鬼神无所愧。实可谓吾党千载之圣手焉耳矣。但其中矫激过正。间有可议者。学者不可以无辨矣。其设杂气之说。以为如大麻风。鹤膝风。历节风。疔疮。发背。痈疽。流注。霍乱。吐泻。暴注。腹痛等之诸症。皆感杂气者。而疫气亦杂气中之一。但有甚于他气。因名之厉气也。噫。是盖又可氏之僻见。学者所宜分辨也。盖又可氏。谆谆说温疫一症。因并使他病混淆。如夫大头瘟。虾蟆瘟。麻疹。疟疾等之症。实与疫气同属感厉气者也。至大麻风。鹤膝风。历节。疔疮。发背。痈疽。流注。霍乱。吐泻。暴注。腹痛等之诸症。实非恶气之所感者也。盖皆外来之邪气。而感天地间之常气者。经所谓虚邪贼风。或风寒暑湿燥火者是也。是岂尽可以为异气厉气乎。又又可氏。正伤寒例云。冬伤寒。至春变为温病之温者。非温病即温疫也。且云。冬时严寒所伤非细事。反能藏伏过时而发耶。是亦吴氏未深思之误也。岂为温疫之毒。独能有伏藏。而寒毒之气。则无伏藏乎。是冬感寒。至春变为温病之温者。所谓感虚邪贼风之常气春也耳。又可特欲说温疫一症。而唯以伤寒与中暑为天地之常气。而以他气皆为厉气。是又可不立六气之误也。六气固有多寡轻重之分。温疫之气亦然。岂终可以是一混耶。余尝谓又可氏至论疫之一症也。至矣尽矣。无以尚焉。但其有矫论可辨者。要白璧之微瑕。不害为宝。是盖非深于经者。不能至是。然以疫与疟同类。仅征疟论一语。不多引经语。以饰纸上之言者。亦是又可氏之深识。虑后人浅学者。或生多歧之惑者也。予间尝阅一医人。论温疫者。其书多征经语。虽略似有明文。而于经旨。犹有未合者。其书有言云。温疫经称虚邪贼风。越人仲景名中风伤寒。皆是外来即发之病。而疫病之义也。是不明事理之误也。夫厉气者。别有一恶气。而以外来虚邪贼风为疫病者。是不会虚邪贼风即为天地常气中之一物故也。难经曰。病有虚邪。有实邪。有贼邪。有微邪。有正邪。又云。心病中风。得之为虚邪。伤暑得之为正邪。饮食劳倦得之为实邪。伤寒得之为微邪。中湿得之为贼邪。是可见虚邪贼风。实非疫厉之气矣。又云。温病感冬时严寒之正邪。至春发者云温病。又名伏气。病非感虚邪贼风。又云。非正邪则无伏藏。虚邪贼风者。中即发。是即温疫。中风。伤寒。是也。是何不思之甚也。盖正邪固有伏藏。有即发。而虚邪亦有伏藏。有即发。至于疫厉亦然。何谓非正邪。则无伏藏哉。经云。虚邪入客于骨。而不发于外。至其立春阳气大发。腠理开。因立春之日。风从西方来。万民又皆中于虚风也。是等之语。岂非皆为虚邪伏藏而发欤。而谓非正邪无伏藏者独何也。故非善读书者。则或陷于多歧之惑。非深达事理者。则终朽于庸医之拙矣。今请明辨之。夫麻疹。温疟。温疫等之症。皆是感天地间一种恶厉之气者也。而疫厉之为气。最为重毒。中风。伤寒。中暑。中湿。温病等之症。皆是感风寒暑湿之虚邪贼风者也。而伤寒之为症。最为猛烈。而恶厉气有伏藏。有即发。虚邪贼风。亦有伏藏。有即发。二者皆有宽急轻重之分。因以致病之转变。不可究极也。苟非有见解。难以辨别之矣。凡夫医之为事也。临机应变。无有一定之法。故古昔名家哲匠之设论处方。亦无有一定之说。或名同病异。或病同名异。或详乎论而略乎方。或精乎义而简乎术。虽得失互有。而要皆益于道矣。夫唯能绎其条理。提其要领者。而后可以读方论。可以言治术。学者其可以不致思乎。

疫疾汗解  ***************************
凡事不患不详。患其多而惑也。于吾道为最甚。自漠长沙氏以来。名贤代起。方法议论。于今无不备矣。然其说愈繁。其辨愈凿。苟非能绎其条理。提其要领。何以臻于妙妙之术哉。夫汗吐下温清补治术要领之所在。而其施之之方。各当其可。是之谓能得其条理也。若夫伤寒温疫二症。汗解之功居多。而伤寒与温疫进退前后迥别。不当其可。何以治病。吴又可曰。伤寒投剂一汗而解。时疫发散虽汗不解。伤寒汗解在前。时疫汗解在后。余读此论至于此。未尝不喟然叹吴氏之精到矣。征之于症候。施之于治术。无毫发之违。是治疫之要领。而吴氏乃能得其条理者也。能得此诀以临病。终无有误。世医间不知伤寒与温疫有分别。一遇热毒。漫称云温疫。投以葛根渴。麻黄汤之类。发汗而间有瘳者。盖伤寒感冒之邪。而非疫邪也。医工不知。则自夸曰。吾药能去疫毒。病家亦欢唱呼神医。是何蒙迷之甚乎。医家终身不悟。其及一遇真疫症。亦犹称温疫。一切恃前功。殊不知温疫初起在疏利。漫投发汗剂。只损表气。既而迁延十馀日。病势渐张。疫毒已离募原。欲表未表。当一汗以可解。时乃引经语发汗过多亡阳。遂以柴桂汤。黄连解毒汤。泻心汤之类。专务清热。是以邪气不能出表。邪毒渐瘀到胃。通舌变黑。病势加重。当是时一下可以解。又称为阴症。投以真武汤。附子理中。或益气汤之类。邪毒益固。变症日增。神脱气尽。卒至毙。是盖不知治疫之要领。终违条理而所致。向则不应汗而反汗之。今则应汗而反失汗。此医不知伤寒与温疫有分别。用药前后失序之误也。盖温疫与伤寒所以异者。伤寒之邪。自毫窍而入。时疫之邪。自口鼻而入。故伤寒汗解在前。时疫汗解在后。且温疫之为治。首尾以通行为主。初起在疏利。至邪毒渐离募原。专主发汗。或幸有得自汗。盗汗。战汗。狂汗而愈。若邪毒愈重。渐留在胃。则一下得以解。知其要领。得其条理。何难之有乎。然世医动辄称温疫漫投发汗剂。不知伤寒汗解在前。温疫汗解在后。一概遵用斯法。是岂得有两全乎。余故谓治伤寒能察仲景之旨趣。治时疫能取又可之法。而得其要领条理者。虽遇千变万化之奇症。易于拾芥焉矣。又偶有感之重而邪毒猛烈。表里共热等之症。是不可专任疏利。桂枝麻黄之类。可以分解。别详论之。

决死生  ***************************
治之为事也。有可治焉。有不可治焉。有不可治而可治者焉。治可治弗治。不可治固亡论已。彼弗治不可治。而可治者。将焉用医工乎。庸医终未达于经旨。方术犹未精。动辄曰。我能治可治。弗治不可治。而一遇危笃难治之病。则不能尽治术于专一。专以决死生。计死日为至。既而其人死。则曰我能决死生。我能计死日。因是至危笃难治之病。则不察脉理。不详所因。战战履冰。兢兢临渊。专以让于他医为得矣。是以不可治而可治之病。竟以至于不可治。岂非不仁之甚乎。经云。死日有期。医不能明。不问所发。唯言死日。亦为粗工。此五过之一也。若夫至危笃难治之病。能察其所因。能详其虚实。能按其治术。则刀圭朝入口。夕至死。实非医工之訧也。故历代名家云危笃。云难治。云九死一生。云十死一生者。皆是死生不决。不可治而可治之病也。古人犹且如此。况今人岂有一一能决死生乎。至其不可治者。古人云不治云必死。然则医家之要。不在决死生言死日可知矣。世医多以察死生为务。曰我能治可治。弗治不可治。盖治可治。不治不可治者。庸医能之。弗治不可治。而可治何足以称医之良矣乎

辨补与养  ***************************
物非可以一理征。事非可以一途验焉。夫人身之疾病。非有馀则不足。有馀者泻之。不足者补之。是医途之大关。治术之要法也。若有少乖违。将实实虚虚。致邪失正。遗人夭殃。绝人灵命。不可弗慎矣。而补之于术。所繫甚重。而其施之之法。又甚多方。盖古人之所难。所谓不可以一理征。不可以一途验焉者也。世医往往不知补字义。以补为养。混淆无辨。漫斥补汤之论。医家者流。不可以不辨矣。盖补泻之术。古谓之调气之方。于针科谓之迎随之法。按补填也。填调荣卫不足。逆乱之气之谓也。譬犹以薪煮物。薪伏则火气不炽。以手摇薪。则火势大兴。是补之义也。夫医家之于补。以药石填调其不足之气。则荣卫流行。元气大兴。是谓之补益。此专为病者设者也。又养者育也。以穀肉果菜养育平常之气之谓也。是专为平人无病者言者也。非谓穀肉果菜可以治不足病矣。故合平变则言补养何可无别乎。世医又曰。仲景无补剂误矣。夫长沙氏之于补。以泻心汤补心气不足。又大黄䗪虫丸。以缓中补虚。随症制宜。人见其方有异后世之撰。而遂以为无补者非误乎。至后世李杲薛己之徒。专立补益滋润之方。其有药品之异者。盖亦随症制宜。要法仲景之遗意尔。是皆为病者调补其虚气充足。其不足者。非以补平人无病者之谓也。或又引素问毒药攻邪。五穀为养之语云。药石偏味。不可以为补。穀肉果菜之补充元气。是谓之补。其徒雷同蚁附。皆曰草根木皮。岂补元气乎。金石丹砂。岂延生命乎。遂使虚耗脱精之病者。禁补益滋润之剂。有馀实火之病者。有膏粱滋味之害。岂不悲乎。是不知补与养有分别之误也。盖脾胃者。仓廪之官。饮食入脾胃而后水精四布。五经并行。是以荣卫流行。能终天命。是养育平人之义。故曰。穀肉果菜。养人身之具。非所以补。盖病人也。及一朝生病虚乏脱精也。水酱酒醴。且犹不可入口。况穀肉果菜。何以能充肠乎。膏粱滋味。何以能适腹乎。其唯草根本皮。以补其元气。金石丹砂以去其病患。是之谓善补其病体也。既而元气复初。则穀肉果菜。复养其平。膏粱滋味。复时其羞无适而不可矣。是可见补与养。大有分别。不可以混淆矣。是故灵素八十一难皆曰。穀肉果菜养元气。未尝曰补元气。夫灵素难经者。圣经也。人人可以信矣。故曰。物非可以一理征。事非可以一途验焉。夫补元气者。草根木皮是也。养元气者。穀肉果菜是也。学者其勿缪⿰方⿱厂再。

草根木皮可补元气  ***************************
古曰。草虫鸣则阜螽跃。一鸡鸣则万鸡鸣。信哉吾邦近世名贤辈出。唱古方之学。一时风靡。实可谓千岁之盛矣。盖彼皆眼饫千载之医籍。心厌百家之腐说。乃新创一家言曰。百病生于一气之溜滞。曰。万病皆一毒。其意以为药石攻病之品。不可以补生气。夫唯菜谷养生之具。可以补生气。皆一虽取决于灵素之间。而颇涉矫激其弊误末学者。亦多矣。盖此数家。皆一时之俊杰。其言亦凿凿可据。然后来愚眼浅识之徒。藉彼声誉傲然。称古医方家者流。或谩诋斥先贤。或妄弃掷旧式。其言曰。草根木皮。岂补元气乎。金石丹砂。岂延灵筭乎。竟以奇种神丹。以为伤生之品。延龄固本。以为驱邪之具。呜呼。以一时之矫论。遗害于病家。可不慎乎哉。是盖不知补汤之事理之过也。又其论百药之良毒。以为人参黄耆不为良。巴豆芒硝不为毒。虽有小毒大毒之不侔。而浑以为攻邪之物。岂其然乎。岂其然乎。若果其言之是乎。则一二味。而可以足焉。仲景何烦制许多药方乎。既有许多药方。则虽一味有良毒之性。明可见再。尔天下药品。一物无有同其效者。亦犹一物无有同其形者。夫草根木皮。金石丹砂者。皆禀偏胜之气者。可以补泻病人之不平。穀肉果菜者。皆具中和之味者。可以养育平人之常度。凡人之受病也。口不能适味。但恃补汤之力。以助其元气而已矣。而菜谷药石。亦同天地之生类。其性殊不相远果菜。已有能养生气者。则草根亦有能补元气者。木皮有能攻病者。则穀肉亦有能驱邪者。而菜谷有佳粗之品。药石有良毒之性。互相为用。是以神农本经。分上中下三等。上药以养命延年。中药以养性补虚。下药以治病。除寒热。何者。是天下品类。无一物同者也。若唯偏以药石。浑为攻邪之物。菜谷尽为补益之品。或至使人为夭枉短折之鬼焉。或曰素问云。大毒治病。十去其六。无毒治病。十去其九。穀肉果菜食养尽之者。岂非食养为补之谓欤。曰不然。盖斯时医治之法未备。药石之用未周。虽仅存十三方。而其方今不堪取。由是观之。虽称上古神农日尝百药。而至汉始有本草之名。则黄岐之世。犹未周备者可知。故才以针石论补泻之术。至汤剂则唯有大毒无毒之论。未尝及补汤也。虽然针石。且犹有补。况于草根木皮乎。况于金石丹砂乎。古书云。五穀充饥体。而不能益寿。百药疗疾延年。而不能甘口充饥。执斯术者。所宜致思也。

尊信李杲薛己  ***************************
天降时雨。山川出云。天恤生民。必生圣明。天皇氏。地皇氏。邈矣姑舍之。伏羲氏之王天下。民居冗家巢。与禽兽同游。葆真守朴。积精全神。是以人寿皆亘百岁。动作不衰矣。及神农氏王天下也。民浸恣情纵欲。病道日加。神农氏有悯焉。乃鞭百草。日尝百药之毒。以救人民之疾苦。然犹未有病论。岐黄之世。病论始立。补泻之术。始显矣。然唯重针石。按摩之法。药方甚少也。盖虽曰神农氏。日尝百草。而未有本草之名。至汉平帝之时。始举天下通知本草者。本草之名。始见于此。是知黄岐之世。药方未备矣。夫秦越人之在战国。淳于意之在西汉。虽有论列方。亦亡传。及汉末张仲景氏出。始立汤方。以治外感之病。攻补温凉之法。于是乎备矣。呜呼。如仲景氏。信所谓集大成者也。然其书止详外感。而内因之病。盖阙如也。盖当时民风犹淳。病端未多。不然则又安知不有张氏别有成书。而论补益滋润之法者乎。夫污隆随世者。天地之常。淳漓成俗者。必然之理。人身之疾苦。经年弥多。内因之症候。乘时益繁。降至元明李杲薛己之徒迭起。始精内因伤感之病。首制补气补血之剂。民到于今。受其惠赐。是天以其时生其人者。犹夫时雨之降山川出云之类耶。天之恤生民。何其周到。李薛之功。于是为大矣。余尝谓夫天地运动。终古不变。而民生气禀。逐世而迁。以其躁竞之心。涉彼希静之涂。意速事迟。名利攻其外。情欲恼其内。滋味煎其藏府。醴醪浸其肠胃。是后世内因之所以多也。岂单可以古方疗今病乎。盖人身之疾病。有内因。有外因。仲景者。精外感。李薛者。详内因。故夫治外因者。舍仲景不可以取效。治内因者。舍李薛不可以施疗。仲景者医圣也。李薛亦圣手也。仲景可尊信。则李薛亦不可废。世医多知祖仲景。而不知宗李薛。及其临病外感则可。或遇内因。将何以取法乎。夫刀圭之失。恐置人于夭枉。餬口于斯技者。其可不慎乎。故医人体夫天恤生民之心。则庶几矣。

祖述灵素难经  ***************************
夫医道之来也尚矣。黄岐问答之书名云内经。盖岐黄之世。民浸淫于安。病以时成。于是黄帝与岐伯鬼臾区等。上穷天纪。下察地理。五行阴阳。以应人身之度。数经络配当。以论府藏之疾苦。互相问难。发玄微于不朽。跻生民于寿域。民到于今。受其弘慈。然其为书也。理道渊深。文辞古雅。而后人续貂。玉石混淆。且历年数千。误字错简。亦多矣。非善读不易以通晓。及战国之时。有秦越人者。作为难经。以缵黄岐之遗绪。此二经者。盖医家之准绳。病候之规矩。舍之莫以取法矣。是以自汉张仲景以后。刘河间东垣朱震亨辈。皆依灵素。互有发明。世称四大家。其所立言。医林奉重焉。如仲景之于外感。河间之于热病。东垣之于内伤。丹溪之于杂病。皆取灵素难经之要旨。而各自成一家之言。夫灵素难经者。实圣经也。吾大东昇平百年。教化诞施。大雅之音。遍于四方。是以虽寒乡边鄙。殆无不文之医。于是乎名肾数辈。巍然崛起于其间。涉猎百家。跋扈千载。设百病生于一气之溜滞。万病皆一毒之说。各成一家之言。皆有所见。要其归趣。盖亦取法于灵素焉尔。此数家者。实吾东方之俊杰。中夏二千有馀年。亦寥寥乎无有此说矣。医林后生。亦可以重也。然其立言也。务释拘滞。动过矫激。曰运气配当道家之事。不足以征灵素难经。后人之伪撰。亦不足信。是以其徒弟。皆排素灵。其意往往以为运气。配当五行阴阳等之说。非医家之所宜挂齿牙也。遂咄喝咦嗟涂人耳目。于是后来愚眼浅识者。或有一窥圣经者。亦不深致思。终无得其蕴奥。唯漫稍后人之伪撰而已。殊不知其一气一毒之说。果出于何书。已自号称古医方。而一废古经。抑是何意。间有致思于圣经者。竟为庸医所折。岂不悲乎。盖彼数家。实吾道之英雄。呕血白发。焦思灵素难经。以发一气一毒之说。可尊可重。然至于其排圣经者。殆矫激之遗害。后医之大患。呜呼。彼排经之说。卒为后生文不学之资。可谓功过相半者矣。盖人身之疾病奇症。异候变化。不可举知。舍灵素难经。其何以为规矩准绳哉。故后生致思于是书。亦可以发先人之未发。可以臻妙妙之术。是譬犹工之欲善其事者乎。舍规矩准绳。其何以乎。其何以乎。

补汤  ***************************
言之过文学者。所患云汉孑遗。秦誓漂杵。诗书且然。况其下者乎。夫补汤之有益于人身也。大矣。唐宋以下之医生。特大其言出延命不老之说。是以后来愚眼浅识者。不知补汤之理而生疑。于此乃谓草根木皮。岂有延命不老之理乎。人参黄耆。岂可补气乎。地黄当归。岂可延年乎。因自称取法于长沙之古。专求攻伐之事。擅为毒药攻邪之说。其故何也。盖唐宋以下之医。及出延命不老之说。特大其言过文误实。竟使后世医工。不晓补汤之理。可不惜乎。盖补者填调。填调荣卫乱逆之气之谓也。非谓以药石充足荣卫不足。若以为充足之义。则终不通。且所谓补气补血者。果何谓也。故知补为填调之义。则补汤之理。豁然明瞭矣。夫夭寿有命。岂可以草根木皮求乎。但其以药石填调荣卫乱逆。以终天年者。补之功也。夫唯以此荣卫流行。以至终天年。则云充足。云补益延年。又不诬而已。若曰。以草根木皮充足不足之元气。则无有此理。且夫古以针石按摩补不足。见内经。至长沙氏。始有补剂之设。长沙氏云。心气不足。吐血衄血者。泻心汤主之。又云。虚劳里急。诸不足。黄耆建中汤主之。又云。五劳虚极。羸瘦腹满。不能食。食伤。忧伤。饮伤。房室伤。饥伤。劳伤。经络荣卫气伤。内有乾血。肌肤甲错。两目黯黑。缓中补虚。大黄䗪虫丸主之。又云。虚劳腰痛。少腹拘急。小便不利者。八味肾气丸。又云。虚劳诸不足。风气百疾。薯蓣丸主之。其他补方。不可枚举。是仲景用补汤之法。明白如此。但仲景以泻心汤。补心气不足。以大黄䗪虫丸。补五劳虚极。然则云补之者。非充足之义。填调气血乱逆之气之义。亦复明白如此。不然。则针石按摩。大黄䗪虫。黄连黄芩俱充足元气之品哉。因是准之黄耆建中。八味肾气。薯蓣丸之类。亦皆调气之剂。而为填调气血乱逆之主方可知也。后世严氏归脾汤。李杲补中益气。局方十全大补之类。其他唐宋以下哲匠所制之补汤。盖皆袒长沙氏调气之意。而非充足之义。亦可知也。以今考之药物品类。亦与仲景不甚相远。而其精意。全过于仲景。可以补不足。可以应无量奇疾。然至强大其言。立延年不老。滋润固本之说。则所谓过文之失学者。不以言害志而可矣。故学者先知补为填调之义。而后补汤之义可以通。补汤之义可以通。而后延年不老滋润固本之效可以言而已矣。世医虽曰尊信仲景。而不知其补汤之旨者多矣。徒取其攻伐之剂。以为尽仲景。何其弗思之甚也。噫。

脏腑配当  ***************************
源泉竭。则枝流涸。根蒂朽。则茎叶枯。言其本伤则末不得全也。夫医之治病也。亦知其本末。而后其治可施焉。盖人身自五脏六腑中气血流行。津液涌出。以达四体。故藏府一有伤。则先见某藏某府之症。譬如肺病。而损于皮毛心病而损于血脉。脾病而损于肌肉。肝病而损于筋。肾病而损于骨。见其症之所在。而知其病之属何脏何腑。是枝流涸。知源泉之竭。茎叶枯。知根蒂之朽者也。其施治之法。不先察其源泉根蒂之朽竭。奚得救茎叶枝流之涸枯乎。是方家所说。二千有馀年。上之黄岐。下之李朱。其间名手哲匠。何啻千百。而其所论说。舍此莫以得启喙焉。然则脏腑经络之说。为医道之蕴奥方家之要务也。决矣。世医称古医方家之徒。皆不取运气阴阳之说。并亦绌经络配当之言。以立一家之说。其所论说。有足以破庸腐之惑者。不为无功矣。然吾道之为事也。关人之生命。不可眩于过文激论。以枉志业。余请以臆见断之。夫运气配当五行阴阳者。盖过高之言。无益于治术。非疾病医之所与也。如夫脏腑经络配当者。当然之理。不可以废。废之则无知枝叶之根蒂。河流之源泉。尝试论一二。忧愁思虑则伤心。饮食劳倦则伤脾。人人所知。不待烦赘。唯五藏之伤于内。是不可知者也。人有所悲哀则泪忽下。有所羞愧则汗必出。见美味流涎。嗅恶臭发呕。其故何也。盖皆脏腑中有所触发于其事而已。未有见美味而发呕。嗅恶臭而流涎者也。然则其脏有病。见其症。其腑有病。见其症者。是宜有之事。故凡病不以脏腑经胳。求其所因。何由可寻根蒂泉源乎。余故曰。运气阴阳之说。盖非医家之要。至于脏腑经络之理。我不能敢废也。

左右偏胜  ***************************
夫人身之疾病。或偏左。或偏右者。何也。凡人身之体。气血周流。如环无端。荣养四肢百骸。达于鬓发爪甲。无往不有气血。若其有病。则当周身病也。而今有偏胜之病者。盖有故。医法曰。肺大肠脾胃命门三焦者。位于右。肺者主气。脾者后天元气之所出。命门者。主下焦之阳气。故以右为气之位。心小肠肝胆肾膀胱位于左。心者主血。肝者藏血。肾者主阴精。故以左为血之位。是左右气血之分位也。因是仑左右则偏胜之疑。可以冰释。至于朱震亨始以左为血。以右为气。遂立法谓中风左偏枯为血虚。右偏枯为气虚。此说始创于丹溪。盖汉唐以前。唯有中府中藏中血脉之分。此言未尝经见。是丹溪循古医法以发前人未发者。实古今卓见。可以则可以法。于是薛立斋龚廷贤辈。皆遵用斯言。或以偏左头痛为血虚。以偏右头痛为气虚。右足痛为气。左足痛为血。左胁痛为血。右胁痛为气。一取法于丹溪。不敢有违。到于今。犹依其遗法以施于治术而有验者。实丹溪之赐也。时医分别左右偏胜者或鲜矣。故聊揭于此。夫谓一气一毒。或留滞于左。或留在于右者。奚止于千里之谬乎。


卷下  ——————————————————————————————————————————————————————————————————————————————————————————

杂说  ***************************
夫医名司命者。盖司人身生命之谓也。其职任尤不轻。非有博览强记之识。以通知于古今。审问精思之劳。以穷于髓奥。未可以委人命。自古称良医良工者。业馀亦操笔立论。以示方法。其为书汗牛充栋。皆所以欲跻天下后世于仁寿之域也。其勤亦至矣。余也生于刀圭之家。窃欲效古人之为。然庸愚且贫。加以多病。如是而终何异草木之朽枯。素餐之诮靡以逃焉。是故区区之心。聊亦欲著述一书。为初学成法。则又思前哲之正说既明且备。无复待吾辈之容喙。如斯编者。亦唯拾余唾于旧编。倘或有一得之愚。可以取则。余之幸矣。
近世有释氏之徒。间傍言医事者。曰吾知医。曰吾以此消閒。嗟夫。医者仁术也。委人之灵命。谓之司命之职业。医者夕思朝苦。呕血白发。而犹苦未能到神妙之域。而况供佛之暇。才窥国字方书。可以司是灵命乎。且刀圭针砭。岂消閒之具乎。投剂一误。冥报顿至。吾恐五逆罪业。未必如是惨。
世称古医方者云。欲学医读一伤寒论足矣。岂其然乎。医方千卷。犹未尽其理。岂可仅以一伤寒论。应于无涯奇疾乎。彼有徒言八味丸。治脚气。而懵不知其因。补肾经者。亦寡闻之由也。
厌繁好简者。人之情也。时医事配当者。亦往往暗于道。拙于术。灵素难经。束而不读。竟趋干论症不论因之简。专从毒药攻病之说。及其遇病。则朝投攻伐之剂。夕踌躇及补汤之论。此何无特操也。是非繁之害。抑示好简而疏漏者也。
正五伦之名者。圣人之所以立教也。立五脏之位者。医师之所以治病也。有五伦而教术立。有五脏而病位定。若不审于此。而从医药之事者。有遗人夭殃耳。
近世有漫删削伤寒本论者。纵令其近理。亦才泥于纸上之言。而不益于活用。反失仲景之旨趣者必多矣。大与圣人删诗正乐者异。
世或云通知于医经者。反拙于治术。异吾所闻。世医多不攻学。徒以辨口佞谀。规偶中之利。乃作斯言以欺世诬人耳。自古称圣手哲匠者。孰有不学者乎。且也病之所怙者。医也。医之所恃者。书也。舍之可以托夭寿安危乎。纵令姑钓誉于一时。日疗数百人。何以此为荣乎。故业是业者。第尽力于此。其得志与不得。抑有命矣。非医工之耻也。
夫恶夭好寿者。人之情也。求名贪利者。人之欲也。予尝读司马子长货殖传。壮士在军攻城。先登陷阵却故。斩将搴旗。前蒙矢石。不避汤火之难者。为重赏使也。贤人深谋于廊庙。论议朝廷。守信死节。隐后岩冗之士。设为名高者。安归乎归于富厚也。夫千乘之王。万家之侯。百室之君。尚有患贫。而况匹夫编户之民乎。由此观之。名利之所在。至于忘生忘死。然则名利之欲大于夭寿之情也。是故脾肾之成病者小而易守。心肝之成病者大而难慎。若人病云脾虚肾劳。则遽节饮食。慎房事。是人之恶夭好寿之情。而所以易守也。若其心劳肝伤。则虽自知灾害不能遣之。是狥名利之欲。至于忘生忘死。其难慎十倍于脾肾之病。故脾肾之病易发见。心肝之病难发见。脾肾之病易治。心肝之病难治。王公贵人。犹患不能遂欲。况贫贱之家固应多此病耳。世称脾虚肾虚之病。多非脾肾之虚。心肝劳而见于脾肾者也。
史记扁鹊过虢。谓中庶子曰。越人为方也。不待切脉。病应见于大表。予读此传至于此。始悟治术之要道焉。盖越人者。古来称脉家。其所著。有脉经。而犹有是言者。盖夫至危急存亡之期。岂待切脉乎。病形危。则脉危。病形安。则脉安。至其脉疾而症不病。症疾而脉不病之论。医家平日所当讲究耳。
朱震亨论涩脉曰。人之为病。有四。曰寒。曰热。曰实。曰虚。故学脉者。亦必以浮沉迟数。为之纲。是脉家第一大关键。语云。子之所慎齐战疾。又曰。丘未达不敢尝。此慎疾谨药之言也。医家者流。亦宜虽毒药秽物。必自尝以知其良毒。而后以施诸人。神农氏日尝百草之毒。医当体其仁慈耳。
礼君有病。则臣先嚐药。父有病。则子先嚐药。是忠孝之道也。今或君父有病。而不择医之良否而委安危。亦可谓不忠不孝焉。
前汉艺文志云。有病不治。常得中医。旨哉。与投不适之药。宁莫药焉。又明吴又可治疫先用缓剂。察病转变。盖亦不敢以人肾肠试毒也。
孙思邈曰。人无故不应饵药。有所偏助。则脏为不乎。善哉言。然季世人民无病者。十中之一也。但内有疾。而外未病而已。司命者。治其未病可也。
世俗之医急遽作许多之药。投病家去。可谓略矣。凡煎法过不及。分量轻重。水之好否。水量之多少。发散疏通滋润攻击之异。煎法武火文火之有进退宜详。分付病家。不可疏略焉。
东洞先生。讲论医教。每举灵素之语。言其可否。纚纚数十百言。门人问云。先生常弗取灵素难经。以为后人伪撰也。而讲论之日。多举其语。岂先生亦有间觉是书耶。先生云。吾于是书。作暗诵。莫须观觉耳。噫。后辈不识灵素一字。漫以先生藉口。亦先生之罪人也。
凡一药之中。有粗品。有佳品。世多好大剂固善。然与粗药之大剂。宁佳品之小剂。
古人之法。凡诸病误药杂乱。脾胃不和者。先以六君子清醒脾胃。夫久病痼疾。日夜把百药杂投。诸药杂乱于胸腹。却成奇疾。当此时。以六君子先补脾胃。是法尤善。古言不治得中医。亦惧至于是耳。
世俗医往往不读者。不知古法。唯诵国字方书。而以为足矣。至于其治病也。间虽有似奏效。亦偶中已。岂可共谈司命之事乎。孙思邈云。不明阴阳者。不足谓之大医。是戒学者。安于小成者也。
韩文公曰。玉札丹砂赤箭青芝牛溲马勃败鼓之皮。俱收并蓄。待用无遗者。医师之良也。呜呼。医人何不用心于此乎。问证而厉针。按方而採药。若偶遇急卒之病。将何以应之。而又可谓之仁术乎。
医人动辄以长者自许。岂于术有少长之殊乎。可笑之甚也。古云。骐骥之跼躅。不如驽马之安步。骐骥且然。况驽马之老者乎。
人身之疾病。不可不辨内因外因之异矣。若夫混为一气一毒。则亦似无详窍。
李中梓引致求正录云。刘朱之言不息。则轩岐之泽不彰。诚斯道之大魔。亦生民之厄运也。夫刘张朱李之言师法于当时。然尚有是拒违之言。无怪后世。破刘朱之说。实蕃有徒矣。
古语云。病伤犹可疗。药伤最难医。学者宜鉴戒之。
前哲论富贵贫贱异治。想应有此也。唯吾曹草泽贱医。才往来于乡里。出入于闾巷。至于朱门黄扉。吾所未睹。不敢以此概彼。
世有原方上。漫为增加。添蛇足之类耳。当依古之定法规则。考君臣佐使之分。审良毒。辨好恶。而后以为加减。不然。大失原方之旨趣焉。
李士材云。病不辨则无以治。治不辨则无以痊。夫汗吐下温清补者。为治术之要领。就中吐为最难。吾邦近世用吐方尤精。往往胜于中夏。盖非有特得之术。难以妄为焉。余历年试于治术。知吐方之甚难。是以偶遇可吐之症。则辞不敢施治。惧代斫伤指耳。
自古贤者之隐于医卜者。是盖负其才能。未遭遇其时。托以潜迹于此而已。吾辈鈌瓶之识。粗浅之学。纵令遭遇其时。焉能有所为焉。非夫奇士之怀才。以隐于书卜之类。但才嗣箕裘之业。奔走于医事。盖亦技殚于此而已。且不肖自幼多病。不胜劳务。性好读者。居恒在先考膝下。旦暮钻研其道。先考每戒医药之差误。天刑不可逃。不肖于是悚然惧。瞿然警。终上溯岐黄之经。下塈李朱之编。及其他吾邦近世新著遍读之。然未能晓然。及十五岁始游于京师。就浅井氏。受灵素难经之说一年。徒懵然如处云雾中。不辨东西。又闻衡山先生唱古医方。就学一年。竟无所得。芒芒而归。覆在先考之傍。朝有所闻。夕有所试。遂综博千古。涉猎群策。始悟医途之要务。不必泥古方。不必舍近方。别有一条正路也。于是十年疑团。涣然冰释。似暗室之张灯。既而又把先考所著古方类苑。藤氏方选。旦暮诵之。稍稍知其用心之所在。以是日试于疾病。又稍稍知其立方之不缪。十有馀年。而今而知医道之难也。因念夫贤者之隐于医卜。亦非以此消閒。要以试其所负于此耳。不肖如仆。黾勉从事。其苦心固当然尔。然施治之暇。未尝少废笔研。以志吾自少小一二所得。示门下之子弟。而欲使知夫医事之难。非愉惰苟且之所能得云尔。

伤寒  ***************************
伤寒者。非汗解不解。盖伤寒之邪。自毫窍而入。其汗解在初起。长沙氏以桂枝麻黄发其汗。于前论已明备。若一误其机。则诸症百出。或可吐。或可下。或可和解。或可大黄。可芒硝。可附子之症。皆出于汗解之误治。不可不谨矣。予历年试许多之伤寒。可汗解者。十中之九。非汗解者。十中之一而已。是盖非汗解之病如是多。世医恐汗解而不解之故也。世医恐汗解如虎如狼。发汗过多。则云亡阳。或云亡津液。是以可解之邪。郁伏为坏症。遂至云附子。云芒硝。云大黄。而或竟毙。何恐汗解之至于是乎。仲景云。本太阳初得病时。发其汗。汗先出不彻。因转属阳明。是之谓也。故仲景云。自汗出而不愈者。先其时发汗。则愈。宜桂枝汤。复无汗者。以麻黄汤发之。盖伤寒初起。有汗无汗。只发其汗则愈也。是长沙氏之法也。且夫汗解。非唯阳症。阴症犹且然。仲景云。小阴病得之二三日。麻黄附子甘草汤。微发汗。是阴经犹专汗解。况于阳经乎。予往往疗汗解之坏症。以长沙氏之法。得奇功不少。附于后。

太阳病  ***************************
桂枝汤　自汗出者。
桂枝加葛根汤　自汗出者。
葛根汤　无汗者。
麻黄汤　无汗者。
大青龙汤　不汗出而烦躁者。
如仲景主治者。不赘于此。下仿之。

阳明病  ***************************
白虎汤　阳明病发汗之主剂。
按此方。仲景未尝言发汗。古人亦为清凉之剂。陶弘景云。石膏发汗。古人亦以为不稽之说。成无己云。石膏乃重剂。而又专达肌表。吴又可云。白虎辛凉解散。服之自汗而解。又云。脉浮者。当汗解。宜白虎汤。余考白虎。本非发汗剂。而石膏乃阳明胃经之主药。伤寒温疫。同是邪毒。今邪毒聚胃经。则石膏以凉解之。是以邪气达表。自汗发汗而解也。犹服承气者。里气一通。则汗解。仲景立此方者。盖阳明胃经之主药也。又可治疫主此汤者。又以邪毒在胃经也。故曰。此汤阳明病发汗之专剂矣。
桂枝汤　论云。阳明病。脉迟。汗出多。微恶寒者。表未解也。可发汗主之。
麻黄汤　论云。阳明病。脉浮无汗而喘者。发汗则愈主之。
小柴胡汤　论云。阳明病。肋下硬满。不大便而呕。舌上白胎者。可与小柴胡汤。上焦得通。津液得下。胃气因和。身濈然而汗出解也。

少阳病  ***************************
小柴胡汤　少阳病发汗之主剂。
仲景云。少阳不可发汗。按少阳不可发汗者。言不可用桂枝麻黄也。仲景云。凡柴胡汤。病证而下之。若柴胡证不罢者。与柴胡汤。必蒸蒸而振。却发热汗出而解。又柴胡汤之条云。外有微热者。去人参加桂三两。温覆取微汗愈。
柴胡加桂枝汤　仲景云。伤寒六七日。发热恶寒。支节烦疼。微呕心下支结。外证未去者。是汤主之。
按桂枝汤。元发汗之剂。小柴胡又发汗。二方合。仍能为表发。予每用是方得奇功不少。或随症加减。凡伤寒日数过多者。多在柴胡桂枝之间。宜哉此汤有效。且夫此方和荣卫之补汤也。艮山氏。尝知此方之奇异。予仿之。投诸病。实知古方之奇能也。

太阴病  ***************************
桂枝汤　论云。太阴病脉浮者。可发汗。宜桂枝汤。

少阴病  ***************************
麻黄附子甘草汤　论云。少阴病。得之二三日。麻黄附子甘草汤。微发汗。
麻黄附子细辛汤　按亦发汗之方也。

厥阴病  ***************************
麻黄升麻汤　厥阴编云。伤寒六七日。大下后。寸脉沉而迟。手足厥逆。下部脉不至。咽喉不利。唾脓血。泄利不止者。为难治。麻黄升麻汤主之。令尽汗出愈。又云。下利脉数有微热。汗出令自愈。又云。下利脉沉而迟。其人面少赤。身有微热。下利清穀者。必郁冒。汗出而解。
桂枝汤　厥阴编云。下利腹胀满。身体疼痛者。先温其里。乃攻其表。温里四逆汤。攻表桂枝汤。
小柴胡汤　厥阴编云。呕而发热者。小柴胡汤主之。
今举于此者。才发汗之一例而已。其他六经之诸症治方。不赘于此。当熟考仲景本书矣。

时疫  ***************************
治时疫也。亦非汗解不解。盖伤寒之邪。自毫窍而入。时疫之邪。自口鼻而入。伤寒汗解主于前。时疫汗解主于后。又可氏详论之。学者当熟参焉。予按伤寒汗解之治。在桂枝麻黄。时疫汗解之治。在白虎承气。是前后进退。有别故也。吴又可治疫制达原饮。以导邪毒。又主白虎承气。俟自汗盗汗狂汗战汗。其论已明备。然予以为达原饮。三消饮。柴胡清燥等之方论。未足深信。偶感之轻者。或毒热薄者。虽非无其效。而至于邪毒猛烈。表里共热等之症。岂达原清燥之缓剂。所能导达乎。是盖非分解其热毒。则不可得安何者。邪不传则不去。邪不去则病不瘳。至白虎承气之时期。自汗盗汗狂汗战汗者。即邪去病瘳之时也。而俟其时者。不如分解邪毒。和荣卫。盖又可氏俟其时以达原清燥之缓剂调理之。至其感之轻者。实可谓良法也。然至其邪毒盛表里共热等症。犹用缓剂。以俟邪之衰。似非上策。不如分解其邪毒。以俟白虎承气之时耳。故予每至邪毒盛者。以桂枝麻黄分解其邪毒。察其进退。俟白虎承气之时。同归一途。盖邪毒非发汗不解。白虎承气者。实发汗之专剂也。予历年用仲景之处方。仿又可之法者。附于后。
达原饮　感之轻者。
三消饮　感轻便结者。
柴胡清燥汤　感之轻者。
桂枝汤　邪毒重汗出者。以是方分解。
麻黄汤　邪毒重无汗者。以是方分解。
柴胡桂枝汤　邪毒重缓症者。以是方分解。
白虎汤　又可氏云。白虎辛凉解散服之。或战汗或自汗而解。
白虎加人参汤　又可氏云。周身血液枯涸。不得汗者。用此方汗解。
三承气汤　又可氏云。宜承气先通其里。里气一通。不待发散。多有自能汗解。予按承气发汗之意见于此。
予录于此者。只举汗解之一例。而至其病化之转变。解后之养荣等。亦当仿又可氏之法也。

痢疾  ***************************
痢疾之证。自古未有明说。经云。肠澼云。暴注下迫。难经云。大瘕泄。大肠泄。仲景云。下痢者。皆古人以为痢。似未的当。巢氏病源。思邈千金方。王焘外台秘要。皆肠澼飱泄混同。未见正辨。外台许仁则。略似有明说。而其论所因。又尚未合。于是历代方书。或云滞下。或云泻痢。或云痢。命名论治。终无归一。或以赤白分寒热。或以赤白分气血。至论其因。或云饮食积滞。或云肠中郁滞。或云寒。或云热。或脾虚。或肾虚。至其治术。或偏于辛热。或僻于苦寒。或主疏涤。或主补气补血诸说纷纷者。如此。今审其症候。与历代名家之所论其病形悬殊何也。盖今之所有痢者。与彼所谓痢者异邪。将其土异而因致有其证之异邪。将古无今痢。古痢亦无于今乎。何其龃龉之至。于是也。业是业者。若不审其所因。而施其治术。则何止千里之谬乎。余尝历观今所谓痢者。推究其所因。本不过外来之邪气而已矣。外台所引病源深师范汪甲乙等所云。天行热痢者。略相似矣。盖外来之邪毒。客于肠中。以腐烂其秽物。因致赤白滞下脓血下重诸症者也。故其病形与伤寒时疫彷彿。初起头痛发热口渴舌燥憎寒壮热身痛腰痛。而下痢脓血。日数十行。脐腹疼痛。其形状与伤寒时疫本无大异。只加下痢脓血。脐腹疼痛数症而已。是盖以邪毒客于肠中。因致此数症。差所以与伤寒时疫为异也。然其所谓邪毒者。不过于外来之邪毒。故其施治。亦不过于解散邪毒。若邪毒留滞于肠中。则毒热薰上。禁口发呕。奇证百出。以至不可救。不可弗慎矣。且夫今痢。自夏初至秋末流行。冬春甚罕。是盖外来邪毒之所致。而非内因明矣。若是内因。则何必于夏初秋末乎。余故曰。彼肠中之郁滞。或脾虚肾虚等之论。亦不可取矣。予历年经验之方。录于后。
仓廪散（龚氏方）即人参败毒散。加黄连陈仓米者。龚氏云。治痢疾。赤白。发热不退。肠胃中有风邪热毒。及时行瘟疫。沿门阖境。皆下痢噤口者。服之神效。
医宗金鉴云。初痢有表证发热者。不宜攻之法。当先解其外。用此方汗之。。予每治下痢。不问新久难治者。用此方间得奇效。
柴胡加桂枝汤（仲景方）　（予）或加乾姜温发邪毒。
桂枝汤（仲景）　逐邪毒。
桂枝加大黄汤（仲景）　逐邪毒。
厚朴七物汤（仲景）　先辈云。痢初发。恶寒。发热。腹满痛。饮食如故者。
大承气汤（仲景）　逐邪毒。
温脾汤（千金）　补元。气逐邪毒。
温脾汤方　大黄　桂心　附子　乾姜　人参
驻车圆（千金）　治血痢。
驻车圆方　黄连　乾姜　当归　阿胶
予每以此方治阴虚劳嗽而为利者。殊效。
芍药汤（张洁古）　治下痢脓血里急后重。
芍药汤方　芍药　当归　黄芩　黄连　大黄　肉桂　木香　槟榔　甘草
人连汤（丹溪）　下痢噤口不食者。
半夏泻心汤（仲景）　噤口发呕者。
建中汤（仲景）　邪毒盛形气衰弱者。
理中汤（仲景）　邪毒半解中气不足者。
补中益气汤（东垣）　邪毒解后。中气不足者。调补脾胃。
八味肾气丸（仲景）　邪毒解后。下焦不足者。

脚气  ***************************
脚气者。肾虚也。非外感邪贼之病。盖肾主下焦。而为生命之府。其精乃脏腑之真元。非荣血之比。故曰天癸。以养一身之司命也。人之精血。常患不足。故肾有补而无泻矣。若一散乱。则形体失守。病寻成。盖脚气一症。本出于肾虚。肾在下焦。故肾经失守。则邪毒乘虚入于下焦。是风寒暑湿之乘肾虚也。譬犹守兵怠而贼兵入关。或遂至陷其城。若慎其守。则贼兵何敢觊觎乎。夫肾气竭。而邪毒至冲心者。乃城既陷者也。盖脚气之症。不冲心。乃不死。既至冲心。则非复针灸汤液之所及。是以治脚气者。只强其肾精。坚其根本。虽邪毒侵下焦。不至以冲心。其所以冲心者。以下焦无守也。是以崔氏治脚气上入小腹不仁。用八味丸。八味丸者。仲景之所制补肾之主剂也。是盖邪毒不至冲心之前。先强肾精。坚根本之法。方本非为治脚气设。而实治脚气之良剂也。世医或只言八味丸治脚气。而不知其因补肾经而然者。是不会方意者也。夫八味丸品味。非治冲心之药。又非有逐邪毒之能。只强下焦补肾经而已。崔氏之以此治脚气小腹不仁。可谓得仲景之微意也。盖脚气不冲心不死。只以仲景之法。能补其肾经。能坚其根本。又何忧之有。脚气之治。实莫善于是矣。
又按脚气之症。古人以为难。黄岐之世。名云缓风。云湿痹。又云厥。而此病尚罕。至汉唐之世颇多。故自长沙氏以来。议论纷纷。奇说百端。孙思邈千金方。王焘外台秘要。所举病源。苏长史近效。崔氏唐侍郎延年广济等。其说虽详。而议论不可取者多。苏长史虽最详。而专禁补。亦不可从。议论亦多谬见。崔氏独能通长沙之意。又得脚气之治。尤可规则耳。其后至宋金元明诸家。无复足取者。只当依仲景之旧余备于参考也。录予历年所试之方。且取舍诸说附于下。
千金论曰。考诸经方。往往有脚弱之论。而古人少有此疾。自永嘉南渡。衣缨士人。多有遭者。岭表江东有支法存仰道人等。并留意经方。偏善斯术。近来中国士大夫。虽不涉江表。亦有居然而患之者。良由今代天下风气混同。物类齐等所致之耳。
按是论脚气。依方土风气。予不以为然。脚气者。内因也。内因者。固不依方土。居然自病。亦不足怪。古少是病者。以人性厚强也。至汉唐颇多者。盖民风稍漓。元气转薄。而情欲日益纵恣。是所以多此病也。且夫黄岐之世。已有缓风湿痹之名。而后医犹不识。谩为余病疗之。是不特当时少此病。亦识此病者少耳。盖脚气者。肾虚也。岂有依方土风气之理乎。
千金又云。凡患脚气。到心难治。以其肾水克心火也。按脚气本下焦之毒也。毒乘肾虚。遂冲心则死。非肾水克心火也。
病源云。凡脚气病。皆由感风毒所致也。得此病者。多不即觉。或先无他病。而忽得之。按风毒者。病之枝叶耳。是不知病因在内之说。不可从也。
又云。大虚乏短气。可间服补汤。随病体之。按脚气者。本虚病也。至于虚乏短气者不治也。非补汤之所及也。用补汤者。当用未至短气之前也。
苏长史论曰。脚气之为病。本因肾虚。又云。脚气病虽苦虚羸。要不可补之。补药唯宜冬月。按苏云。脚气本肾虚。而复云不可补。何言之矛盾乎。盖脚气之本。为肾虚也。治其本者。治脚气之法也。故仲景以八味丸治其本。今夫禁补汤者。舍其根本。伐其枝叶也。反仲景之法。不可从。若夫舍根本伐枝叶。何保无冲心之忧乎。
千金云。脚气之疾。皆由气实而死。终无一人以服药致虚殂。按思邈之言。后人以为则。而犹有是缪论何哉。夫脚气之病。出肾虚明矣。何不可补乎。所谓由气实而死者。由邪气实而死也。岂有精气实者。而邪毒侵之乎。盖脚气症本因肾精虚乏。邪气盛实而死。岂有精气实者。而至死乎。经云。邪气盛则实。精气夺则虚者。是之谓也。且夫药物者。补精气。去邪贼之具。岂有服药致虚之理乎。噫。以思邈之贤。犹尚有是缪论何哉。
苏长史云。室女及妇人。或少年得此病者。又非由肾虚。而得卑湿之土。按苏以为室女及妇人。或少年。无肾虚。何不通于事理之甚乎。夫人身之体。有生之初。已有厚薄。故丈夫有肾厚。儿女有肾薄。不可以胶执夫妇女少年得此病者。皆以有生之初。肾薄之故耳。不复足怪矣。且夫妇女少年。有肝肺虚。则可谓肾独无虚乎。盖此病以肾薄。下焦虚之人。得卑湿之土。以发焉耳。非由肾虚。而唯得卑湿之土以发者。甚轻症也。不以足曰脚气。
许仁则云。有乾湿二脚气。湿者脚肿。乾者脚不肿。按此说虽支离也。亦可以备参考。
陈无择曰。脚气不专主于一气。亦不专在一经。故与中风寒暑湿为异耳。杨氏云。脚气是为壅疾。东垣云。脚气之疾。实水湿之所为也。丹溪云。脚气多属肺气之实。按数条皆是。虽系名家之说。然今熟审其症不合。不可从。
活人书曰。凡脚气。补药之当禁。禁其始也。发散疏下之后。而病属虚者。岂可禁乎。按补药之当禁。禁其始也。是何言之缪也。盖脚气本出于肾虚。补当在其始也。至于邪气实者。非补汤可及。至其邪气盛者。发散疏下以攻伐可也。故补当补于其始耳。
按论脚气者。外台秘要。最为详也。然议论方法不可从者多。至其补汤。间有可取者。然无有逾长沙之八味丸者。降至宋金元明。诸说纷纷。或云虚。或云实。或云湿。或云壅。或云肺。今概弗取。其处方。或攻击。或补汤。予历年试用有验者。录于下。
八味肾气丸　仲景云。虚劳腰痛。少腹拘急。小便不利者主之。又云。夫短气有微饮。当从小便去之主之。又云。男子消渴。小便反多。以饮一斗小便一斗主之。又云。师曰。此名转胞。不得溺也。以胞系了戾。故致此病。但利小便。则愈。宜肾气丸主之。按八味丸。补肾之剂。而益精强元之方也。而后世有以为小便通利之剂者。是遽读仲景主治之言。而不审察其旨趣之所在者也。盖仲景制八味丸。本为补肾设。而其云利小便者。非直利小便。使肾经强矫也。肾经强矫。则小便自利。故云利小便耳。如夫消渴病小便反多。以饮一斗小便一斗者。亦用八味丸。以是观之。非利小便。使肾经强矫者明矣。是仲景之真意也。而其用之治肿满。似有通利之功者何也。盖肾主水。肾虚则不能宣通水液。水液不传于小肠。水气拥溢。所以致肿满也。于是乎用八味丸。补肾而小便自通。肿满自消。是仲景之方。所以妙于千古也。夫通利之剂。足以治脚气。则五苓散可耳。何必待八味丸乎。故八味丸之有通利之功者。治不利之本者也。学者其审诸。
外台云。崔氏脚气上入小腹。小腹不仁。即服仲景八味丸。按八味丸。治脚气。是崔氏之所发明也。是方仲景所制。而未言及脚气之治。而自崔氏初发之。实可谓得仲景言外之意矣。知夫脚气为肾虚。又知八味丸为补肾之剂。则脚气之治。莫藉于他耳。
又按八味丸。非唯治脚气诸病。属肾虚者。皆用。可以补后世名家用之。皆以为有补肾之效也。而或以为通利之剂者。非悖乎。又按脚气非补肾不治。故上自千金外台。下至李朱之书。补肾之方剂。亦不遑枚举。然无出于八味丸之上者。予每用此汤。于脚气。治其本。至治其标。杂投诸家之方。其经验者。录以示幼学。甲贺通元云。金匮中风历节附方崔氏八味丸治脚气。上入小腹不仁。按此崔氏八味丸品味分两。与妇人转胞肾气圆同。乃林亿等。自外台秘要。脚气方中採附于金匮中风历节之后。盖八味肾气丸。仲景所制。而又治脚气上入者。出于崔氏所治。故标出崔氏八味丸。此崔氏未审名字。应是仲景以后人耳。诸方书。或以八味丸为崔氏制者。非也。
乌头汤（仲景）　治脚气疼痛。不可屈伸。予每用此方。疗脚气标症。兼用八味丸。治其本。
越脾汤（千金）　疗风痹脚弱　此方即仲景越脾加术汤加附子者。予每用此方。亦兼用八味丸。
茱萸汤（千金）　外台文仲云。毒气攻心。手足脉绝。此亦难济。不得已作此汤。
茱萸汤方　吴茱萸　木瓜
外台唐侍中疗脚气方　大槟榔　生姜　橘皮　吴茱萸　紫苏　木瓜（按先辈名大槟榔汤。治脚气。）
千金治水肿利小便酒客虚热当风饮冷水腹肿阴胀满方　商陆　甘遂　芒硝　芫花　吴茱萸　未蜜丸
按先辈名平水丸。治脚气肿满及下部病。
败毒汤（三因）　治三阳经。脚气流注。脚踝上焮热赤肿。寒热如疟。自汗恶风。
依本方加大黄苍术　予用此方。每得奇效。示兼用八味丸。
按治脚气之方。外台千金最为备。此举其经验者。其他元明之方。亦有可取者。学者当参考。

虚劳  ***************************
虚劳者。劳伤脏气之谓也。夫人身之疾病。非外感则内因。内因亦有虚有实。虚者所谓虚劳也。盖治之之法。不可汗。不可吐。亦不可下。只有补之耳。而补之义。予前详论之。夫补者。非充足焉。非滋润焉。填调其劳伤不足之义也。既填调之。脏气循环。荣卫流行。则脏气自充足焉。荣卫自滋润焉。是盖体用耳。补之调之者用也。充足之滋润之者体也。非谓草根木皮。直充足滋润脏气也。予历年所用之方。附于下。
三黄泻心汤（金匮）　补心气不足。
桂枝加龙骨牡蛎汤（金匮）　补肾虚。
小建中汤（金匮）　补诸不足。
千金云。治肺与大阳俱不足。
黄耆建中汤（金匮）　补诸不足。
酸枣汤（金匮）　补心虚。
大黄䗪虫丸（金匮）　治诸不足。缓中补虚。
灸甘草汤（金匮）　治虚劳不足　甲贺通元曰。按金匮虚劳附方。出千金翼炙甘草汤与伤寒论同。盖治虚劳不足者。出于千金翼耳。
八味肾气丸（金匮）　补肾虚之主药也。
钱氏地黄丸（小儿直诀）　即六味丸。补肾虚。
王海藏元戎云。八时丸盖火之源。以消阴翳。钱氏地黄丸壮水之主。以制阳光。
逍遥散（局方）　补肝脾虚劳。
四物汤（局方）　补肝脾肾虚。
四君子汤（易简方）　补脾虚。
六君子汤（济生方）　补脾虚。
十全大补汤（局方）　补气血两虚。
茯苓补心汤（千金方）　补心气不足。按千金方三因方易简方袖珍方云。茯苓补心汤者。主治品味不同。宜用千金之旧。
八物汤（袖珍方）　补气血两虚。按八物汤古方。品味有不同。宜用袖珍方。
归脾汤（济生方）　补心脾。按济生原方。无当归远志。薛氏加当归远志。今从薛氏。
补中益气汤（辨惑论）　补脾胃虚。
人参汤（金匮）　即理中汤。补中焦。
千金云。已产讫。可服此方。新生脏虚。此所以养脏气也。
予常用补汤尚多。举于此者其大约耳。其他不遑枚举。又至主治品味。不复赘于此。当就本书而考也。


跋  ——————————————————————————————————————————————————————————————————————————————————————————

跋  ***************************
古方之精。后方之密。不一而足矣。后学何患不备哉。如斯书。固非敢为医门之准绳。亦不足以为初学之阶梯。直以记平日医谈而已。至夫治验之方。特鄙事。至经所谓侯王之治。吾岂敢谓知之哉。识者无嘲之。则幸矣。
享和壬戌冬近藤隆昌　志
