
序  ***************************
友人岩生。受刀圭之术于吉益翁。其肆业之馀。锐意操觚。又就余而正焉。可谓笃志也已。一日手册子请余序曰。此编虽小也。录我先生所治。其疾若固若奇。皆世医所不能下手也。其佗谓病在膏肓者而起之。不可胜数也。乃别录之。不在此数。王充曰微病恒医皆巧。笃剧扁鹊乃良。若我先生者。可不谓良也乎。先生常谓。曰何病不可愈。其不愈也。亦惟医之所为之。然而不能生死人。起自当生者耳。所谓死病无良医者。非不可愈焉。命之尽也。死生天也。非人也。命之未尽也。何病不可愈矣。果信乎。先生华于枯肉于骨。亦惟古方之用。其所用也运用应变。卓然自为一家。所谓药不必出扁鹊之方。合之者善。可以为法者乎。非妄言古方之伦也。盖不能用古方也。唐而后邪。即有用之。亦晨星耳。不然则画蛇添足也。金张元素曰。运气不齐。古今异轨。古方新病不相能也。其说浸洽后世医流之肺腑。至乃不惧病惧药。使轻病而渐疗勿论。已所不能愈。辄命为废痼。滔滔皆是也。此乃先生所为发愤有慨也。噫。后之医。胡不思也。今之天地。古之天地。阴寒阳温。日居月诸。东方自出。人字育其中。奚古与今异之有。而古今异之论。犹言卵有毛。蛇长于龟。公孙白马之说乎。不然则据佛氏之说乎。勃窣理窟。论愈凿术愈拙。不徒饰言乱实。乃为害不鲜矣。故此举也。录经实得验。以为同好之弦韦已。余闻其言读其书。欣然而谓曰。善哉是举也。余自交东洞翁。后先耳目其术奏效也。以语人。则不信者。谓阿其所好。或为侜张其事溢美其言。不然则愕然吐舌以为不近人情也。此编出则疑余言者。瞭然如观火。知非无稽之言矣。其犹为世医投良药矣乎。除泄其固习之旧毒乎。其唯于今乎。天下后世盖闻风焉兴者。亦或有之。亦惟东洞翁之赐。而岩生受而施之者乎。非邪。为岩生请其序。书其所论。以赠之云尔。
宝历癸未之春美浓武钦繇撰

序  ***************************
君子行而言焉。恶利口之覆邦家者。仲景之殁也。医异其学。滔滔乎天下唯理是凿。硜硜乎唯论之争。后之读其书者。亦朦然也。愈探愈远。书曰。静言庸违。信有是也。岩生恭在余左右也。疾人匄治者。于是居多。恭执管以记之。堆而成卷。曰建殊录。盖谓其效之殊于论理之人也。余顷者将梓类聚方方极也。恭请刻其书。余善推功之实。审事之情。以结狡儿之舌。以刮朦士之目。使与吾同志者愤然起也。遂许就工云。
宝历癸未孟春东洞主人撰

序  ***************************
夫医之为职也。固人生之所恃。则其于术。岂不大乎。然上古邈远。其事靡闻。周官列其职。其人无传矣。战国之时。有越人者。而后世传其籍。亦皆妖妄。非其真也。及东汉之时。有张仲景者。身为长沙太守。忧道之长废。博术古训。选述方法。自著论。降及后叶。无能传其道者矣。于是唐有王孙。元有李朱。纷然迭起。各自论驳。惑阴阳之理。溺五行之说。则末义徒务。而至吾道遂熄矣。呜呼。孰能力拨帡幪。复之其初者乎。我东方之盛也。文运郁兴。鸿泽沛溢。四海欣欣。藜首兴仁。于是有我东洞先生者出焉。忧凡民之固废。原长沙之遗躅。潜心焦思。覆研推究者。三十年于兹矣。盖其在初年也。人尚抱疑。鲜能信者。而及今论益笃也。凡四方之士。皆莫不造其门者。于是古道大辟。榛蔽尽除矣。则上古之不详。周官之无传。越人之籍之乱其真。斯皆可以推知。而无后疑矣。嗟呼。先生之业。不亦伟哉。不佞恭曩者寓先生之塾。盖有年矣。有来请治者。则先生必命我辈志其证侯。于是恭窃录其治验之最著明者。辑为一卷。间者上梓欲传之同志。盖余闻之。巧其言虚其行者。其论虽美。未足与权矣。昔赵括学兵法云兵事。以为天下莫能当。而及其自率兵与秦战也。一旦亡数十万之众。身以倾覆。以此观之。医徒诵方籍。守脉候。空论以夸其伎。非要之治验。征之实效。则安足定其优劣。亦徒不免为赵括耳。是乃先生之所持论。而恭之所以有此举也。
宝历癸未之秋播磨岩恭敬甫撰

凡例  ***************************
往者恭。寓先生之塾。窃睹其治验卓绝。心欲录其方证。辑成一书。以备后进之龟鉴矣。而先生则以务在济世。不屑琐琐录其迹。凡其既往之事。皆已芒眛。无所准据。加之恭谒先生已晚。得执杖履仅六年。且其中间。又数归省。疏阙之日居多。无奈其所茫眛与不可得而知者。故今第从恭耳目所及。抄成此一册子。然此仅仅者。固属豹文之一斑。尚且怏然不慊吾志。愿待他日。旁叩审问。补其缺云。
先生之术专述长沙。不自立方。虽一药增减。必据仲景。而其有实验者。宋元诸家固无论。虽俗间所传。不必摈弃。务在于取实效。何必拘名之为乎。故虽为仲景之方。或征之治验。而未见其效者。亦皆斥之。不妄收录。凡若此类。先生别有论述。今不具赘。
凡阅此篇。如或拟取法者。必先审方主治。别药真膺。然后可以施其治。一不精较。或恐误人。师塾亦有药征方极之诸书。未阅此类者。请且勿妄谈。先生诸治。唯从见证。不取因脉。乃此篇止录证候者。以此故也。学者幸勿为疏漏。
居处姓名。虽不雅必记之。而如狂癫癞风。人所隐忌。故至此二病。率皆除之。其他一二准之者。又以有所避。凡每条亡姓名者。皆效此。
先生尝谓经穴病名。多是后人妄撰也。此真发千古之梦梦。可谓确言矣。而此篇或犹用之者。盖欲人易晓。姑仍其旧耳。非敢矛盾也。幸勿讥乖戾。此篇诸治。率每诊一病。并用三方。盖其先后进退。各有定法。今兹详录备左券。凡欲取法者。或阅本文。遇不知其用度。须按此例知其准的。曰某汤者。曰某丸若散者。临卧必服一钱。曰时攻之者。十日若二十日必一用之。而其欲用之时。须必止他剂。独别用之。次日即复故。
诸汤剂量。轻重虽不同。大抵以三钱为一贴。有时至十钱二十钱之重者。别于方名下注之。
此篇方名。有长沙及诸家方书所未载者。此皆系师家旧传之禁方也。然有恳请者。则不必靳秘矣。故唯录其目。至其药剂。不复开列。
附录一卷。长门儒官鹤台先生者。行余用志于济世之术。录其无治验者。正诸我先生。先生乃因其证候。考其主方。论之当否。所往复者。总若干篇。虽未涉其实。诚能悉长沙之秘奥。无复遗撼矣。学者或熟之。未必无少补也。因附录于后云。


正文  ——————————————————————————————————————————————————————————————————————————————————————————

建殊录  ***************************
山城淀藩士人出下平左卫门者谒先生曰。有男生而五岁。痖而痫。痫日一发。或再发。虚尫羸惫。旦夕待毙。且其闷苦之状。日甚一日矣。父母之情。不忍坐视。愿赖先生之术。幸一见起。虽死不悔。先生因为诊之。心下痞。按之濡。乃作大黄黄连汤饮之。百日所。痞去而痫弗复发。然而胸肋妨张。胁下支满。痖尚如故。又作小柴胡汤及三黄丸与之。时以大陷胸丸攻之。可半岁。一日乳母拥儿倚门。适有牵马而过者。儿忽呼曰。牟麻。父母喜甚。乃襁负俱来。告之先生。先生试拈糖果。以挑其呼。儿忽复呼曰。牟麻。（本邦甘美之味。总谓之牟麻。马亦谓牟麻。国语相通。）父母以为过愿。踊跃不自胜。因服前方数月。言语卒如常儿。
越中二口誓光寺主僧某者。请诊治曰。贫道眼目非有外瘴碍明。然但望物不能久视。或强之。则无方圆大小。须臾渐杀。最后如锥芒辄射。目中则痛不可忍。如此者凡三年。先生为诊之。上气烦热。体肉瞤动。为桂苓术甘汤及芎黄散服之。数十日。其视稍真。无复锥芒。于是僧归期已迫。复谒曰。越去京师也殆千里。且道路难嶮。度难再上。病尚有不尽。愿得授方法以归也。因复诊之。前证皆除。但觉胸胁苦满。乃书小柴胡汤之方以与之。僧归后信服之。虽有他证。不复他药。一日俄大恶寒。四肢战慄。心中烦闷。不能气息。弟子惊愕。谋延医治。病者掩心徐言曰。宁死无他药矣。更复为小柴胡汤。连服数剂。少焉蒸振烦热。汗溢腹背。至是旧疴百患。一旦顿除。四体清快。大异于往常。僧乃为之作书。走一介。谢先生云。
云州医生祝求马年可二十。一日忽苦跟痛。如锥刺。如刀刮。不可触近。众医莫能处方者。有一疡医。以为当有脓。刀劈之。亦无效矣。于是迎先生诊之。腹皮挛急。按之不弛。为芍药甘草汤饮之。一服痛即已。
京师御幸街贾人菱屋五郎兵卫妻年可三十。分身之后。通身洪肿。肿已则腰脚委。不能起居。而阴中有二骨突出。左右相支。百治不收。遂不去蓐者凡七岁矣。闻先生之名求诊治。心下痞硬。脐傍有块。大如覆杯。其脊骨戾曲。右排腰眼上者寸许。为硝石大圆饮之。十馀日。阴中大小臭秽。三日所。痞去块解。于是脊骨复故。突出之骨。忽亦没失。则能起居。
浪华士人某者。患腹痛可三年。性素嗜茄子。尝大食之。其痛益甚。殆不自胜。尔后每日必然。以故不复者。谒生生求诊治。时适夏天。乃煮熟茄子数枚。强饱食之。已而心腹果大鸣动。痛倍于前日。极吐下而后已。如此者凡三次。能食茄子。而不复痛。
膳所侯臣服久左卫门女。初患头疮。瘳后两目生翳。卒以失明。召先生。求诊治。先生诊之。上逆心烦。有时小便不快利。为桂苓术甘汤。及芎黄散。杂进。时以紫丸攻之。障翳稍退。左目复明。于是。其族或以为古方家多用峻药。虽障翳退。恐至有不讳也。久左卫门亦然其言。大惧之。乃谢罢。更召他医。服缓补之剂。久之更复生翳。漠漠不能见。于是久左卫门复谒曰。向我女赖先生之庇。一目复明。而惑人间阻。遂复失明。今甚悔之。幸再治之。先生之惠也。请甚恳。先生因复诊之。乃服前方数月。两目复明。
京师界街贾人井筒屋播磨家仆。年七十馀。自壮年患疝瘕。十日五日必一发。壬午秋大发。腰脚挛急。阴卵偏大。欲入腹。绞痛不可忍。众医皆以为必死。先生诊之。作大乌头煎饮之。（每贴重八钱）斯须瞑眩气绝。又顷之心腹鸣动。吐出水数升。即复故。尔后不再发。
某生徒读书苦学。尝有所发愤。遂倚几废寝七昼夜。已而独语妄笑。指擿前儒。骂不绝口。久之人觉其狂疾。先生诊之。胸肋妨胀。脐上有动。上气不降。为柴胡姜桂汤饮之。时以紫丸攻之。数日全复常。
豫州今治林光寺主僧某上人。积年患淋疾。先生诊之。心下痞硬。腹中雷鸣。为半夏泻心汤及三黄丸饮之。三十日所。诸证全退。
京师东洞街贾人大和屋吉五郎。每岁发生之时。头面必热。头上生疮。痒瘙甚。搔之即烂。至凋落之侯。则不药自已者。数年来。求诊治。先生诊之。心下微动。胸股支满。上气殊甚。为柴胡姜桂汤及芎黄散饮之。一月所。诸证全已。尔后不复发。
京师郊外西罔僧有良山和尚者年七十馀。其耳聩者数年。尝闻先生之论。百疾生于一毒也。深服其理。因来求诊治。先生诊之。心胸微烦。上气殊甚。作桂苓术甘汤及芎黄散服之。数月而未见其效。乃谢罢。居数日。复谒曰。谢先生来。颇得通听。意者上焦毒颇尽耶。先生诊之曰。未也。试再服汤液。当复不能听。然后更得能听。其毒信尽也。因复服前方数月。果如先生之言。
京师室街贾人升屋德右卫门家仆宇右卫门者年二十有馀。积年患痫。一月一发。或再发。或不发。然间三月必发。先生诊视之。胸腹微动。胸下支满。有时上冲。乃作柴胡姜桂汤及滚痰丸饮之。时以梅肉散攻之。出入一岁所。不复发。
京师乌街贾人泉屋伊兵卫年二十有馀。积年患吐血。大抵每旬必一动。丙午秋大吐。吐已。则气息顿绝。迎众医救之。皆以为不可为也。于是家人环泣。谋葬事。先生适至。亦使视之。则似未定死者。因著纩鼻间。犹蠕蠕动。乃按其腹有微动。盖气未尽也。急作三黄泻心汤饮之。（每贴重十五钱）　须臾腹中雷鸣。下利数十行。即寤。出入二十日所全复故。尔后十馀岁不复发。
京师麸屋街贾人某者。患天行痢。一医瘳之。虽度数颇减。尚下臭秽。日一再行。饮食无味。身体羸瘦。四肢无力。至其年月益甚。众医无效。先生诊之。作大承气汤饮之。数日全治。
丹波青山侯臣蜂太夫疾病。而胸中烦闷。短气有渴。且其脊骨自七椎至十一椎。痛不可忍。众医皆以为虚。作独参汤饮之。凡六日无其效。先生诊之。作石膏黄连甘草汤饮之。（每贴重三十五钱）　尽一服。痛即已。入出五十日所。全复常。
京师河原衔又兵卫者年八十馀。恒以卖菜。出入先生之家。尝不来者数日。使人问之。谢曰。顷者病愠郁。以故不出。居数日。复问之。脐上发痈。其径九寸许。正气乏绝。邪热如憿。先生愍其贫困不能药。乃作大黄牡丹汤及伯州散饮之。数日。脓尽肉生。矍铄能行。
京师九田街刀屋平八者。壬午秋。左足发疔。疡医治之。后更生肉茎。其状如蛭。用刀截去。无知所痛。随截随长。明年。别复发疔。治则如初。尔后岁以为常。生肉茎者凡五条。上下参差。并垂于胫上焉。众医莫知其故。进药亦皆无效。先生曰。我亦不知其所因矣。然至其治之。岂不能乎。因诊之。心胸微烦。有时欲饮水。脚殊濡弱。为越婢加术附汤及白州散饮之。时以梅肉散攻之。数日茎皆脱下而愈。
京师士人某妻。善忧恚。甚则骂詈不绝口。如此者十有馀年。某医瘳之。无其效。更迓先生求诊治。先生诊之。心胸烦闷。口舌乾燥欲饮水。作石膏黄连甘草汤饮之。数月。诸证皆除。前医闻之。嫉其效。谓士人曰。妇人久服石膏。则绝子种矣。余非不能为之。恶其不仁也。士人亦因其言大憾之。来诘先生。先生答曰。夫妇人之孕与不孕。固非人事之所及也。况乃草根石屑何能制之。且彼于积年已然之疾。犹不能治之。焉知其未然乎。士人叹服而去。明年其妻始娠。
江州大津贾人钱屋七郎兵卫男。生而五岁。病兼痖痫。痫比日必发。且其骨体委弱。不能自凝坐。先生诊之。胸肋妨张。胁下支满。作小柴胡汤及滚痰丸饮之。时以紫丸攻之。数月。稍能用手足。痫不复发。先生曰。更服之。痖亦可治。然而贾人以其瞑眩颇甚。而疑惧不能决。託事故谢罢。
京师麸屋街贾人近江屋嘉兵卫男。年十有三。患天行痢。里急后重。心腹刺痛。噤口三日。苦楚呻吟。四肢扑席。诸医无效。先生诊之。作大承气汤饮之。（每贴重十二钱）　少焉蒸振热烦。快利如倾。即愈。
越中医生某男。年三十所。发狂。唤叫妄走。不避水火。医生颇尽其术而救之。一无其效矣。于是闻先生之名。详录证候。恳求治方。其略曰。胸膈烦闷。口舌乾燥。欲饮水无休时。先生乃为石膏黄连甘草汤及滚痰丸赠之。服百有馀剂。全复常。
丸龟侯臣胜田九八郎女弟。患痿癖。诸治无效。先生诊之。体内瞤动。上气殊甚。为桂苓术甘汤饮之。须臾坐尿二十四行。乃忽然起居。
京南东福寺塔头松月轩某长老。病后肘骨突出。不能屈伸。先生诊之。腹皮挛急。四肢沉惰。有时上逆。为桂枝加附子汤及芎黄散饮之。时以梅肉散攻之。数十日。时骨复故。屈伸如意。
一贾人。面色紫润。掌中肉脱。四肢痒痛。众医皆以为癞疾处方。亦皆无效。先生诊之。胸肋妨张。心下痞鞕。为小柴胡汤及梅肉散杂进数十日。掌肉复故。紫润始退。
京师生洲松屋源兵卫妻。胎孕二三月。腰背挛痛。四肢沉重。饮食无味。先生诊视之。为桂枝加附子汤饮之。时以十枣汤攻之。每攻诸证渐退。及期母子俱无损伤。
大炊相公臣田太夫忧虑过多。久而生热郁。四肢重惰。志气错越。居常不安。灸刺诸药并无效。先生诊之。作芍药甘草附子汤饮之。数十日。更又为七宝丸服之。如此者凡六次。而全复常。其父甲州君年已九十馀。生来不信医药。以为无益。至是大崇先生之术。谓家人曰。予如有病。其所赖唯有东洞而已。（东洞者先生别号也）　后数年。患伤寒。心胸烦热。谵言妄语。小便不利。不进食者凡六日。家人乃召先生视之。心胸烦满。四肢微肿。乃作茯苓饮饮之。吐出水数升而愈。初甲州君自年及六十。虽盛夏重衣犹寒。以为老而衰也。自是之后。更服绮絺。与少壮之时不异矣。以此视之。盖病也。非老衰也。
一妇人患霉疮。差后。结喉上生血肿。大如梅子。自以为若急腐溃。则呼吸漏泄。恐至性命。来求诊治。先生乃作七宝丸饮之。一剂其肿移者寸许。再服至天突。三剂则至华盖之上。乃腐溃而愈。
京师智恩街纸铺政右卫门者。病后怯悸。畏障户之响。其所牴触皆黏纸条防之。居常饮食无味。百事皆废。然行步不妨。但遇桥梁则乘舆犹不能过。百治无效。如此者凡三年。先生诊之。上气殊甚。胁下拘满。胸腹有动。心中不安。作桂苓术甘汤及芎黄散饮之。数日。上逆稍减。又为柴胡姜桂汤饮之。数月诸证皆除。居二三日。家召盖匠。政右卫门正出庑下。自指挥修葺。遇有不如意。走而上屋。就之而不知其蹈梯之易焉。久之自觉。语之家人。余闻之其家人云。
一京人。素刚强。脐下发痈。使疡医治之。无其效矣。乃自用刀剜之。且灸其上。汁出而愈。而按之硬如石。无何之东都。道经诹访浴温泉。即大疼痛不可忍。于是自以为初剜犹浅。而其根未尽也。更又剜之。灸其上数十壮。少焉肠烧烂。水血迸出。然其人能食。食则清穀出。故常以绵萦其腹。先生诊之。乃为大黄牡丹汤及白州散饮之。数日全愈。
京师油街界屋新七。通身浮肿。脚气上冲。心胸热烦。甚则正气乏绝。昼夜倚壁不能卧。进汤即吐。众医皆以为必死。先生作越婢加术附汤饮之。吐尚如故。而益饮之不止。居五六日。心胸稍安。药不复吐。于是又作十枣汤饮之。吐下如倾。诸证倾退。
京师四条街贾人三井某家仆三四郎者。四肢惫惰。有时心腹切痛。居常郁郁。气志不乐。诸治无效。有一医某者。以先生有异能。劝迓之。贾人曰。固闻先生之名。然古方家多用峻药。是以惧未请尔。医乃更谕。且保其无害。遂迓先生诊之。腹中挛急。按之不弛。乃作建中汤饮之。其夜胸腹烦闷。吐下如倾。贾人大惊惧。召某医责之。医曰。东洞所用非峻剂。疾适发动耳。贾人尚疑。又召先生。意欲无复服。先生曰。余所处非吐下之剂。而如此其甚者。盖彼病毒势已败。无所伏。因自溃遁耳。不如益攻之也。贾人乃服其言。先生乃还。翌早病者自来谒曰。吐下之后。诸证脱然。顿如平日也。
有恕首坐者。伯州人也。游京师。与我辈善。首坐一日谒先生曰。顷者得乡信。贫道戒师某禅师者病肿胀。二便不通。众医皆以为必死。将还侍汤药。愿得先生备急丸者而往矣。乃作数剂与之。比及首坐还。禅师仅存呼吸。即出备急丸服之。下利数十行。肿稍减。未及十日全愈。于是其里中有患癞疾者。见其有奇效。谒首坐求之诊治。首坐乃谢曰。京师有东洞先生者良医也。千里能瘳疾。无所不治。向所进禅师固其药也。今又为汝请之。其人亦恳託而退。首坐复来京师。则辄谒先生。详告其证候。且恳其治。先生乃作七宝丸二剂赠之其人。其人服之。而全治矣。其明年来京师谒先生。则已如未病者焉矣。
京师岩上贾人某者。患霉疮。差后。鼻梁坏陷。殆与两颊等。先生为七宝丸饮之。其鼻反肿胀。三倍于平人。及尽三剂。则稍缩收。再见全鼻。
越中僧僧扑者。病后失明。先生为芎黄散饮之。僧喜其快利。乃不论量度。日夜饮之。久之大吐血。而性素豪迈。益饮之不已。卒以复明。僧语于人曰。当服药之时。每剃发必闻芎藭之臭。盖其气能上达也。
笹山侯臣河合九郎兵卫者。一日卒倒。呼吸促迫。角弓反张。不能自转侧。急为备急丸饮之。（每服重五钱）　下利如倾。即复故。
先生门人备中足守中尾元弥。觉脚弱之状。自服平水桃花之辈。而其脚益弱。然尚服前方不止。遂以委弱不能起居。于是先生诊之。为十枣汤及芍药甘草附子汤杂进。（芍药甘草附子汤每贴重十五钱）　时作矾石汤。浸脚数月。未见其效。生犹服前方。不止。出入一岁所。全愈。
越中小田中村胜乐寺后住。年十三。生而病痖。其现住来谒曰。余后住者不敢愿言语能通。幸赖先生之术倘得称佛名足矣。其剂峻烈。非所畏惧。纵及死。亦无悔矣。先生诊之。胸肋妨张。如有物支之。乃为小陷胸汤及滚痰丸与之。月馀。又为七宝丸饮之。数日。如此者凡六次。出入二岁所。乃无不言。
一男子患霉疮。瘥后。骨节疼痛。不可忍。先生诊之。为七宝丸饮之。喘沫如流。齿缝黑血出。已而牙齿动摇。遂以脱落。其人患之。无何血止疾瘥。其齿复生。哺啖健于前云。
京师乌街贾人菊屋清兵卫者年可三十。雅崇先生之术。而其家人无一肯之者。贾人尝病。心中烦悸。饮食不进。先生治之。数日未见其效。于是家人固谕清兵卫召他医。则病势愈加。心闷肩息。旦夕将死。清兵卫乃叹曰。死则命也。弃先生之术。死于世医之手乎。呜呼已矣夫。如斯岂天哉。于是复召先生。时者余亦从往。先生诊之。出而谓余曰。死生有命。吾非所知也。非駃药救之。则彼不足安也。而家人知之。必复难之。夫清兵卫者信乎我者也。余岂可以家人而已乎。乃为走马汤饮之。下利数十行。气息稍安。饮食随进。然而翌早复迫。其后三日。竟至不可救矣。然家人因知先生能守义不拘名利。大信先生之术矣。嗟呼。如清兵卫者。可谓能尽人事者矣。
京师河原街贾人升屋传兵卫女。病。众医皆以为劳瘵。而处方亦皆无效。羸瘦日甚。旦夕且死。贾人素惧古方。然以不得已来求诊治。先生既往诊之。知其意之不信。即谢归矣。逾月其女死。其后二年。其妹亦病。贾人谒曰。仆初有五子。其四人者皆已亡。其病皆劳瘵也。盖龄及十五。则其春正月。瘵必发。至秋八月必皆死矣。向先生所诊此其一也。亦已死矣。而今者季子年十七。亦病之。夫仆固非不知古方有奇效。惧其多用峻药也。然愿缓补之剂救之。不见一有其效矣。愿先生瘳之。纵死无复所悔矣。先生为诊之。气力沉溺。四肢惫惰。寒热往来。咳嗽殊甚。作小青龙汤及滚痰丸杂进。其岁未至八月。全复常。
京师木屋街鱼店吉兵卫男。年十四岁。通身洪肿。心胸烦闷。小便不利。脚殊濡弱。众医无效。先生诊之。胸胁苦满。心下痞鞕。四肢微热。作小柴胡汤饮之。尽三服。小便快利。肿胀随减。未满十服而全愈。
京师富街贾人堺屋治兵卫妻。积病五年。首疾腹痛。诸证杂出。无复定证。其族有医某者。久疗之。未见其效。最后腹肚妨胀。倍于平日。医以为必死。因谢退。于是召先生。先生为大承气汤与之。其人未服。某医复至。闻先生之主方。因谓贾人曰。嗟呼。如此殆速其死也。夫承气之峻烈。譬犹发火铳于腹内。惧之不已。而贾人以其初久无效。竟不听。医退连服数剂。坐厕之后。心腹顿安。而胸中尚觉喘满之状。先生又为控涎丹与之。其人未服。医复至。谓贾人曰。承气尚恐其不胜也。况此甚于彼者乎。必勿服。再三叮嘱而去。贾人复不听。其夜辄服之。翌早吐下如倾。胸腹愈安。医复至。见其如此。叹服去。后数日。全愈。初治兵卫者。患腹泻。恒非稀粥不能食。然未尝服药。以为无益。见先生殊效。始知医药可信。乃叹曰。先生良医也。岂可病而不治乎。遂求之诊治。为半夏泻心汤饮之。数月腹泻止。而能吃饭。
越中僧玉潭者。病后左足屈缩。不能行步。乃为越婢加术附汤饮之。时以紫丸攻之。每攻其足伸寸许。出入三月所。行步复常。而指头尚无力。不能跂立。僧益下之不止。一日遽起取架上之物。已而自念。其架稍高。非跂立不能及。因复试为之。则已如意矣。
京师木屋街伊贺屋久右卫门家婢。患痘。布根稠密。起发不快。烦热痒渴。无少安。已而疮窠黑陷。无复润色。众医皆以为必死。先生诊之。为紫丸饮之。下利数十行。翌早尽红活。诸证皆退。
京师界街儒生曾内记男。生而三岁。痘前大热。喉干口燥。有物自脐下上。已冲心胸。则咬呀喘渴。不胜闷苦。痘亦灰色无光。众医皆谢去。先生为紫丸饮之。坐厕之后。忽发红泽。诸证顿退。
泉州佐野豪族食野喜兵卫家仆元吉者。年二十馀。请治曰嗝噎二年所。十日五日必发。顷者胸腹胀满。举体愈不安。众医皆以为不治。无一处方者。盖闻先生之论。死生者天之所命。疾病者医之所治也。等死。愿死于先生之治。幸为瘳之。先生为大半夏汤饮之。饮辄随吐。每吐必杂黏痰。居八九日。药始得下。饮食不复吐。出入二月所。全愈。
奥州仙台长井屋甚七。积年患哮喘。大抵每月必发。其疾苦甚。则热烦怔忡。绝食废寝。喘咳殊甚。先生诊之。为小青龙汤及滚痰丸饮之。时以紫丸。服百有馀剂全治。
势州白子久住庄右卫门。伏枕可三年。其为疾也。口眼喎斜。四肢不遂。居常唾涎。语言难通。先生诊之。为桂枝汤加术附各三两饮之。时以平水丸杂进。出入半岁所。全复常。
京师郊外并罔法金刚院主僧大千长老。有时左臂上忽痛。俄顷紫筋凸起。益痛甚。射指头。昼夜废寝食。殆不自胜。或五日已。或三日已。已则筋随散如平人。患之三十馀年。谒先生求诊治。先生诊之。为桂枝汤加术附各三两饮之。时以梅肉散杂进。久之虽颇奏效。而未全治。已而每尿必头眩。几欲倒。又为桂苓术甘汤饮之。一月所。头眩止。筋不复发。居无何。有井筒屋幸助者。室街贾人也。闻长老疾已治。谒求诊治。其证候虽率类长老。而当其发时。生血色瘤。紫筋不起。乃为大黄牡丹汤及白州散饮之。凡服一百剂全治。
浪华梶木街贾人尾路屋传兵卫女。患腹满。浪华医尽其术救之。一无其效。于是。就于先生于京师。先生诊之。为大承气汤饮之。二月所。腹全减如平人。而按之。脐旁有块。尚未解。以故与前方不已。贾人乃以为无所病。託事故谢罢。居六月所。大便渐燥结。饮食颇减。一日忽腹痛。连呕吐。于是始服先生之明。更求诊治。为大半夏汤饮之。数日痛止不复吐。乃复为大承气汤下之。十日五日仅一行。块尚如故。久之阴中下臭秽。下利日十馀行。如此者三日所。利止块解。顿如平日。
先生令子干之助。四岁而患痘。证候甚急也。为紫丸饮之。虽颇奏其效。病势转迫。卒至不可救矣。后数年。其妹四岁亦患痘。疮窠概密。色亦紫黑。呀咬喘鸣。不胜闷苦。先生亦为紫丸饮之。于是。族人某者谕曰。曏者或訾先生曰。东洞之处方也。不论内外。诸疾必下之。是以竟杀其子矣。而今亦下之。如有不讳。则得无不慈之讥乎。先生曰。方证相对。其毒盛死者。是其命也。岂拘譭誉而变吾操乎。益饮之不休。诸证皆退。全愈。


附录  ——————————————————————————————————————————————————————————————————————————————————————————

附录  ***************************
病者自小腹脐左右或腰寒战。稍觉寒。则心下痞塞。胸背刺痛。或嘈杂吞酸。或吐水。足厥冷必欲卧。或得食止。或得酒止。或得温药稍止。或得莪术香附子辈稍止。病发则气力沉弱殆欲绝。须臾诸证悉退。如无病人。或日四五发。或一二发。或有腹痛甚拒食数日不食者。或有十馀年者。六七年。若二三年者。妇人产后如此者。有经闭如此者。有经行如常如此者。男子酒色过多患此者。有霉疮愈后然者。虽其证有轻重。大略同证。有冷气游走者。或有水气上下者。妇人或有水血相交者。何方主之。有产后新得此病。以来二三月者。初用槟榔苏子加大黄汤十贴。诸证皆止。后用半夏泻心汤。数日而不再发。本草升麻条下有形证稍似者。伏乞辨考。
病者觉有物。小腹或脐傍奔上。则膈中逼喉下。如云烟充塞。胸揹走痛。烦闷沉昏。须臾知云烟者下收。则忽然复常。平居体中寒冷。虽夏月著袜重衣。常多忧思。恐不能安眠。或时觉如梅子物自膈中临喉门。又觉一物如梅子大。有皮肤中自胸上。达肩至第七八俞边止。凡所患时时变换。证候不一。然太略如上。而饮食如常。形色不衰。凡患此证甚多。虽轻重不同。大率如此。要之。属痫证何方主之。鹧鸪汤三黄白虎铁砂大黄散桔梗白散大陷胸汤类皆无效。间有久服桂枝加龙骨牡蛎汤稍囗囗。（缺字）
妇人年可三十。患腹胀七八年。二倍于临产腹。而青筋凸起。其硬如石。其初一年所。饮食不进。气力沉弱。二三年后。饮食如常。起居动作。粗如平人。远步大动作稍难耳。二便亦如常。病来经水不来。今春初诊之。用桃仁承气抵当甘遂大黄赤丸鹧鹕铁砂大黄双紫丸平水丸类。虽稍泻下。腹全不减。用巴豆则必吐逆。又用鸡屎百霜散亦不应。此病当如何。妇人间有此病。或十年二三十年。而犹不死。一妇人有患此证十七八年。梦中有异人授方。服之。黄水自脐漏出者四五日。而腹减复常。其方别具。铁砂忍冬二味煎服。
妇人年可六十。去夏患自汗如流。日夜不止。至八月。左右手足不仁。腰背麻痹。灸灼不知痛。诸医以为痱证。百方无效。日甚一日。至十月请余。余以为脚气蓄水所为。用槟榔苏子加大黄汤。二三日。则觉腰背手足皮中如虫行状。指端最甚。数十日而稍知痛痒。于是。用黄耆防己加麻辛桂虎骨汤。至腊月中旬。手足如常。诸证皆已。其初大便结涩。舌有黄胎。右胁有块。时时奔动。动则胸痛心闷。
男子年可六十。初患淋疾。十年所。愈而后患腹中㽲痛又十年所。饮食如常。外无所苦。食后步行则吐水。如此者其常也。去秋至冬初。因监田租。日在郊野。侵寒触冷。食不进。于是每朝吃酒一大碗。以当朝食。数十日以为常。至腊月中旬。觉左乳下有物悬著。饮食昏停滞乳下。不下胃中。食后二时所。吞酸吐鸡卵臭数十回。而后稍觉入胃中。胸背大痛。口渴引饮。便秘减。正月中旬余诊之。以为澼饮所为。与吴茱萸硝石汤三贴。乳下稍开。乃与小陷胸加枳实汤三贴。乳下洗然。乃与半夏泻心汤二三服。后泻水。日数十行。觉肩上膈间滴滴有声。须臾胁腹鸣动。则洞泻。凡如此者七八日。饮食日进。证候日快。而与药如故。稍稍泻止。诸证悉失。壮健如十年前。鼓胀兼劳瘵者。未见有治效。
凡察病人。水气为患者十居七八。于是观仲景方。治水之剂。亦十之七八。乃知水之为患。大且多矣。为医者留意于此。分别表里高下胃中胃外伏流散凝等。从证治起死回生之功。亦十之七八矣。
诃黎勒人。唯知止泻。不知逐水。法苑珠林引分别功德经云。佛弟子博罗疗一比丘常苦头痛。与诃子一丸。所患遂已。其论谓。膈间有水上攻。故头痛。诃子除水。故愈。此余所暗记。大意如此。非彼文者。
凡中风寒邪者。有水迎之。故其候有头痛恶寒汗出痰涌目泪鼻涕一身走痛等类。逐水则邪除。故汗出而愈。于是乎桂枝麻黄细辛半夏乾生姜辈才能可得而知已。牡蛎龙骨亦治之之药。
蝮蛇箱山锡杖实二味。酒浸日乾。细末。糊丸。以酒送下。主治主血相结。冷气走痛。心胸痞塞。虚羸乏力者名二轮丸。
鼹鼠霜。能治颠痫吐涎沫者。

东洞先生答鹤台先生书  ***************************
病者自小腹脐左右或腰寒战云云。此证甚多。是留饮病也。其处方也。假令小腹绞痛。腰挛急者。乌头煎汤主之。心下痞鞕者。附子汤主之。胸背刺痛。或嘈杂吞酸。或吐水。或嗜卧。兼心下痞鞕。则人参汤。兼胸胁苦满。则小柴胡汤。心下痞鞕腹鸣。则半夏泻心汤。心下不痞。雷鸣切痛。则附子粳米汤。心下不痞。上逆甚。则桂苓术甘汤。上逆而吐水。则五苓散也。而不问男子妇人产前产后过酒过色。唯随证治之。是古之道也。足下用槟榔苏子加大黄汤半夏泻心汤二方者。治则治矣。虽然方者有主药主治。知其主药主治而用之。则为古今之法。否。则虽治不免仲景非其治之议也。足下谅察焉。来谕曰。本草升麻条下。有形证稍似者。按本草升麻葛根汤。异仲景所用也。今读其论。以想像推病。以不可知为知。焉能得功。纵有其功。偶中耳。此方主治头痛发热项背强急等之证也。时珍不知焉。有此证而用之。是升麻葛根汤之功也。非时珍之功。
病者觉有物云云。此证亦水气之变而上逆病也。故往往与桂苓术甘汤桂苓味甘汤苓桂甘枣汤辈。胸揹走痛者。每夜用滚痰丸一钱。若痛剧者。间用控涎丹。其如梅子物。自膈上。达肩也。亦唯控涎丹主之。若毒著背俞。凝然不动。则灸如九曜星。或五日或七日。以散为度。而控涎丹逐之。然后至自膈中临喉门之物。半夏厚朴汤主之。如夫平居苦寒。夏月著袜重衣。忧思悲恐者。兼之于诸病也。则非证之确者矣。足下以此为属痫证。非矣。夫痫间也。病有间隙之谓也。大抵杂病皆有间也。然则何言乎痫。何言乎非间。且名实之实也。名不尽物之状。不如数数焉推实著明也。余不名已久矣。
鹧鸪汤云云。方各有主治。非其证。则无功。鹧鸪汤主治吐蛔。三黄汤主治心下痞而悸。白虎汤主治烦渴。桔梗白散主治黏痰或臭脓。大陷胸汤主治结胸之疾。足下所用无此证也。宜哉其不得功。桂枝加龙骨牡蛎汤主治胸腹有动上逆干。今无上逆而用之。故虽有小功乎。不全愈也。如铁砂大黄散。余未试之。
一妇人年可三十。患腹胀云云。腹满者枳实厚朴之主治也。大承气汤主之。近者得一禁方试之。血小溲而解。今传之足下。足下试之。大凡足下所用。皆不得方意如此。而后有功也。偶中不可为法矣。桃核承气汤方。不自大承气汤来。自大黄甘草汤来。故主治少腹急结者。足下失其本。何以得效乎。诸方皆然。足下察诸。辱异人之方治腹胀者。试以告效。
一妇人年可六十。患自汗云云。此证足下以为脚气也。夫脚气者。病特在脚之名也。不知大兄何以谓脚气也。若使余从事。初大黄附子汤。后黄蓍桂枝五物汤乎。方不稽古而虚。则虽治乎。不可为法。足下思诸。
一男子年可六十。初患淋疾云云。呜呼得其治哉。呜呼得其治或。昔仲景之为方也。从证以处。亦不问其所因。今足下有焉。
鼓胀兼劳瘵云云。后世劳瘵之论。不知疾医之道者之所为焉耳。足下所谓劳瘵者。不知何等证。请再闻其说。
凡察病人水气为患者云云。夫人之为病毒也。无不水穀。何则人生入口腹者。唯饮食也。而其水毒流行一身。谷毒止于肠胃。故毒物动显证。十七八者水也。十二三者谷也。足下之论实然。世人尝闻余说者。面谀腹非。无一可与语者。如足下可谓知音矣。
中风寒邪者。有水迎之云云。此论千载卓见。可谓能知仲景之方矣。然不得药能。不能治之。得之有道。参观加减之方是也。余向录药征。以备高览。来谕曰。牡蛎龙骨治水。是盖非不稽之论乎。仲景以牡蛎主治胸腹之动。以龙骨主治脐下之动。未见其治水。足下别有所稽乎。请重诲之。
蝮蛇鼹鼠二方。吾其试焉乎。意必有效。
