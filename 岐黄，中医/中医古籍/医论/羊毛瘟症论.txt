

序  ——————————————————————————————————————————————————————————————————————————————————————————

方序  ***************************
余家世业医而余不知医，且并不识药性。幼时羸而善病，每喜与医士游，盖医乃仁术，业斯艺者，类能以仁宅心。余需次金陵六载，所识医士，如王式昭、徐景伯、随万宁、周硕园，皆长于方脉；濮韫良长于外科；汪藕塘长于按摩，之数君子者，律身行己必信必果，又存心济人利物，乡里佥称为善人。凡道路桥梁之倾，圯不便于行人，及祠宇报赛废坠者，不惜积赀以成善举，殆纸不胜书。癸丑冬，余感风寒之疾，四肢痛不可忍，昼夜呼号，辗转床蓐，濒死者数矣，式昭、景伯以药起之。因式昭、景伯得识万宁。万宁伟躯干，亭亭如鸡群之鹤。时有尘埃外想，与之谈，穆如蔼如，不觉矜躁之俱释也。兹万宁以所著书问叙于余，余阅其自叙之辞，及循名疗治之法，殆发前人所未发，而又明白简要，一览无遗。余虽不知医，而万宁利济婆心，于斯方见。昔贤谓不为良相即为良医，万宁覃精殚思，祖轩岐，宗仓越，法刘、张、朱、李，亦既多历年所矣。而更参以己见，集成是书，可为烹鱼之釜鬻，济川之舟楫，异日隔垣早见，望色先知，深造正无穷期也。万宁勉乎哉。
嘉庆元年丙辰腊月吉旦整饬江南通省盐法分巡江宁兼管水利道前刑部郎中律例馆纂修官济南方昂书于江宁巡署之静远堂

王序  ***************************
余交随君万宁有年矣。每与谈岐黄家说，知其渊源有本，不与寻常术士比，心窃敬之。夫医之为道，奥妙无穷，非深究《灵枢》《素问》之旨而加之以神悟，不能得其会通。世之业此者，率泛涉本草歌诀，便尔悬壶，暨乎心不应手，或至偾事，绝不自省而返求其理，故虽三折肱，九折臂，终未为良也。随君殊于是，宜其学益精而全活者众，是不以术视医，而以道视医，故能如是。近日撰《羊毛瘟证论》一编，出而问世，实阐前人所未尽发，而紬绎其旨，其有功于先哲，施及于后世者大矣，远矣。证治原委已详自叙，余何庸更赞一言，姑赘数语，以志钦佩云尔。随君兼善于诗，谈医之余，间出其吟咏以相订正，则余有互相裨益者。余将序而传之，以见其余事作诗人。昔范文正公比良医于良相，今我随君，不又于杏林中增一佳话也哉。
嘉庆元年中元日菊庄姻弟王金英琴手书

陈序  ***************************
余素不知医，亦不习方药。尝读《周礼》一书，言医者至详，有掌其政令者，有分而治之者，盖职有专司，能有独擅也。聚药以供医事而浑名曰毒。宇宙太和，鲜大灾沴，其以危困而请于医府者，气有不和也，须以偏胜之物攻之，当则止疾，否则必伤，慎之曰毒，不亦宜乎？其有不愈之状，则各书所以入于医师，非独藉以制其食，诚以医不能无失，且为后鉴也。然则方药之有书也，殆周官法戒之遗意欤！吾乡随万宁先生，诚笃温厚，施与好善，乡里咸推重焉。秋七月，余以给假南旋，适从弟妇以危证得先生双解方药而愈，因出近所著《羊毛瘟证论》问叙于余。夫温疫者，古方也，羊毛疔者，御纂《金鉴》中所备载也，会通其意而名为羊毛瘟证者，随氏之心解独得也。善说诗者，不以文害辞，不以辞害意，以意逆志，是为得之。随氏之书，意以逆之耶？刊以问世，不敢自私，又以知其良工心苦而虚且公也。虽然，余窃为著书者有二难焉。才高者坚持门户之见，专以博辨攻诋为长，安知不有以二书不能合此证古所无为随氏咎乎？然随氏固已明言其以意会通矣，又何用哓哓者为质。下者笃信而不善学之，凡遇一证，辄云羊毛瘟证，针以挑之，面以擦之，妄引随氏法以自卫，此又随氏不及料，而实为此书之罪人也。惟证宜双解者，即以双解法行之。方证相对，胸无成见，药用当而通神，斯古法赖以不泯而随氏之苦心庶几与之俱传乎。此书中难发之隐，不独为著书者补之，且为读书者告之，兼以质之吾乡以医名世诸君子以为何如也？是为序。
嘉庆元年秋八月既庭陈廷硕拜撰

徐序  ***************************
气失平而为疾，奇症原多；药用当而通神，良方最重。唯症非经见，愈征麋眼之清，斯方有必传，弥著婆心之苦。金陵随万宁先生学本六经，医已三世，久神脉息，肱折于三，尤谙时邪气分其五。近有温证，前未盛行，今遇良医，确昭神效。火蒸脏腑，感岁气于司天，肺主皮毛，郁膜间之毒缕。寻常未识，诊误即危，解散不先，救迟亦殆。惟先生善参古法，妙活灵机，以走獭之奇，通出蛇之变。如扁鹊之攻腠理，明且察于秋毫；类秦和之辨阴阳，治更分于歧路。柔毛尽剥，有目皆知，仙指才临，无人不活，未忍私为己有，辑症成书，还思善与人同，汇方寿世。盖先生仁心为质，名教夙敦。负郭本无，独重春秋之祀（先生原寒士，集会五百金，买槐田四十余亩，每年租利为春秋祭祀用）；趋疱久有，常循《诗》《礼》之箴。已天性之群推君，陈孝友尤路人之共戴司马阴功。范叔袍怜，给单寒而何既？周郎困借，拯贫馁以良多。而且弄月吟风，无非天趣，宜其调梅种杏，尽是春风。　（昌）素不知医，尝钦抱道，睹得心而应手，实相双解之功，数起死而回生，岂止一毛之利？郭玉之医以意，效即丹方；巫彭之药有经，此尤龙秘。质之同方同术，莫疑抱朴之增，可知有经有言，足祢《灵枢》之阙。
乾隆六十年乙卯冬伯子徐世昌拜撰

自序  ***************************
瘟疫一证自古有，然即《周礼》所谓四时疠疾也。其所感之气，变幻难以言状，而《灵枢》《素问》及各名家并未立瘟疫之名。迨吴又可始著方论，吾乡戴麟郊先生又著《广瘟疫论》，有辨色、辨气、辨脉、辨舌、辨神之说，足为后学津梁者，更加详备已。但瘟疫中有羊毛一种，则从未有言之者。岁辛卯，此证颇行，俗呼为羊毛疹子，临证颇难措手。　（霖）恭读御纂《医宗金鉴》，外科疔疮内载有羊毛疔证治之法，除毛有方，用药有则，显立成规，遂会通其意，格以所感之气，所入之门，所出之处，及其病作之形，巽心推究，酌方疗治，多获生全。越今多载，欲以鄙见质诸同志，因作《羊毛瘟证论》，似可与吴、戴相发明。夫瘟疫之变，在外证既可化毛而成疔毒，在内证亦可化毛而伏皮肤，其相形而得名者，正可循名而立法。虽此证不多见，而近年往往有之，恐穷乡僻壤突遇此证，疗治失宜，贻误匪浅，谨将治而得效方药，一一志之，然医理渊微，不免挂漏，仍祈高明再加博采，补所未备，未必非医门之一助云。
乾隆六十年岁在乙卯冬十月上元随霖万宁甫识


正文  ——————————————————————————————————————————————————————————————————————————————————————————

伏邪穷源论  ***************************
夫天地之气，万物之源也。伏邪之气，疾病之源也。惟医以意，格以理而明之。气，阳也。神为之主，轻清象天，无形而能生物，资始之根也。血，阴也。气为之主，重浊象地，有形而能乘载，资生之根也。一动一静，互为之根，溯万物之初运至气至，并岁干气化而太过不及，则有偏胜之灾。夫病生之始，外因内因并不内外因，而邪乘口鼻，则有伏脏之害，气胜者和，气不胜者病，其伏脏之邪温毒也。盖非四时六气之温邪，乃山泽郁蒸之毒，名曰厉气，即《内经》所谓苛毒是也。如“评热论”问：有温病者，汗出，辄复热而脉躁疾，狂言，不能食，病名为何？对曰：病名阴阳交，交者死也。此论四时六气之温也。又“刺热”篇肝热病者，小便先黄，腹痛多卧，身热；心热病者，先不乐，数日乃热；脾热病者，先头重颊痛，颜青，欲呕，身热；肺热病者，先淅然厥，起毫毛，恶风寒，舌上黄，身热；肾热病者，先腰䯒酸，苦渴饮，身热，此论情欲内蒸之热也。欲知五脏之热，可望而知之。肝热左颊先赤，肺热右颊先赤，脾热鼻赤，肾热颐赤，心热颜赤。病虽未发，见赤色者治之，名曰治未病。但伏邪之毒，郁久而发，上升下降，从胃土关隘之所，毒蒸变化，化生羊毛。至于病及内以达外，必然先见于色。要知毒火枭张，早为攻伐，免致贻祸。再能未病而穷之，其医更备矣。此病非四时六气之邪，又非情欲之贼火，乃伏邪毒火之为害，每致人闷绝，可不慎欤！但索本穷源，难以透达，微撮其要，以备一参耳。

温病论  ***************************
夫温热之为病，医知之矣，此非六气四时之温，乃厉气伏脏之温也。且述自岐黄，渊源正脉，纪岁数千，派分最广，治各不同，何也？岁气使然，地势使然。但能揆度病情，审察病极，灵活者得其巧，固滞者守其法，知不偏而偏者泥于体，似偏而不偏者合乎用。《经》云：法于阴阳，和于术数。夫法也者，无限之体；和也者，无限之用。所以天覆地载，人禀五行，人在气交之中，美恶之气无不感耳。然而本气贯乎天，运行不息，气之正也。气和者，长养万物；气偏者，损伤万物。在人则有强弱，气则有盈虚。其受气清者生神，受气浊者生病，是以老少强弱，偶有一息之虚，受其厉气，郁于中土，酿久而发，伏流荡伏邪毒火所由来也。夫胃为十二经之海，十二经都会于胃，胃气敷布于十二经，惟虚者注之，非一感而即发，伏久乃发也。其作仍归于胃，达于三焦，纵现各腑各脏之形，以胃气为主。设聚于胃，不能攻逐，毒火仍陷于本注之所，终难释矣。故毒火攻下之宜早。或问时邪形证，答曰：时邪发动，人身运行之气乃为之阻，阳气不伸，反为之寒；阴气闭塞，反为之热。其初病也，举动如常，忽寒忽热，既而面色青白，头眩难支，腰背胀痛，胸闷气阻，四肢麻木，声音低小，烦躁不宁，口渴舌赤，苔白，或黄，或灰黑，或砂白，皆有裂纹，红紫点布，或舌中无苔，或舌如胭脂，唇若涂朱，呕吐干哕，人皆昏沉，谵言狂乱，或出羊毛斑疹，或痈疔腮肿，或头面浮肿，或咽痛等证，难以尽举，脉象右大于左，六部不调，或沉伏，或弦数，或洪大，或坚实，无一定之形，皆人禀受之别也，亦由邪伏之轻重也。先见寒热者，少阳之初气也，少阳为微阳，本为枢，时邪初泄，病者原不知觉，既而聚胃，毒火枭张，故有此象，所谓时邪病形者是也。夫时邪者，伏邪之化也。伏邪化形，形似羊毛，盖非六气四时之温明矣。

羊毛论  ***************************
羊毛之为病也，始觉微寒发热，或憎寒，或壮热，或发疹块，面色微青，唇红而胀，舌有薄苔、红点、裂纹，胸中滞塞，身胀酸麻，手足不利，前心后心，或有斑点，或无斑点，及病至面色青板，身重不仁，皮肤紫胀，脉不至，则无救矣。伏读御纂《医宗金鉴》，内载羊毛疔证一条：初起时身发寒热，状类伤寒，但前心后心有红点，又如疹形，视其斑点色紫黑者为老，色淡红者为嫩，宜服蟾酥丸汗之。毒势不尽，憎寒壮热仍作者，宜服五味消毒饮汗之。如发热口渴便闭，脉沉实者，邪在里也，宜黄连解毒汤加生大黄一钱五分、葱头五个清之。治法先将紫黑斑点用衣针挑出如羊毛状，前心后心共挑数处，用黑豆、荞麦研粉涂之，即时汗出而愈。一法用明雄黄末二钱，青布包扎，蘸热烧酒于前心擦之，自外圈入内，其毛即奔至后心，再于后心擦之，其羊毛俱拔出于布上。忌茶水一日。窃思疔有羊毛，与近日羊毛时证大略相同，即以治疔之理而会通其意治此证亦可也。且人身灾眚，自古迄今备载，病目有增无损，有书载而未见，有病见而无书者，诚可悼叹。所以一时之病证，一方之疾厄，古人笔之于书，以备后人参考，知某书有此等病也。夫业医者，智圆行方，心小胆大，临证即师，疗证即法。今时邪由毒气土藏，郁蒸金化，忽有羊毛，类似蚕丝，其毛倒生肤里膜外，针刺皮肤绝无点血，剔出羊毛长者七八寸，短者二三寸。剔未尽者，再以荞麦面用阴阳水和团，自胸前圈滚至腹，背心圈滚至腰，滚处约百余转。面团中毛多，遍身全滚皆有。投以加减双解散，至肺气舒畅，血脉流通，大汗如雨，或发疹块而愈。盖此证获效于双解之方，治法即仿羊毛疔证五味消毒饮、黄连解毒汤加大黄、葱头之意，要亦《内经》金郁泄之、土郁夺之之旨。清太阴，通阳明，达三焦，为无上法门，非重剂硝、黄，乌能胜其病哉！伏邪毒重者，连投大剂双解，膏、黄用一二十两亦不为过。但稍有疑畏之心，莫能解释其疾，或有误治者，以寒热作疟治，胸闷气胀作停食受寒治，或以温中燥湿治，或以达原破气治，病日加增，昏闷而死。至于不能医治者，病来急速，气阻神昏，面色青惨，站立不起，肢冷脉无，故不治也。所谓不治者，毒火与元气势不两立，并于上焦，阳气不行，肺胃不通，即《经》云“诸气膹郁，皆属于肺”，此为闷绝之由。其可治者，惟临证之时不可不细心耳。

辨惑论  ***************************
或问卯酉之岁，阳明司天，燥气主之。又乙庚化金，金生辛，辛生肺，肺生皮毛。羊毛一证，以自然岁运气化，乃非卯酉之岁亦见其证，非乙庚化象亦见其证。有一方见羊毛证，有一方不见羊毛证。再者，毛生皮内，名曰羊毛，拔出形似蚕丝，何以不名蚕丝而名羊毛？至药用峻重凉攻，何以不伤气血，病愈易于如常？识羊毛证候，何法别之？亦有服轻药而获效者，何不尽用轻药而治之？答曰：岁运气化，可知客气流行，有风气之变化否？且在地有高下，天有阴晴，皆统乎一气，万物皆备于土。如天时晴久，其气伏之转深，故各方病见之有异，然则天运之妙，其可知耶？其不可知耶？其运气之旨，譬如走盘之珠，无一定之时也，但气之变化，固不常在，而物由之，而人应之，难以执一论也。至毛生皮内，如合曲然，因气之所感，伏藏于土，金气蓄之，火气蒸之，故从金化。《素问》云：“金位之下，火气乘之。”考之《周礼·夏官》注云：“羊属南方火。”《说文》：“羊，祥也。”《易说》：“卦兑为羊，其质好刚卤。”《曲礼》：“羊曰柔毛。”《月令》注：“羊，火畜也。”其病伏藏毒火，谓之羊，非无因也。考之《说文》，“蚕，任丝也”。蚕吐有数丈之丝，羊生无数尺之毛，是羊毛耶？是蚕丝耶？果是羊毛乎？非也。伏藏毒火，取其名耳，且身中伏邪即毒火也，火可燎原，火可炎烧气血，其毒火浮于肺胃三焦，攻之速者，毒火即解，其气血未曾损伤，故病退即如常人。至于识证易于明显，毒火轻者，自然凉药轻攻，毒火重者，断不可以轻药。其毒火最速，毒重药轻，则腐肠烂胃，及至受害，则悔无及矣。故余另有规则、治法、备方。

老少男女贫富不同治  ***************************
温邪之为病，因病以订方，因气以知病，实因人以治也。何以言之？人类不齐，有老少焉，有男女焉，有贫富焉。推而言之，有形乐志苦，有志乐形苦，有形志皆苦，有形志俱乐。又如是种种各别，其受毒气则一也。大抵老者气血就衰，形如枯树，不可摧残，治宜早解其毒，于攻之中量其毒注轻重也。幼者气血未定，肠胃脆薄，不任毒发，急宜早攻，当思一两岁时作七十岁观，一周以内作八九十岁观，自然百无一失。妇人之病，与男子无异，所异者胎前产后、经期月候耳。至于贫者，劳力饮食自倍，无酒色可思，无机关可用，故腠理常实，而有病拖延，当以急攻为主，免致毒伤内脏。至于富者，或终身逸乐，不免累于酒色，或过于劳心，食少事烦，其腠理恒虚，而有病即医，亦宜量其攻伐，除邪即安正也。至老少用药攻伐，十之四五，不可太过。至于妇人胎产病羊毛瘟证，并妇女行经等证，另有分治，此其大略也。若夫神而明之，变而通之，又在会心者自用焉耳。

临证规则  ***************************
病患难知，有规则而能知。道为化象，法为至理，万法归一，在于得其要领。人非生而知之，必有资于规则，务须胆与识俱，心随理运，临证推寻，详明果决。若识见不真，先迷向往之路，胆力不壮，同归废弛之涂，终不能遇病而驱之也。盖温邪见证有发热恶寒，有微热恶寒，有无热恶寒，有发热不恶寒，其温邪出于阴阳脏腑而别之也。阴为脏，阳为腑，其脉亦有阴阳。脉之浮、洪、数、长、实，五阳也；脉之沉、迟、微、弦、涩，五阴也。至内伏之邪，以右手寸口为主。浮为在表，沉为在里，数为在腑，迟为在脏。阳病阴脉，阴病阳脉，死生判断，不尽然也。惟脉有神者准也。欲知病愈未愈，脉大为病进，脉缓为病退。

申明温邪出三阳病治  ***************************
温邪自里达表，邪出少阳，则微作寒热，口苦作哕，舌微现白苔，苔中有纹，夹杂红点，头忽眩晕，胸胁胀闷，方用荆防败毒散合温证解毒散治之，继以加减双解散。
温邪出阳明，发热不恶寒，口渴唇燥，舌苔厚白，或现黄苔，皆有紫点，苔见裂纹，头重作痛，胸胀身酸，烦躁呕吐，面色红亮，恶人与火，方用加减双解散主之，次用白虎汤。
温邪出太阳，恶寒发热，头痛脊强，项痛拘束，或呕或泻，口淡不渴，舌有滑苔，或黄或白，皆有红点裂纹，面色灰滞，便数或遗精，方用荆防败毒散加滑石一二两，次用加减双解散。
以上温邪出三阳，依方调治，至于病有变异，宜照备方选用。

申明温热攻三阴病治  ***************************
温热攻太阴，烦躁忽热，肢冷身倦，气急吐蛔，腹满泄泻，口渴不饮，舌如砂垒，神昏语错，脉沉数者生，浮软者不治。
温热攻少阴，渴躁狂妄，壮热忽寒，咽痛胸胀，忽阻忽喘，自利不食，面赤胀亮，脉数大不急者生；或急或散者不治。
温热攻厥阴，面色灰滞，舌强唇紫，苔黑而干，抽搐闷乱，呃逆连声，微热肢冷，腹胀囊缩，或囊肿而破，或胃口作痛，痛至少腹，胀硬如石，脉弦数不强者生；或如新张弓弦，或细而短者，俱不治。
以上温邪攻三阴，难救之病，宜早服加减双解散、黄连解毒汤，再依病证，增减用药。至病有变异，宜照备方选用。

羊毛瘟证规则  ***************************
羊毛见证有轻重之分，宜详细申明。但此病之来，人皆不觉，而为医者，未曾多见，亦或见者未必深识，何况于病家，焉得信其为羊毛证乎？夫瘟证羊毛，伏郁毒火，有注于厥阴少阳者，有注于少阴太阳者，有注于太阴阳明者，此为双注证，毒邪极重者也。有注于少阳经者，有注于阳明经者，有注于太阳经者，此为单注证，毒火少轻也。

申明羊毛双注证治  ***************************
●厥阴少阳形证
寒热似疟，面青色滞，唇燥干呕，舌苔白滑，有紫点裂纹，周身振动，腹内如梗两条，胸闷气急，忽毒火冲动，人事昏乱，彷徨惊悸，两目直视，角弓反张，如畏刀锯，如见鬼神。治法：外除羊毛，内服加减双解散增鼠粪七枚，次用五黄丹、珠黄散、紫雪金丹，并犀角、羚羊、地丁、蒲公英、银花、雄黄解毒等药。
●少阴太阳形证
时发寒热，面色青赤，唇燥舌破，苔黄点紫，咽喉不利，周身板束，四肢麻木，骨痛如碎，头如斧劈，或呕或泻，胸闷气胀，昼夜不安，小便闭塞，烦躁不宁。治法：外除羊毛，内服加减双解散增羌活，兼服五黄丹，次用加味凉膈散、黄连解毒汤，并服金汁、人中黄、牛黄、银花、蒲公英解毒等药。
●太阴阳明形证
壮热微寒，四肢厥冷，面色青灰紫胀，唇掀肿裂，舌本紫赤，苔如粉白，有刺，兼有红点裂纹，渴欲多饮，饮又呕吐，牙床出血，胸胀腹痛，狂躁气急。治法：外除羊毛，内服加减双解散兼五黄丹，继服加减大柴胡汤，并服西瓜水、犀角、羚羊、人中黄、银花、蒲公英、地丁、雄黄、牛黄解毒等药。

申明羊毛单注证治  ***************************
●少阳形证
寒热如疟，面色微青，神倦身重，头眩目涩，口苦喜哕，舌有薄苔，或黄或白，皆有点纹，胸闷心烦。治法：内服荆防败毒散，兼服五黄丹，外除羊毛；次服五味消毒饮，并加减双解散，增雄黄少许和服。
●阳明形证
不恶寒，忽发热，唇干微渴，面青微红，舌如积粉，有细纹红点，胸闷身倦，头晕作烦，不能安卧。治法：内服升麻葛根汤，兼服五黄丹，外除羊毛；次服加减双解散、白虎汤。
●太阳形证
寒热身重，面青微赤，头痛脊强，或呕或泻，胸闷气胀，舌本紫色，苔见白滑，有细点裂纹，唇干咽燥，口淡而黏，渴而不饮，小便赤涩，或遗精，或淋浊。治法：内服荆防败毒散，兼服五黄丹，外除羊毛；次服加减双解散、猪苓汤。
以上双注、单注羊毛瘟证用药调治，使病者汗出彻，舌浮白苔点纹皆退，或遍身作痒，或发疹块，以热退毛除为愈。又双注、单注形证不必拘于日期，惟辨脏腑毒之轻重也。至于治法，俱以太阴肺、阳明胃、少阳三焦为主。其最要者，阳明胃腑。胃为水谷之海，五脏之源，十二经总会之地，当于此处逐毒，不可忽略。实者宜用加减双解散，虚者宜用新制兰膏汤，并服五黄丹。倘毒重本虚，亦宜加减双解散，不可太过，至四损不可正治。由于大劳大欲及大病久病，气血两亏，阴阳并竭，名为四损，又病羊毛瘟邪，最难调治。宜临证时细加详察，是气亏，是血亏，是元阳亏，是元阴亏，必至审定，然后施治得当为良。

羊毛瘟邪疑似辨  ***************************
羊毛瘟邪，亦有疑似难明，须辨质之虚实，毒之轻重，毛之有无，有似虚寒而伏大热，有似杂病而治不能痊者。此疑似之证，贻误匪轻，然而虚者宜轻逐毒火，实者大可凉攻。毒之轻者宜缓攻，毒之重者宜急攻。羊毛有无，用荞麦面团圈擦，医皆能知之也。至于虚证似实，实证似虚，毒轻似重，毒重似轻，外无疹点，内有羊毛，类似杂证而有羊毛，类似虚寒而伏大热，最难详辨，若不细心体认，辨出真情，何能破其隐蔽，疗其病患耶？
羊毛瘟邪，虚证似实：如阳气素亏，气短少息，阴血素亏，面色痿黄，至毒火伏藏于内，神反精壮，面反光亮，初病微觉寒热，胸反不胀，擦有羊毛，舌本赤色，浮有白苔，现有点纹，脉象虚洪，或见细数，渴而不饮，烦而不躁者是也。纵宜宣伐，于攻药之中兼以养气和血为主。
羊毛瘟邪，实证似虚：精神素健，饮食倍常，毒伏于内，神反倦怠，面反青白，心慌头眩，内烧无力，时忽发麻，用荞麦面团圈擦，身有羊毛，舌本紫色，现有厚苔，或黄或白，紫点裂纹，脉象数实，或浮软沉坚，喜饮不多，昏沉困睡者是也。急宜宣伐，于攻药之中重用膏、黄、芒硝为主，并用珠黄散、紫雪金丹。
羊毛瘟邪，毒轻似重：毒火发作，面色青红，壮热烦躁，无汗口渴，胸闷不宽，舌苔薄黄，点红纹细，脉象洪数。攻伐解药毒之药利于轻用。
羊毛瘟邪，毒重似轻：毒火发作，举动如常，面色青滞，微热恶寒，口淡呕痰，恶心胸闷，舌苔灰白，紫点裂纹，脉象沉实。攻伐解毒之药利于峻重。
羊毛瘟邪，毒火发动：胸闷恶寒，皮肤忽木，前后心无点，周身无疹，或神昏气闷，或潮热不止，或饮食减少，或呕酸痰，或不发热，俱用荞麦面团圈擦前心后心，如有毛者，宜服解毒攻伐药除之。
羊毛瘟邪，有大热似寒：四肢厥冷，身重不仁，面青浮肿，目瞪神呆，唇淡而皱，舌苔灰白，紫色细点，呕吐痰沫，痰有辛味，胸闷神昏，早觉苏醒，午后如死，脉象沉微，独右尺见促脉。　（余）初临此证，类似虚寒，恹恹一息，疑为必死，细推证象，早觉苏醒，右尺脉促，舌苔灰白，有细紫点，痰有辛气，唇有皱纹，此非寒证所有，以荞麦面团圈擦前后心，有毛，果即此证也。譬诸人事，言多者必假，一语者反真。审之医理，证象少者为真，多者为假。人身四肢为诸阳之本，头为六阳之首，又脏不和则九窍不通，阳气不能运动即现诸般寒象，若阳气宣通，其寒自散矣。此病之形证，有一二生机不可不救，方用黄连解毒汤加大黄，继以理脾和肝。
羊毛瘟邪，类似杂证：如胃痛、胁痛、腹痛、伤风、停食、积聚、冷痰、呕吐等证，病证甚多，难以枚举。或问何以别之？答曰：易识。其证面青胸胀，舌有点纹，脉象有力为准。宜从羊毛瘟治，不宜从杂病治。

羊毛瘟类证治  ***************************
羊毛瘟邪，重证用加减双解散一日两服。若病剧不解者，当半日中尽二服。
羊毛瘟邪，面现青色，舌有点纹，寒热胸闷，周身拘板，头眩作痛，是此证也。如舌现点纹，寒热胸闷，身酸作痛，面色不青，非此证也。盖温邪病、羊毛病，各从其证调之，亦不拘于温证、羊毛证之方，要知合宜而用。
羊毛瘟邪，四时发作夹表邪者，宜先服荆防败毒散，次服加减双解散，得汗得利为愈。
羊毛瘟邪，表里热盛，或发斑疹，或头面腮肿，宜用加减普济消毒饮，兼服五黄丹。
羊毛瘟邪，病作不识，昏闷狂躁，忽寒忽热，延至四五日或十余日，用荞麦面团圈擦，擦出毛，有五色，其毛甚健，治法用黄连解毒汤加大黄、石膏、蒲公英、防风、雄黄、黄蜜。
羊毛瘟证，伏邪发动，烦躁发热，恶寒头痛，面色青滞，舌赤苔黄，浮黑有刺，口渴神昏，诊脉右手数实，左手关尺空虚。此系肝肾素亏，瘟毒极重，病急不可缓治，亦不宜补阴托邪。此证屡次经见，速用加减双解散逐去毒火，外除羊毛，保全气血，不致火灼阴阳，内陷变证。若畏凉攻则无济矣。
羊毛瘟邪，伏毒发动，寒热痰血，面青色滞，舌有点纹，或素有血证，当此毒火内蒸，其血必然渐涌，脉象洪数，以温邪为主。治法：外除羊毛，内服加减双解散。次以清热解毒、和肝养血调理。
羊毛瘟邪，毒火发动，面色青滞，舌有点纹，忽作寒热，烦躁内烧，便血不止，或素有便血，脉象数大，以温邪为主。治法：外除羊毛，内服加减双解散。次以黄连解毒汤加白芍、地榆、银花、苡仁而愈。
羊毛瘟邪，痹痛十余日，忽寒忽热，自腹痛至腿足，又至肩背，昼夜不安，医以桂枝、杜仲、牛膝、秦艽等药不效，更加烦躁，病象甚危，面色青板，舌有紫点，身痛难以转侧，脉象数实。治法：外除羊毛，内服黄连解毒汤加蝉衣、僵蚕、石膏煎汁，加雄黄、熟大黄、黄蜜和服，数剂而愈。
羊毛瘟邪，双注、单注证，误服温燥药如藿香、厚朴、乌药、木香等药，至毒火伤其气血，病加沉重，宜用黄连解毒汤、白虎汤加黄蜜、雄黄和服，气弱者不易收功。如本质气壮者，仍服加减双解散而愈。
羊毛瘟邪，发动毒火，面色青滞，舌尖紫赤，寒热胸闷，口眼歪斜，不语肢废，人事昏沉，类似中风病情，诊脉忽沉数而伏，忽洪大而实，脉证不应，非中风也。以温邪法治，外除羊毛，用瓜蒂散探吐。次服加减双解散、五黄丹，吐泻宣通为要，并服紫雪金丹、珠黄散。若服药后温毒外达，内脏素亏，右寸虚弱，咳嗽浮热，烦躁言謇，日轻夜重，宜早服清燥救肺汤，晚服黄连解毒汤加蝉衣、僵蚕、白附子，水煎去渣，和雄黄、熟大黄、黄蜜温服。继以解毒清热、扶脾养阴而愈。
羊毛瘟邪，腹胀寒热，周身浮肿，面色青亮，舌有白苔紫点，脉象洪实。外除羊毛，内服加减双解散增入大腹皮、姜皮，兼服五黄丹。药服数剂后肿消毒解，再以清理余毒、扶脾而愈。
羊毛瘟邪，咽痛咳嗽，痰浊声低，脉象数实，舌有黄苔，布有赤点，面色青滞，忽然发红，胸闷背胀，内烧烦躁，食减神倦。医多以虚弱治，延久不愈。细诊此证，若论虚劳本病，则五火并蒸，气血渐损，损尽而已。如心火灼金，咳嗽胸闷；肝火乘胃，面浮色青，两颐忽红，食减作泻；肾火炎上，咽痛喉燥，水泛痰沫；脾火内焚，肌肉索泽，肤如甲错；肺火内烧，音喑无声，痰如蟹沫。五脏火焚，脉必细数或虚洪，或弦急而空，此皆难疗之病也。至所见之脉证，用荞麦面团擦出有毛，脉数实，面青色滞，舌有赤点，数条病形有三条讹别，岂可定为虚弱耶？治法宜用兰膏汤，外除羊毛。病者胸闷觉宽，身增寒热，次用加减双解散并五黄丹、紫雪金丹，继以理脾和肝、清热解毒而愈。
羊毛瘟邪，鼻衄不止，或口齿出血，或耳内出血，忽寒忽热，舌现黄苔，布有紫点，胸闷减食，神倦心烦，脉象数实，面色青滞。治法：外除羊毛，内服加减双解散。次服犀角地黄汤。如齿衄，白虎汤；如耳衄，黄连解毒汤。瘟毒若减，统以清凉饮治之而愈。
羊毛瘟邪，恶寒肢冷一月有余，胸闷食少，头晕心烦，舌有红点，脉数有力，医以肝郁伏寒治，用桂枝、木香等药，其病日增。审病有寒，脉则不数，舌有红点，必有瘟毒，所谓恶寒肢冷，此热厥也。宜用新制兰膏汤兼五黄丹服，外除羊毛。恶寒渐退，数解黄沫，肢冷回阳，继用黄连解毒汤并调理脾胃而愈。
羊毛瘟邪，潮热月余，面色青滞，舌有黄苔，布有红点，脉象数实，胸闷作烦，食少神倦。治法：外除羊毛，内服加减双解散。继以清热解毒和脾而愈。
羊毛瘟邪，七八日后，病退微喘，食少神倦，忽昏忽明，绝无病苦，脉象细数，寸口脉微，此阳气不足，欲脱之象也。法用补中益气汤加麦门冬、生地黄救之。
羊毛瘟邪，七八日后，余邪不退，神昏气怯，忽寒忽热，腹中微痛，胸忽作闷，脉象虚洪，气口脉涩。此阴气不足，欲脱之象也。法用理阴煎加黄连、石膏救之。
羊毛瘟邪，病十余日，毒火未尽，肾虚呃逆，自下而上。方用六味地黄汤加磁石、石斛、黄柏、黄连。
羊毛瘟邪，肝虚呃逆，自左而上。用理阴煎加代赭石、旋覆花、白芍、川黄连，继服六味地黄汤加防风。
羊毛瘟邪，脾虚呃逆，自右而上。用理阴煎加丁香、柿蒂、川黄连，次用四君子汤加薏苡仁、泽兰叶、白芍、黄芩、川贝母。
羊毛瘟邪，三焦呃逆，自中而上。用新制止呃汤。
羊毛瘟邪，肺虚呃逆，连声不止，不知所来。法用茅草探嚏，内服参麦汤加葶苈子、石膏、杏仁。
羊毛瘟邪，毒火痰结，烦躁昏乱，寒热气促，呃逆连声，肺胃壅闭，脉数而促。治法外除羊毛，内服加减双解散，并服五黄丹。
羊毛瘟邪，毛已擦出，大解红沫，胁痛急迫，难以转侧，已服加减双解散数剂，舌苔黄厚浮黑，布有点纹，神昏烦躁，忽热忽寒。方用黄连解毒汤加当归、白芍、石膏、滑石、雄黄、黄蜜，兼服紫雪金丹。
羊毛瘟邪，已得汗解，毛出，延久不愈。病因温邪发动，误服桂、附、干姜、草果、蔻仁等药，致伏毒不除，阴阳气怯，脏腑贼火内生，真火无权，类与瘟邪初起之火相同。辨其证候，在色在脉。有病形可考，如面色青灰与青滞；有辨脉象，虚洪与实数有别。治法：用犀角地黄汤并参麦汤救之，生地用一二两，人参用一二钱。继用六味地黄汤加白芍、当归、沙参、麦冬、黄芩、黄连。
羊毛瘟邪，病证轻减，气血空虚，脉象洪大而软，神和能食，苦于夜不安卧，烦热内烧，行动少劳，自汗不止。方用当归六黄汤加茯神、炒枣仁，继用炙甘草汤。
羊毛瘟邪，毒火已退，人事清爽，神虚忽烦，安卧食少。方用黄芩汤加薏苡仁、扁豆、石膏、泽兰叶。倘病久药烦，宜用加减资生健脾丸早晚服之。
羊毛瘟邪，毒火未尽，咳嗽连声，食少作呕。方用黄连解毒汤加杏仁、薏苡仁、泽兰叶，并服泻白散加石膏、桔梗、大贝母。
羊毛瘟邪，病后复发本证，或胃痛，或胁痛，法用黄芩汤加泽兰叶、川黄连，兼服逍遥散加石膏、乌梅肉。
羊毛瘟邪，毒火已退，素有肝郁，气逆阻胀，心烦内热，夜不能卧。法用甘露饮加旋覆花、代赭石。
羊毛瘟邪，病愈复患素有疾病。宜依常治方法。倘有余邪不尽，方中加石膏、泽兰叶。
羊毛瘟邪，病后狐惑，似病非病，情不能释。治法：凡饮食之中，皆用石膏泡水烹煮。
羊毛瘟邪，毒壅胃口，汤药不下。法用鲜姜一片擦舌，杂证同法。
羊毛瘟邪，毒火炽盛，不能纳药。法用甘蔗浆、梨汁、西瓜水、荸荠汁，俱微温服。冷服亦可。
羊毛瘟邪，外除羊毛，内服加减双解散，烦躁不宁，渴呕吐虫，气逆胸胀。法以冷饮乌梅汤。

妇人有孕病羊毛瘟治  ***************************
有孕妇人患羊毛瘟邪，其双注、单注病证形象一一如前，治法同。然设羊毛未出，已出未透，俱用加减双解散去姜黄、芒硝，量服数剂。毛除毒解，继以扶脾养胎，方用加减资生健脾丸，并用四物汤。至清理毒火，方用黄连解毒汤，重用石膏。
有孕妇人患羊毛瘟邪，有毒火极重者。外除羊毛，内服加减双解散去姜黄、芒硝，倍用石膏。设邪火内扰，忽然漏血，胎恐不安，致有损伤。宜审胎元，主养血脉，分其脏腑，依经调治。方用加减双解散去姜黄、芒硝，按妊娠之月加药。至毒火轻重，医量之耳。
羊毛瘟邪，有妊一月，厥阴肝脏脉养，火扰漏血。方用加减双解散去姜黄、芒硝，以下按月，方同本方，增入白薇一两。继用黄连解毒汤加白芍、当归。
羊毛瘟邪，有妊二月，少阳胆经脉养，火扰漏血。本方黄芩用五钱，增入血余二两。
羊毛瘟邪，有妊三月，少阴心脏脉养，火扰漏血。本方黄连用二钱，石膏二两，当归五钱。
羊毛瘟邪，有妊四月，手少阳三焦脉养，火扰漏血。本方石膏用三两，炒山栀一两。
羊毛瘟邪，有妊五月，太阴脾脏脉养，火扰漏血。本方石膏用一两，白芍五钱，防风四两，黄连二钱。
羊毛瘟邪，有妊六月，足阳明胃经脉养，火扰漏血。本方石膏用四两，炒山栀四钱，当归五钱。
羊毛瘟邪，有妊七月，太阴肺脉养，火扰漏血。本方石膏用三两，黄芩五钱，白芍五钱，炒山栀三钱，增入川贝母五钱。
羊毛瘟邪，有妊八月，手阳明大肠脉养，火扰漏血。本方石膏用二两，黄芩五钱，炒山栀三钱，当归五钱，增入炒枳壳一钱。
羊毛瘟邪，有妊足月，少阴肾脏脉养，火扰漏血，未破浆胞。本方石膏用二两，当归五钱，增入川芎、川贝母各一钱。
羊毛瘟邪，有妊将近生。烧躁烦乱，似欲生产，又不能生，忽然痫疯大作，抽搐昏沉，牙关紧闭。急用川芎一钱，全当归五钱，僵蚕三钱，蝉蜕十四枚，河水煎去渣，和紫雪金丹三钱服下，即能痫止生孩下地。产妇宜多服童便、米汤。
羊毛瘟邪，新生产后，羊毛擦出，毒火渐轻，方用加味佛手散。
羊毛瘟邪，产后五六日或十余日，毒发双注证，脉象沉实，寒热胸胀，周身拘痛，面青昏厥，舌干而赤，或苔黄而腻，或灰白，均有紫点裂纹，或头痛如裂，烦躁狂乱，或毒结乳痈，或面肿唇掀，耳肿作痛。治法：外除羊毛，内服加味佛手散去桂枝，清水煎去渣，和回生丹一粒服之。如不愈，服新制兰膏汤。继用解毒养阴理脾而愈。
羊毛瘟邪，产后四五日，毒火发动，微寒壮热，头痛作晕，心烦口渴，内烧腹痛，四肢麻木，周身拘束，面青色滞，舌赤苔黄或白，布有点纹，昼夜不安。治法：外除羊毛，内服加味佛手散，增入秋石、雄黄、黄蜜，兼服回生丹。如不愈，并服紫雪金丹，灯心汤下。
羊毛瘟邪，产后十余日，面色青滞，舌紫苔黄，布有细点，呕吐痰水，忽寒忽热，头痛眩晕，胸闷气胀。治法：外除羊毛，内服加味佛手散，兼服五黄丹。
羊毛瘟邪，产后一月内外，寒热胸闷，面青舌赤。治法：外除羊毛，内服新制兰膏汤，并五黄丹，病退即止。继服加减资生健脾丸。
羊毛瘟邪，产后四五十日，毒火双注，面青舌紫，有苔有点，烦躁谵言，壮热内烧。治法：外除羊毛，内服加减双解散去硝、黄，增元明粉、熟大黄、雄黄，并服五黄丹。继服新制兰膏汤。
以上有治胎前产后法未尽善者，务须临证参详，活人更多矣。

妇女病羊毛瘟行经治法  ***************************
妇女患羊毛瘟邪，毒火扰动血室，或逢当期，暴下不止，人事昏沉，谵言狂躁。治法：外除羊毛，内服加减双解散。方内当归用五钱，黄芩三钱，增入白薇一两。数服后病退，继以清热解毒、养血理脾，不至经枯、经闭、淋沥不调为害。
妇女患羊毛瘟邪，毒火迫血，不当行经，忽然而行，血涌昏乱，谵言发厥，邪火更炽。治法：外除羊毛，内服加减双解散。方内石膏用四两，当归用五钱，增入羚羊角尖五钱，白薇五钱，大生地一两，取汁冲服，并服紫雪金丹，灯草汤下。
妇女患羊毛瘟邪，毒火扰动精府，带下如水，腰痛束胀，寒热烦躁，舌有紫点，胸闷口渴。治法：外除羊毛，内服加减双解散。方内石膏用二两，增入羌活一钱，雄黄三分。次服猪苓汤加蝉衣、僵蚕、石膏、泽兰叶。倘本质素亏，瘟邪解退，宜培补阴阳，如大造丸、固本丸，皆可通用。

婴儿病羊毛瘟治  ***************************
婴儿初生下地，多有胎热，发厥吐沫不哭，肝火生风，手足动摇。法用紫雪金丹三五厘常服，灯草汤下。
婴儿初生，胎淫生黄。法用陈氏抱龙丸，荸荠清汁和匀温服。数次而愈。
婴儿初生，脐风撮口，证由于有孕多欲。法用丸制大黄五厘，陈氏抱龙丸五厘，灯草汤和服。
婴儿初生，胎中毒火，发赤游风，或发丹毒。由妊娠时烟酒辛膻食物太过，致有此患。法用针砭去其毒血，药用紫雪金丹一分，灯草汤和服。次以犀角、羚羊角、石膏、蝉蜕、荆芥、元参、黄连等份煎汤服之。
婴儿下地，三十日内外，发热变蒸，十月之间，月月忽然发热，不可作病证医。此热由于内生，主长养之气至。常以荸荠清汁兼服白蜜汤解之；或用紫雪金丹少许，灯草汤下。
婴儿变蒸时，素有肝火生痰，发热气促，苗窍不通，面色青亮，忽变浮红，目瞪微搐，法宜羚羊角、石膏、防风、薄荷、钩藤、郁金、山楂、桔梗。时习多以乳滞着骇扑风为论，而用疏风消滞、镇惊化痰之药，服下无效，致病转剧，危困无救，深可叹也。书云如保赤子，心诚求之。至审察病情，惟望、闻、问、切。婴儿在四诊之中已少其三，独诊其色，所以较难诊者如此，何况诊视羊毛证乎？故略举数端为幼科医备一参耳。
婴儿感受瘟毒，伏而化生羊毛。儿生下地十月之内，皆无此证。或问何也？答曰：婴儿气贯胸顶，呼吸通于囟门，瘟毒不能相干。至食五味之早者，囟门合之亦早，七八个月或作此证，或两三个月亦有此证。由母有瘟邪，子亦受之。其病形象，手足忽冷，头身忽热，面色青滞或青浮红，唇干口渴，舌有红点，气促神倦。治法：外除羊毛，内服加减双解散。其分数约全剂十之三四，能吐能泻，可服米粥，继以新制兰膏汤、五黄丹酌量服之。毒火已退，宜用加减资生健脾丸。
婴儿患羊毛瘟邪，适逢出痘，急宜外除羊毛，否则闭痘不出。六日以前依羊毛治法，方用加减双解散，增人中黄、牛子、雄黄、芦根、芫荽。六日以后，仍归痘证法治。
婴儿患羊毛瘟邪，出痘，证系双注。宜忌鸡汁鱼辛。倘服此物，昏阻烦乱倍增。
婴儿患羊毛瘟邪，出痘，证系单注。外除羊毛，内依痘证治法。
羊毛瘟邪出痘，务须除毛为急，擦浴并施。
羊毛瘟邪，兼之出痧，其法相同。

羊毛瘟邪不治证  ***************************
毒注不解，人事昏厥，胸胀如石，不能呼吸，皮肤紫黑，脉不至者死。
毒火双注证，误服温燥药者死。
毒重脉空，神昏烦乱者死。
毒火炽甚，口鼻出血，狂躁谵言，脉虚散者死。
毒火注络，周身拘痛，痛忽昏厥，面色青收，手足紫胀浮肿，脉急或伏者死。
舌紫无苔，鼻孔如煤，面紫胀亮，人事昏沉者死。
目红呛血，气促脉微者死。
腹胀如石，叫痛不休，舌紫有刺无苔者死。
烦躁喘阻，抽搐鼻扇，眼眶落陷者死。
呃逆不止者死。
张狂直视，舌强不语者死。
气急吐蛔，循衣被者死。
舌卷囊缩者死。
发热脉躁，狂言不食，舌赤无苔者死。
毒留不退，体如烟熏，摇头气急者死。
呛咳不食，气喘神倦者死。
瘟邪病退，元气散乱者死。
屡汗而病不退者死。
久热不退，脉虚者死。
病后不食，唇青或黑，昏倦肢冷者死。
挑羊毛至膜无血者死。
妇人有孕，毒火迫血不止，神昏阻厥者死。
妇人产后昏厥，腹痛阻胀，浮肿紫色者死。
妇人热入血室，暴下不止，神昏狂躁，喘阻舌强不食者死。
婴儿病昏厥直视，胀阻喘闷，咳呛不食，浮肿紫亮，口鼻出血者死。
毛毒闭闷，痘痧不出者死。

摘针论  ***************************
万事由于前定，灾殃测理分明。治法求源，细参灵典，内有针砭，用其补泻，倘能俞穴处准，即得脏腑气至。夫针自上古，传有九数，其形各别。九者，以按天地人身、四时阴阳、九宫之谓，至于病有浮沉，刺有浅深，经络血脉，补泻得宜，各尽其妙。《经》云一天、二地、三人、四时、五音、六律、七星、八风、九野，身形亦应之。如人皮应天，人肉应地，人脉应人，人筋应时，人声应音，人阴阳合气应律，人齿面目应星，人出气应风，人九窍三百六十五络应野。故一针皮，二针肉，三针脉，四针筋，五针骨，六针调阴阳，七针益精，八针除风，九针通九窍，除三百六十五节气，此之谓有所主也。今见羊毛瘟证，常用九针内第一针开皮，七针刺俞。其针处在胃之上脘，胃之下脘，又胃俞左右皆刺（其俞在背心自上数下第十二椎骨节两旁）。此四处有点，亦或无点，按此四处施治。先用毫针刺此四处，再用镵针开皮，无血，拔出羊毛，有血即止。余欣然明白，有是证暗合是法。但针砭流传已久，偶中一二，未能十全，所以未通行也。至于天地之间，运化无穷，时逢有疾，其治不谋而合，此天地之机合乎道也。夫医教自黄帝之后二千五百有余年，自仲景之后千有余岁，其未可见者众矣。其往可稽者灼然，若不知年之所加、气之转运、病之虚实、治之补泻，不可以为医矣。谨述图翼于下。

除羊毛法  ***************************
荞麦研细成粉，用冷水、热水各半和匀成团，手握，在病者胸前圈擦至腹，背后圈擦至腰，再擦膀腕腿腕四处，再擦头面遍身，其毛尽出。多擦为妙，事后病不复发。
有用烧酒和荞麦面成团擦者亦好。
有用青布浸热烧酒遍身圈擦，其毛亦出。
用荞麦面，阴阳水和团圈擦，并治风寒气郁，胀闷反胃，咳嗽痹痛，皆效。此乃偶遇之方，并录。


备用诸方  ——————————————————————————————————————————————————————————————————————————————————————————

五味消毒饮  ***************************
金银花三钱　野菊花　蒲公英　紫花地丁　紫背天葵各一钱二分
水煎去渣，加无灰酒半杯服。

黄连解毒汤  ***************************
治羊毛瘟邪，毒火内炽，壮热狂越，烦躁目赤，咽干唇燥，错语不眠，吐血衄血，热盛发斑或周身痹痛，腹痛呕吐。
黄连三钱　黄柏三钱　山栀子二钱　黄芩二钱
水煎去渣温服。

加减双解散  ***************************
治瘟证羊毛毒火，头痛烦躁，寒热胸闷气胀，头目眩晕，口苦耳聋，唇燥咽干，舌有黄苔，或腻滑，或粉白，厚薄不一，夹有红点裂纹，甚至干而有刺，或黑或中空，或舌本鲜赤无苔，或渴，或不渴，或吐痰水，恶心，谵言昏厥，并治毒在下部，腰痛足肿；毒在皮肤，发赤游丹，疹块斑痧；毒在少阳，寒热如疟，口苦而哕；毒在阳明，烦热而吐，腮肿面肿，狂躁而渴；毒在大肠，泻痢脓血；毒在脾脏，腹坚大而痛；毒在少阴，咽痛微热，内烧吐血；毒在厥阴，头痛目眩，筋惕抽搐，口歪不语，呃逆神昏。以上诸证不得尽见，若见一二证相同，即用此方。
锦纹大黄三钱　芒硝二钱　黄连一钱　黄芩二钱　山栀子一钱　石膏一两　飞滑石三钱　荆芥一钱　防风一钱　桔梗二钱　甘草一钱　苏薄荷一钱　连翘去心一钱　全当归一钱　白芍药一钱　蝉蜕壳十二枚　白僵蚕三钱　广姜黄七分
河水煎。去渣下芒硝，搅匀，再加无灰酒五钱，黄蜜三钱，和匀温服。
此方系河间论中双解散加僵蚕、蝉蜕壳、广姜黄，方内减去白术，恐闭毒火，减去麻黄，恐伤卫气。伏邪毒火以理气为主，佐以宣表，方用荆、防、蝉、桔、薄荷、连翘、石膏以解表热，姜黄、僵蚕、山栀行气宣郁，芩、连、滑石、甘草解泻毒火，硝、黄荡涤肠胃毒垢，归、芍调养血脉，酒和气血，蜂蜜润肠，亦能解毒，是乃除邪解毒之妙方也。
●本方减去荆、防、甘、桔、石膏、滑石、芒硝、当归、连翘，加柴胡、橘皮、枳实、黄柏，方名加减大柴胡汤。治羊毛瘟毒邪作寒热。

加味凉膈散  ***************************
瘟证羊毛，火郁于上，壮热面赤，唇燥舌干，烦躁谵言，胸闷气滞，脉象数实，此方主之。
生大黄三钱　黄连二钱　黄芩二钱　山栀子二钱　苏薄荷三钱　甘草一钱　连翘去心，二钱　白僵蚕三钱　蝉蜕壳十二枚　广姜黄七分　嫩竹叶一钱
水煎去渣，下芒硝三钱，搅匀，再加无灰酒半杯，黄蜜三匙，和服。如呕吐口渴，本方加石膏一两；心中烦热加麦冬。

荆防败毒散  ***************************
治四时瘟邪，伏有羊毛，头目眩痛，四肢软倦，忽寒忽热，腰背强痛，胸闷不宽。
羌活二钱　独活一钱　荆芥二钱　防风三钱　柴胡八分　前胡二钱　甘草一钱　桔梗二钱　薄荷二钱　川芎一钱　枳壳一钱　云赤苓三钱　鲜姜一钱
水煎去渣温服。如瘟毒甚重，加生大黄五钱，蝉蜕十二枚，僵蚕三钱。
按：此升燥太甚，用之宜慎。

温证解毒散  ***************************
治羊毛瘟邪，毒火伏郁，头面肿大，寒热如疟，胸胁胀闷。并治一切火毒闭结，不论老少强弱，量其毒之轻重服之。此方惟以攻宣伏邪，保全正气，不至毒火伤元为主。
生大黄四钱　僵蚕三钱　姜黄七分　蝉蜕壳十二枚
共研细末，每服二钱，加黄蜜三匙，陈酒半杯，开水和服。或蜜酒为丸，名太极丸。

五黄丹  ***************************
治一切瘟毒，宣伐之妙方也。另有汤引。
生大黄二两　人中黄五钱　明雄黄五钱　广姜黄三钱　牛黄一钱　朱砂五钱　冰片五分　蝉蜕壳五钱　僵蚕一两五钱
共研细末，用黄蜜、陈酒为丸，重二钱一粒。
——治头面肿大。菊花一钱，薄荷八分，水煎去渣，和丹一粒，连服数次，以消为度。
——治羊毛瘟证。石膏一两，水煎去渣，化元明粉一钱，和丹服。
——治斑疹痧痘火毒、赤游丹肿等证。石膏一两，犀角镑屑，一钱，水煎去渣，和丹服。
——治温疟寒少热多。青蒿二钱，石膏五钱，水煎去渣，和丹服。
——治红白毒痢，腹坠胀。当归二钱，黄芩一钱，水煎去渣，和丹服。
——治伏热吐血。秋石五分开水化，和丹服。
——治伏邪胸闷头痛。薄荷一钱，川芎五分，水煎去渣，和丹服。
——治湿毒瘴厉，蛊毒，脓疮疥癣，痈肿疔疡。金银花一钱，甘草一钱，水煎去渣，和丹服。
——治小儿急惊阻厥，发热神昏，胸闷气喘，痫风抽搐。薄荷一钱，钩藤三钱，水煎去渣，和丹服。
按：方名五黄，治从中极，宣表攻里，除邪解毒，安辅气血，旋转阴阳，黄宫内养安宁之意也。

瓜蒂散  ***************************
治瘟毒闭塞，羊毛伏郁，痰结胸中，胀闷烦躁。
甜瓜蒂炒黄用，考之生嵩高、平泽间。又发明可作羹食，除瓤食之。金陵俗名北瓜　赤小豆炒等份
共研细末，用酸浆水调，温服。吐不止者，葱白汤解之。吐不出者，含砂糖一块，即吐出胶痰。瘟邪振作，继服双解散等药。

珠黄散  ***************************
治羊毛瘟邪，毒火痰结，气喘昏迷，狂躁阻厥。
珍珠用豆腐包，合水煮数沸　牛黄色黄有细纹　朱砂研，水飞
以上三味等份研细，用荸荠清汁和匀，温服。

东垣普济消毒饮  ***************************
治羊毛瘟邪，恶寒壮热，体重身倦，头面肿大，或两腮肿痛，咽喉不利，喉蛾咽肿，口干舌刺，胸闷气胀。
川黄连五钱　黄芩五钱　甘草二钱　桔梗二钱　元参三钱　荆芥穗二钱　防风二钱　升麻一钱　薄荷叶一钱　连翘去心，一钱　马勃一钱　白僵蚕三钱　蝉蜕壳十二枚　牛蒡子炒，一钱　柴胡一钱二分，炒　山栀二钱　生大黄八钱　芒硝提净，四钱
水煎去渣下芒硝，加黄蜜五钱，陈黄酒五钱和，温服。
按：瘟毒乘于清道，阳气受之。肺主气，气为火逼，壅郁不通，肺气不降，致浮肿于头面，亦有咽痛颐肿等证。东垣云：半身以上天之阳也，邪气客于心肺之间，上攻头面而为肿耳。并用甘、桔、升麻、柴、薄疏通其气，芩、连、元参、山栀以降瘟邪毒火，马勃、僵蚕、牛子以消肿，荆、蝉、翘、防宣热散结，再加硝、黄以攻逐其热，则瘟毒解散，头肿皆消，而清气舒畅矣。

陶华三黄石膏汤加减  ***************************
治羊毛瘟邪，大热神昏，两目如火，唇若涂朱，烦躁谵言，口渴不寐，鼻衄失血，发斑发疹，脉象洪长，此方主之。
黄连三钱　黄芩二钱　黄柏二钱　生石膏四两　山栀子二钱　淡豆豉二钱　白僵蚕三钱　蝉蜕壳十五枚
水煎去渣，加黄蜜五钱和服。
按：此方去麻黄，加蝉蜕、僵蚕，能解表热，并解里热，急救阴阳，以保性命。或云此等大热何不釜底抽薪？亦是正法。答云：独不诊脉乎？见如是之热病，见洪长之脉象，其洪者火气至也，其长者木气至也，互相克制，金土被炽，气血枯槁，肾水内竭，木风鼓动，所谓邪陷厥阴，终难释矣。或云何不用清滋一法？清者泄其热，滋者补其阴，亦是化邪正法。答曰：凡内生之火宜清，素亏之阴宜滋。化邪者，化其情欲之邪热也，非化外因之邪热也。夫外因邪热，乘于内脏，焚烧煎炼，精液干枯，阴阳离散，其命危矣。急宜早图凉解之法逐退贼邪，然后清滋有益。方用石膏、豆豉以解表热，栀、柏、芩、连以泄里热，蝉蜕、僵蚕以搜伏邪，黄蜜滋润五脏，又能解毒，颇为全备，此羊毛瘟邪之妙方也。

犀角大青汤  ***************************
治羊毛瘟邪，毒火极重，赤游斑疹，烦躁不宁，神昏壮热，口渴谵言，脉象洪数。早宜解救，否则斑黑胃烂无效。
犀角尖三钱　升麻二钱　元参五钱　黄连二钱　黄芩三钱　黄柏二钱　山栀子二钱　甘草一钱　大青二钱，如无用青黛
水煎服。如脉象数实，本方加蝉蜕十二枚，僵蚕三钱，生大黄四钱，芒硝三钱，黄蜜五钱。

消斑青黛饮  ***************************
治羊毛瘟邪，毒火内炽，攻解不当，下迟伤阴，内外火并攻，胃发斑，色现紫赤，狂躁作呕，此方主之。
大生地二两，取汁　犀角尖三钱　黄连一钱　元参五钱　生石膏一两　知母八钱　山栀子二钱　柴胡八分　甘草二钱　生大黄一钱　青黛一钱　黄蜜五钱
水煎去渣，入生地汁、青黛、黄蜜和匀服。

节庵导赤各半汤  ***************************
治羊毛瘟邪，大病后忽变神昏语错，目赤唇干，与粥汤则咽，不与不思，似卧非卧，形如酒醉。此余邪内炽，气血损伤故也。方用：
人参一钱　麦冬去心，三钱　茯神三钱　滑石三钱　甘草一钱　知母一钱　黄芩二钱　山栀子二钱　黄连一钱　犀角尖二钱　灯草一钱　黄蜜三钱
水煎去渣，和蜜温服。

清燥救肺汤  ***************************
治羊毛瘟邪，火伤肺气，发热咳嗽，胸中气闷，烦躁恍惚，类似疯痱，舌强不语，手足痿软，并余邪咳嗽气急。
沙参五钱　麦冬去心，三钱　陈阿胶一钱　火麻仁研，二钱　杏仁研，二钱　甘草一钱　煅石膏一两　霜桑叶三钱　枇杷叶去毛蜜制，五钱　黄蜜三钱
水煎去渣，入胶蜜和匀，温服。

景岳玉女煎  ***************************
治羊毛瘟毒余邪，肾阴素亏，虚火炎上，忽烦忽躁，咽干口渴，衄血牙痛。
煅石膏一两　知母三钱　麦冬去心，二钱　大熟地五钱　怀牛膝一钱
水煎去渣服。

《局方》甘露饮  ***************************
治羊毛瘟邪已退，阴阳皆亏，硝、黄用时未足，致留余毒，口臭喉疮，齿龈宣露，吐血齿衄。
天冬二钱　麦冬去心，五钱　大熟地三钱　大生地三钱　金钗　石斛三钱　黄芩三钱　滑石水飞，三钱　甘草二钱　犀角尖二钱　茵陈蒿一钱　炒枳壳八分　枇杷叶去毛，三钱
水煎去渣，加黄蜜三钱和服。

犀角地黄汤  ***************************
治羊毛瘟邪渐减，阴虚火炽，吐血衄血，余毒发斑。
犀角尖三钱　丹皮二钱　白芍药三钱　大生地八钱
水煎去渣，加黄蜜三钱和服。如热迫血多，本方加秋石一钱、藕汁一杯兑服。

黄连阿胶汤  ***************************
治火毒灼阴，烦热解血，疑惑病剧，势无可依，夜不安卧，证名狐惑，此汤治之。
白芍五钱　黄连一钱　黄芩二钱　陈阿胶一钱　生鸡子一枚
水煎去渣，下阿胶溶化，再下鸡子黄调匀服。

景岳理阴煎  ***************************
治羊毛瘟邪，毒火渐陷，真阴内虚，真阳气怯，呕蛔作烦，虚呃痰喘。
大熟地五钱　当归身三钱　干姜一钱　炙甘草一钱
水煎去渣服。

炙甘草汤  ***************************
治瘟邪病后，阴阳气怯，脉见代象，余毒不解，神倦自汗。
大生地四两　麦冬去心，一两　人参二钱　炙甘草二钱　火麻仁研，三钱　陈阿胶二钱　桂枝木一钱
水煎去渣，下阿胶化服。

当归六黄汤  ***************************
治瘟毒余邪病延日久，阴气大伤，内热心烦，自汗盗汗，食少神倦，脉象洪大，寸短而数，此方主之。
当归三钱　生黄芪二钱　川黄连一钱　黄柏一钱　黄芩二钱　生地黄三钱　熟地黄三钱
水煎去渣温服。
按：阴虚盗汗，阳虚自汗，余毒伏郁，阴阳气怯，且寐则卫气行阴，阴不济阳，致阳火毒火胜争于阴，故失守而盗汗；其寤则荣气行阳，阳不固密，致阴火毒火胜争于阳，故淫越而自汗；胃为邪火所伤，内热心烦，食少神倦，方用当归、二地滋阴养血，黄芩、黄柏、黄连令三焦上下火平，黄芪实表建中以生神也。

清骨散  ***************************
治瘟毒攻迟，邪火伤阴，大病之后，骨蒸潮热，并治劳伤内烧。
银柴胡二钱　胡黄连一钱　秦艽一钱　龟甲醋煅，五钱　地骨皮三钱　青蒿二钱　知母三钱　甘草一钱　秋石三分
水煎去渣，秋石和服。

龙胆泻肝汤  ***************************
治瘟邪病退，余毒留于肝肾，胁痛耳聋，口苦咽干，筋痿阴汗，阴囊肿痛，白浊便血，忽寒忽热。
龙胆草三钱　黄芩二钱　山栀子二钱　木通一钱　车前一钱　银柴胡一钱　甘草一钱　当归二钱　生地黄五钱　如伏邪未尽加蝉蜕七枚　僵蚕二钱
水煎去渣，下黄蜜三钱和匀，温服。

易老泻白散  ***************************
治肺经伏火，余毒未尽，或寒热，或潮热，内烧咳嗽。
桑白皮二钱　地骨皮五钱　甘草一钱　川黄连一钱　粳米三钱
水煎去渣服。

猪苓汤  ***************************
治瘟邪病后，湿热腹胀，小水不利，饮食减少，微热不退，并治瘟邪热炽，滑精带下白浊。
滑石水飞，五钱　猪苓一钱　泽泻一钱　陈阿胶一钱
水煎去渣，下阿胶和匀服。

导赤散  ***************************
治心经伏热，并治瘟证余邪，小便赤色，心烦神倦，睡卧不宁。
生地黄五钱　木通一钱　甘草一钱　嫩竹叶一钱
水煎去渣温服。

六味地黄汤  ***************************
治瘟邪病后，肾元本亏，又经邪火煎灼，阴气更亏。
熟地黄八钱　山萸肉四钱　山药四钱　云茯苓三钱　丹皮三钱　泽泻三钱
水煎去渣，下食盐一分和服。

资生健脾丸加减  ***************************
治羊毛瘟邪渐平，中土素亏，食少不运，药烦停药，此丸主之。并治有孕患瘟邪证，毒火已退，惟宜扶土，此安胎之妙方也。
防党参一两　於白术土炒焦，一两　橘红八钱　炙甘草五钱　桔梗八钱　薏苡仁一两　白扁豆一两　山药一两　云茯苓一两　炒楂肉一两五钱　焦神曲一两　炒麦芽一两　黄连五钱　建莲肉一两　当归一两　白芍药一两　金银花八钱　石膏一两
上研细末，炼熟黄蜜为丸。每服三钱，开水送下。

陈氏抱龙丸  ***************************
治风痰壅盛，或发热咳喘，或发惊搐，婴儿初生胎毒等证。并治羊毛瘟毒痰阻。
九制胆星四两　天竺黄一两　雄黄五钱　朱砂五钱　麝香三分　琥珀三钱　西牛黄一钱
上药味另研细末，极足分量，合在一处，用甘草一斤，水煮浓汁捣丸。每两作十丸，阴干，金箔为衣，蜡壳封固。用时去蜡壳，灯心汤和服，或薄荷汤亦可，或荸荠清汁和服。

清凉饮  ***************************
治羊毛瘟邪，壮热烦躁，头重口渴，唇肿舌燥，腮肿失血。
石膏一两　泽兰叶二钱　蝉蜕壳十二枚　白僵蚕三钱　黄连一钱　黄芩二钱　山栀子二钱　丹皮二钱　大生地黄五钱　当归一钱　甘草一钱　银花三钱　秋石三分　黄酒五钱　黄蜜五钱
水煎去渣，下秋石、酒、蜜和匀，温服。

上清饮  ***************************
治羊毛瘟邪，壮热微寒，体重舌干，音低口渴，气急胸闷，咽痛面肿，忽有抽搐，神昏阻厥。
石膏五钱　泽兰叶二钱　元参三钱　黄芩二钱　黄连一钱　山栀子一钱　连翘一钱　金银花一钱　甘草八分　蝉蜕壳十二枚　白僵蚕二钱　白附子五分　桔梗二钱　橘红一钱　黄蜜三钱　黄酒三钱
水煎去渣，酒、蜜和服。
按：方治瘟毒伏于上中二焦。肺为主病，则金不能左旋，木自不能右旋，致有抽阻气急之象。其方用石膏、白附，一降痰，一散热，余药佐以解毒，宣通伏火。

加味黄连解毒汤  ***************************
治羊毛邪毒，发热心烦，身软神倦，舌有紫点，胸闷食少，小水黄赤，脉象沉数而大，并治毒重余邪。
黄连一钱　黄芩二钱　黄柏二钱　山栀子一钱　桔梗二钱　甘草一钱　金银花一钱　车前子一钱　木通一钱　六神曲炒，二钱　蝉蜕十枚　白僵蚕三钱
水煎去渣，加生大黄末五分，黄蜜三钱，和匀温服。

回生汤  ***************************
治羊毛瘟邪，七八日后表里大热，或误服温燥药，又毒火发动致神昏不语，胸胀气急，或哭笑无常，手舞足蹈，谵妄不宁，脉象洪数，重按不足，此汤治之。
南沙参二两　麦冬去心，三钱　云茯神二钱　生地黄五钱　当归一钱　犀角尖二钱　黄连一钱　黄芩二钱　山栀子一钱　丹皮二钱　知母二钱　滑石水飞，三钱　甘草八分　蝉蜕壳十枚　白僵蚕二钱　钗石斛四钱　元明粉二钱　黄蜜三钱
水煎去渣，下元明粉、黄蜜和匀，温服。
按：瘟毒发作，阳明燥金主气，金被火伤，木风扰动，心神不宁。此方扶元气，救元阴，除邪定风，解释毒火。

新制兰膏汤  ***************************
治羊毛瘟邪，气血亏损，或产后半月，内伏羊毛毒火，胸闷食少，寒热，头身作痛，呕吐黄水，口苦黏腻，腹胀胁痛，遍身麻木，倦怠神昏，气阻发厥，并治余邪口淡作干，烦热不寐。
泽兰叶三钱　石膏三钱　蝉蜕壳十二枚　白僵蚕二钱　桔梗二钱　甘草一钱　防风一钱　炒山栀一钱　薄荷叶一钱　黄芩一钱　新会橘红一钱　元明粉一钱　当归一钱　白芍药二钱　雄黄二分　黄蜜三钱
水煎去渣，下元明粉、雄黄、蜜和匀，温服。如毒重深伏，加熟大黄二钱和服。

新制止呃汤  ***************************
治羊毛瘟毒余邪，气虚呃逆，心烦不宁，食少作哕，神倦微热，胸胀不卧。
人参一钱　半夏八分　甘草五分　葶苈子一钱　白芍三钱　熟附子五分　吴茱萸五分
用黄连五分煎水，拌炒云茯苓二钱，西瓜子壳四两。水煎去渣服。

左金地骨饮  ***************************
治羊毛瘟邪，内伤金土，木气横逆，胁痛不止，气闭壅胀，难以转侧，脉象弦大，或沉弦而细，并治牙疼，久不能愈。此方主之，不可加减。
大熟地五钱　骨碎补去毛蜜制，三钱　钗石斛三钱　白芍药五钱　云茯苓一钱　蝉蜕七钱
磨刀水煎，去渣服。

加味佛手散  ***************************
治羊毛瘟邪，新生产后，毒火伏郁，神昏口渴，胸胀气阻，头痛身麻，烧热谵言，忽寒忽热，眩晕不寐，或腹中停瘀作痛。
川芎二钱　全当归五钱　生黄芪三钱　荆芥穗一钱　泽兰叶三钱　五灵脂一钱，醋炒　延胡索五分，酒炒　楂灰二钱　桂枝木五分　蝉蜕壳十枚　白僵蚕一钱
水煎去渣温服。如毒重加秋石一钱，雄黄二分，黄蜜三钱，和服。如寒困毒火，加上肉桂三分，减去桂枝。

回生丹  ***************************
治妇人产后诸疾，污秽未净，及实邪胀痛，瘀血冲逆，并治羊毛瘟毒等证。另有汤引。
生黄芪二两　白术五钱　青皮三钱，醋炒　木瓜三钱　全当归一两五钱，酒洗　川芎八钱　香附醋炒，八钱　地榆炒，五钱　蒲黄五钱　赤茯苓八钱　桃仁炒研，八钱　大熟地一两五钱　怀牛膝五钱，盐汤炒　山萸肉五钱　京三棱酒炒，三钱　五灵脂醋炒，五钱　甘草五钱　荆芥穗五钱　新会橘皮五钱　白芍五钱　乌药一两　乳香煅，一钱　没药煅，一钱　广木香一钱　白僵蚕一两　蝉蜕五钱　广姜黄三钱　红曲八钱
上为细末，用大黄膏为丸，弹子大，金箔为衣。大黄膏法：用苏木三两，河水五碗，煎至三碗去渣。红花三两，炒黄色，用无灰酒二斤，煮十数滚，去渣。小黑豆一升，水煮留汁三碗，黑豆晒干，研末。俱听用。生大黄一斤，为末，用米醋八碗，熬成膏，次下苏木汤、红花酒、黑豆汁，搅匀又熬成膏，贮于盆，将锅焦焙干为末，用黑豆末同前药末和丸。
——治羊毛瘟邪新产后。用秋石四分泡汤和丸温服。
——治产后伏毒，面青忽红，唇干舌赤，鼻中流血，烦热头痛，遍身影点成斑。用丹三粒，加黄蜜一匙，黄酒一盅，童便一盅，调匀温服。
——治妊妇，因患温证，子死腹中，务须审脉辨证，察舌有无青黑。方用川芎一钱，当归二钱，煎汤去渣，加童便一杯、黄酒三钱、黄蜜三钱、元胡粉一钱，化丹三粒，服之即下。
——治产后败血停滞并毒火扰乱，如见鬼神，语言颠倒。用灯草一团，黄连三分，水煎去渣，加秋石三分，化丹两粒温服。
——治产后温毒扰乱败血，腹痛周身浮肿，或四肢浮肿，食少气喘，皮肤俱见赤色。用生桑皮一钱，水煎去渣，加童便一盅，黄蜜三钱，化丹三粒温服。
以上治产后温证四条大有神效。此丹治产后杂证更妙，故附录以广济之。
——催生遇难产之际，用丹一粒，研碎贮碗加葱白三枚，黄酒一茶盅，重汤蒸热，去葱服之，立刻就生。
——产时横逆难生并胞衣不下，用丹一粒，开水和，加黄蜜一匙，童便一杯，黄酒一杯，温服。
——产后儿枕痛，恶露不尽，用丹一粒，开水和，加砂糖一匙温服。
——产后头痛身热有汗，用开水化丹一粒服之。
——产后眼昏腰痛，身似角弓，用川芎五分，全归一钱，白薇一钱，生黄芪一钱，荆芥八分，水煎去渣，化丹二粒服之。
——产后崩中，恶露不止，血如肝色，周身拘束，潮热不退，用开水、黄酒各半，化丹一粒服之。
——产后血晕，头旋眼黑，语言错乱，用白芍药一钱，菊花五分，水煎去渣，化丹一粒，加童便一杯服之。
——产后胸闷口干，烦渴不宁，因停滞饮食，用炒山楂一钱，煎汤化丹一粒服之。
——产后寒热如疟，用开水化丹一粒，加黄酒一杯温服。
——产后忽寒热咳喘，心烦惊悸，口渴，用生黄芪、全当归各一钱，荆芥、川芎各三分，水煎去渣，化丹一粒服之。
——产后二便不通，用枳壳五分，煎汤化丹一粒，加黄蜜一大匙服之。
——产后失音，用甘菊五分，桔梗八分，诃子四分，煎汤，化丹一粒服之。
——产后无乳，用丹一粒，加天花粉、归身、炒山甲各三分，研细末入黄酒、开水化服。
——治妇人经水不调，用葱白二枚泡汤，化丹二粒服之。

冷饮乌梅汤  ***************************
治羊毛瘟邪，毒火冲逆，呕吐有虫，水浆不入，烦躁胸闷，并治暑火呕痰，胸胁刺痛，乍热心烦。
乌梅四十枚　龙脑　薄荷三钱　金银花三钱
共熬汁去渣，下冰糖三两化冷服。

紫雪金丹  ***************************
治内外热炽，狂躁谵妄，热郁发斑，痰涌抽搐，目瞪神呆，阳毒发黄，口舌生疮，脚气冲厥，羊毛瘟毒，玳瑁温证，瘴疠温疟，痧痘疮毒，喉风中暑，诸般瘟毒，一切实火，闭结沉困，及小儿胎毒，脐风撮口，胎黄胎惊，五痫急惊等证，大有神效。每服一二钱，或四五分，或五七厘，灯心汤下。病深者宜药多，病轻者宜药少，智者量之。妇人有孕忌服，惟子痫宜服此方。此方神化莫测，难以尽述，溯其功候，妙拟还丹。宜于斋戒清静，诚心办理，择地选吉，每日望空焚香，炼成更以醮谢。忌鸡、犬、妇女，孝服并身体不洁者宜避。计开用物：
铜锅九口，上安铅盖，大木瓢二个，麻布口袋一个，大乳钵一个，手磨一个，细绢筛大三个，小二个，大铜箸一副，刻漏香十四枝，柳木棒十根，银鼎一个，土基灶九个，大瓮缸三个，雪水五担，桑柴八百斤，板炭一百斤，羊城罐一个，盐土、棉纸多备。
计开拣选道地药物，辨别真伪。
生矿金一百八十两，河水淘净，再用雪水二担，泡一周天，搅之万遍，取金分九处，用雪水文火煮，在子时下四刻取起金，仍分九处，炼水归瓮，再用雪水武火煮，在午时下四刻取起金，炼水归瓮，即将泡金水，子时炼水，午时炼水，合在一处听用。
寒水石四十八两，用炼水武火煮四刻一次，去渣。生石膏打碎四十八两，用炼水文火煮一时一刻，去渣。飞滑石四十八两，用炼水武火煮六刻，去渣。灵磁石醋煅四十八两，用炼水文火煮一时四刻，去渣。升麻一十六两，用炼水武火煮三刻，去渣。元参一十六两，用炼水文火煮一时，取汁再下炼水一半，武火煮三刻，去渣。甘草一十六两，用炼水文火煮一时二刻，去渣。犀角镑尖一十六两，用炼水文火煮一时，取汁，再下炼水，用武火煮四刻，去渣。羚羊角镑尖一十六两，用炼水文火煮一时，取汁再下炼水，用武火煮四刻，去渣。
以上药汁共熬至滴水不散候炼。
朴硝六十四两，用羊城罐装，盖好盐土，用棉纸封固，板炭围火炼四刻，取起，过节再炼，提净得三十八两四钱为准听用。
上沉香五两　广木香三两　上檀香二两五钱　丁香一两　以上四味另研细末　大块朱砂研细，水飞，三两六钱五分　血色琥珀研细，二两四钱　赤珊瑚枝研细，二两四钱　西牛黄生吐为上，研细，二两四钱　大珍珠用豆腐披开，珠贮其中，豆腐合一，水煮一二沸，取珠子研细，用三两六钱
其炼丹法：用前药汁下炼净硝，以柳木棒撩匀，合炼三刻，宜防硝升，将药归入银鼎内，再下四味香药，撩匀封固。八转丹法，俱用卯酉时，中隔水蒸，用板炭文火，一时为一转，第九转候吉时成功。起首水蒸三转开封，下朱砂、琥珀、珊瑚，撩匀封固，水蒸三转开封，下西黄、珍珠，撩匀封固，水蒸二转开封，下当门子麝香一两乳细，撩匀封固，候吉时到，水蒸一转成功取起银鼎，埋在土中，退火三日，取起开封，收贮瓷器中，勿令泄气为妙。

大辟瘟丹  ***************************
凡时行疫证，以绛纱囊装悬于当胸，或系左腕，可无缠染。治病录后。
桔梗三两　陈橘皮三两　麻黄去根节，四钱五分　藿香去梗，三两　升麻三两　生香附二两五钱　半夏姜汁炒，一两五钱　川乌煨熟去皮，一两五钱　滑石水飞，一两二钱　紫苏叶七钱五分　雄黄研细水飞，三两　雌黄研细水飞，一两二钱　生大黄三两　赤小豆六两　鬼箭羽一两二钱　丹参一两五钱　忍冬藤花三两　山茨菇去毛，二两五钱　千金子去油，一两五钱　广木香一两五钱　茅苍术生，一两五钱　山豆根一两五钱　五倍子二两五钱　北细辛去叶，一两二钱　麝香当门子三钱　红芽大戟米沉浸去骨，一两二钱五分
上为细末，糯米粥和，重一钱一粒，用朱砂一两研细水飞为衣。忌烘干，宜用天医日合，或端阳午时更妙。
——治瘟疫伏邪，阴阳二毒，狂躁昏乱，胸膈阻滞，毒邪未发，用薄荷泡汤磨服。
——治羊毛瘟邪，毒火发动，微见寒热，恍惚神迷，头痛或眩，面色露青，舌有红点，或有疹块，胸胀身板，用石膏泡水磨服。
——治霍乱绞肠痧，或感山岚瘴气，温痢温疟，俱用灯草汤磨服。
——治中蛊毒，狐狸毒，并野菌、河豚、死牛马肉、草木、鸟兽等毒，腹痛呕吐，气阻神昏，俱用黄酒磨服。
——治类中风，口眼歪斜，语言謇涩，牙关紧闭，并治历节风痛，筋骨拘挛，手足肿痛，行步艰难，俱用淡姜汤磨服。
——治九种心痛，胃痛，腹痛，头晕作哕，并治急中，颠痫，鬼气狂叫，奔走失心，羊痫诸风，俱用开水磨服，或淡姜汤亦可。
——治男妇传尸，骨蒸劳瘵咳嗽，为虫所伤，每上半个月，每日早间用开水磨服一粒。
——治妇人癥瘕积块，经闭不调，腹中作痛，梦与鬼交，俱用红花煎汤磨，加黄酒少许服之。
——治小儿惊风发热，积聚腹痛，五疳潮热，痧疹温邪，俱用薄荷叶泡汤磨服。
——治偏正头风，左右上下牙疼，俱用生莱菔汁磨敷患处，内用开水磨服。
——治痈疽发背，无名肿毒，俱用烧酒磨，加蟾酥、冰片敷患处，已成即溃，未成即散，内服用开水磨。


通用药物  ——————————————————————————————————————————————————————————————————————————————————————————

通用药物  ***************************
金汁，即人粪，用坛装封固，埋土中数十年后，变如清水。地浆，掘土下三尺水，和腊雪水、雄黄、白茅根、青蒿、枯草、茵陈蒿、灯草、青黛中，黄刺蒺藜、生大黄末、射干、白丑末、栝楼皮、栝楼实去净油、天花粉、生首乌、山豆根、木通、泽泻、忍冬藤、升麻、石菖蒲、马勃、紫背浮萍、活水芦根、赤柽柳、紫背天葵、荞麦面、蒲公英、绿豆、黑豆粉、莱菔生汁、菁菜、水靳汁、马齿苋、黄瓜汁、丝瓜汁、巴旦杏仁、梨汁、西瓜水、甘蔗浆、紫背荷叶、藕汁、荸荠汁、䅋米。
以下九味宜于慎用：麻黄、桂枝、细辛、干姜、辛夷、鲜姜、茅苍术、附子、乌药。
