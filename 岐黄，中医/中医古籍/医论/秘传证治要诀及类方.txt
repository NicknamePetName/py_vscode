
序  ***************************
尝闻医者意也。盖人之致疾，有风、寒、暑、湿、劳、逸之异；药之为味，有酸、苦、辛、咸、甘、澹之殊。苟非神圣工巧，焉能测其表里虚实之证，审其浮沉滑数之脉，变化顺逆，千态万状，要在因病制宜，临机应变。药不执方，随时增减，辩其温凉寒热，度其缓急重轻，定以君臣佐使，制方施治，非造诣精深，洞明阃奥者，乌能与于此哉？
本朝太医院使戴元礼。得神农品尝之性，究轩歧问答之旨，明伊尹汤液之法，察叔和诊视之微启仲景东垣补泻之秘，故凡疗疾，加减用药，取效如神，虽古之扁鹊、华陀、不是过矣。况其际遇明时，遭逢圣主，位总医流，名扬四海，有正谊不谋利、明道不计功之心，惟以活人为念，尝著《证治要诀类方》二册，藏之箧笥，甚为秘惜。惟灵隐住持永乐寺僧缵西绪者，极与为方外契交，间尝获睹，爱而录之珍藏什袭。正统辛酉，监察御史陈君嶷，巡抚浙江，至宁波之慈溪，道经永乐西绪以御史之先大夫，尝丞其邑，迨今颂其德政，由是情意欢洽，出其秘藏医书见示。陈君遍阅，不能释手。味其论断，出新意于法度之中；推测病源，著奇见于理趣之极。观其随病加减之妙，不特药之咸精，抑亦治疗之有据，诚医门之规矩准绳也。后之欲为方圆平直者，可不于是而取则焉。今陈君得之，如获至宝，亟欲锓梓，广布流传，征予为序，著其所得之由，其与人为善之意，利人济物之心，何其至哉！予惟陈君簪缨世裔，积德行善，凡有可利于人者，靡不尽心，且如今年春朝鲜国夷人数辈，泛海捕鱼，被风飘至浙江，官军以为倭寇，擒获解京，送院收候。饥寒困苦，君独念之，悉备衣粮供赡，使无失所，卒复宁归。其存心制行，率皆类是。若是书刊行，使天下后世。不惟赖《要诀》而脱沉疴，亦必转夭横而跻寿域矣。其有功于医道，康济斯民之德，岂浅浅哉！
正统八年岁次癸亥十一月初四日资德大夫正治上卿礼部尚书前太子宾客兼国子祭酒毗陵胡濴序

卷一·诸中门  ——————————————————————————————————————————————————————————————————————————————————————————

中风  ***************************
（附：破伤风、漏风）
天地间惟风无所不入，一罅不塞，来不可御，人之一身，缜密者少，疏漏者多。风乘之也，轻则为感，重则为伤，又重则为中。古人谓避风如避寇，盖欲窒源以防患。中风之证，卒然晕倒，昏不知人；或痰涎壅盛，咽喉作声；或口眼喎斜，手足瘫痪；或半身不遂；或舌强不语。风邪既盛，气必上逆，痰随气上，停留壅塞，昏乱晕倒，皆痰为之也。五脏虽皆有风，而犯肝经为多。盖肝主筋属木，风易入之，各从其类。肝受风则筋缓不荣，或缓或急，所以有喎斜、瘫缓、不遂、舌强、语涩等证。治之之法，调气为先。经云：善治风者，以气理风，气顺则痰消。徐理其风，庶可收效。先用麻油调苏合香圆，或用姜汁，或用白汤调。如口噤，抉开灌之。稍苏则进八味顺气散。
诸中，或未苏，或已苏，或初病，或久病，忽吐出紫红色者死。昏沉不省人事，口噤不可进药，急以生半夏为末，吹入鼻中。或用细辛、皂角为末，吹入喉，喷嚏则苏。此可以验其受病深浅，则知其可治不可治。若稍得苏省者，八味顺气散便服治风药。然未遽绝，治气药小续命汤，煎熟去滓，调苏合香圆壹粒。或五积散加麝香少许，或星香散，或醒风汤加木香壹钱。如服前药不效，其人顽涎愈盛，或前证不解，或增困重，宜星附汤。或三生饮加全蝎三个，间磨沉香汤下养正丹。肥人多有中病，以其气盛于外而歉于内也。肺为气出入之道，人肥者，气必急，气急必肺邪盛。肺金克木，胆为肝之腑，故痰涎壅盛，所以治之必先理气为急。中后，气未尽顺，痰未尽除，调理之剂，惟当以藿香正气散和星香散煎服。此药非特可治中风之证，治中气、中恶、霍乱尤宜。寻常上呕下疼多痰者，亦可用之。
若中后体虚有痰，不可峻补。热燥者，宜四君子汤和星香饮，或六君子汤和之。中而口眼斜者，先烧皂角烟熏之，以逐去外邪。次烧乳香熏之，以顺其血脉。若前证多怒，宜小续命汤加羚羊角；热而渴者，小续命汤去附子，秦艽半钱；恍忽错语者，加茯神、远志各半钱；不得睡者，加炒酸枣仁半钱；不能言者，加竹沥一蚬壳许；人虚无力者，去麻黄加茯苓如其数。
若人自苏者，能言能食，惟身体不遂，急则挛蜷，缓则耽曳，经年累月，难以起止，加减地仙丹常服。
若中饮食，坐卧如常，但失音不语，俗呼为哑风。小续命汤去附子，加石菖蒲壹钱。
筋骨疼者，俗呼为痛风。或痛而游走无定，俗呼为走注风。并宜乌药顺气散，和煎复元通气散，咽地仙丹，或青龙圆。未效，用大防风汤，或五积散调乳香末。
胫细而膝肿者，俗呼为鹤膝风，宜地仙丹。
感冒后四逆，手足不遂，牙关紧急，与霍乱后四逆，手足搐搦，欲成风者，草果饮和星香散，各半贴煎服。
有无故口眼斜，投以中风药剂不效，盖缘骨虚中受风所致。当于此求之，不可例作寻常中风治也。川乌一味，决不可少，宜炮熟用。
遍身骨节疼痛，昼静夜剧，如虎之啮，名曰白虎历节，并宜加减地仙丹，或青龙圆、乳香圆等。
有于窗罅间梳洗，卒然如中，呼为檐风。五积散加防风壹钱。有痛风而痛有常处，其痛处赤肿灼热，或浑身壮热，此欲成风毒，宜败毒散。
两颊赤痒，其状如痱，名头面风。酒调消风散，食后服，仍以生杏仁去壳频揩之。诸般头风，见在诸痛门头痛证。病有终身不愈者，其在腰或屈而不能伸，或伸不能屈者。在手足亦然。以风伤肝，肝主筋，筋为之也。治法活血为先，多服四物汤吞活络丹。
治风之法，初得之，即当顺气。及其久也，即当活血。此万古不易之理。久患风疾，四物汤吞活络丹愈者，正是此义。若先不顺气，遽用乌附，又不活血，徒用防风、天麻、羌活辈，吾未见能治也。
风有偏枯，风痱、风懿、风痹，此皆言其至重也，外有证状不同，其名亦众。非旦暮可愈，非口耳可受不复繁引。若中人发直、吐清沫、摇头、上撺、面赤如妆，汗缀如珠，或头面赤黑，眼闭口开，手撒遗尿，声如鼾睡，俱不可治。所谓风中脉则口眼喎斜，中腑则支体废，中脏则性命危不特风中，他中亦然。
其有害大风者，古谓之癞风，欲呼为麻风。病之至恶无出于此。得此病而眉发髭髯先落，犹风撼木而叶先落也。间有食蛇服大风油而愈者，亦幸耳！
破伤风者，因皮肉曾有破伤处，风从疮口入。其证项强牙关紧，状如发痉，不似中风，又似产后角弓反张，用苏合香圆，进防风散、玉真圆。
漏风不论冬夏，额上常有汗出，得之醉后当风所致。头乃诸阳之会，酒能发阳，所以饮必见面，醉后阳气上升，头面之毛窍必开，当风坐卧，风邪入之，以致头面汗，名曰漏风。黄芪六一汤加防风、麻黄根、桂枝各半钱。风已除，只口眼喎斜未正者，以萆麻去壳烂捣，右喎涂在左，左喎涂在右；或以鳝鱼血入麝香少许，涂之也。
有虚热生风。元气虚，虚则风乘之，治虚当兼风治。有虚证似风，此惟当治其虚，不可以风论。
中风而疼痛甚者，或在遍身，或在手足，惟铁弹圆佳。如碧霞丹、青州白圆子、防风圆、犀角圆、八风散、骨碎补圆、乌荆圆、大三五七散、四生散、省风汤、五痹汤、四生圆、轻脚圆、伏虎丹、秘方换腿圆、左经圆、木瓜圆、胡麻散，皆诸风中。斟酌病源，当用治效方药。
中气  ***************************
中气，因七情内伤，气逆为病。痰潮昏塞，牙关紧急。但七气皆能使人中，因怒而中尤多。中气之状，大略与中风同，风与气亦自难辨。以气药治风则可，以风药治气则不可。才觉中气，急以苏合香圆灌之，候醒，继以八味顺气散，或调气散。中气与中风相似，所以别者，风中身温，气中身冷。既苏之后，尚有余痰未尽平复，宜多进四七汤，及星香散。若其人本虚痰，气上逆，关隔不通，上下升降，或大便虚闭，宜用三和丹，诸气皆可用，不独中气。
中寒  ***************************
中寒之证，人身体强直，口噤不语，或四肢战掉，或洒洒恶寒，或翕翕发热，或卒然眩晕，身无汗者。此为寒毒所中，宜先用酒调苏合香圆。轻则进五积散加香附壹钱，麝香少许；重则用姜附汤。若人渐苏，身体回暖，稍能言语，须臾，问其别有何证。挟气攻刺，姜附汤加木香半钱；挟气不仁，加防风壹钱；挟湿而肿痛者，加白术壹钱；筋脉牵急者，加木瓜壹钱；肢节疼痛者，加桂贰钱。
中暑  ***************************
中暑为证，面垢闷倒，昏不知人，冷汗自出，手足微冷，或吐或泻，或喘或满。切不可以冷水，及用十分冷剂，却暑散水调灌下亦得。或以来复丹末同苏合香圆用汤调灌，或以来复丹研末汤调灌之。候其人稍苏，则用香薷饮、香薷汤煎熟去滓，入麝香少许服。或剥蒜肉入鼻中，或研蒜水解灌之。盖中伤暑毒，阳外阴内。诸暑药多有暖剂，如大顺散之用姜、桂，枇杷叶散之用丁香，香薷饮之用香薷。香薷味辛性暖，蒜亦辛暖，又蒜气臭烈，能通诸窍。大概极臭极香之物，皆能通窍故也。
初觉中暑，即以日晒瓦。或布蘸热汤，更易熨其心腹脐下，急以二气丹末汤调灌下。
曾有客人，中暑迷闷，四肢厥逆，冷汗如雨，裸形欲投水中，口吻涎沫流溢。此中暑已深，阴阳离绝难除。
又有暑途一证，似中而轻，欲睡懒语。实人香薷饮加黄连壹钱，虚人星香饮加香薷壹钱。苏后，冷汗不止，手足尚逆，烦闷多渴者，宜香薷饮。苏后为医者过投冷剂，致吐利不止，外热内寒，烦躁多渴，甚欲裸形，状如伤寒，阴盛隔阳，当用温药，香薷饮加附子浸冷服。渴者缩脾饮加附子，亦浸冷服。
中湿  ***************************
风寒暑湿，皆能中人，惟湿气积久，留滞关节，故能中，非如风寒暑之有暴中也。中湿之证，关节痛重浮肿，喘满腹胀，烦闷，昏不知人，宜白术酒。有破伤处，因澡浴湿气从疮口中入，其人昏迷沉重，状类中湿，名曰破伤湿，宜白术酒。
中恶  ***************************
（附霍乱厥）
中恶之证，因冒犯不正之气。忽然手足逆冷。肌肤粟起，头面青黑，精神不守；或错言妄语，牙紧口噤；或头旋晕倒，昏不知人。即此是卒厥、客忤、飞尸、鬼击、吊死、问丧、入庙、登冢、多有此病。苏合香圆灌之。候稍苏，以调气散和平胃散服，名调气平胃散。
霍乱之病，挥霍变乱，起于仓卒，与中恶相似，俗呼为触恶。但有吐利为异耳。其证胸痞腹㽲，气不升降，甚则手足厥逆，冷汗自出，或吐而不泻，或泻而不吐，或兼作吐泻，或吐泻不透。且苏合香圆以通其痞塞，继进藿香正气散加木香半钱，仍以苏合香圆调吞来复丹。若果泻已甚，则不可用来复丹。泻而不吐，胸膈痞满，先以阴阳汤，或浓盐汤，顿服以导其吐。已吐、未吐。并藿香正气散，间进苏合香圆。吐而不泻，心腹㽲痛，频欲登圊，苦于不通，藿香正气散加枳壳壹钱，多下来复丹。欲捷则用生枳壳。若更不能作效，逼迫已甚，其势不容不用神保圆。但神保虽能通利，亦入大肠而复有功。若膈于上而不能下，转服转秘，须用来复丹研末，汤调吞下养正丹百粒，庶可引前药到下。吐泻兼作，心腹缠扰未安者，藿香正气散加官桂、木香各半钱。不愈，则投四顺汤。
吐利不止，元气耗散，病势危笃，或水粒不下，或口渴喜冷，或恶寒战掉，手足冷逆，或发热烦躁，欲去衣被。此盖内虚阴盛，却不可以其喜冷欲去衣被为热，宜理中汤，甚则附子理中汤。不效，则四逆汤，并宜放十分冷服。
欲吐不吐，欲泻不泻，心腹缠扰，痛不可忍，上下不通，言语不定，如见鬼神，俗谓之干霍乱。先以浓盐汤顿服，次调苏合香圆，吞下来复丹，仍进藿香正气散加木香、枳壳各半钱。近世俗医谓之“搅肠沙”，多信之。殊不知即是霍乱。侥幸而愈者，一通之功耳。
霍乱
霍乱转筋，理中汤加冻胶锉炒壹钱，仍令其系缚腿胫。若筋入腹，及通身转筋者不可治。筋转者，以造曲蓼汁暖热浸，或用浓盐汤浸。
霍乱已透，而余吐余泻未止，腹有余痛，宜一味报秋豆叶煎服，干者尤佳。
霍乱之后，阳气已脱，或遗尿而不知，或气少而不语，或膏汗如珠，或大躁欲入水，或四肢不收，皆不可治。
霍乱并诸吐泻后，胸膈高起，痞塞欲绝，理中汤加枳实半钱，茯苓半钱，名枳实理中汤。吐泻已愈，而力怯精神未复者，十补饮。
夏天感暑，吐泻如霍乱者，六和汤、香薷汤，皆是要药。大吐泻，复厥逆躁扰，审之因暑得之，止宜香薷饮。
人于夏月多食瓜果，及饮冷乘风，以致食留不化，因食成痞，膈绝上下，遂成霍乱。六和汤倍藿香煎熟，调苏合香圆。
厥
厥者、逆也。手足逆冷也。其证不一。散之方书者甚多，今始撮其大概，寒热厥逆，见诸伤门风寒证。
尸厥，即飞尸、卒厥，见本门中恶证。
蛔厥，见呕吐门吐蛔证。
痰厥、饮厥，见呕吐门各证。
气厥，即中气。见本门中气证。

卷二·诸伤门  ——————————————————————————————————————————————————————————————————————————————————————————

伤风寒  ***************************
（附：感冒）
（入病人家不令染，着一味雄黄研末，涂鼻孔。及须知避忌，行从客位边入。男子病，秽气出于口。女子病，秽气出于阴，坐立对语之间，自宜识得向背）。
伤风、伤寒，俗呼为伤寒。传经分三阳三阴。三阳。是太阳、阳明、少阳经也；三阴，太阴、少阴、厥阴经也。经之阴阳以脏腑言，腑为阳，膀胱、胃、胆是也；脏为阴，脾、肾、肝是也。病之阴阳，乃是外邪之阴阳，阴气阳气是也。阴阳二气，皆能犯脏腑。故阳气犯太阳，则为伤风，恶风而有汗；阴气犯太阳，则为伤寒，恶寒而无汗。在太阳未得解，转入阳明、少阳二经，则纯乎阳，不如太阳易其治。若阳气未能罢，以次传入阴经，则为阴中之阳。盖缘阳经之阳气，来入阴经，虽有自利、欲寝、唇青、手足厥冷、舌卷、囊缩等证，不可妄投热药，宜泻其阳之在阴经也。
若阳病下之太过，阳气已脱，遂变为阴，所谓害热未已，寒病复起。或初得病，便是阴证，此是阴中之阴，盖缘阴气攻阴经，阴自得传，非自传诸阳经来只当以温药回其阳。故阳入阴者，变阳以救阴，阴入阳者，用阳以救阳。二者不可不辨。
伤风、伤寒，初得病时，俱能发热、头疼、体痛，属太阳经。但伤风恶风有汗，伤寒恶寒无汗。并宜和解散、芎芷香苏散，或人参养胃汤加草、芎各半钱。热服温覆。若的是伤风，有前自汗恶风等证，可用桂枝汤，令其热服温覆。喘加杏仁一钱，咳加五味子一钱，渴加参半钱。外热未止者，败毒散。热而有汗者，败毒散加桂枝半钱，或阳旦汤。呕者不宜用桂枝汤，合于本方加半夏一钱，添姜煎。此非合病之呕，系伤寒杂病，即非正伤寒，故可用也。风寒二证，理当发汗，而其人虚不可汗者，宜桂枝汤加黄芪半钱。若的是伤寒，有前恶寒无汗等证，可用五积散热服，厚被覆之取汗。喘嗽者，杏子汤加麻黄半钱，欲汗而不得汗者，再进。已汗而身热不退者，参苏饮或败毒散加桂枝半钱；呕者，养胃汤。此非治合病之呕。若风寒俱伤，或恶风而无汗，或恶寒而无汗，疑似之间，只宜五积散半帖，和败毒散半帖，名交加散。喘嗽者，小青龙汤。有初得病太阳证具，但寒而未即为热，至一二日后方热，此伤于寒。若伤风，即有热矣。但寒未热者，五积散发汗。有已服解表药，不恶风，不恶寒，诸表证已罢，于里又未躁未渴，小便亦未赤，大便如常。独身热未除者，宜香苏散、败毒散、小柴胡汤加桂枝半钱。有已服解表药，证已罢，又无里证，其人体痛不减者，恐是发汗多，荣卫不和所致，宜小建中汤，用半厚半薄之桂。
若风寒二证，传经后、身热烦渴，小便赤，大便不通，言语不得，睡不宁，鼻干头目疼，日晡增剧，不恶寒，反恶热，舌上白胎，中有断文，或黑胎方为极热，甚则昏不知人。此属阳明经，宜大柴胡汤、小承气汤下之。若具诸证，而大便自调者，宜白虎汤小柴胡汤。
若胸胁俱痛，头疼、耳聋、口苦，或渴或呕，大小便或利或不利，往来寒热如疟。此属少阳证，宜小柴胡汤，嗽加北五味子半钱；渴甚加栝蒌根半钱；不渴而外有热者，加桂枝半钱；自汗而尚恶风者，以小柴胡汤半帖，加桂枝汤半帖。
如妇人病中，经水适来，或经水失节，此为热入血室，其血必结。故使寒热往来如疟，昼则明了，夜则谵语，宜小柴胡汤，或加生地黄半钱。
若胸膈不快，手足自温，或不利而渴，或腹满时痛，此属太阴经，自利不渴，宜理中汤，重则加附子、四逆汤，此阴中之阴也。腹满而痛，当得通壅，宜桂枝汤加芍药，即是小建中汤。但易厚桂为桂枝耳。不愈，小柴胡汤去黄芩，加芍药一钱。或枳、芍各半钱。腹痛甚、大便不利者，桂枝汤加大黄一钱，临熟入，或大柴胡汤，以诸实各痛当下，此阴中之阳也。
若兀兀欲吐，心烦喜寐，或自利口燥而渴，或口中和而背恶寒，此属少阴经。但少阴用药有阴阳之分，自利而渴者，宜猪苓汤。盖阳热传入肾，少阴经肾系舌本，故自利口燥而渴，以猪苓汤利肾中之热。不愈，则当自大便去之，古法合用大承气汤。若难用大承气汤，则用小承气汤，或且进白头翁汤。上项诸药，为阴中涵阳者也。
泄利下重，其人四逆，先以水盏半、葱白二根、煎一盏，去葱，煎四逆散至七分。咳加北五味子、干姜各半钱；悸加桂枝一钱；小便不利加茯苓一钱；腹痛加熟附半钱。
若审是下利清谷，手足四逆，其人面赤，或腹痛，或干呕，或咽痛，四逆汤倍干姜。面赤者，加葱一根；腹痛，加芍药一钱半；呕加生姜；咽病，加桔梗一钱。
若口中和而背恶寒，宜正方四逆汤，不必加减。四逆散、四逆汤，俱治少阴下利，四肢逆冷。泄利下重者，与下利清谷者，一凉一温，又自有阴有阳之别。
若初得病，便见少阴证，其人发热恶寒，身疼头不痛者，宜麻黄细辛附子汤，微汗之；或五积散加熟附半钱；或五积散加以顺元散。若烦闷厥逆，或舌卷囊缩，或下利清谷，里寒外热，此属厥阴经下利清谷者。阴中之阴，宜进通脉四逆汤，或当归四逆汤，加生姜茱萸。舌卷囊缩，不特阴中之阴有之，阳明之热，陷入厥阴亦有之。盖阳明主宗筋，宗筋为热毒风所致，故弗荣而急引舌与卵，凡以舌卷囊缩。当泻阳以救阴，宜大承气汤。阳传太阴而利，故用小建中汤，及小柴胡汤去黄芩加芍药。此一药治太阴泄利，肠鸣而痛。已利而痛为虚，虚则肠鸣。盖为传阴之阳气渐微，不敢过用冷剂，但以芍药通壅耳。
南阳谓伤寒手足必微冷，若手足自温者，系太阴也。说欠分晓。若阳明，手足安得微冷？少阳厥阴必大冷？安得言微冷。但当言三阴经，少阴、厥阴，手足厥冷，惟有太阴，手足自温耳。
凡渴，问其所饮，欲冷欲热、欲多欲少。若饮多而欲冷者，阳渴也。更须审其有何证在经也。其太阳证，小便不利而渴者，五苓散。其阳明证，大便不利而渴者，宜于前本经求之。已利犹渴，宜白虎汤。其少阳证，寒热往来而渴者，小柴胡汤去半夏，加括蒌根如其数。阴亦有自利而渴，各已见本经。但阴有渴，古人多用冷剂，以其皆挟阳气耳。经虽阴而病则阳也。然亦有下清谷，不系热利，纯是阴证，而反见渴者，此是阴在下，隔阳于上。兼因泄泻，津液既去，枯燥而渴。其人虽引饮，所饮自少而常喜温，不可投冷剂，宜理中汤，或四逆汤加人参一钱。渴甚连理汤。
有阳证不渴，阴证反渴者；阳明不甚渴，太阴乃大渴，不可不知。治渴一也，有坚肾水而渴止者，有利小便而渴愈者。坚肾水则用天花粉之属，利小便则用茯苓、猪苓之类。盖太阴以利小便为先，阳明以利小便为戒。少阳以胆经，半表半里，未可下之。其人或大渴不止，当以小柴胡汤加天花粉之属，坚其肾水。肾水既坚，自还渗入大肠，大便微通，热去而渴解。若病在太阳，太阳在膀胱肾经，非利小便则热无从去，渴何由愈？外有非太阳证，烦躁发渴，此乃阴盛隔阳，不当润其渴，惟当治其阴。
烦躁、阴阳经皆有之。阳明经胃有燥屎故烦，此当下之。太阳经已得汗而烦者、五苓散。少阳亦或有烦，宜小柴胡汤。阴烦少阴为多，由阳气传入阴经，阴得阳而烦。自利而渴、烦不眠者、辰砂五苓散。若非是阳气传阴，阴气犯阴经，吐利，手足厥冷而烦。经云：阳虚阴乘之，故烦。又云：阴盛发躁，欲坐井中，吴茱萸汤。甚者，四逆汤加葱白二根。
外有虚烦一证，乃是病愈后，阴阳未复，时发烦热，竹叶石膏汤。痰多睡不宁者，温胆汤。呕者，橘皮汤。详见寒热门潮热虚烦证。若误用药下之，身热不去，微烦者，栀子干姜汤。
自利须辨阴阳。三阳自利，各已本经见之。太经与阳明合病，下利、头痛、腰疼、肌热、目疼、鼻干，宜葛根汤。阳明与少阳合病，下利身热，胸胁痞满而呕，或往来寒热，目疼鼻干，宜大柴胡汤。大抵阳热之利，与阴寒之利，自不同。阳利，粪色必焦黄热臭，出作声，脐下必热，得凉药则止，得热药愈增。阴利必洞下清谷，粪色或白或淡黄，脐下多寒，宜温中止泻之剂，此之谓阴利、阳利，指阴阳二气而言，非曰阴阳二经也。缘阴中亦自有阳利，不可因下利便以为阴也。
外有太阳证，医反下之，遂下利清谷，身体又自疼痛者，急用四逆汤救其里，后得大便已调，身上疼痛，却用桂枝汤解其表。
又有内不太满，犹生寒热，未可下而便下之，内虚热入，挟热自利，脐下必热，大便赤黄色。及下肠间津汁垢腻，名曰利肠，宜白头翁汤，黄芩汤。
要知均为自利，身不热手足自温者，太阴。身体四逆者，少阴、厥阴、其余身热下利。皆属阳经。然阴利有反发热。或初病无热。利后却热。或初得病即身热。继而自利，此阴非阳传阴经之利。详见后段发热证。又有大便五六日，以药利之，利遂不止，用极热剂方瘥。阳有利，阳有秘，当更以他证别之。
外热内烦，下利上渴，或痞、或痛、或呕，常法多用黄芩汤，半夏泻心汤亦可。不若生姜泻心汤之当，或温胆汤加入黄连。其中枳壳去取在人。
诸阳发热，已见前三阳经。阴不发热，惟少阴能发热。然少阴发热有二证，初得病即见少阴证，发热恶寒，头不疼，宜麻黄细辛附子汤。
若下利清谷，身热躁扰，里寒外热，仲景谓之反发热，此乃阴盛隔阳，宜四逆汤、附子理中汤。盖阳气传阴经而下利者，乃是热利，阳陷入里，外所以无热。阴气入阴经而下利者，乃是里寒自利，寒既在里为主，则阳气必客于外，所以外反热。要知阴证，发热自是不同。发于阳而发热者头必疼，发于阴而发热者头不痛，此为验也。
又发汗后只恶寒者为虚，虚乃表虚。发汗后只恶热者为实，实乃里实。只恶寒者，是发其汗，汗出太过，所谓阳微则恶寒，宜芍药甘草附子汤。只发热者，是表已解而里不解，所谓阴微则发热，宜大柴胡汤，或小承气汤。
又有汗下后，阴阳不相入，水火不相济，致余热未退，不可更用冷药。内外俱未可，故宜小建中汤。若其人已虚，虚能生热，宜小建中汤加当归一钱，或四君子汤加黄芪半钱，或十全大补汤调其荣卫。虚者，四桂汤、真武汤。审知是邪热未解，虽经汗下，却不畏虚而养病，宜竹叶石膏汤。
又有潮热一证，经云：潮热者，胃家实也，属阳明经，当下。此之潮热，乃独热往来，多于日晡时发，如潮之长落，有期非若先寒后热，寒往即热来此也。
外有病瘥后，多食发热，名曰食复。作劳发热，名曰劳复。复者，愈而复作之义。食复，宜小柴胡加大黄一钱。劳复，宜枳实栀子汤，或小柴胡汤。今人有澡身浣衣沐发易床之戒，遂以幽冥鬼神之说，盖虑患者初愈，以垢秽为嫌，作劳太过，致成劳复耳。
呕吐，有寒热二证。无物为呕，有物为吐。何以为吐有物？古语只闻有干呕，不闻干吐，太阳与阳明合病，身热头疼项强烦热，鼻干目疼而呕，宜葛根汤加半夏一钱。太阳与少阳合病，头疼腰疼，往来寒热，胸胁疼痛而呕，宜黄芩汤加半夏一钱半，入生姜五片煎。若少阳证具不系合病，呕而热者，宜小柴胡汤。若阳明证具，虽显然有可下之者，兼之呕多，犹属上焦，未可遽下，宜小柴胡汤。若太阳不与少阳阳明合病，而独见太阳证，或吐泻者，恐病人膈间素有痰饮、停饮、伤滞，且以二陈汤定之，候呕吐定，徐进解太阳经药。若先呕却渴者，宜猪苓汤。先渴却呕者，宜治膈间之水，小半夏茯苓汤。渴欲饮水，水入即吐，吐已复渴，名曰水逆，由心经受热，而小肠不利也，宜五苓散。若少阴不渴而吐，或干呕者，理中汤去白术，加生姜。呕而吐涎沫者，吴茱萸汤。太阴厥阴间有呕吐，太阴宜理中汤。厥阴宜四逆汤，并加生姜煎。以上阴证，乃阴中之阴，宜用热剂。阳入阴者，能为利而不为呕，呕属上而近于外也，阳之所入者深故利也，又有阳证病新瘥后见呕，别无所因，此余热在胃脘也，宜竹叶石膏汤，或橘皮竹茹汤。
大凡得之太阳而呕者，必是合病。呕乃病渐入内，非正太阳也。曾记有人初得病，太阳证，有呕吐不住，药投暖剂，莫能治之。知太阳已汗解，固当用冷剂。是太阳见呕，非合阳明，则合少阳，其呕为热，用暖剂非矣。
又记有人初病具太阳证而呕，一家少长，患状悉类，与养胃汤入服，无不立效。此时行之气，适然如此。是为伤寒杂病，又非可以正经伤寒律之。
面赤，分阴阳二毒。太阳不解，阳气怫郁，令人面赤，宜败毒散。下虚、故面戴阳而赤，此阴证，更审有何病，在何经，用药施治。
仲景谓咳逆为哕，有阴阳二证。阴证乃胃寒所生，亦有初本是热，因发汗后，复吐下之，攻热太过，以致胃寒。应寒而咳逆者，橘皮干姜汤，或半夏生姜汤。咳逆就桔梗枳壳汤中加半夏、陈皮等分，生姜十片煎，亦治阴咳逆。阳证咳逆，乃胃家热，小柴胡汤、橘皮竹茹汤。阳咳逆而又兼腹痛者，问其前后，知何部不利，前部猪苓汤，后部调胃承气汤。
发黄有阴阳二证。阳证发黄，留热蓄在脾胃，瘀热与宿谷相搏，蒸郁而黄。凡病人身体发热头面汗出，颈以下都无汗，渴引水浆，小便不利，通身头目悉黄。身干无汗，溺又不利，则热不外越，必蕴蓄而成黄证，宜五苓散用茵陈煎汤调，或栀子汤调服。
又有瘀血一证，遍身亦黄，但瘀血则发狂，大便必黑，小腹按之急痛，而大便却自利以蓄血不可利小便也，宜桃核承气汤。
阴黄，乃太阳经中湿。体痛发热，身如熏黄，终不如阳黄之明如橘子色也。当叩
其小便之利与不利。小便自利，术附汤；小便不利，大便反快者，五苓散。
痉有刚痉、柔痉，又有阴痉、阳痉。痉有汗，为柔；无汗，为刚。缘先因伤风，又感寒湿致然。外证俱能发热恶寒，头颈强急，腰背反张，或瘛疭口噤，状如发痫，又如产后角弓反张。风痉，小续命汤皆可用。审是柔痉有汗者，桂枝汤加葛根一钱，重则附子防风散；审是刚痉无汗，宜葛根汤。若胸满口噤，卧不着席，脚挛咬牙，不恶寒者，大承气汤。
发狂，阳证有二，阴证有一。阳证蓄血如狂，已见发黄条中。阳毒发狂，躁而狂走，妄言叫骂，如见鬼状，面赤咽痛，鼻如烟煤，或身斑如锦，或下利赤黄，宜阳毒升麻汤。阴证，乃是病发于少阴，不当正发汗，医见恶寒，遂强发之，汗因漏不止，其人亡阳，故狂，大与阴极发躁同。南阳云：亦无此一证。当用阴躁之药，加以收汗之剂，玉屏风散，入熟附子一钱，仍外以温粉敷之。或冷汗自出，手足逆冷，其人狂不止者，宜四逆汤冷进。
医治伤寒，多问其小便利不利，赤不赤，以别其阴阳。亦有小便自利，遍数多，所出自少，色不甚清，不可因其利而遽谓之阴。必是小便如常，清而不赤，又无诸阳证，方信里之无热。若病在太阳，身体热，太阳属膀胱未有小便不赤者，不可因其赤，遽谓之实热。必是小便如灰汁，或如陈酒，或如血色，无诸表证，方见其热已入里。又有因发汗过多，津液枯竭，以致小便不利，或涩而赤，医者往往利之，重竭其泽液。又阳明病，不大便，而小便赤涩，或误利小便，则津液愈无，胃愈干燥，此又利小便之戒。
不得眠，阴阳皆有之。正病于不得眠者，阳明也。若少阴当病于欲寐，今乃不得眠，缘阳气入少阴经，非少阴正病也。仲景云：二三日，身热、目疼、鼻干、不得眠者，阳明也。于前阳明证中求药。少阴下利而渴，不得眠，宜猪苓汤。若少阴病得之三二日以上，心中烦，不得眠，黄连阿胶汤。外有因热汗大过，胸中烦躁，不得眠，欲饮水者少少与之，其人发渴小便不利者，五苓散。若因吐下后，心烦气乏，昼夜不得眠，宜酸枣汤。若下后复汗，昼夜烦躁，不得眠夜则安静、不呕不渴，身无大热者，是汗太过，阳气衰遂成阴证，干姜附子汤。外有伤寒已解，或因饮食复剧，烦闷、干呕、口噪、呻吟、错语、不得眠，宜黄连解毒汤。又有病瘥后，自不得眠，宜温胆汤，或眠而精魂散乱，异梦惊悸者，温胆汤尤宜。
古论鼻衄，属太阳经，风寒皆有之。既衄而表证仍在，于寒当用麻黄汤，于风当再用桂枝汤，且谓发烦目瞑，极者必衄。既发烦目瞑，岂纯是太阳经？兼阳明之脉循鼻，是太阳侵入阳明，汗下俱难。若衄已而热不退者，惟升麻葛根汤、败毒散、阳旦汤为稳。衄而烦渴，饮则吐水，先服五苓散，次服竹叶石膏汤。大衄不止宜茅花汤，或黄芩芍药汤，加茅花一撮。
若少阴初得病，医误以正发汗之法，致迫血动经，妄行而衄，其血非独出于鼻，或从口中，或从耳目，又有阳陷入阴，四肢厥逆，医见其厥，谓寒邪在表，从而汗之，当下反汗，以致动血，是谓下厥上逆，为难治。先哲云：桂枝下咽，阳盛则毙，正以此也要知汗不出彻，为阳之衄；误发其汗，为阴之衄。二者大不同也。又云：阳盛阴虚，汗之则死。
恶寒，阴阳皆有之。太阳经伤寒，病在表，故恶寒。少阳半在表半在里，亦微恶寒。阳明在里，本不恶寒，阳明或恶寒者，与太阳合病，未可下，宜小柴胡汤。
三阴，惟少阴经有恶寒之证，太阴、厥阴、皆不恶寒。然少阴恶寒，又有二证。发于少阴者，无热而恶寒，宜温之，属理中汤、四逆汤。少阴无热恶寒，似与前太阳经未即热一条相似，所谓寒未即热者，为太阳证具而未热耳。此之无热恶寒，盖无太阳头痛等证，知为少阴也。阳气传入少阴者，或恶寒而倦，时时自烦，不欲厚衣，属大柴胡汤。
若太阳得汗后，大恶寒者，表虚也，芍药甘草附子汤。表虚恶寒，而筋惕肉瞤者，真武汤。外有太阴自利不渴，厥阴下利厥逆，俱或恶寒。太阴宜理中汤，厥阴宜四逆汤。前既言二阴不恶寒，今又言或恶寒，要知太阴、厥阴，皆不恶寒者，此阳传阴者也。三阴皆能恶寒者，阴入阴者也，特在少阴为多耳。背恶寒有二证，三阳合病，背恶寒者，必口中不仁，口燥舌干也。少阴病背恶寒者，必口中和也。以此别之。合病白虎汤，少阴附子汤。
身体痛，阳证病在太阳，阴证病在少阴、厥阴。在太阳宜汗，于前本经求药。自利而身体痛，无热证者，为阴病也，急当救里，宜四逆汤、附子汤、真武汤去芍药加干姜，或加官桂，如其数。若发汗后身大痛不止，宜小建中汤，和其荣卫。加以筋惕肉瞤者，真武汤。外有阴毒身疼，如被杖，与中湿、风湿等证，皆能身体痛重。《活人书》载之已详。兹不复述。
自汗九证，备见《活人书》。但少阴不得有汗，而或反自汗出以阳气衰少，无以固阴液，故汗不当出而出，宜真武汤。阳明病法多汗而或反无汗，如虫行皮中状者，以病人久虚，津液竭不能为汗，宜用黄芪建中汤。得津液既和，而阳明证仍在，徐用小柴胡汤。若太阳发汗多，遂漏不止，其人恶风，宜桂枝汤加熟附子一钱。漏汗而筋惕肉瞤，身欲振振擗地者，外有头汗数证，引饮，小便不利，身必发黄，已见前发黄证。胸胁微痛，但头汗出、往来寒热，心烦者，小柴胡汤。心下紧满，无大热，但头有汗，此名为水结胸；以头汗别水结证。小半夏茯苓汤，内加苓，倍半夏。
白胎，舌上微白者，未可便为热证。必胎白而厚，其上如刺焦裂破纹，摸之略无小润甚成黑胎，方为热极。加以下证悉具，无表里证，方可用小承气汤、大柴胡汤。亦有病属阴证，下利清谷，阳气客于上焦，烦躁引饮，舌胎如前证，或鼻如烟煤，欲去衣被，不可误以为阳，附子理中汤，四逆汤，冷服。
阴阳之病，皆能发厥，故有阳厥，有阴厥，皆病之深也。二厥惟阳厥易误，当问其初得病如何。若初得病，头不痛，四肢逆冷，足多挛卧，而恶寒或汗，自引衣盖覆，或不渴，或利清谷，或小便自调，人多惺惺而静，此寒厥也。是为阴中之阴，宜四逆汤、附子理中汤。若初得病，头痛身热，外别有阳证，至五六日方发厥。其人虽厥，或畏热或饮水，或扬手掷足，烦躁不得眠，大便秘，小便赤，多昏愦者，此热厥也。是为阴中之阳，宜白虎汤，或大承气汤。热厥，虽手足冷而指甲暖；不若寒厥，并指甲俱冷。此辨阴阳要法也。
近有阳病，自腰以上极热，两脚常冷。盖三阴脉，上不至头、故头不疼；三阳脉，下不至足，故足冷也。
咽喉痛，有阴阳二证。面赤，身发斑如锦，唾脓血而咽喉痛者，此阳毒证，宜阳毒升麻汤。手足厥冷，或吐利而咽喉痛者，此少阴证，宜通脉四逆汤中加桔梗一钱。
又有非是暴寒中人，伏气于少阴，经旬月方发，先咽痛而次下利，宜半夏桂甘汤，谓之肾伤寒。
亦有初得病，头痛发热，无阳毒少阴诸证，而咽喉自痛者。此因感冒后，顿用厚衣被堆壅；或用蛮法。服生姜、热酒即卧，遂成上壅；或先有壅热，欲取凉快，致为外邪所袭。既有风寒，又有热壅。宜参苏饮倍桔梗，加木香半钱，或消风百解散，或败毒散，或五积散、败毒散各半帖，名交加散。
腹肚满痛，有阴阳之别。腹痛属里，正太阳经腹不痛，少阳有胸胁痛而无腹痛。若有阳明腹满急而痛，此为里实，宜大柴胡汤、小承气汤。三阴下利清谷，而又腹痛者，里寒故也。此总论太阳经阳中之阴，四逆汤、附子理中汤。阳气传太阴经，腹满而痛，其证有二，有实痛，有虚痛。肠鸣泄利而痛者，虚痛也，此独论太阴经。阴中之阳，小建中汤，即桂枝加芍药汤。但桂有厚薄耳，不瘥则小柴胡汤，去芩加芍药如数。腹满大便秘，按之痛者，实痛也。桂枝汤加大黄一钱。此之虚痛、实痛。乃是以阳邪渐消为虚，阳气正大为实。又阳气传少阴六七日，腹胀满，不大便者当下，宜大承气汤。痞、结胸，皆误下所致。按之胸膈石硬而痛，小结胸也；不按自痛者，大结胸也；心下满而不痛者，痞也。恶寒身热，病发于阳，未有下证而反下之，则为结胸。恶寒无热病发于阴，不当下而反下之，则为痞。二证之中，又各分阴阳，痞、结胸皆应下。表未解尚恶寒者，且宜解表，用桔梗枳壳汤，和桂枝汤各半帖煎。如表已解，则可用小陷胸汤，以攻小结胸；大陷胸汤，以攻大结胸；或先宜用桔梗枳壳汤，不效则用大、小陷胸汤。此大、小结胸，乃为热结，其人必烦躁、燥，心中懊恼。
又有寒实结胸，虽痛而无烦躁等证。此因下后虚逆，寒气独结。宜理中汤加枳实半钱，茯苓一钱。或枳实理中圆。
又有水结胸，无大热证，头微汗出，宜小半夏茯苓汤。如寒痞，则用理中汤加枳实半钱，茯苓一钱，或枳实理中圆。阳痞时有热证者，先用桔梗枳壳汤，次用黄连泻心汤。虽有热而复恶寒汗出者，附子泻心汤。表解而胃中不和，心下痞硬，干噫食臭，腹中雷鸣下利者，生姜泻心汤，或甘草泻心汤。痞而有阴阳杂证，半夏泻心汤。痞而渴，饮水即吐者，五苓散。亦有不因误下而自痞者，审在何经，且当治本经病，痞甚，则攻其痞。
大结胸为阳，然亦有阴结，用理中热剂。痞则为阴，亦有阳痞，用三黄凉剂。此盖随阴阳变通，不可执也。
喘嗽有阴阳。太阳经喘嗽，略于前本经言之，详见嗽门。少阳有嗽无喘，有喘非少阳也。其见少阳证而嗽者，宜小柴胡汤，加北五味子六分，干姜四分。阳明有喘无嗽，有嗽非正阳明也。其阳明证喘有潮热者，宜大承气汤。阴证喘，唯少阴有之，若四肢沉重疼痛，小便如常，大便自利而嗽者，真武汤去芍药，加北五味、干姜各半钱、细辛三钱。此阴中之阴。若四肢厥逆，腹中痛，泄利下重而咳，四逆汤加北五味、干姜各半钱；下利呕渴；身烦不得眠而咳嗽者，猪苓汤。此阴中之阳。诸阴喘促，最为危证，反阴丹。
谵语属阳，郑声属阴。经云：实则谵语，虚则郑声。谵语者，颠倒错乱，言出无伦，常对空独语，如见鬼状。郑声者，郑重频繁、语虽谬而谆谆重复不自已。年老之人、遇事则谇语不休，以阳气虚故也。此谵语、郑声，虚实之所以不同也。二者本不难辨，但阳盛里实，与阴盛隔阳，皆能错语，须以他证别之。大便秘，小便赤，身热烦渴而妄言者，乃里实之谵语也。小便如常，大便洞下，或发躁，或反发热而妄言者，乃阴隔阳之谵语也。里实宜下，调胃承气汤；热躁甚而妄言不休大渴喜冷，宜理中汤；阴隔阳，宜温胆汤、四逆汤、附子理中汤。又有不系正阳明，似困非困，间时有一二声谵语者，当随证施治。
外有已得汗，身和而言妄者，此是汗出后，津液不和，慎不可下。乃非阳非阴者，宜小柴胡汤和建中汤各半帖，和荣卫，通津液。若阳传入阴，自利，手足厥逆，语或错乱。此虽已自利，其中必燥屎，犹当下之。阴中之阳，宜调胃承气汤。瘀血在里，大便黑，小便利，小腹痛，其人如狂、谵语者，桃核承气汤。妇人伤寒发热，经水适断，此热入血室，其血必结，亦能谵语，宜小柴胡汤。病后血气未复，精神未全多于梦寐中，不觉失声如魇，此不系谵语郑声，宜温胆汤。去竹茹、入人参半钱。或用六君子汤。
多寐四证，风湿多寐，见《活人书》，不可更发汗，宜败毒散。属太阳经。
久不得寐，一旦欲寐，别无余病，此为阴阳和而愈也。若少阴得病，但欲寝者，急投四逆汤。
外有狐惑，忽忽喜寐，当于《活人书》求之。
小便难，须别阴阳。经云：阴虚则小便难。然阴虚则阳必凑之。于小便故难，而其色赤黄者，为阳所凑，中有热也。是阴血虚，不足以胜阳气，则阳盛而便难，宜五苓散加滑石末。太阳病发汗，遂漏不止，其人恶风，四肢微急，难以屈伸，而小便难者，是阳气虚，不足以固阴液，则液干而便难，宜桂枝汤，加熟附子一钱，或更加茯苓，又有阳明短气，腹满，胁下及心痛，鼻干，不得汗，身黄，小便难，潮热而哕者，小柴胡汤加茯苓一钱。经云：日晡所发潮热者，胃家实也。此属阳明当下证。然亦有每至脯时发热，五更复退，而大便自利，用姜附辛热剂而愈。岂可以日晡潮热，遽谓之阳？遽谓之实？要须以他证参之。愚曾治患人沈其姓之子，乃所亲见而亲试者也。
三阳有头痛，三阴无头痛，此论古矣。然阴间有头痛，阳间有不头痛，似非正法。曾治邻叟范家，身热、头略不疼，进小柴胡汤八服才愈，亦不可不知。诸病已解，无别证，但头疼者，连须葱白、生姜煎汤。若发汗太过致头疼甚者，宜小建中汤加芎一钱。
阳病能食，阴病不能食，热则消谷善饥。阴证能食，为欲愈，以阳气复也。然犹不可多与之食恐脾气尚怯，不能消化。阳病不节食，则增病；愈后多食，则病复生。古谓之食复，今谓之发哺。以谷气多则助阳气，稼穑作甘辛，甘辛发散为阳也。所以病后虚烦一证，先贤以为损谷则愈。
伤寒治法，阳有此证，阴亦有此证。似阳而阴，似阴而阳，最难分别，毫厘之差，千里之谬。前之所述，虑证及此，故逐条辨论。其如阴毒、阳毒、风温、湿温、温疫、温疟、吐血、吐蛔、发斑、两感、百合、狐惑、阴阳易、毒心气包络、当并遵南阳《活人书》。用药何在具陈。况治伤寒大纲，不出阴阳。举其纲，则虽节目纤悉，有未能尽，不妨于《活人书》参考。胃中冷，吐蛔。吐蛔，人皆知为阴也。然亦有阳证吐蛔者，盖胃中空虚，既无谷气，故蛔上而求食，至咽而吐，又看别证如何，不可专以胃冷为说。曾记一人，阳黄吐蛔，又大发斑，阳毒证。口疮咽痛，吐蛔，皆以冷剂取效，是亦有阳证矣。伤寒先犯太阳，以次而传，此特言其概耳。然耳中变证不一，有发于阳，既少阴受之者。有夹食伤寒，食动脾、脾太阴之经。一得病，即腹满痛者。亦有不循经而入，如初得病，径犯阳明之类，不皆始于太阳也。亦有首尾止在一经，不传他经；亦有止传一二经而止者，不必尽传诸经也。至如病之逾越，不可泥于次序，当随证施治。所以伤寒得外证为多。仲景云：日数虽多，有表证者，犹宜汗；日数虽少，有里证者，即宜下。
古论：少阳居阳明之次，此以五行生克论。若谓阳主生，则水生木，太阳膀胱阳水，合传之少阳胆木，兼太阳在表，少阳表里之间，阳明在里，自外渐入内，次第正当如此。果如《伤寒论》中所说：一日太阳，二日阳明，三日少阳。岂可第二日病在里，而第三日方半表半里者乎？愚固不能辄反其说，然于心终所未安。伤寒六日或七日，若一手有脉，若两手俱无，此欲成候也，宜半夏泻心汤，或生姜泻心汤。此合病之剂。阳明下证已具，其人喘嗽，或微恶寒，为太阳阳明；或往来寒热，为少阳阳明；于阳明证中而有太阳、少阳证未罢。此非正阳明也，慎未可遽下。所以古注阳明有三，常须识此。
有伤寒杂病，有伤寒正病。伤寒杂病者，难以正病治。如病证状不一，有冷有热，阴阳显在目前，当就其中大节先治，其余证则徐治。然亦不可用独热、独寒之剂。又如呕、渴、烦热，进小柴胡汤，呕、渴、烦热止矣，而下利不休。以小柴胡汤为非，则呕、渴、烦热不应止，以为是，则下利不应见。吐利厥逆，进姜附汤，吐利厥逆止矣，而热渴谵语，昏不知人。以姜附为非，则吐利厥逆不应止，以为是，则热渴谵语不应见。此亦伤寒杂病。虽无前项冷热二证，显然并见之迹，而阴中有阳，阳中有阴，潜伏其间，未即发见。用药一偏，此衰彼盛。医者当于有可疑之处，能反复体认，无致举一废一，则尽善矣。
伤寒有坏病者，缘已发汗、吐下仍不解，为坏病。如或病中、又感寒热异气。若重感于寒，则先热后寒，而为温疟。重感于风，则四肢不收，头疼身热，常自汗出而为风温。重感温热，则身发斑，为病最重，而为温毒。至此则经候传变，无复纪纲，皆名坏伤寒，当《活人书》中本病而治之。
伤寒要紧处，在分表里。而为汗下，有病人自汗、自下者，有医用药汗之、下之者，中间节目颇多。汗药宜早，下药宜迟，此亦大纲之论耳。且夫失血家不可发汗，淋家不可发汗。如此等类，岂宜遽用表剂？当徐徐解散。
苟或不当汗而强汗，则津液耗竭，变生百病，因兹夭伤，岂可一以汗药宜早为说？阳明汗出而多，宜急下；少阴下利而渴，宜急下；厥阴舌卷囊缩，宜急下。如此等证，当用速利之剂。苟或当下而不下，则热毒转深，遂致失下，不可救疗，岂可一以下药宜迟为说？
又发汗之法，但欲遍身濈濈，不欲淋漓。下之法，进一服后，如人行十里许未通，方进次服，已通之后，服不必尽剂。伤寒用药，不可轻易解表。虽当用麻黄、桂枝，亦宜先用芎、芷、朴、术，如和解散、芎芷香苏饮加苍术之类。攻里虽当用大承气、大柴胡。且先用小承气、小柴胡。又阴证虽合用四逆汤，且用理中汤；欲用真武汤，且用三白汤。庶不失古人重敌之意。若证候已危，不可失机，勿拘此说。
伤寒有阴证而头或疼，未有正阳证而头略不疼者。有阴证而反发热，未有正阳证而身不热者。有阴证而或小便自赤，未有正阳证而小便不赤者。此当正法也。
感冒为病，亦有风寒二证。即是伤寒外证，初感之轻者，故以感冒名之。若入里而重，则是正伤寒。初感用药与前项太阳证一同。今病人往往恶言伤寒，不知轻则为感，重则为伤，又重则为中。有其病而讳其名，甚为无义，特以俗呼为大病，故讳言之耳。
曾有病人发热畏寒，身疼头痛，医谓太阳证，以五积散表之。六日后，发渴谵语，大便自得病竟不通，用小柴胡汤，继以大柴胡汤。得利后，忽四肢逆冷，舌卷囊缩，气息喘急，面里睡卧，用真武汤。利不止，而病如故，遂用附子理中汤、四逆汤。方得利止，手足稍温。当夜贴然，次日忽又发热，谵语口渴，小便赤痛。又经六七日，大便仍复不通，再用润肠丸，通得大便，而诸证不减。后只用温胆加人参，及减桂五苓散，久而渐愈。此病用凉药则阴胜，用温药则阳胜。随手辄变，皆是用之过也。若四逆之后，阳证仍复，医苟不审，再用大柴胡、承气之属，必又复为阴。所以终收功于温胆汤、五苓散，以平稳故也。故出为用药太过之戒。
春病曰温，夏病曰热，不出此诸证，但因时而异其名耳。其时有不正之气，感袭于人，因得时气之名，今俗总呼为伤寒。只是天气尚热，古人有用热远热之戒。桂枝汤宜加黄芩，名阳旦汤；五积散宜加石膏、升麻、知母。其真武汤。乃阴证之先剂，或未敢遽用熟附，则不若生附为稳，或半生半熟。若其人多痰，附子尤宜生用。寻常感冒，和解散、香苏饮，或可加苍术，不换金正气散、普贤正气散、对金散子、养胃汤。皆是手、面表散之剂。解肌热及上焦热，参苏饮、败毒散、百解散、十神汤。太阳有风与寒之不同，三阳有正证合病之不同，不可不别。
北人初得病，以苍术、麻黄。并用相半，为发汗第一义。才觉壮热，便用防风通圣散。南北殊俗，其禀受素实故也。
曾记一老成人言：感冒服发汗药，得汗证候尽除，只身热未退。再用热药，而热仍在。表里都无别病，温凉汗下，俱所不可者，宜进养正丹四五十粒。
病愈后，别无他证，只微热未尽除。其人脾气久虚，欠调理，脾主肌肉，故生余热。燥补不可，宜用理中汤，加蜜一匙头许煎。
元是阳证，因汗下太过，遂变成阴，便当作阴证治。却不可谓其元初是阳，拘拘于阳传阴之说。乃是三阳坏证，转为阴也。此为阳之反，而非阳之传。
有虚人感冒发热，才得一日，热不为久，又不为重，便见谵语，此乃虚不禁热。不可遽用十分冷剂。
三阴不头痛，自是正病。然阴盛隔阳者，亦有头疼，以其病本在阴，而阳又为阴所病，故亦见阳证也。有元是阳证。因冷剂太骤，遂见下利不止，而诸阳证仍在，略不少衰。此当以暖药固其下洞，稍定又宜随证治之。不可用热。初病是阳经见头痛，以次阳传入阴，头略不疼，不可便谓不疼为阴证。须问其得病之初，头疼与否？
有汗下而热不退，多用凉肌药。而又不退，动至半月或兼旬者，乃是阳气离经，不能复还，客于皮肉之间。病此甚众。此当调补收敛之，不可用辛热重剂药。又病六七日，候至寒热作汗之顷，反太躁扰，复得汗而解。盖缘候至之时，汗已成而未彻，或者当其躁扰，误用冷剂，为害非轻，不可不审也。
有微恶风，微发热，起居饮食自如常，但不甚清快，又不可过用表剂。若投以和解、养胃、对金之类不效者，宜神术散。有阳证下后，热退脉平，而神思恍忽，昏昏不知痛痒处，不省人事，如痴如喑。不可谓其为虚，妄投补剂。只一味参汤，或不药自愈。
阳证身热而胸膈痞塞者，减桔梗、枳壳之半，前胡、柴胡足其数。
伤暑  ***************************
伤暑必自汗背寒，面垢，或口热烦闷，或头疼发热，神思倦怠殊甚。所谓暑伤气而不伤形是也。但身体不痛，与感风寒异。宜香薷饮、六和汤、香薷汤。
呕而渴者，浸冷香薷汤，或五苓散兼吞消暑圆。呕不止者，枇杷叶散去茅根，吞来复丹。呕而，痰欲暑散，消暑圆。或小半夏茯苓汤，或消暑饮。
泻而渴者，生料平胃散和生料五苓散各半帖，名胃苓饮。间进来复丹，此丹本非治泻之药，唯施之暑泻则宜，然泻甚亦不可用。泻定仍渴，春泽汤，或缩脾饮。伤暑心头痞闷人皆谓暑毒攻心，不知有暑即有痰。痞闷者，痰为之也。
盛暑涂中，仓卒无水，渴甚，急嚼葱头二寸许，抵饮水二升。
泻而复痛，有积者，生料五苓散，藿香正气饮，匀各半帖。若泻虽无积，其腹痛甚，生料五苓散，加木香七分，或六和汤，加木香半钱，或不加木香，止与二药，煎熟去滓，调下苏合香圆。
又有不渴而腹干痛者，六和汤煎熟，调苏合香圆尤宜。
泻而发热者，胃苓饮。泻而发渴者，胃苓饮兼进缩脾饮。泻渴兼作未透者，汤化苏合香圆，吞来复丹，或研来复丹作末，白汤调下。已透者，香薷饮。感冒外发热者，六和汤、香薷汤、香薷饮。身热烦者，五苓散，或香薷汤加黄连一钱。热而汗多，畏风甚者生料五苓散。热而渴者，五苓散兼进缩脾饮。
暑气攻里，热不解，心烦口干，辰砂五苓散，或香薷饮加黄连一钱。若大渴不止，辰砂五苓散吞酒煮黄连圆。
暑气攻里，腹内刺痛，小便不通，生料五苓散，加木香七分。
冒暑饮酒，引暑入肠内，酒热与暑气相并。发热大渴，小便不利，其色如血，生料五苓散去官桂加黄连一钱；或五苓散去桂，吞酒煮黄连圆。
暑气入肠胃，而小便艰涩不通者加味香薷饮，仍佐以三黄圆。
暑气入心，身烦热而肿者，宜辰砂五苓散，或香薷饮加黄连一钱。
伤暑而伤食者，其人头疼背寒，自汗发热，畏食恶心，噫酸臭气，胸膈痞满，六和汤、倍砂仁。
若因暑渴，饮食冷物，致内伤生冷，外伤暑气，亦宜此药。暑偏要入心者，心属南方离火，暑气所入，各从其类。小肠为心之腑，利心经暑毒，使由小肠中出，五苓散利小便，为治暑上剂也。
有伤于暑，因而露卧，又为冷气所入，其人感暑复感冷。自汗怯风，身疼头痛去衣则凛着衣则烦或已发热，未发热，并宜六和汤内加扁豆、砂仁。一方用藿香，一方用紫苏。正治已感于暑，而复外感于风寒，或内伤生冷，以藿香、紫苏，兼能解表，砂仁、扁豆，兼能温中。然感暑又感冷，亦有无汗者，只宜前药。若加以感风。则断然多汗，审是此证，宜生料五苓散，内用桂枝为佳。市井中多有此病，往往日间冒热经营，夜间开窗眠卧，欲取清凉，失盖不觉，用药所当详审，有此证而发潮热，似疟，犹未成疟者，六和汤、养胃汤各半帖，相和煎。有此证而鼻流清涕，或鼻孔热气时出，六和汤加川芎半钱，羌活七分。
有因伤暑，遂极饮以冷水，致暑毒留结心胸，精神昏愦，语音不出，煎香薷汤，化苏合香圆服。
有因伤暑，用水沃面，或入水洗浴，暑湿相搏，自汗发热，身重，小便不利，宜五苓散。
伤暑而大汗不止，甚则真元耗散，宜急收其汗生料五苓散倍官桂，或加黄芪如术之数，此亦古法也。
伤暑自汗，手足厥冷者，煎六和汤，调苏合香圆。伤暑自汗，手足时自搐搦者，谓之暑风。缘已伤于暑，毛孔开，而又邪风乘之，宜香薷饮、或香薷汤，并可加羌活一钱。痰盛者，六和汤半帖，和星香散半帖。
暑月身痒如针刺，间有赤肿处，亦名暑风。末子六和汤和消风散，酒调服。暑风而加以吐泻兼作者，六和汤、藿香正气饮各半帖，加全蝎三个。
有暑毒客于上焦，胸膈痞塞，汤药至口即出，不能过关，或上气喘急，六和汤浸冷，调入麝香少许。
伏暑烦渴而多热痰者，于消暑丸中，每两入黄连末二钱，名黄连消暑圆。或二陈汤，或小半夏茯苓汤，并可加黄连一钱。暑气久而不解，遂成伏暑，内外俱热，烦躁自汗，大渴喜冷，宜香薷饮加黄连一钱，继进白虎汤。若服药不愈者，暑毒深入，结热在里，谵语烦渴，不顾去近衣，大便秘结，小便赤涩，当作热病治，可于伤寒阳明证求药。
伤湿  ***************************
（附：痹）
伤湿为病，发热恶寒，身重自汗，骨节疼痛，小便秘涩，大便多泄，腰脚痹冷，皆坐卧卑湿，或冒雨露，或着湿衣所致，并除湿汤。
又前诸证而腰痛特甚，不可转侧，如缠五六贯重，皆由湿气入肾经。肾属水，从其类也。宜肾着汤，或渗湿汤煎服。
小便秘，大便溏者，《尚书》雨淫腹疾者是也。五苓散吞戊巳圆。戊巳属土，土能克水因以得名。五苓乃湿家要药，经云：治湿不利小便，非其治也。义盖取此。
伤湿而兼感风者，既有前项证，而又恶风，不欲去衣被，或额上微汗，或身体微肿汗渍衣湿当风坐卧，多有此证，宜除湿汤、桂枝汤各半帖，和服。令发微汗，若大发其汗，则风去湿在，已得汗而发热不去者，败毒散加苍术一钱，防风半钱。
伤湿又兼感寒，有前诸证，但无汗，惨惨烦痛，宜五积散和除湿汤各半帖。微发汗已，仍复热而渴者，除湿汤半帖和五苓散半帖。
伤湿而兼感风寒者，汗出身重，恶风喘满，骨节烦疼，状如历节风，脐下连脚冷痹，不能屈伸，所谓风寒湿合而成痹。宜防己黄芪汤、或五痹汤。详五痹，用药于风湿最宜。若因浴出，未解裙衫，身上未干，忽尔熟睡，攻及肾经。外肾肿痛，腰背挛曲，只以五苓散一帖，入真坯少许，下青木香圆。如此三服，脏腑才过，肿消腰直，其痛自止。
伤酒  ***************************
伤酒，恶心呕逆，吐出宿酒，昏冒眩晕，头痛如破，宜冲和汤，半夏茯苓汤，或理中汤加干葛七分，或用末子理中汤和缩脾饮。酒渴，缩脾汤，或煎干葛汤，调五苓散。久困于酒，遂成酒积，腹痛泄泻，或暴饮有灰酒，亦能致然。并宜酒煮黄连丸。多饮结成酒癖，腹中有块，随气上下，冲和汤加蓬术半钱。酒停胸膈，为痰饮者，枳实半夏汤加神曲麦芽各半钱，冲和汤加半夏一钱，茯苓七分。
多饮酒积入脾，遂成酒黄。详见拾遗门疸证。
伤食  ***************************
伤食之证，胸膈痞塞，吐逆咽酸，噫败卵臭，畏食，头痛，发热恶寒，病似伤寒，但身不痛耳。治中汤加砂仁一钱，或红圆子、小七香圆和服。
食过多而伤，停留中脘，闻食气则呕。二陈汤加砂仁一钱。未愈，更加丁香半钱，或治中汤加砂仁一钱，丁香十粒。大呕不止者，大便去之，枳实半夏汤加砂仁一钱，白豆蔻仁半钱，咽感应圆。
初因食一物过伤，得病后再食之，旧病复作，一味红圆子常服。
伤食，腹痛胀满，大便不通，遂成食积。小七香圆一帖，用水一盏，姜三片，煎八分，去姜，吞感应圆。
伤食泻（见大小腑门泄泻证）
伤于生冷油腻，停滞膈间，脾气不温，食难消化；或多餐糯食，及一切非时难化之物。并宜红圆子、金上牢内消圆。
伤食兼感风寒，其证与前同。但添身疼一证，俗谓之夹食伤寒。宜生料五积散、或养胃汤、香苏饮、和解散选用。若不瘥，而病入里者，宜下之见诸伤门。伤风寒证。食蟹太过致伤，一味丁香足以治之。有饮食不节，所伤，以致半身不遂。状如中风，不可作风治。盖人之饮食，下咽而入肝，由肝而入脾，由脾而入胃，因食所伤肝食不理，故痰涎壅塞。若中风然，亦有半身不遂者，肝主筋故也。治以风药则误矣，宜用消食之剂，其中当木瓜散，却不可妄下之。食毒物，非时物，多病，此不伤脾，不伤胃，而伤肝。病不在下，故不可妄下。

卷三·诸气门  ——————————————————————————————————————————————————————————————————————————————————————————

七气  ***************************
七气致病，虽本一气，而所以为气者，随证而变、《三因方论》最详。喜怒忧思悲恐惊，谓之七气。所伤有小痰在咽喉间，如绵絮相似，咯不出咽不下，并宜四七汤。未效，进丁沉透膈汤。审知是思虑过度，宜四七汤去茯苓，加半夏如数，仍加石菖蒲、人参各半钱。审知盛怒成疾，面色青黄，或两胁胀满，宜调气散，或四七汤加枳壳、木香各半钱。因惊恐得疾，心下怔忡者，见惊悸门。外有七气，眩晕者，当于诸中门中气证取药。
痞塞  ***************************
（附：噎膈）
诸痞塞及噎膈，乃是痰为气所激而上，气又为痰所膈而滞，痰与气搏，不能流通，并宜用二陈汤，加枳实、缩砂仁各半钱，木香一钱，或五膈宽中散。应诸痞塞胀满，胸膈不利，或气上逆，或腹疼痛，并宜木香流气饮。应膈上诸般冷气，不问痞塞及疼痛，且与姜汁一二盏，痰饮尤宜。
邪气作痞，宜用疏剂。若气不顺，冲上而为痞，此乃虚痞，愈疏而痞愈作，宜于收补之中，微有疏通之意，决不可十分用香剂。古方载泻后膈痞，用理中，即此意也。
因七气所伤，结滞成疾痞塞满闷，宜四七汤，或导痰汤加木香半钱，或下来复丹。因冷气滞停中脘，痞塞，并可用挝脾汤加丁香，或丁沉透膈汤。因伤食痞塞，见诸伤门伤食证。气虚上逆，遂成痞塞而疼者，六磨饮吞黑锡丹。
痞塞服诸药不效，大便不甚通者，宜感应丸，加巴豆或半硫丸、备急丸、木香槟榔丸通之。
因怒痞塞，见本门七气证。诸五噎五膈，并宜五膈宽中散；不效，谷神嘉禾散，前痞塞诸药皆可选用。噎膈甚而水浆不入，药食皆不下，食入口即吐者，当镇坠之，宜盐汤下灵砂丹，仍以嘉禾散作末，干点服。
积聚  ***************************
五脏之积曰五积，六腑之积曰六聚。积有定形，聚无定处，不问何经，并宜十味大七气汤，吞下尊贵红圆子，须日数服。木香、槟榔去气积，神曲、麦孽去洒积，虻虫、水蛭去血积，礞石、巴豆去食积，牵牛、甘遂去水积，雄黄、腻粉去涎积，硇砂、水银去肉积，各从其类也。
有饮癖结成块，在腹胁之间，病类积聚，用破块药多不效。此当行其饮，宜导痰汤。何以知为饮？其人先曾病瘥，口吐涎沫、渍水、或素来多痰者是也。
又多饮人，结成酒癖。腹肋积块，胀急疼痛，或全身肿满，肌黄少食，宜十味大七气汤红酒煎服。
肝积在左胁下，状如覆杯，或如鳖，或呕逆，或痛在两胁，牵引小腹，足寒转筋，久则如疟。名曰肥气，宜大七气汤煎熟，待冷，却以铁器烧通赤，以药淋之，乘热服。肺积在右胁下，大如覆杯，气逆背痛，或少气喜忘，目瞑肤寒，皮中时痛，如虱缘针刺，久则咳喘，名曰息贲，宜大七气汤，如桑白皮、半夏、杏仁各半钱。
心积起脐下，直至心，大如臂，腹热咽干，心烦，甚则吐血，名曰伏梁，宜大七气汤加石菖蒲、半夏各半钱。
脾积在胃脘，大如覆杯，痞塞不通，背痛心疼，饥减饱见，腹满吐泄足肿肉消，久则四肢不收，名曰痞气，宜大七气汤下红圆子。
肾积发于小腹，奔上至心，上下无时，如奔豚走，饥见饱减，小腹急，腰痛口干，目昏骨冷，久则骨痿，名曰奔豚，宜大七气汤倍桂，加茴香、炒楝子肉各半钱。若腹中似若癖瘕，随气上下，未有定处，宜散聚汤。
若气作痛，游走心腹间，攻刺上下，隐若雷鸣，或已成积，或未成聚，以全蝎四个，劈破，煎汤，调苏合香圆。
有正当积聚处，内热如火，渐渐遍及四肢，一日数发，如此二三日又愈，此不当攻其热。
又有元得热病，热留结不散，遂成癥癖，此却当兼用去热之剂。
有病癥瘕腹胀，纯用三棱莪术，以酒煨服，下一物如黑鱼状而愈，或加入香附子用水煎，多服取效。
又有病此者，用姜苏汤，吞六味圆。六味者，乃小七香圆、红圆子、小安肾圆、连翘圆、三棱煎、理中圆六件等也。
诸饱气，并见诸痛门腹痛证。
肿  ***************************
肿病不一。遍身肿、四肢肿、面肿、脚肿，方谓之水气。然有阳水、有阴水，并宜先用五皮饮，升降汤，或除湿汤加木瓜、大腹皮各半钱。如未效，继以四磨饮，兼吞桂黄圆。肿总名钟也，寒热气所钟聚也。应阴水、阳水及蛊胀，服药外并宜赤小豆粥佐之。
遍身肿，烦渴，小便赤涩，大便多闭，此属阳水。轻宜四磨饮，添磨生枳壳，兼进莱菔饮。重则疏凿饮子，万灵饮利之，以通为度。
亦有虽烦渴，而大便已利者，此不可更利，宜用五苓散，加木通、大腹皮半钱，以通小便或分心气饮。
遍身肿，不烦渴，大便自调，或溏泄，小便虽少，而不涩赤，此属阴水，宜实脾饮。小便多少如常，有赤时，有不赤时，至晚则微赤，却无涩滞者，亦属阴也，不可遽补，木香流气饮，继进复元丹。若大便不溏，气急胀满，宜四磨饮，下黑锡丹。
感湿而肿者，其身虽肿，而自腰下至脚重，腿胀满、尤甚于身，气或急或不急，大便或溏或不溏，但宜通利小便，多服五苓散，吞木瓜圆，间进除湿汤加木瓜、腹皮各半钱。炒萝卜子七分半，碾碎之。
有患生疮，用干疮药太早，致遍身肿，不可妄施他剂，若大便不通，升麻和气饮。若大便如常，或以自利，当导其气，自小便导之，宜五皮饮和生料五苓散。腹若肿，只在下，宜除湿汤和生料五苓散，加木瓜如泽泻之数。
有元肾气根下注，而成脚肿，此当就元头上治，不可妄以脚气药施之。盖气入肾，则先脚肿，而后肾疼气注，则先肾疼，而后脚肿，五心缺而平，唇肿脐突者，不可治。
病后浮肿，此系脾虚，用二分平胃散、一分五苓散，和匀，汤调，或生料煎服。或用生料平胃散，加木瓜、腹皮、人参各半钱，茯苓一钱；或六君子汤加木香半钱，肿甚者，木香流气饮。
有浑身水肿，以青蛙一二个，去皮火炙食之，肿退。亦有单独腹胀，用亦效者。治阳水浮肿，败荷叶烧存性、碾末，米饮调下。荷叶服之令人瘦劣，今假病，欲容体瘦以示人者，一味服荷叶灰，故可以退肿。
浮肿之处，若焮，然赤肿而坚，其人或增寒壮热，或为痈疽，或遍身生疮而肿，并见疮毒门。
四肢肿，谓之肢肿，宜五皮饮，加姜黄、木瓜各一钱，或四磨饮。
脚肿见本门脚气证。
面独肿，苏子降气汤，兼气急者尤宜。或煎熟去滓后，更磨沉香一呷。
有一身之间，唯面与双脚浮肿，早起则面甚，晚则脚甚，经云：面肿为风，脚肿为水，乃风湿所致，须问其大小腑门通闭，别其阴阳二证。前后用药惟除湿汤，加木香、腹皮、白芷各半钱，可通用。或以苏子降气汤、除湿汤各半帖煎之。
蛊胀  ***************************
蛊与鼓同。以言其急实如鼓，非蛊毒之蛊也。俗谓之膨脝，又谓之蜘蛛病。所感不同，止是腹大而急，余处皮肉如常，未辨何证，宜用木香流气饮，或五苓散。
此病多以积渐而致，或者病后藏气未复，邪气乘虚，切不可妄下。气急者，苏子降气汤；虚者，可用谷神嘉禾散，加熟附子半钱，佐以复元丹。
若腹内热急，大便或秘者，宜备急圆，或木香槟榔圆，或用大黄、厚朴、陈皮、枳实、通大便上策。
若因食伤而腹暴胀，见伤门伤食证。
中毒腹胀，权宜用解毒丸，或甘豆汤。
脚气  ***************************
（附：下血）
风寒暑湿，足常履之，遂成脚气。诸邪气，不问久近干湿，及属何经，并可用除湿汤加木瓜、槟榔、白芷各半钱，或芎芷香苏散加赤芍药、萆薢各半钱，仍吞木瓜圆。此药宜常服。脚气发动，而两足痛不可忍者，五积散加全蝎三五个，入酒煎。
若鹤膝风，则于五积散中加松木、杉木二节。
脚气发动，必身痛发热，不可妄用伤寒等药。缘脚气类伤寒，若卒起脚弱或小腹不仁，或举体转筋，或见食呕逆，或两颈赤肿，便当作脚气治。干者，于前二药中或更加萝卜子炒研碎半钱，湿者于前二药中，加青橘皮十数片。
切记脚气不可令下寒，亦不可妄用寒药，得温则消散。
脚气，跟注一孔，深半寸许，每下半日，疼异常，此乃脚气注成漏。以人中白于火上煅，中有水出，滴入疮口。
脚气发热不退者，败毒散加木瓜一钱。或用败毒散、五积散各半帖和匀，名交加散，更加木瓜一钱。
若久履湿，而得两脚或肿或疮，五苓散下。或和气饮，加木瓜、萝卜子各半钱，大黄一钱。
脚气小便不通，宜生料五苓散一帖，除湿汤一帖，加木瓜二钱，分二服。若小大便俱不通，五苓散、复元通气散。
脚气喘急者，此系入腹，宜苏子降气汤，或沉香降气汤，仍佐以养正丹，或四磨饮。
脚气迫肺，令人喘嗽，宜小青龙汤。每服加入槟榔一钱，重煎服。
脚气畏食者，宜生料平胃散，加木瓜一钱，呕逆恶心，宜八味平胃散，加木瓜一钱。
脚气日久，脚胫枯细，或寒或热，或疼或痒，或一脚偏患软弱，軃曳，状如偏风者，宜小续命汤加木瓜。或独活寄生汤、附子八味汤、吞活络丹、虎骨四斤丸之类。脚气血虚，芎芷香苏散，内加木瓜、羌活、赤芍药，如芎芷之数。
脚转筋，用龙胶散。
脚心痛者，宜大圣散二钱，重入木瓜末半钱，一作一钱，豆淋酒调。仍用川椒、香白芷、草乌煎汤洗。
孕妇脚肿，枳壳散。详见妇人门。
阴㿗气  ***************************
一核偏坠，或俱肿胀，或一核缩入小腹，痛不可忍，用手按捺，方得还旧，是为㿗气。宜蟠葱散，吞下茱萸内消丸。若未愈，荜澄茄散，下大茴香丸。
若大小腑不通，宜木香圆半帖，以通润之。却以斑蝥十个，去足头翅，锉碎同炒，去斑蝥出火毒，浓煎灯心汤，调五苓散下五七十丸。或用灯心葱，入水酒内煎，去灯心葱，调五苓散。若痛入腹，逆上攻心，至成呕逆，先用盐酒下养正丹，次用生料五积散，加吴茱萸、茴香、桃仁、玄胡索各炒入半钱。有因登高攧伤外核，以致肿疼，或小便出血，或小便不通，宜五苓散，和复元通气散服。
有阴㿗，大如斗，诸药不能效者，宜当归四逆汤，加生姜、茱萸效。
手气  ***************************
手气，手肿痛，或在掌指连臂膊，并五痹汤、蠲痹汤。
小肠气  ***************************
气因寒聚为疝，血因寒聚为瘕，即是疝气。今谓之横弦竖弦，绕脐走注，小腹㽲痛，宜蟠葱散，吞下茱萸内消丸，或盐酒调异攻散。
不问何证，皆可用生料五苓散，加炒茴香半钱或一钱。服药未效，大痛攻刺不已，阴缩手足厥冷，宜香附子，仍炒盐乘热用绢裹，熨脐下。若大小腑不甚通者，五苓散加桂，下青木香圆。
初发或头疼身热，或增寒壮热，并宜参苏饮加木香。有逆上攻心，下不觉痛，而见心疼者，宜以生韭捣取自然汁，和五苓散为圆，茴香汤下。亦于心痹疼证中互言之，有肾气才动，心气亦发，上下俱疼者，宜异攻散吞茱内消圆。或且专治下，下痛定，则上痛定矣。
有肾气逆上，痰涎壅塞，迷闷，宜肾逆散，吞养正丹。凡人忽患胸背手足、颈项腰胯、痛不可忍，连筋骨牵引吊痛，坐卧不安，走易不定，俗医不晓，谓之走注，用风药及针灸，非也。又疑风毒结聚，欲成痈疽，妄以药贴亦非也。或头痛不可举，或神意昏倦，多睡，或饮食无味，痰唾稠粘，夜间喉中如锯声，多流涎唾，手足重坠、痹冷，脉不通，误认为瘫痪，亦非也。凡此乃是痰饮顽涎，伏在心膈上下，变为此疾。

卷四·诸血门  ——————————————————————————————————————————————————————————————————————————————————————————

鼻衄  ***************************
鼻通于脑，血上溢于脑，所以从鼻而出。凡鼻衄，并茅花汤调止衄散。时进折二泔，仍令其以麻油滴入鼻，或以萝卜汁滴入亦可，茅花、白芍药对半尤稳。
诸失血而发热甚者，难治。十仅可一二全者。
有头风自衄头风才发，则衄不止，宜芎附饮，间进一字散。
有因虚致衄，此为下虚上盛，不宜过用凉剂，宜养正丹及紫霞丹，仍佐以四物汤、芎归汤，磨沉香服。
伤湿而衄，肾着汤，加川芎名除湿汤。
伤胃致衄者，名为酒食衄。
扑致衄者，名为折伤衄。外，喜怒忧思诸气，皆能动血，以此致衄者，名五脏衄。上膈极热而衄者，金沸草散去麻黄、半夏，加茅花如荆芥数。或用黄芩芍药汤，加茅花一撮。虚极者，茯苓补心汤。
饮酒过多，及食热物而衄，先用茅花汤，衄愈甚，则理中汤加干葛、川芎各半钱；或止川芎，不必干葛；或于理中汤去干姜，用干葛；或只依本方，并芎不必加；或止用干姜甘草二味。
攧而衄不止，苏合香丸一丸；或以小乌沉汤一钱，白汤调下；或煎浓苏汤，独调小乌沉汤；或添入黑神散一钱，盐汤调下，亦得乃蓦然以水喷其面，使载惊则止。小乌沉浓苏汤调，非特攧而衄，而五窍出血皆治，不因攧而衄者亦治。诸窍血，皆可以水沃噀，惊则血止。
曾病衄愈后，血因旧路，一月或三四衄，又有洗面而衄，日以为常，此即水不通借路之意。并宜止衄散，茅花煎汤调下，或四物汤，加石菖蒲阿胶蒲黄各半钱，煎熟。调火石膏末一匙头许，兼进养正丹。前诸证，服不效，大衄不止者，养正丹多服，仍佐以苏子降气汤，使血随气下。
衄后头晕，四物汤，或芎归汤、十全大补汤。
伏暑而衄者，茅花汤调五苓散。伏暑吐血者，亦治。有先因衄血，衄止而变生诸证，或寒热间作，或喘急无寐，病状不一，渐成劳惫，当于虚损诸证详之。后吐血同上治法。
舌衄  ***************************
舌衄，槐花为末掺之。或麦门冬煎汤，调妙香散。
肌衄  ***************************
血从毛孔而出，名曰肌衄，以男胎发，烧灰盦之。
牙宣  ***************************
（即齿衄）
牙宣有二证，有风壅牙宣，有肾虚牙宣。风壅牙宣，消风散擦之，仍服。肾虚牙宣，以肾主骨，牙者，骨之余，虚而上炎，故宣服凉剂而愈。甚者，此属肾经下虚上盛，宜盐汤下安肾丸，间黑锡丹。仍用姜盐炒香附，黑色为末，揩擦，其妙不可言也。
吐血  ***************************
吐血者，血溢入浊道，留聚膈间，满则吐血，名曰内衄，宜苏子降气汤加人参、阿胶各半钱，下养正丹。湿溢血伤，能令吐血，肾着汤加川芎，名除湿汤。此乃湿毒郁于经络，血溢妄行从鼻则衄，衄行清道，吐行浊道，流入胃脘，令人吐。血妄行于上，或吐、或咯、或嗽，用琥珀效者，固多有之。宜择末药中入此一味，或煎药去滓，可调服。
应吐血、咯血，炒绿豆粉，和小乌沉汤，白汤点服。吐血不止者，菜头捣汁呷之。咯血者，每日空心进一二呷，入侧柏一两，沙参一两，焙研末，入飞面二钱，调如稀糊啜服。
上膈壅热吐血、四物汤、加荆芥、阿胶、各半钱。更不止，于本方中。加大黄、滑石各半钱。或降气汤，吞木香槟榔丸，从大便导之。
吐甚头晕，发为寒热者，降气汤加四物汤各半帖，加阿胶一钱，若单单发热者，茯苓补心汤。
胃伤吐血，宜理中汤，加川芎、干葛俱各半钱。或只依理中本方，加川芎、扁豆尤好，不必干葛。若渴甚，用葛。
恶血渗入胃中，以致吐血，打损吐血，宜先进苏合香圆，仍以黑神散和小乌沉汤，童便调治，夏月伏暑吐血，茅花汤调五苓散。有因劳力太过，吐血不止，苏子降气汤加人参半钱煎。
有时或吐血两口，随即无事，数日又发，经年累月不愈者，宜黑神散和小乌沉汤常服吐血。人多发渴，名为血渴，四物汤、十全大补汤，量胃气虚实用之。吐血后、血止而变生诸证者，见衄血证。
咯血  ***************************
咯血，不嗽而咯出血也。初得病，且宜白扁豆散，加入生地黄、藕节各半钱，尤佳。及浓磨京墨，调黑神散、小乌沉汤各一钱。或新掘生地黄，净洗，生姜少许，捣汁去滓温进。又有以生姜一片，四面蘸百草霜含咽，如百草霜已淡，吐出再蘸，如姜已无味，则吐出易之，嗽血亦治。
劳瘵，吐咯血，七珍散，加阿胶、当归各半钱。恶甜人，更加百药煎半钱，仍调钟乳粉尤佳。一味钟乳粉，用糯米饮调。吐血、嗽血亦治，因饱屈身，伤肺吐血者，白芨枇杷丸，或白芨莲须散。
嗽血  ***************************
（附：肺痈）
热壅于肺，能嗽血。久嗽损肺，亦能嗽血，壅于肺者易治，不过凉之而已。损于肺者难治，已久成劳也。热嗽有血者，宜金沸草散，加阿胶半钱。劳嗽有血者，宜补肺汤，加阿胶、白芨半钱。嗽血而气急者，宜补肺汤加阿胶、杏仁、桑白皮各半钱，吞养正丹，或灵砂丹，或三炒丹，间进百花膏。嗽血肺损，薏苡仁十两，杵碎，水三升煎，取一升，入酒少许，分二三次服；或以薏苡仁研细末，煮猪肺，白蘸食之。猪心一个，竹刀切开，勿令相杂，以沉香末一钱，半夏七枚，入在缝中，纸裹、蘸小便内令湿，煨熟取出，去半夏，只吃猪心。此方嗽血、吐血均治。热嗽咽疼，痰带血丝，或痰中多血，其色鲜者，并宜金沸草散。若服凉剂不愈，其色瘀者，此非热证，宜杏子汤。肺痈为病，胸痛喘满，咯嗽浓血，腥臭异常，久则唾出如粥，或口燥咽干，皆由肺气不通，以致热血凝滞蓄结，宜《千金》内补散，去官桂、和补肺汤半帖，煎服。或金沸草散去麻黄、加桔梗如数。或更加桑白皮、枇杷叶，仍用杏仁、去皮尖，生研成膏，入百药煎末，圆如弹子大。含化四和膏亦可。
小便血  ***************************
（见大小腑门本证。）
痛者为血淋，不痛者为尿血。血淋别见后大小腑门淋闭证。尿血，先与生料五苓散和四物汤。若服药不效，其人素病于色者，此属虚证，宜五苓散和胶艾汤，吞鹿茸圆。或附子八味圆、或辰砂妙香散，和五苓散，吞二项圆子。若小便自清，后有数点血者，五苓散加赤芍药一钱。亦有如砂石而色红，却无石淋之痛，亦属虚证。宜五苓散和胶艾汤，或五苓散和辰砂妙香散，并吞鹿茸圆、八味圆。玉茎肿痛，其证不一。有通身水气，㿗茎俱肿者。此当求之诸气门、水肿气证，以治水之法。肾风痒，抓搔过伤，以致肿疼，此当求之疮毒门㿗风证，㿗风愈则肿自消。有妒精蚀疮，用干疮之药太紧，毒气未散，蕴结成肿，有服金石秘涩之剂，精气壅遏，不能宣扬，或试紧炉之方，取一时之快，不知热毒反着自身，俱能为肿，有血气凝滞阴㿗其间窍道闭塞，致使茎肿，近俗戏名吹大。或缘忍溺而得。下三证，并宜灯心汤调五苓散，服饵以涤其内，荆芥、木通、甘草煎汤淋洗，以宣其外。
五淋者，血、石、气、膏、劳是也。血淋，溺中有血。石淋，溺中有砂石之状，其溺于盆也有声，此即是精气结成砂石以溺俱出。气淋，气郁所致，小腹有若膀胱气之状。膏淋，溺与精混，或沉在漩，下如糊状，或浮在漩，上如脂膏状。劳淋，病在多色，下元虚惫，清浊不分，肾气不行，郁结而为淋，或劳心过度，火不得其养，小肠为心之腑，脏病而腑与俱病；或心肾不交，肾之不温，津道闭塞，或出汗大过，或失血太多，津液枯竭，皆成劳淋。五者得名，而不及热与冷，何哉？盖五者，皆有冷有热，血有热血，有瘀血，气有热气，有冷气；劳有虚冷，有虚热。若与汤药过差，精不由其道妄行，不禁与溺俱出，此乃热剂之伤，未可概以为冷也。
治淋之法，除的然虚冷之外，其余诸证，若用本题药不效，便宜施以调气之剂。盖津道之逆顺，皆一气之通塞为之也。如木香流气饮，却为的当，其中自有木通、麦门冬、腹皮辈，此如不效，但宜投以益血之方。盖小便者，血之余也。血苟充满，则滋腴下润，自然流通。如火府丹，却为的当，其中有地黄辈。然此非特言血淋气淋，一应淋，皆可用，独不可用之虚冷耳。淋病，小便之色，多是见赤，未可便以赤为热，气道蕴结，故如此尔。
便血不止者，用松杨柿一个，烧存性，米饮调下，即愈。
破伤血  ***************************
（见疮毒攧扑证）
大便血  ***************************
（见大小腑门本证）
疮毒血  ***************************
（见疮门本证）

卷五·诸痛门  ——————————————————————————————————————————————————————————————————————————————————————————

头痛  ***************************
诸头痛，有因气、因痰、因虚及外感四气，或酒食所伤，或因作劳失力，以致头痛。不问何证，疑似之际，并可与如圣饼子、乌芎汤。外有臭毒头痛，一味吃炒香附愈。
有偏正夹脑风，服川乌、附子不愈，用莲子、草乌而愈者，此乃以毒攻毒之意，不可不知。
有上焦热，头痛，宜败毒散去柴胡，加甘菊花如其数。有头风晕眩，不可谓其无痛，而不以为风，切宜详审，未宜遽作虚治。若投补剂愈甚，别又无疾所失血等患，又非诸般病后，卒然得此，是风晕分晓，宜小续命汤，加全蝎三四个。
有头风发动，顶后两向筋紧吊起作痛者，看其人挟寒挟虚，宜大三五七散。
头风用热药者多，间有挟热而不胜热剂者，宜消风散、通关散、茶调散清上之类。偏正头风作痛，痛连于脑，常如牵引之状，发则目不可开，眩晕不能抬举，宜芎辛汤，每服加全蝎五个，间进太阳丹，及如圣饼子。或用大茶调散、八生散、追风散、大三五七散。觉上膈有热，大茶调散并一字散。
痰作头痛，其人呕吐。痰多者，宜芎星汤。或芎辛汤去茶芽，导痰汤加芎半钱。八生散亦可用。有病此，发作无时，俗名痰饮头风。气不顺，停痰上攻头痛，顺气为上，二陈汤、导痰汤，并有加料法。
头痛挟热，项生磊块作痛，宜都梁丸。
有烂头风，痒而痛者，于服头风药外，用乌醋磨铁锈涂。生姜汁亦可揩擦。
怒气伤肝，及肺气不顺，上冲于脑，令人头痛，宜沉香降气并苏子降气汤，下养正丹。或用芎附饮。
因虚头痛，此为肾厥头痛，宜用正元散，或大三五七散，入盐煎服。或于正元散内，入炒椒十五粒，下来复丹间进黑锡丹。有服诸药不效，其痛愈甚，宜茸朱丹。所以用茸者，已于虚损门、眩晕证详论之。
感风寒暑湿四气，及伤食头痛，见诸伤门。
中酒头痛，见诸伤门酒食证。
作劳失力头痛，见本门身体痛证。颈痛、因头痛牵引致痛者，当于头痛诸证中求药。若别无处，独在颈者，非是风邪，即是气挫，亦有落枕而成痛者，并宜和气饮，食后服。
眼眶骨痛  ***************************
（附：眉梁痛）
痛有二证。眼属肝，有肝虚而痛，才见光明，则眶骨痛甚，宜生熟地黄丸。又有肝经停饮一证，发则眉棱骨痛，眼不可开，昼静夜剧，宜导痰饮，或芎辛汤去茶芽，或二陈汤吞青州白丸子，并于痰饮选药。
牙痛  ***************************
牙痛，有风毒、热壅、龋蛀、肾虚，未辨何证，俱用消风散揩抹。诸证俱宜香附炒黑三分，炒盐一分，研均揩用如常。
风毒牙疼，用皂角寸节，实之以盐，火煨熟，汤泡，通口嗽吐下涎沫。风毒及热壅上攻牙龈痛，或齿缝有红肉弩出，宜消风散。食后临卧入茶点，仍入荆芥、防风、白芷、蜂房之属煎冷频频漱口。
有牙虫已出，其孔穴空虚而痛者，此乃不可不知，宜用乳香少许，火炙令软，以实之。
若热壅甚，牙肿连颊，疼不可忍，宜金沸草散去麻黄、加薄荷如其数。
肾虚牙浮而痛甚，则增寒壮热，全具如欲脱之状，宜安肾丸，间进黑锡丹。
蛀痛，用巴豆一粒烂研，搓乳香细末丸之，塞蛀孔中。
咽喉痛  ***************************
（附：上壅）
伤寒咽喉痛，有阴阳二证，已于诸伤门、伤寒证详言之。今止言诸杂病咽痛，宜甘桔汤。热毒上攻，或有疮，或无疮，服甘桔汤不效者，宜于甘桔汤加荆芥一钱半，名如圣汤。或如圣汤中更加连翘一分，防风半分。或甘露饮。仍用碧云散，旋旋煎点。间用盐水吞养正丹，兼以薄荷煎，鸡苏丸含化。
有咽疼，服冷剂反甚者，宜用姜汁。详见嗽门热嗽证。
有内热，热刑于上焦，以致咽疼，宜用黄柏、黄连、大黄研末，水调，涂在心与患处，此出于桑氏方书。
热壅咽痛，或嗽中带血者，宜金沸草散，佐以辰砂化痰丸。咽喉痛，用诸冷药不效者，宜枳南汤。
喉痹作痛，肿满不能言，咽中生物，名喉风，宜甘桔汤。若热壅上焦，咽喉疼痛，而吞咽干物，不若常时之润，睡觉，口舌全无津液者，如圣汤。加人参半钱，玄参七分。或佐以碧云散、鸡苏丸。有上证兼心头烦躁，辰砂五苓散。凡上壅并宜缩砂壳，烧灰存性，研末，水调服之。
膈痛  ***************************
（附：心瘥）
凡膈痛多因积冷与痰气而成，宜五膈宽中散；或四七汤，加木香、桂各半钱；或挝脾汤，加丁香。膈痛而气上急者，宜苏子降气汤，去前胡加木香如数。
痰涎壅盛而痛者，宜小半夏茯苓汤，加枳实一钱，间进半硫丸。
心瘥，有痰饮所致，俗名饮瘥。有胃口热，食易消，故瘥。《素问》谓之食瘥。亦类消中之状，俗名肚瘥。痰气宜小半夏茯苓汤，加枳实一钱。胃中热，宜二陈汤加黄连一钱，或五苓散，加桂与辰砂。
膈痛与心痛不同。心痛则在歧骨陷处，本非心痛，乃心支别络痛耳。膈痛，则痛横满胸间，比之心痛为轻，痛之得名。俗为之称耳。诸方称为嘈杂、烦躁、忪悸、痰饮证也。五苓散，利心，小肠之热，恐非其对，不若用四物汤、十全大补汤去桂，生血而益阴，此亦以水制火之义。亦有病瘥，呷姜汤数口，或进干姜剂而愈，此膈上停寒，中有伏饮，见半热则消。
臂痛  ***************************
臂为风寒湿所搏，或饮液流入，或因提挈重物，皆致臂痛。有肿者，有不肿者。除饮证外，其余诸痛，并宜五积散及乌药顺气散，或蠲痹汤。
外有血虚一证，血不荣于筋，或致臂痛，宜蠲痹汤、四物汤各半帖，和匀煎服。
乳妇如臂枕儿，伤于风寒，多有臂痛，亦宜于此选用。若坐卧为风湿所搏，或睡后手在被外为寒邪所袭，遂令臂痛，宜五积散及蠲痹汤，乌药顺气散。审知是湿，蠲痹汤，每服加苍术三匙，防己四分，或用五痹汤。曾因挈重伤筋，以致臂痛，宜琥珀散、劫劳散，或和气饮，每服加白姜黄半钱，以姜黄能入臂故也。
饮流入臂  ***************************
（见诸嗽门停饮伏痰证）
肩背痛  ***************************
肩背痛，未辨何证，俱宜和气饮，每服加乌药半钱。
当肩背一片冷痛，背膂疼痛，古方用神保丸愈者，此有积气故也。
其人素有痰饮，流注肩背作痛，宜星香散或导痰汤，下五套丸。更于呕吐门停饮证选药。
有肾气不循故道，气逆挟背而上，致肩背作痛，宜和气饮，每服加炒茴香半钱，炒川椒十粒。
有素虚人及病后心膈间痛，或牵引乳胁，或走注肩背，此乃元气上逆，当引使归元，不可复下疏刷之剂，愈刷愈痛。发汗太过，人患此者众，惟宜温补，拘于气无补法之说，误矣。经云：汗者，心之液。又曰：阳受气于胸中，汗过多则心液耗，阳气不足，故致疼也。
心脾痛  ***************************
有近方得病者，有病得之已久，时发动者，不问诸证，并宜异攻散、香灵汤，仍佐以挝脾汤。
若积冷而痛者，宜手拈散，酒调下，于内加官桂等分，仍以挝脾汤、铁刷汤佐之。或用苏合香圆，姜汁和酒调开热服，前后心痛亦可用。
若服温药不效者，痛愈甚，宜微利其大便。量虚实，先进神保丸，以利为度。继进加味七气汤，若因饮食冷物而痛者，宜调气散和挝脾汤。
若因蛔作痛，蛔攻啮心，痛有休止。其人吐蛔，或与之汤饮药饵，转入转吐，盖缘物入则蛔动，蛔动则令人恶心而吐，用川椒十数粒，煎汤下乌梅圆。
有肾气逆上攻心，以致心痛，用生韭研汁和五苓散为圆，空腹茴香汤下。
胁痛  ***************************
诸胁痛，各有所感。若止是冷气作楚，与攧扑闪挫，宜和气饮及乌药顺气散，或浓煎葱白汤，下枳壳散。左右胁有气块而痛者，此是积聚。见诸气门积聚证。停饮胁痛，《本事方》面丸最佳。
曾有人胁痛连膈，进诸气药，并自大便导者，其痛殊甚，后用辛热补剂，下黑锡丹方愈此乃虚冷作痛，愈疏而愈虚耳，胁痛，病在肝胆。伤寒胁痛属少阳经，合用小柴胡汤。痛甚而不大便者，于内加枳壳，若寻常胁痛，不系正伤寒，时身体带微热者，《本事方》中枳壳煮散，用枳壳、桔梗、细辛、芎、防风各四分，干葛钱半，甘草一钱。若只是胁痛，别无杂证，其痛在左为肝经受邪，宜用川芎、枳壳、甘草。其痛在右，为肝经移病于肺，宜用片子姜黄、枳壳、桂心、甘草，此二方出严氏《济生续集》，加减在人。又有肝胆经，停痰伏饮，或一边胁痛，宜用严氏导痰汤；痰结成癖，间进半硫丸。盖枳壳乃治胁痛的剂，所以诸方中皆不可少。曾见潘子先说有人胁痛，下青龙汤痛止。兼嗽得可，此其痛必在右胁故也。灼然知是寒气作痛，枳实理中汤为宜。戴复庵云：腹内诸般冷痛，一个枳实理中汤加减，作无限用。
腰痛  ***************************
腰者，肾之所附，皆属肾。有寒有湿，有风有虚，皆能作痛。有闪挫劳役而痛者，宜生料五积散，加炒桃仁五枚。
腰痛如锯刀所刺，大便黑，小便赤黄，或黑，由血滞腰间，名沥血腰痛，桃仁酒调黑神散。
若寒腰痛，见热则减，见寒则增，宜五积散，每服加吴茱萸半钱。
若湿腰痛，如坐水中。盖肾属水，久坐水湿处；或为雨露所着，湿流入肾经，以致腰痛宜渗湿汤，不效，宜肾着汤。
若风伤肾而腰疼者，或左或右，痛无常处，牵引两足，宜五积散，每服加防风半钱，或加全蝎三个尤好。小续命汤、独活寄生汤，皆可选用，仍吞三仙丹。杜仲姜汁炒，研末，每一钱温酒调，空心服，名杜仲酒，治肾虚腰疼，兼治风冷为患。
妇人血过多，及素患血虚致腰痛者，当益其血，见妇人门。若肾虚腰痛，转侧不能，嗜卧疲弱者，大建中汤加川椒十粒，吞下腰肾圆，及生料鹿茸圆之类。仍以茴香炒研末，破开猪腰子，作薄片，勿令断，层层掺药末，水纸裹，煨熟，细嚼酒咽。
若因闪肭，或攧扑伤损而痛，宜黑神散，和复元通气散，酒调下。不效，则恐有恶血停滞，宜先用酒调下苏合香圆，仍以五积散，每服加大黄半钱，苏木半钱，当归倍元数。若因劳役负重而痛，宜用和气饮，或普贤正气散。
腹痛  ***************************
腹痛之痛，所感不一。或因寒热、或因暑湿、或因饮食饥饱，不问何证，皆可用藿香正气散，加木香半钱。或正气散调化苏合香圆。
若腹痛欲得热手按，及喜热食者，此是积冷作痛，当用理中汤，或治中汤，小建中汤等药。若冷痛，用温药不效，痛愈甚，大便不甚通，当微利之，用藿香正气散，每服加官桂、木香、枳壳各半钱，吞下来复丹，或用苏感丸。不利，则量虚实用神保丸。
有全不喜食，其人本体素怯弱，而又加以腹冷疼者，养胃汤，以白术代苍术，仍加桂、茱萸各半钱，木香三分。应腹冷痛，或心脾疼者，生姜均治之。

卷六·诸嗽门  ——————————————————————————————————————————————————————————————————————————————————————————

嗽证  ***************************
古人云：脏腑皆有咳嗽。夫嗽属肺，何为脏腑亦皆有之？盖咳嗽为病，有自外而入者，有自内而发者。风寒暑湿外也，七情饥饱内也。风寒暑湿，先自皮毛而入。皮毛者，肺之合。故虽外邪，欲传脏腑，亦必先从其合而为嗽，此自外而入者也。七情饥饱，内有所伤，则邪气上逆，肺为气出入之道故五脏之邪，上蒸于肺而为嗽，此自内而发者也。然风寒暑湿，有不为嗽者，盖所感者重，径伤脏腑，不留于皮毛。七情亦有不为嗽者，盖病尚浅，止在本脏，未即上攻。所以伤寒以有嗽为轻，而七情饥饱之嗽，久而后见。凡诸嗽，未审内外所感，并宜二陈汤加杏仁、五味、人参各半钱。饮水一二口而暂止者，热嗽也；呷热汤而暂停者，冷嗽也。治热嗽，以小柴胡汤加五味。冷嗽，理中汤加五味。皆已试之验，此出医余。
诸嗽皆可佐以应梦观音散。而加喘者，以此于食前吞下养正丹。
壅嗽声重痰稠，或咳有血，以薄荷、生胡麻各一撮细嚼，煎苏子降气汤送下。
感风而嗽者，恶风有汗，或身体发热，或鼻流清涕，桂枝汤加人参、杏仁、五味子各半钱。
风嗽多汗，体虚而又不胜热药者，橘苏散。
感寒而嗽者，恶寒无汗，或身体发热，或鼻流清涕，宜杏子汤。
若风寒俱感而嗽者，或恶风无汗，或恶风有汗，头痛身疼，塞鼻熏眼，涕痰稠粘者，小青龙汤。以上三药，伤寒太阳经有嗽者皆可用。
感暑而嗽者，自汗、烦渴，或带寒，面垢，六和汤加五味子一钱。
感湿而嗽者，身体痛重，或有汗或小便不利，此多乘热入水，或冒雨露，或浴后不解湿衣致有此，宜白术汤。
热嗽，咽喉干痛，鼻出热气，其痰嗽而难出，色黄且浓，或带血缕，或带血腥臭，或坚如蛎肉，不若风寒之嗽，痰清而白。宜金沸草散，仍以辰砂化痰圆，或薄荷煎、八风丹含化。热嗽，于金沸草散中加五味、杏仁、茯苓足成十品，入枣子一个同煎，功效尤胜，名旋复汤。
有热嗽诸药不效，竹叶石膏汤，去竹叶入粳米，少加知母，多加五味、杏仁。此必审是伏热在上焦心肺间者可用。
有热嗽失声，咽痛，多进冷剂而声愈不出者，宜以生姜汁调消风散，少少进之，或只一味姜汁亦得，冷热嗽后，失声者尤宜。嗽而失声者，非独热嗽有之，宜审其证用药，佐以橄榄圆含化。仍浓煎独味枇杷叶散，热服。
冷热嗽，因增减衣裳，寒热俱感，遇乍寒亦嗽，乍热亦嗽，饮热亦嗽，饮冷亦嗽，宜金沸草散、消风散各一帖和煎；或应梦人参散；或款冬花散、二母散，仍以辰砂化痰圆、八风丹或四和圆含化。七情饥饱嗽，无非伤动脏腑正气，致邪上逆，结成痰涎，肺道不理，宜顺气为先，四七汤半帖，加桑白皮、杏仁、五味子、人参、阿胶各半钱。
有嗽吐痰，与食俱出者，此盖饮食失节，致肝气不利，而肺又有客邪。肝浊道，肺清道清浊相干，宜二陈汤加木香、杏仁、细辛、枳壳各半钱。
有饮冷热酒，或饮冷水，伤肺致嗽，俗谓之凑肺，宜紫菀饮。劳嗽，有因久嗽成劳者，有因病劳久嗽者，其证寒热往来，或独热无寒，咽干嗌痛，精神疲极，所嗽之痰，或浓、或时有血，腥臭异常，语声不出者，补肺汤半帖，加杏仁、贝母、款冬花、阿胶、百合各半钱，煎去渣，调钟乳粉。咽痛者，更加桔梗半钱；热甚者，更加秦艽半钱；呕者，去地黄，加半夏如其数；气急者，加灵砂丹或三炒丹。
经年累月久嗽不已，服药不瘥，余无他证，却与劳嗽不同，宜三拗汤，仍佐以青金丹。
脾胃如常，饮食不妨者，加味人参清肺汤、参粟汤。有暴嗽，服诸药不效者，或教之进生料鹿茸丸、大菟丝子丸方愈，此乃肾虚所致。有本有标，却不可以其暴嗽而疑，遽补之非，然所以易愈者，亦觉之早故也。
嗽而有血，见诸血门嗽血证。
时行嗽，发热恶寒，头痛鼻塞，气急，状如伤冷热，连咳不已，初得病，即伏枕一两日即轻。记壬午秋，满城有此病。继时甲午年，夏秋之交，此病又自南而北，得免者少，并呼为虾蟆瘟，用参苏饮加细辛半钱。
哮喘  ***************************
喘气之病，哮吼如水鸡之声，牵引胸背，气不得息，坐卧不安，此谓嗽而气喘。或宿有此根，如遇寒暄则发，一时暴感，并于前嗽药中，加桑白皮，则续加仍吞养正丹，间进青金丹。风寒喘嗽，宜九宝汤，若干喘不嗽，不分久远近发，宜苏子降气汤，或神秘汤吞养正丹。重则四磨饮或六磨饮吞灵砂丹，或应梦观音散吞养正丹尤宜。
喘而服药不效者，利导之，宜神保丸。大便已溏者，不可用。
不嗽而气自急，有二证，须用分别。有外邪迫肺，而气急者，病初得，气不即急，必兼外证，此谓之喘。若用耗气除邪之药，则元气愈脱，而气愈上奔矣，宜于虚损门气急痰证求之。气急而膈间更有刺痛处，宜分气饮，治嗽与喘，用五味为多，但五味有南有北。生津止渴润肺益肾，治劳嗽者，宜用北五味若风邪在肺，宜用南五味。不若二者兼用。
呕吐  ***************************
（附：恶心）
呕与吐之辨，已于伤寒论之，然证亦不一，证有寒呕、有热呕、气呕、痰吐、食呕、吐血、吐蛔、恶心、干呕，除热呕吐血外，近世呕吐二字，皆通用，然却无甚利害，理亦自不妨，并小半夏茯苓汤，或二陈汤，或理中汤，多加生姜煎。生姜，呕家之圣药。大痛，色如青菜叶者死。
寒呕，中脘停寒，饮食喜辛热，物入口即吐出，宜二陈汤加丁香十粒，或理中汤加枳实半钱。不效，则温中汤，甚则附子理中汤，或丁附汤，并须冷服。盖冷遇冷则相入，庶不吐出。有痰饮，粥药到咽即吐，人皆谓其翻胃，非也。此乃痰气结在咽膈之间，宜先以姜苏汤下灵砂丹，俟药可进，则以顺气之药继之。
外有吐泻及痢疾，或腹冷痛，进热剂太骤，以致呕逆，宜二陈汤加砂仁、白豆蔻各半钱，甚则入沉香少许。
寒、热、气、食、痰、血六呕外，有漏气走哺。漏气者，上焦热，食必先吐而后下。汗出身，背皆热走哺者。下焦热，气逆不续，大小便不通，呕吐不禁。
热呕，见诸伤门伤寒呕吐证。凡进热药愈增者，当于寒呕中求。热呕宜二陈汤加黄连一钱。气呕，胸满膈胀，关格不通，不食常饱，食则常气逆而吐，此因盛怒中饮食而然，宜二陈汤加枳实、木香各半钱，或吴茱萸汤。不效，则丁沉透膈汤及五膈宽中汤。
饮食，多因七情而得，有外感邪气并饮食不节而生。大概治以理中为先，二陈汤加枳实一钱，或加南星七分，沉香、木香各四分亦好，或只服枳南汤或导痰汤。
又有中脘伏痰，遇冷即发，俗谓之冷痫。或服新法半夏汤，或抓脾汤。有热痰而呕者，宜小半夏茯苓汤，加竹茹如钱大。若呕痰而或致厥者，乃寒痰迷闷，谓之痰厥，宜姜附汤，以生附代熟附。
吐蛔，乃胃寒所生。经云：蛔者，长虫也。胃中冷则吐蛔，则成蛔厥，宜理中汤，加炒川椒五粒，槟榔半钱，吞乌梅圆。恶心干呕，欲吐不吐，心下映漾，人如畏船，宜大半夏汤，或小半夏茯苓汤，或理中汤，治中汤皆可用。
呕吐，诸药不效当借镇重之药，以坠其逆气，宜姜苏汤下灵砂丹，须百粒作一服。俟药得止，却以养正丹，半硫圆导之。呕吐，津液既去，其口必渴，不可因渴而遽以为热。
又有呕吐，诸药不止，又别无前项痰气等证，乃蛔在胸膈作呕，见药则动，动则不纳药，药出而蛔不出。虽非吐蛔之比，亦宜用吐蛔药，或于治呕药中，入炒川椒十粒。蛔见椒则头伏，故也。
曾有患人用附子理中汤、四逆汤加丁香，到口即吐。后去干姜，只参、附加丁、木二香煎熟，更磨入沉香，药立吐定。盖虚寒痰气凝结，丁、附既温，佐以沉、木香则通，干姜、白术则泥耳。
吐血  ***************************
（见诸血门）
停饮伏痰  ***************************
饮凡有六，悬、溢、支、痰、留、伏。痰饮，特六饮之一耳，人病此而止曰痰饮者，盖停既久，未有不为痰。多因气道闭塞，津液不通，譬如沟渠壅遏，积淹停滞，则倒流逆上，瘀浊臭秽，无所不有。若不疏决沟渠，而欲澄治已壅之水，而使之清，无是理也。
凡为喘、为咳、为呕、为泄、为眩、为晕、心嘈、怔忡、惊悸、为寒热、痛肿、为痞膈、为壅闭，或胸胁间辘辘有声，或背心一片常如水冷，皆痰饮所致。此即如水之壅，有瘀浊臭秽。故善治痰者，不治痰而治气，气顺则一身之津液，亦随气而顺矣。并宜苏子降气汤、导痰汤各半帖和煎。或小半夏茯苓汤，加枳实、木香各半钱，吞五套圆。或以五套圆料，依分两作饮子煎服，尤好。平居皆无他事，只有痰数口，或清或坚，宜二陈汤、小半夏茯苓汤。痰多，间进青州白丸子和来复丹服，来白圆如和以八神来复丹，即名青神圆。此非特治痰饮，尤甚疗喘、嗽、呕、吐逆、翻胃。若服药未效者，二生汤加木香半钱。若顽涎随气逆上不为药解，当自下部利之宜五膈宽中散，加半夏半钱，吞破饮圆，仍佐以半硫圆。恐大便复秘，饮利不尽，半硫圆当常服，若大便先不因药自利，及老人虚人，当利其小便，宜小半夏茯苓汤，改用赤苓而倍用之，或导痰汤，加猪苓半钱。
痰饮晕眩，及成饮厥者，宜别加木香二生汤，吞青州白丸子，和灵砂丹，名青令丹、或吞养正丹、半硫圆。
痰饮流入四肢，令人肩背酸疼，两手软痹，医误以为风，则非其治，宜导痰汤
加木香、姜黄各半钱。
病痰饮而变生诸证，不当为诸证牵掣，妄言作名，且以治饮为先，饮消则诸证自愈。有卒然昏闷，口眼斜，似中而实非中，四肢战曳，身如浮云，似虚而实非虚，皆痰饮所为也。又有肾虚寒，不能摄水，致邪水溢上，故作痰饮，宜八味圆。
翻胃  ***************************
翻胃之病，所以重于呕吐者，呕吐食入即吐，翻胃则或一日半日食复翻上，不化如故。腹中非不欲食，不肯留，胃气不温，不能消食，食既不消，不为糟粕，而入大肠，必随气逆上，从口而出。故翻胃人胸膈多为冷气所痞，二陈汤加丁香十粒，枳壳半钱。或治中汤，加枳壳、砂仁各半钱，半夏一钱，入米与生姜同煎。
若胃寒甚，服药而翻者，宜附子粳米汤加丁香十粒，砂仁半钱。大便秘者，更加枳壳半钱。
若胸膈痞甚而翻，宜谷神嘉禾散，生附一钱；或丁沉透膈汤、五膈宽中散，加生附一钱，仍以来复丹升降其阴阳，通其隧道。半硫圆亦可通之。隧道久不通，名结肠翻胃，半硫圆尤宜。病重百药无效，势危笃者，宜桂香青金散以坠之。一法用胡椒一味，醋浸之，晒干，再浸不计遍数，愈多愈好，碾末，醋糊为圆，淡醋汤下十圆，加至三四十圆。
不喜食  ***************************
脾运食而传于肺，脾气不足，故不喜食，宜启脾丸、煮朴圆。若脾虚而不进食者，当实脾，宜鹿茸橘皮煎圆。若脾冷甚而不进食者，理中汤。未效，附子理中汤加砂仁半钱，或丁香煮散。心肾虚。致脾气不足以运者，鹿茸橘皮煎丸，脾上交于心，下交于肾者也。
噫气吞酸  ***************************
吞酸者，宿食所为，故曰中脘有饮。则嘈有宿食则酸。噫气吞酸，嗳宿腐气，逆咽酸水，亦有每晨吐清酸水数口，日间无事者；亦有膈间常如酸折。皆饮食伤，兼中脘所致。生料平胃散加神曲、麦蘖各半钱，或八味平胃散。
咳逆  ***************************
胃实即噫，胃虚即哕。逆者，胃中虚，膈上热也。咳逆为病，古谓之哕，近谓之呃，乃胃寒所生，寒气自逆而呃上。此证最危，间有热呃，已见伤寒证。其有他病发呃者，皆属寒，宜用半夏一两，生姜一两半，水一碗，煎半碗热服。或用丁香十粒，柿蒂十个，切碎，白水盏半煎。或理中汤加枳壳、茯苓各半钱，半夏一钱。不效，更加丁香十粒。
亦有无病偶然致呃，此缘气逆而生，重者或经一二日，宜小半夏茯苓汤，加枳实半夏汤。或用煎汤，泡萝卜子，研取汁，调木香调气散，乘热服，逆气用之最佳。若胃中寒甚，呃逆不已，或复加以呕吐，轻剂不能取效，宜丁香煮散，及以附子粳米汤，增炒川椒、丁香，每服各三十五粒。

卷七·寒热门  ——————————————————————————————————————————————————————————————————————————————————————————

疟寒热  ***************************
疟证不一，其名亦殊。初得之，病热正炽，一二发间，未宜遽截。不问寒热多少，且用清脾饮、草果饮；或二陈汤，加草果半钱；或生料平胃散，加草果半钱，前胡半钱。亦有非疟非劳等疾，而自成寒热，乃是痰饮为之，不可不审。去痰行饮，则愈。
初发之际，风寒在表，虽寒热过后，而身体常自疼，常自畏风，宜草果饮，或养胃汤，每服加川芎、草果各半钱。热少者，进取微汗寒多者宜快脾汤，或养胃汤，每服加草果半钱。服药后寒仍多者，养胃汤，每服加熟附、官桂各半钱。独寒者尤宜。不效，则七枣汤。热多者，宜驱疟饮，或参苏饮，每服加草果半钱。大热不除，宜小柴胡汤，渴甚，则佐以五苓散，入辰砂少许。独热无寒，宜小柴胡汤，热虽剧不甚渴者，于本方加桂四分。热多而脾气怯者，柴朴汤。寒热俱等者，常服宜如上项二陈汤、平胃散加料之法。发日，进柴胡桂姜汤，候可截则截之。有独热，用清脾饮效者。内烦增参作一钱重，然恐非特可治独热也。
食疟，乃是饮食伤脾得之。
或疟已成，而犹不忌口。或寒热正作时，吃食，其人噫气吞酸，胸膈不利，宜生料平胃散。每服加草果半钱，砂仁半钱，仍佐以红丸子、七香散。
暑疟，其人面垢口渴，虽热已退后，无事之时，亦常有汗，宜养胃汤一帖，香薷饮一帖和匀作二服。渴甚，汗出多者，加味香薷饮，间进辰砂五苓散。不问巳发未发，其人呕吐，痰食俱出，宜多进二陈汤，每服加草果半钱。又恐伏暑蕴结为痰，宜消暑丸。更于暑疟中求之。有四五发已后，应诸证，并可用截疟丹，未愈再进。
久疟，经年累月。名疟母，又名劳疟，不宜十分攻之。所谓久疟不治者，是也。进四兽饮间山甲圆。疟愈后调理，宜生料平胃散，每服加人参、茯苓各半钱。或用四君子汤，加陈皮一钱半，即异功散。
外有伤寒，往来寒热如疟，劳病，往来寒热，亦如疟，谓之如疟，非真疟也。然伤寒寒热如疟，初必恶风寒，发热，头痛体疼，自太阳经而来，劳病寒热如疟，初必五心发烦热，劳倦咳嗽，久乃成寒热，与正疟自不同，诸病皆有寒热，如失血痰饮，癥瘕积聚，小肠㿗气，风寒暑湿，食伤发劳，劳瘵、脚气、疮毒、已各见本门，其余不能尽举。应有不如发疟之传为寒热者，须问其元有何病，而生寒热，则随病施治，寒热发作有期者，疟也。无期者，诸病也。
近世因寒热发作，见其指甲青黑，遂名曰沙，或戛、或挑、或灌以油茶，且禁其服药。此病即是南方瘴气。生料平胃散，加草果、槟榔，正宜所治，岂有病而无药之理哉。
独寒  ***************************
有寒而未即为热者，或寒一二日后，方热。有寒而终于无热者，惟伤寒有此为多，他证亦或有之，当随证施治。
有虚人常自畏寒，或觉冷在骨肉间，或冷从下起，经旬积月，宜以果附为君治之。
独热  ***************************
三消、诸失血后，蓐劳久痢诸虚后，发热者，皆非美证，有当直攻其发者，有不当专治其热者，因他病而发为热者也，当随证用药不可以一概求之。其他诸证作热当自治其本病，即于本证药中，加入退热药。
外有每遇夜，身发微热，病人不觉，早起动作无事，饮食如常，既无别证可疑，只是血虚阴不济阳。宜润补之，参苏饮二分，四物汤一分和匀，名茯苓补心汤。候热稍减，继以养荣汤、十全大补汤。
又有服金石辛热者，甘草乌豆汤下；火邪者，艾汤下；饮食者，干姜汤下；炙爆者，枳壳甘草汤下。（此条上当有缺文所云，其汤下者必丸药也）
潮热  ***************************
（附：虚烦）
潮热有二，有实而潮热者，有虚而潮热者，惟伤寒日晡发热。乃胃实别无虚证。
其余有潮热者，当审其虚实，若潮热大便坚涩，喜冷畏热，心下愊然睡卧不着，此皆气盛，所谓实而潮热者也，轻宜参苏饮，重则小柴胡汤。
若潮热而气消乏，精神憔悴，饮食减少，日渐尫羸，虽病暂去，而五心常有余热，此属虚证。宜茯苓补心汤、十全大补汤，养荣汤之类，病后欠调理者，八珍散主之。
有潮热似虚，胸膈痞塞，背心疼痛，服补药不效者，此乃饮证随气而潮，故热随饮而亦潮，宜于伤饮中寻药。
诸汗并霍乱吐泻后，应有渗泄，而津液去多，五内枯燥者，皆能虚烦，以阴虚不足以济阳，阳气偏胜，故虚热而烦，宜参苏饮，去苏倍参加麦门冬半钱。烦而渴者，独味人参汤加以小便不利者，春泽阳，加以心经热而躁者，辰砂五苓散。烦而呕，不喜食者，橘皮汤。烦而睡不宁者，温胆汤。大烦身热甚者，竹叶石膏汤。血虚生烦见前诸证者，茯苓补心汤，外有一得病时节，即恶寒身不疼，头不痛，但烦热者，亦名虚烦，内外俱不可攻之，必遂损竭，宜参苏饮，去苏倍参，或更加石膏半钱。不愈者，竹叶石膏汤。兼有上项证候者，于前药选用。其人虚甚，不宜专用凉剂者，茯苓补心汤。

卷八·大小腑门  ——————————————————————————————————————————————————————————————————————————————————————————

小便多  ***************************
小便多者，乃下元虚冷，肾不摄水，以致渗泄。宜菟丝子丸、八味丸、玄兔丹、生料鹿茸丸。
有人每日从早至午前，定尿四次。一日之间，又自无事，此肾虚所致，亦由脾肾泄，早泄而晚愈。次日又复然者也。
若小便常急，遍数虽多，而所出常少，放了复急，不涩痛，却非淋证。亦有小便毕，少顷将谓巳尽，忽再出些小者，多因自忍尿，或忍尿行房事而然。宜生料五苓散，减泽泻之半，加阿胶一钱，吞八味丸，此丸须用五味子者。
睡着遗尿者，此亦下元冷，小便无禁而然。宜大菟丝子丸，猪胞炙碎煎汤下。凡遗尿皆属虚。古书：实则失气、虚则遗尿。
有盛喜致小便多，日夜无度，乃喜极伤心，心与小肠为表里，宜分清饮、四七汤各半帖和煎，仍以辰砂妙香散，吞小菟丝子丸或玄兔丹。
淋闭  ***************************
古名曰癃者罢也，不通为癃，不约为遗。小便滴沥涩痛者，谓之淋。小便急满不通者谓之闭。宜五苓散，灯心汤调服。暑月多有此患，止宜本药。闭而不通，脐下胀为癃起，以灯心汤、五苓散。或洗慈汤，调独味琥珀末，仍令其以盐填脐下，更滴之以水。
若服凉药不效，审是冷秘。宜炒盐熨其小腹，或洗慈汤熏洗。有腹急而小便若不通，用剂愈甚，宜以盐实脐中，就盐上灼艾十余壮。
有淋病，下诸通便剂愈。不通，用木香流气饮，或别用通气香剂才愈者，此乃气淋，出于冷热淋之外。
有似淋非淋，小便色如米泔，或便中有如鼻涕之状，此乃精溺俱出，精塞窍道，故便欲出不能而痛，宜大兔丝子圆、鹿茸圆之类。然此即膏淋。谓其非淋，亦不可。血淋一证，须看血色，分冷热。色鲜者，心、小肠实热。色瘀者，肾、膀胱虚冷。若的是冷淋，及下元虚冷，血色瘀者，并锉汉椒根，锉碎，不以多少，白水煎候冷进。
小便涩痛，常急欲溺，及去点滴，茎中痛不可忍者，此五淋病，生料五苓散，
加阿胶七分。或五苓散，加车前子末少许，或五苓散和益元散等分，或五苓散，并可吞火府丹，佐以导赤散。
若热极成淋，服药不效者，宜减桂五苓散，加木通、滑石、灯心、瞿麦各少许，仍令其研麦门、冬草、连根车前草、白龙草蜜水调下。
若淋沥有血者，宜加五苓散。或生料五苓散，和五淋饮，或导赤散，仍研地锦草水解服。进冷剂愈甚者，此是冷淋，宜地髓汤，下附子八味圆。有因服五苓散等药不效者，用生料鹿茸圆却愈，此证病乃下元虚冷之故。
有小便艰涩如淋，不痛而痒者，此亦属虚，宜八味圆、生料鹿茸圆之类。若因思虑过度致淋，辰砂妙香散，吞威喜丸，或妙香散和五苓散。
汗多而小便赤涩，暑月多有此证。盛暑所饮既多，小便反涩少而赤，缘上停为饮，外发于汗津道不通，小肠涩闭，则水不运，下五苓散，一名导逆，内有术桂收汗，猪苓泽泻茯苓分水道，收其在外者，使之内，又从而利导焉。发者敛之，壅者通之，义取于此。然有虚劳汗多，而赤涩者，却是五内枯燥，滋腴既去，不能生津，故溺涩而赤。不宜过用通小便之剂，竭其肾水。惟当温养润肺，十全大补汤、养荣汤之类，自足选用。汗者，心液，心主血，血荣则心得所养，汗止津生，不待通而溺，自清矣，诸失精血，及患痈毒人，或有小便赤涩之证，此亦是枯竭不润之故。
尿血  ***************************
（见前诸血门本证）
或有气闭，而小便不通，至脐下气瘕结痛，以五香散，间服独味琥珀末，以灯心汤下，甚效。女人多有此证。
白浊  ***************************
有白浊人，服玄兔丹不愈，服附子八味圆即愈者，不可不知。
有小便如常，停久才方淀浊，有小便出即如泔。若小儿泔病者，并宜分清饮，加白茯苓半钱。
如服药未效，宜四七汤，吞青州白圆子；及辰砂妙香散，吞玄兔丹；及小菟丝子圆、山药圆。如白浊甚，下淀如泥，或稠粘如胶，频逆，而涩痛异常，此非是热淋，此是精浊窒塞，窍道而结。宜五苓妙香散，吞八味圆、小菟丝子圆。精者血之所化，有浊去太多，精化不及赤未变白，故成赤浊，此虚之甚也。何以知之，有人天癸未至，强力好色，所泄半精半血。
若溺不赤，无他热证，纵虽赤浊，不可以赤为热，只宜以治白浊施之。
若溺赤，下浊亦赤，口渴时发热者，唇砂妙香散，吞灵砂丹，或清心莲子饮。发热不退，口燥舌干之甚者，此乃精亏内燥，肾枯不润，四物汤，吞玄兔丹，和八味丸久服，乃效。
遗精  ***************************
（附：遗沥、梦遗）
遗精，得之有四：有用心过度，心不摄肾，以致失精者；有因思色欲不遂，致精色失位，输泻而出者；有色欲太过滑泄不禁者；有年壮气盛，久无色欲，精气满泄者。然其状不一，或小便后出多不可禁者，或不小便而自出，或茎中出而痒痛，常如欲小便者，并宜先用辰砂妙香散吞玉华白丹，佐以威喜丸。或分清饮，别以绵裹龙骨同煎。或分清饮半帖，加五倍、牡蛎粉、白茯苓、五味子各半钱。
失精梦泄，亦有经络热而得者。若以虚冷，用热剂则精愈失。《本事方》清心圆，用黄皮脑子者，最良。然亦必恍惚膈热，乃验其热证也。以此见赤浊，亦有因热而得，亦可用此。
若是用心过度得之，宜远志圆。用交感汤，加莲肉、五味子吞下，仍佐以灵砂丹。
若审是思色欲不遂得之，且以四七汤，吞白丸子。甚者耳闻目见，其精即出，名曰白淫，妙香散，吞玉华白丹。
若审是色欲过度，下元虚惫，泄滑无禁，宜正元饮，加牡蛎粉、肉苁蓉各半钱，吞养气丹，或灵砂丹，仍佐以鹿茸圆、山药圆、大菟丝子圆、固阳圆之类。
审是壮盛满溢者，《本事方》清心圆，仍服黄芪六一汤。便虽非对，缘精髓满溢，姑以白燥之。
遗沥，比之遗精稍少，小便有数点稠粘，茎头微痛，或小便已停，片时方有一二滴沾。其病不出前所因，宜审用前药。
梦遗，俗谓之夜梦鬼交，宜温胆汤，去竹茹加人参、远志、莲肉、酸枣仁炒、茯神各半钱，吞玉华白丹、固阳圆。梦遗亦备前四证，宜审其所感，用前药。
治小便注杆甘疮，用脑子二钱半，雁爪黄莲一钱半，炉甘石一钱，葱头七枝，陈荷叶一片，花椒一撮，先以葱头、荷叶、花椒煎汤二碗，待温时留瓶内，浸洗小便干净。将前炉甘石，用火煅红，于煎至黄莲水内，浸湿，又烧又浸，烧烊为度，安于冷地上，以碗盖之，候冷，研末入脑子和匀。将前汤洗净，用药末之，妙不过二三度，即愈。
三消  ***************************
三消得之气之实，血之虚也。久久不治，气尽虚则无能为力矣。有一僧专用黄芪饮加减，其论盖以益血为主。三消，小便去多。上消消心，心火炎上，太渴而小便多。中消消脾，脾气热燥，饮食倍常，皆消为小便。下消消肾，肾衰不能摄水，故小便虽多而渴。然小便既多，津液必竭，久而未有不渴者，谓之全不渴，未有的论。诸消不宜用燥烈峻补之剂，惟当滋养。除消脾外，心肾二消，宜用黄芪饮，吞八味圆，或玄兔丹，或小菟丝子圆，又竹龙散，皆可。又用六神饮亦治肾消。惟脾消则加当归，去黄芪。三消小便既多，大便必秘。宜常服四物汤，润其大肠，如加人参、木瓜、花粉在内。仍煮四皓粥食之，糯米泔折二，亦可冷进。
三消久而小便不臭，反作甜气，在溺桶中滚涌，其病为重。更有浮在溺面如猪脂，溅在桶边如樵烛泪，此精不禁，真元竭矣。
上消、中消，心脾既如此热，小便涩少而反无禁，盖燥热在上，虚冷在下，阴阳不交，所以成消渴。
三消久之，精血既亏，或目无见，或手足偏废，如风疾非风。然此证消肾得之为多。消心之病，往往因欲饮食过多，及食啖辛热，以致烦渴，引饮既多，小便亦多。当抑心火使之下降，自然不渴。宜半夏泻心汤，去干姜，加栝蒌、干葛如其数，吞猪肚圆，或酒连圆，仍佐独味黄连汤，多煎候。冷遇渴恣饮，久而自愈。或自糯米煮稀粥，然同颖汤，梅花汤二药，于三消有渴者，皆可用。若因用心过度，致心火炎上，渴而消者，宜黄芪饮，加莲肉、远志各半钱，吞玄兔丹，仍以大麦煎汤，间下灵砂丹。
消脾，缘脾经燥热，食物易化，皆为小便，转食转饥。然脾消又自有三，曰消中，曰寒中，曰热中，宜用莲茗饮加生地黄、干葛各半钱，或乌金散，或止用莲茗饮。
若因色欲过度，水火不受，肾水下泄，心火自炎，以致渴浊，不宜备用凉心冷剂，宜坚肾水以济心火。当用黄芪饮加苁蓉、五味各半钱，吞八味圆，及小菟丝子圆、玄兔丹、鹿茸圆、加减安肾圆，皆可选用。或灵砂丹。消肾为病，比诸为重，古方谓之强中，又谓之内消，多因恣意色欲，或饵金石，肾气既衰，石气独在精水无所养，故常发虚阳，不交精出，小便无度，唇口干焦，黄芪饮，吞玄兔丹，八味圆、鹿茸圆、加减肾气圆、小菟丝子圆、灵砂丹皆可选用。或未效，黄芪饮加肉苁蓉、北五味子、山茱萸各四分，荠笼圆、苁蓉圆。
又有果木渴，因多食果子所致，宜麝香之类。
大便秘  ***************************
有风秘、冷秘、气秘、热秘，又有老人津液干燥，是名虚证。妇人分产亡血，及发汗利小便，病后血气未复，皆能作秘，俱宜麻仁圆。风秘之病，由风搏肺脏，传于大肠，故传化难，或其人素有风病者，亦多有秘。宜小续命汤，去附子，倍芍药，入竹沥两蚬壳许。实者，吞脾约麻仁圆，虚者，吞养正丹。冷秘，由冷气横于肠胃，凝阴固结，津液不通，胃道秘塞，其人肠内气攻，喜热恶冷，宜藿香正气散，加官桂、枳壳各半钱，吞半硫丸。热药多秘，惟硫黄暖而通，冷药多泄惟黄连肥肠而止泄。气秘，则气不升降，谷气不行，其人多噫。宜苏子降气汤，加枳壳，吞养正丹，或半硫圆、来复丹未效，佐以木香槟榔圆。欲其速通，则枳壳生用，热秘，面赤身热，肠胃胀闷，时欲得冷，或口舌生疮，此由大肠热结。宜四顺清凉饮，吞顺肠圆，或木香槟榔圆。
有气作疼，大便秘结，用通剂而便愈不通，又有气秘，强欲通之，虽通复闭，或迫之使通，因而下血者，此惟当顺气，气顺便自通。顺气之法，又当求温暖之剂，曾有下巴豆等药不通，进丹附却通，不可不知。
老人虚秘，及出汗、小便过多，一切病后血气未复而秘者，宜苏子降气汤，倍加归，吞威灵仙圆，或肉黄饮、苁蓉润肠圆尤宜。
如妇人下血而秘者，见妇人门。
伤寒阳明经热实而闭，见诸伤门伤寒证。
宿食留滞，结而不通，腹胀气急，胸中痞满，宜感应圆加巴豆。
凡诸秘服药不通，或兼他证不受药者，用蜜皂角兑。冷秘生姜兑亦佳。
溏泄  ***************************
冷泻不言而喻，热亦能泻者，盖冷泻譬之盐见火热则凝，冷则复消，热泻譬之水寒则结冰，热则复化为水。此外证状不一，疑似之间，并宜先用分水圆一二服。惟伤食泻不可用。
寒泻，寒气在腹，攻刺作痛，洞下清水，腹内雷鸣，米饮不化者，理中汤或附子补中汤，吞大已寒圆，或附子桂香丸。畏食者，八味丸。
五虚者，死。脉细脾寒，少气，前后泄痢，饮食不入，元是冷泻，因泻而烦躁，引饮转饮转泻者，参附汤。理中汤，加茯苓、黄连，名连理汤，用之多有奇功。且如今当暑月，若的知暑泻，自合用暑药。的知冷泻，自合热药。中间有一等盛暑，又复内伤生冷，非连理汤不可。下泄无度，泄后却弹过响，肛门热，小便赤涩，心下烦渴，且又喜冷，此药为宜。若元是暑泻，经久下元虚甚，日夜频并，暑毒之势已然，而泻不已，复用暑药，则决不能取效，便用姜附辈。又似难施，疑似之间，尤宜用此。余曾治伤寒协热自利，有用白姜、黄连对半，名金银汤，即此意也。然不若连理汤为稳，如寒泻服上药未效，宜木香汤，或姜附汤，六柱汤，吞震灵丹、养气丹。手足厥逆者，兼进朱砂丹，药食方入口而即下者，名曰“直肠”。难治。如泻已愈而精神未复旧者，宜十补饮。寒泻腹中大疼，服前药外，间进乳豆圆，服诸热药以温中，并不见效，登圊不迭，秽物随出，此属下焦，宜桃花圆二五粒，诃梨勒丸以涩之。
热泻，粪色赤黄，弹响作痛，粪门焦痛，粪出谷道，犹如汤热，烦渴小便不利，宜五苓散，吞香连圆。
暑泻，由胃感暑气，或饮啖日中之所晒物，坐日中热处，证状与热泻略同。宜胃苓饮，或五苓散，加车前子少许，兼进来复丹。凡泻，津液既去，口必渴，小便多是赤涩，未可便作热论。的知热泻，方用冷剂。不然，勿妄投以致增剧。泻止渴自止，小便赤能如常。
气泻，肠鸣，气走胸膈，痞闷腹急而痛，泻则稍可须臾又急，亦有腹急气塞而不通者，此由中脘停滞，气不流转，水谷不分所致，宜大七香圆，入米煎服。久而不愈者，五膈宽中散，吞震灵丹，仍佐以米饮调香附末。
湿泻，由坐卧湿处，以致湿气伤脾，土不克水，梅雨阴久，多有此病，宜除湿汤，吞戊己圆佐以胃苓汤，重者宜术附汤。如其人本不甚泻，每日两三次鸭溏，此脾家不燥，常服平胃散自愈。缘内有苍术，可以燥脾，伤食泻，因饮食过多，有伤脾气，遂成泻泄，俗呼为伤食败腹，其人必噫气如败卵臭，宜治中汤加砂仁半钱，或七香圆红圆子杂服。
食积腹疼而泻，不可遽用治中兜住，先用调脾饮，吞感应圆。或因食一物过伤而泻，后复食之即泻者，以脾为其所伤未复而然，宜健脾汤。因食冷物停滞伤脾，脾气不暖，所食之物，不能消化，泻出而食物如故，宜治中汤加干葛，吞酒煮黄连圆。
有脾气久虚不受饮食者，食毕即肠鸣腹急，尽下所食物，才方宽快，不食则无事，俗名录食泻。经年累月，宜快脾圆下二五粒，因伤于酒，每晨起必泻者，宜理中汤加干葛，吞酒煮黄连圆。
或重而泻泄频数者，宜冲和汤。
因伤面而泻者，宜养胃汤加萝卜子，炒研破一钱。痛者，更加木香半钱，泻甚者，去藿香加炮姜如其数。
泻已愈隔年，及后期复泻，古论云，病有期年而发者，有积故也。宜感应圆。
有每日五更初洞泻，服止泻药并无效，米饮下五味圆，或专以北五味煎饮，亦治脾肾泄虽省节饮食，大段忌口，但得日间上半夜无事，近五更其泻复作，此病在肾，俗呼脾肾泄。分水饮下二神圆，及椒朴圆，或平胃散，下小茴香圆，病久而重，其人虚甚，椒附汤。
交肠  ***************************
交肠之病，大小便易位而出，盖因气不循故道，清浊混淆，宜五苓散、调气散各一钱，加阿胶末半钱，汤调服，或研黄连、阿胶丸为末，加木香末少许，再以煎药送下。
泻血  ***************************
泻血，当别其色，色鲜为热，色瘀为寒，热血连蒲饮，寒血理物汤，血色鲜红者，多因内蕴热毒，毒气入肠胃，或因饮酒过多，及啖糟藏炙爆，引血入大肠，故泻鲜血，宜连蒲散，吞黄连阿胶丸，及香连丸。或一味黄连煎饮，大泻不止者，四物汤加黄连槐花，仍取血见愁草少许，生姜捣取汁，和米饮服，于血见愁草中加入侧柏叶，与生姜同捣汁尤好，有毒暑入肠胃下血者，一味黄连煎汤饮。
有肠风下血，以香附末加百草霜，米饮调服，加入麝香少许，其应尤捷。
泻血色瘀者，为寒血，逐气走，冷气入客肠胃，故下瘀血，理中汤不效，宜黑神散。米饮调下，中用附子者佳。或用胶艾汤，加米煎，吞震灵丹。
攧扑内损，恶血入肠胃，下出浊如瘀血者，宜黑神散，加老黄茄为末，酒调下。
有风入肠胃，纯下清血，或风湿入肠胃，下如豆汁，或下瘀血，并宜胃风汤、胶艾汤。
泻血或淡、或浊、或鲜、或瘀，亦宜胃风汤，吞驻车丸。或独泻血，或与粪俱出，当辨其色与所感施治。
有腹痛者，乃是血不循经，故尔作痛，却无里急后重及缠坠等患，不可因痛认为血痢。
妇人因月事不通，血不循故道，从后分出者，当调其经，见妇人门。
泻血过多，手足厥冷而眩晕者，当审其寒热施治，不可因眩晕而便用附子热药，寒血犹可，热血为害不小。
肠风脏毒  ***************************
（附：痔漏、肠痈）
血清而色鲜者为肠风。浊而黯者为脏毒。或在粪前，或在粪后，并宜米饮汤调枳壳散，下酒煮黄连圆，或枳壳散，或乌梅圆，此乃因登圊粪中有血，却与泻血不同，或用小乌沉汤和黑神散，米饮调下，粪前后有血皆可用，色瘀尤甚捷。
脏毒者，蕴积毒气，久而始见，肠风者，邪气外入，随感随见，此《三因方》五痔脏毒肠风辨之甚详。脏毒肠风之血，出于肠脏间，五痔之血，出于粪门蚀孔处，治各不同，无择翁乌连汤治脉痔外无形，而所下血一线如箭，或点滴不能已，此由脉窍中来也。其方已录《千里镜》。
血色清鲜者，以瓦松烧灰研细，米饮调服。宜减桂五苓散，加茅花半钱，吞荆梅花圆，仍以侧柏叶同姜烂捣，冷水解下，侵少许米饮佳。
如血色淡浊者，胃风汤，吞蒜连圆，或乌荆圆，或棕灰散，仍以米饮调香附末，或三灰散。
或久患后，面色痿黄，渐成虚惫，下元衰弱者，宜黄芪四君子汤，下断红圆，或十全大补汤，或黄芪饮，诸般肠风脏毒，并宜生银杏四十九枚，去壳膜烂研，入百药煎末，圆如弹子大，每两三圆空心细嚼米饮下。痔漏证状颇多，自属外科，不复繁引，既血自内出，不可全仗外敷，宜枳痉散，吞钓肠圆，痔正发而血多者，亦宜自里托之，宜《千金》内补散，减桂之半，加鳖头灰尤妙。
肠痈即肠中生痈也，腹中㽲痛，其始发热恶寒，证状难辨，因下脓血，乃觉。或小腹痛满，或小便涩滞，或脓从脐出，宜《千金》内补散，下太乙膏。
痢疾  ***************************
（附：痢后风、脱肛）
痢疾，古名滞下，以气滞成积，积成痢，治法当以顺气为先，须当开胃，故谓无饱死痢病也。
痢疾不问赤白而知为冷热之证。若手足和暖，则为阳，先用粟壳饮，调五苓散，次进感应圆。若觉手足厥冷则为阴，当服暖剂。常须识此。
凡痢初发，不问赤白，里急后重，频欲登圊，及去而所下无多，既起而腹内复急，宜用藿香正气散，加木香半钱，吞感应圆。或苏合香圆，吞感应圆。
赤痢血色鲜红，或如蛇虫形，而间有血鲜者，此属热痢，宜藿香正气散，加黑豆三十粒；五苓散加木香半钱，粟米少许，下黄连圆；或黄连阿胶圆、茶梅圆。热甚服上项药未效，宜白头翁汤。
若赤痢发热者，败毒散加陈仓米一撮煎。
若血色黯如瘀，服凉药而所下愈多，去愈频者，当作冷痢，宜理中汤；或四君子汤，加肉豆蔻木香各半钱。若感暑气而成痢疾者，其人自汗发热，面垢呕逆，渴欲引饮，腹内攻刺，小便不通，瘀血频并，宜香薷饮加黄连一钱，佐以五苓散，白汤调服。不愈则用蜜水调，感暑成痢，疼甚而食不进者，六和汤、藿香正气散各半帖，名木香交加散。
白痢下如冻胶，或如鼻涕，此属冷痢，先宜多饮除湿汤，加木香一钱，吞感应圆。继进理中汤，亦有下如鱿色，或如腊茶色者，亦宜用前白痢药。
赤白杂者，宜胃苓饮加仓米一撮煎，吞驻车圆。
凡治痢须先逐去积滞，去已多，三五日后，自可兜涩，不问赤白，俱宜水煮木香圆；或水煮木香饮，真人养脏汤，或断下圆。如白痢久而虚甚者，养脏汤加熟附。赤痢加黑豆一小撮，白痢加干姜一钱，赤痢亦可加黄连一钱，新下者不必加此，在人活法。
噤口痢者，有得病即不能进食者，或因冷药并药过多不食者，却不可拘于赤痢难用热药之说，当以温中进食为先，宜治中汤，加木香半钱，或缩砂一钱。
休息痢，因兜住太早，积不尽除，或因痢愈而不善调理，以致时止时作，宜四君子汤，加陈皮一钱，木香半钱，吞驻车圆。只缘兜住积滞，遂成休息，再投去积，却用兜剂。
劳痢，因痢久不愈，耗损精血，致肠胃虚空，变生他证，或五心发热，如劳之状，宜蓣连饮。赤多倍莲肉，白多倍山药。痢后调补，宜四君子汤，加陈皮一钱半，即异攻散。恶甜者，生料平胃散，加人参、茯苓各半钱。诸病坏证，久下脓血，或如死猪肝色，或五色杂下，频出无禁，有类于痢，俗名刮肠。此乃脏腑俱虚，脾气欲绝，故肠胃下脱，若投痢药则误矣，六柱饮为稳，或可冀其万一。
痢后风，因痢后下虚，不善调将，或多行，或房劳，或感外邪，致两脚酸软，若痛若痹遂成风痢，独活寄生汤，吞虎骨四斤丸；或用大防风汤；或多以生樟即骨碎补，俗呼为胡孙姜三分之一，同研取汁酒解服，外以杜仲、牛膝、杉木节、白芷、南星、萆薢煎汤熏洗。
脱肛一证，最难为药，热则肛门闭，寒则肛门脱，内用磁石研末，每二钱，食前米饮调下，外用铁锈磨汤温洗。
下痢小便不通者，黄连阿胶丸为最。

卷九·虚损门  ——————————————————————————————————————————————————————————————————————————————————————————

五劳  ***************************
五劳者，五脏之劳也。皆因不量才力，勉强运为，忧思过度，嗜饮无节，或病失调理，将积久成劳。其病头旋眼晕，身疼脚弱，心怯气短，自汗盗汗，或发寒热，或五心常热，或往来潮热，或骨蒸作热，夜多恶梦，昼少精神，耳内蝉鸣，口苦无味，饮食减少，此皆劳伤之证。五脏虽皆有劳，心肾为多，心主血，肾主精，精竭血燥，则劳生。为治劳之法。当以调心补肾为先，不当用峻烈之剂，惟当温养滋补，以久取效，天雄附子之类，投之太多，适足以发其虚阳，缘内无精血，不足当此猛剂。然不可因有热，纯用甜冷之药，以伤其肾气。独用热药者犹釜中无水而进火也，过用冷药者，犹釜下无火而添水也，非徒无益，又害之耳。宜十全大补汤，或双和散、或养荣汤、七珍散、乐令建中汤，皆可选用。间进双补圆。有无故身体瘦软，绝无力气，别无他证，此平日作劳太过，血气虚而筋失养，宜劫劳散或和气汤，倍芎归。又有言语读诵，过耗神气，致成虚损，是为叫呼走气，宜于十全大补汤等药选用。
虚人老人病中忽一旦语言不出，扣之不应，此不是哑风，久久药力到，补调功成，自复应矣。
气虚人多不得寐，亦有痰多，胆经伏涎，欲寐不得者，不可例作虚治，妄补则痰愈盛。
有于坐卧之中，似欲得人按捻意方始安者，此亦虚证也。诸发及有寒热者，已各见本门审知因虚劳得之，并宜用前药，未效用十四味建中汤。或大建中汤，渴而不胜热药者，七珍散加木香、五味子各七分；热多，黄芪鳖甲散，或人参散；独五心发热；将欲成劳者，茯苓补心汤；外虽恶热，内自畏寒，盛夏不可单衣，大建中汤、十四味建中汤、正元饮、参附汤。
饮食减少，畏食而呕者，难独用前滞甜药，须斟酌用前快脾之剂，缩砂、陈皮药却不可少。如乐令建中汤内有陈皮、半夏、细辛却可用，仍下鹿茸、橘皮煎圆。如不呕不畏食，用前十全大补汤、双和散等药，亦当少加快脾之剂，以为之防。
有患精血不足，明知当补肾，方欲一求之归芪等药，其人素减食，又恐不利于脾；方欲理脾气，则不免用疏刷之药，又恐愈耗肾水。全一举而两得之功，莫若鹿茸、橘皮煎圆为第一。故曰：精不足，补之以味。又曰：补肾不如补脾，以脾上交于心，下交于肾故也。道家交构心肾，以脾为黄婆者，即此意，若肾元大段虚损，病势困笃，则肾不容少缓。又不拘于此说，要知于滋肾之中，佐以砂仁澄茄之类，于壮脾之中，参以北五味，黄芪之属，此又临时审病用药之活法。劳疾久而嗽血，咽疼无声，此病自下而传上。若不嗽不痛，久而溺浊脱精，此为自上传下。皆死证已。
有面色如故，肌体自充，外看如无病内实虚损，俗呼为桃花蛀。宜看其何证，于前药审而用之。
有传尸劳，骨肉相传，甚至灭门，此其五脏中皆有劳虫，古名瘵疾，难以医之。
外有因动作劳力，或发寒热，或身疼气短，或劳倦嗜卧，乃一时发劳，却非五劳者比。宜和气饮，详见诸痛门身体痛证。
有嗽咳痰多者，名曰劳嗽，与感风寒壅热之嗽不同，此乃有本有标，本在肾而标在肺，可与前诸药第一段求之，选用加五味子、杏仁、阿胶、贝母、款冬花之属。嗽而加以喘者，于前药更加磨沉香，仍吞灵砂丹，或三妙丹，详见嗽门。嗽而有血者，详见血门嗽血证。
盗汗、自汗  ***************************
眠熟而汗出者，曰盗汗。又名一寝汗。不分坐卧而汗者，曰自汗。伤风、伤暑、伤寒、伤湿、痰嗽等自汗，各载本门。其无病而常自汗出，与病后多汗，皆属表虚，卫气不固，荣血漏泄，宜黄芪建中汤，加浮麦少许，煎黄芪六一汤，或玉屏风散。或身温如常而汗出冷者，或身体冷而汗亦冷，别无他病，并属本证。
有痰证冷汗自出者，宜七气汤，此方已载二百四十九肾逆散之下。有气不顺而自汗不止，须理气，使荣卫调和，小建中汤加木香。
有病后多汗，服正元散诸重补剂不愈，惟八珍散宜之。有别处无汗，独心孔一片有汗，思虑多则汗亦多，病在用心，宜养心血，只依一条用药，仍以艾汤调茯苓末服之，名曰心汗。青桑第二叶焙干研末，空心米饮汤调下，最治盗汗。
若阴汗惟密陀僧和蛇床子研末，扑之立止。
若服药汗仍出者，小建中汤加熟附子一钱，不去皮。或正元饮，仍以温粉扑之。大汗不止，宜于诸药中入煅牡蛎粉一分，并吞朱砂丹，或茸朱丹。
常自汗出，经年累月者，多用黑锡丹。久病及大病新愈汗出者，亦可用此。若不宜热补，须交济其阴阳自愈，当以灵砂丹主之。凡此皆非为他病而止，病于汗者设，非谓有兼病者也。
若服诸药，欲止汗固表而并无效验，药愈热而汗愈不收，可只理心血。盖汗乃心之液，心无所养，不能摄血，故溢而为汗。宜用大黄芪汤，加炒酸枣仁半钱。有微热者，更加炒石斛半钱，兼下灵砂丹。
汗出如胶之粘，如珠之凝，及淋漓如雨，揩拭不逮者，难治。漏风额汗，出诸中
门中风证。
应汗多而发虚热者，不当泥于热，宜用收敛之剂。汗出而有邪热者，其人若不渴，小柴胡加桂枝半钱最良。
治心虚多汗不睡，獖猪心一个，破开带血，用人参二两，当归二两，装入心中煮熟，去二味药，止吃猪心，不满三四日，其病即愈。
眩晕  ***************************
痰饮、头风、七气、失血、中酒等病，皆能眩晕，已各见本证。今独举不兼他病见眩晕者，是皆虚损也。然有不时眩晕者，有早起眩晕，须臾自定，日以为常者，正元饮下黑锡丹。
伤湿头晕，肾着汤加川芎，名除湿汤。
有因虚致晕，虽晕醒时，面常欲近火，欲得暖手按之。盖头面乃诸阳之会，阳气不足故耳。
有头风证，耳内常鸣，头上有如鸟雀啾啾之声，切不可全谓耳鸣为虚，此头脑挟风所为也。有眩晕之甚，抬头则屋转，眼常黑花，观见常如有物飞动，或见物为两，宜小三五七散；或芎附汤，生料正元饮，加鹿茸一钱，下灵砂丹，或用正元饮，炒川椒一十五粒，下茸朱圆。若不效，则独用鹿茸一味，每服半两，用无灰酒三盏，煎至一盏，去滓入麝香少许服。缘鹿茸生于头，头晕而治以鹿茸，盖以类相从也，曾有头痛不愈，服茸朱丹而效。
虚炎短乏  ***************************
虚炎阴阳不升降，下虚上盛，气促喘急，宜苏子降气汤，去前胡，下黑锡丹，或养正丹。气急甚而不能眠卧者，沉附汤或正元饮，或四柱散去木香用沉香，并以盐煎，下黑锡丹或灵砂丹、三妙丹。不效，则以前药下朱砂丹。
短乏者，下气不接上，呼吸不来，语言无力，亦补虚四柱饮，木香减半，加黄芪、山药各一钱。若不胜热药及痰多之人，当易熟附子作生附，在人活法。余皆仿此。药轻病重，四桂饮不足取效，宜于本方去木香加炒川椒十五粒。更不效，则用椒附汤。上焦干燥不胜热药者，宜于椒附汤加人参一钱。寻常病当用姜附，而或上盛燥热不可服者，惟此最良。
气短乏力之人，于进药之外，选一盛壮男子，吸自己之气，嘘入病患口中，如此数次，亦可为药力一助。此法不特可治虚乏，寻常气暴逆致呃者，用之良验。
惊季  ***************************
（附：健忘）
惊悸者，因事有所大惊，触忤心神，气与涎郁，遂生惊悸，此乃心虚胆怯所致，宜温胆汤。呕则以人参代竹茹。
若惊悸眠多异梦，随即惊觉者，宜温胆汤，加酸枣仁、莲肉各一钱，以金银煎下十四友圆或镇心丹远志圆，酒调妙香散。
健忘者，所过之事，转盼遗忘。此乃思虑过度，病在心脾，宜归脾汤。
怔忡  ***************************
怔忡，久思所爱，触事不意虚耗真血，心血不足，遂成怔忡。俗谓心忡脉乱是也，宜益荣汤。
怔忡即忪悸也，忪悸与惊悸若相类而实不同，惊悸者，因事有所惊而悸；忪悸者，本无所惊，常心忪而自悸。焉得无辨。
感风寒暑湿闭塞诸经而忪忡，各见本门。
因痰饮怔忡者，导痰汤加炒酸枣仁，下寿星圆。
失志者，由所求不遂，或过误自咎，懊恨嗟叹不已，独语书空，若有所失，宜温胆汤，去竹茹加人参、柏子仁各一钱，下定志圆，仍佐以酒，调辰砂妙香散。
有痞塞不饮食，心中常有所歉，爱处暗或倚门后，见人则惊避，似失志状，此名为卑惵之卑，以血不足故。示谷神嘉禾散，加当归半钱，黄芪半钱。
五痫  ***************************
痫有五，马、牛、鸡、羊、猪，五者以其病状偶类之耳。无非痰涎壅塞，迷闷孔窍。发则头旋颠倒，手足搐搦，口眼相引，胸背强直叫吼吐沫，食顷乃苏，俗止呼为发猪痫，疾发鸡风。宜星香散，加全蝎三个，下苏角圆。
癫狂  ***************************
（附：心风）
癫狂由七情所郁，遂生痰涎，迷塞心窍，不省人事，目瞪不瞬，妄言叫骂，甚则逾垣上屋，裸体打人，当治痰宁心，宜辰砂妙香散，加金箔珍珠末，杂青州白圆子末，浓姜汤调下，吞十四友圆，滑石六一汤，加珍珠末，白汤调下。
有病癫人专服四七汤而愈，盖痰迷为癫，气结为痰故也，他如健忘、如惊悸、如怔忡、五痫，亦宜用此。
如癫狂不定，非轻剂所能愈者，宜太乙膏及抱胆圆。心风者，精神恍惚，喜怒不常，言语时或错乱，有癫之意，不如癫之甚，亦痰气所为也，宜星香散，加石菖蒲、人参各半钱，下寿星圆。
有心经蕴热，发作不常，或时烦躁，鼻眼各有热气，不能自由，有类心风，稍定复作，参苏饮加石菖蒲一钱。有妇人狂言叫骂，歌笑不常，似祟凭依一边眼与口角吊起，或作癫治，或作心风治，皆不效，乃是旧有头风之疾，风痰作之使然，用芎辛汤加防风十分，数服顿愈。
不寐  ***************************
不寐有二种，有病后虚弱及年高人阳衰不寐，有痰在胆经，神不归舍，亦令不寐。虚者，六君子汤加炒酸枣仁、炙黄芪各半钱。痰者，宜温胆汤，减竹茹一半，加南星、炒酸枣仁各半钱，下青灵丹。
伤寒不寐，当于《活人书》中求之。
自惊悸以后诸证，亦可用温胆汤加减同金银煎竹茹，则随其寒热虚实而去取之；导痰汤加石菖蒲半钱尤治。
大抵惊悸、健忘、怔忡、失志、不寐、心风，皆是胆涎沃心，以致心气不足。若用凉心之剂，太过则心火愈微，痰涎愈盛，病愈不减，惟当以理痰气为第一义。

卷十·拾遗门  ——————————————————————————————————————————————————————————————————————————————————————————

渴  ***************************
诸病中有渴，已各见本证。今特举其无病自渴，与病瘥后渴者，参术散、四君子汤、缩脾汤，或七珍散加木瓜一钱，皆可选用。生料五苓散加人参一钱，名春泽汤。以五苓散和四君子汤，亦名春泽汤。尤是要药，更兼作四皓粥食之。
诸病久损，肾虚而渴，宜八味丸及黄芪饮、四物汤，加人参、木瓜各半钱，或七珍散，大补汤。并去术加木瓜如数。诸失血及产妇蓐中渴者，名曰血渴，宜求益血之剂，已于血门吐血证中论之。
有无病忽然大渴，少顷又定，只宜蜜汤及缩脾汤之类，折二泔冷进数口亦可。
酒渴者，干葛汤调五苓散。
疸  ***************************
（附：面黄）
黄病曰疸，大略有五黄，脾土色也，脾脏受伤，故病见于外，通身面目悉黄，并宜生料五苓散，加茵陈或五苓散，平胃散各半帖，名胃苓饮。黄汗因脾胃有热，汗出入水澡浴所致，故汗黄热染衣，只宜前药，黄疸因酒食过度，脏腑极热，复为风湿所搏，结滞不散，湿热郁蒸故通身眼目悉黄，或发寒热，亦宜前药。酒疸因饮酒过伤而黄，俗名为酒黄，宜干葛煎汤，或栀子仁煎汤调五苓散，或生料五苓散，加干葛一钱。
有酒疸后变成腹胀，渐至面足俱肿，或肿及遍身，宜藿香脾饮加木香三钱，或木香、麦孽各半钱。
饮酒即睡，酒毒熏肺，脾土生肺金，肺为脾之子，子移病而克于母，故黄。又肺主身之皮肤，肺为酒毒熏蒸故外发于皮而黄，此二说固通，法当合脾肺而治，宜藿枇饮。
谷疸因失饥伤饱，胃熏蒸而黄，食必即眩晕，宜红圆子。
女劳疸因色后为水湿所搏，故额黑身黄，小腹急满，大便不利，以大麦一撮，同滑石、石膏末各一钱煎。
诸疸口淡怔忡，耳鸣脚软，当作虚治，宜四君子汤。吞八味圆。五味子、附子者皆可用，不可过用凉剂。强通小便，恐肾水枯竭，久而面黑黄色者不治。
伤脾致疸，已见前黄胆证下，外有暑毒伤脾，小便不利，亦能成疸，煎茅花汤，调五苓散。
诸失血后，多令面黄，盖血为荣，面色红润者，血荣之也。血去则面见黄色，譬之竹木春夏叶绿，遇秋叶黄，润与燥之别也，宜养荣汤、枳归汤、十全大补汤。妨食者，四君子汤，加黄芪、扁豆各一钱，即黄芪、四君子汤加陈皮，名异攻散。加此二味，亦得。亦有遍身黄者，但黄不及耳目。
病疟后多黄。盖疟谓之脾寒，脾受病故色见于面，宜理脾为先，异功散加黄芪、扁豆各半钱。诸病后黄者亦宜。
农民黄肿病，因饱作劳，脾气不舒，宜杨法师胜金圆。
眼  ***************************
医眼，以青桑干枝就硬炭火上烧取白灰，铜箸点二三次，妙甚。不可用水桑、黄桑，亦不可杂炭灰。
眼病不一，烂沿、恶泪、羞明、翳膜、涩痛、雀目、韬针、内外障等证，难以枚举。今独举赤眼数种，应患眼者，不问近远，有上诸证并可用四物汤，下生熟地黄圆，敷洗之剂，当求之专科，四物汤加入蒸熟大黄如栗子大一块，尤妙。
有久视损目，肝血不足，以致见物不明，眼中常见烟焰起，此当益血。宜生熟地黄圆。
有因茹素致目少光，或成雀目，盖食能生精，亏之，则目无所资而减明。
眼疾诸证，医家多用治眼流气饮。此则专门之业也，寻常赤眼用黄连碾末，先用大菜头一个切了盖，剜中心作一窍，入连末在内，复以盖遮住，竹签签定，慢火内煨熟取出，候冷以菜头中水滴入眼中。
赤眼有数种，气毒赤者，热壅赤者，有时眼赤者，无非血壅肝经所主。盖肝主血，通窍于眼赤眼之病，大率皆由于肝，并黑神散消风散等分，白汤调，食后睡时服。仍用豆腐切片敷其上，盐就者可用，酸浆者，不可用，即乌豆敷盦之意。
风热，赤甚者，于黑神散消风散二药中，放令消风头高，间以折二泔，睡时冷调洗肝散或菊花散服。仍进四物汤，内地黄用生，芍药用赤，只须半帖，食后作一服，却加入赤茯苓半钱。醉将军即酒蒸大黄是也。早晨盐汤下养正丹二十、三十粒。
若不便于过凉之剂，则不必用洗肝散，宜以二钱黑神散，一钱消风散。
若赤眼久而不愈。用诸眼药皆无效，早起则以苏子降气汤，下黑锡丹。临睡则以消风散下三黄圆，日中别以酒调黑神散。此数药不独治久赤，诸眼疾皆治之。
若眼晕生花，则属肝虚，当于虚损门眩晕证求药。或止正坐他病以致病花，合就其所得之病随证施治。
又有气眼，才怒气则亦疼，宜服酒调复元通气散。
又有头风眼，偏正头痛，眼不可开，多泪羞明，宜决明散。
耳  ***************************
耳为肾窍，耳病皆属于肾。肾虚故耳中或如潮声，蝉声，或暴聋、无闻，宜鸣聋散。或嚼蜡用酒下，及黄腊粥食之。
肾经久虚，耳中潮声蝉声，无休止时，妨害听闻者，当坠气补肾正元饮，咽黑锡丹，间进安肾圆。
风毒攻耳，致生脓者，名停耳。先以绵杖子捻出脓，令净，次用桃花散吹入。或以多年陈皮去白，麻油灯上烧存性，碾末入麝香少许，加桃花散，法加用干胭脂、白矾。
鼻  ***************************
酒齄鼻属肺风，有不能饮而自生者，非尽因酒，酒齄乃俗呼耳。宜一味折二泔，食后用冷饮，外用硫黄入大菜头内，煨碾涂之。若鼻尖微赤及鼻中热生疮者，辛夷碾末入脑麝少许，绵裹纳之；或以枇杷叶拭去毛，不须涂炙，锉细煎脓汤候冷调消风散，食后临卧进。
鼻塞流涕不止，有冷热不同。清涕者，脑冷肺寒所致，宜细辛乌附干姜之属。浊涕者，乃素问所谓“胆移热于脑，故辛頞鼻渊”是也。宜防风甘菊之属，须以清浊别冷热。
一方用苍耳子，即缣丝草子，炒碾为细末，食后入药末点服，立效。
有不因伤冷而涕多，涕或黄，或白，或时带血，如脑髓状。此由肾虚所生，不可过用凉剂，宜补脑散。仍以黑锡丹、紫灵丹、灵砂丹。
伤冷热，鼻暴塞，流涕多者，通关散。
鼻衄，见血门鼻衄证。
余处无恙，独鼻尖色青黄者，此其人必为淋也。鼻尖微白者，亡血也。赤者血热
也。
外有鼻痔等患，不能尽举见外科方论。
口舌  ***************************
（附：音声）
口舌生疮，皆是上焦热壅所致。宜如圣汤，或甘桔汤加黄芩一钱，仍用杏花散掺之。未效，则参以四香饮。有声音不出之人，服冷剂愈失声，乃是肾经虚寒，投附子之剂数枚方可，此不可不识。
下虚上盛，致口舌生疮，若用镇隧之药，以降气汤，盐水下养正丹或黑锡丹。仍于临卧，热汤洗足，炒探净吴茱萸小撮拭足了，便乘炒热置足心，用绢片扎之，男左女右。
曾有舌上病疮，久蚀成穴，累服凉剂不效，后来有教服黑锡丹。遂得渐愈，此亦下虚故上盛也。
外有舌暴肿胀，名曰重舌。一味真蒲黄末掺之。
又有舌无故常自痹者，不可作风治。由心血不足，理中汤加熟附半钱，当归一钱半。
齿  ***************************
齿痛，见诸痛门齿痛证，其他齿患不一，自有口齿专科，牙衄见衄门。

卷十一·疮毒门  ——————————————————————————————————————————————————————————————————————————————————————————

痈疽疖毒  ***************************
（附：发背）
发散诸般毒多碾白芙蓉叶，入草乌末少许，蜜调敷。重者，加入南星末。凡诸毒用膏药，欲散，搓入麝香，欲溃，搓入雄黄。
一应毒证，已作渴或脓过多，防其为渴，宜于《千金》内补散之外。兼进八味圆，用五味者佳。
发热恶寒，状如伤寒而痛者，其痛处定欲为痈疽也。痈属腑，故生浅，皮薄而肿高；疽属脏，故生深，皮浓而肿坚。又有轻于痈疽者，名曰疖毒。痈，壅也；疽，沮也；疖，节也。言气血壅滞沮节也。并威灵仙饮微利之，或五香连翘散，佐以复元通气散。若脓血结成，不可发散，已溃未溃宜小托里散，或《千金》内补散，加木香、羌活、白芍药、乌药等分。渴加栝蒌根。此数药皆治阳证。若阴证宜于《千金》内补散，减防风桔梗之半，倍加白术，未效更加熟附，与诸药煎服尤佳。
外有服金石以助欲，至精气既衰，药毒偏胜，金石与肺同类，肺附于背，所以多成发背之疾。又用好鳖为臛亦至发背，盖鳖之阳气皆聚于上甲，所以上甲可入药也。治法同前，若毒发于阴，而又未可用附桂诸药剂，外疼内寒，宜五香汤。
毒之初发，并宜酒调复元，通气散，或病在下者，酒糊圆，通气散，却用木香汤吞下。
治诸毒方结成者，以皂角树上所生之葚，磨乌醋涂，此葚须预藏在烟阁头，缓急取用。
患背疮人及诸毒已溃后，去血过多，津液少者，宜换肌散。毒初发，头疼体痛，乍寒乍热，恐挟外邪，宜香苏饮，加川芎、白芷、防风、当归、陈皮之类。
病消渴之人多生毒，此乃津液已耗，虚阳外发，内外俱虚，此为极病。凡消渴愈后生毒生毒愈后消渴，皆非可治之病也。
痈、疽、疖，此毒总名。亦举其大概耳，其他证状不一，名称亦异。未溃之际，增寒壮热，狂言妄语，如见鬼神，脓去已多而大热不休者，似为难治。盖毒之得脓，犹伤寒表证之得汗，汗已而反大热，则为坏伤寒矣。若淋洗贴敷，自属外科。痈疽发背已溃，出脓过多，而羸瘦者芎归汤。凡所服药。并不可用白术，能生脓故也。未溃与初发阴证者用之却可。
若其人呕，不喜食，不可用《千金》内补散，滞其脾，恐挟外邪。未溃者，二陈汤加芎，或不换金正气散。已溃者，谷神嘉禾饮。
又一方治毒病不喜食，于不换金正气散加白茯苓，半夏等分，人参、木香减半，亦名正气散。
患痈毒人，脓血已溃，所去过多，津液，枯竭，多病于渴。纵有发热躁扰等证，不可以治，宜用益荣生津之剂。若大热不止者难疗。
肠痈，即肠中生痈也。腹中㽲痛，其始发热恶寒，证状难辨。因下脓血乃觉，或小腹肿满，或小便涩滞，或脓从脐出，宜吞太乙膏。
疮毒久不干，成漏者，忍冬草浸酒常服。
疮毒而大便坚者，升麻和气饮和消毒饮。加以身上发热甚者，消毒饮和败毒散。
有火邪逼身，及因炙后遍身发为赤核，肿痛漩盘，用荆防汤浸取洗。
露[疒/其]，名为羊核，生取石菖蒲烂研盦之。仍以石首胶一两许，火煅存性，研为末，酒调服。
有不傅药时大痛，傅即不痛，有不傅药不痛，傅之则痛。盖寒、热、风、湿并忧怒等气，积而内攻，则痛不禁药拔出之，故不痛也。死血阴毒在中，愈服愈深，愈不觉痛，药发之于外，故反痛也。
疮癣疥  ***************************
（附：丁疮）
此虽皮肤小疾，不足为害，然疮有恶疮，癣有顽癣，疥痨噆肤，尤为烦扰，甚至经年累月，不能脱洒。凡病此者，不当专用外敷药，须内宣其毒可也。升麻和气饮、消毒饮、四顺清凉饮、犀角饮，皆可用。
有紫白癜风，酒调消风散饮讫。便去浴，即以消风散入皂角末揩洗，外以乌白膏傅之。浴了以醋调贝母末，笔蘸刷之，频浴频用为佳。
疮名甚多，以其属外科，不能尽述。
疮如牛皮模样，痒甚不可忍者，又疼，用黄连、木香、黄柏皮、杉木节二个，明矾少许，以上各等分，为末用好真香油调涂大效。
火带疮，绕腰生者，一味剪红萝，或花、或叶，细末，蜜调傅立效。或小纸贴在上亦可。
丁疮，近年病此而死者甚多。以其毒气寇里，不可以常疮药视之。得之仓卒，立至危殆。宜一味雄黄末，酒调多服。外以苍耳，或叶、或子、或根、或茎，但取一件烧为灰，醋调如泥，涂上干即根出。
痱  ***************************
痱，《素问》谓之痱痤，香扑粉入朴硝末，如常扑使，更入少许枯矾末。
痘疥  ***************************
自汉以前，方书初无痘疹，至拓拔魏时始有之。肤病初得之，憎寒发热，身体疼痛，与伤寒无异，或有发如疟者，但鼻冷验为痘疹。最忌以药泻之，致毒气攻里，难出靥子陈文仲方甚详。或痘疹出三日四日后，遍身稠密巳成水泡，大便自固，别无所犯，疮忽尽陷，凹作小孔，如章巨脚。此非病于不发，盖疮出既多，血气尚少，不足以发之，宜以药滋养其血，血气既复疮不患不起。宜千金内补散，去防风桔梗。
㿗风  ***************************
（附：下疳疮）
㿗风，因精未调，外为风湿所袭，从阴囊湿汗作痒起，流注四肢手又白色，悉生疮疡，俗谓之肾脏风。四生饮二两，以竹刀细切猪腰一对，银石器中，酒漉者烂，研细和药为圆，如梧桐子大。如不可圆，人酒醋少许，每服五六十圆，盐酒空心下。又用花蛇散和消风散，酒调服。或升麻和气饮，咽乌头煮盐圆，及乌荆圆，或花蛇圆。若㿗常湿痒，欲得淋洗，则以蛇床子一味，煎汤用之。
下疳疮，用眼药珍珠粉干掺之。又方用水银膏贴令水出，却以人中白煅研末，别炒虢丹等分，和匀入麝香少许掺之。颓风，痒不可忍者，姜汁入香油一二滴，搅匀涂之。
攧扑  ***************************
（附：刀伤）
仆踣不知曰攧，两下相打曰扑，其为损一也。因攧扑而迷闷者，酒调苏合香圆，灌之。因攧扑损伤，宜逐其恶血酒煎苏木，调苏合香圆，或鸡鸣散，或和气饮。加大黄入醋少许煎。或童便调黑神散，不用童便，用苏木煎，酒调亦得。攧扑伤疼，酒调琥珀散极佳。再有乌药顺气散，用以治之。风腰疼尤宜。有攧扑人服药并熏洗搽贴药皆不效自若，或教以用白芍药、赤芍药、威灵仙、乳香、没药等分，为末，和匀，酒调服，随即痛减其半。
刀伤血不止，一味白芍药散，白酒调服。即以散掺伤处，或其血出不透，致恶血壅滞，伤处赤肿，或攻四肢头面，并鸡鸣散，或煎红花调黑神散。其有血出不止，势难遏者，用龙骨乳香等分研末，窒患处，蛇鱼草捣塞尤妙。非特刀伤可治，扑血不止，亦可。
恶虫蛇伤  ***************************
为恶虫蛇所伤，用白芷细嚼敷患处，仍以酒调芷末服。蜈蚣用鸡尿涂，[虫修]伤用蕨，萁芒根烧灰，香油调敷。犬伤用虎骨末敷，猫伤用薄荷揩，蜂虿伤用人参嚼而敷之，或用诸蟹壳烧存性，研末，密调敷。凡诸恶物伤，急于伤处灼艾数壮亦佳。
发丹  ***************************
发丹色状不一，痒痛亦异。大概皆因血热肌虚，风邪所搏而发。然色赤者多，以赤故谓之丹。宜消风散，入烧枫树子存性，为末，酒调服。有发而色白者，谓之冷瘼，宜消风散杂黑神散，酒调。此病多缘肌肉疏，为风邪所袭而成，风热则赤，风冷则白，今人但呼赤为丹，白为瘼。所以用酒调土朱服之而愈者，亦以脾主肌肉，土能入脾，各从其类。古方亦名为瘾疹非特分寒热，亦兼备四气，近世方论呼为白婆瘼，赤为血风。赤白二证，并可用乌药顺气散和消风散，酒调服。白者，多用顺气散。赤者，多用消风散。病此者俱宜用煎藿香正气散。有人一生不可食鸡肉及獐鱼动风等物，才食则丹随发，以此见得系是脾风。脾主身之肌肉，藿香正气散乃治脾之药。而土朱亦入脾之药，此方屡试屡验。
瘰疠  ***************************
瘰疠之病皆血气壅结，根在脏腑，多结于项颈之间，累累大小无定，发作寒热，脓血溃漏或此没而彼起。宜于隔宿用米饮调下桂府滑石二钱，钟动时，进黑白散，必有物如蒲萄肉，从小便出至数枚其肿核则愈。仍常服四七汤加木香，或苏子降气汤。其匝颈者，俗名蟠蛇疠，难治。
先以石菖蒲烂研盦患处，微破，却以猫狸皮连毛烧灰，香油调敷。一味白蔹末，酒调服多多为上。仍以酒一呷搏白敛盦患处，掘取生者尤好。或用猪胆内汁，调雄黄末，傅患处亦好。
痒  ***************************
痒证不一，疥痨作痒，当求之本门疮疥证。血虚皮肤燥痒者，宜四物汤，加防风七钱半。如以四物汤半帖，水二盏，调消风散一钱亦可。妇人血气或通身痒，或头面痒如虫行皮中，缘月水来时，为风所吹，不然则是产蓐中食动风物致之，亦宜如前四物汤调消风散。有脾虚身痒，本无疥痨，素非产蓐，洁然一身，痒不可住，此仍脾虚所因。经云：诸痛为实，诸痒为虚。又云：脾主身之肌肉。宜实脾为先，四兽饮。去草果加藿香、厚朴、川芎、当归各半钱，姜、枣煎服，名增损资胃饮。

卷十二·妇人门  ——————————————————————————————————————————————————————————————————————————————————————————

经事不调  ***************************
妇人每月经水应期而下，不使有余，犹太阴之缺也。其有或先、或后、或少、或多、或欲来先病，或遇来而断续，皆谓之不调，和气饮加香附子半钱，兼咽独附丸。经事来而腹痛者，经事不来而腹亦痛者，皆血之不调故也。欲调其血，先调其气，四物汤加吴茱萸半钱，香附子一钱；和气饮加茱萸半钱，亦可用。痛甚者，玄胡索汤。然又恐感外邪，伤饮食致痛。痛不因血，尤宜详审，和气饮却能兼治。
有经事不通，血入四肢化为水，遂成肿满，非独产后为然，名曰血分，误作水治，其害不小，宜调经散。因冷而节，因节而痛，宜大温经汤。冷甚者，去麦门冬，不用。有因惊气上逆，致月经不通，涎多神昏，昏则不知人，或妄言歌笑，似心风，似五痫，醒时又似正人，或病来时身如摇动，手足如搐搦，四七汤、大温经汤各半帖，和匀服之。有经候失期，或过二三月，变生诸证者宜和气饮须用桂枝，桂性最动血。和气饮加苏木、红花、干漆各半钱，桃仁一钱，或醋、或酒煎，去渣，入麝香少许，仍以醋汤调黑神散。因血节而腹内有块者，四物汤去地黄，加官桂、白术各半钱。
因经候不调，血不循故道，从后粪出，腹或疼或不疼，不可作寻常便血治。宜顺其经，四物汤去地黄，加阿胶、香附子各一钱，仍以黑神散和调气散，白汤点服。
血疼  ***************************
（附：血瘥）
男子谓之小肠气，妇人谓之脾血疼，多因血虚后感冷，致血气凝滞小肠㽲，痛牵引腰胁宿有病根，不关月事通闭，宜和气饮，或玄胡索汤失笑散，间进艾附丸。或以盐一捻，置铁匙上，火烧研碎，酒调下异攻散，大便通则愈。若审知血海虚冷而疼，宜小温经汤。若只瘥不痛，常如肚饥，此乃血虚胃中枯燥生热，宜益血药滋之。可用四物汤，久不治则成消中。
血瘥者，心头瘥痛，四物汤去地黄，加香附子如数。
血虚  ***************************
有病后血虚者，有本体血虚者，其人往来寒热，或五心发热，言语无力，面色痿黄，头目昏晕，变生诸疾、芎归汤加羊肉少许，或十全大补汤、四物汤、养荣汤服之。血虚而气旺者，宜抑气汤，即香附末。
血虚而腹疼者，四物汤。
妇人血虚，怒气用心者，如颠状、又如心风，或笑歌，或妄语，月事来及产中，多有此证。四七汤半帖，去厚朴加人参、麦门冬、桂、芎、归各半钱，名增减四七汤。
崩中  ***************************
血大至曰崩中，或清或浊，或纯下瘀血，或腐势不可止证状非一所感亦异，甚则头目昏晕，四肢厥冷。并宜胶艾汤，咽震灵丹，佐以三灰散；或以童子小便煎理中汤；或以沉香降气汤加入百草霜，米饮调下。血崩甚而腹痛，人多疑恶血未尽，又见血色瘀黑，愈信恶血之说，不敢止截。大凡血之为患，欲出未出之际，停在腹内，即成瘀色。难尽以瘀为恶，又焉知瘀之不为虚冷乎？若必待见瘀血之后截之，恐并与人无之矣。此腹痛更有说，瘀而腹痛，血通而痛止，崩而腹痛，血住则痛。止宜芎归汤加干姜、熟附一钱，止其血而痛自定。仍以刺花绣拭黑片，烧灰研末，米饮调下。一方以毛蟹壳烧存性，米饮下。亦有以早黄麻根烧灰为末，米饮下。
赤白带  ***************************
赤白带下，皆因七情内伤，或下元虚冷，感非一端。大率下白带多间有下赤者，并宜顺气散吞震灵丹，仍佐艾附圆。或米饮调沙参末。带下不止，成尫羸者，四物汤加煅牡蛎粉半钱，吞固阳圆，多服取效。
有带疾愈后一二月，或再发，半年一发，先血而后下带，来不可遏，停蓄未几，又复倾泻，此名漏带，最难治。下截之血，小腹主之，有因血虚而虚热陷入小肠，致小便涩痛，色白如泔，或成沙粒，皆不可作淋治，用冷剂，宜以四物汤、五苓饮各半帖和煎。
胎前产后  ***************************
胎前恶阻，见食呕吐，喜啖酸物，多卧少起，俗谓之病儿。盖其人宿有痰饮，血壅遏而不行故饮随气上，停滞肝经，肝之味酸，则必喜啖酸物。金克木，以辛胜之，小半夏茯苓汤，或二陈汤。若呕吐不食心虚烦闷，宜橘苏饮，加竹茹指大。有服热药致膈闷热成疾，宜蒲黄散、荷叶散。转胞之说，诸论有之，以胎渐长，且近下逼近于胞，胞为所逼而侧令人数泄，故名转胞。胞即膀胱也。然子淋与转胞相类，但小便频数点滴而痛为子淋，频数出少而不痛为转胞，间有微痛，终是与淋不同。并宜生料五苓散，加阿胶一钱，更于胎前诸方求之。五味子、八味圆，加当归，亦治转胞。或更加车前子一味，发灰汤尤好。
有胎转胞，用搐鼻药，多打喷嚏，或用拳打脚心知痛，令病人浑身掇起，则脏腑摇动而胞自反上。
产后诸病，有作寒作热，而亦有独热。然独热亦有三，恶露未下者，腹痛而发热；感外邪者，必身疼头痛恶风而发热；惟血虚即但发热而无余证，名曰蓐劳。宜于前血虚证求药。
产后血虚而烦，蒲黄隔纸炒，东流水调下，产后腹疼，恶血不止，诸药不效，宜芎归汤加五味、灵脂、玄胡索煎。
妊妇子死或不死，胎动不安宜水酒合煎芎归，未死即安，已死即下。戴腹庵谓累曾经用，万不失一。
将产脚赤肿，俗名皱脚，香苏散加木香一钱。
将产当顺气瘦胎，使临期易产，宜瘦胎饮，加缩砂少许。
难产者，用香油半盏，乌醋鸡子清并水与香油等打匀，冷进一服，胎衣不下，赤小豆小麦等分煎服。仍以蓖麻去壳研七粒，涂两足心，衣下即洗去。
产后血入肺，面黑发喘，以人参一两为末，别锉苏木二两，水二碗煎七分，调参末，名参苏饮。
产后去血，大便不润而秘，宜橘杏圆、麻仁圆。应失血秘结者，皆可用。
产后发热迷闷，俗谓之发热血。新瓦上炒荆芥，不拘多少，半炒半生为末，温热水调下一钱，名独行散。或疑豆淋酒太热，用童便调尤宜。若锉散便煎亦得。荆芥乃产后要药，角弓反张，豆酒调极妙。盛怒失喜，迷闷不发热者，便调无不效。
产后以手摸肚遂痛，俗呼为嫁母痛，童便调白芷末。破血用归须，补血用归身与头，即是官桂肉收汗枝发汗之义。
四物汤，妇人要药，于内加吴茱萸半钱，或一钱，应血气病无不治。
妇人有一生不破腹而虚者，既不破腹，何缘有虚？大抵妇人以血为主，血衰气旺定无儿。正因血虚，所以不育。妇人怀子，服固胎药太多，或正产，或半产，胎虽下而恶血不即去，或经二三月而恶露犹滴，此非败血之比，正缘当来有固经药在内，致血滞而不化，药宜顺血通气，不宜蓄血闭气。
弥月俗名满肚，多有恣意食物，致伤食发热，有类伤寒，食复之证，宜先用红圆子一二服，却进小柴胡汤此论盖有所本。
妇人之药，大率皆甜，不利于脾，芎归犹滞，况于地黄乎？脾胃实者服之，固未见功。若素痰饮，及喜甜入诸血药中，半夏、陈皮，自不可少。
聚宝丹，妇人气痛血疼，或月经来少作疼，或来多不止而痛，或血瘀，或杂以黄泉，或血败而加以泄泻，腹内疼扰，并宜川芎、当归、炮姜、肉桂各一钱，白水煎服，累用累验。
角弓反张，乃妇人急候，为诸病之最。得此者，十存一二。荆芥新瓦上微炒末，豆淋酒调下二钱。或一味独活为末，豆淋酒调下。

证治要诀类方·卷之一  ——————————————————————————————————————————————————————————————————————————————————————————

汤类  ***************************
小续命汤（《和剂》）本诸中门中风。
防己　肉桂（去粗皮）　黄芩　杏仁（去皮尖，炒）　白芍药　甘草（炙）　芎　麻黄（去根节）　人参（净，一两）　防风（净，一两半）　附子（炮去皮脐，五钱）
每服三钱，水一盖，姜五片，煎一盖，食前稍热服。加枣一枚尤好。
星香汤（《易简》）
南星（八钱）　木香（一钱）
每服四钱，水一盏，姜十片，煎七分，不拘时服温用。
醒风汤（《和剂》）
南星（生，八两）　防风（四两）　独活　附子（生，去皮脐）　全蝎（微炒）　甘草（生，各二两）
每服四钱，水二盏，生姜二十片，煎八分，不拘时温服，日进二服。
星附汤（《济生》）
附子（生用，去皮脐）　天南星（生，各一两）　木香（不见火，五钱）
每服四钱，水一盏，姜九片，煎七分，不拘时温服。
四君子汤
人参（去芦）　白术　茯苓（去皮）　甘草（炙，各等分）
每服三钱，水一盏，煎七分，不拘时温服。
六君子汤
人参　白术　茯苓　甘草（炙）　陈皮（去白）　半夏（汤泡，各等分）
每服三钱，姜三片，水一盏，煎七分，不拘时温服。
大防风汤（《和剂》）
川芎（抚芎不用，一两半）　熟地黄（洗，二两）　附子（炮，去皮脐，两半）　白术　防风（去芦）　当归（去芦，酒浸）　白芍药　黄芪　杜仲（去粗皮，炒，各二两）　羌活　人参　甘草（炙）　牛膝（去芦，酒浸，微炒，各一两）
每服五钱，水盏半，姜七片，枣一枚，煎八分，温服。
增损四物汤（《易简》）
当归　川芎　白芍药　人参　甘草　干姜
每服四钱，水一盏，煎六分，热服。
黄芪六一汤（《得效》）
黄芪（去芦，蜜炙，六两）　甘草（一两）
每服六钱，水一盏，姜二片，枣一枚，煎六分，温服。
省风汤（《和剂》）
防风（去芦）　南星（生，各四两半）　半夏（生，水浸洗）　黄芩（去枯朽）　甘草（生，各二两）
每服四钱，水二盏，姜十片，煎一盏，不拘时温服。
五痹汤（《和剂》）
片子姜黄（洗去泥土）　羌活　白术　防己（各一两）　甘草（微炒，五钱）
每服四钱，水盏半，姜十片，煎八分。病在上，食后服。病在下，食前服。
四七汤（《和剂》）本诸中门中气。
半夏（五两）　茯苓（四两）　厚朴（三两）　紫苏叶（三两）
每服四钱，水一盏，姜七片，枣一枚，煎八分，不拘时热服。
姜附汤（《和剂》）本诸中门中寒。
干姜（一两）　附子（去皮脐，细切，一枚）
每服三钱，水一盏，煎七分，食后温服。
香薷湿（《和剂》）本诸中门中暑。
香薷（二两）　白扁豆（炒）　厚朴（姜制）　茯神（各一两）　甘草（炙，五钱）
上为末，每服三钱，不拘时沸汤点服，盐汤亦可。
白术酒（《三因》）本诸中门中湿。
白术（一两）
酒三盏，煎一盏，不时频服。不饮酒，以水代之。
理中汤（《和剂》）本诸中门中恶。
人参　白术　甘草　干姜（炮，等分）
每服三钱，水盏半，煎一盏，空心食前，稍热服。
四顺汤
即理中汤倍甘草。
附子理中汤
即理中汤加附子。
四逆汤（《和剂》）
甘草（炙，二两）　干姜（一两半）　附子（生，去皮脐，五钱）
每服三钱，水一盏半，煎一盏，不拘时温服。
十全大补汤（《和剂》）
人参　白术　茯苓（去皮）　甘草（炙）　当归（酒洗）　川芎　白芍　熟地黄（酒洗）　黄芪　肉桂（去粗皮，不见火，等分）
每服三钱，水一盏，姜三片，枣二枚，煎七分，不拘时温服。
六和汤（《和剂》）
香薷　厚朴（姜制，各四两）　扁豆（姜汁略炒）　赤茯苓　藿香叶　木瓜（各二两）　人参　半夏（汤泡七次）　杏仁（去皮尖）　砂仁　甘草（各一两）
每服四钱，水一盏半，姜三片，枣二枚，煎八分，不拘时温服。
人参养胃汤（《和剂》）
桂枝汤（《和剂》）
阳旦汤（《活人》）
杏子汤（《和剂》）
已上方，散在各书内。
小青龙汤（《和剂》）本诸伤门伤风寒。
麻黄（去节）　肉桂　干姜（炮）　细辛（去叶）　白芍药　甘草（炙，各三两）　五味子　半夏（泡，各二两）
每服三钱，水一盏半，煎一盏，食后温服。
小柴胡汤（《和剂》）
柴胡　黄芩　人参　甘草（各二两）　半夏（一两半）
每服三钱，水盏半，姜五片，枣一枚，煎七分，不拘时稍热服。小儿减剂。
小建中汤（《活人》）
桂枝（一两半）　白芍药（二两）　甘草（一两）　生姜（一两半）　大枣（六枚）　胶饴（半两，旧有微溏或呕者去胶饴）
每服四钱，水盏半，姜三片，枣一枚，煎八分。去滓，下胶饴两匙，再煎化，不拘时温服。尺脉尚迟，加黄芪一钱。
大柴胡汤（《和剂》）
柴胡（半斤）　大黄　半夏（各二两半）　赤芍药　黄芩（各三两）
每服三钱，水盏半，姜五片，枣一枚，煎一盏，食后临卧温服。
小承气汤（《活人》）
大黄　厚朴（姜汁，各一两）　枳实（去穰，麸炒，十枚）
每服五钱，水盏半，煎八分，不拘时温服，以利为度。
白虎汤（《和剂》）
石膏（煅，二十两）　知母（八两）　甘草（炙，四两）
每服五钱，水盏半，糯米五十粒，煎一盏，食后温服。小儿力少，加人参少许。立夏后，立秋前，可服。春及立秋后，并下血、虚家倶不可服。
猪苓汤（《活人》）
猪苓　泽泻　茯苓　滑石　阿胶（各五钱）
每服七钱，水二盏，煎八分，不拘时温服。
大承气汤（《活人》）
大黄（酒浸，四两）　芒硝（三合）　厚朴（半斤）　枳实（一两）
每服五钱，水二盏，先煮厚朴、枳实，至盏半，下大黄，再煎至一盏，入硝，再煎沸。不拘时温服。
白头翁汤（《活人》）
白头翁（二两）　黄连　黄柏　秦皮（各三两）
水七升，煮二升，每服一升，不拘时服。不愈，更饮一升，即效。
麻黄细辛附子汤（《活人》）
麻黄　细辛（各二两）　附子（一两）
每服七钱，水二盏，姜三片，枣一枚，煎八分，不拘时温服。
通脉四逆汤（《活人》）
干姜（二两）　附子（一枚）　甘草（一两）
每服七钱，水二盏，煎七分，不拘时温服。
当归四逆汤（《活人》）
当归　细辛　桂枝　芍药（各三两）　甘草　通草（各二两）　大枣（二十五枚）
水八升，煮三升，每服一升，不拘时温服。日进三服。内有久寒者，加吴茱萸、生姜。
连理汤
即理中汤加茯苓、黄连。
上为末，每服二钱，沸汤，不拘时点服。如中暑作渴，小便赤涩，每服半钱，温热水调服。
吴茱萸汤
人参（一两）　吴茱萸（汤洗三次，一两六钱半）
每服四钱，姜四片，枣二枚，煎八分，作二服，不拘时温服。
竹叶石膏汤（《和剂》）
石膏（一斤）　麦门冬（去心，五两半）　半夏（汤泡七次，二两半）　人参（二两）　甘草（炙，二两）
每服五钱，水二盏，青竹叶、生姜各五片，煎一盏去滓。入粳米百余粒，再煎米熟。去米，不拘时温服。
温胆汤（《易简》）
半夏　陈皮　茯苓　枳实（各一两）　甘草（四钱）
每服四钱，水盏半，姜七片，枣一枚，竹茹一块，煎七分，食前热服。
橘皮汤（《济生》）
橘皮（去白，二两）　人参　甘草（炙，各五钱）
每服四钱，水一盏，生姜五片，枣二枚，竹茹一小块，煎七分，不拘时温服。
栀子干姜汤（《活人》）
栀子（十四枚）　干姜（六钱三分）
水盏半，煎七分，不拘时温服。
干葛汤（《活人》）
芍药　桂枝　甘草（各五钱）　麻黄（一钱）　葛根（一两）　生姜（二两）
每服七钱，水二盏，煎八分，热服。
黄芩汤（《活人》）
黄芩（三钱）　芍药　甘草（各三钱）　大枣（二枚）
水二盏，煎八分，热服。
半夏泻心汤（《三因》）
半夏（泡七次，一两）　黄芩　人参　甘草　干姜（炮，两半）　黄连（五钱）
每服四钱，水一盖，姜五片，枣一枚，煎七分，不时温服。
生姜泻心汤（《活人》）
生姜　半夏（各一两）　人参　黄芩（各两半）　黄连　干姜（各五钱）　大枣（六枚）
每服五钱，水盏半，煎七分，不拘时温服。
芍药甘草附子汤（《活人》）
芍药　甘草（各三两）　附子（一枚）
每服七钱，水一盏，煎至七分，不拘时候温服。
四柱汤（《和剂》）
木香　茯苓　附子（炮，去皮脐）　人参（各一两）
每服二钱，用水一盏，姜三片，枣一枚，盐少许，煎七分，空心食前服。
真武汤（《活人》）
茯苓　生姜　白术　白芍（各七钱半）　附子（炮，一个）
每服五钱，用水盏半，煎八分，不拘时候带温服。如咳者，加五味子七钱半，细辛、干姜各三钱半。
枳实栀子汤
枳实（一钱）　栀子（三钱半）　豆豉（一钱五分）
水煎，不时温服。
二陈汤
半夏　橘红（各五两）　白茯苓（三两）　甘草（炙，一两半）
每服四钱，水一盅，姜三片，乌梅一枚，煎六分，不拘时热服。
小半夏茯苓汤（《和剂》）
半夏　茯苓（等分）
每服五钱，姜五片，水煎，温服。
橘皮竹茹汤（《活人》）
陈皮（一钱半）　人参（五分）　甘草（二分）　竹茹（二钱半）
水二盏，姜五片，枣一枚，煎八分，不时温服。
橘皮干姜汤（《杨氏》）
橘皮　干姜　甘草　通草　桂心　人参（等分）
每服八钱，水二盏，姜五片，葱一段，煎八分，不拘时热服。
半夏生姜汤（《活人书》）
半夏（一两）　生姜（五钱）
用水二盏，煎一盏，温服。
桔梗枳壳汤（《活人》）
桔梗　枳壳（麸炒）　甘草（等分）
水煎服。痰多，加半夏、生姜；有热，加黄芩。
调胃承气汤（《活人》）
大黄（三钱）　芒硝（二钱）　甘草（一分）
水二盏，煎一盏。去滓，再煎沸，温服。
术附汤（《和剂》）
白术（二钱）　附子（炮，去皮脐，五分）　甘草（炙，五分）
姜五片，枣二枚，水盏半，煎八分，食前温服。
附子防风汤（《活人》）
白术　防风（各一钱）　甘草（三分）　桂心（五分）　附子（五分）　干姜（五分）　柴胡（七分）　茯苓（七分）　五味子（十粒）
水一盏，姜五片，煎七分，不时温服。
阳毒升麻汤（《活人》）
升麻（三钱）　犀角　人参　射干　黄芩　甘草（各一钱）
水盏半煎八分，不拘时温服。
黄连阿胶汤（《活人》）
黄连（二钱）　黄芩　白芍（各一钱）　阿胶（一钱半）　鸡子黄（一枚）
水二盏，煎一盏。去滓，入胶、鸡子黄，搅令匀，不拘时温服。日进二服。
酸枣汤（《活人》）
酸枣仁（去核，二钱）　天门冬（去心，钱半）　知母　茯苓（各一钱）　川芎　干姜　甘草（各五分）
水煎，温服。
干姜附子汤（《活人》）
干姜（三钱）　附子（二钱）
水盏半，煎八分，不拘时温服。
黄连解毒汤（《活人》）
黄连　黄柏　栀子（各钱半）　木香（三分）　犀角（一钱，无以升麻代之）
水盏半，煎七分服。又方：无犀角、木香，有黄芩。
麻黄汤（《和剂》）
麻黄（去节，钱半）　桂枝（一钱）　杏仁（十五枚，研）　甘草（炙，五分）
水盏半，煎八分，不拘时温服。
升麻葛根汤（《和剂》）
升麻（一钱）　葛根（一钱半）　白芍药（八分）　甘草（炙，五分）
水盏半，煎一盏，不拘时稍热服。日进二次。
茅花汤（《活人》）
茅花（五钱）
水盏半，煎七分，温服。
黄芩芍药汤（《活人》）
黄芩（三钱）　白芍（二钱）　甘草（一钱）　大枣（三枚）
水盏半，煎七分，温服呕吐，加半夏一钱，生姜五片。
附子汤（《活人》）
白术（二钱）　茯苓　白芍（各钱半）　人参（一钱）　附子（八分）
水盏半，煎七分，温服，日进三次。
黄芪建中汤（《和剂》）
黄芪　白芍（各二钱）　肉桂（七分）　人参（一钱）　甘草（五分）
水盏半，煎七分，姜三片，枣一枚，煎八分，不拘时稍热服。
半夏桂甘汤（《活人》）
半夏（二钱）　桂枝（一钱半）　甘草（七分）
水煎，不拘时热服。
小陷胸汤（《活人》）
半夏（三钱）　黄连（一钱半）　栝蒌实（二钱）
水盏半，煮栝蒌实至一盏。却下余药，煎八分，温服。以微吐黄涎水为愈。
大陷胸汤（《活人》）
大黄　芒硝（各二钱）　甘遂末（一钱）
水盏半，煎大黄至一盏。去滓，再入硝，煎一二滚，入甘遂末，温服。快利为度。
枳实理中汤（《三因》）
枳实（去穰，麸炒）　茯苓　人参　白术　干姜　甘草（等分）
上为末，蜜和一两作四丸，不拘时，热汤化下一丸。渴，加栝蒌根。下痢，加牡蛎粉。
黄连泻心汤（《活人》）
大黄　黄连（各一两）　甘草（五钱）
上用滚汤二盏，浸一时，绞出津汁，分作二服，不拘时温服。
附子泻心汤（《活人》）
大黄　黄连　黄芩（等分）　附子（炮，去皮脐，煮汁，等分）
上用沸汤二大盏，热浸一时。绞去滓，入附子汁，分作二服，温服。
甘草泻心汤（《活人》）
甘草（二钱）　黄芩　干姜（炒，各钱半）　半夏（一钱）　黄连　人参（各五分）　大枣（六枚）
水煎，不时温服。
建中汤（《和剂》）
白术　人参　茯苓（各一钱）　陈皮（去白）　半夏（泡，去滑）　甘草　厚朴　藿香（各七分）　诃子（炮，取皮）　草豆蔻　干姜（炮，各五分）
水盏半，枣二枚，姜三片，煎七分，食前温服。
姜附汤（《和剂》）
干姜　附子（去皮脐，各二钱）
水盏半，煎一盏，食前温服。
十神汤（《和剂》）
紫苏　干葛（各一钱半）　升麻　麻黄　川芎　白芷（各八分）　甘草　陈皮　香附　赤芍药（各六分）
水盏半，煎八分，姜五片，葱三根，煎八分，不拘时热服。
春泽汤　本诸伤门伤暑。
即五苓散加人参一钱。
养胃汤（《三因》）
厚朴（姜制）　藿香　半夏（泡）　茯苓（各一钱）　陈皮（去白）　人参　白术（各七分）　草果（去皮）　附子（煨）　甘草（炙，各三分）
水盏半，姜五片，枣一枚，乌梅半个，煎八分，空心温服。
除湿汤（《百一》）本诸伤门伤湿。
半夏曲（炒）　厚朴（姜炒）　苍术（米泔制，各一钱）　藿香叶　陈皮（去白）　白术　茯苓（去皮，各八分）　甘草（炙，五分）
水盏半，姜七片，枣一枚，煎七分，食前温服。
肾著汤（《三因》）
干姜（炮）　茯苓（各一钱半）　白术　甘草（各七分）
水一盏，煎七分，空心温服。
渗湿汤（《和剂》）
苍术　白术　茯苓（各一钱）　干姜（炮）　橘红　甘草（各七分）　丁香（二分）
水盏半，姜三片，枣一枚，食前温服。
防己黄芪汤（《和剂》）
防己（四两）　黄芪（五两）　白术（三两）　甘草（炙，二两）
每服三钱，水一盏，煎七分，不拘时热服。
枳实半夏汤（《和剂》）本诸伤门伤酒。
枳实　半夏（各三钱）　麦芽
水盏半，姜五片，煎八分，不拘时温服。
治中汤　本诸伤门伤食。
即理中汤加青皮、陈皮等分。
丁香透膈汤（《和剂》）本诸气门七气。
白术（二两）　香附（炒）　砂仁　人参（各一两）　丁香　麦芽　木香　肉豆蔻　白豆蔻　青皮　沉香　厚朴（姜制）　藿香　陈皮（各七钱半）　甘草（炙，一两半）　半夏（汤泡七次）　神曲（炒）　草果（各二钱半）
每服四钱，水盏半，姜三片，枣二枚，煎七分，不拘时热服。
导痰汤（《济生》）
半夏（汤泡七次，四两）　天南星（炮，去皮）　枳实（去穰，麸炒）　赤茯苓（去皮）　陈皮（去白，各一两）　甘草（炙，五钱）
每服四钱，水盏半，姜十片，煎八分，食后温服。
挝脾汤（《和剂》）
麻油（四两）　良姜（十五两）　茴香（炒，七两半）　甘草（十两）　炒盐（一斤）
用药炒为细末，每服一钱，不拘时白汤点服。
大七气汤（《济生》）
京三棱　蓬莪术　青皮（去穰）　陈皮（去白）　藿香　桔梗　肉桂（不见火）　益智仁　香附（炒，各一两半）　甘草（七钱半，炙）
每服五钱，水煎服。
散聚汤（《三因》）
半夏（汤泡七次）　槟榔　当归（各七钱半）　陈皮　杏仁（去皮尖炒）　桂心（各二两）　茯苓　甘草（炙）　附子（炮，去皮脐）　川芎　枳壳（去穰，麸炒）　厚朴（姜制）　吴茱萸（汤浸，各一两）
每服四钱，姜三片，水煎服。大便不利，加大黄。
通气汤（《千金》增入）治胸满短气，噎。
半夏（八两）　生姜（六两）　橘皮（三两）　吴茱萸（四十枚）　一方用桂二两，无橘皮。
上㕮咀，以水八升，煮取三升，分三服。
四磨汤（《济生》）
人参　槟榔　沉香　乌药
上四味，各浓磨水，取七分，煎三五沸，放温，空心服。
苏子降气汤（《和剂》）
当归　甘草（炙）　前胡（去芦）　厚朴（去粗皮，姜制，各一两）　肉桂　陈皮（各三两）　苏子　半夏曲（各五两）
每服五钱，姜、枣水煎服。
甘豆汤（《三因》）
甘草　乌豆（等分）
水煎服。
沉香降气汤（《和剂》）
沉香（二钱）　缩砂（四钱）　香附（二两）　甘草（炙，一两）
上为末，每服二钱，入盐少许，空心沸汤点服。
独活寄生汤（《三因》）
独活（三两）　桑寄生（如无，以续断代）　细辛　牛膝（酒浸）　秦艽　茯苓　白芍药　川芎　防风（去芦）　甘草（炙）　桂心（不见火）　人参　熟地黄　当归　杜仲（炒断丝，各二两）
每服四钱，水煎温服。
附子八味汤（《活人》）
附子　干姜　白芍　茯苓　甘草（炙）　桂心（各三钱）　人参（三钱）　白术（四钱）
每服四钱，水煎服。又方：去桂心，加地黄二钱。
蠲痹汤（《济生》）
当归　赤芍　黄芪　羌活　片子姜黄（各半两）　甘草（炙，五钱）
每服四钱，水煎，温服。
四物汤（《和剂》）
当归　川芎　白芍药　熟地（等分）
每服四钱，水煎服。
芎归汤（《和剂》）
当归　川芎（等分）
每服三钱，水煎服。
茯苓补心汤
即参苏饮、四物汤并用。
小乌沉汤（《和剂》）
香附子（二两）　乌药（一两）　甘草（二钱）
上为末，每服一钱，沸汤点服。
补肺汤（《和剂》）
钟乳（碎如米粒）　桑白皮　麦门冬（去心，各三两）　人参　白石英　五味子　款冬花　肉桂　紫菀（洗，去心，各二两）
每服四钱，姜五片，枣一枚，粳米三十粒，水煎服。
胶艾汤（《和剂》）
阿胶（炒成珠）　芎　甘草　当归　艾叶（各八分）　白芍药　熟地黄（各一钱）
水酒各半盏，煎服。
乌芎汤（《和剂》）
山茱萸（去核）　茯苓（各三两）　防风（四两）　细辛（一两半）　干姜（炮，五钱）　附子（炮，去皮脐，一两半）
上为末，每服二钱，空心温酒服。
芎辛汤（《三因》）
生附子（去皮脐）　生乌头（去皮）　天南星　干姜　细辛　川芎（各一钱）　甘草（炙，七分）
姜七片，芽茶一撮，水煎，临卧服。
甘桔汤（《和剂》）
苦桔梗　甘草（等分）
水煎，食后服。
如圣汤（《和剂》）治痰热，利咽喉。治咽中有疮，咽物不下，咳嗽咯血，肺痿气促，小儿疮疹，毒攻咽喉肿痛。
麦门冬（半两）　牛蒡子（炒）　桔梗（一两）　甘草（生用，一两）
为细末，沸汤调。入竹叶煎，尤炒。细细服之。
泽漆汤（《千金》增入）治上气其脉沉者。
泽漆（三斤，细切，以东流水五斗煮取一斗五升，去滓，澄淸）　半夏（半升）　生姜　紫菀（一作紫参）　白前（各五两）　黄芩　甘草　桂心　人参（各三两）
上九味，内泽漆中，煮取五升，每服五合，日三夜一。
铁刷汤（《和剂》）
桔梗（二两半）　甘草（一两半）　陈皮　良姜（各一两二钱）　干姜　茴香（各八钱）　香附（六钱）　肉桂（四钱，不见火）
上除桂皮，余炒通为细末，每服一钱，入盐少许，不拘时点服。
指迷七气汤（《直指》）
青皮　陈皮　桔梗　蓬莪术　辣桂　藿香　益智仁（各一两）　香附（一两半）　甘草（炙，三钱）　半夏（三钱）
每服五钱，加姜、枣，水煎服。
枳实理中汤　属诸痛门胁痛。
即理中汤加枳实。
大建中汤　属诸痛门腰痛。
人参　白术　茯苓　甘草　当归　川芎　白芍　熟苄　黄芪　肉桂　半夏　附子（炮，去皮）　麦门冬　肉苁蓉
加姜枣，水煎服。
紫菀茸汤（《济生》）属诸嗽门嗽证。
柴菀茸　款冬花　百合　杏仁（去皮尖）　阿胶（蛤粉炒）　经霜桑叶　贝母（去心）　蒲黄（炒）　半夏（各一两）　犀角（镑）　甘草（炙）　人参（炙，各五钱）
每服五钱，姜五片，水煎服。
三拗汤（《和剂》）
甘草（不炙）　麻黄（不去节）　杏仁（不去皮尖）
每服五钱，姜五片，水煎服。以衣被覆盖睡，微汗为度。
人参清肺汤（《和剂》）
地骨皮　人参　阿胶（麸炒）　杏仁（去皮尖炒）　桑白皮（去粗皮）　知母　乌梅（去核）　甘草（炙）　罂粟壳（去蒂盖，蜜炙）
每服五钱，加枣子，水煎服，或临卧服。
参粟汤（《和剂》）
人参　款冬花　罂粟壳（醋炙，等分）
水煎，加阿胶一钱，乌梅一枚，临卧服。
苏沉九宝汤（《简易》）
麻黄　薄荷　陈皮　官桂　紫苏　桑白皮　杏仁　甘草　大腹皮
姜三片，乌梅半个，水煎，临卧服。
神秘汤（《三因》）
陈皮　桔梗　紫苏　五味子　人参
水煎服。
丁附汤
即治中汤加丁附。
温中汤
即理中汤加丁香。
新法半夏汤（《和剂》）
砂仁　神曲　陈皮　草果仁（各一两）　半夏（汤泡，去滑，四两）　甘草（二两，半生半炒）　白豆蔻仁　丁香（各五钱）
上为末，每服二钱。先用生姜自然汁调成膏，入炒盐汤，不拘时点服。
大半夏汤（《三因》）
半夏（汤泡，二两）　人参（二两）
上作四服，水三盏，蜜二盏，搅匀入药，煎六分，不拘时服。又方：加生姜七片。
二生汤（《济生》）
附子（生，去皮脐）　半夏（生用，各等分）
每服四钱，姜五片，水煎，不拘时温服。入木香，尤佳。
附子粳米汤
上用姜汁，炮附子二钱，切作片，煎汤，煮粳米粥一盏，不拘时食，以效为度。
寒热门汤类  ***************************
清脾汤
青皮（去穰）　厚朴（姜制）　白术　草果仁　柴胡　茯苓　半夏　黄芩　甘草（炙）
姜三片，枣一枚，水煎，未发先服。忌生冷油腻物。
七枣汤
附子（一枚，以盐水泡浸。如此七次。去皮脐）　一方用川乌代附子，以水调陈壁土为糊，浸七次。
上分作二服，每服水二碗，姜七片，枣七枚，煎七分，临发日早服。
柴朴汤（阙）
柴胡桂姜汤（《活人》）
柴胡（二钱）　栝蒌根（一钱）　桂枝　黄芩（各八分）　牡蛎（煅）　干姜　甘草（各五分）
水煎服。
川山甲汤
川山甲　木鳖子（各等分）
上为末，每服二钱，空心酒调服。
果附汤（《济生》）独寒证用。
草果仁　附子（炮，去皮脐，各等分）
加姜枣，水煎服。
养荣汤（《和剂》）独热证用。
白芍（一钱半）　当归　陈皮　黄芪　桂心　人参　白术　甘草（各八分）　熟苄　五味子　茯苓（各五分）　远志（二分）
加姜、枣，水煎服。
春泽汤　潮热证用。
即五苓散加人参。
橘皮竹茹汤
橘皮　麦冬　赤茯苓　枇杷叶　半夏　竹茹（各一钱）　人参　甘草（炙，各五分）
加姜，水煎七分。
大小腑门汤类  ***************************
地髄汤（《得效》）治淋证。
牛膝净洗一握，水煎，去滓，加麝香少许，研调服。
黄芪六一汤（《和剂》）
黄芪（蜜炙，六两）　甘草（炙，一两）
加枣，水煎服。
六神汤（《三因》）治三消证。
莲房　干葛　枇杷叶　甘草　栝蒌根　黄芪（等分）　小便不利加茯苓。
水煎服。
同颕汤（阙）
梅花汤（《三因》）三消。
糯壳（旋炒作爆）　桑根白皮（厚者）
等分，水煮，但渴则饮。
荠龙汤（《三因》）
荠龙　石膏（各一钱）　人参　茯神（去木）　磁石（煨碎）　栝蒌根　知母　干葛　黄芩　甘草（各七分）
水三盅，腰子一个，去脂膜，黑豆一合，煮盅半。去腰子、黑豆，入药煎七分，食后温服。
八味汤（《杨氏》）治溏泄。
吴茱萸（汤泡）　干姜（泡，各一钱）　陈皮　木香　丁香　肉桂　人参　当归
水煎服。
参附汤（《得效》）
人参（五钱）　附子（炮，一钱）
水二盅，姜十片，煎八分，温服。
六柱汤（《活人》）溏泄。
人参　茯苓　熟附子　木香　肉豆蔻　白术
加姜、枣，水煎服。
十补汤
即十全大补汤，四君子、四物汤，加黄芪、肉桂。
理物汤　交肠。
即理中汤、四物汤并用。
胃风汤（《和剂》）泻。
白术　人参　茯苓　芎　白芍　当归　肉桂
入粟米一撮，水煎服。
养脏汤（《和剂》）痢。
罂粟壳（去蒂盖，炙）　人参　当归　肉桂　诃子皮　木香　白术　肉豆蔻　白芍药　甘草
水煎温服，寒加附子。
虚损门汤类  ***************************
双和汤
白芍（二钱）　地黄　当归　川芎　黄芪（各一钱）　甘草（炙）　肉桂（各五分）
加姜、枣，水煎服。
乐令建中汤
人参　黄芪　茯苓　当归　白芍　甘草　陈皮　半夏　桂心　细辛　前胡　麦冬
加姜枣，水煎服。
二十四味大建中汤
人参　茯苓　黄芪　陈皮　半夏　甘草　川芎　当归　白芍　熟地黄　桔梗　柴胡　　阿胶（蛤粉炒）　柏子仁　秦艽　乌药　草果　乌梅肉　鳖甲（醋炙）　槟榔　五味子　地骨皮　木香　官桂
加姜、枣，水煎服。
黄芪建中汤　盗汗，自汗。
黄芪（一钱）　白芍（二钱）　肉桂（八分）　甘草（炙，五分）
加姜、枣水煎。去滓，入饴糖，再煎令溶，服。
大补黄芪汤（《魏氏》）
人参　茯苓　白术　黄芪　甘草　川芎　当归　熟地　防风　肉桂　山茱萸（取肉）　　五味子　肉苁蓉
加姜，枣，水煎服。
沉附汤（《直指》）虚炎短乏。
沉香　附子　辣桂　荜澄茄　香附　甘草
加姜，水煎服。
归脾汤（《济生》）惊悸。
人参　黄芪　白术　茯神　甘草　酸枣仁（炒）　木香　龙眼肉
加姜、枣，水煎服。
滑石六一汤
滑石（五两）　甘草（炙，一两）
每服五钱，为末，白汤调服。
干葛汤
干葛（二钱）　枳实（麸炒）　栀子仁　豆鼓（各一钱）　甘草（五分）
水煎服。
胃苓汤　疸。
即平胃散、五苓散并用。
枳归汤（阙）
菊花汤　眼。
白蒺藜（炒）　羌活　木贼（去节）　蛛退（去头足）　菊花（等分）
上为末，每服二钱。食后，茶清调服。
升麻汤（《千金》）治膀胱热不已，口舌生疮、咽肿。
升麻　玄参　蔷薇根白皮　射干（各四两）　大青　黄柏（各三两）　蜜（七合）
七味㕮咀，以水七升，煮一升五合。去滓，下蜜，煎两沸，细咽。
疮毒门汤类  ***************************
五香连翘汤，
沉香　乳香　甘草　连翘　青木香　射干　升麻　桑寄生　独活　木通　丁香　大黄　麝香
水煎，空心热服，以利下恶毒为度。
妇人门汤类  ***************************
玄胡索汤（《济生》）经事不调。
当归　玄胡索　蒲黄　赤芍药（各八分）　乳香　官桂（各二分）　没药　木香　甘草　姜黄（各五分）
加姜，水煎服。吐逆加半夏、橘红各八分，有痰亦加。
温经汤
阿胶（蛤粉炒）　当归　川芎　芍药　人参　肉桂　甘草　牡丹皮　半夏　吴茱萸　麦门冬
加姜，水煎服。
小温经汤（《简易》）血疼。
当归（二钱）　附子（炮，一钱）
水煎服。

证治要诀类方·卷之二  ——————————————————————————————————————————————————————————————————————————————————————————

饮类  ***************************
三生饮（《和剂》）中风。
木香（一钱）　南星（生，一两）　川乌（生，去皮）　附子（生，去皮，各五钱）
每服五钱，姜十五片，水煎服。
草果饮（《和剂》）
苏叶　草果仁　川芎　白芷　甘草　良姜（炒）　青皮（去穰，炒）
各等分，每服二钱，水煎服。
香薷饮　中暑。
白扁豆（炒）　厚朴（姜制，各一钱）　香薷（二钱）
水煎入酒少许，水中沉冷服。
缩脾饮
砂仁　乌梅肉　草果　甘草（各四两）　干葛　白扁豆（各二两）
水煎，沉冷服。以解烦。
参苏饮
苏叶　前胡　干葛　陈皮　半夏　茯苓　甘草　人参　枳壳　木香
加姜、枣，水煎服。
柴胡饮子（《事亲》增入）兼治于内者。
柴胡　人参　黄芩　甘草　大黄　当归　芍药（各半两）
为粗末，每服三钱。水一盏，姜三片，煎至七分，去滓，温服。
六磨饮（《和剂》）痞塞七气。
枳壳　槟榔　乌药　人参　木香　沉香
上用粗碗磨，水服。
五皮饮　肿证。
五加皮　地骨皮　生姜皮　大腹皮　茯苓皮
等分，水煎热服。忌生冷、油腻、坚硬、粘滑物。
芦根饮子（《千金》增入）治伤寒后呕哕、反胃、干呕、不下食。
生芦根（切）　青竹茹（各一升）　粳米（三合）　生姜（三两）
上四味，以水七升，先煮千里鞋底一只。取五升，澄清下药，煮二升半，随便饮。不瘥重作，取瘥。
犀角饮子（《千金》增入）由心脏热之所感，宜服此方。
犀角（十八铢）　茯神（一两）　麦门冬（一两半）　甘草（半两）　白术（六铢）
上㕮咀，以水九合，煎四合，分服。（加龙齿一两佳）
疏凿饮子　肿证。
泽泻　商陆　赤小豆　羌活　大腹皮　椒目　木通　秦艽　茯苓　槟榔
加姜，水煎服。
分心气饮
木香　丁皮　人参　麦门冬　大腹皮　厚朴　槟榔　桑白皮　草果仁　桔梗　白术　香附子　藿香　陈皮　紫苏　甘草
加姜、枣、灯心，水煎服。
木香流气饮
半夏　陈皮　厚朴　青皮　甘草　香附　紫苏　人参　木瓜　石菖蒲　赤茯苓　白术　白芷　麦冬　草果仁　肉桂　莪术　大腹皮　丁皮　槟榔　木香　藿香　木通
姜、枣，水煎服。
升麻和气饮
干姜　升麻　枳壳　桔梗　苍术　陈皮　半夏　茯苓　甘草　当归　白芍　白芷　大黄（各一钱）　干姜（三分）
加姜、灯心，水煎服。
和气饮
即升麻和气饮。
芎附饮　解郁行气。
川芎（一钱）　香附（二钱）
上为末，不拘时，茶汤调下。
甘露饮　咽痛。
枇杷叶（去毛）　熟苄　山茵陈　天门冬　枳壳　石斛　生地　甘草　黄芩　麦门冬
水煎服。
薄荷煎　咽痛。
薄荷（一斤，取头末，四两）　砂仁　川芎　甘草（各五钱，取头末三钱）　脑子（五分，另研）
上为末，炼蜜丸如芡实大，临卧，任意咽嚼。又方；无脑子，有桔梗。
驱疟饮　疟。
前胡　柴胡　黄芪　厚朴　半夏　桔梗　甘草　桂心　干姜
加姜、枣，水煎服。
四兽饮　疟。
人参　白术　茯苓　甘草　陈皮　半夏　草果仁
乌梅、姜、枣，水煎服。
分清饮　小便多。
益智仁　川荜薢　石菖蒲　乌药（等分）
入盐少许，水煎服。
清心莲子饮　浊淋。
黄芩　麦冬　地骨皮　车前子　甘草　石莲肉　茯苓　黄芪　人参
水煎，沉冷服，发热加柴胡、薄荷。
黄芪饮　三消。
即黄芪六一汤。
参术饮（增入）治妊娠转胞。
四物汤加人参　白术　半夏　陈皮　甘草
生姜煎，空心服。
四顺清凉饮　大便秘。
大黄　当归　赤芍　甘草
水煎服，以利为度。
四磨饮（增入）治七情郁结，上气喘急。
人参　槟榔　沉香　台乌
四味，各浓磨水，取七分盏，煎三五沸，温服。
粟壳饮　痢。
罂粟壳　枳壳　白芍药　陈皮　当归　甘草　诃子　木香　人参　白僵蚕
水煎服。
水煮木香饮
即水煮木香丸，水化煎服。
藿脾饮
藿香　厚朴（姜制）　陈皮　半夏　甘草
水煎服。
冷香饮子（增入）治伤暑暍乱，腹痛烦躁，脉沉微或伏。
草果仁（三两）　附子　陈皮（各一两）　甘草（半两）
上㕮咀，每服一两，姜煎，旋冷服。
威灵仙饮
生威灵仙不拘多少，为末，每服一钱，空心温酒调下，微利为度。
消毒饮
牛蒡子（君）　荆芥（臣）　甘草（使）
水煎服。如治疮疥，大便利者，勿服。
犀角饮子
犀角（镑）　菖蒲　木通　玄参　赤芍　赤小豆　甘菊花　甘草
水煎服。
増损四物饮
即四兽饮去草果，加藿香、厚朴、川芎、当归。
瘦胎饮
粉草（一两）　商州枳壳（三两）
上为末，白汤点服，一方加香附。
如圣饼子（《和剂》）头痛
防风　天麻　半夏　南星　川芎　干姜　川乌　甘草（等分）
上为末，汤浸蒸饼，丸如芡实大，或捻作饼子，晒干。每服五饼，荆芥三五穗，细嚼茶酒任下。熟水亦可或煎荆芥汤亦可。

证治要诀类方·卷之三  ——————————————————————————————————————————————————————————————————————————————————————————

散类  ***************************
八味顺气散（《济生》）中风。
白术　白茯苓　青皮　白芷　陈皮　乌药　人参（各一两）　甘草（五钱）
水煎服，仍以酒化苏合香丸，间服。
五积散（上除肉桂、枳壳为粗末，仍十三味，慢火炒令色转，摊冷，次入桂、枳壳令匀。每服三钱，加后项药同煎。）
白芷　川芎　甘草　茯苓　当归　肉桂　白芍药　半夏（各二两）　陈皮　枳壳　麻黄　苍术（二十四两）　干姜（炮，四两）　桔梗（十二两）　厚朴（四两）
加姜、葱，水煎，热服。胃寒用煨姜。挟气加吴茱萸。调经催生，入艾、醋服。
藿香正气散
紫苏叶　白芷　茯苓　大腹皮（各一两）　白术　陈皮　厚朴　半夏曲　桔梗（各二两）　藿香（去土，三两）　甘草（炙，二两半）
每服三钱，和姜三片，枣一枚，水煎热服。
乌药顺气散
麻黄（去根节）　陈皮　乌药（各三两）　僵香（去丝觜，炒）　川芎　枳壳　甘草（炙）　白芷　桔梗（各一两）　干姜（炮，五钱）
每服三钱，加姜、枣，水煎服。
复元通气散（《和剂》）
茴香（舶上者）　川山甲（蛤粉炒，各二两）　木香（一两半）　甘草　陈皮　延胡索　白丑（炒，各一两）
上为末，每服一钱，热酒调。病在上，食后服病在下，食前服。不饮酒，木香汤调服。
败毒散
柴胡　甘草　桔梗　人参　芎　茯苓　羌活　前胡　枳壳　独活（等分）
加薄荷、姜，水煎服。寒多，热服。热多，温服。
消风散
荆芥穗　甘草　芎　羌活　僵蚕（炒）　防风　茯苓　蝉退　藿香　人参（各二两）　厚朴　陈皮（各五钱）
上为末，每服二钱，茶清调服。如久患偏风，每日三服，便觉轻减。如暴感风寒，头痛声重，寒热倦痛，用荆芥茶清调下，温酒亦得。可并服之。小儿虚风及惊风，用乳香、荆芥汤调服半钱，俱不计时服。
防风散　同前证类。
秦艽　独活　麻黄　半夏　防风（各二两）　升麻　防己　白术　石膏　白芍药　黄芩　甘草　当归　远志　人参（各一两）
每服四钱，水二盏，姜七片，煎一盏。取清汁六分，入麝香末少许，临卧热服。
八风散（《和剂》）同前证类。
藿香（二两）　白芷　前胡（各四两）　黄芪　甘草　人参（各八两）　防风　羌活（各十二两）
上为细末，每服二钱，水一盏，入薄荷少许，煎七分。去滓，食后温服。腊茶清调六钱亦得。小儿虚风，乳香、腊茶清调下半钱，更量儿大小加减服。
大三五七散（《和剂》）同前证类。
山茱萸　干姜　茯苓（各三斤）　附子（三十五枚）　细辛（一斤八两）　防风（去芦，四斤）
上为末，每服二钱，温酒调服。
四生散（《和剂》）同前证类。
黄芪　羌活　蒺藜　白附子（等分）
上为细末，每服二钱，薄荷汤调服。如肾脏风下疰生疮，以腰子批开，以药末二钱合定，裹煨香熟，空心细嚼，以盐酒调下。
胡麻散（《和剂》）同前证类。
胡麻（十二两）　荆芥　苦参（各八两）　何首乌（十两）　甘草　威灵仙（各六两）
上为细末，每服二钱，薄荷汤茶食后点服，或酒蜜汤亦可。服此药后，频频洗浴，贵乎得汗，有效。
木香调气散（《和剂》）中气。
白豆蔻（取仁）　丁香　檀香　木香（各二钱）　藿香叶　甘草（各八钱）　砂仁（四钱）
上为末，每服二钱，入盐少许，沸汤不拘时点服。
却暑散（《得效》）中暑。
赤茯苓　甘草（各四两，生）　寒食面　生姜（各一斤）
上为末，每服二钱，不拘时，新汲水或白汤点服。
大顺散（《和剂》）
甘草（锉寸长十两）　干姜　杏仁　肉桂（各一两二钱）
上先将甘草用白砂炒，及八分黄熟。次入干姜同炒，令姜裂。次入杏仁同炒，候杏仁不作声为度。用筛隔净后，入桂一处捣罗，每服二钱，水煎服。如烦躁，井花水调，常用以滚汤点服亦可。
枇杷叶散（《和剂》）
枇杷叶（去毛，炙）　陈皮（去白）　丁香（各五钱）　厚朴（姜制，四两）　白茅根　麦冬（去心）　木瓜　甘草（炙，各一两）　香薷（三钱）
上捣罗为末，每服二钱，姜三片，水煎服。温水调服亦可。如烦躁，井花水调。小儿三岁，可服半钱。更量大小加减，不拘时服。
十味香薷散（《百一》）
香薷（一两）　人参　陈皮　白术　白茯苓　白扁豆　黄芪　木瓜　厚朴　甘草（各五钱）
上为末，每服二钱，不拘时，白汤或冷水调服。
枳芎散（增入）治左胁痛刺不可忍。
枳实（炒）　川芎（各半两）　粉草（炙，一钱半）
为末，每服二钱，姜、枣汤下，酒亦可。
平胃散　又名对金饮子。
苍术（去粗皮，米泔水浸多）　厚朴（姜制）　陈皮（去白，等分）　甘草（炙，减半）
加姜、枣，水煎服。或为末，每服二钱，入盐少许，沸汤调服。
和解散
苍术（二钱）　厚朴　陈皮　甘草　藁本　桔梗（各一钱）
加姜、枣，水煎服。
十味芎苏散
川芎　紫苏　干葛　桔梗　柴胡　茯苓　甘草　半夏　枳壳　陈皮
加姜，水煎服。
顺元散（《得效》）
南星（炮，一两）　川乌（炮）　附子（炮，各五钱）　木香（二钱半）
每服三钱，加姜，水煎服。
五苓散
白术　白茯苓　猪苓　泽泻（等分）　肉桂（减半）
上为末，白汤调服。
辰砂五苓散
即前五苓散加辰砂。
上为末。如中暑作渴，小便赤涩，新汲水调服。小儿五心烦热，多哭如惊，壮热，水调服。
玉屏风散
白术（一两）　黄芪　防风（各五钱）
水煎服。
消风百解散
苍术　麻黄　白芷　荆芥　陈皮　甘草
加姜三片，乌梅一个，水煎服。
三白散
白丑（二两）　桑白皮（微炒）　白术　木通　陈皮（去白，各五钱）
上为末，每服二钱，空心姜汤下。
不换金正气散
苍术　厚朴　陈皮　甘草　藿香　半夏
加姜、枣，水煎服。不服水土者，尤宜服之。
普贤正气散
即前不换金正气散加生姜、葱白、黑豆，水煎服。
防风通圣散
防风　川芎　当归　白芍　白术　甘草　麻黄　黄芩　桔梗　荆芥　薄荷　连翘　栀子　石膏　滑石　芒硝　大黄
痰嗽加半夏、生姜，水煎服。
神木散
苍术　川芎　白芷　藁本　细辛　羌活　甘草
加姜、葱，水煎服。如伤风鼻塞，为末，葱汤调服。
五膈宽中散
厚朴　香附　青皮　陈皮　白豆　砂仁　木香　丁香　甘草
上为末，每服二钱，姜三片，盐少许，煎汤调服。
谷神嘉禾散
陈皮　半夏　茯苓　甘草　人参　白术　薏苡　砂仁　谷芽　神曲　枇杷叶　槟榔　大腹子　桑白皮　白豆蔻　青皮　五味子　木香　沉香　丁香　藿香　随风子　石斛　杜仲
加姜、枣，水煎服。五噎入干柿一枚，膈气吐逆，入薤白三寸、枣五枚。
实脾散　肿证。
厚朴　白术　白茯苓　甘草　木瓜　大腹子　草果仁　附子　木香　干姜
加姜、枣，水煎服。
八味平胃散　脚气。
厚朴　升麻　射干　茯苓　大黄　枳壳　芍药　甘草
水煎服。
龙胶散（阙）
大圣散
人参　黄芪　茯苓　甘草　川芎　当归　麦门冬　木香
加姜，水煎服。
枳壳散
防风　川芎　细辛　枳壳　桔梗　干葛　甘草
加姜，水煎服。
播葱散　阴㿗气。
苍术　茯苓　青皮　丁皮　延胡索　肉桂　三棱　莪术　槟榔　干姜　砂仁　甘草
加连根、葱白，水煎，热服。
荜澄茄散
附子　荜澄茄　沉香　葫芦巴　肉桂　补骨脂　茴香　巴戟天　川楝子　木香　川乌　桃仁
水煎服。
异攻散　小肠气。
即五积散。
止衄散　鼻衄。
黄芪　赤茯苓　白芍药　当归　生苄　阿胶
上为末，每服二钱，食后黄芪汤调下。
一字散
雄黄　细辛（各五钱）　川乌（生，五枚）
上为末，每服一字，姜汁芽茶，煎汤调服。
金沸草散
旋覆花　麻黄　前胡　荆芥穗　甘草　半夏　赤芍
加姜枣，水煎服。
黑神散
黑豆（炒）　熟苄　当归　白芍药　蒲黄　肉桂　干姜（炮）　甘草
上为末，每服二钱，酒童便各半盏，调服。
妙香散　舌衄。
人参　黄芪　茯神　山药　甘草　桔梗　远志　木香　麝香　辰砂
上为末，温酒调服。
扁豆散（《本事》）咯血。
扁豆　人参　白术　半夏　枇杷叶　生姜
入槟榔二分半，水煎服。
七珍散（《本事》）
人参　黄芪　白术　茯苓　甘草　山药　粟米
加姜，水煎服。
补肝散（《千金》增入）治男子五劳七伤，明目。
地肤子（一斗，阴干为末）　生地黄（十斤，捣取汁）
以地黄汁和，曝干，更为末，酒服方寸匕，日二。
千金内补散（《瑞竹》）嗽血。
人参　黄芪　川芎　当归　白芷　桔梗　官桂　甘草
加姜，水煎服。
通关散　头痛。
抚芎　川芎　川乌　细辛　白芷　薄荷
上为末，葱白、茶清调服，薄荷汤调亦可。
茶调散　头痛。
川芎　白芷　羌活　防风　荆芥　薄荷　香附　甘草
上为末，食后茶清调服二钱。
八生散
天雄（去皮脐，如无，以大附子代之）　大川乌（各一两，去皮脐）　白附子　南星　天麻（各五钱）　川芎　半夏　木香　全蝎（去毒，姜汁拌，全用）
并生用，加姜，多水煎服。
追风散
川乌（炮，去皮脐）　草乌　僵蚕　全蝎　白附子　南星　天麻　白芷　川芎　羌活　防风　荆芥　石膏　甘草　地龙（去土）　乳香　没药　雄黄
上为末，每服半钱，入好茶少许，临卧沸汤调服。
白敛散（《千金》）治风痹肿筋急展转易常处。
白敛（半两）　附子（六铢）
二味治下筛，酒服半刀圭，日三。不知增至一刀圭。热行为候，十日觉。
正元散
人参　白术　茯苓　黄芪　陈皮　甘草　川芎　肉桂　干姜　附子　乌药　山药　川乌　红豆
加姜、枣，入盐少许，水煎服。
碧雪散（《魏氏》）
白矾（明净，七钱）　巴豆（一粒，去壳研）
上以矾为末，瓦上溶化，入巴豆在内，候矾干为度。细研，每用一字，以竹管吹入咽喉中，涎出为效。
又主用青矾。
琥珀散（《济生》）经痛。
赤芍药　三棱　莪术　牡丹皮　玄胡索　刘寄奴　当归　熟地　乌药　官桂（各一两）
上以赤芍、棱、莪、牡丹、寄奴五味，用乌豆一升，生姜半斤切片，米醋四升，同煮，豆烂为度。焙干，入后五味为细末，每服二钱，空心温酒调服。
劫劳散
人参　黄芪　甘草　当归　芍药　地黄　阿胶　紫莞（等分）
加姜、枣，水煎服。又方有五味子。
异功散　脾痛。
人参　白术　茯苓　甘草　陈皮
姜、枣，水煎服。
五味子散（增入）治肾泄。（有一人五更初晓时，必溏泄一次，此名肾泻。）
五味子（二两）　吴茱萸（一两，细粒绿色者）
二味炒香熟为度，细末，每服二钱，陈米饮下。
手拈散　治心脾气痛。
草果　玄胡索　五灵脂　没药（等分）
上为末，酒调服二钱。
调气散
即木香调气散。
观音应萝散（《夷坚志》）
人参（一钱）　胡桃（二枚，去壳不去皮）
加姜、枣，水煎服。盖人参定喘，胡桃能敛肺也。
橘苏散（《济生》）
橘红　苏叶　杏仁　半夏　贝母　五味子　白术　桑白皮（等分）　甘草（减半）
加姜，水煎服。
应萝人参散
甘草（炙，一钱）　人参　白术　桔梗　青皮　白芷　干葛（各六分）　干姜
加姜，水煎服。
款冬花散
知母　桑白皮（一云桑叶）　款冬花（去梗）　阿胶（炒）　麻黄（去根芦）　贝母（去心）　杏仁（去皮尖）　甘草（炙）　半夏（汤泡，姜制）
加姜，水煎服。
二母散
知母　贝母
加姜，水煎服。
丁香煮散（《直指》）属诸嗽门不喜食。
石莲肉　丁香（各十四枚）
生姜七片，大枣七枚，黄秫米半合，水煮食。
导赤散　淋。
生地黄　木通　甘草
竹叶、灯心水煎，饥服。
五淋散（《和剂》）
赤茯苓　赤芍药　栀子仁　当归梢　甘草（生）
水煎，饥服。
五香散（《和剂》）尿血。
木香　丁香　沉香　乳香　藿香
水煎服。
竹龙散（《三因》）三消。
五灵脂（另研）　黑豆（生，去皮，等分）
上为末，每服二钱，不拘时，冬瓜煎汤调服，瓜叶子皆可。一日两服。渴少减一服，渴止宜八味丸去附子，加五味子。此方沈存中载于《灵苑方》，得效者甚多。
乌金散　消渴。
黄丹　金墨
上为末，每服二钱。凡服先漱口，待渴甚，要饮水，就用冷水调服。
木香散（《和剂》）溏泄。
丁香　木香　肉豆蔻　当归　甘草　附子　赤石脂　藿香　诃子皮
加姜、枣，水煎服。
大建脾散（《百一》）
荜澄茄　干姜　白豆蔻　丁香　白茯苓　甘草　肉豆蔻　半夏　砂仁　陈皮　檀香　　厚朴　茴香　神曲　青皮　白术　川乌　草果仁　附子
姜、枣，水煎服。
荆芥散（增入）吐血。
荆芥穗（半两）　炙草（一两）　桔梗（二两）
上㕮咀，姜煎，食后服。
滑胎枳壳散　肠风脏毒。
枳壳　甘草
上为末，空心沸汤调服。
棕灰散（《事亲》）
败棕不拘多少，烧灰存性，空心酒调二钱，清米饮亦可。
三灰散（《杨氏》）
侧柏叶（焙为末，五钱）　棕榈（存性，勿令白色，三钱）　桐子（烧作炭，二钱）
上为末，分作二服，空心米饮调服。
黄芪散（增入）治咳血成劳。
甘草（四钱）　黄芪　麦门冬　熟地　桔梗　白芍（各半两）
㕮咀，每服半两，水煎服。
木香交加散　痢。
即六和汤、藿香正气散并用。
七珍散　五劳。
即八珍散去扁豆。
黄芪鳖甲散（《和剂》）
人参　黄芪　茯苓　天冬　半夏　知母　桑白皮　地骨皮　生地　赤芍　桔梗　肉桂　紫菀　秦艽　鳖甲　柴胡　甘草
水煎服。
人参散（《本事》）五劳。
人参　白术　茯苓　甘草　当归　赤芍　半复曲　柴胡　黄芩　干葛
姜、枣，水煎服。
小三五七散　眩晕。
天雄（炮）　细辛（各二分）　干姜　山茱萸（各五分）　山药　防风（各七分）
上为末，酒调服。
参茯白术散（《和剂》）
人参　白术　茯苓　山药　甘草（各二两）　薏苡　扁豆（姜汁炒）　莲肉（各一两）　砂仁　桔梗（各七钱）
上为末，枣汤调服。
异攻散（《本事》）
川芎　当归　白芷　白芍药　陈皮　牡丹皮　玄胡索　桔梗　乌药　干姜　官桂
加姜，水煎服。
洗肝散（《得效》）眼。
川芎　当归　羌活　防风　薄荷　甘草（炙）　山栀仁　大黄（煨，等分）
上为末，食后水调服。
鸣耳散（《济生》）耳。
紧磁石（一块如豆大）　穿山甲（煅存性，研，一字）
上用新绵裹塞于耳内，口中啣小生铁，觉耳内如风声即住。
桃红散　耳。
干胭脂　白矾（等分）
上为末，将鹅翎管蘸药少许，吹入耳内。
推气散　治右胁疼痛，胀满不食。
枳壳　桂心　片子姜黄（各半两。一本作僵蚕）　甘草（炙，一钱半）
为末，每服二钱，姜枣汤或酒下。
通关散　鼻。
白矾　直僵蚕　南星（生）　藜芦　全蝎（等分）
上为末，鹅翎管吹入鼻内。
排脓托里散　治痈疽疖肿毒。
地蜈蚣　赤芍药　当归　甘草（等分）
上为末，酒调服。
五香散（《和剂》）
木香　沉香　鸡舌香（各一钱）　麝香　薰陆香（一钱）
上为末，酒调服。
换肌散（《杨氏》）
胡麻　蔓荆子　枸杞子　牛蒡子（各五钱）　防风　苦参　白蒺藜　栝蒌根（各五钱）
上为末，每服二钱，煎甘草贯众汤漱口，不拘时茶清调服。日进三服。
花蛇散（《三因》）癞。
白花蛇（酒浸，去皮骨，二两）　生犀（半钱）　青皮（半两）　黑丑（半两，半生半炒）
上为末，每服二钱，腻粉半钱，研匀，糯米饮五更调服，以利下恶毒为度。十余日，再进一服。
鸡鸣散　攧扑。
大黄（一两，酒浸）　杏仁（三七粒，去皮尖）
上研末，酒一碗，煎六分，鸡鸣时服，至晚取下瘀血即愈。若愈，便觉气绝不能言。取药不及者，急擘开口，热小便灌之。
调经散（《三因》）经事不调。
当归　赤芍　没药　肉桂　细辛　甘草　麝香
上为末，生姜汁酒米饮，空心任意调服。
失笑散（《和剂》）妇人血瘀。
蒲黄（炒）　五灵脂（酒研，淘去砂土，等分）
上为末，酽醋熬成膏，水调服。
木香顺气散　赤白带下。
京三棱　石三棱　萝卜子（炒）　槟榔　陈皮　鸡爪三棱　半夏　白茯苓　人参　木香（各一两）　黑丑　砂仁　白豆蔻（各五钱）
上为末，姜汁打糊丸。
蒲黄散
蒲黄　干荷叶　牡丹皮　玄胡索　生地　甘草
入蜜少许，水煎服。
荷叶散
荷叶　蒲黄　甘草　生地黄汁　蜜糖
上水煮荷叶，甘草，去渣，入蒲黄地黄汁，蜜调匀服。
香苏散
紫苏　香附　陈皮　甘草　槟榔　木瓜
加姜、葱，水煎服。

证治要诀类方·卷之四  ——————————————————————————————————————————————————————————————————————————————————————————

丸类  ***************************
苏合香丸（《和剂》）中风与感应丸并用，即苏感丸。（安息香膏，和入苏合油内。）
白术　青木香　乌犀角　香附　丁香　朱砂　诃黎勒（煨）　白檀香　安息香（另为末，无灰酒熬膏）　麝香（研）　荜拨　龙脑　沉香　苏合香油（各二两）　薰陆香（一两）
上为末，炼蜜，丸如芡实大，或如龙眼大，外以蜡包。临时切开取用，以姜汤熟水酒任下。
青龙丸（《济生》）
川山甲（十五片，石灰炒）　全蝎（去毒，二十一个）　蜈松（七条，生用）　斑蝥（七个，糯米炒去头足）　麝香（一字，另研）　地龙（去土，一两）　草乌（一两）　松香（五钱）　没药（三钱）　僵蚕（姜汁炒，各五钱）　五灵脂（去沙土）　乳香（各三钱）
上为末，酒糊，丸如绿豆大，青黛为衣，不拘时温酒送下二十丸。忌食热物。
乳香丸（《和剂》）
糯米（炒）　川乌（炮，去皮脐）　五灵脂（去砂土，各二两）　乳香　白芷　藿香　南星（炮）　没药　荆芥　赤小豆　骨碎补　白附子（炮，各一两）　松脂（五钱）　香墨（煅）　草乌（炮，各五两）
上为末，酒糊，丸如梧桐子大。每服十丸至十五丸，冷酒送下，茶清亦可。忌热物一时。
五痹丸（见中风）
补骨脂（炒香）　荜澄茄　槟榔（酸粟米饭裹，外以湿纸包，火煨，令纸焦，去饭，各四两）　黑丑（二十四两，炒香为末，取头末，十二两）　木香（二两）
上为末，入牵牛令匀，清水拌，丸如绿豆大。每服二十丸，食后茶汤熟水任下，每酒食后可服五丸或七丸。小儿一岁一丸，妊妇不可服。
玉杵丸（《得效》）
石膏（生）　半夏（泡）　硝石（另研，各一两）　生硫黄（另研二两）
上为末，姜汁糊，丸如梧桐子大。每服四十丸，食前姜汤米饮任下。
铁弹丸（《和剂》）
乳香　没药（各一两）　川乌（泡，去皮脐尖，一两）　五灵脂（酒淘去沙土，四两）　麝香（另研，一钱）
上先将乳没于阴凉处细研，次入麝香末，次入余药末，再研，滴水，丸如弹子大。每服一丸，食后临卧，薄荷酒磨化服。
青州白丸子
半夏（泡，七两）　南星（泡，三两）　白附子（二两）　川乌（去皮脐，五钱。俱生用）
上捣罗为细末，以生绢袋盛井花水摆未出者，更以手揉令出。如有渣更研更摆，以尽为度。置磁盆中，日晒夜露，次早换水搅，又晒露。如此春五、夏三、秋七、冬十日去水晒干，候如玉饼，碎研以糯米粉煎粥清，丸如绿豆大。初服五丸，加至十五丸，姜汤下，不拘时服。如瘫痪风湿，酒下。如小儿惊风，薄荷汤下三五丸。
防风丸（《和剂》）
防风　川芎　天麻（去苗，酒浸一宿）　甘草（各三两，炙）
朱砂半两为衣。上为末，炼蜜丸，每两作十丸，朱砂为衣。每服一丸，荆芥汤化开服，茶酒亦可。服不拘时候。
犀角丸（《和剂》）
黄连（去芦）　犀角（镑，各一两）　人参（二两）　大黄（八两）　黑丑（十二两，炒过，再研，取头末六两）
上为末，炼蜜，丸如梧桐子大。每服十五丸至二十丸，临卧温水送下。
骨碎补丸（《和剂》）
荆芥穗　白附子（炮）　肉苁蓉（酒浸，切焙）　牛膝（酒浸）　骨碎补（去毛炒）　威灵仙　砂仁（炒）　自然铜（煅，醋浸九次）　草乌（炮，去皮脐）　半夏（炮，各五钱）　地龙（去土炒）　没药（各二钱五分）
上为末，酒煮面糊，丸如梧桐子大。每服五丸至七丸，不拘时温酒下。妇人醋汤或当归酒下，妊妇勿服。
乌荆丸（《和剂》）
川乌（炮，去皮脐，一两）　荆芥穗（二两）
上为末，醋煮面糊，丸如梧桐子大。每服二十丸，酒或汤任下。有痰，日进二三服。
四生丸（《和剂》）
五灵脂（去沙）　骨碎补　川乌（炮，去皮脐）　当归（各等分）
上为末，酒糊，丸如梧桐子大。每服七丸，渐加至十丸、十五丸，空心温酒下。
轻脚丸（《和剂》）
木鳖子（另研）　白胶香（另研）　白芍（各二两）　草乌（去皮尖，四两）　赤小豆（一两为末，作糊）
上为末，赤小豆打糊，丸如梧桐子大。每服七丸，旋加至十丸，温酒或木瓜汤送下。病在下食后服，病在上食前服。忌热物少时。
秘方换腿丸（《和剂》）
薏苡仁　石南藤　南星（泡，姜制）　牛膝（酒浸）　肉桂（去粗皮）　当归　天麻　附子（炮，去皮脐）　羌活　防风　石斛　萆薢　黄芪（蜜炙）　续断（各一两）　苍术（泔浸，两半）　槟榔（五钱）　木瓜（四两）
上为末，面糊，丸如梧桐子大。每服三十丸至五十丸，空心酒或木瓜汤下。
左经丸（《和剂》）
黑豆（一斤。斑蝥二十一枚，去头足同煮，候豆胀为度，去蝥不用，取豆焙）　草乌（煨，四两）　川乌（炮，去皮脐，二两）　没药（两半）　乳香（一两）
上为末，醋糊，丸如梧桐子大，酒吞三十丸。
木瓜丸（《和剂》）
生地黄　陈皮　乌药（各四两）　杏仁（去皮尖，一两）　黑丑（炒，三两）　石南藤　当归　续断　苁蓉（酒洗，焙）　木瓜　牛膝（酒浸）　赤芍药
上为末，酒糊，丸如梧桐子大。每服三五十丸，温酒或木瓜煎汤下。
神保丸（《和剂》）中恶。
木香　胡椒（各一钱）　全蝎（七个）　巴豆（十粒，去壳心皮，研去油）
上为末，巴豆霜入内令匀，汤化蒸饼，丸如麻子大，朱砂为衣。每服五七丸。心膈痛，柿蒂、灯心汤下。腹痛，柿蒂、煨姜汤下。血痛，炒姜、醋汤下。肺气甚者，以白矾、蛤粉各二钱，黄丹一钱同研，煎桑白皮，糯米饮下。大便闭，蜜汤调槟榔末一钱下。气噎，木香下。宿食不消，茶汤下。
消暑丸（《和剂》）伤暑。
半夏（醋煮，一斤）　甘草（生用）　茯苓（各半斤）
上为末，姜汁煮糊，丸如梧桐子大。每服五十丸，不拘时白汤下。
酒煮黄连丸
黄连（去芦，十二两）
上以好酒煮，焙干为末，面糊，丸如梧桐子大。每服三十丸，熟水下。
三黄丸（《和剂》）
黄连　黄芩　大黄（煨，等分）
上为末，炼蜜，丸如梧桐子大。每服四十丸，食前熟水下。又方：用脑麝为衣，丸如大豆大，临卧含下一两丸，亦可。
戊己丸（《和剂》）伤湿。
黄连　吴茱萸　白芍药（等分）
上为末，面糊，丸如梧桐子大。每服三十丸，空心米饮下。
红丸子　伤食。
京三棱　莪术　青皮　陈皮（各五两）　干姜（炮）　胡椒（各三两）
上为末，醋糊，丸如梧桐子大，以矾红为衣。食后姜汤下三十丸，小儿减丸数。
小七香丸（《和剂》）
甘松　益智　香附　丁香皮　甘草　砂仁　莪术（等分）
上为末，泡蒸饼，丸如绿豆大。每服二十丸，姜汤熟水温任送下。
感应丸（《和剂》）
百草霜（用庄村有柴木草，烧锅底上刮取，研，一两）　杏仁（肥，去皮尖，去双仁，一百四十个，另研）　丁香　木香（各半两）　川干姜（泡，一两）　肉豆蔻（面包煨去油，取霜，二十个）　巴豆（去壳，纸包去油，七十八粒）
上取百草霜、杏仁、巴豆，另研余四味，共为末，和匀。先将好黄蜡四两溶化，以重绵滤去渣，更以好酒一升，于瓦器内煮蜡数滚，倾出，候酒冷，其蜡自浮于上。春夏用油一两，秋冬用油一两半，熬令香熟。次下蜡同化，乘稍热和前药末作块，油纸包收，旋丸如绿豆大。每服五七丸，或十丸或十五丸，量大小虚实，加减丸数。
半硫丸（《和剂》）七气。
半夏（汤泡）　硫黄（明净者，研极细，用柳木槌杀过）
上以生姜自然汁同熬，入干蒸饼搅匀，入臼内，杵数百下，丸如梧桐子大。每服十五丸至二十丸，酒或姜汤下，妇人醋汤下，有妊勿服。
备急丸（《和剂》）
干姜（炮，一两）　巴豆（去油，五钱）　大黄（二两）
上为末，炼蜜，丸如绿豆大，每服三丸，温水送下。
木香槟榔丸（《三因》）
木香　枳壳（麸炒）　槟榔　青皮（去穰炒）　杏仁（去皮尖，炒各一两）　半夏曲　郁李仁（去壳）　皂角（酥炙，各二两）
上为末，另以皂角四两，浆水一碗，搓揉熬膏。更入熟蜜少许，丸如梧桐子大。每服五十丸，白汤送下。
消食丸（《千金》）治数年不能食。
小麦蘖（一升）　曲（一升）　干姜（四两）　乌梅（四两）
为末，蜜和，服十五丸，加至四十丸。（寒在胸中，及胃翻心者皆瘥。）
解毒丸（《三因》）蛊胀。
贯众（去土一两）　生甘草　青黛（另研，各一两）　板蓝根（即青靛根干者，四两）
上为末，蜜丸如梧桐子大，青黛为衣。如稍觉精神恍惚恶心，即是误中诸毒，急取十五丸，不拘时烂嚼，新汲水下。
虎骨四斤丸（《和剂》）脚气。
木瓜（去穰）　天麻　苁蓉（酒洗）　牛膝（各一斤）
已上四味，用无灰好酒五升浸。春秋各五日，夏三日，冬十日。取出焙干，再入附子炮去皮脐，虎骨酥炙，各二两。上为末，用浸药酒打糊，丸如梧桐子大。每服五十丸，空心煎木瓜酒盐汤下，常服补虚除湿，大壮筋骨。
茱萸内消丸（《和剂》）阴㿗气。
马兰花（醋炙）　山茱萸（去核）　陈皮（去白）　青皮（去穰）　吴茱萸（汤浸）　山药　肉桂（不见火）　川楝子（去核）　茴香（炒，各一两）　木香（不见火，三钱半）
上为末，酒糊，丸如梧桐子大。每服五十丸，空心酒或盐汤下。
大茴香丸（《宣明》）
茴香（炒）　良姜　官桂（各半两）　苍术（泔浸，一两）
上为末，酒糊，丸如梧桐子大。每服十丸，姜汤。痛者酒下。
安肾丸（《和剂》）牙宣。
肉桂　川乌（炮，去皮脐，各两半）　桃仁（炒）　白蒺藜（炒，去刺）　巴戟（去心）　山药　茯苓（去皮）　肉苁蓉（酒浸）　石斛（去根，炙）　萆薢　白术　破故纸（各五两）
上为末，炼蜜丸，如梧桐子大。每服二十丸，空心酒或汤送下。
练中丸（《千金》增入）主宿食不消，大便难。
大黄（八两）　葶苈　杏仁　芒硝（各四两）
为末，蜜丸如梧子大。食后服七丸，日三。
鹿茸丸
川牛膝　鹿茸　五味子　石斛　棘刺　杜仲　阳起石（煅）　巴戟（去心）　淮山药　菟丝子（酒浸）　附子（炮，去皮）　川楝子（去核）　磁石（煅）　官桂　泽泻（各一两）　沉香（五钱，另研）
上为末，酒糊，丸如梧桐子大，每服七十丸，空心酒下。
附子八味丸（《三因》）
熟地黄（八两）　山茱萸（去核）　山药（各四两）　牡丹皮　茯苓　泽泻（各三两）　附子（炮，去皮）　官桂（各一两）
上为末，炼蜜，丸如梧桐子大，空心酒送五十丸。
都梁丸（《百一》）头痛。
白芷为末，炼蜜，丸如弹子大。每服一丸，临卧细嚼，用荆芥、茶汤下。
生熟地黄丸（《和剂》）眼眶骨痛。
生苄　熟苄（各五两）　甘菊花（三两）　杏仁（二两）　石斛　枳壳（麸炒，各两半）　羌活　防风　牛膝（各一两）
上为末，炼蜜，丸如梧桐子大。每服五十丸，食后盐汤下。
鸡苏丸（《和剂》）咽痛。
柴胡（银州者）　木通（各二两，同柴胡以汤半升浸三宿，取汁后入膏）　生地黄（末，六两）　麦冬（去心，四两）　阿胶（炒）　蒲黄（炒）　人参（各二两）　黄芪　甘草（炙，各两半）　鸡苏（即薄荷叶净，一斤）
上为末，将好蜜二斤，先炼一二沸，然后入生地末，不住手搅匀。次入木通柴胡汁，慢火熬成膏勿令焦。次入余药末，丸如豌豆大。每服二十丸，食后临卧嚼碎，热水送下。
辰砂化痰丸
半夏（汤泡，姜汁捣作曲）　南星（炮，三两）　白矾（枯）　辰砂（研飞，各五钱）
上为末，姜汁打面糊，丸如梧桐子大，別用朱砂为衣。每服十丸食后姜汤下，小儿一岁一丸，研碎，生姜、薄荷汤下。
丁香五套丸
南星　半夏（同星、水浸三日，每日易水，次入白矾末二两，再浸三日，洗净焙干。各三两）　白术　茯苓　良姜（各一两）　丁香　木香（俱不见火）　青皮（去穰）　陈皮（去白，各五钱）
上为末，用神曲一两，麦芽二两，末，打糊为丸，如梧桐子大。每服五十丸，熟水送下。
乌梅丸　脾痛。
乌梅（三十个，去核，捣）　黄柏（炙）　细辛（去芦）　肉桂（去粗皮）　附子（炮，去皮脐）　人参（各六钱）　川椒（去目及开口者，炒）　当归（各四钱）　干姜（炮，一两）　黄连（去芦，一两半）
上为末，炼蜜，入乌梅肉，丸如梧桐子大。每服五十丸，空心盐汤下。
青娥丸（增入）治肾虚腰痛，益精助阳。
破故纸（四两，炒）　杜仲（四两，炒去丝）　姜（二两半，炒干）
为末，用胡桃肉三十个，研膏蜜丸桐子大。每服五十丸，盐酒下。
橄榄丸（《得效》）嗽。
百药煎　乌梅　甘草　石膏（等分）
上为末，炼蜜，丸如弹子大。每服一丸，临卧噙化。
藜芦丸（《千金》）治少小泄清痢。
藜芦（二分）　黄连（三分）　附子（一分）
为末，蜜丸如麻子大。以粥饮服二丸立验。
菟丝子丸
菟丝子（酒浸）　泽泻　鹿茸（酥炙）　石龙芮（去土）　肉桂（去粗皮）　附子（炮，去皮脐，各一两）　石斛（去根）　熟苄　白茯苓　牛膝（酒浸）　续断　山茱萸（去核）　肉苁蓉（酒洗）　防风　杜仲（炒）　补骨脂　荜澄茄　沉香　巴戟（去心）　茴香（炒，各二两）　五味子　芎　桑螵蛸（酒浸，炒）　覆盆子（各五钱）
上为末，酒糊，丸如梧桐子大。每服二十丸，空心酒、盐汤任下。
破饮丸（《三因》）停饮伏痰。
荜拨　丁香　胡椒　砂仁　青皮　巴豆（去壳皮）　木香　乌梅肉　蝎梢（各等分）
上以青皮同巴豆浆水浸一宿，次日漉出，同青皮炒焦。去巴豆，浆所浸水，淹乌梅肉炊入熟饭，细研为膏，丸如绿豆大。每服十五丸，津液咽下。
启脾丸（《杨氏》）不喜食。
人参　白术　青皮　神曲　麦芽　陈皮　砂仁　干姜　甘草（等分）
上为末，炼蜜，丸如弹子大。每服一丸，食远细嚼，米饮送下。
煮朴丸（《魏氏》）不喜食。
厚朴（四两，姜四两，水煮尽为度）　舶上茴香（炒，二两）　半夏曲（姜盦一两）　川椒（四两，甘草二两，水二碗，煮尽，去甘草）　附子（炮，二两）
上为末，枣肉丸如梧桐子大。每服三十丸，姜汤下。
鹿茸橘皮煎丸（《和剂》）
三棱（煨）　当归　萆薢　厚朴（姜制）　肉桂（去皮）　肉苁蓉（酒浸）　阳起石　附子（炮，去皮脐）　巴戟（去心）　石斛（去根）　牛膝（去芦，酒浸）　鹿茸（去毛，酒浸，炙）　杜仲（炒）　菟丝子（酒浸）　吴茱萸　干姜（炮，各一两）　甘草（炙，三钱）　陈皮（去白，五两）
上为末，用酒二升，于银石器内，将橘皮末煎熬如饴，却入余药末，和匀，舂捣，丸如梧桐子大。每服三十丸，酒、盐汤任下。
红丸子（《济生》）疟。
阿魏（醋化，一钱）　胡椒　莪术（醋煮）　三棱（醋煮，各一两）　青皮（去穰，炒，三两）
上为末，另用陈仓米粉同阿魏醋煮糊，丸如梧桐子大。淡姜汤下五十丸至百丸。
小菟丝子丸（《和剂》）小便多。
石莲肉（二两）　菟丝子（酒浸，五两）　白茯苓（一两）　山药（二两）
上为末，山药糊，丸如梧桐子大。酒、盐汤任下五十丸。如脚膝无力，木瓜汤下。
威喜丸（《和剂》）淋闭。
白茯苓（去皮，四两，作块，猪苓二两，磁器，内同煮二十余沸，取晒，不用苓）　黄蜡（四两）
上以为末，熔黄蜡搜和丸如弹子大。每服一丸，空心细嚼，津液咽下，小便清为度。忌米醋。
山药丸（《和剂》）白浊。
赤石脂　茯神（去皮末）　巴戟（去心）　熟地黄（酒洗）　山茱萸（去核）　牛膝（酒浸）　泽泻（各一两）　山药（二两）　五味子（六两）　苁蓉（酒浸，四两）　杜仲（去皮，三两）　菟丝子（酒浸，三两）
上为末，炼蜜，丸如梧桐子大。每服二十丸，酒米饮任下。
清心丸（《本事》）遗精。
黄柏（十两，为末）　牛脑（一两，研）
上炼蜜丸如梧桐子大，每服十丸至十五丸，空心浓煎麦冬汤下。梦遗不可全作虚冷，亦有经络热而得之者也。
远志丸（《济生》）
茯神　白茯苓　人参　龙脑（各一两）　远志（去心）　石菖蒲（各二两）
上为末，炼蜜，丸如桐子大，辰砂为衣。空心淡盐汤下七十丸。
交感丸（《三因》）
生地黄（三斤捣，以布取汁，留渣）　延胡索（糯米同炒，去米，一两）　生姜（三斤，取汁，炒地黄渣，地黄汁炒姜渣，各炒至干为度）　当归（二两）　蒲黄（四两，炒）　琥珀（二两，另研）
上为末，炼蜜，丸如梧桐子大，当归汤下。
固阳丸（《和剂》）
附子（炮，一两）　川乌（炮，七钱）　白龙骨（煅）　补骨脂　川楝子　茴香（各六钱）
上为末，酒面糊，丸如梧桐子大。每服十丸，空心酒下。
猪肚丸（《三因》）三消。
黄连　粟米　瓜蒌根　茯神（各四两）　知母　麦冬（去心，各二两）
上为末，用大猪肚一个，洗净，入药末于内，线缝置甑中，炊极烂，将猪肚捣膏加炼蜜和药末，杵匀，丸如梧桐子大。每服五十丸，入人参汤下。一方加人参、熟苄、干葛。一方加小麦，去知母、粟米。
酒连丸　三消。
即酒煮黄连丸。
肾气丸（《济生》）三消。
熟地　山药　山茱萸（去核）　茯苓　牡丹皮　泽泻　五味子　鹿角（镑，各一两）　沉香（不见火）　官桂（各五钱）
上为末，蜜丸如梧桐子大。每服七十丸，盐汤、米饮任下。弱甚者加附子一两。
苁蓉丸（《三因》）三消。
苁蓉（酒浸）　磁石（煅碎）　熟苄（酒浸）　山茱萸（去核）　桂心　山药　牛膝（酒浸）　茯苓（去皮）　黄芪（蜜炙）　泽泻　鹿茸　远志　石斛　覆盆子　五味子　破故纸　萆薢　巴戟　菟丝子　龙骨　附子（炮）　杜仲（各等分）
上为末，炼蜜，丸如梧桐子大。每服五十丸，空心米饮下。
麻仁丸（《和剂》）大便闭。
厚朴（姜制，五钱）　白芍　枳实　大黄（蒸，各一两）　麻子仁（另研）　杏仁（去皮尖炒，各五钱）
上为末，炼蜜，丸如梧桐子大。空心临卧白汤下，大便利即止。
润肠丸（《济生》）大便闭。
肉苁蓉（酒浸，烘，二两）　沉香（一两，另研）
上为末，麻子研汁打糊，丸如梧桐子大。空心食前米饮下七十丸。
威灵丸（《得效》）大便闭。
黄芪（蜜炙）　枳实　威灵仙（等分）
上为末，炼蜜，丸如梧桐子大。每服七十丸，白汤下。忌茶。
乌头丸（《千金》增入）治心痛彻背，背痛彻心。
乌头（六铢）　附子（半两）　蜀椒（半两）　干姜　赤石脂（各一两）
蜜丸麻子大。先食服三丸，日三。不知，稍增之。
大戊己丸（《和剂》）
荜拨　肉桂（各四两）　干姜（炮）　良姜（各六两）
上为末，面糊，丸如梧桐子大。空心米饮下三十丸。
桂香丸（《三因》）溏泄。
附子　肉豆蔻　白茯苓（各一两）　桂心　白姜　木香（各五钱）　丁香（一钱）
上为末，面糊，丸如梧桐子大。空心米饮下五十丸。
乳豆丸（《得效》）溏泄。
肉豆蔻（生，为末）
上用通明乳香酒浸，研成膏，丸如梧桐子大。空心米饮下五十丸。
桃花丸（《和剂》）溏泄。
赤石脂　干姜（等分）
上为末，面糊，丸如梧桐子大。空心米饮下。
香连丸（《直指》）溏泄。
黄连（二十两）　吴茱萸（十两，同黄连炒赤色，去梗不用）　木香（四两八钱）
上为末，醋糊，丸如豆大。空心米饮下五十丸。
大七香丸　溏泄。
木香　丁香　檀香　甘松　丁皮　橘皮　砂仁　白豆蔻　三棱　莪术（醋煮，各四两）　大茴香（二两半）
上为末，米糊，丸如绿豆大。每服三十丸，姜汤下。
快脾丸（《魏氏》）溏泄。
生姜（六两净洗，切片，以飞面四两和匀，就日中晒干）　橘皮（一两）　甘草（炙）　丁香（各一两）　砂仁（三两）
上为末，炼蜜，丸如弹子大。姜汤送下。
五味丸（《本事》）溏泄。
益智仁（炒）　苁蓉（酒洗，焙）　巴戟（去心）　人参　五味子　骨碎补（去毛）　土茴香（炒）　白术　覆盆子　四龙骨　熟苄　牡蛎　菟丝子（等分）
上为末，炼蜜丸如梧桐子大。每服七十丸，空心盐汤下。
二神丸（《本事》）
破故纸（炒，四两）　肉豆蔻（生，二两）
上为末，以大肥枣四十九枚，生姜四两切，同煮烂。去姜取枣肉研膏，丸如梧桐子大。空心盐汤下五十丸。
椒朴丸（《魏氏》）
益智仁（去壳，炒）　川椒（炒出汗）　厚朴（姜制，炒）　陈皮（去白）　白姜　小茴香（炒）　青盐（于银石器内，水浸前药，慢火煮，干燥。各等分）
上为末，酒糊，丸如梧桐子大。酒盐汤任下。
小茴香丸（《本事》）
舶上茴香（炒）　葫芦巴　破故纸（炒）　白龙骨（煅，各一两）　木香（一两半）　胡桃（去壳，二十一枚）　羊腰子（三对，切开，入盐一两半，擦炭火焙熟研）
上为末，酒糊蒸饼，丸如梧桐子大。空心酒下。
椒附丸（《和剂》）
附子（炮）　川椒（去子，炒）　槟榔（各五钱）　陈皮（去白）　牵牛（炒）　五味子　石菖蒲　干姜（炮，各一两）
上以好米醋于磁器内，煮令干，烘为末，醋煮面糊，丸如梧桐子大。每服三十丸，酒、盐汤任下。妇人血海冷，当归酒下；泄泻，米饮下；冷痢，姜汤下；赤痢，甘草汤下。俱空心服。
黄连阿胶丸（《和剂》）交肠。
阿胶（炒，一两）　黄连（三两）　茯苓（二两）
上为末，水煮阿胶膏搜和，丸如梧桐子。每服三十丸，空心酒、米饮任下。
驻车丸（《和剂》）泻血。
阿胶（炒成珠为末，米醋熬成膏）　当归（各五两）　黄连（十两）　干姜（炒，三两）
上为末，以醋煮阿胶膏，丸如梧桐子大。空心食前米饮下三十丸，日进三服。小儿丸如麻子大，更量大小，加减丸数。
猪肝丸（《千金》增入）治下痢肠滑，饮食及服药倶完出。
猪肝（一斤，熬干）　黄连（二两）　乌梅肉（二两）　阿胶（二两）　胡粉（七棋子）
为末，蜜丸如梧子。酒服二十丸，日三。（亦可散服方寸匕。）
蒜连丸（《济生》）
独蒜头（十枚）　黄连（去芦，不拘多少为末）
上以蒜煨熟，捣碎和连，丸如梧桐子大。空心陈米饮任下四十丸。
断红丸（《济生》）
侧柏叶　川续断（酒浸）　鹿茸（去毛，醋炙）　附子（炮，去皮脐）　阿胶（蛤粉炒成珠）　黄芪（去芦）　当归（酒洗，各一两）　白矾（枯，五钱）
上为末，醋煮米糊，丸如梧桐子大。每服七十丸，空心米饮下。
钓肠丸（《和剂》）
栝蒌（二枚，烧存性）　胡桃仁（十五枚，不油者，就罐内烧存性）　白矾（枯）　绿矾（枯）　半夏　白附子　南星（各生用）　鸡冠花（炒，各五两）　枳壳（去穰，麸炒）　附子（去皮尖，生用）　诃子（煨，去核，各二两）　猬皮（二枚，罐内烧存性）
上为末，醋糊，丸如梧桐子大。空心酒下三十丸。
黄连丸（《济生》）痢。
干姜（炮）　黄连　砂仁　川芎　阿胶（蛤粉炒）　白术（各一两）　乳香（别研，三钱）　枳壳（麸炒，五钱）
上为末，用盐梅三枚，取肉，少入醋糊同杵，丸如梧桐子大。每服四十丸。赤痢，甘草汤下；白痢，干姜汤下；赤白相杂，甘草、干姜汤下。
椒目丸（《千金》增入）腹满口干燥，是肠有水气，此方主之。
椒目　木防己　大黄（各二两）　葶苈（二两）
蜜丸梧子大。先食饮服一丸，日三。（后稍增，口中有津液止渴者，加芒硝半两。）
水煮木香丸（《和剂》）痢。
罂粟壳（去穰，三两）　青皮（去穰）　甘草（各二两半）　诃子（炮，去核，八两）　当归　木香（各六两）
上为末，炼蜜，丸如弹子大。每服一丸，水煎化，空心服。
断下丸（《和剂》）
良姜　干姜（炮）　赤石脂（研）　龙骨（研，各一两半）　牡蛎（煅）　附子（炮，去皮脐）　白矾（枯）　肉蔻（面煨）　酸石榴皮（去穰，米醋浸一宿，取出炙黄，各一两）　细辛（去土，七钱半）
上为末，醋糊，丸如梧桐子大。空心米饮下五十丸。
萸连丸（《百一》）痢。
吴茱萸　黄连（去芦，各等分）
上为一处，好酒浸透，各自拣焙，或晒干为末，糊丸如梧桐子大。每服三十丸。赤痢，黄连丸，甘草汤下；白痢，茱萸丸，干姜汤下；赤白痢，二丸各半，甘草干姜汤下。
究原双补丸（《简易》）五劳。
鹿角霜（三两）　黄芪（炙）　沉香　熟苄　菟丝子　覆盆子　人参　木瓜　白茯苓　五味子　苁蓉　薏苡仁　石斛　当归　泽泻（各一两）　麝香（一字，另研）　朱砂（五钱，另研为衣）
上为末，炼蜜，丸如梧桐子大。空心盐汤下七十丸。
十四友丸（《和剂》）惊悸。
熟苄　酸枣仁（炒）　白茯苓　茯神　阿胶（蛤粉炒）　远志（去心）　人参　当归　肉桂　柏子仁　紫石英（另研）　黄芪（各一两）　辰砂（另研，一两）　龙齿（另研，二两）
上为末，炼蜜，丸如梧桐子大。枣汤下十丸。
远志丸（《得效》）
远志（去心，甘草同煮，半斤，去甘草）　茯神（去木）　益智仁（各二两）
上为末，酒糊，丸如梧桐子大。临卧枣汤下五十丸。
寿星丸（《和剂》）怔忡。
南星（一斤，用炭火三十斤，烧一地坑通红，去炭火，以酒五斤倾坑内，候酒渗，置南星在坑内，以盆覆周围用灰拥定，勿令泄气，次日取出，为末）　琥珀（另研，一两）
上用姜汁，糊丸如梧桐子大。每服三十丸，加至五十丸，人参、石菖蒲汤下。
定志丸（《得效》）
石菖蒲（炒）　远志（去心，姜汁淹，各二两）　茯苓　茯神　人参（各三两）　辰砂（另研为衣）
上为末，炼蜜，丸如梧桐子。米饮下五十丸。又方：去茯神为末，名开心散。每服三钱，白汤调服。
安神丸　五痫。
黄连（一钱五分，酒洗）　朱砂（一钱，水飞）　酒生地（五分）　酒归身（五分）　炙甘草（五分）
捣为末，和匀，汤浸蒸饼，丸黍米大。食后津咽下十五丸。
抱胆丸（《得效》）癫狂。
水银（二两）　黑锡（一两半）　朱砂（另研）　乳香（各一两）
上将黑铅入铁铫内熔化，入水银，结成珠子。次入朱砂、乳香，乘热用柳木槌研匀，丸如芡实大。每服一丸，空心灯心汤下。病人得睡，切勿惊动，觉来即安，再进一服。
胜金丸
即截疟丹。
独附丸
大附子一枚，炮，为末，姜汁糊，丸如梧桐子大。空心温酒下三十丸。
艾附丸　妇人血疼。
艾叶（同香附醋煮）　香附（各一斤醋煮）　当归　白芍　川芎　熟苄（各二两）　干姜　吴茱萸　木香　白芷（各一两）　琥珀（五钱）　寒加附子（少许）
上为末，酒煮面糊，丸如梧桐子大。空心酒下七十丸。
五味子八味丸
即附子八味丸去附子，加五味子。
橘杏丸（《简易》）
橘红　杏仁（去皮尖，等分）
上为末，炼蜜，丸梧桐子大。米饮下七十丸，不拘时候。
丹类  ***************************
养正丹（《和剂》）
水银　铅锡　朱砂（另研末）　硫黄（各一两）
上以铁瓢熔化铅锡，入水银，将柳木槌研匀。次下朱砂，研不见星子。待少时，方入硫黄末，急研成汁。如有焰，以醋洒之。候冷取出，细研，糯米糊，丸如绿豆大。每服二十丸，食前盐汤或枣汤任下。
经进地仙丹（《和剂》）
人参　黄芪（各一两半）　白术（四两）　茯苓　甘草（各一两）　肉苁蓉　牛膝　何首乌　菟丝子　覆盆子（各四两）　骨碎补　萆薢　狗脊　赤小豆　乌药（各二两）　天南星（四两）　白附子（四两）　羌活（二两）　防风（四两）　川椒（四两）　川乌（一两）　附子（四两）　地龙　木鳖（各三两）
上为末，酒糊，丸如梧桐子大。每服三十丸，酒下。
活络丹
川乌（炮，去皮脐）　南星（炮）　地龙（去土，各六两）　乳香　没药（各二两二钱）
上为末，酒面糊，丸如梧桐子大。每服二十丸，空心冷酒，或荆芥汤下。
碧霞丹（《和剂》）
石绿（研九度飞，一两）　附子尖　乌头尖　蝎梢（各七十个）
上为末，面糊，丸如芡实大。每服一丸，薄荷汁半盏，入温酒半盏，不拘时化下。
伏虎丹（《和剂》）
生苄　蔓荆子　僵蚕（炒去丝，各二钱半）　五灵脂　踯躅花　南星　白胶香　草乌头（各一两）　半夏（泡，二两）
上为末，酒糊，丸如芡实大。每服一丸，温酒化下，日进二服。
三和丹　中气。
即养正丹、黑锡丹、来复丹三丹和匀。每服一钱半，米饮、酒任下。
来复丹（《和剂》）中气。
硝石（一两）　硫黄（一两，透明者同硝石为末，磁瓦器内慢火炒，用柳木槌搅，不可猛火以伤药力，研极细，名二气末）　太阴玄精石（研飞，一两）　青皮（去穰）　陈皮（去白）　五灵脂（去沙石，二两）
上为末，醋糊，丸如梧桐子大。每服三十丸，米饮下。
二气丹（《济生》）
硝石　硫黄（等分）
上为末，于银石器内，火炒黄色。再研，糯米糊，丸如梧桐子大。每服五十丸，新汲井水下。
返阴丹（《活人》）伤风寒邪中阴经阴证。
硫黄（透明者研，五两）　硝石（另研）　太阴玄精石（另研，各二两）　干姜（炮）　附子（炮）　桂心（各五钱）
上用铁铫，先铺玄精石。次下硝石各一半，中间铺硫黄末。仍将二石余药末盖上，以铁盏合着，熟炭火三斤，烧令得所。勿令烟出，急取瓦盆合着地上，四围炭火，盖勿令烟出。候冷取出，研细，入药末，糊丸如梧桐子。每服三十丸，煎艾汤下，汗出为度。未回，乃着艾炷，灸脐下丹田、气海。更不回，以葱啗熨之。此法亦治气虚阳脱，体冷无脉，气息欲绝，不省人事，及伤寒阴厥，百药不效者。
黑锡丹（《和剂》）痞塞。
黑锡（熔化）　硫黄（与黑锡结成子，各二两）　破故纸　金铃子　肉豆蔻　木香　茴香（各一两）　沉香　葫芦巴　附子　阳起石　官桂（各五钱）
上为末，酒糊，丸如梧桐子大。每服三十丸，姜盐汤下。
灵砂丹（《和剂》）
水银（一斤）　硫黄（四两）
上二味，新铫内炒成砂子，入水火鼎，煅炼为末，糯米糊，丸如麻子大。每服三丸，井花水、米饮、枣汤、人参汤任意下。量病轻重，增至五七丸。忌猪、羊肉、血、绿豆粉、冷滑之物。
复元丹（《三因》）肿。
附子（炮，二两）　木香　茴香（炒）　川椒（炒出汗）　厚朴（姜制）　独活　白术　陈皮　吴茱萸（炒）　桂心（各一两）　泽泻（两半）　肉豆蔻（煨）　槟榔（各五钱）
上为末，糊丸如梧桐子大。每服五十丸，紫苏汤下。
紫霞丹（《杨氏》）鼻衄。
硫黄　针砂（各四两）　五倍子（二两）
上用砂锅，水煮一时。放冷，先拣去五倍子，次淘去针砂。次将硫黄，以皮纸于灰上渗干，团作一块，用荷叶裹，安地上，大火炼，候药红即去火。经宿，研极细，饭膏丸如皂角子大。阴干，白汤下。
三炒丹（《和剂》）嗽血。
吴茱萸（破故纸一两同炒）　草果仁（小茴香一两同炒）　葫芦巴（山茱萸一两同炒，俱候香熟，除去同炒药，各一两）
上为末，酒糊，丸如梧桐子大。每服六十丸，盐汤下。
火府丹（《本事》）小便血。
木通　黄芩　生苄（等分）
上为末，炼蜜丸，木通汤下。
太阳丹（《和剂》）头痛。
川乌　南星（等分）
上为末，连须葱白捣烂，调贴太阳痛处。
茸砂丹（《魏氏》）
辰砂　草乌　瞿麦　黄药子（各一两）
上为粗末，磁碗一只，以姜汁涂炙数次，入砂在内，上铺余药，复以盏盖了，掘一小坑，安碗在内，用熟炭火五斤，煆令火尽，吹去草乌药灰。取辰砂研末，或只独用辰砂末，每服一钱半，淡姜汤下。或加鹿茸，爁去毛，切片，酒浸为末，三两枣肉，丸如梧桐子大，人参汤下三十丸。
三仙丹（《和剂》）腰痛。
川乌（一两，去皮切片，同盐炒黄色，去盐）　大茴香（三两，炒令香透）　苍术（二两，泔浸，切片，同葱白炒黄色，去葱不用）
上为末，酒糊，丸如梧桐子大。每服七十丸，空心酒、盐汤任下。
青金丹（《三因》）嗽。
杏仁（去皮尖）　牡蛎（煅，取粉入杏仁同炒黄色，去牡蛎粉）　青黛
上为末，熔黄蜡一两，搜和，丸如弹子大。压扁如饼，每用梨三枚去核，入药在内，湿纸裹煨，约药熔方取出。去火毒，细嚼，糯米饮下。又方名甲乙饼，治咳出血片，兼涎内有血条，不问久远但要声在，一服即效。青黛一两，牡蛎粉七钱，杏仁七粒，制用并同前。
八神来复丹　停饮伏痰。
硝石（一两）　硫黄（一两，如前制，名二气散）　太阴玄精石（研飞，一两）　五灵脂（水澄去砂石，晒）　青皮　陈皮　小茴香　沉香　木香　南星（各一两）
上为末，面糊，丸如梧桐子大。每服二十丸，空心米饮下。
截疟丹（《和剂》）
槟榔（二两）　常山（酒浸，四两）
上为末，面糊，丸如梧桐子大。每服三十丸，未发前临卧用冷酒吞下，便睡至五更。又用冷酒吞下十五丸，至上午方吃温粥。忌生冷油腻。
玄菟丹（《和剂》）小便多。
菟丝子（酒浸，研，焙干，取末，十两）　五味子（酒浸，研末）　白茯苓　莲肉（各三两）
上为末，另研山药末六两，将浸药余酒，加酒煮糊，杵捣，丸如梧桐子大。每服五十丸，空心米饮下。
玉荜白丹（《和剂》）遗精。
白石脂（煅，研飞）　钟乳粉（炼研）　左顾牡蛎（用韭菜叶捣盐泥固济，火煅，取白者各五钱，研细）　阳起石（煅，酒淬研，五钱）
上为末，糯米糊，丸如芡实大，出火毒。每服一丸，空心人参汤放冷送下。
养气丹（《和剂》）
禹余粮石（炼七次，醋淬浸七次）　紫石英（煅）　赤石脂（煅）　阳起石（煅）　钟乳粉（炼）　代赭石（炼七次，醋浸七次）　磁石（炼十次，醋浸七次）　肉苁蓉（酒洗）　巴戟（去心）　破故纸（炒）　山药　茯苓　当归（各一两）　肉豆蔻（煨）　五灵脂　鹿茸　附子　官桂　木香　沉香　丁香　茴香　没药　乳香　朱砂（各五钱）　远志（一两）
上先将禹、紫、赤、代、磁五石，各研极细末，水飞，皮纸于灰滲干。以纸筋盐泥固济，罐盛注封口，炭火煅，如此三次。埋土坑内七日，出火毒，研。次入朱砂、阳起石、乳粉末，并余药末，糯米糊丸如绿豆大。阴干，入布袋内擦光，每服二十丸，以酒、姜汤、枣汤、盐汤任下。妇人艾、醋汤。俱空心服。
震灵丹（《和剂》）溏泄。
赤石脂　紫石英　禹余粮　代赭石（四味打碎，入盐泥固济，罐内封口，煅通红，埋地坑内七日，出火毒。）　五灵脂（去沙石）　乳香　没药（各二两）　朱砂（研飞，一两）
上为末，糯米糊，丸如芡实大。每服一丸，空心以酒或冷水下。妇人醋汤下。（妊妇忌服。）
朱砂丹（《本事》）
硝石（研）　砒（同硝石入罐内，煅出火毒）　腻粉（研）　粉霜（研，各五钱）　矾（枯）　黄丹　朱砂（各一两）　乳香　桂府滑石（各三钱）
上为末，糊丸如梧桐子大。每服五丸，粟米饮下。未愈，加丸数。
镇心丹（《和剂》）惊悸。
酸枣仁（炒）　车前子　五味子　麦门冬（去心）　白茯苓（去皮）　茯神（去木并皮）　天门冬（去心）　熟地黄　远志（甘草煮）　山药　人参　肉桂（减半）　龙齿　朱砂（等分）
上为末，炼蜜，丸如绿豆大，朱砂为衣。每服三十丸，食后或临睡，白汤下。
还魂丹（增入）治中恶已死。
麻黄（三两）　桂枝（二钱）　杏仁（十二粒）
上作一服，水煎，灌下即醒。
续骨丹（增入）折伤。
乳香　没药　孩儿茶　蠒壳（烧灰，各等分）
上为末，每服二钱。接骨，黄酒下；欲下血，烧酒下。
黑白丹（《拔萃》）瘰疬。
乌蛇（去头尾，酒煮，去骨）　白花蛇（去头尾，酒煮去骨，各一条）　雄黄（二钱，研）　大黄（煨五钱）
上为末，每服二钱，不拘时调服。
神仙聚宝丹（《和剂》）经滞作痛，及产后恶血未尽诸症。
当归　没药　琥珀　木香　乳香（各一两）　辰砂（五钱）　麝香（一钱）
上为末，糊丸如龙眼大。每服一丸，酒磨下。如一切难产及产后败血冲心，恶露未尽，入童便服。
膏类  ***************************
百花膏（《济生》）嗽血。
百合　款冬花（等分）
上为末，炼蜜，丸如龙眼大。临卧嚼姜汤送下一丸。
琼玉膏（增入）治干咳劳嗽。
生地汁　人参　白茯（各等分）
上为末，调和蜜、白汤任下。
太乙膏　治一切痈疮。
玄参　白芷　当归　肉桂　大黄　赤芍药　生苄（各一两）
上切片，麻油二斤浸，春五日，夏三日，秋七，冬十，煎熬去渣，取净油再熬。次下黄丹，不住手搅，滴水不散为度。