
徐序  ***************************
余以小道，羁□海上。邵君餐芝，为兰溪女埠小学桑梓服务。相隔千里，初未相识也。顾邵君性好岐黄，平日读书，得其精要，辄以札记自课。久之，遂裒然盈帙，名曰《素轩医语》，然世莫之知也。去年秋，余佩张山雷先生外科医术之精，命次子利民负芨兰溪，在其所设兰溪中医专门学校从山雷游，因而辗转知有邵君其人。邵君之著作，山雷平日致为推许。既而知上海神州出有月刊，慨然以原稿见示。披而诵之，觉其正确透辟，得未曾有，读者莫不惊喜，以为国医界不易得之创作，争欲知其为人。而不知邵君尚在壮年，初非专攻医学。出其馀力，以成此书也。且其为文，句斟字酌，心平气和，学养兼到，流露于行间。不知者，必以老师宿儒目之，孰意其天资学力，一至于此耶。设非以之嘉惠月刊，则中国之言医学者，皆将交臂失之矣。然则其人其才，而匿迹不彰，孰谓吾国无人才乎？邵君在山陬水涯，所得如此。我辈生长名区，交际半国中。而其所诣，虽间有一知半解。视此，未免珷玦之于瑾瑜，深自愧矣。兹承其不我遐弃，问序于余，谨以所知介绍当世，并志余之心折，为我国医界人才庆焉。
民国二十三年六月廿二日岁在甲戌夏仲十有一日古吴徐相任序于海上

秦序  ***************************
任何学术，分析愈细，则造诣愈精。医学操生杀之权尤宜力求其细，而格致干至精。然而今之读伤寒者，辄诋温热诸书。读温热者，又不满于伤寒大论。时病已然，遑论其他，岂真伤寒温热诸书之如水火不相容耶，抑如薰□之不可同器耶。吾尝读伤寒温热而不偏废。伤寒至阳明，以白虎、承气之清下为主治。温热至中焦，亦以白虎、承气之清下为主治。然淮阴之脏腑合治，二肠合治，邪正合治，气血合治诸法，确足辅长沙之未逮。则以后人之分析，较前人为精细，则存之以待用可也。视之为邪说惑道，未当也。若囱是而排异，既非学者所应有之态度，而学术亦永无张大阐明之日。不然与其分析而细，何宁混统而粗哉？邵君餐芝以徐事习医，而见解之超，反出医界同侪。读伤寒而能知其短，读温热而能知其长。尤能不护其短，不掩其长，此最难之事，殊足钦佩者也。兹以《素轩医语》见示，皆平日读书札记之作，有得于心，故语多中肯，他日展其所学，出而问世，必有为吾中医界生色者。谨志数言，以留佐证。民国二十三年七月上海秦伯未

华序  ***************************
读书难，读医书则尤难。凡经史百家，以及秦汉诸书，有缺简，有疑义，虽存而不论可也。惟医书不然，或一语之未详，或一字之待补，苟不研究而阐明之，不特自误，且误人矣。张长沙为医中之圣，著《伤寒论》一书，举温热诸证而赅之，遂使后之人，以治伤寒者治温病，甚或以治温病者诋伤寒，非仲景之不善著书，实师仲景之不善读书也。邵君餐芝治医于学务倥偬之馀，又举平日读书之有得者，录为札记。其博通今古，融会中西，不特为仲圣之功臣，且为叶、吴（叶天士、吴鞠通，校者注。）诸人之诤友。何其天资之颖悟，而学术之湛深也。予家自高曾以下，已六世业医，予则仅于读经治史之暇，旁及焉而已。自春闱报罢，宦海浮沉，政变迭更，遂予初服，今且隐于医矣。然自恨一误于科举，再误于仕途，仅仅有涉猎之功，初无著述以问世。读邵君《素轩医语》，不禁神交而心折之也，爰掇数言以为之序。萧山华光翼

李序  ***************************
餐芝先生辛未春馆余家，好学不倦，而耽深湛之思。初未知其擅《灵》《素》术也。别逾四年，寄示所著《素轩医语》，都五十六篇，词旨雅洁，似尤在泾《静香楼笔记》，而精实突过之。所谓贤者不可测非耶，一再讽玩，不忍释手，爰记数语，用表钦迟。乙亥夏五湖外李沫


正文  ——————————————————————————————————————————————————————————————————————————————————————————

素轩医语  ***************************
尔者，中西医各以其术相倾，是丹非素，二者皆讥。余以散材，游艺及是，有所见，则拉杂书之，命之曰医语，见笑大方，固所不计，主奴出入，尤无客心，尚望达人宠教之也。

大青龙证确是温病  ***************************
《伤寒论》大青龙证节二条，说者纷纷，令人莫知适从，如柯韵伯谓当补入发热恶寒、无汗烦躁八字；徐洄溪谓小小轻证，用此大方，必是有误；宋人庞安常《总病论》则以无少阴证，当作无太阴证，以从上文脉浮缓三字知之；东人丹波氏且谓古本作小青龙，此数说者，出入皆甚大，而徒乱人意。柯说虽近是，然亦不必补，盖此条原与上条为互文。本论互文甚多，柯氏曾发其复，而独于本条失之，岂非智及之而又不能守之乎？吾最心折者，乃在近人张寿甫之说，张氏曰：细审本节之文，知其确系温病，何以言之？以脉浮缓，身不疼但重，无少阴证也。此节开端伤寒二字，为中风伤寒温病之总称，伤寒初得脉浮紧，温病则浮缓，伤寒初得身多疼，温病则恒不疼而但重，伤寒初得恒有少阴证，温病则始终无之，皆其明征也，况病有轻时，而犹重用石膏，必系温病而非伤寒无疑矣。余昔观柯氏论麻杏甘石汤，及《世补斋医书》，早已悟此汤此证为属于温病，然未能如张氏此论之透澈玲珑，令人首肯也。盖《伤寒论》中重用石膏之方，皆为治温之圣方，而张氏此论，竞能深入显出如此，洵可佩矣。

桂枝证仍在者，可与桂枝汤更汗  ***************************
大论曰：「服桂枝汤，大汗出，脉洪大者，与桂枝汤，如前法」。柯韵伯曰：脉洪大，大烦渴，是阳邪内陷。此内不烦渴，是病犹在表，桂枝证未罢，当仍与之。《医宗金鉴》曰：不烦渴，表证仍在太阳也。二说皆以不烦渴为解，而置脉洪大三字于不问，究未满意。近人张寿甫疑之曰：此症有过汗亡阴之象，其脉之洪大，乃阳偏盛也。桂枝之辛温，犹可用乎？张氏似可谓善疑矣。乃恽铁樵曰：「脉洪大，由于服法误，法误则救其法，故曰服如前法。」余曰以方救法，亦强言耳，「脉洪大」上疑有「桂枝证仍在」一语，盖桂枝汤虽以浮弱为本脉，而汗后本证仍在者，固不必须脉浮弱，而始可再服之，即脉浮数似麻黄证者，亦可再服。本论云：「伤寒，发汗，解。半日许，复烦，脉浮数者，可更发汗，宜桂枝汤」。夫脉浮数而更可发之，则脉洪大亦可更与之矣。柯氏云：服桂枝不解，可仍与桂枝，服麻黄不解，亦仍可与桂枝，活法也。余曰：用桂枝更汗而不必脉浮弱者，亦活法也，且汤中有白芍，决不至发汗太过，而转属阳明。发汗不及，而转属少阳，客或有之。故下文有「若形如疟」云云，文义明甚。则张氏亡阴阳盛之疑，似又不必矣。

伤寒中凤根源在时令  ***************************
大论叙大青龙证，凡二条。前条为太阳中风，而脉则浮紧；后条为伤寒，而脉则浮缓。前辈或以伤寒见风脉．中风见寒脉为说。慈溪柯氏，以伤寒中风无定脉为说，柯氏似胜干前。然吾终未能释然，以其与篇首提纲悖也。及观盐山张氏之论，以伤寒二字，为中风伤寒温病之总称，又断此条脉证为温病，吾无间然矣。而前条太阳中风四字，仍未晓了，日本丹波氏亦疑之。丹氏云，虽云太阳中风，并无中风之候，但可置之阙疑。案此四字，余疑莫能明者久矣。今观本论阳明篇云：「阳明中风，脉浮而紧」。恽铁樵曰：伤寒中风之辨，不仅在脉紧无汗，脉缓有汗，最要关键，在《内经》定冬之热病为伤寒，春之热病为中风。恽氏此说，发前人所未发，足解诸家之惑。夫伤寒即热病之说，虽原于元和陆氏，然以时令为言，固恽氏所创获也。且以时令定名为例，非独本条可明，即他条之言阳明中风，言少阳中风者，亦皆迎刃而解，不烦附会，何快如之。

阳明病用桂枝汤之疑义  ***************************
大论云：「阳明病，脉迟，汗出多，微恶寒者，表未解也，可发汗，宜桂枝汤」。九芝、韵伯，皆随文疏释，谓是太阳未罢之桂枝证。东国汤本氏，亦谓表证尚存，所以用桂枝汤，并以为原文不误。独兰溪医专同人所作《皇汉医学评议》非之，其言曰，此条不类仲师笔法，颇似漏汗亡阳证，有桂枝加附法在，何得再汗？吾谓此条或有误脱，大旨固不差，疑之诚是，若斥为非仲景原文，似仍有可商，以吾管窥，脉迟下，当有未可攻句；汗出多下，或有渴者，不可与猪苓汤二句。微恶寒以下十五字，根首句阳明病三字来。如此补缀，仍说得去，然亦无佐证，疑莫能必。姑妄言之，以质诸勤求古训，心知其意者。

阳明篇开端之疑义  ***************************
阳明篇开端，有太阳阳明，正阳阳明，少阳阳明十二字。参观下文及各注，总不能了了于心，每自憾天资鲁钝，奇文莫赏。注家中称惬心者得二人，一为前哲陆九芝，一为近贤张山雷。陆解太阳少阳为巨阳微阳，张喻太阳少阳犹老阳少阳。皆以为与六经中之太阳有异，可谓别有会心者矣。乃武进恽氏，犹以为此节经文，无当要领，徒乱人意甚矣。解人之难索，疑义之不易折也。吾闻不食马肝，未为不知味，盖阙其可乎？

桂枝证之脉  ***************************
「太阳中风，阳浮而阴弱」，阴阳，明明指尺寸言，乃注家竟有谓阴阳为指浮沉言者，可谓弗思耳矣。「风温为病，脉阴阳俱浮」，犹言尺寸俱浮也。阴果是指沉，岂不脉浮沉俱浮乎，亦不词甚矣。又阴弱者汗自出六字，《皇汉医学评议》著者，谓为浅人妄言，非仲圣原文。吾亦以为疑古太过，不可从。近人张锡纯解为大气虚损，最奇确，且此六字苟为可疑，则上文阳浮者热自发六字，亦在所当疑矣。何以知之？以文气知之。盖东汉末文字，启开魏晋排比之渐，稍有文学史眼光者，皆能识之。此上下两句，固不能取其一而置其一也。

酒客病不可服桂枝汤之推论  ***************************
大论云：「若酒客病，不可与桂枝汤」。成聊摄曰：酒客内热而恶甘。陈修园曰：推之不必酒客。凡素患湿热之病者，皆可作酒客观也。二家畅发论旨，昭然若揭矣。宋人朱肱、龎安时有见于此，故谓江淮偏热，暑夏服麻桂，当酌加黄芩辈。近人张寿甫亦有见于此，故谓若用麻佳，当加知母以清热。乃以温病专家自命之吴鞠通，自条自辨，竟欲以桂枝汤治温病，开口内热，闭口伏气，而用药如此。独不闻桂枝下咽，阳盛则毙乎？宜乎？虽王孟英尚不谓然也，且《内经·热论》曰：「凡病伤寒而成温者，先夏至日者为病温，后夏至日者为病暑」。暑当与汗出勿止，若果以桂枝汤投之，独不畏三两白芍之敛汗乎？又桂枝证脉浮弱，而鞠通则谓脉动数也。桂枝证口不渴，而鞠通则谓口渴也。呜呼，鼎鼎大名之鞠通，岂于医界不朽之绝作，如《伤寒论》辈，皆未之问津耶，抑尝读之而不明其义耶。

太阳温病解  ***************************
仲师温病界说曰「太阳病，发热而渴，不恶寒者，为温病」。凡十四字，成聊摄注曰：发热而渴，不恶寒者，阳明也。陆九芝论伤寒温热诸篇，及阳明病释一书，即从此条及成注悟出。故极赞阳明也三字，然仲师明明言太阳，而聊摄偏偏说阳明，何也？盖此证虽不恶寒，而必脉浮头痛。亦如三阳合病，虽恶热不恶寒诸证已具，而脉浮头痛未罢，仍不妨说为太阳证未尽，故名之为合病也。此条亦尔，且所谓不恶寒者，非毫不恶寒也。张寿甫曰：温病初得，亦多在太阳，特转阳明甚速耳，故冠以太阳病三字也。张氏并引一治案以证之，可谓理论实验，两无遗憾矣。且参之仲师书，亦非无佐证，特词意隐约，又远在阳明篇耳。如白虎加人参证之伤寒，背微恶寒。柯氏谓是恶寒将罢，表邪已轻。邹氏谓是表邪化热未尽。又如白虎证之脉浮，表有热，玩浮字表字，含意可知。盖从邪之来源立言，则冠之以太阳病。从病之重心立言，则谓之阳明病。况仲师并不尽认为阳明病乎？如白虎证各条，每冠以伤寒二字，可知也。乃叶、吴不察，「温邪上受，首先犯肺」，竟成为口头禅，宜九芝先生斥之也。

太阳非太阳之辨  ***************************
或问，皮毛者，肺之合也。外感初得，先及皮毛，内合肺脏，故喘咳上气，肺经病态即呈。仲景麻黄汤中麻杏二味，李濒湖谓为泄肺而设，其说甚确。然则不特叶氏温邪先犯肺，吴氏温病始手太阴之言，未可訾议，即伤寒亦何尝非肺病乎？答曰，温病亦始太阳，吾已辨之矣。今又谓伤寒为肺病，岂非岐中之歧乎？夫李氏之说，得半之说也。《本经》言麻黄破症坚积聚，则将谓麻黄为血分药乎？柴胡主饮食积聚，又将谓柴胡为阳明药乎？古今来鲜闻用柴胡治食积，用麻黄破症瘕者，书固不可以拘墟而读也。夫仲景之麻黄汤，用于麻黄证者也，麻黄证者何？太阳病伤寒是也。太阳病伤寒者何？则大论提纲，固明言之矣。曾谓肺病而头项强痛者乎？且伤寒提纲中有呕逆二字，《活人书》三十八问谓伤寒之候，手足指末微厥，则此呕逆二字，岂非少阴呕吐四逆之兆乎？然即谓为少阴病，则不可矣。又三阳有呕证，三阴亦有呕证。太阴之理中，少阴之四逆，厥阴之吴茱萸是也，岂可谓六经皆为胃病乎。日本源通魏，谓《伤寒论》为郁病论，百十三方为郁病方，若此者，自持一说可也。持以厚诬仲景书，不可也，此亦陆九芝所谓移字诀矣。柯韵伯论桂枝汤证曰：乾呕风侵胃府，鼻鸣是风袭阳明，而称太阳者，以头项强痛故耳。又论阳明中风曰：微喘恶寒，脉浮而紧，与太阳麻黄证同，以无头项强痛，则不属太阳耳。此论太阳非太阳之辨，合而观之，最为削切著明。岂可误为手太阴乎？误为肺病乎？夫肺，何尝不病，然不可以肺病括之也。嗟夫，置仲景六经于不问，而宗叶、吴偏说，则叶、吴将贤于仲景耶。

由张仲景大青龙汤，到张寿甫清解凉解诸方  ***************************
吾前以大青龙汤为可以治温病，以其重用石膏知之也。及观盐山张氏论说，益击节讚叹，而内有以自信，此固早赘言之矣。然前辈学说之有合于鄙见者，正不乏人。其得失演进之际，固历历可道也。钱璜曰：大青龙之凉解，为治温之首剂，而作一大柱名也。此与不佞所见略同。然桂枝之辛温，果可用乎？则未尽善也。《活人书》曰：温病发热而渴，不恶寒者，主以竹叶石膏汤。桂枝辛温之弊，似己法矣。然麦冬之腻滞，果可用乎，则亦未尽善也。于是柯韵伯曰：温病初得，宜主以麻杏甘石汤，视麻黄汤，则以石膏而易桂枝。视大青龙汤，则重用石膏而去桂枝，似乎斟酌尽善矣。然麻杏之辛温，流俗犹有所惮，而不敢轻试，则犹未尽善也。几经进步，而张寿甫始有清解、凉解诸汤。通经而不泥经，善俗而不同俗，洵善且美也。以薄荷易麻黄，以连翘易桂枝，以牛蒡代杏仁。考《别录》以合《本经》，征西说以证仲景，超叶、吴以通寒温，此老其犹龙乎！

视其后者而鞭之  ***************************
或问伤寒、温病两派，互相□诋，已数百年。是丹非素，不免蓬心。今吾子论寒温诸篇，多诋叶、吴，而佐袒伤寒家。岂欲妄冀在中国医学史上，又增一重公案乎？答曰，此则何敢？抑西方大哲柏拉图（plato）不云乎，「吾爱吾师，吾尤爱真理」。平心而论，温热家在医学史上，不无相当功绩，然人多知之，至于罪过，则人多不知。吾特择人所忽者而拉杂言之，所谓鞭其后也。伤寒家何独不然，明如喻嘉言，而言麻桂青龙，三纲鼎立矣，而以姜附辈辛温重剂治温病矣。贤如陆九芝，治霍乱而不敢用理中四逆矣（太炎先生曾言其失。）。中西并通如恽铁樵，而诋陷胸汤，而疑旋覆代赭汤，而疑小青龙汤矣。其他芸芸众生之为麻桂柴葛所掺杂者，比之挺与刃，有以异乎？然固不能因噎而废食，因蹶而废行也。仲圣书岂可束之高阁乎！夫儒墨各是非，汉宋互水火，程、朱、陆、王相排击，散文、骈文、文言、白话，皆敝帚自珍，固各有真理也。且唯物唯心，各有哲学根据；内导外导，各有辨证方式；集权分权，各有政治见解；文盲实利，各有教育主张；急进缓进，各有革命方法；乐天厌世，各有人生观点，尤学者所饫闻也。即近如中医西医相聚讼，亦不外此公例之行而已，而又何异乎？

风温发汗辨  ***************************
「若发汗己，身灼热者，名曰风温」。后人解发汗字，颇不一致，或谓发汗是误用辛温发表，或谓发汗乃自身出汗，日近长安近，各执一端。吾谓误表之说，较为近理。发汗发字，是他动字，非自动字。他动者何？言汗为药所发也，且为辛温药所发也。诸言血家不可发汗，衄家不可发汗，发汗连用，句同此律，皆可取证。若曰身自出汗，当言「自汗出」已。本条下文已如此，固不必多引证也。风温为病云云，言误治前后之证状，其所以为辛温误表者何？古人治病，往往明于寒而昧于温。观宋世治温，犹以麻桂诸方加黄芩、石膏为治，则辛温发汗，为中夏医学史上一大传统势力。故虽旁门别派如吴鞠通，仍不敢径废桂枝汤以治温病。此中消息，真洞若观火，仲景所以不惮烦，而于此条反复言之者，职此故也。善夫，嘉定张氏曰，隋唐以上医家作者，多大江以北之人，所见所闻，习与性成。此南人温病之所以多坏证。夫从地理以观察历史上医家学说同异之所以然，如夏钱塘、梁新会以南北东西分析九流学派者，同为创见也。

伤寒温病辨异  ***************************
大论开端，即以中风、伤寒、温病、风温四种病名作界示人。中间却夹以传不传诸语，吾谓此亦有深意，决非叔和自乱其例，先后误编。考伤寒为病，以太阳为正邪相持之吃紧关键。下后而气或上冲，汗后而表有未尽，可见其反应力之强已。故二三日而阳明、少阳证不见，即知其不传。不传即仍在太阳，故太阳一篇，几佔全书小半，殆以此也。温病则否，其时外温既高，皮毛自无需固闭，而反应之力以弱，故才说太阳，已是阳明。而仲景明言太阳温病，聊摄偏注为阳明，致令学者有太阳阳明，不易辨界分疆之憾。而一经指破，仲景引而不发之指，又未尝不跃如也。反而观之，病虽已入阳明，而犹带有几分太阳，如白虎加人参证之背微恶寒。陶节庵《伤寒琐言》亦曾言之，足证鄙说之不诬。过此以往，大实大满，便成可攻，故有「伤寒下不厌迟，温病下不厌早」之说。若不过于拘泥，未始不可备一说，亦以伤寒不易入腑，温病易入腑也。故仲景于述中风、伤寒二证后，即以传不传诸语训学者，明其异于温病、风温二证也。其帷中之光，弦外之音，非已和盘托出乎？世有识者，将不以斯言为妄。

阴阳升降  ***************************
柴葛二药，为仲圣书中习见之品，故陶节庵用之而效，陆九芝用之而效，张寿甫用之而效。而叶天士、王孟英辈独深恶痛绝之，几视为鸩毒，而不可入口，此其持之虽有故，而究非笃论也，盖尝深思而得其故矣。《内经》曰，谨熟阴阳，毋与众同。余广之曰，夫言药性之阴阳，则升者为阳，降者为阴。升者亦能降浊，是曰阳中有阴。降者亦能升消，是曰阴中有阳，故善调汤剂者，多升降并用，以成其妙也。《易》曰：一阴一阳之为道，知阴阳升降之故者，技其进夫道矣乎。尝试以经方证之：麻黄汤中麻杏并用，麻升而杏降也；桂枝汤中桂芍并用，桂升而芍降也；葛根汤中麻桂葛芍并用，麻桂葛升而芍降也；大青龙汤中麻桂杏石井用，麻桂升而杏石降也；小青龙汤中麻桂夏芍并用，麻桂升而夏芍降也；小柴胡汤中柴夏并用，柴升而夏降也；大柴胡汤中柴夏枳芍并用，柴升而夏枳芍降也；麻杏甘石汤中麻杏石并用，麻升而杏石降也。举此数方，可悟其馀，不特此也，若欲专升而不降，则桂枝汤中芍药可以去。多降而少升，则桂枝汤中朴杏可以加。陶节庵心知其意也，故于大柴胡中加芒硝焉，大承气中加人参焉，谓之为通人手笔，岂愧也哉。无他，审升降以用药焉而已。吾始习闻叶王辈之说，对此二品，时若敬鬼神而远之。迨夫遇当用柴葛，而欲避不能，而又须伍以降气之药之际，则权衡升降，放手用之，果未尝如叶王所云云也。故曰，熟识阴阳，总别兼赅者，仲景也。偏识阴阳，知别而不知总者，叶、王（叶天士、王孟英）也。

阴阳表里寒热  ***************************
予又广阴阳之说曰：夫言药性之阴阳，则表者为阳，里者为阴。故善调汤剂者，迂夫表里宜两解，则两解之矣。仲景之书，麻黄与石膏相偶，桂枝与大黄同群，乃其例也。后世因之，世有凉膈散、通圣散诸方，斯可谓善述已。又广之曰：夫言药性之阴阳，则寒者为阴，热者为阳。故善调汤剂者，迂夫宜寒热并用，则井用之矣。仲景之书，附子与芍药为伍，乾姜与芩连并煎，乃其例也。后世因之，以有温脾汤、左金丸诸制，斯可谓善述已。夫阴阳二字，乃动静体甲之代词，其函义本不止此。两间所有，皆不出阴阳之范围，或动而向紧张方面，呈效用而为能力，即阳也。或静而向缓弛方面，成形体而为质点，即阴也。自俗士不识阴阳之真解，而谬妄之障雾，遂充塞于学界，又岂特医道一端为然哉。

赞盐山张锡纯  ***************************
夫农轩之经，长沙之论，照如日月固已，而后世习俗，皆置之高阁，而以为远迂，坐使日月障于云翳而无光，岂不大可叹乎？若夫生于世之唇，发至论之神，悟「抑者举之」之旨，而有升陷之作。体「直上直下」之脉，而制参赭之方。于主往来寒热之山茱，遂试验之，以为扶危济倾之大药。于性微寒之石膏，遂重任焉，以为治温之金丹。若盐山张氏者，彼其于世，未数数然也。夫能干上下升降之原，性味功能之故，固所谓技而进乎道者矣。而陈修园谓代赭不可重投，恽铁樵谓旋覆未宜强镇，皆未深乎实验，而轻下武断者。其于喻、柯（喻嘉言、柯韵伯）之说，尚不曾则柯而深喻也。「贤者一言不智」，君子有讥焉。

风温汗解辨  ***************************
柯韵伯之注大论也，疑麻杏甘石汤证二条论文之有误，而改汗出句为无汗。夫有汗不得用麻黄，改之诚是也。及其作《附翼》也，乃谓风温为病，宜以麻杏甘石汤治之。夫风温自汗出，仲景有明文。二说前后相反，何乃自乱其例欤。虽然，有说张寿甫曾言之矣。彼谓既言汗出，后用麻黄者，论文原不误也。石膏得麻黄，则凉不留中。麻黄得石膏则发有监制。唯石膏须重用至麻黄之十倍，否则亦须五倍。于治喉证也亦然，此可为有汗仍可用麻黄之解人，且得之证验，故是可贵。吾书至此，忽又有悟已。前言大青龙可以治温，继又疑汤中麻桂辛温，法未尽善，抑果充寿翁之说。用大青龙者，石膏重于麻黄十倍焉，乃至超过十倍焉，又去姜枣，或并去桂枝，加他品味，效即与麻杏石甘等类矣。大论每言「某某汤主之」，主之者，特以此汤为主，而亦未尝不可随时随地随人随证之少异，而轻重之加减之云耳。泥古者，乃以为一味不可更动，一分不可轻重，明如柯氏尚然，馀子何论焉。

发汗与解肌不同  ***************************
仲圣所谓发汗者，指麻黄独用，抑指麻桂并用，而无监制而言也。中风有汗而桂芍并用，即谓之解肌，不得为发汗。故麻杏甘石汤，石膏十倍麻黄而监之，即可以治有汗之风温，张寿甫实验之说也。大青龙汤石膏超过十倍麻黄而用之，即可以治温病。不佞臆测之说也。臆测之说，诚有待商。实验之说，已不可破。而要之，麻黄得监制，即非纯发表之品可知。吾于此又得旁证焉。《活人书》曰：风温常自汗出，不可发汗，宜萎蕤汤。又曰，萎蕤汤兼疗冬温，及春月中风伤寒。今案，萎蕤汤，方中麻葛羌活各半两，石膏一两，麻黄等且超过石膏分量也。吾浙三衢雷少逸，以善治时病名，其论萎蕤汤也，谓有汗不可再汗，故羌葛麻黄，汗多不宜浪用，此诚不失为慎重者。抑雷氏亦知此三品之分量，竟《活人书》所谓不可发汗乎。然征之古今医家之说，麻黄什一于石膏，方为温病解肌之正法。于实验也有然，于理论也有然，《活人》之法，吾终无取耳。

荣卫是体，气是用  ***************************
荣气卫气，为古医经中重要术语，而古今说之者，只觉其多而无当。盖皆凭一己之私见而为说，而无自然科学之辅助，与名学之眼光故也。严几道先生虽取此二语以译生理学中语，吾恐其亦未必与原文恰合。晚近恽铁樵解荣气为血液之渗润，卫气为体温，近之矣，而犹有未尽。盖「卫」是生理学上之末梢神经，「卫气」是言末梢神经之作用。卫言其体，气言其用也。方书云，卫气者，肥腠理，司开合，卫外而为固也。夫皮肤开合，皆末梢神经为之。今以「司开合」三字说卫气，则卫气为末梢神经及其作用明矣，此一证山。方书又云，荣行脉中，卫行脉外。末梢神经本分布于血管壁，即此言行脉外也，此二证也。生理学家言「真皮」内具神经，能调节体温，以反应天气，即此言卫外而为固也，此三证也。夫体温升降，原属「卫」所有事。然「司开阖行脉外」六字，尚无著落，不如解为末梢神经较浑括。且体用不分，亦嫌含混。故曰恽之说近之矣，而犹有未尽也。至谓荣气为血液之渗润，则无以易。盖荣指血液，气指渗润，亦一体一用也，亦所谓行脉中也。《管子·轻重篇》云：「上有丹砂者，下有黄金。」此山之见荣者也，注家解荣为荣华发见，殆与此荣字同义矣。

卫病而荣不病，是神经病  ***************************
大论云：「病常自汗出者，此为荣气和。以卫气不共荣气和谐故尔，宜桂枝汤」。又云：「病人脏无他病，时发热自汗出者，此卫气不和也，宜桂枝汤」。柯韵伯即以为桂枝汤可治杂病之据，诚知言也。若就大论本文而论，此二条者，皆言卫病而荣不病。以今语表之，皆是神经病，殆末梢神经衰弱证也。原桂枝汤以桂芍二品为主药，方书言桂能疏肝木之郁，芍能伐肝火之炎，则皆肝药也。夫肝即神经之代词，几成学界之定论。脑部充血，则谓之肝风，以药缓驰神经，则谓之柔肝，皆其明证。然此姑不论，总之，以桂枝汤治卫病，即以神经病药治神经病。推之凡破气行血通滞化郁泄热去痞之药，直接能使人循环通畅，消化顺利，排泄舒快；间接能使人气分怕适，胸次开豁，心神旷爽者，皆肝经药，即神经药也。又推之凡击球、跑步、行深呼吸、打八段锦，以至弹琴、下棋、研究乐天派文学，亦与服桂枝汤有殊途同归之妙，所憾吾不能起仲景于九原而问之。

古中医学，多从「力」字上用功夫  ***************************
或曰，吾子以荣卫为体，于事理固可通。以荣气卫气之「气」字为用，于古训实无据，恐是杜撰。答曰，读书贵仔细，固未可掉以轻心者。《内经》云：「阳化气，阴成形」。注云，阳无形，故化气。阴有质，故成形。玩此句经文及注，气为无形而有「用」明矣。唐容川乃以有体质之空气解气字，而犹自诩为汇通中西，诚令人齿冷也。且气为阳，血为阴，方书之恒语也。阴阳非体用之代词乎。《周易》朱子注云：道具于阴而行于阳。夫言行于阳，则亦以阳为用已。故气不得血，则无所附。血不得气，则莫以行。气与血，固二而一也。读者苟以吾言为玄谈乎，则请征诸近世科学家之说。科学家言，凡占空间，可分析，可称量者，谓之「质」。其附于质而范质也，谓之「力」。质即体，故血亦即质也。力即用，故气亦即力也。须知古中医学说，多从「力」字上用功夫。如言诸很皆升，诸子皆降，水居者潜阳，有介者攻坚，皆从物质之「潜力」「倾向」为说。而世所谓「气化」二字者，亦皆指此潜力此倾向而言也，乃江湖医以此为神秘，科学医诬此为玄虚，盖两失之，吾执笔至此，言下又恍然于谢无量之言，谢氏《中国哲学史》解孟子学说，谓孟子形容养气诸语，即指神经纤维中之力，是谢氏亦以气为「力」已。又吾前言卫为末梢神经者，与谢说亦不谋而合也，特彼从哲学上立论耳。然哲学医理，固可相通也。

气化者，即佛家言「用」，科学家言「力」也  ***************************
中医学者，气化之学也。气化者，即佛家语体用之「用」字，科学家言质力之「力」字也。《内经》《伤寒论》，乃至全部中医理，皆当作如是观。故若以解剖学之眼光观察中医学，即无异以「体」、「质」之义衡论中医学，宜其无往而不冰炭也。《伤寒论》曰：「发汗后，脐下悸，欲作奔豚者，苓桂甘枣汤主之」，以甘澜水煮之，甘澜水者，一名劳水，击之而成沫，扬之而成珠者是也。古今治伤寒者，皆熟视无睹。独恽铁樵曰，井水与金山泉、惠山泉不同者，水中所含成分不同也。流水与止水，生水与熟水不同者，乃水之各微分原子交互不同也。今以二斗之水，扬之则有珠，未扬则无珠，是既扬以后，水中已有「力」加入也。此「加入之力」，必经一定时间，然后消耗净尽。当其未消耗时，用以煎药，使入腹后，圆转流动，不生障碍，是用甘澜水之微意，此说可谓前无古人。故不佞谓方书言卫气、荣气、气化诸气字，皆「力」字「用」字之代词，说虽奇创，而理至确已。说者谓西医有补血之法，无补气之方，不知彼固从「体」、「质」方面衍成学说体系者，中西医理根本之异撰，盖一虚一实也。

由潜力之理，悟得同气相求之理  ***************************
或曰，根升子降，介破水潜，此徐洄溪、唐容川辈之谰言，而非可语于科学时代也。今吾子反拾其唾馀，引之以解释气化，自矜创获，不几为科学家所笑乎。答曰，先生此难，乍聆之，似亦有理。抑先生固自命为有科学常识者，亦知科学上有「能力不灭」之定律乎？今夫升降潜破，固多物体自身各具之能力也。及其为汤药也，又加之火煎之力。下咽也，更益以消化之力，即于升降潜破之外，又多数种运动能力焉。则其在人体而能升降潜破，固其宜也。此吾潜力之说也，然吾意犹以为未尽焉者。则以彼能升降潜破之物，论者将谓其生命已矣，虽能力不灭，而升降潜破之功用，必随以俱亡。不知此说非也，彼升降者形体虽死，而升降之倾向，固未死也。潜破者生命虽亡，而潜破之倾向，仍不亡也。曾闻某医学家之论鸡内金矣，所谓鸡无齿，故胃之消化力特强，推之凡一切鸟类之胃，亦必消化力特强，故皆可借之以消食，此医学家固中西并通者也，吾一时特忘其名耳。然彼固以死鸡胃死鸟胃为可以助消化也，则亦吾「倾向」之说耳。夫知「气化」为潜力为倾向，始知「同气相求」之说之有真理，而以脾补脾，以胃补胃诸说之非尽属空说，可知矣。

器官疗法答客难  ***************************
不佞以科学家之所谓「力」。Energy者释气化，自谓面目一新。然因推论以脾补脾，以胃补胃，诸旧说之不尽诬。友人之具有新学识者，颇以为疑。予闻之，欣然曰，善哉疑也，此正所谓科学精神也。请人云亦云以为吾解嘲。王吉民者，当今之西医学家也，曾仿东入《医事启源》之例，而著《中国历代医学之发明》一书。其第三章疗学中语，颇足为不佞张目。其言曰，曩昔外人尝讥我国用动物入药之非，斥肾虚食肾，肺病食肺为迷信，无药理之根据。然近今新治疗，渐趋此途。尤以器官疗学轰动一时，其间世所公认为有效者，如甲状腺之于瘿证，酸酶之于胃病，睾丸之于阳萎，猪卵之于痛经，凡此种种，皆中土所固有，谁谓吾国数千载所得之经验无研究之价值哉？王氏之说具如此。又杂引《千金》《外台》《本草纲目》诸书言羊靥治瘿症，而综案之曰，靥，即今之所谓甲状腺，瘿乃甲状腺病之一。治法有二，即靥与碘是也。上列各方，有用昆布、海藻、海带者，盖此等物含碘质甚富耳，特古人不谙化学，竟知用此，此吾所以重视中土之经验，而乐为之表彰于世焉。又曰，酸酶为治胃病圣药，系用羊猪胃制成，价格甚昂。鸡内金与酸酶，实同一物，而价甚廉。前阅《博医会报》，载某氏曾试用鸡内金以代酸酶，颇为满意，因提倡代用，以节省病家之费云。以上皆王氏之新见解也，故不佞私谓使中医家气化之说可通，吾「气化即力字用字」之说果信，则未来之新中医、新西医，皆将有无穷之进步。若不佞者，固学界中之一无名小卒也。然此无名小卒之言，正有一顾之价值在，俟有暇再申论之。

潜力之义，与东方文化  ***************************
尝阅某笔记，谓于侵晨握拳向井面努力击水，始习时，翻浪湃然有声，习之稍久，浪声渐微，以至于杳，及其终也，但离水作手势，而潜浪已坌涌，持此以扑人畜，离数里外，可以遥毙之，此亦吾「潜力倾向」之说之类也。然《裨史》所载，长老所传，类此者犹多，虽有溢词，决非全妄。《庄》《列》二书，尤津津乐道之，此治九流之学者之所知也。自馀儒家言养气，佛道二家言炼气，亦同此理。又吾国古代圣哲。好言人治，近世颇有非之者。然人治云者，决非狄克推多之谓，乃指人格感化而言也。故有「星拱北辰」之喻。既言人格感化，则必有「能感者」，修养其人格，十分完满。然后以此修养之「潜力」，向「被感」方面注射之，刺激之，使其精神作用起变化也。曾涤生《原才》一篇，最识得此义。梁任公称为非深明社会学之理者不能作，诚非溢美也，今吾言已喋喋溢于题外矣，姑舍是，然亦可见东方文化，自有其真价，决不可如醉心欧化者流所言，当全般推翻也。

能实创化之说，与气化之义  ***************************
胎儿在母体，必备经生物进化途次所现诸变形。儿童至成人，亦具历由原人而文明所有诸质性，生物学者名此为复演说，赫肾黎氏更充类至尽言之。以为二仪之内，仰观俯察，举不外是，而名之曰能实。能实也，复演也，皆一种倾向也。须知物在天地间有此能实，在人气血中亦有此能实，特较隐约难明耳。论者其毋谓升降潜破之能力，因升降潜破者本身之死而消失。生物哲学家柏格森曰，今有一矿物之结晶于此，此结晶即所以表示此物过去中不可磨灭之痕迹，亦即表示其固体之历史，即有生长创造之消极倾向，是无机物亦创化也。由柏氏之说据之，即令升降潜破者已化为无机物，而在人气血中，仍有升降潜破之创化倾向可知也。今夫一果实之落也，必有其所以落之因，成熟，一也。地心吸力，二也。其重量体积，必轻小于地球，三也。在地球吸力范围中，四也。若问此果实所以能成熟之因，则无数前事，错综蕃变。虽然，此无数前事之杂因，合而为一，即此果实成熟之总因也。今试命此总因为「爱克斯」，此果实所以能成熟而落者，既由此「爱克斯」为之。假令人食此果实，除一部分性味养料成为有机化学作用外，此「爱克斯」必还复而为无数前事之力，特变聚为散耳，其全量固未尝增减也。夫此「爱克斯」之聚也，既在枝上而能落；此「爱克斯」之散也，亦必在人身而克降，其升潜攻破之理准此，则信乎气化之说之果未可厚诬也。

东洞氏与仲景学  ***************************
东人东洞吉益著《药征》一书，专取伤寒方中诸药，研究其功效，由病证以推药能，从归纳以定主治。其学纯研究仲景学，其法近乎科学法。似有足珍者，然不佞独以为此公治学，未免失之拘泥，果从其说，仲景将为叫屈。则请举其纰缪一二，以概其馀。此如云，麻黄主治喘咳水气也，旁治恶风恶寒无汗。次乃引用麻黄之汤证十有四以实之。自以为足征信已。不知恶寒无汗，以发汗为麻黄之主治。乃今以为旁治，而移其主治于喘咳水气，是称骥以力也，抑何其说之诡且僻乎。且既言旁治无汗，而又引麻杏甘石汤之「汗出而喘」为佐证。一条之中，首尾矛盾，更何其疏也。晚近名医若张寿甫，若恽铁樵，若丁甘仁，皆言麻杏甘石汤治喉证甚效。恽氏之意且以为恶寒无汗为太阳主证，故用麻黄。烦躁为阳明主证，故用石膏。今喉证初起如是，是太阳阳明合病也，以麻杏甘石汤开其汗腺，不杀菌而扁桃腺之肿自消，即喉证自愈已，此诚治《伤寒论》而深造有得者之言。而东洞氏以仲景无明文，竟不识也。且熟视仲景太阳阳明之说而无睹，敢谓其说为不足取，是买犊还珠者也，是科学皮毛之粗而又粗者也。仲景云乎哉，夫仲景之方，活方也。取洁方而施以分析，是何异殊人之手足，而待其腐臭。乃以为人之手足，固腐臭者，何其诬也。前辈云，论方不论药，东洞固未之闻矣。

色非虚设，形不徒然  ***************************
人与入群，不能不受群之和採，此孔氏著三益三损之教，墨子标染苍染黄之论。而社会影响个人者，其权威所以大也。药在汤剂，理亦如是，故海螵蛸得茜草，即奏辟而能翕之妙；五味子合乾姜，便见收中带散之功。又如润肺于蒡蓣，纳气以赭参，皆彰明较著者，不宁唯是。今夫麻黄汤，固发汗峻剂也，及至变而为麻桂各半，又变而为桂二麻一，则功用即异已。盖药与药相群，固征茅茹相连之效。方与方相复，亦验鼓桴相应之神。罗素之创中立一元论也，刘伯明颇有异议，谓持此以言物质则可，推此以言社会则不可。虽然，吾则谓持此以言物质，尚须有畛者。哲学大家赫胥黎曰，一本之植也，色非虚设，形不徒然，严几道先生注之曰，草木有绿精，而后得日光能分碳于碳养，然则中医家言青白赤黑，言酸辛苦咸，言温凉寒热，岂玄谈哉？柏格森哲学之精髓，在不主分析，乃喻之以音乐，喻之以诗歌，喻之以小儿之天真烂漫，快哉喻也，旨哉喻也。今东洞氏之《药征》，偏将仲景相得相济之活方，割为孤立无机之死品，使相得益彰之药隐其能，首尾相应之论晦其旨，即骂之为死猪化，死狗化，岂恶嘲哉？

成分与成分相反相成之力与利用  ***************************
一方之中，药与药有相得益彰之功，相反相成之妙。一药之中，甲成分与乙成分亦有相得益彰之功，相反相成之妙。如陈念祖论细辛辟而能翕，张寿甫释之云，细辛味辛，细嚼之又有酸意。辛能辟，酸能翕也。是酸辛二味，为细辛相反相成之妙用所在可知。抑除含辛酸二味之某成分外，安知不又有其他次要辅助成分，或更重要成分乎。胡适之患糖尿病，以西法治之不效，某中医竟以重用黄耆愈之。西医化验原方，迄无结果。可知必非黄耆中之某一种成分能治糖尿病也可知。吾尝私立一臆说，以为各成分在某药中，非「杂多」plurality之存在，乃「总协」Totality之存在。其「总协交互之力、成一「不可分性」。彼用水有长流、甘澜之异，服法有徐饮、顿饮之殊，亦明利用此力而已。孙中山云：文明不深，则辨味不精，即烹调不妙。中国烹调之妙，亦足征文明进步之深。夫饮食医药，事出同源，故尝草树艺，皆本神农，食医疾医，同载周礼。而伊尹善割烹，遂创汤液。近人孙永祚亦曾言此，故吾即于饮食而悟中医术要渺之故焉。谭氏仁学曰：庖人之治庖也。同一鱼肉，同一蔬笋，调和烹煮之法又同，宜同一味矣，而或方正切之，或斜切之，或脔之，或糜之，或巨如块，或细如丝，其奏刀异，其味亦因之而不同。虽然，吾谓若取鱼肉、盐梅、椒姜、酱醋之足以成至味之成分而和调之，其不能与良庖争美，而「推潭仆远」者，决也。善悟者，由此可以推彼。

无所非能，无能非所  ***************************
理有决无可疑者，成分与成分相得而成良药，药与药相得而成良方，方与方相得而成良复方，虽然如是而已乎？未尽也。方书云，有故无殒，亦无殒也。又云，有病则病受之。夫非谓方药与脏腑气血亦有相得者在乎。若夫春秋冬夏，时之异也；东西南北，地之异也；治乱隆污，世之异也；士农工商，业之异也；贫富劳逸，境之异也；男女老幼，体之异也，人之所值遭而禀之者，又皆与方药随宜为得者也。而世人或不之信，目为诞词，抑何过乎？严译穆勒名学部丙云，每闻人言某甲之死，因服砒霜，砒霜固能杀人，而其人之气血脏腑，必与砒霜翁合，且为散布血流，乃成死果。盖「所」之有事，正不异「能」。无「所」非「能」，无「能」非「所」。几道先生案之曰，此段所论，亦前贤所未发。乃从奈端第三例悟出。学者必具此法眼，而后可以读《易》。嗟夫，此王肯堂有治本草不看主治之说，陆九芝有药借病用之谈。前贤戴元礼曾用人参发汗，近人张锡纯亦以熟地解表，圆机活法，神乎神矣，不谓之为暗合乎科学，不得也，惜乎！号称有新头脑者，竞亦未达乎此，于铃医何责焉？

阴中有阳，阳中有阴  ***************************
考奈端动例，有主动力，必有反动力应之。砒霜之力，主动力也，人体脏腑反应之力，反动力也，故几道先生以为此二义隐相沟通。又宇宙间一切现象，皆具此主反二力。相牵相制，迫于机缄。若有主无反，则主亦随以俱亡，而现者隐矣。《易》家「阴中有阳，阳中有阴」，亦同此义，故几道又谓必具此法眼者，始许读《易》，亦以此也。今案医家云，亡阳者，阴不独存。又云，孤阳不生。又云，水中有火，火中有水。种种妙谛，皆从《易》理脱胎，此所以不佞尝谓，近世西方科哲，与中国六艺九流，皆为中医家辅助科学，亦为基础科学，所当必修，不俟论已。

以委曲积渐之哲理解病理  ***************************
宇宙间一切现象，既皆由主反诸力，相牵互制，故空间诸动体，不能为直线之前进，而为曲线之绕行，月受制于地，地受制于日是也。哲学家云，形气现象中无完全自由，意殆指此。惟大《易》亦云，曲成万物而不遗。儒家衍之遂有礼乐之制作，以节制吾人之径情直行。道家衍之，遂有老子「曲则全」，「柔能胜刚」之说。法家衍之，亦有以法平人之义。若医家，独无所同然乎。今夫人之长，无暴长者，必委曲积渐而后长也。病之去，亦有无骤去者，必委曲积渐而后去也。大论少阴篇曰，厥逆无脉，乾呕烦者，服汤脉暴出者死，微续者生。夫暴出何以死乎？以其违乎委曲积渐也。微续何以生乎？以其合乎委曲积渐也。苟卿、朱熹皆好言积渐，诚深于《易》者。斯宾氏以为社会宜任其自然蜕化。言群治者，勿过于操切。严侯官遂谓其合于吾《大学》《中庸》之精义，亦以此乎。

太阳少阴表里之关系  ***************************
太阳为表，少阴为表之里。故表病亡阳，即属少阴为病。详大论，太阳病，发汗。漏不止，小便难，四肢急者。主以桂枝加附汤。案附芍并用，乃少阴病药。此缘太阳脱液，入少阴故也。又伤寒，脉浮，自汗，心烦，脚挛者，大论以为桂枝不中与。误与者，姜草复阳。《金鉴》、铁樵由上条例推，皆谓此证宜桂枝加附，允已，此盖太阳少阴类似证也。至太阳篇有头痛脉反沉之脉，则脉涉少阴也，故用四逆。少阴篇有脉沉反发热之证，则证涉太阳也，故用麻辛。此二反字，隐而有映带，至可玩味。节庵《琐言》存橘补天石，亦皆注意及此，洵乎读书有识者。又太阳篇大青龙证条有「无少阴证」句，读者每滑口而过，惟张寿甫好学深思，心知其意，谓伤寒初得，多有少阴证。吾书开端，已引其说，良以二经相似，审析实难。仲景反覆告戒，意至深远。《内经》云，手少阴，心也。又云，太阳中见少阴。又云，心为阳中之太阳。韵伯解生姜泻心，即从此义发挥得之矣。然自叔和以降，六经顺次相传之说，方深中于人心。执迷不悟，殊堪浩叹。夫由太阳入阳明，固康庄坦途。而由太阳入少阴，尤终南捷径。不佞尝谓治大论者，宜将太阳少阴二篇，互相参读，闻一以知二，手弦而目鸿，研究法实应讲究也。

续申前义  ***************************
大论少阴篇云：「病人脉阴阳俱紧，反汗出者，亡阳也，属少阴」。柯琴谓是太阳少阴相似脉。矜为独得，诚足矜也。尤在泾亦有眼光，于《贯珠集》云，此寒伤太阳，阳虚不任，转入少阴。唇亡则齿寒，阳虚则阴及，故曰少阴之邪，从太阳飞渡者多也。玩飞渡二字，是仍有六经顺次相传之说，横互胸中。然固是解人，至于少阴病，八九日，一身手足尽热者，以热在膀胱，必便血。尤注云，此热入少阴，而还为膀胱。夫知少阴之可以还为膀胱。由反以推正，即知由太阳之可以转为生姜泻心证之故。太阳有真武证，少阴亦有真武证。太阳治水用五苓，少阴亦有猪苓。太阳用乾姜五味治咳，见于青龙、柴胡、真武诸方。少阴亦有同治，见于四逆散，其故可思也。且四逆散主少阴病，四逆，泄利下重。柯琴谓仿大柴胡，尤怡谓似小柴胡。二说虽异，要之，《内经》少阴为枢之旨，固深知之青，原柴胡为枢转之药，今用之少阴，是冀其由少阴返太阳也，盖由太阳可以入少阴，由少阴亦可还太阳，亦犹少阳之能转阳明为太阳也，为枢之义如此，故曰脉阴微阳浮为欲愈，蜷卧欲去衣被可治，阴病见阳脉者生，皆谓阴出之阳也。若其人胃气素盛，而中阴溜府，便成可攻，故少阴亦有承气急下之训。与太阳不大便，头痛有热与承气者同，皆此物此志已。

阳明「胃家实」与太阴「胃气弱」  ***************************
大论云：「阳明之为病，胃家实也。」即正以推负，亦可云，太阴之为病，胃家虚也。同是病入胃腑，阳明太阴，只争虚实而已。二者「伴同而职异」，柯氏之说，吾深有取焉。大论云：「本太阳病，医反下之，因而腹满时痛者，属太阴也，桂枝加芍药汤主之。大实痛者，桂枝加大黄汤主之。」夫表则太阳。误下入里，则虚为太阴，实为阳明。此一条中，时痛与大实痛既异，加芍或大黄即殊。其他口渴与口和，便结与下利，脉大与脉弱，皆虚实之辨也，汪琥《辨注》，柯琴《来苏》，最是解人。下条云，以其人胃气弱，易动故也，正言太阴亦属胃，特气弱耳。此「胃气弱」三字，与阳明篇「胃家实」三字，遥相对待，故太阴篇幅甚少，非缺失也。阳明既明，太阴自不烦言而解，即正可以知负故也。太阳篇云：「太阳阳明合病，必自下利」。夫三阳安得有下利。成（成无己）注解为表实里虚。夫言里虚，亦即太阴之渐矣。

阳明里气虚，即有转太阴之倾向  ***************************
不当汗而汗，不当下而下，庸医杀人，由来久矣。观仲景之书，于汗下丁宁告戒，又历言救误之法，可以明已。自序云：「今之医，省疾问病，务在口给。相对斯须，便处汤药」。寥寥数语，粗疏之状如绘。王叔和知其然也，故重集可汗不可汗，可下不可下诸篇，提要钩玄，令众知惊。论世知人，良工心苦。后人攻之，未免少历史眼光。虽然以经法言，先表后里，表汗里清，不易之则，亦有异乎常例者，急先治之，不拘表里，先四逆后桂枝，少阴用麻辛，太阳阳明用四逆是也。原太阳初病，全身气血，悉索功能，以与外邪旅拒。此仲景所以有误下之禁也，亦有不待误下，而已有自下之机者。大论云，太阳与阳明合病，必自下利。成注，二阳方外实而不主里，则里气虚，故必不利，与葛根汤以散其邪，此数语盖从《内经》「阳争于外」悟出者。夫去其所以外事之因，主之以升陷之品，使抗外之师，归而戡乱，何妙如之。夫外邪甚者，本有里虚下利之机，升之不遑，况攻之乎？喻嘉言治痢用逆流挽舟，张寿甫治痢借人参白虎，若与此相提并论，似同而不同，似不同而同，而成注「里气虚」三字，倜乎远矣。

胪观太阴诸病  ***************************
今试胪观太阴诸病。其一，由太阳误下而成理中加桂证，即太阳篇之桂枝人参证是也，此用解表温中对治。其二，由太阳数下而成太阴篇之桂枝加芍证者，此用解表与微下对治。其三，太阴篇云：「伤寒，四五日，腹中痛，若转气下趋少腹者，此欲自利也」。又云：「伤寒，脉浮而缓，手足自温者，系在太阴」。则不因误下而属太阴者。其四，即阳争于外之太阳阳明合病。气血抗毒于外，正气空虚干内。外证虽属二阳合邪，内证已向太阴自利，此用解表升陷为治，而不用葛根芩连。其五，太阴篇云：「暴烦下利，日十馀行。以脾家实，腐秽当去」。案，胃中燥矢，则谓之「胃家实」。胃中湿矢，即谓之「脾家实」。燥矢须下之，湿矢必自寒下。同是实也，而脾实与胃实，又分泾渭。只争寒热燥湿自利不自利诸事而已。故虽曰「脾家实」，仍自不碍「虚则太阴」之旨，因此所谓实者，特虚中有实而已。亦如阳明不能食，实中有虚也。阳明篇云：脉浮而迟，表热里寒，下利清穀，四逆汤主之，亦即太阴也，徒以脉浮表热，认为阳明耳。仲景于太阳篇杂有少阴语，少阴篇亦杂有太阳语。于阳明篇杂有太阴语，太阴篇亦杂有阳明语。少阳厥阴二篇亦然。淄渑之味，非易牙熟从而辨之。

《伤寒论》有杂病法，与贱丈夫之作俑无后  ***************************
太阴为病，最是习见。夏秋之间，多啖瓜果，不逾宿而自利作矣。一日更衣七八次，而旋即告痊。世每以为杂病，吾则以为亦「脾家实」，腐秽当去之类也。至于气温升降不常，往往出人不意，攻人无备。入市买肉，归途转凉，昨夜酣眠，猝忘蔽体。因寒邪之微受，遂下利而腹疼痛。此亦伤寒脉浮缓，系在太阴之轻证乎？又宋世以降，方书称为泄泻者，小儿虚人，尤多患之。香砂六君、补中益气、附子理中，每有奇验。其附子理中似仲景之四逆，香砂、补中似仲景之桂枝人参。姑举数例，可以隅反。后世纷纷杂杂之医籍，不过从仲景书中，悟得一鳞半爪，而更充畅言之，或变相出之。然则谓《伤寒论》有杂病法，杂病不离六经。夫岂阿好，有贱大夫焉，不恤作俑无后，妄谓仲景书只能治冬日伤寒，明诏大号，广灾梨枣。郑声居然夺雅乐，逢蒙胆敢杀老师，吾末如之何也已矣。

少阳为枢说  ***************************
少阳甲木之病者，神经之病也。神经者，表而太阳，里而阳明。大德川流，小德敦化。纲维出入，无所不到，使病人津液足以养神经，即疗能足以行救济，则病之在表者，未必入里。入里者，亦能出表，否则表者既入里，即里者永不出表，而为纯正阳明病矣，其机如此，只视神经救济功能何如耳？故曰，「少阳为枢」，此其真解也。试观少阳病证，忽而类太阳之寒，忽而类阳明之热，表里循行，如不蠹之户枢，仲景即以表里双解为治，甲柴胡升邪出表，半夏降胃气，黄芩清胃热，其旨明甚。大论云，外有微热者，加桂枝，言邪在半表者多也。又云，服柴胡汤渴者，属阳明也，言邪在半里者多也。又云，血弱气尽，腠理开，邪气因入。前言腠理开阖为神经作用，是明言津液不足养神经，抗毒失职所致也。

续论少阳为枢  ***************************
阳明篇曰：病人烦热，汗出则解。又如疟状，日哺所发热者，属阳明也。脉实者宜下之，脉浮虚者宜发汗。案此证日哺发热，阳明的证已具，故曰，属阳明也。然脉浮如疟，是仍有欲从少阳出表之机，故仍宜汗之，必待脉实而后下之者，以必脉实方知病为确乎入里也。此里病之未实者，可以由少阳出表之说也。太阳篇曰：服桂枝汤，若形如疟，日再发者，宜桂二麻一汤。又云：太阳病，八九日，如疟状，不呕，面有热色，宜桂麻各半汤。此二条皆言如疟，而一因日再发，一因不呕，是表病欲入少阳而未入，故皆取微汗法，此表病可以入少阳，而终未入之说也。太阳篇小柴胡证曰：伤寒五六日，中风，往来寒热。柯注太阳受寒，过五六日，转属少阳也。太阳篇小柴胡桂枝证曰：伤寒六七日，微呕，心下支结。柯注，表证微，故取桂枝之半；内证微，故取柴胡之半，此表病已入少阳之说也。至阳明中风，则恶寒脉紧之太阳表证未罢，而口苦咽乾之少阳枢证已见。口苦咽乾之少阳枢证方见，而腹满微喘之阳明里证旋呈。柯氏谓当从少阳治，然则亦冀其从枢转表也。少阳为枢，洵无疑矣。

从少阳病讲到物竞天择  ***************************
生理学家言，淋巴管之在人体左部者较长大，分布于左上支及胸侧等处，一名胸管，内含淋巴液及乳糜。与脾脏同有制造血轮，吞灭细菌之效。今案少阳病必胸胁苦满，其即胸管脾脏受病乎？又凡相火郁盛者，左胁常觉闷痛。吾亦疑为脾脏抑淋巴受病使然。疟为病，西说谓缘细菌原虫，中说属少阳。二义差池，孰非孰是，吾以为皆是也。人之左胁，既是血轮制造厂，自亦为抗毒之大本营，殊死抗战之馀，苦满痞痛转甚，有必然者，然小柴胡非能杀菌，而亦能治之者，亦犹麻杏甘石不能杀喉菌，而能愈喉证。乃至仲景百十三方不能杀伤寒杆菌，而能愈伤寒者，同理也。俞凤宾引欧土医家沛登氏三因鼎立之说，以明霍乱构成之理，谓霍乱菌潜入肠胃，一也。气候不适于人，独适于菌之生存，二也。人身抵抗力棉薄，三也。三因具足，始能为病。有其一而缺其二，不能病也。有其二而靳其一，犹不能病也，故俞氏之师尔立氏，曾服霍乱菌而无伤，以其体健，与气候佳也。俞氏又谓吾人日在恶环境中，与病菌接触，安知吾肠胃之果无霍乱菌乎？徒以抗力存在，遂不病也。详仲景诸方，或发汗以泄热，或温经以复阳．或吐下以祛毒质，总使人体不与病菌相得，吾身抗力不衰，故病在初得，覆杯可以无事，职此故也。若以大《易》习语表之，病菌者小人也，抗力者君子也。君子道长，小人道衰势也。若以生物学家术语表之，体气者，菌争存之环境也，环境不适菌之争存，独适于人，菌即归于劣败，所谓天择也。

少阳厥阴表里之关系  ***************************
凡病机向表向上者为顺，反是则逆。太阳为病，邪在表在上也。误而强下之，气犹上冲者，可仍与桂枝汤。阴经有汗法，脉微浮为欲愈，皆此理也。无他，下甚于上，里深于表故也。太阳与少阴，阳明与太阴，其相互关系，前已论及。今更就少阳厥阴之关系，约略言之，此二经之病，非所谓肝胆相火之病，即神经病乎？然亦少阳轻而厥阴重，则邪在上在表者，浅于邪在下在里故也，故厥阴有下利证，少阳只有呕证。《内经》曰：诸呕吐酸，暴注下迫，皆属于热。此呕吐即指少阳，此下注即指厥阴。少阳之热，即用小柴胡转而出之。厥阴之热，须用白头翁清之。仲景之书，与《内经》相发，此亦其一端也。唐容川、张寿甫诠滞下，主平肝清火，此诚得之。又厥深热亦深之在厥阴，与厥逆亡阳之在少阴，二者迥异。此厥深热亦深，即《内经》属热之旨也。大论云：四逆厥者，不可下之。又云：厥应下之。此二条中，自相矛盾。治《伤寒论》者，多视若无睹。窃谓前条冠以四逆二字，是指明少阴之四逆，不可与厥阴相混也。厥阴与少阳，既互相表里，使病人抗力强盛，即能由厥阴出少阳，故厥阴篇有胸胁烦满，面赤、汗出而解之文。有呕而发热者，小柴胡汤主之之语。叔和知其然也，故于此二经，错综编之。至阳明篇云：呕多，虽有阳明证，不可攻之。而小柴胡证全文，则在太阳篇。少阳篇不录一方。亦以少阳为游部，关涉各经故也。后人取小柴胡脉证汇移少阳篇中，转失仲景变化错综之妙。

太阳为天，无所不冒  ***************************
《难经》言伤寒有五。温病、热病湿温亦属之者。以温热之分别，只先夏至后夏至有异，非温病外别有热病也。温而夹湿，即谓之湿温。此三种病，初起皆见恶寒头痛等证，即皆由太阳传变，故皆可谓之伤寒。观仲景立方，不待太阳用表药，他经亦有用表药者，可见他经皆无不关涉太阳，良以太阳者，人身之天，无所不冒者也。一切外感，第一步必先及太阳，故伤寒有五也。柯韵伯言六经各有表证，章太炎谓为能见其大。窃谓非是，当言六经皆与太阳有关涉耳，乃清代叶天士谓温邪首先犯肺，吴鞠通谓温病始手太阳，此皆误也，坐不知太阳受邪，气管支必现卡他性catarrhal固不得见咳喘，即谓病灶在肺也。

阳明为地，无所不归  ***************************
前节言太阳为天，无所不冒。乃从《内经》《难经》及《伤寒论》悟出者。今此将言阳明为地，无所不归。阳明篇云：阳明居中，土也，无所复传，即其义也。故仲景诸承气，非直用诸阳明，即阴经亦时用之。亦以阴经溜府，即为转属阳明故也。《内经》「中阴溜府」之说，为自来所不知，独陆九芝知之。又案阳明主肌肉，故有形质。太阳主卫外，但表能力。严几道先生曰：凡力皆乾也，凡质皆坤也。《易》注曰：道具于阴而行于阳。然则亦可云，形具于阳明，而行于太阳已。故所谓急下存阴者，亦必指阳明而言，方有意义也。自叶、吴用滋腻为养阴，举世感之。于是死于大小定风珠一类方药者，不知凡几。岂特席姓七案也哉。

覆按「太阳阳明者，脾约是也」九字，为指温病而吉，并申斥倡「跳出伤寒圈子」说者之谬  ***************************
阳明篇曰：太阳阳明者，脾约是也。陆九芝以为此「太阳」二字，非指六经之太阳，乃言其人未病时，津液素亏而阳王也。近人张山雷氏曾本此说为文造论。吾□者亦赞其新异可喜。然太阳少阳，为本论中经脉之专名，从未有例外，谓此处独否，于义究似未妥。今见尤在泾注此条云：以其人胃阳盛，脾阴不布，于是太阳受邪气，阳明已成内实。又注「始虽恶寒，不久自止」条云：始虽恶寒，不久自止，岂若太阳始终恶寒者。余乃推捲起曰：有是哉。所谓太阳阳明者，指温病而言也。寻太阳篇云：太阳病，发热而渴，不恶寒者，为温病，此与阳明篇数节皆遥遥相对。昭者发膝矣。盖太阳方受外邪，转瞬即属阳明，此为温病初起之真相。若伤寒，则八九日尚有在太阳者。良以外温既高，皮毛自呈不抵抗状态。故由太阳转阳明，不旋踵也。况胃阳素盛，脾阴素亏乎。是则陆张之说，虽有未妥处，亦未始不与尤说相通。且胸中者，太阳之部位，心肺之所居，肺合皮毛，故肺亦为太阳之里。皮毛疏泄既失职，于是反应职能，悉集于肺经，轻则现气管加答儿Catarrhal重则现气管支加答儿，乃至现肺加答儿，顾吴之徒，乃曰，温病首先犯肺，不知犯肺之先，因曾先犯太阳也。彼辈又以为温病久在肺胃，不传他经，以此与伤寒别异。不思大论云：阳明居中，土也，无所复传。不论伤寒温热杂病，无不如此，此缘太阳表病失抵抗，即进而入肺入胃，故谓之太阳阳明也，犹言太阳受邪，转入阳明之后，而太阳里证，仍自存在云尔。至如柯韵伯云，肝胆为发温之原，是少阳厥阴亦可病温矣，安得谓只在肺胃哉？故倡跳出伤寒圈子者，吾见其将伤足折胫也。

肠窒扶斯与仲景所谓伤寒  ***************************
肠窒扶斯Abdominal　typhur之名，起于十七世纪，距今约有三百年历史，其入我国，亦约已数十年，盖东国译名也。其意译为「伤寒」者，学者颇谓不削切，有滥用旧名，削足适履之感，以肠窒扶斯是传染病。伤寒之兼疫者，方有相合处。二者「外延」「内包」，固非「同一概念」ldenticaiconcept也。虽然，丁福保曾有说矣。丁氏曰，轻证肠窒扶斯，即太阳病也。若变为重证，其热为稽留状，或往来间歇者，即转少阳也。其热稽留而不往来者，即阳明病也云云。今案患肠窒扶斯者，在潜伏期，已有头痛恶心证状。至启发期，发热，全身作痛，气管支炎，纷纷起矣。欧战时，兵士患者，又多现坐骨神经痛。大论云，太阳病，或未发热，必恶寒，体痛，呕逆，此即潜伏期证状也。又曰，太阳病，头痛，发热，身疼，腰痛，此即启发期证状也。其「腰痛」二字，亦甚似坐骨神经痛。自此以往，若转为寒热频替，兼脾肿者，即似少阳病。若转入高热期，口渴，谵语，汗出频频，即更酷肖仲景所述阳明病已。然则丁氏之说，正大有研究之价值也。又祝味菊云，生温机能亢进，则为阳明病。淋巴机能障碍，则为少阳病。鄙人前谓少阳病是脾及淋巴受邪，尚不敢自深信，今乃得声援矣。至于三阴病，乃三阳病之虚证，前已言及，兹不复赘勘。

仲景六经之功用  ***************************
与肠窒扶斯相似之传染病，尚有发疹窒扶斯，据李氏近世《伤寒病学》，肠窒扶斯之原名，当作Typhoidfever其Typhvsfever一名，则属之发疹窒扶斯，此与民国五年三月内务部所颁布之传染病预防条例不同，彼以肠窒扶斯原名为Typhusabdominales，发疹窒扶斯原名为Typhusexanthemata，二说孰是此属译名考证范围，姑不赘。且论病证，今按，此二种病候，大同小异。盖发疹窒扶斯潜伏期较短暂，起时恶寒战慄则较甚，是亦仲景所谓太阳病也，可知不论其为肠窒扶斯，抑为发疹窒扶斯，以仲师分经辨证法御之，胥有一以贯之之妙。复次，一九一八年传遍世界之流行性感冒Influenza病初起时，头身皆痛，发热恶寒，及支气管发炎。就病状而论，亦一种太阳病，即亦可以仲景法治之矣。然西医家云，此病现今尚无特效疗法，只以强心及预防肺炎为要著，此外不过对证发药而已。夫肠窒扶斯，发疹窒扶斯，流行性感冒，以及疟痢喉证，与儿科病之痧子，其病原菌各各不同，故杀菌药，及预防用之注射菌苗，亦各各不同，然仲景家法，一概不问，只循经发药，可以奏效，斯真神矣。然则六经之说，在治疗上为益之大，不言可知，乃扶桑所谓新汉医，独置之不信，痛予刊落，则所谓一间未达，犹有蓬之心也夫。

从「砭针」等事，推测古人病菌原虫之意识  ***************************
谓中国古人不讲细菌原虫，其说近是，盖时代使然，良不足怪。虽然，此亦言其大较耳。周礼翦氏，掌除蠹物，含沙射影，见于诗疏，关于虫类之事实，固已历历言之。庄子有蛮触战于蜗角之说；列子著焦螟巢于蚊□之文，是岂皆寓言耶。《说文·风部》云，风动虫生。《内经》云，风为百病之长，详风字含义有二：一为气温变化之义，一为空气流动之义。细玩《说文》《内经》语意，是已知微生物类为人类病原，及温度空气为微生物发生之要件也，即如大论开端云，太阳为病，头项强痛恶寒。案强字《说文》在虫部，并不训强壮。注家引释虫文云：强，牛虻，蝇类，噉牛马血。是则强痛云者，乃谓其痛如被虻蝇之类所蚀而作痛创云尔。是已有微生物类能入血液而破坏血轮之意识已，此与近世言肠窒扶斯病理者，颇有相合也。原古代医术，砭针实为宿海导源。砭为石器时代之遗规，针始金属时代之疗器，二者皆刺取败血以为治。殆已有以血液说明病理之学说产生之暗示也。涿鹿之战，汉苗二族优胜劣败之主要关键也。苗族首领竟作雾以资抵抗，作雾者，放蛊也。今西南苗民，尚优为之。然我租黄帝，卒能制胜，不受迷惑。知古人对于虫类作用，以如何制敌，如何应付，极有研究矣。吾人试略检《周礼》，见其治虫之术，灿然明备。又检《说文·虫部》，《尔雅·释虫》，更见各物纷繁，观念精审，非后世所可及也。

伤寒补天石之功过  ***************************
流俗十口相传，往往有极不通之病名，指鹿为马，令人失笑，如蛔食伤寒，脱力伤寒皆是，然亦不尽无本。明人戈存橘著《伤寒补天石》，有劳力伤寒，夹血伤寒，痧病伤寒，劳损伤寒，疮疡发热伤寒，温病伤寒，热病伤寒，秋凉伤寒，冬温伤寒，种种名目，而雷少逸非之。吾谓戈氏之说，固亦自有见地，而未可厚非，如小青龙汤，非治外感痰喘者乎？大承气汤下宿食，非大论有明文乎？则伤寒果有夹痰夹食者，其馀名目，亦可类推，盖此书虽近俗，然必如其说，而后知《伤寒论》有兼治杂病之法，《伤寒论》为统治四时外感之书。而《难经》伤寒有五之说可以明，江南无正伤寒之说可以息，亦由是而乡林妇孺，习名忘实，不论有感否？一遇伤食，便说伤寒；一遇蛔痛，又说伤寒，俗人俗语，诚可捧腹。然礼失而求诸野，此种种不通诸名目，其「下意识」中，固有伤寒统百病之旨存也。

此土阴阳六经，与黑智儿辩证法  ***************************
或曰，六经之说，有裨于治疗，既闻命矣。然《周易》之于一切现象也，皆以阴阳说之，故亦可谓之阴阳二元论。仲景衍阴阳为六经，毋乃不合。答曰，否否。笃而论之，六经亦只是阴阳。太阳为表即为阳，乃乾卦之上一画也。阳明为里即为阴，乃乾卦之下一画也。少阳居表里之间，乃乾卦之中一画也，由太阳之虚而有少阴之名，由阳明之虚而有太阴之名，由少阳之虚而有厥阴之名，又《易》家重卦之理也。《周易·繫辞》下曰，兼三才而两之，故六，即其义也。盖尝论之，《周易》《内经》《中庸》诸书言阴阳中和等字，绝似德国哲学家黑智儿Hegel「正反合」之辨证法。「阳」相当乎「正」，「阴」相当乎「反」，「中」「和」相当乎「合」。又《内经》以「少阳」为春木发生，阳和所锺之象。儒道各书说中字和字，皆有阴阳调和之意，正合少阳为乾卦中画之义也。至于《苟子》言诗为中声之所止，亦以诗教在温柔敦厚，温柔故可称中声，此虽不说少阳，理则相通已。自叔和以降，《易》家不必明医，医家又罕明《易》，名辨之学不昌，则思无工器，自然科学未入，则事少证验，哲理衰而空言作，真理废而迷信兴，六经罕事过问，三焦起而代之，曲高和寡，固无惑也，修而复之，此其时乎。

风字有岐义  ***************************
空气受热而流动，则谓之风。热为动之本，动为风之原。古医经所谓风者，颇有岐义。或指动义言，或指热义言，殊不一致。夫「太阳热」为地球上一切生理现象之基件，二千四百年前，希腊哲学家额拉氏已识斯义，故谓万物皆出于火，皆入于火，火化实天地秘机，与神同体。近世科学家亦谓热力平均，天地乃毁。我国古哲似亦早已知此，故以乾阳行健为化原。至耶方斯名学云，世间一切，任是如何冷时，其中皆含有热，虽微，而不可谓无，尤与吾国「水中有火」之旧说有合也。然则热力者，生力之代词也。风者又热力之代词也。则风指生力也明矣。凡病毒深入之候，生理上必起异常变化，以资救济，舌卷囊缩，正其事矣。而古医书辄指为厥阴肝病，目为内风，就文字粗浅观之，似极不通，然内在涵义，殊有理致，则谓生理能力起非常救济焉是已。

春东本甲乙  ***************************
在六气为风，在四时为春，在四方为东，在五行为木，在十干为甲乙，皆含生力动力热力诸义。春字古本作□。《易》屯卦曰，刚柔始交而难生，是屯有生训，即春有生训。《说文》东字注曰，万物始动生也。《说文》木字下曰，冒地而生也。则东木二字，皆具生训也。甲谓甲诉，乙言抽乙，皆指萌芽说，故甲乙亦本训生也。《易》曰，风以动之。《白虎通》曰，春者，蠢蠢然动也。《说文》东字下许氏原文云，动也。是风春东三字，皆有动力之义也。至风字有热力义，前节已论及，不复赘。若日在屯下为春，日在木中为东，字义明甚，故曰，数字皆含生动热诸义也，不知乎此，即不可与读古医经，故汉学常识者，亦医家所必具也。又案英文「司百林」spring一文，汉译春字，所含岐义亦甚多，有动力、发生、跳跃、屈曲、轰炸诸训，就中轰炸一训，合吾热力之说。屈曲一训，合吾甲乙之说。跳动诸训，合吾动力之说。尤足征中西语原，心同理同矣。

风为阳邪之我见  ***************************
风寒暑湿，四时各主一气。冬主寒，春主风。风为气候温升之代词，又风字之岐义也。古云，风为阳邪，寒为阴邪，纷纷扰扰，千古不得解人。吾谓风寒只是程度之差异，非寒外别有风也。推之，秋行春令，冬行春令，在温升气候中感寒者，皆谓之风。试观仲景书，风是风病，无不烦热。桂枝证之中风，有烦者也，故用芍药。大青龙证之中风，烦而兼躁者也，故用石膏。风温为病，只「脉阴阳俱浮」一语为太阳见证，馀皆阳明见证，则中风之重证也。是故中风者，风温之萌芽，而温热病之刍象也。然秋令皆有中风已，而必谓之春中风，冬伤寒者，举大数而言也。

大青龙二证，伤寒脉缓，中凤脉紧解惑  ***************************
问曰：太阳中风亦有脉浮紧者，伤寒亦有脉浮缓者。大青龙证二条是也，此又何也？答曰：此就春中风、冬伤寒之主气而定名也，其时则春令也，故名中风。其气候则春行冬令也，故脉浮紧，此太阳中风之所以脉浮紧也。其时则冬令也，故名伤寒。其气候则冬行春令也，故脉浮缓，此伤寒之所以脉浮缓也。盖气温低，则神经紧张，皮毛抗寒力大，即血行速，故脉紧。气温高，则神经缓弛，皮毛抗寒力小，即血行慢，故脉缓。缓紧二字皆从系，盖以丝为喻也。大青龙证之中风脉紧一条，似即流俗所称之春温证。其伤寒脉缓一条，似即流俗所称之冬温证。特皆不渴，故仲景不名为温也。前哲如喻昌、柯琴，今人如东国丹波元简，尚纠缠不清，则以不知从自然界气候方面著想故也。今以四时六气立论，又参以生理学眼光，全部《伤寒论》医理，如桶脱底矣。

《难经》伤寒有五说，与《内经》伤寒论相合  ***************************
仲景本《内经》而著书，对于病名一丝不乱。中风者，春伤干风之病也。太阳中暍者，夏伤于暑之病也。风寒暑湿之化热者，有汗为风温，无汗为温病，故伤寒有五：中风，伤寒，太阳中风，太阳中湿，温病是也。仲景书与《难经》之言，亦毫无□鋙。若以四时各主一气为说，春为风令，温曰风温；则夏为暑令，温曰暑温；不夹暑为热病。秋为湿令，温曰湿温，不夹温曰秋温。冬为寒令，温曰冬温。亦未始不可，惟气候温化，即可以风令为例。无汗仍名温病，有汗仍名风温。则秋温、冬温二名，可以不立。中湿、中暍上皆冠以太阳二字，是皆有发热恶寒之证象，故恶寒未罢为伤寒，恶寒已罢有汗即风温，无汗即温病。则暑温、湿温之名，亦可不立。热病者，夏至后而发之温病也。只争时期之先后，何分温热之素丹，故热病之名，亦可取销。后人不知《说文》暍为伤暑之义，妄立阳暑之名。又不解太阳中喝之太阳二字，妄立阴暑之名。名不正，则言不顺，今当本之《伤寒论》，证之《内经》，参之《难经》。拨乱名，反之于正，将后世无理取闹之病名，一律廓清之，勿令溷我为也。

假定人体有抗温抗凉抗寒抗热四种素力  ***************************
居热带者，终年燠蒸，淡若忘焉。居寒带者，毕岁凛冽，习若性焉。居温带者，温凉寒热备受。有比较，斯感异焉。就理想推测，不能不假定人之体功，蕴有抗温、抗凉、抗寒、抗热之四种素力，能与外温、外凉、外寒、外热相适应者，亦应有之逻辑也。抗温者，命之曰肝木。抗凉者命之曰肺金。抗寒者，命之曰肾水。抗热者，命之曰心火。此皆所谓符号，所谓名也。庄子曰，名者实之宾。岂可执著乎？春风扇微和，万象尽昭苏，常人皆觉天气顺适，心旷神怕；病者独感郁闷不堪，体疲气结，医者曰，此肝木为病也。岂真肝中有植物体之木乎？言外之意，不过曰体功不能与春温之气相适应已耳。其肺金病、心火病、肾水病之理准此。故医家言春伤于风，风气通乎肝。夏伤于暑，暑气通乎心。乃至秋伤、冬伤，通肺、通肾云云，皆不得以词害意。然观伤暑之病，多因人体心脏衰弱而起，所谓脉虚身热，得之伤暑。言脉虚，即指心脏衰弱也。则符号中又未尝不含有实义。此固有赖于读者之以意逆志已。然则木金水火，为春秋夏冬之代词。春秋夏冬，为温凉寒暑之代词。肝肺心肾诸经病，及所谓风动，金囚，水竭，火衰诸语，皆为体功衰弱，不能与气温相抗相适之代词。五行之说，今人皆以为幼稚之空谈。然苟能不著迹象以为说，此中固含有真谛，则吾所敢昌言者也。
