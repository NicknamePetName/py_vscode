
序  ***************************
余识戴谷荪先生时，方任职故乡。先生馆族弟心斋家，为之作画。余乞其写孤桐馆图，图成，报以长歌。后先生侨寓南通，余适再至，壬申岁寒，先生疾作，余自如皋师范休假回通闻讯，于癸酉正月初访之。先生自然病在本原，又畏桂附，不敢轻服。余劝服小青龙汤加石膏，先生喜日：「非君子不能为余定此议也。」越二日，再访之，示余方，已列复乙去。述病状，表邪未解，唯动则气高而喘，此补中益气汤证也。然以用参耆为疑，余谓参可服，意似不为然。别后数日，凶问至矣。虽其根柢已空，药难再造，然益气存津，皆当时所宜顾及，乃瞻顾迟回，至于不救。其神智已乖，中无枢宰耶？抑存亡呼吸，矜慎太过，而果决难也。盖中医虽喑合于科学，无解剖化验以为佐证，行之而不能知之，见效而不能闻其所以效，日以倘恍迷离之谈角讼，如蜂屯蚁聚，而无以折衷。学者窥研愈富，惑且滋深，阁中西沟通，有政府主持，必能日趋切实医理、药理，征诸自效，必有确然可信，而不至于滋惑者，可预测也。自昔中医临证，缺乏病历及统计，惟医案医话，尚存其略，可资参讨，戴先生著有《谷荪医话》二卷，友朋将谋刊布，而嘱序于余，因述廿年前之旧事，复于医学昌明，寄无穷之望，不欲以疏庸垂老，学殖荒芜，而谢不敏也。
公元一九五五年四月东台蔡观明

戴君谷荪生平  ***************************
戴君谷荪，字毅孙，别号缺庵，休宁诸生，东原先生之族，侨居泰兴，诗文奇肆，若君不可一世，尝以鬼才自负。画入四王之室，苍秀研润，书味盎然。故精医术，所为医话，融会古今，折衷一是，非是拾人唾馀，亦笔记小说之一种，可资谈助。君貌寝，不逾中人，庸衣凡帽，闭户攻苦，耻事干渴。晚病聋，游如皋，为沙健庵推重，沙殁，盖侘傺，寓南通鬻画数年，与余辈莫逆，鲜有知其能医者。友人某秋病寒热，嗣便结半月，更数医不效，介君诊视，断为肝木犯胃，一药而愈。病家有延之者，辄著奇效。以一九三三年癸酉正月十五日，客死，年五十六。妻洪，前卒。子一，名蓉生，稿多散佚，诗四卷，生前为友好刊行，医话二卷，君生而奇穷，殁又不及中寿，予曾为联哀輓之：
「东坡哭李台卿尝云：生前既莫识。已死复谁吊，如是，如是；山谷题贫乐齐有咏：鸟乌窥冻砚，星月入幽房，鸟乎，乌乎！」
为并录之，以存永念。
南通　瞿镜人书于海上


卷一  ——————————————————————————————————————————————————————————————————————————————————————————

寿命短长  ***************************
寿命短长，各有定分，然于职业亦有关系。某报述英国新志之说，谓人与寿命，最短者，客栈之茶房及大餐房之侍者，平均一年间，死亡之数为千分之二十三；其次卖酒者，为千分之十八；其次扫除修筑烟囱者，屠牛者，为千分之十四弱；其次制铅工匠，泥水匠，漆匠，为千分之十一；其次制面包者，为千分之十点零五；其次矿夫，为千分之九零九。最强壮长寿者，大概为屋外办事之人，即以花匠、园丁为第一，其死亡之数，不过千分之五云。按此即《内经》生气通天之理。天之空气，即人之生原，寿夭视吸受之多寡而分，花匠、园丁吸受空气最多，故寿命最长；茶房、餐房之侍者，所受空气最不鲜洁，故寿命最短。观此可悟卫生之术。又按张景岳京师水火说，谓燕京房屋，当开顶隔，以透空中所爇煤气。余谓此论尚未完备，以其仅知煤气之害人，不知空气之养人也。至谓窗隙不如顶隔透气之速，则尤不然。盖热气涨则上升，他处冷空气必自旁入，以填其空隙，故开顶隔以透碳气，仍需窗隙以纳空气，方见二气互换出入之妙。

形色  ***************************
朱丹溪云：「凡人之形，长不及短，大不及小，肥不及瘦。盖人生全赖阳气。短小而瘦者，气胜形；长大而肥者，形胜气也。」又云：「人之色，白不及黑，嫩不尽苍，薄不及厚，盖色生于色油，色油即中医所谓阴液，色黑苍厚者，阴必旺，色白嫩薄者，阴必虚也。」然有形色相符者，有形色两歧者，如短小瘦之人，又见黑苍厚，则为阴阳两旺；长大肥之人，又见白嫩薄，则为气血两虚，此形色相符者。如长大肥而见黑苍厚，又为强健之征；短小瘦而见白嫩薄，又为早衰之质，此形色两歧，当舍形而从色者也。形以验其阳，色以观其阴，阴阳虽并重，而阴实为阳之根。阴旺阳亦旺，故黑苍厚之人，不患其长大肥，如充盈之家，支用不妨干浩繁也。阴虚阳亦虚，故白嫩薄之人，无取乎短小瘦，如贫乏之家，虽节俭犹苦不足也。

嗜欲不同  ***************************
孟子曰：「口之于味，有同嗜也。」然有不尽言者，如文王嗜菖□，武王嗜鲍鱼，楚王嗜芹葅，届至嗜芝，曾督嗜羊枣，刘邕嗜疮痂之类，此岂可以概诸人人。又如我国人之嗜臭豆腐、臭咸蛋，西人之嗜臭雉，波斯人之嗜阿魏，俄人之嗜醃菜、臭北墨，爱斯及母人之嗜鱼油臭，爪哇人之嗜土，罗马人之嗜昆虫，皆不可以常理者。故《内经》曰：「嗜欲不同，各有所通。」西谚曰：「惟味与色，不可理释。」此之谓也。夫臭味之与嗜好，且难强同，而况气性之于体质，又安能强合耶？孔子，圣人也，动为世法。而王潜斋医药所载，竟有学孔子不撒姜食而致危者，孔子且不可学，况其他乎？《居易录》云：「江南萧某，食香蕈则死。又有王生者，饮茶则死，必二、三日始苏。而潜斋又亲见食鳖则醉，饮蔗则衄，啖海参必发热者，食物且然，而况乎药？」今之医者，不明体质之阴阳，风土之强弱，以一时偶验之方，视为定法，以个人赋禀之偏，视为通例，担头斗火，箧里盘冰，欲图十全，岂不难哉？

养老  ***************************
人身百体，必有部分，而为之连络于其间者，血管也。《灵兰秘典论》曰：「使道闭塞不通，形乃大伤。」使道为何？即是血管，血管不啻，则百体失其功用，而知觉、运动于以废止，故血管不啻交通之轮电也。而血球即其装运之货物也，货物缺乏，则求接济干饮食，饮食入胃，以其滋养分，输入血管，化而为血，以循环于周身，除旧布新，以生以长者也。虽然血管之接济，由于饮食，血管之壅塞，亦由于饮食，此事从未有知之者。英人爱凡司著《延年益寿论》发明土性盐类，令人变老之质，其说最为明悉。谓人之变老，皆因饮食中含土性盐类，日积月累，充塞血管之中，使之变硬，变细，变无，因此百骸皆失其用，而人以死。故人年愈老，血管愈细，必稀血，物如水果等，方易通入。而各酸又能灭身中热度，以免养气之侵削，自可延年而益寿，其意欲人单食水果，事虽不可行，而言不为无理。朱丹溪言：老人当茹淡，香辣甘腻皆能助火。夫香辣助火，人所知也，甘腻只是难化，何以亦能助火？岂非以血管变细，甘腻之物不能流通，故郁而为火耶？苏东坡曰：「人能淡食而徐饱者，当有大益。」李祠部曰：「食欲得少而数，不欲顿而多，此于养老为宜。」盖淡食则无壅滞之患，少食则省消化之力，既易消化，又无壅滞之患，则百脉常通，生机不壅，纵不能长生久视，亦可以终其天年矣。

精神治疗  ***************************
庄子曰：「醉者之坠车，虽疾不死，骨节与人同，而犯害与人异，其神全也。」淮南子曰：「执狱牢者无病，罪当死者肥泽，刑者多寿，心无累故也。」神全而心无累，真摄生之妙诀，《芷园臆草》载沉君鱼病，无他恙，只是畏死，令参禅而愈，即神全而心无累之效也。《福建通志》刘菽，邑诸生也，因善病学医，医多奇中，尝自言负病时独居一室，设木案置瓦瓶食器，鸡飞其上，器辗转欲坠地，不为动色，于是疗者曰病可治。故其为医也，亦以此法愈人，此亦神全而心无累之说也。催眠术家言，人之恶念，由别善恶筋而发，能阻天君筋之作用，用催眠术令别善恶筋不用事，则天君筋所发命令，全身奉为神明，故医学家利用之，而成精神治疗之法。昔耶苏呼跛者起、癫者愈，即是此术，此与全神养心之说，其理自通。

天然复元  ***************************
喻嘉言曰：「善调身者，身中自有大药，非草木所能仿其万一。」英人稻惟德曰：「退病复元，全赖自然之力，非独以药见功。毫期之年，功用皆失，虽有妙药灵丹，亦不能延年而益寿。」可见人身自有调摄之机，足以驱除疾原，而医药犹其后焉者也。昔张隐菴患胃痈，用运气法使毒从肠胃而出，是形质变坏，尚能自为修补，况气化间病乎？尹端模《医理略述》，谓人身有天然复元之法，自是至论。然则补法可尽废乎？是又不然。人受天地之中以生，阴阳不可偏胜，有偏胜斯有不足，于是有补养之法，然必适可而止，不可太过，过则复为有馀，亦非中道也。据此则所谓补养者，不过救偏之一助，苟无所偏，何藉乎补。

虚  ***************************
徐洄溪曰：「病去则虚者亦生，病留则实者亦死。」其言病之不宜妄补也。然病留而实者，固不宜补；病去而虚者，岂一概禁补乎？孙真人曰：「凡病服利汤得瘥者，此后慎不中服补汤也，若得补汤，病势还覆成也，更重泻之，则其人重受弊也。如初差气力者，未甚平复者，但稍息之，须服药者，当以平药和之。夫极虚痨应服补汤者，不过三剂即止。」此即病去而虚者之补法。又云：「夫常患虚之人，不妨行走，气力未衰欲得补益，冷热随宜，丸散者可先服利汤，泻除胸腹中拥积痰实，然后可服补药。」此又先去其实，后补其虚之法。与《石芝医话》谓以自鸣钟比人身气血周流最为切肖，大钟之停摆，机械附锈也，磨擦运动，则锈去而机自灵，人身亦然，但去其病，何虑其虚。故补斋云：「人有以虚为贵者诚见道之言。如肠胃不虚则不纳，九窍不虚则不灵，经隧不虚则不通，病去则虚者亦生，孰知其生也，正以其虚乎。」张子和曰：「良工治病，先治其实，后治其虚，亦有不治其虚时。」又曰：「人知下之为泻，而不知不补之为补。陈莝去而肠胃清，病瘕去而荣卫昌，不补之中有直补者存焉。」真名言也。

贵贱异治  ***************************
《避暑录话》云：「古方施之富贵人多验，贫下人多不验；俗方施之贫下人多验，富贵人多不验。」盖富贵人平日自护持甚谨，其疾致之必有渐，发于中而见于外，非以古方术求之不能尽得。贫下人骤中于寒、暑、燥、湿、饥饿、劳逸之间者，未必皆真疾，不待深求其故，苟一物相对，皆可为也。而古方节度，或与之不相契，予按膏粱藜藿，本不同治，载于《内经》，然亦不过强弱之分，虚实之异。如同补药，富贵人十剂有效者，贫下人一剂足矣；同一泻药，贫下人倍剂有效者，富贵人半剂足矣。必谓富贵人宜古方，贫下人宜俗方，则非也。盖富贵人所延诊者程度略高，稍有涉猎；贫下人所延诊者知识庸浅，粗解药性，人见其各著治验，遂谓富贵人宜古方，贫下人宜俗方，过矣。且以吾所经验者言之，古方则宜于贫下人，而不宜于富贵人，与彼所言适得其反。盖一病有一病之兼症，病所同也，证所独也。古人相病立方，其兼证之千头万绪，古人无以预测，而富贵人最多兼证，当其未病之先，已有种种亏虚之地，留隙召邪，实非古方所能兼顾；贫下人脏腑兼顾，一病但有一病之主方，病去而体自复。尝见一种粗工，以《伤寒》成方混治乡人四时杂感，有时亦收捷效，职是故耳。

愈病非难  ***************************
《内经》云：「上工十全九，中工十全七，下工十全六。」可见医无十全，而下工亦多诡遇也。又云：「妄治时愈，愚心自得。」又「雷公有不可治之证，粗工下砭石而愈。」帝曰：「譬以鸿飞亦冲于天。」可见愈病非难，知病为难，读仓扁之传，乃知所重在彼不在此，淮南子曰：「所以贵扁鹊者，非贵在随病而调药，贵在□息脉血，知病之所从生也。」不知病所从生，纵能治愈，皆是偶中。孙真人云：「一百一病，不治自愈；一百一病，须治而愈；一百一病，医治难愈；一百一病，真死不治。」又曰：「凡病五脏未虚，六腑未竭，血脉未乱，精神未散，服药必效。若病已成，可得半愈；病势已过，命将难存。」夫病之未成者，虽下工为之而有馀，不必其方之果善也，但阴阳虚实大致不误，以一二对证之药投之，皆能获效，即不效亦不致死，徐洄溪所以有误药不死之论也。如其病已成，非上工断不能为，如病势已过，虽上工亦无所施，而上工不常有，即有亦不易致，非已成已至之证，不即延治，故上工无赫赫之功，而反多求全之毁，洄溪所以有名医不可为之论也。

据理之与经历  ***************************
有据理为治之医，有经历为治之医。据理为治者，先明其所以然之理，以之施治，其效可以预卜，程子谓医不读书，纵成仓扁，终为技术之流者，以不读书则处理不明故也。经历为治者，如古今所传，验方秘诀但从经验而来，不拘常制，而至理相感，虽圣人有所不能测，《礼记》谓医不三世，不服其药者，以非三世则经历不多故也。考古方书，从经历而得者居多，其效往往驾据理者之上，惟其方浩如烟海，有仓猝寻求按要难得之苦，更有证出希奇，人难习见，非平时博览，何以应变于临时。观《吴医汇讲》中《医宜博览论》所载，如截肠（其症大肠头忽出寸许，痛苦难忍，干则退落，又出又落）出于夏子益奇方（其法以臀坐浸于芝麻油内，再日饮麻子汁数盏，不数日即愈）。虏疮（其症骤然周身发泡、流水，皮肤毫无空隙）载于彭用光《普济良方》（云系建武中南阳击虏所得，与此症情悉合，须得蜜煎升麻拭摩，若不即疗，数日必死），证皆不习见之证，书皆不习见之书，非博闻强记，孰能识别。至青腿牙疳一证，载在《医宗金鉴》，而当日外科无人或识，眼前之书且不知阅，况其它乎？（道光中，江阴有吴士瑛者，字俯恬，予家有其所著《痧疹论》抄本颇佳，自述少时见一小儿患温邪咳呛渐止，喘促胸高，声如曳据，久治不愈。吴不识为何病，有周某曰：「非马脾风乎？」询伊方治，则云：「忌之」。嘱其检书又未查出，越两日，遂不起，后得大惊散，牛黄夺命散，四将军散等法，因悟土郁夺之，金郁治之之理，始叹医贵博览，悔不早知此方。笔之于书，引为恨事焉。扁鹊有言「人之所病病疾多，医之所病病道少。」医岂易为哉！

调气  ***************************
喻氏有人身元气，专与人身为难之说。徐忠可注《金匮》诸毒，多是假毒以损元，谓一试之毒何能杀人，乃假些微毒气渗入，元气反为毒气作使，至不可疗，是元气可以化病气也。邹润安谓凡药所以致生气于病中，化病气为生气，所著《本经续疏》一本此旨，是病气又可以化生气也。有人但知补元气，乃有元气未复，而病气加甚者；但知去病气，乃有病气未去，而生气先漓者。诚知元气可以化病气，病气可以化生气，则于调气之道，思过半矣。

古圣贤识药  ***************************
孔子：「某未达，不敢尝。」则其所取尝者，必其所以达者也。其素悉药性可知，大抵古圣贤类能识药。芣苡治难产，载在《毛诗》（吴茭山记一妇难产，用车前为君，冬葵子为臣，白芒、枳壳为佐使，已服午产，众异之，吴曰：「本药谓催生，以此为君，《毛诗》採芣苡以防难产。」）蛴螬治失明，载在《孟子》（陈氏经验方云：《晋书》盛彦母氏失明，躬自侍养，母食，必自哺之。母既病久，至于婢使数见捶挞，婢忿恨，伺彦他出，取蛴螬炙进之，食以为美，然终疑是异物，密藏以示彦。彦见之，抱母恸哭，绝而复甦，母目豁然，从此遂愈。」孟子曰：「陈仲子岂不诚廉士哉！居于陵三日不食，耳无闻，目无见也。井上有李，螬食实者过半矣，匍匐往，将食之，三咽后耳有闻、目有见。」）《本草》云：「蛴螬汁滴目中，去翳障。」余在曲江有将军以瞽离军，因阅《晋书》见此，参以孟子之言，证以本草之说，呼其子俾羞事而供，勿令父知，旬日后，目明，趋庭申谢。因录以济众，此等单方，不但经生不知，即专门医学，亦鲜能採用。

轻药愈病  ***************************
徐洄溪《轻药愈病论》谓病之不治自愈者，自以不服药为中医，如不治难愈，或竟不愈，固当服药，乃不能知医之高下，药之当否，不敢以身尝试，则莫如採平易轻减之方，以备酌用，小误亦无窖，对病有奇功，此则不止于中医矣，真阅历有得之言，在洄溪原为病家说法，非为医家立训，予以为医家亦不可不知。世称缪仲淳治病，于本草择用五六十种无过之药，屡获奇验，无以多为，殆深知轻药愈病之理者。盖以轻代重，古人本有此法，《褚氏遗书》云：「用药如用兵，用医如用将。善用兵者，徒有车之功；善用药者，姜有桂之效。」又云：「世无难治之病，有不善治之医；药无难代之品，有不善代之人。」丹溪云：「予每效仲景立方，效东垣用药，盖立方之妙，无逾仲景，而药则东垣为平易也。」然如后世畏麻、桂之猛而用羌、独，畏硝、黄之峻，而用曲、查，此则如骑劫之代乐毅，赵括之代廉颇矣。故轻药愈病，并非苟为便易者所得藉口也。

病因药成又随药变  ***************************
药以治病也，然不治者，病反因药而成。赵养葵云：「咳嗽吐血，未及成瘵也，服四物、知柏之类不已，则瘵成矣。胸满膨胀，悒悒不快，未必成胀也，服山查神麴之类不止，则胀成矣。面目浮肿，小便秘涩，未必成红也，服渗利之药不止，则水成矣。气滞胸塞，未必成噎也，服青皮、枳壳宽快之药不止，则噎成矣。」又有本非某病，妄作某病治者，病又随药而变。张石顽云：「尝见一人患项肿发热，延伤寒家视之，则曰：『大头伤寒以表药发之，头亦胀，确乎大头无疑矣。』易延杂症家视之，则曰：『湿热痰火，以里药攻之，头与项前左半皆消，但项后右侧偏肿，则确非大头而为杂症矣。』更延痈疽家治之，则曰：『对口偏疽，以托里敷外药治之，则气血阻遏，竟成溃疡矣。』」古语不药为中医，殆有鉴于此欤。

一者因得之  ***************************
曹仁伯《继志堂医案》遇病机丛杂，治此碍彼者，每合数方为一方，自谓周到，不知此正许胤宗所谓络原野，术之最疏者也。《内经》曰：「一者因得之。」言病虽万变，而推求至理，必归于一，举一可以赅万，否则治丝而梦也。古人中如刘河间专主火，王中阳专主痰，朱丹溪专主气血痰郁，王清任专主瘀血。其用方也如易思兰只一越鞠丸，赵养葵只六、八味，薛立斋只二味补中，魏玉璜只一集灵膏，此余皆非中道，然较救头救脚之医，则又胜于彼，但不可与浅人言耳。

上下寒热不同  ***************************
病有上寒下热者，有上热下寒者，不得不分头医治。求之名人，皆有妙法，嵩岩专主治上寒下热，用炒瞿麦引上寒以下降；炙草、葱姜推下热以上行。陆养愚治一人素患肠风便燥，又因过食生冷致胃脘急而痛，温之则肠红如注，凉之则心痛如刺，此所谓胃中积冷、肠中热也，治之以润肠丸，沉香为衣，姜汤送下。血减便利，心口未舒，治之以脏连丸，亦用沉香为衣，姜汤送下，以清下热而润燥。又用附子理中料为散，饴糖拌吞，取其恋膈以温中，此治上寒下热之大法也。张锐治一虚后既患大泄，又患喉痹，两症并见，治此碍彼，为用理中丸裹紫雪，喉痹非寒药不可，泄泻非理中不可，紫雪下咽则消释无馀，得至腹中，则附子药也。陈远公用醋调附子，或面调茱萸，贴涌泉穴以引火归元，然后以大剂六味地黄丸与之。治虚火上腾，误用寒凉，喉闭而又腹泻之证，此治上热下寒之大法也。进观《伤寒论》立泻心汤、黄连汤、乾姜黄连黄芩人参汤，白通加猪胆汁汤，四逆加猪胆汁汤，其于上下寒热不同之治，尤粲然大备，化而裁之，游刃及馀地矣。

药味相反  ***************************
一人患砂淋，医以昆布、海藻与甘草并用，其所亲某以药味相反为疑，医引东坡说为证，已而病者服药，竟大吐不受，转方去甘草始安，某窃喜自负达药，以告余，余曰：「予知其一，未知其二，余曾治一乳岩，以昆布、海藻与甘草并用，病家亦以为疑，然服之竞效。大约要看病在何部耳，病在上、中二部，非与甘草并用不可，甘草缓中，能缓昆布、海藻，不令直过病所，俾得稽留以成功。东垣治结核用此法，正是此意，若病在下部，正须令其速达病所，乃以甘草缓之，反令未病之人，无辜受累，其不能容受而致倾吐，宜矣。」某乃叹服。

药味相合  ***************************
程子曰：「医不论理，则处方论药不尽其性，只知逐物施治，不知合和之后，其性又如何？假如诃子黄、白矾白，合之而成黑，黑见则黄、白皆亡。又如一、二合而为三，三见则一、二亡。离而为一、二，则三亡，既成三，又求一与二，既成黑又求黄与白，则是不知物性。」沉存中曰：「水银得硫黄而赤如丹，得矾石而白如雪。酸无过于醋，益之以橙，二酸相济，而反甘；巴豆善利，益之以大黄，则其利反折；蟹与柿尝食之而无害也，二物相遇不旋踵而呕，此色为易见，味为易知，而呕利为大变，故人人知之，至于相合而至他脏、致他疾者，庸可知耶？」按此，即汽质、流质、定质，加热减热，三质递变之法，与两物交感化合之理。《内经》所谓制则生化也，若令二公潜心医学，当必另有发明，岂各家本草，逐件分注者所能比拟！予按古说，大黄、甘草同用，能利小便；麻黄、熟地同用，但开腠理，而无滞腻发散之弊；茱萸、黄连同用，能消肝气郁痛；肉桂、黄连同用，能交心肾于顷刻；茯苓得白术则补脾，得车前则利水，得泽泻则渗湿；黄耆得防风其功愈大；青皮得芥子，治右胁痛；附子不遇乾姜，虽通经络而不热；肉桂不入肾，以泽泻引之则入。绛雪园《得宜本草》，于此独为详备，不可不究心焉。

以意用药  ***************************
中药辨气味，西药辨原质，比而观之，西医征诸实，中医遁于虚，然实者有时窒碍而难于行，虚者常若灵变而难测。尝阅古方，竟有以意用药，并气与味亦不深辨者。三深叔云，医药治病或以意类取，如百合治病，似取其名，呕血用胭脂、红花，似取其色；淋沥结滞，则以灯草、木通，似取其类，意类相假，变化感通，不可不知其旨也。东坡云：「欧阳文忠尝言，有患疾者，医问其得疾之由，曰乘船遇风，惊而得之。医取多年舵牙、为舵工手汗所渍处，刮木杂丹砂、茯神之流，饮之而愈。《本草》注引《药性论》云，止汗用麻黄根节及古竹扇为末服之。文忠因有医以意用药，多此比，初似儿戏，然或有验，殆未易致洁也。予因谓公以笔墨烧灰饮，学者当治昏情耶，抚此而广之，则饮伯夷之盥水，可以疗贪；食比干之餕馀，可以已佞；舐樊哙之盾，可以治怯；嗅西子之珥，可以疗恶矣。公遂大笑。」按顾晓澜《吴门治验录》治痰迷心窍，所读之书皆不记忆，用茯神、远志、陈、半、菖蒲、胆星、珍珠母、甘草，而以惜字炉灰煎汤代水煎药服之获效。观此则笔墨灰治昏惰亦或有之事欤？

地黄  ***************************
熟地黄，中古以前鲜用，《神农本草经》只有乾地黄，且云生者尤良。至唐以后，始有熟地之制。地黄本是血药，惟生用则性凉而滑利，熟则腻滞而不凉。血贵流行，故熟地未敢浪用。张景岳喜用熟地，当时有张熟地之称，此医之偏者也。近有人谓熟地内含铁质最多，为补血要药。予谓质本生成，不以生熟而异，若以气味论，则生者独优，不可漫无分别。至景岳所制左归饮加减，一阴煎等方，皆重用熟地，无知妄作久为识者所讥，而或乃以治肺痨，真杀人之事也。肺痨皆缘伤风而起，《内经》谓劳风，法在肺下，谚云：「伤风不醒变成痨是也。」治法极为繁难，非粗工所能措手，若用熟地困住风邪，轻病必重，重病必死。在稍明医理者，类能言之，而今之著书者乃全然不省，何欤？《千金》制熟地黄法，乃别采地黄捣汁，拣其肥者，蒸暴以汁尽为度。《传信适用方》有《八味圆问难》，其制地黄法，乃取地黄生者，去土投水中，浮者为天黄；中者为人黄；沉者为地黄。先将地黄蒸良久，天黄、人黄捣汁，取蒸地黄，投其汁中，候冷，如此者三，曝乾，以酒浸一宿，蒸，曝乾。」此等制法，今无有知者矣。

附子  ***************************
《伤寒论·太阳篇》证象桂枝，误加附子而亡阳者，先用甘草乾姜汤回其阳，继以芍药甘草汤救其阴，后以承气汤止其谵语。今人但知附子为回阳之品，孰知误用反能亡阳乎！亡阳者以附子回阳；因误服附子而反致亡阳者，又当以乾姜回阳。古人言附子行而不止，乾姜止而不行，改制附子之行，必用乾姜之守，此又用药之权衡，救误之妙法也。此节解者多误，故论正之。

当归  ***************************
张景岳谓：「当归，营虚而表不解者，佐之以柴胡、麻、桂等剂，大能散表。」《景岳发挥》讥之曰：「若讲当归发汗，此岐黄后出之语。」予按《医存》载一仆人，冬月伤寒头痛，午热无汗，发之三日不解，六脉沉细，以当归三两煎服，自愈。又一行商伤寒，发汗不出，用当归四两得汗。《医存》云：「当归能温血，血温则汗出。」此与王海藏论精敞发汗，是调血而汗自出同理。《伤寒论》云：尺中迟，故不可发汗，以营气不足，血少故也。夫血少不可发汗，而病又非汗不解，治术不几穷乎？本论既主方治，而景岳大温中饮，补血散寒，滋阴发汗，正可补仲景所未备，王孟英治婺人罗无奎阴亏伤寒，脉虚细已极，用景岳法，以熟地、当归、白芍、炙草，桔皮、柴胡为剂，一剂而瘳，景岳固未可厚非也。

川芎  ***************************
东垣曰：「头痛须用川芎」，丹溪曰：「气郁须用川芎」，又曰：「血不归元，久服药而无效者，以川芎为君，则效。」予按川芎气味辛温，辛能散气，温能行血，气血诸病之因于寒者，服之有效。东垣《本经》主治中风入脑头痛、寒痹筋挛、缓急金疮、妇人血闭无子。寒痹寒字可赅诸症言，盖痹有寒热二候，此专治寒痹，则知其馀主治诸症，亦皆属寒，今不问证之寒热，但见头痛、气郁、血不归元，概以辛温从事，则痛者愈痛，郁者愈郁，温者愈温矣。沉括《梦溪笔谈》言，久服川芎令人暴死，岂非以辛温、香窜、耗散真元耶！西医论头痛有脑积血与脑欠血之不同，积血为实，欠血为虚，实者责其血之不降，虚者责其血之不升。川芎辛温，血不升而虚者，借为引用，因自有效；血不降而实者，用之不致脑脉爆裂不止。《笔谈》所载暴死证，云系脑风，以予臆度，当是血不得降之实证，久服川芎，脑脉爆裂，故死必猝暴耳。

石膏  ***************************
古之石膏产琅琊山，经雷雨后，土中爆出，如鸡子大，辛凉之中寓升发之性。今之石膏非复汉唐时物，故功力较逊，且有以方解石当之者，观《钱氏直诀》知宋时已然。近有人谓石膏毫无功用，不堪入药，非所论于古之石膏也。丹溪云：石膏火煅，细研，醋调，封用炉，其固密甚于脂，苟非有膏，焉能多用，此兼质与能而得名者。又观西医用石膏涂抹布条，裹扎折骨等证，洒水变硬，使骨不移动，非有膏浆焉能洒水变硬，据此，则后世石膏，虽非汉唐时物，究非灰石一类可比，其止渴去火，解肌、出汗之力，自不可及。白虎证死生在反掌之间，苟非重用石膏，必无挽回之理，然证情善幻，有血虚象白虎证，有气虚象白虎证，误用石膏必死。血虚象白虎证，肌热、燥热、困渴引饮，其脉洪大，重按全无，此血虚发热之证，东垣以当归补血汤治之。气虚象白虎者，如丹溪治郑义门，秋间大热口渴，妄言妄见，脉洪数而实，视其形肥，面赤带白，却喜露筋，脉本不实，凉药所致，与黄耆附子汤饮之，三帖后，困倦鼾睡，口微汗而解，脉亦稍轻，继以耆术汤调治而安。按东垣所辨，在脉洪重按全无，是脉虚、血虚之验，丹溪所辨，在形肥、面带白色，是素禀阳虚之征，且二证皆无汗，故知非白虎证。《伤寒论》云：「发热无汗，其表不解者，不可与白虎汤。」徐洄溪云：「无汗二字，最为白虎所忌，用方不可不知。」陈士铎云：石膏辛散之味，虽然去火，而势过猛裂，实能烁尽真阴，大热之际不得已而用之，过则真阴反耗，而火仍复沸腾。予观《薛氏医案》有误服石膏，七窍流血者。《己任编》有误服白虎汤，以致热甚如燔，冲开三、五尺，人不能近者，岂果辛散之力使然耶？要而论之，不在辛散而在寒凉，盖火邪骤为寒凉所郁，激之反动，是以致此，与中暍死者，不可得冷同理。《内经》寒因热用，正虑此耳。余亲见一医治温病，与石膏一两，反见鼻衄，易医以为药轻，加至二两，衄转甚，继以前方加附子乃愈。按《冷庐医话》载顾松园治汪缵功阳明时感，用大剂白虎，热证顿减而发呕，诸医咸诋白虎之误，投参附而势更危，复求顾诊，仍用白虎大剂，二服始愈。遂著论以为温热病中宜用白虎，并不伤人，必解世俗之惑。予谓此等治法，实未尽善，其发呃也，安知非火为寒郁、两相冲突所致。诸医但诋白虎伤阳，不知又为寒郁之理，妄用参、附，宜反为顾笑，然卒以白虎而愈，则又安知非藉附子之力，预为之地，使火不郁，而后石膏始得奏功乎。白虎证者，口渴汗大出，脉洪大是也，白虎汤，石膏、知母、甘草、粳米是也。

菟丝子  ***************************
黄山谷信服菟丝子，谓久服不令人老，服三、两月其啖物如汤沃雪，半岁则大肥壮矣。而陆放翁《老学庵笔记》言，其族弟少服菟丝子数年，后发背疽。予谓菟丝子补肾，年少人肾气太盛，邪火内动，类能发疽，不得委过于菟丝也。葛常之《韵语阳秋》云：「山谷在贬所，曾士衰有书劝黄勿服金色茶，山谷报云，「公衮痘根在旁，乃不可食？」庭坚服之，如暗云之在山谷，安得有霹雳火也」。观此，讲服食先宜养心，山谷提养生之四印，《檐曝偶谈》山谷送张和诗云：「我提养生之四印，谓忍、默、平、直也。所谓百战百胜，不如一忍；万言万当，不如一默；无可採择眼界平；不藏秋毫心地直，故服金石而无害，况在气味和平之菟丝乎！」尝观古人服食调补之方，类多温药，令人服之俱不利，盖今人无古人之醇朴，内多欲而火易动故也。

泽泻  ***************************
《理虚元鉴》论泽泻云，肺为气化之源，伏火蒸灼，则水道不行而益病，且水停不流，则中土濡湿，而举止无力。故予治痨嗽吐血之症，未有不以导水为先务，每称泽泻有神禹治水之功。究其命名之意，盖泽泻者，泽其不足之水；泻者，泻其有馀之火也。惟其泽也，故参、地、胶、芍得之，则补而不滞；其泻也，故走浊道而不走清道，不若猪苓、木通、腹皮等味之消阴、破气直走其道。要知泽泻一味，肺、脾、肾三部咸宜，所谓功同神禹者是也。古方六味丸用之，功有四种，颐生《微生论》论之极详，庸医不审，视为消除损肾之品，置而不用，何其谬也！予按治虚劳以导水为务，识见高人一等，夫所谓导水者，即血中之废质，肺、肾、膀胱、皮肤构造，皆主排泄此水者也，而肾则尤为重要。泽泻入肾，所以助其排泄之力，令水去而血液清洁，百骸皆得其养，有何虚劳之足患！今人但知补肾，引钱氏有补无泻之说，以为至论，然钱氏六味丸，何以用泽泻乎？徐灵胎论八味丸，专利小便，驱邪水，其意以为功用不过如是，而小视之。抑知惟其如是，是即莫大之功用乎。

牛膝  ***************************
王汉皋《医存》力言牛膝之害，谓脾湿泄泻及胞湿尿浊，用之则腿肿；下部有疾，用之则生瘤；中气虚，用之则下陷于二便；小肠有湿寒，用之则为浊为湿；有湿热，用之则为淋；肾有热，用之则强中：孕妇服之则坠胎。皆因其性下行也。此说不可不知。予按叶氏《温热论》有重则如玉女煎之论，唐立三本删去一如字，竟印定如玉女煎原方，不知身热未退，原方中之熟地、牛膝安可投乎？王孟英谓原文玉女煎者，言如玉女煎之石膏、地黄同用，然是用其原方。杨素园称其慧心明眼，绝世聪明。予阅《静香楼医案》治热病邪火炽甚，案语云宜玉女煎，而方则生地、石膏、麦冬、知母、竹叶、甘草等味，尤氏、叶氏同时，可见当日吴医所称玉女煎，本非原方，殆亦传派如此，然不如孟英直称白虎加生地之为当也。

方诸水  ***************************
薛一瓢《温热病篇》所用方诸水，即《本草纲目》之明水，《周礼》司烜氏，以火燧取明火于日，鉴取明水于月，以供祭祀，《淮南子》方诸见月，则津而为水，注者或以方诸为石，或以为大蚌，或以为五石炼成，或以为铜锡为之。予谓金石固无取水之理，观陈藏器所云，明目止渴，则专指大蚌取得之水言，实亦有名而无其物，乃古书之谰言，不知薛氏何所见而用之，王孟英云：「方诸水难得，俗以蚌水代之，腥浊已甚，宜用竹沥为妙。」予意薛氏所云，方诸殆即蚌水，特美其名曰方诸耳。蚌水即《纲目拾遗》中之蚌泪，色苍入肝，有清热、安胎、消痰、除湿之用，为真阴天一之精，似非竹沥之所能代。薛氏不直曰蚌水而曰方诸，未免好奇之过。

酒  ***************************
《内经》云：「酒入于胃，则络脉满而经脉虚，盖酒性猛裂，能径入循环之血内，使心跳加速，脉管涨大，其血一时升至表面，故表面之细络反满，而里面之经脉反虚也。」凡人饮酒，面呈赤色，即络脉满之故；酒后有发寒者，即经脉虚之故。西医验得各种食物消化时，热度皆升，独饮酒则热度渐降，正以精华外泄，内反虚寒也。此与冷水浴身之理，正得反比例，冷水浴身而身反热者，热迫于里，力能反感也。饮酒御寒，而身反寒者，热散于外，难以为继也。以此类推，则知风寒化热与冷浴身热无殊；暑汗亡阳与饮酒身寒何别？又《内经》云，西北之气散而寒之，东南之气收而温之，亦是此理。盖西北地寒，用药本宜温热，然或热逼于里，热深厥甚，又以辛寒为宜；东南地温，用药本宜清凉，然或热散于外，遂漏不止，又以辛温为宜，所谓假者反之也。
酒能引药上行。杜清碧病脑疽，自服防风通圣散，数四不愈。朱丹溪视之曰：「何不以酒制之。」清碧乃悟，不尽剂而愈。又凡用大黄治上部之邪，必须酒浸，方能引上至高之分，如物在高巅，必射而取之，此东垣法也。
《本草备要》云芦稷（即芦□），最能和中，昂尝病腹中啾卿，经两月，有友见招，饮以芦稷烧酒，一醉而积疴畅然。又吾乡程伟堂《王学琐记》载一汪姓少年得怪病，耳中如闻人云，「齐桓公、晋文公皆霸诸侯也。」目中便见一霸字，初小后大，极于弥天匝地，人遂晕绝，逾日始苏，每月常三、五次。诸医莫明其症，有罗日亭者诊之曰：「此怪痰为患，不须服药，宜饮高粱酒百斤便愈。」已而果验。此二条皆指烧酒。烧酒前古所无，至元时始创其法，今日家家能酿，豪饮者非此不欢。其性大热、大毒，能消冷积、祛痰饮，《备要》所载得其消积之功；《琐记》所载得其祛痰之力。同一酒也，而芦稷、高粱，功用微异，推之朱麦所造，当亦各有专长，录此以备留心食疗者之隅反。

茶  ***************************
古人冬日则饮汤，夏日则饮水，自秦人取蜀而后，始有茗饮，至唐风俗贵茶，遂有蒙顶、石花、黄芽、紫笋等名，逮及明季，西班牙、葡萄牙人贸易东来，视为佳品，携归国中，由是世界各国，几无不嗜茶者。按茶苦、甘、微寒，能消食去痰、除烦、醒睡、清肺、凉肝、提神、行气。化学家谓茶含淡气颇多，盖于清凉之中，而寓抒发之性者，《千金》治痰厥头痛，用以引吐，正以含淡故也。茶之产地甚多，名色不一，大致分红、绿二类，绿者为胜，红经蒸盦失性，易致停饮，此王潜斋之言，不可不知。汪訒庵谓茶多饮寒胃，则恐未必，至云消脂则可信，然卢子由论茶首举令人瘦、去人脂，为茶之功。考《内经》人有三形，有膏人、肉人、脂人。脂人血清气滑，少不能大。按人之有脂，所以护体内之热，且以濡润肌骨，使其流利而易动，然脂多则反阻诸部之功用，故人身最灵之部，如头及肺与眼胞，俱不含脂。脂人血清气少，阴盛而阳虚也，其人必皆沉而困倦，喜逸而畏劳，故脂有恶其多必须减去者，卢氏殆有见于此也。然茶亦不过为饮食调剂之品，如酱、醋、椒、姜之例，性虽消削，若合一日中饮食计之些小之茶，仅足以消酒食油腻，无伤于脂也。章杏云谓茶有消元息，欲有他草木代之，泥矣。古人煎茶有候汤之法，大约以三沸、五沸为度，不及三沸为嫩，逾十沸为老，皆不能发茶香，故候汤非躬亲其事不可。今人不用煎而用泡，既属简便，而汤用百沸，又可以杀水中微生物，而免其毒害。事有今胜于古者，此类是也。古人煎茶，有用姜盐者，薛能诗云：「盐损添常戒，姜宜暑更夸。」东坡诗云：「老妻稚子不知爱，一半已入姜盐煎」是也。有用橄榄者，贡玩斋诗云：「溪雨茶煎橄榄香」是也。有用桂花露者，韩致尧诗云：「越瓯犀液发茶香」是也。又按屠隆《考磐馀事》，有莲花茶、橙皮茶，以及玫瑰、蔷薇、木樨、兰惠、桔红、栀子、木香、梅花之属，皆用以拌茶，有三停茶叶一停花之语。今用姜盐者绝无，余则尚有沿用不废者，不独夺茶味，亦能变茶性，且香能耗气，岂可常服之品耶！

水  ***************************
人非水火不生活，而活字从水从舌，是舌离水则不得活，水固较火为尤重。上古之人，茹毛饮血，不用火食，反得长寿，又似生活专在水而不在火。西医考得人身水质，居百分之七十五，少之则气体不和，又胃中化食，肠中泻物，均需流质，故西人于水浆等物，极为注意，爱凡司《延年益寿论》，谓人常多饮水可以长寿，《千金翼》有服水养生之法，《伤寒论》有饮水愈病之说，虽不必尽拘，然亦可悟水之功用矣。惟同是水也，而性质各有不同，张子和见漏水三周则滑而迅，因悟性从地变，质与物迁之理，说详《儒门事亲》。他若《本草纲目》《本草逢源》《本草从新》《随息居饮食谱》等书，分别尤详悉。故煎药用水，各有攸宜，如所谓甘澜水、新汲水、长流水，古人于方后，必为注明，盖水亦药也。今人不讲久矣。爱氏谓水皆含异质，必以甑蒸取净水，方能消除体内所聚土性盐类，令人变老之质，并可免膀胱所致石淋、砂淋之证。何西池亦云：「更有轻灵汽化水，奇功千古少人知，善调充（燥）证少津液，滋水清金更益脾。」此水虽不易取，然亦不可不知。

夏月汤饮  ***************************
陆丽京谓夏月寻常汤饮，须用砂糖、梅浆，以为能敛真气，助元神。而谓六一散之甘草，中满喘胀，及多积滞者不宜用；滑石利窍，表虚者服之，则卫气不固；遗漏者服之，则精关不守。此论与王梦隐正相反，梦隐谓夏产后阴虚内热，天令炎蒸，虽赤砂糖不可服，而谓六一散有祛暑行瘀之功，当酷暑之令，为产后第一妙方。按此两说，一论寻常汤饮，一论产后汤饮，虽所论不同，何至相反若是，其实皆不免于偏见，予不取其所用者以为法，而独取其不用者为戒，故类记之，以见习用之品，有利亦有弊，六一散不尽宜于夏日，赤砂糖不尽宜于产后，卫生者不可不知。

鸡纳霜  ***************************
鸡纳霜为治疟专品，清高宗服之获效，由是盛行中国，几于妇孺皆知。然予亲见一郭姓患疟服此后，狂热无汗，医进小柴胡，昏迷无知，痰喘如锯，死后头胀如斗，面目至不可认识。又亲见一王姓患疟，服此后，狂热无汗，医进小柴胡汤，即发狂而死，柴胡固误，然非先服鸡纳霜，一逆再逆，其死不致如是迅速。据西医云服鸡纳霜后，能使血行增速，皮肤增热，消化增多，其未尽善者，即使人食管与口，并肠胃内皮所藏之液汁俱减少，肠胃欠通畅也，亦有反致泄泻者。据此，实一种助热伤津之劫剂。夏秋疟疾，皆属湿热，此药岂宜妄用！

向日葵  ***************************
西报载俄国乡人，以向日葵治疟，令病者以葵叶，卧身下，上亦盖之，其病若失。俄医知之奇之，取以试验，沥其精置酒精中，或以花叶、沥汁和烧酒制之，以治疟证。尝在病院治病疟之儿，百人中六十一人，自一岁至十二岁，凡饮此酒者，疟病皆愈。按《神农本经》冬葵子气甘寒滑无毒，主治五脏六腑寒热，羸瘦、五癃，利小便，故《圣惠方》治痎疟邪热，取冬葵子阴乾为末，酒冲服，俄人治疟之法，与此暗合。又《别录》称葵苗甘寒滑，无毒，为百菜主，其心伤人。《必效方》称其苗润燥利窍，功与子同，可见除心以外，若苗、若叶、若子，其甘寒滑之性一也。《内经》云：「夏伤于暑，秋为痎疟。」叶香岩云：「小儿疟病，因暑而发者居多。」葵性甘寒，正是对证之药。又暑必挟湿，疟多属痰，葵性滑利，尤能驱湿、豁痰，更借酒力以行之，宜其有效。

中风  ***************************
喻嘉言论中风，创填窍之说，自谓本之《内经》，至窍在何处，于何补填，则茫无著落。但据《金匮》黑散方下注语，谓填窍是以药末存积腹中，以为堵塞之计。夫药石入胃，与饮食同，固无堵塞之理，且人身气血，贵乎流通，亦断无可堵塞之处。须知《内经》所谓空窍，是指无形之气言，非谓肌体之内实有空洞之孔窍，必藉有形之物，以补直其罅漏也。观气学家言，冷热二气，相遇则生风，因知中风亦是身中之气，热而上升，则其下必有虚而浅薄之处，是为空窍，有空窍则不能抵抗外来之冷气，即因其虚而袭之，冷气相遇，鼓荡摩触而风生焉。故《金匮》治中风，採用风引汤及侯氏黑散，皆寒热互用，寒以降身中之热气，热以散外来之冷气，热者降，冷者散，则清明在躬，身无馀隙以容邪，此即所谓填窍也。

痿  ***************************
曾见一牛患脚弱，牛医治之不愈，死后宰杀，则肺已腐烂，《内经》云：五脏因肺热叶焦，发为痿躄，信然。《内经》治痿，独取阳明者。徐洄溪谓指刺法言，阴药则补肾为多，丹溪所谓泻南方，则肺金清而东方不实，补北方则心火降，而西方不虚也。然肺热必传之胃，胃热又复移肺，两热相搏，远水或难救近火，故张景岳谓痿证是火邪伏于胃中，当治阳明之火邪，毋使干于气血之中，则温热清而筋骨强，筋骨强而足痿以起，此虽非经文独取阳明之正解，而理实有可通。且痿证有属痰者，补肾不能无弊，清阳明则兼能理痰也，亦有阳明土虚，不能生金而成痿者，其证必不能食，其脉必弱甚，易思兰立加减补中益气汤，重用人参，为补土生金法，与景岳所论，正是一虚一实之对子。又陈修园极赞紫菀，有治痿之功，自矜得神农不传之秘，按：紫菀清金宁嗽，乃是肺药，治肺是痿之本也。

饮食劳倦  ***************************
东垣谓饮食劳倦所伤，皆为不足。王安道谓饮食伤，又与劳倦伤不同。劳倦伤诚不足，饮食伤尤当于不足中分其有馀，盖饥饿不饮食者，胃气空虚，为不足，饮食自倍而停滞者，兼有馀，不足宜补益，有馀宜消导。故备息丸、煮黄丸、感应丸、爪蹄散等，洁古、东垣亦未尝委而弗用，此辨精已。而李梴又推阐其义，于劳倦中分出劳力，纯乎伤气，宜补中益气；劳心兼伤乎血，宜黄耆建中；心、力俱劳，则气血俱伤，宜双和散。更于饮食中分出饮为无形之气，伤之则宜发汗、利小便；食为有形之物，伤之则损其谷，其次莫若消导。此辨尤精，然皆非东垣之旨也。王节斋云：补中益气方论，却谓人因伤饥失饱，致损脾胃，非有积滞者也，故只宜补药。观此，安道、李梴所述宜应别论。

补中益气汤  ***************************
张景岳曰：东垣补中益气汤虽为助阳，非为发汗，然实有不散而散之意。故宜于劳倦感寒，或阳虚痎疟，及脾气下陷等证。若全无表邪寒热，但见中气亏甚，则升、柴大非所宜，诚哉斯言。乃尤在泾《医学读书记》云：古人制方用药，一本升降浮沉之理，不拘寒热补泻之迹者，宋元以来，东垣一人而已。盖四时之气，春升、夏浮、秋降、冬沉，而人身之气，莫不由之，然升降浮沉者，气也；其中以升降浮沉者，人之中犹天之枢也。令人饥饿劳役，损伤中气，于是当升者不升，当降者不降，而发热困倦、喘促痞塞等证见矣。夫内伤之热，非寒可清；气陷之痞，非攻可去，惟阴阳一通而寒热自己，上下一交，而痞隔都捐，此东垣之学，所以能为举其大欤！据此，则东垣之方，原不当于寒热补泻中论之。张氏固未窥东垣之深也。然守张说，于以施治，不致大误，守尤说而不善用，则不免有误。

虚劳  ***************************
虚劳成真，必无活理，而绝处求生，古人未便弃置。于是见阴阳之不可偏补也，则有调停两可之法。龚云林治马氏虚劳，自言用药如弹天平一般，不欲偏胜，以为偏于补阳药多，则相火愈炽，偏于补阴药多，则脾胃不运。严用和自言其所载方，药性平补，柔而不僭，专而不杂，间有药用群队，必使刚柔相济，佐使合宜，欲用一刚剂，专而易效，须用一柔剂，以制其刚，则庶几刚柔相济，不特取效之速，亦可使无后患，比较阴阳偏补者，高一筹矣。见脾肾之不可偏补也，则有双方兼顾之法焉。戴元礼云：有素经血不足者，明知当补肾，其素减食，又恐不利于脾，方欲理脾气，又恐愈耗肾水，全一举两得之功，莫若鹿茸桔皮丸为第一。又云：要知于滋肾之中，佐以砂仁、澄茄之类，于壮脾之中，参以五味、黄耆之属。黄锦芳云：脾肾俱伤者，难以措手，两者并衡，卒以健脾为急，以脾上交于心，下交于肾也，要和滋肾之中，扶以砂仁、沉香；壮脾之中，参以牛膝、菟丝、龟板，随时活法以治之，庶几有济，比较脾肾偏补者，又高一筹矣。然此要皆对于无病者言，身本无病，但觉精神怯弱，不耐作劳，诊其阴阳气血，则一虚而无不虚，并无畸重畸轻，盛衰互乘之患。东坡所谓尪羸而寿考者，即指此种，原不必汲汲求治，倘欲服药以冀小康，不得不用阴阳两平、脾肾双补之法，要之，皆不为治病设也。病之作也，皆必有所偏胜，药以抹偏，断非模稜两可者，所能蒇事也。气病当理痰，痰不去则气机不畅；血病当逐瘀，瘀不去则血脉不通。四君子汤，补气之主方也，而有苓、术以化痰；四物汤，补血之主方也，而有归、芎以行瘀，古人盖有以知此矣。然犹非其至者也，观仲景虚劳篇，黄耆建中汤下注云：补气加半夏三两；又云：缓中补虚，大黄䗪虫丸主之，此药此方，有攻无补，而反以补称之者，盖一以理痰为补气法，一以去瘀为补血法，不补之中有真补焉，此正仲景之妙也。越人云：虚而感寒则损其阳；虚而感热则损其阴。生生子云：其体虚者，最易感于邪气。医者不知邪气加于身而未除，便行补剂，邪气得补，遂入经络，至死不悟。如此误者，何啻千万。魏柳州云：凡素患虚损人，忽有外感，宜细审之。杨慄山云：一隅之亏，邪乘宿损。又云：邪行如水，惟注者受之。英国医报谓人身气血壮旺，不易感受风寒，其瘦弱之人，饮食不节，筋骨劳动，易为寒暑所侵，故虚体何处受寒，即何处发病，乃常见之事，无足异者。综观诸说，可见至理所在，不隔中西，乃《吴医汇讲》中，载有《虚劳论》一篇，开首便云虚劳之病，皆由内伤而外无邪，立言如此，其理不足观矣。龚云林云：荒年饿莩，饱食即死。王汉皋云：常见茹素之人，顿改茹荤，皆大病恶疮死。盖缘气血失常，经隧受壅之故。即此可悟病后及久虚人，骤与大补，其害亦何以异是，书谓虚劳不受补者不治，其实非不受补，不能骤补耳。慎柔治损病，有煎去头煎之法，正恐骤补壅气，故取淡泊之味，非有他妙也。《内经》论病去而济者，必养必和，待其来复，「待」字之义微矣。《医碥》云：内伤以有咳嗽为重，如肝肾之火，其初止病下焦，未遽上干也。久而炎炽，乃及于脾，则病重矣。魏玉磺云：凡损证脉见右左厥厥然如豆，按之梗指，其病不起，以肺金败也，按此似今之所谓肺痨病，考《医门法律》治痨虚，取用燥、降、收之品，殊有合于肺痨之治法。

咳嗽唾血  ***************************
咳嗽唾血，有得大吐而后愈者。张子和治一小儿，夏月病嗽，羸甚，欲涌之不可，一日，因饮酒，家人与之酒，饮多乃大呕，吐定而嗽止。孙东宿述其侄妇唾血，因注船，大吐痰涎数碗，其证再不复萌，按此必有致咳致唾之根，附著肺胃，根不去，故一吐而皆豁然。惟吐法人不敢用，虽以景岳家传吐法，犹为俞惺斋所讥，况在咳嗽唾血之人，而可漫为尝试乎。

劳伤咳嗽  ***************************
许学士云：予读仲景书，明其法而不守其方，此真善学仲景者。今人则蹈袭其方，而实不明其法。柴胡、桂枝信乎浪用，而开此端者，厥为陈修园，以修园之书今颇盛行故也。修园之最可笑者，欲以小柴胡汤治劳伤咳嗽，自谓得仲景不传之秘，其实仲景何曾有此。修园一生所心服者，惟隐菴张氏《伤寒浅注》，多宗其说，然张氏有云，人皆以柴胡为伤寒和解之剂，不知柴胡启下焦之生阳，黄苓散太阳之表热，生姜散阳明之胃气。元是生气发源在下根。气虚者，误用此汤，是犹堰苗助长，鲜有不败！此真阅历有得之言，而修园不知何也？夫猝病根气虚者，尚不可用，况劳伤咳嗽，根气久已不固者乎！

失血  ***************************
《嘉定县志》，载史宝治一人，冬月鼻血不已，令服椒汤，其人以为戏也，固问其说，时方收豆，置数粒斗中而荡之，宛转上下如意，稍缓遂跃出，乃谓曰：「此则君之病矣。人之荣卫调和，则气血流通，君脑中受寒，故血行涩，涩则不能归经，故溢出耳，非热疾也。」竟服胡椒而愈。此案可为阳虚阴走及引血归经二语之铁证。然血证属热者多，热则妄行故也。因寒而溢，百中不过一二。故治血证实火折以苦寒；虚火养以甘寒，自是通常不易之法。若用温热，其谁敢信？不知病有始传末传，由热变寒，亦常有之事，黄玉揪云，心火之热，即血中之温气所化，血去而血中之温气亡泄，是以大失血后，心寒慄而战摇。据此是初失血属热，久而不止皆可变寒，不必走由外受之寒也。《金匮》立泻心、柏叶汤两方，一治始传之郁热，一治不传之中寒，是血证两大法门。予曾亲见有人用柏叶汤治大失血，屡收奇效。葛可久治吐血，有十灰散，用大小蓟、茅根、棕皮、侧柏、大黄、丹皮、荷叶、茜草、栀子等分，烧灰为末，童便酒水随下。严用和治崩中下血不止，有十灰丸，用绵灰、黄绢灰、艾叶灰、马尾灰、藕节灰、莲蓬灰、油发灰、赤松皮灰、棕榈灰、蒲黄灰，醋煮糯米糊丸，二方皆名十灰，皆取红见黑即止之意，而用药各臻其妙，为散为丸，亦各当其宜，名同而义不相袭。

肾有泻法  ***************************
钱仲阳谓肾有补而无泻，后世以为名言。其实不合乎事实。《内经》论五脏皆苦欲补泻，未尝谓肾无泻也。肾本人身之滤溺器，摧荡废液，此为大宗。《内经》谓肾为胃关，关门不利，则聚水而生病，是水邪之当泻者。又谓肾气热为骨痿，是火邪之当泻者。钱氏地黄丸之丹皮，正所以泻肾火，泽泻正所以泻肾水，是钱氏固未尝不用泻法也。徐灵胎批《临证指南·吐血门》，有云此等证，必有阴火收入肾中，终是病根，必另放出路为妙。如八味丸必有丹皮、泽泻，此义可思。王安道曰：「八味丸用泽泻，盖取其泻肾邪。」可知肾无泻，非确论也，乃冯楚瞻创奇藏贱府之论，谓脏无泻法，而肾更无泻之法，真是瞽说。

肾藏精  ***************************
《内经》谓肾藏精，证以近人生理学上之研究，则藏精者自是睾丸，而肾内无精，古说是不能成立。不知《内经》之所谓精，不在有形之质，而在无形之气。有形生于无形，无形者生命之根，不可损失；有形者旋去旋生，源源不绝。徐洄溪比之于井泉，井道不可不革，故适度之交媾，不但不伤人，且于卫生有益，而强制则反能为害。故曾千里《说梦》谓好色未必夭寿，寡欲未必永年，自谓得之于目见。予观古人记载，如孙逢年畜妓妾二百馀人，晚年衰惫，齿皆□龋，空虚如楼阁，而旧好不衰。见《长安笺记》。又吴中孙太卿，平生未尝一夕脱于姬妾，饮酒百钟不醉，年九十馀犹日行数十里。见《苏谈》。纪晓岚、袁简斋诸名流皆享青年，而好色不变，虽由禀赋之奇，然亦见此事之果不伤人。予谓此论于古人立言之旨，不无刺谬，而理之所存，不必掩饰也。

肺痿肺痛  ***************************
肺痿、肺痈同出于热，而肺痈为实，肺痿为虚，以虚治实，尚可苟延，从实治虚，亦见其败。《沉氏尊生书》，于肺痿门内，有喘息面浮，宜葶苈汤之语，夫葶苈峻利，可以治肺痈之实，而断不可以治肺痿之虚。且肺痿而至喘息，其虚已甚，与肺痈喘不得卧之属实者，判若天渊。故肺痈之喘，有用葶苈法，尤在径所谓乘其未集而击之，喻氏所谓先通其壅是也，若肺痿之喘，岂可一概混施。今沉氏于肺痈门内，不载葶苈一方，而反载入肺痿门内，不知何意？又谓肺痿特变成痈，必兼理脓毒，宜紫菀散。夫痿者枯也，必不能复变为痈，即使由痿变痈，固已无复生理，又岂紫菀散所得治哉！

郁  ***************************
天下不如意事十有八九，是以悲观多，乐观少，脑受其戕，而郁病以起，例如宠妾灭妻、恃尊凌卑、蠢妻掘子、势压凶逼、功戈利夺、名色财骗、生离死别、冤沉思断、鳏寡孤独、僧尼阉嫔，以及生而残废、聋哑瞎瘸，男子鸡精，女子阴实，又如婴儿早开知识，或失志□玩，欢爱久别、期许永欠、畏憎常遭，此等郁证，多非为药石所能医，即感于邪，亦较平人为难愈，《医存》言之綦详。丹溪治病，不出气、血、痰三者，三者之中，又多兼郁，故立越鞠丸法。而易思兰则专以此加减变化，治人所不能治，可谓能知其要，然浅者可愈，深者当不专恃药物。《圣济总录》云，《内经》闭户塞牖，数问其情，《针经》临病人问所便者，不治其形，治使其形者，以病之一、二言之，隔塞闭绝，气之病也，原其本则得于暴忧，不治其气，而释其优可也。女子不月，血滞之病也，原其本则得于心气之不足，使心气内和，则精神莫得而动也。颈瘻者，风毒之病也，每得于愁优、思虑之不止，使志意和适，则气血莫得而逆也。旨哉言乎！然此等病证，关乎环境之感触，非私人所得自主，故黄帝之于斯民也，美其食，任其服，乐其俗，各从其欲，皆得所愿，高下不相慕，智愚贤不肖，不惧于物，皞皞熙熙，同跻仁寿，故其时民皆守朴，而合乎道，年度百岁而动作不衰。高保衡序《内经》，谓黄帝以理身绪馀治天下，诚知言哉！

不寐  ***************************
淮南子曰：「念虑者不得卧，止念虑则有为其所止矣。两者俱忘，则至德纯矣。」程子曰：「张天祺尝言，自约数年，自上著床便不得思量事，不思量事后，须把他这心来制缚，亦须寄寓在一个形象。皆非自然。君实司马温公，自谓吾得术矣，只管念箇中字，此又为中所繫缚，且中亦何形象？朱子曰：天祺虽是拙，且把定一个物事在这里，温公只管念箇中字，又更生出头绪多，他所以说终夜睡不得。《老老恒言》谓不寐有操纵二法，操者如贯想头顶，默数鼻息，返观丹田之类，便心有所著，乃不纷驰，庶可成寐；纵者任其心游思于杳渺无朕之区，亦渐入朦胧之境。陆定圃云，二法中纵法尤妙，盖操则心犹矜持，未经恬愉之趣，不若纵之游行自在也。特恐稍涉妄想，即难奏效，尤当寓操于纵为佳。予谓操法即是止念虑，纵则不止而自忘，纵法固胜，宗儒知操而不知纵，正所谓止念虑则有为其所止者，是以无效。陆定圃恐纵法易涉妄想，谓常寓操于纵，亦似是而非，操是一念两念交竟，愈扰不宁矣。如恐妄念易动，莫如预求一事之最足怡情而耐寻味者，为寄想之中心，则虽意象千端，终不涉于他念，如定圃所载一法云，每夜就枕后，即顺敛此心，游思于平素所历山水佳处，任情一往，定而能静，入而久之心渐即于杳漠之中，不期寐而自寐，此以山水为寄想之中心也。准此以推，不必用操而不致于放纵矣。
不寐证以病理言之，只属心与脑念虑不得卧，正以念虑则心火动而血上流于脑也。吴鞠通谓《内经》卫气行阳不得入阴之语，为一切不寐证之总纲。试问阳在何处？阴在何处？以何处为畔界？卫气何以能入此不能入彼？则必茫茫无以以应也。予以意逆志，知所谓阳是指脑部言；所谓阴是指周身言，以部位上下分阴阳也。何以言之，考西医谓人不寐皆是脑充血，斯塞耳氏以所蓄犬倒悬柱上，使脑呈充血现象，虽至死犹不睡，遂生睡眠不足证而死。该塞氏以器械刺击动物，便之不睡，毫不间断，至其死而后己，解剖之发见多量之血点于脑部。故行催眠术者，以轻压迫颈动脉及颞动脉，为惟一之方法，所以轻减流入脑中血液之分量也。因知《内经》所谓卫气行阳，即卫气迫血上流入脑之意。西医言人当醒时，其精神之活动皆缘脑部受血液之供给。及其疲劳，则血液循流渐增加于身体外周部，以自谋恢复身体之疲劳，其时脑中呈贫血现象，而人以睡眠。因知《内经》所谓入阴即气不扰血，血液循流之意，由此言之，痞之与寐，只在血之入脑与循流而已。韩飞霞用黄连、肉桂治不寐者，以黄连苦降止入脑之血；肉桂辛温，和循流之血，一寒一热，一动一静，有挹彼注兹收散逆从之妙用焉。仲景酸枣仁汤，用枣仁之收敛，即配川芎之行散，亦所以推荡血液，不使上聚于脑也。许学士鳖甲丸，羌活与牛膝并用，亦得升降沉浮之理。又有挟痰不寐者，此证尤多，以痰能阻阴阳之道路，致充脑之血不能循流也，故半夏汤、温胆汤，又为常用之剂焉。
仲景治心烦不得卧，主黄连阿胶汤；虚烦不得眠，主酸枣仁汤。同是不眠，而治法不同，邹润安曰：「寐者谧也，静谧无声也，眠犹瞑也，泯也，泯泯无知也，卧犹息也，僵也。不得眠是能安谧而不能熟寐无知，乃肾阴不能上济心火，故治以滋阴。不得卧则常多忧乱，而不得静谧，乃邪火燔盛，纵有肾阴相济，不给其烁，故治以泻火。」润安此释，详人所略，录之以见不卧与不眠，证情自别，不可混而施也。

胃病治肾脾病治肝  ***************************
脾胃相连，治法大异，脾病宜升阳，胃病宜养阳，善治脾者，莫如东垣；善治胃者，莫如叶氏。细阅两家之书，于脾胃之治，可以得其大概。然古人有又隔治法，如胃病治肾，脾病治肝，此又不可不知也。许叔微制二神丸，治胃弱不能食，谓是肾气怯弱，真元衰劣，用此为釜底添薪法，使肾阳足则胃阳自旺，而能进食矣。又陈远公谓多食善饥者，胃气之有馀，本之肾水之不足，一遇风寒夏暑，非变消渴，必成痿擦，须用大剂六味地黄丸，自然气馁而火息，而胃平、而热除，是胃病治肾之说也。卢不远治何介甫脾病，诊其脉两关软弱，不透于寸，曰：右固脾虚，左则何谓？此脾不足而脾用不行也。盖脾之用肝也，星家取克我者为用神，脾体无肝火为之用，则气血便不条畅，运化迟钝，而脾胃转困矣。补助肝火之气，使之扬溢，则脾土伸舒，精神油然外发，虽不治脾，实所以治脾，方用参、苓、归、芍、陈皮、防风、甘草。」按此盖从东垣脾胃诸方悟出，而与肝病实脾之语，互相发明，此脾病治肝之说也。

吐酸  ***************************
刘宗厚渭吐酸一证，以病机言之，则属于热；以脏腑言之，则脾胃受病；以内邪言之，则痰饮宿食之所为。故治法，热者寒之，寒者温之，以苦燥之，有痰饮者清之，分利之，有宿食者消之，导之、驱逐之。此合河间、东垣、丹溪三家之说，穿成一线者也。予谓痰饮尤属此证主脑，举一可该余，盖痰饮因热而生，言痰饮则热在其中，又因脾胃不足而成，言痰饮则脾胃在其中，更为饮食停滞所化，言痰饮则宿食在其中，善治痰饮，则一以贯之。《巢氏病源论》此证有上焦停痰四字，此真握要语也。

怪病属痰  ***************************
怪病属痰，此语确有至理，王梦隐君以滚痰丸治一切怪病，真能于医门独树一帜，夫怪病所以属痰者，非痰之自能为怪诞，乃人身一切机关为痰所阻，运动反常，故谓怪耳。人身一切机关，本自奇妙不可思议，饥而食、渴而饮、倦而息、视听言动随感而生、喜怒悲哀遇境即发，亦灵怪极矣。而不以为怪者，人人如此，习以为常也。有物阻之，则反常而怪以见，或精神上之变动，或形质上之迁移，或发生局部，或变现于周身，或猝起于崇朝，或绵延于数岁，表里阴阳，百病丛于一体，虚实寒热，一身判若两人。昧者见之，以为何物邪气，奇幻乃尔；明者察之，只是一切机关为痰所阻，应行而反止，应散而反动，应上而反下，应降而反升，左右参差，前后错乱，是以倘恍离奇，不可究诘。此等证除化痰外，别无著手处，痰去则一切机关自然复常而无病矣。乃张景岳谓怪病属痰，是庸工不识病能藉以藏拙之语，证以予所经验，知创此说者，实有高人之见，断非庸工所能语此也。

伏气温病  ***************************
冷水浴身，能使皮肤赤暖，精神焕发。又忆儿时为搏雪之戏，两手反热如火，乃悟热为寒郁而生反抗力之理。因得《内经》冬伤于寒、春必温病之正比例，盖冬伤寒邪，身中热度骤为寒压，不得放散，则血内汗秽，无从发泄，必就身中虚弱之部，酿成隐藏之疾，延至来春，寒气既退，阳热得令，郁之久而发之暑，则为温病矣。此人身热度缩涨之理，《内经》所谓有胜必有复也，王叔和谓伏气温病，是冬日寒毒藏于肌层，化而为温，夫寒何尝有毒，且寒已化温，正如大地春回，阳和布施，何病之有？予直断之曰伏气温病，是伏热，非伏寒，寒无可伏，唯热遇寒压，则能伏耳。东垣稍悟伏寒之非，而未达伏热之理，故谓冬伤于寒而成温者，是冬行秋令，当寒而温所致，是直以冬伤于寒为冬伤于温矣，此种谬见，喻氏反和推许，何欤？王安道云：寒者冬之令也，冬感之，偶不即发，而至春，其身中之阳，始为寒邪所郁，不得顺其渐升之性，然亦必欲应时而出，故发为温病，此深知热郁反抗之理者，议论高出东垣万万矣。又按《内经》人伤于寒，即为病热，亦即热郁反抗之理，后人误解以为是寒久化热，不知天下只有热化为寒之病，断无寒化为热之病，热化为寒者，阳气散亡，阴气独在，如薪烬火灭，只剩寒灰，故《内经》有治受热中，未传寒中之文也。苦寒化为热，是寒邪已与身中热度合化，适成不寒不热之温度，不能为病矣，今方书所称寒化为热者，皆瞽说也。《伤寒》一书，千秋聚讼，其实亦不外热郁反抗之理，郁久发暴，是为温病，随郁随发，是为伤寒，伤寒初起，即宜解散其郁，故有麻桂等法。失治必致反抗，反抗必致内乱，以本身热度为本身祸患，故有白虎、承气等法。若外寒与内热声势正等，两不相下，则宜和解，故有柴胡等法。若郁之久而且深，则热度日就衰微，渐致无力抵抗，而人身悉为寒所踞矣。故邪入三阴，则有理中、四逆等法，助热抗邪，此《伤寒》全书之大旨也。

夏月伏阴在内  ***************************
夏月常有附桂证，故古人有伏阴在内之语，然此乃热度放散太过，身中反见虚寒，非先有阴邪预伏在内也，伏阴不守，既干事理不合，且殊足以误人。丹溪乃强为之解曰：此阴字有虚之义，不得作阴看，妄投温热，语意殊欠明瞭，且又不知夏月实有阴证。景岳起而驳之，解伏阴是虚寒内伏，此虽是正解，多未免为古人遂非，丹溪迁就为解，又似为古人文过，此正梅圣愈所云，闻气争古先也，予亦别有一解，取以质诸有道。盖阴者人身之元阴也，人身非此元阴，无以维身中之元阳，无以敌外来之邪阳，夏月六阳之气，发越于外，大汗淋漓，不致亡阳者，恃此元阴以维繫之也，如煎水然，薪燃于下，气腾于上，水不竭则气不尽，气，阳也，水，阴也，气根于水，阳根于阴也。此阴能维阳之理也。炎暑懊蒸，流金烁石，而人得以安生者，恃此元阴以抵敌之也。如草木然，雨露以溉之，水泉以滋之，苟根发不绝，在烈日中，愈见发荣，而断不致于枯藁，此阴能敌阳之理也。然则元阴内伏，正是人身立命之根，治暑热症，步步照顾伏阴，何尝不是据要之道，不知此解，与古人原意，尚能迁就否？

暑  ***************************
古人称暑、暍、热一也。沉尧封论之最详，洁古妄分中暑为阴，中热为阳，创动得静得之说。东垣以大顺散治静而得之中暑，以苍术白虎汤治动而得之中热，此等谬见，《溯洄集》辨之已详。王孟英曰，动静惟人，岂能使暑气随人而判别，此又矫枉过正之论。予谓动得静得，亦非全无判别，惟判别动静则可，以动静判别阴阳，则不可。盖同是热邪，动得者，热发于外面易见；静得者，热郁于中而难明，至治法则一以辛凉为主，海藏《此事难知》谓动而伤暑者火胜，用白虎加人参汤；静而伤暑者湿胜，用白虎加苍术汤，二证同主白虎，虽主动静立说，绝无暑阴热阳之谬见，似为智过其师。陆粲《说听》载洞庭叶翁，冬月遭疾几殆，群医咸以痰火治之，王时勉后至，独云中暑也，众掩口，时勉曰：诸君莫嗤，定是初寒服夏藏晒衣，偶触其热气耳。问翁果然，投以香薷饮而愈，按此当名伏暑，不当名中暑，与夏藏晒衣无涉，立论故作矜奇，难以传信后世，然据细菌学家之言，凡衣服、饮食，无一不可为其潜伏之巢穴，则三伏晒衣，冬时触之而病，或亦事之所有乎。

汗  ***************************
张景岳言，汗有六要，用辛散取汗，特其一端耳，俗医温时证，阴液已伤而又非汗不解者，愈发散则愈不得汗，盖汗之源已涸，不落其源，汗何自而来，故用辛散不得汗者，改投甘凉、甘寒，则反能得汗，甚至用冷水，亦能得汗。景岳曰：冷水禀天一之性，甘而不苦，大能清热解烦，滋阴壮水，凡火盛水涸，大渴便结，荣卫热闭不能作汗者，最宜用之。此说未免太过，然出自此老之口，实为难得，亦可以见至理之不可昧也。丹溪云：「在内为血，在外为汗。」景岳驳之曰：「汗为人身之津液，津液蒸发再为汗，当云在内为气，在外为汗，可以气言，不可以血类。」斯言初若近理，然证以生理学家之说，汗乃从血液中排出，丹溪之言，原自不谬，但谓汗从血出则可，谓汗即是血，则不可耳。

亡阴  ***************************
阳加于阴则为汗，故汗多是亡阴证，阴亡不止，然后阳乃随之，如薪烬则火熄，油干则灯灭，其理一也。今人不知汗多是亡阴，又不知亡阳是阳随阴亡，往往误治。故徐洄溪有亡阴、亡阳之论，并申明辨证之法，云亡阳脉微汗冷如膏，手足厥逆，而舌润；亡阴脉洪汗不黏，手足温和而舌乾，其救治之法，则云亡阳之药，宜热，亡阴之药宜凉。数语寥寥，明白简捷，真有功后世之言。然亡阴之用凉药，是正治法，无容踌躇者也；亡阳之用热药，乃权宜救急之法不可过剂，过剂则前功尽弃，盖阳不自亡，以阴先亡而阳无依耳，故亡阴是本病，阳既回而阴不复，则方回者亦必复去，如浪子思家，而已无家可归矣。故洄溪治芦墟迮耕石暑热坏证，先用参附回阳，阳既回，即以西瓜啖之，更饮以清暑养胃之剂而愈。非深契造化之微者，不能知也，然此法亦本之仲景，按伤寒论证象阳旦，误用附子而亡阳者，更饮甘草乾姜汤回其阳，重与芍药甘草汤养其阴，后与承气汤止其谵语，此中奥旨，未易窥测。喻嘉言阴病论云，阳既安堵，即宜休养其阴。正从此等悟出，若洄溪则又神而明之者也，亡阳有两证，有阴竭阳厥，有阴盛格阳，右所论者是阴竭阳厥，故治法如是。若阴盛格阳，则又不在此例。

痉  ***************************
吴鞠通痉瘛辨，谓痉病为寒，瘛为热。以《金匮》治痉之法，不合今人之用，故强分二证，谓仲景只言痉病，未尝议及瘛病，夫瘛者收引之谓，《金匮·痉病门》内，明明有身蜷足蜷之证，不得谓非瘛病，是《金匮》之痉，本兼瘛言，其方则不适于今用者，盖古方今病，本难尽通，此不必为仲景讳也。吴氏之辨，徒觉词费，喻氏于痉病内，分出阴阳二证，谓三阴三阳皆有痉病，引《灵枢》阳病不能俯，阴病不能仰之说，以为阴阳二痉之辨。谓仲景所云，项强、脊强，即不能俯之阳痉；身蜷、足蜷，即不能仰之阴痉。谓王海藏所云：「低头视下，肘膝相构者，亦正不能仰之谓，不得误认为阳明。」此说似为近理，盖人身筋脉，热则伸张，寒则收缩，阳痉之不能俯，热则伸张之象。此说与吴氏正相反，吴氏之所谓痉，正是不能俯之阳痉，所谓瘛，正是不能仰之阴痉，循吴氏之说，于阳痉用刚剂，阴痉用柔剂，岂不大误！

恶寒  ***************************
《伤寒论》有热深厥亦深之说，此热郁于里，不得外达故也。大凡热郁于里者，其外必呈大寒之象，不特伤寒为然，杂症亦无不然。徐嗣伯治房伯玉服五石剂患夏月常复衣，以为是伏热，于冰雪大盛时，以冷水从头浇之，尽百馀斤，俄而起坐，曰热不可忍，乞冷饮，以水与之，一饮一升。病愈后，冬月犹单衣，体更肥壮。丹溪治周进士恶寒，虽暑亦必以绵蒙首服附子增剧，脉滑而数，断为热甚反寒，乃以辛凉之剂，吐其痰，继以防风通圣散饮之愈。戴元礼治朱文仲长夏畏寒，身常挟重纩，食饮必热如火方下咽，微温则呕，诊其脉数而大，且不弱，断为火极似水。先以大承气下之，复以黄连导痰汤益竹沥饮之，竟瘳。张子和治一妇，身冷恶寒，六月重裘犹觉寒，涩涩不已，脉如横绳有力，与以凉布熨心，以新汲水淋之，其人呼叫杀人犹不止，连灌三、四十桶，大战汗出，昏困一、二日，而所苦皆除。《原病式》曰：「病热而反觉自冷，实非寒也，古人遇战慄之证，有以大承气下燥粪而愈者，明是热证耳。」丹溪曰：「痼冷之病，岂非身恶寒而口喜热之病耶？殊不知温痰积中，抑遏阳气不得外泄，身必恶寒。」又曰：「恶寒非寒，明是热证。」观此则恶寒属热，毫无疑义，若《叶天士医验录》所载，却有真寒之证，然真者反不多见耳。

疟  ***************************
《内经》论疟，大旨论得之于暑热。暑热之邪先伏于营分，令人汗空疏腠理开，猝遇秋凉与凄伦水寒闭郁卫分，暑热之邪不能随汗而出；则疟病以成，据此是疟邪本有两路，分据营卫，在卫者水寒之邪，卫分之邪入与营争则寒，营分之邪出与卫争则热，两邪交争，以人身为战场，以营卫为根据，而主客之势，又自不同。暑热先据营分，于势为主；水寒后据卫分，于势为客，故水寒之邪，其来虽暴，犹易解散；暑热之邪，盘踞已深，常虞瀰漫，治疟者当分头剿抚，而尤以暑热一路为重要。古之医者，以小柴胡汤治疟，柴胡退寒，黄苓退热，是双方和解之法，然往往不效，且增烦躁发狂等证者，盖寒邪易去，柴胡已足奏功，暑邪之深，黄苓尚难胜任也，况中有甘药，更为暑病所忌，南医摒去此方不用。其治疟也，一以清暑为主，而于水寒之一方面，又似抛荒，故收效每多迟滞，盖于《内经》卫有水寒，营有暑热之理，未尝深考，自来注《内经》者，亦未能标出，曩现王孟英《温热经纬》谓伤寒有五，疟亦有五，温暑时疟，不可作伤寒正疟治。予初以为名论，继而思之亦影响语耳，安有所谓正疟时疟？时疟有岂全无寒邪耶？至辟柴胡不宜用，亦不尽然，且柴胡固是伤寒药，然王氏医案每用白虎加桂枝，桂枝独非伤寒药乎！可见此证本是寒暑夹杂，治宜双方并进，桂枝在所不废，柴胡岂宜摒绝，但问于暑热一路，所配之药力量如何？黄芩配柴胡，固远逊白虎配桂枝也。

痢  ***************************
洁古治痢芍药汤，其妙用不外河间所云，「行血则脓血自愈，调气则后重自除」两语，诚痢门佳方也。深师有七物升麻汤，用升麻、归、芍、连、柏、桂心、甘草，与此大致相同。惟此加大黄，而以黄芩换黄柏、槟榔，木香换升麻，分两则芍药倍于他药，故以芍药名汤，其注重全在芍药。深师方七味皆半两，而以升麻名汤，其注重全在升麻。芍药升麻，皆痢门要药，芍药汤人多知之，七物升麻汤则罕有知者。按郑胄师《耳新》载朱郁仪母患滞下，公方同病骨立，犹强起乞以巳年增母算，夜梦天神来告曰：久痢气陷，当于香连丸加升麻少许，因如其言，一服而愈，则升麻固久痢气陷者所必需矣。缪仲淳治痢，每用绿升麻称神效云。

泻  ***************************
泻为寒，言其常也，然当辨其色，秦皇士云「大便于结，知其热矣。然大便滑泄，黄色为热，人多忽之，又当辨其痛否？」戴元礼云「凡泻水腹不痛者，是湿也；饮食入胃不住，或完穀不化者，是气虚也；腹痛泻水腹鸣，痛一阵泻一阵者，是火也；或时泻或不泻，或多或少，是痰也；腹痛甚而泻，泻后痛减者，是食积也。」据此二说，则泻不皆为寒可知，且二说尚有未尽也。《原病式》云「泄症完穀肉消化，不论色及他症，便断为热。盖寒泄穀肉消化者未之有也。然又有穀肉不化而仍非寒者。」钱氏吐泻争功一案，米穀不化，治以石膏，又即《原病式》所谓火性急速，传化失常之故也。更有肝风传脾，下利完穀者，吕沧州用小续命之案可法也。又书云「暴泄非阴，久泻非阳。」久泻固属寒矣。然易思兰治瑞昌王妃数年不愈，断为火郁，而用黄连。《苏沉良方》治久患脾泄，有生姜黄连一方，《冷庐医话》载有三十年不愈之泻，用滚痰丸三服顿愈，然则「久泻非阳」，又不可尽拘也。

食厥  ***************************
《叶天士医验录》，载食厥证甚多，有时而晕倒，口眼歪斜，手不能提，似中风者；有猛然昏倒，口内必叫一二声，似羊痫者；有僵卧不醒，似邪祟者；有临卧忽尔语言混乱，扬手掷足，目睛上窜，牙关紧闭，手足俱冷，妄言见鬼者，有每夜至半更时辄死去，胸前有块拱起作痛，夜热昼退，手心更热者，凡此种种，非有真知的见，鲜不为病所惑，天士独以气口脉盛，或有关之前独搏，或寸口弦滑为断，其用药总不外厚朴、山楂、麦芽、神麴、枳壳、木香、陈皮、半夏、炮姜、砂仁之属，甚者加大黄下之，全书议论并不甚高，惟于此证殊为详备，亦独得之秘也，故表而出之。

马脾风  ***************************
小儿暴喘，俗名马脾风。初虞世曰「马脾风者，暴喘而兼胀满也，大小便秘，宜急下之，用牛黄夺命散，后用白虎汤平之，患在百日内者不治。（牛黄夺命散：白丑、黑丑各一两，半生半炒。川大黄、槟榔各一两。共为末。三岁儿每服二钱，冷浆水调下。涎多加腻粉少许。）吴缓曰「马脾风宜用辰砂二钱半，甘遂一钱半，轻粉五分，共为末，每取一字，以温浆水少许，上滴香油一点，挑药在油花上，待沉下，却去浆水灌之，即名马脾风散。此方甚妙也。」《医宗金鉴》用五虎汤及一捻金下之。清道光间，江阴吴俯恬，名士瑛，著《痧疹论》。自述少时见一小儿，患温邪咳呛，渐至喘促胸高，声如曳锯，初不识为何病，有周某云「莫非马脾风乎？」询伊方治，则云忘之，嘱其查阅方书，竟未查出。越两日，症遂告败。吴由是勤求古训，久之乃得大惊散、牛黄夺命散、四将军散等方，笔之于书，然效否？吴初未识也。近来此症甚多，为小儿科第一恶症，多由温邪而起，其症外视初不凶恶，如《金鉴》所云「两胁煽动陷下作坑，及神气闷乱等症。」初俱不见，但喘促鼻煽，痰声渌渌而已。医者不晓，视为寻常之症，漫然与方，竟有不及终剂，猝然告毙者。知者或遵用《金鉴》五虎汤，以为平稳可法，然多不效。予曾用雄黄解毒丸救治两小儿，其馀能自作泻者，止用洋参、石膏、射干等剂，多能立效，以肺热移于大肠，故症势稍缓也。按此症在西医书中，即是气管支炎，为普通流行病，大人亦有，不独小儿。小儿多危险者，以其气力薄弱，不能鼓痰外出，必将气管闭塞而死，故其死最速，诚知此症由于气管支炎，其死由于弱不能涌痰，则于治法思过半矣。

霍乱  ***************************
王孟英《霍乱论》专主寒凉，力言姜附为必不可用，今世多宗其说，以视昔之执伤寒法，用五苓散、理中汤者，相去甚远。然近有一种瘪螺瘟，吐泻转筋，四肢冷过肘膝，十指螺纹深陷，用孟英法无一应者，惟白通加人尿猪胆汁汤及益元散可救，二方皆用姜附，而以苦寒为佐，盖非姜附不能回阳，而非苦寒则又格拒不入也。见此症之年，每与热霍乱并见，其症亦口渴喜冷饮，寒热真假，彼此极易混淆，宗孟英法者，治热霍乱辄效，而于瘪螺必无效。执伤寒法者，治瘪螺或得半效，而与热霍乱无不失手。然热霍乱不似瘪螺之险恶，即刮刺榻洗，取嚏饮冷诸法，皆能取效，不必读《霍乱论》者，始能救治也。若瘪螺症，当孟英著论时，尚未有此，故《霍乱论》在今日，非完备之书也。按瘪螺与霍乱，实非两症，但有阴阳之分，轻重有别。霍乱症在阳经，其势为轻；瘪螺症在少阴、厥阴，其势为重。霍乱之吐利厥逆，乃由阳经传入厥少，与伤寒传经热邪同例，瘪螺竟是阴寒直中，中于少阴，白通加人尿猪胆汁为主，中于厥阴，当归四逆汤为主。昔山阴田雪帆著《时行霍乱指迷》，谓霍乱转筋是寒中厥阴，宜用当归四逆加吴茱萸生姜汤，及艾灸关元穴，是真先得我心，《冷庐医话》详载其说，而孟英讥其纸上谈兵过矣。至谓果系寒犯厥阴，当用吴茱萸汤，不当用当归四逆通血脉以舒肌表，则是此君于厥阴病机及治法，并未究心。予尝谓伤寒厥阴病，是静脉中病，少阴病是动脉中病。少阴病篇白通汤、通脉四逆汤是温通动脉血而调整其循环。厥阴病篇之当归四逆汤是温通静脉血则调整其循环。霍乱之在厥阴，手足青紫，遍身青筋，正是静脉（血）停留之象，正宜归、芍、桂心、木通等温通血脉，血脉一通，危象自退，此岂吴荣萸汤所能比拟。近时西医治此，用盐水注射，正以盐能助血流通也。古书治霍乱亦用盐卤淋洗摩擦，及炒盐包熨心腹，但知有此法而未明其理，孟英妄解以为盐能散风火、化湿热，真不值一笑也。
分元1883年，即清光绪九年，德国特派医士告格赴埃及、印度，查究霍乱之症，始知系一种状如螺旋之微菌，据于病者之肠内蕴毒而成者。

口糜泄泻  ***************************
《金鉴》载口糜泄泻一症，为古书所无，其症上发口糜，下泻即止，泄泻方止，口糜即生，谓是心脾移热所致。口糜发时，晚用泻心导赤散，滚汤淬服。下泄泻时，早晚用参苓白术散，糯米汤服。若小便甚少，下利不止，则用茯苓、车前子二味等分，煎汤代饮。若服寒凉药，口疮不效，则为虚火上泛，用理中汤加肉桂，大倍茯苓，降阳利水，降阳而口糜自消，水利泄泻自止，可并愈也。予见一人患症与此同，医多不识，其人年五十馀，性急多怒，予断为肝阳所致，肝阳上逆，则生心火而口糜，肝阳下郁，则犯脾土而泄泻，见症在心脾，而上下相移之故，则全在肝，治肝则心脾皆在治中，似较《金鉴》为得要领，为用黄连、麦冬、灯心草、防风根，小剂煎汤代茶服之良已。后又因怒举发，有吴医某以技自荐，其人信之，当糜时，姿与寒凉，口糜止而泻不已，改用温补止涩，调治两月，如《金鉴》理中加桂之法。彼虽未见，而用药当与暗合，且与附子并进，卒至泻止而恶寒特甚，时在冬月，医疑挟感，用豆豉发汗，而汗不出，继用麻黄一剂，竟遂漏亡阳而逝。咎医用麻黄之误，而不知其误，早在附桂，附桂热药，服之而反寒，此正仲景所谓热深厥深之理。病本在肝，肝为厥阴，故见症如是，此时热伏己深，用发散之剂，煽动其焰，遂一发而不能制，理固然也。

疟疾日轻日重  ***************************
门人治一疟疾，一日轻一日重，来问于予，予曰「此《寓意草》所有，盖因时日乾支之衰旺，与人身相关，甲丙戊庚壬为阳，乙丁已辛癸为阴。喻氏所治之症，值阳日助正，而邪不能胜则轻；值阴日助邪，而正不能胜则重，固以理中汤运转胃阳而愈。」此他书所未道及，正可仿之施治。因询此人疟疾，乃阳日重而阴日轻，又询其发之迟早，则重者发于午后，轻者发于日哺，予曰：此与喻氏所治，适得其反，喻氏所治，得之饥饱劳佚，伤其阳会，故症治如是。此人当是阴分素亏，阳邪伤阴，故阳日助邪而重，阴日助正而轻。询之系吸鸦片者，阴亏可知，阳日重而疟作反早，阴日轻而疟作反晏者，盖湿热合邪，阳日则湿随热化，有宣通之机，故发之早；阴日热为湿伏，有闭遏之象，故发之晏，实则重非真重，轻非真轻也。门人悦服，因询治法，予曰：「此非一方可了。忆《医醇[黑曾]义》治疟法，初发寒邪，用辛温解散；次发热邪，用辛凉解散。此法令未有行之者，而此症正宜仿此用药。当发重之日，预服甘寒之剂以清暑，使重者转轻；发轻之日，预服苦燥之剂以化湿，使晏者转早。如此可以必效。」门人依法治之，果应手愈。逾十馀日，又匆促来问，言此人愈后，饮食已增，能出外游行矣。今不知何故，忽身汗昏督，不能自支，势甚可危。予曰「此症愈后，本少竹叶石膏汤一剂，故有此变。可急用此汤加浮小麦与服」。后果一剂而平。

附录：西瓜灰治肾脏水臌奇效方  ***************************
（录《聂氏家言选刊》）
有大黑皮西瓜于蒂部切去一盖，大如五寸碟，挖去瓜瓤，留皮约四分厚，每瓜内加入大蒜头（去梗连皮切片）十二两，阳春砂仁（去壳捣碎）四两，仍将切下之盖，用蔑签扦上，外涂酒罈泥约寸许厚，再敷以砻糠，用木柴青灰炙存性（约十小时许），研极细末，装入瓶中密藏，不令泄气，每服一钱，清晨或临睡时用开水送下。轻者数服即愈，重者十馀服。切忌荤腥、盐及面食，并须永不再食西瓜，倘食之复发，则不可治矣。（此药新制可用，愈陈愈佳。）


卷二  ——————————————————————————————————————————————————————————————————————————————————————————

膨胀  ***************************
《金匮·水气篇》有「五水」之名，而无膨胀一门，后世方书分水肿与膨胀为两证，而无石水、正水之目，不知正水即水肿，石水即膨胀，正水自喘，病涉于肺；石水腹满不喘，病涉于肝。《内经》谓肾肝并沉为石水病源，谓石水引两胁胀痛上至肺、胃脘则死。喻氏据《内经》病源之说，谓石水即胀病，其言至为有理。今人列胀病于水病外，不知胀病必有水，不如竞称石水之为当也。西医《内科全书》谓凡水膨，按病源而分轻重，且多缓起，若因肝体缩实而起者，有数月之久，须先考其肝病之源与病势，方能定其愈期。若因某脏腑略失功用而起者，则一、两个礼拜之期，自可成膨状，其愈期无因肝而起者之久，约数个礼拜，自可全愈，或因心、或因肺，因肝有患而起者，则病期不能预料，属肝部尤为特险云。今中医所称之膨胀病，即因肝有患而起之水膨，《金匮》所称为石水是也。石水《金匮》无方，后世如《三因》禹馀粮丸、《丹溪》小温中丸，《直指》人参芎归汤、《宝鉴》见蚬丸等方，多肝经药，足补《金匮》所未备，但亦未必皆效耳。

蛊胀  ***************************
张介宾谓膨胀中空无物（亦必有水，非真无物），多属于气；蛊胀中实有物，非虫即血。血蛊证，徐灵胎以唐人法用肉桂、黄连、人参、大黄、五灵脂为剂，当是此病正方。又治血必先顺气，有气结血聚，六脉弦滑而数者，先用苏合香丸，俟腰作痛，乃以硝、黄逐之，此项彦章法也。又有大腹消后，左胁露出病根一条，如小枕状，当以法涌其瘀血，更从大便泄之，其根始去，此喻江西法也。虫蛊之最骇闻者，如《赤水玄珠》所载，天生堂嫂，病膨三载，死后火葬，腹忽响如炮，见虫从腹中爆出，高二、三丈许，烧所之天为之昏，俄而坠地，细视皆蛔也，不下千万数，大者长尺余，虫腹中复生小虫，多则十五、六条，或十数条，或五、六条，其蕃息若此。又治王氏子腹胀大，脉滑数，唇红腹痛，又多嗜肥甘，因思诸凡腹痛者，唇色淡，不嗜饮食，今若此得非虫乎，授以阿魏积块丸，下虫数十，三下而愈。

水肿  ***************************
《冷庐医话》载湖州胡氏子患水肿，有教以黑鱼一尾，入绿矾腹中，烧灰服之，服后腹大痛遽死，按此本是古方，而难信如此。曾亲见一人水肿，诸治不效，或教服鸡屎醛骤愈，而两目至夜不能视物，此证俗名鸡矇眼，故疑为服鸡屎之故，不知然否。按高鼓峰云，有一种食臌，初起必先雀目起翳，医家不识，只治眼目，不知乃是臌之根也。据此，则知其证当是食，鸡屎醴原非正治，故病去而根不去耳。后闻其证复发，而且反愈，始信鼓峰之说不误，此事殆从经验而得，未易以学理解释也。

疸  ***************************
徐洄溪言疸之重者，有囊在腹中，包裹黄水，药不能入，非决破其囊，或提其黄水出净，必不除根，此等病当求屡试屡验，和平轻淡之单味药治之。专持古方，竟有全然不应者，按治疸单方，《东医宝鉴》罗列最多，徐忠可治黄疸，见其偏于上者，令服鲜射干一味，斤许而愈；见其偏于阴者，令服鲜益母草一味，数斤而愈。又凡有黄疸初起，非系谷疸、酒疸、女劳疸，辄令将车前根叶子合捣取汁，酒服数碗而愈。此殆所谓和平轻淡之单方也。予按人身惟胆汁色黄，黄疸必关涉胆经，而方书多未提及，何与至洄溪囊裹黄水之说，予不敢信，当质诸解剖家。

饮一溲二  ***************************
《内经》有饮一溲二之肺消证，不过言其溲便之多耳，且证属移寒，其人必不多饮，饮不多，故入饮一，溲倍出，故曰溲二，此一寻常症候不足奇也。自后人将此条列入消渴，一若大饮大溲，较之《金匮》所称饮一斗、小便亦一斗之消渴证尤重，殊为可笑，不知善食形瘦日消，善饮口燥口渴，《内经》只云肺消，不云消渴，何得混入消渴一门？何西池《医碥》固已辨之矣。继得王潜斋说，尤觉爽然，潜斋云：「饮多溲多，其常也，不可谓病。必其肌渐瘦削，始为消渴。」雄自幼至今，非酷暑不饮茶汤，唯浸晨必以淖糜为早膳，而昼夜小溲五、六行，既清且长，较一日之所饮，奚止倍出。体气虚寒者固然，设泥移寒之说，何以至今无恙乎？

嚏  ***************************
嚏非病也，而能去病，盖嚏中有发散意，与吐略同。仲景所谓客气内入，嚏而出之是也。刘河间谓外风欲入内，火推拒格，故发为嚏，有嚏则风邪随气而散，不能伤于经，是以伤风有嚏为轻。高士宗谓，时病将痊则嚏，嚏则经脉流通，病邪自散，又厥证得苏则嚏，嚏则从阴出阳，逆而复顺。中风搐则经鼻取嚏，亦是开通经脉之意。按《素问·遗篇刺法论》黄帝问五疫之至，如何可得不相移易，岐伯曰：「不相染者，正气存内，邪不可干，避其毒气，天牝从来，复得其往，气出于脑，即不邪干」。天牝者鼻也，邪自鼻来，复从鼻往，即搐鼻取嚏之意。今人患霍乱，仓猝不可得药，用开关散，吹鼻取嚏，往往有效，正与天牧从来，复得其往之意合。惟世虽有此法，不知实本《内经》耳。又有久病阳不宣布，不能得嚏者，当搏一嚏以取快，法用人参、乾姜、五味、菖蒲、薤白、半夏、橘皮、紫菀、桔梗、甘草煎服，立效。此王孟英验案。又有中寒家清涕善嚏，数年不愈，当以药止之法，用锺乳温肺，人参温中，黄耆实卫，鹿茸固髓，黄牛脑和丸，空腹服之即愈，此张璐玉验案。《内经》《金匮》虽言嚏欠元因，而无治法，录此二案，以备法程。

忧疾之疾  ***************************
昔桓虞有疾，在腠理而不知，遂至于大而不可救，此越人所骇叹，而为讳疾忌医者之同戒也。然或矜持太过，疾未至而忧其将成，已至而优其将深，且愈而忧其复作，则天君一乱，正气先馁，不病于病，反病于忧。富贵人偶有微疾，百计矜持，而神气不能骤复者，忧疾故也；贫下人不以微疾介怀，疾亦不能为患者，忘及故也。李瞻治一人，目肿火炎，而性最卞，愈躁而疾愈炽，非药可下，瞻谓曰：「子目易愈，此客火将流毒于股，不十日必暴发。」其人习闻瞻名，遂日以股为忧，至三日，以一药而愈，股亦无恙。或问其故，瞻曰：「性暴人患疾，每欲急愈，火上攻目，移其意以忧下，即易疗。」今之患疟疾者，谓有疟鬼，每于未发之前，避匿他处。如高力士至功臣阁逃疟，真愚妄可嗤，然竟有因逃得愈者，盖多其忧疾，忘以忧鬼，而反与疾相忘也。又截疟用符咒及诸造作，亦能有效，盖其证本轻，而又冀有神护，正气骤旺，积忧顿损也。巫医亦能医疾者，盖假神护之说有以释其忧也。医之名高难致者，往往聆馨颏顿喜，而疾遂衰其半，亦有恃无优之效也。又有病至危笃，知忧之无益，甘心待死者，其病恒不死，慼慼然惟恐其死者，则恒不免于死。《淮南子》曰：「执狱牢者无罪，当死者肥泽，刑者多寿，心无累故也。」然则为医亦多术矣。陈藏器曰：「以和养心，以禳去灾，以言笑畅情怀，以无为驱滞著，岂专于药石针灸之閒哉。」

疑疾之疾  ***************************
疾有真者、有幻者，幻者由心造，杯弓蛇影，往往弄假成真，《北梦琐言》载唐时京城医者，治一妇从夫南中，曾误食一虫，常疑之，由是成疾，频疗不损，医者知其所患，乃请主人姨奶中谨密者一人，预戒之曰，今以药吐泻，但以盘盂盛之，当吐之时，但言有一小虾蟆走出，然切不可令疾者知其诳给也，其奶仆遵之，此疾永除。《莱芜县志》载朱包蒙治冯某迂腐善疑，患疯痛，自谓疮毒，积忧成疾。公曰然投药发泡十馀，其疾顿痊，或询之曰：「是本非疮，既疑是疮，不令实见疮形，疑不释也。」《儒门事亲》云：昔闻山东杨先生，治府主洞泄不已，杨初未对病人，与众人谈日月星辰缠度，及风雷云雨之变，自辰至未，而病者听之忘其圊。杨尝曰，治洞泄不已之人，先问其所好事，好弈者与之棋，好乐者与之笙笛，勿辍。盖疑疾而疾至，忘疾而疾亦旋已，岂惟洞泄然也。《庄子》：齐桓公田于泽，见鬼而反，误治为病，数日不出，齐士有皇子台敖者，以为是名委蛇，见之者霸，桓公辗然而笑，不终日而不知病之去也。王子《近思录》，有人眼病，常见狮子，伊川先生教他见狮子则捉来，其人一面去捉，捉来捉去，捉不著，遂不见狮子。有人自畏尖物，明道先生教以室中率置尖物，使之见熟，而知尖不刺人也。则知畏者妄，而不复畏矣。此与张子和治惊，同一妙用。夫病变万端，生于疑而成于忧者何限，医者、病者不知以理胜之，而徒恃汤药，抑未矣。

经水  ***************************
经水先期主热，后期主寒，常理也。而赵养葵云：「有不及期而无火者，有过期而有火者，不拘于一定。」予按不及期而无火者，气虚不能摄血。赵氏谓宜补中汤者是也。过期而有火者，因热耗血，血少故行迟，蒋仲芳治姚氏妇之证是也。经来紫黑属热，淡白属寒，亦常理也，而赵养葵谓色黑亦有虚寒，叶天士谓血黑亦有风寒外乘者。沉尧封谓尝见元和一妇，经水过期而色淡，服肉桂药而致死，王梦隐谓色淡竟有属热者。

经闭  ***************************
陈修园治朱紫坊黄姓女，经闭泄泻，便后带血，主《金匮》黄土汤，以赤石脂易黄土，乾姜易附子，每服加生鹿茸五钱，连服八剂，泻如故而经通，又五剂，泻血俱止，以六君子汤加乾姜收功。因引喻氏治杨季登女经闭用龙荟丸一案，为一虚一实之对子，备载所著《女科要旨》中。予按血枯经闭，无血可行者，方为真虚。修园及喻氏所治两证，只有寒热之分，并无虚实之别。喻氏所治是血热，心气不得下通，东垣所谓阴为阳搏，洁古所谓当泻心火者，即是此证。观其汗出如蒸，与倒经正同一例，盖汗从血液中排出，血亏焉能作汗，血热是以汗多，故喻氏谓此证可疗处全在有汗，折以苦寒，应手辄愈。亦即东垣主用凉血，洁古先治心火之意。修园所治是血寒凝涩，涩则不能循经，而从他道错出，与置豆斗中勤荡宛转，稍缓即出同理，（详见二卷失血门）。观其无血行经，便复有血，其非真虚可知。遇喻氏必曰，此证可疗处全在便血，修园不知，故用药则是，议病似逊。夫同一经闭，一则血热而从汗泄，一则血寒而从便泄，此即西医所谓代偿性月经也。故病皆可起，设真虚而无血可行，非大补其真阴不可，若修园所用之药，又岂虚证所宜。又按妇人有经闭不行，而不为害者（暗经不在此例），有虽按月勉强一行，而不为吉者，此事惟王潜斋知之，他书罕能道及。

卵珠  ***************************
女子受精成胎，全在卵珠。卵珠生于卵巢，而外有胞，每月熟一个为常度，亦有成熟两个者。月经之行，即为卵珠成熟之征候，月经将终，则为卵珠裂胞而出，入输卵管，将卵中所藏胚珠为裂脱出，预留一隙，则以为精虫摄入之路，然后前进而达于子宫，造成一种巢状，约留六日乃至十日，在此期内一遇精虫闯入，即吸收而营养之，是为妊娠。若期内不遇媾合，则卵珠由子宫口部脱出而下膣腔，不能成孕矣。中医不知卵珠之说，故论收胎多主男精女血，不知血是养胎者也。今竟说成精血混合而成胎，岂非谬误。又如褚氏以精裹血、血裹精分男女，东垣以精胜血，血胜精分男女，此等尤为无稽。卵珠成熟而受精，则为妊娠。故妇人无子，不得不注意于卵珠之营养与分泌。卵珠位于卵巢，而藏于滤泡，其营养一以滤泡内所含之白液为主，白液吸尽则卵珠成熟，滤泡外壁，通过多数微丝血管，血管充溢而破裂，则胞乃紧满而突出于巢之表面，卒乃破其被膜，乃巢之表层而分泌卵珠，其分泌正为月经潮来，子宫黏膜剥脱之候，而卵珠即由输卵管以达子宫，与黏膜之新创面相附著，以受精虫之摄入。由此观之，卵珠之营养在白液，卵珠之分泌在血液。以中医学理解释之，则白液者水也，血液者火也，水为体而火为用，壮水益火，治各有宜。古方治无子多主虚寒而用温热，其方之最佳者为秦桂丸，荫丹溪力言其误，予谓此方用桂、附，姜、辛等味，力能鼓荡血液而助分泌之用，以治血寒凝结，卵珠不能裂胞而出者，可以取效。若血热，则非所宜。又况白液不足，卵珠失其营养者，更何以概施！

妊娠  ***************************
妇人受妊，有难以常理测者，经不通不能受妊，此常理也。然汪石山治妇产后年馀，经水不通，首夏忽病呕吐，手指麻痹，声哑而哕，医皆视为风病，汪诊其脉细而近滑，尺按不绝，便断为妊娠恶阻，治之果愈。又有一生不至孕，晴经者，是经不通，亦受妊也。妊后经即不行，亦常理也。然薛立斋治一妇，妊娠三月，其经月三、五次，儿大方止。张景岳治一妇，妊娠，经三月方止。王孟英治黄岭吉室人，妊后四月经始停，娠始显，娩如期。又有月月行经产子者，书名「胎盛」，俗名「垢胎」，是妊娠亦能行经也。能受妊者必无病，亦常理也。然江篁南治游让溪夫人，病新愈月馀，即受妊。汪石山治二妇病鼓胀，大如箕垂如囊，无药可救，后皆因产而亡。王孟英治金碗香媳平产后营分不摄，季夏渐愈，仲秋诊其脉，已有孕矣。治石诵义室，脘痛甫愈，适汛逾期，亦断为孕，已而果然，果病体虚体亦能受孕也。凡若此等，理则反常，在事则恒有，当其胎孕未显，求诊于医，苟非指下了了，安能见有于无。此外，更有血欲凝而暴竭证，初非有脉可验，医不知此妄投汤药，此犯景岳暗产之戒，又《女科辑要》载钱鹄云之室得厥症，治愈后生一子，计其得病之时，乃受胎之初月。钱彬安之室，得咳呛涎痰，脉细数之症，吴门叶氏谓是百日劳，不治，浦书亭取六味丸料与服，病愈而胎始显。汪石山诊一妇，孕五月，右脉大于左脉，谓是女孕，彼则喜曰：「我男胎矣，往岁有妊，尊甫先生诊云，亦谓右脉浮大，当是女子，孕后生男，今妊又得是脉，可知为男矣。」后果生男。王孟英诊周光远妻，右寸关忽见强大滑疾，上溢鱼际，询知汛愆半月，曰：「妊也，并可必其为男。」闻者疑之，王曰：「肺象乎天，今右寸脉强滑上溢，岂非本乎天者亲上耶。后果举一子，脉书之不可泥如此。

过用不产  ***************************
《病源论》妊娠过年不产，由挟寒冷，宿血在胞而有胎，冷血相搏，令胎不长，产不以时，予观书传所载，古之伟人，如符坚则十二月生，刘朔则十三月生，帝尧及昭帝则皆十四月生，刘聪则十五月生，又《产育宝庆集》云：妇人怀胎，有七月、八月、九月而产者，亦有经一年至二年、三年、五年而后产者，盖人之生，阴注阳定，自有时日，不可改移，今必拘以十月，似为未尽，据此，则《病源》云云，未为通论。证诸生理学家之说，胎儿至第四个月男女已别，爪发始生。至第七个月，头毛密生，睾丸渐下，瞳膜渐消，此时产出之儿，已能续其生命，故七月生子，固不为异。至迟产延至十数月者，证以西说，亦所恒有，惟迟至三年、五年实属骇闻，然造化之奇，每有不可以常理测者，萧慎斋目为不经则过矣。又按潘温叟治一孕妇，孕五岁，一妇孕十有四月，皆未育，公视曰：「疾也。」作大剂饮之，孕五岁者，堕肉块首余枚，有眉目状。孕十四月者，堕一大蛇，而皆愈。许裕卿治一妇孕十七月不产，问诸情况，果孕非病，但云孕五月以后不动，为主丹参一味令服，两旬余，胎下已死而枯，张石顽治马云生妇，孕十三月不产，脉来微结，为处十全大补汤，服至二十剂而下，胎枯色白，据此，则过期不产，有怪胎、枯胎，临证又不可不审也。

产后奇证  ***************************
丹溪、立斋医案，有产后产下一物，如手帕者，有下一物如合钵者，有二歧者，有出肉线一条者，有子宫损落一片者，其在人身，果系何物，丹溪，立斋均无确见，然究其致此之由，则气虚血脱四字，足以赅之，故立方处治，不过参、耆、归、地，加以升提收涩之品。所谓知其要者一言而终也。丹溪有产后当大补气血，虽有馀证，以未治之之论，殆为此等而发，当时得心应手之馀，不觉有此满意语耳。又窦梦麟治一妇，因骨梗呕吐，吐见一物，脱出口外二尺余，形如小肠，阔五分，内有未化食物，或云即是小肠，而肠不能出于口，窦氏谓是肺系，而肺系内不能容食，虽经治愈，理终不明。

生化汤  ***************************
会稽钱氏生化汤，自景岳而传，陈修园谓不拘半年、正产，虽平安无事，俱宜服。近世所传《傅氏女科》伪书，于产后门专以此方加减，至于乡僻之区，不及延医，往往照方撮剂，以之行瘀，亦自有效。独王梦隐起而辟之，立言未免过激，然亦不可以少此一说。考原方本有熟地，即四物汤去芍药，加桃仁、乾姜、甘草，其去芍药者，盖泥于酸寒伐生气之说，然熟地阴腻，弊更甚于芍药，其乾姜一味，在制方者，盖取阳生阴长之义，正是得意之笔，然当亡阴血虚，孤阳独盛之时，原无取乎乾姜之生阳，而正不可少芍药之益阴，用方者不可不知。

产后郁冒  ***************************
《金匮·产后篇》首列小柴胡汤，陈修园《医学三字经》竟云「小柴胡，首特笔。」居然以小柴胡为产后第一正方，错解古书，误人不浅，兹备录《金匮》原文，而解释如下：
原文云「产后郁冒，其脉微弱，呕不能食，大便反坚，但头汗出，所以然者，血虚而厥，厥而必冒，冒家欲解，必大汗出，以血虚下厥，孤阳上出，故头汗出，所以产妇喜汗出者，止阴血虚，阳气独盛，故当汗出，阴阳乃复。大便坚，呕不能食，小柴胡汤主之。病解能食，七八日更发热者，此为胃实，大承气汤主之。」
按原文当分两段解，自产妇郁冒至阴阳乃复句为一段，是论产后郁冒之正文。大便坚以下为一段，是以郁冒症之大便坚，呕不能食，另详外感证治，盖谓郁冒证之大便坚、呕不能食，自宜损阳益阴，不必拘拘治呕及通大便，若由外感风寒而得之大便坚、呕不能食，当以伤风治法，先以小柴胡汤止呕，呕止而大便仍不行，再与大承气下之，即《伤寒论》先与小柴胡汤以解外，后以柴胡加芒硝汤主之，同一用药之例。且病能解食，七八日更发热云云，玩一更字，可见此证先必发热无汗，病解是得柴胡发汗而解，其为外感风寒无疑，与郁冒证之自然汗出不发热者不同，惟呕与不便与郁冒相似，故类及之，以见实证从实治，不必因产后而顾虑也。然则郁冒无治乎？冯梦瞻云头汗过多，谓诸症亡阳，若产后阴气太虚，正喜其亡阳与阴齐等，此薛氏之谓可勿药而愈也，薛氏此言似有病语，实则本诸《金匮》产妇喜汗出一语，此喜字，即勿药有喜之意，间有不得不服药者，不过养血滋阴，其方自可意会，仲景不言者，无庸言也，孰意不言，后人意遂不知，至吴鞠通氏始稍有发明，亦可见古书之难读矣。

旋覆花汤  ***************************
《金匮》旋覆花汤，治妇人半产漏下。自来注者皆不晓其义，或遂疑为错简，以方中无温补药也，惟尤在径云「肝病不宜温补。解其郁聚，即所以补；行其血气，即所以温。」王晋三注云「旋覆花汤，通剂也，治半产漏下，及通因通用法」。二注颇悟立方之旨，盖方为气实血热者立，其治半产漏下，未必果能胜任，以之调理气血，实无出其方右者，旋覆旋转大气，全葱通调营气，新绛引气药于血脉中以奏功，绝不用归地等阴腻之品，而实为女科第一妙方。惟叶天士颇知採用，盖深悟气为血帅之理也。晋三自谓尝于此方採用新绛、青葱，加理气血之品，移治郁结伤中，胸胁疼痛等证。予谓此方之妙在旋覆、青葱，不在新绛，新绛不妨代其他血药，若旋覆旋转大气，则非他气药所能代，晋三採用此方，既加理气之品，何以反去旋覆，既加理血之品，何必又用新绛，未免轻重倒置矣。

女疝  ***************************
张子和云「女子血瘤，月事不行，行后小腹有块，或时动移，前阴突出，后阴痔核，此女子之疝也。但女子不谓之疝而谓之瘕。」予按《金匮》妇人门有绕气寒疝之语，是女子称疝古书有之，子和未深考耳。王肯堂《医镜》云「妇人小腹近阴处，并结胀痛，或皮肉顶起如鸡子头者，乃寒气聚于厥阴所致，是为阴疝，宜以官桂为主治，佐以木香、槟榔、青皮、大腹皮、大小茴香、香附、乌药之类煎之，磨沉香五分，空心服。」又王汉皋《医存》云「妇人两胯忽生软核如鸡子大，兼之脐旁引痛者，乃女疝也，非鱼口便毒，用四物加疝药。」。

二便俱从前阴出  ***************************
喻氏治姜宜人奇证，二便俱从前阴出，病起脱血之后，断为血脱气乱，然后水穀舍故趋新，舍宽趋隘，又谓幽门以渗血之故，酿为穀道，辟为坦径云云。此说殊涉含糊，以愚度之，必是脱血之后，有离经未尽之血阻塞直肠，使粪秽不得从其故道，势必另辟一门穿漏而出，非由气乱而然，亦与幽门无涉。又按张石顽治一妇产后惊骇，五六日恶露不行，腹胀喘满，大便从前阴出，以芎归汤加莪术、肉桂、焦楂，一服恶露通，而二便如常。又治一女方四岁，新秋患血痢而稀粪出于前阴，作冷热不调食积治，与五苓散，服香连丸，二剂而愈。观此两案，亦是瘀阻直肠之症，一系肠垢所瘀，一系恶露连累，但俱属暴病，与姜氏之得于久病者虚实不同，故皆治愈。虽然治愈，而所以然之故，石顽亦未知也。又有大肠生痈，以致粪秽从前阴漏出者，王仲言《挥尘馀话》载李生治一妇，肠中痛不可忍，大便从小便出，切脉时觉芤脉见于肠部，作肠痈治以云母膏为丸，黄耆汤下，下脓血数升而愈。此与瘀阻症同，盖痈肿亦能致直肠阻塞也，若无阻塞，则粪秽断无舍故趋新、舍宽趋隘之理。姜氏之证，若用补血通瘀，或者亦有生理，恨不起喻氏而质之。近有一女子生而无粪门，大便从前阴出，年已十八九矣，此正喻氏所谓舍故趋新、舍宽趋隘者，然竟习以为常，至今无恙，亦一奇也。按方书云「小儿初生无粪门者死。一云必假物以开之。」曾亲见一小儿，初生无粪门，大便不得出，腹胀如臌，青筋隆起，已垂毙矣。检《医宗金鉴》有银针挑拨之法，一时无善手术者，乃延东医某君，以刀开之，粪出而愈。

阴吹  ***************************
《金匮》云「胃气下泄，阴吹而正喧，此穀气之实也，膏发煎主之。」吴鞠通云「饮家阴吹，橘半桂苓枳姜汤主之。」按西书载有会阴破证，有辩护士某，其妻久患此症，常于阴际发出一种微音如穀道中之通气者，经医诊断，始知系会阴破裂，其局部常有空气通入其中，故动作起居，不免时发微音耳。古人所谓阴吹，不知是否即会阴破证，乃从胃气论治，玄乎玄乎！

目  ***************************
目有水火之分，气血之异，景岳云「凡目病，非火有馀，即水不足。」吴昆云「眼者肝之窍，得水则荣，失水则枯。」古方如益阴肾气丸，疗本滋肾丸，治肾虚目暗，此补水法也。刘河间云「目病属火。」张子和云「目不因火则不病。」治火之法，在药则咸寒吐下，在针则神庭、上星、囟会、前顶、百会五穴，此泻火法也。《内经》云「气脱者，目不明。」丹溪治目暴盲，主用参膏。陈远公治目痛，用小柴胡汤加参苓，气足则邪易去汗易发。古方补阳汤，治青白目翳，首重参耆苓术甘温益气，此补气法也。《内经》云「目得血而能视。」河间云「眼之为病在脏，则为里，当养血安神定志丸，妇人干熟地黄丸。」戴复庵治目赤肿痛，用四物汤加酒蒸大黄、赤茯苓、薄荷叶，此活血法也。然补水而肝肾有痹气，又宜兼通其痹，如真人明目丸，川椒与二地并用是也。泻火而火郁内攻，又宜兼散其郁，《医统》谓散热为治目之要，苦寒剂中宜加辛温是也。补气而气为痰阻，又宜先理其痰。河间谓目昏涩者，由胸中气浊上行。子和治目，有用瓜蒂散频频涌吐之法是也。活血而血为瘀停，又宜先通其瘀。孙兆治卫十人眼疼，通其经而疾愈。海藏治妻侄女目疾用温目丸，下黑血块，目愈而翳消是也。古人治目，法亦备矣。乃黄玉楸自因目疾为庸工所误，遂归咎古人，其实古人何尝喜以寒凉立论，而桂附热药又何尝不用耶。

口疮  ***************************
王肯堂治许久薇口糜，谓非乾姜不愈，卒如其言。又从子懋銛亦患此等极危急，热甚欲饮冷水，与人参、白术、乾姜各二钱，茯苓、甘草各一钱，煎成冷服，数服乃已。尤在泾谓此事是脾胃虚衰之火，被迫上炎，作为口疮。其说盖本诸丹溪，丹溪谓口疮服凉药不愈者，此中气不足，虚火泛上无制，用理中汤，甚则加附子。予以为此非虚火，乃郁火耳。观丹溪先言服凉药不愈，若是虚火，不但不愈，必增他变，此乃仅仅不愈，明系火为凉药所逼，无有出路，必以热药发之，始得宣泄而愈。此与《瘟疫论》所云「疫证误服凉药，继则四肢厥逆，更医投附子而愈。」非为治病，实以治药，同一机宜。王肯堂所治两证，其先亦必过服凉药，因其不愈，故藉乾姜以治药耳。尤氏不悟，谓是虚火，又谓此证必饮食少思，大便不实、手足逆冷、肚腹作痛，全是想当然语，实则肯堂所治，未必如此，观其从子懋銛一证，既云热甚欲饮冷，则断非饮食少思、大便不实可知。

古今病证不同  ***************************
病之号以万，不特中西不同，既就中言中，亦有古今之异，有古有今无者，如阴毒、阳毒是。有古无今有者，如痘疮及种种新流行病是。有古人视为重要而今不恒见者，如真中风、真伤寒是，有古人混为一证，而今宜分别者，如《金匮》下利门，混泄泻、滞下为一类，《伤寒论》混五种伤寒为一类是。夫古有今无，不必泥古；古无今有，理直从今；古人视为重要，而今不恒见，不必牵合以附会；古人混为一证，而今宜分别，自当竟委以穷源。乃有拘泥之徒，不知气运有推迁，简册有错乱，是古非今，自欺欺人，及施诸实验，在在抵悟，则又有人起而驳之，由是空言愈多，实益愈少。明清以来，充栋医经，大半皆是此类，支离穿凿，令阅者徒费目力，此亦中医之厄运也。又有名证不符者，如小儿痉病，名曰惊风；夏月中风，名曰阴暑，以之论治，焉能不误。又如食不得入，名曰膈气，其实只是胃病，与膈无涉也。二便易位，乃名交肠，其实只是大肠、膀胱间事，与小肠无涉也。名不正则言不顺，中医际此未运，欲拨寒灰扬新火，当自正名始矣。

古方分两  ***************************
古方分两之重，较之今日，奚啻数倍，说者谓古今权量不同，而考据最精者，推《吴医汇讲》中所载王朴庄之说，谓古方一两准今之七分六釐，一升准今之六勺七抄，似可据为定论。然何以解于不用分两，而以枚数计者，如《伤寒》方中，每用大枣十二枚，杏仁七粒，栀子十四枚，枳实五枚之类，此等物类，岂亦古小于今耶？要知古方分量本重，盖体质既殊，药味又少，且寓多备少服之意，故分两不得不重，卢不远云「《千金方》用药，动则数斤习见，吾侪不过两许，令人不敢动手，薛立斋案又进一步，盖病重剂亦重，杯水车薪，将如窦材所云「养杀人」者矣。

脉  ***************************
《难经》为言脉之祖，然观《扁鹊传》自言其为方也，不待切脉、望色、听声、写形。言病之所在，闻病之阳，论得其阴；闻病之阴，论得其阳。病因见于大表，不出千里，决者至众，不可曲止也。《传》中传载数案，于貌太子则闻而知之，于桓侯则望而知之，均未尝切脉，盖阴阳之理明，则借脉可以合病，舍脉亦能辨证，此神而明之之事也。西医不重诊脉，大旨不过以指之压力，试心力之强弱而已，然有一理，则无间于中西者，如舒高第云「无病者之脉，合度而不过满，能压住之，在指下缓缓抬起，夫缓缓抬起，即中医所云「有胃气也」，有胃气故为无病，即有病亦易疗。《内经》诊脉以胃气故为无病，即有病亦易疗。《内经》诊脉以胃气为本，此所谓一言而终也。脉之至数，中医候以呼吸，呼吸一次脉四至者为平人；西医候以时计，谓平人每分时脉应七十二至，此中西医诊法不同也。然用中医呼吸法，每分时所得平脉，亦在七八十至之间，盖人之呼吸每分时之平均数约十八次至二十次，十八次以四乘之，恰得七十二，二十次以四乘之，恰得八十也。西医验得老年之脉，恒达于八十，至女子比男子恒多七八至，是七十二至乃至八十至皆为无病之脉，分脉于十八次、二十次之呼吸间，止合四至为平之说，此中西诊法不同而同者也。又中医有闰以太息之法，诚以呼吸有短长，则至数有参差，故仿历家归馀于闰之例，得四至者为平，得五至者亦为平，此又定法中活法也。
西医言脉之至数，于年龄、男女、身容、作息有相关之故，大抵自幼至壮，脉渐减少，及其向衰，脉渐加多。形长较形短者减少，女子较男子加多；偃卧时较坐时减少，立时较坐时加多；朝时减少，夕时加多；饮冷者减少，食热者加多；偃息时减少，运动时加多；优时减少，怒时加多；寒气减少，暑气加多，此皆法外案也，医先察此，方不为所淆惑。且由此说反之，应加多而不加多，虽得平脉，而实近于迟；就减少而不减少，虽得平脉，而实近于数，此又法外法也。《内经》言人一呼脉一动，一吸脉一动，曰少气，此种脉若在一分时内计之，呼吸得二十次，脉仅得四十至矣。然观西医书，言法王拿破崙，英将究材登，为当时代名人，其脉每分时不外五十至，间有每分时脉仅四十至乃至三十至者，亦无甚病。西医言身无病时之脉，间亦有乱，或有歇止，在病时反能合度，病愈后又有歇止。明王文恪公《震泽长语》云「徐文定公为詹事时至苏城，闻王时勉名医也，令诊之。时勉既诊，以公脉有歇，至不敢言。公曰，吾脉素有异。时勉曰，如是无妨。」是脉固有生而歇至者，窃忆家鉴湖伯，素无病，一日戏以脉索诊，令觇体之虚实，诊得脉四五至一止，或七八至一止，于缓中见之，脉书谓缓止曰结，乃阴凝之象，谓必痰湿为患。伊初不信，逾年秋末，自江西寄一函，言夏间大发湿气，头肿目突，面部时流黄水，三昼夜不止，易数医方能获愈。愈后旋又病疟，颇为所困，病后至今，尚未复原云。」据此，则隔岁之诊，固已预兆病机，但当时不觉耳，可见无病而得歇至脉，必有隐藏之疾，待时而动，非真无病也。至西医谓歇至脉在病时反能合度者，盖病邪外发，本脉自显也。愈后又有歇至者，病有遗留馀邪仍结也，岂可概视为生成固有之事而忽之。脉有反关者，有一手有脉，一手无脉者，寻按列缺穴分亦不应，叩其夫，知有孕时医诊亦言无脉，汪曰此由禀赋本来脉不应也，无足怪，可见天下事变出无穷，果难一一以常理测也。王汉皋云：「医人三指头内亦有动脉，须心有分别，勿误作病人之脉。」此事未经人道。

太素脉  ***************************
《太素脉诀》，专言人之穷通贵贱，所作歌括多俚语，全无理趣，然古之善太素脉者，能察父脉而知子贵，察夫脉而知妻亡，其应如神，虽以王荆公之学识，犹为所惑。予观景岳《矫世惑脉辨》，力辟其妄，且引巢氏之说曰：太素者，善于相法，持假太素以神其术耳。

色诊  ***************************
《内经》色诊，大抵忌滞晦，而喜光泽，然有无故面色忽呈光泽者，非吉兆也。《温公诗话》云「梅圣俞之卒也，宋之才曰，比见圣俞面光泽特甚，意为充盛，不知乃不祥也。时韩钦圣面亦光泽，沉文通指之曰，次及钦圣矣。众皆尤其暴谚，不数日钦圣抱疾而卒。」

辨舌  ***************************
偶阅《大陆报》有觇舌断病法，大指谓旧时理想，以舌之生苔，为消化器不良之一种征验，近时科学发明，知古之生苔，不尽由此，如积劳失眠，过伤目力，及神经瞀乱忧郁过度之人，往往生浓之舌苔，因舌苔乃头盖骨底盘破碎后所生故也。予按消化不良与神经病，皆能生浓厚之舌苔，以吾所得于经验者言之，则同一浓厚之苔，而在消化不良者见之，可断其为宿食，在患神经病者见之，可断其为积痰，痰与食皆能令舌苔增厚，且色之黄白，质之燥润，尤当细辨，以为虚实寒热之征验。中医古书，皆详于切脉，而略于觇舌，及敖氏《伤寒金镜录》出，始于外感门中开觇舌一法，只以舌证，不能脉辨，为千载不偶之秘书，至叶天士著《温热病论》验舌之法，尤觉浅而易知，简而易守，虽未由以今日学理解释其所以言之故，然既切于应用，固百世不能废也。又高士宗《医学真传》亦有辨舌一篇，大致以舌红为正色，以黄苔为虚寒，其说与诸家相反，盖经验不多而又好为高论以欺人耳，其说不可从。

寒热表  ***************************
用寒热表者，验得身热，有左右高低之不同，便知其系半身不遂，即瘫痪与脑部等之病证，据此可见中风是冷热二气左右相引，亦犹空气因冷热不均而生风，故仲景论中风，以正气引邪，或左或右为言，而药则寒热并用也。验得热证，如感冒、伤风、发热等，自始至终，皆有一定之准则。及其朝夕加减之轻重，绝无忽然变迁骤加速减者，据此可见六淫为病，营卫气血有浅深，表里上下有次第，用药不可混乱也。验得热证，于急愈后其热度往往退至常人之下，数日复原。据此，可见热证愈后，不可过用寒凉，致令阳气衰微，精神难复。验得小儿身热常在顷刻之间而加高，不可遽认为必发大热证之先兆，此乃暂时之热，不久便退，据此可见小儿阴弱，热度易升，每多痉厥，又可以见稚阳未充，虽有大热，不可恣用寒凉，而伐生生之气也，他如饥饮劳扶，忿怒思虑，皆于热度有相关之事，切脉之工，须参识此意。

经脉  ***************************
《灵枢》五十荣云「人经脉上下左右前后二十八脉，周身十六丈二尺，呼吸定息，气行六寸、二百七十息，气行一十六丈二尺，一周于身一万三千五百息，气行五十荣于身。」《脉度》云「手之六阳，从手走头，长五尺，五六三丈。手之六阴，从手至胸中三尺五寸，三六一丈八尺，五六三尺，合二丈一尺。足之六阳，从足上至头，八尺，六八四丈八尺，足之六阴，从足至脑中，六尺五寸，六六三丈六尺，五六三尺，合三丈九尺。蹻脉从足至目，七尺五寸，二七一丈四尺，二五一尺，合一丈五尺。督脉任脉各四尺五寸，二四八尺，二五一尺，合九尺。凡都合一十六丈二尺。据此则是二十八脉，一十六丈二尺，周而复始，阴阳相贯，如环无端明矣。而《难经》本荣气篇之文，谓荣气之行，始从中焦注手太阴、阳明，阳明注足阳明、太阴，太阴注手少阴、太阳，太阳注足太阳、少阴，少阴注手心主、少阳，少阳注足少阳、厥阴，厥阴复还注手太阴。考《灵枢·经脉篇》十二经经脉之行次亦同，是十二经自为循环，何得又有任督蹻四脉以间之，然无任督蹻四脉，则不合于周身一十六丈二尺之数，即不合于一万三千五百息，气行五十荣于身之数，两说互异如此。且据五十荣及脉度之说是分十二经为二十四脉，先后相续而行，据《脉经》及《难经》之说，是合二十四脉，为十二经脉，左右相併而行，十二经脉之行次始于手太阴，终于足厥阴，二十八脉之行次，则又何始何终乎？此古书所以不可尽信也。

络脉  ***************************
《灵枢》谓络有十五，十二经各有一络，加任之尾翳，督之长强，脾之大包，是为十五络。越人翻《灵枢》旧案，易任督二络为二蹻络，其说固不足凭，然《素问》有胃之大络，名曰虚里一节，《灵枢》不言，是《灵枢》有遗文也。李东垣谓当增胃络为十六络。喻嘉言谓十五当并八奇经，合为一络，再增胃之一络，合于十二经络及脾络，仍得十五络之数。予谓东垣固属武断，嘉言亦甚牵强，《灵枢》明分任督为二，令并八奇经，为一何所据而云，然如谓胃之一络，无处安置，必如是配合，方有著落，然脾胃相连，脾络既名大包，安知不并胃络而亦包之，合八奇经为一，如何合脾胃为一之为得也，要之经络之说，古人当别有据，后世无从查考，阅近世人体解剖图，动静脉管，纵横交错，如网之络，若以十二经十五络之说，为之支分派别，不啻治丝而纷，则古书似不可信，然针科所传铜人图，按穴疗病却有奇效，则古人又自不妄，予意经络云者，是指无形之气道，不在有形之血管，虽精于解剖者，无从测其底蕴也。

甜肉经  ***************************
美车柯为良氏讥吾国医书无甜肉经，夫甜肉经即东医所谓□脏，□脏即吾国医书之所谓脾也，其汁甜，故书曰其味甘，甘先入脾，其汁入胃化食，故曰脾伤则不磨，其位置横贴于胃后，故曰脾与胃以膜相连，其体质极柔软，故曰阴中之至阴。然则吾国之所谓脾，即是□脏，即是甜肉经。李东垣以善治脾胃著称，后人翕然宗之，是吾国之视甜肉经，与胃并重也，至胃之左侧，有一大腺，色深紫，西医谓之脾者，此乃《医林改错》所谓总提，不名为脾也，柯氏误以吾国所谓脾者，是指此物，遂疑吾国医书无甜肉经，抑知吾国所谓脾，乃在彼不在此乎。

膻中  ***************************
李士材曰「膻中者，包络之别名。」此语大误。《内经》所谓膻中，是指横膈膜，腹中呼吸，全以膻中为主，吸时则收缩而扁平，呼时则复旧而隆起，腹腔之容积，因之而伸缩，故《内经》称为气海，为人身重要部分。包络是心外衣，与此绝然不同，何得为膻中是包络之别名？然《内经》有时又云「膻中者，臣使之官。膻中者，心主之宫城。」此则是指包络，盖膻中、包络，《内经》往往混称，宜士材有此误会也。

三焦  ***************************
三焦或云有形或云无形，纷纷者久无定论，然按《灵枢》云「密理厚皮者三焦厚，粗理薄皮者三焦薄。」又云「勇士者三焦理横，怯士者三焦理纵。」又云「上焦出于胃上口，并咽以上，贯膈而布胸中。中焦亦并胃中，出上焦之后，泌糟粕，蒸津液，化精微而为血。下焦者别回肠，注膀胱而渗入焉。水穀者居于胃中，成糟粕，下大肠，而成下焦，渗而俱下，济泌别汁，循下焦而渗入膀胱焉。」夫既有厚薄纵横，又各有其部位，则有名无形之说，固不足据。陈无择谓三焦有形如脂膜。袁淳甫以人身著内一层为三焦。李濒湖谓核桃之形有似三焦。已隐隐将三焦形状指出。他如东垣、景岳辈，既不敢从《难经》《脉诀》之说，谓其无形，又不敢凭想象之见，信为有形，遂发三焦有几之疑问，真乃扣盘扪烛之谈。王清任曾亲见脏腑，当知三焦之所在，无如见其形不知其名，譬如访一素未谋面之人，遂乃失之交臂也。蜀天彭唐容川著《中西汇通》医书，虽多牵合附会，识见单简，惟解三焦即是连网，与陈无择等说颇合，而尤为详尽，当可据为定论。然尚有一间未达者，则以三焦为利水之具，不知水入于胃，由吸管摄入回管，过肝入心，运行周身，出于肺为气，旁溢皮肤为汗，下入内肾为溺，皆必有管以束之，如水行大地，必有堤岸，若云三焦利水，绝无堤防，则怀山襄陵，不几成一洪水滔天之世界乎。

气管闭盖  ***************************
饮食入口，咀嚼下咽时，其舌根必上抵，则气管闭而饮食专自食道下矣。食管通鼻处，有软口盖，下咽时防护之，使饮食不致呛入于鼻，此说在中医书中，惟王清任知之，其论痘疮饮水即呛，是瘟毒烧炼，会厌血凝，不能盖严气门，故饮水渗入即呛，化开会厌瘀血，其呛立止，此说诚然。按《论语》「食不语。」杨氏注云「肺为气主，而声出焉。饮食则气窒不通，语言恐伤之也。」此以生理解经，固自可喜，惜乎词不达意。予谓饮食则气窒不通，当改作饮食则气门闭，盖语言恐伤，当改作语言则气门复开，饮食呛入，恐呛之也，如此则词达矣。

医林改错  ***************************
泰西当吾国西汉时，埃及亚历山大学寮中，始行人体解剖学，嗣以迷信宗教，故其学因中断，驯至十四纪以还，乃再兴此学，十八世纪之末，发现显微镜之用，其学遂日臻隆盛。按《灵枢》言，人死可解剖而视之，是吾国解剖学发明最早，特以迹近残忍，故其学不兴。《汉书·王莽传》有使太医尚方，与巧屠夸剥刑人之尸，量度五脏，其脉之事，然不闻有所发明。崇宁水能浮舟，亦能覆舟，原不专指贼风言也。

月  ***************************
月随地行，如针磁之相引，月既与地有关系，人居地上，亦不能与月无关系，故《灵枢》曰「人与天地相参也，与日月相应也，治病不知日月，不得谓良工矣。」惟日与人之关系，尚有知者，月之关系，经虽言之，而知者绝少，惟《春秋》传有晦淫之说，《金匮》论疟有十五月尽之说，《千金》《病源》有小儿月蚀疮，随月生死之说，成无己注《伤寒·太阳篇》「血弱气尽」句，谓当在月郭空时云云，冯氏《锦囊》阴阳论中，有朔望分阴阳一条，此外方书罕有言月者。近有法人焦奴士威尔氏者，著《环游月球》小说云，月球与人之疾病大有关系，纪1690年，传染病大作，罹此病而死者，月蚀时最多，他如发狂等证，亦多在月新、月满之时，盖月蚀则光热缺，故病邪内陷而死。月初则光热骤加，月满则光热愈大，故病邪外越而狂，此理所必然，而可证《内经》之说者也。至女子经水，方书亦称月信，其因应月一行，如潮之有信，故取譬而名，试问月信所以应之理，则必懵然，须知在地为水，在人为血，故胞宫以血海名，海之有潮，以月之吸力也，月吸海水而成潮信，亦能吸血海而成月信，《灵枢》曰「月满则海水西盛，人血既积，月郭空则海水东盛，人气血虚，可见血海之被吸，亦与海水无异。西人验得海水置在脊骨活体内，一如血然，能与脊骨物体生物上，放去若干血而以海水补代，使该话体毫无痛害，可见海水与血其性质有相似相同之处，故皆与月有关系。惟血海有盈亏，必盈科而后进，故月信只每月一次，海水无盈亏，故大小潮每月四次，此又同中之异也，知此则知月信之命名，固有确不可易之理，且不特月信与月有关系，凡男女经络之血，无不随月为盈虚，《素问》云「月胎生则血气始精，月郭满则血气实，月郭空则经络虚，月生而泻，是谓脏虚，月满而补，血气扬溢，络有留血，命日重实，月郭空而治，是谓乱经」。此则无分男女而皆与月有关系者也。

云  ***************************
云在天空，与人身气血亦有相关之故，然古惟针灸科曾一及之，用方药者鲜能救此，惟《杭州府志》载钱塘葛林治杨公子一案。假云气以济方药之穷，殊有妙理。少师杨公子，当暑眩已绝，且移之木矣，林趋入曰「无伤也，亟出之。」公曰：「儿已噤矣，奈何剂也？」林曰：「予无剂也，所恃者天上云耳。云生而悽悽欲雨，阴气舒而阳郁消，吾以清利物煮水而蒸其下，其可瘳乎！」如其法而疾愈。迨暮而儿戏于庭矣。内证亦无不可移。脏病可移于腑，如魏玉璜治一少年一老人，劳嗽失音，为用集灵膏，皆下生痔而愈是也。重病移之使轻，如钱仲阳患周痹，恐其入脏，自用药移之，使病在末，故左手足虽不用，而能享天年是也。内部移之外出，如张子和治川德源洞泄，治之渐愈，而足上患一疖，谓是里邪外出，病痊之候是也。又王海藏云「少阳病用柴胡移其时，早移于晏，晏移于早，气移于血，血移于气，使邪无可容之地，是内证亦有移治之法也。」大抵病之不能痊愈、不能速愈者，皆须用移法，此可补《石室秘录》一百二十八法所未备。

以意读书  ***************************
医者意也，以意用药，亦可以意读书，如《内经》惊者平之，此平字有镇定之意，而张子和解为平常之平，以为平常见之，则不惊也，曾治一妇大惊后，闻有声响，则惊倒不省，乃故击几以惊之，击四五次，然后徐徐惊定，是夜击门窗，自昏达曙，熟卧不闻，此以意读书之一验也。《金匮·妇人妊娠篇》有绝之之语，此绝字明是断绝之绝，观原文谓妊娠恶阻于法六十日当有此证，设有医治逆者，却一月加吐下者则绝之，明言误治，则断绝其胎孕也。楼全善解绝之为禁，绝其医药，曾治一妇恶阻病，前医愈治愈吐，遂借禁绝之旨，以炒糯米代茶，止药月馀渐安，此又以意读书之一验也，非圆机之士，未易语此。

《内经》以前有医经  ***************************
《内经》鬼叟区曰「臣斯十世。」岐伯曰「先师传之，往闻其旨。」黄帝谓雷公曰「夫子所通书受事众多矣。」是医固不始于岐黄，其著《内经》，亦必有所本，兹观《内经》所引书目，曰上经，曰下经，曰刺法，曰奇恒阴阳，曰阴阳十二官相使，曰金匮，曰太始天元册，曰脉法，曰大要，曰阴阳传，曰脉经上下篇，曰从容，曰玉版论，亦云搏矣，而今不传，并不详何人所作，意者此真岐黄之书，而今世所传《内经》乃战国人之伪话欤。

福医  ***************************
有患三阴疟者，百治不愈，已近三年，闻有时医某，初出悬壶，证事甚盛，即往求治，医索阅前所服方，曰：「诸药已尝过，予岂有妙法，无已，其惟鸡纳霜乎？」其人曰：「亦已服过数次矣。」医沉思良久曰：「试再服之，药同而付药之人不同，今药付于我手，即是我之药也，或者其有验乎？」其信之，果一服而愈。盖此医明知技穷，所能自信者时也，运也。谚曰「乘我一年运，有病早来医。」《玉堂閒话》有福医之说，殆此医之谓乎！《抚州府志》：「李生、王生忘其名，并抚人，医道并行，王亚于李，崇仁有大室，邀李治病，约愈谢五百婚，李疗之旬日不差，谕以更用王医，乃留数药而别。道遇王医告之故，王曰吾技出兄下，今往无益，不如俱归。李曰不然，吾得脉甚精，处药甚偃，其不愈者，不当得谢耳，故辞。公往以吾药治之必愈。王如其言，悉用李药，微易汤使进，越三日疾瘳，富室如原约酬王。王归，一半遗李，曰公治疾，吾何功？李必不可，曰：「此公之福命也。」按此即某时医所云，药同而付药之人不同也。然观罗谦甫《福医说》是福医之杀人，其祸尤烈。谦甫曰：「医之福，福于渠者也。渠之福，安能消病者之患？」然则世之信任福医者，可以憬然矣。

疑医  ***************************
偶见一贫医为人治疾，其人眼药未竟，即觉不安，格格欲吐，而又不得吐，懊憹殊甚，所亲有知医者，谓方甚平稳，并无作吐药，不必过虑，其人遂安。逾时，其病亦失。予按《千金翼》云「疑师不治病，疑药不服之，服之既不得力，决意不疑者，必大验。」一切药有从人意，即神疑人必失。此人疑医之贫，而惧其术之必谬，疑惧交併，故胃不安而欲吐耳。尝阅近人笔记，述清初盐商某有微恙，延医诊治，医谓书方既罢，郑重言此方无足奇，须得羊脂玉瓶一，值千金者碎之，以其片入药煎和，则疾可速愈也。某果出所藏古王瓶碎之，一剂而疾愈，以为神医，立赠千金。人或问医，玉瓶煎药有味乎？医笑曰此术耳。药数文钱可购，纵足愈病，得毋为富翁所轻视乎？故碎其宝器以足之，且亦使心理注重，则病自易愈也，此虽不足为法，其言则深为有理。

巫医  ***************************
《论语》人而无恒，不可以作巫医。以巫为医也。南人惑于神鬼，信巫不信医，有病不重方药，惟事祈攘，故医事以巫代之，遂有巫医之名，邢《疏》岐而为二，《集注》仍之，未免欠考，徐春甫《古今医统》谓巫医即巫觋之徒，击鼓舞趋，祈禳疾病，不知医药之理者，故南人谓之巫医者此也。今世谓之端公、太保，又称夜行卜士，北方名之师婆，虽是一切虚诞之辈，而亦不可无恒也。予按《通志·许杨传》王莽纂位，杨变姓名为巫医，是巫医之名，汉时尚存，而亦大有人在，未可一例轻视。考上古穴居巢处，民智未开，皆以疾病为鬼神所祟，惟尚祈祷。至神农尝百草，始知有药，黄帝作《内经》始知有医，是医实滥觞于巫，而巫遂以兼医，医巫之最著者，曰巫彭，曰苗父，曰巫咸，曰俞附，皆古之巫医也。《稽神录》陈寨泉州晋江巫也，善禁咒之术，为人治疾多愈。《神仙传》沉羲学道于蜀中，能消灾治病，救济百姓。又王遥能治病，但以八尺布趴敷于地不饮不食，须臾病愈，便起去，又壶公者有召军术，召鬼神治病，《玉府符》凡二十馀卷。

医不自医  ***************************
《淮南子》谓医不能自治其病者为悖，然古名医，如钱仲阳患挛痹，庞安常患聋聩，许绅患惊悸，张养正患瞽，皆不能自治。刘河间病伤寒而救于张洁古；盛启东中毒药，而疗于草泽医人；卢不远患血证，自治几危，而挽救于其子子繇；然子繇患瞽，则又不能自治。盖一则病根沉锢，药石无功，一则痛切肌肤，方寸先乱故也。

梁武帝  ***************************
《梁书·世祖本纪》，世租讳绎，高祖（即武帝）第七子也，初生患眼，高租自下意治之，遂盲一目。《周书·姚僧垣传》，梁武帝尝因发热，欲服大黄，僧垣曰「大黄乃是快药，然至尊年高，不宜轻用。」帝弗从，遂至危笃。梁简文帝《劝医论》云「比之术者未尝嵇合，曾无讨论，多以少壮之时，涉猎方书，略知甘草为甜，桂心为辣，便是宴驭自足，经方混弃，及其爱深亲属，情切支肌，患起膏育，疴兴府俞，虽欲尽其治功，思无所出，何以致然？本不素习，卒难改变故也。」此殆鉴于武帝之事，不觉言之痛切欤。

死生有命  ***************************
死生有命，命不应死，有病不药亦愈。应死者，纵使病愈，终亦必亡。《酉阳杂俎》载柳芳子登疾重，名医张万福视之，遥见登顶曰：有此顶，子何忧也？因诊脉五六息，复曰不错，寿且逾八十，乃留方数十字，谓登曰「不服此，亦得。」登后为庶子，年九十而卒。《北齐书》邢邵子大宝患伤寒，马嗣明为之诊，候脉退，告杨愔云「邢公子伤寒，不治自差。然脉候不出一年便死。觉之晚，不可治。」后果未期而卒。

数学  ***************************
古之医道，多兼数学，《史记·仓公传》公孙光属意于庆子男殷曰：「意好数，公必谨遇之。」《后汉书·方术传》：华佗兼通数经，晓养性之术。又郭在师事程高，学方诊六征之技，阴阳不测之术。《北齐·徐之才本传》：「之才少解天文兼通图谶之学。千里为阴阳禄命，诸家相法及灼龟五兆，周易六壬，并须精熟，方为太医，若不尔者，如无月夜游，动致颠殒。」《明外史》葛乾孙兼通阴阳、律历、星命。黄梨洲作《景岳传》，称其于象数、星纬、堪舆、律吕，皆能究其精蕴，辽阳之败亡，中原之扰乱，皆预决于数年之前。王胥山跋《医家心法》云「鼓峰医术，自是高手，四明人传其起痼扶衰，悬决生死日时多奇验，及观其自述医案中所载浯溪吕氏妇产后惊悸，诊脉而知其幼时有齿病，致大惊之事，询之果然。人问何以知此，答曰脉法当如是耳，不精干象数钤法之学不能也，我仪其人必旁通象数，而参用其术，要之不尽自医经中来。

五行  ***************************
《内经》以金木水火土为五行，分配人身脏腑，此不过借有形之物，为研究虚理之对象，非谓人身确有所谓金木水火土也。近有德国某医云「人重一百馀斤者，身中铁质可造大钉七枚，油可造洋烛十斤，燐质可作自来火（火柴）十二万根，盐得二十小茶匙，糖得五十块，每块约半寸立方，水得四十升。」医士之言如此。是人身确有金水火，糖味甘，在五行中又可以土例之，然则但少木耳，而《内经》言在夭为风，在地为木，木与风一而二者也，风与气二而一者也。人身有养（氧）气、轻（氢）气、炭（碳）气，此气也，又可以木例之，然则五行之说，不仅虚理皆有实质可寻，但散在人身，各部若何以脏分配之处，则难以学理说明之。

男子有乳腺  ***************************
进化论大家达尔文，言男子初本有乳腺，皆因不用而废。予按后汉李善为李元苍头，元家疫相继死，惟有孤儿续始生，诸奴婢欲杀续分财，善潜负续逃，亲自哺养，乳为生潼。唐元德秀兄子襁褓丧亲，无资得乳温，乃自乳之，数日潼流，能食乃止。此两事虽由至诚，难以常理揣测，然亦可证男子有乳腺之说也。

口涎试贼  ***************************
印度人失物，疑同伴所窃，令各嚼饭一口吐之，见饭最乾者，即系窃物之人，盖因惊恐则涎水不生也，而其所以然之故，惟《内经》详之，经云「廉泉、玉英者，津液之道也。」又云「肾在液为唾，肾脉上挟舌本。」而廉泉玉英二穴在舌下，肾气上行至舌，则涎唾从二穴而出。惊恐则涎唾不生者，经云「肾在志为恐，恐伤肾。」又云「恐则气下。」肾伤气下，则津液不能腾布于舌矣。然经又云「思胜恐。」假令窃物者预思瞒蔽之术，则临时不致张皇，而口涎试贼之法，恐不验矣。

地方  ***************************
《素问·五运行大论》帝曰：「地之为下否乎？」岐伯云：「地为人之下，太虚之中者也。」帝曰「冯乎？」岐伯曰「大气举之也。」是明知地为圆体矣。乃《灵枢》又有「头圆象天，足方象地」之说，何也？盖在天中，虽为大气所包举，然究竟是否浑圆，古今中外之地学家，皆不能断。若就吾人所见而论，地球水多干陆，原是浑圆无缺之体，则必不能圆，地之缺处多作尖角形，则究合乎方，以足比之，最为相宜。今亦有人言，地球全圆必至归直角立体之形者，可见地方之说，不尽无据也。

煎药宜慎  ***************************
《续医说》言一人病蛊，腹膨胀，所谓蜘蛛病者，或进清暑益气，当煎药时，偶坠蜘蛛腐熟其中，童子惧责，潜去蜘蛛，寻以药进，病者啜腹中作声，反复不能安枕，既而瘦溺斗许，腹胀如削，健康若平日。裴兆期言，有病阳症似阴者，医投桂附，一婢煎之，适倾泼，茫无以应，借黄连香薷饮一杯代之，竟一饮而瘥。此两人者，盖有天幸，冥中若假手童婢以救之也，然由此反思，则此童此婢亦狡且险矣。沉存中曰「古方之饮药者，煮炼有节，饮啜有宜，水泉有美恶，操药之人有勤情，此服药之难也。」东垣曰「病人煎药，必择人煎药，能识煎熬制度，须令亲信恭诚至意者，为人煎药，铫器除油垢腥秽，必用新净甜水为上，量水大小，斟酌以慢火煎熬分数，用纱滤去渣，取清汁服之，无不效。」其慎重如此，岂可漫付童婢手耶？幼时闻某老医治一小恙，药进而其人中夜暴亡，病家问罪于医，医自辨曰「予方甚平和，即不中病，何致杀人？」此似中毒而死，必药铺误发毒药，取渣验之，药并不误，医愈惶惑，乃取渣尝之，则硷极不可入口。医曰「我药不硷，今此极硷如卤，何也？因询煎药人，乃龙锺老妪，夜里仓猝，误取卤水煎药，故中卤毒死耳。」于是医之冤始白。
我谓煎药失宜与药肆作伪，均足误人，近闻有人慾将习用药品，信照西人炼成药水，不特功力专精，亦且施用便利，此事若成，岂不甚善。余笑曰「此乃东坡所云，终日说龙肉也，徒悦听闻，不可得食。且吾国方药，其妙用要在煎法得宜，悉煅炼必多失性，仲景为立方之祖，观其用药，有先煮者，有煮成纳入者，有去渣再煮者，有淋沸汤渍之者，有为末拌吞者，有宜丸者，有宜散者，古人岂徒为是纷纷哉，盖必有妙用存焉耳。

杂疗  ***************************
土狗治水肿，治上用头，治中用腹，治下用尾，治左用左，治右用右。
蜣螂治便闭，大便闭用上截，小便闭用下截。
蝉蜕治小儿夜啼用下半截，或者不信，用上半截，则啼复如初，此中奥□，虽经于化学者，恐亦无从查验也。
《延寿书》云「有人好食豆腐中毒，医不能治。作腐家言，莱菔入汤则腐不成，遂以莱菔汤下药而愈。」
《阅微草堂笔记》饮卤汁者，狐传一方云「取磨豆浆灌之，卤得豆浆则凝浆为腐，而不凝血。一则欲其不成腐，一则欲其凝浆为腐，计以人身作造腐厂，亦一奇也。」
张景岳治小儿误吞铁钉，用磁石、朴硝研末熬猪油加蜜调服，遂裹铁钉从大便而出。按此即《千金方》之加味者耳。《千金》治小儿误吞针方，取磁石如枣核大吞之，及含之其针自出。余谓以枣核大之磁石吞之，固无此理，含之未必有功，景岳变通其用，加朴硝油蜜，使著者著，逐者逐，润者润，四物同功合力，裹之而下，具见巧思。
白木耳能补内部损伤，《冷庐医话》载汪生患肠红两月馀，日渐消瘦，有人传方白木耳水煮淡食，日一钱，未及一月全愈。按此系肠部损伤出血，故用之有效。若伤在中上二部者，当研末酒冲服，曾有人试过云甚验。
《槎庵小乘》载晋魏咏之生而兔缺，得名医割而补之，百日而瘥。
《全唐诗话》载崔嘏旧失一目，以珠代之，不知古之医人，何处得有此术。
梅圣俞河豚诗云「春州生获芽，春岸飞杨花，河豚当此时，贵不数鱼虾。」欧阳公谓河豚出于春暮，食絮而肥，南人与获芽为羹，云最美，故知诗者，谓破题两句，已道尽河豚好处。而石林诗云「河豚至柳絮时，人已不食，谓之斑子，或言腹中生虫，故恶之。而江西人始得食，公吉州人，故所知者，江西事也。余谓获芽为羹，亦非取其味美，实欲藉以解毒。欧公未言，即作诗者，亦未必知也。东坡诗云「蒌蒿满地芦芽短，正是河豚欲上时。」蒌蒿、芦芽俱解河豚毒，东坡知医者，随意写景，不知含有此意否？
《类编》载杨吉老诊一士人，谓三年后当以背疽死。茅山道士，令日日吃梨，遂获安痊。
《耆旧续闻》一士人过泅州，有解太素脉者，谓来年有官，然有病也，问何病？曰病疽病。士子到京，来年登第，求诊于医，医令啖梨二百许，既而遍身患疮，以药调和其内，寻愈。出京见向诊脉者，问以何药得疗，乃以梨事对，脉者呼其子设香案，望京师而拜曰「不可谓世间无人。」
余曾治一人患腋痈，因食猪头证势大作，胸臂皆发赤斑，亢热无汗，服药皆吐，思食梨，遂教食之，食才过半，即大汗解，赤斑亦退。后竟不服药，而痈亦消，真出意料也。
陶南村《辍耕录》载有木乃伊云「天方国有人年七八十岁，愿舍身济众，绝不饮食，惟澡身食蜜，死尸殓以石棺，仍满用蜜浸之，百年后启封，则成蜜剂，遇人折伤肢体，服少许立愈。」《本草纲目》採之，实荒诞不经。按西书有云「埃及古代，凡人死后爬剔脑髓，截开腹壁，洗以香水，填以香料，谓其人之灵魂，必再归此肉体，名之曰木乃伊」。不知与陶氏所说，是一是二。
《苏沉良方》云「目赤不可浴，浴汤驱体中热，并及头目，目必甚。李瞻治一人目，以气虚，暗如行雾中，瞻先令以沸水浴洗两足，三日后以一药而瘳，或间其故？瞻曰气虚人荣卫不和，涌泉穴位足底，热之则上，可达于泥丸，必血活而药始效。一是实证故忌浴，一是虚证故宜浴足。以用药而论，前证自宜清凉，后证非补气活血不可。
酒能乱性，酒气遗传，生子必多愚鲁，雍端年十二，不识六与七，以其父固酒徒也。李白斗酒诗百篇，而其二女，不闻有咏絮才，然欲得佳儿，宜先戒酒矣。又乘醉成胎，令子骨软。《秋灯丛话》载南阳某太守子，生而骨软若瘫痪者，十馀岁犹溲溺需人，医药罔效。有布商叶某者，言能疗此疾不须药饵，惟取美酒数十斤，布列儿左右煮之历三昼夜，儿起立运动如常人，守厚酬之。洁其故，商曰「我祖良医也」，尝谓乘酒成胎者，产子多骨软，须用酒气重达四肢以坚其骨。闻公素喜饮，必犯此症，故依方疗焉。更有乳母嗜饮，能令儿醉，《医学入门》载吕复治一女孩病嗜卧，面颇赤而身不热，医以慢惊风治之，兼旬不愈，复诊其脉，有关独滑而数，他部大小等而和，曰此女无病，关滑为有食积，意乳母嗜酒，酒后辄乳，故令女醉，非风也，及诘之，果然，遂以枳壳、葛花。日二三服而愈。

医须异授  ***************************
许知可梦白衣人劝其学医，助其智慧，果得卢扁之妙。张洁古梦有人用大斧长凿，凿心开窍，纳书数卷，自是洞澈医术。刘河间遇异人，以酒饮之大醉，寤后洞澈医术。事之有无不可知，或亦假託神鬼以信其术于人耳。然书传所载，名医皆得异授，此则确有可信，非尽虚诞者也。不得异授，专恃方书，虽读破万卷，多岐反惑。许胤宗曰「医者意也」，吾意所解，口莫能宣也。又曰「脉之妙处不可言传。」虚著方书，终无人能悟，故胤宗不肯著书，然则书者，古人之糟粕也。庞安常曰「所谓《难经》者，扁鹊寓术于其书，而言之不详，岂惟《难经》，一切方书皆当作如是观。」

养生  ***************************
知觉运动，人生酸化之作用也，有作用即有消耗，人身蛋白质、脂肪及水灰分，所以供酸化之消耗，而因以成其作用者也，消耗既尽，则作用废，而人以死火消膏以成其光，人见有光之用，而不知其膏之暗耗也，《千金》引老子之言曰「人生大限百年，节护者可至于岁。」如膏用小炷之与大炷。旨哉言乎！信如是，则浑浑噩噩，无虑无思，七情俱亡，六窗皆闭，似可以免消耗，而得久视长生之术，然物竞争，存天演公例，使人守寂灭，势固万万不能，亦覆成何世界？盖天地不仁，以万物为刍狗，一切含生负气者，皆颠倒于其中而不能免，故作用之消耗，非吾人之讳言，而养生家之说，必难普及于人群。美国医师北阿笃氏言，新世界以商工业之竞争，处此繁剧之社会，有不得不多用其脑力者，故其国患脑病者最多，遂名为美利坚病，一若以有此病为其国之光荣者，然观吾国人此等病未尝见少，惟有一言，不得不为吾人正告者，即对于作用之消耗，当辨其有益与否也，若以有用之身，供无益之消耗，则失计算甚矣。


跋  ——————————————————————————————————————————————————————————————————————————————————————————

跋  ***************************
休宁戴君谷荪，故多才艺，负博雅名。晚岁客南通，没世时，以所为诗文医话付友，今已二十馀年，友将刊其医话，期践夙诺，持以示余，其中关于辨证论治方面，不乏独得之见，是以对症投药，恒收惊人之效，此种创造性经验，颇多足取。中医理论，自成体系，医籍浩如烟海，学说又多派别，而经典著作异常奥妙，戴君对此窥涉甚深，能融会诸家之说，以经典为依归，并联系实际，折衷一是，于临床诊疗，往往手到春回，盖非偶然，当亦符于理论与实际相结合之旨。祖国医学遗产蕴藏甚富，亟待整理，取精去粗，以发扬光大，更好地为人民健康服务，而交流临床经验，提高医疗效率，诚属当前急务，戴君医话，可作医药实践中参考之资，惟写用旧式，论断多于叙述，以今世观点衡之，尚属遗憾。戴君诗文喜钓奇，医学造诣，亦至难能，徒以素性质钠，不工媚悦，萍蓬飘泊于旧社会，郁不一施，奇穷至死，此固往昔所同慨，安能以其医名不彰，而忽识之耶。
一九五七年七月瞿立衡跋于南京

触庵医话序言  ***************************
友人戴谷荪下世之六年，日本称兵来犯，抗战已十有八月，而南通沦陷亦十一月，余举室避乱来申，流离颠沛，无以为计，因思谷荪病亟时，嚐出所著医话，为身后之託，今且未知其子蓉生流徙何所，能免饥寒否也？《医话》虽幸携客笥，人事不可知，设举其平生精力所萃，谓可信今而传后者，而亦付之冷风空波，即于沦没，其疚负为何如耶？君故休宁诸生，流寓泰兴季家市，庸衣凡帽，沙健庵太史于侪众中独惊为才士，酬唱往还不倦。尝读其诗，颇似赵瓯北，画则入四王之室。意其为魁捂丈夫，及得相见，则貌寝而声不扬，且病聋，特秀溢眉字耳。君论诗扬（孟）郊而抑（贾）岛，而穷乃过之。又谓文须读韩，诗须读杜，如修道人用逆行法，造诣乃高。以庚午鬻画来通，莫知其能医也。一日，同舍有病暑者，初若不过剧，君闻呻，诧曰，是将不起，庸医不知疏解，火郁于中，必无辜矣。儿子尝病尪，君令以神砂、黑矾，参糖、枣为丸，余购于沪肆不得，归质诸君，曰：「此贱药，以有毒不轻售，岂知将必武健，且砂、矾得糖、枣之制，其毒已杀，奚害？」陈君亦奇病寒热，便结半月，更数医不效，介君诊治，断为肝木犯胃，不上不下，投药一剂，而愈。于是朋辈展转相传，病者始争延之，凡经其诊治者，辄著奇效，君立方不循常轨，亦无寻常医士习态。友有为谋鬻《医话》于书贾者，君闻，与书曰：「余稿成于四十许时，融会古今百家医集，折衷一是，虽无关于市井悬壶之用，而茶馀酒后，可资谈助，亦笔记之一种，自谓颇有心得，但世多以耳为目，荒江腐儒，素不为人所知，人必笑为妄作，如何能卖钱？」君既穷甚，晚年又丧其妻，有佣妇曰王妈者，君以二奶奶呼之。尝笑谓余：「王壬秋能呼周妈，而弟不能，可见学前人，一端尚不能及，况其他乎！」其风趣如此。顾行若□弛，而忠实无他肠，与余友，人久而益亲，初名其丰，讳谷孙，一字觖庵，居南通四年而卒，年五十有六。卒之前一年，刘君振缨辈为醵资刊其诗，遗文存亦奇所。今南通已为虎狼窟宅，回首旧游，殆如隔世，而余飘泊海上，须发亦种种矣，深惧付託之雅，适同学友袁亦奇之哲嗣正刚，从事中国医药杂志，姑检付之，以稍完我先友之志，併为叙其大凡。呜呼！是果能使君传耶？
民国二十八年南通镜人瞿竟成拜序
