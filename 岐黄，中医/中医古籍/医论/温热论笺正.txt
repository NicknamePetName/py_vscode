
序  ***************************
医者，古圣人通神明之德，不忍生民罹于五行六诊之患气，而为之术以救其死而遂其生者也。由斯道者，必先之以经籍，正之以师法，广之以闻见。心精力果，慎思明辨，乃克有济。医书如《灵》《素》之穷源，《难经》之解经，《金匮》《伤寒》之证治，固已无源不濬，无流不通，第词简意深，不易贯阐。后此著作，浩如烟海，其脍炙人口者，如《千金》《外台》、四大家书，各极其妙。而不善学者，每以古方今病，多半枘凿，以之治杂病。尚可循序研究，以之治时邪伏气，则朝夕变迁，安危反掌，可不求之有素乎。吾吴叶天士先生，才长学博，洞贯古今，所著如《本事方释义》《景岳发挥》《医案存真》《医效秘传》，及手批书，皆极精当。又及门所编《临证指南》，虽非尽出自先生手订，而精义所在，实先生有以启之。其尤切时用者，莫如先生口授温热病各法，相传谓于舟次所录，及门传钞，不无遗漏失序。后人编注，如《温热经纬》《温热赘言》、及《吴医汇讲》所载，虽曲畅旁通，犹未尽蕴奥。今陈君根儒观察，复以温热一编，汇集精要，贯以己意，为之笺正，补当时之关漏，作后学之楷模。书成，问序于余。余受而读之，服其好学之专，得师之正，而济人利物之心，无穷已也。余老不言医，自丁未奉召入都，戊申因病假归，杜门养疴。几及十年，学殖荒落，愧无所得。今读是书，不禁怦怦心动，而幸论温热者之得所指归也。谬序于首，以志钦服。并希速付梨枣，以饷海内。是亦君子学道爱人无已之心也夫。
丙辰春初古吴曹元恒智涵甫识于兰雪书室

序例  ***************************
早岁多病，读书之暇，偶检方书，得陈修园，见其书之多，以为其学之博也，从而讨焉，则支离穿凿，剽窃而成者也。复得徐灵胎，其学固远胜修园，然其言亦有验有不验。继乃尽启所藏，得《素问》、仲景以下书数千卷，凡论伤寒者，靡不览焉。而所见愈繁，所疑愈多。若涉大海，其无津涯，则又何所折衷也。遂弃去不复求，既而思之。古之良医，如周之扁鹊仓公，秦之和缓，汉之淳于意、华佗之流，其著述绝见于世。华佗与仲景同时，当时华佗之名藉甚，仲景无所闻，其书晚乃稍出。华佗《中藏经》，寥寥数册，人且无知者。然则经验多与术之神者，或未必能著书。其著书者，类皆穷愁无聊，闭门造车，未能合辙者也。比官吴下，闻吴人言叶天士甚详，其术颇奇而可思。求其书，得其门人所述《临证指南》《医效秘传》数种。固所习见者，然试其术有验，益求其精。乃知其学实本馀杭陶氏，旁及东垣子和丹溪，远绍河间而得其正，故能力辟馀子，于湿温治法，独举标准，非嘉言景岳诸人所能及。余平日之所疑者，亦一旦豁然贯通，而得其所宗。嗟乎！五运六气，万变无穷，生民之疾，宁有尽时，扪烛求日，其于光也，固已远矣。比来笺注河间《原病式》，颇识此意。而因病施治，辄亦获效，阶梯所自，实赖叶氏。其先知先觉，继往开来者欤。惜其未暇著书，微言奥旨，仅散见于《本草经注》《景岳发挥》，及所批陶氏《全生集》《女科经纶》、柯氏《伤寒》《金匮》，与《医衡》等书者。人多忽诸而本事方释义，绝少精意，犹恐为后人所託。至其门人学识未逮，多墨守所习，不能启问。尽其所长，阐其所閟，演其绪者。又皆闻一知一，英能会通。遂使百有馀年，其风渐微，其道将坠，心甚悯之。辄于暇时，即王士雄氏《温热经纬》所注温热篇，为考订旧闻，正其谬误，循流溯源，务使曲畅旁通，各极其趣，片言只字，必折其衷，不敢妄逞己意，沉潜反覆。盖亦有年，名曰《温热论笺正》，笺叶氏之旨，而正诸家之失也。然余之所学，亦闭门造车者，其与诸人，相去几何。且著书误人，古人所戒，医书尤甚，略有不慎，后世宗之。贻祸无穷，是以数年以来，偶有所述，未尝示人沧桑之变。与吾友李道士，同居沪滨，道士鬻书而吾鬻医。穷困相同，寓居相接，时相往来。偶论温病，及于此书，道士谓自閟其术，与贻误后学，其罪相等。因录写一通，复质之吾友曹沧洲部郎，部郎今之国工，不以为非，且序之令速梓以问世。乃付石印，世有好学深思之士，匡余不逮，实所愿望，举例如下。
此篇，相传天士游洞庭山，门人愿景文。于舟中记当时所闻之语，其后及门传钞，遂颠倒错乱。世所传者，出华岫云、唐三烈两人。唐氏分二十一章，章虚谷注，悉依唐本。王孟英《温热经纬》，改从华本，作二十章。自谓依原论次序，按原本既非天士手定。舟中间话，偶然论及，本无次序可循。今悉从病情原变，治法次第，列为先后，删其繁乱者三十八字，都为一卷，二十四节，三千六百七十九字。
此篇注释，诸家之说有可採者，首举其名，其后参以己意。或更有辨正者，加按字以别之。其于正义之外有足相发明者，加。以别之。
遇论中宜用某某等药，辄详注其药性于下。其云某丸散汤，亦将其方详注。如云宜用某法，则採前人经验之方，附录于后，以便学者。间有未录，如承气汤等，以尽人皆知也。
原文顶格大书，注低一格，温热经续，已有先例，兹编仍之。
所据原文，系从《医要秘传》陆氏所辑者，各本互有增损之处，并採注于下。
所採诸家之说，有举其名，有仅举其氏与其书者，当时随笔偶录，故未一律，以无关宏旨，仍之。
原文与注，并加点以分句读，省读者之目力，亦治经之盛事也。
昔淳于氏有言：人之所病，病病多，医之所病，病方少。而吾以为今之医者，却病方多。夫人之受病，犹白之受採，採五而已。然染者和之，则千变万化，虽有智巧，莫知所穷。人之肢体脏腑有定，而外之有五运六气之感，内之有饮食男女七情之伤。禀有强弱，地有高下，气有变迁，则其为病，虽有圣人，又恶能尽之。以无尽之病，应之以有定之方，此执方治病者，所以凿枘不入也。论者不察，以为今人识浅，不能用古方。岂知古今之病，不复同也。自来著书者，喜多著方论。自炫其巧，入主出奴，反覆辨难，自欺欺人，贻误后学，莫之为甚。夫病态万状，病情则一，执简御繁，自有至理。《内经》论病，河间著《原病式》，皆提纲挈领，不立一方，叶氏宗之。故于论中亦止言宜用某某等药，不立成方，此其天资高迈，学术纯粹，非宋元以后作者可及。昔圣人作易以象万物，不能尽图万物于易之中，亦此道也。学者苟能潜心本论，博览古今之籍，穷源竟委，以期至于古人之域。则处病立方，得心应手，自有左右逢源之妙，奚事缀拾成方，奉为枕秘乎。此余笺论而不补方之意，特揭之以告学者。
乙卯冬至日熬道人识。


正文  ——————————————————————————————————————————————————————————————————————————————————————————

第一节  ***************************
温邪上受，首先犯肺，逆传心包。
逆传二字，纷纷聚讼。章虚谷谓肺邪反传于心，金不畏火为逆。王孟英以《难经》从所胜来为微邪驳之。因引下文三焦不得从外解，必致成里结句。谓由上焦气分以及中下二焦者为顺传，以邪从气分下行为顺，入营分内陷为逆。苟无其顺，何以为逆，按逆传二字。见于陶氏《全生集》伤寒传足不传手经论，云：阳邪传卫，阴血自燥，热入膀胱，壬病逆传于丙。叶氏逆传之说，当本诸此，以肺与膀胱同主表也。章王二注均非，且病以退为顺，进为逆，由内达外为顺，由外入内为逆，温邪由卫入营，故云为逆。若三焦不得从外解，致成里结，由因循误治所致，由外入里，岂得谓顺。王氏之说，尤为强辨。又按《叶氏医案》幼科风温中，有足经顺传。如太阳传阳明，肺病失治逆传心包络之语，尤征其说出于陶氏。盖以邪归胃腑，可下而愈为顺也。
肺主气属卫，心主血属营。
此两句，承上文言逆传心包，不外乎由卫入营也。
辨营卫气血，虽与伤寒同，若论治法，则与伤寒大异也。
此承上文，因言温病伤寒之异治，以起下文也。
盖伤寒之邪，留变在表，然后化热入里，温邪则热变最速。
吴鞠通氏谓伤寒伤人身之阳，由毛窍而溪，由溪而谷，由谷而孙络，由孙络而大络，由大络而经。始太阳，终厥阴，曲折而入。故曰留恋在表，然后化热入里，温邪犯肺，即传心包。上焦不治，便入中焦，中焦不治，即传下焦，伤人之阴最易，故曰热变最速。
未传心包，邪尚在肺，肺主气，其合皮毛，故云在表。
吴鞠通氏谓伤寒由毛窍而入，自下而上，始足太阳。足太阳膀胱属水，寒即水之气，同类相从，故病始于此。古来但言膀胱主表，殆未尽其义，肺者皮毛之合也，独不主表乎。又谓人身一脏一腑主表之理，人皆习焉不察。以三才大道言之，天为万物之大表，天属金，人之肺亦属金，肺主皮毛。经曰：皮应天。天一生水，地支始于子，而亥为天门，乃贞元之会。人之膀胱，为寒水之腑，故俱同天气，而俱主表也。
在表初用辛凉轻剂，挟风则加入薄荷牛蒡之属，挟湿加芦根滑石之流，或透风于热外，或渗湿于热下，不与热相搏，势必孤矣。
此明温邪初起，未传营者之治法。盖温邪为病，必有所挟，不外风与湿之两途，风阳邪，宜表而出之，故曰透外。湿阴邪，宜分而利之，故曰渗下。
不尔，风挟温热而燥生，清窍必干，谓水主之气不能上荣，两阳相劫也。湿与温合，蒸郁而矇蔽于上，清窍为之壅塞，浊邪害清也。
此明当透风热外，渗湿热下，不便与热相搏之故。章虚谷谓胃中水穀，由阳气化生津液。故阳虚而寒者，无津液上升，停饮于胃，遏其阳气，亦无津液上升，而皆燥渴，仲景已备论之。此言风热两阳邪，劫其津液而成燥渴。其因各不同，则治法迥异也。至风雨雾露之邪受于上焦，与温邪蒸郁，上蒙清窍。如仲景所云头中寒湿，头痛鼻塞，纳药鼻中一条。虽与温邪矇蔽相同，又有寒热不同也。按此条明风温湿温俱有清窍壅塞，分晰言之。恐人以伤寒之法误治，尤恐以湿温之浊邪害清，与风温之两阳相劫混治也。
其病有类伤寒，其验之之法，伤寒多有变证，温热虽久，在一经不移，以此为辨。
伤寒传经，故多变证。温邪只在三焦营卫，故曰不移。
上第一节，首论伤寒温热感受证治之不同，温病有挟风挟湿之异治，其所入之途，有卫气营血之次第，总举其纲，以告学者。下文乃详言之。

第二节  ***************************
前言辛凉散风，甘淡驱湿。若病仍不解，是渐欲入营也。营分受热，则血液受劫，心神不安，夜甚无寐，或斑点隐隐。即撤去气药，如从风热陷入者，用犀角竹叶之属。如从湿热陷入者，犀角花露之品，参入凉血清热方中。若加烦躁，大便不通，金汁可以加入，老年或平素有寒者，以人中黄代之。急急透斑为要。
此明温邪初传心包之候，而出其治也。心包主血，代心用事，故邪入营血，心包受之。以致心神不安，夜甚无寐，斑属血，疹属气，此营分受热，故言斑不言疹。若见疹则无关营血，即下文所谓当理气分之邪矣。犀角苦酸咸寒，凉心泻肝，清胃中大热，祛风利痰，辟邪解毒。治伤寒时疫发黄发斑，吐血下血畜血发狂，痘疮黑陷，消痈化脓，定惊明目，故为治斑要药。竹叶辛淡甘寒，凉心缓肝，消痰止渴，除上焦风邪烦热，咳逆喘促，呕哕吐血，中风失音，小儿惊痫。故从风热陷入者必用之。花露芳香清冽，和中利肠，清暑化热，有气无质，能透窍入络，疏沦灵府，故从湿热陷入者宜之。金汁泻火热，人中黄甘寒入胃，清痰火，消食积，大解五脏实热，治天行热狂，痘疮血热黑陷不起，与金汁之治相同。故烦躁大便不通者，可以加入，冀其解毒透斑也。凉血清热，如《温病条辨》中之清营汤、清络饮、清宫汤，与《温疫论》中清燥养营汤之类。。按营分受热。至于斑点隐隐，急以透斑为要。透斑之法，不外凉血清热，甚者下之。所谓炀窜减薪，去其壅塞，则光焰自透。若金汁、人中黄所不能下者，大黄元明粉亦宜加入，在学者见证施治，神而明之。细玩烦躁大便不通之语，自得之矣。
●附录清营汤方　犀角　生地　元参　竹叶心　麦冬　丹参　黄连　银花　连翘（连心）
●清络饮方　鲜荷叶边　鲜银花　西瓜翠衣　鲜扁豆叶　丝瓜皮　鲜竹叶心
●清宫汤方　犀角尖（磨冲）　连翘心　元参心　竹叶捲心　莲子心　麦冬（连心）
●清燥养营汤方　知母　天花粉　白芍　陈皮　甘草　当归身　地黄汁
若斑出热不解者，胃津亡也。主以甘寒，重则如玉女煎，轻则如梨皮蔗浆之类。或其人肾水素亏，虽未及下焦，先自徬徨矣。必验之于舌，如甘寒之中加入咸寒，务在先安未受邪之地，恐其陷入易易耳。
章虚谷谓斑出则邪已透发，理当退热，其热仍不解。故知其胃津亡，水不济火，当以甘寒生津。若肾水亏者，热尤难退，故必加咸寒，如元参、知母、阿胶、龟版之类，所谓壮水之主以制阳光也。如仲景之治少阴伤寒，邪本在经，必用附子，即是先安未受邪之地。热邪用咸寒滋水，寒邪用咸热助火，药不同而理法一也。验舌之法详后。王孟英谓重则如玉女煎者，言如玉女煎之石膏、地黄同用，以清未尽之热，而救已亡之液。唐三烈本删一「如」字，径作「重则玉女煎」，是印定为玉女煎之原方矣。岂知胃液虽亡，身热未退，熟地、牛膝安可投乎。按景岳玉女煎方，石膏、熟地、麦冬、知母、牛膝。谓治水亏火盛，六脉浮洪滑大，少阴不足，阳明有馀。叶氏发挥云：既云水亏火盛，竟宜滋阴降火，不必用石膏。少阴不足，是肾虚火亢，当补肾为主，至若阳明有馀，乃胃中之实火。当清胃火，病属两途，岂可石膏熟地并用乎。据此，则此处自当用生地黄，非用玉女煎之板方，《温病条辨》，玉女煎去牛膝、熟地加细生地、元参，治太阴温病气血两燔，早有前见。梨性甘寒，凉心润肺，利大小肠，蔗浆和中润燥，除热解毒，故斑出热轻者宜之。甘寒之中加入咸寒，如《温病条辨》中三甲复脉等方，均可随证选用。
●附录三甲复脉汤方　一甲复脉　炙甘草　乾地黄　生白芍　麦冬（连心）　阿胶　牡蛎　二甲复脉加鳖甲　三甲复脉再加生龟版
上第二节，明逆传心包邪陷营血之证，而出其治也。此节仍统风温湿温言之，然其证见于风温者为多。

第三节  ***************************
若其邪始终在气分流连者，可冀其战汗透邪。法宜益胃，令水与汗并，热达腠开，邪从汗出。
此明邪之由卫而气，不传营者之治法。大凡温邪入里，分为两途，心包与阳明，其治法不离乎斑汗下。传心包者，即伤营血，伤营血者必发斑，透斑为治。入阳明者属胃与肠，必致成里结，成里结者可下。若未入里，流连气分者，则属三焦。在上焦者，可冀其战汗而解，法宜益胃。胃者水穀之海，发生津液，布沪三焦。且上焦出于胃口，居阳明经之间，故益胃助汗，可使邪从汗出。《素问》热病论篇：岐伯曰：人所以汗出者，皆生于穀，穀生于精。王冰注：言穀气化为精，精气胜乃为汗。又曰汗者精气也。益胃之法，如《温病条辨》中之雪梨浆、五汁饮、桂枝白虎等方，均可採用。热盛者食西瓜，战时饮米汤白水。所谓令水与汗并，热达腠开，得通泄也。若在中下焦，则有分消之法矣。
●附录雪梨浆方　以甜水梨大者一枚，薄切，新汲凉水内浸半日，取汁时时频饮。
●五汁饮方　梨汁　荸荠汁　鲜芦根汁　麦冬汁　藕汁　热痰盛加竹沥梨汁　咯痰不清加栝蒌皮　热毒盛加金汁　人中黄　渐欲神昏加银花　荷叶　石菖蒲
●桂枝白虎汤方　知母　生石膏　粳米　桂枝木　炙甘草
解后胃气空虚，当肤冷一昼夜，待气还自温暖如常矣。盖战汗而解，邪退正虚，阳从汗泄，故暂肤冷，未必即成脱证。此时宜令病者安舒静卧，以养阳气来复。旁人切勿惊惶，频频呼唤，扰其元神，使其烦躁。但诊其脉，若虚软和缓，虽倦卧不语，汗出肤冷，却非脱证。若脉急疾，躁扰不卧，肤冷汗出，便为气脱之证矣。更有邪盛正虚，不能一战而解，停一二日再战汗而解者，不可不知。
此明解后之状，辨脱与非脱之脉法，更示人以有邪盛正虚再战之机，恐邪热未清，误认虚脱，妄投补剂也。汗出肤冷，与肤冷汗出有别。汗出肤冷者。汗后而热退肤冷，此邪解正虚之象。故云非脱，即仲景所谓汗泄热去身凉即愈。肤冷汗出者，即《伤寒论》中所谓亡阳遂漏不止，与汗出如油也。《素问》评热病论曰：汗出而脉尚躁盛者死。《灵枢》热病论：热病已得汗，而脉尚躁盛，此阴脉之极也，死，其得汗而脉静者生，此脉急疾躁扰，所以为气脱之证也。
上第三节，继斑而言汗。

第四节  ***************************
再论气病有不传血分，而邪留三焦，亦如伤寒中少阳病也。彼则和解表里之半，此则分消上下之势，随证变法。如近时杏朴苓等类，或如温胆汤之走泄，因其仍在气分，犹可望其战汗之门户，转疟之机括。
《灵枢》营卫生会篇：黄帝曰：愿闻三焦之所出。岐伯答曰：上焦出于胃上口，并咽以上，贯膈而布胸中，走腋，循太阴之分而行，还至阳明，上至舌，下足阳明，常与营俱，行于阳二十五度，行于阴亦二十五度一周也。故五十度而复会于手太阴矣。又黄帝曰：愿闻中焦之所出。岐伯曰：中焦亦并胃中，出上焦之后，此所受气者。泌糟粕，蒸津液，化其精微，上注于肺脉，乃化而为血，以奉生身，莫贵于此，故独得行于经隧，命曰营气。又黄帝曰：愿闻下焦之所出。岐伯答曰：下焦者，别回肠，注于膀胱，而渗入焉。故水穀者，常并居于胃中，成糟粕而俱下于大肠，而成下焦，渗而俱下，济泌别汁，循下焦而渗入膀胱焉。所以肺受温邪，不传心包，未归阳明，必留三焦，以三焦之经，循胸腋手太阴之分而出行，复大会于手太阴也。三焦为手之少阳，凡升降之气，莫不由此出入，为上下之枢机，亦犹足少阳胆经，为三阳三阴表里之枢纽也。故云彼则和解表里，此则分消上下。而中焦为营气所主，在胃中脘之分，主泌水穀之糟粕，蒸化精液，上注于肺，下焦当胃之下口，别回肠，化糟粕，济泌别汁，渗入膀胱。故宜用杏仁之解肺郁，利小便，茯苓之渗湿行水，厚朴之行气散满。及如温胆汤之走泄，温胆汤方，用半夏、陈皮、茯苓、甘草、竹茹、枳实、半夏能化痰行水，发表开郁，陈皮能理气燥湿，导滞消痰，为宣通气分之药，茯苓渗湿，甘草入凉剂能泻邪热，竹茹除上焦烦热，枳实破气行痰，止喘消痞，均属宣导之品，所以谓之走泄也。仍在气分者，以温邪由肺而及三焦，必先留于上焦，上焦当肝胃之区。且手足两少阳经，互相连合，是以仍在气分，犹可望其战汗之门户，转疟之机括也。
上第四节，言邪之不传营者，独留三焦之治。

第五节  ***************************
大凡看法，卫之后方言气，营之后方言血，在卫汗之可也。到气才可清气，入营犹可透热转气，如犀角、元参、羚羊等物。入血就恐耗血动血，直须凉血散血，如生地、丹皮阿胶赤芍等物。否则前后不循缓急之法，虑其动手便错，反致慌张矣。
《素问》调经论：病在气调之卫。王冰注：卫主气，故气病而调之卫也。《难经》三十二难曰：心者血，肺者气，血为营，气为卫，相随上下，谓之营卫。通行经络，营周于外。《灵枢》卫气篇：黄帝曰：五脏者，所以藏精神魂魄者也。六腑者，所以受水穀而化行物者也。其气内干五脏，而外络支节，其浮气之不循经者为卫气，其精气之行于经者为营气，阴阳相随，外内相贯，如环之无端。马莳注曰：人有五脏，精神魂魄，赖之以藏，人有六腑，水穀等物，赖之以化，六腑为表，其气内连于五脏，而外则络于支节。人有三焦，宗气积于上焦，营气出于中焦，卫气出于下焦。下焦之气，升于中焦以达于上焦，而生此卫。卫气阳性慓悍，行于皮肤分肉之间，乃浮而在外者也。故曰：其浮气之不循经者为卫气。中焦之气降于下焦，而生此营气，营气阴性精专，随宗气以行于经隧之中，故曰：其精气之行于经者为营气。按浮气之不循经者为卫气，故在卫者汗之可愈。其循经而出于上焦者为宗气，宗气者卫气之主，卫气者浮于宗气之外，故曰：卫之后方言气。气，宗气也。营之后方言血者，营亦气也。所以化水穀之精微而为血，使之流溢于中，布散于外，行于经隧，常行无已者也。盖自其约而言之，则卫为气，营为血。循其等而言之，则卫为气之标，气为卫之本，营为血之帅，血为营之徒也。是以血居营之后，而入营者犹可透热转气，失此不治则营病而血亦病，血滞而气不能营，故直须凉血散血，通其经隧之途，使营气复其故道也。此卫气营血之次第，学者细察《素问》调经经络诸论，及《灵枢》营气卫气营卫生会等篇，自能瞭然矣。章虚谷谓：凡温病初感发热而微恶寒者，邪在卫分，不恶寒而恶热小便色黄，已入气分。若脉数舌绛，邪入营分。若舌深绛，烦扰不寐，或夜有谵语，已入血分。邪在卫分汗之，宜辛凉轻解，清气热，不可寒滞，反使邪不外达而内闭，则病重矣。故虽入营，犹可开达，转出气分而解。按：犀角苦酸咸寒，泻心胃大热。羚羊苦咸微寒，能祛风舒筋，泻心肝邪热。元参苦咸微寒，补水泻无根之火，均非滋腻之物。章氏谓清气热不可寒滞，深合入营犹可透热转气之意，下文于上焦气热烁津证，戒勿用血药滋腻难散，即此意也。王孟英谓伏气温病，自里出表，乃先从血分而后达于气分。故起病之初，往往舌润而无苔垢，但察其脉，软而或弦，或微数，口未渴而心烦恶热，即宜投以清解营阴之药，迨邪从气分而化，苔始渐平，然后再清其气分可也。伏邪重者，初起即舌绛咽乾，甚有肢冷脉伏之假象。亟宜大清阴分伏邪，继必厚腻黄浊之苔渐生，此伏邪与新邪先后不同。更有邪伏深沉，不能一齐外出者，虽治之得法，而苔退舌淡之后，逾一二日舌复干绛，苔复黄燥，正如抽蕉剥茧，层出不穷，不比外感温邪，由卫及气，自营而血也。秋月伏暑证轻浅者，邪伏膜原深沉者，亦多如此。
上第五节，总结上文。言温邪传入之次第，而出其治法，学者循其序而察之，而不必泥也。

第六节  ***************************
且吾吴湿邪害人最广。如面色白者，须要顾其阳气，湿胜则阳微也。法应清凉，然到十分之六七，即不可过于寒凉，恐成功反弃，何以故耶？湿热一去，阳亦衰微也。面色苍者，须要顾其津液，清凉到十分之六七。往往热减身寒者，不可就云虚寒而投补剂。恐炉烟虽熄，灰中有火也。须细察精详，方少少与之。慎不可直率而往也。
此言人之气质冬有不同，戒学者随时省察，譬如为山，九仞之功，毋遗。
一篑之亏也。其语意明晰，无烦解释。《温热经纬》王氏之言，徒伤辞费。湿胜则阳微，王孟英引茅雨人之说，谓阳微故致湿胜。按此谓面色白者，其阳气素属不足。今为湿邪所困，湿胜则阳微矣，并非因阳微而致湿胜。若湿胜必因阳微，则面色苍者，当无湿病矣。茅氏之说，亦欠圆足，盖叶氏此论，实专为湿温而发，故自此以下，皆言湿温。
又有酒客里湿素盛，外邪入里，里湿为合。在阳旺之躯，胃湿恒多，在阴盛之体，脾湿亦不少，然化热则一。
此为阳微阴虚二者之外，复举酒客湿盛者以示之。所谓阳旺之躯，胃湿恒多，阴盛之体，脾湿亦不少。是指酒客中平素体质之偏于阴阳苍瘦肥白者而言。化热则一者，以酒客脾胃素为酒之湿热所蒸，故一感温邪，无不化热。
热病救阴犹易，通阳最难，求阴不在血，而在精与汗，通阳不在温，而在利小便。然较之杂证，则有不同也。
救阴不在血，而在精与汗，王孟英谓救阴须用充液之药是也。致谓以血非易生之物，汗需津液以化，其言又似是而非。盖温热病，除温邪劫营，与素有瘀伤宿血在胸膈中者，宜凉血散血外，无补血之理。观下文验齿节，病深动血，结瓣于上，阳血安胃，阴血救肾，不言治血，其义可知。吴氏《温病条辨》增液养阴等法，深得秘旨，通阳不在温而在利小便。章虚谷王孟英之说，均无分晓。盖此语专属湿温，热处湿中，湿蕴热外，湿热交混，遂成矇蔽。斯时不开，则热无由达，开之以温，则又助其热，然通阳之药不达于温。今温药既不可用，故曰通阳最难。惟有用河间分消宣化之法，通利小便，使三焦瀰漫之湿，得达膀胱以去。而阴霾湿浊之气既消，则热邪自透，阳气得通矣，较之骠证则有不同者。言杂证以补血为养阴，温为通阳，与此不同。又恐人误以利小便为通阳一定不易之法，误治寒湿火衰之证，则反损其肾气而阳愈微，此所以为叮咛也。
上第六节，盖专为湿温而发。夫温邪为病，不外挟风挟湿两途。然风温热变虽速，但能辛凉透解，清热养阴，不失卫气营血先后之序，便无他误。至于湿温，则所感之气最杂，湿多热多，治法迥异，化热化燥，传变无定，清热太过，留湿致困，养阴不当，反成矇蔽，见证施治，用药最难。故于此特揭其旨，以示学者。能即此而求之，则虽病情万变，治法不离其宗，于治湿温之术，思过半矣。

第七节  ***************************
再论三焦不得从外解，必致成里结，里结于何，在阳明胃与肠也。亦须用下去，不可以气血之分，就唐三烈本此下有谓其二字可从不可下也。
章虚谷注，胃为脏腑之海，各脏腑之邪，皆能归胃。况三焦包罗脏腑，其邪之入胃尤易。语意未足，按《灵枢》营卫生会篇言三焦之部署：上焦出于胃上口，中焦亦并胃中出上焦之后，下焦者，别回肠，注于膀胱而渗入焉。故水穀者，常并居于胃中，成糟粕而俱下于大肠。《金匮要略》谓下焦竭即遗溺失便。据此则三焦里结，肠胃同病，所谓在阳明胃与肠也。不可以气血之分谓不可下者。气指温病言，血指伤寒言。盖寒伤营，热伤气，伤寒由膀胱传胃，胃与膀胱均多血，温邪由肺及三焦，肺与三焦均主气也。所以为此言者，恐人误会。谓温邪留于气分在上，不与伤寒入里同，而不敢下也。故下文云。
但伤寒邪热在里，劫烁精液，下之宜猛。此多湿邪内搏，下之宜轻。伤寒大便溏，为邪已尽，不可再下。湿湿病大便溏为邪未尽，必大便硬。（唐本此下有乃为无湿句。）慎（唐本作始）不可再攻，以屎（王本作粪）燥为无湿矣。（唐本无此句。）
章虚谷注，谓伤寒化热，肠胃乾结，故下宜峻猛，湿热凝滞，大便本不干结，以阴邪瘀闭不通。若用承气猛下，其行速而气徒伤，湿仍胶结不去，故当轻法频下。王孟英驳之，谓伤寒化热，固是阳邪，湿热凝滞者，大便虽不干结，黑如胶漆者有之。岂可目为阴邪，谓之浊邪可也。所论诚是，按伤寒有燥屎在胃，故下之宜猛，三承气之外，又有猪胆汁蜜煎导诸法，其所结为燥屎，故大便溏为邪已尽。若温热浊邪所结，属胶漆痰沫之物，本非燥屎，所以大便溏为邪未尽，必大便硬，则浊滞已清，宿食亦下，故不可再攻矣。然痰浊重者，溏硬无定，往往有既得燥屎，复下浊滞，三五次后大下浊沫，其邪始尽者，当临证省察，不可不知。所谓下之宜轻而不厌频者。诚以浊邪黏腻，搏结不坚，到处可以留著，非猛鸷之力一击之所能去也。
上第七节，为邪留三焦，不因战汗转疟而解成里结者，示下法也。

第八节  ***************************
再人之体脘在腹上，其地位处于中，按之痛，或自痛，或痞胀。当用苦泄，以其入腹近也。必验之于舌，或黄或浊，可与小陷胸汤或泻心汤，随证治之。
此承上文，言邪虽入里而未结胃与肠者，当用苦泄，不可骤下。盖脘居中焦之部署，其按之痛或自痛或痞胀，属湿热互结，浊痰凝滞，阻中焦气分而然，皆属于痞。故宜用小陷胸汤或泻心汤，苦辛通降，涤除痰热。必验之于舌或黄或浊者，以舌见黄浊，已入中焦，中焦入腹近，不复能提归上焦，再事宣泄，只能使之下达耳。熟玩下文自明，吴氏《温病条辨》，治浊痰凝聚心下痞者，用半夏泻心汤，去参姜大枣甘草，加枳实杏仁，深合苦泄之法。
●附录小陷胸汤方　黄连　半夏　栝蒌实
●半夏泻心汤方　半夏　黄芩　乾姜　甘草　人参　黄连　大枣
或白不燥，或黄白相兼，或灰白不渴，慎不可乱投苦泄。其中有外邪未解，里先结者，或邪郁未伸，或素属中冷者，虽有脘中痞痛，宜从开泄，宣通气滞以达归于肺。如近俗之杏蔻橘桔等是，轻苦微辛，具流动之品可耳。
以承上文，言不宜苦泄者，当用开泄。盖苔白不燥，湿未化热，只伤气分。黄白相兼，为气分之邪未尽。灰白不渴，属脾湿盛，外邪未解里先结者，湿温风温均有。盖邪未透达，湿阻中焦也。邪郁未伸者，指湿遏伏热之证。素属中冷者，谓里湿素盛。宿有痰饮之疾者，其脘中痞痛，系湿阻气化，中焦失运所致，故宜从事开泄。以杏蔻橘桔轻苦微辛之品，宣通气滞，必达归于肺者。以肺主一身之气，气化则湿亦化也。按《温病条辨》中有三仁汤、宣痹汤、三香汤等，均于此证相合，可随其轻重而选用之。
●附录三仁汤方　杏仁　飞滑石　白通草　白蔻仁　竹叶　厚朴　生薏仁　半夏　甘澜水煎
●宣痹汤方　枇杷叶　郁金　射干　白通草　香豉
●三香汤方　栝蒌皮　桔梗　焦山栀　枳壳　郁金　香豉　降香末
再前云舌黄或浊，须要有地之黄。若光滑者，乃无形湿热，中已虚象。唐本作已有中虚之象。大忌前法。
章虚谷注，谓舌苔如地上初生之草，必有根。无根者为浮垢，乃无形湿热，而胃无结实之邪，故云有中虚之象。若妄用攻泻伤内，则表邪反陷，为难治矣。按此二十九字，各本均分属下节，大误，宜属于此。
上第八节，因里结而言痞。

第九节  ***************************
其脐以上为大腹，或满或胀或痛，此必邪已入里矣。表证必无，或存十之一二，亦要验之于舌。或黄甚，或如沉香色，或如灰黄色，或老黄色，或中有断纹，皆当下之。如小承气汤用槟榔、青皮、枳实、元明粉、生首乌等。
脐以上正当肠胃之间，或满或胀或痛，则邪之入里，已结于肠胃无疑。斯时表证必无，即有一二，而里结已甚。断非宣通开泄所能达，故当验舌即下，生首乌功用，诸家多未详述。惟《本草经疏》，载其能治毒痢下纯血诸药不效，及治风痰久疟，则其能清热凉血可知，生用于下药中，殆以此欤。
若未见此等舌，不宜用此等法，恐其中有湿聚太阴为满，或寒湿错杂为痛，或气壅为胀，又当以别法治之。
此辨其不可下者。意义甚明，无庸注释。
再黄苔不甚厚而滑者，热未伤津，犹可清热透表。若虽薄而乾者，邪虽去而津受伤也。苦重之药当禁，宜甘寒轻剂可也。
此条辨黄苔之不宜下者，当属上文共为一节，诸本分之非是。盖犹可清热透表，与苦重之药当禁，对上文皆当下之而发，所谓要验之于舌也。甘寒轻剂，如《温病条辨》中增液等法可师。
●附录增液汤　元参　连心麦冬　细生地
上第九节，辨下证具者之治。以上三节，反覆明辨，均言湿温之下法也。

第十节  ***************************
再论其热传营，舌色必绛，绛深红色也。初传绛色，中间黄白色，此气分之邪未尽也。泄卫透营，两和可也。
章虚谷注，绛者指舌本，本宜改作质意方明瞭。　黄白指舌苔。按此为初传营分之候，所谓入营犹可透热转气时也。
纯绛鲜泽者，包络受病也。宜犀角、鲜生地、连翘、郁金、石菖蒲等。唐本此下有清泄之三字。
章虚谷注，纯绛鲜泽者，言无苔色，是胃无浊结，而邪已离卫入营，其热在心包也。若平素有痰，必有苔色。王孟英谓绛而泽者，虽为营热之征，实只有痰，故不甚乾燥。问苦胸满者，尤为痰据，不必有苔，菖蒲郁金即为此设。若竟无痰，必不甚泽。按王说颇有经验，胜于章氏。犀角苦酸咸寒，泻心胃大热。鲜生地甘苦大寒，入心肾泻小肠之火。连翘微寒升浮，入手少阴厥阴，除手足少阳手阳明气分湿热，散诸经血凝气聚。郁金辛苦气寒，其性轻扬上行，入心及包络，兼入肺经，凉心热，散肝郁，下气破血。石菖蒲辛苦芳香，开心孔，利九窍，去湿逐风，除痰消积，开胃宽中。
延之数日，或平日心虚有痰，外热一陷，里络就闭，非菖蒲郁金等所能开。须用牛黄丸至宝丹之类以开其闭，恐其昏厥为痉也。
《温病条辨》载牛黄丸方。牛黄一两，郁金一两，犀角一两，黄连一两，朱砂一两，梅冰二钱五分，麝香二钱五分，真珠五钱，山栀一两，雄黄一两，黄芩一两，金箔衣。吴氏论，谓此芳香化秽浊而利诸窍，咸寒保肾水而安心体，苦寒通火腑而泻心用之方也。牛黄得日月之精，通心主之神，犀角主治百毒邪鬼瘴气，真珠得太阴之精而通神明合犀角补水救火，郁金草之香，梅冰木之香，雄黄石之香，麝香乃精血之香，合四香以为用。便闭锢之邪热温毒，深在手厥阴之分者，一齐从内透出，而邪秽自消，神明可复也。黄连泻心火，栀子泻心与三焦之火，黄芩泻胆与肺之火，使邪火随诸香一齐俱散也。朱砂补心体泻心用，合金箔坠痰而镇固，再合真珠犀角，为督战之主帅也。至宝丹方，犀角一两镑，朱砂一两飞，琥珀一两研，玳瑁一两镑，牛黄五钱，麝香五钱，以安息重汤炖化，和诸药为丸一百九蜡护。吴氏论此方，荟萃各种灵异，皆能补心体，通心用，除邪秽解热结，共成拨乱反正之功。大抵牛黄丸最凉，紫雪丹次之，至宝丹又次之。主治略同，而各有所长，临用对证斟酌可也。章虚谷谓邪火盛而色赤者宜牛黄丸，痰湿盛而有垢浊之苔者宜至宝丹。按本文指纯绛鲜泽者而言，并无垢浊之语，垢浊者另有治法，章氏之语未免画蛇添足。昏厥为痉，吴鞠通谓厥者尽也。阴阳极造其偏，皆能致厥，伤寒之厥，足厥阴病也。温热之厥，手厥阴病也。舌卷囊缩虽同系厥阴现证，要之舌属手囊属足也。盖舌为心窍，包络代心用事，肾前后皆肝经所过，断不可以阴阳二厥，混而为一。再热厥之中亦有三等，有邪在络居多而阳明证少者，则从芳香。有邪搏阳明，阳明太实，上冲心包，神迷肢厥，甚至通体皆厥，当从下法。有日久邪杀阴亏而厥者，则从育阴潜阳法。按吴氏此说，殊欠分晓，考《内经》手足厥阴之脉，均与舌本无涉。惟足太阴脉，则连舌本散于舌下，足少阴脉入肺挟舌本而已，安得谓舌属手也。原其所因，盖温邪入里，阳明邪实，脾不能承胃气下降恶浊，肝风炽张，肾水将涸，故现是证。且脾主四肢，故四肢逆冷，是热厥必用下法，仲景所谓厥当下之也。至于阴阳寒热之分，河间元病胀候之说，辨之最详。陶节庵从阳经传入者为阳厥，直中阴经不从阳经传入者为阴厥之语，实本何间立论，为千古辨厥之准绳也。
●附录紫雪丹方　滑石（一斤）　石膏（一斤）　寒水石（一斤）　磁石（二斤）　水煮捣煎去。
渣用　羚羊角（五两）　木香（五两）　犀角（五两）　沉香（五两）　丁香（一两）　升麻（一斤）　元参（一斤）　炙甘草（半斤）　以上八味并捣挫入前药汁中煎去渣并　朴硝　硝石（各二斤，提净）　入前药汁中微火煎用柳木不住手搅候欲凝再加　辰砂（三两）　麝香（一两二钱，并研细）　合成
上第十节，辨初传营者之舌绛，王孟英谓统风温湿温而言是也。

第十一节  ***************************
再色绛而舌中心乾者，乃心胃火燔，劫烁津液，即黄连、石膏亦可加入。
王孟英注：热已入营，则舌色绛，胃火烁液，则舌心干。加黄连、石膏于犀角、生地等药中，以清营热而救胃津，即白虎加生地之例也。按黄连清心火，石膏平胃热，以心胃火燔劫烁津液。故加二味于前犀角生地等药中，至白虎加生地救斑出热不解胃阴亡之证，与此不同，王氏引以为例，非是。
若烦渴烦热，舌心干，四边色红，中心或黄或白者，此非血分也。乃上焦气热烁津，急用凉膈散散其无形之热，再看其后转变可也。慎勿用血药，以滋腻难散。
上节言初传绛色中兼黄白色为气分之邪未尽。盖邪在气分，苔属黄白，初传营分，气分尚有馀邪，故中兼黄白。今四边色红，红浅于绛，中心黄白而干，加以烦渴烦热，是邪未入营，属气热烁津所致。故当急用凉膈散，俾无形邪热随有形浊痰下解以去。若用滋腻血药，是反助浊痰，资其邪热而难散矣，故以慎勿用为戒。
至舌绛望之若干，手扪之原有津液，此津亏湿热薰蒸，将成浊痰蒙闭心包也。
此因色绛而舌中心乾者而言。盖彼则望之干，扪之亦干，此则望之若干，扪之原有津液。所以然者，以湿热郁结于内，气液不得宣通，故望之若干，其实非干，而扪之则润。王氏前解纯绛鲜泽，谓实因有痰，故不甚乾燥，即此可证。
上第十一节，辨色绛而属于乾者。

第十二节  ***************************
再有热传营血，其人素有瘀伤宿血在胸膈中，挟热而搏，其舌色必紫而暗，扪之湿。当加入散血之品，如琥珀、丹参、桃仁、丹皮等。不尔，瘀血与热为伍，阻遏正气，遂变如狂发狂之证。
章虚谷注，舌紫而暗，暗即晦也。扪之潮湿不干，故为瘀血。按血性柔腻，故扪之亦湿，其辨在舌色之紫而暗。
若紫而肿大者，乃酒毒冲心。
王氏《温热经纬》引何报之云：酒毒内蕴，舌必深紫而赤，或乾涸。若淡紫而带青滑，则为寒证，按酒毒冲心，故紫而肿大，寒证则无肿大也。何说不足据。又云：酒毒冲心即加黄连清之。可从。
若紫而干晦者，肾肝色泛也。难治。
章虚谷注：晦而乾者，精血已枯，邪热乘之，故为难治。肾色黑，肝色青，青黑相合而见于舌，变化紫晦，故曰肾肝色泛。王孟英谓此舌虽无邪热亦难治。
上第十二节，言舌色之紫者。

第十三节  ***************************
舌色绛而上有黏腻似苔非苔者，中挟秽浊之气，急加芳香逐之。
谓加芳香之品于凉血清热方中也。章虚谷谓挟秽者，必加芳香，以开降胃中浊气而清营热。
舌绛欲伸出口，而抵齿难骤伸者，痰阻舌根，有内风也。
章虚谷注：痰阻舌根，由内风之逆，则升降中又当加辛凉咸润以息内风。脾肾之脉皆连舌本，亦有脾肾气败而舌短不能伸者，其形貌面色亦必枯瘁，多为死证。按若脾肾气败，则舌色不当绛而当紫暗矣。
舌绛而光亮，胃阴亡也，急用甘凉濡润之品。
王孟英谓宜用炙甘草汤去姜桂加石斛，以蔗浆易饴糖。汪曰桢谓：以蔗浆易饴糖，巧妙绝伦。盖温证虽宜甘药，又不可滞下也。诚是，然查仲景炙甘草汤，并无饴糖，当云加蔗浆。
●附录炙甘草汤方　甘草（炙）　人参　生姜　桂枝　麦冬　生地　火麻仁　阿胶　炒蛤粉　大枣　水酒各半煎
若舌绛而乾燥者，火邪劫营，凉血清火为要。
上文色绛而舌中心乾者，为心胃火燔劫烁津液。此则通体皆干且燥，是火邪劫营，将耗血动血，甚于劫烁津液矣。故急须凉血清火，王孟英谓宜犀角地黄汤，加元参、花粉、紫草、银花、丹参、莲子心、竹叶之类。
舌绛而有碎点白黄者，当生疳也。大红点者，热毒乘心也，用黄连、金汁。
疳亦热毒，属于相火，故均用黄连、金汁。
其有虽绛而不鲜，乾枯而痿者，此肾阴涸，急以阿胶、鸡子黄、地黄、天冬等救之。缓则恐涸极而无救也。
上文紫而干晦者，为肾肝色泛难治，此为肾阴涸，尚可急救，绛与紫之分耳。失此不治，肾阴涸竭，即为肾肝色泛矣。
其有舌独中心绛乾者，此胃热心营受灼也。当于清胃方中加入清心之品，否则延及于尖，为津干火盛也。
此条与上节色绛而舌中心乾者不同，彼则通体皆绛，中心独干，此则通体不绛，惟独中心绛干耳。彼则邪已入营，为气血两燔之候，故宜黄连石膏两清心胃。此则胃热灼心，邪热在胃，重在平胃热使心营不受胃灼，故于清胃方中加入清心之品，如《温病条辨》加味清宫汤等可耳。
●附录加味清宫汤方　即于清宫汤见前内加知母　银花　竹沥
舌尖绛独干，此心火上炎，用导赤散泻其腑。
王孟英谓舌心是胃之分野，舌尖乃心之外候。心火炎上者，导赤汤入童便尤宜。导赤汤、生地、木通、甘草梢、竹叶。
舌淡红无色者，或干而色不荣者，当是胃津伤而气无化液也。当用炙甘草汤，不可用寒凉药。
章虚谷注：淡红无色，心脾气血素虚也。更加干而色不荣，胃津气亦亡也。故不可用苦寒之药。炙甘草汤养气血以通经脉，其邪自可渐去矣。按此条证治，系属邪退而气血两亏之候，并凉药不可用，不仅禁苦寒药。故宜用复脉汤，不避姜桂之辛温。若邪未净，则《温病条辨》有加减复脉之法，不宜径用姜桂也。章氏其邪自可渐去之说欠斟酌。至何报之红嫩如新生，望之似润而燥渴殆甚者，为妄行汗下，以致津液竭之语。系属误治坏证，当从《温病条辨》中之救逆等法，与此条证候截然不同。此条各本均另分章节在黑苔之下。窃谓当附此节之末，盖与舌绛连类而及，为邪退正虚之候也。
●附录加减复脉汤方　炙甘草　乾地黄　生白芍　麦冬（不去心）　阿胶　麻仁
上第十三节言舌色之绛者。

第十四节  ***************************
再舌苔白厚而乾燥者，此谓燥气伤也。滋肾（《温热经纬》作润可从。）药中加甘草，令甘守津还之意。
章虚谷注：苔白而厚，本是浊邪。乾燥伤津，则浊结不能化，故当先养津而后降浊也。
舌白而薄者，外感风寒也。当疏散之。
此非温热，恐人误以轻为重，故表而出之。
若白乾薄者，肺津伤也。加麦冬花露芦根汁等轻清之品，为上者上之也。
章虚谷注：肺位至高，肺津伤，必用轻清之品，方能达肺。若气味厚重而下走，则反均匀涉矣，故曰上者上之。
若白苔绛底者，湿遏热伏也。当先泄湿透热，防其就干也。勿忧之，再从里透于外，则变润矣。
湿遏热伏，非先泄其湿，则热无由达。但泄湿之药多燥，故防其舌之干。然湿既得泄，热自然透热既得透，则里无热，津液得还，自然变润，所以勿忧，此治湿温之却窾也。
初病舌就干，神不昏者，急养正，微加透邪之药。若神已昏，此内匮矣，不可救药。（按匮当作溃。）
章虚谷注：初病舌即干，其津液未竭也。急当养正略佐透邪。若神已昏，则本原败而正不胜邪，不可救矣。王孟英谓初起舌乾而脉滑脘闷者，乃痰阻于中，液不上潮，未可率投补益。
又不拘何色舌，上生芒刺者，皆是上焦热极也。当用青布拭冷薄荷水揩之。即去者轻，旋即生者险矣。
章虚谷注：生芒刺者苔必焦黄或黑，无苔者舌必深绛。其苔白或淡黄者，胃无大热，必无芒刺，或舌尖或两边有小赤瘰，是营热郁结，当开泄气分，以通营清热也。上焦热极者，宜凉膈散主之。王孟英引秦皇士云：凡渴不消水，脉滑不数，亦有舌苔生刺者，多是表邪挟食。用保和加竹沥、莱菔汁，或栀豉加枳实并效。
●附录保和丸方　神麴　山楂　茯苓　半夏　陈皮　连翘　莱菔子
舌苔不燥自觉闷极者，属脾湿盛也。或有伤痕血迹者，必问曾经搔挖否，不可以有血而便为枯证，仍从湿治可也。
章虚谷注：三焦升降之气，由脾鼓运，中焦和则上下气顺。脾气弱则湿自内生，湿盛而脾不健运，浊壅不行，自觉闷极，虽有热邪，其内湿盛而舌苔不燥。当先开泄其湿，而后清热，不可投寒凉以闭其湿也。
再有神情清爽，舌胀大不能出口者，此脾湿胃热郁极化风，而毒延口也。用大黄磨入当用剂内，则舌胀自消矣。
章虚谷曰：神情清爽而舌胀大。故知其邪在脾胃，若神不清，即属心肝两脏之病矣。邪在脾胃者，唇亦必肿也。
再舌上白苔黏腻，吐出浊厚涎沫者，口必甜味也，（唐本作其口必甜。）为脾瘅病。（唐本作此为脾瘅。）乃湿热气聚，与穀气相搏，土有馀也，盈满则上泛，当用省头草芳香辛散以逐之则退。
章虚谷注：脾瘅而浊泛口甜者，更当视其舌本。如红赤者为热，当辛通苦降以泄浊，如色淡不红，由脾虚不能摄痰而上泛，当健脾以降浊也。王孟英谓浊气上泛者，涎沫厚浊，小便黄赤。脾虚不摄者，涎沫稀黏，小溲清白，见证回异。虚证宜温中以摄液，何亦以降浊为言乎。
若舌上苔如硷者，胃中宿滞挟浊秽郁伏，当急急开泄，否则闭结中焦，不能从膜原达出矣。
章虚谷注：苔如硷者浊结甚，故当急急开泄，恐内闭也。按此条兼言疫证。
上第十四节，诸本皆分舌上白苔黏腻以下为两章。按自舌苔白厚而乾燥者至此，大都辨别白苔之证治。惟不拘何色舌一条，与伤痕血迹一条，不仅指白苔，然语气固连类可及，似不必别分章节也。

第十五节  ***************************
若舌黑而滑，水来剋火为阴证，当温之。若见短缩，此肾气竭也。为难治，欲救之，加人参五味子，勉希万一。
《温热经纬》引何报之云：暑热证夹血多有中心黑润者，勿误作阴证治之。又茅雨人云：凡起病发热胸闷遍舌黑色而润，外无险恶情状，此胸膈素有伏痰，不必张皇。此用薤白栝蒌桂枝半夏一剂，黑苔即退，或不用桂枝，即枳壳桔梗亦效。
舌黑而乾者，津枯火炽，急急泻南补北。若燥而中心厚㾦者，土燥水竭，急以咸苦下之。
舌黑而干不厚，为阴竭津干，邪不在胃，故当急急泻南补北。章虚谷谓仲景黄连阿胶汤主之。至舌黑而燥，（燥甚于干。）且见中心厚㾦，此属中焦燥实，故急宜咸苦下之，以存津保胃耳。按：黄连阿胶汤，用黄连清心火，黄芩白芍清热养阴，阿胶鸡子黄救肾阴，恰合泻南补北之义，咸苦用硝黄，不必定拘承气也。
若舌无苔而有如烟煤隐隐者，不渴肢寒。知挟阴病。如口渴烦热，平时胃燥舌也，不可攻之。若燥者甘寒益胃，若润者甘温扶中，此何故，外露而里无也。
章虚谷注：凡黑苔大有虚实寒热之不同，即黄白之苔，因食酸味其色即黑，尤当问之。其润而不燥，或无苔如烟煤者，正是肾水来乘心火，其阳虚极矣。若黑而燥裂者，火极变（按当作似）水，色如焚木成炭而黑也。虚实不辨，死生反掌耳。王孟英谓虚寒证见黑苔，其色必润而不紫赤，识此最为必诀。
上第十五节，辨黑苔之证治，诸本均分作两章，今并之。舌无苔而有如烟煤隐隐者，为黑苔之微，其下有不可攻之之语。舌黑而干之下，云急以咸苦下之。语意相对，各本上下互易，今更之。

第十六节  ***************************
若舌白如粉而滑，四边色紫绛者，温疫病初入募原，未归胃腑，急急透解。莫待传陷而入为险恶之病，且见此舌者病必见凶，须要小心。
此专言温疫初起之舌，与湿温白苔绛底为湿遏热伏者不同，透解当从吴又可达原散诸法。
●附录达原散方　槟榔　厚朴　草果仁　知母　芍药　黄芩　甘草
上第十六节，诸本均连下言斑疹节中，章虚谷、王孟英遂曲为解说，谓此为五疫之湿疫。舌本紫绛，热闭营中，故多成斑疹。按论舌自论舌，斑疹自斑疹，此条与斑疹绝不相蒙。当时录者误连下文，未及提行，读者不察，遂致此误，故更正之，别为一节。且此篇之意，专为湿温而发。因辨证而兼及于风温者有之。若于温疫之证，则十未及一二，以温邪常有，温疫不常有，且又可自有专书也。其所以举此舌者，恐学者遇之不识其为温疫，误作湿遏热伏治耳。

第十七节  ***************************
凡斑疹初见，须用纸捻照看胸背两肋，点大而在皮肤之上者为斑，或云头隐隐，或琐碎小粒者为疹，又宜见而不宜见多。按方书谓斑色红者属胃热，紫者热极，黑者胃烂，然亦必看外证所合，方可断之。
章虚谷谓：斑从肌肉而出属胃，疹从血络而出属经，不见则邪闭，故宜见。多见则邪重，故不宜多。
然而春夏之间，湿病俱发，疹为甚。
温病条辨谓温病中发疹者十之七八，发斑者十之二三。
且其色要辨，如淡红色，四肢清，口不甚渴，脉不洪数，非虚斑即阴斑。或胸微见数点，面赤足冷，或下利清穀，此阴盛格阳而见于上，当温之。
此言斑疹之属于虚者，章虚谷谓火不郁不成斑疹，若虚火力弱而色淡，四肢清者，微冷也。口不甚渴，脉不洪数，其非实火可征矣，故曰虚斑。若面赤足冷下利清穀，此阴寒盛格拒其阳于外，内真寒外假热，郁而成斑，故直名为阴斑也。须附桂引火归元，误投凉药即死，实火误补亦死，最当详辨。按章氏实火误补亦死之语，足补此篇之关。盖毒火挟浊秽郁伏之证，欲透不透，往往胸见征点，面赤足冷，但大便必结，或协热自利，臭秽腥浊。斯时须下其秽浊，秽浊得下，毒火自透，斑疹自出。若用温补，未有不闭郁喘闷而死者。医者不明，反以为陷，岂知陷与闭不同，陷者正虚邪毒内陷，其人必神志衰微，语言默默，闭因邪火郁伏，重重锢蔽，其人必妄语烦躁，气粗郁闷，故此证之辨。在下利清穀四字，而清穀非完穀不化之谓，要须澄澈清冷耳。否则虽见诸证，不得便作阴盛格阳治也。因章氏之语，特表而出之。又按《丹溪心法》阴证发斑，此无根失守之火，聚于胸中，上独薰肺，传于皮肤而为斑点，但如蚊蚋蝨蚤咬状而非锦纹也，只宜调中温胃。
若斑色紫小点者，心包热也。点大而紫，胃中热也。
此以下均言实火之斑疹。章氏谓点小即是从血络而出之疹，故热在心包，点大从肌肤而出为斑，故热在胃。
黑斑而光亮者，热胜毒盛，虽属不治，若其人气血充者，或依法治之尚可救。若黑而晦者必死。若黑而隐隐四旁赤色，火郁内伏，清凉透发，间有转红成可救者。
章虚谷注：黑而光亮者，元气犹充，故或可救。黑暗则元气败，必死矣。四旁赤色，其气血尚活，故可透发。
若夹斑带疹，皆是邪之不一，各随其部而泄。然斑属血者恒多，疹属气者不少。
章虚谷注：斑疹夹杂，经胃之热各随其部而外泄，热邪入胃，本属气分，见斑则邪属于血多矣。疹从血络而出，本属血分，然邪由气而闭其血，方成疹也。必当两清气血以为治。
斑疹皆是邪气外露之象，发出宜神情清爽，为外解里和之意，如斑疹出而昏者，正不胜邪，内陷为患，或胃津内涸之故。
内陷为患与胃津内涸，此处未出治法。章虚谷谓既出而神昏，则正不胜邪而死。按第二节若斑出热不解者一条，有主以甘寒及甘寒之中加入咸寒之法，所以救胃津亡与防内陷之患。则此证正当用甘寒之中加入咸寒之法，如《温病条辨》三甲复脉、大定风珠等法。
●附录大定风珠方　生白芍　阿胶　生龟版　乾地黄　麻仁　五味子　生牡蛎　连心　麦冬　炙甘草　鸡子黄（二枚）　生鳖甲（三甲复脉见前）
再有一种白㾦，小粒如水晶色者，此湿热伤肺，邪虽出而气液枯也，必得甘药补之。
此湿温流连气分日久，失于开泄，始发此种白㾦。所以为邪虽出而气液枯，必得甘平清肺养阴之药，如沙参、麦冬、生地等类，不可误用甘温也。
或未至久延，伤及气液，乃湿郁卫分，汗出不彻之故，当理气分之邪。
此为湿热病中之轻证，治以芦根滑石之流可也。
或如枯骨者多凶，为气液竭也。
《温热经纬》引汪曰桢语：谓白如枯骨者，非惟不能救，并不及救，按此证多见于误治日久临危之际。尝见一少年，初感温疟，愈后食复，化为湿温，下证悉具。医不肯下，延至月馀，神昏谵语，矢气频转，非常臭秽，颈肋胸背间发尖头小白㾦，细如散沙，色白无神。医者尚用清热透气之药，越日而死，死时遗黑粪甚多，此为气液竭之证。
上第十七节，言斑疹而及于㾦，诸本分为两节，今合之。以㾦疹固一类也。

第十八节  ***************************
再温热之病，看舌之后，亦须验齿。齿为肾之馀，龈为胃之络，热邪不燥胃津，必耗肾液。且二经之血，皆走其地，病深动血，结瓣于上。阳血者色必紫，紫如干漆，阴血者色必黄，黄如酱瓣。阳血若见，安胃为主，阴血若见，救肾为要。然豆瓣色者多险，若证还不逆者尚可治，否则难治矣。何以故耶，盖阴下竭，阳上厥也。
章虚谷注：肾主骨，齿为骨之馀，故齿浮龈不肿者，为肾火水亏也。胃脉络于上龈，大肠脉络于下龈，皆属阳明，故牙龈肿痛，为阳明之火。若湿入胃则必连及大肠，按此语未甚明晰，当言两阳明之气相通也。血循经络而行，邪热动血而上结于龈。紫者为阳明之血，可清可泻，黄者为少阴之血，少阴血伤为下竭。其阳邪上亢而气厥逆，故为难治。按阳上厥。厥，盖言阴精下竭，孤阳上尽，故难治。岂因阳邪上亢而成厥逆邪。章氏所释，未免辞不达意。
上第十八节，言验齿之法，以辅看舌之不足。

第十九节  ***************************
齿若光燥如石者，胃热甚者。若无热恶寒，胃偏胜也。辛凉泄卫（从《温热经纬》诸本多作胃。）透汗为要。若如枯骨色者，肾液枯也。为难治。若上半截润，水不上承，心火炎上也。急急清心救水，俟枯处转润为安。
章虚谷注，胃热甚而反恶寒者，阳内郁而表气不通，故无汗而为卫气偏胜，当泄卫以透发其汗，则内热即从表散矣。凡恶寒而汗出者，为表阳虚。胜理不固，虽有内热，亦非实火，齿燥有光，胃津虽干，肾气未竭。如枯骨者，肾亦败矣，故难治。上半截润，胃津养之。下半截燥，由肾水不能上滋其根，而心火燔灼，故急当清心救水，仲景黄连阿胶汤主之。按无汗恶寒，唇乾齿燥，外感多有之。所谓卫气偏胜，邪热薰蒸肺胃所致，非胃津干也。故辛凉泄卫为治，若胃津干，又当甘寒濡润矣，宜辨之。
上第十九节，辨齿燥。

第二十节  ***************************
若咬牙啮齿者，湿热化风，痉病。
此湿化热证，生风而发痉也。《内经》原病，诸痉强直，皆属诸湿，亢极反见胜己之化也。其证牙关咬紧，格格作响，四肢瘈瘲，抽缩牵掣无定。当审形证，细察脉气，于《温病条辨》下焦篇痉厥各条求之。
但咬牙者，胃热气走其络也。
此节所谓锯齿，俗名骱牙，平人睡梦中多有之。清胃疏风，治之即已。
若咬牙而脉证皆衰者，胃虚无谷以内荣，亦咬牙也。何以故耶，虚则喜实也。
章虚谷谓：脉证皆虚，胃无谷养，内风乘虚袭之入络。而亦咬牙，齿而反见实象，是谓虚则喜实，当详辨也。按此证见于脉证皆衰，邪退正虚之候，不难辨也。所谓脉证皆衰者，衰指病势而言，非即指虚言，病势既退，脉证相符而见此象，则为胃虚。若证衰而脉不衰，如热退而脉犹有浮数之象，或见细数，不得谓之脉证皆衰，是非胃虚。当别寻其故而治之。虚则喜实，谓胃气空虚，欲得实来救之。非以咬牙为实象也。
舌本不缩而硬，而牙关咬定难开者，此非风痰阻络，即欲作痉证。用酸物擦之即开，酸走筋，木来泄土故也。
此因上言湿热化风痉病，明舌本不缩而硬，为欲作痉证也。
上第二十节，辨咬牙啮齿。

第二十一节  ***************************
若齿垢如灰糕样者，胃气无权，津亡湿浊用事，多死。
章虚谷注：齿垢由肾热蒸胃中浊气所结。其色如灰糕，则枯败而津气俱亡，肾胃两竭，惟有湿浊用事，故死也。
而齿缝流清血，痛者胃火卫激也。不痛者龙火内燔也。
章虚谷注：齿缝流清血，因胃火都出于龈，胃火冲激故痛，不痛者出于牙龈，肾火上炎故也。
齿焦无垢者死，齿焦有垢者，肾热胃却也。当微下之，或玉女煎清胃救肾可也。
章虚谷注：齿焦者肾水枯，无垢则胃液竭，故死。有垢者火盛而气液未竭，故审其邪热甚者，以调胃承气汤微下其胃热。肾水亏者，玉女煎清胃滋肾可也。
上第二十一节，察齿垢以定生死，看湿温之能事毕矣。

第二十二节  ***************************
再妇人病温与男子同，但多胎前产后，以及经水适来过断。
自此以下，言妇人温病与男子毕治之处。
大凡胎前病，古人皆以四物加减用之。谓护胎为要，恐来害娠。如热极用井底泥蓝布浸冷覆盖腹上等，皆是保护之意。
章虚谷谓：保护胎元者，勿使邪热入内伤胎也。若邪热逼胎，急清内热为主。如外用泥布等盖覆，恐攻热内走，反与胎碍。更当详审，总之清热解邪，勿使伤动其胎，即为保护。
但亦要看其邪之可解处，用血腻之药不灵，又当省察，不可认板法。
章虚谷云：补血腻药，恐反遏其邪，如伤寒阳明实势证，亦当用承气下之。邪去则胎安，若妄用补法以闭邪，则反害其胎矣。故要在辨证明晰，用法得当，须看其邪之可解处，不可认板法，至哉言乎。
然须步步保护胎元，恐损正邪陷也。
言血腻之药虽宜审用，然胎元终不可伤，反覆叮咛，戒学者勿卤莽也。
上第二十二节，言胎前之治法。

第二十三节  ***************************
至于产后之法，按方书谓慎用苦寒药，恐伤其已亡之阴也。然亦要辨其邪能从上中解者，稍从证用之，亦无妨也。不过勿犯下焦。且属虚体，当如虚怯人病邪而治，总之无犯实实虚虚之禁。况产后当血气沸胜之候，最多空窦，邪势必乘虚内陷，虚处受邪，为难治也。
言产后，苦寒之药固宜慎用，然亦不可过事畏葸，以致贻祸。吴鞠通所谓无粮之师，利于速战。若畏产后虚怯，用药过轻，延至三四日后，反不胜药矣。又云：治产后之证，自有妙法。手下所治系实证，目中心中意中注定是产后，识证真，对病确，一掣而罢。治上不犯中，治中不犯下，目中清楚，指下清楚，笔下再清楚，治产后之能事毕矣。其语最为此节精确注解，学者宜详审之。
上第二十三节，言产后之治。

第二十四节  ***************************
如经水适来适断，邪将陷血室，少阳伤寒言之详悉，不必多赘，但数动与正伤寒不同。
章虚谷谓：数动之义未详，诸本均无解释。按数动指脉也，《温病条辨》有太阴之为病，脉不缓不紧而动数句。注动数者，风火相煽之象。言温病之脉数动，与伤寒热入血室之脉迟者不同，馀证相缓也。又阅尤在泾《静香楼医案》，类中门中，有口喎语蹇脉浮数动之语，数动指脉，固当时常用也。
仲景立小柴胡汤，提出所陷热邪，参耆扶胃气，以冲脉隶属阳明也。此与虚者为合法。
按《伤寒论》，妇人中风七八日，续得寒热，发作有时，经水适断者，此为热入血室。其血必结，故使如疟状，发作有时，小柴胡汤主之。又云：妇人中风，发热恶寒，经水适来。得之七八日，热除而脉迟身凉，胸胁下满，如结胸状，谵语者，此为热入血室也。当刺期门，随其实而泻之。又云：妇人伤寒发热，经水适来，昼日明瞭，暮则谵语，如见鬼状者，此为热入血室，无狂胃气及上二焦，必自愈。夫七八日续得寒热，与脉迟身凉者，是邪热本将自解，因经水适来适断，乘虚而入于血室，故曰此与虚者为合法。表邪既未尝犯胃及上二焦，故治法亦惟和表邪。用参耆扶胃气，助冲脉以提出所陷之邪。
若热邪陷入与血相结者。当从陶氏小柴胡汤，夫参枣加生地桃仁楂肉丹皮或犀角等。
此言热邪陷入与血相结者，较热入血室不与血相结者为重。盖热既与血相结，则无形之邪，与有形之血相搏，不复可以提出。故须凉血散血，使血不与热相搏，而后能和解，如陶氏之法也。
若本经血结自甚，必少腹满痛。轻者刺期门，重者小柴胡汤去甘药，加延胡归尾桃仁，挟寒加肉桂心，气滞者加香附陈皮枳壳等。
此与热传营血，其人素有瘀伤宿血挟热而搏者同，言经水本有病，而热邪复与之搏也。刺期门者，泻其实使气行瘀散也。重者小柴胡去甘药加延胡、归尾、桃仁，所以利其气，破其血也。挟寒加桂心者，谓其平素有寒也。香附血中气药，陈皮、枳壳导滞消痞，气滞者故加之。
然热入血室之证，多有谵语如狂之象，防是阳明胃实，当辨之。血结者身体必重非若阳明之轻旋便捷者，何以故耶？阴主重浊，络脉被阻，侧旁气痹，连胸背皆拘束不遂。故去邪通络，正合其病。
此明热陷血室与阳明胃实之辨。盖胃实宜下，恐人误治以致祸也。去邪通络，即上节诸法。
往往延久上逆心包，胸中痛，即陶氏所谓血结胸也。
此明不知去邪通络，延久而成血结胸者，按陶氏治血结胸，用犀角地黄汤加大黄、桃仁、红花、枳实，最为合法。诸本于此节之下，有王海藏出一桂枝红花汤，原为表里上下一齐尽解之理。看此方大有巧手，故录出以备学者之用，三十八字，不伦不类。盖桂枝红花汤，断非可以治血结胸者。且正与上节重者小柴胡汤去甘药之语相反，必非原文，否则别有误冲敓，合行删去，免误学者。
上第二十四节，言热陷血室之证，妇人之所以异于男子者止此矣。
