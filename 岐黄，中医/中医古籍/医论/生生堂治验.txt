
序  ***************************
甚矣。医之难明也。夫人命虽系乎天。以七寸之匕生死八尺之躯。诊候仓卒之际。辨冷暖于疑似之间。索虚实于冥漠之中。岂易易乎。其诊与方合。病与药值。而后可始与言医而已。吾友匡辅。三世其业。既承家训。犹以为不足。慨然负笈千里之外。得中神氏于京师学焉。数岁而归。归则言论纚纚可得而听也。于才诊六征之技。阴阳不测之术。一循师家之规则。标帜传响以为己有。唯其有之。是以似之。且言余初所志者。欲遍问洛诸名家。搜其帐秘。而营营逐逐。徒费神力。竟无所得。是以辑录师家经验之言。夜间灯下。稍稍誊一二纸。积日之久。集而成册子。其方则吾师神知所发。妙手所施。治验之迹。瞭然可观。独意记写缀叙滞涩脱略。恐不能宣其义。虽然文句之陋。青囊家素所不耻。况方脉之言以辞为胜哉。但如其事实毛举纤微。苟可传以为法者无遗漏也。于吁秘诸帐乎抑公诸世。与独再三思之。怀其宝不如表章其言。令人免夭折之患。遂刻示诸同门不窥室家之好者。若能随余所选。斯绎斯取。思通半矣。其书上下卷。主名论候。无不具备焉。若夫金石奇疾。刲炙异病。汗于阴。下于阳。参附于沉。石黄于浮。无足异者。至吐以下剂。温以冷药。断然不疑。则不可得而测知者。余尝见其所著医谈。非温补主攻击。以张一己之说。竟不免自固之诽。自言其青年客气所令。然今此书所录。非复彼偏倚可惊。诡剧可畏之比。取矩于周汉。参术于宋元。旁抚西洋之所传。博採众方。折中古今。以立一家之才。可谓熟夫用之用。而不熟不用之用者非邪。噫秦汉邈矣。张机氏以还。谁谓无张机氏。西州逖矣。谁谓东方乏其人。余也武人。虽未尝存心于刀圭之技。于琴溪氏窃叹夫医之不难明矣。乡者匡辅亲炙之日浅矣。若能再游而润色。鸿业则十全之效。盖有所期。是所望乎匡辅也。
享和癸亥季冬　同藩　生驹厚撰


卷上  ——————————————————————————————————————————————————————————————————————————————————————————

卷上  ***************************
吾师琴溪先生。天禀之异。胆略过人。其挥攉刀圭。驱使药石也。如良将使兵。龙韬豹略。奇正百出。机捷纵横。所向无前。以小子所闻见其起痼救危。温补攻击。各适其宜。百不失一。盖思虑之精。施术之工。可谓医之神者。古云。英俊隐医卜信矣。是以乞治者。日盛月炽。莫不感其恩而服其妙矣。小子往者在于左右。私录其治验响应者。藏诸筐中。积得数纸。因缮次条记。谋诸同门之士。以上木公于世云。唯小子之拙。文字陈言。烂说不足尽其妙。愧惧良多。观者莫以此而轻视先生幸甚。
〔发癍紫黑〕京师油小路五条。北近江屋甚助之妻。总身发癍。大者如钱。小者如豆。色皆紫黑。日晡所必发痛痒。又牙龈常出血。先生诊之。脐下拘痛彻腰。与桃核承气汤。兼坐药。前阴出浓血。数日乃痊。
〔两目生翳〕岩神街木屋某。双眼生翳日久。先生诊之曰痧也。刺委中放血。日一次。三日乃痊。
〔妊娠水肿〕车屋街夷川北万屋喜兵卫之妻。妊娠至五个月。患水肿。及分娩尚甚。一医人治之。用许多利水之方剂无效。既而胸满短气。烦躁几死。一坐仓遑不知所为焉。时向半夜。病者云。腹上津津似有水流状。皆异之。即披衾视之。脐傍腠理自开。肿水流漓。自是肿减者过半。然尚大便溏泄。形状殊危。医以为表虚里夺。荣阳益气。亦不可及。勇退而去。因迓先生。先生诊之脉微而促。指甲暗黑。面色鲜白。四肢肿存半。按其腹无痛。唯脐下鼓然。如未制皮。中包絮者。问家人曰。小便利否。答曰。就蓐以来。未曾见其快通。即作麦门冬木通汤与之。小便快利。大便时通。仍与前方数十贴。腹皮竟软。尔后发痫狂。呼妄詈。昼夜无常。先生往。将脉之。则张目举拳。势不可近。因换以甘麦大枣汤。服百数贴。而渐渐得复故。
麦门冬木通汤方　麦门冬（三钱）　木通（四钱）
上二味。以水三合。煮取一合温服。
〔霉毒〕一男子年六十馀。患霉疮。来请治于先生。先生诊之曰。毒甚深矣。今不以轻粉朱砂辈治之。则后必悔。其人惮而辞。后半年馀。又来请。即诊之。其毒殆结痼。先生为言曰。毒非发于耳目。则必发于口鼻四肢。不急除之。恐为废人。又不背。比及三年。总身麻痹烦疼。不能转侧。目盲耳聋。其族来谢罪。且谓渠前不用先生教。故今果如此。死无日矣。不忍坐视其死。渠纵令不治。一蒙辱先生之治。死且无恨。万一得开生路。何惠如之。恳请不已。先生谓之曰。今百倍于初所见。非一旦以其最峻者攻之。则病势不可挠屈。乃与七宝丸八钱四分。朝六分。暮六分。服之七日。咽喉大肿。齿龈断切。吐出紫黑血。及涎沫约二斗许。凡二十有七日。始得起。由是诸症稍退。但目未明。更与风流汤。期年复常。
〔臀腿生痈〕寺街绫小路南象牙屋八兵卫之女。年甫十馀。自膝至臀腿。其大几类于中人。而无痛。色亦不变。身唯仰卧而不得反侧。岁馀众医佥以为疳癖。不可疗也。而辞。竟乞拯于先生。先生脉之细数而有力。按抚其腿膝间良久。顾谓门弟子曰。其状殆难言。尔等按之。以能谙识诸掌。是此中大酿脓。不急除之。后必有大害。乃使召外科某具告由。某危疑有惮色。先生谕之曰。余有所见也。子解疑效验乎。即使某以药汤熨腿膝间。而与浮萍加广东人参汤五六日。浮郄穴上果大泡起。又使某帖腐药。遂溃脓水流出。二旬余。得为常人。
〔产后块痛〕鸟丸二条北丹后屋某妻。年四十。产后其左胁下。有一块。閒卧则无所患。动展辄疼痛不禁。四肢亦然。如此者二年。然身体常肥大。先生诊之。心下满。即与桃花汤取泻。日三行或五行。月馀乃愈。块亦自消。
〔腹胀〕四条堺街西近江屋总七之妻。患腹胀者一年馀。先生与之桃花汤下利。则其腹从软。利止复胀满如初。因作鸡屎白散服之。小便快利。百馀日遂愈。
鸡屎白散方　鸡屎白（二合）　曲（一升）
上二味。细末。以白汤下之。日二钱。
〔妊娠头痛目翳〕河东小野田屋重兵卫之妻。妊娠五月。患头痛。六月左眼生浮翳。遂失明。右眼寻亦发赤色。医治多方不效。先生与凉膈散。作吹鼻散兼用之。使以出鼻涕。眼翳随去。数日全差。又一妇人年二十馀。妊娠七月。头痛如割。而双眼赤色。如涌血。左遂不得视。复以前方瘉之。
吹鼻散方　瓜蒂　皂荚各等分
上末搐之鼻内。
〔霉疮〕一娼妇二十岁患霉。先生诊之。脉沉涩。而非全无力。颜色青黄。肌肉消瘦。咳唾白沫。额有一疮。其口流脓。滴滴然。阴门亦腐烂崩塌。臭气掩鼻。自谓曰。贱妾始所请医药。皆如应而不应。羁迟数年。荏苒至此。病最奇。胸中郁闷。饮食减少。今愿委治于公。生死唯命。先生即与凉膈散。并以七宝丸三分服之。居二三日。口为之将腐烂。因以龙门丸三十许丸下之。如此者。十数次。口遂不烂。疾亦渐渐而愈。
〔霉毒作痛〕锦小路近江屋治兵卫妻。四体疼痛。痛处无定。或手或足。或在其左。或在其右。医认为风毒治之无验。脉沉结。舌上白苔。其脐旁有一块。先生曰霉毒也。与龙门丸一钱。酒服之。即大泻泄。几昏倒矣。稍觉其痛减。更饮浮萍加大黄汤。十许日。复与前丸。如法服之。月馀全已。
〔癫狂〕夷川间街北井筒屋喜兵卫妻。发狂痫。发则欲把刀自杀。或欲投于井。终夜狂躁不寝。间则脱然谨厚女功无一怠。先生以瓜蒂散一钱五分。上涌三二升。服白虎加人参黄连汤。不再发。
〔头疮〕佛光寺街山形屋久右卫门之妻。患头疮。其疮蔓衍。状如覆釜。岁余不愈。先生与浮萍加大黄汤。时时以龙门丸一钱取泻。不出十日复故。
〔双眼涩痛〕佛光寺火宅僧妻双眼涩痛不开。先生诊之。小腹拘急。与桃核承气汤。兼用吹鼻散。一日。大衄。眼疾全愈。
〔麻木〕柳马场四条南丹波屋九兵卫。年三十。总身麻木。目不能视。口不能言。其人肥大。性好酒。先生诊之。脉涩而不结。心下急喜呕。即饮三圣散六分。不吐而暴泻五六次。越三日又服。（分量同前）涌出可三升。由是目得见。口得言。两手亦渐渐得动。后与桃花汤百馀贴全已。
〔脏结〕高仓锦小路北桔梗屋某仆二十岁。晡饭后可半时。率然腹痛入阴囊。阴囊挺胀。其疼如剜。身为之屈不能复伸。轸轸闷乱。叫喊振伏。遽迎先生诊之。其脉弦。而三动一止。或五动一止。四肢微冷。而腹热如燔。囊大如瓜。按之石硬。先生曰。此不可治。即张机所谓藏结入阴筋者死是也。如此疾余尝见二三人。辄大黄芒消乌头天雄。或䤵针以挫其急暴。然皆自如不起矣。为悯然。拱手苦思者良久焉。病者昏愦之中。愀然告曰。心下有物。如欲上冲咽者状。先生闻之。乃释然抚掌谓曰。汝可拯矣。以瓜蒂散一钱。涌寒痰一升余。次与紫圆三分。泻五六行。及其夜半。熟睡达明。前日之病顿如忘。居三日自来谢。噫呼师遇若病作若奇术。实神之所通人有不可知者。
〔痧毒〕一男子。年二十。胸膈郁塞。似痛不痛。时时呕吐。每吐鲜血线线。从之先生诊之。脉结而口吻黧黑。舌生白苔。曰此痧病也。便刺口吻。及手大指头。及尺泽取紫黑血。病乃愈。
〔浮肿〕六角新街东柊屋重兵卫。通面浮肿。口为之被封。才得歃粥。数日。然犹无有他患。先生切之脉浮数。背强。恶风。无汗。头痛如锥。与葛根汤十数贴不应。因以瓜蒂散五分。呕其黏黄水六七合。明日复以葛根汤发汗如流。诸证霍然愈。唯肿气十馀二三。转葛根加乌头汤。
〔癫痫〕一妇人。幼而患癫痫。长益剧。立辄晕厥。有少时而苏者。日一二。如此三十有馀年。而众医杂疗无效。其主人偶闻先生异术。乃来请治。往诊之脉紧数。心下硬满。乳下悸动。乃谓先生曰。心神惘惘。不须臾安寝食。数十年一日也。视其颜色。愁容可怜。先生慰之曰。可治矣。病妇实信之。乃服柴胡加龙骨牡蛎汤。精神颇旺。调瓜蒂散五分。使吐黏痰升余。臭气冲鼻。减毒过半。或五日。或六日一发。凡期年全愈。其间行吐剂约之十六度。渠性忌雷。每闻雷声隆隆。辄发前病。自用瓜蒂散以往。迅雷震动。举家畏伏蔽耳。渠独自若不畏。于是乎益怀先生恩。终身不忘云。
〔瘀热发黄〕富小路五条北伏见屋重兵卫。年三十。心中懊恼。水药入口辄吐。经日益剧。先生视之。眼中成黄。心下满。按之痛。乳下扇动紊乱不定。先生为言曰。此瘀热在里也。盖不曰身当发黄色。乃食盐三五匕。以白汤仰吞之。大吐冷水。更与茵陈蒿汤。身果发黄色。圊黑粪。仍服前方十有五日复常。
〔瘀血发疮〕一妇人。年三十。久患头疮。臭癑滴滴。流而不止。或发黏结不可梳。医因以为霉毒。攻之不愈。痛痒无止。请之先生。其脉弦细小。腹急痛引腰腿。曰瘀血也。投桂枝茯苓丸。加大黄汤。兼以坐药。不出月全瘥。后一夜腹痛二三阵。大下畜血云。
〔翳膜遮睛〕一妇人。年四十。头痛项背强。两眼翳膜遮障积年。以茶调散六分。乃快吐。后桃花汤取泻。不日愈。
〔便血〕一男子。腰痛。每大便下血者合余。面色鲜明。立则昏眩。先生处桂枝茯苓白术甘草加五灵脂汤顿愈。
〔咳嗽遗溺〕一妇人。行年三十馀。每咳嗽。辄小便涓滴污下裳者。数回医。或为下部虚。或为畜血。万盘术要。百数日。先生切按之。其腹微满。心下急。按之则痛。牵两乳及咽。而至咳不禁。与之十枣汤。每夜五分。五六日差。
〔痧毒发疮〕柳马场绫小路南近江屋三郎兵卫父。年七旬余。人中发疔。疔头紫黑。四边泡兴。唯觉痒而已。总身烦热。口苦咽乾。其子来请曰。吾闻疔疮之为毒也猛剧。少壮之人。尚且可惧。况家翁春秋高。气力甚衰。唯恐其不堪。先生乃诊之。脉迟。曰。郭志邃所谓脉证相反者痧也。翁之所患。亦痧而非疔也。今毒所酿。虽才在于寸步间。不速治之以砭石。则毒必陷攻其内。竟至以蔓衍。即殪不旋踵。窘迫如此。老少强弱何别焉。然则安危之机。在今日所任。唯砭石而已矣。他奇方毒药。非所能及。譬之犹蛅蟴之生于园也。其始生才在一枝一叶。速折其枝。剪其叶。则其灾一朝可除。不然则诜诜蕃息至举园死之。三郎兵卫大悦。托治先生。乃以铍针十字截之。入二步而深血迸食。顷气宇爽然。翌亦刺血滴二合。三四日肿减。诸症尽退。又建仁寺街四条南道具屋仁兵卫。行年四十有二。两眉间生一疮。有奇痒。往来寒热。其他食饮无所异。众医皆以为疔。先生脉之短涩。而参伍乱列。曰是痧也。可速割去毒血矣。因引前老人之病以证之。其人不可。明日复往喻之。犹有惮色。为言曰。然则先试延他医诊视之。一医视之曰。形色不变。声音如常。非危证也。乃帖膏药于疮上。于是愈不信先生。而其夜遽走人来叩门而请曰。果如先生之言。今病者通面浑然焮肿。呼吸塞迫。呻吟之声达四邻。众医皆辞去。唯仰先生辱临耳。辞曰。毒既炽矣。余往亦莫奈之何。使人复至。不得已。注见之。脉绝四肢厥。鼻内腐烂脓血如涌。呼吸之气甚臭。曰不可济。竟不投药而归。讣寻至。
〔霉毒喉痛〕一男子。咽喉肿痛。一医刮之出血而疾顿已。日后寻复发。其肿痛倍于前。饮食不下。死在旦夕。先生乃窥其咽中赤如燃。而舌白苔。曰向阴茎发一疮。不待药自愈。先生曰霉也。与章门丸一钱服之。经二日。其人自来谢曰。服已毕。而腹痛暴至。泻下数十行以达晓。而腹中缺然。腰脚罢弱。力不能出厕。匍匐就寝。便食饼子数枚。咽喉不痛。始知其疾之愈矣。后与再造散以酒服之。数月不再发。
〔霉毒发痈〕釜坐椹木街北石野长石卫门之家保年三十馀。患霉毒日久矣。自肛门至阴囊其间。溃作巨孔。腐脓淋漓。食饮颇禁。形体悴羸。而烦热盗汗等诸证。日笃。治理百端。功皆不就。偶闻先生。一代名医也。急延视之。其脉数而暗带力。曰可治矣。与风流汤。兼龙门丸。每日服三十丸。百馀日。毒尽除。唯以胸中彭满。饮食犹未进。先生谓病夫曰。今疾既已矣。而独所以食之不进者。无他。佳味珍羞常不撤枕边。而饱厌其气之所致也。请屏之绝食三日。以开胞内。病者慎守教。一日半饥不自堪。乃就食则觉菜羹当肉味云。
〔霉毒〕一男子。年二十有七。患霉毒。来视之。总身黧黑而处处坟起。皮肤之间。隐然含疹。耳蝉鸣不能听。眼中赤。而隐涩不开。咳嗽吭吭。声为之哑。其脉虚细。即与大剂浮萍加川芎汤。门人问曰。此汤是发越表毒之剂耳。而斯人耳目既失用。按其腹有沉结。岂非里毒倍于表者耶。而今先生攻毒于表之轻者。而遗其里者何也。曰。何其嚣嚣。我有所见。当解疑于效验。居一二日。果来报曰。服药后。才觉恶心呕血块之大如鸡子者。后又泄泻紫黑血。目始清凉。脉亦甚和。更用薰药。月馀全差。
〔搤死治法〕一人走来叩门。谓先生曰。事急矣。请速来。仓皇不告其故而去。先生至则堂上堂下。男女狂躁。一妇人毙而在傍。先生怪问之。曰。今有一忘八少年屡来求货财。不知餍。我今詈之。忘八狂怒奋起。将打我。拙荆惊遮之。当其前。渠搤其喉直毙。而忘八骇走。事甚急矣。先生速来。幸甚。先生即命傍人汲冷水盈盘。扶妇人枕之。灌水颈项。半时而后刺之。即苏。更令安卧。而又以巾浸水敷其颈。觉温乃换。使瘀血不凝结也。与桃核承气。加五灵脂汤而去。明日复往视之。妇人大喜。且谢曰。妾幸蒙神救得不死。今咽喉尚无恙。唯胸肋体湾微觉疼耳。饮食如常。师复令灌巾冷水。匝胁肋如初。经三日愈。夫先生之于术也。对奇疾应变。故影响无穷。可谓不世出之才。余亲炙之日。所见不为少矣。不遑悉笔。唯举其二三而已。
〔四肢疼痛〕寺街透玄寺僧某。四肢疼痛紧急。不能屈伸。逾年。益甚。其脉涩滞。腹拘挛。尺泽委中边有紫筋。刺之出血。服防风散痧汤乃已。
〔顽癣〕一男子。年五十。腰间发二三顽癣。尝药之者数次。差而复发。毒遂蔓延。周总身暖。辄发痒抓爬不止。来请治先生。乃诊之。曰。外药以拔之。内药以发之。则已。夫二三顽癣。其毒犹不可除。徒以托诸外药。恐陷攻骨髓。况今患至此乎。即浮萍加大黄汤。兼漆漆丸。每服五分。日一服。寻作敷药用之。顽癣为之怒发。其密不容发。所爪脓血如泥。十馀日。尽结痂。因浸巾热汤。以拭之。于是痂落。至翌年腰间复发馀毒。刺取黑血。数日竟愈。又双目赤痛。不能开。即使病者袒视其背风府穴上。有瘿如桃核大。色紫黑。病者曰。自五六日前发起。如此。曰此郁也。即刳之出脓血。双眼痛遂止。
敷药方　巴豆（去皮十钱）　萆麻子（去皮五钱）　乾姜（二钱）　大风子（三钱）
上四味末之。和轻粉一钱。渍酒作泥。
〔腹痛〕河东古门前松叶屋利助母腹卒然攻痛。迷闷无极。叫号几死。众医伎既穷。而及于先生。其脉闭塞。按其腹硬。顾傍人谓曰。此必平生月事不顺者邪。曰不。其行倍他人。曰然则无子邪。曰否。已生三子。于是先生怃然有阻色。时弟子在侧。以为此众医所去。既不可治。然先生断之血证。而不中。遂自疑惑。此宜速辞矣。有少焉曰可治矣。求生泥鳅数头来。主人乃走人得之于肆而还。即以冷水生吞之。自觉其圉圉焉。下至腹而痛顿已。座中大惊。后不再发。
〔浮肿〕一男子。年五十馀。身体洪肿。短气。小便不通。脉沉而有力。与桃花加芒消汤。泻下如倾。其肿减过半。服之三十又余贴复故。
〔手指痿弱〕一男子。右手痿弱。而拇指最甚。为之不能从事者三年矣。医者或以为风痰。若湿毒治之无验。先生刺尺泽及拇指头以取血数次。动作适意。唯拇指竟未复故。
〔霉疮轻粉发毒〕一男子。患霉疮。初多服轻粉。而无效。尔后唯气上焰。头大重。时时昏冒。而不能步。耳蝉鸣。舌强不能言。精神为之散乱。大便或秘或自利。先生脉之紧数。其腹拘急。曰此轻粉之所祟乎。夫轻粉之于征可谓神药。虽然。由是误生命者。亦不可胜数。此无他。在其剂之过不及耳。即服黄连解毒汤。兼江秋散。以去粉毒。
〔肿胀咳嗽〕小沙弥年可十五。腹肿胀大。如瓮。饮食辄格于胃脘而不消。咳嗽唾白沫得之一周。手足削瘦。脉反滑。与桃花加芒消汤三十贴。而诸症皆退。
〔身肿短气〕不明街万念寺北小原永藏年五十馀。身体洪肿者久矣。大小便固不利。一日短气烦躁。倚坐不能卧。先生脉之。沉促。即投桃花加消石汤。二三日而肿大减。复率然呼吸短迫闷乱。脉将绝。与豉子丸三分。食顷。呼吸始稳。更服前方。而颇难奏其效。命数在天。卒至不可救焉矣。
〔霉毒溃烂〕一少年。得霉毒。骨节烦疼。屈伸不便。先生诊视之曰。毒未结。今尚可攻之。其人未服。更就他医治之。处三年而咽喉腐烂。鼻准崩颓。而缺骨如小豆大者。往往自口出。臭气不可近。声泄于鼻。于是来谢罪。且请治。脉力大衰。其口鼻四边毒最猛烈。即七宝丸二钱一分。如法服之。口烂环唇反肿。腻痰绵绵流出。或紫血黏胶。口中则以指括去之。已而水穀不下。其间三十馀日。而始得啜粥。犹不至死者。盖以药气之养其精欤。不可解也。于是更与骥騠丸十五粒。三日一次。或五日一次。二旬余。毒全除。先生问其人曰。所吐涎沫几何也。曰约可八斗云。
〔身发奇痒〕一妇人。举身发痒。搔掐不禁。不须更措爪。岁余肌肤为之甲错。百医不能治。先生与之浮萍加大黄汤。兼龙门丸一钱。酒服泻数行。痒乃止。
〔痧毒头痛〕一妇人。居常患头痛。一日大发。先生视之。有紫黑理在其左手掌后引及尺泽。曰此痧也。刺之。血溯如丝。疾顿愈。
〔两足不伸〕有一僧。两足一屈不能复伸者多年矣。先生视之。紫筋数条。盘于脚里。刺之放血可三合。凡刺三四回。乃得伸。
〔溲血〕一老人。患溲血。血必先而溲。频年不已。先生作五灵脂汤与之。乃愈。
五灵脂汤方　五灵脂（三钱）
上一味水三合煮取一合。
〔心痛〕一男子。年四十。患心痛彻背之六七椎。时时呕吐酸水者。无虑十数年。而二三年来殊甚。先生脉之沉迟。心下坚。与道水汤。兼赫赫丸。每服五分。日一服。十有日奏效。
〔血室有热〕医人藤本氏之妻。始患瘟疫。馀邪不除者有日矣。神气幽郁。动作乃懒。饮食不进。好在暗处。来见先生告之曰。余周阅金匮千金诸书方。苟其可当者无不行矣。然卒无寸功。愿烦刀圭。幸赐临之。先生诊之。脉细而有力。少腹急结。曰邪已除矣。今所患。唯血室有残热也。医治苟误。恐变为骨蒸。夫骨蒸瘵热者。余虽往往见之。然至其真者。盖稀。多是问切不审。药剂不中。竟误之使然也。子其可忽哉。即与桂枝茯苓丸。加大黄汤。复来曰。诸证虽退。更罹疫痢。厄腹绞痛里急后重。所下赤白糅然。先生复诊之曰。鹧鸪菜汤之证也。与十又三贴。果下蛔虫数条乃愈。
〔吃逆〕一男子。吃逆。经三四日而不休。水药入口。辄益剧。先生以三稜针刺两手少商放血。与冷水一盂乃愈。
〔痧病瘛瘲〕一妇人。年三十馀。从肩髃引右手食拇二指作瘛瘲。身为之颤掉。其痛处无定。起卧言语。辄应痛殊甚。众医不能治。先生诊之。弦涩。腹犹稳。曰痧病也。即刺肩髃尺泽。合谷。少商。或角之。（角以吸瓢吸瘀血也）与葛根加大黄汤。百馀贴全愈。
〔痫狂〕松原寺街东小川屋万助之婢。发狂痫。百治无功。先生即与瓜蒂散一钱。主人狐疑未肯服。竟为庸医所欺。更服他医。逾月不静。故再请先生。又或阻之竟罢。病势益剧烈。于是始知非他医所能理也。主人自造门谢曰。噫吁患以至如此。君若不以前日罪。幸宠临。何惠加之。复与前药。适不吐而大泻。翌复服一钱。大吐。其夜察吐定。以紫圆二钱。取泻数十行。大有功。后再发而尚惧。竟不请。
〔膝肿不伸〕鸟丸押小路北冈田尾文作之母。六十馀。两膝焮肿。不能屈伸。其状类鹤膝。肿上青筋纵横。因刺之。每三日一次。与浮萍汤。兼玄玄散。半岁渐复恒。
〔遗毒发疮〕西洞院五条南近江屋某儿三岁。腿股间。发疮五六头皆溃。而脓水流出。及暑其臭气最不可闻。杂治无效。愈益席烂。至五岁。而患殊甚。形体已惫。颜色青黄。腰脚委弱。不能步动。辄物髑其患处。则啼叫不已。声音大嗄。师诊之。脉微细。谓主人曰。此遗毒也。即与浮萍加大黄汤。兼赫赫丸。时主人尝闻之一书生。赫赫丸则以生生乳为君药。于是惧然有难色曰。今体虚已如此。若遽用之。药毒甚于病。先生曰否。阿郎之有病。犹子之家食奸奴。今子豪贾也。夫贾者。以能得其利者为才。有才奴于此货财所殖。必克走买贱卖贵。屡建奇功。此子之所爱也。然闻其有博弈。好饮酒。杀越人于货。则犹用之乎。抑逐之乎。曰不用也。即逐之。虽其才可爱哉。知其恶发。则累及我身也。未如之何已。曰才奴为奸。犹且畏而谋之。矧儿之所养毒即奸也。奸岂可不逐。至其奸极。虽悔何及焉。耆婆扁仓。亦无所试方矣。古曰。痈疮属热。世医徒眩二三外证。妄投乌鸡人参之类。姑息之。汝不省以热当热。噫。主人曰诺。慎受命。因与前方。而每日服芥子大者三十丸。数日脓不出。明年而渐得健步。
〔咳嗽白沫〕一妇人。年十八。形色瘦悴。咳嗽唾白沫。气郁郁食不进。所遇多忤其意。医皆治之。以劳瘵。先生诊之脉沉微。而如闭曰。尝有他患乎。答曰。自幼鼻涕常流无歇。其歇后。久觉鼻内之燥。遂发病。因与之吹鼻散。清涕脓血交出。不日诸症尽退。
〔脱肛〕智音院。一沙弥。患脱肛。起居太苦。有事于伏见某寺充其役也。欲速收之。诸治无验。乃来告其状。且曰。期逼。来日不速收之。竟不能从事此役。子幸有奇术乎。先生曰。盖有之。尝闻某家有婴儿。患脱肛不堪步行。欲收之。百法无验。冬日使家僮负之出游。僮无慧也。涉水转踬。堕儿于水中。己懵然出水振衣拭面。而不顾儿。儿则泣于水中。路人见乃救之。叱僮令背之归。家人大骇。且骂僮。省儿所患脱肛既收后不复发云。由是观之。冷水岂脱肛之良药乎。上人其试之。沙弥曰诺。乃盛水盘中。灌之者数四。果有效。来谢曰。幸奉教。而宿疴顿愈。伏见役得卒事云。
〔奇疾〕一老婆有奇疾。每见人面。皆有疣赘。更医治之也。不可胜数。然无寸效。先生诊之。脉弦急心下满。服之三圣散八分。令吐后。与柴胡加龙骨牡蛎汤。自是不复发。时年七十许。
〔喘急〕棋山先生之室喘家也。一夜发甚急。遽招先生往诊之。脉促心下石硬。喘急塞迫。咽中作引锯声。唯坐不能卧。他医二三辈。先在坐焉。治方已穷。待先生。先生至曰。予有一奇方。往往用之颇奏奇功。请尝试之。即作生萝卜汁注之咽中。未尽一盂。喘顿止大息曰。精神始爽。
〔蹶仆损伤〕宽政戊午秋。大佛寺灾。其材钜丽嶔诡。一朝忽为灰烬。于是都下观者接踵。醒井街丹马屋喜兵卫者。年已七十馀。亦往睹之。路有一大树。蜂房系焉。儿辈戏以竿挑之。翁不知之。暂息其下。怒蜂群聚。欲争螫。嚣嚣乎耳边。翁骇欲走。伛偻盘旋转蹶遂仆。腰腿扑膝䯊伤。足不能立。惋然唯吊天。路人扶之。徐得归家。其夜浑身烦疼。腰痛殊剧烈。喊声闻四邻。遽请先生诊之。脉迟身热如烧。痰喘哮哮。舌黄苔。穀食不下。唯欲冷水。即与大承气汤。欲兼饮麻甘汤。预谕其瞑眩。皆恐不敢。先生曰。然则此疾不可极。辞去。居三日。病势弥笃。复来谢前过。乞再诊。先生辞。于是亲戚交恳请不止。因与前方。兼麻甘汤一贴。（重三钱）　不省人事者。亥至辰。翌日往诊之。脉徐和。痛楚减半。其夜亦与前方暝眩如初。凡与大承气汤者。三十贴。钁铄不异旧。
〔哮喘〕某儿初生五十许日。一夜卒哮喘攻咽。直视厥冷。举家大骇。招医见之。医脉之曰。此为寒所伤也。于是裹定诸乎炉旁。而所施桂麻炙火。而病势益加焉。因请先生往诊之。脉应矣。腹亦不异常曰。无毒也。裹定之厚。与药剂。惟毒而已矣。遽去炉脱衣被。卧之凉处。俄顷热退喘治。啼呼如常。
〔鼾声惊人〕一妇人来见先生谓曰。妾二三年来。每寝鼾响孔哙大惊人。妾甚愧之。因切心中及脐上硬急。以三圣散上涌乃已。
〔热结膀胱〕一男子。年三十馀。遇冤下狱。首不受栉者久矣。会遇赦而出。体羸骨立。不胜衣带。忉然闭户。不接人者有日焉。遂伤寒战寒。一伏时。四肢微冷。而如独与鬼言者状。先生诊之。小腹急结。小便频数。曰热结膀胱也。与桃核承气汤六贴。其夜大劓。而后又下血数合。而诸证罢。向所慷慨亦脱然如忘。
〔下疳疮毒〕一男岁二十。患下疳疮。其毒遂上攻左耳。聩聋。咽喉腐烂。喉外自发疮。嗣后咽中肿痛。米粒不能下。久矣。唯待死耳。先生省之。且使门弟子诊之谓曰。二三子以何等之方治之。皆曰七宝丸。若龙门丸。先生笑曰。不。尔等既泥于我规则焉。正以杀人而已。古谚曰。欲投鼠而忌器。斯人也。而有斯病。犹鼠之近器。岂可不追。然而粮道已绝。胃气惫者久矣。二三子之言。虽当乎损其器。亦如之何。先与半夏苦酒汤。衔而饮之。明日使人来曰。咽痛如忘。肿亦随消。居旬余其腹颇当毒矣。因与桃仁解毒汤。行熏法。后以龙门丸下之。一二月耳亦有闻。
〔痘〕石屋武兵卫之侄。年二十八。发热。恶寒。头强。项痛。脉浮紧。胸腹悸动。心下急结。面色焰焰。先生视之曰。痘也。即与浮萍汤。并服燕支丸。百馀粒。其夜峻泻数行。至翌则痘乱点于总身。及至成浆。最稠密。凡卅许日落痂。其间无他变。
〔腹痈〕上立卖室街西小泉源五者。男年二十又一。一日更衣。忽腹痛施四肢急缩。不能屈伸。家人闻其闷呼就视之。昏绝四肢厥。即扶之卧室内。延医针炙。徐徐而厥反脉应。腹复迸痛。闷呼。不可闻。肛门脱出。直下如腐烂鱼肠者。脓血交之。心中懊恼。食饮不下咽。医为禁口利。疗之数日。时闻先生多奇术。遽走人迓先生。往诊之。脉迟而实。按之阖腹尽痛。至脐下。则挠屈拗闷。曰不堪其痛。先生曰腹痈也。先渍食冷水食之病者鼓舌喜尽一盂。因与大黄牡丹汤五六日全愈。又其妹十七岁。特食果实不近五穀者月馀。皆以为妊娠。计之先生。先生诊之。切其腹胁满。心下悸。其馀百举无异。恒曰非妊也。食盐三匕以温汤吞之。忽涌黏痰升余。其夜既就晡饭云。
〔肢肿黄病〕田近左卫门婢。年二十有五。面色青黄。四肢微肿。其乳下动悸。深掌为黄⿸疒半治之者有年矣。先生诊之。脐下结硬。足之腇中痧筋如罗。刺放血。二日而一次。或五日一次。月馀全差。
〔伤寒食复〕花屋街松叶屋某。伤寒阳明病下之。诸证徐退。里和食进。一日倍一日。一日晡饭未终。忽然发噎逆饮食。百端而不能通。或作搏饭如弹丸。[門+俞]其间投之白汤以仰送之。辄嘓然而下者。十才一二。余皆失其机。则怒呕居三日。穀气殆乎绝矣。精惫气耗。舌强面煤。郑声重语。技方千端。都下之医。佥束手。会有人尝睹记先生之术。来访之。以为事已急倍行谋之先生行省之。一坐号泣既为修冥福之状。诊脉至巨里趺阳。暗如有应。且章门左边有应其噎逆筑动者。即行之烧针。未毕噎逆顿治。试按其心下气息甚稳。欲眠。旁人见之。且骇且喜。蹠蹠不知所为焉。先生掣之曰。勿咻恐。复惊之。良久鼾声如雷。发热汗如流。脉亦寻复矣。因作糜粥放冷之。俟寤而啜之讫。复就睡。时已质明也。先生将辞。室人交乞药不止曰。渠向起于病也。毒既殚矣。然隐曲不禁食饮乱节。是以有再患。今我何攻。日啜糜粥之最糜者。守数旬。则必表里实。阴阳当自和。月馀果自来谢。
〔霉毒发疮〕一男子。年三十馀。霉毒骨节烦疼。尾闾傍生疮。脓汁滴滴然。与龙门丸。每服三十丸。每日一度。临卧温酒下之。数月全。
〔交感小腹急痛〕一妇人。年三十馀。每交感。小腹急痛。甚则阴门出血。而月事常无违。其馀腹脉亦无异常。医药万方一莫效。先生曰。所谓下有病。上吐之。乃与瓜蒂散六分以吐黏痰升许讫。与大柴胡汤缓缓下之。后全差。
〔失瘖〕一男子。年三旬。不语岁余。凡百医疗及秘咒祷祀无不尽。先生诊之。心下急。腹内如盘。试开口令发声。辄其舌随挛缩。与大陷胸加乌头汤。兼以漆漆丸五六日。通身发紫癍。灼然如虾鱼之新发于鼎闷。痒不可耐。使人搔爬无衅隙焉。病者弥愤如突。然曰喝曰。伽由㠯（和言痒谓伽田㠯）与沉吟之声交发。一坐大骇。令复言。辄如欲揬口出者状。及至翌日。喉舌殊旋转言足达意。癍亦经日愈。服前方百馀贴。为他医所拒。竟辞药。
〔霉毒阴疮〕一娼妇。患霉毒解后。独阴门腐烂。入其内者深二寸许。诸帖膏插药辄溺洗濯之。遂不能就其效。先生之治巴豆轻粉。亦延月无寸效。因作坐药。兼用之复故。
坐药方　轻粉
上一味。作红叚囊如食指大。长可二寸者。充药其内寸余。而以线扎住之。深蓄之阴内。三日处以汤熨小腹。及腰以下而后换。
〔恚怒卒倒〕一妇岁五十馀。恚怒即少腹有物上冲心绝倒。牙关禁闭。半许时自省。月一发。或二发。先生诊之。胸腹动悸。与柴胡加龙骨牡蛎汤数旬愈。
〔伤寒〕一男子。太阳与阳明合病。下利强汗之流漓不禁。七八日。而四肢微冷。目中反如澍朱。或有知识者。来访之。则必琐琐口演己之谴状。忽焉言天言神恍惚如不从其臆出者。医以为心虚。与真武汤。其夜耳聋舌强。病势弥逼矣。先生诊之。沉迟舌苔黑。腹燥屎。与之大承气汤。（贴重六钱）未毕一贴。痢反止。撮空妄言。烦热如烧。复与前方三贴。（重同前）从亥至卯。不知因作生藕自然汁兼饮之。与前方。凡十馀贴。下燥粪及黏黑物。且发汗浸衣被。而前证徐稳就睡。居十馀日。诸证大退。唯心下烦满。食不进。更与小柴胡汤。三十又馀日复故。
〔消渴〕草庐先生。年七旬。病消渴引饮无度。小便白浊。周殚百治。而瘁疲日加焉。举家以为不愈。先生亦弟嘱后事。会先生诊之。脉浮滑舌燥裂。心下硬。曰可治矣。乃与白虎加人参汤。百馀贴全愈。历岁而前病复发。家人强荐先生之治。曰予死期当在昔年汝辇之所识也。以琴溪子之灵。幸得至乎今。岂不赐之大者。今也疣积数竭不可求斯天也。非药石之所知。何辱琴溪之为。居无几。竟即世。时年七十有八。
〔痧证厥逆〕四条寺街东泽屋某妻。年二十又八。卒然大吐泻。脉绝手足厥冷。主人遽激先生即往。先是一医人即与四逆加人参汤。不应。见先生谓曰。予已投参附矣。然其厥不反。脉不出。危在瞬息。子尚有术乎。先生诊之。胸腹烦热。口吻紫黑。曰痧毒也。可治矣。即刺口吻及期门。徐徐厥反。脉出。投五苓散数贴。复旧。
〔惊风吐乳〕其氏儿生二岁。患惊风。其瘥后。犹吐乳。联绵不止。众医为之伎穷。而及于先生诊之。无热而腹亦和。即作连翘汤服之。一服有奇效。
连翘汤方　连翘（三钱）
上一味。以水一合。煮取半合。温服。
〔霉毒脚挛〕一男子。自小腹引两脚挛缩。不能屈伸。医以为肾虚。若脚气治之。先生目之曰。汝霉毒也。病者大惊曰。然尝有发便毒。其发也。未五日。而自治。先生曰。盖其毒在腰脚之间也。诊之果然。即刺委中取血。每日一回。时时以龙门丸下之乃已。
〔痧毒〕八幡人键屋喜兵卫者。以他事来见先生。先生望见其色。谓之曰。汝有痧毒。不日必发。暴疾发则可刀割膏肓边以出血。不然必危矣。喜兵卫大骇。且抵掌谓曰。三年前。卒然气上冲咽喉。项背攒痛。四肢微冷。舌上不下。冷汗濡身。时医皆束手。及病势殆急。窃以为阳火腾而壅郁项背者。欲使人截肩际以医之。有禁不敢为幸。睹一削子。在枕前引之。自刺见黑血滴而其疾乃愈。先生今一望而知之。何其神哉。可谓能视垣一方人矣。请谨奉教。厥明年有人自八幡来时。先生问喜兵卫。则曰。以去冬十二月死。盖夜半疾发。乃将自截其肩际。为医及家人所拒而卒瞑焉。
〔酒毒〕某氏每逢烈风。其通面顿紫赤。冬日最甚。皆以为癞风。先生视之。其体丰膄。而黑色。其人曰。余尝嗜酒过度。先生曰。此酒毒也。栀子散。酒服数日痊。
〔噎膈〕伏见农人利兵卫年五十。患膈噎。诸治无寸效。先生诊之。脉啬。按之有力。其心下至脐上。坚如石。身惫颜色黧黑。先生叮咛之曰。是非医药之所能济。有一术于此。每旦食前食盐二三匕。以新汲水送下。乃应呕出黏胶者。其人固信先生。故守其法。如教累月不懈。数月而来谢曰。自初奉教。不数日食既得下。其身体壮实。
〔癞病〕醍醐上稙野人某舆病来视之。即癞也。口吻紫黑。肌肤甲错。手足皲裂。其状如鹅掌。两足心有孔。广半寸。深一寸。痛甚不能步。与大剂浮萍加大黄汤。且刺尺泽腇中诸穴出血。后扶杖而来。肌肤泽然。有润色。期年自谓力作于南亩。
〔狐惑〕近江大津人某。来见先生。屏人窃言曰。小人有一女。年甫十六。既许嫁。然而有奇疾。其证非所尝闻者也。盖每夜及已首伺家人熟睡。窃起舞跃。其舞清妙閒雅。宛然似才妓最秀者。至寅尾而罢。遂寝以为常。余间窥之。夜夜辄异。其曲曲从变奇不可名状。明朝动止食饮无以异常。亦不自知其故。为告之则愕然而怪。竟不信也。不知是鬼所凭乎。若狐狸所惑邪。他若闻之。恐害其婚。是以为之阴祝咒祷祀无不为也。然犹不效。闻先生之门多奇疾。幸来视。先生应曰。此证盖有之。即所谓狐惑病者。行诊之果然。与之甘草泻心汤。不数日。而夜舞自止。遂嫁某氏。而有子。又闻大津一妇人有奇疾。初其妇人。不知猫在柜中。误盖封之。二三日开之。猫饥甚瞋目。吓且走。妇人大震。遂以作疾。号呼卧起。其状一如猫。清水某者。师之友也。乃效先生方与甘草泻心汤。以治之。又御幸街三条南俵屋治兵卫之妻。患下利数年。食不进。形体羸尫。肌肤甲错。非人扶持之。莫能起卧。众医更治之。以参附诃罂类。先生诊之曰。百合篇。所谓见于阴者。以阳法拯之者也。乃与大剂桂枝汤。覆以取汗。下利止。更与百合知母汤。以穀肉调理。渐渐复故。


卷下  ——————————————————————————————————————————————————————————————————————————————————————————

卷下  ***************************
〔热入血室〕京师间街五条北近江屋利兵卫妻。伤寒经水适来。谵语若见鬼状。且渴欲水。禁不与。病势益甚。邀先生诊之。脉浮滑。是热入血室而兼白虎汤证者也。即与水不禁。而投小柴胡汤。曰张氏所谓其人如狂。血自下。血下者愈。虽病势如此。犹自从经水而解。果五六日全痊。
〔交肠〕一妇人。年可三十。有奇疾。后窍闭塞不通。大便却从前阴泄。如是旬许。而腰腹陈痛。大烦闷。燥屎始通。前阴所出亦自止。嗣后周而又发。盖患之十馀年。医药百端。无不为矣。容貌日羸。神气甚乏。师诊之。其脉数而无力。始按其脐下。有黏屎即从前阴出。再按有一块应手。师问曰。月事不行者几年。曰十有馀年矣。先与大黄牡丹汤。缓缓下之。佐以龙门丸泻之者。月一次。自是前后阴口得其所居。数旬自谓曰。妾有牡痔。方临厕也。疾痛不可忍。师视之。肛傍有如指头者。以药线截而治之。仍服前方一周年许。块亦自消。
〔头痛〕御影堂侧娼家某。妻患头痛。有年。素爱猫。一日怀之倚门。有逸狗咆哮。斗于门外。猫震悚将脱去。仍攇掣不遣。益骇躁。遂拨破妇人头而逃。黑血淋漓。遽招先生。先生视之曰。积年头痛当愈。汝素爱猫。施恩弘多。而猫报其德乎。果如其言。
〔背痛肢挛〕河原街平野屋清右卫门之妻。年六十馀。一朝无故。觉项背强痛。延及全身。四肢挛倦。不能转侧。及昏逆师。师诊之。脉紧急。即举其手指头。皆扎住之。刺取黑血。即有效。又视一条青筋。结在喉傍。即刺之。血大迸。自是四肢得屈伸。因与葛根加大黄汤。二三日复故。
〔痫狂〕建仁寺街近江屋某。女年甫八岁。患狂痫。休作有时。发则心气恍惚。妄言不已。诸治不验。延及十四岁春。愈益猛剧。每夜发者。三四。医皆束手。其父母甚忧之。谒师请治。师捉其女于浴室。灌之冷水者食顷。既而与麻黄汤覆取汗者二三次。遂不复发。
〔胸痛〕衣棚椹木街北美野屋太兵卫之妻。年五十。胸痛引小腹。仅能踡卧。而支之。而犹苦其叵支也。初一医与药。则呕逆。遂至药食不下。医又以为脾虚与气脾汤。及参附类。疾愈篇。师即与瓜蒂散五分。涌之。翌日与栀子豉。加茯苓汤。数旬全。
〔麻木〕五条高仓东松屋甚兵卫。年知命。卒倒不省人事。半身麻木。先生刺口吻及期门即苏。而后与大柴胡汤。（有心下急腹满等证）兼敷遂散。三年。复发竟死。逊按痊后。尚以瓜蒂散取吐。且炙火不怠。则必免再发乎噫。
〔头疮〕东洞院五条南某氏。儿八岁。久病头疮。其毒内攻。身浮肿。呼吸短促殆邻死。师与龙门丸。取泻三四行。后与浮萍汤。兼前丸。每服十丸。数日乃已。
〔肿满〕九条堀川西浅田某。子年弱冠。身体满肿。延及阴囊。其大如球。而茎几没其中。师诊之曰。汝之腹内肿色似尝有疥癣瘾疹之患。曰然。昔者请一医傅药顿愈矣。曰此其内攻耳。乃与越婢加术汤。兼龙门丸。每服三十丸。三日一次。数旬全瘉。
〔蛔虫〕乌丸近江屋某女。十有五岁。四肢挛痛。不能步蹑。已而颈项间。累累核起者数处。医以为寒湿。若霉而治之。不验。先生诊之。曰蛔虫也。即与鹧鸪菜汤三贴。果下蛔虫十三头。其长尺余。或三四寸。挛痛减半。复与五贴。以下八头。而后其累累者。亦经日消去。
〔产后齿腭肿痛〕绫小路若挟屋总兵卫妻。产后神气郁居旬余。齿腭肿痛。立则眩冒。身振振。舌本强。师即以郁金散。吐青黄水气升。乃与桂枝茯苓丸。全痊。
〔脚气〕大宫通大工新藏之男。年十四。两足微肿。颇解惰。师诊之曰。脚气也。法当下缓剂。姑息恐有后患。即作大剂桃花汤与之。后三日来报曰。大泻矣。肿气虽由是消也。身体从惫甚。唯峻补治之何如。至蔓衍否。其毒未减三分之一。非拔其根柢。必复蔓衍至。不可以救矣。新藏性怯弱不肯用。师言时惟复比至流火。果复肿。又请师。师诊之。脉急促乳下扇动。曰毒漫弥矣。不可救。辞然犹不为意。不逾十日。水气冲心而杀之。
〔反胃〕间街五条比大坂屋德兵卫之妻。年二十有六。月事不常。朝食辄吐之暮。暮食辄吐之朝。每吐上气烦热。头痛。眩晕。时医或以为翻胃治之。曾无寸效。其面色焰焰。而脉沉实。心下至小腹拘挛。而所按尽痛。先生曰。有一方可以治矣。乃与黄连解毒汤三贴。前症颇差。后数日。卒然腹痛。泻下如决。月事寻顺也。三旬复旧。
〔下利〕一僧。来请曰。贫道有奇疾。每岁三月五日。必患大泻者昼夜不知数。经三日而止。是以身体消削。天机尽绝。数日复故。今兹亦逼其期也。闻先生名手。故先期乞治。先生诊之。六脉滑而数。按其心下悸。师顾门弟子谓曰。所谓时发热。自汗出。而不已者。先其时发汗则愈。又云下利已差。至其年月日时复发者。以病不尽故也。当下之。斯人即是。与大剂桃花。加芒消汤四贴。曰先期五日当服之。僧曰诺。后数月来谢曰。果有验。
〔婴儿口肿〕一儿初生月馀口中肿痛。其色如红。拗啼不能乳也。师以涌泉散帖之足心。且令服牛黄通隔散。二三日已。
〔痘疮〕一儿甫三岁。痘疮见点不能光壮。师作反鼻散。服之。即勃然发起。
反鼻散方　反鼻　稻苗连根
上二味各等分末之白汤送下。
〔脚气〕一男。年二十。患脚气。一医以越婢汤与之。不日水气冲心呼吸短促。号叫闷乱。医视其几至死。更与犀角旋覆花。三黄泻心等汤。病势益剧。病家走请治于先生。先生脉之已不应。而心下膨胀。腹肚反软。而结燥屎其内。谓家人曰。误治之所致。今已若此。死在旦夕。非草根木皮之所能治也。家人愕然。环泣要师丐曰生死命也。愿赖先生之灵。幸一见起色。死奚悔。师曰无已。则有一法于此。请挫其势。即以铍针割其口吻。血不出。又割尺泽。亦血不出。又刺膏肓角之血才泄。又角之亦泄。可一二滴。病者大息曰。胸臆爽哉。师因制巴导用之。大便犹不通。更与大承气汤。燥屎即及肛门。犹不肯出。乃使人指探去之。未得尽出。而死。
巴导法　巴豆（去壳）
上一味末丸。梧子大。以蜜煎导里。三四丸。
〔产后呕吐〕一妇人。产后呕吐。久不止。面色黄。大肉日脱。起卧无聊。医或以为骨蒸劳热治之不验。师诊之。心下悸。按之有水块。如覆杯状者。与小半夏加茯苓汤。兼赫赫丸。数旬乃已。
〔吐血〕堺街四条南大文字屋安兵卫者。性素嗜酒。因患吐血。每月二次。师数与三黄泻心汤类不应。刺委中取血乃已。
〔产后水饮呕吐〕一妇人。产后呕吐不止。饮食无味。形貌日削。精神困倦。医者皆以为产劳。师诊之。正在心下痠痛不可按。曰水饮也。与小陷胸汤。佐以赫赫丸乃已。
〔肿满〕一妇人。满肿。医为脚气。专投利水剂。以虞变于冲心。不中疾益甚。师脉之。沉细。小腹急结。按之其痛彻前阴。与桃核承气汤。其夜半大腹痛。泄泻七八行。明日肿减过半。与前法数日收功。
〔小儿郁病〕一儿年十馀。神气郁郁。在阿母之目下不好从群儿嬉戏。师诊之。脉微数。面色青黄。鸠尾一边。膨起如覆掌。与凉膈散兼金玉丸。岁余复故。
〔胸痛呕吐〕五条高仓东药屋某。患胸痛呕吐。七年变为膈噎。师诊之。六脉细小。心下悸。而有水声。沥沥然。与枳实薤白桂枝汤。赫赫丸。每服三十丸。三日所下利。皆黑色如漆。病势颇退。后十数日。心中懊憹。吐出黑痰胶固者。前患方除。后经十馀年之久复发死。
〔泡疮〕下河原平野屋治兵卫。年三十。得泡疮。所点数处漫肿无头。当脓而脓不成。自收而复发。其转移曾莫或所定。而左臂下一疮。最凸肿。生紫色。痛不可堪。且日夜肌热。饮食无味。初医进葛根加大黄防风通圣等汤。数日而脓未成。病者曰。疮已如此。而脓未成。愿以刀破之。医弗听。曰是疮之所忌也。曰然则何不使施駃峻毒药。自溃于其内。医犹固禁之不使行其意。而病势愈奇。沉吟之声不绝。师往诊之。曰脓已成矣。盍速割之。病者具告以前医之言。师笑曰。世医卤妄。率皆若斯。悲夫。即铍针截其疮头入五分。而不见脓。又刺深七分。脓血即溢出可二合。楚痛顿止。服浮萍加大黄汤。兼龙门丸。每服二十丸。日一服。他所肿起。亦辄刺以取黑血。凡月馀乃全。
〔畜血〕间街五条北釜屋伊兵卫之妻。半产后。面色黧黑。上气头晕。先生诊之。脉紧心下悸。脐下结鞕。曰此有畜血也。即与抵当汤。三日病妇觉腰以下甚解怠。更与桃核承气汤。果大战寒。有顷发热。汗出讝语。四肢⿰糹契搦。前阴出血块。其形如鸡卵者。六日间。约二十馀。仍用前方二旬。宿疾如忘。
〔反胃〕竹屋街釜坐西丹后屋三即兵卫者。来见先生曰。吾患反胃。已半年。众医药之弗愈。曰不可为也。殆不可治乎。今也所赖者。阖都唯先生而已。先生诊之。脉沉实。按胸下有一块而塞。曰。欲吐时。其块必先大痛难支。曰水块也。即与导水汤下利日五六行。月馀乃愈。
〔寒热〕新街绫小路南百足屋半兵卫。男年十二。寒热如疟状。日二三发。先生以桂枝麻黄各半汤治之。疾愈之后。项背强直。两手颤动。无休颜色。隐带悲愀。先生曰。此将发心疾。当速治。以瓜蒂散三分。快吐一升余乃愈。
〔遗毒〕师尝诣某氏。见一小儿肥而笑靥辅可爱。问年生甫三岁。熟视之。私谓主人曰。可怜有遗毒。若无祟于五官。必厄于痘疮。主人乃悯然有忧色。曰仆固贱愚。未识其恙。徒顾之。复之亦何异乎养尸。先生苟有医方疗之。幸甚。曰。非大发其毒。则除之不得。弟数日烦矣。主人素信师。哀恳请治。即与浮萍汤。二三日果大发疹。匝一身。其密无隙。啼号不绝，日夜无就一睡。既历十日。犹未见其结靥之机。脓血交溢。举家涕泣。以为必毙。乃招师请曰。毒发如此。疲亦孔矣。闷呼之声。人不忍闻。愿使其得暂睡眠。精气亦舒调乎。曰。毒发如此。何足惊恐。乃以西瓜皮末二三匕。水搅之。涂搭全身。其翌悉干。举家大喜。益神先生。既而夜半急走叩门。师起而问之。则曰变出意外。往视之。呼吸短促。喘迫抬肩。脉微促。于是乎始自知其西瓜皮之陷攻。先以瓜蒂汤。令上涌者二三次。诸症顿退。将就睡。众皆奇之。翌日夜半。前症复发。遂殁。
〔儿头杵伤〕一小儿游戏于舂者侧。误杵其头。忽绝倒而伤处突起不见血。先生刺其上取血。可一合。渐苏肿减痛止。
〔跌仆成痫〕间街五条南松屋某儿十岁。方浴顿踬而仆。呼而不答。家人大惊。洒水其面。乃得苏。自是厥后卒倒。每月二三回。色甚脱。先生与浮萍汤兼漆漆丸二分。覆取汗。夕以达旦。其儿大烦热。身发紫癍。复浮萍加大黄汤数十贴全差。
〔胀满〕东洞院高辻。西山形屋善四郎之母。年七十有馀。患胀满。五年。其硬如石。指弹之。则有声如鼓。师诊之。沉紧。乃与桃花加芒消汤。下利二十日。满稍减半。会为俗医所间。废药五日。胀满复如故。于是始信师。谨服不已。五六月许。腹皮渐作皱。
〔笑病〕下鱼棚室街西绵屋弥三郎之妻。善笑。其所视听。莫不毕入笑。笑必捧腹绝倒。甚则胁腹吊痛。为之不能息。常自为患。请师治之。即与瓜蒂散一钱。上涌二升余。不再发。
〔肿胀〕一妇人。产后浮肿腹满。大小便不利。饮食不进。其夫医人也。躬亲疗之不验。可一年而疾愈进。短气微喘。时与桃花加芒消汤无效。于是请救于师。师往诊之。脉浮滑。按其腹水声漉漉然。谓其主人曰。吾子之术当矣。然病犹不知。则又当更求方。夫当下而不下。即更吐之和之。不当即发之。又可所谓开南窗而北风自通。又张机所谓与大承气汤不愈者。瓜蒂散主之类也。主人曰善。因与大青龙温覆之。其夜大发热。汗如流。翌又与如初。三四日小便通利。日数行。五六日间。腹满如忘。与前方凡百馀贴复故。
〔痧证暴发〕堺街蟑药师南近江屋清兵卫。使人请师。曰。有旅客卒然发疾。师往视之。其人年四十许。呼吸短促。咽中有细声。四肢厥。目睛不转。心精漂漂乎如悬旌之任风。始发时。奔走室内。妄叱狂喝。有制之者。辄啮之。势不可向迩。及先生至。才能得制之。先生即以刀破其曲池。血不出。又刺膏肓入可寸。出血一二滴。又刺口吻。黑血涌出。于是大势稍退。因切其脉。散乱不可名状。曰暴痧也。与桃仁承气汤三贴。（贴重六钱）有少顷焉来报安放。
〔鼓胀〕西洞院花屋街南里村甚右卫门来见师曰。拙荆患鼓胀者二年馀。更医代治温补殆尽。而疾愈笃。前日痰喘冲咽喉。倏忽瞑矣。举家大惊。遽延众医皆曰不可为也。辞而去。余不堪永诀之情。亲按其少腹。阳气犹微。隐隐应掌。尚或如可活。请来视之。师曰。移时且不可治。况逾日者乎。固辞。复来曰。死者犹有馀阳。人情岂忍敛之乎。愿君一诊之。师往则脉无影响。视其腹上。青筋纵横如网。谓曰。此瘀血之症。月水滞者必久矣。主人曰然。曰吁。医治既误不可复活。实可悲也。余唯试示其瘀血。即刺膏肓角吸之。见黑血三四滴。呼吸仅复。沉吟之声若闻。因行脐炙。（脐炙法详方函）　数十许。令人披被视之。恶血沾裀。脓血交下。一坐奇之。且请药。不与而去。遂死。
〔疳虫〕一妇人。负婴儿来请治曰。此儿生甫三岁。饮食无度。不须臾绝于口。禁之则啼泣喃喃。以骂母。且大便泄泻。往往下完穀。更医数家。皆不验所在疳药几尽。然唯徒身体羸尫如此。师诊之。脉细微。而指下或失之腹亦固脱。曰。世所谓疳虫。其证虽或危笃。许多神术奇方。死中犹得生路者。予往往睹之。然此儿比他之病疳虫者。则其证徐轻。而其腹脉最凶。非汤药之所能救也。余尝有一术。一儿病疳虫。其家甚贫窭。不能乞医药治。其父母相泣曰。此儿固可死宁从彼所欲。于是纵其饮食。令厌饱。厌饱极而饮食自减。不逾月而其疾自治。今此儿亦当然作稀粥。随儿意而食之。则可。妇大喜。月馀果有效。
〔腹痛〕室街竹屋街北井筒屋某男。自壮年时患腹痛。发作有时。甚则其痛绞攻心下左右。突然上冲。咽喉。辄呕逆不耐。使人扪其腹。或拳其背。可半时自收。荏苒已八年馀。其痛苦益甚。至按擪之。则非人手所能胜。乃制棍数个。两手持长五寸许者。擪之痛处。非一二。或就壁倚柱支。以其长尺余者。号泣闷转。如蚓在灰。唯祈遄死耳。为之头发斑白。面色深黑。当此时医多束手。徒待其自收耳。乃延师视之。心下急腹虚满。其状如抚气球。与赫赫丸。日三分。每至七日。则以大陷胸丸二钱下之。月馀全差。
〔经来腹痛〕新街二条南山下总左卫门之妻。年四十馀。每月事下。必先腹痛。与桂枝茯苓丸加大黄汤。继又用坐药数日。前阴出血块数个。大者类鸡卵。小者兔屎。月馀乃已。
〔阳明热厥〕车屋街竹屋街南菱屋与兵卫年六十馀。冬月一日乾事纷冗。不暇食。及昏饥甚。然后吃饭。饭后将浴卒倒于汤中。家人骇遽扶起。洒水其面乃苏。时四肢微冷。肌肤粟起。舌上燥裂。犹善饮热汤。医以为中寒。参附交投。病势愈加剧。师诊之。脉微欲绝。心下石硬。舌生黄苔。即试与冷水饮之。病者用尽一盂。因与大剂白虎汤四贴。翌日来报曰。大汗如雨。衣被湿透。寅尾峻泻如倾。及至今朝渴已。诸症大退。服前方凡三十馀贴。复故。
〔霉毒身痛〕富小路松原南某氏妻。年二十有三。初其未嫁也。家道严肃。而女亦谨慎。既嫁后一岁。身体疼痛。痛处无定。召师诊之。有霉毒之情。师异之。乃顾见其主人。额有疮痕。大如钱。随熟视之。面目及手足霉候备焉。因知所传染。即与龙门丸三十丸。取泻数行。而某氏未服师术。因谋之他医。医曰。嗟呼如此殆速其死耳。况琴溪氏丸散之峻烈。譬犹发火刨于腹内也。某氏大惧。而谢罢。托之其医。医缓补逾月屈伸不随。病势弥留。有某氏之好友信先生者。苦谕之。彼服其言。再趋师门。叩头谢罪曰。曏者蒙先生之庇也。未几为俗医所间沮。遂令病毒滋漫。若此今甚悔之。幸得蒙再顾先生之惠也。恳请甚切也。因诊之。腰下至左膝肿起。按之痛。曰此处既酿脓。便命塾生某行熨法。（法详方函）且敷膏。凡五日脓全成。乃割放取其毒脓数日约三升余。仍与浮萍汤兼龙门丸。每服十三丸。数日里毒悉尽。眉宇方舒。
〔咳嗽臭痰脓血〕有一男子。咳嗽吐臭痰。其中或交脓血。形色瘦白。音声欲出不出。居二年。病势愈进。百方不应。一日烦躁闷乱。痰喘冲咽喉。遂昏昧不省人事。众医环坐。技穷不知所为。乃迓师诊。呼吸纤纤如断。如不断。即令洒冷水于其口。作萝卜汁强饮者一盂。双眼忽开。呼吸徐续。于是浸巾冷水匝缠自颈至胸肋。窥其少有知。而问痛苦。则开口能答。一坐骇且喜。师曰。此犹不可治。盖羁迟已久。病魔得志。精神遂乏。非药石所及。犹是而施药。医家之所耻也。辞去。举家悲泣乞治不置。乃投石膏黄连甘草汤。翌日未及晡时而殁。
〔紫癍〕间街杨梅南田边备后者。年三十馀。两脚以下。发紫癍。一医炙于下廉上廉等穴。两脚麻木。紫癍仍不退。惧而告之。乃言是瞑眩也。炙火益不止。遂不能立。更延师治之。与桃花汤三贴。峻泻数行。翌复省之。则已。病愈出去。
〔下血〕堺街绫小路北玉屋重二郎。年三十。病下血。旬余。其人常嗜酒。身体殊肥丰。师脉之。颇有力。按其心下悸。乃服桃花汤一贴。泻三五行而差。
〔中暑〕西洞院竹屋街北近江屋某儿八岁。中暑身灼热烦渴。四肢懈惰。一医与白虎汤。二旬馀日。犹不效。先生曰。某氏之治。非不当。然其所不治者。以剂之轻也。即倍前药与之。（贴重十钱）须臾发汗如流。至明日善食。不日复故。
〔便秘〕一娼年二十。大便一滴不通者。三年。饮食动止。犹无异常为之。费巴豆大黄芒硝诸药数斤。而皆不应。先生按其腹。虽甚硬。然无有如燥屎及块物一应手者。即作调胃承气加葱白汤与之。便利遂不失节。
调胃承气加葱白汤方　于调胃承气汤方内加葱白大者十个
〔发疹〕东洞院五条南筱原屋仁右卫门之儿。年十三。每及冬。辄总身发疹。痛痒无度。待仲春和暖。自收。如此者凡八九年。调治颇殚。尚无寸效。师脉之。及按其腹石硬。见其右手食指中节而断曰。此疾未发以前。盖别有所患乎。主人曰然。自罹丙午回禄之厄。聊营稿盖以蔽雨露。碙碓釜灶亦浑然积坐。右时年甫三岁。其碓坠误扑儿之头。大破之。又笮指断之。即昏倒遽炙之。或洒水面。赖得苏。而请外医治。数旬而渐愈。越二年而生此疾云。曰然。岂其不乎。因与红花散。以紫圆下之。二旬余。复故。
〔恶阻〕室街三条北丹后屋市即右卫门之妻。年十九。妊娠时时呕吐。饮食不进。医以为恶阻疗之。及至三四月。饮食殆绝。形体羸尫。居常默默好居暗室。既而亦以为劳疗。谋之先生。先生切其脉。按其腹。曰。是恶阻令然也。非疗热也。便一物瓜蒂散之证也。病妇以惮吐剂不肯服。师谕之曰。夫妊娠之于恶阻。经三旬若五六旬。则自愈而已。今室人所患不唯延过期。羸困甚极矣。若有外邪乘此。恐损坏胎。岂可不虞也。经有之。妇人重身。毒之何如。曰有故无殒。今室人慾惮一朝之苦。而失万全之谋乎。病妇乃服之。如法居二日。复省之。举家大喜且谢曰。初服散也。心中愦愦吐黄水。及黏痰。自未至卯约二升余。心精间爽。食始进。弥月分娩。母子无恙。
〔漏产浮肿〕一妇人妊娠八九月。血崩滔滔。须臾间满床。神气昏乏。四肢倦怠。胎竟为之堕。虚绝弥甚矣。且大便自利。小便不通。身因浮肿。医皆缚手待毙。先生往诊之。脉无力。唇色如脱。其他凶症无所不具矣。以指按其肿上凹而不张。即作麦门冬汤与之。数贴下利止。小便大利。居三日。肿消与前方者。二十馀日全差。
麦门冬汤方　麦门冬（五钱）
上一味。以水三合。煮取一合温服。
〔痧毒眩倒〕一男子。年五十馀。无他病。然目眩率倒者。月一二。历六年。愈重。每日数发。先生诊之曰。痧也。刺口吻取黑血合许。乃已。
〔蛔虫腹痛〕一妇人。大腹痛。遂绝。众医围坐而议之。未能决。有木村道立者。膳所侯官医道仙之子也。年尚少。受业于先生。时陪父在坐。卒尔言曰。吾能治之。道仙叱曰。默毋妄言。一坐或曰众议未能决。苟有术。乃可悉已道立即以刀开牙关内。食盐一二掬取汤入口中。有顷。下咽嘓然有声者数四。呕出大小蛔虫若干。而后呼吸得复
〔霉毒头痛目翳〕一少年。传霉。惭父母闻之。且为世人所笑也。深秘之不言。因一友私买药治之。居一年。其毒入骨节。头痛身疼。犹托以为他病。已而两眼生翳。左不视物。于是因其家奴始告诸父母。父母闻大骇且惧。速轿之来请治。先生诊之曰。毒今已痼于上部矣。非薰之以轻粉水银。恐失明。病者有惮色。先生谕之以无害。强与其药。五日使人报曰。口中腐烂。涎沫流漓。发热重语。总身含癍。先生往视之。谓曰。毋忧。此癍得尽发。而热亦自止。与浮萍汤。越五日。又迓先生。先生往视之。其癍大发。热益炽。加之以微喘。其脉浮洪。先生叹曰。此虽病毒拔于外。而精气不续于内。吾误虚实而投药。予罪不知所谢也。三日赴死。
〔霉毒咳嗽潮热〕僧某。年三十馀。患咳嗽潮热。声音哑。肌肤无润。有疮痕数点在颈头及手足。曰三年前发便毒时。未十日而自收。卒罹此患矣。先生脉之。沉而细数。曰毒积于里深矣。今非轻粉朱砂辈以攻之。命不逾岁。僧素畏其猛剂。又有他医禁之。不听于先生。居月馀又招先生问之。又告如初。如此者三四。遂可之。即与七宝丸二十一钱。如法服之。口中反不腐烂。而吐出如黄水者日升许。十馀日。而瞑眩稍止。时天行疫疠。更感之即死。
〔传尸劳药〕先生家传治传尸劳药名海带丸。尝从他医得之云。有一男子。年二十。患骨蒸热。诸治不效。因用其丸。曰。此丸能下虫。当异厕。以视之。其人服之。经五日乃来谢曰。妙药也。诸症皆退矣。始服此药。腹大楚痛。大便暴泻。实下二虫。皆长六寸余。一类石距。一类鮧鱼。眼口全备。自下此怪物。精神始爽云。然月馀复发而死。尔后先生数取奇效。然皆不期复发而死。于是先生语二三子曰。功反为过。成亦寻败。乃如海带丸。医妄以为奇方。今余得之。适以误人。虽有捷效。亦贻大害。非唯无益。又促其命期矣。岂可复用之哉。
〔腹痛吐酸〕伏见柳屋与兵卫。患腹痛。时时吐酸水者。十有一年。颜色为之青黄。先生与桃花汤。佐以反胃丸。每服三十丸。不出一月。乃已。
〔耳轮作痛〕小儿五岁。耳轮烦热。大痛。色如紫棠。乃刺耳垂。出死血立愈。
〔右身不仁〕妇人。年五十。右身不仁。常懒饮食。月事不定。每行必倍常人。先生以三圣散一钱。吐冷痰黏者。三二升。自是食大进。因切其腹。胸满。心下至少腹动悸如奔马。与柴胡加龙骨牡蛎汤。数月全差。
〔寒饮呕吐〕一男子来请治曰。每食必胸膈满闷。而发呕吐。其穀气不吐尽则不罢。医者皆认为翻胃。荏苒已二年。犹未见微效。先生曰。此胸上有寒饮也。乃与郁金散三钱。如法服之。吐黏胶者一升许。日一次。凡五日而全差。
〔头痛眩晕〕一男子。久患头痛。立则晕倒。医以为霉毒。与弓黄汤。及轻粉巴豆之类。攻之。数百日。先生诊之。从心下至小腹拘挛。如绳约之。乃与小建中汤百馀贴。愈之。
〔痞满恶食〕一男子。胸膈痞满。恶食气。动作甚懒。好坐卧暗处。百方不验。半岁。先生诊之。心下石硬。脉沉而数。即以瓜蒂散涌二升余。乃痊。
〔眩晕〕一男子。常病眩晕。百药不中。请先生乃视膏肓边痧筋如罗。刺去黑血二三合。而痊。
〔鹤膝风〕一男子。左膝大肿。屈而不伸。时时烦疼。积年所谓鹤膝风也。先生视之。痧筋紫红。交为文。因刺放血。每日一度。与桂枝加附子汤。兼玄玄散。不逾月。全差。又某氏母亦有此疾。以前方治之。
〔腰痛〕一男子。腰痛不能动展者八年。先生与桃花加乌头汤乃已。
〔霍乱〕一男子。霍乱吐泻后。六脉绝。四肢乃厥。医皆束手。师浸巾热汤熨胸腹间。可半时。厥反脉亦复。居五日自来谢。
〔耳聋腰曲〕乌羽口人年可六十。舆疾来请治。两耳聋。腰挛屈。为之箕踞者二年云。先生脉之。沉而有力。曰是霉毒所沉结。与桃仁解毒汤。以薰药如法。七八日乃有起。一日遣门人足立文哉代诊之。时病夫大发吃逆。万方不收。文哉即按其章门边。吃逆辄应。而筑动。因角其上。忽然而愈。一坐皆惊。后三旬。其人徒行而来谢。两耳亦能听。
〔背疡〕盐屋喜兵卫者。年弱冠。背七椎傍发巨疮。根盘七寸许。疾痛如割。寒热往来。口渴。大便不利。精神厌厌无聊。来请治。其脉洪数。即与浮萍汤。酒下龙门丸一钱。四日来报曰。暴泻十数回。由是神气虽稍清豁。疮更益痛。即遣门人关大岩代省之。还告曰。患上焮灼殆类痈。先生曰否。痧毒已不日脓当成矣。仍与前方。居五日。复省之。脓果成。割之寸许。剌入五分。脓血溢出。痛楚顿忘。因托之外医。不出数日。而自来谢。诸症全退。唯患处余脓滴耳。
〔腹痛〕近江屋某妻。月事不顺。小便数。大便常秘涩。一日腹大痛。其痛筑湫不堪。急走人迓先生。至则昏倒气绝。四肢微冷。按其腹磊磊如囊沙石状。即作茴香煎熨其腹上。呼吸顿复。又熨之。大便大通。诸症渐渐退。至夜半复腹痛下畜血。及块物。而后腹和。脉为之动。与桂枝茯苓丸数贴康复。
茴香煎方　茴香（十钱）　樟脑（五钱）
上二味。和烧酒三升。煮取二升。去滓。浸巾以熨患处。冷则换之。
〔瘀热发黄〕醍醐村。有道士名戒善。其妻年可四十。总身发黄。以故医者。妄名黄疸。先生案之。至其脐下。则言痛不堪。与桃仁承气汤。十馀日。全已。
〔背疽〕山科农定右卫门。年四十馀。背右傍发疽。经八寸。犹无痛。其色紫黑。寒热往来。口乾咽渴。其人素嗜酒。而甚惮医药。故唯以斗酒凌其疾苦。家人皆恐为之毙。要之欲令医药。虽百端餤之。然不肯服。曰宁与生乎。汤药之苦不如死乎。[KT]蘖之甘。家人皆计穷而诉之先生。先生诊之。脉弦实。按背疽淳热如火。曰。余能从汝所好而治之。乃与龙门丸二三百丸。日令服五十馀丸。戒曰。必有下利。莫以有惮恐也。渠喜始服先生之言。后数旬来谢曰。初从服丸药。气宇方开。居十日。脓成则破出之。又服前丸。食饮日进。稼穑负载。愈于畴昔云。
〔脱疽〕近江伊吹人寓麸屋街万屋久兵卫家。春秋未三十。初无所患。一日夙起。顿觉发热。左足烦疼者可半时。已而其五指生紫赤。自此黑气侵漫。几及膝下。泼汤燃火。其疼不啻大骇。遽来迎先生。往诊之。其左足五指头。已皆如煮枣。且有臭气。谓曰。脱疽也。若令此毒延散。则皮肉筋骨。悉皆腐烂而死。其变之速。乃在瞬息。由是陨命者。不知几千人也。凶毒如此。不可余药。古来唯有一方焉。涯于黑色处。而刀斩之耳。其他方剂以当此疾。譬犹萤火之烧。须弥又何益之有。客曰。吾有老亲。在一旦忽尔亡于此疾。孰复有能耕稼以养其馀年者耶。不孝之罪莫大焉。苟得免死。何治可惮。批切之惨。不足恐也。即伸其左足。以请治。神色自若也。先生曰。果哉胆烈如此。则何法不可以施。余今有一法。于兹庶几使尔无蹇跛之患。即以䤵针从膝上至跗纵横乱刺。朱殷可掬。其人晕倒。则饮冷水乃苏。复刺。自是三十馀日。针刺日一万馀。仍与浮萍加大黄汤兼以龙门丸。初行䤵针也。犹除腂骨上。后有视将腐处则无所不刺也。而毒气十减七八。约取血七升余。行之。凡三月始差。寓居日久。颇有归欤之叹。乃与前方数剂而去。明年来谢云。尔来负担尚无恙。然足跗指头。犹有黑色。复刺取血。可一合。毒象回春。
〔胫不仁便常秘〕一男子。口吻及足胫不仁。大便常秘。一年甚一年。他医或引峻剂。当之不应。先生诊之。其人伟躯禀颇丰。心中悸动如奔马。曰可治矣。作瓜蒂加甘草散三钱。食盐三匕。和白汤二合。分三服。戒言当大泻勿怪。明日使人报曰。如教身体为之疲。腰脚委弱。莫能起。请速来视之。先生断然曰。当矣。无伤。此瞑眩耳。经三四日。当治。其翌日复报曰。未治矣。请速来视之。曰三日当立。不往。又三日自来曰。果如命。诊之诸症悉退。转方桂枝加术附子汤。
瓜蒂加甘草汤方　瓜蒂　甘草（各等分）
上二味。末之和食盐三匕。
〔腹痛脚挛〕农清卫门母。行年六十有二。舆疾来曰。腹肚板痛。每日午至未。其痛苦尤甚。遂两脚挛急。不能步者三年矣。杂疗不验。赖仰公神方而已。先生诊之。六脉紧弦。心下动。便阅两腿弯。则有紫络为罗纹。刺之血溯。三四合。与导水汤。即日愈。归路不待轿而去。与前方凡百馀贴。
〔膝肿脚痛〕大津米牙仪兵卫者。年三十。其两膝下。内廉隆然。有肿引痛及全脚。见先生谓曰。商贾唯逐利。利之所在。东西南北。无不奔走。今疾如此。生产将废。衣食无所供。苟可速治。雄疗剧剂。所不难也。即刺其肿处。数十次。取紫血约可二升。乃愈。
〔虫蛊痢〕膳所糀屋嘉兵卫者。师之弟也。其女年十有四。热痢窘迫。腹肚筑痛。日夜百馀行。水穀入口辄逆。惫羸日甚。藩医皆为疫痢。所行百方。一无应焉。于是主人自来具告之。师仓皇趋访之。面色未脱。脉微数。脐下磊乎如裹石而抚之曰。是无他。蛔已久矣哉。藩医之妄举也。即作海人草汤三贴。（贴重三钱）与之少顷。上圊下细虫数百条。前症徐寝。师之归京也。既明旦矣。使人寻到曰。呕逆之谴特如忘。复与三贴。（贴重如前）翌复告曰。下三蛔。长各尺余。加餐倍于昔日。凡三旬余全瘥。
海人草汤方　海人草
上一味。水煎。
〔胃中停水〕山田村农吉右卫门。年三十一。每饮食辄格渟于胃管。而膈内冷如新畜水。偏身酸重。运转为懒。常下利不已。由是不能从事耒耜者七年许。其所致医治。或以为风痰。或以为脾虚。皆不验。请先生其脉伏不应。便戒病者曰。汝灌水。每日一度。灌讫则必可温覆而发汗。病者曰诺。后七日来曰。如命者五日。偏身大轻。仍与桃花加生姜汤百馀贴。自是食和。大便以节通。脉亦现然。
〔血症〕摄津大板植木屋治兵卫者。年三十。造先生请治曰。予始患疟疾。尔来二年间。通身蒸蒸烦热无已。又时觉两胁下有一块。冲于心切痛。不能禁。辄晕转自投地。更医数四。或以为风湿。或以为痫。尝闻先生芳誉。故来累先生。愿请一诊。先生乃脉之。数而有力。按其小腹则痛。面色黯黑。而口吻为最甚。谓之曰。大便甚黑乎。曰然。小便其频数乎。曰然。乃顾二三子曰。试处方焉。门人或以为痫。或以为奔豚。若疟母。先生曰皆不然。夫以面色如煤。口吻如蛭。大便黑色。小便频数。是其血症之谛也。若与桃仁承气汤。必治矣。病客曰。前年尝大下血三日。而宿疾全退。春来复如此。然则先生之言当矣。为黠医所误。羁迟久矣。今救予于嶮绝之间者。岂他哉。乃行前方。不日有奇效。
〔霉毒耳聋喉烂〕越前松山人某。年三十。患霉。两耳聋塞。咽喉赤烂。而得一窍。其会渊左边臭浓。不绝口。众医施疗。既百有馀方。皆不验。断然自待死耳。会闻师鸣医于京师。不远千里自来请治曰。积年已误治。致患至如此。则死固不爱。宁死一得蒙先生之治。泉下无悔。况开生路于万一。何灵如之。先生诊之。脉沉实。曰非巴豆轻粉无治。其人有惮色。故先生舍之塾中以视轻粉之尝无害。以七宝丸。如法服之。及诸症稍消。复续七宝丸下之。或以四贤丹。洗其口内。凡月馀全差。
〔奔豚〕一男子。年三十。奔豚日发一次。或二次。甚则牙关禁急。不省人事。百治无功。先生诊之。脐下悸。按之痛。服茯苓桂枝甘草大枣加大黄汤。兼反胃丸。二十丸。每日一次。旬余差。
