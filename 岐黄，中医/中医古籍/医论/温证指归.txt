
自序  ***************************
轩岐以来，无温疫之书，张长沙为千古伤寒之祖，而温症略载数条而已。至河间书出，而温症始有所宗。宋以来，温症局方概宗河间双解法，明·喻嘉言从伤寒诸论，发长沙未发之旨，然《尚论篇》究非温症专书，吴又可始著《温疫论》，创邪在募原之说，洵乎元灯独得矣。　　
我朝诸名家，各执一见，以补偏救弊，究不外河间三焦立论，益以吴氏诸成法而已。吾乡戴麟郊先生，复广其论，分汗吐等法为六门，及诸杂症，条分缕析，开后人无数法门，兹祖其意，略附以温疫所受之原，及诸名家所论，与夫似温症而实非温症等法，汇为一册，非敢云指南之鉴，然其中一二心得之处，未必不可补前人所未逮，而为青囊家之一助也。　　
静居氏自序于药书草堂

补白  ***************************
温热证与伤寒证固不同，然温疫病、温热病亦有别。必须多读书然后能理路，明鉴别易，且于临证无毫厘千里之误，奏效亦捷，否则未有不夭枉人命也。噫！


卷一  ——————————————————————————————————————————————————————————————————————————————————————————

引录孙真人论温一则  ***************************
孙真人曰：《易》称天地变化，各正性命。然则变化之迹无方，性命之功难测，故有炎凉寒燠，风雨晦暝，水旱妖灾，虫蝗怪异，四时八节，种种施化不同，七十二候，日月运行各别，终其晷度，方得成年，是谓岁功毕矣。天地尚且如此，在人安能无事！故人生天地之间，命有遭际，时有否泰，吉凶悔吝，苦乐安危，喜怒爱憎，存亡忧畏，关心之虑，日有千条，谋身之道，时生万计，乃度一日，是故天无一岁不寒暑，人无一日不忧喜。故有天行温疫病者，即天地变化之一气也。斯盖造化必然之理，不得无之，故圣人虽有补天之极，参天之德，而不能废之。虽不能废之，而能以道御之。其次有贤人，善于摄生，能知撙节，与时推移，亦得保全天地所生之物，以防备之，命曰知方。知方则病无所侵矣。然此病也，俗人谓之横病，多不解治，皆曰日满自瘥，以此致枉者，天下大半。凡始觉不佳，即须救疗，迄至于病愈，汤食竞进，折其毒势，自然而瘥。必不可令病气自在，恣意攻人，拱手待命，斯为幸矣。

温证正名论  ***************************
《内经》曰：气合而有形，因变以正名。故病必先名正，而后言顺，如伤寒、温病，名实悬殊，汉·张仲景专究伤寒，其书以伤寒立名，详列六经诸证，然后治法井然不乱，所谓名正言顺也。至温证特附见其名，而未详论其治，以其书本为伤寒设，非为温证设也。后人不察，遂以温病为伤寒，因以伤寒之法治温病，其误久矣。惟刘河间治温，独出手眼，为功甚巨，惜仍附入伤寒门中，未正其名。昆山王安道先生受业于朱彦修，著《溯洄集》二十一篇，始言温病不得混称伤寒，发明温病脉右盛于左，由怫热在内，虽间见表证，而里证为多，法当治里热为主，而解表兼之，亦有治里而表自解者，于是温病之名始正。厥后喻氏嘉言著《温病语录》，言温病热自内出，经气先虚，虽汗之多不解，反复申明不可汗之禁，以为发汗死者，医杀之也。张氏璐玉因之论伤寒，自气分传入血分，温病由血分发出气分，并申明伏邪自内达外，最忌辛温发散，于是温病之旨渐畅。惜喻氏议论太繁，未免芜而寡当，而张氏仍杂入伤寒条例，亦觉择焉未精。至若吴又可论邪伏膜原，创达原、三消等法，吾乡戴麟郊先生复广其说，增入色脉兼夹诸条，立法甚精，但二书惟主膜原温从湿化之义，仅能治湿温之病，不能治三焦温热之邪。近时杨君栗山《寒温条辨》一书，荟萃前言，折衷理要，辨明温病与伤寒异受，治法各殊，立论以清邪中上焦，浊邪中下焦，及温病由血分发出气分诸说，为温病发受之原。遵《内经》热淫之旨，参河间通圣之义，变为增损双解诸方，其说似创实因，其法似奇实正，温病一证，乃得名正而治详矣。迄今遇温病用其法，十全八九，或疑膏、黄、硝石过凉，易于冰伏，不知吴方本为火化之病而立，非可概治他病也。如纪晓岚先生《笔记》云：乾隆癸丑春夏间，京师多疫，以张景岳法治之，十死八九，以吴又可法治之，亦不甚验。有桐城一医，以重剂石膏治冯鸿胪星实之姬，见者骇异，然呼吸将绝，应手辄痊。踵其法者，活人无算，有一剂石膏用至八两，一人服至四斤者，虽刘守真之《原病式》，张子和之《儒门事亲》，专用寒凉，亦未敢至是。可知病随气发，治随病更。经曰：必先岁气，毋伐天和。医者能推其运气，正其病名，施其治疗，无不获效。兹特述其大略，因名之曰温证正名云。

温证汇海论  ***************************
百川共汇于海，海也者，汇百川于一源也。如温证自《灵》《素》以下，历代名贤，各有著述，惜乎皆混入伤寒中，求其类聚于一源者，多不概见。于是遍集诸书，以求归宿，粤稽《内经》，热病、刺热等论，井井有条，至为详备，此温证之发源也。秦越人著《八十一难经》云：伤寒有五，温病附于其中。仲景《伤寒论》云：太阳病，发热而渴，不恶寒者，为温病。所以提纲列目，正见温病之治，不同于伤寒，而后人转因此混寒温为一门。考《史记》仓公治热病，用火齐汤，火齐汤者，三黄汤也，是温病宜凉不宜温，主里不主表，前乎仲景已有成法矣，后贤如东垣专理内伤，丹溪力矫局方温补之非，子和发明泻南补北之义，皆有功医学，而于温证未有定论。河间凉膈、双解诸方，识超千古，惜仍附入伤寒，未特成一书，以垂世立教。迨王安道先生《溯洄集》始辨明寒温，灿若列眉。后此喻嘉言《尚论篇》云：温暑湿热之气，交互结蒸，人在其中，无隙可避，病者当之，魄汗淋漓，一人病气，足充一室，况于联床并榻，沿门合境，种种恶秽，人受之者，亲上亲下，各从其类，所谓大头、捻颈、瓜瓤、杨梅诸温，名状不一。又论东南地气卑湿，温邪易受，其《温病语录》一书，论之尤详。吴又可独抒心得，发明温疠之气，自口鼻入膜原，特制达原、三消诸方，祛秽逐邪。麟郊戴氏因而广之，其法更备。长洲张氏璐玉著有《医通》，缵、绪二论，言温病慎勿误认伤寒，而与表药发汗，不惟不解其热，转变危殆，治法当从双解、凉膈诸方，两解表里。以上各家，虽流别稍殊，而渊源则一，譬之江淮河济，各擅波澜。栗山杨君因是溯流穷源，而成《条辨》一书，阐明邪伏三焦之义，推河间双解为增损双解、清化、神解诸方。以温邪皆秽浊之气，用僵蚕、蝉蜕清化之品以升之，芒硝、大黄猛勇之剂以荡之。其于治温一法，可谓集诸说之大成，而包罗万有，总会众流者也。历考方书，惟张氏景岳偏于温补，治温稍异诸家，就其中论证立方，非无可取。他若柯韵伯《温暑指归》辨明冬不藏精及三气合病之理，叶天士《温热论》详著通阳救阴及辨舌验齿之法，以及《松峰说疫》《温疫论类编》广入方言，俱有微旨，拟之支流曲涧，皆可资灌溉之功，而求其汪洋浩瀚，确乎为众派之归宿。吾于栗山一书，有观海之叹焉，狃于伤寒旧习者，倘亦如河泊之旋其面目否乎？

温证穷源论  ***************************
客有问于予曰：温证有源乎？予曰：有，厉气者，温证之源也。夫厉气自口鼻入，中人三焦，内通脏腑，传变不一，乃天地间别有一种疵疠旱潦之毒气，非四时不正之常气可比。如《内经》：冬不藏精，春必病温。仲景《太阳》篇：不恶寒之温病，以及风温、湿温，犹是四时不正之常气也。惟厉气则不然，中人则人病，中畜则畜伤，且此隅病而彼隅安，可知气至则病，气不至则安。试观天之寒暑，地之草木，应候而生，应候而更，概可见矣。《平脉》篇云：清邪中上焦，浊邪中下焦，以此悟之，邪中三焦，又可征矣。此温证感受之源也。盖温疠之气，多行于岁火太过之年，流行一方，民病相似，邪之中人，潜伏三焦，无声无臭，郁极而发，发时为病不一。考《评热病论》，问有温病者，汗出辄复热，而脉躁疾，狂言不能食，病名为何？对曰：病名阴阳交，交者死。参之今之治温者，往往强发其汗，而邪不解，其义显然矣。且邪伏三焦，其病作之状，有可得而言者，肾通心脏之阳，又为胃之关门。胃为交会之地，两阳合明，病从其象。故上焦受邪，则胸闷、壮热、背胀、气急；中焦受邪，则呕吐、胁痛、口渴、胃痛；下焦受邪，则二便或有或无，或腹痛便血；三焦俱受，则头痛如破、腰痛如折、一身不动、往往昏愦、反似虚寒。有脉或沉伏如丝而病现壮热烦渴者，有舌或白滑而口干咽燥者，有便利而解脓血者，外虽似寒，内实大热，所谓亢极似阴。若不细心研究，误投温补，祸不旋踵。详此治法，栗山杨君先得我心，《寒温条辨》书出，首列升降一方，以一方化至十余方，轻则清之，重则泻之，与吴氏达原变而为三消等方之义同。但达原者，因岁土太阴之政，邪发膜原，故立辛温苦寒之法，此湿土之正治也，与三焦有名无形不同。考《中藏经》云：三焦者，人之三元气也，号曰中清之府，总领五脏六腑，荣卫经络，内外左右，上下之气。三焦通，则内外左右上下皆通，闭则皆闭。可见温邪困伏，为病不一。且是经为手少阳与命门相火为表里，故焦字从火，义可思矣。少阳又为半表半里之境，邪伏于此，则出表入里，任其所为，治法自当表里兼治，双解法所为，独得其旨也。假令伏邪初萌，外为寒湿所困，时俗治法，往往投以辛温发散，一汗而表解，解后温邪继发，而仍守表里常格，每见变生仓卒，若以治温之法治之，无不随手而愈。更有虚寒，兼夹温症，得双解病势甫平，虚寒随见，或以温补之法，偶尔成功，遂大谤双解之非，此不明兼夹之故，岂足以言经权也哉。

羊毛疹辨  ***************************
按：羊毛疹之说，倡于张阳和，辨于沈萍如。阳和以其法治病，多所全活，余及疡医濮韫良，皆身受其益。余踵其法，以愈诗人何南园，南园酬我以诗，载在诗集。萍如引《证治准绳》《说铃谈往》及《御纂医宗金鉴》三则，逐条辨释，并斥阳和指灾异为常病。余请为平心论之。　　
夫明于理者，不可惑以神怪，《准绳》妇人散毛之说，本属不经，《说铃谈往》乃文人记载，未必深悉医理，且云有红点在背，既未明言为疹，亦未确指为疔，云包羊毛一缕，则与阳和所治，擦出羊毛甚众者不符，云无得活者，则与阳和救治多人不合，是此条与羊毛疹，全无干涉。惟《御纂医宗金鉴》载有羊毛疔，形症治法，井井有条，且言后心有红点，隐隐如疹形，则疔与疹相通，固已明著其端矣。萍如乃谓吴太医未尝经见此证，因《准绳》载有前条，不敢遗，又不敢信，不知《金鉴》一书，乃我皇上仁育万物之心，一时秉笔，皆老师宿学，所载证治，确而有征，岂他书不足取信者比耶。萍如引经文毛虫属木，及肝胆属木其气臊之说，以为羊毛疔证乃少阳经病，木邪侮金，发于肺部膻中背俞之分，独不思疹亦肺病乎？木邪侮金，可以为疔，独不可以为疹乎？　　
若谓从前方书未见其名，遂弃而不信，则读汉以前之书，将谓世无痘证，可乎？至其详列岁气，谓前此丁亥癸未，未闻有此证，则尤所谓刻舟求剑，视古今成一印板天地，而造化为无权矣。若羊毛之名，原不必泥，《礼》云羊曰柔毛，或取毛之细弱，有类于羊而名，《易》大壮以羊象阳，羊为兑象，或如萍如所言，少阳经病，以羊象少阳，或如萍如所言，木邪侮金，以羊象兑金，于义皆有可通，复何訾议耶？若云荞麦面久搓能落毛发，则毛之一搓即出，及必待针挑而后见，且毛间五色长短不一者，又何说耶？　　
总之，阳和立法，原有活人之功，萍如著书，亦为济人而设，乃阳和既未能自畅其说，而萍如又徒逞一己之私见，而不酌事理之平。其书中罨酱生毛之喻，及少阳为枢，枢辟而毛化，枢滞而人死之论，亦多可取。独其据说铃指为灾异，则是理不足，而以危语相恐吓，非君子立言之道也。　　
夫医者意也，当参活法，毋狃成心。况《金鉴》明载有羊毛疔，以疔例疹，正可举一反三，何灾异之有？如《晰微补化》之羊毛沙胀，《金镜录集解》之羊毛沙证，种种皆可印证，岂可尽指为灾异耶？　　
余浅见寡闻，未能博考方书，惟准以情理，参以见闻，觉疔疹皆属温邪，重则为疔，轻则为疹，结则为疔，散则为疹。治疹者但治其温邪，而毛自化，与《金鉴》治疔之法相仿，间或加以挑擦，亦祖《内经》泻热之义，于人亦何所损？夫医乃仁术，生命所关。惟望二三同志，毋狃于有此说，而借此居奇，尤毋狃于无此说，而直废成法，使可治之病，横罹夭枉。虚心辨证，按证立方，务求切实功效，而不徒为哓哓口舌之争，则于张、沈二君之心，两无所负，并能推广《金鉴》仁育万物之功于无穷矣。讵不足增医林之光，而为苍生之福哉。　　
又按：痧疹二字，遍检字学，有疹无痧，想痧字乃近世之方言也。考疹者，瘾疹也，皮外小起，又痱病也，与今所见之疹，如云头，如疙瘩，如粟起，如痱瘄，颇与字学相符，多属风热郁于手太阴肺、足太阴脾，困于里，故腹痛，散于表，故瘙痒。虽曰微恙，调治不当，多成痼疾，甚者闭闷即危，可不慎与？　　
又考痧之形证，每逢盛行之际，比户皆然。患者身发壮热，咳嚏频频，现形如霞如锦，有轻有重，轻者三日渐没，重者七日尚不能遽退，闭者一二日即毙，毙后浑身青紫。有邪化不尽，多延岁月，或羸疲潮热，或肌肤甲错，或咳吐脓血，或牙龈破烂，种种不一，竟无一起，良可悲夫。昔贤论属胎毒，发自六腑，于理未确，予则谓天行疫气使然。今人肖形命名，痧字与疹字，义原可通，况古人原有痧即是疹、疹即是痧之说。《内经》曰：金位之下，火气承之。明指热邪郁于肺、胃，膻中、胸膺、背俞之分，以此悟彼，羊毛温疹，可以类推矣。

治温证当明气运方隅高下人质强弱论  ***************************
尝考历代名贤，绝无一人专言温病之源，只《内经》温病刺五十九穴以泻热一语而已，未有汤药治疗也。不知天地之大运，偏阴偏阳，数十年必一更转，如南北高下之不同，水土刚柔之各异，人质因之而强弱。或逢大运君火，则河间之凉膈、通圣，是其时也；运转寒水，则《医贯》《全书》《锦囊》之辛热温补，中其病也；或湿土之运，吴氏之达原、三消；相火之运，栗山之升降、双解，皆在所必需。至于风木燥金，可以类推矣。要之数君生不同时，居不同方，其书原俟后人对证采择，乃知刘氏乃大运君火之时。大运有君火，则必有寒水，此时大运偏阳，逾时又必偏阴，惟是推之以运，征之以病，验之以药，则知气运有偏胜，而用药亦必有经权，苟执前人印定之书，心胸为其所滞，而不通变，则与痴人说梦，有何异焉。　　
又五运六气，周甲而更，随运而转，偏阴偏阳，孰寒孰热，自有定理。而后人随证之治，所著之书，寒热不同，补泻各异。前贤历历可稽，犹有未经发明之处，如大运六十年一更，小运十二岁一转，静揆其理，大运六十一更乃定数也，小运十二一转乃变数也，定数可稽，变数难察，犹易卦之爻理难穷，惟业医者心领神会耳，如厥阴风木之运，则承上太阳寒水之运而来，考之于经，明之大运已转风木，而所现之证，所施之法，仍属寒水，厥后渐渐不应，而以风木之法治之，又如影响何也？运虽按甲而更，而上运之余气，不能遽已，譬如大水之后，巨浪虽平，细流未息，直待本运转正，则天下之人咸知其为某运也。是时英贤随运著作，书帙甫成，尚未广行，孰料运又暗更，人犹未觉，据其书，用其法，施治罔效，当运之贤又讥前非，不知运气循环，周而复始。逾数十年，逢其运，用其书，施治而无不应。明乎此，非书之偏也，乃运之更也。大运如此，更有小运转迁，客气加临，非神而明之，乌能洞悉。业医者更当心领神会耳。

发明温热伤寒不同断断不可混治  ***************************
伤寒、温热二证，同受天地之气为病，咸云厉杀，自古至今，人相习而不察。据其外证，恶寒、发热、头痛、身热，无不以伤寒为名，皆混于象而不察其证，执其常而不观其变，概名之曰伤寒，孰知歧出多端，岂可一律论哉。且伤寒为病，一日太阳，二日阳明，三日少阳，次之三阴，七日传遍，不再传矣。在表一汗而解，在里一下而解，在胸一吐而解，确有定期、定证可据。若温热则变化无常，感受不觉，莫可寻思。其发也不循经次，乘窦而作，亲上亲下，各从其类。感之轻者，即体虚之人，照常疫治之，亦随手而愈。受之重者，即强壮之辈，一病无不头痛寒热、身体酸疼，有似伤寒，而误以治伤寒之法治之，强发其汗，而汗反无，转增神昏、胸闷、苔刺舌黑、谵妄、呃逆等危，致津液枯竭，真阴内败，无生机也。其尤重者，一病即神识不清，舌黑、鼻煤、肢冷、脉伏，有似虚寒，医者见此，每每投以姜、附、参、桂，无不立毙。要之辨证贵精，虽外现寒象，内兼一二热象可疑之处，即当细心详究，如咽干、口苦、舌赤、心烦、气喷如火、坐卧不宁、二便短少等证，自当以里热为真，外寒为假，经所谓亢极似阴，施治必须寒凉，故辛温之品，皆为戈戟。经又曰：寒者热之，热者寒之，寒为阴邪，治阴邪以阳胜，麻桂、姜附等汤是也。温属阳邪，治阳邪以阴胜，三黄、石膏、双解、凉膈等方是也。二证寒热不同，汗下各异，断断不可混治。大抵伤寒汗解在前，温证汗解在后，伤寒下不厌迟，温证下不厌早，此曷故也？伤寒之邪，中人肌表，可一汗而解，温毒之邪，中人内脏，不但汗不能解，即屡下尚不能敌其凶厉之锋，正如酷暑炎威，烁石流金，非大雨滂沱，商飚顿起，不能变火境为清凉，化刚强为柔顺。夫然后天露降，土膏润，萎草苏，人身亦然，揆之以理，天运为之。近年以来，冬无层冰积雪之寒，反多温暖之天，患伤寒者少，病温热者多，况东南之地，阳气常泄，偶有风寒，多属感冒，非西北地高风冽，多病伤寒可比。间有不然，五运交换，寒暑更易，有相火之运，则必有寒水之年，斯时南北气运，又不可同日语也。苟明气运更迁之理，而为治病之大纲，其于伤寒温热，判若黑白，了无余蕴矣。

治温毒当与治痘毒同参  ***************************
痘毒者，父母情欲之火也。温毒者，天地疵疠之火也。同一火也，为病各殊。痘感未形之先，发于既形之后，必待天行疫气，击而后发，如石中之火，不击则不出也。是疫为击火之器，火为发痘之原。古人谓痘为温疫之一端，诚哉此言。治痘法以升散、攻利、保元、化毒、导邪外出为先，尚有一定之规模，不似温毒，有质皆伤，如枣得雾即枯，蟹得雾即死，人中之无论老幼强弱，一触即病。至其失治，较痘之焦头破额，烂胃腐肠，实同一辙。更有甚者，毒闭不出，如痘之折腰发斑，温之肤紫衄血，形异情同。考之《内经》，诸痛疮疡，皆属心火之旨，为火言，非专为痘言，余以静理参之，上古人情淳朴，饮食淡泊，即有七情六淫之火，为害亦小，不似今人，腥膻适其口，炙烙充其腹，醪醇灌其肠，嗜欲劳其精，起居失其时，一遇天行温毒，邪未中人，而人以预损之躯，早已招邪外入，与内蕴之火两相搏激，其致病与痘相同，痘得天真之体，尚称完全，温欺残伤之身，诚难施治。予一得之见，请证高明。

治温当以保元为要  ***************************
人身元气，犹大厦之栋梁，四壁结构，层檐飞覆，无不附此而出。一遇温邪，如火沿焚，即当扑灭，庶几梁不腐而厦不倾。观妇人怀妊患温，去其邪而胎荫如故，大可觉悟，请以藜藿之夫，少壮之辈论之。年华方盛，气血方刚，一受温邪，即当先行逐邪，俾邪去正安，不必保元，而保元之意，已寓其中矣。尝见世人，拘泥者多，融会者少，一见患者温邪萌作，神疲体倦，色晦无神，多疑正不胜邪，不审人之强弱，概以扶正化邪、育阴化热为主，视为平稳，每每因循失治，变生仓卒。殊不知温毒酷厉，敝人清神，真实假虚，最易滋惑，急去其邪，即是保元。惟有真虚者为难，一受温邪，如懦人招事，不敢声张，当审明何脏虚损，照四损不可正治条参看。先固其虚，后治其邪，斯为合法。经所谓毋实实，毋虚虚，即此意也。然而，实者如栋梁大厦，尚可撑持，虚者比朽木颓垣，无所倚恃。斯时烈焰焚空，为问救梁是务，救火是务乎。意欲保元，而病邪不去，将欲去邪，而正气先伤，医者处此，每有无所适从之叹焉。然未尝无法也，曲直方圆，皆归绳墨，善战善守，出自将才，古人谓用药如用兵，一补一攻，一补三攻，非无成法，于邪盛之际而攻之，攻邪不伤元气，于邪衰之候而补之，补正无妨病邪，斯为攻补两得其宜，不犯虚虚实实之弊，即所谓保元之要说也。然虚实之当辨，岂独为温病一证设耶。

吴又可为治温证千古一人  ***************************
温热一证，自轩岐以下，千百年来，绝无一人专言此病者，前已申明，兹复何赘，意犹未尽，请再详之。夫《灵》《素》一书，圣经也，一言而包万有。《伤寒》一书，圣文也，一海而汇百川。圣经既已发明伤寒、温病两途，长沙医圣自必有文以阐经旨，断不能详于伤寒而略于温证也。想因兵火之后，《伤寒》一书尚出自散亡之余，温证之文遗失殆尽，无自追寻欤。迨至吴又可，能辟千古之案，独开生面，自创自因，发明邪伏膜原，及论证剀切详明，治法井井，俾后世业医者得以问津，谓非千古一人耶。厥后戴氏广其论说，活人之功，岂止亿万，虽其立义，仅详湿温一门，栗山杨氏因其绪论，推明气运，阐河间之奥义，而治温之法益详。然原其作始，创立专书，标明宗旨，吴氏之功，诚不可泯云。

温病有表证无表邪论  ***************************
温属疠气，自口鼻吸入，流布三焦。越人云：上焦在胃上口，主纳而不出。中焦在胃中脘，主腐熟水谷。下焦在膀胱上口，主分别清浊。细绎经文，三焦虽有名无状之腑，而实总统于胃，胃者五脏六腑之海，主里不主表，温邪自里达表，故治温诸家，有下不厌早之说，盖在经谓之表邪，在胃谓之里邪，温病有里邪，无表邪，与伤寒表邪传里方为里邪者不同，故当专治里邪。或问：温病既无表邪，焉有表证？如太阳之发热、头项痛，阳明之目痛、鼻干、眉棱骨痛，少阳之胁痛、耳聋、寒热、口苦，伤寒有之，温病亦有之，何谓也？予曰：不然。伤寒之表证，皆表邪显呈于外也，故有表邪，因有表证。温病之表证，即里邪浮越于外也，故有表证，实无表邪。又可吴氏所谓热淫之气，浮越于某经，即现某经之证者，此也。试以格物之理言之，燃薪于一室，烟必迷漫于当空，人望其烟而指为烟，不知烟之有其本也。《内经》云：有在其标，而求之于本，使治其标，而忘其本，不几误哉。尝见今之治温病者，一见发热头痛，遂误认表邪，桂枝、麻黄习为常例，不但双解、凉膈不敢遽投，即神解、芳香亦不敢遽用，皆缘辨证不明，故致贻误。夫三焦总统于胃，胃气能敷布十二经而荣养百骸，毫发之间，靡所不贯。温邪本厉气耳，浮越于经，而现表证则有之，谓表邪则断断无也。问者曰：唯唯。既而又曰：温病亦有无表证者乎？亦有兼表邪者乎？予曰：有。无表证者，温邪内伏，如穷凶巨寇，埋伏之兵，更为酷厉，非严肃之师不能克济，至于温邪萌作，而为表邪所困，自当兼治其表，如九味羌活汤、荆防败毒散、栀豉汤之类，先解表邪，再治温病，方为合法，此温病兼表邪则有之，若谓温病有表邪、有表证则误矣。于是问者曰：予今而后始知治温病者，不可误认表邪而强发其汗也。

治温证当明五兼十夹  ***************************
温病兼夹，不可不辨，素无其证，与温邪合病谓之兼，素有其证，与温邪并病谓之夹，是温病为本，兼夹为标。若辨之不明，未有不以标为本，甚至治其标而忘其本者。阅古方书，惟麟郊戴氏有五兼十夹之说，其意甚善，惜乎略而不详。如五兼详于风寒，略于燥火，十夹详于本证，略于阴阳。兹于未备者补之，烦冗者删之，使后之治温病者，凡遇兼夹之证，胸有成竹，不致歧路亡羊，宁不为温病中增一法门耶。即以六淫论之，暑必兼湿，故夏伤于暑，秋必病疟，夏伤于湿，秋必病痢。其所以为疟为痢者，夏之暑与湿相兼为患也。至于夹证，尤为明显，如内伤饮食，外感风寒之类，相并而为患也。若不细为考核，徒讲兼夹，不究温病误矣。即究温病而不知兼夹，更误矣。尝见温病有兼夹之证，轻者必先治表，后专治温，重者表里两急，自当双解。若胶执解表在前，无不贻误，诚可悼叹。果能明乎温病之兼夹，治温病不遗兼夹，治兼夹无妨温病。或先治兼夹，或专治温病，或治兼夹而温病渐轻，或治温病而兼夹自除，庶几温病兼夹，两相发明，而于治温病也，了若指掌矣。

舌苔论  ***************************
舌苔之说启自长沙，然所论者只白苔一种，其余概未之及。后人《金镜录》《观舌心法》《伤寒舌鉴》诸书，立说甚详，皆伤寒舌苔之梗概也。若温病热邪自里达表，舌苔尤不可忽。盖伤寒一证，自表入里，六经传变，一病舌无不白，可一汗而解。其不解者，寒郁化热，舌苔必由白而黄，由黄而黑，邪已传腑，自当攻下，有一定之规。若温病则不然，三焦受邪，不循经络，传变不一，且少阳为三阳之枢，出表入里，任邪所为。即有发热头痛之表证，实无在经之表邪，书所谓有表证无表邪，诚至言也。既无在表之邪，是以有一病即黄即黑之舌苔，自发有急攻急下之汤药，以救燃眉。若泥伤寒之说，必候邪入胃腑，苔转黄者方可攻下，恐病温者肠胃腐烂，早赴九泉矣。至于白苔一种，更宜细察。其苔虽白，燥而无津，此白砂苔中必夹湿，至死不黄，或白而润。舌本必赤，或有红点，如古所谓虫碎舌，法当清解，不宜温燥。若误认外感而投辛温之剂，害不旋踵。其他诸舌，种种不一，而温邪进退之机，大都不出乎此。今特为详辨，愿同志者早具燃犀之目，俾胸有把握，亦如舟师之有舵，庶几操纵在我，所往无不利也。　　
又如陶节庵《伤寒六书》，三十六舌，可谓至详至备矣。但伤寒之舌，表邪传里，寒化为热，方现出黄苔，不似温病，邪自里达表，一病即现黄苔，以此为准，万不失一。至愈下而舌苔愈黑愈燥者，属阴虚，润者属阳微，皆死候也。更有舌赤无苔，如太阳初出之状，闪灼不定，胃中阴阳皆绝，万无生理。以上阴虚阳微二证，欲百中救一。阴虚者，麦味地黄汤合养阴法，阳虚者，术附合理阴法，补其未逮也。

望色论  ***************************
望色重于切脉，《内经》云：上古使僦贷季理色脉而通神明。又云：能合色脉，可以万全。盖脉动于内，其理甚微，色现于外，其象至显，且有诸内必形诸外，可一望而知之。如肝热左颊先赤、肺热右颊先赤、脾热鼻赤、肾热颐赤、心热额赤之类，观于某部之赤，即可以识某脏之热矣。推而论之，青则为寒，黄则为湿，黑者多实，白者多虚。温病属热，无不面赤，甚者如大醉后，如暑天远游，面多绷胀红赤。大抵温病初起，天庭必晦，温病将愈，鼻准先光。垢暗不堪者，病邪必重，松缓微润者，病势渐轻。吴又可谓：望之可憎，如油腻，如烟熏，为温病之色，诚至言也。予静参至理，温病者，厉气也，神者气之余，色者神之标，亢厉之气，内受而为病，外现而为色，理固然也。脏腑精华毕陈于面，人能望面部之色以知脏腑之病，而不能望脏腑之色以决生死之机。彼洞见脏腑，一望而决生死者，大都观其外而知其内，使今之人，理色脉而通神明，以为治病把握，胸有成竹，奏效可以十全。若徒讲病情，不知望色，茫然以温病为伤寒，将使病者含冤于地下矣。昔晋景公有疾，医缓视之曰：二竖入膏肓，不可为也。医缓洞见脏腑，宁非合色脉而参详耶？从古有诸内必形诸外，观其外可知其内，能于色脉而参详之，斯不独为治温病之大纲，即以为治他病之大纲也可。

治温当分老幼不可弃其老为不治  ***************************
三春旱草，得雨滋荣，残腊枯枝，虽灌弗泽，此言少易治而老难治。试为罕譬而喻，然亦有不尽确者。如三春旱草，得雨滋荣之句，乃少壮之辈失治之候，热邪燔灼，煎熬津液，能以大剂苦寒之药治之，即可汗出而愈，信如三春旱草，一雨而欣欣向荣。惟以残腊枯枝拟老人之气血既衰，虽灌溉不能稍回其润，则仅可以论本证，而在温证则或有不然。假使禀先天之厚，处和顺之境，得后天之养，虽古稀耄耋，感受温邪，乘其初萌，一鼓溃之，真阴真元俱不受伤，何败之有。即有劳碌衰颓之辈，岂忍弃而不救。古人置有黄龙汤等法，原可破格治疗，至幸与不幸，天也，命也，非医之过也。

温证失治致变不咎误而咎药辩  ***************************
温病一证，原属火邪，认明证候，急早清解，无不护效，此治温热之法，非杜撰也。奈何世人拘执不化，多致因循误事，反咎清解之非，动云失表冰伏，诚可慨也。究其由，揆其情，盖有四焉：一曰病家，二曰医家，三曰旁人，四曰病者。病家何以致误？尝见稍通文墨之人，自命知医，平居案头，置本草医方数则，径日翻阅，见大黄称为将军，石膏名曰白虎，惴惴然者，非一日矣。及遇温证，即势处凶暴，畏双解如蛇蝎，坚执不服，甚至舌黑神昏，无可如何之际，强服不应，以致危殆，不曰自误，而曰药误，此病家之通弊也。医家何以致误？如温病极盛，服下药一二剂，凶势略平，邪仍猖獗，自当再行攻逐，病家疑怯，另延他医，或惊曰重剂伤元，或骇曰凉药冰伏，不审病情，先存雌黄之见，说前药之非，急易前药，或养阴，或和解，以为稳当，殊不知温毒燎原，势属燃眉，即急攻急逐，尚未能灭其烈焰，而反行和解，致病者阴枯津竭而死，不曰后药之非，而曰前药之误，此同道中之积习也。又如旁人，或亲或朋，略明药性，见医方药，强为辞说，动曰如此药断不可服，或曰寒凉太过服之必败，此时病家处惊疑之际，心本无定，又闻亲朋如此之言，以为旁观者清，遂致停药，因而致败，败后亲朋仍不知己之误，而犹归咎于前药，诚可痛恨也。更有病者，素处膏粱，性多执拗，不肯服药，或父母姑息，药不尽剂，或暗换汤液，阳奉阴违，在医前云药已服完，病未见减，反责不力。如此种种，医者抱屈，何处伸耶？

治温证不急去邪胶执养阴贻误论  ***************************
温病热毒之邪，熏灼脏腑，为害最烈，急早凉下，乘其贼势萌动，羽翼未成，使贼不能猖獗，一鼓而先灭凶首，不但贼势易溃，而城郭仓廪亦无受伤之处，岂不万全。奈人不能见真守定，视膏、黄、芩、连如蛇蝎，守养阴化邪为良方。殊不知温邪如火，人身如釜，津液如油，煎熬脏腑，势不焦枯不已。若不急抽其薪，徒事扬汤止沸，实与养痈无异。更有扶正祛邪，似属稳当，然此为正气虚者立言，非为邪气实者立法。如果体质素弱，阴阳久亏，或病后，或亡血后，自当救虚为急，养阴扶元之法在所必需，岂可一例论哉。譬如空城遇寇，必先措置粮饷，充实仓廒，然后开门拒敌，自无不利。若温病初起，邪气方盛，急行攻逐，使邪不伤阴伤元，而养阴扶元之意即在其中。倘遽投滋补，是犹遗敌兵而资盗粮，害莫大焉。余历此证十有余年，得心应手之处，指不胜屈，故不惮反复详述，诚以生命为至重也。

治温证误投辛温香燥重竭真阴论  ***************************
病有正治，有反佐。正治者，治寒以热，治热以寒；反佐者，治寒病以凉药为向导，治热病以温药为先锋。若温病，则正治可，反佐不可，误治更不可。盖温病本属阳邪，治阳邪以阴胜则真阴不伤，舍正治之法，无二策也。若泥于古法，或任意反佐，真阴受伤，终归必败。更有甚者，辛温迭投，香燥频进，或日事羌、防，祛风发表，或连投苍、朴，燥湿温中，其尤甚者，姜、附、香、蔻种种温燥，不止一端，是何异火上加油，岂不益助其焰哉！吾见舌干起刺者有之，舌赤如绛者有之，脉象细数、皮肤甲错、筋抽直视者又有之。噫！真阴已竭，病者死矣。问：何以致此？曰：非温燥药之过，乃治温病者误投之过也。夫辛温香燥，施于寒湿之证，原属神丹，用为温病之方，何殊戈戟？此亦如膏、黄、芩、连，不宜于治寒而宜于治热，使治温病者省心自悟，无误治之愆，庶几赫赫炎威，顿变清凉福地，岂不快哉。

温证下不厌早有首尾宜下辩  ***************************
考《内经》治温病，刺五十九穴以泻热，明乎温病以当泻热为急，后人因之而立下夺之法，本即《内经》之意而变通之。盖温热内蕴，津液受伤，虽在初起之时，即宜攻下，万勿泥伤寒先表后里之说。昔贤谓温病下不厌早，诚至言也。下之者，使邪即出，无停留之意，故温病服攻利之后，必有水沫随大解澼澼而出，邪轻者色黄，甚者色赤，剧者色黑，此即无形之热邪下泻，原不拘于结粪之有无，若必待痞满实痛而始行攻逐，不亦晚乎？其尤要者，虚人实邪，于攻邪之中，必视其何脏之虚，照应虚处，为吃紧要着。如邪胜于虚者，先去其邪，继补其虚；正虚于邪者，先固其虚，后攻其邪。或先攻后补，或先补后攻，或一攻一补，惟医者圆通变化，明体达用，存乎其人，非笔所能罄也。至温病之邪，伏而后发，不似风寒外感，可一汗而已。是以温病投凉下之剂，多有病势猖獗，昧者诧为错治，每每更医换药致误，不知伏邪犹之伏匿之火，扬之则焰起，非大下叠下，焉能胜此燎原之势。常有石膏用至数斤，大黄用至数两，首尾不彻，始获全功者。大抵温邪传变不一，非一下即能净尽，古人原有如剥蕉心之喻，其邪势轻者，一二剂即愈，重者非叠下不效。若畏药峻猛，怯不透下，欲不至腐肠烂胃者几希矣。医者惟见真守定，方无妄治之虞。孙真人曰：胆欲大而心欲细。其斯之谓欤。

治温邪首重凉下终或温补及不宜妄下过下论  ***************************
温邪一证，屡经汗下，邪虽渐解，而真阳真阴自无不伤。或其人素本阳虚湿盛，或调养不善，以致反复，而证现面青、寒热、食少、便溏、舌苔白滑、脉来无力，虽有热象，不得仍以前邪正治，自当辨明阴阳虚处为吃紧关要。如阳虚，轻者香蔻、六君、补中益气，甚者参附、理中；兼阴虚者，理阴为主，纯阴虚者，六味为主；余邪不尽，少加和邪之品，方可救末路之危。至下之不当谓之妄下，下之无节谓之过下，妄下由于辨证之不明，过下由于权衡之失度。若辨证明晰，如温病兼表不宜妄下，妄下则有引邪入里之戒，胸结痞满之危。甚有夹湿、夹痰、阴阳素亏、肠胃素弱，以及老人、虚人、病后、亡血后诸证，自不当遽然攻下。吾又见权衡失度者，诊治温病，惟守下法，无分虚实，莫辨阴阳，愈下而舌苔愈黑，甚至干红无津，仍然肆行硝、黄，置养阴之法为无用，或叠下而热更增，仍投双解，视和邪之方为无济。病缓药急，药七病三，病去元羸，舍扶元之功而不讲，且苔退热轻，病去而下药不彻，阳虚阴败，病后而补剂不施，贼去城空，终归罔济。过下之失，又如此也。甚矣，温病不宜妄下，不宜过下，稍一不慎，而当下不下者，转得因以借口，可勿戒欤？然而妄下过下之害，实同一辙，惟临证时神而明之，存乎其人耳。


卷二  ——————————————————————————————————————————————————————————————————————————————————————————

慎始  ***************************
温邪慎始，最为要着。常见伏邪轻而发之缓者，尚可迁延时日，若伏邪重而发之速者，一病舌即干红，或紫，或黑，人事异常，身体散漫，不能站立，颇似虚象。误认为虚，投以温补，往往一二日即毙，可不慎欤？甚有不热反冷，心腹绞痛，酷似中寒，认明舌苔，一见红紫裂纹，或口渴引饮，不论脉之浮沉，放手施治，无不迎刃而解。倘病家医者疑似畏怯，必致轻变重，重变死矣。更有始治不善，邪化不净，延致潮热干枯者有之，肺伤咳嗽者有之，肌肤甲错、骨立而死者有之，此时纵有良工，莫可如何。初起轻者，神解、芳香、升降选用；重者非大剂双解不可，或黄连解毒合升降散亦可；夹表者，败毒散合升降为妙。　　
温疫之邪，本天地秽恶之气，古人所以饮屠苏、采兰草，取芳香之气重涤秽也。如神解、芳香、升降、太极等方，皆逐秽之剂，故首列之以冠群方，与古人之意有深契焉。

发热恶寒  ***************************
温病发热，是阳邪外达之机，温病恶寒，乃阳气内闭之象，故与诸证发热恶寒不同。诸证发热恶寒，诸书俱已辨明，兹不复赘。惟温病发热必蒸蒸然，由里达表，摸之在肌肉之分，夜盛于昼，或寒，或热，或冷，或麻，不欲近衣，参之脉象，或沉，或伏，或浮，或大，或数，甚至至数模糊，面色晦暗，神识不清，舌色黄赤，咽喉干痛，剧者一身悉痛，两胁胸腹痛甚。以此数证辨之，温病之发热恶寒，自不能混于他证矣。初起宜清化汤、神解散，如舌苔已黄、大便秘结者，加酒炒大黄下之；或合升降散、太极丸。兼表者，荆防败毒散；兼寒者，九味羌活汤之类选用。如人素本阴虚，感受温邪，不能外达，先有泉竭之危，腰必痛甚，与大剂六味合生脉先救水源，再治温邪；如人素本阳虚，恒多自汗，怯风恶寒，感受温邪，自当暂以维阳透邪之剂，玉屏风散，用生芪合神解清化，或芳香饮，或人参败毒散，皆可选用。此二证当参四损四不足条参看。温病后寒热，又当参虚实治之。如余邪未净，仍当逐邪，热方能退。无邪方可清补养阴，更有湿郁发热，愈投凉解而热势愈甚，烦躁不宁，或有汗，或无汗，口干不饮，再视舌苔，或黑而润，或中黑边白，或灰黑不干，小便清利，脉虽长大，必兼软濡之形，此湿郁之热，有似温热也。总以舌润不渴为辨。药当以参附、术附，维阳化湿为主，热始能退，若再投寒凉，必殆。此温证时行，偶有之证，不可不笔之于此，以俟临证采酌。更有阴阳双亏，有汗、发热、面赤、心烦、躁扰不宁、脉大无力，又当以十全大补汤为专治，—概寒凉皆非所宜。

不热  ***************************
温热之邪，自口鼻吸入三焦。三焦乃手少阳所属，少阳为枢，出表则热，伏里则不热，其理显然。征之内证，舌必干红，咽或痛，口或干，心中嘈杂作烦，夜卧不宁，二便或有或无，时或恶寒作麻，脉必沉数，悉属困郁之象。郁极必热，热则变证不一。审明脉证，轻以败毒、清化、神解、芳香，择其对证主之，重以升降、双解，缓缓间攻。亦有始终不热而愈者，亦有因揭宣而病势加重者，乃邪因宣而外达，自当叠进双解，务以邪净为止，万不可半途而废。凡视此证，必须先向病家说明病情，使彼疑释，方可放手医治。若徒执仁心，恐遭谤议。

寒热往来似疟  ***************************
寒热往来，在伤寒为少阳现证，温病有此，亦属半表半里之邪，与恶寒发热不同，亦与疟不同。盖疟发有时，确有定期定证可据，恶寒发热是一时兼至，故与寒热往来，热已方寒，寒已方热不同。但温证中多有似疟者，或先寒后热，或单热不寒，参看舌白如粉者，达原饮加柴胡。苔黄、舌赤、脉数、口干、便赤者，增损大柴胡汤下之。但寒热往来，在初起时，是邪郁少阳，少阳为枢，传里则重。始则四肢作麻，寒热往来，继则热多寒少，再则但热不寒，是温病入里为重。治法于初起时，寒热往来，宜用芳香、神解，加柴胡、薄荷，热甚加大黄。如热壮烦渴，增损大柴胡加花粉为妙。若邪溃后用小柴胡汤或参胡三白散加减调治。如正气已虚，寒热往来，又当以补中益气、柴芍六君。兼阴虚者补阴益气参用。

头痛（附颠顶痛头目胀）  ***************************
温病头痛乃热邪上干清阳，故头痛面必赤，神必烦，舌必红，脉必数。识明证候，急与清化、升降二方，使清气升，浊气降，头痛自止。如热甚口渴，则白虎汤、玉女煎最妙，羌、防、芎、芷皆非所宜。如兼风寒，面必收束，色必惨暗，舌必白滑，外必恶寒，自当先行散表。审明痛在颠顶属太阳，痛在满头及眉棱骨者属阳明，痛在两角属少阳，兼暑者必在夏月，皆照加引经药可也。惟温病头痛，浑浑不自知其所苦，所以温邪最易昏人神识也。更有素本真阴真阳皆亏，一遇温病，正不胜邪，阳虚头痛，必现面青、肢逆、恶寒，喜见灯火光，旋又畏之，缘有伏邪故耳，治法从权，暂投参茸膏，贫者党参、桂枝借用亦可。阴虚头痛，面必浮红，舌必干紫，口或渴不饮，恶见灯火光，宜六味地黄先救肾液，再治温邪可也。　　
温邪头目胀，乃热邪上蒸，初起轻者，清化、菊花、天麻；重则凉膈加荆、防、天麻之类，或神解、太极下之。如阳明有热，目胀，加石膏；舌黄，宿食也，用保和丸、二陈汤，或楂、麦、神曲、莱菔、厚朴，皆可选用。如屡经攻下，头目胀者，又属阴虚，宜六味地黄汤治之。

头重头眩  ***************************
《内经》曰：因于湿者，首如裹。此乃湿热上蒸之故，是以头重，温病亦有之。兼湿者，脉必濡滑；温热者，脉必长大而浮，宜用升阳苦降之药，如清化汤加羌、升、防、芷、龙胆、大黄之类。至头眩，在温病悉属热邪伏郁中焦，干犯上焦清阳之位，是以眩然如晕，脉必寸大于关，宜用升降散、清化汤，加菊花、天麻。至有兼风、兼痰、兼虚，吴、戴二氏辨之甚详，兹不再赘。惟肾气素虚之人，一遇温热，大耗真阴，阴不下吸，阳无所依，上为眩晕，又当照肾不纳气条治，非大剂潜镇之品不可，如六味地黄加磁石、黑铅。如真阳虚极，少加参、附亦可，此脉重按必空散，或不及尺，以此为辨。

身体痛（附身重）  ***************************
温病身体痛与伤寒有别，寒邪乃严肃之气，气主收敛，中人肌表，故身体多如缚束而痛。温病乃亢厉之气，气主散漫，中人三焦，浮越诸经，营卫怫郁，身体多如损伤胀闷而痛，参看面色，或垢或赤，脉或伏或弦数，舌苔或白或黄，舌本必赤，且多红点，明辨色脉，外证虽现发热、恶寒、头眩诸表证，自不得误认表邪而用表药发汗。初起宜照《寒温条辨》例，用神解、芳香、升降、双解诸方，随其轻重斟酌。至于阳虚者，身体亦痛，外必有恶寒作麻、自汗神倦别之，黄芪建中合透邪药可暂用。阴虚者，身体亦痛，乃营血不通，以夜热、脉细辨之。湿胜者，身体必重，头如裹，身如石，脉必濡软，逢阴雨更甚辨之，此温病之外。杂证身体痛者，又不可不详辨也。

项背痛酸  ***************************
项背全属太阳，初起酸痛，乃邪越太阳也，神解、清化为主；如兼寒邪，九味羌活为主；或兼狂躁，热壅其经也，石膏、黄芩为主；屡经汗下，热退而项背痛酸者，血燥而筋不荣也，六味四物为主。

腰痛腰酸  ***************************
腰者，肾之府也。因病致酸痛，其中虚实不可不辨。所谓实者，邪也；虚者，本也。如太阳经感寒，腰必酸痛；感湿，腰必重痛，如坐水中；气滞，痛必流走。此杂证之腰痛、腰酸也。若温病则不然，热邪深伏，出表则浮越太阳，困里则直逼少阴。设肾不虚，贼邪因何直入？古人所谓邪行如水，惟注者受之，良有以也。此温邪最剧之候，十难全半。若不先救真阴，邪何由化？当与大剂生脉、六味加化邪之品，预救真阴以全生命。若不预为筹画，肆行攻伐，则邪正俱亡，肢冷、脉微、舌黑、苔刺、直视、遗尿等证，势所必至。如感邪极重，腰痛如折，大火燎原，必须急下救阴，或于下法中佐壮水之品，或朝服六味，暮投双解，务于临证酌行，非笔所能罄也。至于病后腰痛，虚不待言，又当以六味地黄加参茸为主，余可类推。

腿膝胫足痛酸  ***************************
温邪初起，腿膝胫足痛酸者，邪在太阳经也，羌、独、艽、防、牛膝、防己为主。足痛有因脚气痼疾者，于治温邪药中加槟榔、木通、灵仙、艽、防。以上四证兼见，再加头痛、身疼，又当汗下，双解为主。如未经汗下，则以九味羌活加牛膝、木通、豆豉、艽、灵之类；如已经汗下，表邪已解，则当察邪气之有无，正气之虚实，专治下部，免致残废为要。如余邪不净，则清化方中加苡仁、牛膝、木瓜，筋挛则秦艽、木瓜，筋缓则苍术、防己，红肿则赤芍、丹皮之类；若无余邪，尺脉虚小，肾阴不足，又当以六味、牛膝、知、柏，滋益阴精为主。惟足软，或肿或痛，站立不起者，乃软脚温也，苍术白虎汤合神解散方为合法。

肩臂痛酸（附腕痛）  ***************************
肩臂痛酸，手太阳经脉受邪。温邪初起，神解加引经药。汗下后肩臂痛甚，经隧阻滞，脉弦有力，证多热渴者，神解加秦艽、银花藤之类。血脉空虚，脉濡无力者，证多痿困，四物、六味为主。至腕痛，乃风淫末疾，初起解表，病后和血，与肩臂痛同治。

周身骨节酸痛  ***************************
周身骨节酸痛，在他证是寒邪凝结，表散为是。温证有此，是邪伏极深，不易透化，非双解不可。

拘挛瘛疭痉痓（附筋惕肉瞤）  ***************************
温证首尾皆有拘挛、瘛疭、痉痓之病。初起时，邪困三焦，经络滞塞，或夹风湿，表里困郁，太阳经气不行，常有此证，一经汗下，经气一通，诸证自平，或屡经汗下后，或病初愈后，或其人肝阴本虚，风火内炽，或夹余邪，亦有此证。治法又当以养荣血为先，祛邪次之。若因循失治，恐成废人矣。汗下之法，增损双解或加艽、羌、威灵、牛膝以引经，或加二妙以化湿。惟麻黄断不可用，盖辛温发汗，恐竭真阴，此温病之所以异于伤寒也。末路治法，养荣清邪，清燥养荣汤、柴胡清燥汤对证选用，俱可加僵蚕、犀、羚、忍冬藤、钩藤、木瓜、牛膝之类。至筋惕肉一证，不但温证最剧，即杂证亦然。筋所以惕者，无血荣也；肉所以瞤者，无气调也。气血既败，人岂能生？更有热邪失下以致真阴枯竭，证现舌黑、神昏、直视、遗尿、呃逆、肢冷，在无邪尚属败证，况炎枭未灭，一身有限之气血尽为邪耗！纵有良工，其如病之不治何然？而医为仁术，岂忍坐视，据证论情，惟以生脉合六味地黄加犀、羚、牛黄、金汁之类，大作汤液，日进数斗，或可希侥幸于万一也。

诸汗  ***************************
温病有自汗、盗汗、狂汗、战汗之别，更有无汗者，不可不辨。温热之邪，天地厉气，自口鼻吸入，由里达表，易于自汗。或其人素本多汗，一遇此邪，甚至淋漓不止，不可以表证论，神解、清化合白虎。如兼六淫，自当随证加减。如邪困膜原，舌白如粉，又非达原不可。盗汗多在病之中末二路，不是余邪潜匿，即是营血热溢，清其邪盗汗自止，增损小柴胡出入加减主之，当归六黄汤加浮麦亦可。惟狂汗一证，必须细心研究。温热盛时，或手舞足蹈，烦躁不宁而后作汗者，最为骇人，须验其作汗之状，面忽浮赤，脉多浮大，人事了了，方是作汗之象，否属狂证，三黄石膏汤、白虎汤、竹叶石膏汤为最。至战汗一证，向用达原，治半表半里之邪，每多战汗而解，战时摇床撼榻，邪正相争，气闭脉伏，直似死者，气宣汗出，即时而愈。有一汗不已而再战者，有单战而不汗，对期复战，有汗者生，无汗者死。有战一次不能再战，屡下而愈者。有不能再作战汗，即加沉困而死者，总因人之强弱耳。凡战汗之时，不可服药，补则助邪，下则伤气，应听自然，再观脉证施治。战汗时，或多与热米汤饮之，助其作汗。大抵战汗之脉，以浮为佳，邪出于表也。虚散微细，应有变证，煎人参汤以待之，防其脱也。然必察其战后邪净而气欲脱者方可用。贫者，米饮代之。战汗后脉静者吉，躁疾者危；气平者吉，气粗而短者危；神清者吉，神昏者危；舌痿不能言者死，目眶陷者死，目直视无光者死，戴眼反折者死，形体不仁、水浆不入者死。战汗虽为佳兆，亦有吉凶。尝见服大汗药毫不得汗而饮冷水得汗者，又有服下药得战汗者，凉血活血养血得战汗者，生津益气得战汗者，种种不一。当知战汗乃阴阳交和，表里通达，自然而然，非可强致也。近年以来以达原之法治温病罔效，以解表药治之亦不效，然后揆之以理、验之于舌脉，则与达原有别焉。达原之治温邪者，寒热往来，舌白如粉，脉多长滑，是以溃半表半里之邪，每多一汗而解。直待舌苔转黄，方行攻里，此所谓表里分传也。较今之温证，一病舌即红赤，或如紫绛，亦有白苔，多杂红点，初起时脉反沉伏，肢反逆冷，邪逼于里则亢极似阴，亦有一病即脉现洪大，口干咽燥，有渴有不渴，外虽憎寒作热，甚则作麻，表之不应，汗之无功，投以双解，大便频行，热沫时下，往往无汗而热自解者。亦有一下而汗自得者，始知六气更迁，运转相火，三焦受邪，不同湿土司政，故草果、槟榔、厚朴一切辛温之品，皆非所宜。他如运转寒水，则今之膏、黄、芩、连，与昔之草果、槟榔、厚朴，前后同一辙也。

头面肿耳旁肿  ***************************
温邪头面耳旁肿，乃热邪上溢三阳，溢于太阳则头肿，溢于阳明则面肿，溢于少阳则耳旁肿。头肿者，俗名大头温，此证最恶，治不宜缓，缘清阳为浊邪所干，最易滋蔓，急用普济消毒饮加野菊或根或花，舌黄口干者，加大黄下之，或清化汤加野菊、大黄。面肿色赤属温热，宜用荆防败毒散加白芷、葛根、芦根、石膏、滑石等药；如舌黄口渴，谵妄便赤者，增损双解散；若面肿色黄色白者，皆属风湿，即《内经》面肿曰风之证，又当从神术、青龙、越婢诸法而参酌之。至于耳旁肿，亦名时毒，初起只宜疏解，不宜敷贴，致邪内闭。如红肿坚硬，则有溃脓之患，并宜荆防败毒散加柴胡、牛子，甚者，加军下之，增损小柴胡汤亦可。

颈项胸红肿  ***************************
温邪颈项肿，乃邪郁阳明，兼夹风热，俗名捻颈温，又名虾蟆温，宜普济消毒加生军、石膏、葛根之类。余邪发颐，又当参虚实治之。至胸前红肿，有赤起小疹，羊毛温多有此证。亦有不见此形者，治法不外乎神解、双解，总以邪之轻重为准。

周身红肿  ***************************
温邪周身红肿，一则热为寒伏，一则热邪外溢，最佳之象，宜用清化汤、神解散。如红肿如疹如霞，宜荆防败毒散加僵蚕、归、芍之类；如颜色紫暗，或片或块累累，或如葡萄，或如玳瑁，又属葡萄疫、玳瑁温也，宜普济消毒饮或犀角地黄汤为最。此温疫门中周身红肿之大概也。至于病后周身肿亮如灯，或目下卧蚕，脉象沉滑，又当作风湿治，开鬼门、洁净府诸法，又在所必需也。

发黄  ***************************
温证发黄，乃邪热侵犯肝胆，非湿热郁蒸阳明可比。脉必弦数，口必苦，心必烦，胁必胀，一身尽黄，两目如金，小便如血，夜卧不安，舌尖红赤，茵陈蒿汤倍大黄为专主，或增损小柴胡合温胆、导赤，皆可选用。兼呕者，橘皮竹茹汤加茵陈、枇杷叶；如瘀血发黄，面色不荣，必多晦滞如烟熏状，小便自利，茵陈蒿汤加桃仁、归尾、僵蚕、丹皮、栀、滑之类破瘀化热为主；如兼湿热，色亦黄，多暗垢，舌白，不渴，小便不利，以此为辨，茵陈五苓散或益元散加苍术、白蔻之类，甚者理中汤加附子；如胸闷、胁胀，兼憎寒作热，脉或弦长滑大，苔虽白必兼红点，达原饮加茵陈、栀、滑之类主之。至于女劳黄、酒黄，不在此例。

发斑疹  ***************************
（附葡萄疫、玳瑁温、疙瘩、瓜瓤、捻颈、大头、软脚诸温）　　
温病发斑与伤寒迥别。伤寒之斑，寒郁化热，热伤胃腑，或失表散以致热邪内郁，燔灼荣血，阴液尽竭，或失下以致热邪内陷。故伤寒发斑则为病笃。温病发斑不拘轻重，无论红紫，皆由热毒聚于胃，胃为多气多血之腑，足以敌邪，力能化邪于肌肤之外，为斑为疹，故为病解。况温邪由里达表，非伤寒经邪传变可比。常见患温者，得能发斑发疹，邪向外化，生全者多。但斑疹一见，急须神解、清化。轻者，消风败毒倍僵蚕加牛子、元参、石膏、浮萍；里实者，加大黄；重者，大剂双解加犀、羚、板蓝、野菊花，重用石膏；如唇齿肿黑，口臭异常，或兼肉筋惕，邪不能出，急加生地、蚯蚓汁、丝瓜瓤，以透经络之匿邪；有患蓄血发斑者，斑形棱角，血必先蓄而斑后见，于前法中加桃仁、红花、苏木之类，至葡萄疫，已在御纂《医宗金鉴》发明不赘。惟玳瑁温庞安常仅言其证，未备其法，又如疙瘩、瓜瓤、捻颈、大头诸温悉属温毒肆虐，治法亦不外普济消毒、增损双解、大小清凉、清化等方，择其对证施治。惟软脚温一证，必兼湿邪，加苍术于凉解方中，诚为合法。

烦躁  ***************************
温证烦躁与他证不同，古人原有烦为心烦，躁为肾躁之说，在温邪悉属热郁。邪轻则烦躁轻，邪重则烦躁重。有一病即烦躁者，证现憎寒发热，败毒散、冬月九味羌活汤；有传变烦躁者，舌黄、渴饮、身热汗出，邪已到胃，增损双解散、三黄泻心汤、加味凉膈散选用；舌苔已黑，人事渐昏，邪入心包也，犀角地黄汤加羚羊、牛黄、黄连解毒汤、紫雪选用；屡经汗下，表里俱清，而仍烦躁者，阴液伤也，生脉散、六味地黄汤、吴氏诸养荣汤、杨氏大小复苏饮选用；或用汗解、清利、滋润诸法不应，而烦躁更甚者，当细验舌苔，若黄黑苔中夹一块白润，是为夹水，或平素胸有痰饮，或未病时曾饮冷物，或初烦躁时过用生冷，或过用清凉太早，皆能停饮于胸膈胃脘之间，热为寒伏，外不能达表，内不能传腑，故烦躁转盛。验舌之后，细按胸胁，满痛而软，辘辘有声；再诊其脉，右寸关或弦紧，或缓滑，皆停水确据，当以苍术、半夏、莱菔先消其水气，然后治其烦躁，无不应者；甚者加醋炒芫花，不论舌苔有无黄黑，而少腹或有痛满处，但烦而兼小便不利者，即属水气，当以导赤、泻心、猪苓、四苓、益元利其小便，所谓心邪不从心泻而从小肠泻也

呕吐自利（附吐蛔哕呃）  ***************************
呕吐、自利，乃温病中最善之候。何也？邪自口鼻吸入，先中上中二焦，胃不受邪，与邪相拒，在上则吐，在下则利，已具分消之势。惟呕有别，邪犯阳明、太阴者呕，有口气者属温证，无口气者属杂证，不可遽用寒凉，使邪不能透达、传化。虽时有肢逆，脉沉，亦不可妄用温热，致增呕势。甚有舌紫、神昏，毒邪上犯清道，急当下之，下即不呕。若已发热，舌白而呕者，吴氏达原饮加半夏。有三阳证兼三阳加法，如舌赤、苔黄，又当兼神解、太极，使表里宣畅，其呕即止；若呕而烦渴，邪犯胃也，白虎汤、玉女煎加芦根；若呕而舌黄、胸有痛满处，橘皮半夏汤；夹食，加枳实、楂、麦、神曲；若呕而舌白，心下脐上悸，小便不利者，有水气，四苓散加半夏、木通，或益元散利之；若呕而满痛拒按者，大柴胡汤、调胃承气汤选用；若呕而口苦，邪犯少阳，增损小柴胡汤；不寐者，温胆汤；有干呕不止，舌干口燥者，胃受火伤，竹叶石膏汤；若屡经攻下、呕不止而舌无苔，多汗心烦，中气伤也，大半夏汤或香蔻六君子汤合定中汤煎汁频服；若呕甚吐蛔，利甚便蛔，皆属脏伤之象。甚则哕，呃神昏，已蹈危机，经所谓脏败者，声必哕，呃证更危，尤当详察。如声自丹田而起，一则应下失下，热邪伤阴，发为呃逆，调胃承气汤佐益阴之品，加刀豆子、柿蒂苦以降逆，或可十中救一；一则真阴枯竭，肾不纳气，吸不至肾，呃声频频，舌黑而神不昏者，缘邪轻正惫，归气饮最捷，加刀豆子、柿蒂更妙。更有一种多郁善怒之人，或夹痰滞，气与邪搏，呃声必从两肋而起，虽呃至摇床撼榻，视舌或黑而肢不冷，当以散郁开气化痰之剂，使邪气宣扬，自有生理，逍遥、越鞠、代赭、旋覆、四七皆可选用，不可以呃逆尽弃为不治之证也。

唇（燥裂赤紫淡白）  ***************************
阳明之脉绕唇，温病唇燥、唇裂、色赤、色紫，俱属热毒困于中焦，阳明热盛之象，宜用白虎汤合神解、升降、竹叶石膏汤。如兼苔黄、舌赤、口渴、壮热、烦躁、脉数者，双解散重用石膏，或增损凉膈散加石膏，随证与之；至温邪初起，邪伏三焦，或匿膜原，未经宣达，唇色困暗，颇似淡白，不可用温药，当与清化、神解、芳香、达原选用；如温邪退后，唇淡、舌白、脉来无力、倦怠、少神，又属虚象，宜用六君子汤；或其人素本阳虚，胃弱多湿，当与理中汤、金水六君煎；如余邪未尽，热犹未清，参胡三白散加味为最；脾虚不运，资生丸，食后服，再加便溏少食，参苓白术散调之。

鼻孔干黑（附鼻掀扇）  ***************************
鼻乃肺窍，风寒外袭则鼻流清涕，荆、防、前、桔、紫苏为主；温邪内郁，则鼻孔干燥，肺热则清化加薄荷、麦冬，胃热则烦渴，葛根、石膏为主，腑证则苔黄而渴，增损双解、三黄石膏为主；伤津液肺燥，麦冬、生地合大小清凉饮为主。热在经者十之五，在腑者十之二三，亡津液者十之一二，至鼻孔黑如煤烟，温热灼肺已极，由干燥失治而然，急当清下，少缓则肺胃焦枯矣，三承气合白虎或三黄石膏加犀、羚、芦根，或犀角大青汤，视其兼证，择而用之。总不及增损双解重用石膏为专主。尤有鼻孔掀扇一证，有虚有实，实者缘鼻为肺窍，肺为华盖，外合皮毛，易于受邪，风寒外袭，痰火内壅，两相搏激，遏抑不宣，气粗有声，喘咳，胸满，不渴，又宜苏叶、前、桔、荆、防、葛根、莱菔、白芥、黄芩主之。惟麻黄一味，断不可用，忌其温散也。兼寒者，暂用亦可；虚者，肾气不纳，呼多吸少，出入息微，多死。此证必得之屡经汗下，或其人色欲过度，肾脏本亏，急用大剂六味加麦、味、牛膝、枸杞、黑铅，或可百救一二，加人参亦可。

舌（苔强燥卷短痿）  ***************************
古人云：论病寒热，以二便辨不及舌辨为准。盖舌乃心苗，有诸内必形诸外。惟温热一病，邪由吸入，游溢诸经，心为之主，故一病观其舌而知其病之吉凶。如温证苔黄舌赤，或多红点，用升降散、神解散。兼喉痛者，清化汤加牛子；兼风寒者，苔必白，荆防败毒散、香豉汤；兼湿热者，苔必白滑，加苍术为专治；兼暑者，舌必纯赤，或喘之，暑在表者，实人以升降散合香薷饮加葛根、黄连，如烦渴，竹叶石膏汤；虚者人参白虎汤、生脉散，量人虚实与之；夹食生冷，凝滞中宫，苔必白厚，或如白粉，吴氏达原饮加香薷、藿香、砂仁、莱菔、青皮、山楂之类；至深秋早冬之际，燥火当权，一患温邪，阴津立亡，舌必干红无苔，口鼻如火，皮肤皱揭，筋缩爪枯，金从火化，反见恶寒不渴之象，若误为寒湿，投以温散，无不危殆。初起时神解合升降，烦渴者竹叶石膏汤、雪梨浆、玉女煎更妙，或吴氏清燥养荣汤、养荣承气汤加犀、连、石膏、僵蚕、大小清凉饮；温邪直入心包，人事昏闷者，急与紫雪或珠黄合天水散、灯心汤下；如冲脉为邪所伤，厥气上逆，重用白薇降之；至舌燥，乃热邪聚胃，津液受伤，急下急清；舌本强硬，为热为痰，急宜清下，须加消痰之药；兼白苔者，膈间未经煎熬，其痰尚湿，佐以半夏、增损大柴胡汤；兼黄苔者，已经煎熬，其痰渐燥，蒌贝小陷胸汤；兼黑苔者，热极，痰亦为火，佐以牛黄方效；若无痰，舌色正赤，深紫，燥裂而强者，热毒蕴于心包络也，三黄石膏汤加犀角、牛黄或紫雪，急彻其热。舌燥虽与舌强相类，而燥属胃主热，强属心主痰，差有别焉。又舌短而痿，舌硬如木，乃虚脱已极，大补及滋润或可百救一二。若屡经汗下，清热消痰，而舌强者，又当与舌痿同治。又舌卷一证，一见黄苔，即便当下，失下则必由黄而黑，更生芒刺。再失下，舌必短缩，为下证至急之候，宜大下叠下方和，缓则不救。

胸背胁肋腹痛（附胀满附羊毛温）  ***************************
温证胸背胁肋疼痛胀满，俱属热邪深重，怫郁三焦，由里达表，不能透化，最为凶逆。治法轻则清之，重则夺之，轻则如清化、芳香、神解诸方，加薄荷、竹叶、蒌、贝；甚者加味凉膈散、诸泻心汤；如邪犯膜原，舌白如粉，又当以达原合三阳加法为主；至于诸痛胀满，乃温证中最剧之候，每每初病时，不渴，不热，身无大苦，微觉痛楚，参之舌赤脉数，便黄、口苦、夜卧不宁等证。若视为泛泛，不即祛除，直待猖獗，变生仓卒，莫可救援者比比。尝见腹痛不热，一二日即毙者，毙后浑身青紫，直似痧胀，良由秽恶之气闭人清窍，闷人关隘，致血脉不行，荣卫不通，所以毙之速者，气闭也，浑身青紫者，血凝也。似此迅雷不及掩耳之凶候，当遵《内经》刺穴泻热之法，外用针砭，内投双解，轻者一二剂，重者数十剂，使闭者开，闷者宣，何败之有。倘畏药峻猛，或半途而废，轻不中病，终归必败。业医者一见此证，审明舌色形证，见真守定，放手施治，不但元气不伤，抑且邪去正安。设遇此证，不妨向病家说明病之凶恶，必须早治，庶可幸全，迟则无益。今特笔之于此，望业医者以仁宅心，务以生命为重也。　　
又羊毛温邪一证，大都胸背闭闷，予每踵其法而治之，活人甚多。若不申明闭闷二字，何以释医者病家之疑，试观痘之闭闷，初病亦无大苦，转瞬腰折头倾，目泛红水，胸闷气促，斑点丛生，痘形不见，窍血肉紫，非闭闷之明验乎。大抵痘与温同一疫邪也，而痘之酷于温者，一病即腰折不立，缘胎毒伏于命门，与肾相通，温邪一闭，二火交灼，肾经留邪，断难望生，间有不然，能治萌芽，表里双解，使外疫开而内毒解。予之经手验者，予之子与姪及孝廉路公之姪也，他处未有，多由不能治其萌芽之故。但羊毛温疹一证，有何异于痘疹乎？以此悟彼，能治痘之闭闷，即能治温之闭闷也。况温邪中人三焦，较痘又轻一层，所以人之疑议者，上古无此名证，要之痘证，上古亦然。至于疹之一字，予历验二十余年，有病解而现点如疹者，非人人病解必有之形，今而后不呼羊毛疹而呼羊毛温，可乎？治法总以清凉解散，纵有虚象，当审明何处之虚，加药兼治，为此证始终之关键也。

羊毛温疹治法  ***************************
羊毛温疹，有轻重迟速之分。感邪轻而发之速者，挑擦固愈，即不挑擦亦愈，药不出神解、太极诸方。若夫感邪重而发之迟者，厉气久蕴于三焦，热象忽彰于一旦，证现胸闷、壮热之形，且有红紫干刺之舌，脉洪、口渴、谵语、神昏，此邪郁极而发也。不行挑擦之法以泻热，不用双解之法以涤邪，不至胀闷而毙者几希矣。夫证有轻重者，邪也，发有迟速者，邪之化与不化也。故用药得当，邪从外化，则为汗、为利、为吐衄、为斑疹，气血得以条畅，荣卫得以宣和，毛其化矣。邪不外化，内郁于上焦，使肺气不宣，温邪不散，清虚之地，皆成浑浊之区，且肺为生毛之脏，以气相感，毛其现矣。或谓平人之身，得荞麦面久搓则毫毛自落，此说似乎近理，而抑知大有不然。人身之毫毛甚短，而兹之盈寸、盈尺者与此不符。人身之毫毛色白，而兹之或白，或红，或间五色者，与此更觉不符。况毫毛生于皮肤，而针挑必在肉里，且毫毛遍身皆可粘落，而羊毛独在胸背之间，此其显而易见，不待辨而自明者。即或偶有平人搓出，直与病者无异，每每越数日即病。可见温邪感受，潜伏于里，发之轻重迟速更可见矣，余恭读御纂《医宗金鉴》羊毛疔证，除毛有法，用药有方，黑豆、荞麦粉以涂之，五味消毒饮加军以下之，堂堂煌煌，正治法门，自当遵仿其法，表里双解之，务使有此证者不致藉口于无此证以自误，非此证者，不致混同于是此证以相欺，庶乎同庆生全而医者病者之心两无憾矣。

腹满痛（附少腹满痛）  ***************************
腹为胃与小肠之分界，满痛者，邪结在胃也，双解下之则愈。至其中兼痰水、蓄血，各详本门。少腹满痛，邪结下焦也，小便不利，兼蓄水也，四苓散；小便通利，大便色黑，兼蓄血也，抵当丸；如无兼证，但系邪结，双解散。

便脓血大便闭  ***************************
温邪便脓血有燥湿之分，便血属热，宜凉宜攻，犀角地黄、调胃承气治之；便脓属湿热，清热兼分利为主，分清饮治之。如初起兼痰痢，则当解表为主，仓廪汤最妙，毒势重极，方可下之；如邪在少阳，便脓血者，寒热似疟，小柴、芩、芍、木通治之；温邪烦渴谵妄，便脓血者，非叠下不可，双解重剂连下之；兼里急者，加槟榔、枳实。如屡经攻下，便血滑利者，又当以补阴益气加减主之。至大便闭秘，温邪热困，攻下自不待言，更当参看舌脉，如苔黄、口渴、壮热、舌干、脉数，双解散；舌白如粉，三消饮，当分别轻重与之；如大便闭，屡下不通者，阴枯也，生料六味以滋阴液，或合黄龙下之；老人多有此证兼水者，大便多闭，肠鸣，脉弦，当用小半夏汤，甚者加醋炒芫花。如虚人久病人，又当用蜜导诸法，务使温邪涤尽，方可称为良工，其间进退，亦须斟酌。

诸小便（频数不利黄赤黑多短少遗尿）  ***************************
温证中小便频数乃热在下焦，宜用神解、六一加军治之；不利者，亦属热郁，初起在表时，头痛、发热、小便不利者，热入膀胱也，四苓、猪苓合神解、升降选用。东垣云：小便不利而渴者，热在上焦，法当淡渗；小便不利而不渴者，热在下焦，法当苦寒。此为可据，温邪传里，大便闭而小便不利者，当先通大便，大便通小便自利，此时疫为然，他证则否。时疫屡经汗下，小便不利者，阴竭也，生脉六味主之。至少腹如鼓，则无救也。凡小便不利，日久下关不通，必反于上，往往呕吐、呃逆、哕阻，涓滴不能下咽，至汤药不进者，死。用大田螺一个，麝香二分，同捣敷脐上，帛束之，即通。古法用葱熨，及井底泥敷少腹者俱可，但不宜于阴竭之人耳。至温邪初起，小便多如常或兼黄色，热甚则赤，热入血分，蓄血则黑，即小便一证，可以验里热之有无深浅，邪在表，小便黄，可用清化、败毒加六一；在里，色赤，可用双解、升降；如色黑者，当以逐瘀清热为主，犀角地黄加大黄、桃仁合神解、清化，或大小清凉饮；如清凉太过，表里无热证，而小便赤者，又当以升脾阳为主，不可寒凉。至温邪属热，小便多者甚少，短少者恒多。如初起小便多者，乃热邪未化，当以溃邪为主，神解、升降主之；如屡经汗下，小便多者，属虚也，益气升阳为主，补中益气汤、补阴益气煎皆可；亦有肾虚小便多者，六味地黄汤加五味；湿热下注，导赤、六一合升降散。大抵未下之先，小便多者，属热未化，小便必黄，必烦热渴饮，既汗下后，属虚，虚则色必白，不渴不饮，气虚寸脉不及尺，血虚尺脉不及寸，以此为辨。初起小便短少，热在膀胱，宜大小分清饮、抽薪饮、升降、六一加知、柏、芩、连、车、滑之类；至遗尿，乃膀胱失约，急清其邪，遗尿自已，清化合抽薪为主；若有燥结苔黄谵妄之证，可加大黄；甚者热闭三阳，口渴异常，急宜白虎汤加僵蚕、生地、花粉以解热救阴为主，否则易成消渴；若神昏谵言，苔刺、鼻黑，燥结阴枯，小便自少，多属不治。欲尽人事，惟以大剂养阴攻邪法，或可百中救一。

囊缩  ***************************
温疫囊缩与他证异者，他证囊缩，寒邪陷入厥阴则囊缩，阴证寒极深中厥阴则囊缩，温证悉属热邪，直犯厥阴，断非阴证可比，务要辨明脉证施治。阴证囊缩，身冷厥逆脉沉，温证囊缩，亦身冷厥逆脉沉，然寒热各异，当参看脉象，沉必兼数，或至数模糊，再以舌辨，或紫，或黑，或强，或硬，人事不清，不似阴寒之舌白，可以立判矣。且阴寒囊缩，囊必入腹如妇人，温热囊缩，玉茎必在，此外形之可辨者也。设遇此证，急以大剂双解下之；如虚人，以黄龙汤破格救之，或六味地黄加僵蚕、大黄皆可。考古书，扁鹊以囊缩为死证，然能极力救援，或者百救一二，亦不负仁人之心也。

多言谵妄善忘（附呢喃郑声）  ***************************
温邪多言即谵妄之渐，谵妄乃热邪干犯上焦，当以双解、凉膈、三黄、泻心汤诸方选用。如膈热蒸心，脉洪、身热、汗出、恶热，白虎汤、黄芩汤。痰热聚于中上二焦，脉弦滑，胸痛拒按，小陷胸、增损大柴胡选用；至妇人热入血室，脉必弦沉，心下少腹或有痛满处，增损小柴胡汤加犀地、桃仁、承气皆可；如热入膀胱、少腹满、小便不利，四苓、六一加太极为主，此实证之谵妄也。至于屡经汗下，二便已调，胸无阻滞，六脉无力，又当作神无所倚治。又有呢喃、郑声，乃阴气虚极，心神失守，不可不辨。呢喃者，如燕语也；郑声者，郑重频频，谬语谆谆不已也。皆极虚之象，当大剂调补阴阳。阳虚，参附为主；阴虚，六味为主。如热在上焦，生脉散；中焦，归脾汤；下焦，六味地黄汤、诸养荣汤。此虚证谵语之治也。至于善忘，多因蓄血乃谵妄之渐。如兼脉芤，痛有拒按处，即照蓄血治，桃仁承气、代抵当丸选用；如无蓄血证，又当用双解、清化诸方也。

发狂  ***************************
发狂一证，乃阳明热极，胃实之象，急当凉下。甚有弃衣而走，登高而歌，逾垣上屋者。盖四肢为诸阳之本，阳盛则四肢实，故能登高也。《内经》以邪入于阳则狂，是皆阳明邪实之象，以增损双解、凉膈之类下之。如无胃实，白虎、三黄、石膏、大小清凉之类清之，此皆实证治法。至于虚烦似狂，而危更胜于实狂也，病后多有此证，或余邪不尽，养心化热为要；或悲忧不已，病在肺也，生脉散；或失精不秘，病在肾也，六味地黄汤；或多郁怒，病在肝也，逍遥散；或饥饱不一，病在脾也，归脾汤。此虚烦似狂治法。更有蓄血发狂，目睛红黄，舌色多黑，桃仁承气、抵当之类加减治之，此其大略也。

沉昏多睡（附不寐）  ***************************
温邪沉昏，乃热邪入手厥阴心包，有渐入深入直入之分。渐入者，邪犯心经，人事尚清，深入心包，人事半明半昧，直入心脏，则人事全不知矣。皆极危极险之证，当于治温药中加辛凉之品。如舌赤、舌紫、苔黄、苔黑、沉困昏愦，双解散加犀角、牛黄、紫雪之类；如舌净无苔，温邪已退，余热尚存，当大养阴液，或犀角地黄，或生料六味地黄皆可。至其中夹痰水，夹结血，亦令沉昏。惟夹痰者，加蒌、贝；夹血者，加赤芍、桃仁；有燥屎者，加元明粉、大黄，此治沉昏之大概也。若夫温邪多睡，在未经攻下之前，舌黄、脉数，此邪实也，急下则愈。或经汗下，病邪已去，六脉平和，舌苔已退，多睡，省时了了，此名复阴气，最佳之兆，不可汗下，惟静养消息，勿药为佳，即或投药，当以养阴化热为主。如夹痰多睡，清化方中加蒌、贝；夹水，加苓、半，甚者加醋炒芫花。如脾虚多睡，病后多有之，六君子、参胡三白散、归脾汤，枣仁生用。虚实既分，补泻各异，又当存乎其人也。至于不寐，在温邪初起时，属邪实，每多不寐或夜梦纷纭，皆谵妄之渐也。视邪之轻重，酌与神解、太极清之。至于病后不寐，又属肾阴不交心阳，宜六味地黄合酸枣仁汤加减；仍有痰热侵犯肝胆，当以温胆加连，或因微劳不寐，朱砂安神丸随证酌用。

循衣摸床撮空  ***************************
循衣、摸床、撮空三证兼见，非大实即大虚之候，邪实正虚者间亦有之。如舌赤苔黄或舌黑起刺，谵妄神昏、脉数、口渴，见循衣摸床撮空者，此实证也，当用大剂双解叠进为是。如屡经攻下后，六脉虚数、舌净无苔、日晡热甚，见循衣摸床撮空者，此虚证也，大剂生料六味地黄煎浓汤液，日进数斗，尽力救援，或可百救一二。如失下，舌黑苔刺，鼻煤厥逆，当以大剂养阴化邪，所谓壮水之主以制阳光，此亦十中救半之候。若夫老人、虚人、病后、亡血后，正气虚极，温邪又盛，见以上三证，又当破格救援，黄龙汤或朝服六味暮投双解皆可。总之三证兼见，原属败证，能审明虚实，按证施治，或可希侥幸于万一也。

身冷  ***************************
身冷与恶寒不同，恶寒是风寒外袭，皮肤恶寒，身冷是浑身肌肉皆冷。在他证属寒邪，在温证属热极如温邪萌动，外虽肢逆身冷，恶寒作麻，乃热邪深伏、郁极内闭，脉多沉伏。参之内证，必有咽干、口苦、头眩、心烦、手足心热、眼鼻喷火、睡卧不宁、尿赤、烦闷、舌赤、舌干等证，万不可认为寒邪，误投温表香燥，为害非浅。当以神解合太极，宣化伏邪，使伏邪外达则厥回身热。更当消息邪之轻重，酌与双解、凉膈等方治之。如失下阴伤，病邪困里，亢极似阴，即热深厥深之旨。浑身厥冷，当审明舌色神脉，酌定虚实施治。若舌黑干燥、舌本紫赤、口渴、咽燥及筋惕肉、神昏、脉细等证，又当大养阴液，佐以攻邪之品，以尽人事，黄龙汤、玉女煎加硝、黄皆可选用。至于初起夹寒夹表，妄下以致邪陷，身冷脉伏，又当从温化之法，宜四逆合归葛，或真武诸方参酌之。惟温病无阴证，姜、附、麻、桂须宜慎用。然寒邪若重，自当随证参酌，不可拘滞也。

耳聋  ***************************
温邪耳聋，乃少阳邪热上壅清阳。时邪自三焦起，三焦属手少阳，无论初终，皆以神解合小柴胡，清散少阳，耳聋自愈。如病后耳聋或肾水素虚，又当以养阴壮水为主，六味地黄汤缓缓图治可也。

咳  ***************************
咳属肺病，时邪初起，每多不咳，即有之亦兼他邪。如兼风，脉浮；兼水，脉软；兼燥，脉涩之类，当于时邪方中看所兼何邪，加药治之。如兼风加前、桔、荆、防；兼水，加茯苓、半夏；兼燥，加桑叶、麦冬。更有平素阴虚，干咳无痰，一染时邪，咳必更甚。盖时邪属火，最易伤阴，当于解时邪药中加养阴之味。至于温邪病后多咳，邪达皮毛，周身必发疴发痒，佳兆也，清养肺金自愈。甚有金被火灼、咳至失音，成痿成痈，尽心救治，痿宜复脉汤去姜、桂，痈宜泻白散。吐脓成痈多不可治，又不可一概论也。

渴  ***************************
温邪为热证，无有不渴，间有不然，或湿热相兼，或邪在血分，或夹水饮，或夹脾湿，此外无有不渴者。初起渴者，宜察病邪之轻重，渴甚则邪甚，渴轻则邪轻，双解、升降斟酌与之。病后渴者，当审明邪之有无，渴为有余邪，不渴为无余邪，有余邪则复苏合升降，无余邪只阴虚者，参麦六味为主。

口苦口甘  ***************************
口苦口甘同为热证，口苦在伤寒为少阳证。伤寒传足，时邪传手，手少阳三焦也，时邪困伏三焦，无有不口苦者，当于神解方中倍加芩、连、知、柏或三黄石膏汤选用。至口甘，为中焦热郁，盖脾胃属土，稼穑作甘，热邪熏蒸，故甘味上溢于口。此证每每舌多不燥，或口不大渴，万不可用温燥之药，于解时邪方中加芩、连、栀子可也。

齿燥  ***************************
温邪齿燥有邪重阴枯之分，邪重者必兼口渴，三黄、石膏合双解；阴枯者，或屡下后，或素本不足，非大剂六味地黄不可。

咽干咽痛  ***************************
时邪咽干，乃热淫上焦，凉膈散、清化汤；若痛甚，当视其有无结否，无结以甘桔汤、清化汤，有结用凉膈散加牛子、射干之类；或起紫白泡，是为乳蛾，甚有急喉风、急喉痹证，旦发夕死，夕发旦死，不可不慎。内治时邪，双解合甘桔法治之，外证另延专司，参看可也。

汗法  ***************************
温证之汗与伤寒不同，伤寒邪在三阳，近于肌表，每多汗解在前。温病邪伏三焦，近于内脏，每多汗解在后。然亦有不发汗而汗自出者，或其人素本阳虚，或湿盛，往往有汗而热仍不退者，大约温邪发汗，宜辛凉不宜辛温，所有应汗之证条列于下。　　
发热，恶寒，无汗，头项痛，背痛，腰痛，肩臂痛，遍身肢节痛。

吐法  ***************************
吐法古制也，今罕用之。在温病中，如邪拒上焦喘满者，可吐。痰涌膈上者，可吐。此外更有血结胃口，水停心下，及膈间饮证，无不可吐。成方俱在，特备于后，以见古法之不可废焉。　　
壮盛之人痰壅气促，脉滑胸高胸满，脉芤胸满拒按。　　
以上用瓜蒂散吐之，虚人参芦吐之。

急下证  ***************************
舌干，舌强，舌卷，苔刺，苔黑，齿燥，鼻煤，胸腹满痛，狂，沉昏，身冷，发热，汗多，呃逆（有气郁气逆不可下者已列前条）。

当下证  ***************************
舌赤，苔黄，谵语，多言，善忘，头胀痛，烦躁，渴饮，便秘，协热，下利，热结旁流。

缓下证  ***************************
舌苔淡黄，小便短赤，潮热。

和法  ***************************
和者，解也，解去热邪即谓之和。仲景惟少阳有和法，若温病则和法多端，不可枚举，而所用之药，有辛凉解热者，有养阴化邪者。或补泻兼施，或寒热并用，化其刚暴，平其炎枭，无不谓之和。至于热在营卫者，以辛凉之味和之，热在胸膈及肠胃者，以苦寒之味和之。至于热入心包，则牛黄、紫雪种种皆和法也。

当和证  ***************************
寒热往来，盗汗，咽干，头眩，胸胁满，渴，耳聋，小便黄，呕吐，下利，心下痛，痞满心悸，大小便闭，寒热，二便自利舌有苔，形体瘦损舌有苔。

热在营卫证  ***************************
身热汗自出，不恶寒反恶热。

热在胸膈证  ***************************
身热反减，咳，呕哕，咽干，热入血室，谵语。

热在肠胃证  ***************************
便血，便脓血。

热在心包及心证  ***************************
痴，狂，沉昏，多睡，舌黑久不退。

补法  ***************************
温邪属热，原无用补，而有屡经汗下必待补而后愈者，当消息阴阳虚处治之。大抵时邪伤阴居多，亦有阳虚者，当斟酌施治，今将阴阳虚证详列于下。

当补阴证  ***************************
舌干无苔，舌黑无苔，耳聋，目直视，目不明，服凉药渴不止，服凉药烦热加盛，服攻下药苔更厚，服下药舌苔芒刺更甚，身体枯瘦用利药小便不通，腰膝软痿周身骨节痛不可移动，多睡，久热不退。

当补阳证  ***************************
多冷汗，汗出身冷经日不回，小便清而多，大便利清谷，呕吐，用清热开导药更甚，自利用清下药更甚，痞满服正治药而热不退、舌反淡白、恶食。

四损四不足  ***************************
四损者，大劳、大欲、大病、久病也；四不足者，气血阴阳也。四损由人事，四不足由天秉。然四不足亦由四损而来，如四损四不足之人，复感温邪，正虚邪实，极难施治，攻邪则正伤，养正则邪锢，故补泻兼施，惟在临证审明虚实。如佳局属实，内中有一二虚象可疑之处，即当吃紧照顾其虚；如全局俱虚，有一处独见实证，更当谛视斡旋其实。此治病权衡也。若夫表之而头痛身痛更甚，下之而痞满倍增，凉之而烦渴愈加，此所谓大虚有盛候也，急宜补之无疑。尤当察之以脉，如脉浮候盛大者，当审其何部无力，即是真虚处，他部诸浮盛脉皆作假有余看，从而施治，万无一失。以上四损四不足当以补泻兼施为善。又视明损之来由，邪之轻重，如人参败毒散、人参白虎汤、黄龙汤、竹叶石膏汤皆补泻兼施之法也。至于四不足亦由四损而来。气不足者，少气不足以息，感邪虽重反无胀满之形，凡遇此证纵要去邪，必以养气为主，人参败毒散最妙。血不足者，面黄色晦，唇口淡白，虽宜攻利，必以养血为先，四物汤合神解散。阳不足者，肢冷体寒，泄泻夜甚，口鼻气冷，受邪虽重反无身热，苔刺，烦渴，一遇此证不可攻利，必先温补，待其虚回，实证全现，然后以治实之法治之。阴不足者，五液干枯，肌肤甲错，受邪虽重，纵宜攻利，必先养阴，待其气化津回，邪多不治自退。设有未退，酌用清利，不可早攻，愈伤阴津为戒。总之，应补应攻，存乎其人，临证斟酌耳。

三复  ***************************
何谓三复，劳复，食复，自复也。劳复因病后血气未复，劳伤精神，以致夜热作烦，脉象虚数，此证在藜藿之辈常任，勤劳多无此证，惟膏粱之人，素处温饱，溺于酒色，不必大作勤劳，即偶然应酬，动作起居，及梳洗沐浴之类，皆能致复。轻者静养自愈，重者必大补气血，八珍、养荣、四君、六味，参酌阴阳虚实选用。食复者，舌苔黄厚，右关脉滑，轻者损谷自愈，重者保和丸加消导，如楂、麦、枳实、青皮之类。若无故自复，乃余邪不尽，如舌上仍有黄黑苔，当酌用增损小柴胡加军。但温病之后阴分易虚，又当慎用，加育阴之品为要，邪尽自已，急当培元，甚有复至再三者，惟斟酌病之虚实施治，方为补泻合宜，不致偏弊误人，仁心仁术亦复何愧。

五兼十夹  ***************************
五兼者，风、寒、暑、疟、痢也，十夹者，痰、水、食、郁、脾虚、肾虚、亡血、疝、心胃痛、哮喘也。吴氏辨之甚详，兹不复赘。独遗燥证，如皮肤皱揭、喉干、咽痛等证，当仿喻氏清燥救肺或竹叶石膏汤加僵蚕化邪之品。至十夹之外，仍有夹阳虚、阴虚二种，如人素秉阳虚，即冬日围炉不觉其温，日啖姜桂不嫌其热，若感温邪，当视何者为重，何者为轻。如阳虚之极，邪伏之轻，当以益阳为主，透邪次之，柴胡桂姜汤加僵蚕、泽兰；若伏邪重极，又当兼治大小复苏饮加姜桂。总以邪之轻重为端倪。甚者下之，邪去又当固正。又如阴虚者，虚阳外越，真阴内亏，甚有一病即舌干无津，脉来细数，急以大剂参麦六味先救垂绝之阴，佐以涤邪之品，或透或下，随证斟酌。至若受邪太重，值此阴虚，岂忍坐视不下，或于大剂养阴之中，合攻下之品，以希侥幸于万一可也。

风温  ***************************
风温一证，乃天时亢燥，火邪内郁，风邪外伏。证见发热、咳嗽、咽痛、面胀、舌赤、心烦，甚则头眩、气急，所谓风温上受，专责肺胃，治以清散，栀豉汤、荆防败毒散加僵蚕、牛子主之。

时毒  ***************************
时毒一证，亦由天时厉气，风热郁于少阳、阳明，作时每多耳畔高肿，轻则不热，重则恶寒发热。夹食者胸闷，阖家大小每每传染，虽属轻恙，不可忽视。倘经敷过，致邪不化，或口腹不禁，以致热邪内陷，为害甚酷，治法亦主清散，甚则兼下。

发肿  ***************************
时邪后，面目肢体浮肿，气虚者，脉软无力，补中益气汤；脾虚有水气者，小便不利，四苓理中；食滞者，心下痛，保和丸。

发颐  ***************************
时邪病后，耳后或项下或颠顶肿者，此余热留于营血，即颐毒也。速用普济消毒饮加荆、防，耳后加柴胡，颠顶加羌活，外以葱水浴之，不可敷贴，恐致成脓，致有他变。

发疮发痿  ***************************
 时邪后发疮，乃热邪外达皮毛，极佳之象，清热化邪自愈。发痿，乃荣血伤也，吴氏养荣汤。

发蒸  ***************************
蒸乃余邪留于阴分，当看有无邪否。如余邪不尽，仍当攻邪，佐养阴之品，神解，复苏酌用。如纯无邪者，方可养阴，六味地黄为主。

索泽  ***************************
温邪索泽之证，多因失治或误投香燥温散之剂，真阴受伤，致邪难化，多在病后。其证身体枯瘦，皮肤甲错，消索而不润泽也。皆缘阴液为热所耗，肌肤失其濡，筋骨失其荣。或证现潮热，咳嗽，吐沫，吐脓，或脾惫不食，渐渐羸瘦，骨立而死。若早进六味地黄丸及吴氏诸养荣法，兼潮热者，银甲散；血虚者，全龟膏；肺损者，百合固金汤，或可挽回。至于善后，惟有薄滋味，不助热邪，慎起居，勿伤血气，不可徒恃药饵，以滋蔓延。

急发证  ***************************
夫证有缓急，犹天地之有常变。处常如和风甘雨，证之和缓者然。处变如狂风疾雨，证之暴急者然。观于天地之常变，而证之缓急思过半矣。惟温疫一证不同他证，不循六经，难以窥测，故有缓急之殊。缓发者，多延时日，用药颇可消息，惟急发者，每每仓猝，不及提防，甚至朝为平人，暮为病鬼，虽有良工，其如走马之势何。是以业医者当细心研究，其于证之急者能早辨之，不致夭人性命，是即回天再造之手也。谨将急证情形略举数则，以便阅者易于明白。　　
——早间发热，午即舌黑，神识不清者，增损、双解，大剂叠进，方能有救。　　
——陡然如醉如痴，神情恍惚，六脉全伏，舌色紫赤者，胁胸背痛者，邪伏最深。趁此初萌，先与神解合太极升降，或败毒加大黄、滑石等药，俟邪势向表，可与败毒加栀、豉、人中黄或凉膈。　　
——初病即头痛如破，身痛如杖，腰痛如折者，即用神解、败毒、九味羌活皆可。　　
——初病即神昏不语，有似中风，甚至手足抽掣，半身不遂者，其人平素必有痰火气郁之证与邪并作，可与清化汤。兼痰者，可加白芥子、莱菔子；兼火者，加酒炒熟大黄；兼气者，加乌药、青皮、野郁金或凉膈散。　　
——初病即狂妄不识人者，急与败毒加犀、连、大黄；甚者，双解或凉膈加人中黄。　　
——陡然阻厥如气厥气阻，脉象全伏，神解、清化、四七选用；舌紫赤者，清化汤加白薇；邪势发作，增损双解散下之。　　
——小儿突然惊搐不醒，少定又惊，或一连数十次者，参之舌干、舌赤、舌黑、头重不立者，即是温病极重之候。初起宜用清化汤加羚羊，或珠黄散合加味太极丸，沙痘常有此证，宜用大无比散和加味太极丸，药用神解散加羌活、大黄。　　
——妇人或壮热、神昏、崩下不止者，此邪热入胞中，舌必干红。或黑或紫赤，宜用神解散、黄连解毒汤加生地。　　
面色青缩者，舌必紫赤，苔或白黄，口有臭气，或小便短赤，脉或沉伏而数，此邪伏极重。初宜清化汤，继用增损双解散。　　
——或登高而歌，弃衣而走者，舌必紫赤，三黄石膏汤加大黄、铁落。　　
——无故吐血者，脉或数大，舌或紫赤，抽薪饮、清化汤加生地、泽兰、归、芍。　　
——无故霍乱者，舌色干红，清化汤、定中汤加芦根；若舌本淡，舌苔白，又宜藿香正气散。　　
——下痢不止，舌赤、脉数者，荆防败毒加军或双解散，此通因通用法也。

缓发证  ***************************
温邪之急发者，前条申明。惟缓发者，其始悠悠戚戚，若无大苦，现证与温邪殊不相类，医者不察，见病治病，屡药不效，迨至旬日或半月后，病邪陡然猖獗，即成燎原之势，甚至热邪内溃，谵妄神昏，舌刺，呃逆，循衣，撮空，危证叠现，斯时即有对证之药极力救之，虽鞭之长不及马腹矣。惟能早辨其证，治其萌蘖，或有兼夹，先治兼夹，使邪得外达，正气不伤，庶可保全。今将缓法证治列下，俾业医者熟习胸中，不致临证误治，斯为尽善尽美之道也。　　
——初起不热，恶寒时作时止，舌苔白者，荆防败毒散；舌白如腻粉者，宜服达原饮、藿香正气散、栀豉汤；虚人，人参败毒散；阴虚，归葛饮临证选用。　　
——恍惚如醉如痴者，舌或干红，或咽干口不渴，或头眩而不自知其苦者，宜用神解散、清化汤、升降散消息之。　　
——恶食不渴如湿痰者，而心内作烦，舌尖泛红者，初起夹寒食者，藿香正气散加羌、防、芍、芷之类，俟寒食退，再照温例治之。　　
——咳嗽咽痛如风热者，参之脉数、舌赤，清化汤、升降散、甘桔汤加牛子、薄荷。　　
——偶然失血一二口如内伤者。　　
——胸闷胁胀如气郁者。　　
——胃痛胸痛及肋胁肚腹痛，有似气逆夹寒者。　　
——呕吐痰水如霍乱者。　　
——头眩头痛者。　　
——面色青黄，饮食不为肌肉者。　　
——兼夹风寒，舌先有浇白苔，舌本或淡或红，伏邪发动，舌必红紫。　　
——兼夹暑湿，舌或白腻，或净赤无苔。　　
——兼夹饮食，舌苔粗厚，口有秽气，舌本红赤。

温邪坏证纪略  ***************************
——温邪失治，变生肿胀、喘满者，多死不治。　　
——温邪初起，精神异常者不治。　　
——温邪萌作即身痛、神昏、肢逆、脉伏、面色晦滞，变生仓猝。　　
——温邪一病，口臭喷人、舌黑、脉代者死。　　
——温邪初病，腰痛、身疼、脉伏、神昏、咽燥、不语者，乃邪闭之候，死期最速。　　
——温邪失治，久延潮热羸瘦，有似怯证者不治。　　
——温邪失治，热久伤阴，得能发疮发疥者生。

妇人（经期、妊娠、产期）  ***************************
妇人温证，治法与男子异者，经期、妊娠、产后之别。经候适夹，温邪恰受，血为邪遏，多致腹痛胀满，治温法中加桃仁、红花、元胡、丹皮、龟甲之类。经候适去，血室空虚，邪因乘入，多致谵妄、舌黑、神昏、潮热，又当以增损小柴胡加养阴之品。如患温时经自行，热随血泄，只治其温，经行自已。至妊娠之妇，一受温邪，胎为热伤，势在必下，胎下母亦难全，处此危急之际，不妨向病家说明原委，急当速彻其热以希侥幸，往往如此施治，不但胎不下坠而反安然无事。岐伯曰：有故无陨，亦无陨也。诚哉此言。而吴又可又有悬钟之喻，于理更切要之，此时下胎亦坠，不下胎亦坠，然下胎之坠，母犹可救，十中二三。不下则母无生理，胎亦焉能独存？同一胎坠，较之此善于彼，自当尽力援之，双解散及增损大柴胡皆可选用。更有妊妇一病，舌即干红或黑或燥，此属温邪太重，非大剂重剂不能破格救人，惟减芒硝一味，亦有胎死腹中，又非硝不能下也，尤宜向病家申明再用，勿致贻谤为要。至于幸与不幸，天也命也，人事不可不尽也。若产后受邪，较胎前更难施治，缘气血早亏，温邪直入难化，此时攻不可，补亦不可，惟审明证候，以固本为主，去邪佐之。邪轻，大小复苏、神解合四物；邪重，复苏为主，攻邪如升降、太极；至于放手攻利则不可，若果邪热深重，一病神昏、舌干，势有燎原之危，又非大剂凉下不能有济，或兼扶元，或佐育阴，总俟临证采酌，攻补得宜，庶为美善兼尽。

小儿  ***************************
小儿温证，与大人异者，肌肤柔脆，脏腑娇嫩，阴常不足，阳常有余，一受温邪，两阳合并，多致抽搐，似惊实非惊也。缘温乃热邪，最易伤阴，阴伤血燥，风自内生，是以眨眼摇头，吐舌撩唇，苔黑鼻煤，渴饮气促，人事昏沉。以上种种现证，温病常有而惊证实无也。若作惊治，万无一生，照温热例治，十全八九。予一见此证，常以加味太极丸、紫雪合神解散加犀、羚、膏、连，获效如响。此等证尤易惊骇惑人，病家仓惶之际，每招无师之妪，一见如此光景，即以衣针挑放，偶有见效，以为应手居奇，殊不知《内经》原有刺穴泻热之旨。然而仓惶之时，得此稍安人心，尚属可嘉。间有不然之人，身带无名之药，重价售服，反滂正治之非，而世之病家相沿受惑者比比，纵有明哲之辈，多易坠其术中，良可悲夫。不思惊证从无鼻煤苔黑等证，以此为辨，万不失一。


卷三  ——————————————————————————————————————————————————————————————————————————————————————————

神解散  ***************************
温病初觉憎寒，体重，壮热，头痛，四肢无力，遍身酸痛，口苦，咽干，胸腹满闷者，此方主之。　　
白僵蚕酒炒，一钱　蝉蜕五个　神曲三钱　金银花二钱　生地二钱　木通　车前子炒研　黄芩酒炒　黄柏盐水炒　黄连　桔梗各一钱　　
水煎去渣，入冷炒黄酒半小杯，蜜三匙和匀冷服。　　
此方之妙不可殚述，温病初觉，但服此药，俱有奇验。外无表药而汗液流通，里无攻药而热毒自解。有斑疹者即现，而内邪悉除，此其所以为神解也。

清化汤  ***************************
温病壮热，憎寒，体重，舌燥，口干，上气喘吸，咽喉不利，头面猝肿，目不能开者，此方主之。　　
白僵蚕酒炒，三钱　蝉蜕十个　金银花二钱　泽兰叶二钱　广皮八分　黄芩二钱　黄连　炒栀　连翘去心　龙胆草酒炒　元参　桔梗各一钱　白附子泡　甘草各五分　　
大便实加酒大黄四钱，咽痛加牛蒡子（炒研）一钱，头面不肿去白附子。水煎去渣，入蜜酒冷服。　　
其方名清化者，以清邪中于上焦而能化之，以散其毒也。芩连栀翘清心肺之火，元参橘甘清气分之火，胆草清肝胆之火，而且沉阴下行以泻下焦之湿热，僵蚕、蝉蜕散肿消毒，定喘出音，能使清阳上升。银花清热解毒，泽兰行气消毒，白附散头面风毒。桔梗清咽利膈，为药之舟楫，蜜润脏腑。酒性大热而散，能引诸凉药至热处，以行内外上下，亦火就燥之意也。其中君明臣良，佐使同心，引导协力，自使诸证悉平矣。

芳香饮  ***************************
温病多头痛、身痛、心痛、胁痛、呕吐黄痰、口流浊水、涎如红汁、腹如圆箕、手足搐搦、身发斑疹、头痛、舌烂、咽喉痹塞等证，怪怪奇奇不可名状。皆因肺胃火毒不宣，抑郁而成，治法急宜大清大泻。但有气血损伤之人，遽用大寒大苦之剂，恐及转闭塞而不达，是害之也，此方主之。其名芳香者，以古人元旦汲清泉以饮芳香之药，重涤秽也。　　
元参一两　白茯苓五钱　石膏五钱　蝉蜕全，十二个　白僵蚕炒，三钱　荆芥三钱　天花粉三钱　神曲炒，三钱　苦参三钱　黄芩二钱　陈皮一钱　甘草一钱　　
水煎去渣，入蜜酒冷服。

九味羌活汤  ***************************
羌活　防风　苍术各一钱五分　白芷　川芎　黄芩　生地　甘草各一钱　细辛五分　　
加生姜、葱白煎。

藿香正气散  ***************************
藿香一钱　大腹皮五分　紫苏一钱　甘草五分　桔梗一钱　陈皮八分　茯苓二钱　白术　厚朴　半夏曲各一钱　白芷五分　　
加姜、枣煎。

栀豉汤  ***************************
豆豉　栀子等分　　
本方加葱一握，名葱白香豉汤。

荆防败毒散  ***************************
荆芥　防风　枳壳　桔梗　柴胡　前胡　茯苓　甘草　羌活　独活　川芎　薄荷各等分　　
加生姜煎。　　
本方去荆、防加人参，名人参败毒散。　　
本方加厚朴、陈皮、僵蚕、蝉蜕、藿香，名消风败毒散。

普济消毒饮  ***************************
黄芩酒炒　黄连酒炒，各五钱　玄参　甘草　桔梗　柴胡　陈皮　牛蒡　板蓝根　马勃　连翘　薄荷各一钱　僵蚕　升麻各七分　　
本方加蝉蜕、栀子、酒大黄、蜜酒，即增损普济消毒饮。

归葛饮  ***************************
当归　葛根等分。

防风通圣散  ***************************
大黄酒蒸　芒硝　防风　荆芥　麻黄　炒栀　白芍炒　连翘　川芎　当归　薄荷　白术各五钱　桔梗　黄芩　石膏各一两　甘草二两　滑石三两　　
加姜、葱煎。

增损双解散  ***************************
温病主方。温毒流注，无所不至，上干则头痛、面肿，注于皮肤则斑疹、疮疡，壅于肠胃则毒利、脓血，伤于阳明则腮脸肿痛，结于太阴则腹满、呕吐，结于少阴则喉痹、咽痛，结于厥阴则舌卷、囊缩。此方解散阴阳内外之毒，无所不至矣。　　
白僵蚕酒炒，三钱　金蝉蜕十二枚　广姜黄七分　防风一钱　薄荷叶一钱　荆芥穗一钱　当归一钱　白芍一钱　黄连一钱　连翘去心，一钱　栀子一钱　黄芩二钱　桔梗二钱　石膏六钱　滑石三钱　甘草一钱　大黄酒浸，二钱　芒硝二钱　　
水煎去渣，冲芒硝，入蜜三匙，黄酒半酒杯，和匀冷服。　　
栗山曰：温病本末，身凉不渴，小便不赤，脉不洪数者，未之有也。河间以伤寒为杂病，温病为大病，特立双解散以两解温病表里之热毒，以发明温病与伤寒异治之秘奥，其见高出千古，深得长沙不传之秘。且长沙以两感为不治之证，伤寒病两感者亦少，一部《伤寒论》仅见麻黄附子细辛汤一证。惟温病居多，以温病咸从三阴发出三阳，乃邪热亢极之证，即是两感。惜长沙温病方论散佚不传，幸存刺五十九穴一法，惟河间双解散郁散结、清热导滞，可以救之，必要以双解为第一方，信然。予加减数味以治温病，较原方尤觉大验。惟麻黄春夏不可轻用，古方今病，不可过执也。所以许学士有云：读仲景之书，学仲景之法，不可执仲景之方。乃为得仲景之心也。旨哉斯言。河间双解、三黄，俱用麻黄，仍是牵引叔和旧说。盖温病热郁自里达表，亦宜解散，但以辛凉为妙。

凉膈散  ***************************
连翘二钱　大黄　芒硝　甘草各四钱　黄芩　炒栀　薄荷各二钱　竹叶三十片　　
蜜煎，去渣服。

加味凉膈散  ***************************
温病主方。栗山曰：余治温病，双解、凉膈愈者不计其数。若病大头、瓜瓤等温，危在旦夕，数年来以二方救活者，屈指以算百十余人，真神方也，其共珍之。　　
白僵蚕酒炒，三钱　蝉蜕全，十二枚　广姜黄七分　黄连二钱　黄芩二钱　栀子二钱　连翘去心　薄荷　大黄　芒硝各二钱　甘草一钱　竹叶三十片　　
水煎去渣，冲芒硝，入蜜酒冷服。胸中热加麦冬；心下痞加枳实；呕渴加石膏；小便赤数加滑石；满加枳实、厚朴。　　
连翘荷竹，味薄而升浮，泻火于上；芩连栀姜，味苦而无气，泻火于中；大黄芒硝，味厚而咸寒，泻火于下；僵蚕蝉蜕以清化之品，涤疵疠之气以解温毒；用甘草者，取其性缓而和中也；加蜜酒者，取其引上而导下也。

升降散  ***************************
温病亦杂气中之一也，表里三焦大热，其证不可名状者，此方主之。如头痛，眩晕，胸膈胀闷，心腹疼痛，呕哕吐食者；如内烧作渴，上吐下泻，身不发热者；如憎寒壮热，一身骨节酸痛，饮水无度者；如四肢厥冷，身凉如冰而气喷如火，烦躁不宁者；如身热如火，烦渴引饮，头面猝肿，其大如斗者；如咽喉肿痛，痰涎壅盛，滴水不能下咽者；如遍身红肿，发块如瘤者；如斑疹杂出，有似丹毒、风疮者；如胸高胁起，胀痛，呕如血汁者；如血从口鼻出，或目出，或牙缝出，毛孔出者；如血从大便出，甚如烂瓜肉，屋漏水者；如小便涩淋如血，点滴作疼，不可忍者；如小便不通，大便火泻无度，腹痛肠鸣者；如便清泻白，足重难移者；如肉筋惕者；如舌卷、囊缩者；如舌出寸许，绞扰不住，音声不出者；如谵语狂乱，不省人事，如醉如痴者；如头疼如破，腰痛如折，满面红肿，目不能开者；如热盛神昏，形如罪人，哭笑无常，目不能闭者；如手舞足蹈，见神见鬼，似风癫狂者；如误服发汗之药，变为亡阳之证而发狂叫跳，或昏不识人者。外证不同，受邪则一。凡未曾服过他药者，无论十日、半月、一月，但服此散，无不辄效。　　
白僵蚕酒炒，二钱　全蝉蜕去土，一钱　广姜黄去皮，三分　川大黄生，四钱　　
秤准，上为细末，各研匀。病轻者，分四次服，每服重一钱八分二厘五毫，用黄酒二匙，蜂蜜五钱，调匀冷服，中病即止。病重者分三次服，每服重二钱四分三厘三毫，黄酒三匙，蜜七钱五分，调匀冷服。最重者，分二次服，每服重三钱六分五厘，黄酒二匙，蜜一两调匀冷服。一时无黄酒，稀熬酒亦可，断不可用蒸酒。胎产亦不忌，用蜜丸名太极丸，服法同前，轻重分服，用蜜酒调匀送下。　　
栗山曰：温病总计十五方。轻则清之，神解散、清化汤、芳香饮、大小清凉散、大小复苏饮、增损三黄石膏汤八方；重则泻之，增损大柴胡汤、增损双解散、加味凉膈散、加味六一顺气汤、增损普济消毒饮、解毒承气汤六方。而升降散其总方也，轻重皆可酌用，察证切脉，斟酌得宜，病之变化，治病之随机应变，又不可执方耳。按：处方必有君臣佐使，而又兼引导，此良工之大法也。是方以僵蚕为君，蝉蜕为臣，姜黄为佐，大黄为使，米酒为引，蜂蜜为导，六法备俱，而方乃成。窃尝考诸本草，而知僵蚕味辛苦气薄，喜燥恶湿，得天地清化之气，轻浮而升阳中之阳，故能胜风除湿，清热解郁，从治膀胱相火，引清气上朝于口，散逆浊结滞之痰也。其性属火，兼土与木，老得金水之化，僵而不腐。温病火炎土燥，焚木烁金，得秋分之金气而自衰，故能辟一切怫郁之邪气。夫蚕必三眠三起，眠者，病也，合薄皆病而皆不食也；起者，愈也，合薄皆愈而皆能食也。用此而治合家之温病，所谓因其气相感而以意使之者也，故为君。夫蝉气寒无毒，味咸且甘，为清虚之品，出粪土之中，处极高之上，自甘风露而已，吸风得清阳之真气，所以能祛风而胜湿。饮露得太阴之精华，所以能涤热而解毒也。蜕者，退也，盖欲使人退去其病，亦如蝉之脱然无恙也，亦所谓因其气相感而以意使之者也，故为臣。姜黄气味辛苦，大寒，无毒，蛮人生啖，喜其祛邪伐恶，行气散郁，能入心脾二经，建功辟疫，故为佐。大黄味苦大寒，无毒，上下通行，盖亢甚之阳，非此莫抑，苦能泻火，苦能补虚，一举而两得之，人但知建良将之大动而不知有良相之硕德也，故为使。米酒性大热，味辛苦而甘，令饮冷酒，欲其行迟传化，以渐上行头面，下达足膝，外周毛孔，内通脏腑经络，驱逐邪气，无处不到，如物在高巅，必夺飞冲，举以取之，物在远方及深奥之处，更必迅奔探索以取之，且喜其和血养气，伐邪辟恶，仍是华佗旧法，亦屠苏之义也，故为引。蜂蜜甘平无毒，其性大凉，主治丹毒斑疹，腹内留热，呕吐便秘，欲其清热润燥而自散温毒也，故为导。盖蚕食而不饮，有大便无小便，以清化而升阳，蝉饮而不食，有小便无大便，以清虚而散火，君明臣良，治化出焉。姜黄辟邪而靖疫，大黄定乱以致治，佐使同心，功绩建焉。酒引之使上行，蜜润之使下导，引导协力，远近通焉，补泻兼行，无偏胜之弊，寒热并用，得时中之宜，所谓天有覆物之功，人有代覆之能，其洵然哉。是方不知始自何氏，兹改分两变服法，名为赔赈散，用治温病，服者皆愈，以为当随赈济而赔之也。予更其名曰升降散，盖取僵蚕、蝉蜕升阳中之清阳，姜黄、大黄降阴中之浊阴，一升一降，内外通和，而杂气之流毒顿消矣。又名太极丸，以太极本无极，用治杂气，无声无臭之病也。予用此散救大证、怪证、坏证、危证，得愈者不可数计，更将此方传施亲友，全活甚众，可与河间双解散并驾齐驱耳。名曰升降，亦双解之别名也。

加味太极丸  ***************************
小儿温病主方。凡治温病，皆可随证酌用。　　
白僵蚕酒炒，二钱　全蝉蜕去土，一钱　广姜黄三分　川大黄四钱　天竺黄一钱　胆星一钱　冰片一分　　
加西牛黄二分更妙。　　
上七味秤准，为细末，糯米浓汤和丸，如芡实大，冷黄酒和蜜泡化一丸凉服。薄希熬酒亦可。

大柴胡汤  ***************************
柴胡一钱　半夏姜汁炒，一钱半　黄芩二钱　白芍一钱　枳实麸炒，一钱　大黄酒浸，二钱　生姜二钱　大枣一枚　　
水煎服。

增损大柴胡汤  ***************************
温病热郁腠理，以辛凉解散，不至还里而成可攻之证，此方主之，乃内外双解之剂也。　　
柴胡一钱　薄荷二钱　陈皮一钱　黄芩二钱　黄连一钱　黄柏一钱　栀子一钱　白芍一钱　枳实一钱　大黄二钱　广姜黄七分　白僵蚕酒炒，三钱　全蝉蜕十个　呕加生姜二钱　　
水煎去渣，入冷黄酒一两，蜜五钱，和匀冷服。

小柴胡汤  ***************************
柴胡一钱　黄芩二钱　半夏二钱　人参一钱　炙甘草一钱　生姜二钱　大枣二枚　　
水煎温服。　　
本方加僵蚕、蝉蜕，即增损小柴胡汤。

加味六一顺气汤  ***************************
僵蚕二钱　蝉蜕一钱　大黄二钱　芒硝　柴胡　黄连　白芍各一钱　甘草五分　厚朴　枳实　黄芩各一钱

蜜导法  ***************************
用蜜熬如饴，捻作挺子，掺皂角末，乘热纳谷道中，或用猪胆汁醋和，以竹管插肛门中，将汁灌入，顷当大便，名猪胆汁导法。

调胃承气汤  ***************************
大黄酒浸，三钱　芒硝三钱　炙甘草二钱　　
水煎服。

养荣承气汤  ***************************
知母　当归　芍药　生地黄　大黄　枳实　厚朴各一钱　　
加姜煎。

解毒承气汤  ***************************
僵蚕二钱　蝉蜕一钱　黄芩　黄连　黄柏　栀子　枳实　厚朴各一钱　大黄二钱　芒硝一钱。

火齐汤（即三黄汤）  ***************************
黄柏　黄芩　黄连等分。

三黄石膏汤  ***************************
石膏两半　黄芩　黄柏　黄连各七钱　栀子三十个　麻黄　淡豉各二合　　
本方去麻黄，加僵蚕、蝉蜕、薄荷、栀子等分，入蜜酒服，即增损三黄石膏汤。

三黄泻心汤  ***************************
《汤液论》有黄芩，《保命集》有甘草、大黄、川黄连。　　
以麻沸汤渍之，须臾绞去滓，温服。

竹叶石膏汤  ***************************
竹叶二钱　石膏四钱　麦冬去心，二钱　半夏二钱　人参一钱　炙甘草一钱　生姜二钱　粳米二钱　　
水煎温服。

白虎汤  ***************************
生石膏八钱　知母三钱　生甘草一钱半　粳米二钱　竹叶三十片　　
水煎冷服。加人参一钱五分，名人参白虎汤。加苍术一钱，名苍术白虎汤。

黄连解毒汤  ***************************
黄连　黄芩　黄柏　栀子各一钱　　
水煎冷服。

玉女煎  ***************************
熟地五钱　牛膝钱半　石膏五钱　知母钱半　麦冬去心，二钱　　
水煎服。

犀角地黄汤  ***************************
怀生地六钱　白芍四钱　牡丹皮三钱　犀角二钱，磨汁或末入　　
水煎入犀汁服。

犀角大青汤  ***************************
犀角二钱，为末或磨汁对汤服　大青或以青黛代之　元参各三钱　升麻　黄连　黄芩　黄柏　栀子各一钱　甘草五分　　
水煎去渣，入犀角汁、童便冷服。一方加白僵蚕（酒炒）三钱，蝉蜕（全）十个更妙。大便秘，加大黄。

二陈汤  ***************************
半夏姜汁制，二钱　陈皮一钱　白茯苓一钱半　甘草一钱　生姜一钱　　
水煎温服。　　
本方加竹茹、枳实，名温胆汤。

导赤散  ***************************
生地黄　木通各三钱　淡竹叶　甘草梢各一钱　　
水煎温服。

导赤泻心汤  ***************************
黄连酒洗　黄芩酒洗　栀子姜汁炒黑　知母盐酒拌炒　犀角磨汁另入　人参　麦冬　茯神去木　生甘草各二钱　滑石二钱　灯心三分　生姜二钱　大枣二枚　　
水煎温服。

大清凉散  ***************************
温病，表里三焦大热，胸满胁痛，耳聋目赤，口鼻出血，唇干舌燥，口苦自汗，咽喉肿痛，谵语狂乱者，此方主之。　　
白僵蚕酒炒，三钱　蝉蜕全，十二个　全蝎去毒，三个　当归　生地酒洗　金银花　泽兰各二钱　泽泻　木通　车前子炒研　黄连姜汁炒　黄芩　栀子炒黑　五味子　麦冬去心　龙胆草酒炒　丹皮　知母各一钱　生甘草五钱　　
水煎去渣，入蜂蜜三匙，冷米酒半小杯，童便半小杯，和匀冷服。　　
此方通泻三焦之热。其用童便者，不及自己小便之佳，《素问》曰轮回酒，《纲目》曰还元汤，非自己小便何以谓之轮回？何以谓之还元乎？夫以己之热病用己之小便，入口下咽，直达病所，引火从小水而降，甚速也。此古人从治之法，惜愚夫愚妇未曾晓也，甚且嘲而笑之。眼见呕血人接自己小便饮一二碗立止，非其明验乎？

小清凉散  ***************************
温病，壮热烦躁，头重面赤，咽喉不利，或唇口颊腮肿者，此方主之。　　
白僵蚕炒，三钱　蝉蜕十个　银花　泽兰　当归　生地各二钱　石膏五钱　黄连　黄芩　栀子酒炒　牡丹皮　紫草各一钱　　
水煎去渣，入蜜酒童便冷服。　　
黄连清心火，亦清脾火，黄芩清肺火，亦清肝火，石膏清胃火，亦清肺火，栀子清三焦之火，紫草通窍和血、解毒消胀，银花清热解毒，泽兰行气消毒，当归和血，生地、丹皮凉血以养阴而退阳也，僵蚕、蝉蜕为清化之品，散肿消郁、清音定喘，使清升浊降则热解而证自平矣。

大复苏饮  ***************************
温病，表里大热，或误服温补和解药以致神昏不语，形如呆人，或哭笑无常，或手舞足蹈，或谵语骂人，不省人事，目不能闭者，名越经证。及误服表药而大汗不止者，名亡阳证，并此方主之。　　
白僵蚕三钱　蝉蜕十个　当归三钱　生地二钱　人参　茯神　麦冬　天麻　犀角磨汁入汤和服　丹皮　栀子炒黑　黄连酒炒　黄芩酒炒　知母　生甘草各一钱　滑石二钱　　
水煎去渣，入冷黄酒、蜜、犀角汁，和匀服。

小复苏饮  ***************************
温病，大热或误服发汗解肌药以致谵语发狂，昏迷不省，躁热便秘，或饱食而复者，并此方主之。　　
白僵蚕三钱　蝉蜕十个　神曲三钱　生地三钱　木通　车前子炒，各二钱　黄芩　黄柏　栀子炒黑　黄连　知母　桔梗　牡丹皮各一钱　　
水煎去渣，入蜜三匙，黄酒半小杯，小便半小杯，和匀冷服。

大分清饮  ***************************
茯苓　泽泻　木通各二钱　猪苓　栀子或倍之　枳壳　车前子各一钱　　
水一碗，煎八分温服。

小分清饮  ***************************
茯苓二三钱　泽泻二三钱　苡仁二钱　猪苓一钱　枳壳一钱　厚朴一钱　　
水一盅半，煎七分服。

抽薪饮  ***************************
黄芩　石斛　木通　栀子　黄柏各一钱二分　枳壳一钱　泽泻钱半　细甘草三分　　
水一盅半，煎七分温服。

玉屏风散  ***************************
黄芪蜜炙　防风各一钱　白术炒，二钱　　
水一盅，姜三片，煎服。

神术散  ***************************
苍术　防风各二钱　炙草一钱　　
本方去防风、炙草，加黄柏一钱，即二妙散。

大青龙汤  ***************************
麻黄四钱　桂枝二钱　炙甘草二钱　杏仁泡去皮尖，十枚　石膏八钱　生姜三钱　大枣一枚

小青龙汤  ***************************
麻黄二钱　桂枝二钱　白芍二钱　半夏二钱四分　五味子一钱　细辛一钱　干姜一钱　炙甘草一钱

越婢汤  ***************************
麻黄六钱　石膏八钱　炙草一钱　姜三片　大枣五枚

香薷饮  ***************************
香薷一钱　生扁豆一钱　厚朴炒，一钱

黄龙汤  ***************************
治胃实失下，虚极热极，循衣撮空，不下必死者。　　
人参钱半　熟地三钱　当归二钱　大黄酒浸，二钱　芒硝二钱　枳实一钱　厚朴一钱五分

小陷胸汤  ***************************
黄连一钱五分　半夏三钱　瓜蒌一个

保和丸  ***************************
山楂三两　神曲　半夏　茯苓各一两　会皮　莱菔子　连翘各五钱　　
面糊为丸。

抵当汤  ***************************
水蛭猪脂熬黑，三十　虻虫去头足翅，三十　桃仁去皮尖研，三十　大黄酒浸，四两　　
蜜丸。

代抵当丸  ***************************
大黄酒洗，四两　芒硝　穿山甲蛤粉炒　夜明砂淘焙　莪术酒炒　肉桂去皮　当归尾酒蒸，各一两　红花酒炒，七钱　桃仁不去皮尖，用七十粒，另研　　
蜜丸。

桃仁承气汤  ***************************
桃仁连皮尖，十五个　桂枝三钱　大黄酒浸，四钱　芒硝二钱　炙甘草一钱二分

茵陈蒿汤  ***************************
茵陈蒿二钱　栀子三钱　大黄五钱　　
本方加桂枝、白术、茯苓、泽泻、猪苓，即茵陈五苓散。

六一散（即天水散）  ***************************
滑石六钱　甘草一钱　　
本方加朱砂，即益元散。

四苓散  ***************************
白术　泽泻　猪苓　茯苓等分　　
本方去白术，加阿胶、滑石，即猪苓汤。

橘皮竹茹汤  ***************************
橘皮五钱　竹茹一钱　沙参一钱　炙草五分　半夏一钱　陈皮一钱　麦冬一钱　赤苓二钱　　
加姜枣煎。

橘皮半夏汤  ***************************
橘皮　半夏等分　　
加生姜煎。

大半夏汤  ***************************
半夏　人参等分　白蜜

小半夏汤  ***************************
半夏　生姜等分

瓜蒂散  ***************************
甜瓜蒂炒黄　赤小豆等分　　
为末，热水二盅，入淡豆豉三钱，煎一盅去渣，和药末一钱温服。或用参芦煎汤热服，以指探吐。

参胡三白散  ***************************
人参一钱半　白术一钱半　柴胡二钱　白芍一钱半　白茯苓一钱半

清燥养荣汤  ***************************
知母　天花粉　当归身　白芍　甘草　生地汁　陈皮等分　　
加灯心煎。

柴胡清燥汤  ***************************
柴胡一钱　黄芩一钱　陈皮一钱　甘草五分　花粉一钱　当归一钱　白芍一钱五分　生地二钱　知母一钱五分　　
加生姜、大枣煎。

清燥救肺汤  ***************************
桑叶三钱　人参一钱　麻仁一钱　炙草一钱　枇杷叶二片　阿胶一钱　麦冬二钱　杏仁一钱　煅石膏一钱

当归六黄汤  ***************************
当归　炙芪　黄柏　黄芩　黄连　生地　熟地等分

定中汤  ***************************
雄黄　黄土等分

逍遥散  ***************************
当归一钱　白芍一钱　柴胡三分　茯苓一钱　白术一钱　甘草五分　薄荷三分　姜一片

越鞠丸  ***************************
川芎五分　苍术三分　香附五分　山栀八分　神曲一钱

归气饮  ***************************
熟地三钱　茯苓二钱　扁豆一钱　炮姜五分　丁香三分　藿香一钱　炙草五分　会皮一钱

代赭旋覆汤  ***************************
代赭石一钱　旋覆花五分　人参五分　半夏一钱　干姜一钱　大枣五个

四七汤  ***************************
半夏一钱　厚朴一钱　茯苓一钱　苏子一钱　　
姜、枣煎。

仓廪汤  ***************************
人参五分　茯苓一钱　甘草五分　枳壳一钱　桔梗一钱　柴胡五分　前胡一钱　羌活三分　独活一钱　川芎五分　薄荷五分　姜一片　陈仓米一钱

酸枣仁汤  ***************************
酸枣仁一钱　甘草五分　知母一钱　茯苓一钱　川芎五分

四逆散  ***************************
柴胡五分　炙甘草五分　芍药一钱　枳实八分

柴胡桂姜汤  ***************************
柴胡一钱　桂枝五分　干姜五分　黄芩五分　牡蛎一钱　瓜蒌一钱　甘草五分

甘桔汤  ***************************
桔梗一钱　甘草一钱

独参汤（附参茸膏）  ***************************
人参、附子（轻重酌用）。加鹿茸等份熬膏，即参茸膏。

参附汤  ***************************
人参、附子（轻重酌用）。

术附汤  ***************************
白术、附子（轻重酌用）。

真武汤  ***************************
茯苓一钱　白术一钱　芍药一钱　附子一钱　生姜一片

四君子汤  ***************************
人参二钱　茯苓一钱　白术一钱　甘草五分

六君子汤  ***************************
人参二钱　茯苓一钱　白术一钱　甘草五分　半夏　陈皮各一钱二分

香蔻六君子汤  ***************************
木香五分　蔻仁五分　人参二钱　茯苓一钱　甘草五分　陈皮一钱　半夏一钱　白术一钱

柴芍六君子汤  ***************************
柴胡二钱　白芍一钱　人参二钱　茯苓一钱　甘草五分　白术一钱　半夏一钱　陈皮一钱

金水六君子煎  ***************************
熟地三钱　当归　半夏　陈皮　茯苓各一钱　甘草五分

四物汤  ***************************
川芎五分　当归一钱　地黄三钱　芍药一钱

八珍汤  ***************************
川芎　当归各一钱　地黄三钱　芍药一钱　人参一钱　茯苓一钱　白术一钱　炙甘草五分

十全大补汤  ***************************
地黄三钱　芍药一钱　当归一钱　川芎五分　人参一钱　白术一钱　茯苓一钱　甘草一钱　黄芪一钱　肉桂一钱

补中益气汤  ***************************
黄芪一钱　陈皮一钱　升麻五分　柴胡五分　人参一钱　甘草五分　当归一钱　白术一钱

补阴益气煎  ***************************
熟地三钱　山药一钱　白术一钱　陈皮一钱　升麻五分　柴胡五分　人参一钱　甘草五分　当归一钱

理中汤  ***************************
人参一钱　甘草五分　白术一钱　黑姜五分

理阴煎  ***************************
人参一钱　甘草五分　白术一钱　黑姜一钱　熟地二钱

小建中汤  ***************************
芍药三钱　肉桂五分　炙甘草五分　大枣二个　饴糖一酒杯　煨姜五分

黄芪建中汤  ***************************
黄芪二钱　芍药三钱　肉桂一钱　煨姜五分　甘草五分　大枣二个　饴糖一酒杯

归脾汤  ***************************
人参一钱　白术一钱　黄芪一钱　当归一钱　炙甘草五分　茯神一钱　远志一钱　酸枣仁五分　木香五分　龙眼肉五分　姜一片　枣一个

复脉汤  ***************************
肉桂五分　炙草五分　麦冬二钱　生地三钱　麻仁二钱　阿胶一钱　　
加姜、枣煎。

泻白散  ***************************
桑皮一钱　地骨皮一钱　甘草五分　粳米一钱

生脉散  ***************************
麦冬二钱　五味一分　人参一钱

六味地黄汤  ***************************
地黄八钱　山萸四钱　山药四钱　丹皮三钱　茯苓三钱　泽泻三钱　　
本方加麦冬、五味，即麦味地黄汤，加知母、黄柏，即知柏地黄汤。

参苓白术散  ***************************
人参　白术　陈皮　茯苓　扁豆　山药各一钱　甘草五分　建莲一钱　砂仁五分　苡仁一钱　桔梗一钱　大枣二个

朱砂安神丸  ***************************
川连五分　归身一钱　生地二钱　生草五分　琥珀一钱　犀角一钱　枣仁一钱　远志一钱　元参一钱　辰砂五分　白茯苓一钱

大无比散  ***************************
辰砂　滑石　生草　雄黄等分

全龟膏  ***************************
熟地二两　生地二两　天冬二两　麦冬二两　知母二两　贝母二两　丹皮二两　地骨皮二两　龟甲一斤

百合固金汤  ***************************
熟地一钱　生地二钱　元参二钱　贝母一钱　桔梗一钱　甘草五分　麦冬一钱　芍药一钱　当归一钱

银甲散  ***************************
银柴胡二钱　龟甲三钱

金汁  ***************************
粪清绞汁，以陈为佳。

绿豆汁  ***************************
绿豆熬汁，以清为佳。

雪梨浆  ***************************
大梨汁，以成浆为度。

紫雪  ***************************
黄金十两。用水三斗，先煮一斗，旋添煮至一斗为度。去金取汁，煮下项药。　　
石膏、寒水石如无真者元精石代之　磁石醋煅　白滑石各五两　　
上四味捣入前汁中，煮至五升，入下项药。　　
乌犀角镑　羚羊角镑　青木香切　沉香研，各五钱　黑参切　升麻各一两六钱　生甘草八钱　丁香捣碎，一钱　　
上八味入前汁中，煮取一升五合，去滓入下项药。　　
芒硝一两　焰硝三两　　
上二味入前药汁中，微火上煎，柳木捶搅不住手，候有七合半，投在水盆中，半日欲凝，入下项药。　　
朱砂研细水飞净，五钱　麝香当门子研，一钱二分　　
上二味入前药中搅匀，勿见火，寒之二日，候凝结成霜紫色，铅罐收贮，每服一分至二分，杵细，冷水或薄荷汤调下，小儿以意量减。

珠黄散  ***************************
珍珠二分　牛黄二分　川贝六分　辰砂二分


卷四  ——————————————————————————————————————————————————————————————————————————————————————————

卷四  ***************************
  丁巳春二月初旬，有何姓子患温病初起，舌即干红，身次不支，神情恍惚。余诊之曰：此证感温甚重，十难救一，非大剂双解不能挽回，迟则不治。因病家曾患此证，专信不疑，遂顺手治疗，得愈。计服大黄一两五钱，膏、黄、芩、连倍数，不但正气不亏，抑且病起旬日，俨如无病者。然于以见温病，早得下药之力，其效之神速如此。
有张姓妻，忽然寒战，战后大笑，笑甚即厥，自暮至晓如此者数次。邀余诊之，见其面赤壮热，头痛如破，心烦作麻，胸背作胀，舌苔白滑，六脉沉数，谵言神昏。余曰：此脉证乃羊毛温也，方以大剂双解治之。其时同事数医，论证用药咸同一辙，药后得利而呕未止，邪困上焦也，连投三剂，外行搓法，毛出五色，诸证渐平。时又邀一医，诊云：乃肝风内动，少阳受病，方主温胆白薇一法。病家见其立方平稳，停双解而投是药，夜间前证复作，次日仍以双解投之，渐平。至第五日，惟自笑不已，遂以加味太极丸加牛黄治之，一服而诸证俱平，竟获痊愈。
乾隆乙卯六月上浣，予诊盛姓之子，患羊毛温半月。诊时脉证俱乎，每交午刻即心烦作麻，不自知其所苦，口内喃喃不已，人即昏去，交子即醒，如是者三日。询及前诊之医，皆以治温之法治之，今病未解者，是温邪感受原轻，发之不暴，治法虽当，奈毛毒未化，故延多日，一挑擦即可愈也。病家旋邀一老妪挑之，得毛如缕，内服神解散，是夜即安，后以辛凉之药清理上焦，得愈。夫羊毛本热化耳，得挑则毛去，毛去则热不留。《内经》刺穴泻热之法，岐伯已先得我心，因《内经》之义，引伸触类，可为治温证之津梁，亦可为后人之楷式。
丙辰夏四月，有高姓之子患温，夹荤滞甚重，中宫堵塞，邪不易透，邀予诊之。初时病家颇不介意，予即嘱感邪极重，又夹荤滞，将来发作非轻。旋邀二医公同商酌，先开里气，使邪有出路。其时已服过温燥散药数剂矣。而现在之证，神烦舌赤，苔黄口渴，遂以大剂双解叠进，五六日去宿粪以斗计，壅滞虽开，伏邪大作，舌黑苔刺，谵妄烦躁之势叠现。要之此状，因邪重夹食，初病又投温散，未治萌芽，以致病势猖獗如此。再以增损大柴合犀、羚、梨汁、芦根等味，黑苔渐退，邪势向衰，予等医俱云幸有生机。讵料病家信任不专，另延他医，谮言叠进，有云凉药太过者，拟理中法，有云失表者，拟达原法，不知所服何剂，而病势更加沉困，谵妄更增，而医又欲以凉下法治之，苦病家谮言已入胸臆，坚不肯服大黄。群医仍属大剂清凉解毒，拖延多日始安，要之再得双解二三剂，则邪净病已，不致半途而废。又投温燥以致病势更重，在病家执谮言，只说前药之非，孰知后药之误！此予之得以生全者，天意也，非人力也。
又同时汤姓子患温毒，结于少阳、阳明，腮肿结硬，龈溃出脓。邀予诊时已数日矣。时寒热交作，人事不清，苔黄舌赤。予即云：此温毒极重之证，若不极早双解，迨至伤阴，舌黑神昏则无救矣。奈病家胆怯，坚不肯服，权与清化太极，二三日宿粪略去而病势未减，言之至，再始服双解一帖，尚未尽剂，去宿粪甚多，而身热人事顿爽。意欲再进此药，病家万不肯服。又延二日，诊时苔黑神昏，予即谆辞。旋邀一医，一见此证即行凉下，见病家坚执不服，只得以加味太极丸加牛黄，服后病势亦减，再进不允。又延他医，乘机进谮，而昏溃之病家在他医前不述病之原委，而只云予辞言之过激，致病者因惊致舌黑神昏，有是理耶？殊不知未进言前，予临床诊时早已神昏舌黑，连叫不醒，病家阖室环听，抑因惊致神昏耶？抑因失治之神昏耶？而后医不知所进何药，终致不起，悲夫！夫前此两证，有幸有不幸者，虽属天意，亦由人事。在高姓之病，得双解多剂，后药虽误，尚可挽回。汤子之毙，不毙于后药，而毙于前药之不彻也。
丙辰夏温证大行，现证多有口不能言，神情昏倦，其证有愈有不愈。如陈姓一子，甫生数岁，哭不出声，神情倦怠，其家以为必败，置之于地者久矣。病者与予有姻谊，邀予往视，予见势非全败，先投以加味太极，继与双解。而哭声出，人事安。同时有陆兄妇归宁母家，一病即苔黄壮热，予与一医合诊，见势甚重，即与双解，延至三日口不能言，舌干苔刺，病势加剧。予询及再四，缘何似此重剂不得去病，家人告以其母姑息，每剂药服不及半，以致如此。后延至七日，内陷厥阴，舌强脉微而毙。要之温邪者，热邪也。不语者，厥阴为热邪所闭也。夫伤寒传足，温证传手，手厥阴为心包络之经，热邪伤阴则厥阴心包内闭，不但口不能言，并且舌强拘挛，神昏囊缩，变态多端，故早下以去邪，则六腑通，三焦畅，不致陷入厥阴，如陈氏子可为明验也。因循失治则变证甚速，张氏妇亦良可慨。夫更有失治如李翁之孙、田翁之妇，皆系温邪内陷厥阴，不语而逝。又有陈姓妻，七月中旬，若发本证脚气，呕吐阻厥，邀一医投以解暑和肝息风之剂，次日神识昏愦，脉气散乱，舌硬不言，四日而逝。朱氏之子得挑、得下，数日而苏，是温邪之治宜用力于未曾不语之先，如待不语而急力挽回，犹堪几幸。迨至不语数日而欲其语也，不亦难哉甚矣。治病于未然者，其圣人之法欤。
有林姓患羊毛温疹半月，所服之药，初温散，继养阴，未曾攻下，亦未曾挑放。予诊时见其发狂自笑，歌骂不休，诊其脉则沉数，验其舌则苔黑芒刺。予曰：此证失下，奈阴分已伤，难任攻逐，所幸者得前药养阴，尚未枯竭。今据现证种种，悉属温邪困伏三焦，心包内闭，发狂自笑，最凶之候。治法当以逐邪为主，佐以养阴之味，古人原有黄龙一方，两得其妙，遂用之加牛黄、犀角等药，是日得解，自笑少止，外用挑法得羊毛缕缕，胸次少宽，次日换方，仍用是药，令以荞麦面作团，滚胸背间。后复诊一次，狂笑热势少轻，舌虽未净，脉亦少和，药用轻剂攻邪，佐以和法。病家见凶势已平，率皆大意，竟不延诊。孰知燎原之火虽去，而余焰犹未熄也。闻知数日不药，以致余邪猖獗而毙。可见余邪不尽一分，即为祸一分，俗云星星之火，能烧万顷之柴，吁可畏哉。
张公子丙辰年夏间，阖室患温者十余人，初病者伏邪甚重，予与一医合订清解攻下之方，服之而愈。越数日，伊仲媳亦患温邪，予与一医视其一病苔即满黄，均云邪重，直与神解加军，二日不愈，病势加剧。予曰：温邪之证得下药而不解，病反加重，其故何也？询及再四，诘旁人始知，以其祖母姑息，药未即服，交三日邪势猖獗，直犯厥阴，神昏舌硬，拘挛倔强。旋邀一医看视，同以大剂育阴化邪，毫无一效，迨至七日而殂。皆由温毒萌时未得药力以致于此。又一人一病即壮热苔黄，一医初用九味羌活，次用三消。予见势剧，投以双解，叠下数次，病势更剧，知受邪太深，病家自云似此酷毒，若不放手攻击，势难救援，是以医胆倍壮，硝黄膏连猛进，舌黑神昏症俱渐退，嗣后转疟日作，迨至月余而痊。此时又一患温者，一医以温散之剂，七日亦殂。可见温邪之证得能早下，使表里通畅，十全八九，迟下、失下，十难全半。呜呼！大命虽有天定，医药岂可混施。此所谓君子言理不言数也。
吴氏子患温邪之证，他医皆谓暑湿痰滞，药用发表温消之剂。迨至二旬外，诸证更剧，始延予诊视。予察其苔黑唇焦，舌紫鼻煤，身热未退，腹胀如鼓，种种病邪，悉属温邪困郁，未经宣泄。且从前所服之药，半属辛温，夫温邪本易灼阴，又加燥剂，阴分愈竭，邪伏更深，法在难治。不得已拟大复苏饮滋培阴气，加味太极丸涤荡热邪，服后诸证少减，更以双解散加养阴之药下之，连投数剂，热象渐平。改用养阴化热之剂，越数日肛门肿痛，大解欲便不能。予知其下焦热结，阴液亏结，不能滋润之故，遂易大剂润肠药，内加肉苁蓉四钱，峻补真阴，一剂下燥粪数十枚，腹胀渐消，竟获成功。此证设首用清解，何至此极！以见不明温热治法，误以风寒混治，其失有如此者。
杨姓年二十，乙卯年间，忽然右半不仁，舌强不语，神昏，诸医以中风受寒治之罔效，延予诊视。予诊其脉象沉数，舌黄面垢，外虽不热，内现口渴便秘，神昏不语，种种形证。予曰：此证全系温邪内伏，非中风也。夫中风脉应浮缓，无口渴便闭之证，况年力富强，中风之事亦少。据脉证相参，端是温疠之气由里达表，自阴分发出阳分，四肢为诸阳之本。不仁者，温热伤阴，阳气未宣之象也。偏于右者，右为阴，男子不足于阴也。舌强神呆者，少阴之脉循舌本。盖其人少阴素亏，故温邪易乱其神明。观冬不藏精，春必病温，是其明验也。治法当急下以存阴，若待津涸阴亡，几无济矣。于是以大剧硝黄下十余次。彼延二医合诊，亦主此法，后舌始转音，热象始作，继得养阴化热收功。使非辨别精细，以中风之法治之，不几误耶！
金姓六月间患温，初病时早起食面蛋，午食荤腻，午即舌白神昏，谵妄胸闷，头胀脉伏，面色垢暗，势极危笃。予知其温邪极重，非速进攻下不可，投以双解数剂，服后毫不应手，其势更甚。予急令挑放，挑出羊毛无数，仍投双解，一服即得大解彻行，人事渐清。连进攻逐之品约十余剂，热象方减，后转疟证，以小柴养阴调理而安。志此以见温邪极重者，若不先为挑放，虽有对证之药，亦难取效也。七月伊母患痢，兼口干咽燥胸闷，以神砂丸荞麦面搓之，得毛如许，照温邪治痢，随手而起。
朱叟年逾七旬，素无疾苦，乙卯四月中旬，午后方食糕点，忽然烦躁壮热，人事迷乱，热颇危殆，延余诊视。余验其舌色干黑、脉象洪大、烦渴谵语，知温邪骤发，兼夹痰滞，壅遏极重之候，拟双解救之。连投三剂，热象少减，但舌黑而润，人事昏沉如故，更加呃逆，六脉无力，此阴竭之象，双解不中与也。急以归气治之，一剂呃止神清，诸证悉退，后与和剂而愈。彼不守禁忌，甫愈三日即食糕肉无数，以致余邪复作，后以清解消滞之品始获成功。噫！前以凉下驱邪，后即以甘温扶正，转丸之技固不可与胶柱者同日语也。
金姓者，乡间人也。据云客岁秋间患温证，疟痢迭至，仲冬方愈，服过硝黄十有余两。今春间，午后忽腹大痛，恶寒，头疼，自利，脉沉，口渴，舌干，苔刺。旋邀里中医者治之，以脉沉、肢冷、痛泻为寒，用附子理中汤，病人因去岁病时悉领温热之象，梗概颇知若尽寒邪，岂有口渴苔刺等证，未敢服此药。又延二医，一系去岁之医，订清解散，一订温中散寒之法，皆未行。次日邀予诊视，面垢神烦，唇燥口渴，苔刺鼻煤，热利无度，寒热仍作，胸闷腹痛，幸得刮放，经络少松。余云：此系温邪极重之候，泻乃热邪自寻出路，脉伏腹痛乃邪困未宣，据此唇舌，确非寒象。病者疑旧病愈未久，焉得又招此邪。余曰：邪之中人，乘人之虚，如水之趋下，遇窦即留，何分远近，能保周身之元气，庶免贼邪之侵害，刻据证用药，仍当双解，稍迟阴竭则无救矣。旋投双解，泄泻反止，痛势大减，然唇舌如故，更加筋惕肉，余与前医知为病后真阴未复，大有阴竭之象，难于纯用攻下，酌以生鳖甲、生地、沙参各两许煎浓汁以煨前药，叠投三剂，病势大减。忽然呛咳不休，吐痰沫数盂，知肺为燥伤，遂用清金保肺化邪一法，不出十日痊愈。
己未冬，天气甚暖，宛如春日，盖阳气不主收藏而反发泄。是时彭姓阖室病温，轻者数人，重者亦数人，俱已向愈，最后一妇人甚笃。初起时不甚大热，微微咳嗽，脉象沉数，面色微赤，咽干口苦，舌净无苔，舌赤如绛。彼延许生诊视，许生以神解清化之药与之，越三日壮热大作而舌终无苔，神情躁乱，口渴心烦。余诊之曰：此温邪伏在营分，由里以达于外也。譬之隐伏之火，得搜扬而烈焰焚空，不可止遏。但此妇禀质素弱，阴分极亏，阴亏则不能化邪，以致邪势延漫三焦，若不下，邪无出路，若下，又恐阴液随竭，勉用复苏饮加军末八分，一剂而得解数次。二日添舌短神昏，鼻煤谵妄等象，余曰：此袅焰猖狂，阴液干枯不可救矣。其子再三谆请，余想《内经》曰：诸寒之而热者取之阴，所谓求其属也。王太仆云：寒之不寒，责其无水。仿费建中治痘用浊阴，意合张景岳玉泉散方，用金汁一碗，井水两杯，生石膏二两研和服下，而人事渐清，谵妄亦止，舌不绛而心不烦，热亦渐退，惟咳更甚。余曰：此温邪余热从营阴出于卫阳，由血分达于气分，热在上焦肺部，温邪渐达皮毛，后必发疴、发痒，清金保肺可愈矣。令许生以清燥救肺汤与服，继以梨汁熬膏，调治而愈。
乙卯夏，有耿姓客寓某行，患寒热身痛等证，一医用清散之药，越三日热象颇加，人事昏迷，身痛不能转侧。行东延医诊视，医云脉象数大，舌苔黄厚，作热邪伤阴，治以滋化之法，病势更重，时已六日矣。邀余诊之。余验舌色深黄，脉象数大，面垢神昏，壮热，至夜更盛，胸高气促，种种危证，皆温邪深伏三焦，未经溃达，时已六日，病势益剧，阴分先伤，虽连得养阴之药，奈温邪不溃，若不早下以存阴，必致舌黑苔刺，谵妄等变。但病者系异乡孤客，非一人可以担当，必得一二道中同为斟酌，方能用药。伊即延一医诊视，亦主此法，用增损双解散，硝黄四五钱，连服二剂，下败粪十余次，病势颇减，改用养阴，壮热如故。与双解数剂，苔色已退，脉和热轻。越二日呃逆甚剧，舌苔白，舌本淡，与同视之医合商，医曰：邪势未尽，下之可乎？余曰：邪固未尽，但正虚呃逆不可下也，宜归气饮消息之。服后呃止，又二日呃复作更盛于前，皆以为邪未尽之故，正虚不能再下，酌用和法，服二帖呃全不止。余诊时旁坐久听，呃声由肋而起，此必兼气郁，因订代赭旋覆汤合归气减丁香，一服即安。可见温邪盛时宜凉下，衰时有兼证自当从兼治，不可拘于一格也。
文学某翁素知医，四十二岁始得一子，甫一周。于嘉庆丁巳七月间患温，某自与前葛枳桔等药服之不效，次日又服清化之剂，至三更喘逆非常，就诊于余。余见苔黄带黑，喘如曳锯，因与麻杏石膏合加味太极法治之。药未煎就，舌黑如炭，芒刺如锉，喘逆尤甚，举家号哭，以为必毙矣。所幸者犹可灌药，至次日午刻，忽解一次，余大喜曰：生机在此。又与加味太极丸二粒，始终服增损、双解一法，至十六日始得喘平热退而愈。共约服硝黄二两有余，下粪一百余次，愈下愈多，颇可惊讶。其祖母年逾八十，向余泣拜曰：非翁见之真、守之定，小孙何能再生。余急扶而谢之。志此以见温邪始终当下，有如此者。
