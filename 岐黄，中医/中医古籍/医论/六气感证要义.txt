
序  ***************************
泰西之学，苦思力索，不极其元不止，每一艺出，令人駴绝。独中国医经，以阴阳五行之理，合之人身，确乎不易。而西医偏不之信，遗气化而究形质，夫大挠作甲子，于何始，于何终，近乎妄矣。而正月几日得辛，则农家亦知其不爽也。任吾剖视，莫鸡豚若，而其化饮食之火何在，未有能指者也。以此理语西医，西医未必强辩。况西人之智慧，何逊华人？居中土，治中学，后必有通中医。而元之又元，上启黄帝九籥者，吾华人当有以赞之，不当先自贬以误之。嗟乎。医学至今日，诚无解于西人之垢矣，针法之真传已失，即《素问》《灵枢》《本草经》《伤寒论》《金匮要略》等于四书五经，而读之者牛毛，解之者麟角。其有著述行世，而或文辞朗鬯，中多纰缪，或稗败剽窃，复为大言。以此斯人，人不能辨，更有偏于温热，偏于寒凉，后人奉之为师承者，此医学所以日敝，而疵疠夭札之无术以救也。大抵论病可以辞饰，而方解不能虚构，方解之切究其所以然，无毫发疏舛者，方书中不多见。国朝大医，无过叶天士、徐洄溪、尤在泾三家。而叶注《本事方》，多羼以入某经某经无当之言；徐辑《伤寒类方》《兰台轨范》，有碎锦而无全璧；尤注《伤寒论》《金匮要略》，于方解多简而浑。余欲补前人之关，撰为一书，而以衰龄事冗，因循不果，会孙倩程生仲来，问医业于余，恒以为请。余曰：奢愿恐不可偿矣。虽然，闻一知几，视人之悟若何耳，多言何为。爰举六气感证，与古方之切合者，竭数月之功，辑为要义一编以授之。且曰：区区此数，不足为检方治病之用，毋示外人，供覆瓿也。生曰：集中注拙似者百馀十条，悉注家屐齿所未经，发余蕴，订躗言，不特津逮来者，抑且有功前哲，即西医见之，亦必谓中国格致之别有机悟也，盖付之剞氏以公同好乎。余曰：诺哉。
光绪戊戌正月鹿起山人周岩自书于越城穆联巷寓斋时年六十有七

凡例  ***************************
医不明伤寒，不可以治百病。以百病不离乎六经，而六经之证，惟伤寒传变出入，最易混淆，最宜详审，能洞彻于伤寒，尚有何证之不易知。然南阳《伤寒论》，渊微精奥，必得将全书熟读深求，方有悟入，遇病不至迷惑。若撮其大略，聊备一类，不徒赘如悬瘤，抑且误人祈向。故本集不列伤寒一门，欲学者以全书究伤寒，诚重之也。
外感之证，不出风寒暑湿燥火六气。曰伤寒者，对杂证而言之。若对内伤而言，则伤寒亦同为外感。伤寒之方，多可施于六气，六气之病，亦可统于伤寒。（《难经》伤寒有五。）是故欲明伤寒，当先详六气。六气者，伤寒之先河也。
伤寒一经诀治，变状遂多，且有合病并病与两感诸下同之证。外感虽一至如是，然病随药变，感以时增，或爽有内伤，或勾起风疾，无始终不易之情，无一法可该之理。本集但为学者喤引，故止就六气之初感者辨论之。余则概不暇及。
六气而止感一气，则有一气之病，为风，为寒，为暑，为湿，为燥，为火。复以两气，则有两气之病，为风温，为风湿，为湿温，此即以六气之名为病名者。其他虽感六气，而别有病名，不纯属外感，如痉，如痹，如疸，如痿躄，如霍乱，如痎疟，如咳嗽泻痢之类。若一律编入，反致六气之本病亦滋眩惑，则非愚著是集之意矣。兹故从略。
中风中寒，中字非病因，而称名特重，故别列之。不以隶风寒两门，庶学者知其为大证而谤之于心也。
暑火二气之病最伙，然后世称名取杂，其中不过稍分微甚，或竟名异而实不异。本集于外感伏气之温热病，详列暑火两门外。其寒疫冬温，与燥热湿热之疫疠，但热无寒之温疟，病因各异，并附见于暑火湿温三门。学者但就此数证，潜心参究，渠矱已具，隅反不难。故如温毒温疫时行大头诸名目，概弃之以省枝节，非挂漏也。
凡集中义理，有愚所创护，用以质海内名贤者，皆末注拙似二字。若无关切要，虽拙似不注。
凡说解出自前贤者，医所共知，概不加注。其或于文内提明某氏云者，以义有所击，势不得略也。
凡集中有叙入《黄帝内经》《神农本经》《名医别录》《伤寒论》《金匮要略》，及前人医集等语，而不曰某书云者，亦以医家习见，且冀免于繁芜，绝非有臆造也。
药名不用本字，而以他字代者，或取省笔，或取易识，相衍已久，今亦从欲，不复改正。


风  ——————————————————————————————————————————————————————————————————————————————————————————

集说  ***************************
本集不列伤寒一门，已详凡例。此所谓风，专主伤风之风甚于寒者。风所来之方不同，亦随时令为寒温。惟经云：邪之所凑，其气必虚。又云：风从外入，令人振寒。即使但感于风，亦必腠理开而洒然寒，其兼挟寒者无论矣。考古以辛温发散为治，理自莫易。若已传阳明化热，与所感为温热之风，则不在此例。拙拟
《伤寒论》之中风，犹今之谓伤风，不过有轻重之分。故桂枝汤于四时伤风，亦有宜者。昔贤固言之矣，然必汗自出而脉浮弱，始为切合。
伤风又称感冒，凡偶感风寒，头痛发热，咳嗽涕出即是。《内经》云：至下之地，春菊常在，故东南卑湿之区，伤风最多。徐洄溪有《伤风难治论》，尤在泾则引《内经》劳风法在肺下一段，以证伤风不解便成劳之谚，足见伤风难治，自古已然。
恶风固必恶寒，惟伤风之恶风恶寒只在皮肤之表，非若伤寒之恶寒，近烈火而不减，恶风处密室而亦畏也。伤风伤寒，同为太阳表证，（太阳证必头痛不痛非是。）伤寒治之得宜，六七日间可愈，伤风而误治，为害亦甚钜，直作平等观可矣。
伤寒偏死下虚人，是固然矣。伤风而下虚，亦每有数日而毙者。误入麻黄汤，即与伤寒戴阳证相似，前人医案具在，可取而按也。
有一种似伤风而实非伤风，乃下元久亏，肾水氾滥以为痰，浮阳冲激而成嗽也。

方解  ***************************
●桂枝汤　治风伤太阳，脉浮缓，头痛发热，啬啬恶寒，淅淅恶风，汗自出。
桂枝（三两）　芍药（三两）　甘草（二两，炙）　生姜（三两）　大枣（十二枚，擘）
上五味㕮咀，以水七升，微火煮取三升，去滓，适寒温服。服已，须臾，饮热稀粥，以助药力，温覆令一时许，遍身漐漐微似有汗者佳，不可令如水流漓，病必不除。禁生冷黏滑肉面五辛酒酪及臭恶等物。
用桂枝发散邪气，即以芍药摄养津气，炙甘草合桂枝之辛，足以攘外。合芍药之酸，足以安内。生姜、大枣，甘辛相合，补益营卫，亦所以助正气去邪气也。饮热稀粥，与温覆取微汗，切不可忽。
桂枝汤之驱风，能辨脉证，识《本草》，得仲景法者，用之无不神妙，粗工畏而避之。今日几成广陵散矣，学者何可不于此问津。
●九味羌活汤　治四时感冒发散之通剂。
羌活　防风　川芎　生芷　细辛　苍术　黄芩　甘草　生地（此方分两当因病之轻重加减，故不为一定之数）
上加生姜三片，葱白三茎，水煎服。
张元素立此方以代麻黄诸汤，统治四时感冒不正之气，后人多韪之。陶节庵谓有表证，不分有汗无汗，皆可用，并有加减法。按方内除生地、黄芩，俱辛温发散之药，虽各经咸到，而于风寒湿之在太阳，必须汗解者，用之最得。方有风药无热药，今取以为治伤风之剂。拙拟
方无深义，惟黄芩为少阳药，而于太阳亦多有用者。人身上升之气，由少阳而出，风寒郁之，即成壮火。退壮火，自须佐以黄芩，然非板法，遇毗阴之体，审无热象，即可不加。至生地系纯阴血药，颇掣发散之肘。徐洄溪云：不若易当归为佳。当归，治风寒自胜，于挟湿挟热者，亦非所宜。拙拟
●参苏饮　治感冒风寒，头痛发热，憎寒咳嗽，涕唾稠黏，胸膈满闷，脉弱无汗。
人参　苏叶　乾葛　前胡　橘红　枳壳　茯苓　半夏（各八两）　桔梗　木香　甘草（各五两）　生姜（五片）　大枣（一枚）
上十三味，水煎，热服取汗。
风寒由皮毛而入，发热憎寒，头痛咳嗽，遂相因而至。苏葛前胡，所以解肌，涕唾稠黏，胸膈满闷。由饮盛而气逆，二陈所以化饮，更为宽中开肺以策应之，则有枳壳、桔梗，益气强志，调营卫以整顿之，则有人参、木香、姜、枣。如是而御侮之术周，脉自强，汗自出矣。拙拟
人参能固表止汗，何以无汗反用之。此则可与仲景桂枝汤，并参其理焉。桂枝汤名为表剂，而药非表药，桂枝、白芍，且足以闭汗。饮粥温覆，遂能微汗而愈者，盖病本恶风自汗，自汗则卫气外泄，不与营和。若更发其汗，风必炽而不熄，欲风之熄，非化自汗而微汗不可。桂枝汤，所以调营卫而驱风，而芍药一味，又能摄外泄之卫气，转而就营，营卫何能不谐。自汗之邪，何能不去，而正复之汗，何能不生。人参亦非发汗之药，故仲景发汗方中，绝不一用。然脉沉迟则用之，脉不出则用之。桂枝汤证为自汗，故施以桂芍，此证为无汗，故宜于苏葛，因脉弱而测知其中虚，汗为心液，人参补心液而生脉，非加人参，则汗亦不出。此用止汗之药以发汗，与桂枝汤隐有同揆。然而桂枝汤，尤微妙不可思议矣。拙拟
以上三方，皆《内经》所谓风司于地，清反胜之。治以酸温，佐以苦甘，以辛平之者。柯韵伯以桂枝汤证，为中鼓动之阳风，吴鞠通駮之甚是。然以辛温为治风之变法，不知辛温与辛凉，皆本《内经》，用各有当。汪訒庵又误以桂枝汤为辛凉，皆由不晓《内经》邪气反胜之义。（说详后燥门。）盖感风而恶寒者，挟太阳寒水之气而来，所谓清反胜之也。（金为次寒，而肺与膀胱皆主身之外，卫病每相因，故清胜亦即寒胜。）偏主寒凉家，盍即《内经》与古方之去取，反覆思之。拙拟


中风  ——————————————————————————————————————————————————————————————————————————————————————————

集说  ***************************
风之伤人，其病各异，其名不同，而要以伤风、中风二者最为安危所繫。伤风轻而势缓，误治则为害亦钜。中风重而势急，治得其宜则转机亦易，此仲景所以分列于《伤寒论》《金匮》两书也。拙拟
中风何以得之？盖风自虚乡来为虚风，亦谓虚邪风，适与人身之虚，两虚相感，于是中络、中经、中腑、中脏，而有猝暴之疾。若风非虚邪，人非甚虚，但为伤风而已。
阴虚、阳虚之内风，亦为虚风，与自虚乡来之虚风不同，宜分辨。
虚风之来，每挟身中素有之邪，或火或气或痰，相因为患。河间主火，东垣主气，丹溪主痰，皆不免于偏。然合而观之，则于中风一证，思过半矣。
《金匮》风之为病二段，语语金针，必宜熟玩。河间谓中腑多著四肢，中脏多滞九窍。即于理有未足，喻西昌之论中风可按也。
喻氏谓侯氏黑散，于驱风之中，兼填空窍。俞东扶讥其好奇，而喻氏实从《内经》《金匮》，细意探讨，发出精义，不足为喻氏病也。
喻氏论偏枯猝倒，皆由阳气虚馁所致，亦从《内经》《金匮》，反覆阐明。有功医学，且非偏重温补，而置祛风清火消痰宣窍诸法于不讲，其书具在，非愚之阿所好也。
北人多属寒，南人多属火，此徐洄溪之言，著一多字甚妙。前人南医好用阳药者，不可胜举。刘河间北医，而以善用清凉名家，可见北人非无属火，南人非无属寒，预存成见，偏重一面者，不可与言至道。拙拟
《金匮》侯氏黑散风引汤两方，非学识超卓，未可轻用。然其方一治寒，一治热，屹然对峙，实为后世偏热偏寒之医治中风者，下一针砭。拙拟
《资生经》云：中风由心腹中先有大热而后作，后人验之良信。窃谓此亦类中，非真中。乃若多欲劳损之人，一旦真阳发越，亦有心腹中有大热者，急与回阳大剂，间有得生。与类中之热，相似而实不同，粗工不知细辨，往往致误。拙拟
张石顽云：中风猝倒，必手足搐引，喉间痰涎壅盛，甚则声如拽锯，斯为中风之真候。
南方多类中，宜用河间地黄饮子者颇多，不因外感，不阑入。
徐洄溪云：凡古圣定病之名，必指其实，名曰中风，其为属风可知。既为风病，则治病之方，必以治风为本。故唐以前之方，皆多用风药，而因证增减。盖以风入经络，则内风与外风相煽，以致痰火一时涌逆，惟宜先驱其风，继清痰火，然后调其气血，则经络可以渐通。按此为治中风扼要之论，学者所当切记，至于此证，部分易淆，出入至大，非取前贤名论佳案与良方，悉心研究，得其三昧，不能于临证制剂，确有裁断。本集只略示门径，非所以备治法也。

方解  ***************************
●千金小续命汤　治卒中风欲死，身体缓急，口目不正，舌强不能言，奄奄忽忽，神情闷乱，诸风服之皆验。
麻黄　防己　人参　黄芩　桂心　芍药　甘草　川芎　杏仁（各一两）　防风（一两半）　附子（一枚）　生姜（五两）
上十二味㕮咀，以水一斗二升，先煮麻黄三沸，去沫，内诸药，煮取三升，分三服。不瘥，更合三四随剂。人风轻重虚实，脚弱服之亦瘥。恍惚者，加茯神、远志。骨节疼烦有热者，去附子倍芍药。《外台》加白术一两，石膏、当归各二两，无防己。
风之伤人者，皆带严寒肃杀之气而来。中风有似伤寒，而甚于伤寒。以本元早亏，邪风直犯无禁，又与内壅之痰涎，表里纠结，其势甚剧。故加人参于麻黄、桂枝两方中，以发越在表之邪。以附子直入少阴，搜逐在里之邪，戡定祸乱，其要在此。余如川芎、黄芩、防风、防己，不过为麻黄之佐使，以祛标热，转气机耳。
徐洄溪谓千金小续命汤，为中风之主方，因证加减，变化由人。而总不能舍此以立法，按此方，治有六经之形证，他书附有易老加减法。然总须审辨虚实寒热，宜与不宜，斟酌加减，未可以原方漫试也。
●三生饮　治中风猝倒，痰气上壅，昏不知人，并口眼喎斜，半身不遂。
生南星（一两）　生川乌（去皮）　生附子（去皮，各五钱）　木香（五钱）
每服一两，加人参一两煎。
风为阳邪，风中无寒，不甚伤人，惟风中挟寒，害始剧矣。寒轻而在表者，宜发汗以逐邪，寒重而入里者，非温中补虚，终不可救。南星、乌附，大辛大热，而又不炮不制，则其刚锐之气，足以摧坚陷阵，又恐骤入而邪或拒，佐木香以导之。正虚而倒戈可虑，益人参以驾之，斯寒去而阳回，阳回而风熄。今之畏事者，用乌附数分，必制熟而后改用，又以芩、连监制之。安能换回如此危证哉。
●祛风至宝膏　治诸风热。
防风（二两）　白术（一两半）　芍药（二两半）　芒硝（五钱）　石膏（一两）　滑石（三两）　当归（二两半）　黄芩（一两）　甘草（二两）　大黄（五钱）　连翘（五钱）　川芎（三两半）　麻黄（五钱）　天麻（一两）　山栀子（五钱）　荆芥（五钱）　黄柏（五钱）　桔梗（一两）　薄荷（五钱）　熟地黄（一两）　羌活（一两）　人参（一两）　全蝎（五钱）　细辛（五钱）　黄连（五钱）　独活（一两）
上为细末，炼蜜丸弹子大，每服一丸，细嚼，茶酒任下，临卧服。
此即防风通圣散，加以熟地黄益血，人参益气，黄柏、黄连除热，羌活、独活、天麻、全蝎、细辛去风。按通圣散可治多病，本河间斟量之妙，此更致广大而尽精微，洵如喻氏所谓中风门中，不可移易之专方也。
陈修园、陆九芝，皆极重此方。修园与风引汤互服，九芝适与其体相宜，皆不可为训，不知至实膏主风热，三生饮主风寒，两方正相反照，用昏有当能以意为爱憎。又张石顽以三生饮为中风破的之方，与续命汤为犄角。愚则谓三生治脏，续命治经治络，至宝治经治府，三生热而至宝寒，续命则寒热兼有。录此三方，中风大意已见。拙拟
本集分部极严，此风有寒热，而隶于一门者，以病名中风，虽有寒热，一风字概之。不能隐纲而扬目，非自乱其例也。余类此者仿此。


寒  ——————————————————————————————————————————————————————————————————————————————————————————

集说  ***************************
此所谓寒，专主伤风之寒甚于风者。伤风本一证，而区为两门，犹仲景于伤寒而分标中风伤寒两名也。徐洄溪云：恶风未有不恶寒者。邹润安云：寒非风，何以能及人之身，风非寒，何以能中人之卫，风与寒一而二二而一者也。观此两说，可知寒之不离乎风，别有中寒门列下，故以此为伤风之寒云。拙拟
伤寒非不兼风，以寒重而名伤寒，伤风非不兼寒，以风重而名伤风，二病正相对待。桂枝可疗伤寒之风，麻黄即可疗伤风之寒，虽伤风之寒，不如伤寒之重，而寒甚于风则有之。其寒同，则其宜麻黄亦同，所虑病轻药重，转蒙其害耳。愚每以麻黄汤加减，麻黄用二三分辄效，古方固不在墨守也。拙拟
伤风咳嗽，若邪伏肺系者，竟非麻黄不解。喻氏云：风寒外束，宜华盖散。但华盖散内有桑皮，仲景谓风寒勿取，（《金匮》王不留行散方。）诚能引邪深入，永无愈期，喻氏殆未察耳。拙拟
用桂枝而不能驱风，用麻黄而反以增热，甚至变不可言，岂仲景之过欤？果能研求而得其妙理，更无古方足以困我，故为学者导先路，必当以此二方冠首。
春夏秋三时，天有非时暑寒感冒之者，谓之寒疫，实非疫也。其证头痛发热，恶寒无汗，治宜辛温解表，与伤寒略同。

方解  ***************************
●麻黄汤　治寒伤太阳，脉浮紧，头身腰骨节俱痛，发热无汗，恶风而喘。
麻黄（三两，去节）　桂枝（二两）　甘草（一两，炙）　杏仁（七十个，去皮尖）
上四味，以水九升，先煮麻黄减二升，去上沫，内诸药，煮取二升半，去滓，温服八合，覆取微似汗，不须饮粥，余如桂枝法将息。
足太阳之脉，上际巅顶而下达腰足。而寒之为气，足以外闭卫阳而内郁营血。故其为病，有头痛发热腰痛骨节痛，恶风无汗而喘之证。然惟骨痛脉紧无汗，为麻黄的证，其馀则太阳中风亦得有之。学者不以骨痛脉紧无汗为据，而但拘头痛发热等证，必致发非所当发矣。人之伤于寒也，阳气郁而成热，皮肤闭而成实。麻黄轻以去实，辛以散寒，温以行阳。杏仁佐麻黄，达肺气，泄皮毛，止喘急，王好古谓其治卫实是也。然泄而不收，升而不降，桂枝甘草，虽曰佐之，实以监之耳。
叶天士云：太阳伤寒，治之未有无汗而愈者。余见南濠蒋姓女，年可二十，病在第九日，六脉浮紧有力，起自头痛，太阳无疑。但经水适来，狂言不止。余曰：此名热入血室，前医不发汗之故，如已发汗，过第七日愈矣。今亦无妨，服余药数剂，交过二十一日必愈，后果然。然愈则愈矣，此女精神大损，元气大亏，不用麻黄一盏，误人若此。观此，则南方非绝无麻黄证可知，云一盏，则不在多用又可知矣。
桂麻二汤，仲景于可与不可与，辨之至精，诲之至详。又两方皆有监制，皆令微汗，其慎重何如，学者念诸。
●三拗汤　治寒邪伤肺，咳嗽喘急。
麻黄（不去节）　杏仁（不去皮尖）　甘草（生）
上各等分，水煎服，麻黄留节，发中有收，杏仁留尖，取其发，留皮取其涩，甘草生用，补中有散也。
此以麻黄汤去桂枝，而三味与仲景法相拗，故名。表如不实，只须解散肺中寒邪，变峻剂为平剂，思亦巧矣。太阳主一身之外卫，而皮毛为肺之合，故二经之病，往往互见，勿执此为肺家专药也。拙拟
●再造散　治寒伤太阳，头痛项强，发热恶寒，汗之而汗不出，阳虚故也，此散主之。
人参　黄耆　桂枝　甘草　附子（炮）　细辛　羌活　防风　川芎　生姜（煨）　大枣（擘）
加炒芍药一撮，煎，夏加黄芩、石膏。
汗后表已不实，不必再泄其表，无汗由于阳虚，不宜第逐其邪。用参耆甘枣，补中益气，而转以姜辛附子散寒，羌活、防风驱风，又桂枝和营卫，川芎通阴阳，故能阳胜而汗作，汗作而病已，加芍药者，发中有收，又约阳药使入里也。夏加黄芩、石膏，则《活人书》用麻黄汤之法。拙拟
陶节庵名此为无阳证，因医多误治，遂立此方，法亦本于前人。录之以为用羌防等药，汗之而不汗，不知其为阳虚，更以麻黄继之者进一解。拙拟


中寒  ——————————————————————————————————————————————————————————————————————————————————————————

集说  ***************************
中寒与伤寒，犹中风与伤风，有轻重缓急之分。魏玉璜谓中寒者，直中三阴。喻氏以外寒直入少阴肾脏为中寒。愚按直中寒邪，手足必厥逆。《伤寒论》太阴无厥逆。魏说未允，喻氏专属之少阴，则其义有可思者。厥阴篇专详厥逆，是厥逆为肝病矣。而通脉四逆汤，治手足厥逆，脉微欲绝。吴茱萸汤，治手足厥冷，烦躁欲死。则皆以为少阴病。其故何也？盖少阴水脏，在天为寒，在地为水，故寒至而肾即应之。肾病者肝亦病，肝病故厥逆，以乙癸同源，母子同气也。是故治中寒之道，当审阴阳，权标本，有宜治肝，有不宜治肝。拙拟
厥病甚多，厥名不一，不特三阴有厥，即三阳亦有厥。然《伤寒论》之厥，与灵素之言诸厥，有同有异。中寒之厥，即《伤寒论》之寒厥。中寒而厥者，病发之势暑，寒为阴邪，少阴内寓君火，中之为逆，故发之暴，且连肝而手足逆冷。太阴湿土，纯阴之脏，中之为顺，但能腹痛下利而已。故寒邪直中之卒病，肝肾有之，太阴所必无也。拙拟
少阴中寒而厥，必兼厥阴，而药之治肾治肝，则有专属。按吴茱萸一物，后人以为肝药，仲景亦非不谓肝药。少阴病多阴盛格阳，阳格则以回阳为要，惟姜、附克任。厥阴病多阴盛郁阳，阳郁则以伸阳为急，非吴茱萸莫属，二者之不侔如是，用吴茱萸而曰少阴病者，以厥阴之为兼证也。拙拟
治少阴病之吴茱萸，固肝药，治乾呕吐涎沫头痛之隶于厥阴，则更为肝药，乃又以治阳明之食谷欲呕，则又为胃药欤？夫吴茱萸之用，为疏土以伸木，施力在土，愈病在肝，故阳明厥阴两经，皆得奏绩。然则吴茱萸为肝药，为胃药，何少阴病而亦以胃药治欤？不知中寒者少阴，相率而为病者，为肝与胃，经之论寒厥也。曰：前阴者，宗筋之所聚，太阴阳明之所合。观于此，而少阴病有肝胃之兼证，与仲景以治胃病治肝病之吴茱萸，并治少阴，皆可以无惑。拙拟
吴茱萸为肝胃之药，故治阳明则标阳明，治厥阴则隶厥阴，治厥阴而为少阴兼证者，则标少阴，不标厥阴，然则少阴之可据者何在？吐利手足逆冷，与烦躁欲死，皆不得便谓之少阴，惟吐利手足逆冷，寒象已大著矣。且无表邪，无火劫，何所激而烦躁欲死。其所以烦躁欲死者，肾中真阳，寒邪直入而逼之。受之不甘，拒之不可，舍少阴无此象也。仲景标病名之不苟也如是。拙拟
少阴病至吐利手足逆冷，烦躁欲死，不可谓非寒邪直中，而吴茱萸汤之治，与四逆汤绝异，其故何欤？按四逆汤证，绝无烦躁，治不四逆而烦躁，则为茯苓四逆汤。茯苓是伐肾邪之物，乃为烦躁而设，如非阴阳相争，何事伐肾以降逆，非肾尚有权，何敢再伐其肾。今烦躁欲死，则争尤甚。争尤甚，则当先平其争。然彼为太阳病汗下之后，此为少阴病吐利而兼手足逆冷，腑与脏，虚与实，皆甚相悬，又乌可以茯苓平争，然则治之奈何？昼日烦躁，夜而安静者，主以姜附，有烦无躁者，主以胆汁，以姜附同躁固当，以胆汁治烦，则此不止一烦，且有下利无干呕。（吐为阴，呕为阳，吐属虚，呕属实。）胆汁下咽，溃散可立而待，其馀伤寒诸烦躁，更非其比，然则此证之空要可知矣。邪若不上攻，则虽烦躁，不至吐利逆冷。邪上攻，而不因吐利大虚，则不至烦躁欲死。是故治烦躁，当先治吐利，治吐利，当先治上攻之邪。吴茱萸、生姜，所以平中之邪，人参、大枣，所以安中之正。中既治，而阴阳之上下纷扰者，亦将罔有所据。而就我范围，此扶危定倾之第一策，与白通加胆汁救垂绝之命者，先后为对照，岂可以四逆例哉。拙拟
喻氏谓脉微者阳之微，脉细者阳之细。中寒之脉，必不至细，此即脉微欲绝，脉细欲绝之别，而其中之微旨，则不可以不究焉。厥逆篇列六方，而用当归者四，皆以治厥。吴茱萸汤治手足逆冷，而独无当归，宁能无故？凡烦躁无细脉，此不言脉，脉必不细，脉不细，则病不在血而在气，可无藉于当归，然则肝藏血，吴茱萸入肝，顾不入血耶，当归辛中有甘，治血之寒而不足，少阴病烦躁欲死，非血之本寒也，特外寒之搏血耳。吴茱萸大热性烈，能入肝逐搏血之寒而伸其阳。盖纯乎以气致力于血焉，病发于肾而流及于肝，药则治在肝而效见于肾。其思之精，法之巧为何如，且病非脉细血不足，吴茱萸亦不以温肝藏之血，不谓之少阴病而谁谓。信乎。仲景方之毫发无遗憾也。拙拟
吴茱萸为肝药，厥阴为肝病，而四逆汤治厥，转无吴茱萸者曷故？盖四逆汤，是纯乎阳微之证，阳一复而肝病自愈。若吴茱萸汤之治，则不徒阳微之谓已。拙拟
当归四逆汤证，是寒邪不止厄肾，而肝罹其殃，只通经温血，手足自和。此真厥阴病，而于少阴无与者，自非中寒卒病之比。故脉微脉细，必当审谛。拙拟
万密斋治一妇，病由冒雪远行而得，万谓昏睡不醒者，寒中少阴肾也。头苦痛，手足冷，身僵直，喉中痰响者，寒中厥阴肝也。与以十全大补汤，去地芍，加细辛、半夏、乾姜，三剂而愈，其不用吴茱萸汤四逆汤何也？病非吐利自汗，里寒外热，且不烦躁，于吴茱萸四逆何与？而劳役虚甚，邪斯凑之。肝肾之气，即挟寒邪逆上变生诸证，不宜专治其下，施以温经散寒补虚降痰诸法，正与病合，何能不效？夫雨气通于肾，又有但欲寐之的据，律以仲景法，亦少阴病耳，然而如万氏者，亦无愧良医矣。拙拟
喻氏论中寒，但主少阴，但主脉微，洵有卓识。惟其疑厥阴之无卒病，而阴病论中，不敢及厥阴一语。甚至于论类仲景各案，将吴茱萸汤一法，亦为汰去，不知吴茱萸汤之治。仲景明云少阴，亦非脉细，其危候与四逆诸汤正同，安得非卒。夫直中云者，不由他经传变，不因优游渐渍，直中即是卒中。若必待仲景指出，则治霍乱之脉微欲绝，用四逆汤，并不云杂病，亦得谓霍乱非卒病乎？此实喻氏千虑之一失，愚故于吴茱萸之为厥阴药，吴茱萸汤之治厥阴而实为少阴病。于少阴病用吴茱萸汤之所以然，并引万氏治案一则，具详其说于前，以补喻氏之关云。拙拟
喻氏以肾藏真阳，为生身立命之根，所著《阴病论》，词旨之雄奇，义理之精审，古所未有，实足为偏重寒凉家，当头棒喝。顾谓仲景《卒病论》六卷亡佚，则是臆造之辞。观隋书经籍志自见，仲景论直中阴病，实即在《伤寒论》中。中寒而至脉微欲绝，厥逆无脉，烦躁欲死，何一非卒遽阽危之象，尚有何方不备？喻氏所立诸方，亦何尝不在其中。愚故仍就仲景方反覆研求，得其微旨，为学者隅反之助焉。拙拟
《灵枢》：足厥阴气绝则唇青。《金匮》：唇口青身冷，为入脏即死。夫气绝即气不至之谓，未必真绝。唇口青身冷为入脏，则唇口青而身不冷，为将入脏而未入脏，故唇口青之证，亦间有生者。如马元仪治陆济臣中寒一案，不言身冷，其不冷可知且用桂附理中汤，夜间连进二剂，才得脉起汗收，然则进药稍缓，亦必身冷而毙矣。拙拟
张石顽云：中寒有卒然仆倒。如中风者，乃盛寒之气，猝犯少阴，遂厥逆无脉，口鼻气冷而无痰声，由其人真阳素虚，不胜阴寒厉气，虽盛暑亦有之。太阳卫身之背，阳明卫身之前，少阳卫身之两侧，而少阴在里在下。若非腠理疏豁，肺脾失职，寒邪虽厉，何能夺门而入？但其魁柄授人，则尤在肾脏真阳，式微不振，真阳一去，则万事瓦裂，此汲汲救阳，不遑他顾，所以为第一义也。拙拟
汪訒庵谓伤寒发热，中寒不发热，立言未免太浑，当云少阴中寒，有里寒外热者，阴盛格阳非真热也。拙拟

方解  ***************************
●四逆汤　少阴病脉沉者，急温之。宜此汤，按四逆汤，为少阴中寒之主方，而《伤寒论》治少阴病有两条，彼条非纯属中寒，故录此条。云脉沉，则非脉微无脉之比，而已当急温，可见是中寒杂病不言证者。尤在泾云：当从全书会通，不可拘于一文一字之间，苟无厥逆恶寒下利不渴等证，未必急与温之。极是。拙拟
甘草（二两，炙）　乾姜（一两半）　附子（一枚，生用去皮破八片）
上三味，以水三升，煮取一升二合，去滓，分温再服。强人可大附子一枚，乾姜三两。
●通脉四逆汤　治少阴病下利清穀，里寒外热，手足厥逆，脉微欲绝，身反不恶寒。其人面色赤，或腹痛，或乾呕，或咽痛，或利止脉不出。
甘草（二两，炙）　乾姜（三两强人四两）　附子（大者一枚，生用去皮，破八片）
上三味，以水三升，煮取一升二合，去滓，分温再服，其脉即出者愈。面色赤者，加葱九茎。腹中痛者，去葱加芍药二两。呕者，加生姜二两。咽痛者，去芍药加桔梗一两。利止脉不出者，去桔梗加人参二两。
●通脉四逆加猪胆汁汤　治霍乱病，吐已下断，汗出而厥，四肢拘急不解，脉微欲绝。按此方与证，虽载于霍乱病篇，而通脉四逆汤，本治少阴中寒，故彼此之证，无甚出入。且与白通汤之加胆汁又同，以加胆汁之义，必得两方并疏，故录入之。拙拟
通脉四逆汤原方，加猪胆汁半合，煎如前法，去滓，内猪胆汁温服，其脉即出。
●白通汤　治少阴病下利。
葱白（四茎）　乾姜（一两）　附子（一枚生用，去皮破八片）
上三味，以水三升，煮取一升，去滓，分温再服。
●白通加猪胆汁汤　治少阴下利脉微者，与白通汤。利不止，厥逆无脉，乾呕烦者，服此汤，脉暴出者死，微续者生。
白通汤原方，加猪胆汁一合，人尿五合，煎如前法，去滓，内胆汁人尿，和令相得，分温再服，无胆汁，亦可。
上五方，治少阴中寒，重在温下回阳，故姜附无不用，而乾姜与馀味，或多用，或少用，或用或不用，靡不有精思奥义，寓乎其中。学者苟默会于心，真可以触长无穷，今汇参而精研之，以补诸注家之不足焉。姜附之并用何也？诸证皆由肾脏阳虚，寒邪得以直中，附子补肾驱寒，诸无能匹，生用又能散外入之邪。其必辅以乾姜者，少阴寒甚，必上侮及脾，故用附子以斩将搴旗，犹当佐乾姜以储粮坚壁，附子气轻而乾姜以坚之，又相得而效并彰。通脉四逆之乾姜倍用何也？下利清穀，厥逆腹痛，其中之寒已甚矣，而外热面赤，乾呕咽痛，阳覆被逼而不返，非大缮中宫以招之。有望而却走耳，倍用乾姜，所谓土温则火敛也。其用葱白何也？面赤由阳越，阳越则情难骤抑，非有性味介乎阴阳，而与人身之阴阳，两不至违戾者，以导之掖之。则姜附从何施力，少阴下利用之。犹桃花汤之有石脂粳米，彼为固之。此为挽之。葱之为物，邹润安所谓于死阴中得一线生机，即可栽培扶植。回于黍谷者，其功能固独擅也。其不用何也？下利用葱，所以醒阴中之阳，若兼有汗出等证，则阳已外散，葱复助之。得无亡阳之虞，腹中痛亦去之者，腹痛为阴结，阴结则当以芍药之酸，攻而开之。不能以葱白之辛，挠而去之也。其用甘草何也？寒甚则虚，辛以温之，即当甘以补之。且辛与甘合，则有调剂之长，而阴乃化阳，其不用何也？少阴下利，于太阴无与，去甘草，则温下之势捷，至乾呕而烦，以胆汁导阳之不暇，岂宜以甘草再缓其隆？利止脉不出之用参何也？利既止，则营气不至下泄，得以鼓动其脉，乃犹不能出，则其故不由于寒，而由中焦不能受气化赤，非加补五脏通血脉之人参，曷能有济，其不用何也？甘草专补中，人参则补中而兼固表，固表于汗出正宜，何亦不用。《金匮》下利用通脉四逆汤兼有汗出证。盖以外热者，阳浮于表，呕烦者，气逆于上，用参则坚其外羁，阻其下归。于下利亦不宜者，人参为阴中之阳之药，能入阴生津，生津则益阴，益阴则分扶阳之力。而利将不止，按四逆汤若有参，则名四逆加人参汤。亦可见此数方之无参，柯韵伯疑方有脱落，盖未之深考。通脉四逆之加猪胆汁何也？按：霍乱用四逆汤有两条，未尝无汗出而厥，四肢拘急，皆不加猪胆汁，而此独加者，正以其吐已下断，而拘急不解耳。吐已下断，阳若可回矣。而厥如故，拘急如故，以白通加猪胆汁之例推之。必已服通脉四逆而不应，其所以不应者，阴火为之拒也。夫少阴当寒邪盛犯之时，其阴中伏火，不甘于澌灭，必跃然以动，动则拒阳药而不纳。是故肾气丸佐以丹皮，黑锡丹佐以楝实，三黄汤治手足拘急，则佐以黄芩，黄芩与胆汁皆少阳药也。夫胆藏于肝叶，互相为用，大抵火属之胆，风属之肝，阳升者，胆之用多，下泄者，肝之用多，加胆汁而不加丹楝，则以清胆，非以平肝，又较黄芩为异类有情。盖拘急而有风，则必掣痛，必瘛瘲，非阴争于下，阳浮于上，亦不汗出而厥，知其为火而非风者以此。然则白通加猪胆汁之治呕烦，可不待言而自明矣。拙拟
论甫脱稿，客有见者，嫌犹未鬯厥旨。然愚为明于医理者言也，必不护已，试更疏之。乾姜倍用之义，注家多忽之。不知利止脉不出用人参者，加减法也。倍用乾姜而即名之曰通脉，乾姜实通脉之所繫，其故安在，壅遏营气，令无所避，是谓脉，营出中焦，中焦既大为寒累，而利不止，营气下泄，脉何从出，温中不较温下为急乎？乾姜无他，所以逐累脉之寒而脉自通也。葱白所以通阳，自成无已后，多主是说，理非不是，而语实笼侗，或云入营通脉，或云入阳明止利，执是以誉葱白，而与姜附何异？或云通上焦之阳，下交于肾，或云入阴迎阳而复其脉，此较亲切矣。但谓通上焦之阳，而上越之阳，胡可再通，谓其复脉，而加葱之故，则因面赤，终不免于龃龉。或云通下焦之阴气以达于上焦，此语固好，而又以自利而渴之文扭合一处，遂成谬解。或云葱白但能通阳，必加胆汁，乃能入阴，则并通阳之故而昧之。凡此难以悉数。夫葱者，叶青而辛温，茎白而辛凉，叶空中而锐末，茎含汁而紧裹，惟含汁紧裹，性凉味辛，阴中有阳，阳中有阴，恰似少阴中寓有真阳，茎之上即空中而锐末。故其功能在上升而散，非下纳而敛。面赤是阴格阳，非阳格阴，阴既格之，必当使阴仍向之。葱白入阴升阴，俾不格而知向，阴向阳而阳自下返，面即不赤，然则白通汤证，无面赤，何为亦升其阴。夫阳在上宜降，阴在下宜升，今少阴下利一往不返，失地道上行之德，非用葱白入阴而升之。徒有驱寒之姜附何益？升之则与阳通，故以葱白冠首，而名之曰白通，通非通脉之谓也。胆汁用佐姜附，是为从治，王太仆云：甚大寒热，必能与违性者争雄，异气者相格，此训反佐之义至精。但太仆兼寒热而言，考之古方，寒热并用，以治证兼寒热者有之。若治大热之证，而用大热药为反佐者实未之见。愚盖仍即太仆之言思之，而得其故焉。曰争曰格，必敢于争敢于格。非有火何能若是，而甚大之热，其阴中之火，已与热为一家，阴惟失其所恃，大为热侮，那得有火敢与争格。治宜救阴，缓则生变，无反以热药竭阴之理，然则寒证而加胆汁，固所以清争格之火。愚前论为不虚矣，抑又思之。《别录》胆汁主伤寒热渴，而仲景用于少阴寒证，非明于阴阳消息之微者，不能有此卓识。然证不至告危，未肯轻加，以人尿灌之，亦宁无胆汁。盖以苦寒伤正，慎之至也。喻氏于开手用之，已失仲景心法。而张隐菴陈修园辈，转谓胆汁能起肾脏之精汁，上资心主之血，视以为通脉之要药。果尔，仲景何故用于最后，而必以乾姜人参先之。医不研求实理，务为穿凿，将任举一物，悉可牵合，误人有甚于此者乎？附子、甘草、人参三味，前论已无馀蕴，不续赘云。拙拟
●吴茱萸汤　治少阴病吐利，手足逆冷，烦躁欲死。
吴茱萸（一升，洗）　人参（三两）　生姜（六两）　大枣（十二枚）
上四味，以水七升，煮取二升，去滓，温服七合，日三服。
●当归四逆汤　治厥阴病手足厥寒，脉细欲绝。
当归　桂枝　芍药　细辛（各三两）　甘草　通草（各二两）　大枣（二十五枚）
上七味，以水八升，煮取三升，温服一升，日三服。
吴茱萸汤，已详前说。至当归四逆汤，非中寒杂病，何以亦录之。盖少阴中寒，非合加猪胆汁两方参之。则不知少阴病之出入，少阴有厥阴之兼证，非合厥阴本病之当归四逆一方参之。则不知有兼证无兼证之异，且吴茱萸当归，皆为厥阴之要药。熟玩两方，则于少阴病之宜与不宜，亦可知所去取矣。拙拟
阳极虚而中寒极重之病，则当专一温下，不得以血药旁挠之。万密斋所治之妇，盖非少阴真阳虚甚者。拙拟
脉微者阳虚，脉细者血虚。血虚而寒中之，则手足厥寒，非因中寒而后血虚，特加脉细欲绝耳。当归温血，故以为君。桂枝汤内四物协通草，皆取其温经散寒通脉，非以解表，细辛则因脉细欲绝，邪已及肾，用之以祛肾寒，犹少阴病之用肝药也。此非少阴中寒，故不用姜附，非太阳中寒，故不头痛发热，内有久寒，而加吴茱萸、生姜，亦以寒在肝不在肾也。拙拟


暑  ——————————————————————————————————————————————————————————————————————————————————————————

集说  ***************************
《说文》：暍，伤暑也。《伤寒论》：太阳中热者暍是也。故中热即中暍，中暍即中暑，暑热暍三字，并无二义。张洁古以动而得之为中热，静而得之为中暑。喻氏驳之云：道途中暍之人，岂可云静得。动静二字，止可分外感内伤，动而得之，是外感天日之暑热，静而得之，是避暑热而反受阴湿风露瓜果生冷之伤。观此可知暑无动静之分，而别有动得静得之所以然矣。
喻氏云：六气，春主厥阴风木，秋主阳明燥金，冬主太阳寒水，各行其政。惟春分后秋分前，少阴君火，太阴湿土，少阳相火，三气合行其事。天本热也，而益以日之暑，日本烈也，而载以地之湿，三气交动，时分时合。其分也，以风动于中，胜湿解蒸，不觉其若，其合也，天之热气下，地之湿气上，人在气交之中，受其炎蒸，无隙可避。多有体倦神昏，肌肤痱起，胸肩痤出，头面疖生者矣，甚则消渴痈疽吐泻疟痢，又无所不病矣。其不能澹泊滋味，屏逐声色者，且以湿热预伤金水二脏，为秋冬发病之根，故病之繁且苛者，莫如夏月为最。此种名论，医家病家，皆不可不知。至于暑湿名义，则暑自暑，湿自湿，不得谓暑为湿热合一之病，观仲景于中暍一证，分白虎加人参汤治热，一物瓜蒂汤治湿，不并为一方，意可知矣。
中暑固即中热，而与温热病之热，则有不同。《内经》：气虚身热，得之伤暑。凡暑脉必虚，故治暑必兼顾其虚，白虎汤若不加人参，则不可以治暑。或问有据乎？曰：有。白虎加人参汤，仲景屡用于伤寒，无人参之白虎汤，则不一施于中暍，犹不可知暑之所以为暑乎。拙拟
夏月人身之阳，以汗而外泄，人身之阴，以热而内耗，阴阳两有不足，过用甘温，易竭其阴，过用苦寒，易亡其阳。故仲景于暍病，但用一甘一寒，阴阳平治之剂，此治暑之正病也。拙拟
受暑而湿甚于热者，去湿即所以去暑，寒凉遏其阳气而病者，无汗亦须透表，吐利者，急宜和解，甚则加以温药，此治暑之兼病也。治病须先识病名，故缀此说以示区别。
夏月阴气在内，以阳气发散于外也。阴气非寒气，不得率用热药，若脾胃自伤寒凉，则不在此例。
仲景白虎加人参汤，喻氏谓是甘寒平治，后人得其旨而推广之，厥功伟矣。独其徒徐忠可，犹信东垣主苍术、白虎之说，悖师传而改圣方，不知中暍而渴。急宜解热生津，苍术、人参，一燥一润，显然违反，岂东垣知暑中有湿，而仲景反不知耶，亦谬甚矣。拙拟
病有得之一日，不发热而恶寒。注家或以为太阳传经之寒邪，或以为阳明自受之寒邪，愚谓是阳明自受之热邪耳，上云不恶寒者，以身热汗自出也。此云病有得之一日，不发热而恶寒者，阳明自受之一日，热郁于经，故不汗出，不发热。然不需时，即热发汗出，故一日恶寒将自罢，二日无不止矣。不曰寒将自罢，而曰恶寒将自罢，义自可见，即病有二字，亦非间文。盖谓汗出不恶寒者其常，汗不出而恶寒者，热病亦有之耳。且太阳中热之恶寒，亦岂有寒邪。彼汗出者，由热伤其卫，热之甚而气虚，虚气则恶寒，故治以白虎加人参汤。此不汗出者，由热郁于经，热方来而气阻，气阻则恶寒，故不待服药，汗即出而寒已。虽愚创论，然太阳阳明感受热邪，确有此两种不同之候，俱载于仲景书，在人之精心寻绎耳。拙拟
《内经》论火热淫胜之邪，必肺先受。金为土子，肺热则胃亦热，故肺胃之病，往往并见。其或肺甚胃微，胃甚肺微，则人之气体感受有不同耳。拙拟
肺胃固相通矣，而肺主皮毛，太阳亦为腠理毫毛之应，故肺与太阳又通。仲景以中暍为太阳病，而治则在肺与阳明，其义盖原于《内经》也。拙拟
张石顽云：中暑有猝然晕倒如中风者。乃酷暑之气，鼓运其痰，壅塞心包，故喘乏而无痰声，由其人肾水素亏，不胜时燔灼也。
暑火二气，难分畛域。本集以暑病入暑门，暑即热也。凡外感之病，类于暑者附之，温热病入火门，所谓伏气之病也。凡伏气之病，类于温热者附之。说详后火门。
风温湿温，虽为外感温病，以俱有专门，故不入于此。
冬温者，冬感非节之暖而成，非伏气也。其证心烦呕逆，身热头痛，或咳嗽自汗，或咽痛下利，罗谦甫云，宜阳旦汤加桔梗萎蕤。
疫疠有湿热燥热之分，燥热之疫，当与此参观，再详玩《温热经纬》余师愚疫病篇。
有伤于劳役，以致肌热面赤，烦渴引饮，脉大而虚，按之无力，此血虚发热所谓类中暑也。东垣以当归补血汤治之。若误服白虎汤必毙。

方解  ***************************
●白虎加人参汤　治太阳中热，汗出恶寒，身热而渴。
知母（六两）　石膏（一斤，碎，绵裹）　甘草（二两，炙）　粳米（六合）　人参（三两）
上五味，以水一斗煮，米熟汤成，去滓，温服一升，日三服。
恶寒者，热气入则腠理开，开则洒然寒，与伤寒恶寒不同，发热汗出而渴。是表里之热俱炽，与以石膏、知母辛寒重滑之品，俾表里兼到，足变炎歊为清凉。而粳米、甘草，最与胃气相得，覆载以缓之。此于阳明经中之热，已搤其吭而拊其背矣。而暑伤其气，至于脉虚津伤，则白虎一法，尚未能养津而舒困，此所以必加人参之大力，乃克建消暑之懋绩也。拙拟
●一物瓜蒂汤　治太阳中暍，身热疼重脉微弱，由夏月伤冷水，水行皮中所致。
瓜蒂（二十个）
上锉，以水一升，煮取五合，去滓顿服。
尤在泾以白虎加人参汤，为治中暑无湿，一物瓜蒂汤，为治中暑兼湿，较喻氏一专治热，一专治湿之说，尤为允当。瓜蒂苦寒，能吐能下，去身面四肢水气，不治其暑者，水去而暑无所依，即自解也。
此与下消暑丸、香薷饮，皆非本门应入之方，但欲知治法之所以攸异，则非连及之，不足以醒目。自《金匮》两方并峙，而孙真人、和剂局，又各有一方以应之。本此意以扩学者之识，良为有裨。至香薷饮，则正俗所谓暑者，录之亦以辨病名也。
●生脉散　治热伤元气，体惓懒言，汗出脉虚，或微喘而渴。
人参　麦门冬　五味子（各等分）
上三味，水煎服。
此孙真人仿白虎加人参汤之方也。热散肺气此能补之收之。热铄胃阴，此能滋之生之。然必得如方柄无他证者，服之始善，否则收敛邪气入内，不可不慎。他如东垣之清暑益气汤，药味庞杂，依违两可，则不足取矣。拙拟
●消暑丸　治伏暑引饮，发热头痛，脾胃不和，小便不利。
半夏（一斤，醋五斤，煮乾）　甘草（半斤，生）　茯苓（半斤）
上为末，姜汁和丸，勿见生水，如桐子大，每服五十丸，热汤送下，中暑为患，昏懒不醒者，研末灌之立苏。
此和剂局仿一物瓜蒂汤之方也。彼为湿淫于表，故以瓜蒂去身面四肢之水，湿去而疼重失。此为湿盛于里，故以半夏苓草拯脾胃之失职，湿去而上下安。用醋煮者，醋能散水而兼泄热，亦犹瓜蒂汤寓宣发于苦寒，皆功有并擅也。拙拟
●天水散（俗名六一散）　治伤暑表里俱热，烦渴引饮，小便不通，及霍乱吐泻。
腻白滑石（六两，水飞）　甘草（一两）
上为细末，每服三钱，温水或新汲水调下，加辰砂少许，名益元散，加薄荷少许，名鸡苏散，加青黛少许，名碧玉散。
滑石味淡性利，色白入肺，复以甘草，使留连在上，肺得行清肃之令，故暑湿之邪伤上焦者，为效甚速。其下清水道，荡热渗湿之功，亦非他药可及，然无湿而津液少者勿服。
●香薷饮　治避暑乘凉饮冷，阳气为阴邪所遏，发热恶寒，头痛烦渴，腹痛吐泻。
香薷（一斤）　厚朴（姜汁炒）　白扁豆（炒，各半斤）
每服五钱，水盏半，煎八分，浸冷服。
香薷辛温，厚朴苦温，扁豆守中，皆与暑热之旨相戾。若非如方柄所列，对证施之，遗误非轻。香薷为阴邪闭汗夏月解表不可少之药，古方颇多。但香薷外，馀味可不拘，要在斟酌病情，以为去取焉耳。拙拟
●澄火散（即地榆散）　治中暑昏迷，不省人事欲死。
地榆　赤芍药　黄连　青皮（去白，各等分）
上杵为散，每用浆水，调服三钱，若血痢，水煎服。
夏月猝倒无知，由于心火暴甚，暑热乘之，名曰暑风。是热生之风，非外来之风也。暑邪深入心脏，以致昏迷不省人事，证亦险矣。知其煎熬阴血，而以地榆、赤芍、黄连直清其心，凉其血，血热者必铄其肝，又加青皮锐入之气，引领三物，入肝而解之。药不旁惊，故效亦至捷，录此以示治暑风之一则。拙拟
●阳旦汤加桔梗萎蕤　证见前说。
桂枝汤加黄芩一分为阳旦汤，桂枝汤方见前风门。
冬月当寒而反温，温则气泄，少阴失闭藏之职。故昔人谓冬感温邪在肾，心烦呕逆，咽痛下利，与伤寒之邪传少阴无异，何以不用少阴之药？盖伤寒由太阳入里，已无表证，此则温邪挟少阴之气扰及心肺肌表，又当寒水司令，兼有身热头痛咳嗽自汗之太阳证，自宜散之于外，与以阳旦汤，正为的对，桔梗透肺热，萎蕤化阳邪，加此二味，又以佐黄芩之不逮也。考《活人书》冬温用萎蕤汤，叶天士谓可用补中益气带表药，冬温为病非一，故治疗亦无定法。愚以罗氏所言，方与证极合，故录入而详释之。拙拟


风温  ——————————————————————————————————————————————————————————————————————————————————————————

集说  ***************************
风温一证，众说纷歧，莫衷一是。《伤寒论》若发汗已，身灼热者，名曰风温一条，注家或与上条发热而渴，不恶寒者为温病连讲，或本条自为讲，窃谓玩若发汗已四字语气，自是从上文说下，否则无根，即千金萎蕤汤，为此条补治法。其先若非伏气发温，亦必不如是用药，当以此条与上条连讲为是，此一说也。《伤寒序例》，谓阳脉浮滑，阴脉濡弱者，更遇于风，变为风温。尤在泾以前风未绝，后风继之，以阳遇阳，相得益炽释之。与仲景之言异此二说也。陶节庵辈，以素伤于风，复伤于热，风热相搏，即为风温。此三说也，近人以冬温春温，吸受风温，先犯手太阴者为风温，此四说也。窃尝综而论之。第一说，是误汗后病变之名，未可遂据为风温之本病。第二说，何谓更遇，并未指明，尤氏之释，亦颇龃龉不安，若云误汗后更遇于风，则仲景又何尝有此文，故序例可置不议。第三说，风热相搏极是，而必谓先伤后伤，学者若不知活看，难免刻舟求剑之弊。第四说，以吸受温风为风温，风与温不分先后，虽似稍戾于古，然治法实无二致，此叶天士、陈平伯辈论风温皆是，可取以为则也。拙拟
风为百病之长而无定体，如天时寒冷，则风从寒化而成伤寒，温暖，则风从热化而为风温，风一也。而寒热迥异，若以治伤寒之法治风温，则大谬矣。
风温与湿温，同为外感之温病，《难经》亦谓之伤寒。夫温病而冠之以风与湿，此即与温热病有异处。而风温与湿温，又复不同，皆宜审辨。拙拟
风温病，春月与冬季居多，其证或恶风，或不恶风，必身热咳嗽烦渴。
风温为燥热之邪，燥则伤阴，热则伤津，泄热和阴，是一定之治法。
陶节庵与喻氏叙风温证，俱有头痛字，叶天士云：风温有头痛，毕竟如此，但使看者愈难矣。
《外台》有风热而无风温，其引《巢氏病源》云：风热者，风热之气，先从皮毛入于肺也。叶天士亦谓温邪上受，首先犯肺，盖风温即风热，非二病也。拙拟
千金萎蕤汤，超超元著，今人未敢效用，张石顽于《千金方衍义》暨《医通》，两释是方，长言不已，而于孙真人所以立方之本旨，似未能尽得。夫今人治风温主辛凉，而古人必参以辛温者，岂今智而古愚哉？殆以古人体质坚致，遇伏气发温，必尚有馀邪，欲化不化，伏于肌腠经脉。麻杏芎独，所以搜馀邪而绝根株。萎蕤、白薇，为中风暴热之专药，协石膏以凉而散之。木香辟毒疫温鬼，甘草和诸药，皆不可少，故以为使，又恐麻杏芎独，药性过温，故用石膏独多，此汤又能治冬温者。冬温虽为非节之暖，值太阳寒水司令，不免挟有阴邪，不宜专用清法。合而观之，立方之旨尤显，惜张氏未经发出，又喻氏以风温为少阴厥阴病，拟亦指伏气发温，更遇于风。乃其所谓少阴厥阴者，则以素伤于风，复伤于热，素伤于风，岂亦犹伏气之发于少阴，宁能无误乎？总之萎蕤汤，是治伏邪未尽之风温。伏邪未尽之风温，今不概见，而古人精心之所在，何可使终于封蔀，而方则不录，恐学者不知审辨而漫施也。拙拟
《温热经纬》，载风温治法甚备，宜详玩之。

方解  ***************************
●萎蕤汤　治风热项强急痛，四肢烦热。
萎蕤（三两）　羚羊角（屑）　人参（各二两）　葱白（切一升）　豉（一升，绵裹）
上五味，水煎，去滓，内豉再煮，去豉，分温三服，取微汗。
风温犯肺，叶氏陈氏，皆先以辛凉解表，此用葱豉，意亦相同。但其项强急痛，四肢骨肉烦热，风热相搏之势甚剧，岂轻解表邪所能了，又何可援发表不远热之文。萎蕤息风除热，功足并擅，最为风温妙药。羚羊角能疗温风注毒，伏在骨间，亦非他寒药可比。诸物为剂，当无患病之不去矣，而又加以人参者何？按伤寒四五日，身热恶风颈项强者，小柴胡汤主之。项强原不忌参，要非邪正已离，或虚多邪少，亦不轻用。故桂枝汤加人参，必著其脉曰沉迟，此不言脉，则以风温证，非阴液素亏，温邪不至直犯，阴液素亏，辛温药所以切禁。人参益阴生津，正治其受病之原，又与萎蕤、羚羊角为伍，能扶正以驱邪，不至助邪以化热。药止五味，而选之至精，施之至当，有如是。至项强为太阳证，而非不干肺，肺与膀胱原有相通之理。（说详暑门）亦足见风温证，虽属太阳，而神葛根麻黄之治，则相去悬绝矣。录此一方，盖以补叶氏陈氏之阙云。拙拟


湿  ——————————————————————————————————————————————————————————————————————————————————————————

集说  ***************************
湿为阴邪，遇阳虚之体，纵感受日久，不至化热，故仲景于寒湿无专方，以湿本毗于寒也。若兼热，则为热湿，不得第以湿名。拙拟
叶天士云：寒不能生湿，因湿而为寒者有之。又云：但有湿而不蒸热，当于治湿药中加热药，以宣散利导之。可谓得仲景真谛矣。
湿分内得外得，雾雨水湿，或伤或中，得之于外，酒餚生冷，恣啖无节，得之于内，外属太阳，内属太阴，或少阴，治之不早，郁而成热，则变状多矣。
中湿者脉沉，若风湿则脉浮，有风无风，以此别之。
湿在上在外者，宜微汗以散之。在下在内者，宜燥之。或利小便，此大法也。伤于湿者，下先受之。上受之湿，偶有之耳，下受之湿，则坐卧践履，有难避而易受者。盖雨气通于肾，肾感湿即应。若肾之阳又虚，则更不得而拒之。所以先受，久则渐及于上，金匮肾著汤，即治下湿之一证。拙拟
湿上甚而热，喻氏以《金匮》痉病脉如蛇，与鼻塞内药鼻中两条当之。按下一条，确是湿上甚之证。上一条，则仲景明云痉病，且著其风强险恶之状，不当指为上甚之湿，治上甚之湿，以局方羌活胜湿汤为佳。然并不治痉即足寒亦当更详其因，未可以此漫施也。拙拟
雾伤皮腠，湿流关节，夫湿流必有所止，关节其止所也。仲景于关节疼痛，小便不利，大便反快者，便利其小便，则小便利者，舍微汗亦无治法。邹润安云：关节之大者无如膝，而又最近于腹，湿既痹于此，势不能下，又不能升，与其逐而下之。仍无出路，莫若就近使上于腹，或从小便，或从汗出而解。大豆黄卷，能使湿升而治筋挛膝痛，据此，则豆卷为湿流关节之要药，愚意秦艽、薏苡、牛膝、松节、萆薢、独活、海桐皮皆可酌加。拙拟

方解  ***************************
●瓜蒂散　证见下解。
瓜蒂（一分，熬黄）　赤小豆（一分，煮）
上二味，杵为散，以香豉七合，煮取汁，和散一钱匕，温服之。不吐者，少加之。以快吐为度而止，按《金匮》湿家病内药鼻中则愈一条，内鼻之药未载，后贤谓是瓜蒂散之属。瓜蒂散，若以散嗅，则水从鼻出，或单用瓜蒂烧灰存性，以少许吸鼻中，亦极验。
寒湿在上，则清阳被郁，身疼头痛鼻塞者，湿上甚也。发热面黄烦喘者，阳上郁也。脉大则非沉细之比，复和无病，则非小便不利大便反快之比，是其病不在腹中而在头。疗之者，宜但治其头，而毋犯其腹。以瓜蒂散内鼻中，使黄水出而寒湿去则愈，不必服药，以伤其和也。
●肾著汤（即甘姜苓术汤）　治身重，腰以下冷痛，腹重，病属下焦，由身劳汗出，衣里冷湿，久久得之。
甘草　白术（各二两）　乾姜　茯苓（各四两）
上四味，以水五升，煮取三升，分温三服，腰中即温。
肾受冷湿，著而不去，则有肾著，身重腰以下冷痛腹重，皆冷湿著肾，阳气不化之征。由身劳汗出，衣里冷湿，久久得之。所谓清湿袭虚，病起于下也。《灵枢》百病始生篇。然湿由外入，只在肾之外府，故其治法，不在温肾以散寒，而在燠土以胜水。甘姜苓术，辛温甘淡，本非肾药，名肾著者，原其病也。
●除湿汤　治寒湿所伤，身体著重，腰脚痠疼，小便涩少，大便溏泄。
半夏　厚朴（姜汁制）　苍术（米泔制，各二两）　藿香叶　陈皮（去白）　白术（土炒）　白茯苓（各一两）　甘草（七钱，炙）
上㕮咀，每服四钱，水一盏，姜三片，枣七枚，煎七分，食前温服。
寒湿自下入而伤其脾，延及腰体，治以术甘培土，苍朴化滞，苓夏导湿，藿陈悦脾以和表里，姜枣运液以调营卫，可谓头头是道。喻氏云：当加清热利水药，利水可加，清热似未然。拙拟
寒湿不必兼受有寒，云寒湿者，别于热湿也。
●白术酒　治中湿骨节疼痛。
白术一两，酒煎，不拘时顿服，不能饮者，以水代之。
仲景治骨节疼痛等方，多以白术协诸辛温之品。盖本经术主湿痹死肌，有健脾开痹之能。脾治，则骨节之痛亦除。今止用一味，而以酒煎之。酒行药势，通血脉之壅，且其性辛温，即谓之代姜附亦可。拙拟
●羌活胜湿汤　治湿上冲，头痛瘠痛，项似拔，腰似折。
羌活　独活（各一钱）　藁本　防风（各一钱半）　蔓荆子　川芎　甘草（各四分，炙）
水煎热服，覆取似汗。
此下受之湿，袭入太阳，而太阳经气不行，故有头痛等证，与太阳受风无异。然非治风，而风药独多者何也？风能胜湿，湿既上冲，非风不散。故重用羌独藁防，又加川芎以升之，蔓荆以凉之，甘草以和之，而风药乃无过不及之弊。拙拟
按：头痛瘠痛，项似拔，腰似折，皆《内经》经脉篇，膀胱是动之证。而至真要论：太阴在泉之病，亦与之同。盖湿气淫胜，则克太阳，故阴受湿气，从足上行至头，历太阳经即伤太阳之气，亦太阳病也。拙拟


风湿  ——————————————————————————————————————————————————————————————————————————————————————————

集说  ***************************
湿为阴邪，固矣。风为阳邪，似可与以寒药。不知风从外入，令人振寒，发散本宜辛温，况风为湿锢，更失其善变之性，故病名风湿，即寓寒于内，不得疑风湿之或有寒或有热。若风为热风，湿为热湿，则是风湿之兼挟有热。热从风化，热从湿化，则是风湿之变体非本体，皆不得谓之风湿。风湿者，非阳虚之人，不能有此疾也。拙拟
喻氏著《风湿论》，于仲景治风湿在扶阳之意，发挥至透。但以其湿为夏月之热湿，方为治夏月之阳虚，未免合湿暍为一例矣。夫痉湿暍三者，虽有互见之因，非无各判之证，若云湿不离暍，岂夏月有湿病，而春秋冬无湿病乎？且治夏月之阳虚，可用桂附，治春秋冬三时之阳虚，反不得用桂附乎？喻氏知患风湿之有阳虚，不知惟阳虚而后患风湿，遂致于仲景书，窒而鲜通，其蔽在此。拙拟
痉渴暍篇，病者一身尽疼发热。日晡所剧者，名曰风湿一条，喻氏以当风取冷，为在夏月，实胜旧解。乃其谓桂枝附子、白术附子、甘草附子，三汤之治，悉在夏月，则又大误。夫阳气素虚之人，至夏月益虚者势必别有重证，不止风湿一端。盖风湿为夏月之风湿，喻氏不既云在夏为热湿为热风乎？苟非阳虚至极之人，难禁其毫不挟热，此时以桂附从事鲜不滋患，然则喻氏谓三方悉用于夏月者，愚则谓三方独不用于夏月也。世有知者当不河汉斯言。拙拟
湿家身烦疼，可与麻黄加术汤一条，注家或单言湿，或言湿热两停，或言湿与寒合而成热生烦，或言湿兼寒而在表。愚谓但云湿家身烦疼者省文耳，按用麻黄汤加术，则必与麻黄汤证有相似之处。湿家不言风而风在内，亦犹伤寒不言风而非无风，湿与风郁于表而不解，与麻黄汤证之无汗发热身疼正同。所不同者身烦耳，身烦非心烦比，心烦由于热扰，身烦则因表实。风湿相搏则痛，故以身烦疼连称。言湿家者，著其证非伤寒，不言风湿相搏，身体疼烦者，错见于桂枝附子汤甘草附子汤两证，而身烦疼，尤为款要所在，则不得不特标之也。愚以其方隶本门而不入湿门者以此。拙拟
观白术附子汤方下，所繫数语，而阳虚之状，宛然如绘。一服觉身痹者，药力虽动其湿，而阳气未行，仍难转侧，三服都尽，阳气宜可振矣。而蜷缩如蝟，尚困而不振也。且人身惟藉有阳气，手持足行，始轻矫无前，乃至湿痹不能转侧，阳气果安在乎？况不呕不渴，脉虚浮而涩，其为阳虚益无疑矣。此愚点窜喻氏之论，他风湿不必尽有此候，而大率由于阳虚，可即此以推之。
风无形而湿有形，风气迅而湿气滞，值雨淫湿胜之时，自风易却而湿难驱。若骤汗之，过汗之，则风去湿存，病仍不愈。但使阳气内蒸而不遽泄，肌肉关节之间，充满流行，则湿邪必无可容之地，此《金匮》诸方取微汗之旨也。
发汗固宜微矣，即利小便，亦所当慎。仲景于小便利者，必于方中去桂，以桂枝能入膀胱通小便，不独走表驱风也。拙拟
凡春夏之交，病人汗自出，肢体重痛，转侧难，小便不利，即属风湿。由阴雨湿蒸，或引饮过多所致，切勿误认为伤寒。治之宜五苓散加羌活。昔罗谦甫以五苓散治此疫，救活甚多，加羌活则张石顽之法也。

方解  ***************************
●麻黄加术汤　证见前说。
麻黄（三两，去节）　桂枝（二两）　甘草（一两，炙）　白术（四两）　杏仁（七十个，去皮尖）
上五味，以水九升，先煮麻黄减二升，去上沫，内诸药，煮取二升半，去滓，温服八合，覆取微似汗。
此与麻黄汤所以不同处，在有湿无湿，彼无湿，用术则有劫液之虞，此有湿，则当以除湿为主，故用术独多。喻氏云：麻黄得术，则虽发汗不止多汗，则术得麻黄，并可以行表里之湿，二物同用之妙有如此，至证与麻黄类者，治亦无二致也。拙拟
●麻黄杏仁薏苡甘草汤　治汗出当风，或久伤取冷，一身尽疼发热，日晡所剧，名曰风湿。
麻黄（五钱，去节）　杏仁（十个，去皮尖）　薏苡（五钱）　甘草（一两，炙）
上锉麻豆大，每服四钱匕，水一盏半，煎八分，去滓温服，有微汗，避风当风取冷，非夏不尔。方用麻黄，其汗必闭。故知喻氏夏月当风，取凉过久而闭其汗之说，为确不可易。日晡所尴者，即在阳明也。阳明与太阴为表里，外合肌肉，汗闭则肌肉痹矣，身疼发热，皆所必至。麻黄汤去桂枝，意盖独重开痹，无事调其营卫，制剂本轻，亦无藉于监制。易以薏苡者，痹久则湿将化热，薏苡除久风湿痹，而又能入阳明清热。此岂桂枝克胜厥任者，用甘草独多，不特缓麻黄之散，且以汗出身热而气必虚，非补中不可，又其在夏月之一证也。拙拟
●防己黄耆汤　治风湿脉浮身重，汗出恶风。
防己（一两）　甘草（半两，炙）　白术（七钱半）　黄耆（一两二钱半）
上锉麻豆大，每抄七钱匕，生姜四片，大枣一枚，水盏半，煎八分，去滓温服。喘者加麻黄半两，胃中不和者加芍药三分，气上冲者加桂枝三分，下有陈寒者加细辛三分，服后当如虫行皮中，从腰下如冰，后坐被上，又以一被绕腰下，温令微汗瘥。
桂枝汤治汗出恶风，与此同。而彼为有风无湿，此则湿重于风，彼为营卫不和，此则卫虚络痹。卫虚故风随汗行，而不烦不疼，络痹故脉虽浮而身则重，术甘培脾土，所以清风湿之原，黄耆助卫阳，所以化风湿之气。然湿即独重，自非防己宣通经络，大逐其邪，湿何由去。不以汗解者，卫已虚也。服后如虫行，腰以下如冰，是湿已不行，即防己利大小便之验也。拙拟
●桂枝附子汤　治风湿相搏，身体疼烦，不能自转侧，不呕不渴，脉虚浮而涩，若大便艰小便自利者，于本方去桂枝加白术。
桂枝（四两）　附子（三枚，炮，去皮，破八片）　生姜（三两，切）　甘草（二两，炙）　大枣（十二枚，擘）
上五味，以水六升，煮取二升，去滓，分温三服。
●白术附子汤
白术（二两）　附子（一枚半，炮，去皮）　甘草（一两，炙）　生姜（一两半，切）　大枣（六枚，擘）
上五味，以水三升，煮取一升，去滓，分温三服。一服觉身痹，半日许，再服，三服都尽。其人如蝟状，勿怪，即是术附并走皮中，逐水气未得除故耳。此二方不外以桂枝汤出入加减，证为风湿外持而卫阳不振，芍药之酸收不可用矣。故必以辛温具大力之附子，协桂枝大驱阴邪，生姜甘枣，补中和营，而后阳回而风息，湿则由小便而去，以桂枝既走表而并使达下，故加至四两，不得不重之也。若大便艰小便自利，桂枝又不可用矣。邹润安云：湿流于表，则大便不濡。白术健脾制水，能使水在外者，还入胃中而大便反濡。揆以仲景此方，去桂加术之旨，正相吻合。或疑去桂枝，则表邪仍在，则术附并走皮中逐水气者何谓，曾是仲景而专顾一面者欤。拙拟
●甘草附子汤　治风湿相搏，骨节疼烦掣痛，不得屈伸，近之则痛剧，汗出短气，小便不利，恶风不欲去衣，或身微肿。
甘草（二两，炙）　附子（二枚，炮去皮）　白术（二两）　桂枝（四两）
上四味，以水六升，煮取三升，去滓，温服一升，日三服。初服得微汗则解，能食汗出复烦者，服五合。恐一升多者，服六七合为妙。
骨节疼烦掣痛，不得屈伸，是为风湿相搏，近之则痛剧。恶风不欲去衣者，风胜也。汗出短气，或身微肿者，湿胜也。风湿搏之于表，势已到剧，故阳不下济，而膀胱之气不化，小便不利。后人治之，必大开鬼门，洁净府矣。乃仲景药止四味，不专资以开洁，而开洁独神，斯何故欤？附子驱风于肌腠骨节而大伸其阳，白术外御湿侮，亦内固中气。仲景所谓二物并走皮中者，斯即有似乎开，桂枝宣太阳之经气，而重用之则又利小便，斯即有似乎洁，其不用麻杏何也？病本阳虚邪入，而复汗出身肿，表之，不实何疑。施以麻杏，必立致亡阳，而湿之不去，无论矣。此三物之长，所以他无与匹，亦惟仲景为善用之。加甘草者，补中以缓外，不欲以过汗，桂枝多则甘草亦多，并不欲其过利，譬诸韶乐，可谓尽美尽善者矣。拙拟
●五苓散　证见前说。
猪苓　茯苓　白术（各十八铢）　桂枝（半两）　泽泻（一两六铢）
上五味为末，以白饮和服方寸匕，日三服，多饮暖水，汗出愈。
《伤寒》《金匮》两书，数载此方，大旨不外太阳膀胱之表里证，以治风湿。虽非仲景之言，却得仲景之意，然必小便不利，方可与之。若无故竭其津液，患滋大矣。拙拟
治痰饮用苓桂术甘汤，非不利小便而去湿。然彼为脾胃之阳不足，只须温中导饮，此则邪兼表里，必得外达内泄。甘草太守，故去之。桂能温经通脉，术能逐皮间风水，二物原有化表邪之长，而恃以驱里湿，则力尚不足，故于茯苓外又加猪苓、泽泻。茯苓属阳，治停蓄之水，猪苓属阴，治鼓荡之水，泽泻则于消水之中，兼能通痹，又以暖水出汗，助术桂外达之势，斯窃踞之阴寒，悉化为温照之阳气，尚何发热身痛之有遗患哉。拙拟
按：张石顽于此方加羌活，云治湿盛身疼，小便不利，体重发渴，遇表邪较重之证，自奏效尤速，不得以广络疑之。


湿温  ——————————————————————————————————————————————————————————————————————————————————————————

集说  ***************************
《难经》：湿温之脉，阳濡而弱，阴小而急。《活人书》：其人两胫逆冷，腹满，胸多汗，头目痛苦，妄言，脉阳濡而弱，阴小而急。治在太阴，不可发汗，汗出必不能言。耳聋，不知痛所在，身青面色变，名曰重暍。如此死者，医杀之耳，白虎加苍术汤主之。王宇泰云：凡阴病厥冷，两臂皆冷，胫冷臂不冷，则知非下厥上行，不当以阳微寒厥论治。张石顽云：暑伤气，故阳脉濡弱，湿伤血，故阴脉小急，观此数说，而湿温之证瞭然矣。
《活人书》：以湿温为先伤湿，后中暑。《本事方》：谓先受暑，后受湿。而两书所用之方则同，可知先受后受，并不关病之出入。拙拟
王孟英谓湿热即湿温，张石顽分湿热湿温为二，而不言其所以然。窃思湿热湿温，固不能无别。湿温者，湿与热比，多由内郁。湿温者，暑湿相搏，多由外感。内郁者徐，外感者暴，然此在初发之时则然，迨其变化，往往彼此互见，故孟英之言，亦未为尽失也。拙拟
湿热病，属阳明太阴居多。中气实则病在阳明，中气虚则病在太阴，而大便之溏硬即因之。
脾恶湿，夏月湿热相蒸，多有发黄之候。然与伤寒瘀热发黄，却有不同，彼属热多，其色明亮，此属湿多，其色黯晦。
仲景论湿与风湿，皆属毗于寒之证。故发热身色如薰黄，并不以茵陈蒿汤主之。与茵陈蒿汤之治湿热发黄，绝不相混，即其明证。王孟英创为仲景湿温篇，而以仲景湿风湿之论入之，方则不录，岂仲景之误治耶。亦未识湿风湿与湿温之大不侔矣。拙拟
罗谦甫谓仲景泻心汤诸方，取治湿热最当。愚则曾遇是证，其人素多痰湿，又中暑邪，遂胸满气逆，势极险恶，用生姜泻心汤，去乾姜，加姜汁、竹沥，立见奇效。洵谦甫之善用仲景方也。拙拟
湿温证，当以《活人书》为准。湿热证，可熟玩《温热轻纬》叶氏、薛氏诸篇，本集不分列两门者，以二证原不相径庭也。
湿温一证，即藏疫疠在内。一人受之，则为湿温，一方受之，则为疫疠。若燥热之疫，则与此大异。

方解  ***************************
●白虎加苍术汤　治湿温多汗，余详前说。
知母（六两）　石膏（一斤）　甘草（二两，炙）　苍术　白粳米（各三两）
上药，锉如麻豆大，每服四大钱，水一盏半，前至八分，去滓，取六分清汁温服。
暑湿相搏为患，而阳则上卫，阴则下沉。故腹为之满，头为之痛，胫为之冷，昏其神则妄言，泄于肌则多汗。以知母、石膏之苦辛寒清暑，苍术之辛温雄烈燥湿，甘草、粳米之甘平补中，药止五味，效如桴鼓之应，洵治湿温之第一神方也。拙拟
●茵陈蒿汤　治瘀热在里，头汗出，身无汗，腹满，小便不利，渴欲饮水。
茵陈蒿（六两）　栀子（十四枚）　大黄（二两）
上三味，以水一斗，先煮茵陈减六升，内二味，煮取三升，去滓，分温三服。小便当利，尿如皂角汁状，色正赤，一宿腹减，病从小便去也。
《伤寒论》治阳黄用茵陈蒿汤，与湿热发黄之证无二。三物皆所以泄热祛湿，而茵陈清芬四溢，尤足以解郁蒸之气，故以为君。大黄力猛，与栀子少用而后煮，则湿热专从小便而去矣。拙拟
●生姜泻心汤　证见前说。
生姜（四两）　甘草（炙）　人参　黄芩（各三两）　半夏（半斤）　黄连　乾姜（各一两）　大枣（十二枚）
上八味，以水一斗，煮取六升，去滓再煎，取三升，温服一升，日三服。
诸泻心汤，以生姜泻心一法，为于前说最合。痰湿蔽其清阳，内已駸駸化热，而外暑复煽之，交结为虐，势焉得不剧。非姜夏之辛散，不足以辟易阴霾，非芩连之苦降，不足以驱除痞逆。乾姜于温暑非宜，以性热而主收敛，无生姜横散之力也。至人参一味，表实与心烦皆忌之，发热而渴者不忌，汗吐下后之心痞亦不忌，下利忌之，下利而兼呕者不忌，少阳之呕亦不忌。凡少阳证宜和解，人参为阴中之阳之药，具燮理阴阳之能，于少阳证最合。故生姜泻心汤，虽利而不呕，以兼胁下有水气而不去。甘草泻心汤，以心烦而去之。其他于证有非宜而亦用者，则必其中有阴阳不和之故。又泻心汤，以生姜冠首者，重在乾噫食臭也。甘草冠首者，重在胃中虚也。半夏冠首者，重在呕与痞也。前人论人参与三泻心汤，全不切当，致仲景书微义，尘封数千百年矣，聊附于此以发之。
●人中黄丸　大解湿热疫疠诸毒。
大黄（三两，酒浸）　人中黄　苍术（去皮，麻油炒）　桔梗　滑石（各二两）　人参　黄连（酒洗）　黄芩（酒洗，各一两）　防风（五钱）　香附（姜汁拌，勿炒，一两五钱）
上为末，神麴糊丸，清热解毒汤送下二三钱。附录清热解毒汤方：黄连、黄芩、白芍、生地、人参各三钱，石膏、羌活、知母各二钱，甘草钱半，升麻、葛根各一钱，生姜二两。
此方之妙，全在人中黄一味，以秽恶之物，解秽恶之毒，三黄清热，苍防驱湿，又准对病因，而加以香附宣郁，桔梗开肺，神麴达表，俾药力无处不到。更有人参领正气以驾驭之，于是拨乱而反之正矣。送以汤剂者，恐病急而丸缓，势不相当也。然若泥定清热解毒汤一方，则于病或有未宜，可别制剂以易之。拙拟
●甘露消毒丹　治发热倦怠，胸闷腹胀，肢酸咽疼，斑疹身黄，项肿口渴，溺赤吐泻等证。但看病人舌苔淡白，或厚腻，或淡黄，是暑湿疫疠之邪，尚在气分，此丹悉主之。
飞滑石（十五两）　绵茵陈（十一两）　淡黄芩（十两）　石菖蒲（六两）　川贝母　木通（各五两）　藿香　射干　连翘　薄荷　白豆蔻（各五两）
上药，晒燥生研细末，勿见火，每服三钱，开水送，日二次。或以神麴糊丸如弹子大，开水化服亦可。
滑石、茵陈，为荡热除湿之要药，故用为一君一臣。佐以芩、连、通、射、翘、荷，则横解直泄，各效其用。菖蒲所以利窍，藿香所以辟秽，白蔻所以疏滞，此三味，在热为从治，在湿则正治，方之超妙在此。此叶天士治湿热疫疠之剂当日活人之功甚大，勿轻视也。拙拟


燥  ——————————————————————————————————————————————————————————————————————————————————————————

集说  ***************************
燥为六气之一，《内经》言燥淫之病之治，不一而足。自非燥不为病，乃生气通天论，与阴阳应象论，两言秋伤于湿而不及燥。喻氏谓有脱误，当是长夏伤于湿，秋伤于燥。按：肺家热燥之证，核诸逆秋气则太阴不收，肺气焦满，肺病者喘嗽逆气，肺热叶焦则生痿躄之文，则上逆而嗽，发为痿厥，及冬生咳嗽，谓之秋伤于燥，未为不合。且土王四季，经言脾主长夏，断乎不易。王太仆因不明地理应六节气候之义，误以三之气为少阳，四之气为太阴。实乃三之气太阴，四之气少阳。高士宗正之，（《素问直解》。）与六气主岁主时，三阴三阳之次，及脾主长夏，无不符合，自当从高。夫脾主长夏，而云足太阴阳明主治，是湿土王时，已伏燥气，而少阳相火，又即继之。此易所以言土燥万物。秋燥二字，所以从火，安得犹伤于湿。殆长夏伤于湿，秋伤于燥，本句名连属，后世佚去一句，而误燥为湿，未可知耳。拙拟
由前之说，阳明介相火寒水之间。秋分以前，自毗于热，秋分以后，自毗于寒。毗于热，则有伏气之病，火剋金也。毗于寒，则有胜气之病，金剋木也。热燥者阳，故感而即发，寒燥者阴，故久而积坚。热燥之治，古无其方，喻氏制清燥救肺汤，实大开后人智慧。寒燥如胁痛㿗疝之类，《巢氏病源》以下诸书，皆不以为燥，而独责之寒。此在《内经》，亦若为分别部居者。清者温之，治寒燥也，燥者润之，治热燥也。不然，清与燥一也，而治则分之，宁无故哉。拙拟
热燥寒燥，随乎时令之寒热，言其常耳。若时应热而反寒，时应寒而反热，则变热燥为寒燥，变寒燥为热燥，固有之矣。在乎临证详审，又不得以时拘也。拙拟
《内经》之言六气胜复，看似瞭然，而以胜复合之于病，则解悟转难。故挽近医家言胜复之病，多涉影响。夫所谓胜者，我胜彼而彼受制也。复者，彼受制而郁怒思复也。当我之胜，彼尚未复，迨彼之复，我已先胜。所以阳明司岁，或阳明司时，而有肝病，则为燥金胜气。若肺金自善，则不值少阴少阳司岁司时，未尝受制，乌得有复。肺病而有复气，必当在肺金受制之后。清燥救肺汤，则其治为感燥即病。又阳明之复，治以辛温，清燥救肺汤，则其中无温药，此其不可诬者也。然则谓喻氏遵经乎悖经乎？邪气反胜，王注不能淫胜于他气，反为不胜之气，为邪以胜之。盖司岁司时之本气，应胜而不能以胜，则发不司时之他气，反以不应胜而胜之。邪气者，不应胜而胜之谓也。不言病者，他章详之也。下文治以辛寒，佐以苦甘，正喻氏之所本，参之气交变论，岁金不及，亦复无异。但彼言五运，此言六气，五运之正化为太过无复，不及为对化有复。复则子为母复，六气无胜则无复，有胜必有复，复则受制而怒复，皆不容不辨耳。拙拟
热气大来，火之胜也。金燥受邪，肺病生焉。此其热燥虽有轻重之分，而肺必先伤，则同燥气初感无遽及胃与大肠者。拙拟
沉目南、吴鞠通、陆九芝三家，皆好訾议喻氏，而已实愦愦。沉、吴但知燥为次寒，而不知燥亦有热，知燥有胜气复气，而不知燥有邪气反胜之病。沉以诸气愤郁，诸疾喘呕，尽属内伤。吴不知复气之非感而即发，并复有二义，又以杏苏散桂枝汤治风寒之方，改名之曰治燥，皆堪一噱。陆则泥于病机十九条之不言燥，遂谓燥必由他病转属，将经言燥淫之病，一概抹煞，又不知燥气之不先伤阳明，可谓愦愦之甚者矣。拙拟
喻氏方固至妙，而于燥有寒热之分，似不甚究。燥为火气之馀，原自夏来，乃谓秋不遽燥。如其说，必天降繁霜，地凝白卤而始燥矣。正当有寒燥之病，伺以制方则治热燥。于是欲圆其说，而引脉要之言，并以十月之温，为金位之下，火气承之。不知金亢既有火制，何待又治金病，新秋而得数脉，岂非即热燥之根源？其方治诸气愤郁，诸痿喘呕，愤郁者，肺家怒复之情。痿喘者，肺家被克所致，皆极合经旨。惟呕究属胃病，虽于胃热之呕，非不可治，而改属上为属肺，其如呕之非肺病何，凡此皆喻氏之微疵，不能为讳者也。拙拟
寒燥既当求之于寒矣。热燥而热重，如可用承气汤、白虎汤者，亦不以燥证名。惟不至于寒而亦非大热，随感而发者，始为燥病，始宜施以喻氏之方。然则所治实轻病耳。医家多赞之何也？曰：正以轻病而古多忽之。有关秋燥之一气，喻氏发之，其翼经觉后之功大矣。拙拟
胜气之燥病，见于肝者，当治其肝。或清肺以除燥本，邪气反胜之燥病，则但病救肺，不必旁涉。
燥之为病，如皮肤皴揭，精血枯涸，痿痹消渴之类，不胜枚举，多由内伤所致，应归别论。

方解  ***************************
●清燥救肺汤　治诸气愤郁，诸痿喘呕。
桑叶（经霜者，得金气而柔润不凋，取之为君，去枝，醒净叶，三钱）　石膏（煅，禀清肃之气，极清肺热，二钱五分）　甘草（和胃生金，一钱）　人参（生胃之津，养肝之气，七分）　胡麻仁（炒研，一钱）　真阿胶（八分）　麦门冬（去心，一钱二分）　杏仁（泡，去尖皮，炒黄，七分）　枇杷叶（一片，刷去毛密涂，炙黄）
水一碗，煎六分，频频二三次滚热服。痰多加贝母、栝蒌，血枯加生地黄，热甚加犀角、羚羊角，或加牛黄。
喻氏云：诸气膹郁之属于肺者，属于肺之燥也。而古今治气郁之方，用辛香引气，绝无一方治肺之燥者。诸痿喘呕之属于上者，亦属于肺之燥也。而古今治法，以痿呕属阳明，以喘属肺，是则呕与痿，属之中下，而惟喘属之上矣。所以千百方中，亦无一方及于肺之燥也。即喘之属于肺者，非表即下，非行气即泻气，间有一二用润剂者，又不得其肯綮。总之，《内经》脱误秋伤于燥一气，指长夏之湿为秋之燥，后人不能更端其说。置此一气于不理，即或明知理燥，而用药夹杂，茫无定法。今拟此方，命名清燥救肺汤，以胃气为主，土为金之母也。天门冬虽能保肺，而味苦气滞，恐反伤胃阻痰，故不用。知母能滋肾水，清肺金，亦以苦而不用，至如苦寒降火正治之药，尤在所忌。盖肺金自至于燥，所存阴气，不过一线，偿更以苦寒下其气，伤其胃，其人尚有生理乎。诚仿此增损，以救肺燥变生诸证，如沃焦救焚，不厌其频，庶克有济耳。
此治肺家热燥之愤郁与喘与咳，最为中肯。痿则肺痿之热者可治，肺冷之痿则否。呕虽非肺病，而以治热呕亦得。喻氏欲补病机之关，而不改其文。故即以此两言为方柄，切勿认诸为统词，而误施于他证。愚增之以咳者，病机不言咳，而经固有之。且正合此方也。拙拟
土为金母，肺主降，降即入胃。故肺热者胃亦热，桑叶、石膏、枇杷叶，能清肺胃之热而解之于上。燥必伤阴，人参、胡麻、麦冬、阿胶，益阴而润液。佐以杏仁通肺络，甘草和胃气，清燥之源善燥之后。而郁者达，逆者顺，枯者滋矣。拙拟
●加减桑菊饮　治秋燥令行，馀热转盛，喘逆咳嗽，口乾微渴。
杏仁（钱半，去皮尖，研）　霜桑叶（钱半）　薄荷叶（四分）　连翘（一钱）　黄菊花（钱半）　生甘草（五分）　生石膏（二钱）　焦山栀（一钱）　甜水梨肉（三钱）
水二杯，煮取一杯，日二服。
此吴鞠通仿喻氏之方，以辛凉轻剂，治外感秋燥之喘咳。秋燥轻病，何烦复出。惟喻氏选用仲景复脉汤中五物，泄邪而即重补其阴，意在急救。此则但取清燥，燥除而肺自和，盖其病尤轻也。拙拟
原方用杏桑荷翘，理肺家之浅邪极合。至苦梗，则气已上逆，不宜再提，咳嗽亦忌。苇根止渴，是启水精上滋，此证不必乞援于水，二味于泄邪润液，均无所取，愚故删之。而加以石膏、梨肉、山栀，石膏解饥而尤除胃热。梨肉协菊花、甘草，清而带补，亦略有麦冬阿胶之益。山栀，则搜馀邪而驱之于下也。拙拟


火  ——————————————————————————————————————————————————————————————————————————————————————————

集说  ***************************
火分君相，君火少阴，相火少阳。少阴者，足少阴也，而手少阴寓焉。地二生火，火生必于阴，故手少阴虽为君主之官，而其火则根于肾，与肾中之火相感应。伤寒少阴病，所以必心烦，以心为君火者。不知其静而坐镇。有南面之德者，肾也，非心也。少阳者，足少阳也，而手少阳寓焉。胆脉循颈至肩，出入三焦之路，故胆火动，而三焦之火亦无不动。以君心不主运，而少阳行君之令，佐以木火，故名相火。以相火为天火者，只见其勃发之迹，而不知胆藏于肝，肝固同源于肾也。拙拟
岁火太过，上临少阴少阳，少阴少阳之为火无异。少阴少阳司天，皆病本于肺，其淫胜之病无异。又《内经》论生化，每举寒暑燥湿风，五气而不及火，是知暑与火，虽二而一者也。鸡峰《普济方》，论外感诸疾而不分暑火，其亦有见于此矣。拙拟
少阴为二之气，故少阴所至为暄，少阳为四之气，故少阳所至为炎暑。暄者温也。暑者热也。然温亦可谓热，热亦可谓温，如病温虚甚死，温该乎热也。人之伤于寒为病热，热该乎温也。暑以气言，则犹之温热。若以病言，则但可谓暑，而不可谓之温热，如汗出喘喝，气虚身热，必明著其暑状，示不与温热同也。所以然者，温热病是伏气所发，有发于阴，有发于阳，难以的指。暑气随感而发，必先伤手太阴，此皆经之凿凿可证者。仲景所以别出暍病篇，不与温病同论。今分暑与温热为两门，暑入暑门，已见于上，温热则属之火，而以备火之一气云。拙拟
火原不仅有温热病，但非感证，例不收入。感证之暑，已隶于暑门。又有何者可隶于火，温热非火之甚者乎？虽非感而即发，要必温发于温候，热发于热候，与传经之先有他病者不同，以此与暑门区分畛域，庶几指归各定。
伏气之说，发于仲景，实与《内经》符合。喻氏以春温为伏气，夏暑非伏气，《金鉴》亦以后夏至日之病暑，为随时而病，不知上文病伤寒而成温，已明示伏气矣。病暑即谓病热，非指身热气虚之暑病也。喻氏论不藏精之义极精，即以其言春夏之病，皆起于冬核之，岂非热病亦由冬不藏精所致。至吴鞠通著《温病条辨》，而全不及伏气之病，竟似古有伏气而今无伏气，其师法叶氏。而于叶氏所谓春温以黄芩汤为主方者，亦悖之不顾，真可怪异。拙拟
伏邪发于春为温病，发于夏为热病，言其常也。然春时亦有热病，夏日亦有温病，温者热之轻，热者温之重，故古人往往互称。
伤寒之邪，自太阳递入三阴，伏气温热，自三阴传出三阳。
太阳病发热而渴，不恶寒者为温病。夫不恶寒而渴，非太阳病而云太阳病者，以冬月伏藏之邪，感春令少阳之气，由内而发。其始固太阳也，寒闭成热，热铄其液，故发而即渴。表无邪郁，表里俱热，故不恶寒。延至三五日，或腹满，或下利，黄芩汤是正治之方。若因外邪先受，引动在里伏热，则宜先以辛凉解其新邪，继进苦寒以清里热。
黄芩汤治太阳少阳合病，或谓伤寒合病，或谓温病合病，周禹载更谓是伏气而非合病。按：黄芩一物，治少阳伏气，固为恰合，但下利可不藉甘枣。呕亦不宜姜夏，（详见后解。）仲景断不如是之疏。窃谓其方于伤寒合病为切，然治温病，岂可不主黄芩，即热病亦不能舍此一物，加减随宜，而不执其方斯可矣。拙拟
白虎汤之治，或以为府病，或以为经病。按表里俱热四字，是用白虎汤之把鼻，石膏一味，善解肺胃之热，兼走表里，谓之经府俱病亦可。拙拟
《伤寒论》主白虎汤有二条：一伤寒脉浮滑，一伤寒脉滑而厥。主白虎加人参汤有三条：一伤寒无大热，一伤寒脉浮发热，一伤寒若吐下后。沉尧封、王孟英以为中暍，他家则主伏气，然则温热之伏气与外感，非绝不可通，亦可见矣。
温热病，用辛温发汗，多致不救。然有宜辛凉解散者，盖伏邪自内达外。热郁腠理之时，若不得外泄，必还入里而成可攻之证。益元散加葱豉、薄荷，即发汗之妙剂，或酌加神麴、浮萍、川贝母亦佳。
王孟英云：伏气温病自里出表，先从血分而后及于气分。故起病之初，往往舌润无苔。其伏邪重者，初起即舌绛咽乾，甚有肢冷脉伏之假象，亟宜大清阴分，继必厚腻黄浊之苔渐生。更有伏邪深沉，不能一齐出外者，虽治之得法，而苔退舌淡之后，逾一二日，舌复干绛，苔复黄燥，正如剥蕉抽茧，层出不穷，不比外感温邪，由卫及气，自营而血也。秋月伏暑证，轻浅者邪伏膜原，深沉者亦多如此。此理不发自孟英，而孟英言之綦详，故备录之。虽与辛凉散解之旨颇异，然伏气之发，原无定处，难拘一辙。《难经》云：温病之脉，行在诸经，不知何经之动，各随其经所在而取之。此可为治温热病之法矣。拙拟
温热病，其脉洪大有力，此阳证见阳脉也，可治。若脉来沉细微小，此阳证见阴脉也，必死。
凡温热病，若发于三阴，脉微足冷者。多难治。
但热无寒之温疟，是伏气为病，宜与温热同论，其馀虽亦伏气，而其始受之因不一，例不收入。
长夏受暑，过夏而发者，名伏暑。霜未降者轻，霜既降者重，冬日尤重。不入暑门者，以与伏气为类也。

方解  ***************************
●葱豉汤　治病初起，头痛身热脉洪。
葱白（一握）　香豉（三合）
上二味，水煎，入童子小便一合，日三服。
葛稚川云：凡初觉头痛身热脉洪，一二日，便以葱豉汤治之。按此可知其为热邪非寒邪，在阳明不在太阳，何则寒邪因恶风恶寒，此但言身热？寒邪当脉数脉紧，此则以脉洪，证以仲景所谓伤寒三日，阳明脉大，若合符节，凡虚人风热及伏气发温，初起时猝难辨识者，与以此汤最宜。
葱白辛凉，启阳气外达，淡豉苦寒，散阴气上逆，邪正不使相干，而阴阳两无所伤，斯为温热病发汗至稳之方。拙拟
温邪之发，阴必先伤，设有当行解救者。必兼滋阴之品于其中。昔人于葱豉汤加童便，栀豉汤加地黄麦冬，皆此意也。
●黄芩汤　证见前说。
黄芩（三两）　甘草（炙）　芍药（各二两）　大枣（十二枚，擘）
上四味，以水一斗，煮取三升，去滓，温服一升，日再后一服。
伤寒合病，其寒水之气，与阳明合者，尚宜桂枝、麻黄，与少阳合者，岂其纯用苦寒？甘枣姜夏，为太阳而设，非为少阳。仲景之方，无间可觅。而邹润安谓呕而脉数口渴者，为火气犯胃，不宜加姜夏。王孟英谓宜用运茹，皆忘乎此方之为治伤寒太少合病也。若以治温病，则邹、王之说正合。然温病下利，止清热而利自已，不必以甘枣培土，转使邪滞，亦不可不知。拙拟
《伤寒》厥阴篇云：伤寒脉迟，与黄芩汤除其热，腹中则冷不能食。可知黄芩汤证之脉必数，所治之热，必自里达外。不治但在表分之热，佐之以芍药者，盖欲清气分而又泄迫血之热，非二药并用不为功也。此亦邹说，与治温合，故节录之。
●白虎汤　治阳明病脉浮滑，表里俱热，自汗出，烦渴引饮，或加人参三两，方见暑门白虎加人参汤。
石膏解肌热，泄胃火，两擅内外之能，故用为君。知母泻火滋燥，故用为臣。佐以甘草、粳米，调和中宫。更设煎法，使苦辛寒之剂，得逗留阳明，而奏清肃之功。自热无不除，渴无不解矣。若日久气虚，必须以人参养正生津者，人参又不可少。
白虎、承气，同为阳明府病之方，承气苦寒逐热，为热而且实者设，白虎甘寒生津，为热而不实者设。
●猪苓汤　治阳明病脉浮发热，渴欲饮水，小便不利。
猪苓（去皮）　茯苓　泽泻　滑石　阿胶（各一两）
上五味，以水四升，先煮四味，取二升，去滓，内阿胶烊消，温服七合，日三服。
证与白虎相似，而主以猪苓汤者，所谓小大不利治其标也。利小便，何以不用五苓？盖彼由阴壅而脾虚，故以桂枝通膀胱之阳，即佐以白术崇土。此由阳盛而液伤，故以滑石入胃除热，又必以阿胶润液养阴。此四物于两方正为反对，讵可互施。至二苓泽泻，则均需以导水，不妨从同。然非恃有各当之主药，亦不能有益无弊也。拙拟
治胃热何以不用石膏，以渴饮而小便不利，则有水蓄于中，非滑石能于湿中荡热不可也。拙拟
详阳明病脉浮脉热七字，所发之热，在分肉肌肤间，不能于卫气无涉。卫为热郁，所以膀胱有阻，而病则在阳明。渴是胃热，滑石正荡胃热，可为阳明病之据。前人多有谓邪热在下者，岂以脉浮发热，为即太阳病欤？抑内发之邪，尚未达于中欤殆不能无误解也。拙拟
汗出多而渴者，不可与猪苓汤，是汗少亦尚可欤？然猪苓汤本以利水，若无水而口乾舌燥，即使无汗，亦不可与。此皆仲景言外之意，可体会而得者也。拙拟
以上三方，仲景治温热之发于阳者。
●甘草汤　治少阴病二三日咽痛，若不瘥，与桔梗汤。
甘草（二两）
上一味，以水三升，煮取一升五合，去滓，温服七合，日二服。
●桔梗汤
桔梗（一两）　甘草（二两）
上二味，以水三升，煮取一升，去滓，分温再服。
喉咙少阴直脉所循，少阴病二三日即咽痛，明其伏邪内发急疾之至。甘草大甘，为土之正味，能制肾水越上之火，故独用以缓之，生用以清之。设不差，是肺窍不利，气不宣泄也。以桔梗开之，热自透达。但在二三日内，邪热未盛，可以甘草泻火而愈。若五六日，则少阴之下利呕逆诸证皆起，此法非所宜矣。
甘草一味，徐忠可以治肺痿，邹润安以解药毒，皆极验，正未可忽视。加桔梗，即后人所称之甘桔汤，如用之中病自效，但勿视为咽痛通治之方。拙拟
●猪肤汤　治少阴病下利咽痛，胸满心烦。
猪肤（一斤，王孟英云以猪皮去其肉肥，刮如纸薄，杭人能造名曰肉鲜，可以充馔）
上一味，以水一斗，煮取五升，去滓，加白蜜一升，白粉五合，（即米粉。）熬香，和令相得，温分六服。
下利咽痛心烦，皆少阴病，惟胸满则疑于少阳。不知少阴脉之支别，从肺出络心，注胸中。下利既泄其肾阴，其虚阳之上乘者，亦必因中土无权，纷扰于咽喉心胸经气所到之处，以其虚而非实。故胸满不至于痛，不必用攻陷之剂，此时伏邪初发，尚未由血及气，亦无事于苦寒伤正。猪、水畜而肤甘寒轻浮，自能从上引下而邪热以平。然下利非湿也，非加白蜜，不足以润燥益阴。患见于上下，则宜建中，非加白粉熬香，不足以悦脾振困。诸家聚讼纷如，似皆非允当，敢为此论之质之。拙拟
●黄连阿胶汤　治少阴病得之二三日以上，心中烦，不得卧。
黄连（四两）　黄芩（一两）　芍药（二两）　阿胶（三两）　鸡子黄（二枚）
上五味，以水五升，煮三物取二升，去滓，内胶烊尽，小冷，内鸡子黄，搅令相得，温服七合，日三服。
心烦不得卧，热证也。至二三日以上心烦不得卧，则非初即属热矣。初即属热者为阴虚，今至二三日以上始见，则为少阴伏邪寒变之热，热耗其液也。尤在泾云：阳经之寒变为热，则归于气，或归于血，阴经之寒变为热，则归于血，必不归于气。黄连、黄芩之苦，合阿胶、鸡子黄之甘，所以生阴液而除邪热，芍药则约而纳之于血也。由是推之。少阴口燥咽乾，不用调胃承气、小承气，而独用大承气，仲景之意，亦可见矣。
●猪苓汤　治少阴病下利六七日，咳而呕渴，心烦不得眠。
方见前。
伏邪发于少阴，致心烦不得眠，而复下利，至六七日咳而呕渴，阴液之伤已甚矣。此时以阿胶咸寒入阴而滋之，自是要策。然愈利愈渴，愈渴愈利，阿胶一味，讵为足恃。其所以然者，热为之也，亦饮为之也。夫邪气自下而上者，仍须从下引而出之。猪、茯、泽、滑，荡热而兼利湿，配以阿胶之滋阴，则损其有馀，即补其不足，一举而收全效，此足见仲景制剂之妙也。拙拟
详少阴病用猪苓汤，则知阳明病之用猪苓，宁谓非伏邪由少阴而发，此尚在血分，彼则已及阳明。治阳明而亦兼滋其阴者，阴先伤也。彼此互参，其义益见，即证不同而治同，亦可于此得其旨矣。拙拟
●大承气汤　治少阴病得之二三日，口燥咽乾者，急下之，宜此汤。
大黄（四两，酒洗）　厚朴（半斤，炙，去皮）　枳实（五枚，炙）　芒硝（三合）
上四味，以水一斗，先煮厚朴、枳实取五升，内大黄，煎取二升，去滓，内硝，更上微火一两沸，分温再服，得下余勿服。
《伤寒论》此条，或谓是伤寒传经之证，但少阴不由阳明传入，无传入少阴而有阳明承气证之理。或谓是寒中少阴，则咽痛有之。何至二三日即口燥咽乾，且以大承气下之。尤在泾云：阳明居中土，为万物所归，故三阳三阴之邪，皆得还入于胃而成可下之证。盖得之二三日，口燥咽乾者，少阴久伏之邪，发之势暴，肾将涸也。肾将涸，则入胃而并燥其土，土燥则实，不得不下。大承气汤内有芒硝，攻胃而即能救肾，所以为的对之方也。拙拟
古人文辞简质，仲景云：宜大承气汤。即隐寓大承气证在内，其非大承气所有之证，则为特著之。或难之曰：彼条腹胀不大便，固宜以大承气与之矣，又何以赘为？曰：无少阴别证可据，以阳明病之证，系之于少阴，明其非阳明病云尔。拙拟
三承气汤，无不有大黄，故承气之名，当属之大黄。承气者为血，大黄固血分药也。夫血随气行，亦血随气滞，气滞而血不随之滞者，是气之不足，非气之有馀。惟气滞并波及于血，于是气以血为窟宅，血以气为御侮。遂连衡宿食，蒸逼津液，悉化为火，此时惟大黄能捣其巢穴，荡热除秽。气之结于血者散，则枳朴遂能效其通气之职。此大黄所以为承气也，其加芒硝何也？肾为胃关，胃热足以铄肾，肾热亦耗其胃，不以芒硝直入下焦，软坚润燥，关门如何能利，燥屎亦安得下？故小承气无芒硝，只为和胃之剂，大承气有芒硝，即少阴温病亦可与，在得其意而善用焉耳。
以上六方，仲景治温热之发于阴者。
●凉膈散　治心火上盛，中焦燥实，烦躁口渴，目赤头眩，口疮唇裂，吐血衄血，大小便秘，诸风瘛瘲，发斑发狂，及小儿惊风，痘疮黑陷。
连翘（一两）　大黄（酒浸，二两）　芒硝（一两）　甘草（六钱）　黄芩（酒炒，一两）　薄荷（七钱）　栀子（八钱）
上为末，每服四五钱，加竹叶、生蜜煎。
硝黄得枳朴之重著，则下热因之而夺，得苓栀翘荷之轻扬，则上热因之而散，此承气凉膈之所攸分也。用甘草者，即调胃承气之义。张洁古去大黄、芒硝加桔梗，以手足少阳相火，俱下胸膈，游行一身之表，桔梗载诸药而上之，以去胸腹六经之热，名桔梗汤。余师愚又于桔梗汤加生石膏，以治疫疹初起。
●甘露饮　治丈夫小儿，胃中客热，牙宣齿烂，目垂欲闭，饥不欲食，及目赤肿痛，口疮咽肿，疮疹已发未发，又疗脾胃湿热，黄疸腹满，或时身热，并宜服之。
枇杷叶　熟地　生地　天冬　枳壳　茵陈　麦冬　石斛　甘草　黄芩（各等分）
上为末，每服二钱，水一盏，煎七分，去滓，食后临卧温服。本事方加犀角，名加减甘露饮。（此乃以散作饮者。）
烦热多由阴虚，肾主五液，胃为燥金，皆喜润而恶燥。燥则火升，热亦生湿，以二地、二冬、石斛、甘草滋而补之。枇杷叶、枳壳清而降之。更以茵陈、黄芩折热而去湿，诸证无虑不平矣。若渴饮尿秘，则又以河间桂苓甘露饮为当。方附录：滑石四两，石膏、寒水石各二两，茯苓、泽泻各一两，白术、猪苓、肉桂各五钱，为末，每服三钱，生姜汤或新水调下。拙拟
●犀角地黄汤　治温热病邪入心包络，舌绛津亏。
黑犀角（磨汁）　连翘（各三钱）　生地（五钱）　生甘草（五分）
上四味，以水二锺，武火煎三物之八分，去滓入犀角汁和服。
热传心包，舌绛津亏，八九日不解，医反治经，寒之、散之、攻之，热势益炽。得此汤立效者，盖犀角灵异之物，能于内外皆热之毒，悉举上行而散。连翘解客热，生地滋阴液，甘草和营血，专从事于心包而钜患始平。固非芩连膏知辈，所能越俎而代也。
《局方》此汤有丹皮、赤芍，无连翘、甘草，此为王晋三所改。丹芍虽除血热，而性主攻逐下行，连翘轻扬，甘草甘平，则适如其分而不过。且以佐犀角，更为调剂有情，较原方自胜尔。拙拟
●万氏牛黄清心丸　治温热病热阻关窍。
犀牛黄（二分五釐）　镜面朱砂（一钱五分）　生黄连（五钱）　黄芩　山栀（各三钱）　郁金（二钱）
上研末，蒸饼为糊，丸如黍米大，每服七八丸。
王晋三云：此丸古有数方，其义各别。若治温邪内陷，包络神昏者，惟万氏此方为妙。盖温热入于心包，邪在里矣。草木之香，仅能达表，不能透里，必藉牛黄幽香有情之物，乃能透包络而合神明，然尤在佐使之品，配合成宜。万氏以芩连山栀泻心火，郁金通心气，辰砂镇心神，正与牛黄式好无尤，是以得建奇功。若调入汤剂，则犀角、羚羊角、金汁、甘草、人中黄、连翘、薄荷，可随宜酌用。
●至宝丹　治中恶气绝，中风不语，热疫烦躁，气喘吐逆，邪气攻心，神昏头眩，口乾不眠，及伤寒狂语。
生乌犀屑　生玳瑁屑　琥珀（研）　朱砂（研，水飞）　雄黄（研，水飞，各一两）　牛黄（研，五两）　安息香（一两半，为末，酒研飞净，一两熬膏，用水安息尤妙）　龙脑（研）　麝香（研，各一两）　银箔　金箔（各十五片，研细为衣）
上将乌犀、玳瑁为细末，入余药，研匀，将安息香膏重汤煮，凝成后，入诸药中，和搜成剂，丸如桐子大，蜡护，临服剖，用人参汤化下，三丸至五丸。王晋三云：此治心脏神昏，从表透里之方也。犀角、牛黄、玳瑁、琥珀以有灵之物，内通心窍，朱砂、雄黄二箔，以重坠之品安镇心神，佐以龙脑、麝香、安息，搜剔幽隐诸窍。故热入心包络，舌绛神昏者，以此丹入寒凉汤药中用之，能祛阴起阳，立展神明，有非他药所可及。若病因头痛，而即神昏不语者，此肝虚魂升于顶，当用牡蛎救逆以降之，又非此丹所宜轻试。
●大黄汤　疗天行五六日不解，头痛壮热，四肢烦疼，不得饮食。
大黄（胃）　黄连（心肝）　黄柏（肾）　栀子（肺，各半两，擘）
上四味，以水八升，煮六七沸，内豉一升，葱白七茎，煮取三升，去滓分三服，忌猪肉冷水。
此三黄汤之变，除六经之热。
以上六方，凡温热证，无论外感伏气，但与方合，皆可施用。
●白虎加桂枝汤　治温疟，脉如平，身无寒，但热骨节烦疼，时呕。
知母（六两）　石膏（一斤）　甘草（二两，炙）　粳米（二合）　桂枝（三两）
上锉，每五钱，水一盏半，煎至八分，去滓，温服，汗出愈。
温疟者，邪气内脏肾中，至春夏而始发，为伏气外出之证。寒蓄久而变热，故亦不作寒也。脉如平者，病非乍感，故脉如其平时也。骨节烦疼时呕者，热从肾出，外舍于其合，而上并于阳明也。白虎甘寒除热，桂枝则因其热而达之耳。
