

卷一  ——————————————————————————————————————————————————————————————————————————————————————————

用药勿偏执  ***************************
俞守约曰，近时医者，偏执己见，或好用热药，或好用凉药，然素问有异法方宜论，抑何尝偏执耶，古之良医，必量人之虚实，察病之阴阳，而后投以汤剂，或补或泻，各随其证，若的是阳虚失血，治以乾姜附子，诸虚百损，补以人参黄耆，痰热壅嗽，清以芩连，大便结热，利以消黄，其法岂尽废乎，许叔微有云，形有寒邪，虽婴孩亦可服金液，藏有热毒，虽老羸亦可服大黄，至哉通变之说也，（续医说，按许语，未审出典）。
张隐菴曰，中者不偏，庸者不易，医者以中庸之道存乎衷，则虚者补，实者泻，寒者温，热者凉，自有一定之至理，若偏于温补，偏于凉泻，是非中非庸矣，夫医道上通天之四时六气，地之五方五行，寒热温凉，信手拈来，急者急治，缓者缓治，若仅守平和之橘皮汤者，又执中无权也，溯观古今，多有偏心，偏于温补者，惟用温补，偏于清凉者，惯用清凉，使病人之宜于温补者，遇温补则生，宜于凉泻者，遇清凉则愈，是病者之侥倖以就医，非医之因证以治病也，岂可语于不偏不易之至道哉，（侣山堂类辨）。
按天下之事，莫不患偏，而医为甚焉，盖时有寒暑，地有燥湿，贵贱贫富，虚实有别，老壮妇儿，强弱各异，况人之素禀，有阴阳之偏胜，病之流布，有今古之不均，或一人之身，而寒热异位，病之传化，又首末殊情，疾证之所以万变而不可穷极也，是以药之补泻温凉，治之擒纵缓急，倘举一而废百，其贻害含灵，不可胜道，奈何古今医家，往往坚持一说，胶柱不移，宋人既有斗火盘冰之诮，而如刘张李朱四家，龈龈然务立门户，最不能无偏，故元儒许鲁斋论梁宽甫病证书，既辨其失曰，近世论医，有主河间刘氏者，有主易州张氏者，张氏用药，依唯四时阴阳升降，而增损之，正内经四气调神之义，医而不知此，妄行也，刘氏用药，务在推陈致新，不使少有怫郁，正造化新新不停之义，医而不知此，无术也，然而主张氏者，或未尽张氏之妙，则瞑眩之剂，终莫敢投，至失几后时，而不救者多矣，主刘氏者，或未悉刘氏之蕴，则劫效目前，阴损正气，遗祸于后日者多矣，能用二家之长，而无二家之弊，则殆庶几乎，真达者之见，后学之炯戒矣，若缪仲淳李念莪诸人，又谓后世元气转薄，治当以补养为主，（出神农本草经疏，医宗必读），而其弊失之畏葸，又此间有藉口古方者，谓病皆有毒，治当以攻伐为主，而其弊失之疏暴，故祖考蓝溪府君，尝著平言一篇，以糺驳之，大旨谓素问之叙年寿，与今时不异，明是人之禀赋，固无今古之差，则不可言后世专宜补药，（唐笠山吴医汇讲，有管凝斋古今元气不甚相远说，其意与粗考符），轩岐之书，间及调养，仲景之方，不乏救阳，而病之属虚者，非填补不能愈，则不可言治病专在攻伐，可谓持正之言矣，大抵医者先入为主，偶有屡次得效之药，则僻意倾倒，滥用而不顾，或张皇其说，讹以传世，则自误误人，其为害又岂可胜道哉，学者深惩前辙，潜研轩岐仲景之法，旁及诸家之所长，反覆寻讨，裒以为我用，平心静气，务消除门户之见，每对病者，精加甄辨，假令一时之权，专主一格，亦晓然洞悉于病之情机，必归之于至当，庶几措施无谬，是谓之纯医矣，如所谓仅守平和，执中无权者，亦犹偏心之徒也，盖医家之弊，莫甚于偏执，故首表其害，使学者有所省悟云。

用药有四时之辨  ***************************
缪仲淳曰，夫四时之气，行乎天地之间，人处气交之中，亦必因之而感者，其常也，春气生而升，夏气长而散，长夏之气化而软，秋气收而敛，冬气藏而沉，人身之气，自然流通，是故生者顺之，长者敷之，化者坚之，收者肃之，藏者固之，此药之顺乎天者也，春温夏热，元气外泄，阴精不足，药宜养阴，秋凉冬寒，阳气潜藏，勿轻开通，药宜养阳，此药之因时制用，补不足以和其气者也，然而一气之中，初中未异，一日之内，寒燠或殊，假令大热之候，人多感暑，忽发冰雹，亦复感寒，由先而感，则为暑病，由后而感，则为寒病，病暑者投以暑药，病寒者投以寒药，此药之因时制宜，以合乎权，乃变中之常也，此时令不齐之所宜审也，假令阴虚之人，虽当隆冬，阴精亏竭，水既不足，不能制火，则阳无所依，外泄为热，或反汗出，药宜养阴，地黄五味鳖甲枸杞之属是已，设从时令，误用辛温，势必立毙，假令阳虚之人，虽当盛夏，阳气不足，不能外卫其表，表虚不任风寒，洒淅战慄，思得热食，及御重裘，是虽天令之热，亦不足以敌其真阳之虚，病属虚寒，药宜温补，参耆桂附之属是已，设从时令，误用苦寒，亦必立毙，此药之舍时从证者也，假令素病血虚之人，不利苦寒，恐其损胃伤血，一旦中暑，暴注霍乱，须用黄连滑石以泄之，本不利升，须用葛根以散之，此药之舍证从时者也，从违之际，权其轻重耳，至四时所伤，因而致病，则各从所由，（神农本草经疏）。
按四时用药，诸说颇繁，缪氏之论，特得款要，故余不具录。

用药有方土之宜  ***************************
孙真人曰，凡用药皆随土地所宜，江南岭表，其地暑湿热，肌肤薄脆，腠理开疏，用药轻省，关中河北，土地岗濿，其人皮肤坚硬，腠理闭实，用药重复，（千金方）。
俞守约曰，昔闻老医云，治北方之疾，宜以攻伐外邪为先，治南方之疾，宜以保养内气为本，盖北方风气浑厚，禀赋雄壮，兼之饮食倍常，居室俭素，殊少戕贼元气之患，一有疾病，辄以苦寒疏利之，其病如脱，而快意通神矣，若夫东南之人，体质柔脆，腠理不密，而饮食色欲之过侈，与西北之人迥异，概以苦寒之剂攻之，不几于操刃而杀人乎，余因其言，而推广之曰，北人禀气固厚，安能人人皆实，南人禀气虽薄，安能人人皆虚，学者当以权变处治，因其虚实而药之，斯无一偏之弊矣，（续医说，按此说，古今医统，引丹溪，当考）。
徐洄溪曰，人禀天地之气以生，故其气体随地不同，西北之人，气深而厚，凡受风寒，难于透出，宜用疏通重剂，东南之人，气浮而薄，凡遇风寒，易于疏泄，宜用疏通轻剂，又西北气寒，当用温热之药，然或有邪縕于中，而内反甚热，则用辛寒为宜，东南地温，当用清凉之品，然或有气随邪散，则易于亡阳，又当用辛温为宜，至交广之地，则汗出无度，亡阳尤易，附桂为常用之品，若中州之卑湿，山陕之高燥，皆当随地制宜，故入其境，必问水土风俗，而细调之，不但各府各别，即一县之中，风气亦有迥殊者，并有所产之物，所出之泉，皆能致病，土人皆有极效之方，皆宜详审旁察，若恃己之能，执己之见，治竟无功，反为土人所笑矣，（医学源流论）。
按岐伯有异法方宜论，而五常政大论，辨高下温凉之异，自来诸家所说，其意大约相同，仍不繁引，夫皇国六千馀里之幅员，西海北陆，其药犹不无斟量，而今之医有笃信邈焉绝域之术，以欲疗此地之人者，惑矣哉，（往年琉球信使来朝，时方寒冻，从者频病，彼医守其国套法，专施辛温，毙者甚多，然则人入他乡，必为风土所移，亦不可不知也）。

用药有贵贱之别  ***************************
寇宗奭曰，贵豪之家，所养既与贫下异，忧乐思虑不同，当各遂其人而治之，后世医者，直委此节闭不行，所失甚矣，尝有一医官，暑月与贵人饮，贵人曰，我昨日饮食所伤，今日食减，医曰，可饵消化药，佗人当服十丸，公当减其半，下咽未久，疏逐不已，几致毙，以此较之，虚实相辽，不可不察，（本草衍义）。
李念莪曰，大抵富贵之人多劳心，贫贱之人多劳力，富贵者膏粱自奉，贫贱者藜藿苟充，富贵者曲房广厦，贫贱者陋巷茅茨，劳心则中虚，而筋柔骨脆，劳力则中实，而骨劲筋强，膏粱自奉者，藏府恆娇，藜藿苟充者，藏府恆固，曲房广厦者，玄府疏而六淫易客，茅茨陋巷者，腠理密而外邪难乾，故富贵之疾，宜于补正，贫贱之疾，利于攻邪，易而为治，比之操刃，虽然贫贱之家，亦有宜补，但攻多而补少，富贵之家，亦有宜攻，但攻少而补多，是又当以方宜为辨，禀受为别，老壮为衡，虚实为度，不得胶于居养一途，而概为施治也，（医宗必读）。
冯楚瞻曰，富贵者，纵情极欲，虑远思多，销铄无非心肾之脂膏，贫贱者，少怒寡欲，愿浅易足，所伤无非日生之气血，故富贵之病多从本，贫贱之病每从标，实有异耳，（锦囊秘录）。
张石顽曰，膏粱之治多难愈，以其豢养柔脆，痰涎胶固乎上，精神凋丧乎下，即有客邪，非参无以助诸药之力，黎霍之患都易除，以其具体坚韧，表邪可以恣发，里邪可以峻攻，纵有劳伤，一术足以资百补之功，（医通）。
按后汉书，郭玉对和帝，论疗贵者有四难，其一为骨节不强，不能使药，诸家所论，皆此意也，又陈藏器本草拾遗曰，众味则贵要，单行乃贫下，（证类本草序例引），叶石林避暑录话曰，古方施之富贵人多验，贫下人多不验，俗方施之贫下人多验，富贵人多不验，吾始疑之，乃卒然而悟曰，富贵人，平日自护持甚谨，其疾致之必有渐，发于中而见于外，非以古方术求之，不能尽得，贫下人，骤得于寒暑燥湿飢饱劳逸之间者，未必皆真疾，不待深求其故，苟一物相对，皆可为也，而古方节度，或与之不契云云，二家之言，或有其理，仍录备考。
又按人之禀赋强弱，固有不拘贵贱贫富者，更有上下之虚实不同者，与中外之寒热不侔者，及宿疾有无，皆施治之际，所宜加意也，且强人阳胜，弱人阴胜，此自然之势，不街辨而知也，然又有体气虽弱，阳气素亢者，有体气虽强，阴寒内伏者，古人所谓阳脏人阴脏人者，即此谓也，苏老泉几策审势曰譬之一人之身，将欲饮药饵石，以养其生，必先审观其性之为阴，其性之为阳，而投之以药石，药石之阳，而投之以阴，药石之阴，而投之以阳，故阴不至于涸，而阳不至于亢，苟不能先审观已之为阴，与己之为阳，而以阴攻阴，以阳攻阳，则阴者固死于阴，而阳者固死于阳，不可救也，此言本出譬喻，而真理到之言矣，又前辈有谓治平扰攘，用药有分者，然从未见精论，仍不登载。

老人用药法  ***************************
陈令尹曰，常见世人，治高年之人疾患，将同年小，乱投汤药，妄行针灸，以攻其疾，务欲速愈，殊不知上寿之人，血气已衰，精神减耗，危若风烛，百疾易攻，至于视听不至聪明，手足举动，不随其志，身体劳倦，头目昏眩，风气不顺，宿疾时发，或秘或泄，或冷或热，此皆老人之常态也，不顺治之，紧用汤药，（按医说引，作不须紧用汤药），务求痊瘥，往往因此，别致危殆，且攻病之药，或汗或吐，或解或利，缘衰老之人，不同年少真气壮盛，虽汗吐转利，未至危困，其老弱之人，若汗之则阳气泄，吐之则胃气逆，下之则元气脱，立致不虞，此养老之大忌也，大体老人药饵，止是扶持之法，只可温平顺气进食补虚中和之剂治之，不可用市肆赎卖，他人惠送，不知方味，及狼虎之药，与之服饵，切须审详，若身有宿疾，或时发动，则随其疾状，用中和汤药调顺，三朝五日，自然无事，然后惟是调停饮食，依食医之法，随食性变馔治之，此最为良也，（奉亲养老书）。
吴又可曰，三春旱草，得雨滋荣，残腊枯枝，虽灌弗泽，凡年高之人，最忌剥削，设投承气，以一当十，设用参术，十不抵一，盖老年营卫，枯涩，几微之元气，易耗而难复也，不比少年气血生机甚捷，其势浡然，但得邪气一除，正气随复，所以老年慎泻，少年慎补，何况误用耶，万有年高禀厚，年少赋薄者，又当从权，勿以常论，（温疫论）。
按朱丹溪格致馀论，论老人血少，不宜乌附燥药。
又按寇宗奭本草衍义曰，凡人少长老，其气血有盛壮衰三等，故治法亦当分三等，其少日服饵之药，于壮老之时，皆须别处之，决不可忽也，世有不留心于此者，往往不信，遂致困危，哀哉，斯说为当，而刘河间保命集，载珞琭子说，辨人之幼壮老有四等，其治各不同，文繁不录也。

小儿用药法  ***************************
曾省翁曰，凡疗小儿，非以一体之谓，不可同常之见，所言投药者，或用投之于简，（径也），投之于端，（的也），投之久练，（纯熟也），投之穷研，（精研也），投之益后，投之胜前，良工用心之至，是谓投药之专，若以重剂投于雏，（乳小也），或以峻药投于贵，（峻，谓严紧药也），直不可混淆而设，造次而施，合以通利者，审问扶而下之，当用益补者，察详按而调之，孰谓恣妄之有耶，所谓不可攻击者，曰虚，曰幼，曰娇，曰重，不宜冒致者，曰久，曰闭，（不言所受），曰冗，（用药众多），曰竞，（争与攻击），复加以母之情僻，（执滞也），父之性急，（愚憨也），子之意顽，（不服药也），病之候难，（传过坏证），母之殢神，父之执祟，如此人事，曷可勉强而与劳心枉究哉，（活幼口议）。
刘通真曰，经言六岁已下为小儿，然小儿与大人异疗者，以有撮口急慢惊忤疳痫等候，当须别为方论，余病与大人不殊，（如吐泻伤风伤寒之类，受病一同大人，兼聚同用之），然小儿纯阳，病则热多冷少，其药宜少冷于大人为得，其有用温药处，当以意减损之，（如水泻白痢胃冷之类，亦用温药也），若丸散用之，亦在医者裁酌，（刘方明幼幼新书，引万全方）。
张戴人曰，夫乳者，血从金化而大寒，小儿食之，肌肉充实，然其体为水，故伤乳过多，反从湿化，湿热相兼，吐痢之病作矣，医者不明其本，辄以紫霜进食此金白饼之属，其中皆巴豆杏仁，其巴豆，大热有大毒，杏仁小热有小毒，小儿阳热，复以热毒之药，留毒在内，久必变生，故刘河间先生以通圣凉膈神芎益元治之，皆无毒之药，或曰，此大人所服之药，非小儿所宜也，余闻笑曰，大人小儿，虽年状不同，其五藏六府岂复殊耶，大人服多，小儿服少，其实一也，（儒门事亲）。
梁逢尧曰，调治小儿之法，当须慎护肾胃气也，缘小儿未有天癸之旺，而常依四时胃气为本，故不病之治，不可容易损其胃气也，胃气一虚，病皆滋长，轻者至重，重者必死，此决然之理也，观今医者，不深念虑，而云小儿纯阳之气，凡有疾病，须当疏下，是以世之为医者，执此而妄恣疏泄，因此而死毙者，不可胜纪，良可叹也，虽然疏下在乎审谛，而不可过，调理小儿之要也，（幼幼新书，引惠眼观证）。
张景岳曰，有谓小儿为纯阳之体，故多宜清凉之治者，此说尤为误人，按上古天真论曰，女子二七，男子二八，而后天癸至，夫天癸者，阴气也，小儿之阴气未至，故曰纯阳，原非阳气有馀之谓，特稚阳耳，稚阳之阳，其阳几何，使阳本非实，而误认为火，则必用寒凉，妄攻其热，阴既不足，又伐其阳，多致阴阳俱败，脾肾俱伤，又将何所藉赖，而望其生乎，又王节斋曰，小儿无补肾法，谓男至十六，而肾始充满，既满之后，妄用亏损，则可用药补之，若受胎之时，禀之不足，则无可补，禀之原足，又何待于补也，呜呼，此何说耶，夫小儿之阴气未成，即肾虚也，或父母多欲，而所禀水亏，亦肾虚也，阴既不足，而不知补之，阴绝则孤阳亦减矣，何谓无可补耶，此义惟薛立斋独得之，（类经，按钱仲阳既有地黄丸方，薛氏实祖其意，非独得之也）。
冯楚瞻曰，治小儿疾病，较之男子妇人，其难尤甚，但小儿易怒伤肝，恣食伤脾，大人穷欲伤肾，多思伤心，郁思伤脾，恼怒伤肝，悲哀伤肺，故书治小儿之法，犹浣衣之去垢者居多，以其所犯多属标证也，治大人之法，犹植树之培根者居多，以其所犯多属本证也，然小儿亦有因先天怯弱致疾，大人亦有因倍食伤胃抱疴，小儿而犯不足，大人而犯有馀，于此并可互参，况气血有偏而成病，病则怪变百端，大人而犯小儿之病，小儿而犯大人之病，病既雷同，治何可执，（锦囊秘录）。
徐洄溪曰，小儿之与成人，即病相同者，治亦迥异，如伤食之证，反有用巴豆朱砂，其馀诸证，多用金石峻厉之药，特分两极少耳，此古人真传也，后世不敢用，而以草木和平之药治之，往往迁延而死，此医者失传之故，（医学源流论）。
按千金小儿门云，治其时行节度，故如大人法，但用药分剂少异，药小冷耳，此通真所本也，盖娇嫩之体，肠胃绵脆，虚实寒热，皆易更变，古人所论当矣，惟禀厚壮实，其病属热者，苦寒克伐，固所不妨，禀薄羸弱，其病属寒者，辛温补益，是其主对，金石之药，亦或有可施，但云之多用则谬矣，要之诸家之见，俱不能无失，今骈举之，以备学者酌中焉，又圣惠方诊豆疮论曰，凡食乳婴孩，汤药不可与童儿同疗，则药过剂必有损也，又曰，若用汤药，宜疗于乳母也，二说俱是，如服药多少，其说载第十二卷中，宜并参。

妇人用药法  ***************************
孙真人曰，夫妇人之别有方者，以其胎妊生产崩伤之异故也，是以妇人之病，比之男子，十倍难疗，经言妇人者众阴所集，常与湿居，十四以上，阴气浮溢，百想经心，内伤二藏，（按玉函经，作五藏），外损姿颜，月水去留，前后交互，瘀血停凝，中道断绝，其中伤堕，不可具论，生熟（按生熟，外台秘要引，作矣然），五藏虚实交错，恶血内漏，气脉损竭，或饮食无度，损伤非一，或疮痍（按玉函，作胎疮），未愈，强合阴阳，或便利于悬厕之上，风从下入，便成十二痼疾，所以妇人别立方也，若是四时节气为病，虚实冷热为患者，故与丈夫同也，惟怀胎妊而挟病者，避其毒药耳，其杂病与丈夫同，则散在诸卷中，可得而知也，然而女人嗜欲，多于丈夫，感病倍于男子，加以慈恋爱憎，嫉姤忧恚，染著坚牢，情不自抑，所以为病根深疗之难瘥，（千金方，按妇人之病，至成十二痼疾，本出玉函经，玉函又曰，男子病者，众阳所归，常居于燥，阳气游动，强力施泄，便成劳损），葛仙翁曰，凡妇人诸病，兼治忧恚，令宽其思虑，则病无不愈，（张季明医说引）。
按陶隐居本草序例曰，褚澄疗寡妇尼僧，异乎妻妾，此是达其性怀之所致也，即与上说同趣矣，严子礼济生方云，治疗之法，女子当养血抑气，以减喜怒，释澹寮集验方云，治妇人之疾，当先为抑阳助阴，兼理七情，使无郁抑之怀，当自安养也，（按许学士本事方云，大率妇人妊娠，唯在抑阳助阴），孙允贤医方集成云，妇人宜耗其气，以调其经，男子息养其气，以全其神，盖皆本于真人也，又按陈良甫妇人良方，引产宝方序论曰，大率治病，先论其所主，男子调其气，女子调其血，气血人之神也，不可不谨调护，活人书亦举此语，以谓此大略之词，妇人伤寒，皆可于男子药中选用，岂必调血而后行汤耶，王海藏医垒元戎，更有详辨，当阅。
或者以妊娠母治，有伤胎破血之论，夫岂知邪气暴戾，正气衰微，苟执方无权，纵而勿药，则母将羸弱，子安能保，上古圣人，谓重身毒之，有故无殒，衰其大半而止，盖药之性味，本以疗疾，诚能处以中庸，与疾适当，且知半而止之，亦何疑于攻治哉，又况胞胎所繫，本于生气之原，而食饮与药，入于口而聚于胃，胃分气味，散于五藏，苟非大毒駃剂，岂能遽达于胞胎耶，所谓母治则过矣，（圣济经）。
王海藏曰，安胎之法有二，如母病以致动胎者，但疗母则胎自安，或胎气不固，或有触动，以致母病者，宜安胎则母自愈，（萧慎斋女科经纶引）。
按圣济经，本于六元正纪大论，极为切实，考本草序例，举堕胎药数十种，孙真人亦有避毒药之语，然仲景有桂枝茯苓丸，附子汤等方，今遇母有病，则不问何药，对证施用，无有半产及动胎之忧，特脑麝之类，香窜利窍，实在所畏己，张茂之究原方云，仆屡医妊妇，患伤寒结胸并杂病，所合用药，皆寻常孕妇之所忌者，投之病痊，至产初无所犯，（梶原性全万安方引），吴又可温疫论，论妊娠时疫，用三承气，有曰，若腹痛如锥，腰痛如折，此时未堕欲堕之侯，服药亦无及矣，虽投承气，但可愈疾而全母，又曰，结粪瘀秽，肠胃间事也，胎附于脊，肠胃之外，子宫内事也，药先到胃，瘀热才通，胎气便得舒养，是以兴利除害于顷刻之间，何虑之有，皆笃论也，如安胎之药，则当察其人素禀与宿疾，而温凉适宜，仲景有当归散白术散二方，其意可见也，诸家所说，萧慎斋经纶一书，纤悉具载，兹不繁录。
叶以潜曰，良方云，产后以去败血为先，血滞不快，乃成诸病，夫产后元既亏，运行失度，不免瘀血停留，治者必先逐瘀，瘀消然后方可行补，此第一义也，今人一见产后有内虚证，遽用参耆甘温之剂，以致瘀血攻心而死，慎之，（士林馀业医学全书）。
徐洄溪曰，至如世俗相传之邪说，如胎前宜凉，产后宜温等论，夫胎前宜凉，理或有之，若产后宜温，则脱血之后，阴气大伤，孤阳独炽，又瘀血未净，结为蕴热，乃反用姜桂等药，我见时医以此杀人无数，或云，产后瘀血，得寒则凝，得热则行，此大谬也，凡瘀血凝结，因热而凝者，得寒降而解，因寒而凝者，得热降而解，如桃仁承气汤，非寒散而何，未闻此汤能凝血也，盖产后瘀血，热结为多，热瘀成块，更益以热，则炼成乾血，永无解散之日，其重者阴涸而即死，轻者成坚痞褥劳等疾，惟实见其真属寒气所结之瘀，则宜用温散，故凡治病之法，不本于古圣，而反宗后人之邪说，皆足以害人，诸科皆然，不独妇科也，（医学源流论）。
按产后禁温药，张戴人儒门事亲，既有其说，前哲或曰，产后大补气血为主，或曰，地黄性滞，白芍酸寒伐生气，俱非产后所宜，其他诸说不一，亦载在萧氏书中，要之恶露未尽，却忌恋泥之品，而坏瘀行滞，实为其主，如脱血过多，阳气虚乏，则大剂参附，始可挽回，学者宜审谛虚实，勿拘一格焉。

伤寒杂病治法之异  ***************************
尤饲鹤曰，治外感，必知邪气之变态，治内伤，必知藏府之情性，治六淫之病，如逐外寇，攻其客，毋伤及其主，主弱则客不退矣，治七情之病，如抚乱民，暴其罪，必兼矜其情，情失则乱，不正矣，（医学读书记）。
刘松峰曰，杂病用药品过多，或无太害，即如健脾者，多用白术固也，再加山药可也，再加扁豆亦可也，再加莲肉枣肉，亦无不可也，再如补肾者，多用熟地固已，再加枸杞可也，再加菟丝亦可也，再加苁蓉首乌芡实杜仲，亦无不可也，补药固不厌多，即杂证药品过繁，亦为害尚浅，觉其不善，速为减去，或可挽回，而瘟疫不能也，即如葛根，治瘟疫药中，至和平之品，若邪在太阳，加之太早，反足以引邪入阳明矣，又如葛根与白芷，均属阳明散剂，而白芷温散，葛根凉散，白芷散阳明风寒之邪，葛根散阳明温热之邪，若温邪之在阳明，用葛根而再加白芷，必然掣肘，恐不似他证用药繁多之帖然无事矣，所以瘟疫用药，按其脉证，真知其邪在某经，或表或里，并病合病，单刀直入，批隙导款，多不过五六味而止，至于分两之重轻，则在临时看其人之老少虚实，病之浅深进退，而酌用之，（说疫）。
按松峰论葛根白芷，误据张洁古引经之说，甚失古本草之旨，然至杂病伤寒用药之异，则其理固不可易矣，又王三阳伤寒纲目曰，治伤寒如对劲敌，治杂病如理乱丝，此言亦是，然伤寒有证候稀坏，药难径行者，杂病有卒尔危剧，治宜放胆者，三阳之言，互意而看，亦可也，（张隐菴侣山堂类辨，亦有杂证论，附藏于次卷治有不可正行条，隐菴以杂病为见证庞杂之谓，非是，盖杂病本对伤寒而言，详义见于拙著察病通义中）。
又按张蒇活人书序曰，古人治伤寒有法，治杂病有方，（朱奉议于其第五卷中曰，古人治伤寒有法，非杂病之比），陈鹤溪三因方举此语曰，方即义方，法即法令，外病用法令，犹奸邪外扰，非刑不除，内病用义方，犹父兄子弟，不足以礼格之而已，王海藏医垒元戎驳之曰，吾谓治杂病亦有法，疗伤寒亦有方，方即法也，法即方也，岂有异乎，要当全识部分，经络表里藏府，岂有二哉，先兄绍翁亦有其辨，甚为明切，曰，夫不易谓之方矣，可准谓之法矣，仲景著伤寒论，设一百一十三方，命之曰方者，盖有此方而治此病，有此病而主此方，使后人知不可易以佗剂也，其评辨脉理，题之曰法者，使后人亦于诊按之际，可准其言以裁决也，是不啻治伤寒一证，其治杂病亦然，故治伤寒之方，无不可以治杂病，而治杂病之法，亦可以准治伤寒，岂得谓彼特有方，而此反无之，此独有法，而彼反无之耶。


卷二  ——————————————————————————————————————————————————————————————————————————————————————————

治病求本  ***************************
朱丹溪曰，将以施其疗疾之法，当以穷其受疾之源，盖疾疚之源，不离于阴阳二气之邪也，穷此而疗之，厥疾弗瘳者鲜矣，良工知其然，谓夫风热火之病，所以属乎阳邪之所客，病既本于阳，苟不求其本而治之，则阳邪滋蔓而难制，湿燥寒之病，所以属乎阴邪之所客，病既本于阴，苟不求其本而治之，则阴邪滋蔓而难图，诚能穷源疗疾，各得其法，万举万全之功，可坐而致也，治病必求于本，见于素问阴阳应象大论者如此，夫邪气之基，久而传化，其变证不胜其众也，譬如水之有本，故能荐至，汪洋浩瀚，派而趋下以渐大，草之有本，故能荐生，茎叶（按此脱华字），实，秀而在上以渐蕃，若病之有本，变化难穷，苟非必求其本而治之，欲去深感之患，不可得也，（丹溪心法类集）。
徐洄溪曰，凡人之所苦，谓之病，所以致此病者，谓之因，如同一身热也，有风有寒，有痰有食，有阴虚火升，有郁怒忧思，劳怯虫疰，此谓之因，知其因，则不得专以寒凉治热病矣，盖热同而所以致热者不同，则药亦迥异，凡病之因不同，而治各别者尽然，则一病而治法多端矣，而病又非止一证，必有兼证焉，如身热而腹痛，则腹又为一证，而腹痛之因，又复不同，有与身热相合者，有与身热各别者，如感寒而身热，其腹亦因寒而痛，此相合者也，如身热为寒，其腹痛又为伤食，则各别者也，又必审其食为何食，则以何药消之，其立方之法，必切中二者之病源，而后定方，则一药而两病俱安矣，若不问其本病之何因，及兼病之何因，而徒曰某病以某方治之，其偶中者，则投之或愈，再以治他人，则不但不愈，而反增病，必自疑曰，何以治彼效，而治此不效，并前此之何以愈，亦不知之，则幸中者甚少，而误治者甚多，终身治病，而终身不悟，历症愈多而愈惑矣，（医学源流论）。
按丹溪本于经旨，而洄溪之言，殊为明切，故并载之，又张景岳全书，有求本论，曰，起病之因，便是病本，万病之本，只此表里寒热虚实六者而已，明者独知所因，而直取其本，则所生诸病，无不随本皆退矣，至若六者之中，多有兼见而病者，则其中亦自有源有流，无弗可察，然惟于虚实二字，总贯乎前之四者，尤为紧要当辨，亦是一义也。

治宜防微  ***************************
徐洄溪曰，病之始生，浅则易治，久而深入则难治，内经云，圣人不治已病治未病，夫病已成而药之，譬犹渴而穿井，斗而铸兵，不亦晚乎，伤寒论序云，时气不和，便当早言，寻其邪由，及在腠理，以时治之，罕有不愈，患人忍之，数日乃说，邪气入藏，则难可制，（按此伤寒例文），昔扁鹊见齐桓公云，病在腠理，三见之后，则已入藏，不可治疗而逃矣，历圣相传，如同一辙，盖病之始入，风寒既浅，气血藏府未伤，自然治之甚易，至于邪气深入，则邪气与正气相乱，欲攻邪则碍正，欲扶正则助邪，即使邪渐去，而正气已不支矣，若夫得病之后，更或劳动感风，伤气伤食，谓之病后加病，尤极危殆，所以人之患病，在客馆道途得者，往往难治，非所得之病独重也，乃既病之后，不能如在家之安适，而及早治之，又复劳动感冒，致病深入而难治也，故凡人少有不适，必当即时调治，断不可忽为小病，以致渐深，更不可勉强支持，使病更增，以贻无穷之害，此则凡人所当深省，而医者亦必询明其得病之故，更加意体察也，（医学源流论）。
按治病救于未成，诚是医家之吃紧要诀，而历圣相传之心法，必无不以此为第一义，内经曰，邪风之至，疾如风雨，（次注云，至，谓至于身形），故善治者治皮毛，（止于萌也），　其次治肌肤，（救其已生），其次治筋脉，（攻其已病），其次治六府，（治其已甚），其次治五藏，治五藏者，半死半生也，（治其已成），又曰，见微得过，用之不殆，又曰，凡治病，察其形气色泽，脉之盛衰，病之新故，乃治之无后其时，本草经曰，欲疗病，先察其源，先候病机，五藏未虚，六府未竭，血脉未乱，精神未散，服药必活，若病已成，可得半愈，病势已过，命将难全，扁鹊传曰，使圣人预知微，能使良医得蚤从事，则疾可已，身可活也，仲景曰，适中经络，未流传府藏，即医治之，四肢才觉重滞，即导引吐纳，针灸膏摩，勿令九窍闭塞，玉函经云，主候长存，形色未病，未入腠理，针药及时，服将调节，委以良医，病无不愈，皆可以见已，盖临病之际，精诊熟察，于其缓急轻重进退之势，与邪正推荡之机，反复思索，痛著眼力，倘遇脉证不合者，审情辨奸，必认得日后如何，而处置对方，无敢后时，则重者能轻，进者能退，假令一时变生，我心预有所期，则操纵自在，不使其至于败坏困极，即是良工之事也，若不审其机，迁延失治，使轻者重，重者死，及异证蜂起，则错愕失据，但蹑其踪而尾追之，或事后论变，粉泽其非者，皆粗工也，抑多事自扰，诛伐无过，而谓预为防御，犹是暗于机宜者，亦不可不戒也，叶香嵓曰，盖病有见证，有变证，有转证，必灼见其初终转变，胸有成竹，而后施之以方，否则以药治药，宜以人试药也，此言是矣，（叶言，见沉归愚文集），又徐思鹤古今医统，有慎疾说，卢绍庵一万社草，论病宜早治，其意与洄溪相同，今不具录。

治有标本  ***************************
张景岳曰，病有标本者，本为病之源，标为病之变，病本惟一，隐而难明，病变甚多，显而易见，故今之治病者，多有不知本末，而惟据目前，则最为斯道之大病，且近闻时医有云，急则治其标，缓则治其本，互相传诵，奉为格言，以为得其要矣，予闻此说，而详察之，则本属不经，而亦有可取，所谓不经者，谓其以治标治本，对待为言，则或此或彼，乃可相参为用矣若然，则内经曰，治病必求其本，亦何谓耶，又经曰，夫阴阳逆从，标本之为道也，小而大，浅而博，可以言一而知百病之害也，以浅而知深，察近而知远，言标与本，易而无及，又曰，先病而后逆者，治其本，先逆而后病者，治其本，先寒而后生病者，治其本，先病而后生寒者，治其本，先热而后生病者，治其本，先病而后生热者，治其本，先病而后泄者，治其本，先泄而后生他病者，治其本，先热而后生中满者，治其标，先病而后生中满者，治其标，先中满而后生烦心者，治其本，小大不利治其标，小大利治其本，先小大不利，而后生病者，治其本，由此观之，则诸病皆当治本，而惟中满与小大不利两证，当治标耳，盖中满则上焦不通，小大不利，则下焦不通，此不得不为治标以开通道路，而为升降之所由，是则虽曰治标，而实亦所以治本也，自此之外，若以标本对待为言，则治标治本，当相半矣，故予谓其为不经者，此也，然亦谓其可取者，则在缓急二字，诚所当辨，然即中满及小大不利二证，亦各有缓急，盖急者不可从缓，缓者不可从急，此中亦自有标本之辨，万不可以误认而一概论也，（景岳全书）。
按经又曰，病发而有馀，本而标之，先治其本，后治其标，病发而不足，标而本之，先治其标，后治其本，谨察閒甚，以意调之，王启玄注曰，本而标之，谓有先病复有后病也，以其有馀，故先治其本，后治其标也，标而本之，谓先发轻微缓者，后发重大急者，以其不足，故先治其标，后治其本也，急则治其标之言，盖本于此，李东垣试效方曰，如先生轻病，后滋生重病，亦先治轻病，后治重病，如是则邪气乃伏，盖先治本故也，可谓拘矣。
缪仲淳曰，病在于表，毋攻其里，病在于里，毋虚其表，邪之所在，攻必从之，受邪为本，现证为标，五虚为本，五实为标，譬夫腹胀，由于湿者，其来必速，当利水除湿，则胀自止，是标急于本也，当先治其标，若因脾虚，渐成胀满，夜剧昼静，病属于阴，当补脾阴，夜静昼剧，病属于阳，当益脾气，是病从本生，本急于标也，当先治其本，举一为例，余可类推矣，（神农本草经疏）。
喻西昌曰，至于病气之标本，病发而有馀，必累及他藏他气，先治其本不使得入他藏他气为善，病发而不足，必受他藏他气之累，先治其标，不使累及本藏本气为善，（医门法津）。
江含征曰，治病当知标本矣，然犹不可不知标中之标，本中之本，如脾胃虚而生湿热，是虚为本，湿热为标也，至湿热下流，膀胱之气化不利，是湿热为标，气化不利，为标中之标，至气化不利，逆而上行，嗌塞喘逆，又标中标之标也，推此而逆求之，则本中之本，亦可得矣，（医律一筏）。
何西池曰，中风痰涎壅盛，不通则死，急用三生饮稀涎通关等，散去其痰，又吐衄余血停瘀，不得不去瘀导滞，亦急则治标之义也，（医碥）。

治有初中末  ***************************
王海藏曰，治病之道，有三法焉，初中末也，初治之道，法当猛峻者，谓所用药势疾利猛峻也，缘病得之新暴，感之轻，得之重，皆当以疾利猛峻之药急去之，中治之道，法当宽猛相济，为病得之非新非久，当以缓疾得中之药，养正去邪，相兼济而治之，养正去邪者，假令如见邪气多正气少，宜以去邪药多，正气药少，凡加减药法，如此之类，更以临时对证，消息增减用药，仍依时令，行之无忌也，更加针灸其效更速，末治之道，法当宽缓，宽者，谓药性平善，广服无毒，惟能养血气安中，盖为病证已久，邪气潜伏至深，而正气微弱，故以善药广服，养正多而邪气自去，更加以针灸，其效尤速，（此事难知）。
按此说不必拘执，然不能无其理，要在活看耳，考刘河间保命集云，五泄伤寒，乃分三节，初说暴，次说中，后说久泄，又云，是三节内，包十五法，初以暴药，中以的对证药，缓疾得中也，末治久泄法，仲景论厥阴经治法，是也，罗谦甫撰李东垣脾胃论后序曰，病之所起，初受热中，心火乘脾，末传寒中，肾水反来侮土，乃立初中末三法，然则三法之说，出于河间，而海藏则扩充东垣者也，海藏又本于王启玄，有和取从折属五治论，兹不採入。

治有缓急  ***************************
王中阳曰，大抵暴病不可荏苒，沉疴不可速瘳，欲速则更医必骤，医众其论必繁，荏苒则邪气入深，用药未必即差，（泰定养生主论）。
徐洄溪曰，病有当急治者，有不当急治者，外感之邪，猛悍剽疾，内犯藏府，则元气受伤，无以託疾于外，必乘其方起之时，邪入尚浅，与气血不相乱，急驱而出之于外，则易而且速，若俟邪气已深，与气血相乱，然后施治，则元气大伤，此当急治者也，若夫病机未定，无所归著，急用峻攻，则邪气益横，如人之伤食，方在胃中，则必先用化食之药，使其食渐消，由中焦而达下焦，变成渣秽而出，自然渐愈，若即以消黄峻药下之，则食尚在上焦，即使随药而下，乃皆未化之物，肠胃中脂膜与之同下，而人已大疲，病已生变，此不当急治者也，（按伤食证不一，其危剧者，必须急下，此殊就缓证而言，宜勿拘泥），以此类推，余病可知，至于虚人与老少之疾，尤宜分别调护，使其元气渐转，则正复而邪退，医者不明此理，而求速效，则补其所不当补，攻其所不当攻，所服之药不验，又转求他法，无非诛伐无过，至当愈之时，其人已为药所伤，而不能与天地之生气相应矣，故虽有良剂，用之非时，反能致害，缓急之理，可不讲哉，（医学源流论）。
张景岳曰，治病用药，本贵精专，尤宜勇敢，凡久远之病，则当要其终始治从乎缓，此宜然也，若新暴之病，虚实既得其真，即当以峻剂，直攻其本，拔之甚易，若逗留畏缩，养成深固之势，则死生系之，谁其罪也，故凡真见里实，则以凉膈承气，真见里虚，则以理中十全，表虚则耆术建中，表实则麻黄柴桂之类，但用一味为君，二三味为佐使，大剂进之，多多益善，夫用多之道何在，在乎必赖其力，而料无害者，即放胆用之，性缓者可用数两，性急者亦可数钱，若三五七分之说，亦不过点名具数儿戏而已，解纷治剧之才，举动固如是乎，（景岳全书）。
卢绍庵曰，病浅效速，病深效迟，必然之理也，试观往哲医案，其疗深重之病，用药或至数十百剂，经年累月，方能奏效，水到渠成，药到病退，譬如口渴觅茶，必须引满鲸吸才堪滋润喉吻，是以吾家玉川翁有七碗之喻，一碗二碗，曷克有济，今人以沉久之疾，而求旦夕之效，是杯水沃舆薪，多见其不知量矣，（一万社草）。
按刘河间保命集曰，经曰，治主以缓，治客以急，盖言客邪宜急逐，正虚宜缓救之义，但其语经无所见，当考，又暴病有渐而发者，或有不可必急治，永疾触事而动者，亦有不可必缓治，并宜别论矣。
又按景岳诸辈论久病，多言调补，不及转刷，然久病不止虚弱宜补者，凡沉滞之病，内有痼结者，非藉考下，则不能拔除，岂可一概而论乎，景岳之术，偏于滋养，故其说亦有所偏矣，缓下之法，详载于第五卷中，兹不缕述。

治有轻重  ***************************
戴复庵曰，药病须要适当，假如病大而汤剂小，则邪气少屈，而药力已乏，欲不复治，其可得乎，犹以一杯水，救一车薪火，竟不得灭，是谓不及，若证小而汤剂大，则邪气已尽，而药力有馀，欲不得正，其可得乎，犹火炽崐冈，玉石俱焚，是谓太过，二者之论，惟中而已，过与不及，皆为偏废，然而太过尤甚于不及，盖失于姑息，邪复胜正者，只是劳而无益，犹可勉而适中，或失苛暴，则邪气被伤，因而羸瘠者有之，危殆者有之，此所谓尤甚也，可不戒哉，尝考仲景，于承气条下则曰，若更衣止后服，于桂枝方下则曰，微汗漐漐乃佳，不可令水淋漓，其旨深矣，（推求师意）。
顾焉文曰，慎斋先生云，夫病重者其药轻，病轻者其药重，此又从七方之义，再进竿头，通变于既穷，救民于垂绝，仁人之用心，其至矣乎，其所谓病轻者，非轻也，以其邪气初感，元气未亏，故病虽重，犹谓之病轻，宜亟用重剂，劫而夺之，所谓病重者，久病元气微弱，如小草将枯，若大加浸灌，速其毙耳，须用小水，渐沾润之，庶有回生之机，（本草汇笺）。
程若水曰，用药又不可过与骤，假如人之病，利用温药，即以温药治之，药非不对证也，苟愈而过用温剂，则祛一病，又生一病矣，诸证用药皆然，又如人久病血气极虚，当补以温，尤宜徐徐进药，以俟血气之复，倘骤用温药亟补，则将败之血气，不能胜其药力，即所用之药，极与证合，亦将归于敝而已，（医彀）。
按孙真人曰，病轻用药须少，疴重用药即多，此则医之一隅，何足怪也，盖复庵本于此意，而论服药多少，亦可该施治之理，焉文别发一义，若水辨过骤之害，皆不外于轻重适中之谓，故并载之，张子刚鸡峰普济方曰，凡人三部脉，大小沉浮迟疾，同等不越，至数匀和者，虽病有寒热不解，此为阴阳和平之脉，纵病必愈，此乃感小邪之气，故不可深治大攻，吐泻发汗，若药势过多，反致危损，切切禁之，又方仁声泊宅编，载一老医论小病不须深治，但服温平剂，正气逐湿痹，可延岁月，并言小病深治，诛罚无过之弊，又证治要诀，有举伤寒治验，以为用药太过之戒，而徐洄溪医学源流论，病深非浅药能治论中所言，其意相发，曰，世又有极重极久之病，诸药罔效，忽服极轻淡之方而愈，此乃其病本非专治之方，从前皆系误治，忽遇对证之药，自然应手而痊也。

治有先后  ***************************
沉目南曰，病在表，而医反下之，诛伐无过，致伤脾胃之气，所以下利清穀不止，然虽身疼表证未解，当救误下之逆为急，不可顾虑表邪，以致内阳下脱，必俟元阳恢复，清便自调之后，急当救表，然表当急救，何也，盖恐内阳初复未充，外邪陷入，又变结胸痞满耳，（金匮编注）。
赵以德曰，痼疾，病已沉痼，非旦夕可取效者，卒病，谓卒然而来，新感之病，可取效于旦夕者，乘其所入未深，急去其邪，不便稽留而为患也，且痼疾之人，正气素虚，邪尤易传，设多瞻顾，致令两邪相合，为患不浅，故仲景立言于此，使后学者知所先后也，（医宗金鉴引，按朱二然校印金匮二注，此系周禹载补注）。
按金匮首篇第十四十五两条，以示治有缓急先后之序，不可逆施之义，沉赵所释，于诸家注中，最为约核，故栎荫府君撰金匮辑义，既所援据，今又揭出，以备楷式，但前条所论，就表热里虚而言，考之经旨，如表热里实者，则其法相反，盖表热里虚，则必先里而后表，何也，先实里者，恐脱候倏至，邪亦从陷也，里既实，而从事于表，亦不为迟，设先救表，则虚耗之阳，随汗益夺，岂望邪气外散耶，表热里实，则必先表而后里，何也，先攻表者，恐表邪併入，里热壅重也，表既解，而从事于里，亦不为迟，设先攻里，则胃空邪乘，遂为坏病，岂望邪气内解邪，乃是仲景之明律，不可不知也，杨仁斋直指方曰，治病如奕棋，当先救急，急者何，救其重而略其轻也，亦先后之谓也，（金匮水气病第二十二条，亦是先后之例，然彼条言急则治其标之意，而与卒病痼疾，稍有不同）。
又按朱丹溪引絜矩新书，谓有杂合邪者，当以杂合法活之，譬如，感冒外邪，兼为食所伤，而平昔多怒，又平时房劳者，且补中化食行滞，清凉胃火，而以姜辣行之，则中气稍回，外感自解，（见局方发挥，而载复庵推求师意，楼仙岩医学纲目，所载为详），此不知仲景先后之例者，而此等许多证候，固非一方之所能笼罩，其驳杂无统，一至如此，则互相牵制，功力迂慢，岂得奏奇功乎，可谓陋矣。
又按蒋孝琬曰，或病先患冷，而卒得热者，治热不愈，寻加进平温之药而调之，不然冷方转增，或冷患热时治之，不可一用热药攻之，反得热蒸，又曰，病力弱者，形肉多消欲治之法，先以平和汤一两剂少服，通调血气，令病人力渐渐强生，然可服当病大药耳，（并家宿祢公医心方引），此一言冷热混淆，一言先虚后实，俱系施治先后之例，仍附存之，（鸡峰普济方，有本病中别生滞碍条，宜参）。

治贵应变  ***************************
赵嗣真曰，厥为亡阳，不能与阴相顺接，咽乾为津液寡，烦躁吐逆，为寒格而上也，故宜甘草乾姜，以温里复阳，甘草芍药，益其汗夺之血，然后可以复阴阳不足之气，得脚伸后，或讝语者，由自汗小便数，胃家先自津液干少，又服乾姜性燥之药，以致阳明内结讝语，虽然非邪实大满，故但用调胃承气以调之，仍少与之也，原其芍药甘草汤，乃是厥愈足温后，专治两胫挛急之药，非正治脉浮自汗出小便数之药也，自常人观之，岂不曰自汗小便数证，又无自利，遽用乾姜温之，因而以致结燥讝语，后却用芒硝大黄寒药，以解其热，似若失次，使病家遇此，必归咎医人，以为误用乾姜热燥之失，后药解先之差矣，殊不知仲景之意，不患乎乾姜之热，惟患乎正气之虚，正气之长，邪气之所由消也，且自汗小便数等证，为表里俱虚，治法必先复其阴阳不足之正气，然非乾姜芍药甘草不可，至于正气阴阳已复，而内有所主，则虽胃燥讝语，不过大便内结，大黄芒硝，润滑而去之，而正气内强，不至下脱，结燥□而正气安矣，以上用药次第，先热后寒，先补后泻，似逆而实顺，非仲景之妙，孰能至是哉，后之学者，可不以此为法，推广而应变，吾何暇辨病家之缪谤也耶，（汪石山伤寒选录引）。
接治病之法，所要在应变，所难亦在应变，盖病之情机，固不可穷，阴阳之进退，邪正之消长，千状万态，变化不一，或一证愈，而更生一证，或彼候未去，而又发此候，有可必其变者，有不可必其变者，要之其人情思之感动，饮食之失节，起居之违度，及节气之交错，药剂之误谬，皆能为变，医者审谛脉证，随权制宜，圆机活法，方称合辙，是治之要于应变也，是以昨日所处，今日换之，今日所易，明日或转，虽殆似无特操，而理或有不得不尔者，然必也处静观动，反覆熟察，不敢苟且卤莽之可也，是治之难于应变也，仲景之于甘草乾姜汤诸变，正是所以示活通之妙，故兹表赵氏之注，以为例焉，咳嗽中小青龙汤下已续后五章，亦同其趣，如前所叙标本先后诸义，并可互发矣，且有其证变而治不须变者，如桂枝证服之反烦，犹用桂枝者，是也，有证不变而治宜变者，如赤石脂禹馀粮汤证，复利其小便者，是也，俱不可不审，如夫见头治头，数数换方，而藉口达变者，与固执不移，莫敢顾虑，而自矜卓见者，其陋则一也，（顷检永富独啸漫游杂记，有一条，曰，治疗之道二端，曰持重，曰逐机，所谓持重者，病深则治一，非迂慢而过日也，所谓逐机者，证移则辄随，非迷惑而转方也，持重者常也，逐机者变也，勿能逐机，而失于持重焉，勿务持重，而忽于逐机焉，此言明核，先得吾意矣，但逐机字有病，当作应机为稳）。
又按无名氏史载之方跋，称载之之术曰，盖其审证精切，不过三四服立愈，喻（当逾讹），是而不效，乃察病按方之不审，便当改辙，不可泥也，此言证不变，而治须变者，然其云决效否于三四服者，殆不免夸大也，王中阳养生主论曰，闾阎之家，不谙服饵，投药未几，或证当转变，或药病相攻，便言有隔，即从事乎异端不根之说，而中道而废，明明易治之病，翻成不救之危，此言证变而治不宜变者，实仲景桂枝汤服法之遗意也，又程若水医彀，治发斑案，张景岳全书，治战汗案，并言治宜持重者，亦后学模范耳，（若水按云，癸未年，崇梵僧规大患发热头疼，疲倦之极，诊其脉，气口大于人迎三倍，虚浮无力，予用补中益气汤，去升麻，加附子一片，冰冷服之，越三两时，遍体发红斑，时医谓为热药所误，予曰，不然，此非彼所识，盖因正气未复，虚火游行于外，故发斑耳，仍将前药，再加附子一片，服一贴，其病悉除，景岳按，拈于拙著伤寒广要少阴篇，今不复赘）。

虚实治要  ***************************
张景岳曰，通评虚实论曰，邪气盛则实，精气夺则虚，此虚实之大法也，设有人焉，正已夺，而邪方盛者，将顾其虚而补之乎，抑先其邪而攻之乎，见有不的，则死生系之，此其所以宜慎也，夫正者本也，邪者标也，若正气既虚，则邪气虽盛，亦不可攻，盖恐邪未去，而正先脱，呼吸变生，则措手无及，故治虚邪者，当先顾正气，正气存则不致于害，且补中自有攻意，盖补阴即所以攻热，补阳即所以攻寒，世未有正气复而邪不退者，亦未有正气竭而命不倾者，如必不得已，亦当酌量缓急，暂从权宜，从少从多，寓战于守，斯可矣，此治虚之道也，若正气无损者，邪气虽微，自不宜补，盖补之则正无与，而邪反盛，适足以藉寇兵，而资盗粮，故治实证者，当直攻其邪，邪去则身安，但法贵精专，便臻速效，此治实之道也，要之能胜攻者，方是实证，实者可攻，何虑之有，不能胜攻者，便是虚证，气去不返，可不寒心，此邪正之本末，不可不知也，（类经）。
又曰，邪气盛则实，精气夺则虚二句，为病治之大纲，其辞似显，其义甚微，最当详辨，而辨之有最难者，何也，盖实言邪气，实宜写也，虚言正气，虚宜补也，凡邪正相薄而为病，则邪实正虚，皆可言也，故主写者则曰，邪盛则实，当写也，主补者则曰，精夺则虚，当补也，各执一句，茫无确见，藉口文饰，孰得言非，是以至精之调，反酿莫大之害，不知理之所在，有必不可移易者，奈时医不能察耳，余请析此为四，曰孰缓孰急，其有其无也，所谓缓急者，察虚实之缓急也，无虚者，急在邪气，去之不速，留则生变也，多虚者，急在正气，培之不早，临期无济也，微虚微实者，亦治其实，可一扫而除也，甚虚甚实者，所畏在虚，但固守根本，以先为己之不可胜，则邪无不退也，二虚一实者，兼其实开其一面也，二实一虚者，兼其虚防生不测也，总之实而误补，固必增邪，犹可解救，其祸小，虚而误攻，真气忽去，莫可挽回，其祸大，此虚实之缓急，不可不察也，所谓有无者，察邪气之有无也，凡风寒暑湿火燥，皆能为邪，邪之在表在里，在府在藏，必有所居，求得其本，则直取之，此所谓有，有则邪之实也，若无六气之邪，而病出三阴，则惟情欲以伤内，劳倦以伤外，非邪似邪，非实似实，此所谓无，无则病在元气也，不明虚实有无之义，必至以逆为从，以标作本，绝人长命，损德多矣，可不惧且慎哉，（同上）。
何西池曰，虚者，正虚也，谓其人气血虚衰也，实者，邪实也，（一切内外寒热诸邪，不论有形无形，但著滞为患，亟宜消散者，皆为实邪），非谓其人气血壮实也，故曰，虚中有实，实中有虚，（所谓正自虚，而邪自实也），虚而不实者，止用补，虚而实者，必攻补兼施，若实而不虚，则直攻之而已，如虚人伤食，轻则于补剂中加消导之品，重则加下利之药，顷刻收功矣，庸医乃谓须与纯补，俟其气旺，则食自运行，迁延时日，坐失事机，往往变生他证，即幸而奏效，病者受苦久矣，未有久苦于病，而元气不伤者也，名曰补之，实以伤之，亦何为哉，　有虚寒，有实寒，（如多食生冷，及寒痰停滞之类），有虚热，有实热，知实热而不知虚热，与知虚寒而不知实寒，皆庸医也，（医碥）。
吴又可曰，病有先虚后实者，宜先补而后泻，先实而后虚者，宜先泻而后补，假令先虚后实者，或因他病先亏，或因年高血弱，或因先有内伤劳倦，或因新产下血过多，或旧有吐血，及崩漏之证，时疫将发，即触动旧疾，或吐血，或崩漏，以致亡血过多，然后疫气渐渐加重，以上并宜先补而后泻，泻者，谓疏导之剂，并承气下药，概而言之也，凡遇先虚后实者，此万不得已，而投补剂一二贴，后虚证少退，便宜治疫，若补剂连进，必助疫邪，祸害随至，假令先实而后虚者，疫邪应下失下，血液为热搏尽，原邪尚在，宜急下之，（按刘松峰类编曰，此虚，乃因失下，血液搏尽之虚，非同平日虚怯之虚），邪退六七，宜急补之，虚回五六，慎勿再服，多服则前邪复起，下后毕竟加添虚证者方补，若以意揣度其虚，不加虚证，误用补剂，贻害不浅，（温疫论）。
又曰，病有纯虚纯实，非补即泻，设遇既虚且实者，补泻间用，当详孰先孰后，从少从多，可急随其证而调之，（同上）。
按虚实犹病之质，寒热犹病之性，凡物有质必有性，是病所以有虚寒虚热实热实寒之辨也，人身气血，一莫不禀于胃脘之阳，是以病之虚实寒热，亦莫不本于胃阳之强弱，深寻此理，则处治之法，自跃如心目矣，盖论虚实，而不及寒热，则遂无得乎百法之真的，故景岳之论虽精，犹有遗恨焉，朱丹溪格知馀论，有病邪虽实胃气伤者勿使攻击论，何柏斋医学管见，有元气大虚病邪大盛当使攻击说，均是不达虚实寒热互参之义，难以为章程矣，元坚尝著有论一篇，今不自揣，揭出于此，曰，为医之要，不过辨病之虚实也已，虚实之不明，妄下汤药，则冰炭相反，坐误性命，是以临处之际，不容毫有率略矣，盖尝考之，厥冷下利，人皆知大虚宜补，潮热谵语，人皆知大实宜泻，此则其病虽重，而诊疗之法，莫甚难者矣，如夫至虚有盛候，大实有羸状者，诚医之所难也，虽然此犹难乎辨证，而不难乎处治，何者，假证发露，抑遏真情，自非至心体察，则不能辨其疑似，而认其真，然既认其真也，纯补纯泻，一意直到，而病可愈矣，岂有他策耶，唯医之所最难者，在真实真虚，混淆糅杂者而已，何者，其病视为虚乎，挟有实证，视为实乎，兼有虚候，必也精虑熟思，能析毫釐，而其情其机，始可辨认，及其施治，欲以补之，则恐妨其实，欲以泻之，则恐妨其虚，补泻掣肘，不易下手，必也审之又审，奇正攻守，著著中法，而后病可起矣，此岂非辨认难，而处治亦难者乎，岐伯有五有馀二不足之说，而仲景之经，所云难治者，概此之谓也，盖虚实之相错，其证不能一定，其治不能各无其别也，区而论之，有虚实相兼者焉，病本邪实，当汗如下，而医失其法，或用药过剂，以伤真气，病实未除，又见虚候者，此实中兼虚也，治之之法，宜泻中兼补，倘虚甚者，或不得已，姑从于补，虚复而后宜议泻矣，其人素虚，阴衰阳盛，一旦感邪，两阳相搏，遂变为实者，此虚中兼实也，治之之法，不清凉无由解热，不转刷无由逐结，然从前之虚，不得不顾，故或从缓下，或一下止服，前哲于此证，以为须先治其虚，后治其实，此殆未是也，大抵邪不解，则不受补，有邪而补，徒增壅住，且积日之虚，岂暂补所能挽回乎，考之经文，如附子泻心，调胃承气，即泻中兼补之治也，阳明病，至循衣摸床，微喘直视，则既属虚惫，而犹用承气者，以实去而阴可回，纵下后顿见虚候，其实既去，则非调养叵治也，扩充触长，无适而不可矣，此虚实之相兼，大较如此，如夫虚实之相因而生，是亦不可不辨也，有人于此焉，脾气亏损，或久吐，或久利，中气不行，驯至腹满溺闭，此自虚而生实也，至其满极，则姑治其标，主以疏导，然不以扶阳为念，则土崩可待也，又有人焉，肾阴不足，下亏上盈，或潮热心烦，或血溢痰涌，亦是虚生实者也，至其火亢，则姑治其标，专主清凉，然不以润养为念，则真元竭绝矣，有人于此焉，肠澼赤滞，肠痛后重，如其失下，则病积依然，而津液日泄，羸劣日加，此自实而生虚也，治法或姑从扶阳，然不以磨积为先，则邪胜其正，立见危殆，又有人焉，肝气壅实，妄言妄怒，既而脾气受制，饮食减损，日就委顿，亦是实生虚者也，治法或姑从补中，然不兼以清膈，则必格拒不纳矣，在仲景法，则汗后胀满，是自虚而实，故用且疏且补之剂，五劳虚极，因内有乾血，是自实而虚，宿食脉涩，亦自实而虚，故一用大黄䗪虫丸，一用大承气汤，盖乾血下而虚自复，宿食去而胃必和也，此虚实相因而生之大略也，要之，相兼者，与相因者，病之新久，胃之强弱，尤宜参伍加思，亦是诊处之大关钥也，更论虚实之兼挟，则表里上下之分，又不可不知也，实在表而里虚者，补其中而病自愈，以病之在外，胃气充盛，则宜托出，且里弱可以受补，如发背痘疮之类，是也，实在里而兼虚者，除其实而病自愈，以病之属热，倘拦补之，必助其壅，如彼虚人得胃实，与瘀血宿食之类，是也，病上实，素下寒者，必揣其脐腹，而后吐下可用，病下虚，素上热者，必察其心胸，而后滋补可施，此表里上下之例也，虽然今此所论，大概就病之属热者而立言已，如病寒之证，亦不可不辨焉，经云，气实者热也，气虚者寒也，盖胃强则热，胃弱则寒，此必然之理也，故寒病多属虚者，然有者厥阴病之上热下寒，此其上热，虽未必为实，而未得不言之犹有阳存，故凉温并用，方为合辙矣，寒病又有阳虽虚，而病则实者，顾是胃气本弱，然关门犹有权，而痼寒宿冷，僻在一处，或与邪相併，或触时气而动，以为内实也，倘其初起，满闭未甚者，须温利之，满闭殊剧者，攻下反在所禁，唯当温散之，盖以寒固胃之所畏，其实之极，必伤胃气，遂变纯虚耳，观仲景太阴病及腹病寒疝之治，而其理可见也，然则病寒之实，必要温补，固不可与病热之虚，犹宜清涤者，一例而论矣，玉函经曰，寒则散之，热则去之，可谓一言蔽之已，是寒热之分，诚虚实证治之最吃紧也，病之虚实，药之补泻，各有条例，其略如此，而微甚多少之际，犹有不可不计较者，实如张景岳氏之言焉，夫虚实之不明，补泻之不当，而栩栩然欲疗极重极险之病者，岂足与语医哉，（玉函经云，虚实等者，泻勿太泄，盖所谓微虚微实之治例也）。
又按吴氏于热证兼虚者，分为二等，其义更精，刘方明幼幼新书，引孙真人玉函要诀曰，或虚中有积热，先与利热，后与治虚，又曰，热里有虚，先与补虚，然后退热，次调胃气，即无误矣，是其意与吴氏似异而同，又徐洄溪医学源流论曰，或云，邪之所凑，其气必虚，故补正即所以驱邪，此大缪也，惟其正虚而邪凑，尤当急驱其邪，以卫其正，若更补其邪气，则正气益不能支矣，又曰，或云，补药托邪，犹之增家人以御盗也，是又不然，盖服纯补之药，断无专补正不补邪之理，非若家人之专于御盗贼也，是不但不驱盗，并助盗矣，是言暗中景岳之病矣，又缪仲淳神农本草经疏曰，病属于虚，宜治以缓，若属沉痼，亦必从缓治，虚无速法，亦无巧法，盖病已沉痼，凡欲施治，宜有次第，故亦无速法，病属于实，宜治以急，邪不速逐，则为害滋蔓，故治实无迟法，亦有巧法，此说似有理，然病有暴虚，又有久实，不可概论。

治当保护胃气  ***************************
缪仲淳曰，夫胃气者，即后天元气也，以穀气为本，是故经曰，脉有胃气曰生，无胃气曰死，又曰，安穀则昌，绝谷则亡，可见先天之气，纵犹未尽，而他藏不至尽伤，独胃气偶有伤败，以至于绝则速死矣，穀气者，譬国家之饷道也，饷道一绝，则万众立散，胃气一散，则百药难施，若阴虚若阳虚，或中风或中暑，乃至泻利滞下，胎前产后，丁肿痈疽，痘疮痧疹惊疳，靡不以保护胃气，补养脾气为先务，本所当急也，故益阴宜远苦寒，益阳宜防泄气，祛风勿过燥散，消暑毋轻下通，泻利勿加消导，滞下之忌芒硝巴豆牵牛，胎前泄泻之忌当归，产后寒热之忌芩连栀子，丁肿痈疽未溃之忌当归，痘疹之不可妄下，（按泻利以下六句不确，勿必拘），其他内外诸病，应设药物之中，凡与胃气相违者，概勿施用，投药之顷，宜加三思，（神农本草经疏）。
张叔承曰，曰气，曰血，曰精，曰津液，一或不足，当先理脾胃，若脾胃不和，食少不能生化精血，纵加峻补，不能成功，昧者但知四物养血，谓参术不可用，庸之甚矣，大抵邪之所凑，其气必虚，木必先腐，而后虫生，墙壁坚固，贼自难入，医家若不审脾胃元气精血，妄加攻伐，涉虚之人，鲜有不致于危者，余家世业医，目击其弊，特为拈出，明哲幸谅之，（医学六要）。
按仲景谆谆致意于胃气，即是内经之本旨，盖以生生之源，实在于胃，故实证犹不得不顾，况于虚者乎，成聊摄明理论云，药之所以能胜邪者，必待胃气施布药力，始能温汗吐下之，以逐其邪气，邪气胜胃气绝者，汤药纵下，胃气不能施布，虽神丹其能为效乎，观此则益可以知胃气之不可不保护矣，补脾诸说，详在后卷，当相参看。

治不必顾忌  ***************************
孙台石曰，凡治法，用药有奇险骇俗者，只要见得病真，便可施用，不必顾忌，即如病有临危，原属有馀，失于攻下所致，虽至几微欲绝，犹当攻下取效，若久泻久痢，至于滑脱不禁，则宜劫止而后调之，如国家以刑治奸盗，以兵却虏寇，不得已而用权，权不离经，非霸术也，王道也，乃有医，谬称王道，一味平补调停，此可施与不足，不可施于有馀，施于有馀，则邪气得补而愈盛，是速其毙也，又有遇危难证，如大黄附子，迥若霄壤，恐致杀人，而惟用中和之方，无大热大寒救疗而死，其杀人一也，（简明医彀）。
徐洄溪曰，凡病人或体虚，而患实邪，或旧有他病，与新病相反，或一人兼患二病，其因又相反，或内外上下，各有所病，医者踌躇束手，不敢下药，此乃不知古人制方之道者也，古人用药，惟病是求，药所以制病，有一病则有一药以制之，其人有是药，则其药耑至于病所，而驱其邪，决不反至无病之处，以为祸也，若留其病不使去，虽强壮之人，迁延日久，亦必精神耗竭而死，此理甚易明也，如怯弱之人，本无攻伐之理，若或伤寒，而邪入阳明，则仍用消黄下药，邪去而精气自复，如或怀妊之妇，忽患症瘕，必用桃仁大黄，以下其瘕，瘀去而胎自安，或老年及久病之人，或宜发散，或宜攻伐，皆不可因其血气之衰，而兼用补益，如伤寒之后，食复女劳复，仲景皆治其食清其火，并不因病后而用温补，惟视病之所在而攻之，中病即止，不复有所顾虑，故天下无棘手之病，惟不能中病，或偏或误，或太过，则不病之处亦伤，而人危矣，俗所谓有病病当之，此历古相传之法也，故医者当疑难之际，多所顾忌，不敢对证用药者，皆视病不明，辨证不的，审方不真，不知古圣之精义者也，（医学源流论）。
按此二论，与上节意似相反，而俱有深味，世医有止知逐邪，而不知养正者，有止知养正，而不知逐邪者，倘以此两节，与前虚实条，参互玩绎，则必自有所会矣，盖置之死地而后生者，（吕沧州评子和，用此语），殆是医者之极效，而胆欲大者，实不可顾忌之谓也，杨仁斋直指方曰，疗病如濯衣，必去其垢污，而后可以加装饰，亦此义耳。

治有随所得而攻  ***************************
尤饲鹤曰，无形之邪，入结于藏，必有所据，水血痰食，皆邪薮也，如渴者，水与热得，而热结在水，故与猪苓汤利其水，而热亦除，若有食者，食与热得，而热结在食，则宜承气汤下其食，而热亦去，若无所得，则无形之邪，岂攻法所能去哉，（金匮心典）。
按此系于解金匮首篇末条，而亦处治之模范耳，庸工不谙此理，或热未结实，而强用攻下，或州都虚燥，而迫与渗利，其害匪轻，宜知戒也。

治有不可正行  ***************************
戴复庵曰，有伤寒杂病，有伤寒正病，伤寒杂病者，难以正病治，如病人证状不一，有冷有热，阴阳显在目前，当就其中大节先治，其馀证则徐治，然亦不可用独热独寒之剂，又如呕渴烦热，进小柴胡汤，呕渴烦热止矣，而下利不休，以小柴胡汤为非，则呕渴烦热不应止，以为是，则下利不应见，吐利厥逆，进姜附汤，吐利厥逆止矣，而热渴讝语，昏不知人，以姜附为非，则吐利厥逆不应去，以为是，则热渴讝语不应见，此亦伤寒杂病，虽无前项冷热二证，显然并见之迹，而阴中有阳，阳中有阴，潜伏其间，未即发见，用药一偏，此衰彼盛，医者当于有可疑之处，能反覆辨认，无致举一废一，则尽善矣，（证治要诀）。
按卢砥镜续易简方后集曰，凡为良工临诊，值病证之纯者，治药当如童蒙之属小对，字字清切，证之驳者，处方当如才子之破合题，字字包尽，复庵所谓杂病，即证之驳者，顾不啻伤寒有之，而众病皆有之矣，施治之法，贵在纯专，然病情百端，不可执一而论，考之经文，病之寒热相错者，固不为鲜，治方亦多凉温并行者，（详见于次卷攻补寒热并用条），此与甘草乾姜汤应变之例，稍有不同，盖如柴胡加龙骨牡蛎汤证，尤其驳者也，如厥热进退，亦证之不纯者，至其治法，则似随其变态，各自措施焉，自他反治之法，冷热合行，后世医书，又有间服夹用之方，（见幼幼新书，引惠眼观证，茅先生，汉东王先生等，又要诀中，尤多其例），而或有朝用附子，暮用大黄之说，（见医经会解，未审所本，当考，又程若水医彀曰，凡人上实下虚者，真阴亏损者，寒凉固不宜，而温热亦难进，则当平以补之，或早以丸药补下，晚以丸药清上，午以丸药和中），然此种治例，倘粗心效颦，则必落于丹溪杂合治之窠曰，不能无乱药失机之弊，是以医者，值证之驳者，则必精察标本虚实之宜孰急，表里新久之宜孰先，苟无一于此，而情机淆糅，药难径行，则适择古人成方中，攻补相兼者，药性平和者，以处置之，或不得已，则二方更替夹用，要当不悖于仲景之律为期矣，如今之医，虽证之纯者，往往二方互拟，（称云本方别煎），况至驳者，则数方兼施，谓为能尽事术，病家亦甘受，习以为俗，徒置人于不生不死之间，可胜叹哉，张隐菴侣山堂类辨曰，杂证者，谓一人之病，见证庞杂，当知始病则一，久久不去，渐至蔓延，故治杂病，如理乱绳，得其头绪，一路理清，不则愈理愈乱矣，所治之药，亦专取其要，多则杂，杂无功，此说，即前论不可顾忌之意，而亦以可矫輓近杂治之偏，故附于斯。
又按标本病传论曰，谨察间甚，以意调之，间者并行，甚者独行，张景岳曰，间者，言病之浅，甚者，言病之重也，病浅者，可以兼治，故曰并行，病甚者，难容杂乱，故曰独行，（类经）　此说为是，张隐菴（集注）高士宗（直解）　以间者，为相兼之义，却失经旨矣，朱永年曰，间甚之中，又分缓急，（集注引）亦是。

反治  ***************************
王启玄曰，夫病之微小者，犹人火也，遇草而炳，得木而燔，可以湿伏，可以水灭，故逆其性气，以折之攻之，病之太甚者，犹龙火也，得湿而炳，遇水而燔，不知其性，以水湿折之，适足以光焰诣天，物穷方止矣，识其性者，反常之理，以火逐之，则燔灼自消，焰光扑灭，然逆之，谓以寒攻热，以热攻寒，从之，谓攻以寒热，虽从其性用，不必皆同，是以下文曰，逆者正治，从者反治，从多从少，观其事也，此之谓乎，（素问次注），又曰，夫大寒内结，稸聚疝瘕，以热攻除，除寒格热反纵，反纵之则痛发尤甚，攻之则热，□□□不得前方以蜜煎乌头，佐之以热蜜，多其药，服已便消，是则张公从此，而以热因寒用也，有火气动，服冷已过，热为寒格，而身冷呕哕，嗌乾口苦，恶热好寒，众议攸同，咸呼为热，冷治则甚，其如之何，逆其好则拒治，顺其心则加病，若调寒热逆，冷热必行，则热物冷服，下嗌之后，冷体既消，热性便发，由是病气随愈，呕哕皆除，情且不违，而致大益，醇酒冷饮，则其类矣，是则以热因寒用也，所谓恶热者，凡诸食馀气主于生者，（新校正云，主字疑误），上见之已呕也，又病热者，寒攻不入，恶其寒胜，热乃消除，从其气则热增，寒攻之则不入，以豉豆诸冷药酒渍，或温而服之，酒热气同，固无违忤，酒热既尽，寒热已行，从其服食，热便随散，此则寒因热用也，或以诸冷物，热剂和之，服之食之，热复围解，是亦寒因热用也，又热食猪肉，及粉羹乳，以椒姜橘热剂和之，亦其类也，又热在下焦，治亦然，假如下气虚乏中，焦气拥，胠胁满甚，食已转增，粗工之见，无能断也，欲散满则恐虚其下，补下则满甚于中，散气则下焦转虚，补虚则中满滋甚，医病参议，言意皆同，不救其虚，且攻其满，药入则减，药过依然，故中满下虚，其病常在，乃不知疏启其中，峻补于下，少服则资壅，多服则宣通，由是而疗，中满自除，下虚斯实，此则塞因塞用也，又大热内结，注泄不止，热宜寒疗，结复须除，以寒下之，结散利止，此则通因通用也，又大寒凝内，久利溏泄，愈而复发，绵历岁年，以热下之，寒去利止，亦其类也，投寒以热，凉而行之，投热以寒，温而行之，始同终异，斯之谓也，斯如此等，其徒实繁，略举宗兆，犹是反治之道，斯其类也，（同上）。
又曰，要格曰，寒盛格阳，治热以热，（慎不可寒格阳，而治以寒，外似顺，而中气乃逆），热盛拒阴，治寒以寒，（慎不可热拒阴，而治以热，外似顺，而中气乃逆，，元和纪用经）。
何西池曰，有真反假反之分，假反者，如热邪内陷，阳气不达于外，故身冷肢厥，战慄恶寒，以大承气汤，下之而愈，不识者，见其外证似寒，用寒讶其相反，识者谓其内证真热，用寒实为正治，乃假反，而非真反也，真反者，如风火暴盛，痰涎上涌，闭塞咽喉，非辛热之品，不能开散，不得已，暂用星半乌附巴豆等热药，是则真反也，　又有寒热并用者，因其人寒热之邪，夹杂于内，不得不用寒热夹杂之剂，古人每多如此，昧者訾为杂乱，乃无识也，然亦有纯寒，而于热剂中，少加寒品，纯热，而于寒剂中，少加热药者，此则名为反佐，以纯热证，虽宜用纯寒，然虑火因寒郁，则不得不于寒剂中，少佐辛热之品，以行散之，庶免凝闭郁遏之患，（寒药热服，亦此意也），纯寒证，虽宜用纯热，然虑热性上升，不肯下降，则不得不于热剂中，少佐沉寒之品，以引热药下行，（如加胆汁童便，入热药中，引入肝肾之类，又热药寒服，亦此意也），此反佐之义也，　知此诸病，则上病取下，（如心火上炎，由肾水下虚，滋阴则火自降），下病取上，（如小便不摄，由肺气虚者，则益肺气），左病取右，右病取左，（如左半身痰凝不遂，由右半身火气逼注使然，则泻右之火气，而左自宽），欲升先降，（浊降，而后清可得而升，如水停气不化津而渴，用五苓去水升清，则津生渴止，是也），欲降先升，（　如小便不通，用吐法），欲行先止，（如气虚散漫，不能运行，须先收敛其气，凝聚不散，盛则自运，所谓塞因塞用也），欲止先行（如食积泻，用承气去积则已，所谓通因通用也），等法，皆触类贯通矣，（医碥）。
按至真要大论曰，偶之不去，则反佐以取之，所谓寒热温凉，反从其病也，是反佐反治，其目虽异，其实一义，故启玄论寒与热，以寒温并施，论通与塞，以通塞特用，如西池所说，稍不相协，然亦足相发，故附之，又成聊摄注白通加猪胆汤曰，此加人屎猪胆汁咸苦寒物，于白通汤热剂中，要其气相从，可去格拒之寒也，又生姜半夏汤，小冷分服，前注以热因寒用释之，盖反治之法，实理之权，而后世名流，亦多施用，如张子刚治妊妇下泄而喉闭，用附子理中丸，裹以紫雪，尤其巧者也，（见张季明医说，引夷坚志，又吕沧洲治内子王伤寒，亦用此法，并有治验，载在拙著伤寒广要中，兹不复赘，又韩飞霞妻，病上热下冷证，其弟急于温药内，加清上之品，水煎冷服而愈，曰，方书有之，假对假，真对真尔，上乃假热，故以假冷药从之，下乃真冷，故以真热之药反之，斯上下和而病解矣，事载在医通中，张吕二氏之术，盖此理也），凡此之类，皆当精思而意会焉。
又按张景岳以假寒证用热药，假热证用寒药，谓为反治，不知是假反，而非真反矣，（喻西昌亦袭景岳之谬），江含征医津一筏云，阴阳格拒，药用反佐，谓之反治，可也，至于真寒而见假热，真热而见假寒，药用反佐，其实正治也，岂是西池之所本乎，又陶节庵伤寒六书曰，反攻之法，如寒病服寒药而愈者，此阳极变阴，热极反得水化也，热病服热药而愈者，此阴极变阳，寒极反得火化也，亦与启玄之旨相畔矣。
又按千金治凡所食不消方，取其馀类，烧作末，酒服方寸匕，便吐去宿食即瘥，有食桃不消作病者，以时无桃，就树间得藁桃，烧服之，登时吐病出，甚良，又医说，引琐碎录，载徽庙食冰太过，遂苦脾疾，杨吉老路进冰煎大理中丸曰，欲已受病之源，果一二服而愈，此二法，即同气相感之理，岂亦反治之类欤。

探试  ***************************
张景岳曰，探病之法，不可不知，如当局临证，或虚实有难明，寒热有难辨，病在疑似之间，补泻之意未定者，即当先用此法，若疑其为虚，意欲用补而未决，则以轻浅消导之剂，纯用数味，先以探之，消而不投，即知为真虚矣，疑其为实，意欲用攻而未决，则以甘温纯补之剂，轻用数味，先以探之，补而觉滞，即知有实邪也，假寒者略温之，必见躁烦，假热者略寒之，必加呕恶，探得其情，意自定矣，经曰，有者求之，无者求之，又曰，假者反之，此之谓也，但用探之法，极宜精简，不可杂乱，精简则真伪立辨，杂乱则是非难凭，此疑似中之活法，必不得已而用之可也，（景岳全书）。
王三阳曰，真阴证者，不必用消息法，真阳证者，不必用消息法，凡遇阴证似阳者，先以冷水与之，得水反剧者，阴证也，后以热汤与之，得汤少解，次以姜汤与之，势又稍缓，然后以理中四逆桂枝麻黄附子乾姜等投之，何至有九窍流血之祸乎，遇阳证似阴者，先以热汤与之，得汤反躁者，阳证也，后以冷水与之，得水少解，次以芩连与之，势又稍缓，然后以大黄芒硝承气等投之，何至有滑脱不禁之惨乎，（伤寒纲目，按据卢绍庵一万社草，此说祖陶节庵，然陶语今无考）。
按王损庵伤寒准绳曰，屠鹏四时治要云，如仲景活人书，下证俱备，当行大承气，必先以小承气试之，合用大柴胡，必先以小柴胡试之，及阴证晓然，合用四逆汤，必先以理中汤真武汤之属试之，此皆大贤得重敌之要，学者其可不审乎，按汤剂丸散，生灵之司命也，死生寿夭，伤寒之瞬息也，岂可试为言哉，盖与其躁暴而多虞，宁若重敌而无失，鸡峰张锐者，宋之神医也疗一伤寒，诊脉察色，皆为热极，煮承气汤，欲饮复疑，至于再三，如有掣其肘者，姑持药以待，病者忽发战悸，覆绵衾四五重始稍定，有汗如洗，明日脱然，使其药入口，则人已毙矣，由是观之，则屠氏之探试，虽非仲景本旨，得非粗工之龟鉴欤，以上王说，考仲景之用试，啻阳明篇第三十一章，成聊摄注云，若不大便六七日，恐有燥屎，当以小承气赜之，（一本，作探之），是已，盖疑似之际，不得已而姑用之，如专施此法，则必后其时，噬脐无及，屠氏之论，不宜拘也。

外患当以意治  ***************************
张子刚曰，人之疾病，无不自虚实冷热而作，各有形证可以对治，其用药不过补泻寒温而已，然亦有不由虚实冷热而致者，或有诸虫入耳，喉中诸梗，蠼螋溺人影而生疮，目中生眯之类，皆非虚实冷热之病，法当以意治之，如灌牛乳炙猪肉，掩耳上，以治诸虫，默唸鸬鷀，及戴鱼网，以治鱼鲠，以象牙末，狐狸骨，以治骨鲠，地上画蠼螋形，取其腹中土，以治溺影疮，以胆汁鸡肝血，及视水中豆，以治目中眯之类，竹䗜牙以治竹刺，此皆以意治之法也，（鸡峰普济方）。
按圣济总录曰，用药之法有不取于气味，特以意为用者，若鱼网虎骨之治骨鲠，是也，然网能制鱼，乃鱼之所畏，虎能伏兽，乃兽之所畏，其所制伏既不同，则用之亦异矣，此说与张氏互相发，盖此等治法，往往有神验，间或出于常理之外，医者不可忽也。
又按治病之法，有正有权，正与权者，医之要道也，盖前款所列诸说，皆不外乎二者之理，而二者之大义，则皆备于前款诸说中，读者宜玩而知焉，（尤饲鹤伤寒论贯珠集，分正治权变斡旋等法，然斡旋，亦权变中之一法已）。


卷三  ——————————————————————————————————————————————————————————————————————————————————————————

方法大纲  ***************************
程普明曰，论病之原，以内伤外感四字括之，论病之情，则以寒热虚实表里阴阳八字统之，而论治病之方，则又以汗和下消吐清温补八法尽之，盖一法之中，八法备焉，八法之中，百法备焉，病变虽多，而法归于一，此予数十年来，心领神会，历试而不谬者，尽见于八篇中矣，学者诚热读而精思之，于以救济苍生，亦未必无小补云，（医学心悟）。
按方法分类，诸说纷糅，但程氏析为八法，虽未能无疵，然稍属约确，故兹举其叙辞，以存梗概，如其详义，具列在后，盖陈藏器以药之大体，定为十种，而后世目以十剂，或更蛇足数剂，（详第十一卷中宜参），至徐思鹤医学全书，则又添调和解利寒温暑火平夺安缓淡清，併为二十四方，烦杂最甚，此佗，刘河间立有轻清暑火解甘淡缓寒调夺湿补平荣涩和温十八剂，（出朱好谦心印绀珠经，又王损庵证治准绳，李建斋医学入门，并引之），张戴人谓汗吐下三法，能兼众法，二家之见繁省失当者也，吴雪窗医学权衡，以戴人三法，而补之以利温和方，（见徐思鹤古今医统），亦未为尽，张景岳八阵，列为补和攻散寒热固因，尤失新奇，而张石顽增有兼方，亦为冗设焉，又汪訒庵撰医方集解，其部分颇佳，今拈例言于左，曰，盖以治病之道，当治于未病，故先补养，及既受病，则有汗吐下三法，故次发表，涌吐，攻里，若表症未除，里证复急者，当表里交治，故次发表攻里，（按此说甚谬，辨见于次卷），又有病在半表半里，及在表而不宜汗，在里而不宜下者，法当和解，故次和解，然人之一身，以气血为主，故次理气，理血，若受病之因，多本于六淫，故次风寒暑湿燥火，古云，百病皆从痰起，故次除痰，若饮食不节，能致积滞，故次消导，又滑则气脱，故次收涩，虫能作病，故次杀虫，至于眼目痈疡妇人，各有专科，每科略取数方，以备採择，末附救急良方，以应仓卒。
又按仲景治伤寒，大要亦不过八法，曰汗，曰清，曰下，曰温，此为六病正证之治，曰吐，曰消，曰补，曰涩，此为兼变诸证之治，汗清下温，兼变亦施，而吐消补涩，在正证所不须矣，如杂病之治，究竟亦不出于此八者范围之外耳，但八法中，细目颇多，今论列于各款云，又尝考前辈所辨析，有曰其治有四，因其轻而扬之，下者因而竭之，中满者泄之，高者因而越之者，（刘河间保命集），有曰大要无越乎汗吐下温四法者，（戴九灵撰吕沧洲传），有分为汗吐下温和解调六类者，（陆彦功伤寒类证便览），有曰不过汗吐下温和解五法者，（王心春伤寒证治明条），有分为汗吐下渗和解温补六类者，（李建斋医学入门），有分为汗吐下温清补六法者，（张景岳类经，又景岳全书，每法有子目），有分为发表解肌和解攻里救里五法者，（陈长卿伤寒五法），有分为发汗涌吐和解清热攻血攻下者，（汪苓友伤寒辨注，引张宪公伤寒论类疏），有分为汗吐下和寒温六方者，（柯韵伯伤寒论翼，王晋三古方选注），有分为发解和清救五略者，（汪春圃孝慈备览），盖此诸说，均皆有碍，所以不敢从也。

补泻要领  ***************************
孙真人曰，素问曰，实即泻之，虚即补之，不虚不实，以经调之，此其大经也，凡有藏府积聚，则问少长，须泻则泻，凡有虚损，无问少长，须补即补，以意量度而用之，（千金方）。
陈延之曰，自有少盛之人，不避风凉，触犯禁忌，暴竭津液，虽得微疾，皆不可轻以利药下之，一利便竭其津液，因滞著床廗，（按千金，因，作困，无廗字），动经年岁也，初始皆宜与平药治也，宜利者，乃转就下之耳，唯小儿不在此例，大法宜知如此也，　夫长宿人病，宜服利汤药者，未必顿尽一剂也，皆视其利多少，且消息之，于一日之宽也，（千金，作候利之足则止），病源未除者，明后更合一剂，（千金，明，作于），不必服尽，但以前后利势相成耳，气力堪剂者，不制也，（千金，制，作论），病源宜服利药，治取除者，服汤之后，宜将丸散也，时时服汤，助丸散耳，　夫病是服利汤得差者，从此以后，慎不中服补汤也，得补，病势则还覆成也，重就利之，其人则重弊也，若初差，气力未展平复者，（千金，展，作甚），当消息之，宜服药者，当以平和药，逐和之也，若垂平复，欲将补益丸散者，自可以意䶄量耳，　夫有常患之人，不妨行走，气力未衰，欲将补益，冷热随宜，丸散者，乃可先服利汤下，便除胸腹中瘀积痰实，然后可将补药，　复有虚人积服补药，或中实食为害者，可止服利药除之，复有平实之人，暴虚空竭者，亦宜以微补药，止以和之，而不可顿补也，暴虚微补则易平也，过补，喜否结为害也，　夫极虚极劳病，应服补汤者，（千金，此下，有不过三剂即止，若治八字，非是），风病，应服治风汤者，此皆非三五剂可治也，自有滞风洞虚，积服数十剂，及至百馀剂，乃可差者也，然应随宜增损之，以逐其体，寒温涩利耳，（家宿祢公医心方，引小品方）。
按陈氏去仲景甚近，此说精邃剀切，非后世肤识之徒，所能道及，真医家之典型，岂可不三复乎。
张景岳曰，治病之则，当知邪正，当权重轻，凡治实者，譬如耘禾，禾中生稗，禾之贼也，有一去一，有二去二，耘之善者也，若有一去二，伤一禾矣，有二去四，伤二禾矣，若识禾不的，俱认为稗，而计图尽之，则无禾矣，此用攻之法，贵乎察得其真，不可过也，凡治虚者，譬之给饷，一人一升，十人一斗，日饷足矣，若百人一斗，千人一斛，而三军之众，又岂担石之粮，所能活哉，一饷不继，将并前饷而弃之，而况于从中克减乎，此用补之法，贵乎轻重有度，难从简也，（景岳全书）。
按景岳又曰，攻但可用于暂，不可以收缓功，补乃可用于常，不可以求速效，此概论也，（前卷既有详辨，宜参），又曰，凡临证治病，不必论其有虚证无虚证，但无实证可据，而为病者，便当兼补以调营卫精血之气，亦不必论其有火证无火证，但无热证可据，而为病者，便当兼温以培命门脾胃之气，斯说似精，然病有虽无实不受补者，有虽无热不必温者，则亦是不免拘墟之见矣，李念莪本草通玄曰，凡用滋补药，病不增，即是减，内已受补故也，用克伐药，病不减，即是增，内已受伐故也，冯楚瞻锦囊秘录曰，邪重于本，则以泻为补，本重于邪，则以补为泻，并是。

攻补寒热同用  ***************************
杨仁斋曰，黄连汤，用乾姜黄连，柴胡桂姜汤，用黄芩乾姜，麻黄升麻汤，用桂枝石膏，返阴丹，用附子腻粉，阴旦汤，用乾姜黄芩，与夫桂枝石膏汤，桂枝大黄汤，乾姜黄连黄芩人参汤，某药性寒，某药性温，温以调阴，寒以调阳，盖使阴阳调，而得其正，其有阳证当下，而表怯者，阴证当温，而带热者，皆可以前例推之，亦当权其冷热重轻，为之增减，斯可矣，（活人总括）。
张隐菴曰，夫治病，有专宜于寒者，热者，补者，泻者，又宜寒热补泻之兼用者，如伤寒，有附子泻心汤，用大黄芩连附子，寒热之并用者，有柴胡加龙骨牡蛎汤，以人参大黄黄芩姜桂，补泻寒热之并用者，金匮，有大黄附子细辛汤，有大黄乾姜巴豆之备急丸，此皆先圣贤切中肯綮之妙用，当参究其所用之因，而取法之，今时有用凉药而恐其太凉，用热药而恐其太热，是止知药之寒热，而不知病之邪正虚实也，然亦有并用寒热补泻，而切当者，反为不在道者笑之，　开之曰，寒热补泻兼用，在邪正虚实中求之，则得矣，（侣山堂类辨）。
徐洄溪曰，虚证宜补，实证宜泻，尽人而知之者，然或人虚而证实，以弱体之人，冒风伤食之类，或人实而证虚，如强壮之人，劳倦亡阳之类，或有人本不虚，而邪深难出，又有人已极虚，而外邪尚伏，种种不同，若纯用补，则邪气益固，纯用攻，则正气随脱，此证未愈，彼病益深，古方所以有攻补同用之法，疑之者曰，两药异性，一水同煎，使其相制，则攻者不攻，补者不补，不如勿服，若或两药不相制，分途而往，则或反补其所当攻，攻其所当补，则不惟无益，而反有害，是不可不虞也，此正不然，盖药之性，各尽其能，攻者必攻强，补者必补弱，犹掘坎于地，水从高处流下，必先盈坎而后进，必不反向高处流也，如大黄与人参同用，大黄必能逐去坚积，决不反伤正气，人参自能充盈正气，决不反补邪气，盖古人制方之法，分经别藏，有神明之道焉，如疟疾之小柴胡汤，疟之寒热往来，乃邪在少阳，木邪侮土，中宫无主，故寒热无定，于是，用柴胡以驱少阳之邪，柴胡必不犯脾胃，用人参以健中宫之气，人参必不入肝胆，则少阳之邪自去，而中土之气自旺，二药各归本经也，如桂枝汤，桂枝走卫以祛风，白芍走营以止汗，亦各归本经也，以是而推，无不尽然，试以神农本草诸药主治之说，细求之，自无不得矣，凡寒热兼用之法，亦同此义，故天下无难治之症，后世医者，不明此理，药惟一途，若遇病情稍异，非顾此失彼，即游移浮泛，无往而非棘手之病矣，但此必本于古人制方成法，而神明之，若竟私心自用，攻补寒热，杂乱不伦，是又杀人之术也，（医学源流论）。
按白虎加人参汤，治热结津乏，调胃承气汤，治燥实液亏，柴胡加龙骨牡蛎汤，治误下坏证，附子泻心汤，治里热表虚之类，是攻补同用也，半夏生姜甘草三泻心汤，治中焦冷热不调，栀子乾姜汤，黄连汤，乌梅丸，乾姜黄芩黄连人参汤，治上热下冷，柴胡桂枝干姜汤，治水热相併之类，是寒热同用也，此皆所病之证，本属错杂，故药之攻补寒热，各有相对者也，（前卷，治辨虚实，治有不可正行，反治等条，并宜参看），　又有病但寒但热而寒热并行者，如大青龙汤，桂枝加大黄汤，大黄附子汤，备急丸之类，是其药一取其性，一取其用，性用相藉，自作一种方剂矣，（详论于第十卷），又如白虎汤之粳米，十枣汤之大枣之类，是取回护胃气矣，并与攻补同用之意不同也。

五藏苦欲补泻  ***************************
缪仲淳曰，五藏苦欲补泻，乃用药第一义，苦欲者，犹言好恶也，违其性，故苦，遂其性，故欲，欲者，是本藏之神之所好也，即补也，苦者，是本藏之神之所恶也，即泻也，肝苦急，急食甘以缓之，（肝为将军之官，其性猛锐，急则有摧折之意，用甘草以缓之，即宽解慰安之义也），肝欲散，急食辛以散之，（扶苏条达，木之象也，用川芎之辛以散之，解其束缚也），以辛补之，（辛虽主散，遂其所欲，即名为补），以酸泻之，（如太过则制之，毋使逾分，酸可以收，芍药之属），虚则补之，（陈皮生姜之属），心苦缓，急食酸以收之，（心为形君，神明之性，恶散缓而喜收敛，散缓违其性，敛则宁静清明，故宜五味子之酸，以收其缓也），心欲耎，急食咸以耎之，（软者，和调之义，心君本和，热邪干之，则躁急，故须芒硝之咸寒，除其邪热，软其躁急也），以针补之，（泽泻导心气，以入肾），以甘泻之，（烦劳则虚而心热，参耆之甘温，益元气，而虚热自退，故名为泻），虚则补之，（心以下交于肾为补，炒盐之咸以润下，使下交于肾，既济之道也），脾苦湿，急食苦以燥之，（脾为仓廪之官，属土，喜燥，湿则不能健运，白术之燥，遂其性之所喜也），脾欲缓，急食甘以缓之，（稼穑之甘，甘生缓，是其本性也），以甘补之，（脾喜健运，气旺则行，人参是也），以苦泻之，（湿土主长夏之令，湿热太过，脾斯困矣，急以黄连之苦泻之），虚则补之，（甘草益气，大枣益血，俱甘入脾），肺苦气上逆，急食苦以泄之，（肺为华盖之藏，相傅之官，藏魄而主气者也，气常则顺，气变则逆，逆则违其性矣，宜黄芩苦以泄之），肺欲收，急食酸以收之，（肺主上焦，其政敛肃，故喜收，宜白芍药之酸以收之），以辛泻之，（金受火制，急食辛以泻之，桑白皮，是也），以酸补之，（不敛，则气无管束，肺失其职矣，宜五味子补之，酸味，遂其收敛，以清肃乎上焦），虚则补之，（义见上句），肾苦燥，急食辛以润之，（肾为作强之官，藏精，为水藏，主五液，其性本润，是故恶燥，宜知母之辛以润之），肾欲坚，急食苦以坚之，（肾非坚无以称作强之职，四气遇湿热即软，遇寒冷则坚，五味得咸即软，得苦即坚，故宜黄檗），以苦补之，（坚，即补也，宜地黄之微苦），以咸泻之，（咸能软坚，软，即泻也，泽泻是已），虚则补之，（藏精之藏，苦固能坚，然非益精无以为补，故宜熟地黄山茱萸，，神农本草经疏，按原文稍繁，今节其要，且肝苦急以下，据李念莪医宗必读删订录）。
又曰，经曰，五藏者，藏精气而不泻者也，故曰，满而不能实，是有补而无泻者，其常也，藏偶受邪，则泻其邪，邪尽即止，是泻其邪，非泻藏也，藏不受邪，毋轻犯也，世谓肝无补法，知其谬也，六府者，传导化物糟粕者也，故曰，实而不能满，邪客之而为病，乃可攻也，中病乃已，毋尽剂也，病在于经，则治其经，病流于络，则及其络，经直络横，相维辅也，（同上）。
按五藏苦欲补泻，见藏气法时论，而王海藏隶以各药，殆不免牵执，（见汤液本草），今缪氏就其意，敷演为说，亦似不确协，姑录以备参酌焉，盖杂病论，首辨藏府虚实之例，以示施治之法，必本于藏府之理，是以古经方，必论藏府虚实，而宋代官撰，圣惠济众圣济等书，其方药尤备，皆深达经旨者矣，逮易水师弟，剏报使之说，而丹溪以来，专主张之，古义荡然，庋而不讲，唯滑撄宁著有五藏补泻心要，岂有见于此欤。
又按十四难曰，损其肺者，益其气，损其心者，调其营卫，损其脾者，调其饮食，适其寒温，损其肝者，缓其中，损其肾者，益其精，盖是与法时论，别发一义，而所谓益气缓中者，犹足补脾一途，补彼以及此者也，（滑撄宁经本义曰，缓者，和也，又金匮，肝之病，补用酸，助用焦苦，达用甘味之药调之，尤饲鹤金匮心典，引难经为解），至如泻法，则缪氏以为藏偶受邪，则泻其邪，此说诚是，盖五藏无自实为病者，其所谓实者，客热壅实已，故心脾肺之于泻，皆不过清解其热，但肝主条达，偶有抑怒愤郁，亦亢实为病，故清肝之外，更有疏肝代肝之法，肾之于泻，亦仅泻其外府，钱仲阳曰，肾主虚，不受泻，可谓确言矣，（此语，见小儿直诀睦亲宅一大王疮疹黑陷条中，又本草纲目大戟条，有说，宜相参，又宋学士文集，赠医师贾某序，称仲阳之术曰，建为五藏之方，各随所宜，肝有相火，则有泻而无补，肾为真水，则有补而无泻，皆启内经之秘，尤知者之所取法，考肝无补法，钱氏本无其说，且与经旨相戾，缪氏之辨为当），补脾补肾之辨，载在后捲云。

气血调治  ***************************
缪仲淳曰，一补气，气虚宜补之，如人参黄耆羊肉小麦糯米之属，是也，二降气调气，降气者，即下气也，虚则气升，故法宜降，其药之轻者，如紫苏子橘皮麦门冬枇杷叶芦根汁甘蔗，其重者，如番降香郁金槟榔之属，调者，和也，逆则宜和，和则调也，其药，如木香沉水香白豆蔻缩砂蜜乌药之类，　三破气，破者，损也，实则宜破，如少壮人暴怒气壅之类，然亦可蹔不可久，其药，如枳实青皮枳壳牵牛之属，盖气分之病，不出三端，治之之法，及所主之药，皆不可混滥者也，误则使病转剧，世多不察，故表而出之，血虚宜补之，虚则发热内热，法宜甘寒甘平酸寒酸温，以益营血，其药，为熟地黄白芍药牛膝炙甘草酸枣仁龙眼肉鹿角胶肉苁蓉甘枸杞子甘菊花人乳之属，血热宜清之凉之，热则为痈肿疮疖，为鼻衄，为齿衄，为牙龈肿，为舌上出血，为舌肿，为血崩，为赤淋，为月事先期，为热入血室，为赤游丹，为眼暴赤痛，法宜酸寒苦寒咸寒辛凉，以除实热，其药，为童便牡丹皮赤芍药生地黄黄芩犀角地榆茜草大小蓟黄连山栀大黄青黛天门冬玄参荆芥之属，　血瘀宜通之，瘀必发热发黄，作痛作肿，及作结块癖积，法宜，辛温辛热辛平辛寒甘温，以入血通行，佐以咸寒，乃可软坚，其药，为当归红花桃仁苏木桂五灵脂蒲黄姜黄郁金京三稜延胡索花蕊石没药䗪虫乾漆自然铜韭汁鳖甲童便牡蛎芒硝之属，盖血为营，阴也，有形可见，有声可察，有证可审者也，病既不同，药亦各异，治之之法，要在合宜，倘失其宜，为厉不浅，差剧之门，可不谨乎，（本草经疏）。
按朱丹溪格致馀论云，气无补法，世俗之言也，以气之为病，痞闷壅塞，似难于补，恐增病势，不思正气虚者，不能运行，邪滞所著而不出，所以为病，经曰，壮者，气行则愈，怯者，著而成病，苟或气怯，不用补法，气何由行，此说盖为假实证而发也，又按滑撄宁曰，血隧热壅，须用消黄，气隧寒壅，须用桂附，阴阳之用不同者，无形有形之异也，（出朱天台撰撄宁生传），又曰，血溢血泄，诸蓄妄证，其始也，予率以桃仁大黄行血坏瘀之剂，折其锐气，而后区别治之，虽往往获中，犹不得其所以然也，后来四明，遇故人苏伊举，问论诸家之术，伊举曰，吾乡有善医者，每治失血畜妄，必先以快药下之，或问，失血复下，虚何以当，则曰，血既妄行，迷失故道，不去畜利瘀，则以妄为常，曷以御之，且去者自去，生者自生，何虚之有，予闻之愕然曰，名言也，昔者之疑，今释然矣，（王损庵证治准绳，引卮言），二说可谓至当矣，又前辈云，血得热则行，得寒则凝，（此未审所出，然内经既有其意，宜参察病通义），观桃核承气汤，桂枝茯苓丸，则其说可信矣，然俞守约续医说曰，玄珠经十剂条内有云，气温则血滑，气寒则血凝，虽然，亦有中寒气虚，阴阳不相守者，血乃妄行，经所谓阳虚阴必走者，是也，法当用辛温之药，加官桂细辛，中温则血自归经矣，此亦一说，又缪氏有吐血三法，曰，宜降气不宜降火，宜行血不宜止血，宜补脾不宜伐肝，又黄锦芳本草求真曰，血有盛于气，则血泣而不流，故有必用温暖之药以行之，气胜于血，则血燥而不通，故有必赖清凉之药以行之。
杨仁斋曰，盖气者，血之帅也，气行则血行，气止则血止，气温则血滑，气寒则血凝，气有一息之不运，则血有一息之不行，病出于血，调其气，犹可以导达，病原于气，区区调血，何加焉，故人之一身，调气为上，调血次之，是又先阳后阴之意也，若失血有败瘀，滞泥于诸经，则气之道路，未免有壅遏，又当审所先而决去之，经所谓先去其血，而后调之，又不可不通其变矣，然而调气之剂，以之调血而两得，调血之剂，以之调气而乖张，如木香，如官桂，如细辛，如厚朴，以至乌药香附莪术三稜之类，治气可也，治血亦可也，若以当归地黄辈论之，施之血证，无以逾此，然其性缠滞，每于胃气有亏焉，胃气既亏，则五藏六府之气亦馁矣，其间剂量而佐助之，虽然，心为血之主，肝为血之藏，肺为气之主，肾为气之藏，诚哉是言也，学者苟知血之出于心，而不知血之纳于肝，知气之出于肺，而不知气之纳于肾，用药摸稜，往往南辕而北辙矣，假如血痢作恙，以五味门冬等剂行其心，以巴豆大黄等剂逐其积，而其痛独存者，血之所藏，无以养也，必佐以川芎，或芎归汤辈，则其痛止，假如喘嗽气鸣，以姜橘枳梗苏桂调其气，以南星半夏细辛豁其痰，而终不下降者，气之所藏，无以收也，必佐以补骨指，或安肾丸辈，则其气归元，病有标本，治有后先，纲举而目斯张矣，噫，此传心吃紧之法也，（直指方）。
按易思兰医案曰，有云气如橐籥，血如波澜，决之东流之东，决之西流之西，气有一息不运，则血有一息不行，欲治其血，先调其气，或曰，血病治气，理固明矣，尝见有调气而血疾不愈者，有不调气而治血亦愈者，又何也，予曰，所因有不同耳，有因血而病气者，有因气而病血者，能以脉证辨之，而治法之先后定矣，缪氏又曰，因气病而及血者，先治其气，因血病而及气者，先治其血，因证互异，宜精别之，并本于仁斋也，如气血补法之详，后自有条，兹不具录。


卷四  ——————————————————————————————————————————————————————————————————————————————————————————

汗吐下总说  ***************************
张戴人曰，夫病之一物，非人身素有之也，或自外而入，或由内而生，皆邪气也，邪气加诸身，速攻之可也，速去之可也，揽而留之可乎，虽愚夫愚妇，皆知其不可也，及其闻攻则不悦，闻补则乐之，今之医者曰，当先固其元气，元气实邪自去，世间如此妄人，何其多也，夫邪之中人，轻则传久而自尽，颇甚则传久而难已，更甚则暴死，若先论固其元气，以补剂补之，真气未胜，而邪已交驰横骛，而不可制矣，惟脉脱下虚，无邪无积之人，始可议补，其馀有邪积之人，而议补者，皆鲧湮洪水之徒也，今予论汗吐下三法，先论攻其邪，邪去而元气自复也，况予所论之法，谙练日久，至精至熟，有得无失，所以敢为来者言也，天之六气，风暑火湿燥寒，地之六气，雾露雨雷冰泥，人之六味，酸苦甘辛咸淡，故天邪发病，多在乎上，地邪发病，多在乎下，人邪发病，多在乎中，此为发病之三也，处之者三，出之者亦三也，诸风寒之邪结抟皮肤之间，藏于经络之内留而不去，或发疼痛走注，麻痹不仁，及四肢肿痒拘挛，可汗而出之，风痰宿食，在膈或上脘，可涌而出之，寒湿固冷，热客下焦，在下之病，可泄而出之，内经散论诸病，非一状也，泛言治法，非一阶也，至真要大论等数篇，言运气所生诸病，各断以酸苦甘辛咸淡，以总括之，其言补，时见一二，然其补非今之所谓补也，文具于补论条下，如辛补肝，咸补心，甘补肾，酸补脾，苦补肺，若此之补，乃所以发腠理致津液通血气，至其统论诸药，则辛甘淡三味为阳，酸苦咸三味为阴，辛甘发散，淡渗泄，酸苦咸涌泄，发散者归于汗，涌者归于吐，泄者归于下，渗为解表，归于汗，泄为利小溲，归于下，殊不言补，乃知圣人止有三法，无第四法也，然则圣人不言补乎，曰盖汗下吐，以若草木治病者也，（按若字，可疑），补者，以穀肉果菜养口体者也，夫穀肉果菜之属，犹君之德教也，汗下吐之属，犹君之刑罚也，故曰，德教，昇平之粱肉，刑罚，治乱之药石，若人无病，粱肉而已，及其有病，当先诛伐有过，病之去也，粱肉补之，如世已治矣，刑措而不用，岂可以药石为补哉，必欲去大病大瘵，非吐汗下，末由也已，然今之医者，不得尽汗下吐法，各立门墙，谁肯屈己之高而一问哉，且予之三法，能兼众法，用药之时，有按有蹻，有揃有导，有减有续有止，今之医者，不得予之法，皆仰面嗷笑曰，吐者，瓜蒂而已矣，汗者，麻黄升麻而已矣，下者，巴豆牵牛朴消大黄甘遂芫花而已矣，既不得其术，从而诬之，予固难与之苦辩，故作此诠，所谓三法可以兼众法者，如引涎漉涎，嚏气追泪，凡上行者，皆吐法也，炙蒸熏，渫洗熨烙，针刺砭射，导引按摩，凡解表者，皆汗法也，催生下乳，磨积逐水，破经泄气，凡下行者，皆下法也，以余之法，所以该众法也，然予亦未尝以此三法，遂弃众法，各相其病之所宜而用之，以十分率之，此三法居其八九，而众所当，才一二也，（儒门事亲）。
孙台石曰，张子和治病，不离汗吐下三法，本疗暴病，而久病亦可用以奏捷，暴病者，如伤寒冒邪者汗之，及大头瘟，头面肿胀，并热为寒包，喘急难眠，诸风湿证，一汗可安，痈毒初起，经曰，汗之则疮已，此皆邪随汗解也如食积痰滞者吐之，及喉风乳蛾，而头面颈项大肿，点水不入，音声不出，命悬须臾，慎勿刺破，破者立毙，惟一吐则肿消索食，并乾霍乱，绞肠痧类，皆赖吐全，如里邪实热者下之，及头面周身，火热炽盛，皆可下之，痢疾腹痛等证，下之即畅，经曰，痛随利减，胀以利宽，是也久病者，如风寒久伏肌髓，微热恶风，或累月痎疟，诸寒湿肿胀，皆可汗之，年远厉风，大汗驱之，如积月关格，或小便癃闭等患，或伏痰滞气，时痛时胀，恹恹数年，不能发越，百药无功，一吐可愈，如痢疾始初失下，大痛口渴，肛门肿闭，小便不通，粒米不进，气息机微，一下霍然，至于气结痰凝，蓄血留积，必以攻下，推陈致新，是也，可见此三法之妙，毋论暴病，即久病亦甚神，又毋论少壮，即衰老亦多奏功，今人能以此治暴病，而不敢用诸久病，又并遇暴病，而谬虑虚弱，疑畏不用，以致病邪深入，渐不可救，虽然病属有馀，极至困笃，用可立起，病属不足，亦难行之，最宜详审，（简明医彀）。
翟玉华曰，吐下汗三法，张子和用之，取效甚捷，但施于壮健之人则可，若虚弱者，则不可轻用用，虽不可轻用，然攻病之法，亦不出此，其升之举之提之，皆吐之意也，其降之抑之行之，皆下之意也，其清之散之疏之，皆汗之意也，至于当补者，又非专主于增补收摄，凡调之养之温之，皆补也，去其所害，而气血自生，借攻为补，亦是一法，学者不可不知，（医学启蒙汇编）。
何西池曰，子和治病，不论何证，皆以汗吐下三法取效，此有至理存焉，盖万病非热则寒，寒者，气不运而滞，热者，气亦壅而不运，气不运则热郁痰生，血停食积，种种阻塞于中矣，人身气血，贵通而不贵塞，非三法何由通乎，又去邪即所以补正，邪去则正复，但以平淡之饮食调之，不数日而精神勃发矣，故妇人不孕者，此法行后即孕，阳道和畅也，男子亦阳道骤发，非其明验乎，丹溪倒仓法，实于此得悟，后人不明其理，而不敢用，但以温补为稳，杀人如麻，可叹也，（医碥，按吐后阳举，宜考第六卷，又倒仓法，本属不经，前辈有辨驳，甚是）。
按内经明言药补，详开于后卷，戴人之议补，虽或时势所然，要是一偏之见，殊失古圣之意，然其用三法，变化自在，所谓如身之使臂，臂之使手者，信觉不虚诬，其所论说，辨核精诣，闯仲景之堂奥，学者弃其瑕，而取其瑜，庶为得矣。

汗下寒热  ***************************
张景岳曰，发表不远热，攻里不远寒，此二句大意，全在发攻二字，发者，逐之外也，攻者，逐之内也，寒邪在表，非温热之气不能散，故发表不远热，热郁在内，非沉寒之物不能除，故攻里者不远寒，然亦有用小柴胡白虎益元之类，而取汗愈病者，此因表里俱热，故当凉解，非发之谓也，又有用四逆理中回阳之类，而除痛去积者，何也，此因阴寒留滞，故当温中，非攻之谓也，所谓发者，开其外之固，攻者，攻其内之实，今昧者但见外感发热等病，不能察人伤于寒，而传为热者，有本寒标热之义，辄用芩连等药，以清其标，岂知邪寒在表，药寒在里，以寒得寒，使内外合邪，遂不可解，此发表用寒之害也，故凡寒邪在表未散，外虽炽热，内无寒证，正以火不在里，最忌寒凉，此而误人，是不知当表者不可远热也，又如内伤喘痛胀满等证，多有三阴亏损，今人但见此证，不辨虚寒，遽用硝黄攻里，焉知有假实真虚之病，而复伐之，则病未去，而元气伤，此而误人，是不知当攻者不可远寒也，（按此证既非内实，不可引为攻里之例），二者之害颇多，不得不表出之以为戒，（质疑录）。
柯韵伯曰，发表攻里，乃御邪之长技，盖表证皆因风寒，如表药用寒凉，则表热未退，而中寒又起，所以表药必用桂枝，发表不远热也，然此为太阳表热言耳，如阳明少阳之发热，则当用柴芩栀豉之类主之，（按此言之解热则可，不可引为发表之例），里证皆由郁热，下药不用苦寒，则瘀热不除，而邪无出路，所以攻剂必用大黄，攻里不远寒也，然此谓阳明胃热言耳，如恶寒痞硬，阳虚阴结者，又当以姜附巴豆之头兼之矣，（伤寒论翼）。
按发表不远热，攻里不远寒，出六元正纪大论，而张戴人演之，有攻里发表寒热殊笺，盖此二句，仅言其常，至表热郁极，则有如大青龙汤，凉解之法，里寒壅实，则有如桂枝加大黄汤，及巴豆，温利之法，不宜一概而论矣。
又按戴人笺曰，表里俱病者，虽可以热解表，亦可以寒攻里，此仲景之大小柴胡汤，虽解表亦兼攻里，最为得体，今之用药者，只知用热药解表，不察里之已病，故前所言热证皆作矣，医者不知罪由已作，反谓伤寒变证，以诬病人，非一日也，故刘河间自制通圣散，加益元散，名为双解，千古之下，得仲景之旨者，刘河间一人而已，此说非是，盖大小柴胡，固非兼解表之剂，而里热兼表，必先发表，乃是仲景之律，（详于第二卷治有先后条），如通圣双解之类，则大头时毒等，毒热壅郁证，特有相适者，倘施之伤寒则左右牵制，反招其害，汪訒庵医方集解，立表里一门，不啻背仲景之法，其所举诸方，不必涉表里，强合为类，可谓谬矣，又戴人治验中，有汗吐下并行者，此等手段，自存其人，非后辈所效颦也。

汗下迟早  ***************************
张兼善曰，或问，有言汗不厌早，下不厌迟，斯言何如，予曰，凡汗证固宜早，仲景谓不避晨夜者，此也，（按此伤寒例语），夫下证须从宜定夺，当急则急，当缓则缓，安可一概而治，假如阳明病，已有可下之理，但为面合赤色，其在经之热犹未敛，又如呕多虽有阳明证，谓热在上焦，未全入府，皆言不可攻，凡此之类，固宜迟也，若阳明篇中，言急下者，事不可缓，其可迟乎，所言从宜定夺，是也，（伤寒选录引）。
刘松峰曰，凡人初感寒邪，一觉憎寒头痛，身痛身热脊强，便宜用温散之剂，速发其汗，断无不愈之理，虽年老及平素虚怯之人，不易作汗者，觉病即服汗剂，其邪亦无不即当时解散者，此余屡用而屡效者也，迟则寒邪稽留，传变百出，而斑黄狂躁等证生矣，所以一觉感寒，便宜速治，若必如难知所说，或日午以后，感寒必迟，至明朝午前服汗剂，不亦晚乎，假如午后感寒，此时虽属阴分，亦宜速治散剂，且服之多，未有当时即汗者，必俟次早，药力既行，又逢阳分，出汗更易易耳，所谓汗无太早者，明系预早之早，岂早晚之早乎，至所谓太晚之说，分明解作迟下，非早辰夜晚，第此言，为庸医不应下而妄下之者说法耳，然其言不能无弊也，若遇宜急下之证，而必执下无太晚之说，则阳明胃府，势必被邪火烧，至燥裂而不可救矣，下剂若必拘以时，不亦谬哉，早晚二字，当易以迟速，云汗无太速，下无太迟，则不烦言而解矣，（说疫）。
按韩祗和伤寒微旨，其可下篇，不立汤液，惟以早下为太戒，（见乾隆四库总目，清臣曰，盖为气质羸弱者言，恐非），盖为粗工妄下而发，如王海藏此事难知，以日候早晚，言汗下之例，迂拘极甚，故戴复庵证治要诀，既谓为大纲之论，而张景岳质疑录，亦辨其陋，皆确论也。
又按玉函经，仲景曰，不须汗，而强与汗之者，夺其津液，令人枯竭而死，又须汗而不与汗之者，使诸毛孔闭塞，令人闷绝而死，又不须下，而强与下之者，令人开肠洞泄，便溺不禁而死，又须下而不与下之者，令人心内懊憹，胀满烦乱，浮肿而死，盖是汗下之严戒也，江含征医津一筏曰，医者晓得当汗而汗，当下而下，不难，晓得当汗而不能汗，当下而不能下，为难，仲景之可与不可，宜详玩，此语为是，又罗谦甫卫生宝鉴，有汗多亡阳，下多亡阴二按，张隐菴侣山堂类辨曰，一薰一莸，十年遗臭，故去邪莫如速也，曰汗多亡阳，如表邪盛者，汗之而解，以养阳也，曰下多亡阴，如里邪实者，下之而解，以养阴也，多者，谓其太过也，太过不可，而况妄行乎。

汗法大旨  ***************************
程普明曰，汗者，散法也，经云，邪在皮毛者，汗而发之，是也，又云，体若燔炭，汗出而散，是也，然有当汗不汗误人者，有不当汗而汗误人者，有当汗不可汗，而妄汗之误人者，有当汗不可汗，而又不可以不汗，汗之不得其道，以误人者，有当汗而汗之，不中其经，不辨其药，知发而不知敛，以误人者，是不可以不审也，何则，风寒初客于人也，头痛发热而恶寒，鼻塞声重而体痛，此皮毛受病，法当汗之，若失时不汗，或汗不如法，以致腠理闭塞，营卫不通，病邪深入，流传经络者有之，（按皮毛经络，当改表里字），此当汗不汗之过也，亦有头痛发热，与伤寒同，而其人倦怠无力，鼻不塞声不重，脉来虚弱，此内伤元气不足之证，又有劳心好色，真阴亏损，内热晡热，脉细数而无力者，又有伤食病，胸膈满闷，吞酸嗳腐，日晡潮热，气口脉紧者，又有寒痰厥逆，湿淫脚气，（按脚气，有宜发表者，不可概言），内痈外痈，瘀血凝积，以及风温湿温，中暑自汗诸证，皆有寒热，与外感风寒，似同而实异，若误汗之，变证百出矣，所谓不当汗而汗者，此也，若夫证在外感应汗之例，而其人脐之左右上下，或有动气，则不可以汗，经云，动气在右，不可发汗，汗则衄而渴，心烦饮水即吐，动气在左不可发汗，汗则头眩汗不止，筋惕肉瞤，动气在上，不可发汗，汗则气上冲，正在心中，动气在下，不可发汗，汗则无汗，心大烦，骨节痛，目运，食入则吐，舌不得前，又脉沉咽燥，病已入里，汗之则津液越出，大便难而讝语，又少阴证，但厥无汗，而强发之则动血，未知从何道出，或从耳目，或从口鼻出者，此为下厥上竭，为难治，又少阴中寒，不可发汗，汗则厥逆蜷卧，不能自温也，又寸脉弱者，不可发汗，汗则亡阳，尺脉弱者，不可发汗，汗则亡阴也，又诸亡血家不可汗，汗则直视额上陷，淋家不可汗，汗则便血，疮家不可汗，汗则痉，又伤寒病在少阳，不可汗，汗则讝妄，又坏病虚人，及女人经水适来者，皆不可汗，若妄汗之，变证百出矣，所谓当汗不可汗，而妄汗误人者，此也，（按此段援经文，肆加删改，且经中禁汗之例，漏载不少，并不知何意），夫病不可汗，而又不可以不汗，则将听之乎，是有道焉，伤寒赋云，动气，理中去白术，（按此不引理中丸加减法者，何），即于理中汤去术，而加汗药，保元气而除病气也，又热邪入里，而表未解者，仲景有麻黄石膏之例，（按此语欠当），有葛根黄芩黄连之例，是清凉解表法也，又太阳证脉沉细，（按经无所征），少阴证反发热者，有麻黄附子细辛之例，是温中解表法也，（按此说误），又少阳中风，用柴胡汤加桂枝，（按宜云太阳少阴并病，用柴胡桂枝汤），是和解中兼表法也，又阳虚者，东垣用补中汤加表药，阴虚者，丹溪用芎归汤加表药，其法精且密矣，（按益气加表药，犹有相适，如芎归加表药，恐迂慢无效），总而言之，凡一切阳虚者，皆宜补中发汗，一切阴虚者，皆宜养阴发汗，挟热者，皆宜清凉发汗，挟寒者，皆宜温经发汗，伤食者，则宜消导发汗，感重而体实者，汗之宜重，麻黄汤，感轻而体虚者，汗之宜轻，香苏散，又东南之地，不比西北，隆冬开花，少霜雪，人禀常弱，腠理空疏，凡用汗药，只须对证，不必过重，予尝治伤寒初起，专用香苏散，加荆防川芎秦艽蔓荆等药，一剂愈，甚则两服，无有不安，而麻黄峻剂，数十年来，不上两馀，可见地土不同，用药迥别，其有阴虚阳虚，挟寒挟热兼食，而为病者，即按前法治之，但师古人用药之意，而未尝尽泥其方，随时随证，酌量处治，往往有验，此皆已试之成法，而与斯世共白之，所以拯灾救患者，莫切乎此，此汗之之道也，且三阳之病，浅深不同，治有次第，假如证在太阳，而发散阳明，已隔一层，病在太阳阳明，而和解少阳，则引贼入门矣，假如病在二经，而专治一经已遗一经，病在三经，而偏治一经，即遗二经矣，假如病在一经，而兼治二经，或兼治三经，则邪过经矣，（按观此论，则普明盖不达仲景之旨者矣），况太阳无汗，麻黄为最，太阳有汗，桂枝可先，葛根专主阳明，（按亦失仲景之旨），柴胡专主少阳，皆的当不易之药，至于九味羌活，乃两感热证，三阳三阴并治之法，初非为太阳一经设也，（按此方创于张洁古，而陶节庵表章之，盖其去古法远矣），又柴葛解肌汤，乃治春温夏热之证，自里达表，其证不恶寒而口渴，若新感风寒，恶寒而口不渴者，非所宜也，（按此说不必），又伤风自汗，用桂枝汤，伤暑自汗，则不可用，若误用之，热邪愈盛，而病必增剧，若于暑证，而妄行发散，复伤津液，名曰重暍，多致不救，古人设为白术防风例以治风，设益元散香薷饮以治暑，俾不犯三阳禁忌者，良有以也，又人知发汗退热之法，而不知敛汗退热之法，汗不出则散之，汗出多则敛之，敛也者，非五味酸枣之调，其谓致病有因，出汗有由，治得其宜，汗自敛耳，譬如风伤卫，自汗出者，以桂枝汤，和营卫祛风邪，而汗自止，若热邪传里，令人汗出者，乃热气薰蒸，如釜中吹煮，水气旁流，非虚也，急用白虎汤清之，若邪已结聚，不大便者，则用承气汤下之，热气退，而汗自收矣，此与伤暑自汗略同，但暑伤气，为虚邪，只有清补并行之一法，寒伤形，为实邪，则清热之外，更有攻下止汗之法也，复有发散太过，遂至汗多亡阳，身瞤动欲擗地者，宜用真武汤，此救逆之良药，与中寒冷汗自出者，同类并称，又与热证汗出者，大相径庭矣，其他少阳证，头微汗，或盗汗者，小柴胡汤，水气证头汗出者，小半夏加茯苓汤，（按此亦失经旨），至于虚人自汗盗汗等证，则归脾补中，八珍十全，按法而用，委曲寻绎，各尽其妙，而后即安，所谓汗之必中其经，必得其药，知发而知敛者，此也，嗟嗟，百病起于风寒，风寒必先客表，汗得其法，何病不除，汗法一差，夭枉随之矣，呈，汗岂易言哉，（医学心悟）。
按内经曰，因其轻而扬之，又曰，其有邪者，渍形以为汗，其在皮者，汗而发之，又曰，开鬼门，又曰，今风寒客于人，使人毫毛毕直，皮肤闭而为热，当是之时，可汗而发也，又曰，三阳经络，皆受其病，而未入于藏者，故可汗而已，此轩岐之论汗也，仲景发表之法，不过二端，曰桂枝汤，谐和营卫，以治其表虚，邪在肌肉者，曰麻黄汤，发泄郁阳，以治其表实，邪迫骨节者，就中更有节目，桂枝加葛根汤，治表虚而邪著筋脉者，葛根汤，治表实而邪著筋脉者，大青龙汤，凉发壅实，以治表实势剧者，桂枝麻黄各半汤，桂枝二麻黄一汤，桂枝二越婢一汤，并治表虚失汗，缠滞引日者，此太阳病之治例也，更有直中表寒证，而附子汤，治其病重阳虚者，亦犹桂枝汤之例，麻黄附子二汤，治其病轻表闭者，亦犹麻黄汤之例，此少阴病之治例也，（此诸方主证，及制立之旨，拙著伤寒论述义，既详辨之，今不再赘），盖发汗之法，无出于此范围，扩而充之，则凡病之系表者，皆无不可疗，仲景治湿家，犹于桂麻方中，加驱湿之品，其义可见已。
又按晋唐汗方，有仲景所不有者，皆难适用，降至宋人，则韩祗和禁用桂枝，殆一时之权乎，（医垒元戎，医学纲目，并有辨，宜参），南渡以来，专用香苏散，正气散等，芳香轻平之药，以治四时伤寒，盖亦系当日之宜，施之后世，则仅不过发感冒微邪已，如陶节庵，主张九味羌活汤，则一偏之见也，又张戴人可汗式，论吐法兼汗，吐之发汗，固属强责，不易轻试焉，更有蒸汗法，载在第九卷中。

发汗不用燥药  ***************************
徐洄溪曰，驱邪之法，惟发表攻里二端而已，发表所以开其毛孔，令邪从汗出也，当用至轻至淡，芳香清冽之品，使邪气缓缓从皮毛透出，无犯中焦，无伤津液，仲景麻黄桂枝等汤，是也，然犹恐其营中阴气，为风火所煽，而销耗于内，不能滋润和泽，以托邪于外，于是又啜薄粥，以助胃气，以益津液，此服桂枝汤之良法，凡发汗之方，皆可类推，汗之必资于津液如此，后世不知，凡用发汗之方，每每用厚朴葛根，（按葛根，主痉病，而本草亦云，治消渴，实为汗药中之润品，以为燥药者，误矣），羌活白芷，苍术豆蔻等，温燥之药，即使其人津液不亏，内既为风火所熬，又复为燥药所烁，则汗从何生，汗不能生，则邪无所附而出，不但不出邪气，反为燥药鼓动，益复横肆，与正气相乱，邪火四布，津液益伤，而舌焦唇乾，便闭目赤，种种火象自生，则身愈热，神愈昏，恶证百出，若再发汗，则阳火盛极，动其真阴，肾水来救，元阳从之，大汗上泄，亡阳之危证生矣，轻者亦成痉证，遂属坏证难治，故用燥药发汗，而杀人者，不知凡几也，此其端开于李东垣，其所著书立方，皆治湿邪之法，与伤寒杂感无涉，而后人宗其说，以治一切外感之证，其害至今益甚，不但非古圣之法，并误用东垣之法，医道失传，只此浅近之理尚不知，何况深微者乎，（医学源流论）。
按岐伯曰，人所以汗出者，皆生于穀，穀生于精，观此则汗之，必资于津液，益可信矣。

发汗不可太过  ***************************
徐洄溪曰，治病之法，不外汗下二端而已，下之害人，其危立见，故医者病者，皆不敢轻投，至于汗多亡阳而死者，十有二三，虽死而人不觉也，何则，凡人患风寒之疾，必相戒以为宁暖无凉，病者亦重加覆护，医者亦云，服药必须汗出而解，故病人之求得汗，人人以为当然也，秋冬之时过暖，尚无大害，至于盛夏初秋，天时暴燥，卫气开而易泄，更加闭户重衾，复投发散之剂，必至大汗不止而阳亡矣，又外感之疾，汗未出之时，必烦闷恶热，及汗大出之后，卫气尽泄，必阳衰而畏寒，始之暖覆，犹属勉强，至此时，虽欲不覆而不能，愈覆愈汗，愈汗愈寒，直至汗出如油，手足厥冷，而病不可为矣，其死也，神气甚清，亦无病苦，病者医者，及旁观之人，皆不解其何故而忽死，惟有相顾噩然而已，我见甚多，不可不察也，总之有病之人，不可过凉，亦不宜太暖，无事不可令汗出，惟服药之时，宜令小汗，仲景服桂枝汤法云，服汤已，温覆令微似汗，不可如水淋漓，此其法也，至于亡阳未剧，尤可挽回，伤寒论中，真武理中四逆等法可考，若已脱尽，无可补救矣，又盛暑之时，病者或居楼上，或卧近灶之所，无病之人，一立其处，汗出如雨，患病者，必至时时出汗，即不亡阳，亦必阴竭而死，虽无移徙之处，必择一席稍凉之地而处之，否则神丹不救也，（医学源流论）。
张景岳曰，取汗之法，当取于自然，不宜急暴，但服以汤剂，盖令温暖，使得津津微汗，稍令久之，则手足稍周，偏身通达，邪无不散矣，若一时逼之，致使如淋如洗，则急遽间，卫气已达，而营气未周，反有不到之处，且恐大伤元气，非善法也，余尝见有子病者，其父母爱惜之甚，欲其速愈，且当温暖之，令覆以重被，犹恐不足，而以身压其上，子因热极叫呼，其父母曰，犹未也，须再出些方好，及许久放起，竟致亡阳而毙之，是但知汗出何妨，而不知汗之杀人，此强发之鉴也，又有邪本不甚，或挟虚年衰感邪等证，医不能察，但知表证宜解，而发散太过，或误散无效，而屡散不已，因而即被其害者，有之，或邪气虽去，遂致胃气大伤，不能饮食，而羸惫不振者，有之，此过汗之戒也，　凡发汗太过，一时将至亡阳，或身寒而慄，或气脱昏沉等候，速宜煎独参汤一两许饮之，或甚者，以四味回阳饮，速为挽回，庶可保全，否则恐致不救，（景岳全书）。
取汗，在不缓不急，不多不少，缓则邪必留连，急则邪反不尽，汗多则亡其阳，汗少则病必不除，（医宗金鉴）。
按汗不可过，仲景谆谆戒之，盖不啻亡阳，其变或不能一定，故方中止用桂枝，则啜热稀粥，以助药力，有麻黄葛根，则不须啜粥，其意可见矣，且其病重者，一日一夜服云云者，照之伤寒例，则此言其人本有宿癖，或血脉燥涩，而药与之相格，因致烦郁，使其觉病势加重者，须从容施剂，以视其安，倘误为药力不及，而匆遽连进，则贻戚不鲜矣，盖不止桂枝为然，用药之理，往往有如此者，不可不察，（汗药服法，互见第十二卷中）。
又按孙真人千金月令云，凡发汗，汗遍即止，不可令霢霂，得汗后，以粉摩之，不可令自干，考之经旨，汗出太多者，方用粉法，今云之不可令自干，则拘矣，（温粉方，见先君子伤寒论辑义，拙著述义，及伤寒广要中，今不繁载），又伤寒总病论云，凡发汗，须如常覆腰以上，厚衣覆腰以下，以腰足难取汗故也，半身无汗，病终不解，凡发汗后，病证仍存，于三日内，可二三发汗，令腰脚周遍为度，庞氏之用心切矣，如发汗不彻者，其变亦伙，治之节度，岂可失乎。

虚家不可大汗  ***************************
孙真人曰，诸病发热恶寒，脉浮洪者，便宜发汗，温粉粉之，勿令遇风，当发汗，而其人适失血，及下大利，则不可大汗也，数少与桂枝汤，使体润漐漐汗出，连日当自解也，（千金方，按外台秘要，引范汪，下大字错），戴复庵曰，失血家不可发汗，淋家不可发汗，如此等类，岂宜遽用表剂，当徐徐解散，（证治要诀）。
按经中，有麻黄证兼虚，姑用桂枝者，盖如亡血家淋家等，禁汗诸证，或有宜于表剂中，更设关防者，其挟虚寒者，如桂枝加附子汤，桂枝加芍药生姜人参汤之类，其挟里热，及血分虚燥者，如葛根黄芩黄连汤，栝楼桂枝汤，及阳旦汤，葛根解肌汤之类，兼补兼清，皆宜酌用矣。
张景岳曰，凡治伤寒，但见脉息微弱，及沉细无力者，皆不可任意发汗，然欲去外邪，非汗不可，而仲景云，脉微弱者，不可发汗，夫脉弱非阳，既不可用寒凉，而寒邪在表，又不可用攻下，然则舍此之外，又将何法以治此表邪乎，不知温中即可以散寒，而强主即可以逐寇，此仲景之意，岂不尽露于言表，而明悟之者，当心会之矣，且凡病外感，而脉见微弱者，其汗最不易出，其邪最不易解，何也，凡以元气不能托送，即发亦无汗，邪不易解，则愈发愈虚，而危亡立至矣，夫汗本乎血，由乎营也，营本乎气，由乎中也，未有中气虚，而营能盛者，未有营气虚，而汗能达者，脉即营之外候，脉既微弱，元气可知，元气愈虚，邪愈不解，所以阳证最嫌阴脉，正为此也，故治此者，但遇脉息微弱，正不胜邪等证，必须速固根本，以杜深入，专助中气，以托外邪，必使真元渐充，则脉必渐盛，自微细而至滑大，自无力而至有神，务令阴脉转为阳脉，阴证转为阳证，斯时也，元气渐充，方是正复邪退，将汗将解之佳兆，（景岳全书）。
又曰，夫补者，所以补中，何以亦能散表，盖阳虚者，即气虚也，气虚于中，安能达表，非补其气，肌能解乎，凡脉之微弱无力，或两寸短小，而多寒者，即其证也，此阳虚伤寒也，阴虚者，即血虚也，血虚于里，安能化液，非补其精，汗能生乎，凡脉之浮芤不实，或两尺无根，而多热者，即其证也，此阴虚伤寒也，然补则补矣，仍当酌其剂量，譬之饮酒者，能饮一勺，而与以一升，宜乎其至于困也，使能饮一斗，而与以一合，其真蚍蜉之撼大树耳，　夫寒中者，所以清火，何以亦能散表，盖阳亢阴衰者，即本亏火盛也，水涸于经，安能作汗，譬之乾锅赤裂，润自何来，但加以水，则郁蒸沛然，而气化四达，夫汗自水生，亦犹是也，如前论言补阳补阴者，宜助精气也，此论言以水济火者，宜用寒凉也，盖补者，补中之不足，济者，制火之有馀，凡此者，均能解表，其功若一，而宜寒宜暖，其用不侔，是有不可不辨，（同上）。
按经有尺中脉微，尺中迟，不可发汗之戒，而心中悸而烦，用小建中汤，脉结代，用炙甘草汤，则景岳所论，不为无理，然其单从寒中，亦以散邪者，殆为难信矣，景岳又分汗法为三，曰温散，曰凉散，曰平散，（见类经），又立三表法，（见全书），并言假他治以托邪者，不是发汗法，故不繁引云。


卷五  ——————————————————————————————————————————————————————————————————————————————————————————

下法大旨  ***************************
张戴人曰，下之攻病，人亦所恶闻也，然积聚陈莝于中，留结寒热于内，留之则是耶，攻之则是耶，内经一书，惟以气血通流为贵，世俗庸工，惟以闭塞为贵，又止知下之为泻，又岂知内经之所谓下者，乃所谓补也，陈莝去而肠胃洁，症瘕尽而营卫昌，不补之中，有真补者存焉，然俗不信下之为补者，盖庸工妄投下药，当寒反热，当热反寒，未见微功，转成大害，使聪明之士，亦复不信者，此也，所以谓寒药下者，调胃承气汤，泄热之上药也，大小桃仁承气，次也，陷胸汤，又其次也，大柴胡，又其次也，（按此诸方，各有所宜，今立差等，未审何意），以凉药下者，八正散，泄热兼利小便，洗心散，抽热兼治头目，黄连解毒散，治内外上下畜热，而不泄者，四物汤，凉血而行经者也，神芎丸，解上下畜热，而泄者也，以温药而下者，无忧散，下诸积之上药也，十枣汤，下诸水之上药也，以热药下者，煮黄丸缠金丸之类也，急则用汤，缓则用丸，或以汤送丸，量病之微甚，中病即止，不必尽剂，过而生愆，仲景曰，大法秋宜泻，谓秋则阳气在下，人气与邪气亦在下，故宜下，此仲景言其大概耳，设若春夏有可下之疾，当不下乎，（按此下，原论承气汤，义不了，今删却），或言男子不可久泻，妇人不可久吐，何妄论之甚也，可吐则吐，可下则下，岂问男女乎，大人小儿，所伤之物在胃脘，如两手脉迟而滑者，内实也，宜下之，何以别乎，盖伤宿食者恶食，伤风者恶风，伤寒者恶寒，伤酒者恶酒，至易辨也，故凡宿食在胃脘者，可下之，则三部脉平，若心下按之，而硬满者，犹宜再下之，如伤寒大汗之后，重复劳发，而为病者，盖下之后，热气不尽故也，当再下之，若杂病腹中满痛不止者，此为内实也，金匮要略曰，痛而腹满，按之不痛，为虚，痛者为实，难经曰，痛者为实，腹中满痛，里壅为实，故可下之，不计难病伤寒，皆宜急下之，宜大承气汤，或导水丸，或泄水丸等药，过十馀行，如痛不已，亦可再服，痛已则止，至如伤寒大汗之后，发热脉沉实，及寒热往来，时时有涎嗽者，宜大柴胡加当归煎服之，下三五行立愈，产后慎不可作诸虚不足治之，必变作骨蒸寒热，饮食不入，肌肤瘦削，经水不行，经曰，寒则衰饮食，热则消肌肉，人病瘦削，皆粗工以药消烁之故也，呜呼，人之死者，岂为命乎，难经曰，实实虚虚，损不足而益有馀，如此死者，医杀之耳，至如目黄九疸食劳，皆属脾土，可下之，宜茵陈蒿汤，或用导水丸，禹攻散，泻十馀行，次以五苓散，桂苓甘露散，白术丸等药，服之则愈矣，或腰脚胯痛，可用甘遂粉二三钱，以獖猪腰子，薄批七八片，掺药在内，以湿纸包数重，文武火烧熟，至临卧细嚼，以温酒或米饮汤调下，至平明，见一二十行，勿讶，意欲止泻，则饮冰或新水，顿服之泻立止，次服通经和气定痛乌金丸骗马丹之类，则愈矣，内经，有不因气动，而病生于外者，太仆以为瘴气贼魅，虫毒蜚尸，鬼击冲薄，坠堕，风寒暑湿，斫射剥割撞扑之类，至如诸落马堕井，打扑闪肭损折，汤沃火烧，车碾犬伤，肿发焮痛，日夜嚎泣不止者，予寻常谈笑之间，立获大效，可峻泻三二十行，痛止肿消，乃以通经散，下导水丸等药，如泻水少，则可再加汤剂泻之，后服和血消肿散毒之药，病去如扫，此法得之睢阳高大明侯德和，使外伤者，不致癃残跛躄之患，余非敢掩人之善，意在救人耳，曾有邻人，杖疮发作肿痛，焮及上下，语言错乱，时时呕吐，数日不食，皆曰不救，余以通经散三四钱，下神祐丸百馀丸，相併而下，间有呕出者，大半已下膈矣，良久大泻数行，秽不可近，脓血涎沫瘀血，约一二斗，其病人困睡不省，一日一夜，领问予，予曰，喘息匀停，肿消痛减，故得睡也，来旦语清食进，不数日痊，救杖疮欲死者，四十年间二三百，余追思举世杖疮死者，皆枉死也，自后凡见冤人被责者，急以导水丸禹攻散，大作剂料，泻惊涎一两盆，更无肿发痛焮之难，如导水丸禹攻散，泄泻不动，更加之通经散神祐丸泻之，泻讫须忌热物，止可吃新汲水一二顿，泻止立愈，至如沉积多年羸劣者，不可便服陡攻之药，可服缠积舟三稜丸之类，内经曰，重者因而减之，若人年老衰弱，有虚中积聚者，止可五日一服万病无忧散，故凡积年之患，岂可一药而愈，即可减而去之，以本草考之，下之寒者，有戎盐之咸，犀角之酸咸，沧盐泽泻之甘咸，枳实之苦酸，腻粉之辛，泽漆之苦辛，杏仁之苦甘，下之微寒者，有猪胆之苦，下之大寒者，有牙消之甘，大黄瓜蒂牵牛苦瓠子蓝汁牛胆羊蹄根苗之苦，大戟甘遂之苦甘，朴消芒硝之苦辛，下之温者，有槟榔之辛，芫花之苦辛，石蜜之甘，皂角之辛咸，下之热者，有巴豆之辛，下之辛凉者，（按辛字，可疑），有猪羊血之咸，下之平者，有郁李人之酸，桃花萼之苦，上三十味，惟牵牛大戟芫花皂角羊蹄根苦瓠子瓜蒂有小毒，巴豆甘遂腻粉杏仁之有大毒，余皆无毒，设若疫气冒风中酒，小儿疮疹，及产后潮热，中满败血，勿用腻粉杏仁大毒之药，下之必死，不死即危，且如槟榔犀角皂角，皆温平，可以杀虫透关节，除肠中风火燥结，大黄芒硝朴消等，咸寒，可以治伤寒热病，时气瘟毒，发斑泻血，燥热发狂，大作汤剂，以荡涤积热，泽泻羊蹄根苗牛胆蓝叶汁苦瓠子，亦苦寒，可以治水肿遍身肿大如鼓，大小便不利，及目黄湿毒九疸，食痨疳虫，食土生米等物，分利水湿，通利大小便，荡涤肠胃间宿谷相搏，又若备急丸，以巴豆乾姜大黄，蜜和丸之，亦是下药，然止可施于辛苦劳力，贫食粗辣之辈，或心腹胀满，胁肋刺痛，暴痛不住，服五七丸，或十丸，泻五七行，以救急，若施之富贵城郭之人则非矣，此药用砒石，治疟相类，止可施之于贫食之人，若备急丸，治伤寒风温，中酒冒风，及小儿疮疹，产后满闷，用之下膈，不死则危，及夫城郭之人，富贵之家，用此下药，亦不死则危矣，奈何庸人畏大黄，而不畏巴豆，粗工喜巴豆，而不喜大黄，盖庸人以巴豆惟热而不畏，以大黄性寒而畏，粗工以巴豆剂小而喜，以大黄剂大而不喜，皆不知理而至是也，岂知诸毒中，惟巴豆为甚，去油匮之蜡犹能下，后使人津液涸竭，留毒不去，胸热口燥，他病转生，故下药以巴豆为禁，余尝用前十馀药，如身之使臂，臂之使手，然诸洞泄寒中者，不可下，俗谓休息痢也，伤寒脉浮者，不可下，表里俱虚者，不可下，内经中五痞心证不宜下，（按此一句，似有讹脱），厥而唇青，手足冷，内热深者，宜下，寒者不宜下，以脉别之，小儿内泻，转生慢惊，及两目直视，鱼口出气者，亦不宜下，若十二经败甚，亦不宜下，止宜调养，温以和之，如下则必误人病耳，若其馀大积大聚，大病大秘，大涸大坚，下药乃补药也，余尝曰，泻法兼补法，良以此夫，（儒门事亲）。
程普明曰，下者，攻也，攻其邪也，病在表则汗之，在半表半里则和之，病在里则下之而已，然有当下不下误人者，有不当下而下误人者，有当下不可下，而妄下之误人者，有当下不可下，而又不可以不下，下之不得其法，以误人者，有当下而下之，不知浅深，不分便溺与蓄血，不论汤丸，以误人者，又杂证中，不别寒热积滞痰水虫血痈脓，以误人者，是不可不察也，何谓当下不下，仲景云，少阴病，得之二三日，口燥咽乾者，急下之，少阴病，六七日，腹满不大便者，急下之，下利，脉滑数，不欲食，按之心下硬者，有宿食也，急下之，阳明病，讝语不能食，胃中有燥屎也，可下之，阳明病，发热汗多者，急下之，少阴病，下利清水，色纯青，心下必痛，口乾燥者，急下之，伤寒六七日，目中不了了，睛不和，无表证，大便难者，急下之，此皆在当下之例，若失时不下，则津液枯竭，身如藁木，势难挽回矣，然又有不当下而下者，何也，如伤寒表证未罢，病在阳也，下之则成结胸，病邪虽已入里，而散漫于三阴经络之间，尚未结实，若遽下之，亦成痞气，（按此数句，盖失经旨，宜参拙著伤寒论述义），况有阴结之证，大便反鞕，得温则行，如开冰解冻之象，又杂证中，有高年血燥不行者，有新产血枯不行者，有病后亡津液者，有亡血者，有日久不更衣，腹无所苦，别无他证者，若误下之，变证蜂起矣，所谓不当下而下者，此也，然又有当下不可下者，何也，病有热邪传里，已成可下之证，而其人脐之上下左右，或有动气，则不可以下，又咽中闭塞者，不可下，又脉微弱者，不可下，脉浮大，按之无力者，不可下，脉迟者，不可下，喘而胸满者，不可下，欲吐欲呕者，不可下，病人阳气素微者，不可下，下之则呃，病人平素胃弱，不能食者，不可下，病人能食，胃无燥屎也，不可下，小便清者，不可下，病者腹满，时减复如故者，不可下，若误下之，变证百出矣，所谓当下不可下，而妄下误人者，此也，然有当下不可下，而又不得不下者，何也，夫以羸弱之人，虚细之脉，一旦而热邪乘之，是为正虚邪盛，最难措手，古人有清法焉，有润法焉，有导法焉，有少少微和之法焉，有先补后攻，先攻后补之法焉，有攻补并行之法焉，不可不讲也，如三黄解毒，清之也，麻仁梨汁，润之也，蜜煎猪胆汁土瓜根，导之也，凉膈散大柴胡，少少和之也，更有脉虚体弱，不能胜任者，则先补之，而后攻之，或暂攻之，而随补之，或以人参汤，送下三黄枳术丸，又或以人参瓜蒌枳实，攻补并行，而不相悖，盖峻剂一投，即以参术归芍，维持调护于其中，俾邪气潜消，而正气安固，不愧为王者之师矣，（按此段，当与第二卷虚实条相参），又有杂证中大便不通，其用药之法，可相参者，如老人，久病人，新产妇人，每多大便闭结之证，丹溪用四物汤，东垣用通幽汤，予尝合而酌之，而加以苁蓉枸杞柏子仁芝麻松子仁人乳梨汁蜂蜜之类，随手取效，又尝于四物，加升麻及前滋润药，治老人血结，数至圊而不能便者，往往有验，此皆委曲疏通之法，若果人虚，虽传邪热邪，不妨借用，宁得猛然一往，败坏真元，至成洞泻，虽曰天命，岂非人事哉，所谓下之贵得其法者，此也，然又有当下而下，而不知浅深，不分便溺与蓄血，不论汤丸，以误人者，何也，如仲景大承气汤，必痞满燥实兼全者，乃可用之，若仅痞满，而未燥实者，仲景只用泻心汤，痞满兼燥，而未实者，仲景只用小承气汤，除去芒硝，恐伤下焦阴血也，燥实在下，而痞满轻者，仲景只用调胃承气汤，除去枳朴，恐伤上焦阳气也，又有太阳伤风证，误下而传太阴，以致腹痛者，则用桂枝汤加芍药，大实痛者，桂枝汤加大黄，是解表之中，兼攻里也，（按此论三承气，及加芍药，加大黄，不核，辨见于后），又有邪从少阳来，寒热未除，则用大柴胡汤，是和解之中，兼攻里也，又结胸证，项背强，从胸至腹，硬满而痛，手不可近者，仲景用大陷胸汤丸，若不按不痛者，只用小陷胸汤，若寒实结胸，用三白散热药攻之，又水结胸，头出汗者，用小半夏加茯苓汤，（按此据朱奉议活人书，喻西昌伤寒尚论篇，所辨当矣），水停胁下，痛不可忍者，则用十枣汤，凡结胸阴阳二证，服药罔效，活人俱用枳实理中丸，应手而愈，（按此方所主，实系阴结），又河间三书云，郁热蓄甚，神昏厥逆，脉反滞涩，有微细欲绝之象，世俗未明造化之理，投以温药，则不可行，或者妄行攻下，致残阴暴绝，势大可危，不下亦危，宜用凉膈散，合解毒汤，养阴退阳，积热藉以宣通，则心胸和畅，而脉渐以生，此皆用药浅深之次第也，又如太阳证未罢，口渴，小便短涩，大便如常，此为溺涩不通之证，治用五苓散，又太阳传本，热结膀胱，其人如狂，少腹硬满而痛，小便自利者，此为蓄血下焦，宜抵当汤丸，若蓄血轻微，但少腹急结，未至硬满者，则用桃核承气汤，或用生地四物汤，加酒洗大黄各半，下之尤为稳当，盖溺涩证，大便如常，燥粪证，小便不利，蓄血证，小便自利，大便色黑也，此便溺蓄血之所由分也，血结膀胱，病势最急，则用抵当汤，稍轻则抵当丸，结胸恶证悉具，则用大陷胸汤，稍轻者，大陷胸丸，其他荡涤肠胃，推陈致新之法，则皆用汤，古人有言，凡用下药攻邪气，汤剂胜丸散，诚以热淫于内，用汤液涤除之，为清净耳此汤丸之别也，然又有杂证中，不别寒热积滞，痰水虫血痈脓，以误人者，何也，东垣治伤食证，腹痛便闭拒按者，因于冷食，用见晛丸，因于热食，用三黄枳术丸，若冷热互伤，则以二丸，酌其所食之多寡，而互用之，应手取效，（按冷食热食，以分治法，殊为迂泥），又实热老痰，滚痰丸，水肿实证，神祐丸，虫积，剪红丸，血积，花蕊丹，失笑丸，肠痈，牡丹皮散，随证立方，各有攸宜，此杂证攻下之良法也，近世庸家，不讲于法，每视下药为畏途，病者亦视下药为砒鸩，致令热证垂危，袖手旁观，委之天数，大可悲耳，昔张子和儒门事亲三法，即以下法为补，谓下去其邪，而正气自复，穀肉果菜，无往而非补养之物，虽其说未合时宜，而于治病攻邪之法，正未可缺，吾愿学者仰而思之，平心而察之，得其要领，以施救济之方，将以跻斯民于寿域不难矣，（医学心悟）。
按经曰，因其重而减之，又曰，其下者，引而竭之，中满者，写之于内，又曰，其实者，散而写之，又曰，其未满三日者，可汗而已，其满三日者，可泄而已，曰，人有所堕坠，恶血留内，腹中满胀，不得前后，先饮利药，此轩岐之下法也，盖攻下之道，不可以速，不可以迟，必在其中肯焉，邪将陷里，未全实胃者，虽曰数既多，倘遽下之，则邪正相扰，或热气上迫，或变为虚寒，其证不一，此经文所谆谆垂戒者也，邪既实胃者，虽得病无日，必宜用疏转，而瞻顾失下，则火邪胶固，销血铄液，遂至攻补两难，此吴又可所深畏者也，是以用下之机，间不容穟，必俟外解里实，而亟用承气，釜底抽薪，则邪氛顿衰，而后从事清润，病无不愈矣，大抵服汤已，更衣二三行，则谵妄止，舌润复和，倘以其馀焰犹存，误为实未去，而过攻之，则必损胃气，亦为变证，所以有得下余勿服之禁也，然至其人禀强，与病势殊重者，及馀邪复聚者，则并有不可以常论，所谓下后懊憹而烦，及大下后，六七日不大便，烦不解之类，是也，又可论有因证数攻条，曰，其中有间日一下者，有应连下三四日者，有应连下二日，间一日者，其中宽缓之间，有应用柴胡清燥汤者，有应用犀角地黄汤者，至投承气，某日应多与，某日应少与，其间不能得法，亦足以误事，此非可以言传，贵乎临时斟酌，斯言精切，非空谈矣，并是伤寒之理也已，如杂病之于下，则干霍暴痛等，诸危急证，宜峻下之，固不待言，凡沉滞痼癖，如顽痰宿饮，积食老血，及狂痫霉癞诸疾，皆有不可不下者，其负固不服，宜霎时驱除者，有如久咳之于十枣汤之类，淹久不消，宜取次溃散者，有如劳极之于大黄䗪虫丸之类，盖其端绪不一，临处之际，须仔细甄辨，而勿疑殆焉，尤饲鹤医学读书记曰，攻除陈积之药，可峻而不可駃，宜专而不宜泛，駃则急过病所，泛则搏击罕中，由是坚垒如故，而破残已多，岂徒无益而已哉，此理之所然，然破积有大药如鳖甲煎丸之类，则非宜概言矣，外台，引崔氏，疗症瘕，有羁縻攻之方，亦缓下之谓也。
又按三承气功用，成聊摄注解，以热结微甚为辨，而张云岐保命集所论綦详，盖消黄均是寒下之药，而大黄气味峻烈，能破实结，芒硝咸润，能软坚凝，大黄功在气，芒硝功在质，此其所以为异，但芒硝比大黄，其力颇缓，不如大黄之独行奏续，然病稍重者，非配用芒硝，则不能荡涤大邪，况滋以枳朴破气，则最见其效，故大承气为最紧，而小承气次之，调胃承气又次之，盖小承气证，视之大承气证，则其机相同，其实稍轻，如调胃承气，则既无枳朴，更有甘草，是润下之法，其用颇不同也，陶节庵伤寒六书，以三焦分论之，迂拘不可信，闵涵清伤寒阐要编，既加辨订，今不复赘。
又按吴又可曰，如人方肉食，而病适来，以致停积在胃，用大小承气连下，惟是臭水稀粪而已，于承气汤中，但加人参一味服之，虽三四十日所停之完穀及完肉，于是方下，盖承气藉人参之力，鼓舞胃气，宿物始动也，今试有阳明病，其人素虚，虽用承气，胃气不能施布，仍遵此法，始得快下者，盖不啻停食为宜也。

用下勿拘结粪  ***************************
吴又可曰，大凡客邪贵乎早逐，乘人气血未乱，肌肉未消，津液未耗，病人不至危殆，投剂不至掣肘，愈后亦易平复，欲为万全之策者，不过知邪之所在，早拔去病根为要耳，但要谅人之虚实，度邪之轻重，察病之缓急，揣邪气离膜原之多寡，然后药不空投，投药无太过不及之弊，是以仲景自大柴胡以下，立三承气，多与少与，自有轻重之殊，勿拘于下不厌迟之说，应下之证，见下无结粪，以为下之早，或以为不应下之证，误投下药，殊不知承气本为逐邪而设，非专为结粪而设也，必俟其粪结，血液为热所搏，变证迭起，是犹养虎遗患，医之咎也，况多有溏粪失下，但蒸作极臭，如败酱，或如藕泥，临死不结者，但得秽恶一去，邪毒从此而消，脉证从此而退，岂徒孜孜粪结而后行哉，假如经枯血燥之人，或老人血液衰少，多生燥结，或病后血气未复，亦多燥结，在经所谓不更衣十日无所苦，有何妨害，是知燥结不致损人，邪毒之为殒命也，要知因邪热致燥结，非燥结而致邪热也，但有病久失下，燥结为之壅闭，瘀邪郁热，益难得泄，结粪一行，气通而邪热乃泄，此又前后之不同，总之邪为本，热为标，结粪又其标也，能早去其邪，安患燥结耶，假令滞下，本无结粪，初起质实，频数窘急者，宜芍药汤加大黄下之，此岂亦因结粪而然耶，乃为逐邪而设也，或曰，得毋为积滞而设与，余曰，非也，邪气客于下焦，气血壅滞，郁而为积，若去积以为治，已成之积方去，未成之积后生，须用大黄，逐去其邪，是乃断其生积之原，营卫流通，其积不治而自愈矣，更有虚痢，又非此论，　或问，脉证相同，其粪有结，有不结者，何也，曰，原其人病至，大便当即不行，续得蕴热，益难得出，蒸而为结也，一者，其人平素大便不实，虽胃家热甚，但蒸作极臭，状如黏胶，至死不结，应下之证，误引经论初硬后必溏不可攻之句，诚为千古之弊，（温疫论）。
按仲景以后，妙用承气者，莫如又可，而此论实为其本领，以吾观之，其所得固在于此，其所失亦在于此，何以言之，后世庸师，不谙医理，遇胃家实证，清便不结者，当下不下，徒治其外，遂至转变不一，故又可悍然立言，以破其陋，可谓卓矣，然仲景治下利，用大承气者六条，用小承气，用谓胃承气，用大柴胡者，各一条，皆为热结旁流，及滞下诸证，未有内无实物，而辄用承气者，盖胃实之征，在于脉证，而不在结粪，故注意胃实，而勿拘结粪，是用下之法也，倘云注意逐邪，则复开粗工下早之路，其害有不可胜言，且燥屎瘀积，正是邪薮，承气以荡其结，而邪从以消，谓之承气逐邪则乖矣，所谓溏粪失下，蒸作极臭者，即是黏腻恶物，繫于瘀积所致，则亦不可言之非胃实，如滞下一证，犹是宿积因邪而动，非邪之生积也，又可切畏黄连，又以白虎为表药，故不得不以大黄充清解，岂亦此论之所以发乎，然则学者宜通又可之意，勿泥又可之文，庶其可欤，再又可以误引经论，为千古之弊，然初硬后溏，固不是可下证，但须勿以实滞下利相混看而已。
又按阳明病，热熏内外，血液必燥，故下后调治，必与养营清燥等汤，此亦又可之卓识也。

下邪热不宜丸  ***************************
许学士曰，仲景论中，百一十三方，为圆者有五，理中陷胸抵当麻仁乌梅是已，理中陷胸抵当，皆大弹丸，煮化而服，与汤无异，至于麻仁治脾约证，乌梅治湿䘌证，（按当作蛔厥证），皆欲必达下部，故用小丸，其他皆欲入经络，逐邪毒破坚癖，导瘀血燥屎之类，须凭汤剂，以涤除也，余见俗医，用小丸药，以巴豆而下邪毒，致杀人者，不可胜数，盖巴豆止导食积，而不能去热毒，既下之后，藏气虚，而邪毒宛然犹在，更再以大黄朴消下之，鲜不致毙，（按此数句，稍有病），大抵下药，欲其必中，必当一服而止也，故不可不慎欤，（伤寒发微论）。
柯韵伯曰，仲景下剂，只重在汤，故曰，医以丸药下之，非其治也，观陷胸抵当二丸，仍用水制，是丸复其汤，重两许连滓服，则势力更猛于汤散剂矣，当知仲景方，以铢两分计者，非外感方，（按此语不知何谓），丸以桐子大，服十丸者，不是治外感法，（伤寒论翼）。
按可下篇曰，凡可下者，用汤胜丸散，更考太阳中篇第百二百三两条，则知凡欲下邪热者，虽大黄丸，犹在所忌，不啻巴豆小丸也，陈九韶霉疮秘录云，如伤寒禁用丸药，恐庸俗误用巴豆丸，若用大黄丸则宜矣，此说非是，又吴又可论三承气曰，不耐汤药者，或呕或畏，当为细末，蜜丸汤下，盖是不得已之策也，又蜜丸煮丸之别，当考第九捲云。

温下  ***************************
张石顽曰，三承气汤，为寒下之柔剂，白散，备急丸，为热下之刚剂，附子泻心汤，大黄附子汤，为寒热互结，刚柔并济之和剂，此鼎峙三法也，独怪近世但知寒下一途，绝不知有温下等法，盖暴感之热结，可以寒下，若久积之寒结，亦可寒下乎，是以备急等法，所由设也，然此仅可以治寒实之结，设其人禀质素虚，虽有实邪固结，敢用刚猛峻剂攻击之乎，故仲景又立附子泻心汤，用芩连佐大黄，以祛膈上之热痞，即兼附子之温以散之，大黄附子汤，用细辛佐附子，以攻胁下寒结，即兼大黄之寒，导而下之，此圣法昭然，不可思议者也，奈何去圣久远，一闻此法，无论贤与不肖，莫不交相诋譭，遂至明哲束手，沉疴待毙，良可慨夫，（伤寒诸论）。
按石顽主张温下，其意甚善，然此说则犹未为尽，盖约下药为三法，固涉不伦，如温之一途，本疗寒实证，而其法其缓急之别，备急丸，走马汤，是急治之祖方也，桂枝加大黄汤，大黄附子汤，是缓治之祖方也，其药虽寒温并用，而其性味，则融和以温利结寒，非为热寒互结也，（桂枝加大黄汤，前注谓为兼表者，既辨于伤寒论述义中，大黄附子汤立方之趣，详论于第十卷中，并不赘），如附子泻心汤，是寒温各奏其功，非温利之谓也，（此方，尤饲鹤伤寒论贯珠集所解甚核，亦录于述义中），更有巴豆丸子，以去陈积之剂，宋人方书，其方殊伙，而有验者不一，汤液本草巴豆条云，若急治为水穀道路之剂，若缓治为消坚磨积之剂，此言实是，如张戴人，一概禁用巴豆者，非通论也。

虚秘不可峻利  ***************************
初和甫曰，余历观古人用通药，率用降气等药，盖肺气不下降，则大肠不能传送，以杏仁枳壳诃子等药，是也，又老人虚人风人，津液少大便秘，经云，涩者滑之，故用胡麻杏仁麻子仁阿胶之类，是也，今人学不师古，妄意斟酌，每至大便秘燥，即以驶药（音史）　荡涤之，既走津液气血，大便随手愈更秘涩，兼生他病，（梶原性全万安方，引养生必用方，，按駃药，古或作快药，以为驶药者盖误）。
吴茭山曰，人病失血耗气之馀，老人血少，多有秘结之患，人皆不知此，好用大黄朴消，重者，牵牛巴豆，随利随结，殊不知此辈皆血少，津液枯竭，肠胃乾燥之人，宜用麻子杏仁润滑之剂，肠润皆通，其病渐愈，若妄用大黄巴豆之类，损其阴血，故病愈加矣，所以局方制麻仁丸，少用大黄，凡治老人风秘血少，肠胃燥结者，此也，（诸证辨疑）。
按虚秘之治，要不过利气润燥二途，初氏之说是也，又蒋自了医意商，叙下药云，外有临服加生蜜者，取其润泽，加铁锈水者，取其重坠，加槟榔汁者，取其推下，此皆下家之助者也，予遇一老人，大便苦结，结而下，下后复结，将已垂毙，其时攻下，则元气难堪，润燥则力缓不应，偶以润燥汤中，加猪油一两，同煎服，后竟愈，盖其肠胃乾枯已极，故用油以润之，亦古法之未言及者也，考仲景猪膏发煎，本为润肠设，而孙真人亦云，凡大便不通，皆用滑腻之物，及冷水，并通也，今蒋氏实祖其意者也，又下法之类，更有导法，揭出于第九卷中。


卷六  ——————————————————————————————————————————————————————————————————————————————————————————

吐法  ***************************
三焦为决渎之官，升降冲气，而不息者也，病在胸中，上焦气壅，必因其高而越之，所以去邪实，而导正气也，况上脘之病，上而未下，务在速去，不涌而出之，则深入肠胃，播传诸经，可胜治哉，故若宿食有可吐者，未入于肠胃者也，痰疟有可吐者，停蓄于胸膈者也，食毒忤气可吐者，恐其邪久而滋甚也，肺痈酒疸可吐者，为其胸满而心闷也，大抵胸中邪实，攻之不能散，达之不能通，必以酸苦之药涌之，故得胃气不伤，而病易以愈，（圣济总录）。
刘河间曰，仲景云，伤寒三四日，邪气未传于里，其邪气在上，用瓜蒂散吐而差，岂可俟其汗，又云，伤寒六七日，胸中微痞不欲言，懊憹昏眩，无下证，仲景用栀子豉汤，吐之立可，（按以上不确，辨于后），又忽然中风，不知人事，亦不须汗，喉中呷咂之声，用稀涎散吐之，亦可，又有小儿惊风潮搐，手足掣缩，用验命散吐之，又云，风头痛，经云，若不吐涎，久则瞽目而不治，用瓜蒂散吐之，三吐而差，又暴嗽风涎上壅，咽噎不利，用茶调散吐之，又阳痫久不愈，未成痴⿸尸⿱公水，用导涎散吐之，又阴痫，用二圣散吐之，又膏粱之人食物，多食生脍，胸中不下化，虫伏于胸中，胸膈不快，噎食不下，用藜芦散吐之，又久病患胁痛，诸药莫能治，用独圣散，加蝎梢半钱吐之，诸痫不时发作，不知人事，用半生半熟汤吐之，暗风病久不差，发过如故，用郁金散吐之，痎疟久不差，发寒热无时，用常山散吐之，蛟龙瘕痛，腹胀如虫，用球糖散吐之，人初患伤食，或用冷，身腹闷乱，身热，见食则啘，用赤小豆散吐之，妇人筋挛骨痛，用神应散吐之，或曰，筋病吐之何为，答曰，木郁达之，所谓达者，令其条达也，或又有打扑坠堕，先吐之用金花散，后下之用承气汤，盖承者，顺也，偏枯证，半身不遂，是也，用追风散吐之，须风后有目疾，眼有半明，可救之，用防风汤吐之，小儿上喘潮热，先用蔚金散吐之，后用镇庭散下之，立效，治颠在病久不已，用三圣散吐之，后大下之，诸风掉摇强直，不知人事，便可悬豆膏，涎出立效，胸膈满闷，背痛，或臂痛，可先用祛风汤吐之，后服乌药散，厉风，或疮疡恶疮，便用二圣散吐之，后服苦参丸，诸厥气厥中风，不省人事，便用神圣散膏，鼻内灌之，吐出涎立效，破伤风，牙关紧急，角弓反张，便与神圣散吐之，后汗之下之效，三法俱用之，吐法者，上古高医用之，今庸下之流，止看诸方，不知治法，不识病源，即不行圣人之法，去圣远矣，可不恐欤，（保命集）。
又曰，若用吐法，天气晴明，阴晦无用，如病卒暴者，不拘于此法，吐时辰已午前，故内经曰，平旦至日中，天之阳，阳中之阳也，论四时之气，仲景曰，大法春宜吐，是天气在上，人气亦在上，一日之气，卯辰寅候也，故宜早不宜夜也，先令病人隔夜不食，服药不吐，再用热虀水投之，　大要辨其虚实，实则瓜蒂散，虚则栀子豉汤，满加厚朴，不可一概用之，吐罢可服降火利气安神定志之剂，（同上）。
张戴人曰，夫吐者，人之所畏，且顺而下之，尚犹不乐，况逆而上之，不悦者多矣，然自胸以上，大满大实，病如胶粥，微丸微散，皆儿戏也，非吐病安能出，仲景之言曰，大法春宜吐，盖春时阳气在上，人气与邪气亦在上，故宜吐也，涌吐之药，或丸或散，中病则止，不必尽剂，过则伤人，然则四时有急吐者，不必直待春时也，但仲景言其大法耳，今人不得此法，遂废而不行，试以名方所记者略数之，如仲景伤寒论中，以葱根白豆豉汤，以吐头痛，（按此方，出肘后方，实系发汗，今为吐药者，可疑），栀子厚朴汤，以吐懊憹，瓜蒂散，以吐伤寒六七日，因下后腹满，无汗而喘者，（按此主证似讹），如此三方，岂有杀人者乎，何今议予好涌者多也，又如孙氏千金方风论中数方，往往皆效，近代本事方中稀涎散，治膈实中满，痰厥失音，牙关紧闭，如丧神守，万全方，以郁金散，吐头痛眩运，头风恶心，沐浴风，近代普济方，以吐风散，追风散，吐口噤不开，不省人事，以皂角散，吐涎潮，总录方中，以常止散吐疟，孙尚方，以三圣散，吐发狂，神验方，吐舌不正，补亡篇，以远志去心，春分前服之，预吐瘟疫，此皆前人所用之药也，皆有效者，何今之议予好涌者多也，惟养生必用方言，如吐其涎，令人跛躄，校正方，已引风门中碧霞丹为证，予不须辨也，（按本事方，及幼幼新书，引刘氏家传，亦并辨必用方之谬，又杂记九门云，或言，人有病不可吐，人身骨节皆有涎，若吐出骨节间涎，令人偏枯，戴人曰，我之药，止是吐肠胃间食积，或膜肓间宿沫，皆是胃膈中溢出者，天下与一理也，但病有上下，故用药有逆顺耳），但内经明言高者越之，然名医录中，惟见太仓公华元化徐文伯能明律用之，自余无闻，乃知此法废之久矣，今予骤用于千载寂寥之后，宜其惊且骇也，惜乎黄帝岐伯之书，伊挚仲景之论，弃为閒物，纵有用者，指为山野无韵之人，岂不谬哉，予之用此吐法，非偶然也，曾见病之在上者，诸医尽其技而不校，余反思之，投以涌剂，少少用之，颇获征应，既久乃广访多求，颇臻精妙，过则能止，少则能加，一吐之中，变态无穷，屡用屡验，以至不疑，故凡可吐令条达者，非徒木郁然，凡在上者，皆宜吐之，且仲景之论，胸上诸实，郁而痛不能愈，使人按之，及有涎唾，下痢十馀行，其脉沉迟，寸口脉微滑者，此可吐之吐之则止，仲景所谓，胸上诸实，按之及有涎唾者，皆邪气在上也，内经曰，下利脉迟而滑者，内实也，寸口脉微滑者，上实也，皆可吐之，王冰曰，上盛不已，吐而夺之，（按此引经，今无所考），仲景曰，宿食在上脘，当吐之，又如宿饮酒积在上脘者，亦当吐之，在中脘者，当下而去之，仲景曰，病人手足厥冷，两手脉乍结，以客气在胸中，心下满而烦，欲食不能食者，知病在胸中，当吐之，余尝用吐方，皆是仲景方中瓜蒂散，吐伤寒头痛，用葱根白豆豉汤，以吐杂病头痛，或单瓜蒂，名独圣，加茶末少许，以吐痰饮食，加全蝎梢，以吐两胁肋刺痛，濯濯水声者，内经所谓，湿在上以苦吐之者，其是谓欤，（按此语，亦经所无），今人亦有窃予之法者，然终非口授，或中或否，或涌而不能出，或出而不能止，岂知上涌之法，名曰撩痰，撩之一字，自有擒纵卷舒，顷有一工，吐陈下一妇人，半月不止，涎至数斗，命悬须臾，仓皇失计，求予解之，予使煎麝香汤，下咽立止，或问麝香何能止吐，予谓之曰，瓜苗闻麝香即死，吐者瓜蒂也，所以立解，如藜芦吐者，不止以葱白汤解之，以石药吐者，不止以甘草贯众解之，诸草木吐者，可以麝香解之，以本草考之，吐药之苦寒者，有豆豉瓜蒂茶末栀子黄连苦参大黄黄芩，辛苦而寒者，有郁金常山藜芦，甘苦而寒者，有地黄汁，苦而温者，有木香远志厚朴，辛苦而温者，有薄荷芫花，辛而温者，有谷菁草葱根鬚，辛而寒者，有轻粉，辛甘而温者，有乌头附子尖，酸而寒者，有晋矾绿矾虀汁，酸而平者，有铜绿，甘酸而平者，有赤小豆，酸而温者，有饭浆，酸辛而寒者，有胆矾，酸而寒者，有青盐白米饮，辛咸而温者，有皂角，甘咸而寒者，有沧盐，甘而寒者，有牙消，甘而微温且寒者，有参芦头，甘平而热者，有蝎梢，凡此三十六味，惟常山胆矾瓜蒂有小毒，藜芦芫花轻粉乌附尖有大毒，外二十六味，皆吐药之无毒者，各对证擢而用之，此法宜先小服，不涌积渐加之，余之撩痰者，以钗股鸡羽探引，不出以虀投之，投之不吐，再投之，且投且探，无不出者，（按杂记九门云，凡用吐药，先以虀汁一碗横截之，药已嚥下，待少顷，其鸡翎勿令离口，酸苦咸虽能吐人，然不撩何由出也），吐至昏眩，慎勿惊疑，书曰，若药不瞑眩，厥疾弗瘳，如发头眩，可饮冰水立解，如无冰时，新汲水亦可，（按张叔承医学六要云，如头眩难忍，饮童便，或自便，或凉水一口佳），强者可一吐而安，弱者可作三次吐之，庶无损也，吐之次日，有顿快者，有转甚者，盖引之而上未平也，俟数日当再涌之，如觉渴者，冰水新水瓜梨柹，及凉物，皆不禁，（按杂记九门云，戴人常言，涌后有顿快者，有徐快者，有反闷者，病未尽也，有反热者，不可不下也，大抵三日后，无不快者，凡下不止者，以冰水解之，凡药热则行，寒则止矣），惟禁贪食过饱硬物乾脯难化之物，心火既降，中脘冲和，阴道必强，大禁房劳大忧悲思，病人既不自责，众议因而噪之，归罪于吐法，起谤其由此也，（按难记九门云，病久否闭，忽得涌泄，气血冲和，心肾交媾，阳事必举，尤切戒房室，元气新至，犯之则病再作，恐罪于涌泄），故性行刚暴，好怒喜淫之人，不可吐，左右多嘈杂之言，不可吐，病人颇读医书，实非深解者，不可吐，主病者，不能辨邪正之说，不可吐，病人无正性，妄言妄从，反覆不定者，不可吐，病势[可鳥]危，老弱气衰者，不可吐，自吐不止，亡阳血虚者，不可吐，诸吐血呕血咯血衄血嗽血崩血失血者，皆不可吐，吐则转生他病，侵成不救，反起谤端，虽恳切求，慎勿强从，恐有一失，愈令后世不信此法，以小不善，累大善也，必标本相得，彼此相信，真知此理，不听浮言，审明某经某络，某藏某府，某气某血，某邪某病，决可吐者，然后吐之，是予之所望于后之君子也，庶几不使此道湮微，以新传新耳，（儒门事亲）。
按仲景之于吐，啻瓜蒂散一方，前人以栀子豉汤，为吐剂者，谬矣，（张隐菴张令韶所辨甚当，录在先君子伤寒论辑义中，又后卷清法下有论，当参），吐药莫优于瓜蒂，而所治在胃脘以上，以涌有形之实，其功效之伟，固与汗下相侔，然经中所举，不过寥寥数条，盖其相适之证，不似汗下之多也，外台引范汪，瓜蒂散方后曰，药力过时不吐，服汤一升，助药力也，吐出便可食，无复馀毒，若服药过多者，益饮冷水解之，此戴人用冰之所本也，又元人经验良方，苦丁香散，治风涎暴作，用甜瓜蒂一二钱，加轻粉一字，以水半合，同调匀灌之，良久涎自出，如涎未出，噙砂糖一块下药，涎即出不损人，又曰，凡吐能令人眼翻，吐时令闭双目，或不省人事，令人以手密掩之，（吐药服法，当与末卷相参），张石顽伤寒绪论云，南人不可轻用涌吐，一吐尚可胜之，二吐便致昏困而厥，北方质实之人，三吐不昏也，石临初伤寒五法附评云，用吐法者，亦当相人之津液矣，并是理之所然也，又古方更有用吐诸例，以其与经旨不叶，兹不繁引，且肘后方，千金及翼，痰饮门中，载吐药数首，亦不具录。
又按皇国八九十年前，越前有奥村南山者，甚巧吐法，其徒永富独啸著吐方考，狄野台州著吐方编，又有县某，（佚其名），亦撰有书，皆阐扬南山之术，其可取者不鲜，今摘录于下，独啸曰，吐后气逆极多，用下气之方可也，或三黄汤，或承气汤，膈噎劳瘵鼓胀，吐之则促命期，　张子和吐癞，余未见其可，　初学不可吐妊娠产后，吐血咳血，霉毒血崩，亡血虚家，暨年过六十者，　吐后吐血者，直止其吐可也，吐衃血者，往往有之，虽吐可也，吐鲜血者，可大恐，　瓜蒂，越福井产为可，它邦所出不中用，用之若五分，若一钱，二钱以上不可与，　苦瓠穰，捻如大豆，若七粒，若十粒，寒乡无瓜蒂，则可代之，其形至小，研净无厌翳，为佳品，　藜芦，舶上为可，尤多毒，用之若二分若三分，　常山，亦贵舶上，末用之，则若五分若一钱，　胸有蓄饮，外发诸证者，腹候坚实，则可大吐之，　喘息初发，暨未发者，按其腹脉知之，腹气坚实则吐之，后服泻心汤，小承气汤之类，数十日，灸数千壮，　五十以里偏枯，痰涎满胸者，可吐，　腹软者，决不可与，　月事积年不下，心下痞硬，及淋疾浊证，心下痞硬，俱诸药不验者，吐之后，再与套剂，　反胃诸呕，尤可吐，口吐大便者，吐之后，服附子泻心生姜泻心半夏泻心之类数日，　痿躄初发，暨欲发者，按其心下，痞则吐之，后论所宜服药，　凡服吐方，既吐之时，直视搐搦者，直可止其吐，　台州曰，瓜蒂者，涌剂之圣者也，诸涌证轻重，瓜蒂什领八九，他药居其二，至如常山涌疟，盐汤涌干霍，杜蘅涌瘀血，藜芦涌风痱之类，较之瓜蒂，力之强弱，味之厚薄，不啻霄壤，然各有相对也，　涌诸宿疴，当待邪之安静，气象如平人，而后下药，若方其炽盛，不惟无益，恐生他变，内经曰，其盛可待其衰而已，是之谓也，其法，先涌时一夜，与食温粥，令满意餍饫，安卧于閒室，以诘旦日出，先四下帱幌，勿使风寒透，室中设炭火两盆，要使和气颇氤氲，暑热不须设火，而令病者服药，静息安卧二食顷，慎勿令转侧，转侧便辄吐，顷之觉心中愦闷，懊憹将吐，宜强忍勿吐，若早涌出，则无益于疾，乃方其欲已不能已，迫其咽门，使病者蹲坐，一人向前支额，一人从后拥，而紧按心下，病者自以鹅翎若指，刺摘喉中，即得快吐，则复令偃卧定息，顷寻更吐，若欲吐不吐者，有与砂糖法，今不用之，但令微摇其体，频与沸汤，令其强饮，则复更吐，且吐且饮，大抵一朝涌五六回，乃觉心中洒然，是为药力尽也，于是却汤勿与，夫涌剂，随涌性力稍衰，得热则相激更盛，犹芳兰得酒再馨也，涌毕安卧至日晡所，乃与冷粥一杯，以和胃气，而后随证与药，除其馀孽，则宿疴悉去矣，或有法如此而不出者，病重剂轻故也，投虀叶温汤一小合，乘其微闷，连进沸汤则必吐，吐而不快者，更下小半之剂，未尝不快吐也，或有涌微邪未尽者，俟后数日若一月，更涌如前法，凡下涌剂三五回，未尝不快复者，老弱虚家减其半，间日涌一二回，邪尽为度，止后服，如卒病轻证，则从其缓急，须斟酌焉，其人当涌而涌，则虽令屡大涌之，亦无害也，破其坚垒而止耳，　或有涌之不出，反闷乱者，复更下小半之剂，扶持如法则吐，若仍弗吐者，令人舁之，伏卧于冷室高处，倒垂其头，以指刺喉，斯须乃吐，或有涌之不出，反大下通者，亦颇除郁，倘有馀邪，再用小半，以擿必吐，（吐痰用四物瓜蒂散，方，瓜蒂一钱二分爱莫能助，赤小豆一钱二分，人参五分，甘草五分，各别捣罗为末，分为三，用其二，日大半，用其一，曰小半，其大半，用虀叶一钱，豆豉五分，以水三合二勺，煮取二合六勺，以一合三勺搅，乘热顿服，其小半，调虀豉一合三勺之汤，顿服，按此方，本是千金撩膈散），奥村氏云，老少不胜瓜蒂者，代以一物杜蘅散，每旦涌之，邪尽为度，今用肘后方中杜蘅等三味者，为佳，（以上台州，原文，更列举主证，今不录），县某曰，凡欲行吐者，当以脐下有力为的，　服药后，端坐霎时，乃覆被而伏，但不许熟眠，眠则失吐故也，　凡当吐时，欲上圊者，必要沉静，倘匆忙举动，则必运倒矣，　凡服药后，仅吐清水一两次，然下利甚者，亦为毒去之候，勿必强吐而愈，　凡病实至甚者，及上冲甚者，及胸下鞭满倍常者，试微吐之，察其适否，而后作服，　凡吐后不要用药，以吐尽病故也，大率以苓夏利水为主，其与下剂，不过一日，此为法，既吐明日犹恶心者，大黄甘草汤或佳，　吐后间有腹痛者，多当脐痛，至明日，炒盐布裹熨之效，即日用熨，必激药气，反益其苦矣，　凡服药不吐者，法当间二日而再吐，倘即日连用，则后先相合，涌物太过，　凡吐后禁舟行，　凡霉毒家勿吐之，有害。

禁吐诸证  ***************************
诸四逆者，不可吐之，凡诸虚羸者，不可吐之，凡新产者，不可吐之，凡脚气上冲心者，不宜吐之，凡病者恶寒，而不欲近衣，不可吐之，（医心方，引医门方）。
庞安常曰，虚家当吐，而不敢吐之，宜以枳实散，压气毒痰水，过日毒入胃，乃可微下之也，诸四逆，脉微弱虚细，或弦迟，虽中满闷，不可吐，宜橘皮汤枳实散之耳，不可吐而强吐之，气筑心即死矣，（伤寒总病论，按橘皮汤，即仲景橘皮竹茹汤，枳实散，枳实，细末，米饮调二钱，日可三四服）。
张叔承曰，尺中脉微弱，两寸不滑，胸膈不闷，不可吐，脾胃素虚，面色萎黄，右寸大而无力，不可吐，中气虚而痞胀，不能运化，不可认为实误吐，祸不旋踵，（医学六要）。


卷七  ——————————————————————————————————————————————————————————————————————————————————————————

补法大旨  ***************************
夫人之血气，与天地周流，不能无盈虚也，有盈虚矣，不能无损益也，治疗之宜，损者益之，不足者补之，随其缓急而已，是故有平补，有峻补，或益其气，或益其精，或益其血脉，或壮其筋骨，以至益髭发驻颜色，其治不一，要之随宜，适无过不及之患，斯为善矣，（圣济总录）。
张景岳曰，补方之制，补其虚也，凡气虚者，宜补其上，人参黄耆之属，是也，精虚者，宜补其下，熟地枸杞之属，是也，阳虚者，宜补而兼暖，桂附乾姜之属，是也，阴虚者，宜补而兼清，门冬芍药生地之属，是也，此固阴阳之治辨也，其有气因精而虚者，自当补精以化气，精因气而虚者，自当补气以生精，又有阳失阴而离者，不补阴何以收散亡之气，水失火而败者，不补火何以苏垂寂之阴，此又阴阳相济之妙用也，故善补阳者，必于阴中求阳，则阳得阴助，而生化无穷，善补阴者，必于阳中求阴，则阴得阳升，而泉源不竭，余故曰，以精气分阴阳，则阴阳不可离，以寒热分阴阳，则阴阳不可混，此又阴阳邪正之离合也，故凡阳虚多寒者，宜补以甘温，而清润之品非所宜，阴虚多热者，宜补以甘凉，而辛燥之类不可用，知宜知避，则不惟用补，而八方之制，皆可得而贯通矣，（景岳全书）。
又曰，用补之法，则藏有阴阳，药有宜否，宜阳者必先于气，宜阴者必先乎精，阳以人参为主，而耆术升柴之类可佐之，阴以熟地为主，而茱萸山药归杞之类可佐之，然人参随熟地，则直入三阴，熟地随耆术，亦上归阳分，但用药当如盘珠，勿若刻舟求剑，（类经）。
程普明曰，补者，补其虚也，经曰，不能治其虚，安问其馀，又曰，邪之所凑，其气必虚，又曰，精气夺则虚，又曰，虚者补之，补之为义，大矣哉，然有当补不补误人者，有不当补而补误人者，亦有当补而不分气血，不辨寒热，不识开合，不知缓急，不分五藏，不明根本，不深求调摄之方，以误人者，是不可不讲也，何谓当补不补，夫虚者损之渐，损者虚之积也，初时不觉，久则病成，假如阳虚不补，则气日消，阴虚不补，则血日耗，消且耗焉，则天真营卫之气渐绝，而亏损成矣，虽欲补之，将何及矣，又有大虚之证，内实不足，外似有馀，脉浮大而涩，面赤火炎，身浮头眩，烦躁不宁，此为出汗晕脱之机，更有精神浮散，彻夜不寐者，其祸尤速，法当养营归脾辈加敛药，以收摄元阳，俾浮散之气，退藏于密，庶几可救，复有阴虚火亢，气逆上冲，不得眠者，法当滋水以制之，切忌苦寒泻火之药，反伤真气，若误清之，去生远矣，古人有言，至虚有盛候，反泻含冤者，此也，此当补不补之误也，然亦有不当补而补者，何也，病有脉实证实，不能任补者，固无论矣，即其人本体素虚，而客邪初至，病势方张，若骤补之，未免闭门留寇，更有大实之证，积热在中，脉反细涩，神昏体倦，甚至憎寒振慄，欲著覆衣，酷肖虚寒之象，而其人必有唇焦口燥，便闭溺赤诸证，与真虚者，相隔天渊，倘不明辨精切，误投补剂，陋矣，古人有言，大实有羸状，误补益疾者，此也，此不当补而补之之误也，然亦有当补而补之，不分气血，不辨寒热者，何也，经曰，气主煦之，血主濡之，气用四君子汤，凡一切补气药，皆从此出也，血用四物汤，凡一切补血药，皆从此出也，然而少火者生气之原，丹田者出气之原，补气而不补火者，非也，不思少火生气，而壮火即食气，譬如伤暑之人，四肢无力，湿热成痿，不能举动者，火伤气也，人知补火可以益气，而不知清火亦所以益气，补则同而寒热不同也，又如血热之证，宜补血行血以清之，血寒之证，宜温经养血以和之，立斋治法，血热而吐者，谓之阳乘阴，热迫血而妄行也，治用四生丸，六味汤，血寒而吐者，谓之阴乘阳，如天寒地冻，水凝成冰也，治用理中汤加当归，医家常须识此勿令误也，更有去血过多，成升斗者，无分寒热，皆当补益，所谓血脱者益其气，乃阳生阳长之至理，盖有形之血，不能速去，无形之气，所当急固，以无形生有形，先天造化，本如是耳，此气血寒热之分也，然又有补之而不识开合，不知缓急者，何也，天地之理，有合必有开，用药之机，有补必有泻，如补中汤用参耆，必用陈皮以开之，六味汤用熟地，即用泽泻以导之，古人用药，补正必兼泻邪，邪去则补自得力，又况虚中挟邪，正当开其一面，戢我人民，攻彼贼寇，或纵或擒，有收有放，庶几贼退民安，而国本坚固，更须酌其邪正之强弱而用药，多寡得宜，方为合法，是以古方中，有补散并行者，参苏饮，益气汤，是也，有消补并行者，枳术丸，理中丸，是也，有攻补并行者，泻心汤，消石丸，是也，有温补并行者，治中汤，参附汤，是也，有清补并行者，参连饮，人参白虎汤，是也，更有当峻补者，有当缓补者，有当平补者，如极虚之人，垂危之病，非大剂汤液，不能挽回，予尝用参附煎膏，日服数两，而救阳微将脱之证，又尝用参麦煎膏，服至数两，而收津液将枯之证，亦有无力服参，而以耆术代之者，随时处治，往往有功，至于病邪未尽，元气虽虚，不任重补，则从容和缓以补之，相其机宜，循序渐进，脉证相安，渐为减药，穀肉果菜，食养尽之，以底于平康，其有体质素虚，别无大寒大热之证，欲服丸散以葆真元者，则用平和之药，调理气血，不敢妄使偏僻之方，久而争胜，反有伤也，此开合缓急之意也，然又有补之而不分五藏者，何也，夫五藏有正补之法，有相生而补之之法，难经曰，损其肺者，益其气，损其心者，和其营卫，损其脾者，调其饮食，适其寒温，损其肝者，缓其中，损其肾者，益其精，此正补也，又如肺虚者补脾，土生金也，脾虚者补命门，火生土也，心虚者补肝，木生火也，肝虚者补肾，水生木也，肾虚者补肺，金生水也，此相生而补之也，而予更有根本之说焉，胚胎始兆，形骸未成，先生两肾，肾者，先天之根本也，㘞地一声，一事未知，先求乳食，是脾者，后天之根本也，然而先天之中，有水有火，水曰真阴，火曰真阳，名之曰真，则非气非血，而为气血之母，生身生命，全赖乎此，周子曰，无极之真，二五之精，妙合而凝，寂然不动，感而遂通，随吾神以为往来者，此也，古人深知此理，用六味滋水，八味补火，十补斑龙，水火兼济，法非不善矣，然而以假补真，必其真者，未曾尽丧，庶几有效，若先天祖气，荡然无存，虽有灵芝，亦难续命，而况庶草乎，至于后天根本，尤当培养，不可忽视，经曰，安穀则昌，绝谷则危，又云，粥药入胃，则虚者活，古人诊脉，必曰胃气，制方则曰补中，又曰归脾健脾者，良有以也，夫饮食入胃，分布五藏，灌溉周身，如兵家之粮饷，民间之烟火，一有不继，兵民离散矣，然而因饿致病者固多，而因伤致病者，亦复不少，过嗜肥甘则痰生，过嗜醇酿则饮积，瓜果乳酥，湿从病受，发为肿满泻利，五味偏啖，久而增气，皆令夭殃，可不慎哉，是知脾肾两藏，皆为根本，不可偏废，古人或谓补脾不如补肾者，以命门之火，可生脾土也，或谓补肾不如补脾者，以饮食之精，自能下注于肾也，须知脾弱而肾不虚者，则补脾为亟，肾弱而脾不虚者，则补肾为先，若脾肾两虚，则并补之，药既补矣，更加摄养有方，斯为善道，谚有之曰，药补不如食补，我则曰，食补不如精补，精补不如神补，节饮食，惜精神，用药得宜，病有不痊焉者寡矣，（医学心悟）。
按阴阳应象大论云，形不足者，温之以气，精不足者，补之以味，此补法之大要也，（张戴人儒门事亲，以气味为食补，然本篇，以药之气味辨阴阳，则此为药补明矣），朱丹溪格致馀论曰，精不足者，补之以味，何不言气补，曰，味阴也，气阳也，补精以阴，求其本也，故补之以味，若甘草白术地黄泽泻五味子天门冬之类，皆味之厚者也，经曰，虚者补之，正此意也，上文谓，形不足者，温之以气，夫为劳倦所伤，气之虚，故不足，温者，养也，温存以养，使气自充，气完则形完矣，故言温不言补，经曰，劳者温之，正此意也，此说为得经旨矣，盖所谓形者，形气也，精者，精血也，形气无质，故非气厚之品，不能以升发元阳，和煦周身，精血有形，故非味厚之品，不能以濡养真阴，渗灌府藏，补阳补阴，实无出于此矣，难经之治损，云益其气，云调其营卫，云缓其中，即温之以气也，云益其精，即补之以味也，仲景之治虚劳，其自中土乏弱者，小建中汤，以养其胃，而化气生津，是补阳之法也，其自下焦衰惫者，肾气丸，以滋其肾，而培元填精，是补阴之法也，繇是观之，则用补之理，先圣后圣，其揆一也盖经之言补者，不一而足，张戴人急于立言，以为内经止有三法，无第四法，要不免偏枯之论也。
又按补脾补肾之辨，程氏为得，然脾肾两虚者，补脾为急，犹是血脱益气之意，邪气藏府病形篇云，诸小者，阴阳形气俱不足，勿取以针，而调以甘药也，杨上善注云，阴阳既竭，形气又微，用针必死，宜以甘味之药，调其脾气，脾胃气和，即四藏可生也，此可以征焉，（终始篇，九针论，亦有甘药文），更考诸家，褚氏遗书云，补羸女，先养血壮脾，补弱男，则壮脾节色，张子刚鸡峰普济方曰，孙兆云，补肾不如补脾，脾胃既壮，则能饮食，饮食既进，能旺营卫，营卫既旺，滋养骨骸，保益精血，许学士本事方续集云，凡下部肾经虚者，不必补之，至妙之法有二，一则但补脾护胃，　使进饮食，而全穀气，令生气血，王德肤易简方云，五藏皆取气于胃，所谓精气血气，皆由穀气而生，若用地黄等，未见其生血，穀气已先有所损矣，孙兆谓，补肾不如补脾，正谓是也，并是宗补脾者也，严子礼济生方云，古人云，补肾不如补脾，余谓补脾不若补肾，肾气若壮，丹田火经上蒸，脾土温和，中焦自治，膈开能食矣，张景岳类经云，夫胃为五藏六府之海，而关则在肾，关之为义，操北门锁钥之柄，凡一身元气消长，约束攸赖，故许知可云，补脾不如补肾者，谓救本之道，莫先乎此也，诚万古不易之良法，（按景岳引许氏，盖出误忆也），并是宗补肾者也。
又按至真要大论云，补上治上，制以缓，补下治下，制以急，急则气味厚，缓则气味薄，王启玄注云，治上补上，方迅急，则上不住而迫下，治下补下，方缓慢，则滋道路而力又微，制急方而气味薄，则力与缓等，制缓方而气味厚，则势与急同，又危达斋得效方，约补法为三等，云，峻补者，乌附天雄姜桂之属不可无，润补者，鹿茸当归苁蓉之类安可缺，清补，则天门冬麦门冬人参地黄之类宜用也，又张戴人儒门事亲曰，论补者，盖有六法，平补，峻补，温补，寒补，筋力之补，房屋之补，以人参黄耆之类为平补，以附子硫黄之类为峻补，以豆蔻官桂之类为温补，以天门冬五加皮之类为寒补，以巴戟苁蓉之类，为筋力之补，以石燕海马起石丹砂之类，为房室之补，此六者，近来之所谓补者也，此说本系驳辨补法，然亦可备考，仍录之。
又按陈若虚外科正宗云，受补者，自无痰火内毒之相杂，不受补者，乃有阴火湿热之兼攻，又谓补而应药者多生，虚而不受补者不治，此说实足通百病，不止痈疽也。

参附功用  ***************************
孙台石曰，谨按神农本经，人参，味甘，气微寒，无毒，主补五藏，安精神，定魂魄，止惊悸，除邪气，明目开心益智，附子，味辛甘，气大热，有大毒，主风寒咳逆邪气，温中，破坚积聚血瘕，寒湿踒躄，拘挛膝痛，不能行步，入补剂宜熟，温散寒气宜生，人参，补藏府元气，附子益藏府真阳，火衰阳弱，非此不能回生，如久病气血虚惫，一切虚损，人参可用，如命门火熄，中气日损，一切虚寒，附子可用，先哲用补剂，必加附子数分，以壮参耆之功力，追覆散失之元阳，参附之助，岂小补哉，凡有尫羸虚冷之象，亟宜用矣，倘有如疟邪未散之类，医家常执正气足而邪自避之语，专用补法，犹如闭门逐盗，盗从何出，且邪得补而愈盛，反助其邪，为害匪细，此所谓损不足而益有馀，如肺热还伤肺，参亦不可概用，近医遇富贵人，辄虑其虚，不问病之虚实，一例从补，亦致失误，此与当用不用者，等于亡羊，皆繇不能洞瞩病情故耳，（简明医彀）。
赵羽皇曰，万病莫如虚证最难治，经云，不能治其虚，安问其馀，盖虚之为言，空也，无也，家国空虚，非惠养元元，锱铢积累，必不能奠安邦本，家道丰亨，病之虚者，亦犹是也，故治虚之要，温补为先，温补之功，参附为首，盖参者，参也，与元气为参赞者也，体弱用此，恍若阴霾见晛，寒谷回春，生机勃勃欲露，是真起死之灵苗，回生之仙草也，故不特气虚宜用，即血虚亦宜用，内伤宜用，即外感亦宜用，烦渴由乎火邪，得人参而阴精自长，肿胀由乎气壅，仗参力而痞闷全消，以至食不欲入，食反胀，或反胃噎膈，泄利亡阴，洒淅恶寒，多汗漏风等证，无不赖人参之大力，作元气之藩篱，而不知者，妄谓肺热伤肺，参能作饱，尤属骇异，不知肺金之冤热，非人参不能救援，脾虚之满中，非参术何由健运，种种功勋，难以枚举，昔贤嘉其功魁群草，信不诬耳，至附子一味，有斩关之能，夺旗之勇，虞搏谓其能引补气药，行十二经，以追散失之元阳，引补血药入血分，以滋养不足之真阴，引发散药开腠理，以驱逐在表之风寒，引温药达下焦，以驱除在里之冷湿，其用亦宏矣哉，人止知手足厥冷，下利完穀，一切阴虚等候而用之，此系正治，人所易晓，然其最妙处，反能以热攻热，故胃阳发露，而为口烂舌糜，肾阳发露，而为面赤吐红，入于滋阴补气药中，顷刻神清热退，谓其能反本回阳也，谓其能壮火益土也，世人甘用寒凉，畏投温剂，一用参附，即妄加诋譭，亦知秋冬之气，非所以生万物者乎，若乃强阳已极，房术用以兴阳，外感伏阳阳厥，用之狂越，譬之服毒自刃，此自作之孽，岂参附之罪耶，（古今名医汇粹）。
卢绍庵曰，附子之性，走而不守，人参黄耆当归白术等补剂，性味甘缓，佐以附子，藉其雄壮之势，通行经洛，（一万社草）。
按参附功用，约而言之，人参补阳为主，故病不问寒热，其虚甚者，皆得相适，附子散寒为主，故病不论虚实，其寒盛者，皆得的对，世有偏补之徒，遇稍虚证，则过用参耆，补住邪气，或遽与附子，以致哄燥，为害不细，可不戎乎，如吴又可徐洄溪辈，论人参利害不一，其言殆属过激，仍不繁引。
又按孙赵二家，一则云肺热不可概用，一则云肺热非人参不能救，盖肺热证，有风邪犯肺，留著不散，切嫌温补者，有内伤叶乾，因为虚燥，必须润补者，乃孙说似长矣，李濒湖本草纲目，王三阳伤寒纲目，亦有详论，并宜并考。

平补  ***************************
形不足者，温之以气，气为阳，天之所以食人者也，精不足者，补之以味，味为阴，地之所以食人者也，人受天地之中以生，阴阳不可偏胜，有偏胜，斯有不足，于是有补养之法，然必适平而止，不可太过，过则复为有馀，亦非中道也，常人之情，知补养为益，而不知阴阳欲其平均，故言补者，必专以金石灸炳为务，名曰补之，适以燥之也，是岂知补虚扶羸之道哉，夫男子肾虚，水不足也，凡补虚多以燥药，是不知肾恶燥也，女子阴虚，血不足也，凡补虚多以阳剂，是不知阳胜而阴愈亏也，况补上欲其缓，补下欲其急，五藏之虚羸，其补必于母，非通乎天地阴阳消息盈虚之道者，未易说此，（圣济总录）。
程若水曰，大抵人之虚，多是阴虚火动，脾胃衰弱，真阴者水也，脾胃者土也，土虽喜燥，然太燥则草木枯藁，水虽喜润，然太润则草木湿烂，是以补脾胃补肾之药，务在润燥得宜，随病加减，（医彀）。
黄锦芳曰，精不足，而以厚味投补，是亏已在于精，而补不当用以平剂矣，气不足，而以轻清投补，是亏已在于气，而补亦不当用以平剂矣，惟于补气而于血有损，补血而于气有窒，补上而于下有碍，补下而于上有亏，其症似虚非虚，似实非实，则不得不择甘润和平之剂以进，（本草求真）。
按王启玄元和纪用经曰，南阳真人张仲景戒人妄服燥烈之药，谓药势偏有所助，胜克流变，则百病生焉，（按仲景语，千金所引少异），又曰，人若妄服燥烈药，乃悯苗不长，而揠之者也，又张子刚鸡峰普济方，论燥热之害曰，肌肉之虚，犹如体之虚轻，如马勃通草蒲梢灯心之属，是也，非滋润黏腻之物以养之，不能实也，故前古方中，鹿角胶阿胶牛乳鹿髓羊肉饴糖酥酪杏仁煎酒蜜人参当归地黄门冬之类者，盖出此意云云，证治要诀，辨治劳法云，独用热药者，犹釜中无水而进火也，过用冷药者，犹釜下无火而添水也，俱笃论也，又俞守约续医说曰，常熟徐氏病中气不足，延王时勉治，脉曰，此证宜补剂，当用参耆，譬如筑基造屋，不可以时日计其成绪，须服药百裹，乃可望愈云云，盖是用平补之法已，（前卷缓急条当参）。

峻补  ***************************
阴阳之气，本自和平，过则生患，峻补之药，施于仓卒，缘阳气暴衰，真气暴脱，或伤寒阴证诸疾，急于救疗者，不可缓也，盖人之禀受有限，嗜欲太过，疾病横生，固当助阳气，以扶衰弱，则峻补诸方，经所谓补下治下制以急急则气味厚者，此之谓也，（圣济总录）。
冯楚瞻曰，虚之甚者，补之甚，虚之轻者，补之轻，虚而欲脱者，补而还须接，所以有补接二字，书未讲明，盖脱势一来，时时可脱，今用大补之剂，挽回收摄，若药性少过，药力一缓，脱势便来，故峻补之剂，必须接续，日夜勿间断也，俟元气渐生于中，药饵方可少缓于外，虚病受得浅者，根本壮盛者，少年血气未衰者，还元必快，衰败者，还元自迟，必须补足，不可中止，工夫一到，诸候霍然，（锦囊秘录）。
按陈若虚外科正宗云，凡大疮，每日脓出一碗，用参必至三钱，以此为则，况本病出脓，日有三碗，用参二钱，谓之大损小补，岂不归死，又外科乃破漏之病，最能走泄真气，如损补两不相敌，无以抵当，往往至于不救者多矣，盖亦不啻外科，凡欲施峻补，当须识此意矣。

补气补血  ***************************
李东垣曰，肺主诸气，气旺则精自生，形自盛，血气以平，故曰，阳生则阴长，此之谓也，血不自生，须得生阳气之药，血自旺矣，是阳主生也，若阴虚单补血，血无由而生，无阳故也，仲景以人参为补血药，其以此欤，乃补气补血之大略也，（医学发明，按兰室秘藏益胃升阳汤条，文异而意同，其云仲景以人参为补血药者，岂据四逆加人参汤证欤）。
李念莪曰，补气用参耆，气主煦之也，补血须归地，血主濡之也，然久病积虚，虽阴血衰涸，但以参耆术草为主者，经所谓无阳则阴无以生，是以气药有生血之功，血药无益气之理，夫气药甘温，法天地春生之令，而发育万物，况阳气充，则脾土受培，转输健运，由是食入于胃，变化精微，不特洒陈于六府而气至，抑且和调于五藏而血生，故曰，气药有生血之功也，血药冷润，法天地秋肃之令，而凋落万物，且黏滞滋润之性，在上则泥膈而减食，在下则滑肠而易泄，故曰，血药无益气之理也，每见俗医疗虚热之证，或同知蘖芩连而投之，脾土受伤，上呕下泄，至死不悟，幽潜沉冤，悔何及矣，（本草通玄）。
冯楚瞻曰，血少者养血，归地芍药之类，是也，气虚者益气，参耆苓术之类，是也，真阴亏者补真阴，地茱麦冬之类，是也，真阳损者补真阳，桂附之类是也，如飢者与食，渴者与水，无不响应得宜，其血脱补气者，虽谓阳旺能生阴血，究竟因当脱势危迫，而补血难期速效，故不得已为从权救急之方，苟非命在须臾，还须对证调补，（锦囊秘录）。
按朱丹溪曰，如气病补血，虽不中病，亦无害也，血病补气，则血愈虚散，散则气血俱虚，是谓诛罚无过也，（出刘宗厚医经小学），王节斋明医杂著，专宗丹溪，主张补阴，其说甚属乖缪，虞恆德医学正传，及俞守约辈，则一据东垣，极辨节斋之非，殆为确核，恆德曰，惟真阴虚者，将为劳极，参耆固不可用，恐其不能抵当，而反益病耳，非血虚者之所忌也，此为阴虚火亢，不受补者，而言耳，守约曰，凡人血病则当用血药，若气虚血弱，又当从气虚，以人参补之，可谓片言居要矣，又聂久吾活幼心法晰气血盈亏消长之理曰，予每治便血之虚滑者，妇人产后去血过多，而大发热者，妇人血虚崩漏，而下血不止者，俱用参耆姜附为主，而佐以血药与升提药，皆获奇效，安在血病不可补气乎，此说亦佳，（汪石山医案附营卫论，极回护丹溪，然犹辨气虚补血之弊）。

补要阴阳相济  ***************************
火来坎户，水到离扃，阴阳相应，方乃和平，阴不足，则济之以水母，阳不足，则助之以火精，阴阳济等，各有攀陵，（中藏经）。
王安道曰，经曰，谓寒之而热者，取之阴，热之而寒者，取之阳，所谓求其属也，属也者，其枢要之所存乎，斯旨也，王太仆知之，故曰，益火之原，以消阴翳，壮水之主，以制阳光，又曰，取心者，不必齐以热，取肾者，不必齐以寒，但益心之阳，寒亦通行，强肾之阴，热之犹可，吁，混乎千言万语之间，殆犹和璧之在璞也，其珤久湮，岂过焉者石之而弗凿乎，余僭得而推衍之，夫偏寒偏热之病，其免者固千百之一二，而积热沉寒，亦恐未至于数见也，然而数见者，得非粗工不知求属之道，不能防微杜渐，遂致滋蔓难图，以成之欤，夫寒之而热者，徒知以寒治热，而不知热之不衰者，由乎真水之不足也，热之而寒者，徒知以热治寒，而不知寒之不衰者，由乎真火之不足也，不知真水火不足，泛以寒热药治之，非惟藏府习熟，药反见化于其病，而有者弗去，无者弗至矣，故取之阴，所以益肾水之不足而使其制夫心火之有馀取之阳，所以益心火之不足，而使其胜夫肾水之有馀也，其指水火也，属犹主也，谓心肾也，求其属者，言水火不足，而求之于心肾也，火之原者，阳气之根，即心是也，水之主者，阴气之根，即肾是也，非谓火为心而原为肝，水为肾而主为肺也，寒亦益心，热亦强肾，此太仆达至理于规矩准绳之外，而非迂士麴生之可以跂及矣，（医经溯洄集）。
按医垒元戎，易老曰，益火之源，以消阴翳，则便溺有节，乌附之类是也，壮水之主，以镇阳光，则渴饮不思，蛤蛎之类是也，医学正传，亦举启玄语云，夫真水衰极之候，切不可服乌附等补阳之药，恐反助火邪，而烁真阴，元阳虚甚之躯，亦不可投芎苓等辛散淡渗之剂，恐反开腠理而泄真气，两说并似失启玄之意焉，又医学心悟有说，见次卷清法内，宜参。

补不宜凉药  ***************************
张景岳曰，虚实之治，大抵实能受寒，虚能受热，所以补必兼温，泻必兼凉者，盖凉为秋气，阴主杀也，万物逢之，便无生长，欲补元气，故非所宜，凉且不利于补，寒者益可知矣，即有火盛气虚，宜补以凉者，亦不过因火暂用，火去即止，终非治虚之法也，又或有以苦寒之物，谓其能补阴者，则内经有曰，形不足者，温之以气，精不足者，补之以味，夫气味之相宜于人，不谓之曰补可也，未闻以味苦气劣，而不相宜于人者，亦可谓之补也，虽内经有曰水位之主，其泻以咸，其补以苦等论，然此特以五行岁气之味，据理而言耳，矧其又云，麦羊肉杏薤皆苦之类，是则苦而补者也，岂若大黄黄蘖之类，气味苦劣，若此而谓之能补，无是理也，尝闻之王应震曰，一点真阳寄坎宫，固根鬚用味甘温，甘温有益寒无补，堪笑庸医错用功，此一言蔽之也，不可不察，（全书）。
俞守约曰，黄柏知母，世人谓其补肾，非也，特以肾家火旺，两尺脉盛者，用其泻火，则肾亦坚固，而无梦遗之患，岂诚有补肾之功哉，故肾家无火，而两尺微弱，或右尺独旺者，皆不宜用，黄柏知母，能降十二经之火，内经所谓强肾之阴，热之犹可者，正以其泻肾之火，则肾令方行，而热亦不作矣，但凡肾家有热，两尺脉旺，而成诸疾，或眼疼或喉痹之类，皆宜用之，脾胃论云，黄柏知母，不可久服，恐阴气为害故也，东垣岂欺我哉，（续医说）。
按李濑湖本草纲目黄连檗木二条，亦谓此意，宜相参，盖洁古以知母黄檗为补肾，丹溪倡阳有馀阴不足之说，自来学者，往往偏于滋阴，如王节斋，为弊最甚，前辈有辨驳者，有回护者，其说颇长，兹不繁录。

禁补诸证  ***************************
病有不可补者，一曰疟疾，二曰狂疾，三曰水气，四曰脚气，此四疾治得稍愈，切不可服暖药以峻补之，如平平补药，亦须于本病上有益乃可，（医说引医余）。
按此说极是，但虚疟或用补中益气汤，然见效绝少，水气有阴阳，阴水宜用温药，严子礼济生方论之，又方仁声泊宅编云，凡病唯发背脚气无补法，发背，非药毒即饮食毒，脚气乃风毒，风毒在内，不可不攻，故先当泻之，然发背固有内托治法，脚气，则孙真人曰，皆由气实，故不得大补，亦不得大泻，此言信然，方说并叵从矣。
又按钱仲阳小儿直诀云，热证疏利，或解化后，无虚证勿温补，热必随生，此确言也，（杨仁斋活人总括，陶节庵伤寒六书并演论之，并录于伤寒广要中），至李无阂伤寒十劝则曰，伤寒必须直攻毒气，不可补益，又许洪和剂指南曰，伤寒后调理者，伤寒本无补法，不可用大温药补之，若补甚则再发热，但可用微温药调理，盖阴证调理，亦宜温补，固不待论，但世或有阳证瘥后，过虑其虚，以补招害者，二家之说，殆似为其发，而张景岳全书，喻西昌寓意草，极口诋诘，未免矫枉过直也，又虞恆德医学正传曰，丹溪曰，诸痛不可用参耆，此指气实者言，诸属虚证，身体疼痛者，可不用参耆等补气药乎，学者毋执一。


卷八  ——————————————————————————————————————————————————————————————————————————————————————————

清法  ***************************
程普明曰，伤寒在表者可汗，在里者可下，其在半表半里者，惟有和之一法焉，仲景用小柴胡汤加减，是已，然有当和不和误人者，有不当和而和，以误人者，有当和而和，而不知寒热之多寡，禀赋之虚实，藏府之燥湿，邪气之兼併，以误人者，是不可不辨也，夫病当耳聋胁痛，寒热往来之际，应用柴胡汤和解之，而或以麻黄桂枝发表，误矣，或以大黄芒硝攻里，则尤误矣，又或因其胸满胁痛而吐之，则亦误矣，盖病在少阳，有三禁焉，汗吐下是也，且非惟汗吐下有所当禁，即舍此三法，而妄用他药，均无益而反有害，古人有言，少阳胆为清净之府，无出入之路，只有和解一法，柴胡一方，最为切当，何其所见明确，而立法精微，亦至此乎，此所谓当和而和者也，然亦有不当和而和者，如病邪在表，未入少阳，误用柴胡，谓之引贼入门，轻则为疟，重则传入心胞，渐变神昏不语之候，（按此不必然），亦有邪已入里，燥渴讝语诸证丛集，而医有仅以柴胡汤治之，则病不解，至于内伤劳倦，内伤饮食，气虚血虚，痈肿瘀血诸证，皆令寒热往来，似疟非疟，均非柴胡汤所能去者，若不辨明证候，切实用药，而藉此平稳之法，巧为藏拙，误人非浅，所谓不当和而和者，此也，然亦有当和而和，而不知寒热之多寡者，何也，夫伤寒之邪，在表为寒，在里为热，在半表半里，则为寒热交界之所，然有偏于表者则寒多，偏于里者则热多，而用药须与之相称，庶阴阳和平，而邪气顿解，否则寒多而益其寒，热多而助其热，药既不平，病益增剧，此非不和也，和之而不得寒热多寡之宜者也，然又有当和而和，而不知禀质之虚实者，何也，夫客邪在表，譬如贼甫入门，岂敢遽登吾堂，而入吾室，必窥其堂奥空虚，乃乘隙而进，是以小柴胡用人参者，所以补正气，使正气旺，则邪气所容，自然得汗而解，盖由是门入，复由是门出也，亦有表邪失汗，腠理致密，贼无出路，由此而传入少阳，热气渐盛，此不关本气之虚，故有不用人参，而和解自愈者，是知病有虚实，法有变通，不可误也，然又有当和而和，而不知藏府之燥湿者，何也，如病在少阳，而口不渴，大便如常，是津液，未伤，清润之药，不宜太过，而半夏生姜皆可用也，若口大渴，大便渐结，是邪气将入于阴，律液渐少，则辛燥之药可除，而花粉瓜蒌，有必用矣，（按此系柴胡白虎合方所宜，非花粉瓜蒌，轻淡之品，所能治也），所谓藏府有燥湿之不同者，此也，然又有当和而和，而不知邪之兼併者，何也，假如邪在少阳，而太阳阳明证未罢，（按此用热论之义），是少阳兼表邪也，小柴胡中，须加表药，仲景有柴胡加桂枝之例矣，又如邪在少阳，而兼里热，则使闭讝语燥渴之证生，小柴胡中，须兼里药，仲景有柴胡加芒硝之例矣，（按此遗大柴胡者，何），又三阳合病，合目则汗，面垢讝语遗尿者，用白虎汤和解之，盖三阳合病，必连胃府，故以辛凉之药，内清本府，外彻肌肤，令三经之邪，一同解散，是又专以清剂为和矣，所谓邪有兼併者，此也，由是推之，有清而和者，有温而和者，有消而和者，有补而和者，有燥而和者，有润而和者，有兼表而和者，有兼攻而和者，和之义则一，而和之法，变化无穷焉，知斯意者，则温热之治，瘟疫之方，时行痎疟，皆从此推广之，不难应手而愈矣，世人漫曰和解，而不能尽其和之法，将有增气助邪，而益其争，坚其病者，和云乎哉，（医学心悟）。
按成聊摄以小柴胡，目为和解，稍失仲景之旨，而后世沿袭，不知其非，然如普明论，其大旨固无所妨也，（详和解二字，见桂枝汤条，而小承气，调胃承气条，并有和字，然则诸剂中皆有和，不可专属柴胡，但柴胡，较之三法则和缓，故聊摄遂为其说乎），本草经曰，柴胡，味苦乎，名医曰，微寒无毒，知是清凉中之和者，其性启达郁阳，能清不表不里之热，故又能凉血热，（杨仁斋活人总括，论柴胡治血热，既录在伤寒广要），又能和肝气，又配之补药，能治虚热，其用甚博，不可枚举，然钱天来伤寒溯源集曰，虽后人之补中益气汤，及逍遥散之类，其升发清阳，开解郁结之义，亦皆不离小柴胡之旨也，此言确矣，但世或有安其平稳，滥用误人者，亦是仁斋所论，而程郊倩伤寒后条辨，及医宗金鉴，并有其戒，不可不审也，（仁斋说，亦录广要中，程氏，金鉴，载在伤寒论辑义仍不赘）。
又按吴又可以为温疫邪初犯募原，宜用达原饮，方中槟榔厚朴草果三味，协力直达其巢穴，使邪气溃败，速离募原云云，考又可本从疟论立见，而此方亦胚胎于疗疟清脾诸汤，今质之视听，在京师则盛称其有验，如东都则用之少效，盖地气之使然也，然募原即半表半里之位，而其得病，实为少阳，乃是柴胡所主，岂须他求乎，如三消饮证，亦系大柴胡所宜，而其方泛杂，尤觉无谓矣，又可务急立言，故制此诸方，而以柴胡仅为馀热之治，庶几学者勿拘执焉。
又曰，清者，清其热也，藏府有热则清之，经云，热者寒之，是已，然有当清不清误人者，有不当清而清误人者，有当清而清之，不分内伤外感，以误人者，有当清而清之，不量其人，不量其证，以误人者，是不可不察也，夫六淫之邪，除中寒寒湿外，皆不免于病热，热气熏蒸，或见于口舌唇齿之间，或见于口渴便溺之际，灼知其热而不清，则斑黄狂乱，厥逆吐衄，诸证丛生，不一而足，此当清不清之误也，然又有不当清而清者，何也，有加努力辛苦之人，中气大虚，发热倦怠，心烦溺赤，名曰虚火，盖春生之令不行，无阳以护其营卫，与外感热证，相隔霄壤，又有阴虚劳瘵之证，日晡潮热，与夫产后血虚，发热烦躁，证象白虎，误服白虎者难救，更有命门火衰，浮阳上泛，有似于火者，又有阴盛隔阳，假热之证，其人面赤狂燥，欲坐卧泥水中，或数日不大便，或舌黑而润，或脉反洪大，峥峥然鼓击于指下，按之豁然而空者，或口渴欲得冷饮，而不能下，或曰下元虚冷，频饮热汤以自救，世俗不识，误投凉药，下咽即危矣，此不当清而清之误也，然又有清之而不分内伤外感者，何也，盖风寒闭火，则散而清之，经云，火郁发之，是也，暑热伤气，则补而清之，东垣清暑益气汤，是也，湿热之火，则或散或渗，或下而清之，开鬼门，清净府，除陈莝，是也，燥热之火，则润而清之，通大便也，伤食积热，则消而清之，食去火自平也，惟夫伤寒传入胃府，热势如蒸，自汗口渴，饮冷而能消水者，藉非白虎汤之类，鲜克有济也，更有阳盛拒阴之证，清药不入，到口随吐，则以姜汁些少为引，或姜制黄连，反佐以取之，所谓寒因热用，是也，此外感实火之清法也，若夫七情气结，喜怒忧思悲恐惊，互相感触，火从内发，丹溪治以越鞠丸，开六郁也，立斋主以逍遥散，调肝气也，意以一方治木郁，而诸郁皆解也，然经云，怒则气上，喜则气缓，悲则气消，恐则气下，惊则气乱，思则气结，逍遥一方，以之治气上气结者，固为相宜，而于气缓气消气乱气下之证，恐犹未合，盖气虚者必补，其气，血虚者必滋其血，气旺血充，而七情之火，攸焉以平，至若真阴不足，而火上炎者，壮水之主，以镇阳光，真阳不足，而火上炎者，引火归原，以导龙入海，此内伤虚火之治法也，或者曰，病因于火，而以热药治之，何也，不知外感之火，邪火也，人火也，有形之火，后天之火也，得水则灭，故可以水折，内伤之火，虚火也，龙雷之火也，无形之火，先天之火也，得水则炎，故不可以水折，譬如龙得水而愈奋飞，雷因雨而益震动，阴蒙沉晦之气，光焰烛天，必俟云收日出，而龙雷各归其宅耳，是以虚火可补，而不可泻也，其有专用参耆，而不用八味者，因其穴宅无寒也，其有专用六味，而不用桂附者，因其穴宅无水也，补则同，而引之者稍不同耳，盖外感之火，以凉为清，内伤之火，以补为清也，然又有清之而不量其人者，何也，夫以壮实之人，而患实热之证，清之稍重，尚为无碍，若本体素虚，藏府本寒，饮食素少，肠胃虚滑，或产后病后，房室之后，即有热证，亦宜少少用之，宁可不足，不使有馀，或馀热未清，即以轻药代之，庶几病去人安，倘清剂过多，则疗热未已，而寒生焉，此清之贵量其人也，然又有清之不量其证者，何也，夫以大热之证，而清剂太微，则病不除，微热之证，而清剂太过，则寒证即至，但不及犹可再清，太过则将医药矣，且凡病清之而不去者，犹有法焉，壮水是也，王太仆云，大热而甚，寒之不寒，是无水也，当滋其肾，肾水者，天真之水也，取我天真之水，以制外邪，何邪不服，何热不除，而又何必沾沾于寒凉，以滋罪戾乎，由是观之，外感之火，尚当滋水以制之，而内伤者，更可知矣，大抵清火之药，不可久恃，必归本于滋阴，滋阴之法，又不能开胃扶脾，以恢复元气，则参苓耆术，亦当酌量而用，非曰清后必补，但元气无亏者，可以不补，元气有亏，必须补之，俟其饮食渐进，精神爽慧，然后止药，可也，此清之贵量其证也，总而言之，有外感之火，有内伤之火，外感为实，内伤为虚，来路不同，治法迥别，宁曰热者寒之，遂足以毕医家之能事也乎，（同上）。
按清凉之治，为热气散漫，非汗下所对者而设，外台秘要，引崔氏曰，若秘而错语者，宜服承气汤，通利而错语者，宜服四味黄连除热汤，（按即黄连解毒汤），危达斋得效方曰，至于诸热为治，有泛热，有实热，泛热者，荆芥薄荷栀子黄芩等，投之正其所宜，实热者，非大黄芒硝，则不能效，二家之说，其义可见矣，又罗谦甫卫生宝鉴泻热门，分为六类，曰上焦热，（凉膈散，龙脑鸡苏丸，洗心散），中焦热，（调胃承气汤，泻脾散，贯众散），下焦热，（大承气汤，三才封髓丹，滋肾丸），气分热，（柴胡饮子，白虎汤），血分热，（桃仁承气汤，清凉四顺饮子），通治三焦甚热之气，（三黄丸，黄连解毒汤），此未为至当矣，今审考之，伤寒清法，大端有三，曰柴胡，曰白虎，曰栀豉，是也，柴胡清少阳之热，（既论于前），白虎清阳明之热，中无燥屎者，栀豉清上焦之热，而黄连解毒汤，为其变方，在今则彼为便，盖白虎治热邪陷胃，焦灼津液者，解毒治热郁心膈，或烁筋髓者，二方所主，其位不同，苟错用之，必令热气缠绵不解，如柴胡与解毒，则其证情机，殆无大异矣，（大抵白虎证，舌燥至裂，反无胎，渴欲冷水，脉洪滑，大汗出，解毒证，舌燥黑胎，不渴，脉弦数，汗不出，或上部仅出），杂病清法，其等不一，丹砂牛黄之清心，栀子龙胆之清肝，桑白地骨之清肺，生苄犀角之于血热，鳖甲胡连之于骨热，菊花薄荷之于上热，茵陈之于发黄，香薷之于中暑之类，皆各有相适，须熟察而精处焉。
又按外台秘要，崔氏引阮河南曰，疗天行，凡除热解毒，无过苦酸之物，故多用苦参青葙艾（按千金，此有栀子），葶苈苦酒乌梅之属，此其要也，夫热盛非苦酸之物，则不能愈，热在身中，既不时治，治之又不用苦酢之药，如救火不以水，必不可得脱免也，千金翼方曰，尝见太医疗伤寒，惟大青知母等诸冷物，极与仲景本意相反，汤药虽行，百无一效，此二说相反，均有所偏矣，又杨仁斋直指方积热论曰，凡热皆出于心，热甚则能伤血，热出于心，洗心散所不可阙，热能伤血，四顺清凉饮，又不可无，程若水医彀彀之，曰退热之法，全在清心，必用麦门冬灯草白术茯苓，盖心者，一身之主宰，而万事之本根，万令从心，心不清，则妄动而热不退，然热甚能伤血，血滞则气郁，而热愈不退，退热之法，所以又在调血，法用川芎当归，若夫阳浮于外，则当敛而降之，法用参苓白术散，姜枣煎服，仁斋又曰，退热用凉药，不可十分尽，或馀热些少未去，不足关心，自然无事，否则热去则寒起，古人戒之，一方，多用川芎茯苓甘草，少用白术，粗末水煎，病后和胃，收敛浮阳，屡试得效，二家之言，亦非通论，姑录备考。
又按十剂中有湿剂，李濒湖本草纲目，改作润剂，曰，风热燥甚，则血液枯涸，而为燥病，上燥则渴，下燥则结，筋燥则强，皮燥则揭，肉燥则裂，骨燥则枯，肺燥则痿，肾燥则消，凡麻仁阿胶膏润之属，皆润剂也，养血则当归地黄之属，生津则麦门冬栝楼根之属，益精则苁蓉枸杞之属，盖病属燥者，原其源委，非虚则热，（前人或论秋燥证，拙著察病通义辨之），故润剂亦不过于补清二法中，错综为剂，故今不别揭。

温法  ***************************
程普明曰，温者，温其中也，藏受寒侵，必须温剂，经云，寒者热之，是已，然有当温不温误人者，即有不当温而温，以误人者，有当温而温之不得其法，以误人者，有当温而温之，不量其人，不量其证与其时，以误人者，是不可不审也，天地杀厉之气，莫甚于伤寒，其自表而入者，初时即行温散，则病自除，若不自表入，而直中阴经者，名曰中寒，（按直中阴证，即表寒，此言殊不了），其证恶寒厥冷，口鼻气冷，或冷汗自出，呕吐泻利，或腹中急痛，厥逆无脉，下利清穀，种种寒证并见，法当温之，又或寒湿侵淫，四肢拘急，发为痛痹，亦宜温散，此当温而温者也，然又有不当温而温者，何也，如伤寒热邪传里，口燥咽乾，便闭讝语，以及斑黄狂乱，衄吐便血诸证，其不可温，固无论矣，若乃病热已深，厥逆渐进，舌则乾枯，反不知渴，又或挟热下利，神昏气弱，或脉来涩滞，反不应指，色似烟燻，形如藁木，近之无声，望之似脱，甚至血液衰耗，筋脉拘挛，但唇口齿舌乾燥，而不可解者，此为真热假寒之候，世俗未明亢害承制之理，误投热剂，下咽即败矣，更有郁热内蓄，身反恶寒，湿热胀满，皮肤反冷，中暑烦心，脉虚自汗，燥气焚金，痿软无力者，皆不可温，又有阴虚脉细数，阳乘阴而吐血者，亦不可温，温之则为逆候，此所谓不当温而温者也，然又有当温而温之不得其法者，何也，假如冬令伤寒，则温而散之，冬令伤风，则温而解之，寒痰壅闭，则温而开之，冷食所伤，则温而散之，至若中寒暴痛，大便反鞕，温药不止者，则以热剂下之，时当暑月，而纳凉饮冷，暴受寒侵者，亦当温之，体虚挟寒者，温而补之，寒客中焦，理中汤温之，寒客下焦，四逆汤温之，（按以四逆为下焦治，非是），又有阴盛格阳于外，温药不效者，则以白通汤，加人尿猪胆汁，反佐以取之，经云，热因寒用，是已，（按此非反治，辑义有辨），复有真虚挟寒，命门火衰者，必须补其真阳，太仆有言，大寒而盛，热之不热，是无火也，当补其心，此心字指命门而言，仙经所谓，七节之旁，中有小心，是也，（按心字指命门，失太仆之意，又仙经，当改作内经），书曰，益心之阳，寒亦通行，滋肾之阴，热之犹可是也，然而医家有温热之温，有温存之温，参耆归术，和平之性，温存之温也，春日煦煦，是也，附子姜桂，辛辣之性，温热之温也，夏日烈烈，是也，和煦之日，人人可近，燥烈之日，非积雪凝寒，开冰解冻，不可近也，更有表里皆寒之证，始用温药，里寒顿除，表邪未散，复传经络，以致始为寒中，而其后转变为热中者，容或有之，藉非斟酌时宜，对证投剂，是先以温药救之者，继以温药贼之矣，亦有三阴直中，初无表邪，（按直中阴证，必初有表邪），而温剂太过，遂令寒退热生，初终异辙，是不可以不谨，所谓温之贵得其法者，此也，然又有温之不量其人者，何也，夫以气虚无火之人，阳气素微，一旦客寒乘之，则温剂宜重，且多服亦可无伤，若其人平素火旺，不喜辛温，或曾有阴虚失血之证，不能用温者，即中新寒，温药不宜太过，病退则止，不必尽剂，斯为克当其人矣，若论其证，寒之重者，微热不除，寒之轻者，过热则亢，且温之与补，有相兼者，有不必相兼者，虚而且寒，则兼用之，若寒而不虚，即专以温药主之，丹溪云，客寒暴痛，兼有积寒者，可用桂附，不可遽用人参，盖温即是补，予遵其法，先用姜桂温之，审其果虚，然后以参术辅之，是以屡用屡验，无有差忒，此温之贵量其证也，若论其时，盛夏之月，温剂宜轻，时值隆冬，温剂宜重，然亦有时当盛暑，而得虚寒极重之证，曾用参附煎膏，而治愈者，此舍时从证法也，譬如霜降以后，禁用白虎，然亦有阳明证，蒸热自汗，讝语烦燥，口渴饮冷者，虽当雨雪飘摇之际，亦曾用白虎治之而痊安，但不宜太过耳，此温之贵量其时，而清剂可类推已，迩时医者，群尚温补，痛戒寒凉，且曰，阳为君子，阴为小人，又曰，阳明君子，苟有过人必知之，诚以知之，而即为补救，犹可言也，不思药以疗病，及转而疗药，则病必增剧，而成危险之候，又况桂枝下咽，阳盛则殆，承气入胃，阴盛以败，安危之机，祸如反掌，每多救援弗及之处，仁者鉴此，顾不痛欤，愿吾医者精思审处，晰理不差于毫釐，用药悉归于中正，俾偏阴偏阳之药，无往不底于中和，斯为善治，噫可不勉哉，（医学心悟）。
张景岳曰，凡用热之法，如乾姜能温中，亦能散表，呕恶无汗者宜之，肉桂能行血，善达四肢，血滞多痛者宜之，吴茱萸善暖下焦，（按此句不稳），腹痛泄泻者极妙，肉豆蔻可温脾肾，飧泄滑利者最奇，胡椒温胃和中，其类近于荜茇，丁香止呕利气，其暖过于豆仁，补骨脂性降而善闭，古能纳气定喘，止带浊泄泻，制附子性行如酒，故无处不至，能救急回阳，（按仲景回阳方中，必用生附），至若半夏南星细辛乌药良姜香附木香茴香仙茅巴戟之属，皆性温之当辨者，然用热之法，尚有其要，以散兼温者，散寒邪也，以行兼温者，行寒滞也，以补兼温者，补虚寒也，第多汗者忌姜，姜能散也，（按此说泥），失血者忌桂，桂动血也，气短气怯者忌故纸，故纸降气也，大凡气香者，皆不利于气虚证，味辛者，多不利于见血证，所当慎也，是用热之概也，（景岳全书）。
按药之过热者必燥，如乌头之散寒湿，轻粉之除霉毒，皆是已，又朱丹溪局方发挥，辨燥热之弊云，盖以热药治寒病，苟无寒药为之嚮导佐使，则病拒药，而扦格不入，谓之远热者行之以寒也，此概论耳。

消法  ***************************
程普明曰，消者，去其壅也，藏府筋络肌肉之间，本无此物，而忽有之，必为消散，乃得其平，经云，坚者削之，是已，然有当消不消误人者，有不当消而消误人者，有当消而消之，不得其法，以误人者，有消之而不分部分，以误人者，有消之而不辨夫积聚之原，有气血积食，停痰蓄水，痈脓虫蛊劳瘵，与夫痃癖症瘕，七疝胞痹、肠覃石瘕，以及前后二阴诸疾，以误人者，是不可不审也，凡人起居有常，饮食有节，和平恬淡，气血周流，穀神安畅，病安从来，惟夫一有不慎，则六淫外侵，七情内动，饮食停滞，邪日留止，则诸证生焉，法当及时消导，俾其速散气行，则愈耳，倘迁延日久，积气盘踞坚牢，日渐强大，有欲拔不能之势，虽有智者，亦难为力，此当消不消之过也，然亦有不当消而消者，何也，假如气虚中满，名之曰鼓，腹皮膨急，中空无物，取其形如鼓之状，而因以名之，此为败证，必须填实，庶乎可消，与蛊证之为虫为血，内实而有物者，大相径庭，（按此说蛊证，与古义异），又如脾虚水肿，土衰不能制水也，非补土不可，真阳大亏，火衰不能生土者，非温暖命门不可，又有脾虚食不消者，气虚不能运化，而生痰者，肾虚水泛为痰者，血枯而经水断绝者，皆非消导所可行，而或妄用之，误人多矣，所谓不当消而消者，此也，然又有当消而消之不得其法者，何也，夫积聚症瘕之证，有初中末之三法焉，当其邪气初客，所积未坚，则先消之，而后和之，及其所积日久，气郁渐深，湿热相生，块因渐大，法从中治，当祛湿热之邪，削之耎之，以底于平，但邪气久客，正气必虚，须以补泻叠相为用，如薛立斋用归脾汤，送下芦荟丸，予亦尝用五味异功散，佐以和中丸，皆攻补并行，中治之道也，若夫块消及半，便从未治，不使攻击，但补其气调其血，导达其经脉，俾营卫流通，而块自消矣，凡攻病之药，皆损气血，不可过也，此消之之法也，然又有消之而不明部分者，何也，心肝脾肺肾，分布五方，胃大肠小肠膀胱三焦胆与膻中，皆附丽有常所，而皮毛肌肉筋骨，各有浅深，凡用汤丸膏散，必须按其部分，而君臣佐使，驾驭有方，使不得移，则病处当之，不至诛伐无过矣，此医门第一义也，而于消法为尤要，不明乎此，而妄行克削，则病未消，而元气已消，其害可胜言哉，况乎积聚之原，有气血食积，停痰蓄水，痈脓虫蛊痨瘵，与夫痃癖症瘕，七疝胞痹，肠覃石瘕，以及前后二阴诸疾，各各不同，若不明辨，为害匪轻，予因约略而指数之，夫积者，成于五藏，推之不移者也，聚者，成于六府，推之则移者也，其忽聚忽散者，气也，痛有定处，而不散者，血也，得食则痛，嗳腐吞酸者，食积也，腹有块，按之而耎者，痰也，先足肿，后及腹者，水也，先腹满，后及四肢者，胀也，痛引两胁，咳而吐涎者，停饮也，咳而胸痛，吐脓腥臭者，肺痈也，当胃而痛，呕而吐脓者，胃脘痈也，当脐而痛，小便如淋，转侧作水声者，肠痈也，增寒壮热，饮食如常，身有痛偏著一处者，外痈也，病人嗜食甘甜或异物，飢时则痛，唇之上下，有白斑点者，虫也，虫有九，湿热所生，而为蛇为鳖，则血之所成也，胡以知为蛇鳖，腹中如有物动，而痛不可忍，吃血故也，（按前人或有是说，要属胡谈），又岭南之地，以蛊害人，施于饮食，他方之蛊，多因近池饮冷，阴受蛇[虫兀]之毒也，病人咳嗽痰红，抑抑不乐，畏见人，喉痒而咳剧者，痨瘵生虫也，（按此似以杀虫属消法，然彼自一法，程氏不免牵凑），痃如弓弦，筋病也，癖则隐癖附骨之病也，症则有块可徽，积之类也，瘕者，或有或无，痞气之类也，少腹如汤沃，小便涩者，胞痹也，痛引睾丸，疝也，女人经水自行，而腹块渐大如怀子者，肠覃也，经水不行，而腹块渐大，并非妊者，石瘕也，有妊无妊，可于脉之滑涩辨之也，至于湿热下坠，则为阴菌阴蚀阴挺下脱，阴茎肿烂之类，而虚火内烁庚金，则为痔漏为悬痈为藏毒，种种见证，不一而足，务在明辨证候，按法而消之也，（按湿热下坠诸证，岂特消法所治乎），医者以一消字，视为泛常，而不知其变化曲折，较他法为尤难，则奈何不详稽博考，以尽济时之仁术也耶，（医学心悟）。
按消之为义广矣，凡病实于里者，攻而去之，此正治也，其兼虚，则补而行之，此奇治也，然更有虚实相半，攻有所过，补有所壅者，于是有消法之设焉，其类有四，曰磨积，曰化食，曰豁痰，曰利水，是也，盖此四法，除利水外，其药应病愈，不似吐下之有形迹，如内消然，故名之为消焉，而又或与攻配用，或与补并行，各有所适，要均中治之道也，硇砂槟榔之于气积，乾漆鳖甲之于血积，芦荟芜荑之于疳积之类，是磨积之例也，停食有旧新之别，旧食则阿魏红丸之类，新食则曲蘖平胃之类，更和萝卜之于伤面，山楂之于伤肉之类，所伤既异，则其药亦殊，是化食之例也，痰涎有冷有热，冷痰之治，以小青龙为祖，热痰之治，以小陷胸为源，是豁痰之例也，水饮内蓄，其在中焦者，为渴为呕，为下利，为心腹痛，证候多端，大抵苓术半吴，为之主药，其在下焦者，虚冷则温而导之，如肾气丸，湿热则清而泄之，如八正散，是已，水饮外溢者，必为胕肿，轻则徒事淡渗，重则从其虚实而施剂，严子礼所谓，阴水宜温暖之剂，如实脾散复元丹，阳水宜清平之药，如疏凿饮子，鸭头丸者，是已，是利水之例也，消之不一如此，讵可不为审辨乎，程氏所论，犹失粗略，姑存之已。
又按戴复庵证治要诀曰，治淋之法，除的然虚冷之处，其馀诸证，若用本题药不效，便宜施以调气之剂，盖津道之逆顺，皆一气之通塞为之也，（云云）如不效，但宜投以益血之方，盖小便者，血之馀也，血苟充满，则滋腴下润，自然流通，又易思兰医案，治气郁二便秘曰，气郁不行，则升降失职，是以下窍秘结，二便不顺，吸门不开，幽门不通，正此谓也，辟如注水之器，闭其上窍，则下窍不通，水安从出，乃不治上部，而专治下部，攻之愈急，则元气愈陷，二便可由而利耶，（按续医说，读易悟治法条，其意稍近，宜参），又张景岳类经曰，二便之治，小便尤难，但知气化则能出矣之意，则大肠之血燥者，不在硝黄，而膀胱之气闭者，又岂在五苓之类，斯三说，欲用消导之际，所宜留意也，仍附之。
又按十剂中，有通剂滑剂燥剂，俱是消法已，又近时李一亭著医纲提要，立医学大纲一十六字法门，而其燥湿门，分为润燥利湿，盖利湿，亦消法也。

涩法镇法  ***************************
张戴人曰，所谓涩剂者，寝汗不禁，涩以麻黄根防己，滑泄不已，涩以豆蔻枯白矾木贼乌鱼骨罂粟壳，凡酸味亦同乎涩者，收敛之意也，喘嗽上奔，以虀汁乌梅煎宁肺者，皆酸涩剂也，然此数种，当先论其本，以攻去其邪，不可执一以涩便为万全也，（事亲）。
李濒湖曰，脱者，气脱也，血脱也，精脱也，神脱也，脱则散而不收，故用酸涩温平之药，以敛其耗散，汗出亡阳，精滑不禁，泄痢不止，大便不固，小便自遗，久嗽亡津，皆气脱也，下血不已，崩中暴下，诸大亡血，皆血脱也，牡蛎龙骨海螵蛸，五倍子五味子乌梅榴皮诃黎勒罂粟壳莲房棕灰赤石脂麻黄根之类，皆涩药也，气脱兼以气药，血脱兼以血药，及兼气药，气者，血之帅也，脱阳者见鬼，脱阴者目盲，此神脱也，非涩药所能收也，（本草纲目）。
张景岳曰，固方之制，固其泄也，如久嗽为喘，而气泄于上者，宜固其肺，久遗成淋，而精脱于下者，宜固其肾，小水不禁者，宜固其膀胱，大便不禁者，宜固其肠藏，汗泄不止者，宜固其皮毛，血泄不止者，宜固其营卫，凡因寒而泄者，当固之以热，因热而泄者，当固之以寒，总之在上者，在表者，皆宜固气，气主在肺也，在下者，在里者，皆宜固精，精主在肾也，然虚者可固，实者不可固，久者可固，暴者不可固，当固不固，则沧海亦将竭，不当固而固，则闭门延寇也，二者俱当详酌之，（景岳全书）。
按仲景之于涩，啻赤石脂禹馀粮汤，桃花汤，二方而已，盖人身气血，本贵流通，故有些邪壅，轻用兜住，则正邪俱被堵塞，坐为变证，且极虚极脱，自非温补，不能收摄，是以涩法仅为一处专脱者设，要为不得已之策，乃仲景之所以少用也，程若水医彀曰，治病之法，先去病，然后可用收涩，如浣衣然，先去垢腻，然后可加粉饰也，所以粟壳龙骨之药，不可轻用，此说不稳，但末句可取。
张戴人曰，所谓重剂者，镇缒之谓也，其药则朱砂水银沉香水石黄丹之伦，以其体重故也，久病咳嗽，涎潮于上，咽喉不利，形羸，不可峻攻，以此缒之，故内经曰，重者因而减之，贵其渐也，（事亲，按经言重者，是病重之义，非指重缒）。
李濒湖曰，重剂凡四，有惊则气乱，而魂气飞扬，如丧神守者，有怒则气逆，而肝火激烈，病狂善怒者，并雄黄铁粉，以平其肝，有神不守舍，而多惊健忘，迷惑不宁者，宜朱砂紫石英之类，以镇其心，有恐则气下，精志失守，而畏如人将捕者，宜磁石沉香之类，以安其肾，大抵重剂，压浮火而坠痰涎，不独治怯也，故诸风掉眩，及惊痫痰喘之病，吐逆不止，及反胃之病，皆浮火痰涎为害，俱宜重剂以坠之，（本草纲目）。
按心神失守，龙骨牡蛎，以收固之，诸逆上冲，朱砂铁粉，以坠压之，然则镇法，亦涩法之类也，至真要大论曰，高者抑之，又曰，惊者平之，并重缒之谓矣，盖脚气上入，及奔豚疝气之类，亦重缒所宜，如养正丹，黑锡丹，其效最著，郑端友全婴方论，载交泰丹，治小儿因吐泻之后，变成慢惊，累服热药，上热下冷，涎鸣气粗，服药虽多，止在鬲上，不入中下，此意殆足通他病矣，（其方，用黑铅硫黄铁液粉等十二味），虽然金石之药，宜暂用而不可久用，王中阳养生主论，称镇坠久服，则阳亢阴消，果为下虚，濒湖于铅丹条云，性带阴毒，不可多服，恐伤心胃，俱可为鉴矣。

杀虫  ***************************
吴鹤皋曰，古方杀虫，如雷丸贯众乾漆蜡尘百部铅灰，皆其所常用也，有加附子乾姜者，壮正气也，加苦参黄连者，虫得苦而安也，加乌梅诃子者，虫得酸而软也，加藜芦瓜蒂者，欲其带虫而吐也，加芫花黑丑者，欲其带虫而下也，用雄黄川椒蛇床樟脑水银槟榔者，治疥疮之虫也，用胡桐泪莨菪子韭子蟾酥者，治龋齿之虫也，用川槿皮海桐皮者，治风癣之虫也，用青葙子覆盆菜者，治九虫䘌蚀之虫也，用败鼓心桃符板虎粪骨死人枕獭爪鹳骨者，驱瘵虫也，（医方考）。
按此说不醇，姑录存之，盖蛔之为物，与四气七情，本无关涉，自是一种病由，故其方药，亦有出于诸法之外者，汪訒庵别设一类，良有以也，考之经旨，甘草粉蜜汤，安蛔之治也，乌梅丸，为厥阴正方，而杀虫之治也，胃之寒热，皆足动蛔，而其偏寒者，必兼温中，其偏热者，必兼清中，或兼转刷，前人之法备矣，如近今所用鹧鸪菜，殆杀虫圣药也，又张景岳全书曰，逐治之法，旋逐旋生，终非善策，欲杜其源，必须温养脾胃，脾胃气强，虫自不生矣，然蛔病有呕痛危剧，亟须驱逐者，景岳之言，岂善后之策欤。
又按张戴人儒门事亲曰，夫虫之所生，必于脾胃深处，药之所过，在于中流，虫闻药气，而避之群著，安得取之，予之法，先令飢甚，次以槟榔雷丸为引子，别下虫药，大下十数行，可以搐而空，稳上张子政用此法，下虫数百相衔，长丈馀，盖此术，本于外台疗食症发症方，而言颇有理，学者宜试用焉。


卷九  ——————————————————————————————————————————————————————————————————————————————————————————

诸剂概略  ***************************
治内者，自内以达外，汤体丸散丹之类，见于服饮者，是也，治外者，由外以通内，膏熨蒸浴粉之类，藉于气达者，是也，夫汤液主治，本乎腠理，凡涤除邪气者，于汤为宜，伤寒之治，多先于用汤者如此，醪醴主治，本乎血脉，凡导引痹郁者，于酒为宜，风痹之治，多专于渍酒者如此，散者，取其渐渍而散解，其治在中，久病痼疾，剂多以散者，理如此也，丸者，取其收摄，而其治在下，腹中之病，及不可散服者，宜用丸也，至于成丹，则火力烹养，有一阳在中之义，金石之类多取焉，膏，取其膏润，以祛邪毒，凡皮肤蕴蓄之气，膏能消之，又能摩之也，熨，资火气以舒寒结，凡筋肉挛急，顽痹不仁，熨能通之也，蒸，言其气之熏，以发腠理，烧地为之，所以启元府也，浴，言其因于汤浴，以泄皮肤，而利肌肉也，粉，则粉密其空隙也，（圣济经）。
按林亿等千金方凡例曰，卒病贼邪，须汤以荡涤，长病痼疾，须散以渐清，（当渐渍），此古人用汤液煮散之意也，今圣济本诸此，而更增本乎腠理语，是误混素问汤液之义，盖此论诸剂，差谬不少，详辨于后，又医心方，引蒋孝琬，论膏酒汤散丸煎次第，亦难可信，然是古说，姑存之，曰，病有新旧，疗法不同，邪在毫毛，直服膏及以摩之，不疗，廿日入于孙脉，宜服药酒，酒是熟液，先走皮肤，故药气逐其酒势，入于孙脉，邪气散矣，不疗，卅日入于络脉，宜服汤，不疗，六十日传入经脉，宜服散，不疗，八十日入于藏府，宜服丸，百日已上，谓之沉疴，宜服煎也，考煎，谓煎炼之方，千金方，有风虚杂补酒煎一类，外台秘要，有古今诸家煎方，圣济总录曰，煎者，取其和熟，为服食之剂，是也，又陈月朋本草蒙筌，五用，曰汤，曰膏，曰散，曰丸，曰渍酒，有说不确，略摘录于后款。

汤散丸  ***************************
张仲景曰，若欲治病，当先以汤洗涤五藏六府，（按千金，洗，作荡），开通经脉，理导阴阳，破散邪气，润泽枯藁，悦人皮肤，益人气血，水能净万物，故用汤也，若四支病久，风冷发动，次当用散，散，能逐邪风湿痹，表里移走，居无常处者，散当平之，次当用丸，丸，能逐沉冷，破积聚，消诸坚症，进饮食，调营卫，能参合而行之者，可谓上工，（金匮玉函经，按千金亦载是言，要疑假託也，又中藏经，意同而文有异，仍注于此，曰，汤，可以荡涤脏腑，开通经络，调品阴阳，祛分邪恶，润泽枯朽，悦养皮肤，益充气力，扶助困竭，莫离于汤也，圆，可以逐风冷，破坚症，消积聚，进饮食，舒营卫，开关窍，缓缓然参合，无出于圆也，散者，能祛风寒暑湿之气，摅寒湿秽毒之邪，发阳四肢之壅滞，除剪五脏之结伏，开肠和胃，行肠通经，莫过于散也）。
沉存中曰，汤散丸，各有所宜，古方用汤最多，用丸散者殊少，煮散，古方无用者，惟近世人为之，大体欲达五藏四支者，莫如汤，欲留膈胃中者，莫如散，久而后散者，莫如丸，又无毒者宜汤，小毒者宜散，大毒者须用丸，又欲速用汤，稍缓用散，甚缓者用丸，此大概也，近世用汤者全少，应汤者全用煮散，大率汤剂，气势完壮，力与丸散倍蓰，煮散，多者一啜不过三五钱极矣，比功较力，岂敌汤势，然既力大，不宜有失，消息用之，要在良工，难可以定论拘也，（苏沉内翰良方）。
李东垣曰，大抵汤者荡也，去大病用之，散者，散也，去急病用之，圆者，缓也，不能速去之，其用药之舒缓，而治之意也，（用药法象）。
按玉函所立次第，固不得拘，沉氏说稍核，犹未为尽，汤荡之解，诚不过其一端，而散散丸缓，不无其理，然其得名，俱取之于体，非取之于用也，（东垣散散之说，与渐渍散解之义，自不同，丸以缓之，亦出刘河间七方说中），盖此三物，医人日与周旋，而不审其辨，岂可也乎，今参诸家，质之经旨，汤之为物，煮取精液，药之性味，混然融出，气热完壮，其力最峻，表里上下，无所不达，卒病痼疾，无所不适，是故补泻温凉，有毒无毒，皆以汤为便，所以用汤最多也，唯其最峻，故大毒之药，功力过烈，乃在所畏，本草，药不宜入汤酒者，多系大毒之品，其意可知也，散之为物，其体也散，故直到膈胃，而犹有外达之势，不问药之紧慢，欲疏壅闭者，尤其所宜，其轻浮也，故少恋滞之能，而性味易竭（宜参第十二卷作丸散法条），是以力颇劣于汤，然比丸为捷，故大毒亦稍所畏矣，（散之属散者，天雄散一方，此取抵当病所，以收涩之，当归散，白术散，亦是调养，盖妊娠喜疏通，不喜重滞也，要之，补方偶有用散，要不似汤丸之多矣），丸之为物，其体也结，势不外达，而以渐熔化，故其力最缓，而祉则取次收效，泻则羁下症癖，然大毒难入汤散者，丸以用之，亟建殊绩焉，本草经，若用毒药疗病，先起如黍粟，陶隐居一以丸药为解，可见大毒必宜丸药，沉氏亦本于此耳，要之，汤也，散也，丸也，病各有其对，而药亦各有其宜，本草经，称药性有宜丸者，宜散者云云，而隐居又举病有宜服丸者，服汤者云云为注，则可知彼此相藉，而三者之设，于是焉立矣，又按经中，汤之类有如大黄黄连泻心汤之麻沸汤渍，取于疏刷上热，有如走马汤之热汤捻取白汁，取于急卒便用，并是稍缓于煮汤，有如十枣汤之煮枣去滓，取于刚柔相济，有如大陷胸汤之内甘遂末，桃花汤之内赤百脂末，俱取于主药专功矣，散之类，有如半夏散，半夏乾姜散之水煮，取干其不戟咽，有如薏苡附子败酱散之水煮，取干使药速效矣，丸之类，有如抵当丸，大陷胸丸，下瘀血汤之水煮，取于宽猛得中，理中丸之沸汤和服，亦取于亟效矣，凡此之类，各莫不有精义存，则措施之际，不可不慎如药法也。
又按素问有汤液醪醴论，张景岳曰，汤液者，清酒之类，先君子曰，经既云上古作汤液，而又言当今之世，必齐毒药，则张说是，汉艺文志，汤液经法十六卷，未知所指何物，皇甫士安甲乙经序云，伊尹以元圣之才，撰用神农本草，以为汤液，此乃为煮药之义，（汤方，或有称饮者，先兄绍翕曰，医宗金鉴，叶仲坚云，饮与汤稍有别，服有定数者，名汤，时时不拘者，名饮，按千金方芦根饮子，有随便饮之语，是局方缩脾饮等所源也，然古方汤饮，无甚分别矣）。
又按林亿等千金方凡例曰，昔人长将药者，多作煮散法，盖取其积日之功，今详千金外台，虽有其方，不过仅仅数首，而与仲景之方，其旨自异，庞安常伤寒总病论曰，唐自安史之乱，藩镇破扈，至于五代，天下兵戈，道路艰难，四方草石，鲜有交通，故医家以汤为煮散，然则其弊昉于五代，而积习至宋盛行矣，（和剂局方，末卷诸汤，繫于香窜诸药为末，沸汤点服者，盖煮散之变法也）。
又按东垣又曰，细末者，不循络，止去胃中及藏府之积，气味厚者，白汤调，气味薄者，煎之和渣服，去下部之疾，其丸极大，而光且圆，治中焦者次之，治下焦者极小，稠面糊，取其迟化，宜至下焦，或酒或醋，取其收其散之意也，凡半夏南星，欲去湿者，以生姜汁稀糊为丸，取其易化也，水浸宿炊饼，又易化，滴水丸，又易化，炼蜜丸者，取其迟化，而气循经络也，蜡丸者，取其难化，而旋旋取效也，此说不纯，宜参前说，且古方丸药，大抵用蜜，后世趋便，易以糊丸，功力殊劣，又寇宗奭张子刚并有蜡丸之说，张氏为优，曰，有一等虚人，沉积不可直取，当以蜡匮其药，盖蜡能黏逐其病，而又久留肠胃间，又不伤气，能消磨至尽也，（出鸡峰普济方），又古方中，有蜜丸和枣核弹子等大，含噙化下，以治咳嗽膈噎，及胸热之类，病属上焦者，其意在浸润调治，即苦酒汤少少含咽之之例，（徐洄溪伤寒类方曰，内治而兼外治法也，又半夏散，少少咽之），验之往往得效，亦不可不知也，（医心方咳嗽中，引张仲景大枣丸，僧深紫菀丸，录验方大紫菀丸等，千金翼方，治胸中热，含消丸，消渴，羊髓煎等，外台所引，诸家五膈丸，及近效，大小便不通，含消石，本草葶苈条，治嗽，含膏丸，十便良方，心腹痛，姜骰子，琐碎录，骨骾，沙糖和刮牙屑等，直指方，劳瘵，雄黄散，济生方，瘰疬，皂子丸，御药院方，治三种瘿方之类，不可枚举，宜临证遴用）。
又按张石顽伤寒缵论曰，云圆者，如理中，陷胸，抵当，皆大弹丸，煮化而和滓服之也，云丸者，如麻仁，乌梅，皆用小丸，取达下焦也，此说误矣，盖古方皆用丸字，宋钦宗讳完，其音与丸相近，故南宋椠本医书，皆改作圆，独赵开美重刊北宋板伤寒论，悉用丸字，实为旧面，如王是斋百一选方，改为元字，有曰，元者，即药之丸也，丸字犯御讳，以元字代之，此可以证焉，又丸药，有名丹者，先君子曰，盖以方士多煅炼服饵，凡诸石煅炼之物，泛然称之丹，后草药如控诞丹，竟无知其所由焉。
又按皇国制剂，转刷及芳香，间用汤泡，以代煮煎，是取其疏荡，亦便仓卒，其法以㕮咀药，内绢袋中，麻沸汤摆用，（俗呼振出药），即三黄汤之遗意，（徐洄溪注彼方曰，此又法之最奇者，不煎而取泡，又本草引经验后方曰，治婴儿童子患[疒/軫]豆疾，用紫草二两，细锉，以百沸汤一大盏泡，便以物合定，勿令气漏放，如人体温，量儿大小服，圣惠方同，泡字，作沃字），滋补之剂，多用蜜膏，以代蜜丸，是取其留恋，其法，但以细末药，炼蜜和过而已，（俗呼炼药），宋人疗小儿，间既见用，盖取适口也，（钱氏以来有其方，中无油脂之品，以蜜和如膏，故名为某膏），此二法者，功效不鲜，而明以来诸家，无敢知者，何也。

酒醴  ***************************
邪之伤人有浅深，药之攻邪有轻重，病之始起，当以汤液始其微，病既日久，乃以醪醴治其甚，是故病人色见浅者，汤液主治，其见深者，必齐主治，其见大深者，醪醴主治，又有形数惊恐，经络不通，病生于不仁者，治以醪药，以此见受邪既深，经脉闭滞，非醪药散发邪气，宣发血脉，安能必愈，然则汤液者，取其荡涤邪气，醪醴者，取其宣通闭滞，凡病始作，多以汤液，盖取其荡涤之功，甚于丸散，病久日深，乃以醪醴，其法众者，以夫受邪坚牢，取差或迟，是故服饵之方，用酒醴者，十常六七，大法，醪醴之方，冬三月宜用，立春后宜止，服饵之家，不问有疾，冬三月，宜常得酒药两三剂，至立春勿服，故能使百疾不生，又况酒性酷热，主行药势，所以病人素有血虚气滞，陈寒痼冷，偏枯不随，拘挛痹厥之类，悉宜常服，皆取其渐渍之力也，（圣济总录）。
按药酒昉于仲景红蓝花酒，以降其方甚多，大抵皆为宣通血脉，发扬痼痹之剂矣，内经醪醴，亦是酒之属，今圣济始探玉版论要篇文，以演其义，然上古所作，莫知其法，则宜存而不论，如服饵之方云云以下，正是药酒功用，此相混立论，须分别看焉，大法冬宜服酒，至立春宜停，本出千金，（圣济，似以汤液为煎煮汤药之义）。

膏  ***************************
徐洄溪曰，今所用之膏药，古人谓之薄贴，（按此语，不知所据），其用大端有二，一以治表，一以治里，治表者，如呼脓去腐，止痛生肌，并摭风护肉之类，其膏宜轻薄而日换，此理人所易知，治里者，或驱风寒，或和气血，或消痰痞，或壮筋骨，其方甚多，药亦随病加减，其膏宜重厚而久贴，此理人所难知，何也，盖人之疾病，由外以入内，其流行于经络藏府者，必服药乃能驱之，若其病既有定所，在于皮肤筋骨之间，可按而得者，用膏贴之，闭塞其气，使药性从毛空而入其腠理，通经贯络，或提而出之，或攻而散之，较之服药尤有力，此至妙之法也，故凡病之气聚血结，而有形者，薄贴之法为良，但制膏之法，取药必真，心志必诚，火候方到，方能有效，否则不能奏效，至于敷熨吊溻，种种杂法，义亦相同，在善医者通变之也，（源流论）。
按经筋篇治口僻，以马膏膏其急者，以白酒和桂，以涂其缓者，仲景曰，四肢才觉重滞，即导引吐纳，针灸膏摩，勿令九窍闭塞，王函经曰，能寻膏煎摩之者，亦古之例也，又曰，膏煎摩之，勿使复也，华元化曰，夫伤寒始得，一日在皮，当摩膏火灸之即愈，（千金引），然则古之用膏者多矣，考之千金外台，大抵外摩遍身及病处，又内服之，其方一，而其用则二，陶隐居有可服之膏，可摩之膏之语，孙真人曰，病在外，火炙摩之，在内，温酒服如枣核许，盖皆是所谓取其膏润，以祛邪毒者已，如疡肿之膏，必纸帛摊贴，自是一法。
又按，千金五物甘草生摩膏，治少小新生，肌肤幼弱，喜为风邪所中，云，猪肪煎如膏，如弹丸大一枚，炙手以摩儿百遍，盖系固表之法，又韩飞霞医通曰，八岁以下小儿，戒投药，以所宜药为末，香油或水调，摩患处，使药气由毛孔穴络，薰蒸透达，此说难从，又续医说，称痘疮未出，预用麻油摩背，又称惊风发搐，用竹茹灯心粗末，入姜汁少许，麻油调匀，按摩小儿，自额上起，直至背心两手足心，数十遍，并未试，姑存之。

熨  ***************************
蒸熨辟冷，宜蒸熨，　而不蒸熨，则使人冷气潜伏，渐成痹厥，　不当蒸熨，而蒸熨，则使人阳气偏行，阴气内聚，　皮肤不痹，勿蒸熨，（中藏经）。
因药之性，资火之神，由皮肤而行血脉，使郁者散，屈者伸，则熨引为力多矣，引，取舒伸之义，以熨能然，血气形志论曰，病生于筋，治以熨引，王机真藏论曰，痹不仁肿痛，可汤熨及火灸刺之，盖病生于筋，则拘急挛缩，痹而不仁，则经血凝泣，二者皆由外有所感，熨能温之，血性得瘟则宣流，能引其凝泣也，（圣济总录，按杨上善太素注曰，筋之病也，医而急，故以熨引，调其筋病也，药布熨之引之，使其调也，盖是圣济所据）。
庞安常曰，下利穀道中痛，当以熬盐末熨之，或炒枳实末温熨，（按以上，本于玉函经），二味相兼益佳，若脐中冷结，不可便熨，冷气攻心腹必死，须先用药温之，久而可熨，凡脐下冷结成关阴，大小便不通，服药虽多，不见效，以炒盐熨脐下，须臾即通，（按此法，外台中数见，宜参看），然关阴已服巴豆甘遂大黄轻粉之类大多，即暴通利而损人，尤宜详之也，（总病论）。
按灵枢寿夭刚柔篇，载寒痹药熨，扁鹊治尸厥，为五分之熨，盖熨之为用，随病所在，散凝寒，破结阴，故古或与灸代用，外台，载岐伯曰，灸风者，不得一顿满一百，若不灸者，亦可以蒸药熨之，灸寒湿者，不得一顿满千，若不灸，可蒸药薰之，是也，又如陈藏器，原蚕屎，熨偏风，及琐碎录，睡中风吹手足，或酸或疼或肿，用炒热盐，帕裹之熨微汗，俱取之发表也，如千金，及翼方，外台等，熨症诸方，皆取之溃坚也，如圣济，治气虚阳脱，及伤寒阴厥，葱白熨脐下，（亦出活人书，及卫生家宝，考葱熨法，本见时后方），经验秘方，治泻不止，用艾，木鳖子，蛇床子熨，俱取之固元阳也，如韩祗和，治下焦积寒，而上焦阳盛，难用温药，用灰包熨脐下，（医学纲目引），圣济，治中风人口噤，或不咽药，用黑豆熨前后心，（曰，用黑豆二三升，以青布裹，于醋汤铛内蘸，及热，熨前后心并胸膈，令风气散，即得药下，或炒盐醋灰亦得），卫生宝鉴，治左胁下有积，得寒则痛，见药则吐，用葱熨法，（有治验，其说甚详），景岳全书，治伤寒结胸，虚弱不堪攻击者，用葱头，生姜，生萝卜，罨熨，（刘松峰说疫，病久失下，中气大亏，不能运药，名为停药，用此法），皆是外假其力，以救服药所不及也。
又按本草艾条，图经曰，中风掣痛，不仁不随，并以干艾斛许，揉团之，内瓦甑中，并下塞诸孔，独留一目，以痛处著甑目下，烧艾一时久知矣，此熨法之变者，本事方续集，疝气薰方，亦稍近，宜并考。

熏蒸  ***************************
陈禀丘曰，或问，得病连服汤药，发汗汗不出，如之何，答曰，医经云，连发汗汗不出者，死病也，吾思之，可蒸之，如蒸中风法，热温之气，于外迎之，不得不汗出也，后以问张苗，苗云，曾有人，作事疲极，汗出卧单簟中冷得病，但苦寒踡，诸医与丸散汤，四日之内，凡八过发汗，汗不出，苗令烧地布桃叶蒸之，即得大汗，于被中就粉傅身，使极燥，乃起便愈，后数以此发汗，汗皆出也，人性自有难汗者，非惟病使其然也，蒸之则无不汗出也，（千金方）。
按经曰，阳气怫郁在表，当解之熏之，所谓熏者，盖即蒸也，南史，载徐文伯治范云，其法一与张苗同，而崔氏方，阮河南蒸法，（外台伤寒门引），其说最详，又唐书许胤宗传曰，柳太后病风不言，名医治皆不愈，脉益沉而噤，胤宗曰，口不可下药，宜以汤气熏之，令药入腠理，周理即差，乃造黄耆防风汤数十斛，置于床下，气如烟雾，其夜便得语，是廪丘所谓蒸中风者，而赵虚白风科集验名方，瘫风散，镇心散，并是遗意也，他如陆严治血闷，殆足称奇术矣，（续医说，引仇远稗史曰，新昌徐氏妇，病产后暴死，但胸膈微热，陆诊之曰，此血闷也，用红花数十斤，以大锅煮之，候汤沸，以木桶盛汤，将藉病者寝其上，薰之，汤气微复进之，有顷妇人指动，半日遂苏），又崔元亮集验方，治腰脚蒸法，亦宜取法，须参阅焉，（出本草牡荆条，图经所引，李濒湖纲目曰，蒸法虽妙，止宜施之野人云云，又本草蔓椒条，陶隐居曰，可以蒸病出汗也，此不举其法，仍附之，又得效方曰，如用蒸法病得差，明年斯时，慎莫再作，再作或不治矣，此盖系误记徐治范云，预决后二年必死，非亲验之言也）。

渍浴澡洗  ***************************
渍浴法，所以宣通形表，散发邪气，虚邪之伤人，初在肌表，当以汗解，若人肌肉坚厚，腠理致密，有难取汗者，则服药不能外发，须藉汤浴，疏其汗空，宣导外邪，乃可以汗，内经所谓，其有邪者，渍形以为汗，是也，有因大饮中酒，恐毒气内攻于藏者，有服五石发动，气攻于阳者，若此之类，皆以浴法治之，凡欲使邪毒外泄故也，（圣济总录，按中酒汤渍，石发冷水洗浴，见千金，外台，及徐嗣伯传，并非药浴之谓，今凑合立论者，误矣）。
按经文渍形，未审其义，玉机真藏论，脾风可浴，亦莫知何法，巢源伤寒候曰，病一日至二日，气在孔窍皮肤之间，故病者头痛恶寒，腰背强重，此邪气在表，洗浴发汗即愈，今考古方，许仁则有桃柳等三物浴汤，（见外台天行病），即汗法也，圣惠治传尸骨蒸，有沐浴方，盖驱恶风也，又疗小儿，多有用者，如千金，治伤寒淋浴方七首，（此不皆汗法），治客忤马通浴方，本草，治咳嗽，生姜沐浴，（引孙真人），婴孺方，治小儿不生肌肉，又三岁不能行，五参浴汤，（幼幼新书引），小儿直诀，治肥体体热，浴体法（用乌蛇，白矾，青黛，天麻，蝎，朱，麝，桃枝等），之类，是也，又魏桂岩博爱心鉴，治痘疮顶陷，有水杨汤，用者有功，（本草，引经验后方，小儿胗豆令速出，酒沃沸胡荽，喷一身，是亦渍浴之变法已）。
暖洗生阳，　宜澡洗，而不澡洗，则使人阳气上行，阴邪相害，　不当淋渫而淋渫，则使人湿侵皮肤，热生肌体，　肌内不寒，勿暖洗，（中藏经）。
按本草衍义曰，热汤，助阳气行经络，患风冷气痹人，多以汤渫脚至膝上，厚覆使汗出周身，然别有药，亦终假汤气而行也，盖暖洗生阳者，得此说而义明矣，又本草纲目曰，朱真人灵验篇云，有人患风疾数年，掘坑令坐坑内，解衣以热汤淋之，良久以簟盖之，汗出而愈，此亦通经络之法也，时珍常推此意，治寒湿，加艾煎汤，治风虚，加五枝，（按食物本草曰，五枝，桃，柳，桑，拓，槐也），或五加煎汤淋洗，觉效更速也，此说亦有理，又考之古方，百合病，（金匮，百合洗方），卒死壮热，（又矾石，水煮渍脚），中风（千金，大戟洗汤，又方氏家藏方，用蛇床子，防风等八味，淋渫），水肿（本草，引韦宙独行方，水肿从脚起，赤小豆煮烂汁，渍膝以下，又神巧万全方，水气薰洗法，用樟柳，赤豆，麻黄，桑白），虚冷（御药院方，还童散，外固壮阳气，用丁香等十四味，水煎，少腹已下淋浴，又百花散，用百花窠等五味，水煎淋洗，补元阳，通血脉，又施圆端效方，治下元虚冷，用椒目，桂，川乌，细辛，乾姜，水煮，渫浴下部），之类，用淋渫者，不一而足，又圣惠发背门曰，或已溃，或未溃，毒气结聚，当用药煮汤，淋拓疮上，散其热毒，夫汤水者，能荡涤口滞宣畅血，故用汤淋拓也，又活人书，称脚气用汤淋洗者，医之大禁，验之果然。

导法（导水　诸以外治内法）。  ***************************
阳明病，自汗出，或发汗小便自利者，此为津液内竭，虽大便硬，而无满痛之苦，不可攻之，当待津液还胃，自欲大便，燥屎已至直肠，难出肛门之时，则用蜜煎，润窍滋燥，导而利之，或土瓜根，宣气通燥，或猪胆汁，清热润燥，皆可为引导法，择而用之可也，（医宗金鉴）。
按王损庵伤寒准绳曰，凡多汗伤津，或屡汗不解，或尺中脉迟弱，元气素虚人，便欲下而不能出者，并宜导法，但须分津液枯者用蜜导，邪热盛者用胆导，湿热痰饮固结，姜汁麻油，浸栝楼根导，惟下傍流水者，导之无益，非诸承气汤攻之不效，以实结在内，而不在下也，至于阴结便闭者，宜于蜜导中，加姜汁，生附子末，或削陈酱姜导之，凡此皆善于推广仲景之法者矣，此说稍详，然窃以未然，何则，不论何病，津液内竭，燥屎至直肠，而乾涩不出者，蜜煎之润，能从其势，而利导之已，土瓜根，猪胆汁，亦是润品，其理无二，实皆是润窍之法，非与中气有情者，如痰饮阴结各异其药之说，殆是纸上之谈，不善于推广仲景之法者矣，如生姜兑，（外台，崔氏姜兑法，削生姜，如小指，长二寸，盐涂之，内下部中，立通），蒜导（千金，治胀满不通方，独头蒜，烧熟去皮，绵裹，内下部中，气立通云云），之类，虽是古方，亦不可适用，又医学纲目，引田氏曰，生下不大便，治法，先以硬葱针，紝入肛门，此自一法。
蒋自了曰，大便结在广肠，蜜煎法猪胆导法，最妙，若结在大肠中，非导法之可能达也，用皂矾四两，于净桶中，将滚汤一桶倾入，令病人坐净桶上薰之，使药气直入穀道，良久结粪自化而通矣，（医意商）。
按圣济，治伤寒后大便不通，并吃转泻药后，腹胁转胀，不通利方，盐半斤，熬令色变，用醋浆水二升，煎五七沸，下盐搅匀，泻入盆中，看冷暖得所，令病人盆中坐，淋浴少腹，须臾即通，又治大小便不通，有莲叶，葱，生姜，蒸下部方，自了岂本于此等方欤，又陶节庵杀车槌法，治伤寒里热，服转药后，用盐炒麸皮，熨其腹上，亦本诸圣济，然可谓多事矣。
又按本草纲目曰，按小便不通，纳药于窍中，亦导法之类也，考此法，肘后用雌黄，（曰，若小腹满，不得小便方，细末雌黄，蜜和丸，取如枣核大，内溺孔中，今半寸，亦以竹管注阴，令痛吹之通），千金用葱叶，（曰，凡尿不在胞中，为胞屈僻，津液不通，以葱叶，除尖头，内阴茎孔中，深三寸，微用口吹之，胞胀，津液大通，便愈，按此方，本出都邑师治疾方），救急用盐末，（外台引，曰，主小便不通方，取印成盐七颗，捣筛作末，用青葱叶尖，盛盐末，开便孔，内叶小头于中，吹之令盐末入孔，即通，非常之效），卫生宝鉴用猪胞，（原文稍繁，今不录，本草纲目曰，蕲有一妓，病转脬，小便不通，腹胀如鼓，数月垂死，一医用猪脬吹胀，以翎管安上，插入阴孔，捻脬气吹入，即大尿而愈，此法载在罗天益卫生宝鉴中，知者颇少，亦机巧妙术也），其他方术不一，要拯急之妙策也，又按蒋自了著有通医外治，一卷，其书分头面身体诸部，以纂内外诸病外治之法，大抵不过薄贴淋渫等，前款所载数件，及吹喉点眼痈肿伤折之治，又赵恕轩串雅外编，有药外门，分针，灸，熏，点，蒸，洗，熨，吸，杂法，九类，其所戢孴，犹未该备，今仍检方书，特摘以外治内之法，略列于下，　搐鼻，用泄头中郁邪，（金匮，治头中寒湿，内药鼻中，活人书，拟以瓜蒂散，又外台，治发黄，有瓜蒂等末，吹鼻出黄水数方，又圣惠，治风头痛，吹鼻散，用瓜蒂，麝香等五味，曰，先含水满口，后搐药末半字，深入鼻中，又头痛门有数方，宜阅），又用开达壅闭，而口噤不能下药者，尤便，（圣惠，治小儿天瘹，幼幼新书，治小儿急慢惊风，有用牛黄等，灌鼻内令嚏方，又圣济，中风，龙脑双丸，口噤灌药于鼻内，又急中风，矾蝴蝶散，若牙紧不能下药，即鼻中灌之，又易简方，卒中口噤，用细辛，皂角，各少许，或只用半夏为末，以芦管吹入鼻中，俟喷嚏，其人少苏，然后进药，又十形三疗，痰厥条其说稍详，考此术，本于金匮，治尸厥，用菖蒲屑法），又用治眼目口齿等疾，（圣惠，治眼睛如针刺疼痛，有通顶抽风散，又兰室秘藏，治内外障眼，有㗜药麻黄散，又杨氏家藏方，有治眼疾，顽荆散等，治喉痹，一字散，治牙疼，失笑散），又用发散伤寒，（治病百法，解利伤寒，一法，可用不卧散解之，于两鼻内㗜之，连嚏喷三二十次，以衣被盖覆，用此药时，当于暖室中，嚏罢，以酸辣浆粥投之，汗出如洗，嚏喷者，用吐法也，考其方，系川芎，石膏，藜芦，甘草，四味），又用升提下脱，（产经，治盘肠产，以半夏为末，搐鼻中，肠自上，又证治要诀，有胎转胞，用搐鼻药，多打喷嚏，或用拳打脚心知痛，令病人浑身掇起，则藏府摇动，而胎自反上），又用验疳疾生死，（圣惠，治一切疳，有吹鼻散数方，有云，如嚏多，疾轻易疗，如不嚏者，必死，又云，良久有虫子出，子细看如断丝，此是病根去也），塞鼻，用通喉闭，（百一选方，治急喉闭，开口不得者，以黄蜡纸，裹巴豆一个，如患人鼻孔大小，中心切破，急以塞鼻，气冲入喉中，自破也，已觉通利，即除去云云），齅烟，亦用泄上郁，（御药院方，龙香散，治偏正头痛，用地龙，乳香，细末，掺纸上，作纸捻子，烧今闻烟气，澹寮方，徐介翁熏头风方，于上力，加指甲，每用一捻，向香炉内，慢火烧之，却以纸捲筒，如牛角状，尖上留一小孔，以鼻承之，熏时须噙温水令满口，又赵宜信经验方，治头风，好艾揉为丸，小弹子大，烧，嗅之，以鼻中黄水出为度，又本草，引博济方，治偏头疼，至灵散，雄黄，细辛，研细，嗅入，盖此方特不烧烟），用升下脱，（产经，治盘肠产，大纸捻以麻油润，灯吹灭，以烟薰产妇鼻中，肠即止，又本草纲目，引夏子益奇疾方，有当归，芎藭，烧，将口鼻吸菸，治产后两孔长垂方），又用治结毒烂坏，（外科正宗，有结毒灵药方，疡医大全，有祁阳炭，面粉，银朱，三味薰法，其他近今所用方法，多有验者，兹不具录），又用治患劳人，（本草，引经验方，用玄参，甘松，地中封[卑/虫|虫]，取出烧，令其鼻中，常闻其香云云，盖此法不审其旨，岂取于清肺热欤），欱烟，用利肺气，（外台，载熏咳法六首，其说甚详，宜酌用），又用通喉闭，（本草纲目，中风痰厥气厥，中恶喉痹，一切急病，咽喉不通，牙关紧闭，以研烂巴豆，绵纸包，压取油，作捻点灯，吹灭，熏鼻中，或用热烟，刺入喉内，即时出涎或恶血，便苏，又蓖麻子仁，研烂，纸卷作筒，烧烟燻吸即通，或只取油作捻，尤妙，名圣烟筒，二方，并不载出典，当考），又用散胃寒，（圣惠，治寒气攻胃咳癔方，右用黑豆二合，于瓶子中，以热醋沃之，纸封间一小孔子，令患人以口吸其气，入咽喉中，即定），通关，用开口噤，使药下咽，（本草皂荚条，引简要济众云，如牙关不开，用白梅揩齿，口开即灌药，又引经验方，治急中风，目瞑牙噤，无门下药者，用龙脑，天南星，末，揩大牙左右，名开关散，又圣济，白矾散，用白矾，盐花，擦之，又甘草，比中指节，于生油内浸，炭火炙，以物斡开牙关，令咬定甘草，如人行一里又换，后灌药，又和剂，雄朱丹，牙关不开，揩之，又卫生十全方，用乌梅，细辛，麝香，又本草，引谭氏方，治小儿牙关不开，天南星一个，煨热，纸裹斜角，未要透气，于细处剪鸡头大一窍子，透气于鼻孔中，牙关立开，是以薰法为通关，与上方大异），塞耳，用截痎疟，（圣济，有治劳疟豆桂丸，三因方，有塞耳丹，并绢裹，安耳内），又用治上部疾，（杨氏家藏方，治牙疼，透关散，雄黄定疼膏，并塞耳中，又圣济，鼻衄，札耳，用延胡索，又小儿卫生总微论，治咽喉腮颊肿闷，右以蒜，塞耳鼻中，又串雅外编，头风，插耳，黄蜡三两，溶化，以白纸阔二寸长五寸，在蜡上拖匀，真蕲艾揉软，薄摊蜡上，箸卷为筒，插耳内，一头火点燃，烟气透脑，其痛即止，左插右，右插左，至重不过二次），摩顶，用治眼患，（圣惠，治眼，有摩顶膏，涂顶油数方），又用治风病，（肘后方，风不得语，苦酒煮芥子，薄头），治小儿天瘹，并取于使气下达，（圣惠，治天瘹，备急涂顶膏，川乌头，芸薹末，新汲水调涂），又用治盘肠产，取于升提其脱，（产经，以萆麻子十四粒，去谷，研如膏，贴产妇头顶中心，阳即上，即拭去），涂囟，亦取于下达，或用逐风冷，（小儿直诀，用麝，蜈，牛黄，青黛，蝎尾，薄荷，枣肉为膏涂，治风冷发搐，又圣济云，小儿鼻多涕，是脑门为风冷所客，细辛，用油煎下蜡，薄涂顋上，又得效方，治风邪入脑，鼻窒流涕，南星饮，云，仍以大蒜，荜茇，末，杵作饼，用纱衬，炙热，贴囟前，熨斗火熨透），或用治痫掣，（圣惠，治小儿诸痫，有固囟大黄膏，又治天瘹，有钓藤圆），或用散外邪，（和剂，急风散，用生川乌，辰砂，生南星，治小儿伤风，鼻塞清涕，酒调涂囟门上，不可服之），或用疗鼻衄口疮等，（千金翼，蓖麻叶，油涂炙热，熨顋上，尤验，又全婴方论，小儿衄，白芨末，如萆麻叶，涂囟，又幼幼新书，朱氏家传，治小儿口疮，芍药，大黄，宣连，末，獖猪胆调，涂囟门），贴眉，用升阳陷，（丹溪心法类集痢门，若阳气下陷者，以升阳益胃汤，加桔梗，醋沃南星，用叶梅，外贴眉攒，极效，起泡便止），又用泄郁热，（串雅外编，小儿重舌，巴豆半粒，饭黏四五粒，共捣为饼，如黄豆大，贴眉心中间，待四围起泡，去之即愈，又有截疟二方），涂两乳，用收虚汗，（万安方，贝母散，治男子妇人气虚盗汗，夜卧尤甚，渐至羸瘦，贝母一种，细末，每用少许，临卧之时，放手心，吐津唾调成膏，搽涂两乳上，按此方原欠出典，当考索，又本草纲目，引集简方，自汗不止，郁金末，卧时调，涂于乳上），涂背，用达鼻中，（圣济，治鼻衄，贴背膏，京三稜，煨熟，细末，醋煮面糊调贴背，第五椎上，幼幼新书，引婴孺，治少小鼻塞，羊髓，薰陆，摩背上），又用治背寒，（撄宁生传，治伤寒汗下后，人虚背独恶寒，以理中汤，加姜，桂，藿，附，大作服，外以荜茇，良姜，吴榝，桂，椒，诸品大辛热，为末，和姜糊为膏，厚傅满背，稍干即易，半月竟复，又圣济，有治寒疟涂方二首，殊觉迂愚，仍不录），贴脐，或兼以灸，或兼以熨，用通利壅闭，（外台，本草，并有治大小便不通，用盐涂脐方，一和苦酒，一更艾灸，又本草，引经验方，大小便不通，矾石，置脐中，又引经验方，治小便淋涩，或有血，以赤根楼葱，近根截一寸许，安脐中，上以艾灸七壮，又圣济，大便不通，用杏仁，葱白，盐，研膏，涂手心，涂脐上，又幼幼新书，引聚宝方，用大蒜，盐花，山栀子仁，烂捣，摊纸花子上，贴脐，又直指方，呕吐家，多大便秘结，或用连根葱白一握，汉椒五十粒，捣细作饼，焙热，和轻粉，掩脐，续以葱椒煎汤，熏荡身下，盖此类最伙，不可枚举，又卫生家宝，治水肿，有甘遂大蒜灸法，济生方，涂脐膏，治水肿小使绝少，地龙，猪苓，针砂，各一两，细末，擂葱涎调成膏，敷脐，约一寸高阔，又本事方，治结胸灸法，阴毒伤寒，关格不通，亦依此灸之，巴豆十四枚，黄连七寸，和皮，上捣细，用津唾和成膏，填入脐心，以艾灸其上，腹中有声，其病去矣，又冯元成上池杂说曰，张碧泉夫人，病血蛊，腹痛甚已死，先大夫令用姜，葱，麝香，真血竭，熨其脐，经行而病愈，一妇人患血痞，张小泉用通利行气之药，为饼贴脐，半日气泄而散，又串雅外编，黄疸取水，大鲫鱼一个，捣烂，加麝香三分，成饼贴脐上，用荷叶二三层贴饼上，用布缚），又用温补寒虚，（幼幼新书，引庄氏家传，小儿腹痛，生姜汁调面，涂纸贴脐，又杨氏家藏方，贴脐散，治元藏气虚，浮阳上攻，口舌生疮，吴茱萸，乾姜，木鳖子，为末，半钱，冷水调，以纸靥贴脐上，又瑞竹堂方，治元气虚冷，脐腹冷痛，有代灸膏，封脐艾二方，又万病回春补益门，有彭祖小接命薰脐秘方，其说甚审，并宜检，又串雅内编，断痢，用面烧饼半个作一窍，纳木鳖仁研泥内，乘热覆在病人脐上，一时再换，又有宁和堂暖脐膏，治泻痢，又外编，有绿豆等四味方），又用收虚汗，（本草纲目，引集灵方，自汗盗汗，用五倍子，研末，津调填脐中，缚定，一夜即止，又杨起简便方，小儿夜啼，五倍子末，津调，填于脐内，岂亦取于收敛心神欤），又用出疳虫，（颅囟经，治孩儿疳痢，辨虫，颜色定吉凶，朱砂丸，用朱砂，阿魏，蝙幅血，蟾酥，为末，口脂调，绿豆大，填脐中，看虫出来），又用截疟，（串雅外编，胡椒，雄黄等末，饭丸桐子大，朱砂为衣，将一丸放脐中），涂脐下，用通溲便，（外台，引古今录验，疗热结小便不通，滑石屑，水和涂少腹，及绕阴际，又本草，引杨氏产乳，疗小便不通，滑石末一升，以车前汁和，涂脐四畔，方四寸，热即易之，冬月水和亦得，幼幼新书，引鸡峰方，治小便不通，大蒜，研烂，摊纸上，脐下帖之，又引婴孺，治未满十日不小便，蒲黄，水和，封横骨上，又医说，引类编．载熊彦诚前后不通五日，腹胀如鼓，一大螺，以盐半匕和壳，生捣碎，置病者脐下一寸三分，用宽帛紧繫之，曾末安席，砉然暴下），又用发阴毒，（卫生宝鉴，阴毒伤寒，玉襮肚，用川乌，细辛等八味，为末，醋糊调，涂脐下，绵衣覆之，又神效名方，治阴毒伤寒，用芥末，新水调膏药，贴脐上，汗出为效，此与上方颇相似，仍附之），涂五心，用醒心神，（幼幼新书，引葛氏，治小儿中人忤，用桂心煮滓，千金，治少小客忤，用灶中黄土，蚯蚓屎，俱涂五心，又本草，引斗门方，治小儿未满月，惊著似中风欲死者，用朱砂，以新汲水浓磨汁，涂五心上），又用清上热，（证治要诀云，有内热，热刑于上焦，以致咽疼，宜用黄檗，黄连，大黄，研末，水调，在心与患处，此出于桑氏方书），涂手心，用缓筋急，（圣惠方，治中风口喎，巴豆七枚，去皮烂研，喎左涂右手心，喎右涂左手心，仍以暖水一盏，安向手心，须臾即便正，洗去药，并频抽掣中指，又魏氏家藏方，萆麻二粒，去壳细研，入生面少许，用水调拌，稀稠得所云云，余与圣惠同，又圣济，有追风丸，其法相类，宜参），又用催生，（本草，日华子曰，催生，蓖麻涂掌），又用发汗，（卫生宝鉴，治阴毒伤寒，手阳丹，用憨葱，陈蜂窝，手心内握定，用手帕紧扎定，须臾汗出，以绵被覆盖，又串雅内编，拿疟，黄丹五钱，明矾三钱，胡椒一钱五分，麝香半钱，为末，临发时，对日坐定，将好米醋调药末，男左女右付手心，外将绢帛紧扎，待药力热方行，出汗为度，如无日，脚下用火），又有宣积握丸，（本事方续集，宣积，手心握药便通，巴豆，乾姜，韭子，良姜，硫黄，甘遂，槟榔，各等分，上为末，研饭为丸如桐子大，（桐子字，原作圈子，今从三法六门），用时使椒汤洗手了，麻油涂手掌口，握药一粒，移时便泻止，即以冷水洗手，又医学纲目，引田氏，握宣丸，治小儿便难燥结，或服涩药腹胀闷乱，命在须臾，可用此丸，不移时大小便自利，于上方，去乾姜，韭子，加附子，粟米饭和，丸如绿豆大，又三法六门，握宣丸，于上方，加肉桂，附子，凡九味，用法并与上方同），涂足心，能引上病而下之，故治口疮，（阎孝忠方，大天南星，细末，醋调涂，又圣济，附子，生为末，姜汁和匀摊，又治下冷口疮，神圣膏，吴茱萸末，酸醋调，熬成膏，后入地龙末搅匀，每临卧，用葱椒汤洗足，拭乾用药，遍涂两脚心），治赤眼，（寇平全幼心鉴，小儿赤眼，黄连末，水调贴足心），治鼻衄，（本草，引简要济众，蒜一枚，研泥，摊一饼子如钱大，厚一豆许，左鼻血出，贴左脚心，右鼻贴右脚，如两鼻即贴两脚下），治虚火，（丹溪心法，虚火，附子末，塞涌泉，在石室秘录云，引治者，病在下而上引之，病在上而下引之也，如人虚火沸腾于咽喉口齿间，用寒凉之药，入口稍快，少顷又甚，又用寒凉，腹泻肚痛，而上热益炽，欲用热药凉饮，而病人不信，不肯轻治，乃用外治之法，引之而愈，方，用附子一个，为末，米醋调成膏药，贴在涌泉穴上，少顷火气衰，又少顷而热止退），又能使药气上达，故治阴毒，（圣惠，治阴毒作寒，用吴茱萸，酒匀，蒸熨脚心，又石室秘录云，如人病厥逆之证，用吴茱萸一两，为末，以面半两，用水调成，厚糊一般，以布如锺大，摊成膏，纸厚半分，贴在涌泉穴内，则手足不逆矣），治中风，（本事方续集，治中风手脚不遂，穿山甲二两，川乌头二两，红海蛤一两，为末，每服半两，用生葱汁调成膏，厚作饼子，径寸半阔，左患贴左脚，右患贴右脚，贴在足心，用旧绢片紧扎定，于密房中无风处，椅子上坐，用汤一盆，将有药脚，浸于汤中，若汗出，即急去了药，出汗遍身，麻木即轻减，渐至无事，妙不可言，此方，三因，名趁风膏），治痢，（千金，治小儿冷痢，捣蒜，傅两足下），治霍乱，（琐碎录，霍乱吐泻转筋，以大蒜，研，炒热，傅脚心），治妳脾，（幼幼新书，引董氏家传，治小儿妳脾，紫河车，寒食面，水调涂，缚之良久，其病大便中下去），又有蹈药利水，（圣惠，治水气坐卧不得，面身体悉浮肿方，葱白七斤，和须，分作两塌子，先以炭火烧一处净地令赤，即以葱塌子，安在地上，令病人脱袜，以人扶著，蹈葱上蹲坐，即以被衣围裹，勿令透风，待汗通小便出黄水，葱冷即止，小便多即差，又圣济，脚气，用乌头，樟脑，为丸，于炉子中心踏之，又本草，引兵部手集，脚气，踏赤小豆袋），温外肾，用散阴寒，（神效名方，治阴毒伤寒，牡蛎，乾姜，末，新水调，涂手心握外肾，汗出为效，经验秘方同，云，如不醒人事，人与之掬，妇人用手掩阴门，又阴证略例，回生神膏，治男女阴毒伤寒，外接法，牡蛎炼粉，乾姜，各一钱，为细末，男病用女唾调，手内擦热，紧掩二卵上，得汗出愈，女病用男唾调，手内擦热，紧掩二乳上，得汗出愈，卵与乳，男女之根带，坎离之分也，卫生宝鉴回阳丹，其方相近，用川乌等六味），妇人阴中坐药，用导血瘕，（灵枢水胀篇，石瘕下云，可导而下，先君子曰，导，谓坐导药，又仓公传，济北王侍者韩女病，臣意诊脉曰，内寒月事不下也，即窜以药，旋下病已，考说文，窜，匿也，从鼠在穴中，然则窜亦坐药之谓，索隐以为以熏熏之者，误矣，又金匮矾石丸，治藏坚癖不止，中有乾血，又千金，治月经不通，葶苈蜜丸，绵裹，入三寸，每丸一宿易之，有汁出止，又外台，引素女经，疗黄瘕，皂荚散，用皂荚，蜀椒，细辛，疗青瘕导药，用戎盐，皂荚，细辛，并捣细，以三角囊，大如指，长二三寸，内阴中），又用散阴寒，（金匮蛇床子散，是也，又外台，引救急，疗带下，以灶下黄土，水和为泥，作弹子大，暴乾，以火烧热彻，以三年醉渍一丸，绵裹内玉门中云云，又兰室秘藏，有坐药龙盐膏，胜阴丹，回阳丹三方，云，密丸如弹子大，绵裹，留系在外，内丸药阴户内，日易之，又云，脐下觉暖为效，，按以上所引诸方，大抵繫于节录，用者当照看原文），凡此之类，或直就患上而为治，或在彼者引此而为治，往往出人意表，其有奇验者，亦复不鲜，然今所揭，援据率略，挂一漏百，倘有志之士，更类而纂之，亦未必无益济生也，如夫吹喉点眼，痈肿伤折之治，则各有其法，百类无穷，所以不须表出也。


卷十  ——————————————————————————————————————————————————————————————————————————————————————————

方药离合  ***************************
徐洄溪曰，方之与药，似合而实离也，得天地之气，成一物之性各有功能，可以变易血气，以除疾病，此药之力也，然草木之性，与人殊体，入人肠胃，何以能如人之所欲，以致其效，圣人为之制方，以调剂之，或用以专攻，或用以兼治，或以相辅者，或相反者，或相用者，或相制者，故方之既成，能使药各全其性，亦能使药各失其性，操纵之法，有大权焉，此方之妙也，若夫按病用药，药虽切中，而立方无法，谓之有药无方，或守一方以治病，方虽良善，而其药有一二味与病不相关者，谓之有方无药，譬之作书之法，用笔已工，而配合颠倒，与，夫字形俱备，而点画不成者，皆不得谓之能书，故善医者，分观之，而无药弗切于病情，合观之，而无方不本于古法，然后用而弗效，则病之故也，非医之罪也，而不然者，即偶取效，隐害必多，则亦同于杀人而已矣，（源流论）。
按寇宗奭本草衍义曰，尝读唐方技传，有云，医要在视脉，唯用一物攻之，气盛而愈速，一药偶得佗药相制，弗能专力，此难愈之验也，今详之，病有大小新久虚实，岂可止以一药攻之，若初受病小则庶几，若病大多日，或虚或实，岂得不以他药佐使，如人用硫黄，皆知此物大热，然不性缓，仓卒之间，下咽不易便作效，故智者又以附子乾姜桂之类，相佐使以发之，将併力攻疾，庶几速效，若单用硫黄，其可得乎，故知许宗之言，未可全信，贤者当审度之，又缪仲淳本草经疏曰，上古之人，病生于六淫者多，发于七情者寡，故其主治，尝以一药治一病，或一药治数病，今时则不然，七情弥厚，五欲弥深，精气既亏，六淫易入，内外胶固，病情殊古，则须合众药之所长，而又善护其所短，乃能苏凋瘵，而起沉疴，其在良医，善知药性，剂量无差，庶得参互旁通，彼此兼济，以尽其才，而无乖刺数坏之弊矣，斯二说，与洄溪之意相发，故附之。
又按以古之成方，治万变之病，其证其药，不能必一一相契，盖数味相合，自有一种功用，不可妄意增损者，正是古方妙处，如小柴胡之半夏，本以治呕，而无呕亦不妨用之类，今云一二味与病不相关者，谓之有方无病者，殆立言之弊乎。

方剂古今  ***************************
张子刚曰，近世医者，用药治病，多出新意，不用古方，不知古人方意，有今人所不到者甚多，如诸塞食散，五石泽兰元，三石泽兰元，登仙酒之类，其治疗有意外不测之效，观其所用药，则皆寻常所用之物也，但以相反相恶者，并用之激之，使为功效，详其妙意，盖出于今人之表，经曰，草生五色，五色之变，不可胜视，草生五味，五味之美，不可胜极，盖言错杂和合，则其间必有争效其能者，故不可胜视胜极也，孙真人亦云，神物效灵，不拘常制，至理关感，智莫能知，其犹龙吟云起，虎啸风生，戎盐累卵，獭胆分杯，抚掌成声，沃火生沸，不知所以然也，又如五色颜色和合，其变化不可得而名焉，出乎绳墨规矩之外，然后能致颜色气味之妙，此非神智，则孰能至此，学者不可忽也，（鸡峰普济方，按孙真人云云数语，本于陶隐居，说见于后）。
徐洄溪曰，说者曰，古方不可以治今病，执仲景之方，以治今之病，鲜效而多害，此则尤足叹者，仲景之方，犹百钧之弩也，如其中的，一举贯革，如不中的，弓劲矢疾，去的弥远，乃射者不恨己之不能审的，而恨弓强之不可以命中，不亦异乎，其有审病虽是，药稍加减，又不验者，则古今之本草殊也，详本草，惟神农本经，为得药之正，惟古方用药，悉本于是，晋唐以后诸人，各以私意加入，至张洁古辈出，而影响依附，互相辨驳，反失本草之正传，后人遵用不易，所以每投辄拒，古方不可以治今病，遂为信然，嗟乎，天地犹此天地，人物犹此人物，若人气薄，则物性亦薄，岂有人今而药独古也，故欲用仲景之方者，必先学古穷经，辨证知药，而后可以从事，（金匮心典序）。
又曰，后世之方，已不知几亿万矣，此皆不足以名方者也，昔者圣人之制方也，推药理之本原，识药性之专能，察气味之从逆，审藏府之好恶，合君臣之配耦，而又探索病源，推求经络，其思远，其义精，味不过三四，而其用变化不穷，圣人之智，真与天地同体，非人之心思所能及也，上古至今，千圣相传，无敢失坠，至张仲景先生，复申明用法，设为问难，注明主治之证，其伤寒论，全匮要略，集千圣之大成，以承先而启后，万世不能出其范围，此之谓古方，与内经并垂不朽者，其前后名家，如仓公扁鹊华佗孙思邈诸人，各有师承，而渊源又与仲景微别，然犹自成一家，但不能与灵素本草，一线相传，为宗枝正脉耳，既而积习相仍，每著一书，必自撰方千百，唐时诸公，用药虽博，已乏化机，至于宋人，并不知药，其方亦板实肤浅，元时号称极盛，各立门庭，徒骋私见，迨乎有明，蹈袭元人绪馀而已，今之医者，动云古方，不知古方之称，其指不一，若谓上古之方，则自仲景先生流传以外，无几也，如谓宋元所制之方，则其可法可传者绝少，不合法而荒谬者甚多，岂可奉为典章，若谓自明人以前，皆称古方，则其方不下数百万，夫常用之药，不过数百品，而为方数百万，随拈几味，皆已成方，何必定云某方也，嗟嗟，古之方何其严，今之方何其易，其间亦有奇巧之法，用药之妙，未必不能补古人之所未及，可备参考者，然其大经大法，则万不能及，其中更有违经背法之方，反足贻害，安得有学之士，为之择而存之，集其大成，删其无当，实千古之盛举，余盖有志而未遑矣，（源流论）。
按乾隆四库总目提要曰，盖古所谓专门禁方，用之则神验，至求其理，则和扁有所不能解，（出旅舍备急方条），栎荫府君曰，古经方，如葛仙翁孙真人诸名医之所撰也，而以本草仲景律之，则似不合绳墨者，时以方士禁咒之术，涉迂怪者，杂出其间，又有僻药而不易辨者，有凡品而不堪服者，是以可用于今者，若甚鲜矣，岂立方之指，深奥幽微，非浅庸所能测也，抑时世之变，方域之殊，情性之差使然邪，然临病对证而施之，则效应如神，其出于思虑之表者，不暇枚举，乃与后世诸家，执泥引经报使之说，而所制迥别，是古经方所以不可废于今也，（医略抄序），俱与子刚意相发矣，盖唐人去古犹近，具存典型，如宋人亦能守古义，故其诸方，间有功效甚著，而羽翼经方者，今洄溪谓之乏化机，谓之板实肤浅者，过矣，金元以来，务树旗帜，稍趋别路，然河间东垣，固卓识士，故其治病颇有发明，特至丹溪，则信罗太无说，以为古方不治今病，（详见格致馀论），每对一人，必立一方，当时项彦章有疑于此，见陆简静，始晤古今方同一矩度，（见馀姚县志），如王节斋，私淑丹溪者也，然其著明医杂著有曰，近因东垣丹溪之书大行，世医见其不用古方也，率皆效颦，治病辄自制方，然药性不明，处方之法莫究，卤莽乱杂，反致生无，甚有变证多端，遂难识治，此确言也，而明清诸家，犹仍丹溪之陋，多不用古方，临病制方，沿波不返，遂为套习，医道陵夷，职是之由，是洄溪之论，有自而发矣，要之，谓古方不治今病者，不知古方之理者也，自非善用古方，何能得疗危险之疾，古方其可不恪遵乎，但后世嗜欲日滋，疴瘵日繁，则又有不得不择取诸家方法者，然不敢背仲景之旨，犹是为善用古方欤，如此间专用古方者，徒执文义，不识变通，此亦不能无弊云，（丹溪以前，如石藏用，张洁古辈，皆有古方不治今病之说，斯不繁引）。

用方贵约  ***************************
陈若虚曰，方不在多，心契则灵，证不在难，意会则明，方不心契，证不意会，如疏淡之交，寡游之地，性情形势不切，何以便托用哉，（外科正宗）。
程黄山曰，方取简练，不求繁多，盖简练熟历，则一茎草可化丈六金身，繁多散漫，则头绪杂，而莫知所从，（易简方论）。
李建斋曰，与其方多而效少，莫若方少而意深，（医学入门）。
按灵枢禁服篇曰，黄帝曰，夫约方者，犹约囊也，囊满而弗约则输泄，方成弗约，则神与弗俱，所谓方者，非必方药之谓，然亦足以通其理矣，盖疾病万端，不可胜数，则后世诸方，亦不可不博採兼收，以备其变，然治病之法，于虚实寒热气血上下之分，透得其情，对脉措剂，则以治一病之法，可以旁通治诸病，故用方极贵圆熟，圆熟之本，在能约之，约之方法，专用古方，又就家传师授，及自己精虑之所得，间掇后世方剂，而体验数年，心悟神会，如扁之于轮，丁之于牛，而后可立殊功于人意表矣，苟执一二脉证，各各处措，则用方繁杂，白头圭匕，而遂无圆熟之日，愚故有味于三家之言焉，先君子遍观聚方要补，录方凡二千馀首，然每年千馀人之病，数十年间，所用仅三四百方，以加减出入，此博採约用之模范尔，倘约守而不备，其失也隘，博採而滥施，其失也驳，隘与驳，其陋一也，呜呼，博约之义难矣哉。
又按王安道溯洄集曰，凡用药治病，其既效之后，须要明其当然与偶然，能明其当然与偶然，则精微之地，安有不至者乎，惟其视偶然为当然，所以循非踵弊，莫之能悟，而病者不幸矣，盖欲用方之熟，必始于审当然与偶然，故附其言于此。

古方加减  ***************************
徐洄溪曰，古人制方之义，微妙精详，不可思议，盖其审察病情，辨别经络，参考药性，斟酌轻重，其于所治之病，不爽毫发，故不必有奇品异术，而沉痼艰险之疾，投之辄有神效，此汉以前之方也，但生民之疾病，不可胜穷，若必每病制一方，是曷有尽期乎，故古人即有加减之法，其病大端相同，而所现之证或不同，则不必更立一方，即于是方之内，因其现证之异，而为之加减，如伤寒论中，治太阳病，用桂枝汤，若见项背验者，则用桂枝加葛根汤，喘者，则用桂枝加厚朴杏子汤，下后脉促胸满者，桂枝去芍药汤，更恶寒者，去芍药加附子汤，此犹以药为加减者也，若桂枝麻黄各半汤，则以两方为加减矣，若发奔豚者，用桂枝为加桂枝汤，则又以药之轻重，为加减矣，然一二味加减，虽不易本方之名，而必明著其加减之药，若桂枝汤，倍用芍药，而加饴糖，则又不名桂枝加饴糖汤，而为建中汤，其药虽同，而义已别，则立方亦异，古法之严如此，后之医者，不识此义，而又欲託名用古，取古方中一二味，去其要药，杂以他药，而仍以其方目之，用而不效，不知自咎，或则归咎于病，或则归咎于药，以为古方不可治今病，嗟乎，即使果识其病，而用古方，支离零乱，岂有效乎，遂相戒以为古方难用，不知全失古方之精义，故与病毫无益，而反有害也，然则当何如，曰，能识病情，与古方合者，则全用之，有别证，则据古法加减之，如不尽合，则依古方之法，将古方所用之药，而去取增益之，必使无一药之不对证，自然不背于古人之法，而所投必有神效矣，（源流论）。
按赵以德金匮衍义曰，凡仲景方，多一味减一药，与分两之更轻重，则易其名，异其治，有如转丸者，此言为然，详仲景之于加减，其旨不一，有病本宜某汤，而病长一层，仍加味以添其力者，有某汤之证，更有所挟，或有所阻，仍加味以旁制之者，有某汤之证，药偶有碍，仍减去之者，有某汤之证，并有所挟所阻，仍去彼加此者，更至其至妙者，则一味之出入，表里异其治矣，后世诸家，能达此义者不多，如王德肤，于竹叶石膏汤，代石膏以附子，名为既济汤者，最极其巧，实所少见也，盖用方之妙，莫如于加减，用方之难，亦莫如于加减，苟不精仲景之旨，药性不谙，配合不讲，见头治头，滥为增损，不徒失古方之趣，亦使互相牵制，坐愆事机者，往往有之，加减岂易言乎，王海藏汤液本草序曰，或以伤寒之剂，改治杂病，或以权宜之料，更疗常疾，以汤为散，以散为丸，变易百端，增一二味，别作他名，减一二味，另为殊法云云，此乃变通之极致，非粗工所企知也，又按学者欲精古方之趣，尤要读前辈注方之书，而后熟思历验，始得通其理焉，考注方，昉于成聊摄明理论，而许弘有内台方议，吴鹤皋有医方考，汪訒庵有医方集解，王沧洲有古方选注，吴遵程有成方切用，乾隆御纂医宗金鉴内，有删补名医方论，其他伤寒金匮各注，及张石顽千金方衍义，皆释方意，（程志伊释方一书，唯释名题，不及配合），如王求如小青囊，施沛然祖剂，张石顽医通祖方，亦足见诸家加减之略矣，程黄山易简方论，亦谓注方之益，今录于下，曰著方者多，注方者少，著方者，既不自注其方，后人但依方而用之，未必尽能明药性功能，有利有害，恰当病情也，即如伤寒论中所立之方，未尝不精妙入神，用之不当，昔贤比之操刃，可不慎欤，若使一方便可治一证，昔贤早以预定，何待后人费心耶，盖方犹仿也，可仿法而已，活变灵通，顾在人用之如何耳，若不注明昔贤著方之意，方书徒设，纵多奚为，（按程氏方字解，非其本义，宜参七方条）。

方味多寡  ***************************
许培元曰，或读本草类方，刻意求简，以为精专，不知圣人初无从简之心，惟是合宜以治耳，仲景东垣，共称医圣，而用多用寡，两不相侔，故得其要者，多亦不杂，不得其要，少亦不专，不究确然之理，而以品味多寡为衡，是崇末而遗本已，（药准）。
俞守约曰，今之人，不识病源，不辨脉理，品数多，每至十五六味，攻补杂施，弗能专力，故治病难为功也，韩天爵医通云，处方正不必多品，但看仲景方，何等简甚，丹溪谓东垣用药，如韩信用兵，多多益善者，盖讳之也，（续医说）。
张景岳曰，观仲景之方，精简不杂，至多不过数味，圣贤之心，自可概见，若必不得已，而用行中之补，补中之行，是亦势所当然，如伤寒论之小柴胡汤，以人参柴胡并用，陶氏之黄龙汤，以大黄人参并用，此正精专妙处，非若今医之混用也，能悟此理，方是真见中活泼工夫，至若东垣之方，有十馀味，及二十馀味者，此其用多之道，诚自有意，学者欲效其法，必须总会其一方之味，总计其一方之性，如某者多，某者少，某者为专主，某者为佐使，合其气用，自成一局之性，使能会其一局之意，斯得东垣之心矣，若欲见头治头，见脚治脚，甚有执其三四端，而一概混用，以冀夫侥倖者，尚敢曰我学东垣者哉，虽然东垣之法，非不善也，然余则宁师仲景，不敢宗东垣者，正恐未得其精，先得其隘，其失也，岂止一方剂也哉，明者宜辨之，（全书）。
邓云侣曰，大约古之方也，其类少，今之方也，其类多，古之方也，其品寡，今之方也，其品繁，古之方也，其分数重，今之方也，其分数轻，古之方也，其气味之性统而同，今之方也，其气味之性支而散，盖气味之行，瞬息而至遍体也，夫孰得而御其劲悍，又可知制夫方药，其品数之简且重者之为妙焉，盖邪气入身，横行窈据，即专力竭才，犹恐其弗敌矣，若品泛则气轻，数少则味淡，又安能以孱弱之群兵，而探渠魁之虎穴也哉，（医经会解）。
按褚氏遗书曰，制剂独味为上，二味次之，多品为下，此概论也，考华元化处剂，不过数种，然其术神奇，固不得详，如仲景方，则大抵从简，而又有柴胡加龙蛎汤，乌梅丸，鳖甲煎丸之类从繁者，盖急治之方，多从于简，缓治之方，多从于繁，病寒热虚实，证候专一者，多从于简，证候错糅者，多从于繁，病之与方，各有所适，唯病当简者多，而当繁者少，况至十馀味之多，殊少见其可者，俞张邓三家之论，可谓确矣。

单方  ***************************
徐洄溪曰，单方者，药不过一二味，治不过一二证，而其效则甚捷，用而不中，亦能害人，即世所谓海上方者，是也，其原起于本草，盖古之圣人，辨药物之性，则必著其功用，如逐风逐寒，解毒定痛之类，凡人所患之证，止一二端，则以一药治之，药专则力厚，自有奇效，若病兼数证，则必合数药而成方，至后世，药品日增，单方日多，有效有不效矣，若夫内外之感，其中自有传变之道，虚实之殊，久暂之别，深浅之分，及夫人情各殊，天时各异，此非守经达权者不能治，若皆以单方治之，则药性专而无制，偏而不醇，有利必有害，故医者不可以此尝试，此经方之所以为贵也，然参考以广识见，且为急救之备，或为专攻之方，是亦不可不知也，（源流论）。
按洄溪又论单方得药之专能，载在次卷药性生成本原中，又医说引夷坚志，有草药不可妄用条，萧通隐轩岐救正论曰，无知愚民，每每擅一二单方草药，为能立奏殊功，且复省费，谁不悦从，但此须村里坚刚异禀，别具一副耐毒肠胃者，用之极验，若元气稍虚，误服旋倾，目击者屡矣，书此为戒，考前哲既说此意，宜参第一卷用药有贵贱之别条。

七方  ***************************
刘河间曰，方有七，剂有十，故方不七不足以尽方之变，剂不十不足以尽剂之用，方不对病，非方也，剂不蠲疾，非剂也，今列而论之，七方者，大小缓急奇偶复，大方之说有二，一则病有兼证，而邪不专，不可以一二味治之，宜君一臣三佐九之类，是也，二则治肾肝在下而远者，宜分两多，而顿复服之，是也，小方之说有二，一则病无兼证，邪气专一，可以君一，臣二小方之治也，二则治心肺在上而迫者，宜分两微，而频频少服之，亦为小方之治也，缓方之说，有甘以缓之为缓方者，为糖蜜甘草之类，取其恋鬲也，有丸以缓之为缓方者，盖丸之比汤散，药力宣行迟故也，有品味群众之缓方者，盖药味众多，各不能骋其性也，（按儒门事亲曰，如万病丸，七八十味，递相拘制也），有无毒治病之缓方者，盖药性无毒，则功自缓也，有气味薄之缓方者，药气味薄，则常补于上，比至其下，药力既已衰，为补上治上之法也，急方之说者四，有急病急攻之急方者，如腹心暴痛，前后闭塞之类，是也，有急风荡涤之急方者，谓中风不省口噤，是也，取汤剂荡涤，取其易散，而施功速才，是也，（按事亲，作有急病急攻之急方，如心腹暴痛，两阴溲便闭寒不通，借备急丹以攻之，此药用不宜恆，盖病不容俟也，又如中风牙关紧急，浆粥不入，用急风散之属，亦是也，有汤散荡涤之急方，盖汤散之比丸，下咽易散，而施用速也），有药有毒之急方者，如上涌下泄，夺其病之大势者，是也，有气味厚之急方者，药之气味厚者，直趣于下，而力不衰也，谓补下治下之法也，奇方之说有二，有古之单行之奇方者，为独一物，是也，有病近而宜用奇方者，为君一臣二君二臣三，数合于阳也，故宜下不宜汗也，偶方之说有二，有两味相配，而为偶方者，盖两方相合者，是也，有病远而宜用偶方者，君二臣四，君四臣六，数合于阴也，故宜汗不宜下也，复方之说有二，有二三方相合之为复方者，如桂枝二越婢一汤之类，是也，（按事亲云，如调胃承气汤方，芒硝甘草大黄外，参以连翘，薄荷，黄芩，栀子，以为凉膈散，是本方之外，别加馀味者，皆是也），有分两匀同之复方者，如胃风汤各等分之类，是也，又曰，重复之复，二三方相合而用也，反复之复，谓奇之不去则偶之，是也，（保命集）。
张戴人曰，以内经考之，其奇偶四则，反以味数奇者为奇方，味数偶者为偶方，下复云，汗者不以奇，下者不以偶，及观仲景之制方，桂枝汤，汗药也，反以三味为奇，大承气汤，下药也，反以四味为偶，何也，岂临事制宜，复有增损者乎，考其大旨，王太仆所谓，汗药如不以偶，则气不足以外发，下药如不以奇，则药毒攻而致过，必如此言，是奇则单行，偶则并行之谓也，急者，下本易行，故宜单，汗或难出，故宜并，盖单行则力孤而微，并行则力齐而大，此王太仆之意也，然太仆又以奇方为古之单方，偶为复方，今此七方之中，已有偶又有复者，何也，岂有偶方者二方相合之谓也，复方者，二方四方相合之方欤，不然，何以偶方之外，又有复方者欤，此复字，非重复之复，乃反复之复，何以言之，盖内经既言奇偶之方，不言又有重复之方，惟云奇之不去则偶之，是为重方，重方者，即复方也，下又云，偶之不去，则反佐以取之，所谓寒热温凉，反从其病也，由是言之，复之为方反复，亦不远内经之意也，（事亲）。
按至真要大论，帝问治有缓急，方有大小，而岐伯有曰，奇之制，偶之制，制以缓，制以急，又曰，近而奇偶，制小其服也，远而奇偶，制大其服也云云，如七方之目，则始出于成聊摄明理药方论序，曰，制方之体，宣通补泻轻重涩滑燥湿十剂是也，制方之用，大小缓急奇耦复七方是也，是以制方之体，欲成七方之用者，必本于气味生成，而制方成焉，自此说出，而河间师弟，更张皇之，尔后诸家，奉为圭臬，无敢异议，然本是运气伪经之说，不可以例仲景之方，而聊摄附凑为一，殆不免白圭之玷矣，且方之为言，道也，所以示修治调剂之道也，是以谓治有缓急则可，谓方有缓急，则恐不可也，品数多者，谓之大方，品数少者，谓之小方，是古义也，药之异常者，亦名云奇方，则凡据理配合者，皆宜谓之正方，正与奇者，俱寓于大小之中，而所谓二方相合之复方者，犹大方之属耳，至奇偶对称，则虽戴人巧为回护，要是纸上迂拘之谈，施之实际，何益之有，其以复方为反复之复者，亦失牵强矣，盖从前诸家，徒沿袭旧说，未有斥七方之非者，故今举二子之言，敢赘僻见，以俟有识论定，（十剂详说，载在次卷药功用大体条）。
又按景三阳嵩厓尊生书，臆加四方，曰重病轻方，曰轻病重方，曰反佐方，曰顾忌方，最觉无谓，仍不具录。

君臣佐使  ***************************
帝曰，方制君臣，何谓也，岐伯曰，主病之谓君，佐君之谓臣，应臣之谓使，非上下三品之谓也，帝曰，三品何谓，岐伯曰，所以明善恶之殊贯也，　王启玄曰，上药为君，中药为臣，下药为佐使，所以异善恶之名位，服饵之道，当从此为法，治病之道，不必皆然，以主病者为君，佐君者为臣，应臣之用者为佐，皆所以赞成方用也，（至真要大论并注）。
岐伯曰，有毒无毒，所治为主，适大小为制也，帝曰，请言其制，岐伯曰，君一臣二，制之小也，君一臣三佐五，制之中也，君一臣三佐九，制之大也，（同上）。
按本草经所言，君臣佐使者，本自有二义，运气篇之辨当矣，沉存中梦溪笔谈曰，旧说，用药有一君二臣三佐五使之说，其意以谓药虽众，主病者专在一物，其他则节级相为用，大略相统制，如此为宜，不必尽然也，所谓君者，主此一方，固无定物也，药性论，乃以众药之和厚者，定为君，其次为臣为佐，其有毒者多为使，此谬论也，设若欲攻坚积，则巴豆辈，岂得不为君也，此说稍是，然未熟参经文者矣。
又按经曰，药有君臣佐使，以相宣摄合和，蒋⿰[鱼|丷/逐+虫|虫]园药镜曰，宣者，君行意也，摄者，臣行令而后摄佐使，无不奉行君意，乃始成其合和，此解似是，又庄子徐无鬼曰，药也，其实菫也，桔梗也，鸡壅也，豕零也，其时为帝者也，成玄英疏曰，帝，君主也，夫药无贵贱，瘉病则良，药病相当，故便为君主。
何柏斋曰，大抵药之治病，各有所主，主治者君也，辅治者臣也，与君相反，而相助者，佐也，引经及引治病之药，至于病所者，使也，如治寒病用热药，则热药君也，凡温热之药，皆辅君者也，臣也，然或热药之过甚，而有害也，须少用寒凉药，以监制之，使热药不至为害，此则所谓佐也，至于五藏六府，及病之所在，各须有引导之药，使药与病相遇，此则所谓使也，余病准此，（医学管见，按柏斋以三品等差，为用药之经，以合和之体，为用药之权，今删其冗语）。

七情合和（配合诸说）。  ***************************
药有阴阳配合，子母兄弟，根茎华实，草石骨肉，有单行者，有相须者，有相使者，有相畏者，有相恶者，有相反者，有相杀者，凡此七情，合和时视之，当用相须相使者良，勿用相恶相反者，若有毒宜制，可用相畏相杀者，不尔勿合用也，（本草白字，按是书之例，本不欲以经文与后世诸说同伍，且经人所素习，固无须表出，然如此条，倘不首举之，则殊不便读者，故今特破例云，又药性阴阳，详见于素问中，子母兄弟，蜀本注所云，若榆皮为母，厚朴为子之类者，无审其义，卢不远芷园日记，载陈伯先说，称桃树生子，则桃树是母，桃子是子，又称若兄弟，如榆有大叶小叶，麦有小大，禾稻亦自有数十种云云，此说似有理，宜考原书）。
陶隐居曰，旧方用药，亦有相恶相反者，服之乃不为害，或能为制持之者，犹如寇贾辅汉，程周佐吴，大体既正，不得以私情为害，虽然恐不如不用，今仙方甘草丸，有防己细辛，俗方玉石散，用栝楼乾姜，略举大体如此，半夏有毒，用之必须生姜，此是取其所畏，以相制尔，其相须相使者，不必同类，犹如和羹调食，鱼肉葱豉，各有所宜，共相宣发也，（同上黑字）。
又曰，寻万物之性，皆有离合，虎啸风生，龙吟云起，磁石引针，琥珀拾芥，漆得蟹而散，麻得漆而涌，桂得葱而软，树得桂而枯，戎盐累卵，獭胆分杯，其气爽有相关感，多如此类，其理不可得而思之，至于诸药，尤能递为利害，失圣既明有所说，何可不详而避之，时人为方，皆多漏略，若旧方已有此病，亦应改除，假如两种相当，就其轻重，择而除之，伤寒赤散，吾常不用藜芦，断下黄连丸，亦去其乾姜，而施之无不效，何忽强以相憎，苟令共事乎，相反为害，深于相恶，相恶者，谓彼虽恶我，我无忿心，犹如牛黄恶龙骨，而龙骨得牛黄更良，此有以制伏故也，相反者，则彼我交雠，必不宜合，今画家用雌黄胡粉，相近便自黯妒，粉得黄即黑，黄得粉亦变，此盖相反之证也，（同上，按本草纲目，引寇宗奭，误）。
按七情本系于药性之义，然云合和时视之，则实为立方之要，故拈于此，玉函经曰，药有相生相杀，相恶相反，相畏相得，文异而意同，隐居既云相恶相反者，服之不为害，而又称相反者，彼我交雠，必不宜合，似义相牴牾，要当以前说为正，盖相恶相反，古方往往合用，（前人有说，见于后），隐居以为恐不如不用者，岂为庸工而发乎，又隐居及诸家所叙，每药七情，其理难得究诘，然是古来相传之说，姑置不论而可也，又沉存中良方序亦有说，宜参看。
虞恆德曰，或问，药性有相畏相恶相反，而古方有同为一剂而用者，其理何如，曰，若夫彼畏我者，我必恶之，我所恶者，彼必畏我，盖我能制其毒，而不得以自纵也，且如一剂之中，彼虽畏我，而主治之能在彼，故其分两，当彼重我轻，略将以杀其毒耳，设我重彼轻，制之太过，则尽夺其权，而治病之功劣矣，然药性各有能毒，其所畏者畏其能，所恶者恶其毒耳，如仲景制小柴胡汤，用半夏黄芩生姜，三物同剂，其半夏黄芩畏生姜，而生姜恶黄芩半夏，因其分两适中，故但制其慄悍之毒，而不减其退寒热之能也，其为性相反者，各怀酷毒，如两雠相敌，决不与之同队也，虽然，外有大毒之疾，必用大毒之药以攻之，又不可以常理论也，如古方感应丸，用巴豆牵牛同剂，以为攻坚积药，四物汤加人参五灵脂辈，以治血块，丹溪治尸瘵，二十四味莲心散，以甘草芫花同剂，而谓妙处在此，是盖贤者真知灼见，方可用之，昧者固不可妄试以杀人也，（医学正传）。
陈月朋曰，有单行者，不与诸药共剂，而独能攻补也，如方书所载，独参汤独桔汤之类，是尔，有相须者，二药相宜，可兼用之也，有相使者，能为使卒，引达诸经也，此二者不必同类，有相恶者，彼有毒而我恶之也，有相畏者，我有能而彼畏之也，此二者不深为害，有相反者，两相雠隙，必不可使和合也，有相杀者，中彼药毒，用此即能杀除也，如中蛇虺毒，必用雄黄，中雄黄毒，必用防己之类，是尔，凡此七情共剂可否，一览即瞭然也，（本草蒙筌）。
李濒湖曰，药有七情独行者，单方不用辅也，相须者，同类不可离也，如人参甘草黄蘖知母之类，相使者，我之佐使也，相恶者，夺我之能也，相畏者，受彼之制也，相反者，两不相合也，相杀者，制彼之毒也，古方多有用相恶相反者，盖相须相使同用者，帝道也，相畏相杀同用者，王道也，相恶相反同用者，霸道也，有经有权，在用者识悟尔，（本草纲目）。
张隐菴曰，药之相须相使相恶相反，出北齐徐之才药对，非上古之论也，（按此说误），聿考伤寒金匮千金诸方，相畏相反者多并用，有云相畏者，如将之畏帅，勇往直前，不敢退却，相反者，彼此相忌，能各立其功，圆机之士，又何必胶执于时袭之固陋乎，（侣山堂类辨）。
按恆德论颇精，陈李张三说，与隐居有异，并存以备考。
又按合和之体，虽非七情之理，亦有不可不知者，今牵联而附之，柯韵伯注十枣汤曰，邪之所凑，其气已虚，而毒药攻邪，脾胃必弱，使无健脾调胃之品，主宰其间，邪气尽，而元气亦随之尽，故选枣之大肥者为君，预培脾土之虚，且制水势之横，又和诸药之毒，既不使邪气之盛而不制，又不使元气之虚而不支，此仲景立法之尽善也，张子和制濬川禹攻神祐等方，治水肿痰饮，而不知君补剂以护本，但知用毒药以攻邪，所以善全者鲜，此论甚是，盖仲景方用峻药，必配和胃之品，以监制之，其最至妙者，如白虎汤，竹叶石膏汤，桃花汤之粳米，厚朴麻黄汤之小麦，消石矾石散之大麦粥汁和服，深推其理，凡物不与胃相惯者，莫如金石，与胃甚相惯者，莫如米穀，今惧石药之损胃，故配米穀以制之也，周慎斋曰，用药之要，贵松不贵实，立意在君臣，而嚮导在佐使，（本草汇笺引），岂仲景之方，不皆松耶，愚又尝原寒热并用之义，凡药寒热温凉，性也，补泻汗吐，用也，但是凉泻，但是温补，即为性用兼取矣，攻补同用，而治虚实相错，寒温并行，而治冷热不调，亦即为性用兼取矣，有病但冷但热，而寒温并行者，是一取其性，一取其用，性用适和，自成一种方剂矣，大青龙汤，则麻桂得石膏之寒，专存外发之用，石膏得麻桂之发，以达肌腠，故相藉凉散表热，是麻桂取用，而石膏取性也，大黄附子汤，则大黄得附子细辛，但存荡涤之用，相藉以逐实寒，是附子细辛取性，而大黄取用，如桂枝加大黄汤，其揆一也，越婢汤，则石膏得麻黄之温发，但存逐水之用，故相藉以驱水气，是麻黄性用兼取，而石膏取用也，（石膏逐水，本草不言，然此汤，及厚朴麻黄汤，小青龙加石膏汤，麻杏甘石汤，文蛤汤，木防己汤等，皆用之，则其义可知），越婢加术汤，则麻石之功，与前方同，而术与麻黄相藉，走外之力稍胜矣，（孙真人更加附子，盖附子与石膏相得，特存达表驱湿之用，以助麻术之力，立方之意最巧），此类不一，当推而知，徐洄溪所谓，方之既成，能使药各全其性，亦能使药各失其性者，此之谓也，然此义极渊深，身亲试验，方悟其趣，盖方与病对，则一性一用，各呈其能，圣法之妙，非凡虑所思识者，往往如此。
又按汪石山辨明医杂著忌用参耆论曰，药之为用，又无定体，以补血佐之则补血，以补气佐之则补气，是以黄耆虽专补气，以当归引之，亦从而补血矣，故东垣用黄耆六钱，只以当归一钱佐之，即名曰补血汤，可见黄耆功力虽大，分两虽多，为当归所引，不得不从之补血矣，矧人参功兼补血者邪，又俞守约论当归曰，其功用，但从人参黄耆，则能补血，从大黄牵牛，则能破血，从官桂附子茱萸则热，从大黄芒硝则寒，此非无定性也，夺于群众之势，而不得不然耳，此两说为得理，宜扩而充焉，又程若水医彀，论方有监制忌宜之法，许培元药准，有品味相扶论，（本于陶节庵用药法则），用药须究臭味相得论，（本于吴仁斋），俱不纯，兹不录也。

方剂分量  ***************************
陈延之曰，凡病剧者人必弱，人弱则不胜药，处方宜用分两单省者也，病轻者人则强，胜于药，处方宜用分两重复者也。
凡久病者日月已积，必损于食力，食力既弱，亦不胜药，处方亦宜用分两单省者也，　新病者，日月既浅，虽损于食，其穀气未虚，犹胜于药，处方亦宜用分两重复者也，　少壮者，病虽重，其人壮气血盛，胜于药，处方宜用分两重复者也，虽是优乐人，其人骤病，数服药则难为药势，处方亦宜如此也，　衰老者，病虽轻，其气血衰，不胜于药，处方亦宜用分两单省者也，虽是辛苦人，其人希病，不经服药者，则易为药势，处方亦宜如此也，　夫人壮病轻，而用少分两方者，人盛则胜药势，方分两单省者，则不能制病，虽积服之，其势随消，终不制病，是以宜服分两重复者也，　夫衰老虚人，久病病重，而用多分两方者，人虚衰气力弱，则不堪药，药未能遣病，而人气力先疲，人疲则病胜，便不敢复服，则不得力也，是以服分两单省者也，（医心方，引小品方）。
孙真人曰，小儿病与大人不殊，惟用药有多少为异，（千金方）。
按上论分两轻重，各有其宜，考仲景于四逆汤曰，强人可大附子一枚，乾姜一两，于白散曰，强人半钱匕，羸者减之，于十枣汤曰，强人服一钱匕，羸人服半钱，于小青龙加石膏汤曰，强人服一升，羸者减之，是足以确陈氏之说矣，然又有大虚大实，不拘新久老小，非分两重复，不能奏续者，乃宜别论已，如小儿分两，吴又可亦曰，用药与大人彷彿，凡五六岁以上者，药当减半，二三岁往来者，四分之一可也，殆为约当，又第十二卷小儿服药法，宜互考。
李东垣曰，用药各定分两，为君者最多，为臣者次之，佐者又次之，药之于证，所主同者，则等分，（汤液本草东垣用药心法）。
吴茭山曰，凡用药铢分，主病为君，以十分为率，臣用七八分，辅佐五六分，使以三四分，加减外法，数用辅佐，如此用庶不差矣，（活人心统）。
按上论多少配合之义，孙季逑序中藏经曰，古人配合药物分量，按五藏五味，配以五行生成之数，今俗医任意增减，不识君臣佐使，是以古人有不服药为中医之叹，要知外科丸散，率用古方分量，故其效过于内科，此即古方不可增减之明证，盖古方固不可苟增减，然云配以五行之数则拘矣，且考之经方，一桂枝汤也，而有加桂汤，加芍药汤，一小承气汤也，而有厚朴三物汤，厚朴大黄汤，可知分量之多寡，本从证之轻重，亦不妨随宜增减，故吴又可于达原饮曰，证有迟速，轻重不等，药有多寡之分，务在临时斟酌，所定分两，大约而已，亦其意也，如配合之旨，则李吴二氏为得，然大陷胸汤之甘遂，君药也，而以其过峻，仅用一钱匕，五苓散之泽泻，佐药也，而以其甚慢，至一两六铢之多，此类间有，亦不可不辨。
又按冯楚瞻锦囊秘录论补曰，奈何近用味药者，仅存其名，体重之药，每同体轻者等分，或用钱许几分，是有名而无实效，今详仲景用地黄，炙甘草汤则一斤，肾气丸则八两，并重于他药，知冯氏之言可从矣。
陶隐居曰，古秤惟有铢两，而无分名，今则以十黍为一铢，六铢为一分，四分成一两，十六两为一斤，虽有子谷秬黍之制，从来均之已久，正尔依此用之，（本草黑字）。
按古方权制，诸家所论，考证粗谬，无能得其真，吾友小岛学古（尚质）精究累年，一以陶氏为归，著经方权量考一书，其说甚确，实足祛从前之惑，兹拈其要，以使人知所标准，曰，古者以十黍为絫，十絫为铢，积之为两为斤，乃是时世通用之权，而如医方，则用其十分之一，本说虽子谷秬黍之制云云者，言汉志虽有子谷秬黍中者，百黍为一铢之制，方家从来依此，十黍为一铢之称而用之，故千金载本说，有此则神农之称也，今依为定之言，盖本说一斤，则三千八百四十黍，今取本邦所产秬黍中者而称之，以定一斤之重，实为五钱五分六釐八毫，就求铢两，则一铢者，一釐四毫五丝，而一两者，三分四釐八毫也，医心方，引范汪方云，六十黍粟为一分，此与本说同义，又唐本注所论，颇有讹舛，且似不解本说，（说文解字云，铢，权十分黍之重也，杨倞荀子注云，十黍之重为铢，是知十黍之铢，古或有其说，不啻医方矣），张仲景方，云某药几铢，某药几两，某药一斤若半斤者，皆当从神农之称而为正矣，特猪肤一斤，世用之一斤也，更取仲景方，参之本说，其剂稍轻，今之所用，势必加重，然千金云，或曰，古人用药至少，分两亦轻，瘥病极多，观君处方，非不烦重，分两亦多，而疾病不及古人者，何也，答曰，古者日月长远，药在土中，自养经久，气味真实，百姓少欲，禀气中和，感病轻微，易为医疗，今时日月短促，药力轻虚，人多巧诈，感病厚重，难以为医，病轻用药须少，病重用药即多，此则医之一隅，何足怪乎，夫真人之时，业已如此，而今之距唐，千有馀年，则亦何怪用药之弥多乎，如后人据百黍之铢，以律古方者，则其剂甚大，水少汤浊，不中适用，其谬不待辨也，　汉晋世用之一斤者，当今之五十五钱六分八釐，而迄于梁陈之时，皆遵而用焉，如合二斤以为一斤，盖创于吴时，（孙思邈云，吴人以二两为一两，葛洪云，古秤金一斤，于今为二斤，所谓古秤，乃吴称耳，唐本草注云，古秤皆复，今南秤是也，唐时犹有用复秤者），北魏之初，又用复称，至孝文之时，再复古制，北齐一斤者，古之一斤半，周玉称四两，当古称四两半，隋开皇，以古称三斤为一斤，则当今之百六十钱，为一斤者，乃是唐代之大称，大业中依复古称，乃唐代之小称，实居大称三之一，而医药则用之，（唐六典，凡量以秬黍中者，容一千二百为龠，二龠为合，十合为升，十升为斗，三斗为大斗，十斗为斛，凡权衡，以秬黍中者，百黍之重为铢，二十四铢为两，三两为大两，十六两为斤，凡积秬黍为度量权衡者，调钟律测晷景，合汤药，及冠冕之制，则用之，内外官司，悉用大者），及宋代，析一两为十钱，遂立钱分釐毫之目，圣惠方云，方中凡言分者，即二钱半，为一分也，（此原于陶氏四分为一两，而析十钱之一两为四，故云二钱半也），凡言两者，即四分为一两也，凡言斤者，即十六两为一斤也，（玉海云，得十五斤，为一称之则），元明以降，迄于清朝，沿用之称，不敢替易焉，（明清之方，云分者，分釐之分，非二钱半之分也，李时珍云，今古异制，古之一两，今用一钱可也，误矣）。
又曰，今方家所云等分者，非分两之分，谓诸药斤两多少皆同尔，先视病之大小轻重所须，乃以意裁之，凡此之类，皆是丸散，丸散竟依节度用之，汤酒之中，无等分也，（同上）。
按补阙肘后方序录曰，凡云分等，即皆是丸散，随病所须多少，无定铢两，三种五种，皆分均之，考仲景方，其称等分者，皆是丸散，汤中方，无后称等分者，肘后序录又曰，凡云丸散之若干分两者，是品诸药宜多宜少之分两，非必止于若干分两，然则丸散之分两，不过大概言之耳，素问病能论，泽泻，术，各十分，麋衔，五分，张景岳类经曰，十分者，倍之也，五分者，减半也，腹中论，四乌鰂鱼骨，一芦茹，谓用芦茹，取乌鰂鱼骨四分之一也，如仲景方，间有称几分者，亦必于丸散，则可知素问仲景之分，亦是以意裁之之谓，而隐居云古无分名者，信矣，但后人不知经义，或有以分铢之分，易之铢两者，然斧凿之痕，可证而得焉，（麻黄升麻汤，升麻，当归，各一两一分，玉函，千金翼，并作一两六铢，防己黄耆汤，黄耆，一两一分，此方更用钱盏等字，全是后人所肆改，龟甲煎丸，二十三味，总以分称，是似裁分，然锻灶下灰，与清酒，自有定量，则当充千金作鳖甲三两，而改以铢两，大黄䗪虫丸，大黄十分，余药皆以如两如升如枚，则当作二两十二铢始顺，赤石脂丸，乌头一分，宜从千金作六铢，淡饮中五苓散，宜准太阳篇，改分为铢两，如排脓散，柴胡饮子，俱似后人所增，须附之别论），盖汤酒煮服，必有定剂，故不得不以铢两，丸散则以粒之若干，抄之多寡，为之节度，此所以约略裁量，而不必须铢两也，（外台，引古今录验，石斛万病散方后曰，随病倍其分）。
又曰，凡散药，有云刀圭者，十分方寸匕之一，准如梧桐子大也，方寸匕者，作匕正方一寸，抄散取不落为度，钱五匕者，今五铢钱边五字者，以抄之，亦令不落为度，一撮者，四刀圭也，十撮为一勺，十勺为一合，以药升分之者，谓药有虚实轻重，不得用斤两，则以昇平之，药升方作，上径一寸，下径六分，深八分，内散药勿按抑之，正尔微动，令平调尔，今人分药，不复用此，（同上）。
按学古曰，补阙肘后方序录云，刀圭，准如两大豆，外台，引删繁，疗眼车前子汤洗方云，一刀圭者，准丸如两大豆大，按下本说云，如梧子者，以二大豆准之，以可互证焉，千金方云，凡言刀圭者，以六粟为一刀圭，一说云，三小豆为一刀圭，并与本说不同，俞琰古文参同契注云，所谓刀圭，刀头圭角些子尔，尚质家藏齐刀一枚，文曰齐吉化，赏鉴家以为吕望旧物，取抄散药，圭端所受，不过一梧子许大而已，又董谷碧里杂存有说，欠当，　方寸匕，按周汉之一尺，当今曲尺七寸六分，（沉冠云雕周官禄田考，载古尺图云，摹出宋秦熺钟鼎款识册中，底有篆文，铭曰，周尺，汉志镏歆铜尺，后汉建武铜尺，晋前尺并同，校之即今曲尺七寸六分，亡友狩谷望之据新莽大泉五十，货布，货泉，起尺，亦得今尺七寸六分，其说精确详明，实足依据，挂川松崎明后著尺准考，亦三今之七寸六分），一寸，当今曲尺七分六釐，今遵而造之，以充药室之用矣，医心方，载本说，注云，今案苏敬云，正方一寸者，四方一寸，此作寸者，周时尺八寸，以此为方寸七，盖苏敬不详周尺之制，就唐代常用大尺之八寸，而概言之耳，本说云，方寸七散，蜜和得如梧子十丸，而苏以为十六梧子，足以证其尺之长焉，医心方，又引范汪方云，廿黍粟为一簪头，三簪头为一刀圭，三刀圭为一撮，三撮为一寸七，此亦与本说不同，又补阙肘后方序录云，假令日服三方寸七，须止是三五两药耳，今称三方寸七散，仅不过一钱强，亦足以知古时用药之轻，而张仲景方，实屡称之矣，（有八分一匕者，见于蜘蛛散方后，谓十分方寸七之八也），又洪遵泉志，有方寸七图，盖后人所捏造，不足征也，　钱五线匕者，乃半钱匕，斯阙钱匕，宜从肘后方序录补入，云，凡云钱匕者，以大钱上全抄之，若云半钱，则是一钱抄取一边尔，并用五铢钱也，考五铢钱，汉元狩五年所行，大者径一寸，（建武十六年，又铸五铢钱，中平三年，又铸五铢钱，径寸一分，盖古方所用，必系前汉物），以抄散药，约重三分，（徐大椿云，半钱匕，今秤约重三分，可疑），张仲景方所云者，即此物也，魏志华佗传云，与君散两钱，乃与散二钱匕也，　一撮者四刀圭也者，盖是不过论量之所起而已，孙子算经云，量之所起，起于粟，六粟为一圭，十圭为一撮，十撮为一抄，十抄为一勺，十勺为一合，又云，十勺六万粟为一合，夏候阳算经，引仓曹云，十粟为一圭，十圭为一撮，十撮为一抄，十抄为一勺，十勺为一合，（后汉书注，引说苑云，十粟为圭），应劭云，圭者，自然之形，阴阳之始，四圭为撮，孟康云，六十四黍为圭，诸说各各不同如是，孙子及五曹算经，夏候阳，并以一千六百二十寸为一斛之积，则升合之积，可推而知矣，但如本说一勺，乃算经之一抄，一合，乃算经之一勺，犹神农秤，十黍为一铢，而汉志以百黍为一铢之类也，今以汉斛一勺，定为本说之一合，则一合者，当今之一撮一有奇也，然此所说，与刀圭者十分方寸七之一，准如梧桐子大，无相准的，则别是一义，不得凑合矣，（或疑四刀圭之刀字为衍，似是，李时珍载本说，更补十合为一升五字，其意盖以一合为药升十分之一，谬矣），灵枢邪客篇所云，秫米一升，治半夏五合者，未知其升合果是何制否，然以合名量，实创于汉志合龠为合，则不得取慄氏之量，以充秫米半夏之准矣，张仲景方，无以刀圭撮勺者，如半夏，芒硝，香豉，人尿，猪胆汁，蜀椒，其称几合者，予未能定何量，姑俟后之识者，　药升者，本说称今人不复用，则其行用当在秦汉之际，（明沉万钶诗经类考云，家语云，黄帝设五量，魏崔灵恩注云，古者为升，上径一寸，下径六分，其深八分，盖药升行于秦汉之际，故崔氏以为古升，然固非常用之升也，又唐书韦縚传，诏献爵，视药升所容以合古），尚质尝据周尺，制此器，以为药室之设矣，考张仲景方，如芒硝，麦门冬，半夏，赤小豆，生梓白皮，甘李根白皮，吴茱萸，小麦，杏仁，麻仁，虻虫，蛴螬，䗪虫，五味子，苇茎，薏苡仁，瓜瓣，酸枣仁，竹茹，皆用药升也，如胶饴，生地黄，马屎，人乳汁，泔，紫苏煮汁，冬瓜汁，人粪汁，土浆，硬糖，盐，蜜清酒，苦酒，白酒，并繫世用之量，非此药升也，如粳米，或稍几合，亦似涉世用之量矣。
又曰，凡丸药，有云如细麻者，即胡麻也，不必扁扁，但令较略大小相称尔，如黍粟亦然，以十六黍为一大豆也，如大麻子者，准三细麻也，如胡豆者，即今青斑豆是也，以二大麻子准之，如小豆者，今赤小豆也，粒有大小，以三大麻子准之，如大豆者，以二小豆准之，如梧子者，以二大豆准之，一方寸七散，蜜和得如梧子准十丸，如弹丸及鸡子黄者，以十梧子准之，（同上）。
按学古曰，唐本注云，方寸七散为丸，如梧子得十六丸，如弹丸一枚，若鸡子黄者，准四十丸，今弹丸同鸡子黄，此甚不等，斯说为是，千金云，青小豆，一名麻累，一名胡豆，李时珍以为豌豆，然豌豆大于大豆，且无斑文，要不审何物，又雷公炮炙论，有丸比鲤目说，今不复赘。
又按学古又曰，内经，载半夏汤用流水千里以外者八升云云，及张仲景方，用水斗升，皆宜从汉代之制矣，汉之一斗，今量之一升一合零一撮强，升合皆从此酌量焉，（半夏汤云，饮汗一小杯，张仲景有热粥一杯，酒一杯等语，医心方，引小品方云，服汤云一杯者，以三合酒杯子为准，陈延之晋人，则当从晋时三合，约略今之三四勺耳），如华元化范东阳葛稚川陶隐居，及诸家经方，今仅散见于孙思邈王焘方中，及医心方者，亦当从各代之制为之水率，庶可以无失先贤制方之本旨矣，隋唐以来，量有大小，然汤药唯用小者，唐令已言之，故宋人每称古之三升今一升，而间有系大量者，则往往注其下，谓用大斗大升，合和之际，靡不分明矣，林亿等校千金方，其凡例称今之此书，当用三升为一升之制，然孙氏撰用前代经方者，一依其旧文，则其水率亦当详勘诸前代之制，而为之增损，林亿之言，盖约略论之而已，庞安常用古方，恣意减分，或增其水，其弊固出于不详陶氏所谓古秤矣，而昔人煮汤之法，至于赵宋时而一变，圣惠方言，凡煮汤，云用水一大盏者，约一升也，一中盏者，约五合也，一小盏者，约三合也，许叔微陈无择严子礼之辈，皆以盏为率，或云一建盏，（建州盏，今有传者，而大小不一，本邦方书，云天目者，乃建盏也），皆未详所谓一盏，定是若干合也，降及元明，皆多因准此法，固不能如昔人经方之明言升斗，而为之节度也矣，今一据狩谷望之量考，节录汉以来斛法之沿革，以俾后学有所稽考云，　汉书律历志，刘向说苑，孙子夏侯阳算经等，诸说不同，黍粟大小亦异，皆难依以起量矣，考王莽嘉量铭，及古算经，皆曰斛法千六百二十寸，又以汉尺求之，则一斛者，今量之一斗一升零一勺匕撮弱也，赵杜夔造斛，一仿周式，其斛则今量之一斗二升一合九勺五撮六四也，赵大司农斛，稍近汉量，其斛则今量之一斗一升二合七勺有奇，北魏之量，一倍于古量，故左传定公八年正义云，魏齐斗称，于古二而为一，今以汉量倍之，则得今量二斗二升零三勺四撮弱，定为北魏之一斛矣，隋志，称后魏孝文时，一依汉志作斗尺，则知其量与汉量正同，然民间犹未普行焉，北齐之斛者，今量之一斗七升零零一撮余，后周玉斗之一斛，则今量之一斗七升七合零六撮余，后周官斗之一斛，则今量之一斗零三合二勺三撮余，建德六年作铁尺，同律度量，以颁天下，是时作量，盖当用铁尺，以作一千六百二十寸之斛，则其斛今量之一斗三升二合七勺有奇，是隋唐小量之所由来也，后复三倍此量，则左传正义所谓，周隋斗升，于古三而为一者，是也，其一斛者，则今量之三斗九升八合一匀一撮有奇也，是隋唐大量之所原也，则知大小二量并行，实创于后周焉，隋代遵用，迄大业三年，依复古斗，盖用建德量也，李唐之代，并行大小二量，然汤药之外，率用大量也，宋又从唐制，云今斛方尺深一尺六寸二分，（景祐四年，范镇上表），政和二年，诏，量权衡以大晟乐尺为度，其量今不可详知矣，至南宋之末，以二千七百寸，为一斛之积，则今量之四斗四升五合八勺匕撮弱也，元时则以二千五百寸为一斛，则今五斗七升四合七勺一撮余，明量又依元制，成化铁斛之一石者，今量之五斗八升一合七勺五撮余，（明董谷碧里杂存，今官制，五斗为一斛，实当古斛之半也，正字通云，今制，五斗曰斛，十斗曰石），清康熙量，方八寸，深五寸，积三百二十寸，其一石，则今五斗九升零四勺三撮余也。


卷十一  ——————————————————————————————————————————————————————————————————————————————————————————

药分三品  ***************************
陶隐居曰，上品药性，亦皆能遣疾，但其势力和厚，不为仓卒之效，然而几月常服，必获大益，病既愈矣，命亦兼申，天道仁育，故云应天，中　品药性，疗病之辞渐深，轻身之说稍薄，于服之者，祛患当速，而延龄为缓，故云应人，　下品药性，专主攻击，毒烈之气，倾损中和，不可常服，疾愈即止，地体收杀，故云应地，（本草黑字）。
按药分上中下，所以使人就三品之分，识无毒有毒之辨，在临处之际，易于择用，此神农已来本草之制，而唐宋以前，莫敢或易者矣，事物浸繁，三品混糅，至李濒湖著纲目，惩创太过，物以类从，毅然破三品之例，而每部徒立子目，于是本草之学坏，古制几乎从祧，今所以表隐居之言，不厌其赘也，（明李时珍作本草纲目，其名已愚，仅取大观本，割裂旧文，妄加增驳，迷误后学，此孙季逑校定神农本草经序中语也，盖李书肆意改旧，强立条理，故学者眩惑，奉为圭臬，不知援据驳杂，诬妄不一，孙氏之言，切中其病，仍附注于此）。

药性皆偏  ***************************
缪仲淳曰，药石禀天地偏至之气者也，虽醇和浓懿，号称上药，然所禀既偏，所至必独，脱也用违其性之宜，则偏重之害，势所必至，故凡有益于阳虚者，必不利乎阴，有益于阴虚者，必不利乎阳，能治燥者，必不宜于湿，能治湿者，必不宜于燥，能破散者，不可以治虚，能收敛者，不可以治实，升不可以止升，降不可以疗降，寒有时而不宜于热，热有时而不宜于寒，古人半夏有三禁，谓渴家汗家血家，仲景呕家忌甘，酒家亦忌甘，王好古论肺热忌人参之属，诸如此类，莫可胜数，苟昧斯旨，吉凶贸焉，人命至重，置报难逃，医为司命，其可不深思详察也哉，（神农本草经疏）。
张景岳曰，药以治病，因毒为能，所谓毒者，以气味之有偏也，盖气味之正者，穀食之属，是也，所以养人之正气，气味之偏者，药饵之属，是也，所以去人之邪气，其为故也，正以人之为病，病在阴阳偏胜耳，欲救其偏，则惟气味之偏者能之，正者不及也，如五常政大论曰，大毒治病，十去其六，常毒治病，十去其七，小毒治病，十去其八，无毒治病，十去其九，是凡可辟邪安正者，均可称为毒药，故曰毒药攻邪也，（类经）。
按千金，载仲景曰，人体平和，唯须好将养，勿妄服药，药势偏有所助，令人藏气不平，易受外患，（养生要集引同，见医心方，又唐书，裴潾传，载布衣张皋者上疏曰，高宗时处士孙思邈达于养生，其言曰，人无故不应饵药，药有以偏助，则藏气为不平，推此论之，可谓达见至理），又王启玄注五常政大论曰，无毒之药，性虽平和，久而多之，则气有偏胜，（至真要大论曰，久而增气，物化之常也，气增而久，夭之由也，启玄注甚详，有久服黄连苦参而反热者，此其类也之语），并二家所据也，又卫生宝鉴，有无病服药辨，洽引诸说，以征药性之偏，宜并考焉，毒药二字，古多连称，见素问及周官，即总括药饵之词，（先君子素问识有详说，兹不繁引），如张戴人曰，凡药皆有毒也，非止大毒小毒谓之毒，虽甘草苦参，不可不谓之毒，久服必有偏胜，其言不能无疵矣。
又按程若水医彀曰，盖药有利有害，参耆归术，补气补血等药，利人处极多，亦有受其害者，不中病也，香燥苦寒，损气损血等药，害人处极多，亦有受其利者，适中病也，此说为是，盖医人能就每药，如其所以害，则其所以利，必益瞭然，缪氏经疏，于各条下，附有简误，其用心切矣。

草石之异  ***************************
赵敬斋曰，药字从草，以草为乐也，（按此解殆僻），玉石之类，乃仙家之药，至于凡人，岂可轻服，草木之类，以汤煮之则烂，以火炙之则焦，汤液丸散，入于脾胃，可以易消，去疾病而养气血，若玉石坚硬，非椎则斧，则不可用，脾胃虚软，岂与之相便哉，又草木之药，虽有大毒，可以解之，至于玉石之药，一发莫救，往时洪文安公，被人投矾石丸，矾石大热者，竟至精液枯竭而死，可不戒哉，（儒医精要）。
按巢源曰，有说者云，药性，草木则速发而易歇，土石则迟发而难歇也，千金曰，草药气力易尽，石性沉滞，独主胃中，（主字似讹），故令数发，二说俱出其解散论中，而殆一言蔽之者已，又朱丹溪本草衍义补遗曰，药则气之偏，可用于暂，而不可久，夫石药又偏之甚者也，何柏斋医学管见，亦论金石之害曰，不得已而用，则煮取其汁可也，末而服之，则鲜不为害，何氏之见，几于畏葸，然仲景之用石药，配以米穀，则亦未可谓之无理矣，又沉存中梦溪笔谈曰，凡人饮食及服药，既入肠为真气所蒸，英精之气味，以至金石之精者，如细研硫黄朱砂，乳石之类，凡能飞走融结者，皆随真气，洞达肌骨，犹如天地之气，贯穿金石土木，曾无留碍，自余顽石草木，则但气味洞达耳，云云，沉氏此言极傎，不知金石之所以损人，草木之所以益人，正在于此也，岐伯曰，石药之气悍，仓公曰，石之为药精悍，是可以鉴焉。
又按倪纯字本草汇言曰，神农尝百草而定药，故其书曰本草，意必先以草为正，嗣后果木金石禽鱼等类继之，故集中先列草部，云云，此与敬斋之意相发矣，盖轻身延年之妄，汉人蚤有其辨，今本草以玉石为魁者，亦恐汉时方士之所为，而如丹砂之寒凉，消石朴消之駃利，而列之上品，水银之险毒，而列之中品之类，实非医家之旨矣，岐伯论中古之治病，则特举汤液与草苏草荄之枝，而仲景之方，草类最多，则医药之于玉石，须处之第二流也必矣，（本草盖为汉方士所汩者也，汉书郊祀志，称成帝初即位，丞相衡，御史大夫谭，奏言郊祀，明年衡谭复条奏中有云，候神方士使者副佐，本草待诏，七十馀人，皆归家，颜师古曰，本草待诏，谓以方药本草而待诏者，据此则汉之本草，为长生久视，而非养正攻邪之用矣，且平帝之时，政自莽出，莽好神仙事，则所召通知本草者，其为方士，亦可知矣，补注叙，于平帝纪，及楼护传，检出本草字，而反不引郊祀志之最裨考证者，故附注于此）。

气味  ***************************
辛甘发散为阳，酸苦涌泄为阴，咸味涌泄为阴，淡味渗泄为阳，六者，或收或散，或缓或急，或燥或润，或耎或坚，以所利而行之，调其气使其平也，（至真要大论）。
按此言阴阳，本之阴阳应象大论，而药有阴阳配合，出于本草经，药石者，有阴阳水火之齐，出于史记仓公传，又六者或收云云，亦本之藏气法时论，而增或燥或润，且经文或急二字，太素所无，明是衍文，撰伪经者，盖不能辨也。
王启玄曰，辛散，酸收，甘缓，苦坚，咸耎，此五者，皆自然之气也，然辛味，苦味，匪惟坚散而已，辛亦能润能散，苦亦能燥能泄，故上文曰，脾苦湿，急食苦以燥之，肺苦气上逆，急食苦以泄之，则其谓苦之燥泄也，又曰，肾苦燥，急食辛以润之，则其谓辛之濡润也，（素问次注）。
寇宗奭曰，夫天地既判，生万物者，惟五气尔，五气定物，则五味生，五味生，则千变万化，至于不可穷已，故曰，生物者气也，成之者味也，以奇生，则成而耦，以耦生，则成而奇，寒气坚，故其味可用以耎，热气耎，故其味可用以坚，风气散，故其味可用以收，燥气收，故其味可用以散，土者冲气之所生，冲气则无所不和，故其味可用以缓，气坚则壮，故苦可以养气，脉耎则和，故咸可以养脉，骨收则强，故酸可以养骨，筋散则不挛，故辛可以养筋，肉缓则不壅，故甘可以养肉，坚之而后可以耎，收之而后可以散，欲缓则用甘，不欲则弗用，用之不可太过，太过亦病矣，古之养生治疾者，必先通乎此，不通乎此，而能已人之疾者盖寡矣，（本草衍义）。
李东垣曰，辛能散结润燥，苦能燥湿坚软，咸能软坚，酸能收缓收散，甘能缓急，淡能利窍，（用药法象）。
王海藏曰，药味之辛甘酸苦窍，味也，寒热温凉，气也，味则五，气则四，五味之中，每一味各有四气，有使气者，有使味者，有气味俱使者，有先使气后使味者，有先使味后使气者，所用之不一也，有一药而一味者，或三味者，或一气者，或二气者，不可一途而取也，辛散也，其行之也横，甘缓也，其行之也上，苦泄也，其行之也下，酸收也，其性缩，咸也，其性舒，上下舒缩横之不同如此，合而用之，其变用不同，何以然，鼓掌成声，沃火成沸，二物相合，象在其间也，七情相制，四气相和，其变可轻用为哉，（伊尹汤液广为大法，按原文稍繁，此系节录，景岳全书，稍加润色，今拈于后）。
缪仲淳曰，夫物之生也，必禀乎天，其成也，必资乎地，天布令主发生，寒热温凉，四时之气行焉，阳也，地凝质主成物，酸苦甘咸甘淡，五行之味滋焉，阴也，故知微寒微温者，春之气也，大温热者，夏之气也，大热者，长夏之气也，凉者，秋之气也，大寒者，冬之气也，凡言微寒者，禀春之气以生，春气升而生，言大热者，感长夏之气以生，长夏之气化，言平者，感秋之气以生，平，即凉也，秋气降而收，言大寒者，感冬之气以生，冬气沉而藏，此物之气，得乎天者也，天一生水，地六成之，地二生火，天七成之，天三生木，地八成之，地四生金，天九成之，天五生土，地十成之，水曰润下，润下作咸，火曰炎上，炎上作苦，木曰曲直，曲直作酸，金曰从革，从革作辛，土爱稼穑，稼穑作甘，本乎天者亲上，本乎地者亲下，气味多少，各言其类也，凡言酸者，得木之气，言辛者，得金之气，言咸者，得水之气，言苦者，得火之气，言甘者，得土之气，惟土也寄旺于四季，生成之数皆五，故其气平，其味甘而淡，其性和而无毒，土德冲和，感而类之，莫或不然，固万物之所出，亦万物之所入乎，此物之味资乎地者也，气之毒者必热，味之毒者必辛，炎黄言味，而不加气性者，何也，盖古文尚简，故秪言味，物有味必有气，有气斯有性，自然之道也，气味生成，原本乎是，知其所自，则思过半矣，（本草经疏）。
又曰，药有五味，中涵四气，因气味而成其性，合气与味及性而论，其为差别，本自多途，其间厚薄多少，单用互兼，各各不同，良难究竟，是故经曰，五味之变，不可胜穷，此方剂之本也，阴阳二象，实为之纲纪焉，咸味本水，苦味本火，酸味本木，甘味本土，辛味本金，此五味之常也，及其变也，有神明之用焉，今姑陈其略以明之，第准经文，同一苦寒也，黄芩则燥，天冬则润，芦荟能消，黄蘖能补，黄连止泻，大黄下通，柴胡苦寒而升，龙胆苦寒而降，同一咸也，泽泻则泻，苁蓉则补，海藻昆布，则消而软坚，马茎鹿茸，则补而生齿，同一酸也，硫黄味酸而热，空青味酸而寒，甘合辛而发散为阳，甘合酸而收敛为阴，人参黄耆，阳也，甘温以除大热，地黄五味，阴也，甘酸以敛阴精，聊採数端，引以为例，如是之类，难可枚举，良由气味互兼，性质各异，参合多少，制用全殊，所以穷五味之变，明药物之能，厥有旨哉，顾其用纷错，其道渊微，可以意知，难以言尽，非由妙悟，则物不从心，固将拯烝民于夭枉，宜寤寐乎兹篇，（同上）。
张景岳曰，气味有阴阳，阴者降，阳者升，阴者静，阳者动，阴者柔，阳者刚，阴者怯，阳者勇，阴主精，阳主气，其于善恶喜恶，皆有妙用，不可不察，　气味之升降，升者浮而散，降者沉而利，宜升者勿降，宜降者勿升，　气味之动静，静者守，而动者走，走者可行，守者可安，　气味之刚柔，柔者纯而缓，刚者躁而急，纯者可和，躁者可劫，非刚不足以去暴，非柔不足以济刚，　气味之勇怯，勇者直达病所，可赖出奇，怯者用以周全，藉其平安，　气味之主气者，有能为精之母，主精者，有能为气之根，或阴中之阳者，能动血中之气，或阳中之阴者，能顾气中之精，　气味有善恶，善者赋性驯良，尽堪择用，恶者气味残狠，何必近之，　气味有喜恶，有素性之喜恶，有一时之喜恶，喜者相宜，取效尤易，恶者见忌，不必强投，（全书）。
又曰，辛主散，其行也横，故能解表，甘主缓，其行也上，故能补中，苦主泻，其行也下，故可去实，酸生收，其性也敛，故可治泄，淡主渗，其性也利，故可分清，咸主软，其性也沉，故可导滞，用纯气者，用其动而能行，用纯味者，用其静而能守，有气味兼用者，和合之妙，贵乎相成，（同上）。
按周官疡医曰，凡药以酸养骨，以辛养筋，以咸养脉，以苦养气，以甘养肉，以滑养窍，此与医经之旨稍异，又褚氏遗书曰，酸通骨，甘解毒，苦去热，咸导下，辛发滞，亦自一义。
又按海藏又曰，本草只言辛咸苦酸，不言淡，如何是味淡，李濒湖曰，淡附于甘，徐洄溪曰，土本无味也，无味即为淡，淡者，五味之所从出，即土之正味也，故味之淡者，皆属土，徐说是，考灵枢九针篇曰，淡入甘，杨上善太素注曰，五味各入其藏，甘味二种，甘与淡也，谷入于胃，变为甘味，未成曰淡，属其在于胃，已成为甘，走入于脾也，圣济经，亦论五味生于土，而本于淡，及甘甚则反淡，并可以征矣，又陈氏别说曰，有诸淡利九窍之理，见藿香条。
又按味又有涩，（何首乌，味苦涩，微温，羊蹄实，味苦涩平，石衣，涩冷，榼藤子，味涩，金樱子，味酸涩平，自然铜，食之苦涩者是真之类，是也，又龙胆，味苦寒，政和本，作味苦涩），有滑，（周官所言，是也，又紫葛，味苦滑冷，苎根，味甘滑冷），洄溪曰，矾石味涩，而云酸者，盖五味中无涩，涩则酸之变味，涩味收涩，亦与酸同，如五色中之紫，即红之变色也，又曰，药之味涩者绝少，龙胆之功，皆在于涩，涩者，酸辛之变味，兼金木之性者也，此说并是，又有莶，（芋条，陶隐居曰，生则有毒，签不可食，注，音杴，政和本草，作莶，又日华子于半夏日，味㿌辛，于牵牛子曰，味苦㿌，于茜根曰，味酸，㿌，亦莶讹，先兄绍翁曰，源顺和名钞，引掌禹锡食经云，茄子，味甘酸，注，唐韵，力减反，⿰木术味也，⿰木术，音初减反，酢味也，俗语云惠久之，盖俗语于义为妥），大抵微毒戟人咽喉者也。
又按经不举气性字，缪说宜从，王安道溯洄集曰，经于诸药名下，不著气性等字，独以味字冠之者，由药入口，惟味为先故也，亦是，寇宗奭曰，序例，药有酸咸甘苦辛五味，寒热温凉四气，今详之，凡称气者，即是香臭之气，其寒热温凉，则是药之性，气字恐后世误书，当改为性字，则于义方允，李濒湖载此说，以为与礼记文合，愚谓寒药温凉，四时之气也，然则药之寒热温凉，指之以气，固无不可，况经文未曾及气臭，盖圣济经，论气臭自有已疾之用，寇氏徽宗时人，故遵其说也。
又按海藏又曰，本草，只言温大温，热大热，寒大寒，微寒，平，小毒大毒，有毒无毒，不言凉，如何是气凉，濒湖曰，微寒，即凉也，今考凉字，特日华子陈藏器用之，又有称冷，盖亦寒也，平则序例中不言，岂以平即四气之最缓和者乎，王启玄五常政大论注曰，上品中品下品无毒药，悉谓之平，又唐六典尚药奉御云，凡合药宜用一君三臣九佐，方家之大经也，必辨其五味三性七情，然后为和剂之节，又云，三性，谓寒温平，又元和纪用经曰，五等之口寒次冷，冷，大寒也，寒然后凉，凉然后小温，小温然后温，温之甚曰和，利甚曰小热，小热甚则热矣，又有性涩，见侧柏叶，枫柳皮条，可疑。
又按李念莪医宗必读，亦以药性配四时之气，颇为约当，宜参阅，考周官食医曰，凡食齐眡春时，羹齐眡夏时，酱齐眡秋时，饮齐眡冬时，注曰，饭宜温，羹宜热，酱宜凉，饮宜寒，疏曰，眡犹比也，然则药食之理一也。
又按徐洄溪曰，凡味厚之药主守，气厚之药主散，此说似是，然与素问之旨有差，陈氏别说，于桂条曰，厚实气味重者，宜入治藏及下焦药，轻薄者，宜入治头目发散药，乃与徐意同，徐又曰，凡药之寒热温凉，有归气分者，有归血分者，大抵气胜者治气，味胜者治血，即温之以气，补之以味之义，徐又曰，人身有气中之阳，有血中之阳，气中之阳，走而不守，血中之阳，守而不走，凡药之气胜者，往往补气中之阳，质胜者，往往补血中之阳，如附子暖血，肉桂暖气，一定之理也，然气之阳胜，则能动血，血之阳胜，则能益气，又相因之理也，桂气，分药也，而其验则见于血，其义不晓然乎，此说亦佳。
又按洄溪曰，凡有毒之药，性寒者少，性热者多，寒性和缓，热性峻速，入于血气之中，刚暴驳烈，性发不支，藏府娇柔之物，岂能无害，故须审慎之，但热之有毒者，速而易见，而寒之有毒者，缓而难察，尤所当慎也，斯言足补缪氏之未逮。

药性生成本原  ***************************
陈月朋曰，形（金，木，水，火，土，　真，假），　色（青，赤，黄，白，黑，　深，浅），　性（寒，湿，温，凉，平，　急，缓），　味（辛，酸，咸，苦，甘，　厚，薄），　体（虚，实，轻，重，平，　枯，涩），　轻枯虚薄缓浅假宜治上，重润实厚急深真宜治下，其中平者宜治中，余随藏气所宜处方，（本草蒙筌）。
徐洄溪曰，凡药之用，或取其气，或取其味，或取其色，或取其形，或取其质，或取其性情，或取其所生之时，或取其所成之地，各以其所偏胜，而即资之疗疾，故能补偏救弊，调和藏府，深求其理，可自得之，（神农本草百种录）。
按月朋说犹欠切实，姑存之，盖百种录，每品分气味形色为解，多所发明，其丹砂条曰，甘言味，寒言性，何以不言色与气，盖入口则知其味，入腹则知其性，若色与气，则在下文主治之中，可推而知之也，盖隅反之言也，又王损庵伤寒准绳，汪訒庵本草备要所论，与徐说相近，然似过凿，今亦存之，王曰，辨其味，察其气，观其色，考其以何时苗，以何时花，以何时实，以何时萎，则知其禀何气而生，凡见某病为何气不足，则可以此疗之矣，汪曰，医之为物，各有形性气质，其入诸经，有因形相类者，（如连翘似心而入心，荔枝核似睾丸而入肾之类），有因性相从者，（如属木者入肝，属水者入肾，润者走血分，燥者入气分，本天者亲上，本地者亲下之类），有因气相求者，（如气香入脾，气焦入心之类），有因质相同者，（如药之头入头，干入身，枝入肢，皮行皮，又如红花，苏木汁，似血而入血之类），自然之理，可以意得也，（侣山堂类辨，有药性形名论，盖是汪氏之所依据，文繁不录），又贾九如药品化义，本于陈氏，立辨药八法，曰，曰体，（燥，润，轻，重，滑，腻，干），曰色（青，红，黄，白，黑，紫，苍），曰气，（羶，臊，香，腥，臭，雄，和），曰味，（酸，苦，甘，辛，咸，淡，涩），此四者，乃天地产物生成之法象，必先辨明以备参订，日形，（阴，阳，木，火，土，金，水），曰性，（寒，热，温，凉，清，浊，平），曰能，（升，降，浮，沉，定，走，破），曰力，（宣，通，补，泻，渗，敛，散），此四者，藉医人格物推测之义理，而后区别以印生成，是也，最觉冗杂。
又按古之论药，特言气味，而后世踵事加精，以论生成本原，其理亦不可易，然诸说不一，难得适从，今更加详酌，窃为之辨曰，药之所以有寒热温凉，与有毒无毒之性，皆莫不本于气味形色，（此气字，与经文气味之气不同），所谓气者，气臭是已，虽香焦腥臊腐五气之分，大抵药之取用，芳香与荤臭，二者能有所归矣，（芥归鼻，蓼叶归舌，葱实归目，薤归于骨，韭归心，葫归五藏，蒜归脾肾，并出菜部黑字），所谓形者，形质是也，重能镇坠，而轻者不必上行，润能滋液，而枯者不必燥湿矣，如五色则尤多不可拘者，然五藏相适，或有不可诬者，更有如黑能止血之类，盖五味之用，为最多焉，要之，何物不具存气味形色，但其所长，有在气者，有在味者，有在形者，有在色者，如沉麝之于气，甘枣之于味，铅丹铁粉之于形，红花苏木之于色，是也，有所在不一者，如桂枝之温中发表，在味与气，地黄之补血填精，在味与质之类，是也，且味有厚薄，气有和烈，而气味形色，相兼不均，所谓同一热药，而附子之热，与乾姜之热，迥乎不同，同一寒药，而石膏之寒，与黄连之寒，迥乎不同者，未始不本于此理，此乃百药所以各异其用也。
又按陈鹤溪三因方，论药有功能气味性用，其说不确，姑摘录于此，曰，敷和彰显溽蒸清洁凄沧者，五气之德也，安魂育神益气定魄守志者，百药之功也，生荣蕃茂丰备紧敛清谧者，五气之化也，通润悦怿轻身润泽益精者，百药之能也，舒启明曜安静劲切凝肃者，五气之政也，开明利脉滑肤坚肌强骨者，百药之气也，风热湿燥寒者，五气之令也，酸苦甘辛咸者，百药之味也，顾兹气运与万物，虽种种不齐，其如成象效法，无相夺伦，一一主对，若合符契，至于胜复盛衰，不能相多，往来升降，不能相无，故各从其动而兴，灾变亦不相加也，于是有振发销铄骤注肃杀凛冽者，五气之变也，在药则有收敛乾焦甜缓敛涩滋滑者，百药之性也，散落燔焫霜溃苍陨冰雪者，五气之眚也，在药则有鼽衄溢汗呕吐涎涌泄利者，百药之用也，德化者气之祥，功能者药之良，政令者气之章，气味者药之芳，又朱丹溪格致馀论，论药之命名，以色形气质味能时，以其非处治之要，兹不探入。

药性专长  ***************************
徐洄溪曰，凡药性有专长，此在可解不可解之间，虽圣人亦必试验，而后知之，如菟丝之去面䵟，亦其一端也，以其辛散耶，则辛散之药甚多，以其滑泽耶，则滑泽之物亦甚多，何以他药皆不能去，而独菟丝能之，盖物之生，各得天地一偏之气，故其性自有相制之理，但显于形质气味者，可以推测而知，其深藏于性中者，不可以常理求也，故古人有单方及秘方，往往以一二种药治一病，而得奇中，及视其方，皆不若经方之必有经络奇偶配合之道，而效反神速者，皆得其药之专能也，药中如此者极多，可以类推，（本草百种录）。
按药之专长，显于形质气味者，如茵陈之治黄，香薷之治暍之类，是也，程云来金匮直解曰，意不尽言，言不尽意者，药性也，顾焉文本草汇笺曰，药之治病，尝有不可解者，原不必强解之，阙之可也，并与洄溪之意符矣，洄溪又曰，凡物精华所结者，皆得天地清粹之气以成，而秽浊不正之气，不得干之，故皆有解毒之功，其非精华所结，而亦能解毒者，则必物性之相制，或以毒攻毒也，此说亦当，仍附之。

一药兼主  ***************************
陶隐居曰，药性一物，兼主十馀病者，取其偏长为本，（本草黑字）。
按一物固不宜有数性，斯语片言居要，故王海藏既表章之，更据唐本草序例考之，则其意若谓药有偏于治中风者，有偏于治伤寒者，名有所偏主，触类长之，以主十馀病，然病虽一，而其证不均，倘啻云治某病，则浅学无所下手，殆为不便变通，故陷居又曰，药之所主，止说病之一名，假令中风乃有数十种，伤寒证候，亦有二十馀条，更复就中求其体例，大体归其始终，以本性为根宗，繇是观之，药之为物，气味相藉，必有一定不移之本性，于是其功乃有偏长，扩而充之，则兼主十馀病，其理昭然矣，唯每药之下，白字黑字，俱蕴其秘，岂古人识识相因，故叙事约雅，意在言外者乎，如麻黄苦温，其功发阳，故能治邪气表壅，亦能治肺冷喘咳，亦能治水湿外实，黄耆甘温，其功托阳，故能治虚劳不足，亦能治痈疽脓溃，亦能治湿邪黏滞之类，其所主虽多端，要其指归则一，盖配合之宜，转辗活用，皆本于一定之本性而已，仲景用药，理必如此，古本草之旨，亦复不外乎此矣，先兄绍翁有见于斯，深究古圣之微意，著药雅一书，以阐扬兼主之秘，为后学变通之法门，惜其稿未完而没，愚有志补续不能也，苏东坡书篆髓后曰，余尝论学者之有说文，如医之有本草，虽草木金石，各有本性，而医者用之，所配不同，则寒温补泻之效，随用各别，可谓知言矣。
又按圣济经曰，物各有性，性各有材，材各有用，圣人穷天地之妙，通万物之理，其于命药，不特察草石之寒温，顺阴阳之常性而已，以谓物之性有尽也，制而用之，将使之无穷，物之用有穷也，变而通之，将使之无穷，夫唯性无尽，用无穷，故施于品剂，以佐佑斯民，其功用亦不一而足也，吴氏注曰，温凉寒热，物之性也，可以去邪御疾，性之材也，因其材而施于治疗之际，材之用也，此说于兼主之义，亦足互发，圣济又曰，有因其性而为用者，有因其用而为使者，有因其所胜而为制者，其类不同，然通之皆有权，用之皆有法也，亦系得理之言，更举诸僻药，以示其例，今不具录。

功用大体  ***************************
陈藏器曰，药有宣通补泄轻重涩滑燥湿，此十种者，是药之大体，而本经都不言之，后人亦所未述，遂今调合汤丸，有昧于此者，至如宣可去壅，即姜橘之属，是也，通可去滞，即通草防己之属，是也，补可去弱，即人参羊肉之属，是也，泄可去闭，即葶苈大黄之属，是也，轻可去实，即麻黄葛根之属是也，重可去怯，即磁石铁粉之属，是也，涩可去脱，即牡蛎龙骨之属，是也，滑可去著，即冬葵榆皮之属，是也，燥可去湿，即桑白皮赤小豆之属，是也，湿可去枯，即紫石英白石英之属，是也，只如此体，皆有所属，凡用药者，审而详之，则靡所遗失矣，（本草，掌禹锡等，引本草拾遗，，按禹锡等曰，谨按徐之才药对，孙思邈千金方，陈藏器本草拾遗序例如后，而其首节，千金方论处方，引药对，第二节，至第九节，即千金文，仍知第十节，说药之大体，第十一节，论五方之气，即是陈氏之言，无可复疑，寇氏引为陶隐居，误不待辨，至本草纲目，则以首节为拾遗，以第十节为药对，其失在不捡千金，近世诸家，一踵纲目之陋，称以徐之才十剂，仍附订于此）。
按陈氏所说，乃药之大体，而不是合和之义，故列于斯，至圣济经，添以剂字，而成聊摄明理论，称为十剂，河间戴人，并宗其义，于是七方十剂，遂印定后人眼目矣，然诸家所演，亦概不外于功用，故并附载之，从其朔也。
又按李濒湖曰，去闭，当作去实，去实，当作去闭，此说不必，又曰，湿，当作润，又以石英为润药则偏矣，古人以服石为滋补故尔，为是，今更审之，通剂滑剂燥剂，俱是利水一途，而分之为三，未详其意，涌吐一法，别无其目，河间隶之宣剂，然与姜橘之属，性类殊异，此他犹有可议者，要之陈氏之言，本不足为典型，而后人遵守，或补续之，或回护之，无敢置辨者，未知其果何意也。
吴禔曰，五藏之气，欲通而不闭也，故郁而不散则为壅，壅得宣而发，故必宣剂以散之，如否满之类，是也，胃满则肠虚，肠满则胃虚，更满更虚，是为平气，否满不通，则其气无自而升降矣，宣剂以散之，岂不宜哉，五藏之气，欲运而不止也，故留而不行，则为滞，滞得通而达，故必通利以行之，如水病痰癖之类，是也，水生于肾，病流于体，痰因于饮，癖聚于胃，水病痰癖，则其气无自而流转矣，通剂以行之，岂不宜哉，气弱而不胜其食饮，形羸而不见其充盈，若此之类，不足为弱也，必补剂以扶之，则不足者壮矣，支满膈寒，腹为䐜胀，浮涩相搏为脾约，若此之类，有馀为闭也，必泄剂以逐之，则有馀者却矣，实则气壅者，外闭而中满，如汗不发而腠密，八风客于玄府也，邪气胜而中蕴，五气伤而淫胜也，若此者，轻剂以扬之，则实者泄矣，怯则气浮者，本虚而未盛，如神失守而惊悸，则心不持，而恐惧乘之，气上厥而瘨疾，则阳不降，而首疾作矣，若此者，重剂以镇之，则怯者宁矣，滑则气脱者，内耗而外越，如开肠洞泄，则风伤于肠胃，便溺遗矢，则肠虚而不制，若此者，涩剂以收之，则滑者止矣，涩则气著者，其气附而不散，如乳难而不下，内秘而不通，若此者滑剂以利之，则涩者决矣，湿主土，土生脾，湿渍于藏，气浮于四肢，腹大而体重，津竭而少气，是为湿气淫胜，肿满脾湿之病，若此者，治以燥剂，所以除其湿也，或从汗出，或从呕吐，或消渴水道数利，或便难駃药数下，是为津耗为枯，五藏痿弱，营卫涸流之病，若此者，治以湿剂，所以润其燥也，凡此十者，治病之成法也，举此成法，变而通之，所以为治病之要，以此为要，则推而广之，以致其详，万举万当之剂也，（圣济经注）。
按十剂诸说颇繁，前卷间摘入之，吴氏此说，为河间所据，而殆得其要，仍拈于此，又陈远公本草新编，亦有详论，沉芊绿著要药分剂十卷，以十剂分类，强以诸药排列。
又按寇宗奭补寒热二剂，曰，如寒可去热，大黄朴消之属，是也，如热可去寒，附子桂之属，是也，缪仲淳增升降二剂，曰，寒热二剂，摄在补泻，义不重，升降者，治法之大机也，经曰，高者抑之，即降之义也，下者举之，即升之义也，而陈远公则并二家辨驳之，极为郑重，沉芊绿亦曰，十剂中，如宣轻则兼有升义，泻滑则兼有降义，且诸药性，非升即降，或可升可降，或升多降少，或升少降多，别无不升不降，专为宣通等性者，则升降二字，可以概群药，不得另立二门，次于十剂后，云云，考王启玄曰，高者抑之，制其胜也，下者举之，济其弱也，然则下泄镇坠，及降气之法，皆可谓之抑也，阳气虚陷不振者，与以调补，而使其胜发者，即是举之也，此外何自有升降者耶，且升降之说，古典所未言，实蓝本于洁古，而如云每药必有升降，则尤不免牵凑，盖缪氏之增，沉氏之辨，亦均非通论也，又徐思鹤增为二十四剂，（既载于第三卷），贾九如药品化义，景三阳嵩厓尊生书，并有添立八剂，（寒可去热，热可去寒，雄可表散，锐可下行，和可安中，缓可制急，平可主养，静可制动，是也），可谓赘设矣。
又按王中阳养生主论曰，大抵百药之性，不出温凉寒热，药体则不过浮沉涩滑，在人用之如何耳，医之为义上焦之病，宜沉而降之，中焦之病，或升而发之，故滑者涩之，涩之滑之，此自一家言，姑附存之。

引经报使之谬  ***************************
赵敬斋曰，药之功效，有治病之多者，有治病之少者，汤液集要，分其药为太阴经药，某药为少阴经药，层见而叠出，其如黄蘖人参，皆言五藏，川牛膝鼠黏子，皆助十二经，如此治病之多者，不可数计，若拘繫经脉，分定阴阳，则治一而不能治二，治此而不能治彼，刻舟胶柱，性无变通，又岂能治人之病哉，（儒医精要）。
徐洄溪曰，盖人之气血，无所不通，而药性之寒热温凉，有毒无毒，其性亦一定不移，入于人身，其功能亦无所不到，岂有其药止入某经之理，即如参耆之类，无所不补，砒鸩之类，无所不毒，并不耑于一处也，所以古人有现成通治之方，如紫金锭至宝丹之类，所治之病甚多，皆有奇效，盖通气者，无气不通，解毒者，无毒不解，消痰者，无痰不消，其中不过略有专宜耳，至张洁古辈，则每药注定云独入某经，皆属附会之谈，不足征也，（源流论）。
按古之治病，或本之经络，然经络者，五脏六腑之气，所以周流于外，故治病之在某经某络者，必治各藏各府而自已，况于病不必专属一经一络乎，此所以药之不可分经络，而古本草之不敢言及也，盖引经报使之说出，而本草之学，自此大变，如李濒湖，其释性用，颇为精审，而习闻所囿，不能脱其窠臼，学者不无遗憾焉，敬斋之辨，稍属暧昧，而洄溪则断然以为附会之谈，何其识见之卓也。

药宜精择  ***************************
陶隐居曰，众医都不识药，惟听市人，市人又不辨究，皆委採送之家，採送之家，传习造作，真伪好恶，并皆莫测，所以锺乳醋煮令白，细辛水渍使直，黄耆蜜蒸为甜，当归酒洒取润，螵蛸胶著桑枝，蜈蚣朱足令赤，诸如此等，皆非事实，俗用既久，转以成法，非复可改，未如之何，（本草黑字）。
罗谦甫曰，至元庚辰六月中，许伯威五旬有四，中气本弱，病伤寒八九日，医者见其热甚，以凉剂下之，又食梨三四枚伤脾胃，四肢冷时昏愦，请予治之，诊其脉动而中止，有时自还，乃结脉也，亦心动悸，吃噫不绝，色青黄，精神减少，目不欲开，踡卧恶人语，予以炙甘草汤治之，成无己曰，补可去弱，人参大枣，甘补不足之气，桂枝生姜，辛益正气，五藏痿弱，营卫涸流，湿以润之，（按汤液本草，作湿剂所以润之），麻仁阿胶麦门冬地黄之甘，润经益血，复脉通心，加桂枝人参，急扶正气，减生地黄，恐损阳气，锉一两（按汤液本草，一两剂），服之不效，予再思脉病对，莫非药陈腐而不效乎，再于市铺，选尝气味厚者，再煎服之，其病减半，再服而愈，凡药昆虫草木，生之有地，根叶花实，採之有时，失其地性味少异，失其时气味不全，又况新陈不同，精粗不等，倘不择用，用之不效，医之过也，内经云，司岁备物，气味之专精也，修合之际，宜加意焉，（卫生宝鉴，按此按或引为东垣，然至元庾辰，在东垣去世之后，仍知其误）。
按经有阴乾暴乾，採造时月生熟，土地所出真伪陈新，并各有法，而隐居所演，其说甚详，所拈此语，当今医人，亦皆蹈其弊，岂何可不加思乎，谦甫治验，实后学之龟鉴，故同学王海藏，既举之汤液本草，其确可知矣，如六陈之说，及云大黄木贼荆芥芫花之类，亦宜陈久者，姑阙其疑已。
孙真人曰，古之医者，自解探取，阴乾曝乾，皆悉如法，用药必依土地，所以治十得九，今之医者，但以诊脉处方，不委採药时节，至于出处土地，新陈虚实，一皆不悉，所以治十不得五六者，实由于此，（千金方）。
按此说，原于徐之才，（亦出千金），採药时月，陶隐居有说，而沉存中梦溪笔谈，谓为未当，文繁不录，宜相照看。
又按李濒湖于香附子条曰，此乃近时日用要药，而陶氏不识，诸注亦略，乃知古今药物，兴废不同如此，则本草诸药，亦不可以今之不识，便废弃不收，安知异时不为要药如香附子者乎，此说良是，然药之后出者固多，而日用要药，如香附子者，不过仅仅数种，近人有好用僻药奇品者，盖在琐末小疾，则或用得效，至内外伤大患，则白字黑字诸药，既已尽之，苟徒从事于难得之草石，难知之虫鱼，吾恐其误生命者不鲜矣。

药品生熟  ***************************
傅复慧曰，药之生熟，补泻在焉，剂之补泻，利害存焉，盖生者，性悍而味重，其功也急，其性也刚，主乎泻，熟者，性淳而味轻，其功也缓，其性也柔，主乎补，补泻一差，毫釐千里，则药之利人害人，判然明矣，如补药之用制熟者，欲得其醇厚，所以成其资助之功，泻药制熟者，欲去其悍烈，所以成其攻伐之力，用生用熟，各有其宜，实取其补泻得中，毋损于正气耳，岂为悦听美观而已哉，何今之庸医，专以生药饵人，夫药宜热而用生，生则性烈，藏府清纯中和之气，服之宁无损伤，故经生则性泻，性泻则耗损正气，宜熟岂可用生，又有以生药为嫌，专尚炮制称奇，夫药宜生而用熟，熟则其性缓，藏府郁滞不正之气，服之难以驱逐，故药熟则性缓，性缓则难攻邪气，宜生岂可用熟，（审视瑶函）。
按此说稍得当，盖仲景于附子，治表用熟，治里用生，即是悍淳缓急之别，而非以补泻分者，如大黄酒洗者，即因以添力也，然则生熟之用，其辨不一，宜子细玩索焉，韩飞霞医通曰，标病攻击，宜生料，气全力强，本病服饵，宜制炼，调剂大成，此傅氏所本，而似为概论。

制药  ***************************
徐洄溪曰，制药之法，古方甚少，而最详于宋之雷斅，后世制药之法，日多一日，内中亦有至无理者，固不可从，若其微妙之处，实有精义存焉，凡物气厚力大者，无有不偏，偏则有利必有害，欲取其利，而去其害，则用法以制之，则药性之偏者醇矣，其制之义，又各不同，或以相反为制，或以相资为制，或以相恶为制，或以相畏为制，或以相喜为制，而制法又复不同，或制其形，或制其性，或制其味，或制其质，此皆巧于用药之法也，古方制药无多，其立方之法，配合气性，而桂枝汤中用白芍，亦即有相制之理，故不必每药制之也，若后世好奇眩异之人，心求贵重怪僻之物，其制法大费工本，以神其说，此乃好奇尚异之人，造作以欺诳富贵人之法，不足凭也，惟平和而有理者，为可从耳，（源流论，按芍药古无赤白之辨，洄溪白芍之说非是）。
陈月朋曰，凡药制造，贵在适中，不及则功效难求，太过则气味反失，火制四，有煅，有炮，有炙，有炒之不同，水制三，或渍，或泡，或洗之弗等，水火共制造者，若蒸若煮，而有二焉，馀外制虽多端，总不离此二者，匪故巧弄，各有意存，酒制升提，姜制发散，入盐走肾藏，仍仗软坚，用醋注肝经，且资住痛，童便制，除劣性降下，米泔制，去燥性和中，乳制，滋润回枯，助生阴血，蜜制，甘缓难化，增益元阳，陈壁土制，窃真气骤补中焦，麦麸皮制，抑酷性勿伤上膈，乌豆汤，甘草汤渍曝，并解毒，致令平和，羊酥油，猪酥油涂烧，咸渗骨，容易脆断，有剜去瓤，免胀，有抽去心，除烦，大概具陈，初学熟玩，（本草蒙筌）。
按玉函经曰，凡草木有根茎枝叶，皮毛花实，诸石有软硬消走，诸虫有毛羽甲角，头尾骨足之属，有须烧炼炮炙，生熟有定，一如后方，顺方是福，逆之者殃，又或须皮去肉，或去皮须肉，或鬚根去茎，又须花须实，依方拣採治削，极令净洁，然后升合秤两，勿令参差，又千金方，论市上僱人捣合之弊曰，尘埃秽气入药中，罗筛粗恶，随风飘扬，众口尝之，众鼻嗅之，药之精气，一切都尽，与朽木不殊，并是合和之总诀，而序例所举修治诸说，皆絮剂之要领也，如雷公炮炙，多系烦琐，适用不便，又宋人方书，如鸡峰普济方，本事方，十便良方之类，间载炮制之法，学者宜参互考究焉。
又按制药字面，如㕮咀，陶隐居所谓，皆细切之，较略令如㕮咀者，是也，（先兄绍翁曰，㕮，哺，古文同，犹父与甫通，许氏说文云，哺，咀也，咀，含味也，而无㕮字，此说与段若膺说文注相符矣），仲景乡语，云炒作熬，是刘河间说，（见宣明论，栎荫府君以为本于扬雄方言），又备预百要方，修合法所举，其说稍详，曰，炮者，置药于煻灰中，转转令微拆而用，或以湿纸裹，入煻灰令热通而用，炒者置药于器中，火上热令香气出，或令色黄或焦黑，熬者，置药于器中，用小水逼干于火上，或令色黄，或至赤黑，煨者，用生药入火煨之，亦以湿纸裹而煨之，焙者，高置火上令乾也，爁者，与炒同也，凡药不云炮炙者，皆洗去泥土，或日乾，或焙乾，或阴乾，切者，断切而用，锉者，细切而用，或有粗锉者，又李念莪本草通玄曰，煅则通红，炮则烟起，炒则黄而勿焦，烘，与焙同，燥而不黄，今详如炙（以物举于火上而燔之也），燎（烧去毛也），泡（犹洗濯也），疱（与淘同义），之类，二书所漏，亦间有之，须考索补足也。

藏药贮拟法  ***************************
孙真人曰，存不忘亡，安不忘危，大圣之至教，求民之瘼，恤民之隐，贤人之用心，所以神农鸠集百药，黄帝篡录针经，皆备预之常道也，且人疴瘵，多起仓卒，不与人期，一朝婴已，岂遑知救，想诸好事者，可贮药藏用，以备不虞，所谓起心虽微，所救惟广，见诸世禄之家，有善养马者，尚贮马药数十斤，不见养身者有蓄人药一锱铢，以此类之，极可愧矣，贵畜而贱身，诚可羞矣，伤人乎，不问马，此言安用哉，至如人或有公私使命，行迈边隅，地既不毛，药物焉出，忽逢瘴疠，素不资贮，无以救疗，遂拱手待毙，以致夭殁者，斯为自致，岂是枉横，何者，既不能深心以自卫，一朝至此，何叹惜之晚哉，故置药藏法，以防危殆云尔，　石药，灰土药，水药，根药，茎药，叶药，花葯，皮药，子药，五穀，五果，五菜，诸兽齿牙骨角蹄甲皮毛尿屎等药，酥髓乳酪醍醐，石蜜沙糖饴糖，酒醋胶面糵豉等药，上件药，依时收採，以贮藏之，虫豸之药，不收採也，　秤斗升合，铁臼，木臼，绢罗，纱罗，马尾罗，刀砧，玉槌，瓷钵，大小铜铫铛釜，铜铁匙等，上合药所须，极当预备，　凡药皆不欲数数晒曝，多见风日，气力即薄歇，宜熟知之，诸药未即用者，候天大晴时，于烈日中，曝令大干，以新瓦器贮之，泥头密封，须用开取，即急封之，勿令中风湿之气，虽经年亦如新也，其丸散以瓷器贮，蜜蜡封之，勿令泄气，则三十年不坏，诸杏仁及子等药，瓦器贮之，则鼠不能得之也，凡贮药法，皆须去地三四尺，则土湿之气不中也，（千金方）。
又曰，夫寻方学之要，以救速为贵，是以养生之家，须遇合成熟药，以备仓卒之急，（同上）。
按真人之言，深切周详，洵医家之模范也，徐洄溪亦有论，曰，其丸散，有非一时所能合者，倘有急迫之疾，必须丸散，俟丸散合就，而人已死矣，惟医家合之留待，当用者用之，不终弃也，又有不常用不易得之药，储之数年，难遇一用，药肆之中，因无人问，则亦不备，惟医者自蓄之，乃可待不时之需耳，云云，盖本诸真人也，又时贤产经，治横逆难产，催生铅丹方后曰，上譬如停水灭火，积年无用，偶尔不虞，乃救一时之急也，可谓能近取譬矣。


卷十二  ——————————————————————————————————————————————————————————————————————————————————————————

煮药总说  ***************************
沉存中曰，古之饮药者，煮炼有节，饮啜有宜，药有可以久煮，有不可以久煮者，有宜炽火，有宜温火者，此煮炼之节也，宜温宜寒，或缓或速，或乘饮食喜怒，而饮食喜怒为用者，有违饮食喜怒，而饮食喜怒为敌者，此饮啜之宜也，而水泉有美恶，操药之人有勤惰，如此而责药之不效者，非药之罪也，（良方序）。
病必择医，治必择药，临煎造制，切在恭诚，宜令亲信至意心明者，煎造忖度，最为的确，煎药铫器，除油垢腥秽，量水盏器，大小斟酌，用深小净铫内，下新净甜水，药末引物，一切都足浸匀，后诣火上，慢慢煎熬，合得分数，搅括周傍，勿令迸转，药熟用稀疏纱绢滤，去滓取汁，（施圆端效方，按汤液本草，东垣用药心法，内照图，并同，然此为详）。
李濒湖曰，凡服汤药，虽品物专精，修治如法，而煎药者，卤莽造次，水火不良，火候失度，则药亦无功，观夫茶味之美恶，饮味之甘餲，皆繫于水火烹饪之得失，即可推矣，是以煎药须用小心老成人，以深罐密封，新水活火，先武后文，如法服之，未有不效者，（本草纲目）。
徐洄溪曰，煎药之法，最宜深讲，药之效不效，全在乎此，夫烹饪禽鱼羊豕，失其调度，尚能损人，况药专以之治病，而可不讲乎，其法载于古方之末者，种种各殊，如麻黄汤，先煮麻黄去沫，然后加余药同煎，此主药当先煎之法也，而桂枝汤，又不必先煎桂枝，服药后，须啜热粥，以助药力，又一法也，如茯苓桂枝甘草大枣汤，则以甘澜水，先煎伏苓，如五苓散，则以白饮和服，服后又当多饮暖水，小建中汤，则先煎五味，去渣，而后纳饴糖，大柴胡汤，则煎减半，去渣再煎，柴胡加龙骨牡蛎汤，则煎药成，而后纳大黄，其煎之多寡，或煎水减半，或十分煎去二三分，或止煎一二十沸，煎药之法，不可胜数，皆各有意义，大都发散之药，及芳香之药，不宜多煎，取其生而疏荡，补益滋腻之药，宜多煎，取其熟而停蓄，此其总诀也，故方药虽中病，而煎法失度，其药必无效，盖病家之常服药者，或尚能依法为之，其粗鲁贫苦之家，安能如法制度，所以病难愈也，若今之医者，亦不能知之矣，况病家乎，（源流论）。
按说文曰，⿱台水，亯也，煮，⿱台水或从火，又曰，煎，熬也，方言曰，凡有汁而干，谓之煎，然则煮也者，投物于水，火以熟之之名，煎也者，火以干汁之名也，古方于汤药，则曰煮，去滓则曰煎，（如柴胡泻心等汤，可以见焉），有物而熬尽其汁，亦曰煎，（如龟甲煎丸，可以见焉），其义与说文合，宋以来于汤药，一用煎字，甚失古义矣，（枳实栀子汤，有空煮文，亦足知煮之义，金匮百合诸方，用煎字，然外台引作煮字，又古方有名煎者，系煎炼之谓，说见于第九卷中，张景岳命汤药以煎，可谓谬矣）。
又按主药煮法，洄溪之说为佳，更审经方，自有二义，盖药气味薄者，倘淡煮之，则力不纯，故葛根茯苓之类，以为主药，则必先煮之，气味厚者，倘浓煮之，则势必慢，故大黄芒硝之类，以为主药，则必后内之，犹是利汤补汤之别矣。
又按煮药器，唐恕斋原病集曰，银者为上，磁者次之，尤生洲寿世青编曰，必用砂铫瓦罐，如富贵家，净银之器煎之更妙，切忌油秽腥气，铜锡铁锅，或煎过他药者，必涤洁净，器口用纸蘸水封之。

煮药水火  ***************************
陶隐居曰，凡煮汤，欲微火令小沸，其水数依方多少，大略二十两药，用水一斗，煮取四升，以此为准，（按千金，此下曰，皆绞去滓，而后酌量也，盖本隐居肘后方序），然则利汤欲生，少水而多取汁，（按千全曰，为病须快利，所以少水而多取汁），补汤欲熟，多水而少取汁，（按千金曰，为病须补益，所以多水而少取汁），好详视之，不得令水多少，用新布，两人以尺木绞之，澄去垽浊，纸覆令密，温汤勿令鎗器中有水气，于熟汤上煮令暖，亦好，服汤宁令小沸，熟易下，冷则呕涌，（本草黑字）。
若合治汤药，当取井花水，极令洁净，升斗勿令多少，煮之调和，一如其法，（玉函经）。
凡煮药用迟火，火驶药力不出尽，当以布绞之，绵不尽汁也，（同上）。
危达斋曰，汁下之药，每服煎至八分，对病药，煎至七分，滋补药，煎至六分，不可极干，亦不可猛火骤乾，恐伤药力，（得效方）。
吴茭山曰，煎药，要知补药，利药，行经行气药，而用水多少，若煎补药，以十分之水，煎取四分之药，若利药，以十分之水，煎取六分之药，若行经行气脾胃等药，只宜时取，（活人心统）。
按仲景煮法不一，大约煮减半以上，隐居所谓，用水一斗，煮取四升者，其义相合，盖久煮则药性和利也，利补异制，亦是一说，仲景方，桂枝加芍药生姜人参新加汤，及炙甘草汤，俱是补剂，而较他汤最浓煮，其理可见矣，如外台疗疟醇醨汤，乃系截药，非可常论者也，（深师醇醨汤，生姜，乌梅，甘草，桂心，常山，蘘荷根，以水六升，煮取一升，曰醇，未发前须顿服，更以水三升，煮取一升，日醨，至发不断复顿服，又引备急，有桂广州法醇醨汤，用大黄，甘草，常山，宜阅，，外台，古今录验，疗水咳逆气，白前汤方后云，上四味切，以水一斗内药，刻志水度，复加水七升，微火煎令至刻，去滓，次内药七种，云云，又近效五加酒，以木度深浅，与水平剋之，云云，按此甚便，宣仿），火候，则仲景但于桂枝汤，云微火煮，此隅反之辞，而玉函隐居，并祖其意，至后世诸家，稍分条例，今举其一二，吴仁斋伤寒蕴要曰，若发汗之药，必用紧火煎，取滤清，通口服之，若攻下之药，亦紧火煎，下大黄朴消，俱有次第，须温服，若补中温中之药，宜漫火煎服之，若阴寒病急者，亦宜紧火急煎服之，李念莪本草通玄曰，补药须封固，文火细煎，利药宜露顶，武火速煎，尤生洲寿世青编曰，如煎探吐痰饮之剂，当用武火，取其急速，而发吐之也，此数说或有理，要好行小慧者已。
又按煮药所用水火，灵枢，有流水千里以外者，八升，扬之万遍，取其清五升煮之，炊以苇薪，而仲景有甘烂水，潦水，泉水，东流水，盖皆取熟淡不助里饮，（陈藏器，千里水，及东流水说，宜考），又有清浆水，殆取性凉解热也，（朱丹溪本草衍义补遗宜考）如其他诸方，当从玉函，用井华水为妙，然或有难遽辨，故吴仁斋伤寒蕴要曰，取新汲井水，若有咸味苦咸者，皆不可用，此说为是，又儒门事亲，有水解一篇，文繁不录，又梶原性全万安方气病中，引森立天可用方，人参汤煮法曰，要用劳水陈芦，不然则水强火盛，药力不出也，性全更举活人书七味葱白汤为征云，不独此药，诸煮汤法，皆须要弱水微火也，虚劳伤寒，产妇老人小儿，气力微者，尤可用劳水，此说亦是，又本草纲目曰，火用陈芦枯竹，取其不强，不损药力也，桑柴火，取其能助药力，烰炭，取其力慢，栎炭，取其力紧，温养用糠及马屎牛屎者，取其缓而能使药力匀遍也。

药有别内汤中  ***************************
陶隐居曰，凡汤酒膏中用诸石，皆细捣之如粟米，亦可以葛布筛令调，并以新绵别裹内中，其雄黄朱砂辈，细末如粉，　凡汤酒中用大黄，不须细锉，作汤者，先以水浸令淹浃，密覆一宿，明旦煮汤，临熟乃内汤中，又煮两三沸便绞出，则势力猛，易得快利，　凡汤中用麻黄，皆先别煮两三沸，掠去其沫，更益水如本数，乃内余药，不尔令人烦，　芒硝饴糖阿胶，皆须绞汤毕，内汁中，更上火两三沸，烊尽乃服之，（本草黑字）。
甄氏曰，蜜臈膏髓类者，皆成汤内烊，令和调也，又合汤，用血及酒者，皆临熟内之，然后绞取汤也，（医心方，引录验方）。
孙真人曰，凡汤中，用麝香牛黄犀角鹿角羚羊角蒲黄丹砂，须熟细末如粉，临服内汤中，搅令调和，合服之，（按蒲黄丹砂字，宋校本所无，今从真本，及本草序例引录），　凡生麦门冬，生姜，入汤皆切，三捣三绞取汁，汤成去滓内之，煮五六沸，依如升数，不可共药煮之也，　诸汤用酒者，皆临熟下，（千金方）。
寇宗奭曰，本草第一序例言，犀角羚羊角鹿角，一概末如粉，临服内汤中，然今昔药法中，有生磨者，有煎取汁者，　凡诸石虽是汤酒中，亦须稍细，药力方尽出，效亦速，但临服须澄滤，后再上火，不尔恐遗药力，不见效，（本草衍义）。
吴茭山曰，凡药中，沉香木香，须煎药熟去渣，方磨沉香木香浓汁入药，凡再煎一沸服，不可同煎，服者慎之，（活人心统）。
陈月朋曰，凡汤中，加酒醋童便竹沥姜汁，亦候汤熟绞汁，盏内加入便服。
凡汤中，用沉香木香乳香没药，一切香窜药味，须研细末，待汤熟，先倾汁小盏调，服讫然后尽饮，（本草蒙筌）。
钱仲阳曰，钩藤，久煎便无力，俟他药煎熟十馀沸，投入即起，颇得力也，（本草汇言）。
按大黄水渍内汤中，千金外台，往往见之，伤寒总病论，魏炳书后，亦有其说，且曰，内或用竹沥煎者，每四钱，（按此言粗末药一服），水一盏二分，煎至七分，下竹沥三分，煎至七分。
又按炙甘草汤，当归四逆加吴茱萸生姜汤，均酒水同煮，不临熟下者，又石天基传家宝，有量小不能饮者，于服药之后，饮酒几杯之说，外科正宗神授卫生汤后曰，病在上部，先服药，随后饮酒一杯，病在下部，先饮酒一杯，随后服药，以行药势，亦是一法。

引药  ***************************
汤龙溪曰，用药煎煮，或用姜葱，取其发散，或用枣，盖枣能和百药之力，（伤寒解惑论）。
张介石曰，酒入药为引者，取其活血行经，姜入药为引者，取其发表注凝，小枣入药为引者，取其消散开胃，大枣入药为引者，取其补血健脾，（按枣分大小，多事殊甚），龙眼入药为引者，取其宁心利水，灯心入药为引者，取其得睡神归，葱白入药为引者，取其发散诸邪勿住，莲实入药为引者，取其清心养胃和脾，（资蒙医经）。
按药既配合为方，固无须引子之目，然宋以来书，于每方煮法内，必举其品，则欲用其方者，亦宜通知其例，故拈之于此，尤饲鹤医为读书记曰，兵无嚮导，则不达贼境，药无引使，则不通病所，新病且然，况伏邪乎，此理之所或然也。

去滓再煎  ***************************
吴遵程曰，去滓再煎者，要使药性合而为一，漫无异同，并停胃中，少顷随胃气以敷布，而里之未和者，遂无不和，所以方中既用人参，甘草，复加生姜大枣，不嫌其复，全藉胃中天真之气为斡旋，盖取和之为义耳，甘草泻心汤，半夏泻心汤，三汤俱去滓复煎，亦同此义，以此三泻心皆治里未和之证，故皆取复煎以共行其事之义，（伤寒分经）。
按此系生姜泻心汤注文，即本于喻西昌伤寒抉疑，论小柴胡汤，考大小柴胡，三泻心，及柴胡桂姜汤，旋覆代赭汤，并去滓再煎，盖寒热杂合之剂，此法为妙，然唯治病冷热相溷，结在一处者，倘冷热异位者，不敢再煎，（详义见于拙著伤寒论述义），许弘内台方议曰，小柴胡汤，去滓再煎，取其清能入胆之义，误矣。

药滓再煮  ***************************
陶隐居曰，凡建中肾沥诸补汤，滓合两剂，加水煮竭饮之，亦敌一剂新药，贫人可当依此用，皆应先暴令燥，（本草黑字）。
按补汤或宜再煮，其他概不可用，李念莪本草通玄曰，药滓再煮，殊非古法，味有厚薄，气有轻重，若取二煎，其厚且重者，尚有功力，其轻且薄者，已无馀味，安在其君臣佐使之宜哉，考古方，唯金匮柴胡饮子，再合滓重煮，然旧说既疑非仲景方，乃足以确李氏之言矣。

作丸散酒膏法  ***************************
陶隐居曰，凡丸散药，亦先切细暴燥，乃捣之，有各捣者，有合捣者，并随方所言，其润湿药，如天门冬乾地黄辈，皆先切暴，独捣令偏碎，更出细擘暴乾，若逢阴雨，亦以微火烘（火工切），之，既燥，小停冷乃捣之，　凡湿药，燥皆大耗，当先增分两，须得屑乃秤之为正，其汤酒中，不须如此也，　凡筛丸药，用重密绢令细，于蜜丸易熟，若筛散草药，用轻疏绢，于酒中服，即不泥，其石药，亦用细绢筛，令如丸者，　凡筛丸散药毕，皆更合于臼中，以杵捣之数百过，视其色理和同为佳也，　凡渍药酒，皆须细切，生绢袋盛之，乃入酒密封，随寒暑日数，视其浓烈，便可漉出，不必待至酒尽也，滓可暴燥微捣，更渍饮之，亦可散服，　凡合膏，初以苦酒渍令淹浃，不用多汁，密覆勿泄，云晬（祖对切），时者，周时也，从今旦至明且，亦有止一宿者，煮膏，当三上三下，以泄其热势，令药味得出，上之使币币沸，乃下之使沸静，良久乃止，宁欲小小生，其中有薤白者，以两头微焦黄为候，有白芷附子者，亦令小黄色为度，猪肪皆勿令经水，腊月者弥佳，绞膏，亦以新布绞之，若是可服之膏，膏滓亦可酒煮饮之，可摩之膏，膏滓则宜以傅病止，此盖欲兼尽其药力故也，　凡用蜜，皆先火煎，掠去其沫，令色微黄，则丸经久不坏，掠之多少，随蜜精粗，（本草黑字，按原文更载各药修治，文繁，今不具录）。
朱君辅曰，员药法，蜜剂，每药一斤，用蜜一斤，面糊剂，每药末一斤，用面四两，米粉亦如之，（朱氏集验方）。
陈月朋曰，散，研成细末也，宜旋制合，不堪久留，恐走泄气味，服之无效尔，（本草蒙筌）。
徐思鹤曰，凡草药烧灰为末，如华叶柏叶茅根蓟根，十灰散之类，必烧焦枯，用器盖覆，以存性，若如烧燃柴薪，煅成死灰，性亦不存而罔效矣，（古今医统，按华叶，疑[艹/己+廾]叶）。
李濒湖曰，别有酿酒者，或以药煮汁和饭，或以药袋安置酒中，或煮物和饭同酿，皆随方法，又有煮酒者，以生绢袋药，入坛密封，置大锅中，水煮一日，埋土中七日，出火毒乃饮，（本草纲目）。
按吴茭山活人心统曰，修合丸药，务在制度如法，一不如法，则用不效，譬如造酒，得法则味香甜，饮之能生精养血，快情忘忧，造不如法，则酒味苦酸，饮之则败胃生痰，非惟无益，而反有害，此笃论也，然诸修合剂，皆同此理，不翅丸药矣。

服药节度  ***************************
病在胸膈以上者，先食后服药，病在心腹以下者，先服药而后食，病在四肢血脉者，宜空腹而在旦，病在骨髓者，宜饱满而在夜，（本草白字，按此引经文，犹是前卷七情之例）。
葛仙翁曰，按中黄子服食节度曰，服治病之药，以食前服之，服养生之药，以食后服之，吾以咨郑君，何以如此也，郑君言，易知耳，欲以药攻病，既宜及未食内虚，令毒势易行，若以食后服之，则药攻谷，而力尽矣，若欲养生，而以食前服，药力未行，而谷驱之以下，不得除上作益也，（医心方，引抱朴子）。
按素问，有为后饭之文，（出腹中论，病能论，次注曰，饭后药先，谓之后饭），仲景有先食服之语，（出桃核承气汤，乌梅丸，赤石脂丸，赤丸，己椒苈黄丸，茵陈五苓散方后，又桂枝茯苓丸，每日食前服一丸），并未有食后服之法，盖抱朴子，与经相协，平旦服，出十枣汤，空腹服，出薯蓣丸，亦并非四肢血脉之治，昼三夜二之类，仲景之意，不过使药气接续耳，要之，本草之言，宜附之别论，汪訒庵医方集解，尝有疑辞，语意欠稳，仍不登载，（利汤欲早，宜考后款）。
又按卢绍庵一万社草，冯楚瞻锦囊秘录，说食前食后之分，稍有可取，仍附之，卢曰，病在上，频而少，食后服，病在下，顿而多，食前服，（此宗东垣，宜参次款），频而少者，分数口徐徐吞嚥，急则速过病所，顿而多者，引满一吸而尽，缓则不及攻病，食后腹饱，留恋于上，食前腹飢，迅达于下，病在中宫，不飢不饱，不疾不徐，此古法服，药缓急先后次序，愚谓食前服者，须当缓行几步，体若困惫，扶坐良久，令人摩揉胸腹，食后服者，不可遽然行走，身虽矍铄，亦宜伏枕片时，屏息假寐，又于漏下五鼓服药，宿食消融，肠胃空虚，药易运行，尤为有益，冯曰，调理脾气者，宜食远而徐徐服之，药后勿就进食，调理肾元者，宜食前而顿服多服之，药后便可进食，若血食美味更佳，盖助精血，发生尤捷耳。

服药多少  ***************************
陶隐居曰，凡云分再服三服者，要令势力相及，并视人之强羸，病之轻重，以为进退增减之，不必悉依方说也，（本草黑字）。
凡服药多少，要与病人气血相宜，盖人之禀受，本有强弱，又贵贱苦乐，所养不同，岂可以一概论，况病有久新之异，尤在临时以意裁之，故古方云，诸富贵人骤病，或少壮肤腠细致，与受病日浅者，病势虽轻，用药宜多，诸久病之人，气形羸弱，或腠理开疏者，用药宜少，（圣济总录）。
修而肥者，饮剂丰，羸而弱者，受药减，（褚氏遗书）。
按隐居之说，辞约义畅，能得仲景之旨，大抵仲景之方，大剂分服，小剂顿服，强人多服，羸者减用，（既论于前卷分量条），而更有病势加剧，连进数剂，不论其人者，（如桂枝汤，若汗不出，乃服至二三剂，是也），有药与病阻，似觉病重，则从容施剂，以视其安者，（如桂枝汤，若病重者，一日一夜服云云，是也，说详于第四卷中），又古方，有杀药者以意增之之法，（见千金，排风汤后，又本草食盐条，图经，引传信方，或遇杀药人云云），此皆进食增减之之谓也，又初和甫养生必用方云，世人服药，多只日间服之，往往夜间不服，致药力不相接续，药不胜病，而冬月夜永，尤非所宜，凡调理病人，当并夜间服药，（万安方引，又医说，引医余，论大泻腹痛，暖药夜服，又补药宜接续，既见第七卷中），亦是令势力相及之意也，如孙真人后服渐少之言，（举在次条），恐不可以为模则矣，又李东垣用药心法曰，在上不厌频而少，在下不厌顿而多，少服则滋荣于上，多服则滋补于下，此本于至真要大论，平气之道云云者。

服汤要温清  ***************************
孙真人曰，凡服汤，欲得稍热，服之即易消下不吐，若冷则吐呕不下，若太热则破人咽喉，务在用意，汤必须澄清，若浊令人心闷不解，中间相去，如步行十里久再服，若太促数，前汤未消，后汤来冲，必当吐逆，仍问病者，腹中药消散，乃可进服，凡服汤法，大约皆分为三服，取三升，（按真本，作凡服汤，皆分三升为三服，宜从），然后乘病人穀气，强进一服，最须多，次一服渐少，后一服最须少，如此即甚安稳，所以病人于后，气力渐微，故汤须渐少，（千金方）。
按汤欲热，本于陶隐居，（见前水火条），须澄清，本于玉函经，（玉函经，凡煎药，皆去沫，沫浊难饮，使人烦），详仲景方，皆去滓温服，正是此义，但生姜半夏汤小冷服，盖是反治，而解毒之药，宜冷饮之者，以热饮则助其毒势也，隐居亦有冷服者，暖服者之语，而后世其法稍繁，如景三阳嵩厓尊生书，服药法则，虽殊失芜杂，姑存之以备酌夺，曰，急服，有通口直饮，（重剂治下部宜之），有趁热连饮，（轻剂偶剂，发汗宜之），缓服，有趁热徐徐小饮，（治肺病宜），有不用气堕津自下，（治咽喉病宜），冷服，有寒剂冷服，（治大热病宜），有热剂冷服，（治假热病宜），热服，有热剂热服，（治大寒病宜），有寒剂热服，（治假寒病宜），温服，有补药温服，（取温补意），有平药温服，（病不犯大寒热者宜），空心服，有五更空心服，（病在肾肝宜，取其再睡一番，药入肾肝），有蚤起空心，（补下治下宜），有空心服后，即压以食，（治肾恐妨心，治命门恐妨肺者宜），食后服，有食后即服，（病在胸膈者宜），有食远方服，（病在中脘者宜，或病在胸膈，用峻下药，恐饮食方在胃口，下早致胸结者，亦宜），临卧服，有服后正卧，（病在胸隔，素有积者宜），有服后左右侧卧，（病在左右肋，使药直至病所），有服后去枕卧，（病在肺，及在膈以上者宜），一二滚服，（发散治上病者宜），百十滚服，（温补治中脘病者宜），浓煎服，（治下部病者宜），去头煎服，（虚怯病，恐不胜药力者宜），巳未午初服，（于阴中引提阳气宜，补中益气汤，提疟汤皆是，，按千金，治九漏，矾石白术散后曰，病在上侧轮卧，在下高枕卧，使药流下，又陈良甫外科精要，引李嗣立曰，昔尝闻一名医讲论，凡人遇五更初，肾气必开，若一语言，咳嗽口唾，即肾气复合，遇肾开时，进一服平补药．其功效胜寻常服峻补之药十数服，并嵩厓所本）。
又按药有露宿服者，截疟用最有验，（千金，治疟或间日发者，或夜发者，方后曰，铜器中渍药，露置星月下高净处，横刀其上，盖露者，暴露之谓也），或用治痢，（千金，治热毒痢，用黄连，及三因露宿汤之类），或用治湿，（见续易简方后集三生饮下），或用治脚气，（朱氏集验方，五圣散，用瓦器盛贮，将纱片盖瓦器口，安顿屋上，露一宿，来早服），或用治骨蒸，（圣惠，有柴胡汤），皆借天之正气，以胜邪气者也，（此本于刘默生证治百问，或以雾露之露为说者，误也），如魏氏沉附膏，盖以出火毒也，（出家藏方补益中，曰，再煎略沸倾出，夏月则用冰雪浸，极冷服之，冬则露一宿）。

服补泻汗吐汤法  ***************************
陶隐居曰，毒利药，皆须空腹补泻，其间自可进粥，（补阙肘后百一方序）。
孙真人曰，凡服利汤，欲得侵早，　凡服补汤，欲得服三升半，昼三夜一，中间间食，则汤气溉灌百脉，易得药力，凡服汤不得太缓太急也，（按真本，此一句，作若如此，则太太须缓，不得速急也），又须左右仰覆卧，各一食顷，即汤势遍行腹中，又于室中行，皆可一百步许，一日勿出外，即大益，　凡服治风汤，第一服厚覆取汗，若得汗，即须薄覆，勿令大汗，中间亦须间食，不尔令人无力，更益虚羸，（千金）。
按华元化曰，转下汤，为可早与，但当少与，勿令大下耳，少与当数其间耳（千金引），蒋孝琬曰，凡服补汤者，相去远久，服写汤，相去近，（医心方引），近效，婆罗门僧，疗大风疾方后曰，服法，患大风者，用火为使，在室中重作小纸屋子，屋子外然火，令病人在纸屋中发汗，（外台引），此术为佳。
徐洄溪曰，发散之剂，欲驱风寒出之于外，必热服而暖覆其体，令药气行于营卫，热气周遍，挟风寒而从汗解，若半温而饮之，仍当风坐立，或仅寂然安卧，则药留肠胃，不能得汗，风寒无暗消之理，而营气反为风寒所伤矣，通利之药，欲其化积滞，而达之于下也，必空腹顿服，使药性鼓动，推其垢浊，从大便解，若与饮食杂投，则新旧混杂，而药气与食气相乱，则气性不专，而食积愈顽矣，（源流论）。
凡煎吐药汤，及调散，或用酸米汤，或用白汤，或用稀来粥，须备十馀锺，令病者顿服一锺，即用指探吐，药出再服一锺，亦随用指探吐，药出再服再吐，以顺溜快吐为度，则头额身上，自有微汗，所有病证轻减，即为中病，不必尽服余药，若过吐之，即使病尽除，恐损胸中阳气也，（医宗金鉴）。
按探吐，又有以篦子者，有以箸者，有以虀者，有以纸捻子者，有以钗股及鸡羽者，有以鹅翎少抹桐油于尖上，晒乾者，又用吐紧勒肚腹，见丹溪心法，又用药吐如下，以醋饭止之，古方往往谓之，（吐不止者用之，出千金咳嗽中，泻不止者用之，出千金妊娠朴消荡胞汤，外台，必效疗癖方，近效大麝香丸后，及本草续随子条，日华子说），又诸剂服法，互见前卷，宜相参。

服药不必尽剂  ***************************
杨仁斋曰，治寒以温，治热以凉，但中病即止，矫枉则过正也，盖凉药频施，必至于呕恶沉冷，温药频施，必至于烦躁哄热，所贵酌量权度，一毫无过用焉，是为活法，（直指方）。
唐恕斋曰，如当汗当下，逐水发吐之剂，皆一时攻邪，岂宜再服，故皆中病而已，不必尽剂，（原病集）。
按此说，本于伤寒论可汗吐下篇，成聊摄注解曰，要在适当，不欲过也，又曰，如承气汤证云，若二服利则止后服，又云，若一服讝语止，更莫复服，是不尽剂也。

呕家服汤法（口噤）。  ***************************
孙真人曰，凡服汤，呕逆不入汤者，先以甘草三两，水三升，煮取二升，服之得吐，但服之不吐益佳，消息定，然后服余汤，即流利更不吐也，（千金方）。
按此法甚验，又本草柹条，陈藏器曰，火乾者名乌柹，人服药口苦，及欲吐逆，食少许立止，又圣惠开内障眼论曰，凡欲下针，预向人说，忽恐下手疾，人惊骇呕吐，云云，或吐不定，含白梅咽津，仍预先合之，吐逆盛即难止。
吴仁斋曰，凡呕而不止者，药内必少加生姜汁一二匙，服之最效，凡服药宜徐徐呷下，不可急也，（伤寒蕴要）。
孙台石曰，诸病惟呕证不能纳药，服时欲呕，预备姜汤兼送，更以炒盐二包，轮熨喉下至胸，多炒频熨即安，（简明医彀）。
陈飞霞曰，大凡呕吐不纳药食者，最难治疗，盖药入即吐，安能有功，又切不可强灌，胃口愈吐愈翻，万不能止，予之治此颇多，先将姜汤和土作二泥丸，塞其两鼻，使之不闻药气，然后用对证之药煎好，鲜出澄清，冷热得中，止服一口即停之，半时之久，再服一口，又停之，良久服二口，停之少顷，则任服不吐矣，斯时胃口已安，焉能得吐，愚人不知，明见其叶药不纳，偏以整杯整碗强灌之，则一吐倾囊而出，又何药力之可恃乎，（幼幼成集）。
按生姜半夏汤，煮取一升，小冷分四服，千金，治脚气上入腹，腹急上冲胸，气急欲绝，半夏汤，初稍稍进，恐气冲上，格塞不得下，小小服通人气耳，并是吴氏所本，又曾省翁活幼心书，必胜散，治小儿大人，病中闻药气即恶心乾呕，不能疗者，川白芷，锉晒，或焙，研为细末，抄一字及半钱，于舌上令其自化，或用掌心盛之，以舌舐咽云云。
又按口噤难下药者，或药熨心胸，或搐药鼻中，或楷药齿龈，俟身关开，而后内套剂，方见于第九卷熨法及导法后。

小儿服汤法  ***************************
刘通真曰，一月以内，可与百日同，周岁可与二岁同，三岁可与四岁同，五岁可与六岁同，同者，谓其多少为一服，虽然大约如此，更详其疾之轻重，而增减之，孙思邈言，龙胆调中二汤云，儿生一日至七日，取一合，分三服，生八日至十五日，取一合半，分三服，生十六日至二十日，取二合，分三服，生二十日至三十日，取三合分三服，生三十日至四十日，以五合分三服，恐五合未得自斟酌，上此二方，准一日已上，四十日以来儿方法具此，后欲虚方者，宜一准此为率，乃至五六岁，皆节次加减之，不烦重述，（幼幼新书，引万全方）。
按小青龙加石膏汤方后曰，小儿服四合，盖大约言也，千金又曰，四十日至六十日儿，六合为三服，六十日至百日儿，一服二合半，百日至二百日儿，一服三合，（出恆山汤方后，升麻汤，紫菀汤，并同），二百日至期岁，一服五合，（出五香连翘汤方后），五岁儿，服一升，二岁服六合，（治咳逆喘息，如水鸡声方），五六岁者，一服四五合，七八岁者，一服六合，十岁至十四五者，加大黄半两，足水为一斗，煮取六升半，分三服，（五香枳实汤），盖五岁以下，说有异同，或随药力紧慢者，要皆用小量也。
又按与药之法，古方有以绵著汤中，捉绵滴儿口中者，（千金，桂枝汤之类），又有傅药乳头，令儿和乳咽之者，（肘后千金，钱氏等，此法甚多），又有令乳母服药者，（千金，耆婆万病圆之类），今俗亦皆为之。

服丸散酒法  ***************************
若用毒药疗病，先起如黍粟，病去即止，不去倍之，不去十之，取去为度，（本草白字）。
陶隐居曰，上本说如此，按今药中，单行一两种有毒物，只如巴豆甘遂之辈，不可便令至剂尔，如经所言，一物一毒，服一丸如细麻，二物一毒，服二丸如大麻，三物一毒，服三丸如胡豆，四物一毒，服四丸如小豆，五物一毒，服五丸如大豆，六物一丸，服六丸如梧子，从此至十，皆如梧子，以数为丸，而毒中又有轻重，且如狼毒钩吻，岂同附子芫花辈邪，凡此之类，皆须量宜也，（同上黑字）。
按寇宗奭曰，凡服药多少，虽有所说一物一毒，服一丸如细麻之例，今更合别论，缘人气有虚实，年有老少，病有新久，药有多毒少毒，逐事斟量，不可採此为例，但古人凡设例者，皆是假令，岂可执以为定法，此说有理。
又曰，凡散，日三者，当取旦中暮进之，四五服，则一日之中，量时而分均也，（肘后百一方序）。
孙真人曰，凡丸药，皆如梧桐子大，补者十丸为始，从一服渐加，不过四十丸，过亦损人，云一日三度服，欲得引日多时，不阙药气，渐渍熏蒸五脏，积久为佳，不必顿服早尽为善，徒弃名药，获益甚少，（千金方）。
按丸散汤使，隐居称有须酒服者，而仲景所用，不过三四，沸汤服，取其温养，酒服，取其宣达，医心方，引蒋孝琬曰，用散和酒服之，酒能将药气，行入人穴中，以去邪，圣济总录曰，古法服药，多以酒者，非特宣通血气而已，亦以养阳也，又治漏风，四神散方后曰，以热酒一升投之，如饮酒不得人，用沸汤投之，亦得，盖本于备急丸，以暖水若酒服），白饮服，取其适胃，浆水服，取其清热，是已，降至宋元，随证异法，不胜枚举，又孙台石简明医彀曰，如细丸汤送，大丸及末药，先以汤调匀，添汤嚥下。
又按古人用丸散，欲其黏滞膈胃，浸润为功者，服饵之际，别自有法，丸，有噙化，（既详于第九卷），散，有吸咽，（千金咳嗽门，有锺乳七星散等三方，云，治下筛，作如大豆，七聚七星形，以小筒吸取，酒送下云云，宜阅原文），有舐吃，（永类钤方，暴嗽，立案散，皂角，江子，半夏，杏仁，为末，每服半钱，生姜汁调，放手心，用舌点舐之，立效，又喘急中，有选奇七七散，又医方集成，翻胃，此证如水穀并不能下，方便集中，一方，用丁香，附子，为末，于掌中舐吃，亦一法也，又载有一方，今不录，又活幼心书，速效散，治长成小儿，因他物成跌著，触损两目，血胀肿痛，荆芥，薄荷，草决明，甘草，为粗末，和半生半炒芝麻等分，抄二钱，在掌中盛，以干吃咀嚼，味尽吐去渣，三五次即效，又必胜散，见于前），皆宜临证择用焉。
孙真人曰，凡服酒药，欲得使酒气相接，无得断绝，绝则不得药力，多少皆以知为度，不可令至醉及吐，则大损人也，（千金方）。
按陈月朋本草蒙筌曰，药酒，补虚损证，宜少服旋取效，攻风湿证，宜多饮速取效，斯言为是。

服药不可与食相连  ***************************
凡药势与食气，不欲相逢，食气消即进药，药气散即进食，如此消息，即得五藏安和，非但药性之多少，其节适早晚，复须调理，今所云先食后食，盖此义也，（圣惠方，按非但以下数句，本本草黑字中语）。
杨远林曰，切不可饮食未久，而即服药，服药未久，而即饮食，使肠胃中，药食混乱，虽灵丹亦难奏效，必须两相调停，度量时候，方可服药，服后，再加之以坐卧安养，约有三四时刻，或人行四五里之地，以伺药力循行经络，方可饮食，两无妨也，虽有不拘时者，亦不可连饮食，（奇效单方）。
按千金服饵法，凡人遇风发条中曰，汤消即食粥，粥消即服汤，圣惠盖本于此，又卢绍庵一万社草曰，多饮茶酒汤水，譬如酒添水则味淡，服药甫及碗许，汤水倍之，药力减矣，尤生洲寿世青编曰，食不得杂，杂则物性或有相反，苟能慎之，服药自效，并笃论也。

服药禁忌  ***************************
陶隐居曰，服药不可多食生葫荽，及蒜鸡生菜，又不可食诸滑物果实等，又不可多食肥猪犬肉，油腻肥羹，鱼鱠腥臊等物。
服药，通忌见死尸及产妇淹秽事，（本草黑字）。
谢士泰曰，凡禁之法，若汤有貙（按即触字），服竟五日忌之，若丸散酒中，有相违貙，必须服药竟之后，十日方可饮啖，（医心方，引删繁论）。
孙真人曰，凡服汤三日常忌酒，缘汤忌酒故也，（千金方）。
又曰，凡服药，皆断生冷酢滑，猪犬鸡鱼，油面蒜，及果实等，其大实丸散，切忌陈臭宿滞之物，（同上）。
又曰，凡饵汤药，其粥食肉菜，皆须太熟，熟即易消，与药相宜，若生则难消，复损药力，仍须少食菜及硬物，于药为佳，亦少进盐酢乃善，亦不得苦心用力，及房室喜怒，是以治病用药，力惟在食治，将息得力，太半于药有益，（同上）。
古方逐名下，并载禁忌，谓如理中丸，合忌桃李葫荽大蒜青鱼鮓菘菜等物，即使服饵者，多致疑惑，自非单行久服饵者，当依此法，仓卒治病，不必拘忌，（圣济总录）。
按隐居真人及医心方，并有某药忌某物说，当参阅，备预百要方曰，凡服药，通忌生冷油滑，生谓不煮熟之物，冷，谓性冷莴苣荞麦之类，油，谓胡麻等，滑，谓葵蓴之类，攻冷，又谓体冷之物，油，又谓膏脂之属，百要方未为当，又石天基传家宝曰，或有服药之人，畏其味苦，乃以圆眼大枣适口，若补药则无可妨，倘发散汗下药，则因甜阻滞不效矣，此说为然。
