
自序  ***************************
医学为捍卫人类生存之一端，有人类即需求医学。因人体之仇敌，大部属于疾病，其防御方法，亦随人类之繁殖而愈感切要。吾人有史以来，医学之演进，颇多可观，上古有神农、轩辕、岐伯等之发明，中古有张机、华佗之精进。近古则有医学组织，如唐贞观之世，诸州置医药博士及学生；宋设医官院，釐订医学图籍，而民间之治疗方法，亦勃然兴起；及夫元明清以迄现在，代有名医，各科之著作如林。在社会进化过程中，吾国固有之医学，亦占相当重要之地位，惟自西医流入以来，常有中西医药之争议。习西医者，必非中医，擅中医者，多斥西学，以内科为尤甚，谓西医内科，因药不逮中医之稳妥，中医内脏之解剖，不及西医之详尽，各是其说，是皆不溯厥根源，互相贯通，为学术上推进之新机。且人类愈繁殖，物质文明愈进步，致病之原因愈形复杂，吾人健康被劫夺之机会更多。宜如何融会古今中外医学，以抵抗与消灭病菌之袭击？谋目今社会组织中吾国医药之位置，斯有冀夫吾国医界不分畛域，辨晰异同，取彼之长，以补我之不足，微特病者之幸福可期，而于人类之繁盛，固有莫大之关系也。本编汇参中西病理，多采西学，处方均用中药，于内科诸病，分节叙述，学说务求其新，文辞惟择浅显，使读者开卷瞭然，藉贡通俗治疗之助，亦聊以作革新国医之先驱云尔。丙辰春正月编者识。

例言  ***************************
本书术语，悉用我国通行名词，我国所未备者，间採译名。
书中详述内科诸病，分原因、症候、经过、预后、类症、治法、处方各节，均用浅近文言，即不知医者，亦可照法施治。
本书所用参考书，古今中外共二十馀种，必比较详核而后编入。
书中处方，分药方、特方二种。药方即我国古方，特方即外国之普通药方。特方中之药品，均吾人可自制者。採用既易，效验亦确，且药性和平，决无危险之虞。


传染病  ——————————————————————————————————————————————————————————————————————————————————————————

伤寒（肠窒扶斯）  ***************************
〔原因〕　为肠窒扶斯杆菌，其传染，由于饮食物、饮料水、粪便、空气等。
〔症候〕　本病之潜伏期，约十四日至二十一日，初发全身倦怠，饮食减少，头痛，耳鸣，睡眠不安之前驱症，继而恶寒发热，舌起白苔，便闭，或下痢，甚至大渴引饮，舌唇乾裂，狂言舞跳，神识朦胧，脉搏在八十以上，或及至一百三十。热度有一定之规定，约每日上升半度，至一周之终，其热遂达四十或四十一度，稽留一周或二周日，而发热度渐降，身体渐快，食欲增进，遂复于健康之域矣。此外尚有变形者三种：（一）轻症窒扶斯（俗名小伤寒），其经过之期间极短，八日至十四日治。（二）不全窒扶斯，其发热速，而退热亦速。（三）逍遥窒扶斯，发热极微，起居如常，患者全不介意，然于第二三周间，或有便血而见危险症状。
〔预后〕　脉搏一百二十以上，或脉力软弱，或脉不整，或四十一度之高热，稽留不退，或发重笃之合併症，为不良。在老人、小儿、产妇，亦危险。
〔治法〕　宜安卧静养，病房宜流通空气，不使有剧烈之光线射入。食饵当用液体营养物，即牛乳、豆乳、肉羹汁、生卵，可饮黄酒，或葡萄酒。（轻症用少量，重症用多量）初期宜用轻粉泻剂，退热剂不可妄用，须至二周之终，体温四十度以上，稽留未退者用之。若热甚高，可用冷水缠络法，退热后，一二周日内，不得食硬固之食物，更当注意清洁病房，常换被褥，消毒衣服及粪便等。
〔药方〕
粉霜（一两）　轻粉（五钱）　白面（六钱）
上水和蒸熟，分为一百二十丸，每服一丸至二丸（此方根据于《宣明方》）。
麻黄（十斤去节）　杏仁（四升去皮）　大黄（二十八两）（大寒雪煎）
上以雪水煎成乾燥胶质，作丸如弹子大，每以沸汤化服一丸，日服二丸。（《千金方》）
以冰一块，置于膻中良。
上宜于第三周之后，热度未降，神志昏迷者。（时珍）
以冷水浸布贴胸前。
上施用时间同前。（《活人书》）
麻黄（一钱二分）　桂枝（八分）　杏仁（一钱二分）（麻黄汤）
上以水两盏，煮取六分服。宜于喘，而无汗、头痛、发热、恶寒者。（仲景）
桂枝　芍药　生姜（各七分半）　甘草（五分）（桂枝汤）
上以水一盏四分，煎取六分服。宜于上冲头痛、发热、汗出、恶风者。（仲景）
厚朴　枳实（各二钱一分）　栀子（七分）（栀子厚朴汤）
上三味以水一盏四分，煮取六分服，宜于胸腹烦满者。（仲景）
黄连（四分）　半夏（一钱二分）　栝蒌实（八分）（小陷胸汤）
上以水一盏八分，煮取六分服，宜于结胸。（仲景）
蕙草（陵零香）　当归（各五分）　黄连（一钱）（蕙草汤）
上以水一盏，煮五分服，日三服，宜于下利。（范汪方）
〔特方〕
轻粉（一分三釐）
上作一次服。本病之初期服之，能下泄，热候之下降亦速。
明矾（八分）　白糖（四钱）
上为十包，每时服一包，宜于下痢及肠出血。
麝香（一分三釐）　樟脑（一分三釐）　白糖（二钱五分）
上分六包，每二时服一包，宜于虚脱。

烂喉痧（实扶的里亚）  ***************************
〔原因〕　为实扶的里亚杆菌传染而发，二至七岁之小儿，易罹此症。
〔症候〕　本症之局所病状，咽喉左右核及黏膜，肿胀焮赤而痛，生白色或微黄色之义膜，颚下肿胀，压之则痛。其全身病状，身体违和，头痛，体温高至三十九度以上，嚥下困难，病愈进，则呼吸之困难愈甚，而将窒息，併发咳嗽，骨节疼痛，耳炎诸症，亦有皮肤发蔷薇疹，或红斑者。
〔经过〕　一二周日。
〔预后〕　不定。
〔治法〕　宜隔离患者，清洁病房，流通空气，含冰块，用冷罨法，以电气烧灼患部，或以钳钳定棉花，拭去义膜，又含嗽淡盐汤，与石灰水，可吸入热蒸气。如现衰弱之状，宜与以黄酒，或赤葡萄酒等之兴奋剂。高热，则宜用解热剂。
近时发明之血清疗法，最为有效，若施行过迟，亦无益也。其他若义膜固著气管，可送入金属管于气管之法。
〔药方〕
鲜生地（四钱）　鲜石斛（二钱）　鲜柳根白皮（四钱）　苦甘草（一钱）　薄荷叶（一钱五分）　地骨皮（三钱）　元参（二钱）　丹皮（二钱）
上水二盏，煮取一盏服，宜于发热。（退热剂）
泻叶（二钱）　大黄（一钱五分）　芒硝（二钱）
上水一盏五分，煮取六分服，宜于大便秘结者。
龙脑（三分）　硼砂（一钱）　胆矾（五分）　儿茶（一钱五分）
上研末吹入。
〔特方〕
樟脑酒
上十五分时涂布一次。
胆矾（一钱三分）　白糖（一钱一分）　淀粉（一钱一分）
上分五包，每十分时一包，取吐。
石灰粉（一分）　清水（八十分）
上摇动二三分时候，澄清含漱。
硼砂（二分）　清水（二分）
上吸入。

霍乱（虎列剌）  ***************************
〔原因〕　由于虎列剌菌传染所致。其传染之媒介，为饮食物、饮料水，及患者之吐泻物传播。饮食不摄生，及胃炎感冒，亦能诱起此症。
〔症候〕　本病分类似霍乱、单纯霍乱、真性霍乱、乾性霍乱（乾霍乱）四种。类似霍乱，初发下痢，次发呕吐，吐物及粪便之色，类似米泔汁，泌尿减少，或绝止。眼珠凹陷，手足厥冷，皮肤苍白，身体疲劳，腓肠疼痛，脉搏细弱，轻者一二日即治，重者数日死。
单纯霍乱，初发肚腹雷鸣，一日下痢六七次，身体倦怠，食欲缺乏，呕吐烦渴，尿量减少等，数日即治，或引续而成真性霍乱。
真性霍乱，由于类似霍乱与单纯霍乱引续而发，或俄然特发者，呕吐下痢更甚，一日有下至二三十次之多，其色与前无异，或稍混血液。全身衰弱，体温下降，诸筋痉挛，声音嘶哑，大渴引饮，眼球陷落，呼吸困难，四肢厥冷，皮肤皱瘪，而殆无弹力，且呈青蓝色。此后大抵经一日或二日而死，或一二周而治。
乾性霍乱，症候大抵与前相同，惟不发下痢。
〔预后〕　轻症良，重症不良。死亡之例，百人中约五十人，至七十人。
〔治法〕　初起时，即宜入隔离病房，可服轻粉泻剂，以泄肠内容物，而后用鸦片与兴奋剂，可温包腹部，甚者，行盐水或樟脑之皮下注射。其他对症疗法，最为紧要。
〔预防〕　本病流行时，宜加意摄生，饮料及食物，必经沸度而后可。病者之吐泻物，及污染物，速即烧弃，或消毒。又蝇类为本病传染之媒介，宜设法驱除之。如身体稍觉不快，即宜延医疗治。
〔药方〕
丁香（七粒）　白豆蔻（七粒）　小腹痛者，加砂仁七粒。（神香散）
上为末，清汤调下。（景岳）
党参　乾姜　白术　甘草（各八分）（理中汤）
上水二盏，煮取六分服，不瘥频服。（仲景方）
黄芩　党参　乾姜（各八分）　桂枝（三分）　姜　半夏（二钱）　大枣（三枚）（黄芩汤）
上煮法同前。（外台）
〔特方〕
轻粉（一分）　白糖（五钱）
上分六包，每二时服一包。
樟脑（五分二釐）　薄荷油（五分二釐）　酒精（五钱二分）
上药调和，以二十滴浮于一杯之葡萄酒上（黄酒亦可）饮之。
阿片酒（五分）　甘松酒（二钱五分）　薄荷油（五滴）
上每二时，服二十滴。
阿片（一分五釐）　高粱酒（二十分）
上浸七日，滤去滓，加酒补足二十分，每服十五滴，日服三次。

疟疾（间歇热）  ***************************
〔原因〕　为麻拉里亚之寄生物，存在于血中发之。而此寄生物，由蚊属一种，即亚纳非列斯蚊，螫刺人体而传染之。
〔症候〕　本病每发一次，分作三层，（一）发冷而寒战。（二）发热（体温达三十九度至四十一度）。脉大而数（百搏至百二十搏）。（三）出汗。汗后则体温下降，诸病消散，惟身体衰弱，尿中含有赤色之沉渣，比重甚高，又过若干时，则其病又发。有日发者，有间日发者，有间二日发者。若久不治愈，则身瘦面黄，脾脏胀大，併发脑气筋痛等症。
〔预后〕　良，但恶寒疟疾，或有弛张性者，颇难全治，且此症多发于热带地方。
〔治法〕　发冷而寒战时，行温布摩擦法，以温暖身体，又与以茶或汤等之温饮料。发热时，则可用冷罨法，及清凉饮料。此外在其发作之前，与以退热剂，又病症持久者，可用滋养强壮药，并行转地疗法。
〔药方〕
常山（一寸）　草果（一枚）　热酒（一杯）
上浸一夜，早起服之。（刘长春经验方）
柴胡（八分）　黄芩　党参　甘草（各一钱）　半夏（姜制，一钱五分）　姜（一片）　枣（三枚）
上水二盏，煮取六分服。（张仲景小柴胡汤）
地骨皮（二钱）　防风（一钱）　甘草（五分）　姜（一片）（地仙散）
上水煎服。（《济生方》）
砒石（二钱）　雄黄（四钱）　枣肉（一两二钱）
上为丸，如卜子大，每日服一丸。（验方）
〔特方〕
黄连（一钱）　苏木（一钱）
上水一盏，煎至四分服，日服二三次。
砒石（一毫之十分之三）　黑胡椒末（一分三釐）　树胶（适宜）
上为十丸，早餐服一丸，宜于久不愈者。

赤痢  ***************************
〔原因〕　由于不洁之饮食物、饮料水、衣服之交换，便厕、感冒，及胃加答儿。
（胃炎）　肠加答儿（肠炎）。论其究竟，则为赤痢杆状菌传染所致。
〔症候〕　全身违和，腹痛，恶寒发热，食思缺损，下痢频次，泄黏液，或混血胶状之大便，与触鼻之恶臭，然其量极少，不能快通，故感里结后重，肛门灼热，痛苦不堪，一日竟有二十至七十次之多。小便减少，舌生白苔，重者发热特甚，食物不进，腹痛异常。舌苔煤黑，眼球陷落，声音嘶哑，以致衰弱而死。否则变为慢性赤痢，是症不问老幼，均不得望其全快。
〔预后〕　从其流行性良否不同，惟衰弱极老人、小儿，最为危险。
〔治法〕　主对症疗法，慎饮食，命安卧静养，病室须流通空气，清洁患者之周围，严行消毒。宜行半身浴，或下腹温罨法，而先投以下剂，使便通，既得十分之排便，即可用收敛剂，或止泻剂。
〔预防〕　饮食宜摄生，衣服宜清洁，身体宜勤浴，住屋宜乾燥。食物及水，必经沸度而后可，瓜果凉水及冰水不可食，污水不可洗衣，精神及身体不可过劳，食物不可过量，便时宜择清洁之坑厕，有泄泻及感冒，即宜医治，病房非看护人不宜入内，病人食物之杯盘，及病人排泄之粪便，宜用石灰水严行消毒。
〔药方〕
广泻叶（一钱）　元明粉（二钱）　姜（一钱）　橙皮（一钱）
上以水二盏，煎五分服。
黑牵牛（五分）　白牵牛（五分，生研）
上为一次吞服，甘草汤下，每日三服。
泻剂奏效后，可用下方。
槟榔（二钱）　白矾（二钱）　肉桂（二钱）　龙骨（二钱）
上研细末，分作十包，每服一包，日三服。
山楂炭（二钱）　粟壳（三钱）　槟榔（一钱五分）　石榴皮（二钱）　青糖（不拘）
上水二盏，煎五分服。（近世验方）
诃黎勒（一枚）（诃黎勒散）
上一味，煨熟，研末，米饮和服。（《金匮》）
〔特方〕
蓖麻子油
上以二三钱服之。（三时间仍不快，则可再服一钱。）
此油之制法，用蓖麻子五斤，冷水泡一日，用沸水煮二句锺，去水，日中晒乾，捣烂，加水十斤，再用火煮之。屡次搅动，至油质上浮，收取用之。市中所售者。均属不佳，不可入药。
大黄粉（五分）　滑石粉（五分）　桂皮（即肉桂，五分）
上为细末作一服，日三四服，宜于小儿。
没石脂（一钱）　阿片（一分）　白糖（二钱）
上分作十包，每一时服一包，宜于泻剂奏效后。
樟脑（一分）　阿片（一分）　薄荷油（一分）　火酒精（二两）
上浸出，每服十滴至二十滴，宜于虚脱。

麻疹  ***************************
〔原因〕　传染力极为强大，惟多袭于小儿，一发此症后，再发者甚稀。而传染之媒介，为泪液、咯痰、呼气、唾液，皮肤、蒸气，及空气、器具等。
〔症候〕　本病之潜伏期，约五六日，以至十日，其初成三四日间，则体温升达三十八九度，发谵语、喷嚏、流泪、乾咳。其后为发疹期，则体温升至三十九度五分，以至四十一度。始见发疹，最初见于眼之边傍或颜面，次则蔓延于颈，及躯干四肢，皮肤呈红色，或稍带蓝色，经一二日，则体温下降，赤疹稍苍白。至第三日，或第四日，悉行消失，至第六七日，此时身体虽全快，惟身上之皮肤剥脱，而成粗糙之形。本病发起后，大抵经八日，或十日，而得全快。
〔类症〕　风疹，发疹窒扶斯，梅毒疹等。
〔预后〕　概良。
〔治法〕　此症单纯者，可不用药剂，以待期疗法为最要，即命安卧静养，平均温度。（列氏七十五六度）流通空气，温和身体，切勿与以寒冷之饮食品。病室宜幽暗，大便不通者，可用轻泻剂，平日可用和缓剂，或退热剂。其他有合併症，宜各施行适宜之治法。
〔预防〕　隔离病儿与康健者接近。然此症如能于四五岁至八九岁之间，传染善性之麻疹，则他日可以免恶性传染之忧，亦可为不幸中之幸也。
〔药方〕
西河柳（一握）（约三钱）
上水煎服，一日二次。
薄荷　防风　连翘　牛蒡子　荆芥　大青　黄芩　黄连
上分量，随年龄酌定，水煎服之。
葛根　升麻　芍药　甘草（升麻葛根汤）
上同前。
〔特方〕
蓖麻子油（一钱三分）（一岁以上小儿之所用分量）
上浮于水面，或茶上服之。宜于便秘。
远志（四分）　阿片酒（二滴）　糖浆（四钱）　清水通宜
上一日六次，二日分服。

梅毒  ***************************
〔原因〕　此症有先天后天之别，先天由父母遗传而发，又名遗毒，后天由于交结，或接吻，或患者之烟管茶杯等，均为本病之媒介。
〔症候〕　先天梅毒发，全体羸弱，鼻孔充塞，足蹠及肛门周围，呈赤色而有光泽。后天梅毒之潜伏期，分为数期：第一期之病状，始成硬性下疳，男子在于龟头等处，女子在于大阴唇等处，生硬结节，有时溃烂而出脓汁。经数周后，颇似治愈，随续发便毒，其始鼠蹊腺或无痛性横痃，继则颈及腋下等之腺亦肿，经二三周时间，则恶寒发热，诸关节剧痛，由是而移至第二期。本期为梅毒发疹期，则寒热头疼，四肢疼痛，贫血，不眠，神经衰弱，外皮发梅毒性蔷薇疹。（为红色之斑点，多呈圆形，比皮肤之表面稍高，压之则退色）及梅毒蕾疹（为小豆或豌豆大之红点，多发于颜面）、梅毒性乾癣（所患之部，则呈白色而有光泽之鳞片，多在于手足掌上）、扁平赘肉（皮肤上现扁平之隆起，宛如覆以黏稠灰白色之沉著物，其恶臭特著。此时传染性甚强，多生于阴茎下面，与阴囊之交界，及阴囊与大腿之交界间，或大小阴唇、肛门周围、鼠蹊部、脐窝、鼻唇沟、口角、指、趾等处）、梅毒性小脓泡疹，大脓泡疹（脓泡成后，溃烂甚深，有痂皮为表在性）。此外之皮疹，种类甚多，或生如胡桃之硬结节，续流脓汁，或罹眼病而至盲目。第三期梅毒之特有症状，则发皮肤与筋肉之护膜肿，与骨膜肿，头骨、四肢骨、鼻骨发剧痛，鼻骨尤甚，或鼻之全部，全行消失。更甚者，波及内脏，竟有酿成生命之危险。亦有发脊髓实质之护膜肿，惟甚希耳。
〔治法〕　先天梅毒宜禁与母乳，而与以滋养之物品。口内、阴部、肛门，行清洁法，施局部及全身疗法，宜预防传染于家族为要。后天梅毒，宜取易于消化而富于滋养之食物，切戒饮酒及房事，如在第一期之时间，宜预防第二期之发疹侵袭，即口内炎皮脂漏、脱发、湿疹、足汗、龋齿、胃痛，及习惯便秘之疗法，切勿可忽。如行水银疗法时，其口腔宜严厉保持清洁，每日用淡盐汤含漱数次。
〔药方〕
川萆薢（一两）
上以水三盏，煎至二盏，不拘时，徐徐温服。
土茯苓（八钱）　水（十两）
上煎汁，一日数次，分服。
茯苓（三钱）　木通（三钱）　金银花（三钱）　川芎（一钱）　大黄（三钱）　甘草（一钱）　土茯苓（一两）
上水二合，煮取一合，作二次服。
轻粉　大枫子肉
上等分，研匀涂之。（岭南卫生方）
轻粉（一钱）　胡桃仁（二钱）　炒槐花（二钱）
上枣肉为丸，分作九服，三日服尽。（杨诚经验方）
〔特方〕
水银软膏
上轮流涂于胸侧、上膊、大腿等处。
明矾（四分）　馏水（二两）
上含漱剂。

淋病  ***************************
〔原因〕　由于与不洁之妇人交接，传染淋病球菌所致。
〔症候〕　此症有急慢二性之别。急性者，与有本病之妇人交接后，经三日，呈尿道焮赤肿痛，尿意频数，尿中常带脓汁，放尿时发剧痛，在男子则阴茎肿热，在女子则阴唇红烂。再经数日，则脓汁之量益增，经五六周后，或可粗治，若治疗不适，则成为慢性，殆无疼痛，仍漏少量之脓汁，不易治愈。
〔治法〕　预防此症之法，宜束身自好，绝迹青楼，切戒故意延长之交接，或中止之。若已发此症后，则命安静身心，守摄生，严禁酒类，与刺激性饮食品。用缓泻剂，行冷罨法，屡屡清洁其阴部，并宜戒房事，正品行，为至要也。
〔药方〕
赤苓（三钱）　白芍　山栀（各二钱）　当归　甘草（各一钱四分）
上水一盏五分，煎八分服。（五淋汤）
滑石（二钱）　木通　茯苓　车前　瞿麦（各一钱）
上水一盏，煎五分服。
〔特方〕
荜澄茄末（八钱）
上为二十包，一日三包。
檀香油
上日服二三十滴。
明矾（一分）　茴香水（二百分）
上注入尿道。
胆矾（一分）　水（一千分）
上注入剂，用于慢性淋疾。

癞病（麻风）  ***************************
〔原因〕　由于癞病杆状菌而发，其传染性极弱，虽夫妇亦少传染，或谓遗传而发本病者颇多。
〔症候〕　此症有斑纹癞、神经癞、结节癞三种之别，斑纹癞，全体发大小不同之斑纹，呈赤或紫或褐色，皮肤失其知觉，或发生溃疡；神经癞，初发知觉过敏，及神经痛，而后知觉消失，运动麻痹，营养障害，毛发脱落，溃疡坏疽，渐及于骨与关节之间，其手足与指，宛如失去之状；结节癞，先发红赤色之斑纹，于四肢关节，及手掌足蹠之间，经数月或一年后，其颜面生如粟米或豌豆大之硬节，此后皮肤转黄，毛发脱落，结节溃疡，此时虽似花如玉之美人，一变而为不堪之丑态。
〔经过〕　六年，至二十四年。
〔类症〕　狼疮，梅毒性结节。
〔预后〕　不良。
〔治法〕　本症虽世界名医，均无疗法。近时之治法，以内用大枫子油，外行硫黄浴，十人中或可治愈二人。或注射大枫油于臀部，又施烧灼或灸点，或施电气疗法，溃疡可用制腐药。
〔药方〕
大枫子油（一两）　苦参末（三两）
上酒糊丸，梧子大，每服五十丸，空心温酒下，外以苦参汤洗之。（普济方）
〔特方〕
大枫子油（一钱五分）
上为丸，一日二次分服。
大枫子油　椿油等分
上注射臀部。


呼吸器病  ——————————————————————————————————————————————————————————————————————————————————————————

感冒  ***************************
〔原因〕　本病由于冒寒、冒湿，体温不调，或垢污留积，有流行性者（或谓本病系霉菌传染尚未明确），曰流行性感冒。
〔症候〕　恶寒，发热，热在三十八度以上，鼻孔闭塞，或流清涕，头痛，咯痰，咳嗽，咽喉痛楚，甚者或发谵语，声音嘶嗄，呼吸苦促。
〔治法〕　预防此症之法，避冒寒，冒湿，冬日早起戒外出，用发汗剂，行蒸气浴，其他用下方。
〔药方〕
香白芷（一两）　荆芥（一钱）
上为末，每服二钱，温茶下。（百一选方）
川芎　荆芥（各四钱）　薄荷（八钱）　白芷　羌活　甘草（各二钱）　细辛（一钱）　防风（一钱五分）
上为末，食后温茶送服二钱，日服三次。（川芎茶调散）
紫苏叶（三钱）　陈皮　川芎　蔓荆子　防风　秦艽　荆芥（各一钱五分）　甘草（一钱）　姜（三片）　葱白（三枚）
上水二盏半，煎一盏，温服，盖被发汗。（加味香苏饮）
〔特方〕
远志根（一钱三分）　温汤（二两六钱）
上煎十五分时，加糖适宜，作三次，一日服尽。

肺劳（肺结核）  ***************************
〔原因〕　本病之真原，为肺结核杆菌，常生活于咯痰呼气中，凡人偶吸此菌，则直窜肺中之组织，逐渐繁殖，肺脏遂为所伤，而成肺劳。若以病者之咯痰，令动物食之，则必发本病。其他为体质衰弱，营养不良，房劳过度，手淫，忧郁，外感等。
〔症候〕　初发身体瘦弱，面色光白，胸膈变窄，时有干嗽，初早起咳嗽，后昼夜俱嗽，行路气促，用力后，面色发红，上山登楼，气促特甚，咯血稠痰，亦有咳血者。脉甚数，每一分时，约一百至，此时左右肺叶，其上半已有多粒成块，尚未腐烂，次则咳嗽渐增，常有松痰，脉极细弱，呼吸愈促，常发潮热，颜色鲜红，晨起多冷汗，热度渐退，言语有沙声，或哑，咽喉发炎，胸膈常痛，此时肺胞膜已有发炎处也。大便溏泄，时有泻利，最为危险，此时结核菌已侵入肠内也。舌苔红色，穀气或佳或不佳，身愈瘦弱，久则精力耗散而死。
〔经过〕　数月或数年。
〔预后〕　不良。
〔治法〕　宜移居于郊外，或海滨，呼吸新鲜之空气，眺野外之风景，食滋养之物品，行适宜之运动，饮少量之黄酒，行深呼吸，施海水浴，冬季转移于和暖之地。早起宜迟，宜废止使用脑力之事，如有发热症候，亦无须禁止旅行，若肺之组织，非常伤损，而已成为空洞者，则命安静疗养。转地旅行，反为有害，但至此时期，虽有极高明之医士，仅能用法缓其死期而已，盖本病实无确效之根治药品。然有不得不用药品之时，则施行对症疗法，如咳嗽，则投以镇嗽剂；发热，则投以解热剂；胃弱，则投以健胃剂；虚弱，则投以强壮剂等。且患本病之唾壶，必须消毒（酒精或生石灰），加以覆盖，以防咯痰之乾燥飞散。清洁病室，及衣衾手巾，及饮食器具，亦须时常消毒，勉戒接吻。
〔预防〕　防本病之法，莫妙于多吸空气，多见日光，行适宜之运动，使强壮其身体。凡遇患本病之友朋，切勿与其对坐谈笑，吸其呼出之气，手巾面盆及饮食器具，不得互换使用。又小儿不可用结核性母乳。
〔药方〕
芦根　麦冬　地骨皮　生姜（各一钱）　栀皮　茯苓（各五分）
上水二锺，煮八分，温服。（芦根饮）
百部根（二十斤）
上捣取汁，煎如饴，服方寸匕，日三服。《深师》加蜜二斤，《外台》加饴一斤，宜于咳嗽。
〔特方〕
银耳（五分）　白糖（适宜）
上水煮服。
苏木膏（一钱三分）　阿片番红花酒（二分六釐）　薄荷水（四两）　橙皮糖浆（二钱六分）
上二时服一调羹，下利。
杏仁水（一钱五分）　糖浆（四钱）
上每二时，服一调羹。
霉麦（一钱五分）　水（二两六钱）
上为浸剂，一日六回，二日分服。咯血
龙胆草（二钱六分）　水（四两浸出）　橙皮糖浆（五钱）
上每二时，服一调羹。

咳嗽  ***************************
〔原因〕　本病为气管支加答儿，有急慢二性之别，急性者，由于感冒，其他别由吸入煤烟，与刺激性之瓦斯，营养不良，肺结核之遗传，流行性感冒，猩红热，麻疹，天痘，及心肺诸病。慢性者，为急性症之延缓不愈，多发于演说、唱歌，及嗜酒者。其他为肺气肿、肋膜炎，气管支黏膜刺激，经久腺病性，武雷笃病，或慢性肺炎，结核，炎性刺激之波及等。
〔症候〕　急性症必发之症候，为恶寒发热，食慾不振，身体疲倦，脉搏增加，咳嗽不已，继则咯痰，初时少量黏稠，后为多量稀薄；慢性症，连发咳嗽，继则呕吐，喘息咯血，呼气咯痰，或放恶臭。
〔预后〕　急性者颇易治愈，慢性者轻而延缓。
〔类症〕　急性，类似肺炎、乾性胁膜炎；慢性，类似肺结核、肺坏疽。
〔治法〕　急性与慢性，治法无甚相异，宜戒多言，进暖和性之饮料。室内衣衾，宜平均温度，行温水浴，胸部缠以佛兰绒，吸入食盐水之蒸气。呼吸促迫之时，则贴干角芥子泥于胸部，或背部，行转地疗法，移居于温热之海边，其他用镇嗽剂，祛痰剂，若有虚脱之虞，则可用葡萄酒，精制樟脑麝香等。
〔药方〕
百部（二钱）　姜（一钱）
上水煎服。（葛洪方）
桔梗（二钱）　甘草（一钱）
上水一盏，煎五分服。（桔梗汤）
麦门冬（三钱）　制半夏（二钱）　党参（一钱五分）　甘草（一钱）　大枣（一枚）　粳米（一撮）
上水二盏，煎一盏服。（麦门冬汤）
紫苏（一钱）　桑皮（二钱）　青皮（一钱）　五味子（五分）　杏仁（二钱）　麻黄（五分）　甘草（一钱）
上水煎服。（紫苏散）
〔特方〕
远志（一钱五分）　温汤（一盏）
上煎五分时，一日三次分服。
麻黄膏（四分）　甘草末（适宜）
上为丸，一次服尽。
漂半夏（五分）　远志（一钱）　杏仁（八分）
上为散三包，一日服尽。
远志（二钱八分）　沸水（五两浸出）　醋蜜（四钱）　净水（二两五钱）
上每二时服一调羹。

咯血（肺出血）  ***************************
〔原因〕　为肺劳，肺体变死，肺炎，新气管支加答儿。（风寒咳嗽）肺郁血，肺脏揳状，出血等。
〔症候〕　初发咳嗽，及其温液涌涌于胸内，然后咯血，其血液呈鲜红色，混有泡沫，呈亚尔加里性，揳状出血，则突然起强甚咳嗽，呼吸困难，胸中苦闷，咯特异之痰，痰中有带黑色之血，身体热度不升。
〔治法〕　当以治疗原病为第一义，其他使患者平卧，安静身心，胸部用冷罨法或罨冰片，禁谈话及温食物，戒酒色，及精神兴奋，严摄生，用空气疗法，食滋养品。
〔药方〕　款冬花（二钱）　百合（二钱）　百部（二钱）
上研末蜜丸如龙眼大，每晚服一丸。
荷叶（四钱）
上焙乾为末，一日二次分服。
黄耆　麦冬　生地　桔梗　白芍（各一钱）　甘草（八分）
上水煎服。（黄耆散）
紫苑（一味）
上炒为末，蜜丸芡子大，每服一丸。（指南方）
槐花（三钱）
上炒研为散，米饮下。（朱氏方）
〔特方〕
霉麦膏（四钱）　水（二两六钱）　橙皮糖浆（七钱）
上每二时食一匙。
芥子末（适宜）
上温汤调和，施行手浴。

百日咳（连声咳）  ***************************
〔原因〕　有一种特异之病毒传染而发，其传染之媒介，为咯痰与衣服，或久感寒冷。本病多发于二岁至七岁之小儿，至十岁以上，则其感受性骤减，成人则无之。
〔症候〕　初起之时，则发寻常咳嗽，次发发作性痉挛咳嗽，气管内若痒若痛，气促，喷嚏，发长且深之吸息，次发短呼吸，一日约三四次，至二三十次，重者六十次至一百次，痰色暗而带强黄色，吐痰之时，每连食物吐出，后则渐渐回覆，窒息减少，咳嗽咯痰亦少，终而治愈。
〔经过〕　二月至七月。
〔预后〕　良。但发肺炎之合併症，则不良。
〔治法〕　行转地疗法为最良，宜常出户外，吸新鲜之空气。初期用镇嗽剂，一日行二次之温浴，又施湿布绷带，用佛兰绒浸于温汤后，置于胸部，外以油纸盖之。再施行绷带，此法最有效验，又发作时，介抱小儿，使咯出黏痰，平均病室温度，选易于消化之食品，勿与以有刺激性之饮料，又须行鼻孔检查。
〔药方〕
牛蒡子（二钱）　山稜（一钱）　射干（一钱）　花粉（一钱五分）　杏仁（一钱五分）　细辛（八分）　青黛（五分）　麻黄（四分）　白蜜（二匙）
上水煎服。
生明矾（一钱）　生蜜（四钱）
上调和，服少许。（百花矾）
生姜汁（半杯）　白蜜（二匙）
上沸水冲服三四次。
〔特方〕
明矾（五釐）　水（五钱）　橙皮糖浆（五钱）
上一日四次，每次一小食匙。
莨菪根末（八釐）　白糖（四钱）
上为三包，每日三服。用于痉挛，若瞳孔散大者宜忌。


循环器病  ——————————————————————————————————————————————————————————————————————————————————————————

心忪（神经性心悸）  ***************************
〔原因〕　多起于神经病，神经衰弱，歇斯的里，贫血，依卜昆垤儿，手淫，过房，酒之滥饮，或胃病，及生殖器病之反射作用。
〔症候〕　以神经性心悸为主症，脉搏增加，一分时达于一百四十以上，併发胸部苦闷，心动不整，颜面苍白，耳鸣眩晕，失神，潮热诸症。
〔经过及预后〕　概良。或有顽固性。
〔治法〕　当施行原因疗法。贫血，则服铁剂；多血，则减其食量。发作时可行心部冷罨法，与温水浴。
〔药方〕
辰砂（研，五分）　黄连（五钱）　当归（三钱）　生地（三钱）　甘草（二钱）
上为末，酒糊丸，如麻子大，每服三十丸。
〔特方〕
莨菪膏（三釐）　乳糖（四钱）
上分四包，一日四次，每次服一包。

真心痛（心脏痉挛，又名绞心症）  ***************************
〔原因〕　为冠状动脉硬化，大动脉瓣闭锁不全，及筋肉偻麻质斯，大动脉始起部之动脉瘤，其他发于暴酒吸菸等。
〔症候〕　胸骨下际及胸部，发收缩性剧痛，兼有苦闷及窘迫之感觉，其疼痛如抽割绞榨，波及于肩胛颈及上膊指尖，其发作倏来倏去，每次无过一句锺以上，发时面色青苍，皮肤黏汗，四肢厥冷，六脉细小，其他心动，心悸，心音幽微，且多发于夜间。
〔经过〕　三四分至一二时间，且每多再发。
〔预后〕　颇不一定。虽无险危之虞，但不易治愈。
〔治法〕　宜施原因疗法，而发作时，浸润布片于芥子精，或芥子油，以摩擦心部及上肢。有心脏衰弱之兆，宜服樟脑赤酒等之提神剂，其他服镇痉剂，间歇时行冷水洗涤法。室内空气，宜时常交换，饮食宜择易于消化之品，并调宜便通。
〔药方〕
桂心（八分）　生姜（三片）　饴糖（三匙）
上沸水冲服二三次。（千金三物汤）
丹参（一两）　檀香（一钱）　砂仁（一钱）
上水煎服。（程福堂公选良方）
〔特方〕
麝香酒
上一日数回，每回十五滴，乃至二十五滴。
阿魏酒
上一日三回，每回二滴乃至三十滴。


消化器病  ——————————————————————————————————————————————————————————————————————————————————————————

鹅口（寄生性口内炎）  ***************************
〔原因〕　由于乳房不洁而发，或发于一种霉菌之侵袭，多起于营养不良之小儿。
〔症候〕　口内灼热，口腔及软口盖之黏膜，多生白色乾酪样之小义膜，渐次滋蔓，重者波及咽喉、食道，局部充血肿起，妨害咀嚼嚥下。
〔经过〕　一二周日。
〔预后〕　良。
〔治法〕　预防此病之发生，每次哺乳后，以湿布屡拭口腔全部，哺乳器，亦须保持清洁。成人为慢性症者，则洗涤口腔，更宜加意也。
〔药方〕
硼砂粉（一分）　蜂蜜（一钱）
上混和为涂布剂。
白矾（一钱）　辰砂（三分）
上为末，日敷三次。（普济方）
〔特方〕
硼砂（一钱三分）　水（二两六钱）
上含嗽剂。
硼砂（一钱三分）　蔷薇水（五钱）　玫瑰蜜（一两）　没药酒（五钱）
上口内涂布。

喉痹（扁桃腺炎）  ***************************
〔原因〕　本症多发于寒冒，与直接刺激咽头，如吸菸饮酒之类。其他如猩红热、麻疹、梅毒、丹毒、疟疾等，均有本病之诱因。
〔症候〕　扁桃腺肿起疼痛，发嚥下困难，妨害呼吸，开闭不随，流涎发热等症。
〔经过及预后〕　与咽炎同。
〔治法〕　轻症，咽部行冷罨法，用含漱剂；重症，使含咽冰块，用涂布剂，贴水银软膏，或硬膏于颈部。若屡发则可切除扁桃腺，惟此法非医生不能施治也。
〔药方〕
食盐　白矾
上炒枯研末点之。（烧盐散）
胆矾　醋
上调灌之。（齐东野语）
桔梗　甘草　升麻　连翘　防风　牛蒡子　黄芩（各一钱）
上水煎服。
紫蝴蝶花根（一钱）　黄芩　甘草　桔梗（各五分）（夺命散）
上为散，水调服。（便民方）
〔药方〕
明矾（一两）　薄荷脑（五釐）
上分二十包，每包以水二合至三合，溶解含漱。
明矾（一钱三分）　水（二两六钱）　阿片酒（二分六釐）　玫瑰蜜（五钱二分）
上含漱剂。
蜀葵根（二钱五分）　水（二两五钱）
上煎，作含漱剂。

咽炎（咽头加答儿）  ***************************
〔原因〕　急性症，为机械的温湿的化学的刺激，如饮酒，吸菸，吸有害瓦斯。用腐蚀药，及过度之发声，或长时谈论，与寒冒唱歌等，又续发于近邻诸部之炎症，慢性症，原因与急性同，且续发心肺诸病，与一般郁血症。
〔症候〕　急性，恶寒发热，头痛，食欲减少，嚥下及谈话困难，疼痛，流涎，咽头黏膜潮红肿起，扁桃腺增大，或生细小之浅表溃疡，重者。其疼痛甚剧烈，如灼如刺，嚥下时尤甚，慢性，疼痛减少，仅觉咽头乾燥，及灼热瘙痒，频发乾嗽，黏膜潮红肥厚，小静脉扩张蜿蜒等。
〔经过〕　急性数日至一二周日，慢性数年或至终身。
〔预后〕　急性良，慢性总难治愈。
〔治法〕　急性，使含冰块，屡行药剂吸入，或含漱，行温罨法，用解热剂，发脓疡则宜行乱刺或切开。慢性，禁吸菸饮酒，用含漱剂，若腺若赘殖，则可行搔抓术，或电气烧灼。
急性用下处方
牛蒡子　连翘　荆芥　防风　生栀　桔梗　玄参　黄连　金银花　黄芩　薄荷　甘草　大黄　朴硝（各一钱）
上水二锺，煎八分，食后服。（清咽利膈汤）
玄明粉　硼砂（各五钱）　龙脑（五分）　辰砂（六分）
上吹入。
〔特方〕
胆矾（一分三釐）　蒸水（一两五钱）　糖浆（四钱）
上每十分时服半食匙。（催吐）
硼砂（四钱）　糖浆（八钱）
上每时服一食匙，开水适宜，调和服用，或含漱。
阿片膏（三毫至三釐）　水（二两六钱）
上吸入。
慢性用下处方。
天冬　麦冬（各二钱）　黄芩（一钱）　生地（三钱）　鲜石斛（一钱五分）　甘草（八分）
上水二锺，煎八分，食后服。（加减甘露饮）
〔特方〕
明矾（五分）　水（五两）
上吸入。
明矾（二分六釐至二钱六分）　白糖（二钱六分）
上吹入。
没石脂（四钱）　沸水（五两）
上泡，为含漱剂。

走马牙疳（水肿）  ***************************
〔原因〕　发于窒扶斯，间歇热，或急性发疹病等。滋养不良之小儿，多发是病。
〔症候〕　口唇及颊，生小结节，外坚内溃，破溃处，现暗黑色，外面亦陷坏疽，结干痂，同时蔓延四处，全身症候，初发恶液汁，身体发热，足部浮肿，下痢虚脱等。
〔经过〕　一二日至三四周日。
〔预后〕　速治良，若失其时机，则不良。
〔治法〕　施滋养强壮疗法，以治恶液及贫血。局部疗法，则贴烙白金，用防腐性含漱料，其他可用解热剂、葡萄酒等。
〔药方〕
荆芥（一钱五分）　防风　枳壳（各一钱）　黏子（二钱）　当归（一钱五分）　小青草（三钱）
上水煎服。（简方录）
梧桐泪　黄丹
上等分，为散吹入。（医林集要）
五倍子　青黛　枯矾　黄柏（等分）
上为散，先以盐汤漱净，吹入。（便览）
橡斗壳　盐（同煅）　麝香
上为散吹入。（全幼心鉴）
〔特方〕
硼砂（二分六釐）　玫瑰蜜（二钱六分）
上涂布剂。

食伤（胃加答儿）  ***************************
〔原因〕　急性为暴食过饮，与不消化之食品，及腐败肉类，或食品寒热过度，其他鱼菌中毒，肠炎波及与外伤等。又或为剧烈热性病之前驱症，慢性续发于急性食伤之后，或因饮食不摄生，其他贫血、萎黄病、胃癌，胃溃疡、胃郁血，均与本病大有关系。
〔症候〕　急性为食思缺乏，渐次增进，则发热头痛，睡眠不安，四肢疲倦，舌苔无味，嫌厌食饵，烦渴，嗳气，恶心呕吐，胃部觉压重饱满，知觉过敏，下痢或便秘，及口气恶臭，尿量减少等。慢性略与急性同，其胃部之血行障害，胃液减少或增加，食少许之食饵，即觉饱满，或压重钝痛，次发酸性嗳气。其馀除一般营养减损外，无特种之变常。
〔经过〕　急性，数时至二三周日，慢性，数月至数年。
〔预后〕　良。
〔类症〕　慢性，类似胃癌，及胃溃疡。
〔治法〕　急性，宜检查胃中有多量之不消化物，或腐败物等之存在者，宜用吐剂，或一二日间不与饮食，或仅用易于消化之流动物，务令镇静胃机作用，或行胃洗涤。已过时期，则用下剂，施冰块嚥下，胃部冷罨法。内服药，当投以苦味剂、或健胃剂、麻痹剂。慢性，宜治疗原病，调节饮食，且久使实行之。禁食含脂肪之食品，苛烈物，酒类，豆类，及制咸蔬菜，可用适当之食饵，如乳汁鸡卵，无脂肪肉羹汁，及粥汁等。坐业者，宜野外散步，每日调理便通。贫血，则与以铁剂；其他行器械的疗法，按摩法，冷水疗法等。
〔药方〕
丁香　乾姜　甘草（各五分）　莪术　陈皮　青皮（各一钱）　沉香　砂仁（各八分）
上水煎服。（丁香汤）
〔特方〕
龙胆草膏（五分）　薄荷油（二分）　水（二两五钱）
上一日三次，每次二食匙。
蓖麻子油（四钱）
上顿服。
大黄膏（二分六釐）
上为丸。顿服。
苦味酒（八钱）　番木鳖酒（十滴）
上一日四次，乃至五次，每次十五滴，至二十滴。
漂半夏（二钱六分）　水（五两）（煎）　生姜糖浆（五钱）
上一日二次分服。
菖蒲根（二钱六分）　水（五两）　糖浆（四钱）
上每二时一食匙。
滑石粉（一两五钱）　甘草（二两）　大黄（一两）　甘松（五钱）　藏红花（一钱）　茴香（一钱五分）
上为散，一日三回，每次一小刀尖，糖水调和服用。
甘草（四钱）　大黄（八钱）　茴香（四钱）　益智（一钱）
上酒浸一日，滤液十两，每次一二茶匙。

胃痛（胃痉）  ***************************
〔原因〕　本症女子较多于男子，因神经衰弱，月经异常，藏躁，子宫病，手淫，贫血，痛风间歇热，脊髓病，及过用茶酒与烟，其他胃溃疡，胃癌，胃加答儿等。
〔症候〕　胃部发异常之剧痛，波及于胸背两部。重者，连发至七八日之久，上腹胀出，脉搏颇细，颜色苍白，苦闷不可言状，其最甚者。则不省人事。
〔经过〕　一次之发作其时间极短，然经过则因原病而不同。
〔类症〕　肋间神经病，胆石疝，肠管疝痛，腹筋痛，限局性腹膜炎。
〔预后〕　良。
〔治法〕　行原因疗法，守食饵摄生，疼痛，用镇痉剂，胃部涂芥子泥或发泡膏。其他原因于手淫者，行冷水按摩，高地转养，海水浴等，或饮黄酒一杯便佳。痛甚者，令患者伏卧，自背后压迫胁腹，或以怀炉热其患处。
〔药方〕
吴茱萸　陈皮　黄芩（各五钱）　苍术（七钱五分）　黄连（一两）
上为末，麦糊丸，桐子大，每服十丸至二十丸，日服二三次。（丹溪咽醋丸）
〔特方〕
薄荷油（一分二釐）　甘松酒（五钱）
上以二十滴，混和于糖水中服之。
番木鳖酒（一钱）　苦味酒（二钱）
上一日三次，每次十滴。
薄荷油（一分）　高粱酒（十分）　甘松酒（五分）
上一次服二三滴。

泄泻（肠加答儿）  ***************************
〔原因〕　因暴饮暴食，与多食不易消化之食，及未熟果实，或气候变更，用强烈下剂，及急性胃加答儿等。其他为中毒，蛔毒，传染病，腹膜炎等，而小儿最易罹本症。
〔症候〕　发腹部雷鸣，即起下痢，排稀薄粥样或黄绿之液汁，及不消化食物，一日二三次乃至十次以上，尿量减少，寻常虽不发热，然亦有发热而类似窒扶斯者。又併发急性胃加答儿，则起呕吐，侵大肠则发疝痛，或下痢已止而仍觉里急后重，下腹剧痛。本病有慢性者，由急性移转而成，其病状虽与急性相似，然不若急性之剧烈，而治愈非易也。
〔经过〕　急性数日，慢性数月至数年。
〔类症〕　肠窒扶斯，赤痢，霍乱。
〔预后〕　成人良。小儿重症不良。
〔治法〕　命安卧，腹部裹以绒布，使之温暖，施温浴，温茶剂，淀粉灌肠，黏滑饮料等，均可适宜用之。若原因在饮食物，则投以下剂，宜食清淡及流动性之食物，如牛乳等，或施饥饿疗法，一日间绝其饮食。腹痛，施以镇痛剂。燥秘，施以蓖麻子油灌肠。呕吐，可含冰块。虚脱，用兴奋剂。其他，愈后之食饵卫生，成人小儿，皆为必要，固无待言矣。
〔药方〕
槟榔　白芍　枳实　厚朴　大黄　生姜（各一钱）
上水煎服。（槟芍顺气汤）
罂粟壳（五钱）　陈皮（一钱五分）　肉豆蔻　炮姜　炙甘草　木香（各一钱）　红枣（三枚）
上水煎服。（固肠散）
黄连　石榴皮　地榆　阿胶（各二钱）　当归　厚朴　乾姜（各一钱五分）
上水煎服。（千金黄连煎）
厚朴（五分）　车前子　焦白术（各三钱）
上水煎服。（济生良方集）
〔特方〕
蓖麻子油（四钱至五钱）
上浮于温茶一锺。顿服。
大黄酒（一钱）　五倍子酒（五分）
上混和，一日三次，每次十五滴。
胡椒末（一钱）　硫磺华（二钱）
上以葛粉为丸。作一百八十丸，每服三十丸，一日三次。
树胶浆（二两）　阿片（一釐）
上每时一食匙。
明矾（一分）　茴香水（二两六钱）
上每一时，一小儿匙。（小儿）

吐血（胃出血）  ***************************
〔原因〕　为胃充血，胃溃疡，胃癌，月经不调，或腐蚀药入胃等。
〔症候〕　发胃部压重，痞满，呕吐暗黑色之血液，内含有食物残渣。
〔经过及预后〕　由原因而不一定。〔类症〕咯血。
〔治法〕　免此病之法，预防胃溃疡，及心肝诸病，禁过食饱，饮剧热物，刺激物，调整月经。已出血者，则令平卧褥中，安静身心，严禁食物，含咽冰块，或施冰罨法于胃部，饮用冷乳，数日后用易于消化之流动食物。失神者，颜面喷注冷水，其他不能自口腔嚥下食物，可施滋养灌肠，一日二三次。
〔药方〕
生地黄（不拘多少）
上水煎如饴，为丸如弹子大，每服一丸，日二服。（千金地黄煎）
槲叶（二钱）
上水煎服。（简要济众）
藕节　荷蒂（各七枚）　蜂蜜（一瓢）
上水二锺，煎八分服。（圣惠）
〔特方〕
明矾（五分）　阿片（一毫三）　桂皮末（二分六釐）
上为六包，每十五分时服一包。
明矾（五分）　水（五两）　糖浆（十两）
上每五分时服一茶匙。（小儿）

便血（肠出血）  ***************************
〔原因〕　为赤痢，窒扶斯，癌肿，器械的出血，中毒，异物，结核性，滤泡性，加答儿性溃疡，十二指肠溃疡，动脉瘤，直肠炎等。
〔症候〕　或便秘，或下利，其粪便中混有赤色，或紫黑色之血液。
〔治法〕　施原因疗法外，宜用无刺激性之食料，即乳汁，鸡蛋，肉羹汁，局部贴冰囊，又对于大肠出血，可注入冰水于肠内。
〔药方〕
炒槐花　炒侧柏　荆芥炭（各三钱）　枳壳（二钱）　黄连（一钱）
上为末，乌梅汤送服二钱。
樗白皮（五钱）　生地（三钱）　炒银花　白芍　茯苓（各一钱五分）　地榆炭（二钱）　丹皮（一钱）
上水煎服。
〔特方〕
霉麦膏（二钱六分）　馏水（一两三钱）
上半筒至一筒，行皮下注射。

秘结（便秘）  ***************************
〔原因〕　为神经衰弱，思虑太过，或不消化性粗食，及收敛性食物；肠胃等有障害，胆汁分泄减少，肠管狭窄闭塞，其他为肿疡，妊娠，贫血，与发汗，泌乳，排尿过多等。
〔症候〕　粪便须二三日乃至七八日一通，身体不舒，腹部压重紧满，精神倦怠，甚者发眩晕心悸，或因此而起痔疾，与吐粪症。
〔经过及预后〕　由原因而不一定。
〔治法〕　施原因疗法外，宜节饮食，行适宜之运动，以冷水摩擦腹部，或临卧时，以温水浴腰部以下，或下部按摩，及矿泉疗法，或坐药。
〔药方〕
芒硝　大黄（各二钱）　枳实（一钱）
上水煎服。（大承气汤）
生地汁（一杯）　大黄（二钱）　甘草（一钱）
上水煎服。（《千金翼》大便不通方）
〔特方〕
蓖麻子油（一两三钱）
上服一茶匙，或一食匙，但可加用麦酒，肉羹汁，或茶汤。
大黄末　芦荟（各一钱三分）　蒲公英膏适宜
上为五十丸，每早服四丸。
泻叶（三分）　滑石（四分）　硫黄华（二釐）　茴香　油糖（一分五釐）
上为末，作一次服。

絛虫  ***************************
〔原因〕　由食含此囊虫及含虫卵之生肉或半熟之肉而发。（其有钩絛虫，寄生于豚犬鹿猿之肉中；无钩絛虫，寄生于牛肉；扩节裂头絛虫。则寄生于鲑鳟等鱼肉中）
〔症候〕　为思食缺乏，起恶心呕吐，疝痛，流涎，鼻孔发痒，瞳孔散大。时发怔忡，或便秘下利，耳鸣，身体衰瘦。
〔经过〕　迟缓。
〔预后〕　良。
〔治法〕　服驱虫药之一日或半日前，不可与以饮食物，总以空腹为良，故用药前后，与以缓泻剂及茶，或肉羹汁，次日饮茶，或咖啡少许，而后用驱虫剂。二时间后，又可用蓖麻子油，但幼儿或衰弱小儿，不可行驱虫法，若稍年长小儿，体质强壮，且无下利者，用之无妨。
〔药方〕
石榴根皮（五钱）
上水煮汁，和粥空心服之。（崔元亮海上方）
乌梅（一枚）　老姜（二片）　榧子（十枚）　花椒（十四粒）　黑糖（二钱）
上水煎服。（公选良方）
〔特方〕
石榴根皮膏（二分）　薄荷糖（一钱）　蜂蜜（适宜）
上为舐剂，分三次服，服后可服蓖麻子油。

十二指肠虫  ***************************
〔原因〕　此症由于误饮不洁之水所致，因此虫卵，往往生于污水中，其饮入后，即繁殖于十二指肠。且此虫，非肉眼可能检视，热带及卑湿之地，发此症者甚多。
〔症候〕　为身体疲倦，筋肉瘦削，及贫血，头痛，心悸，耳鸣等。
〔预后〕　良。
〔治法〕　此症可用石榴皮根煎，与轻粉、蓖麻油等泻剂。其他贫血，则用滋养物，或铁剂，或砒石剂。
〔药方〕
轻粉（一分）　砂糖（适宜）
上和丸，如麻子大，空腹米饮下一丸。（验方）
榧子　使君子（各五枚）
上同时服。（公选良方）
〔特方〕
石榴皮根（一两六钱）　水（二十四两）
上浸一日，煎沸，以煎取水之一半为度，大人每服一茶杯，小儿照减。
蓖麻子油（五钱）　薄荷油（十滴）
上顿服。

蛔虫（蛔虫）  ***************************
〔原因〕　由含蛔虫卵之粪便，作肥料拥于野菜，人取而生食之，或虽煮而未熟者。及各种果物，食之亦易染此症。
〔症候〕　大人概不现病状，小儿则发头痛，眩晕，腹痛，恶心呕吐，早起瞳孔散大，下痢，舌苔，鼻孔肛门发痒，面貌苍白，时起搐搦等。
〔预后〕　良。
〔治法〕　用驱虫剂，或松香油石灰水之灌肠。
〔药方〕
使君子（十枚）
上空心作一次服，小儿减服。
楝根白皮（二钱）
上煎汁加米饮服。（集简方）
〔特方〕
松香油（即新松脂或松枝蒸出之自散油质，一钱三分）　卵黄（一枚）　水（五两）
上为乳剂，灌肠。
石灰水（二钱）　水（二两五钱）
上灌肠。

脾胃虚弱（消化不良）  ***************************
〔原因〕　为一般之神经病，如脏躁多忧，神经衰弱，或暴食暴饮，菸酒过用。与手淫，过房，贫血，萎黄病，肺劳，肠虫，疟病，月经等。
〔症候〕　发精神郁闷，脱力头痛，上腹部压重紧满，嗳气，呕吐，便秘，或下痢。食思缺乏，恶心，有併发肠症者。
〔经过及预后〕　由原因而不一定。
〔类症〕　慢性胃加答儿。
〔治法〕　宜施原由疗法，整理生活，内服苦味药。贫血，则服铁剂；呕吐嗳气，则服镇痉剂，施精神疗法。又虚弱之小儿，与人工营养之小儿，宜择良母乳，调节授乳时间（每二三时）。决不可哺乳多量，若不得良母乳，则用牛乳和麦浆，犊肉羹汁，或胶溶液，蛋白水之混和，且须令肛门清洁，勿使湿烂，或湿疹等。
〔药方〕
党参　草果　乾姜　炙甘草　厚朴　橘皮　白术（各一钱）　茯苓（二钱）　麦芽（四钱）
上水煎服。（补脾饮）
滑石（六钱）　麦芽（二两）　当归　肉桂　茴香　丁香（各一钱）
上研为散，分十包，一日三次，每次一包，食后服用。
〔特方〕
牛胆膏（一分）　饴糖（二钱五分）
上混和，一日三次分服。
蒲公英（八钱）　水（十五两）
上煎，朝夕各服一两五钱至三两。
番木鳖酒（一分）　苦味酒（二分）
上每食后服十五滴。


泌尿器病  ——————————————————————————————————————————————————————————————————————————————————————————

小便不通（膀胱麻痹）  ***************************
〔原因〕　为全身衰弱，脊髓疾患，膀胱损伤，及久忍放尿等。
〔症候〕　闭尿，或利尿不全，或利尿时起疼痛，或起尿淋沥症。
〔经过及预后〕　由原因而不一定。
〔治法〕　轻症，施膀胱按摩，每二时或四时，使放尿，其他行冷水按摩。冷水坐浴，冷水灌溉法，重症，行加的的儿排尿。
〔药方〕
黄柏（三钱）　知母　泽泻（各一钱五分）　滑石　茯苓（各二钱）
上水煎服。（东垣导气除湿汤）
〔特方〕
霉麦膏（二分六釐）　茴香油糖（五分二釐）
上为六包，一日三次，每服一包。
甜杏仁油（八滴）　斑蝥酒（一滴）
上入胶囊，一日二三次。

遗尿（小便自利）  ***************************
〔原因〕　为全身虚弱，营养不良，膀胱弛缓，与括约筋衰弱，驱尿筋痉挛等，其他肠虫，包茎，炎症等。
〔治法〕　行全身强壮法，行冷水浴，或温水浴，贫血者与小儿服铁剂，或行电气疗法，贴感传电气二极于会阴部，或膀胱通强电流，每日行二三分时。其他肠虫，用驱虫剂；包茎，可施手术。
〔药方〕
白芍（一钱）　黄耆（一钱二分）　党参　破故纸（各七分）　升麻　益智仁（各五分）　五味子（三分）　官桂（二分）
上水煎服。（束气汤）
〔特方〕
番木鳖膏（二釐六毫）　樟脑（一分）　白糖（八分）
上分十包，一日三次，每次十包。
霉麦（一分）　水（八十分）　糖浆（二十分）
上每三时，服一食匙。

阴痿  ***************************
〔原因〕　为情欲缺乏，阴茎器质变性，恐惧，愤怒，羞耻等之精神感动，房事过度，手淫，慢性淋，白浊，脊髓劳，糖尿病等。
〔症候〕　男子交接不能，或射精不能，或精液内失却精虫等。
〔预后〕　由原因而不一定。
〔治法〕　施原因疗法，用兴奋剂，铁剂，行电气疗法，水治法。
〔药方〕
熟地（五钱）　当归（三钱）　甘草（一钱）　乾姜（二钱）
上水煎服。（景岳）
当归（二钱五分）　熟地（三钱）　枸杞（一钱）　炙草（五分）　杜仲（一钱）　牛膝（一钱）　肉桂（五分）
上水煎服。（大营煎）
〔特方〕
樟脑（八釐）　甘草末（适宜）
上分六包。一日三次，每次一包。

梦遗（遗精）  ***************************
〔原因〕　为情欲兴奋，手淫，睡眠中膀胱紧满，阴部刺激，肠管充实，或重病后衰弱，与膀胱结石，包皮结石，痔疮，脊髓劳等。
〔症候〕　睡眠中得极快梦境，以致遗精，遂发贫血，倦怠，心悸，痴呆，痉挛，与头部压重，心思苦闷，意志变易，记忆减弱等。
〔治法〕　戒手淫，正品行，节饮食，减晚餐，禁阅淫书淫戏。就田舍与山地，就寝用硬褥轻衾，宜早起，其他禁生殖器兴奋，及身心过劳。用乳疗法，冷水浴，强壮剂，电气等。
〔药方〕
龙骨　莲鬚　芡实　乌梅肉（等分）
上为末，山药糊丸，小豆大，每服三十丸，米饮下。（公选良方）
〔特方〕
霉麦（二分六釐）　白糖（一钱三分）
上为十包，每日服三包至五包。
樟脑（一分三釐）　荜澄茄末　荜澄茄膏（各二钱）
上为六十丸，一日四粒，乃至十二粒。

白浊（膀胱加答儿）  ***************************
〔原因〕　为腐败细菌自外侵入，如不洁消息子送入；或续发于附近之炎症，如尿道炎波及其他之诱因；为下腹感寒，肾积尿，外伤与松香油误用，及饮用酸败酒类等。
〔症候〕　急性症膀胱部疼痛，排尿时尤剧烈，尿意频数，尿带红色而呈酸性，或亚尔加里性。以显微镜窥见膀胱上皮，有无数之细菌。甚者，恶寒发热，头痛，眩晕，精神恍惚。慢性症，则以上诸候甚轻微。
〔经过及预后〕　急性症，数日而治愈；慢性症，多不治，以其病原不能除去也。
〔类症〕　肾盂炎。
〔治法〕　以原因疗法为主。急性症，当安静身体，于膀胱部行温罨法，或芳香巴布于下腹部，发热用解热剂。恶寒发作，用芳香性饮料；剧痛，宜行持长性温浴，或贴置水蛭于会阴部；尿意频数，可用麻醉剂之内服，或坐药，或灌肠。此症之续发于淋疾者，禁尿道注洗，进淡泊之食饵，戒饮酒，多饮液汁，而牛乳疗法，最适宜。慢性症，宜洗涤膀胱，行全身温浴，或坐浴，且治疗淋疾，宜消毒加的的儿为至要。
〔药方〕
滑石（二钱）　木通　茯苓　车前子　瞿麦（各一钱）
上水煎服。（万全木通散）
猪苓　泽泻（各二钱）　滑石（三钱）　甘草（八分）　木通（一钱）　车前子（二钱）
上水煎服。
〔特方〕
荜澄茄末（一钱三分至二钱六分）　荜澄茄膏（一钱三分）
上为五十丸，一日三次，每次三丸。
胆矾（五釐）　明矾（五分）　水（五两）
上注入尿道。


运动器病  ——————————————————————————————————————————————————————————————————————————————————————————

萎黄病（黄胖）  ***************************
〔原因〕　为赤血球减少而起，多发于十四岁至二十三四岁之妇女。其诱因，为营养不良，心身过劳，手淫，白带，梅毒，久痢，与不良之空气，不健康之坐业等。
〔症候〕　发现一般贫血症状，皮肤及黏膜，呈苍白色，起下肢沉重，头痛，眩晕，肾部压重，食欲减退，时发胃痛，呼吸困难，颈静脉下部放骚杂音。其他月经不调或减少，或竟闭止等症。
〔经过〕　迟缓。
〔预后〕　概良，重者经一二月后而全治。
〔类症〕　慢性肾脏炎、梅毒、初期肺劳，僧帽瓣不全闭锁。
〔治法〕　转地疗养，改良食品及生活法，行海水浴，内服铁剂。
〔药方〕
铁屑（五分）　麦粉（二两）　葛粉（二两）　硫黄（五分）
上为散，每服一钱，日三次，白汤下。（黄胖散）
茵陈蒿（四钱）　麦芽　大黄（各三钱）　枳实（二两）
上水法为丸，每服三钱。（茵陈丸）
〔特方〕
铁锈或铁屑细粉（一钱）　大黄末（一钱）　苦参末（一钱）　姜末（四分）
上糖浆和丸桐子大，每饭后服一二粒，日二三次。

消渴（糖尿病）  ***************************
〔原因〕　为遗传及麦酒淀粉糖类之过食，精神过劳，与吸菸，梅毒，脑病，头部外伤，胰脏疾患等。又有一种过性糖尿病，尿中仅含极微之糖粉，暂时即行消散。
〔症候〕　发异常之饥渴，排尿过多，一昼夜间，尿量自一百五十两，至二百五十两，其尿澄清如水，呈淡黄色，而含有多量糖分。此外起倦怠，头痛，坐骨神经痛，不眠，皮肤瘙痒，屡生疖肿，或痈肿，呼吸带果实臭，色欲减损，内障，网膜炎，嗜眠等症。
〔经过〕　一年至十年。
〔类症〕　单尿崩，脊髓劳。
〔预后〕　如不能除去其病原。则不良。
〔治法〕　运动于新鲜空气中，依法操练筋肉，每日行入浴，严守饮食摄生。常食肉类，如肉贝鸟卵等，禁糖粉质，即含淀粉或糖质之物，如饭，面包，豆类，及甘味果实，其他转地静养等。
〔药方〕
猪苓　茯苓　阿胶　滑石　泽泻（各二钱五分）
上水煎服。（猪苓汤）
〔特方〕
阿片（四釐）　甘草粉　甘草膏（各适宜）
上为十丸，一日四五粒。
霉麦膏（四分）　甘草膏（适宜）
上为二十丸，一日三次，每次一粒。

风痛（尿酸性关节炎）  ***************************
〔原因〕　为遗传性，四十岁以上而发生者为多，或安居无事，饱食暖衣，亦为其主因，其他为外伤感冒，房事过度等。
〔症候〕　发关节剧痛（手足肩膝坐骨手指足趾等），起丹毒样潮红，恶寒发热，心机亢进，尿量减少，肠胃障害等。其痛，夜间甚于日中，休止数日或数年而再发。
〔经过〕　迟缓。
〔预后〕　无生命之危险，维不易治愈。
〔类症〕　肉痹，筋痹，白虎风痛。
〔治法〕　节饮食、戒菸酒，更变日常职务，取动植两性之混食，及果品、饮茶及含亚尔加里性矿泉，其他屋外运动。疼痛，用麻醉剂。脓疡，贴琶布。急性，命安卧静养，与以流动性之饮料。可保持患处于高位，又盐水浴，温泉浴，按摩法均有效。
〔药方〕
红花　白芷　防风（各五钱）　威灵仙（三钱）
上加酒少许，煎服。取汗。（公选良方）
当归（三钱）　秦艽（二钱）　防风（一钱五分）　川芎　羌活（各一钱）　车前子　黄芩　枳壳（各五分）
上水煎服。（痛风主方）
麻黄　甘草　川乌（各五分）　芍药　黄耆（各一钱五分）
上水煎服。（金匮乌头汤）
〔特方〕
乌头酒（二分）　橙皮糖浆（五分）
上一日三次，每次一茶匙。
莨菪根膏（二分）　豚脂（二十分）
上涂布。


神经系病  ——————————————————————————————————————————————————————————————————————————————————————————

中风（脑出血）  ***************************
〔原因〕　本病由脑部小动脉管，生动脉瘤，骤然破裂而发者。其诱因，为血压亢进，过度劳动，心脏诸病，暴饮、暴食，严寒、酷暑，精神兴奋等，又为遗传素因。以四十岁以上者为多；在四十岁以下者，概为梅毒，其他白血病，坏血病，紫斑病，恶性贫血等。
〔症候〕　卒然而来，往往人事不省，沉沉昏睡，或头痛耳鸣，眼大闪发，四肢厥冷，言语困难，脉搏迟慢硬实；颊部，口唇，同时弛缓，颜面歪斜，呼吸声长而发鼾声，半身不遂等。重者，有发作时即死者；或卒倒，呼吸疾速，喉头气管等部，因唾液黏液壅塞而起喘鸣，迟脉变速，眼球陷落，角膜溷浊，数时或一二日乃死，然有死后复醒者。
〔经过〕　一日至数年不定。
〔类症〕　脑血管血塞及栓塞，酒精及鸦片中毒，心脂化。重症脑充血。
〔预后〕　概不良，年老者。尤不易治。
〔治法〕　防此症之法，戒身心兴奋，禁酒茶咖啡，与房事，调理便通。发作时，当命安卧，高举上半身，清洁皮肤，注意卧床，衾褥，头痛，贴置冰囊。年壮者，行刺络，或灌肠，或投下剂，或贴芥子泥于胸部。脉搏成险象者，服兴奋药；麻痹，则施行电气疗法，及按摩。其他注意一般摄生法，亦最要者也。
〔药方〕
麻黄（五分）　独活（四分）　细辛（二分）　黄耆　黄芩（各一钱）
上水煎服数剂。（千金三黄汤）
川芎　甘草　白芷（各一钱）　细辛（五分）　薄荷（一钱五分）
上为散，每服一钱，清茶下。（通关散）
〔特方〕
大黄（十分）　水（二百分）（煎）　糖浆（十五分）
上一日四次，每次一食匙。
麝香　樟脑（各二分六釐）　卵黄（一枚）　胡麻子浆（七两）
上灌肠。

癫痫（羊痫风）  ***************************
〔原因〕　为神经病素质，或末梢神经有障碍。其诱因，为身心过劳，恐怖，铅毒，房事过度，手淫，絛虫，暴饮，腺病，梅毒，便秘等。
〔症候〕　初发一种特发之感觉，自上向上；次觉心窝窘迫，眩晕，继则全身痉挛，卒倒于地，不省人事，颜面暗黑，大声叫号，口起泡沫，瞳孔散大等。
〔经过〕　发作之稀密，虽各不同，而全经过，大率遗传终身。
〔预后〕　概良，亦难全治，但以反射的起此症者，或有治愈。
〔类症〕　脑病患癫痫样发作。脏躁，卒中，急痫。
〔治法〕　宜安静精神，戒房事过度，尤忌手淫，行一般之摄生法，忌苛烈性之饮食物。且宜改良其体质，又发作时，防身体负伤，且以布片缠络，木片插入齿间，可防咬舌。其他续发于梅毒，或铅中毒者，宜各施原因之治疗。
〔药方〕
茯神　黄连（各二钱）　枣仁　石菖蒲　柏仁　远志（各一钱）　甘草（五分）
上水煎服。痰壅，加制南星、姜汁。（清神汤）
〔特方〕
甘松末　艾叶末（各二钱六分）
上为十包，每四时一包。

脏躁（歇斯的里）  ***************************
〔原因〕　为遗传精神病，及罪人奇人等子孙易发之。其他思虑过度，贫血，萎黄病，月经异常，生殖器病，反射作用等，且多发于壮年之妇女。
〔症候〕　此症奇妙变幻，无一定之情状，如耳舌鼻眼感触过敏，且起色盲，此五官之障害也。全身、半身，或一局部之知觉亡矣，而取金属板贴之于其一侧，知觉亡失部得使于移转于他侧，其他皮肤过敏，亦有发于各部。而最易起于卵巢部，所为卵巢痛是也。又有诸神经痛，此知觉之障害也。麻痹，痉挛，挛缩，此运动之障害也。余如恶心，呕吐，吞酸，嘈杂等。
〔经过〕　数日至数年。
〔预后〕　良，但难全治。
〔治法〕　选易于消化之食品，行适宜之运动，避精神之感动。当怡情于山水花木间，与二三知己同游，行温浴，或冷浴，用镇痉剂，其他可行电气疗法。
〔药方〕
茯神　怀山药（各三钱）　党参　黄芩　桔梗（各一钱五分）　远志　辰砂　甘草（各一钱）　木香（八分）　麝香（一分）
上为散，每服一钱，开水下。（妙香散）
〔特方〕
甘松酒　阿魏酒（各一钱）　苦味酒（四分）　砂糖（适宜）
上一日三次分服。

偏头痛（半头风）  ***************************
〔原因〕　本病多发于十五岁以上之妇女，为神经衰弱，便秘，贫血，萎黄病，悲哀愤怒，脏躁，月经异常，疟疾等。
〔症候〕　初觉不快，欠伸，恶心，眩晕，耳鸣，眼火闪发；次发偏侧头痛，或缓或急，起呕吐，及音响光线等知觉过敏，又有痉挛性与麻痹性偏头痛之二种。
〔经过〕　迟缓数年。
〔预后〕　概良，惟不易全治。
〔治法〕　贫血，宜用铁剂，与砒石剂；便秘，宜下剂，施头部冷罨法，电气疗法，以薄荷油涂布前额。其他一般食物摄生，安息静养，禁酒制欲等。
〔药方〕
肉桂（一分）　麝香（二釐）　细辛　辛夷（各五釐）　胡椒（十粒）
上为末，用枣肉为饼，贴两额。
川芎（一钱五分）　细辛（五分）　白芷（一钱）　甘草（六分）　生姜（五片）　茶（一撮）
上水煎服。（芎辛汤）
〔特方〕
霉麦膏（二分六釐）　甘草粉（适宜）
上为二十丸，一日十次，每次一粒，乃至二粒。

眩晕（头目眩）  ***************************
〔治法〕　勿取饮食物，静卧暗室，闭目休息，处方如下。
〔药方〕
大黄　荆芥　防风（等分）
上水煎服。（荆黄汤）
〔特方〕
甘松酒（十分）　龙胆酒　愈疮木酒（各五分）
上每二时十滴，乃至二十滴，和水服之。

中暑（日射病）  ***************************
〔原因〕　长受酷暑，饮食不洁等。
〔症候〕　面红，气促，头痛，眩晕，谵语，卒倒，好睡，周身发痉，体温升腾，脉搏细小等。
〔治法〕　静卧冷所，脱却衣服，与以适宜之冷饮料与冷酒，施冷罨法，用热水洗足，或与以泻剂。
〔药方〕
香薷　厚朴（各三钱）　茯苓　扁豆（各二钱）　丁香　甘草（各五分）
上为粗末，每服三钱，酒水各半煎，冷服。（朱氏水沉汤）
〔特方〕
蓖麻油（五钱）
上和水少许，一次服尽。
轻粉（八釐）　白糖（八分）
上为十包，一日三次，每次一包。（小儿）
