
自序  ***************************
天地以阴阳五行化生万物，一物各具一五行。人身亦以阴阳五行盈消长之道，寓生克乘伏之机。病原有运气情欲、内外变迁之因，药类有升降浮沉、轻重清浊之质，以配阴阳五行之气，以别寒热温平良毒之性，以应七方十剂之需，总不外河洛八卦。医之理，即《易》理也。此理浩渺难穷，渊深莫究，惟《易》有以发之，而医则尤宜明之。时以《内经》一书，继河洛而起，其义精妙，活活泼泼，莫可端倪。先圣先贤著书立法皆从此出。后有著述，远不逮前贤，不过改头换面，抄剿陈言耳。故曰秦火之馀，每恨书少；今时之世，每恨书多。安得一大圣人出，存什百于千万，余尽付之一炬，以为大快，又曷敢画蛇添足，以供覆甑乎？虽然余作是集，亦有大不得已也，窃见近日治虚损者少，做虚损者多，死于病者寡，死于药者众，目击心伤，安能默默？盖缘内外不分，真假莫辨，印定滋阴降火之一法，以治无定万变之病情，不虚而做成虚，不损而做成损，良可叹也！因著上下二集，纠谬绳愆，分为内损外损。盖内损以真阴真阳、五脏内亏立论；外损则创自臆见，皆由六淫外入，由浅及深，条分各门，列为下集，独开生面，补前贤之未备也。《易》曰：化而裁之存乎变，推而行之在乎通，变动不居，周流六虚。吾因名吾书。
乾隆己未仲秋月新安岭南吴澄书于得一斋

序  ***************************
尝思人身一小天地。天地不外乎阴阳，阴阳一本于太极，两在互根，范围曲成，皆于人身备之。故医虽小道，然五运六气，上律乎天时，燥湿刚柔，下袭乎水土，医之道直与造化通矣。师朗余族侄，实余同门友也，少习举子业，延余族侄隆叔授受于南山别墅。余时枝栖于白云僧舍，过而问业，殆无虚月。见其文新颖离奇，超超乎有出尘之想，为人亦磊落不羁，师尝以㟮屼名之。行居长，诸昆季先后云路，皆为吾邑名生。假令师朗而以功名为念，安知其不为诸生之冠，而鹏程远大，或更驾仲季而上也。乃以国学自高，而一精专于医。医不离乎阴阳，阴阳之理，莫备于《易》，亦莫精于《易》。余家波涵兄以《易》学传家，为诸生时，以《易》传经，常游于江浙之间，访求名师益友，以研究其理，后就正于家敬庵先生，得阐其微，故方圆卦图，先后二天之旨，无不洞悉。诸侄悉以《易》名经，而师朗即以是通于医。弃举子业后，闭户研穷者历有年，临证体验者历有年，所活人几未可以数计。
余自庚戌捷后，宠蒙圣恩，授职工曹，典试山西，协理宝泉，钦点台谏。今奉旨焚黄，给假八月。未与师朗相聚者十有馀年，归即闻其名啧啧人口，及晤时，见其仙风道骨，气足神完，俨然救世一位活菩萨也。出其所著《不居集》示余，余虽不知医，然按其参酌先贤，独标己得，以历代各名家治法，分治内损，析似是而非，辨其外伤，上下二集悉以《易》道参之，名曰《不居》。盖监前贤之偏而会其全，矫前贤之枉而归于正，温凉不必执，清补无容拘，因病施药，中病乃止。其变动也，亦如六子之流行于天地，岂可执成见以私相揣度者哉？余固向惜其以有为之才，不获自展，今见其现在之经猷，反得日积德于冥冥之中，较之备位朝端虚言无补者已大有间。况是集行，不特可以活吾乡，而可以活天下；不特可以活一时，而并可以活万千世。其设施之广，其流泽之长，诚有如不愿为良相，而愿为良医者。是乐为序。
乾隆七年岁在壬戌日缠降娄之次
协理陕西道事山东道监察御史愚叔炜撰

序  ***************************
吾友程刺史珊坪，赞府萝裳，工文章，藏书万卷，深明《易）理。得歙南吴氏《不居集》抄本，爱其以消息盈虚之机，证嗽热痰血之疾，校付攻木氏，梓成，索序于余。余受而毕其篇曰：尝读《易·繫辞》，变动不居而知阴阳刚柔之道，变焉动焉而不常居其所，当随时唯变所适。《易》象如是，吴氏取以明医之义，其能悟变动于不居者矣。盖人身之要在水火，心主火，肾主水，此对待之体，又具有流行之用，相生相剋，阴虚而阳乘之，阳虚而阴亦从之，未有阴虚则专居于火旺，阳虚则专居于火衰，使阴阳竟无所变动矣乎！水火固心肾居之，实则各脏兼有水火，水亏火衰，则虚而损焉。虚损未始不关于心肾，而传上传下在脾胃，实不尽居于心肾。若无所变动，一概责之心肾，非居而不化欤？间考发明虚损治法者，创自秦越人，有论无方。张氏仲景，以行阴固阳，立为二大法，是仲景不居于秦越人也。又有不居于仲景者，葛真人以十方补阴虚脉数之症。然感寒则损阳，感热则损阴，此刘氏守真不居二仙一圣之法，能补三家之遗者也。河间尽善矣，而内外不分，下陷不举，东垣又起而明辨之。丹溪乃用滋阴降火，以救东垣之弊。盖东垣主春夏，丹溪主秋冬，亦两相变动而不居耳。其实丹溪补阴中之阴，而真阳又虚之，故非不居之。薛氏新甫补阴中之阳以济之，未能合不居之全也。张景岳出，兼诸氏之长，不居一家之义，以真阴真阳立论，可谓握其枢要矣。其间犹不慊者，又有外感类内伤似损非损一种，汉唐以来，绝少宣发。惟吴氏独得其秘，详採诸书，参以己意，以救今时之弊，以补前人之阙，集虚损之大成，治法始为完备，非居于水、居于火、居于阳虚阴虚绝少变动者可比，岂非有功于不居者哉！程君崑玉广为传之，因嗽热痰血之理，明消息盈虚之机。病变无常，不居者贵，知此可以言医，即可以读《易》。
道光十五年岁次鹑首日在角十度
休宁萄牖徐卓序于小有书城

吴师朗传  ***************************
白岳程芝云撰
君姓吴氏，讳澄，字鉴泉，号师朗，歙岭南人。幼颖悟，嗜读《易》。随父客吴越间，遇瞽者精星命，叩以功名，许为九流魁首。后郁郁不得志，遂以《易》通医，取《灵》《素》、秦越人书精研之，顿有悟入。凡沉疴经手，治无不立愈，于是医名噪甚。尝谓百病不出内外二因，疑似之间，最宜辨析。内伤类外感，东垣已发明于前；外感类内伤，自汉迄今无专辨，以致实实虚虚，杀人多矣。爰合越人及宋、元、明诸名家治法，参以心得，补偏救弊，著《不居集》上下共五十卷。又谓仲景《伤寒论》，外感辨证之祖也，必法法参详，方方悟透，庶六淫外感之症治，触处洞然。因分条汇诸家精粹，附以验方，名《伤寒证治明条》，共六卷。又善儿科推拿，著有《推拿神书》《医易会参》《师朗医案》若干卷外，若六壬太乙擒遁之术，俱有秘授，不轻示人。偶作画，得梅壑老人意，为医掩，人弗尽知也。子宏格，又名宏定，字文洲，号静庵，著《新方论注》四卷，阐发景岳制方之旨颇精核，附注《新方汤头歌括》一册，先梓行世，风行一时。孙烜，字宾嵎，亦工医，克世其业云。
内史氏曰：岭南去余家十里，吴心莲师族居于斯，祠面瓠芦山，应术士医流，师朗老人，其最著者。又吾师经、史、谶讳、术数之学，靡不淹贯，尤精相墓家言，得李董不传之秘。山川锺毓，往往以形相感，代有畸人，异哉！


上集卷之首  ——————————————————————————————————————————————————————————————————————————————————————————

例言  ***************************
是本书悉本《灵》《素》《难经》及历代名贤，採其精要，辨治内外虚损，分为上下二集，首经旨，次脉法，次病机，次治法，次方药，次治案。
是集阴阳寒热，多从易理体出，集各家之说，以成一家之言，各法咸备，是亦悬象著名之意，及其变动不测，非居于寒、居于热、居于补、居于散者可疗，因病而施治，故曰《不居集》。
是集有论、有注、有新增、有补遗、有新方、有治法，虽出自管见，然非历治有效者不敢录入。上集共三十卷，以治内损，皆立一作意，擒其纲领，扼其枢要。下集共二十卷，以治外损，皆採前贤名论，每条疏释，发明意义，使人一览瞭然，庶不致珠玉杂于瓦砾也。
历代治法，首宗秦越人，次张仲景，次葛真人，此二圣一仙者，乃治虚损之祖也，后之论治，无能脱此三法者。刘、李、朱、薛四氏，不过补三法之未尽耳。后代诸贤，又不过补四氏之未尽，各执一家之说，三法渐置而不讲焉。故各立一法，以补前贤之未备者，共计十种。各宗一派，是彼非此者，另汇一册，以便採择。
虚损分别各门，而其中以嗽、热、痰、血为四大症。盖虚损之人，未有不兼此数症者也。故血症于全书之外，又立八法，以扼其要。热以爻象比拟，痰以三法统要，咳嗽以纲目分治，所以各症中于此四法独详，而四症之中又于血之一症为更详也。其次则七情郁结、遗精白浊、自汗盗汗、泄泻，皆令人精血暴损，肌肉顿脱，不可不慎也。其次则怔忡惊悸、喉痛声哑、嗌乾喉癣、左右不得眠、饮食不甘、诸痛等证，皆虚损之危候，不可不察也。其次则妇人胎产失调、室女经闭、童子疳痨，为内损之上集焉。
医书本无外损名目，惟《难经》有曰：至脉从上而下，损脉从下而上。河间曰：虚损之人，寒热因虚而感也，感寒则伤阳，感热则伤阴。景岳曰：凡思虑劳倦外感等症则伤阳，伤于阳者，病必自上而下也，虽未明言其症，而其中已隐隐有一外损之症存焉。盖风、寒、暑、湿、燥、火六淫之气皆有虚损，推而至于痰积、食郁种种外症，多有似是而非，汇为下集，以救今时之弊。详採各家之书，间亦窃附鄙见。第篇中辞理句繁，重叠反复，无非叮咛告诫之意耳。
先圣先贤之言，皆至精至微之道。探元阐奥，代不乏人，即有著述，亦不过改头换面，抄剿陈言耳。唯似损非损一症，殊少专家，如《素》《难》以及汉唐，间有论及之者，亦多阙略，并无全书。今博採各家，分门揭出，成一家言，以补前贤之未备。
无征不信。每门各条下，必採医案数则，或前贤，或自治验，亦各注明，不敢相混。
外损之症，唯风劳最多，或汇论汇方，亦多重叠，观者慎毋以其繁而厌之。
选录之方，皆前贤名方，其问亦有自治效验者。如师朗治法，有补托、解托、理脾阴之法，并各症中有新增者，不敢私秘，亦详注明白，并儿宏格疏释方意，以公同志。
药方方论不能备载，选其最要万不可删者附各方后，有详见本门者，有列在别门者，一一详注见某门，以便考用。

总旨  ***************************
吴澄曰：尝稽虚损之法，《内经》曰：阴虚生内热。又曰：劳则喘且汗出，内外皆越，故气耗矣。又曰：有所劳倦，形气衰少，穀气不盛，上焦不行，下脘不通而胃气热，热气熏胸中，故内热。但言虚而无劳怯之名。至秦越人《难经》，始发明虚损之旨，虽无方可考，而其治法，盖昭昭然也。迨汉张仲景《金匮要略》，始立虚劳一门，以行阳固阴二大法，立为标准。非以仲景生知之圣，其能垂训若此乎？惜其立法，只治虚劳于将成未成之际，而不及乎阴虚脉数之人。盖阴虚脉数，是已成也，是坏症也。若症已坏，而复用《金匮》之法，则热极者不益燥甚乎？至葛真人出，而以《神书十方》普渡世人。虚劳之极，各症迭出，而只十方中出入加减，无不神奇。昧者畏用药峻猛，品味咸多，不能悟其幽深元远之旨，则又弃而不讲矣。刘氏守真出，以感寒则损阳，感热则损阴，自下传上不过脾，自上传下不过胃，与《难经》《金匮》相为表里也。越人、仲景，发明于前，河间补遗于后，可谓无漏义矣。独内伤之症，类外感者多不有，东垣老人起而明辨之，则内外不分、下陷不举，可谓有功于千古矣。若非清阳下陷，而误用升补之剂，则翻天覆地，为患岂小也哉！丹溪有见于此，而用滋阴降火之法，以救一时之弊，与东垣天生配合。一阴一阳，一升一降，是东垣主以春夏，而丹溪主于秋冬，合而成四时者也。何滋阴之论，独盛行于世？盖后人不知而误学之。惟是虚火上泛，而阴中阳不虚者，赖以泽枯润燥，其功诚不可泯。若阴虚而肾中其阳又虚者，恣用苦寒，宁不寂灭耶！所以薛氏新甫主以温补，导龙入海，引火归原，又与丹溪天生配偶。一补阴中之阴，一补阴中之阳，一而二，二而一者也，然皆一偏之极。合而观之，则得其全。分而用之，独得其偏。故张景岳以真阴真阳立论，兼擅诸家之长，而不拘一家之法，尽美矣，又尽善也。然犹有不慊于心者何哉？盖内伤之类外感者，东垣既以宣发于前，而外感之类内伤者，岂可无法以续其后乎？澄生也晚，不获亲炙于诸贤之门，而数十年历治甚多，不得不仿东垣之法，撰为外感类内伤之辨，以为虚损门中之大成。至于传尸痨瘵，为鬼为虫，别是一种，非为虚痨，即指之为尸疰也。共计十种，庶几治虚损之法略大备焉。至于历代名贤，皆有宗派，是彼非此，各有所长，採其精要，另为一册，以备参考。

十种治法提纲  ***************************
秦越人治虚损法（有论无方，附增补治方。）
张仲景治虚损法（有方有论，附徐忠可注。）
葛真人治虚损法（有方有法，附周扬俊注。）
刘河间治虚损法（论阴阳寒热之感，尽上下传变之情。）
李东垣治虚损法（补升之一法，以佐前人之不及阳中之阴。）
朱丹溪治虚损法（补降之一法，以佐东垣之不及阴中之阴。）
薛新甫治虚损法（补引火归原一法，以佐丹溪之不及阴中之阳。）
张景岳治虚损法（统诸家之法，辨真阴真阳。）
吴师朗治虚损法（补治外损一法，辨似是而非。）
水丘道人治虚损法（别有一种治法，主开关把胃。）


上集卷之一  ——————————————————————————————————————————————————————————————————————————————————————————

统治大法  ***************************
〖经旨〗
《上古天真论》曰：今时之人，以酒为浆，以妄为常，醉以入房，以欲竭其精，以耗散其真，不知持满，不时御神，务快其心，逆于生乐，起居无节，故半百而衰也。
《本神》篇曰：五脏主藏精者也，不可伤，伤则失守而阴虚，阴虚则无气，无气则死矣。
《调经论》曰：阳虚则外寒，阴虚则内热。
《决气》篇曰：精脱者，耳聋；气脱者，目不明；津脱者，腠理开，汗大泄；液脱者，骨属屈伸不利，色夭，脑髓消，胫痠，耳数鸣；血脱者，色白，夭然不泽，其脉空虚，此其候也。
《通评虚实论》曰：邪气盛则实，精气夺则虚。
《五禁》篇：帝曰：何谓五夺？岐伯曰：形肉已夺，是一夺也；大夺血之后，是二夺也；大汗出之后，是三夺也；大泄之后，是四夺也；新产及大血之后，是五夺也。
《调经论》曰：气之所併为血虚，血之所併为气虚。有者为实，无者为虚，故气并则无血，血并则无气，今血与气相失，故为虚焉。帝曰：阴之生实奈何？岐伯曰：喜怒不节则阴气上逆，上逆则下虚，下虚则阳气走之，故曰实矣。帝曰：阴之生虚奈何？岐伯曰：喜则气下，悲则气消，消则脉虚空，因寒饮食，寒气熏满则血泣气去，故曰虚矣。
《本神》篇曰：故智者之养生也，必顺四时而适寒暑，和喜怒而安居处，节阴阳而调刚柔，如是则邪僻不至，长生久视。
〖脉法〗
虚损之脉，无论浮沉大小，但渐缓者，渐有生意。若弦甚者，病必甚；数甚者，病必危。若以弦细而再加紧数者，则百无一生矣。
《脉经》曰：脉来软者为虚，缓者为虚，微弱者为虚，弦者为中虚，细而微小者气血俱虚。
《四言脉诀》曰：骨蒸劳热，脉数为虚，热而涩小，必损其躯，劳极诸虚，浮软微弱，土败双弦，火炎急数。
《李氏脉法》曰：虚脉多弦，弦大无力为血虚，弦微无力为气虚，沉微为气虚甚，沉涩为血虚甚，寸微尺大为血虚有火，浮急中空为血脱气孤。
〖虚劳虚损虚怯痨瘵辨证〗
吴澄曰：劳者，劳倦内伤，妄劳心力，谓之劳。虚者，精神不足，气血空虚，谓之虚。怯者，不能任劳。损者，五脏亏损。瘵则久生恶虫，食人脏腑。大抵皆由五脏之火飞扬，男女声色之过度，禀先天之不足。先因劳而致虚，由虚而致怯，怯久而致损，故痨瘵自渐而深。虚、劳、怯三者可治，损与痨瘵则难治矣。
〖虚损内候〗
由足三阴虚损，当于炎夏金衰水涸，不能啬养，至冬月火气潜藏，时亲帏幕，或精血未满而早年斫丧，或气血方长而劳心亏损皆能致之。
〖虚损外候〗
外症：食少体倦，潮热自汗，身热咳嗽，腰胁作痛，男子则遗精寝汗，女子必带漏经枯。《素问》云：二阳之病发心脾，有不得隐曲，女子不月。此之谓也。
〖外邪致损〗
感寒则损阳，自上而下，一损于肺则皮聚毛落，二损于心则血脉不荣，三损于胃则饮食不为肌肤。感热则损阴，自下而上，一损于肾则骨痿不起，二损于肝则筋缓不收，三损于脾则饮食不能消化。
按：感寒则损阳，感热则损阴，此外损入内，乃客邪为害也。此目甚多，故揭出外损一门，分为下集。
〖久虚成损〗
积虚成损，积损成痨，经年不愈，谓之久虚。有五劳、六极、七伤之分。
〖五劳〗
●心劳
曲运神机则心劳。心劳之状，忽忽喜忘，大便难，或时溏利，口内生疮。
●肝劳
尽力谋虑则肝劳。肝劳之状，面目乾黑，口苦，精神不守，恐畏不能独卧，目视不明。
●脾劳
意外过思则脾劳。脾劳之状，舌根苦直不能咽。
●肺劳
遇事而忧则肺劳。肺劳之状，短气面肿，不闻香臭。
●肾劳
矜持志节则肾劳。肾劳之状，背难俯仰，小便不利，赤黄有馀沥，囊湿生疮，小腹里急。
澄按：五劳应五脏，治当疗子以益母，如肝劳补心气，心劳补脾气，脾劳补肺气，肺劳补肾气，肾劳补肝气，使不盗母气，以培其根本也。
〖六极〗
●筋极
筋极之状，令人拘挛转筋，十指手甲皆痛，苦倦，不能久立。肝之所主，木瓜、杜仲、破故纸、龟板补之。
●肉极
肉极之状，饮食无味，不生肌肉，皮肤枯藁，倦怠嗜卧。脾之所主，山药、大枣、甘草。
●脉极
脉极之状，忽忽喜忘，面枯咽肿，眉发堕落。心之所主，当归、地黄、白芍。
●骨极
骨极之状，腰脊酸削，齿痛，手足烦痛，不欲行动。肾之所主，肉苁蓉、锁阳、虎骨。
●气极
气极之状，正气少，邪气多，气不足，多喘少言，喘嗽，皮毛焦枯。血脉之所主，人参、黄耆、附子。
●精极
精极之状，内虚少气，鬓发衰落，目暗耳鸣，遗浊茎弱。脏腑之所主，五味子、地黄、当归。
澄按：六极应六府，由脏以及腑也，谓之极者，病重于五劳故也。
〖七伤〗
●肝伤
大怒逆气伤肝，肝伤则少血。
●心伤
忧愁思虑伤心，心伤则苦惊喜忘。
●脾伤
饮食大饱伤脾，脾伤则面黄善卧。
●肺伤
形寒饮冷伤肺，肺伤则短气咳嗽。
●肾伤
久坐湿地伤肾，肾伤则短气腰痛，厥逆下冷。
●形伤
风寒雨湿伤形，形伤则皮肤枯藁。
●志伤
大怒恐惧伤志，志伤则恍惚不乐。
澄按：七伤推原劳极之由，如久视伤血，久卧伤气，久坐伤肉，久立伤骨，久行伤筋，房劳、思虑伤心肾亦是也。


上集卷之二  ——————————————————————————————————————————————————————————————————————————————————————————

秦越人《难经》治虚损法  ***************************
吴澄曰：秦越人治虚损之祖也，其发明五脏治法，优入圣域。虽无方可考，而调治之法，已耀然矣。后世诸贤千方百论，有能逃此数语乎？故立为首篇。
〖损其肺者益其气〗
治法，如四君子汤，加黄耆、五味子、麦冬、山药之类。
〖肺虚治法〗
肺虚者，呼吸少气，鬨然喘乏，咳嗽嗌乾者，宜紫菀散调其气。若短气，少气不足以息者，四君子汤；气促气短，上焦虚而热者，加生脉散；虚而寒者，十全大补汤；表虚不任风寒者，黄耆建中汤；皮肤灼热，不耐风寒，补中益气汤；皮肤乾燥，日渐黑瘦，麦门冬饮子，咽喉乾者亦同；津液不到咽者，四君子加五味子、桔梗。
〖肺经虚分阴阳〗
肺中先为忧、愁、思、虑所伤，而卫气不充，腠理不密，时有畏风寒之状，不咳嗽而咽嗌间频频欲咳，面白无神，魄汗不止，体倦懒言，语微自怯，此本经气虚，谓之阳虚也。六脉微弱，或微细不数，按之无力而空，以参、耆温补卫气为主。如至申酉两颧见红，唇红烦咳口乾，不畏风而畏热，或痰中有红丝，梦遗精滑，二便燥结，六脉虚数，数而不清，此本经血少，谓之阴虚也。
〖肺经真火动〗
肺如华盖，其位高，其气清，其体浮，形寒饮冷先伤之。至于邪火剋金，则伤之重也。故醇饮之人，肺先受热，胃厝火邪，终日熏蒸，咳嗽喘急，或成痈痿，声哑无音，皮毛乾枯，癯瘦骨立，此真火之动于肺也，不治。
〖损其心者调其营卫〗
治法，如八珍汤，加枸杞子、枣仁、石斛、柏子仁之类。
〖心虚治法〗
心虚者，恍惚忧烦，少颜色，或惊悸多汗，宜人参养荣汤、归神丹、养心丸之类。虚而烦热渴者，十全大补汤。心悬如大饥之状者，平补镇心丹主之。
〖心经虚分阴阳〗
心经因使心费神，曲运神机，心血必耗，心气必亏，心包之火逆甚，则心神必不宁而荡散，心烦壮热，不寐怔忡，口渴舌乾，盗汗遗精，小便短赤，饮食无味，不食空嘈，神梦飞扬，脉多浮数洪虚，因阴血少而神不安，以滋补之药调治，此治心经之阴虚也。如脉微弱不数，涩弱少神，因阳气衰则神自衰，以补益之药调理，此治心经之阳虚也。
〖心经真火动〗
心者，君主之官，神明出焉。心火亢极，形质焦枯，兼相熏蒸，日隆月炽，忽尔大痛，唇青甲黑，朝发夕死，百无救一。此真火之动于心也，不治。
〖损其脾者调其饮食适其寒温〗
治法，如二陈汤，或加白术、益智、白芍、砂仁、人参之类。
〖脾虚治法〗
脾虚者，面黄肌瘦，吐利清冷，腹胀肠鸣，四肢无力，饮食少进，宜益黄散、参苓白术散，加木香。藿香、香附。食后便卧，精神短少，补中益气汤，加砂仁。手足痠软，行步欹侧，四君子汤，黄耆汤。手足颤振，筋惕肉瞤似风，十全大补汤。手足痠软，不耐劳役，一有动作，多汗困热，十全大补汤。脏腑不调，中气不运，病久不能食，理中丸，少加附子。
〖脾经虚分阴阳〗
脾胃之元气虚者，多因思虑伤脾，或因劳倦伤脾。脾虚胃弱，中宫营气不和，肢体困倦，饮食日减，肌肉消瘦而解㑊，中满恶心，脾泄飧泄，喜热恶寒，睡卧不安，六脉微弱而缓。此营气虚消之阳虚也。以温补为先。如六脉数而不清，滑而无力，大便闭结，嘈杂，中消多食易饥，此脾阴虚，本经血虚胃热，以清补为主。亦有因别经先病，而传于脾胃者；有因脾胃先病，而传于他脏者，当参酌而调补之。
〖脾经真火动〗
脾者，仓廪之官，五味出焉。故饮食入胃，赖以运化。脾火暴盛，血液枯绝，胃虽能纳，脾失转运，泄泻无度。补则愈甚，清则濡弱。脉细而数，肌瘦骨立，此真火之动于脾也，不治。
〖损其肝者缓其中〗
治法如四物汤，倍加白芍、甘草、枸杞、山萸肉之类。
〖肝虚治法〗
肝虚者，目眩筋挛，面青恐惧，如人将捕之状，宜六味地黄丸，加牛膝、肉桂、人参、当归、木瓜主之。眼昏少精神，无比山药丸。目中溜火，视物昏花，寝汗憎风，行步不正，卧而多惊，补益肾肝丸。视物不明，筋弱阴痿，阴下湿痒，八味地黄丸。
〖肝经虚分阴阳〗
肝胆虚者，多因谋虑太过，所愿不遂；或郁怒不发，怏怏失志；或胆虚不决，多怯多疑；或虚寒假热而似疟；或淫梦惊惕而不寐；或目赤眩晕而耳鸣，经脉淋漓而妄溢。脉多虚数弦急者为阴虚，微缓滑者为阳虚。
〖肝经真火动〗
肝者，将军之官，其性暴，其动速，无病藏血，有病则逆血。故经云：大怒令人煎厥暴绝，使血菀于上。盖大怒之人，先动其肝，肝性猛烈，气即逆上，血随气逆，大吐不止。肝室空虚，虚火愈炽，心虽上血，肝不后纳，心血虽临，不移而辄出矣。此真火之动于肝也，不治。
〖损其肾者益其精〗
治法如熟地、牛膝、人参、枸杞子、菟丝子、肉苁蓉之类。
〖肾虚治法〗
肾虚者，背脊腰膝厥逆而痛，耳鸣精滑，小便频数，宜八味丸去附子，加鹿茸、山药、五味子，以生其精。若腰背肩胛头痛，不任房事，十全大补汤。腰胯腿膝痠软，下元虚冷，八味丸。脚弱胫痠，无比山药丸。肾冷精虚，阳事不举，还少丹、离珠丹、金锁正元丹、三才封髓丹。梦遗白浊，巴戟丸。小便如泔，精寒自出，小菟丝子丸。小便频而遗，十全大补汤，加益智仁。
〖肾经虚分阴阳〗
肾与三焦虚者，多因房劳不节，淫欲过度，梦遗滑精，白淫淋带，冲任闭绝而不调，腰膝软弱而乏力，阳虚阴痿而不振，此本经气血虚乏之证，六脉涩弱弦涩少神。如脉细微不数，阳痿，形神不华彩为阳虚。如脉数有力，三焦火盛者为阴虚。
〖肾经真火动〗
人之有肾，犹木之有根，水之有源。制阳光，健筋骨，生精神，其所繫亦重矣。昧者不知，而御内大过，肾室空虚，遂生内热，挟相火而贯肝膈，入肺中，循喉咙，系舌本，此咳嗽、吐血、潮热之所由来也。若伤损之轻，知觉之早，调养之专，犹可冀其生也。若伤损之重，失血之频，邪火日炽，此真火之动于肾也，不治。

增补《难经》方  ***************************
●肺经虚损主方
麦冬（三钱）　人参　枣仁　萎蕤（各一钱五分）　茯神　黄耆（各一钱）　五味子（六分）
如肺金燥而津液不足，为阴虚火盛，加生地三钱，知母一钱，去黄耆，减人参五分。如肺气虚寒，喜热恶冷，元气不足，加人参二钱五分，黄耆、白术各一钱，炙甘草二分，去麦冬、五味子。畏寒脉微者，加附子五分，去萎蕤，用河车大造丸，皆可兼服。
●心经虚损主方
枣仁（三钱）　当归（一钱五分）　人参（一钱五分）　龙眼肉　丹参　茯神（各一钱）　生甘草（五分）
如阴血虚，心火盛者，加生地二钱，麦冬一钱五分，五味子五分，服安神丸。如心经阳气虚，而神无主持者，加黄耆二钱，白术一钱，人参一钱五分，益智五分，去龙眼肉、丹参，服宁志丸。
●脾胃虚损主方
白术（三钱）　人参（二钱）　黄耆（一钱五分）　茯神（一钱）　当归（一钱）　陈皮（五分）　炙甘草（二分）
如脾胃之元气虚乏者，谓之阳虚，加远志、益智各五分。如脾胃之精血不足者，谓之阴虚，加丹参一钱五分，枣仁二钱，芍药一钱，当归五分，去黄耆、白术、陈皮，减人参五分。
●肝胆虚损主方
枣仁（三钱）　生地（二钱）　当归（一钱五分）　人参（一钱五分）　茯神　枸杞子　丹参（各一钱）　牛膝（五分）
如本经阴虚血少内热者，加菊花一钱，去人参。如本经阳虚气弱虚寒者，加人参、黄耆各一钱五分，远志五分，去生地、丹参、牛膝、枸杞子。虎潜丸、宁志丸可以久服。
●肾经虚损主方
熟地（三钱）　人参（一钱五分）　麦冬（一钱五分）　山药（一钱）　茯神（一钱）山萸肉　丹皮（各五分）　五味子（二分）
如脉细微不数，阳痿形神不华彩，此为阳虚，加人参、黄耆各一钱五分，桂枝、附子各五分，去麦冬、五味子。如脉虚数有力，三焦火盛，加知母一钱五分，黄柏一钱。阳虚服八味丸，阴虚服济阴丸、天王补心丹、固精丸。
●四君子汤　治脾胃虚弱，饮食少思，或大便不实，体瘦面黄，或胸膈虚痞，吞酸痰嗽等症。
人参　白术　茯苓（各二钱）　甘草（一钱）
加姜、枣水煎服，或加粳米百粒。
张路玉曰：气虚者补之以甘，参、术、苓、草，甘温益胃，有健运之功，冲和之德，故为君子。若合之二陈，则补中微有消导之意。盖人之一身，以胃气为本，胃气旺则五脏受荫，胃气伤则百病丛生。故凡病久不愈，诸药不效者，惟有益胃补肾两途，随症加减。无论寒热补泻，先培中土，使药气四达，则周身机运流通，水穀之精微敷布，何患其药之不效哉？是知四君、六君为司命之本也。
●四物汤　治血虚营弱，一切血病，当以此为主。
熟地黄　当归（各三钱）　川芎（一钱）　芍药（三钱）
柯韵伯曰：此方能调有形之血于平时，不能生无形之血于仓促。能补阴中之阳，而不能培真阴之本，为血分立法，不专为女科套剂也。
●八珍汤　治气血两虚，调和阴阳。
即前四君子、四物汤相合也。
●十全大补汤　治气血俱虚，恶寒发热，自汗盗汗，肢体困倦，眩晕惊悸，晡热作渴，遗精白浊，大便见血，小便短少，便泄闭结，喘咳下坠等症。
即前八珍汤加黄耆、肉桂各一钱。
●人参养荣汤　治脾肺俱虚，发热恶寒，肢体瘦倦，食少作泻等症。若气血虚而变现诸症，莫能名状，勿论其病其脉，但用此汤，诸症悉退。
人参　黄耆　白术　当归　炙甘草　桂心　陈皮（各一钱）　熟地　五味子　茯苓（各七分）　远志（五分）　白芍（一钱五分）
加姜、枣，水煎服。
柯韵伯曰：补气而不用行气之品，则气虚之甚者，无气以受补。补血而仍用行血之味，则血虚之甚者，更无血以流行。故加陈皮以行气而补气，悉得其用。去川芎之行血而补血者，因以奏其功。此善治者，只一加一减，便能斡旋造化之机也。
●八味地黄丸　治相火不足，虚羸少气。王冰所谓益火之源，以消阴翳也。尺脉弱者宜之。
方见《金匮》治法。
汪訒庵曰：男女媾精，皆禀此命火以结胎。人之穷通寿夭，皆根于此。乃先天无形之火，所以主云为而应万事，蒸糟粕而化精微者也。无此真阳之火，则神机灭息，生气消亡矣。惟附子、肉桂能入肾命之间而补之，故加入六味丸中，为补火之剂。
●六味地黄丸　治阴真亏损，精血枯竭等证，壮水制火之剂也。
地黄（砂仁酒拌，九蒸九晒，八两）　山萸肉（酒润）　山药（四两）　茯苓（乳拌）　丹皮　泽泻（各三两）
上为极细末，炼蜜为丸，梧桐子大。每服七八十丸，空心食前，白滚汤或淡盐汤任下。（方论见薛新甫治法。）
李士材曰：用此方者有四失，地黄非怀庆，则力薄；蒸晒非九次，则不熟；或疑地黄之滞而减之，则君主弱；或恶泽泻之泻而减之，则使力微。顾归咎于药之无功，毋乃愚乎？
●天王补心丹　治思虑过度，心血不足，怔忡健忘，心口多汗，大便或秘或溏，口舌生疮等症。
生地（四两，酒浸洗）　人参　玄参　茯苓（一用茯神）　桔梗　远志（五钱，炒）　酸枣仁　柏子仁（沙炒，去油）　当归（酒洗）　天冬　麦冬　五味子（一两）
上为细末，炼蜜丸弹子大，朱砂为衣。临卧灯心汤下一丸，或噙含化。一方有石菖蒲四钱，无五味子。一方有甘草。
●无比山药丸　治诸虚损伤，肌肉消瘦，耳聋目暗。常服壮筋骨，益肾水，令人不老。
山药（二两）　菟丝子（三两，酒浸煮）　五味子（六两，拣净）　杜仲（三两，酒炒）　肉苁蓉（四两，切片，酒浸，焙）　牛膝（一两，酒浸，蒸）　熟地　山茱萸　巴戟肉　泽泻　茯苓　赤石脂（各一两）
上为细末，炼蜜和丸桐子大。每服三五十丸，食前温酒或米饮下。
●河车大造丸　治虚损劳伤，咳嗽潮热。
紫河车（一具）　龟板（二两，童便浸三日，酥炙黄）　黄柏（盐酒炒）　杜仲（酥炙，一两五钱）　牛膝（酒浸）　天冬（去心）　麦冬（去心）　人参（各一两）　地黄（二两）　茯苓　砂仁（六钱，同煮去之）　夏加五味子。
上为细末，酒米糊丸。盐汤下，冬酒下。女人去龟板，加当归，乳煮糊丸。
汪訒庵曰：河车本血气所生，大补气血为君。败龟得阴气最全，黄柏禀阴气最厚，滋阴补水为臣。杜仲润肾补腰，牛膝强筋壮骨，地黄养阴退热，制以茯苓、砂仁，入少阴而益肾精。二冬降火清金，合之人参、五味，能生脉而补肺气。大要以金水为生化之源，合补之以成大造之功也。
●柏子养心丸　治心劳太过，神不守舍，阁眼则梦遗泄不常。
柏子仁（鲜白不油者，以纸包槌去油）　白茯神　酸枣仁　生地黄　当归（各二两）　五味子　辰砂（细研）　犀角（镑）　甘草（各五钱）
上为细末，炼蜜丸如芡实大，金箔为衣。午后、临卧含嚼一丸。
●虎潜丸　治精血不足，筋骨痿弱，足不任地，乃骨蒸劳热。
黄柏（盐酒炒）　知母（盐酒炒）　熟地黄（三两）　虎胫骨（酥炙，一两）　龟板（酥炙，四两）　锁阳（酒润，一两五钱）　牛膝（酒润，二两）　当归（酒洗，一两五钱）　白芍（酒炒）　陈皮（盐水润，二两）
上为末，以羯羊肉煮烂捣丸，盐汤下。
●还少丹　治脾胃虚寒，血气羸乏，不思饮食，发热盗汗，遗精白浊，肌体瘦弱，牙齿浮痛等症。
熟地黄（二两）　山药　牛膝（酒浸）　枸杞子（酒浸，一两五钱）　山茱萸　茯苓（乳拌）　杜仲（姜汁炒断丝）　楮实（酒蒸）　五味子（炒）　小茴香（炒）　巴戟天（酒浸）　肉苁蓉（酒浸，各一两）　石菖蒲（五钱）
上为末，加枣肉蜜丸。盐汤或酒下。
汪訒庵曰：肾为先天之根本，脾为后天之根本，二本有伤，则见诸症，故未老而先衰。二本既固，则老可还少矣。
●离珠丹（又名神珠丹）　治下焦元气虚弱，小腹疼痛，皮肤燥涩，小便不利。
炒杜仲、萆薢、巴戟天（各二两）　诃子（五个）　龙骨　朱砂（各一两）　炒补骨脂（三两）　胡桃肉（一百二十个）　砂仁（半两）
上为细末，酒糊为丸，梧桐子大，朱砂为衣。每服三十丸，空腹温酒或盐汤送下。
●济阴丸
黄柏（酒炒，二两七钱）　龟板（炙，一两三钱五）　虎骨（酥炙）　陈皮（各七钱）　当归　知母　锁阳（各一两）　牛膝　菟丝子（酒浸，各一两二钱五分）　山药　砂仁　杜仲（炒）　黄耆（盐水炒，各七钱）　破故纸（炒，三钱五分）　枸杞（五钱）　熟地（七钱）
上为末，以地黄膏为丸。每服七十丸。
●巴戟丸　治肝肾俱虚，收敛精气，补戢真阳，充肌肤，进饮食，止汗。
五味子　巴戟天　苁蓉　人参　菟丝子　熟地　白术　益智　覆盆子　骨碎补（去毛）　茴香（各一两）　白龙骨（二钱五分）　牡蛎（煅，二钱）
上为末，炼蜜丸梧桐子大。每服五十丸，空心盐汤下。
●补益肾肝丸　治目中流火，视物昏花，耳聋耳鸣，困倦乏力，寝汗恶风，行步不正，两足欹侧，卧而多惊，脚膝无力，腰以下消瘦。
柴胡　羌活　生地黄　苦参　防己（各五钱）　肉桂（一钱）　大附子（一钱）　当归（三钱）
上为细末，热水为丸，如鸡头仁大。每服五十丸，食前温水下。
〖方见各门〗
●补中益气汤　见东垣治法。
●黄耆建中汤　见《金匮》治法。
●黄耆汤　见汗门。
●益黄散　见呕吐。
●参苓白术散　见饮食不甘。
●生脉散　见下集暑门。
●麦门冬饮子　见渴门。
●紫菀散　见咳嗽门。
●二陈汤　见痰门。
●归神丹
●平补镇心丹　见怔忡门。
●宁志丸　见怔忡门。
●三才封髓丹　见遗精门。
●固精丸　见遗精门。
●金锁正元丹　见遗精门。
●小菟丝子丸　见遗精门。

附吴师朗增方  ***************************
●参乳丸　大补气血。
人参末　人乳粉
等份蜜丸。炖乳取粉法：取无病少妇人乳，用银瓢倾乳少许，浮滚水上炖，再浮冷水上立干，刮取乳粉用，如摊粉皮法。
按：人乳乃阴血所化，服之润燥降火，益血补阴，所谓以人补人也。然湿脾滑肠腻膈，久服亦有不相宜者，惟制为粉，则有益无损。须用一妇人之乳为佳，乳杂则气杂。又须旋用，经久则油膻。
●补天大造丸　补诸虚百损，五劳七伤，阴精干涸，阳事痿弱。能生精养血，益气安神，乌须黑发，固齿牢牙，润肌肤，壮筋骨，除腰痛，健步履，却诸疾，不寒不燥，诚补养之圣药也。
紫河车（一具，长流水洗净，用乌铅匣拌蜂蜜八两，藏入匣中，仍将匣口烙没，隔水煮一炷香，候冷开出，石臼中捣烂，拌入诸药末中，捶千下，烘脆重磨）虎骨胫（酥炙，二两）　嫩鹿茸（酥炙，二两）　大龟板（酥炙，二两）　泽泻（去毛，三两）　白茯苓（乳制，三两）　怀生地（九蒸九晒，八两）　牡丹皮（酒洗）　山茱萸（酒洗，去核）　天冬（去心）　麦冬（去心）　五味子（各三两）　枸杞子（四两）　补骨脂（二两）　归身（四两）　菟丝子（三两）　怀牛膝（三两）　川杜仲（三两）　肉苁蓉（三两）
上磨细末，入炼蜜，丸如梧桐子大。每服百丸，空心温酒下。加人参尤捷。
●斑龙丸　治虚损，理百病，驻颜益寿。
鹿角胶　鹿角霜　菟丝子　柏子仁　熟地　一方加补骨脂。
等份为末，酒化胶为丸。
歌曰：尾闾不禁沧海竭，九转灵丹都漫说，惟有斑龙顶上珠，能补玉堂关下穴。
按：鹿角胶、霜，菟丝，熟地，皆肾经血分药也，大补精髓；柏子仁入心而养心气，又能入肾而润肾燥，使心肾相交，志旺而神魂安，髓充而筋骨壮，真阴亏者宜之。若阳虚者，当峻补气血，加鹿茸、肉苁蓉、阳起石、附子、黄耆、当归、枣仁、辰砂。
●龟鹿二仙膏　治瘦弱少气，梦遗泄精，目视不明，精极之症。
鹿角（十斤）　龟板（五斤）　人参（一斤）　枸杞（二斤）
先将鹿角、龟板锯截，刮净，水浸，桑火熬炼成胶，再将人参、枸杞、热胶和入。每晨酒服三钱。
李士材曰：人有三奇，精、气、神，生生之本也。精伤无以生气，气伤无以生神。神不足者，温之以气。精不足者，补之以味。鹿得天地之阳气最全，善通督脉，足于精者，故能多淫而寿。龟得天地之阴气最厚，善通任脉，足于气者，故能伏息而寿。二物气血之属，又得造化之玄微，异类有情，竹破竹补之法也。人参为阳，补中气之怯。枸杞为阴，清神中之火。是方也，一阴一阳，无偏胜之忧，入气入血，有和平之美。由是精生而气旺，气旺而神昌，庶几龟鹿之年矣，故曰二仙。
●四精膏　治虚损羸瘦不足等症。
童便　白蜜　人乳　酒酿
上四味熬膏。不拘时挑服。
●天真丸　治一切亡血过多，形藁肢羸，饮食不进，肠胃滑泄，津液枯竭。久服生血益气，暖胃驻颜。
精羊肉（去筋膜脂皮，劈开入末药）　肉苁蓉（湿者，十两）　当归（十二两，酒洗）　山药（湿者，十两）　天冬（一斤）
上四味为末，用无灰酒四瓶，煮令酒干，入水二斗煮烂，再入后药末。
黄耆五两，人参三两，白术二两，为末。
糯米饭作饼，焙乾和丸。温酒下。用蒸饼杵丸亦可。
喻嘉言曰：此方可谓长于用补矣。人参、羊肉同功，而苁蓉、山药为男子之佳珍，合之当归养荣，黄耆益卫，天冬保肺，白术健脾，而其制法尤精，允当补方之首。
●七宝美髯丹　治气血不足，羸弱周痹，肾虚无子，消渴淋沥，遗精崩带，痈疮痔肿等症。
何首乌（大者，赤白各一斤，去皮切片，黑豆拌，九蒸九晒）　白茯苓（乳拌）牛膝（酒浸，同首乌蒸三次）　当归（酒洗）　枸杞（酒浸）　菟丝子（各八两，酒浸蒸）　破故纸（黑芝麻拌炒，四两，净）
蜜丸。盐汤或酒下。并忌铁器。
（金液五精丸）　能补虚助阳，壮神气，暖丹田，增颜色，和五脏，润六腑，除烦热，治淋浊，消积块，暖子宫。
秋石（十两，金精）　白茯苓（二两，木精）　莲肉（八两，水精）　川椒（二两，火精）　小茴香（五两，土精）
上为末，酒糊丸，梧桐子大。每服二十丸，空心酒下，或椒盐汤下，乾物压之。
●凤髓膏
人参（四两）　山药（四两）　白茯苓（四两）　胡桃肉（四两）　杏仁（四两）　酥油（四两）　白沙蜜（一斤）
上将人参三味为细末，次将桃、杏仁捣一处，再将油、蜜化开，磁器内搅匀，竹叶封固，大锅内五七分水煮沸成膏。每服三钱，好酒下。
●接命膏
人乳（二盏）　甜梨汁（一盏）
上二味，顷入锡银镟中，入汤锅内炖滚，有黄沫起开青路为度。每日五更后服，能消痰补虚，其功不能尽述。


上集卷之三  ——————————————————————————————————————————————————————————————————————————————————————————

张仲景《金匮》治虚损法  ***************************
吴澄曰：张仲景，医中之圣也。其治虚损之法，以行阳固阴为主，而补中安肾，分别用之。故特立此二大法，可为万世之标准。
〖血痹虚劳病脉症〗
男子平人，脉大为劳，极虚亦为劳。男子面色薄者，主渴及亡血，卒喘悸，脉浮者，里虚也。男子脉虚沉弦，无寒热，短气里急，小便不利，面色白，时目瞑，兼衄，少腹满，此为劳使之然。劳之为病，其脉浮大，手足烦，春夏剧，秋冬瘥，阴寒精自出，痠削不能行。男子脉浮弱而涩为无子，精气清冷。夫失精家，少腹弦急，阴头寒，目眩发落。脉极虚芤迟，为清穀、亡血、失精。脉得诸芤动微紧，男子失精，女子梦交，桂枝龙骨牡蛎汤主之。
徐注曰：此概言虚劳中，虚阳盛真阴虚者，故以脉之浮大边者为主。而间有沉弦微紧者，证仍露阴虚之象也。谓男子平人无病可责，而脉大或极虚，皆是劳证常脉。
若面色薄，是阳精所降也。阳精所降，则虚燥随之，故渴甚，则阴虚火动而亡血，加以元气不继而喘，心气不足而悸，脉反不沉而浮。《内经》曰：浮者血虚，故曰里虚也。
若脉虚沉弦，似非浮大边之阴虚者矣。然使无寒热，非风寒之骤感矣。短气里急，仍是元气内虚也。小便不利，肾不能主出也。面色白，血不能荣也。时目瞑，阴火不耐动也。兼衄，阴火迫清道之血也。少腹满，肾不治也。非下元劳极，何以使然？
若脉大既为劳矣，更加浮，其症则手足烦，盖阴既不足，而虚阳复炽也。于是春夏助其阳则剧，秋冬助其阴则瘥。阴既虚，则阴寒，无元阳以固之，而精自出。肾主下焦，虚久则痠削不能行矣。
若男子脉浮弱而涩，浮弱主虚阳用事，涩则水亏，可必其无子。为精气清冷，有浮上之阳，无生阴之阳也。
若惯于失精者，则肾虚。少腹为肾之府，虚则亡阴而弦急。阴头，肝肾之标，虚则无阳而寒。目为肝木，资于肾水，肝肾同源，虚则失养而眩。发为肾之华，虚则荣脱而落。是使脉得极虚芤迟，则挟虚挟寒，不能固气而清穀，不能固血而血亡，不能固精而精失。然失精之家，脉复不一。苟得诸芤动微紧，是男子以阴虚而挟火则失精，女子以阴虚而挟火则梦交。主以桂枝龙骨牡蛎汤者，盖阴虚之人，大概当助肾，故以桂枝、芍药通阳固阴，甘草、姜、枣和中上焦之荣卫，使阳能生阴。而以安肾宁心之龙骨、牡蛎为补阴之主。若天雄散，恐失精家有中焦阳虚，变上方而加天雄、白术。后世竟失此意，而竟一味滋阴，真仲景罪人乎！
男子平人，脉虚弱细微者，喜盗汗也。人年五六十，其病脉大者，痹挟背行，若肠鸣马刀挟瘿者，皆为劳得之。脉沉小迟，名脱气，其人疾行则喘喝，手足逆寒，腹满，甚则溏泄，食不消化也。脉弦而大，弦则为减，大则为芤，减则为寒，芤则为虚，虚寒相搏，此名为革。妇人则半产漏下，男子则亡血失精。
徐注曰：此概言虚劳中虚，阴盛真阳衰者，故以脉之沉小弦细者为主，而间有芤大者，证仍现阳虚之象也。谓男子平人无病可责，而脉虚弱微细，此阴分虚热，元阳弱也。卧则卫气入阴，而表复虚，故喜盗汗。
若人年五六十，阳气衰，脉来宜小弱而反大，则似非细小边之阳虚者矣。然而痹挟背行，挟背是脊之两旁，痹属太阳经，阴不能后通。若肠鸣刀瘿，是上焦阳虚，而厥阴之荣热随经上乘也。则脉之大非阳有馀可知，故曰皆为劳得之。
若脉沉小迟，其为阳衰无疑。沉小迟三脉相併，是阳气全亏，故名脱气。气脱则躯乃空壳，疾行则气竭而喘喝，四肢无阳而寒，腹中无阳而满，甚则胃虚极而溏泄，脾虚极而食不化也。
若脉轻按弦，而重按大，弦者减也寒也，大者芤也虚也，总是内虚外寒，阳分气结，故曰虚寒相搏，此名为革。革者如鼓之革状。浮外之邪实也，于是内气虚，女不能安胎调经，而半产漏下；男不能藏精统血，而亡血失精矣。
虚劳里急惊悸，腹中痛，梦失精，四肢痠痛，手足烦热，咽乾口燥，小建中汤主之。
徐注曰：上章所论证，概属阳虚。阳虚者，气虚也。气虚之人，大概当助脾，故以小建中汤主之。谓虚劳者，元阳之气不能内统精血，则荣枯而虚，里气乃急，为悸为衄，为腹中痛，梦失精。元阳之气，不能外充四肢口咽，则阳虚而燥，为四肢痠痛，为手足烦，为咽乾口燥。假令胸中之大气一转，则燥热之病气自行，故以桂、芍、甘、姜、枣大和其荣卫，而加饴糖一味，以建立中气，此后世补中益气汤之祖也。虽无升、柴，而升清降浊之理，具于此方矣。
虚劳里急诸不足，黄耆建中汤主之。
徐注曰：小建中汤，本取化脾中之气，而肌肉乃脾之所生也。黄耆能走肌肉而实胃气，故加之以补不足。则桂、芍所以补一身之阴阳，而黄耆、饴糖，又所以补脾中之阴阳也。若气短胸满，加生姜。谓饮气滞阳，故生姜以宣之。腹满去枣加茯苓，蠲饮而正脾气也。气不顺加半夏，去逆即所以补正也。
虚劳腰痛，少腹拘急，小便不利者，八味肾气丸主之。
徐注曰：腰痛，少腹拘急，小便不利，皆肾家的症，然非失精等现症，此乃肾虚而痹。故以六味丸补其阴，仍须以桂、附壮其元阳也。
虚劳诸不足，风气百疾，薯蓣丸主之。
徐注曰：此不专言里急，是内外皆见不足症，非独里急诸不足也。然较黄耆建中证，前但云里急，故主建中。而此多风气百疾，即以薯蓣丸主之。岂非此丸似专为风气乎？不知虚劳证，多有兼风气者，正不可著意治风气。故仲景以四君、四物养其气血，麦冬、阿胶、乾姜、大枣补其肺胃，而以桔梗、杏仁开提肺气，桂枝行阳，防风运脾，神麴开郁，黄卷宣肾，柴胡升少阳之气，白蔹化入荣之风。虽有风气，未尝专治之。谓正气运，而风气自去也。然薯蓣最多，且以此为汤名者，取其不寒不热，不燥不滑，脾肾兼宜，故以为君，则诸药皆相助为理耳。
虚劳虚烦不得眠，酸枣仁汤主之。
徐注曰：虚劳虚矣，兼烦，是挟火；不得眠，是因火而气亦不顺也，其过当责心。然心之火盛，实由肝气郁而魂不安，则木能生火。故以酸枣仁之入肝安神，最多为君，川芎以通肝气之郁为臣，知母凉肺胃之气，甘草泻心火之实，茯苓导气归下焦为佐。虽治虚烦，实未尝补心也。
五劳虚极，羸瘦腹满，不能饮食，食伤、忧伤、饮伤、房室伤、饥伤、劳伤、经络荣卫气伤，内有乾血，肌肤甲错，两目黯黑。缓中补虚，大黄䗪虫丸主之。
徐注曰：五劳者，血、气、肉、骨、筋，各有虚劳病也。然必主脾胃受伤，而虚乃难复。故虚极则羸瘦，大肉欲脱也；腹满，脾气不行也；不能饮食，胃不运化也。其受病之原，则因食、因忧、因饮、因房室、因饥、因劳、因经络荣卫气伤不同，皆可以渐而至极。若其人内有血在伤时溢出于回薄之间，干而不去，故使病留连其外，症必肌肤甲错。甲错者，如鳞也。肝主血，主目。乾血之气内乘于肝，则上熏于目而黯黑。是必拔其病根，而外症乃退，故以乾漆、桃仁、四虫破其血。然瘀久必生热，气滞乃不行，故以黄芩清热，杏仁利气，大黄以行之，而以甘、芍、地黄救其元阴。则中之因此而里急者，可以渐缓；虚之因此而劳极者，可以渐补。故曰缓中补虚，大黄䗪虫丸。
〖总论〗
徐忠可曰：人身中不过阴、阳、气、血四字，气热则阳盛，血热则阴盛，然非真盛也。真盛则为气血方刚，而壮健无病矣。乃阴不能与阳和，而阳恃其燥，鼓而上乘则亢，为咳，为喘，为烦，为亡血。然而阴实虚寒，故为小便不利，少腹满急，为阴寒精出，痠削不能行，为精冷无子，为阴头寒，为目眩发落。阳不能与阴和，而阴挟其火，热气内乘则燥，为盗汗，为痹，为刀瘿，为喘喝，为亡血失精。然而阳实不足，故为手足寒，为腹满溏泄，为不能化食，为腹痛，为咽乾口燥。其亡血失精，阴虚阳虚，皆有之者，阴极能生热也，故见脉在浮大边，即当知阴不能维阳。肾为阴之主，务交其心肾，而精血自足。见脉在细小边，即当知阳不能胜阴。脾为阳之主，即补其中气，而三阳自泰。故仲景特揭此二大扇，以为后人治虚劳之准。至阴热极而燥，此虚劳之坏症也。故朱奉议以滋阴一法，补前人所不逮，岂治虚劳之正法乎？后人见滋阴亦有愈者，乃用参不用参，聚讼不已。岂知仲景以行阳固阴为主，而补中安肾分别用之，不专恃参，不专滋阴，为恢恢游刃也哉。
〖附论〗
喻嘉言曰：细会其大意，谓精生于穀，谷入少而不生其血，血自不能化精。《内经》于精不足者，必补之以味。味者，五穀之味也。补以味而节其劳，则积贮渐富，大命不倾。设以鸡口之人，为牛后之出，欲其不成虚劳，宁可得乎，所以垂训十则，皆以无病男子，精血两虚而言，而虚劳之候，焕若指掌矣。夫男子平人，但知纵欲劳精，抑孰知阴精日损，饮食无味，转劳转虚，转虚转劳。所以谆谆致戒，无非谓荣卫之道，纳穀为宝。居常调荣卫以安其谷，寿命之本。积精自刚，居常节嗜欲以生其精。至病之甫成，脉才见端，惟恃建中、复脉为主治。夫建中、复脉，皆稼穑作甘之善药。一遵精不足者，补之以味之旨也，岂有泉之竭矣，不云自中之理哉？
●桂枝加龙骨牡蛎汤　治男子失精，女子梦交。
桂枝　芍药　生姜（三两）　甘草（二两，炙）　大枣（十二枚）　龙骨　牡蛎（三两）
上七味，以水七升，煮取三升。分温三服。
《小品》云：虚弱浮热汗出者，除桂枝，加白薇、附子各三分，故曰二加龙骨汤。
●天雄散
天雄　白术　桂枝　龙骨
上四味，杵为末。酒服五分，七日三服。不知，稍增之。
●小建中汤　治虚劳悸衄，里急腹痛，梦遗失精。
桂枝（三两，去皮）　甘草（三两，炙）　大枣（十二枚）　芍药（六两）　生姜（三两）　胶饴（一升）
上六味，以水七升，煮取三升，去滓，内胶饴，更上微火消解。温服一升，日三服。
●黄耆建中汤
于小建中汤内加黄耆一两五钱。气短胸滞者，加生姜；腹满者，去枣，加茯苓一两五钱；及疗肺虚不足，补（恐是顺字）气，加半夏三两。
喻嘉言曰：虚劳而至于亡血失精，津液枯藁，难为力矣。《内经》于针、药所莫制者，调以甘药。《金匮》遵之而用黄耆建中汤，急建其中气，俾饮食增而津液旺，以至充血生精，而复其真阴之不足。但用稼穑作甘之本味，而酸、辛、咸、苦在所不用，盖舍此别无良法也。然用法贵立于无过之地，宁但呕家不可用建中之甘。即服甘药，微觉气阻气滞，便当虑甘药太过，令人中满，早用陈皮、砂仁以行之可也。不然甘药又不可恃，更将何所恃哉？后人多用乐令建中汤、十四味建中汤。虽无过甘之弊，然乐令方中，前胡、细辛为君，意在退热，而阴虚之热则不可退。十四味方中用附、桂、苁蓉，意在复阳，而阴虚之阳，未必可复，又在用方之善为裁酌矣。
●薯蓣丸
薯蓣（三钱）　人参（七分）　白术（六分）　茯苓（五分）　甘草（二钱八分）　当归（一钱）　地黄（一钱）　芍药（六分）　川芎（六分）　麦冬（六分）　阿胶（七分）　乾姜（三分）　大枣（一百枚，为膏）　桔梗（五分）　杏仁（六分）　桂枝（一钱）　防风（六分）　神麴（一钱）　柴胡（五分）　白蔹（二分）　豆黄卷（一钱）
上二十一味末之，蜜丸如弹子大。空腹酒服一丸。一百丸为剂。
●酸枣仁汤
枣仁（二升）　甘草（一两）　知母（二两）　茯苓（二两）　川芎（一两）
上五味，以水八升，煮枣仁得六升，内诸药煮取三升，分温三服。
●八味肾气丸　治命门火衰，不能生土，以致脾胃虚寒，饮食少思，大便不实，下元衰惫，脐腹疼痛，夜多漩溺等症。
熟地黄（八两，真生怀庆，洗浸一宿，柳条甑砂锅上蒸半日，晒乾。如式九次为度。临用捣膏）　乾山药（四两）　山茱萸（四两）　牡丹（三两）　白茯苓（三两）　泽泻（三两）　肉桂（一两）　附子（一两）
上八味为末，炼蜜为丸，如梧桐子大。酒下十五丸，日再服。
赵养葵曰：君子观象于坎，而知肾中具水火之用。今人入房而阳气易举，阴虚火动也。阳事先痿，命门火衰也。真水竭则隆冬不寒，真火熄则盛夏不热。是方也，熟地、山药、泽泻、丹皮、茯苓、山萸皆濡肾之品，所以能壮水之主；肉桂、附子辛润之物，能于水中补火，所以能益水之源。水火得其养，则肾气复矣。
柯韵伯曰：命门之火，乃水中之阳。夫水体本静，而川流不息者，气之动火之用也，非指有形者言也。然火少则生气，火壮则食气，故火不可亢，亦不可衰。所云火生土者，即肾家之少火，游行其间，以息相吹耳。若命门火衰，少火几于熄矣。欲暖脾胃之阳，必先温命门之火。此肾气丸纳桂、附于滋阴剂中，是藏心于渊，美厥灵根也。命门有火，则肾有生气矣。故不曰温肾，而名肾气。斯知肾以气为主，肾得气而土自生矣。且形不足者，温之以气，则脾胃因虚寒而致病者固痊。即虚火不归其部，而失血亡阳者，亦纳气而归封蛰之本矣。
〖方见各门〗
●大黄䗪虫丸（见下集积瘀门。）


上集卷之四  ——————————————————————————————————————————————————————————————————————————————————————————

葛真人《神书》治虚损法  ***************************
吴澄曰：葛可久，医中之仙也。其治虚损之法，有非后人意想所能及者。其立十方也，方方元奥；其用药味也，味味精奇。曜仙集为《十药神书》，可为千百世法。后之君子，无有出其范围者矣。
〖《十药神书》〗
夫人之生也，禀天地氤氲之气，在乎保养真元，固守根本，则万病不生，四体康健。若不养真元，不固根本，疾病由是生焉。真元根本，即气血精液也。葛先生曰：万病莫若痨证最为难治。盖痨之起，因人之壮年，气血充足，精液盈满之际，不能保养性命，惟以酒色是贪，日夜耽嗜，无有休息。以致耗散真元，虚败精液，则呕血吐痰。以致骨蒸体热，肾虚精竭，面白额红，口燥咽乾，遗精白浊，盗汗，饮食艰难，气力全无。谓之火盛金衰，重则半年而毙，轻则一载而亡。医者不穷其本，或投之以大寒之剂，或疗之以大热之药。殊不知大寒则愈虚其中，大热则愈竭其内。所以世之治痨者，万无一人。葛师用药治痨，如羿之射，无不中的。十药次第之法，具后学者详审之毋惑焉。如呕吐咯嗽血者，先以十灰散劫住；如甚者，再以花蕊石散主之。大抵血热则行，血冷则凝，见黑则止，此其理也。止血之后，患人之体必稍疏解，用独参汤一补。容其熟睡一觉，不令惊醒，睡起元气复其二三，却分病用后诸药：保和汤，止嗽宁肺；保真汤，补虚除热；太平丸，润肺扶痿；消化丸，下痰疏气，随症加减。服药之法，每日三食前服保真汤，三食后服保和汤，二药间而服之。每日又浓煎薄荷汤，灌漱咽口。用太平丸先嚼一丸，徐徐嚥下；次再噙一丸，缓缓溶化，至上床时亦如此用之。盖夜则肺窍开，药味必溜入窍中，此决紧要。如痰壅盛，先用饴糖拌消化丸一百丸吞下；次却依前嚼噙太平丸，令其仰卧而睡。服前七药后，若肺燥余嗽未除，可煮润肺膏如常服之，续煮白凤膏食之，复其真元，完其根本。全愈后合十珍丸服之，乃收功起身之药也。
●甲字十灰散　治痨证呕血吐血，咯血嗽血，先用此药止之。
大蓟　小蓟　荷叶　扁柏叶　茅根　茜根　山栀　大黄　牡丹皮　棕榈皮（各等份）
上各烧灰存性，研极细末。用纸包，碗盖于地上一宿，出火毒。用时先将白藕捣汁，或萝卜汁，磨京墨半碗，调服五钱。食后服下。如病热轻用此立效。如出血成升斗者，用后药止之。
●乙字花蕊石散　五脏崩损，涌喷血出成升斗者，用此止之。
花蕊石（火煅存性，研为粉，不拘多少）
上用童便一锺炖温，调末三钱，甚者五钱，食后服下。男子用酒一半，女子用醋一半，与童便和药服，使瘀血化为黄水。服此以后药补之。
甲乙二方论　周扬俊曰：治吐血者，竞推可久。而葛先生首以二方为止血要著，明明劫剂，毫无顾忌。予曲绎之，始知葛先生意之到，理之精也。人生阳根于阴，阴气亏则阳自胜，上气为之喘促，咳吐痰沫，发热面红，无不相因而致。故留得一分自家之血，即减得一分上升之火，易为收拾。何今日之医，动以引血归经为谈，不可概用止血之味，甚者有血溢于外，吐出亦美，壅反为害，遂令病者信之，迁延时日，阴虚阳旺，煎熬不止，至于不救，果谁之咎？倘谓引经，可必不妨少俟几日，后用补阴，元神可复。吾恐有形之血，岂能使之速生；而无偶之阳，何法使之速降？予所以一再思维，而悟先生急于止血之大旨也。
●丙字独参汤　止血后虚弱无动作者，此药补之。
大拣人参（一两）
上咀，水二盏，枣五枚，煎一盏。不拘时细细服之。服后宜熟睡一觉，后服药除根。
丙字人参汤论　周扬俊曰：凡失血后，不免精气怯弱，神思散乱。前方虽有止血之功，而无补益之力。故有形者之阴不能即复，而几微之气不当急固乎？炖服参一两，不但脱血益气，亦且阳生阴长。观先生自注云：宜熟睡一觉，使神安气和，则烦除而自静。盖人之精神由静而生，亦由静而复也。奈何今之医者，遇吐血家，乃视参如毒耶！
●丁字保和汤　治痨证久嗽，肺燥成痿者，服之决效。
知母（去毛，酒洗）　贝母（去心）　天门冬（去心）　麦门冬（去心）　款冬花（各一钱）　天花粉　薏苡仁　杏仁（泡，去皮尖）　五味子（研，炒）　甘草（炙）　马兜铃　紫菀　百合　桔梗　阿胶（炒）　当归（酒洗）　生地黄　紫苏　薄荷（各五分）　一方有百部亦妙。
上以水二盏，生姜三片，煎一盏，入饴糖一匙化服之。每日三食后，各进一服。
加减于后：血盛，加蒲黄、茜根、藕节、大蓟、小蓟、茅花；痰盛，加南星、半夏、橘红、茯苓、枳实、瓜蒌仁；喘盛，加桑白皮、陈皮、大腹皮、萝卜子、葶苈子、苏子；热盛，加炒山栀子、黄连、黄芩、黄柏、连翘；虚极，加鹿茸、郁金、青蒿；风盛，加荆芥、防风、金沸、甘草、菊花、细辛、香附子；寒盛，加人参、肉桂、桂枝、五味子、蜡片。
●戊字保真汤　治痨证虚弱骨蒸，服此最效。
当归（酒洗）　生地黄　白术　黄耆　人参（各一钱）　莲心　赤茯苓（各五分）　天门冬（去心）　麦门冬（去心）　陈皮　白芍药　知母　黄柏（炒）　五味子　柴胡　地骨皮　熟地黄（各四分）　赤芍药　甘草（各五分）
上水二盏，姜三片，枣五枚，煎一盏。每日三食前，各进一服。
惊悸，加茯神、远志、柏子仁、酸枣仁；淋浊，加萆薢、乌药、猪苓、泽泻；便涩，加石韦、萹蓄、木通；遗精，加龙骨、牡蛎、莲鬚、莲心；燥热，加石膏、滑石、鳖甲、青蒿；盗汗，加浮小麦、牡蛎、黄耆、麻黄根。
丁戊二汤方论　周扬俊曰：一名保和者，因失血之后，气血未调，率难把握。然调血者，以气为主；调气者，实肺为司。故大旨以泻肺中之伏热，益下焦之化源，此其治也。若和而失其所以为和，则保亦失其所以为保矣。至保真则气血之味俱等，大旨以甘温为主，甘凉佐之，而苦寒又佐之，未常禁用苦寒也，而与今日之用寒凉者异矣。曰保真者，大辅其正，使生机活泼，油油然而不已也。两方加法大备，然非尽用，亦姑列之以俟去取耳，学者须知。
●己字太平丸　治痨证久嗽，肺痿肺痈，并皆噙服除根。
天门冬（去心）　大麦门冬（去心）　知母（去毛）　贝母（去心）　款冬花　杏仁（各二两）　当归　熟地黄　生地黄　黄连　阿胶（各一两五钱）　蒲黄　京墨　桔梗　薄荷叶（各一两）　白蜜（四两）　麝香（少许）
上为细末，和匀。用银石器，先下白蜜，炼熟后下诸药末搅匀，再上火，入麝香略熬三二沸，丸如弹子大。每日三食后细嚼一丸，浓煎薄荷汤缓缓送下，次噙一丸。临卧时，如痰盛，先用饴糖拌消化丸一百丸吞下，却又噙嚼此丸，仰卧使药入肺窍，则肺清润，其嗽退除，七日病痊。凡一切咳嗽，只服此药立愈。
己字太平丸论　周扬俊曰：太平丸非正方也。先生意计周密，恐人气血渐复之后，尚留一分未尽，必有一分未妥，特于宴息之时，噙服此丸，使人于静中不知其所以然，而药力无不到。此少许麝香之所以为神妙也。
●庚字沉香消化丸　治痨瘵热痰壅盛。
青礞石（煅金色）　明矾（火飞研细）　南星（制）　猪牙皂荚（炙，去皮弦）　半夏　白茯苓　陈皮（各二两）　枳壳　枳实（各五钱）　薄荷叶　黄芩（各一两）　沉香（五钱）
上为细末，和匀，姜汁浸神麴搅糊为丸，梧桐子大。每服一百丸，临卧饴糖拌吞，嚼噙太平丸。二药并服，痰嗽除根。
庚字消化丸论　周扬俊曰：人见此数味，或畏其狠，即余亦嫌其峻。然先生注云：热痰壅盛，乃以此治。其不致壅盛者，稍稍减服四五十丸可也。况前先服独参，继用保真，则神气亦渐复矣。暂用几服，胡为不可？若情形消瘦者，未可用也。是又在学者，临证自明耳。
●辛字润肺膏　治久嗽肺燥肺痿。
羯羊肺（一具）　杏仁（净研）　柿霜　真酥　真粉（各一两）　白蜜（二两）
上先将羊肺洗净，次将五味入水搅黏，灌入肺中，白水煮熟，如常服食。与前七药相间服之亦佳。
辛字润肺膏论　周扬俊曰：血去则燥，燥则火旺，肺必枯。欲从肾源滋水，而不先滋水之母，有是理乎？然肺为多气少血之脏，故一切血药，概不欲用。以羊肺为主，诸味之润者佐之，人所易能也。若以真粉之甘寒，不独凉金，且以培土，人所未知也。润肺之中，意则甚美，故曰医者意也。
●壬字白凤膏　治一切大痨大怯，极虚甚惫，咳嗽吐痰，咯血发热，火乘金位。此药固真元，全根本。
黑嘴白鸭（一只）　参苓平胃散（一升）　大京枣（二升）　陈煮酒（一瓶）
上先将鸭缚定脚挂起，量患人饮酒多少，随量以酒烫温，将鸭顶割开，滴血入酒，拌匀饮之，直入肺经，润补其肺。却将鸭干撏去毛，就胁边开一孔，取出肠杂拭乾。次将枣子去核，每个中实纳参苓平胃散末，填满肠肚中，用麻扎定。以砂瓮一个，置鸭在内，四围用火漫煨，将陈煮酒作三次添入，煮乾为度。然后食其枣子，阴乾随意食用，参汤送下。后服补髓丹，则补髓生精，和血顺气。
●癸字十珍丸（一名补髓丹）　治一切大痨大怯，极虚甚惫，髓干精涸，血枯气竭，火乘金位。服前药愈后，却服此丸，以为收功起身之用也。
猪脊膂（一条）　羊脊膂（一条）　鳖（一个）　乌骨鸡（一只）
上四味去骨留肉，用煮酒一大瓶，于坛内煮乾捣烂听用。
大山药（五条）　莲肉（半斤）　京枣（一百个）　霜柿（十个）
上四味用井水一大瓶，于坛内煮熟捣烂，与前肉一处，再慢火熬，却下后药：
真阿胶（四两）　黄蜡（三两）
上二味逐渐下，与前八味和一处，研成膏子，和平胃散末、四君子汤末，并知母、贝母、黄柏末各一两，搜和成剂。如十分坚硬，再入白蜜同熬，取起放青石上捣为丸，如梧桐子大。每服百丸，枣汤送下，不拘时。
〖总论〗
周扬俊曰：余读此十方，俱出人意表。其间次序缓急，可为千百世法，即不必十方并用，要无能出其范围者矣。一方之中，自得肯綮，即不必全用其药，亦可以细推其理矣。乃今日之治血证者，辄用六味地黄增减，冀其收功，皆由《医贯》入手，而未常从《神书》体会者也。彼谓肾水衰，则火炎为患，壮水之主，可镇阳光也。孰知人之犯此病者，阴虚固多，而他因者亦复不少。假如从劳力而得者，其伤在足太阴矣。从忧思而得者，其伤在手少阴矣。从嗜饮而得者，其伤在手太阴矣。从愤怒而得者，伤又在足厥阴矣。皆足致吐血、咳血、咯血等证，岂一壮水可以胜其任乎？总之，人身之血，附气而行者也。一脏伤则气必不调，而血遂溢于外。故逆则上出，堕则不行，滞者阴痛，寒则凝，热则散，此自然之势也。后以君于诊视之际，间问之馀，斟酌而得其情否乎？果能如此著眼，视其病之所伤在何脏，脉之所伤在何部，时之所值在何季，思过半矣。余曾治一咯血之人，平日极劳，每咯紫黑色，俱成小块者，然必是饱食则多，少食则少，不食或少或无。余以韭汁、童便、制大黄治之，二服而安。后以补中益气加血药而愈。知者以为怪妄，余谓极平常。盖实从《神书》究心，而置《医贯》为谈料者也。


上集卷之五  ——————————————————————————————————————————————————————————————————————————————————————————

刘河间治虚损法  ***************************
吴澄曰：《河间三书》，多以暑火立论。此治春夏温热，补《伤寒》未备之旨也。其治虚损之法，则又不然。深明《难经》之旨，洞悉《金匮》之微，阴阳寒热，由渐入深，上下传变，不过脾胃五脏，条分各有主治。世言其偏者，皆非深知河间者也。
〖《保命集》〗
河间曰：虚损之人寒热，因虚而感也。感寒则损阳，阳虚则阴盛，故损自上而下，治之宜以辛甘淡，过于胃则不可治也。感热则损阴，阴虚则阳盛，故损自下而上，治之宜以甘、苦、酸、咸，过于脾则不可治也。自上而下者，一损损于肺，皮聚而毛落；二损损于心，血脉虚少，不能营于脏腑，妇人月水不通；三损损于胃，饮食不为肌肤。自下而上者，一损损于肾，骨痿不能起于床；二损损于肝，筋缓不能自收持；三损损于脾，饮食不能消克。论曰：心肺损而色败，肝肾损而形痿，谷不能化而脾损，感此病者，皆损之病也。渐渍之深，皆虚劳之疾也。
〖脾损〗
●四君子汤　治脾损，而皮聚毛落。益气可也。
〖心肺损〗
●八物汤　治心肺虚损，皮聚而毛落；血脉虚损，妇人月水愆期。益气和血。
〖心肺胃损〗
●十全大补散　治心肺损及胃，饮食不为肌肤。益气和血，调饮食。（以上三方，俱见秦越人治法。）
王海藏曰：十全大补散，治男子、妇人诸虚不足，五劳七伤，不进饮食，久病虚损，时发潮热；气攻骨脊，拘急疼痛；夜梦遗精，面色痿黄，脚膝无力；喘嗽中满，脾肾气弱，五心烦闷。以十全散等份为粗末。每服二三钱，水一盏，姜三片，枣二枚，煎至七分，不拘时候温服。
桂、芍药、甘草，小建中汤也。黄耆与此三物，即黄耆建中汤也。人参、白术、茯苓、甘草，四君子汤也。川芎、白芍、当归、地黄，四物汤也。以其气血俱衰，阴阳并弱，法天地之成数，故名十全散。
〖肾损〗
●金刚丸　治肾损骨痿，不能起于床。益精补肾。
萆薢　杜仲（盐水炒）　肉苁蓉（酒浸）　菟丝子（酒浸，等份）
上为细末，酒煮猪腰子为丸，桐子大。每服五七十丸，空心酒下。
〖肝肾损〗
●牛膝丸　治肝肾损，骨痿不能起床，筋缓不收持。宜益精缓中。
牛膝（酒浸）　萆薢　杜仲　肉苁蓉　防风　菟丝子　白蒺藜（等份）　肉桂（一分）
上为细末，酒煮猪腰子，丸桐子大。空心酒下五七十丸。
〖肝肾及脾损〗
●煨肾丸　治肝肾损及脾，食穀不化。宜益精缓中消穀。
牛膝　萆薢　杜仲　苁蓉　菟丝子　胡芦巴　白蒺藜　破故纸（等份）　桂（一分）
上丸如金刚丸法。治腰痛不起者神效。
澄按：以上治阴阳虚损诸方，盖谓虚劳而内无热、外无邪者设也。若虚而有热，当作虚热治之。若挟外邪，当于补托、解托二法解之。
〖脾肾两伤〗
●黑地黄丸（加五味子为肾气丸）　治阳盛阴衰，脾胃不足，房室虚损，形瘦无力，面多青黄而无常色。此养血益肾。
苍术（一斤，油浸）　熟地（一斤）　五味子（八两）　乾姜（秋冬一两，夏五钱，春七钱）
上为细末，枣肉丸梧子大。食前米饮或酒服百丸。
经曰：肾苦燥，急食辛以润之。此药开腠理，生津液通气，又五味子酸以收之。此虽阳盛而不燥热，乃是五脏虚损于内，故可益血收气。此药类象神品方也。
喻嘉言曰：此方以苍术为君，地黄为臣，五味为佐，乾姜为使，治脾肾两脏之虚，而去脾湿除肾燥，两擅其长，超超玄箸。视后人之脾肾双补，药味庞杂者，相去不已远耶？
〖治烦热〗
●防风当归饮子　治烦热，皮肤索泽。食后煎服，空心宜以此饮下地黄丸。
柴胡　人参　黄芩　甘草　防风　大黄　当归　白芍（各五钱）　滑石（二钱）
上㕮咀，每服五钱，水一盏半，姜三片，煎七分，温服。
如痰嗽，加半夏；如大便黄，米穀完出，惊悸，溺血淋闭，咳血衄血，自汗头痛，积热肺痿，后服大金花丸。
●大金花丸　此药作散煎服，名解毒汤。
黄柏　黄芩　黄连　山栀（各一两）
〖虚损气逆吐血不止〗
●鸡苏散
鸡苏叶　黄芩　刺蓟　生地　黄耆（各一两）　当归　赤芍（各五钱）　阿胶　伏龙肝（二两）
上为粗末，每服四钱，姜三片，竹茹弹子大，水同煎。


上集卷之六  ——————————————————————————————————————————————————————————————————————————————————————————

李东垣治虚损法  ***************************
吴澄曰：东垣治虚损之法，专主乎升。盖为虚损门中气虚下陷者而立法，非概为治虚劳者设也。盖阴虚于下，法不宜升，而阳虚于下者，更不宜升。假令劳倦内伤，而不发补中益气之论，则内伤外感之辨不明，杀人多矣。此亦虚损门中一大阙略事也。惟不当升而升之，则阳气偏盛，而变为火矣，非东垣之法也。
〖脾胃论〗
古之至人，穷阴阳之造化，究乎生死之际，所著《内经》，悉言人以胃气为本。盖人受水穀之气以生，所谓元气、穀气、营气、卫气、清气、春升生发之气，此六者，以穀气上行，皆胃气之别称也。使穀气不得升浮，是生长之令不行，则无阳以护其营卫，不任风寒，乃生寒热，皆脾胃之气不足之所致也。然与外感风寒之证颇同而理异。内伤脾胃乃伤其气，外感风寒乃伤其形。伤外为有馀，有馀者泻之；伤内为不足，不足者补之。汗之、下之、吐之、克之，皆泻也。温之、和之、调之、养之，皆补也。内伤不足之病，苟误认作外感有馀之病，而反泻之，则虚其虚也。《难经》曰：实实虚虚，损不足而益有馀，如此死者，医杀之耳。然则奈何？曰：惟当以甘温之剂补其中，升其阳，甘寒以泻其火则愈。《内经》曰：劳者温之，损者温之。盖甘温能除大热，大忌苦寒之剂泻胃土耳。今立补中益气汤。
〖劳倦所伤论〗
《调经》篇云：阴虚生内热。岐伯曰：有所劳倦，形气衰少，穀气不盛，上焦不行，下脘不通，而胃气热。热气熏胸中，故内热。《举痛论》云：劳则气耗，劳则喘息，且汗出，内外皆越，故气耗矣。夫喜怒不节，起居不时，有所劳伤，皆损其气。气衰则火旺，火旺则乘其脾土。脾主四肢，故困热无气以动，懒于言语，动作喘乏，表热自汗，心烦不安。当病之时，宜安心静坐，以养其气。以甘寒泻其热火，以酸味收其散气，以甘温补其中气。经言劳者温之，损者温之者是也。《金匮要略》云：平人脉大为劳，脉极虚亦为劳矣。夫劳之为病，其脉浮大，手足烦热，春夏剧，秋冬瘥，以黄耆建中汤治之。此亦温之之意也。夫上古圣人，饮食有节，起居有常，不妄作劳，形与神俱，百岁乃去，此谓治未病也。今时之人，去圣人久远则不然。饮食失节，起居失宜，妄作劳役，形气俱伤，而胃气、元气散解，不能滋荣百脉，灌溉脏腑，卫护周身之所致也。故苍天之气贵清静，阳气恶烦劳。噫！饮食喜怒之间，寒暑起居之际，可不慎欤？
〖饮食所伤论〗
《阴阳应象论》云：水穀之寒热，感则害人六腑。《痹论》云：阴气者，静则神藏，躁则消亡。饮食自倍，脾胃乃伤。此乃混言之也。分之为二，饮也，食也。饮者水也，无形之气也。因而大饮则气逆，形寒饮冷则伤肺。病则为喘咳，为肿满，为水泻。轻则当发汗利小便，使上下分消其湿，解酲汤、五苓散、生姜、半夏、枳实、白术之类是也；如重而蓄积为满者，芫花、大戟、甘遂、牵牛之属利下之，此其治也。食者物也，有形之血也。如《生气通天论》云：因而饱食，筋脉横解，肠澼为痔。又云：食伤太阴、厥阴，寸口大于人迎两倍、三倍者，或呕吐，或痞满，或下利肠澼，当分寒热轻重而治之。轻则内消，重则除下。如伤寒物者，半夏、神麴、乾姜、三稜、广术、巴豆之类主之。如伤热物者，枳实、白术、青皮、麦糵、黄连、大黄之类主之。亦有宜吐者。《阴阳应象论》云：在上者因而越之。瓜蒂散之属主之。然而不可过剂，过剂则反伤脾胃。盖先因饮食自伤，又加之以药过，故肠胃复伤，而气不能化，食愈难消矣，渐至羸困。故《五常政大论》云：大毒治病，十去其六；小毒治病，十去其七。凡毒治病，不宜过之，此圣人之深戒矣。
〖脾胃虚弱论〗
夫脾胃虚弱，必上焦之气不足。遇夏天气热盛，损伤元气，怠惰嗜卧，四肢不收，精神不足，两脚痿软。遇早晚寒厥，日高之后，阳气将旺，复热如火，乃阴阳气血俱不足。故或热厥而阴虚，或寒而气虚，口不知味，目中溜火，而视物[目荒][目荒]无所见，小便频数，大便难而结秘。胃脘当心而痛，两胁痛或急缩，脐下周围如绳束之，急甚则如刀刺，腹难舒伸；胸中闭塞，时显呕哕，或有痰咳，口沃白沫，舌强；腰背髀眼皆痛，头痛时作，食不下，或食入即饱，全不思食，自汗尤甚，若阴气覆在皮毛之上。皆天气之热助本病也，黄耆人参汤主之。
〖升阳益胃论〗
脾胃之虚，怠惰嗜卧，四肢不收。时值秋燥令行，湿热少退，体重节痛，口苦舌乾，饮食无味，大便不调，小便频数，不嗜食，食不消。兼见肺病，洒淅恶寒，惨惨不乐，面色恶而不和，乃阳气不升故也。当升阳益胃，名之曰升阳益胃汤。
〖内伤外感论〗
伤于饮食劳役，七情六慾，为内伤。伤于风寒暑湿，为外感。内伤发热，时热时止。外感发热，热甚不休。内伤恶寒，得暖便解。外感恶寒，虽厚衣烈火不除。内伤恶风，不畏甚风，反畏隙风。外感恶风，见风便恶。内伤头痛，乍痛乍止。外感头痛，连痛无休，直待表邪传里方罢。内伤有湿，或不作渴，或心火乘肺，亦作燥渴。外感须二三日外，表热传里，口方作渴。内伤则热伤气，四肢沉困无力，倦怠嗜卧。外感则风伤筋，寒伤骨，一身筋骨疼痛。内伤则短气不足以息，外感则喘壅气盛有馀。内伤则手心热，外感则手背热。天气通于肺，鼻者肺之外候。外感伤寒则鼻塞，伤风则流涕，然能饮食，口知味，腹中和，二便如常。地气通于脾，口者脾之外候。内伤则懒言恶食，口不知味，小便黄赤，大便或秘或溏。左人迎脉主表，外感则人迎大于气口。右气口脉主里，内伤则气口大于人迎。内伤证属不足，宜温、宜补、宜和。外感证属有馀，宜汗、宜吐、宜下。若内伤之证误作外感，妄发其表，重伤元气，祸如反掌。
●补中益气汤　治阴虚内热，头痛口渴，表热自汗，不任风寒，脉洪大，心烦不安，四肢困倦，懒于言语，无气以动，动则气高而喘。
黄耆（蜜炙，一钱五分）　人参（一钱）　甘草（炙，一钱）　白术（土炒，五分）　陈皮（五分）　当归（五分）　升麻（三分）　柴胡（三分）
上加姜、枣，水煎。空心午前服。
赵养葵曰：后天脾土，非得先天之气不行。此气因劳而下陷于肾肝，清气不腾，浊气不降，故用升、柴以佐参、耆。是方所以补气，益后天中之先天也。凡脾胃喜甘而恶苦，喜补而恶攻，喜温而恶寒，喜通而恶滞，喜升而恶降，喜燥而恶湿，此方得之。
●升阳益胃汤　治脾胃虚弱，怠惰嗜卧。时值秋燥令行，湿热方退，体重节痛，口苦舌乾，心不思食，食不知味，大便不调，小便频数。兼见肺病，洒淅恶寒，惨惨不乐，乃阳气不升也。
黄耆（二两）　人参　甘草（炙）　半夏（一两，脉涩者用）　白芍　羌活　独活　防风（五钱）　陈皮（四钱）　白术（土炒）　茯苓（小便利，不渴者勿用）　泽泻（不淋勿用）　黄连（各二钱）
《集解》曰：六君子助阳益胃，补脾胃之上药也。加黄耆，以补肺而固卫；芍药，以敛阴而和营；羌活、独活、防风、柴胡，以除湿痛而升清阳；茯苓、泽泻，以泻湿热而降浊阴；少佐黄连以退阴火。补中有散，发中有收，使气足阳升，自正旺而邪服矣。
●黄耆人参汤　治脾胃虚弱等症。
黄耆（一钱，如自汗过多，更加倍）　升麻（六分）　人参（去芦）　橘皮（不去白）　麦门冬（去心）　苍术（无汗，更加五分）　白术（各五分）　黄柏（酒洗，以救水之源）　炒曲（各三分）　当归（酒洗）　炙甘草（各二钱）　五味子（九个）
上件同㕮咀，都作一服。水二盏，煎至一盏，去渣，稍热服，食远服之。忌酒、湿面、大料之类，及过食冷物。
●加味黄耆汤　治阳虚恶寒之症。又名保元汤。
黄耆　人参　甘草　白术　肉桂　甚者加附子。
上五味，水二盏，煎至一盏服之。
●升阳顺气汤　治春月口淡无味，夏月虽热犹寒，饥饱失常，以致腹胁满闷，短气，喜怒不节，以致忧思气结，恐惧气下等症。
黄耆（一两）　人参（三分）　甘草（五分）　当归（一钱）　陈皮（一钱）　升麻（一钱）　柴胡（一钱）　黄柏（五分）　神麴（一钱五分）　半夏（三钱）　草豆蔻（二钱）
上十一味，以水二盏煎服。
●参术调中汤　泻热补气，止嗽定喘，和脾胃，进饮食。
黄耆（四分）　人参　甘草（各三分）　陈皮（二分）　白术（五分）　茯苓（三分）　桑白皮（五分）　五味子（二十粒）　地骨皮（二分）　麦门冬（二分）　青皮（一分）
上十一味，以水二盏煎服。
●调中益气汤　治脉弦洪缓而沉，按之中得一涩。其症四肢满闷，肢节烦痛，难以屈伸，身体沉重，心烦不安，四肢懒倦，口失滋味，大小便清和而数等症。
黄耆（一钱）　人参　甘草（各五分）　升麻　柴胡　陈皮（各二分）　苍术（四分）
上七味，以水煎热服。
●双和散　治心力俱劳，气血俱伤，或房室之后劳役，或劳役之后犯房，大病后虚劳气乏等症。
黄耆　川芎　当归　熟地（各一钱）　官桂　甘草（各七分五）　白芍（二钱五）
上七味，加姜、枣，水煎服。
●朱砂安神丸　治劳神过度，心神烦乱，怔忡，兀兀欲吐，气乱而热，似懊憹状。或服升补药后，气浮心乱，以此镇固之则愈。
生地　朱砂（另飞，为衣）　当归（各一钱）　甘草（五分）　黄连（一钱五分）
汤浸蒸饼为丸，黍米大。每服五十丸，或二十丸，津液咽之，或食后用温水、凉水送下俱可。
●保元汤　治气血虚弱之总方也。小儿痘家虚者最宜。
黄耆（三钱）　人参（二钱）　甘草（一钱）
柯韵伯曰：人知火能剋金，而不知气能胜火。人知金能生水，而不知气即是水。此义唯东垣知之，故曰参、耆、甘草除烦热之圣药，要知气旺则火邪自退。丹溪云气有馀便是火，不知气上腾便是水。
●当归补血汤　治男妇肌热面赤，烦渴引饮，脉来洪大而虚，重按全无。
当归（二钱）　黄耆（一两）
吴鹤皋云：血实则身凉，血虚则身热，或以肌困劳役虚其阴血，则阳独治，故诸症生焉。此症纯象白虎，但脉大而虚，非大而长为辨耳。《内经》所谓血虚脉虚是也。当归味厚，为阴中之阴，故能养血。黄耆则味甘，补气者也。今黄耆多数倍，而云补血者，以有形之血不能自生，生于无形之气故也。《内经》云：阳生阴长。是之谓耳。
吴澄曰：《兰室秘藏》《脾胃论》《辨惑论》，皆以升发脾胃为主，其论甚详，兹特摘数条，以见其立法之妙。若欲尽其精微，则当细究《东垣十书》焉。


上集卷之七  ——————————————————————————————————————————————————————————————————————————————————————————

朱丹溪治虚损法  ***************************
吴澄曰：丹溪治虚损之法，专主乎降。盖为虚损门中阴虚火旺者立法，亦非概治虚损证也。夫有东垣之升，自有丹溪之降。气下陷而不能升者，当用东垣之法为先；火上升而不能降者，则用丹法之法莫缓。此阴阳对待一定之理，合二公之法而参之，则无一偏之弊耳。
〖阴虚不足论〗
天为阳而运于地之外，地为阴而居乎中，天之大气举之。日实也属阳，而运于月之外。月缺也属阴，禀日之光以为明。人受天地之气以生，天之阳气为气，地之阴气为血，故气常有馀，血常不足。有形之后，犹待于乳哺水穀之养，阴气始成，而可与阳配。男子精通，女子经行，是阴气之难成也。男子八八而精绝，女子七七而经断。阴气之成，止供给得三十年之运用，已先亏矣。诸动属火，相火易动，而五阳厥阳之火相煽妄动，熬煎烧灼，而难成易亏之阴，几何其能存也！
〖精不足者补之以味〗
味阴也，补精以生阴，实其本也。然味乃如谷粟菜果出于天，赋自然冲和之味，故有食人补阴之功，非醯酱烹饪偏厚之味，出于人为者也。经曰：阴之所生，本在五味，非天赋之味乎？曰：人之五宫，伤在五味，非人为之味乎？故善摄生者，不可谓味以补精，而遂恣于口腹，以自速其祸也。又曰：形不足者，温之以气。温，养也，温以存养，使气自充，气充则形完矣。曰补曰温，各有其旨，《局方》悉以温热佐补药，名曰温补，岂旨也哉！
〖补阴配阳〗
人年老成虚损，精血俱耗。阴不足以配阳，孤阳几于飞越。天生胃气，尚尔留连，又藉水穀之阴，故羁縻而定耳。《局方》用温剂劫虚，盖脾得温则食进，故亦暂可。质有厚薄，病有浅深，设或失手，何以收救？吾宁稍迟，计出万全，温剂决不可用。
〖老人虚损治法〗
人年老虚损，但觉小水短少，即是病进。宜以人参、白术为君，牛膝、芍药为臣，陈皮、茯苓为佐。春加川芎，夏加黄芩、麦门冬，冬加当归身，倍生姜。一日或一剂，或二帖，小水之长若旧乃止。此却病之捷法也。（此丹溪治母之方。）
●补天丸　治气血衰弱，六脉细数，虚劳证。
紫河车（一具）　黄柏（酒炒）　龟板（酥炙，三两）　杜仲（姜汁炒）　牛膝（酒浸，二两）　陈皮（一两）
冬加生姜半两，夏加炒五味子一两。
酒糊为丸。
汪訒庵曰：黄柏、龟板滋肾之药，杜仲、牛膝腰膝之药，皆以补肾而强阴也。河车名曰浑沌皮，用气血以补气血，假后天以济先天，故曰补天。加陈皮者，于补血之中而兼调其气也。冬月寒水用事，故加乾姜以助阳。夏月火旺铄金，故加五味子以保肺。
●补肾丸
黄柏（酒炒褐色）　龟板（酥炙，各三两）　杜仲（姜汁炒，去丝）　牛膝（各二两）　陈皮（一两）　乾姜（五钱，冬用）　五味子（一两，夏用）
粥汤下一百丸。
●坎离丸（一名大补阴丸，又名虎潜丸。）
熟地黄（三两）　人参　天门冬（去心）　川当归　锁阳（酒洗）　龟板（炙）　鳖甲（炙，各一两五钱）　川牛膝　知母（炒，各二两）　杜仲（姜汁炒，去丝）　黄连　黄柏（酒炒）　黄芩（各一两）　薄桂　芍药（各五钱）
冬及春加乾姜一两，盗汗加黄耆一两。
共为末，猪脊髓炼为丸。石臼中杵千馀下，丸如梧桐子大。沸汤入盐少许下一百丸，空心、午前、临卧各进一服。上地黄、天门冬另研。
●大补阴丸　降阴火，补肾水。
黄柏（酒炒）　知母（酒炒，各四两）　熟地黄　龟板（炙，各六两）
猪脊髓炼蜜为丸，盐汤下。
汪訒庵曰：四者皆滋阴补肾之药。补水即所以降火，所谓壮水之主以制阳光是也。加脊髓者，取其能通肾命，以骨入骨，以髓补髓也。
●虎潜丸　治阴分精血皆损。
黄柏（半斤，酒炒）　知母（酒炒）　熟地黄（各三两）　陈皮　芍药　牛膝（各三两）　龟板（炙，四两）　锁阳　当归（各一两五钱）　虎骨（酥炙，一两）
冬加乾姜五钱。
酒煮羊肉为丸，盐汤下。
吴鹤皋曰：虎，阴也，潜藏也。是方欲封闭精血，故曰虎潜。人之一身，阳常有馀，阴常不足。黄柏、知母所以滋阴；地黄、归、芍所以养血；牛膝能引诸药下行；锁阳能使阴精不泄；龟得天地之阴气最厚，故用以补阴；虎得天地之阴气最强，故用以壮骨；陈皮所以行滞；而羊肉之用，取其补也。
●补阴丸
龟板（酥炙）　归身（酒洗）　锁阳（酒浸，大便秘者为宜）　陈皮　牛膝（各一两）　生地（一两五钱）　白术（二两）　乾姜（七钱五分）　五味子（三钱）　黄柏（炒）　虎胫骨　茯苓　白芍（各五钱）　甘草（炙，三钱）　菟丝子（四两，酒蒸另研）
如无紫河车，以猪髓为丸。
●小补阴丸
漏天机（炙）　鳖甲（炙）　熟地黄（酒蒸另研，各三两）　人参　黄柏（炒，各一两）
蜜丸或粥丸。汤下四十丸。
补气用人参、然苍黑人服之，反助火邪而铄真阴，可以白术代之。若肥白人多服最好，又必加陈皮同用。肥白人发热用人参，黄耆。瘦人发热用四物加地骨皮。久病虚脱，本是阴虚，用艾灸丹田者，所以补阳，阳生阴长故也。忌附子，可用生耆多服。
竹沥，本草云大寒，泛观之，似与石膏、芩、连等同类。而诸方治胎产及金疮口噤，与血虚自汗，消渴尿多，皆是阴虚之病，无不用之。产后不碍虚，胎前不损子，何世俗因大寒二字弃而不用？经曰：阴虚则发热。竹沥味甘性缓，能除阴虚。有大热者，寒而能补，正与病对。大寒，言其功，非独言气也。人终世食笋，未有因其寒而病者。沥即笋之液也，假于火而成，何寒如此之甚！
●大补丸　治肾经火燥，下焦湿。
黄柏（酒炒褐色）
为末，水丸。随症用药送下。
吴鹤皋曰：黄柏苦而润，苦故能泻火，润故能就下也。
●天一丸　降心火，益肾火。
天冬　麦门　当归　生地（各一两）　茯苓　山药　黄柏　知母　酒连　黄耆（各二两）　五味子　朱砂（各一两，另研为衣）
炼蜜为丸，梧桐子大，朱砂为衣。空心盐汤下。
●补心丸
朱砂（二钱五分）　瓜蒌仁（五钱）　归身尾（四钱）
猪心血丸
〖诸虚用药〗
髓竭不足，生地、当归。肺气不足，天冬、麦冬、五味子。心气不足，上党参、茯神、菖蒲。肝气不足，天麻、川芎。脾气不足，白术、白芍、益智仁。肾气不足，地黄、远志、丹皮。胆气不足，细辛、枣仁、地榆。神昏不足，朱砂、预知子、茯神。非天雄不能治上焦之阳虚，非附子不能治下焦之阳虚。天真丸、三才丸，皆补阳之剂也；补阴丸、地黄丸、滋肾丸，皆补阴之剂也。八味地黄丸，补阴虚阳竭之剂也。补中益气汤，调阴阳，升降肝胃之气，饮食劳倦，内伤之药也。补元气，须用人参、黄耆。补胃虚进饮食，须用人参并陈皮、炙甘草。补三焦元气，调和诸药，共力成功者，炙甘草。
●人参膏
人参（去芦锉细，用水于银石器内，煎至一半，取起渣，再煎二度，通前汁，文武熬稠如饴即止，诸膏仿此。）
●倒仓法
用肥嫩牡黄牛肉三十斤，切小块，去筋膜，长流水煮烂。滤去滓，取汁入锅内，慢火熬至琥珀色则成矣。先令病人断欲食淡，前一日不食夜饭。设一室明快而不通风，置秽桶瓦盆，贮吐下之物，另一磁盆盛所出之溺。病者入室饮汁，积至一二十杯，寒则重汤温而饮之。饮急则吐多，饮缓则下多，先急后缓，吐利俱多。因病之上下，而为之活法也，以去尽病根为度。吐下后必渴，不得与汤，以自出之溺饮之，非惟止渴，抑且浣濯余垢。倦睡觉饥，先与稠米汤，次与淡稀粥。二日后方少与菜羹，次与厚粥，调养一月。沉疴悉安以后，忌牛肉数年。积久形成，依附肠胃回薄曲折处，自非刮肠剖骨之神，可以丸散犯其藩墙乎？肉液充满流行，有如洪水泛涨，浮槎陈朽，皆顺流而下，不可停留，凡属碍滞一洗而空。
〖附方〗
四君子汤，治气虚。四物汤，治血虚。十全大补汤，治气血俱虚而挟寒者。六味地黄丸，治寝汗发热，五脏齐损，骨蒸痿弱下血。（并见《难经》治法。）六君子汤，治气虚挟痰。（见痰门。）八物汤，治气血两虚。人参固本丸，凡补命门之药，须入血药则能补阳，阳生阴长故也。


上集卷之八  ——————————————————————————————————————————————————————————————————————————————————————————

薛新甫治虚损法  ***************************
吴澄曰：薛氏之治虚损也，仿仲景八味肾气之法，以六味补其阴，以桂、附壮其阴中之阳，引龙雷上泛之火，此又佐丹溪之不及矣。盖前有东垣之升，即后有丹溪之降。前有黄柏、知母之补阴，后有桂附八味之补阳，一升一降，一阴一阳，合而用之。法大备矣。
〖总论〗
薛立斋曰：痨瘵之证，大抵属足三阴亏损，虚热无火之证。故昼发夜止，夜发昼止，不时而作。当用六味地黄丸为主，以补中益气汤调补脾胃。若脾胃先损者，当以补中益气汤为主，以六味地黄温存肝肾，多有得生者。若误用黄柏、知母之类，则复伤脾胃，饮食日少，诸脏愈虚，元气下陷，腹痞作泻，则不可救矣。夫衄血、吐血之类，因虚火妄动，血随火而泛行，或阳气虚，不能摄血归经而妄行。其脉弦洪，乃无根之火浮于外也。大抵此证，多因火土太旺，金水衰涸之际，不行保养，及三冬火气潜藏，不远帏幕，戕贼真元。故至春末夏初，患头痛脚软，食少体热，而为疰夏之病。或少有老态，不耐寒暑，不胜劳役，四时迭病。此因气血方长，而劳心亏损，精神未满，而早为斫丧，故其见症难以名状。若左尺脉虚弱或细数，是左肾之真阴不足也，用六味丸。右尺脉迟软，或沉细而数欲绝，是命门之相火不足也，用八味丸。至于两尺微弱，是阴阳俱虚也，用十补丸。此皆滋其化源也，仍须参前后发热咳嗽诸症治之。
〖附案〗
立斋治韩州同，色欲过度，烦热作渴，饮水不绝，小便淋沥，大便闭结，吐痰如涌，面目俱赤，满舌生刺，唇裂身热，或身如芒刺而无定处，两足心如烙，左三部脉洪而无伦。此肾阴虚，阳无所附而发于外。盖大热而甚，寒之不寒，是无水也，当峻补其阴。遂以加减八味丸料一斤，用肉桂一两，以水炖煎六碗。冰冷与服，半晌熟睡；至晚又温饮一碗，诸症悉退。翌日，畏寒足冷诸症仍至，是无火也，当补其阳。急与八味丸，四剂，诸症俱退。
又治府庠王以道，元气素弱，复以科场岁考，积劳致疾，至十二月病大作，大热，泪出随凝，目赤露胸，气息沉沉欲绝，脉洪大鼓指，按之如无，舌乾如刺。此内真寒而外假热也，遂先服十全大补汤。余曰：服此药其脉当收敛为善，少顷熟睡，觉而恶寒增衣，脉顿微细如丝，此虚寒之真象也。余以人参一两，加熟附三钱，水煎炖服而安。夜间复脉脱，乃以参二两，熟附五钱仍愈。后以大剂参、术、归身、炙甘草等药调理而愈。
又治一童子，年十四岁，发热吐血。余谓宜补中益气，以滋化源。不信，乃用寒凉降火，前症愈甚。或谓曰：童子未室，何肾虚之有？参、术补气，奚为用之？余述丹溪先生曰：肾主闭藏，肝主疏泄，二脏俱有相火，而其繫上属于心。心为君火，为物所感，则相火翕然而起，虽不交会而精已暗耗矣。又褚氏《精血篇》曰：男子精未满，而御女以通其精，则五脏有不满之处，异日有难状之疾。正此谓也。遂用补中益气汤及地黄丸而痊。
吴澄曰：薛氏治虚损之法，总以八味、六味、四君、六君、归脾、逍遥、补中益气、十全大补等方，次第选用，朝暮互更，无不大获奇中。《芷园》有云：世言医，曰医道。医既有道，当从悟以入。如东垣则从「阳生阴长」一句入门，立斋则从「一者因得之」一句入门。盖其读书深得古人心法，所以触处圆通，不泥外症，直究病因，得因施药，莫不应手。非胸中漫无主见，而只知此数方随意妄用也。若劳倦伤脾，思结伤脾；命门火衰，不能生发脾土；腠理不密，易感风寒；肾虚火不归原；肾虚水泛为痰；肝经郁怒，心火刑肺。有症有脉，有方有法，皆历试效验，名振一时。医案甚多，不能俱载，即此二三案，亦可窥其全豹矣。
●八味地黄丸（方见《金匮》治法）
唐一翥曰：水亏火旺，病之本也；精弱神疲，病之源也。八味者，补元气之神剂也。左尺水竭，则以地黄、山药、茱萸、茯苓补之；右尺火衰，则以大附、官桂补之；心肾水火不交，则以丹皮、泽泻通之。治水火者，治阴阳也。治阴阳者，扶元气也。五行兼济，故源头不可增减也。增减之者，一民而二君，一军而二帅，攻击之道也。弱帅而减之兵，骄帅而益之兵，致乱之本也。
●六味地黄丸（方见《难经》治法）
柯韵伯曰：肾虚不能藏精，坎宫之火无所附而妄行，下无以奉春生之令，上绝肺金之化源。地黄禀甘寒之性，制熟味更厚，是精不足者，补之以味也。用以大滋肾阴，填精补髓，壮水之主。以泽泻为使，世或恶其泻肾而去之，不知一阴一阳者，天地之道，一开一阖者，动静之机。精者属癸，阴水也，静而不走，为肾之体；溺者属壬，阳水也，动而不居，为肾之用。是以肾主五液，若阴水不守，则真气不足；阳水不流，则邪水逆行。故君地黄以护封蛰之本，即佐泽泻以疏水道之滞也。然肾虚不补其母，不导其上源，亦无以固封蛰之用。山药凉补以倍癸水之源，茯苓淡渗以导壬水上源。即以茱萸之酸温，藉以收少阳之火，以滋厥阴之液；丹皮辛寒以清少阴之火，还以奉少阳之气也。滋化源，奉生气，天癸居其所矣。壮水制火，特其一端耳。
●四君子汤（方见《难经》治法）
程德基曰：人自离母腹之后，便属后天。后天之本在脾胃，是以饮食入胃，游溢精气，上输于脾，脾气散精，上归于肺。清者为营，浊者为卫。营行脉中，卫行脉外。其馀百骸九窍，皆赖以滋培焉。苟得其养，无物不长，康健安宁，百疾不生。苟失其养，又以七情六淫，劳碌饥饱伤之，则后天之气日消，而面目言微，不思饮食等症出矣。人参甘温质润，能补五脏之元气；白术甘温健脾，能补五脏之母气；茯苓甘淡而洁，能致五脏之清气；炙甘草甘温而平，能调五脏愆和之气。四药俱得中和之气味，犹之不偏不倚之君子也，故曰四君子汤。
●六君子汤（方见痰门）
杨云鹤曰：湿则气滞，气滞则蒸热，生物之体失矣。补之、和之、渗之、疏之，故名六君子也。若增四物为八珍，不惟混杂，且非阳以生阴之大旨。予以补血者仍主四君，其四物加其二可也。即不然，亦增四君之分数可也。
●四物汤（方见《难经》治法）
吴鹤皋曰：气血，人身之二仪也。天地之道，阳常有馀，阴常不足。人与天地相似，故阴血难成而易亏。是方也，当归、芍药、地黄，味厚者也，味厚为阴中之阴，故能生血气；川芎味薄而气清，为阴中之阳，故能行血中之气。然草木无情，何以便能生血？所以谓其生血者，以当归、芍药、地黄能养五脏之阴，川芎能调营中之气，五脏和而血自生耳。若曰四物便能生血，则未也。师云：血不足者，以此方调之则可。若上下失血太多，气息几微之际，则四物禁勿与之。所以然者，四物皆阴，阴者天地闭塞之令，非所以生万物者也，故曰禁勿与之。
●八珍汤（方见《难经》治法）
吴鹤皋曰：人之身，气血而已。气者百骸之父，血者百骸之母，不可使其失养者也。是方也，人参、白术、茯苓、甘草甘温之品也，所以补气；当归、川芎、芍药、地黄质润之品也，所以补血。气旺则百骸资之以生，血旺则百骸资之以养，形体既充，则百邪不入，故人乐有药饵焉。
●十全大补汤（见《难经》治法）
程德基曰：实火可泻，芩、连之属；虚火可补，参、耆之属。凡人根本受伤，虚火游行发越于外。若误攻其热，变其危症，多致难救。此方以四君补气，四物补血，加黄耆充实腠理，肉桂导火归原。薛立斋云：饮食劳倦，五脏亏损，一切热证皆是无根虚火，但服此汤固其根本，诸症悉退。《金匮》云：虚者十补勿一泻之，此方是也。至于肉极肌瘦肤藁，正须此大补气血之剂，以润泽之，久服方安。
●人参养荣汤（方见《难经》治法）
程德基曰：阳春至而物荣，肃杀行而物藁。脾为坤土，肺属乾金。经云：脾气散精，上输于肺，地气上升也。肺主治节，通调水道，下输膀胱，天道下降也。于象为泰，脾肺气虚，则上下不交，阴阳否隔，故面黄肌瘦，亦犹夫物之藁也。人参、五味温其肺，耆、术、苓甘温其脾，陈皮、芍药温其肝，地黄、桂心温其肾，当归、远志温其心。温者，阳春之气也。春气行，而一身之中有不欣欣向荣者乎？故曰养荣汤。薛立斋云：气血虚而变现诸症，莫能名状，勿论其病，勿论其脉，但用此汤，诸症悉退，可谓有回春之识矣。
●归脾汤（方见血门）
汪訒庵曰：血不归脾则妄行。参、术、黄耆、甘草之甘温，所以补脾；茯神、远志、枣仁、龙眼之甘温酸苦，所以补心，心者脾之母也；当归，滋阴养血；木香，行气而舒脾，既以行血中之滞，又以助参、耆而补气。气旺则能摄血，血自归经而诸症悉除矣。
●补中益气汤（方见东垣治法）
陆丽京曰：此为清阳下陷者言之，非为下虚而清阳不升者言之也。倘人之两尺虚微者，或是天癸销竭，或是命门火衰，若再一升提，则如大木将摇，而拔其本矣。
●逍遥散　治妇人思虑过度，致伤心脾冲任之源，血气日枯，渐至经脉不调者。
当归（二至三钱）　茯神　芍药（各一钱半）　熟地黄（三至五钱）　炒酸枣仁（二钱）　制远志（三至五分）　陈皮（八分）　炙甘草（一钱）
水煎。食远服。
汪訒庵曰：肝虚则血病，当归、芍药养血而敛阴；木盛则土衰，甘草、白术和中而补土；柴胡升阳散热，合芍药以平肝，而使木得条达；茯苓清热利湿，助甘、术以益土，而令心气安宁；生姜暖胃祛痰，调中解郁；薄荷搜肝泻肺，理血消风，疏逆和中，诸症自已，所以有逍遥之名。


上集卷之九  ——————————————————————————————————————————————————————————————————————————————————————————

张景岳治虚损法  ***************************
吴澄曰：历代名贤，其治虚损也，皆有宗派，各得其偏。景岳之治虚损也，因证制宜，独得其全。其立论也，以真阴真阳为主。其治疗也，以脾胃元气为先。其用温补也，而不胶固温补。其禁寒凉也，而不弃绝寒凉。升堂入室，可为虚损之大成。故是集也，採择良多，实可宗而可法焉。
〖论脉〗
虚损之脉，凡甚急、甚数、甚细、甚弱、甚涩、甚滑、甚短、甚长、甚浮、甚沉、甚弦、甚紧、甚洪、甚实者，皆劳伤之脉。然无论浮沉大小，但渐缓则渐有生意。若弦甚者病必甚，数甚者病必危。若以弦细而再加紧数，则百无一生矣。
〖辨爪〗
凡劳损之病，本属阴虚，阴虚必血少。而指爪为精血之馀，故凡于诊候之际，但见其指爪干黄，觉有藁枯之色，则其发、肤、营气俱在吾目中矣。此于脉色之外，便可知其有虚损之候，而损之微甚，亦可因之以辨也。
〖喷嚏〗
—凡阳虚之人，因气虚也。阳气既虚，即不能嚏。仲景曰：欲嚏不能，此人肚中寒。故凡以阳虚之证，而忽见嚏者，便有回生之兆。
〖虚损病源〗
凡劳伤虚损，五脏各有所主，而惟心脏最多。且心为君主之官，一身生气所繫，最不可伤。而人多忽而不知也，何也？夫五脏之神，皆禀于心。故忧生于心，肺必应之。忧之不已，而慼慼幽幽，则阳气日索，营卫日消，劳伤及肺，弗亡弗已。如经曰：尝贵后贱，虽不中邪，病从内生，名曰脱营。尝富后贫，名曰失精。五气留连，病有所并。暴乐暴苦，始乐后苦，皆伤精气，精气竭绝，形体毁沮。故贵脱势，虽不中邪，精神内伤，身必败亡之类，无非虑竭将来，追穷已往，而二阳并伤。第其潜消暗铄于冥冥之中，人所不觉而不知。五脏之伤，惟心为本。凡值此者，速宜舒情知命，力挽先天。要知人生在世，喜一日则得一日，忧一日则失一日。但使灵明常醒，尚何尘魔敢犯哉？及其既病，而用参、耆、归、术、益气汤之类，亦不过后天之末著耳。知者当知所先也。
—喜因欲遂而发，若乎无伤。而经曰：喜伤心。又曰：暴喜伤阳。又曰：喜乐者，神惮散而不藏。又曰：肺喜乐无极则伤魄，魄伤则狂。狂者意不存人，皮革焦，毛悴色夭，死于夏。盖心藏神，肺藏气，二阳藏也。故暴喜过甚则伤阳，而神气因以耗散。或纵喜无节，则淫荡流亡，以致精神疲竭，不可救药；或偶尔得志，则气盈载满，每多骄恣傲慢，自取败亡，而莫知其然者多矣。然则喜为人所忽，而犹有不可忽者如此。
—思本乎心。经曰：心憷惕思虑则伤神，神伤则恐惧自失，破䐃脱肉，毛悴色夭，死于冬。此伤心则然也。然思生于心，脾必应之。故思之不已，则劳伤在脾。经曰：思伤脾。又曰：思则心有所存，神有所归，正气留而不行，故气结矣。凡此为病，脾气结则为噎膈，为呕吐，而饮食不能运。食不运则血气日消，肌肉日削，精神日减，四肢不为用，而生胀满、泄泻等症。此伤心脾之阳也。夫人孰无思，而苦思难释，则劳伤至此。此养生者所当戒也。然思本伤脾，而忧也伤脾。经曰：脾愁忧而不解则伤意，意伤则悗乱，四肢不举，毛悴色夭，死于春。盖人之忧思本多兼用，而心、脾、肺所以并伤，故致损上焦阳气。而二阳之病，发自心脾，以渐成虚劳之证者，断由乎此。
—淫欲邪思，又与忧思不同，而损惟在肾。盖心耽欲念，肾必应之。凡君火动于上，则相火应于下。夫相火者，水中之火也。静而守位，则为阳气。炽而无制，则为龙雷，而涸泽燎原，无所不至。故其在肾，则为遗淋带浊，而水液渐以乾枯。炎上入肝，则逼血妄行，而为吐为衄，或为营虚筋骨疼痛。又上入脾，则脾阴受伤，或为发热，而饮食悉化痰涎。再上至肺，则皮毛无以扃固，而亡阳喘嗽，甚至喑哑声嘶。是皆无根虚火，阳不守舍，而光焰诣天。自下而上，由肾而肺，本源渐藁，上实下虚，是诚剥极之象也。凡师尼、室女、失偶之辈，虽非房室之劳，而私情繫恋，思想无穷，或对面千里，所愿不得，则欲火摇心，真阴日削，遂致虚损不救。凡五劳之中，莫此为甚，苟知重命，慎毋蹈之。
—七情伤肾，恐亦居多。盖恐畏在心，肾则受之。故经曰恐伤肾。又曰：恐则精却。又曰：恐惧而不解则伤精，精伤则骨酸痿厥，精时自下。余尝诊一在官少年，因恐而致病，病稍愈而阳痿，及其病复终不可疗。又尝见猝恐者必阴缩，或遗尿，是皆伤肾之征也。然恐固伤肾，而怒亦伤肾。经曰：肾盛怒而不止则伤志，志伤则喜忘其前言，腰背不可以俯仰屈伸，毛悴色夭，死于季夏。是知盛怒不惟伤肝，而肾亦受其害也。
—怒生于心，肝必应之。怒不知节，则劳伤在肝。经曰：怒伤肝。又曰：怒则气逆，甚则呕血及飧泄，故气上矣。盖肝为阴中之阳脏，故肝之为病，有在阴者，有在阳者。如火因怒动而逼血妄行，以致气逆于上，而胀痛喘急者，此伤其阴者也。又或气以怒伤而木郁无伸，以致侵脾气陷，而为呕、为胀、为泄、为痛、为食饮不行者，此伤其阳者也。然随怒随消者，未必致病；脏气坚固者，未必致病。惟先天禀弱，而三阴易损者，使不知节，则东方之实多致西方之败也。然怒本伤肝，而悲哀亦最伤肝。经曰：肝悲哀动中则伤魂，魂伤则狂妄不精，不精则不正，当人阴缩而挛筋，两胁骨不举，毛悴色夭，死于秋。盖怒盛伤肝，肝气实也；悲哀伤肝，肝气虚也。但实不终实，而虚而终虚耳。虚而不顾，则必至劳损，而治当察其邪正也。
—惊气本以入心，而实通于肝胆。经曰：惊则心无所依，神无所归，虑无所定，故气乱矣。又曰：东方色青，入通于肝，其病发惊骇。此所以能动心，而尤能伤及肝胆。心为君主，固不可伤。而胆以中正之官，实少阳生气所居，故十一脏阳刚之气，皆取决于胆。若或损之，则诸脏生气，因皆消索致败，其危立见。尝见微惊致病者，惟养心安神，神复则病自却。若惊畏日积，或一时大惊损胆，或致胆汁泄而通身发黄，默默无言者，皆不可救。
—色欲过度者，多成劳损。盖人自有生以后，惟赖后天精气以为立命之本。故精强神亦强，神强必多寿；精虚气亦虚，气虚必多夭。其有先天所禀原不甚厚者，但知自珍而培以后天，则无不获寿。设禀赋本薄，而且恣情纵欲，再伐后天，则必成虚损。此而伤生，咎将谁委？又有年将未冠，壬水方生，保养萌芽，正在此日。而无知孺子，遽摇女精，余见包萼未成，而蜉蝣旦暮者多矣，良可悲也。此其责不在孺子，而在父师，使不先有明诲，俾知保生之道，则彼以童心，岂识利害，而徒临期恳祷，号呼悲慼，将何济干事哉？
—劳倦不顾者多成虚损。夫劳之于人，孰能兔之，如奔走食力之夫，终日营营而未闻其劳者，岂非劳乎？但劳有不同耳！盖贫贱之劳，作息有度，无关荣辱，习以为常，何病之有？惟安閒柔脆之辈，而苦竭心力，斯为害矣。故或劳于名利，而不知寒暑之伤形；或劳于色欲，而不知旦暮之疲睏；或劳于游荡，而忍饥竭力于呼卢驰骤之场；或劳于疾病，而剥削伤残于无术庸医之手；或为诗书困厄，每缘萤雪成灾；或以好勇逞强，遂致绝筋乏力。总之不知自量，而务从勉强则一，应妄作妄为皆能致损。凡劳倦之伤，虽曰在脾，而若此诸劳不同，则凡伤筋、伤骨、伤气、伤血、伤精、伤神、伤皮毛肌肉，则实兼之五脏矣。呜呼！嗜欲迷人，其害至此。此其故，则在但知有彼，而忘其有我耳。广成子曰：无劳女形，无摇女精，乃可以长生。若此二言者，人因其简，故多易之而不知，养生之道，于此八字而尽之矣，顾可以忽之也耶！
—疾病误治，及失于调理者，病后多成虚损。盖病有虚实，治有补泻，必补泻得宜，斯为上工。余见世俗之医，固不知神理为何物，而且并邪正缓急俱不知之，故每致伐人元气，败人生机，而随药随毙者，已无从诉。其有幸而得免，而受其残剥，以致病后多成虚损，而不能复振者，此何以故也？故凡医有未明，万毋轻率，是诚仁人积德之一端也。至若失于调治致不能起，则俗云小孔不补，大孔叫冤苦，亦自作之而自受之耳，又何尤焉！
凡虚损之由，具道如前，无非酒色劳倦，七情饮食所致。故或先伤其气，气伤必及于精。或先伤其精，精伤必及于气。但精气在人，无非谓之阴分。盖阴为天一之根，形质之祖，故凡损在形质者，总曰阴虚，此大目也。若分而言之，则有阴中之阴虚者，其病为发热躁烦，头红面赤，唇乾舌燥，咽痛口疮，吐血，衄血，便血，尿血，大便燥结，小水痛涩等症。有阴中之阳虚者，其病为怯寒憔悴，气短神疲，头晕目眩，呕恶食少，腹痛飧泄，二便不禁等症。甚至咳嗽吐痰，遗精盗汗，气喘声喑，筋骨疼痛，心神恍惚，肌肉尽削，梦与鬼交，妇人月闭等症。则无论阴阳，凡病至极皆所必至，总由真阴之败耳。然真阴所居，惟肾为主，盖肾为精血之海。而人之生气，即同天地之阳气，无非自下而上，所以肾为五脏之本。故肾水亏则肝失所滋而血燥生，肾水亏则水不归原而脾痰起，肾水亏则心肾不交而神色败，肾水亏则盗伤肺气而喘嗽频，肾水亏则孤阳无主而虚火炽。凡劳伤等症，使非伤入根本，何以危笃至此？故凡病甚于上者，必其竭甚于下也。余故曰：虚邪之至害必归阴，五脏之伤穷必及肾，穷而至此，吾未如之何也矣。夫所贵乎君子者，亦贵其知微而已。
—凡损伤元气者，本皆虚证。而古方以虚损痨瘵，各分门类，则病若有异，亦所宜辨。盖虚损之谓，或有发见于一症，或有困惫于暂时。凡在经在脏，但伤元气，则无非虚损病也。至若痨瘵之有不同者，则或以骨蒸，或以干嗽，甚至吐血吐痰，营卫俱败，尪羸日甚。此其积渐有日，本末俱竭而然。但虚损之虚，有在阴分，有在阳分，然病在未深，多宜温补。若痨瘵之虚，深在阴中之阴分，多有不宜温补者。然凡治虚证宜温补者，病多易冶；不宜温补者，病多难治。此虚劳若乎有异，而不知痨瘵之损，即损之深而虚之甚者耳。凡虚损不愈，则日甚成痨矣，有不可不慎也。
〖论治〗
病之虚损变态不同，因有五劳七伤，证有营卫脏腑。然总之则人赖以生者，惟此精气；而病为虚损者，亦惟此精气。气虚者即阳虚也，精虚者即阴虚也。凡病有火盛水亏，而见营卫燥，津液枯者，即阴虚之证也。有水盛火亏，而见脏腑寒，脾肾败者，即阳虚之证也。此惟阴阳偏困，所以致然。凡治此者，但当培其不足，不可伐其有馀。夫既缘虚损，而再去所馀，则两败俱伤矣，岂不殆哉！惟是阴阳之辨犹有不易，谓其阴阳之中复有阴阳，其有似阳非阳，似阴非阴者，使非确有真见，最易惑人，此不可不详察也。且复有阴阳俱虚者，则阳为有生之本，而所重者又单在阳气耳。知乎此，则虚损之治如指诸掌矣。
—阳虚者多寒，非谓外来之寒。但阳气不足，则寒生于中也。若待既寒，则阳已败矣。而不知病见虚弱，而别无热症者，便是阳虚之候，即当温补元气，使阳气渐回，则真元自复矣。盖阳虚之候，多得之愁、忧、思、虑以伤神，或劳役不节以伤力，或色欲过度而气随精去，或素禀元阳不足而寒凉致伤等病，皆阳气受损之所由也。欲补阳气，惟辛甘温燥之剂为宜，万勿兼清凉寒滑之品，以残此发生之气。如生地、芍药、天麦门冬、沙参之属，皆非所宜。而石斛、玄参、知、柏、芩、连、龟胶之类，则又切不可用。若气血俱虚者，宜大补元煎，或八珍汤，或十全大补汤。五脏俱虚宜平补者，五福饮。命门阴分不足者，左归饮、左归丸。命门阳分不足者，右归饮、右归丸。气分虚寒者，六气煎。脾肾阴分虚寒，诸变不一者，理阴煎。三焦阳气大虚者，六味回阳饮。气虚脾寒者，一炁丹。胃气虚寒者，温胃饮、理中汤。血虚寒滞者，五物煎。
—阴虚者多热，以水不济火，而阴虚生热也。此病多得于酒色嗜欲，或愤怒邪思，流荡狂劳，以动五脏之火，而先天元阴不足者尤多。此病凡患虚损，而多热多燥不宜热食者，便是阴虚之候。欲滋其阴，惟宜甘凉醇静之物。凡阴中有火者，大忌辛温。如乾姜、桂、附、破故纸、白术、苍术、半夏之属，皆不可轻用。即如人参、黄耆、枸杞、当归、杜仲之类，皆阴中有阳，亦当酌宜而用之。盖恐阳旺则阴愈消，热增则水益涸耳。然阴虚者，因其水亏，而水亏者，又忌寒凉。盖苦劣之流，断非资补之物。其有火盛之甚，不得不从清凉者，亦当兼壮水之剂，相机间用，而可止即止，以防其败，斯得滋补之大法。诸治如下。
—虚损夜热，或午后发热，或喜冷便实者，此皆阴虚生热，水不制火也，宜加减一阴煎。若火在心肾而惊悸失志者，宜二阴煎。若外热不已，而内不甚热，则但宜补阴，不可清火，宜一阴煎，或六味地黄汤。其有元气不足，而虚热不已者，必用大补元煎，庶乎久之自愈。
—虚损伤阴，本由五脏。虽五脏各有所主，然五脏证治有可分者，有不可分者。如诸气之损，其治在肺；神明之损，其治在心；饮食肌肉之损，其治在脾；诸血筋膜之损，其治在肝；精髓之损，其治在肾。此其可分者也。然气主于肺，而化于精；神主于心，而化为气；肌肉主于脾，而土生于火；诸血藏于肝，而血化于脾胃；精髓主于肾，而受之于五脏。此其不可分者也。及乎既甚，则标本相传，连及脏腑，此又方之不可执言也。故凡补虚之法，但当明其阴阳升降，寒热温凉之性，精中有气，气中有精之因。且凡上焦阳气不足者，必下降于肾也，当取之至阴之下。下焦真阴不足者，多飞越于上也，可不引之归原乎！
〖景岳新方〗
●大补元煎　治男妇气血大坏，精神失守，危剧等症。此回天赞化，救本培元。
人参（补气补阳，以此为主，少则用一二钱，多则用一二两）　山药（炒，二钱）　熟地（补精补阴，以此为主，少则用二三钱，多则用二三两）　杜仲（二钱）　当归（二三钱，若泄泻者去之）　山茱萸（一钱，如畏酸、吞酸者去之）　枸杞（二三钱）　炙甘草（一二钱）
水二锺，煎七分，食远温服。
●左归饮　此壮水之剂也。凡命门之阴衰阳胜者，宜此方主之。
熟地（二三钱，或加至一二两）　山药（二钱）　枸杞（二钱）　炙甘草（一钱）　茯苓（一钱五分）　山茱萸（一二钱，畏酸者少用之）
水二锺，煎七分，食远服。
●右归饮　此益水之剂也。凡命门之阳衰阴胜者，宜此方主之。
熟地（用如前）　山药（炒，二钱）　山茱萸（一钱）　枸杞（二钱）　炙甘草（一二钱）　杜仲（姜制，二钱）　肉桂（一钱或二钱）　制附子（一二三钱）
水二锺，煎七分，食远温服。
●左归丸　治真阴肾水不足，不能滋养营卫，渐至衰弱。或虚热往来，自汗盗汗；或神不守舍，血不归原；或虚损伤阴；或遗淋不禁；或气虚昏运；或口燥舌乾；或眼花耳聋；或腰痠脚软。凡精髓内亏，津液枯涸等证，俱宜速壮水之主，以培左肾之元阴，而精血自充矣。宜此方主之。
大怀熟（八两）　山药（炒，四两）　枸杞（四两）　山茱萸肉（四两）　川牛膝（酒洗蒸熟，二两，精滑者不用）　菟丝子（制，四两）　鹿角胶（敲碎炒珠，四两）　龟胶（切碎炒珠，四两，无火者不必用）
上先将熟地蒸烂，杵膏加炼蜜丸桐子大。每食前用滚汤或淡盐汤送下百馀丸。
●右归丸　治元阳不足，或先天禀衰，或劳伤过度，以致命门火衰，不能生土，而为脾胃虚寒，饮食少进，或呕恶膨胀，或翻胃噎膈，或怯寒畏冷，或脐腹疼痛，或大便不实，泻痢频作，或小水自遗，虚淋寒疝，或寒侵溪谷，而肢节痛痹，或寒在下焦，而水邪浮肿。总之，真阳不足者，必神疲气怯，或心跳不宁，或四体不收，或眼见邪祟，或阳衰无子等症。俱速宜益火之原，以培右肾之元阳，而神气自强矣，此方主之。
大怀熟（八两）　山药（炒，四两）　山萸肉（微炒，三两）　枸杞（微炒，四两）　鹿角胶（炒珠，四两）　菟丝子（制，四两）　杜仲（姜汤炒，四两）　当归（三两，便溏勿用）　肉桂（二两，渐可加至四两）　制附子（自二两渐可加至五六两）
上丸法如前，或丸如弹子大。每嚼服二三丸，以滚白汤送下，其效尤速。
●五福饮　凡五脏气血亏损者，此能兼治之，足称王道之最。
人参（随宜，心）　熟地（随宜，肾）　当归（二三钱，肝）　白术（炒，一钱五分，肺）　炙甘草（一钱，脾）
水二锺，煎七分，食远温服。
●七福饮　治气血俱虚而心脾为甚者。
即前方加枣仁二钱，远志三五分，制用。
●一阴煎　此治水亏火胜之剂，故曰一阴。凡肾水真阴虚损，而脉证多阳，虚火发热，及阴虚动血等症。或疟疾伤寒，屡散之后，取汗既多，脉虚气弱，而烦渴不止，潮热不退者，此以汗多伤阴，水亏而然也。皆宜用此方主之。
生地（二钱）　熟地（三五钱）　芍药（二钱）　麦冬（二钱）　甘草（一钱）　牛膝（一钱五分）　丹参（二钱）
水二锺，煎七分，食远温服。
●加减一阴煎　治证如前，而火之甚者，宜用此方。
生地　白芍　麦冬（各二钱）　熟地（三五钱）　炙甘草（五七分）　知母　地骨皮（各一钱）
水二锺，煎服。
●二阴煎　治心经有热，水不制火之病，故曰二阴。凡惊狂失志，多言多笑，或疡疹烦热失血等症，宜此主之。
生地（二三钱）　麦冬（二三钱）　枣仁（二钱）　生甘草（一钱）　玄参（一钱五分）　黄连（一二钱）　茯苓（一钱五分）　木通（一钱五分）
水二锺，加灯草二十根，或竹叶亦可，煎七分，食远服。
●三阴煎　治肝脾虚损，精血不足，及营虚失血等病，故曰三阴。凡中风血不养筋，及疟疾汗多，邪散而寒热犹不能止，是皆少阳、厥阴阴虚血少之病。微有火者，宜一阴煎；无火者，宜此主之。
当归（二三钱）　熟地（三五钱）　炙甘草（一钱）　芍药（二钱，酒炒）　枣仁（二钱）　人参（随宜）
水二锺，煎七分，食远服。
●四阴煎　此保肺清金之剂，故曰四阴。治阴虚劳损，相火炽盛，津枯烦渴，咳嗽吐衄，多热等症。
生地（二三钱）　麦冬（二钱）　白芍药（二钱）　百合（二钱）　沙参（二钱）　生甘草（一钱）　茯苓（一钱五分）
水二锺，煎七分，食远服。
●五阴煎　凡真阴亏损，脾虚失血等症，或见溏泄未甚者，所重在脾，故曰五阴，忌用润滑，宜此主之。
熟地（五七钱或一两）　山药（二钱，炒）　扁豆（二三钱，炒）　炙甘草（一二钱）　茯苓（一钱五分）　芍药（淡黄色，二钱）　五味子（二十粒）　人参（随宜用）　白术（炒，一二钱）
水二锺，加莲子肉去心，二十粒，煎服。
●大营煎　治真阴精血亏损，及妇人经迟血少，腰膝筋骨疼痛，或气血虚寒，心腹疼痛等症。
当归（二三钱或五钱）　熟地（三五七钱）　枸杞（二钱）　炙甘草（一二钱）　杜仲（二钱）　牛膝（一钱五分）　肉桂（一二钱）
水二锺，煎七分，食远温服。
●小营煎　治血少阴虚，此性味平和之方也。
当归（二钱）　熟地（二三钱）　芍药（二钱，酒炒）　山药（二钱，炒）　枸杞（二钱）　炙甘草（一钱）
水二盏，煎七分，食远温服。
●补阴益气煎　此补中益气汤之变方也。治劳倦伤阴，精不化气，或阴精内乏，以致外感不解，寒热痎疟，阴虚便结不通等症。凡属阴气不足，而虚邪外侵者，用此升散，无不神效。
人参（一二三钱）　当归（二三钱）　山药（酒浸，二三钱）　熟地（三五钱或一二两）　陈皮（一钱）　炙甘草（一钱）　升麻（三五分，火浮于上者，去此不必用）　柴胡（一二钱，如无外邪者，不必用）
水二锺，加生姜三五七片，煎八分，食远温服。
●举元煎　治气虚下陷，血崩血脱，亡阳垂危等症，有不利于归、熟等剂，而但宜补气者，以此主之。
人参　黄耆（炙，各三五钱）　炙甘草（一二钱）　升麻（五七分，炒用）　白术（炒，一二钱）
水一锺半，煎七八分，温服。
●两仪膏　治精气大亏，诸药不应，或以克伐太过，耗损真阴。凡虚在阳分而气不化精者，宜参术膏。若虚在阴分而精不化气者，莫妙于此。其有未至大病，而素觉阴虚者，用以调元，尤称神妙。
人参（半斤或四两）　大熟地（一斤）
上二味用好甜水或长流水十五碗，浸一宿，以桑柴文武火煎取汁。若味有未尽，再用水数碗，煎渣取汁，并熬稍浓，乃入磁礶，重汤熬成膏，入真白蜜四两，或半斤收之。每以白汤点服。
●贞元饮　治气短似喘，呼吸促急，提不能升，咽不能降，气道噎塞，势剧垂危者。常人但知为气急，其病在上，而不知元海无根，亏损肝肾。此子午不交，气脱证也。尤为妇人血海常亏者最多。此证宜急用此饮，以济之缓之，敢云神剂。凡诊此证，脉必微细无神，若微而兼紧，尤为可畏。倘庸众不知，妄云痰逆气滞，用牛黄、苏合，及青、陈、枳壳破气等剂，则速其危矣。
熟地黄（七八钱，甚者一二两）　炙甘草（一二三钱）　当归（二三钱）
水二锺，煎八分，温服。
●当归地黄饮　治肾虚腰膝疼痛等症。
当归（二三钱）　熟地（三五钱）　山药（二钱）　杜仲（二钱）　牛膝（一钱五分）　山茱萸（一钱）　炙甘草（八分）
水二锺，煎八分，食远服。
●济川煎　凡病涉虚损，而大便闭结不通，则硝、黄攻击等剂必不可用，若势有不得不通者，宜此主之。此用通于补之剂也。
当归（三五钱）　牛膝（二钱）　肉苁蓉（酒洗去咸，二三钱）　泽泻（一钱五分）　升麻（五七分或一钱）　枳壳（一钱，虚甚者不必用）
水一锺半，煎七八分，食前服。
●归肾丸　治肾水真阴不足，精衰血少，腰痠脚软，形容憔悴，遗泄阳衰等症。
熟地（八两）　山药（四两）　山茱萸肉（四两）　茯苓（四两）　当归（三两）　枸杞（四两）　杜仲（盐水炒，四两）　菟丝子（制，四两）
炼蜜同熟地膏为丸，桐子大。每服百馀丸。饥时，或滚水，或淡盐汤送下。
●赞化血馀丹　此药大补气血，故能乌鬚发，壮形体。其于培元赞育之功，有不可尽述者。
血馀（八两）　熟地（八两，蒸捣）　枸杞　当归　鹿角胶（炒，珠）　菟丝子（制）　杜仲（盐水炒）　巴戟（肉，酒浸，剥，炒乾）　小茴香（略炒）　白茯苓（乳拌蒸熟）　肉苁蓉（酒洗，去鳞甲）　胡桃肉（各四两）　何首乌（小黑豆汁拌，蒸七次。如无黑豆，或人乳、牛乳拌蒸，俱妙。四两）
上炼蜜丸服。每食前，用滚白汤送下二三钱。


上集卷之十  ——————————————————————————————————————————————————————————————————————————————————————————

吴师朗治虚损法  ***************************
吴澄曰：内伤之类外感者，东垣既已发明于前矣。而外感之类内伤者，何自古迄今，竟无有详辨者焉？此亦虚损门中一大缺略事也。细究经义有曰：风为百病之长。又曰：百病之始生也，生于风寒暑湿。则是虚损一证，不独内伤，而外感亦有之矣。惟罗谦甫主以秦艽鳖甲散，吴参黄主以柴前梅连散，二公可谓发前人之未发者也。推而广之，不独风能成劳，六淫之气亦皆能成劳。因举各门辨证，详著下集，兹略叙大概，以为外损之端绪云。
〖总论〗
外损一证，即六淫中之类虚损者也。凡病在人，有不因内伤，而受病于外者，则无非外感之证。若缠绵日久，渐及内伤，变成外损，其故何也？盖内伤外感多相似，有内伤之类外感，即有外感之类内伤。外感为邪有馀，内伤为正气不足。然其中之虚虚实实，不可不察。有外感之后而终变虚劳，亦有虚劳而复兼外感。此二者最易淆混，辨别不明，杀人多矣。此其大义，所当先辨。
〖辨因〗
—六淫为病，实因于天；外损为言，实因于人。因于天者，如春气温和，夏气暑热，秋气清凉，冬气冷冽，此四时之正气也。冬时严寒，君子固密，则不伤于寒，触冒之者，乃名伤寒，其伤于四时之正气，皆能为病，此名伤寒，不谓之外损也。若体虚之人感之，而妄用汗、吐、下之法，重者当时受伤，变证甚速。轻者元气暗损，或迁延数月，亦必终归外损耳。此四时之正气从表而入。
—春因温而反寒，夏因热而反凉，秋因凉而反热，冬因寒而反温，此非其时而有其气，触冒之者亦能为病，而非外损之证也。若真元不足之人，而或用清、下、攻、消之剂，非曰药不当病，即使药对病痊，而其人身中之元气先已受伤，或有些微感冒，元气中馁，不能送邪外出，亦必渐成外损之证矣。（从表而入。）
—时行疫疠，秽气相杂，沿门阖境，老幼相似，最易传染。其吉凶只在旬日之间，不似外损之经年累月也。然亦有降、有补、有和之法。若治疗无法，拖延数月，必致真气大伤，终成外损之证。（此四时之疫气从口鼻而入。）
—寒则伤营，由表入里；风则伤卫，由皮毛入肺。外损之证，惟此为甚。盖其初感之时，不似伤寒之猛烈，人多忽而不在意，及发为寒热，则又疑为内伤虚劳。昧者辨之不明，而误用滋补之剂，所以惟此最多。详见下集风劳门中。（此四时之风气从皮毛而入。）
—均是人也，均是证也。有即病而无伤，有因循而变外损者，必其人平日不慎，口腹不谨，房劳营卫失守，邪得乘虚而入，伏陷不能外出，入里渐深，变证渐重。此外损之因于病者，不善调摄所致也。（因于病人。）
—外损之名，曾不见于各家之书。盖先贤深究《素》《灵》《难经》之精奥，洞悉内伤外感之情由，辨别明白，药不妄施，所以无外损之证也。今则不然，庸贱猥鄙之流，字多不识之辈，辄敢废人试方，大言不惭，盗名欺世，于是以内伤为外感者有之，以外感为内伤者有之。虚虚实实，致人于死，此外损因于医者之不明所致也。因于医人。
〖辨证〗
—阳虚生外寒，阴虚生内热；阴阳两虚，既寒且热，此虚劳之寒热也。惟外感之证，邪在少阳者，最易惑人，有时寒热往来，有时热多寒少，有时日重夜轻，有时日轻夜重，宛与阴虚发热相类。但察其有无表证相兼，或移早移晏不同，不似阴亏者印定时刻也。
—营卫本虚，最易感冒。恶寒发热，头疼，痰嗽，失血诸症，与内伤相似。苟辨之不明，以为内伤则病。又因六淫之气而起，若以为外感，则见症又类乎虚劳。而或以滋补，或屡散不休，耗损真元，邪终不解，气血日亏，变成外损。
—中气不足，营卫必不充，肌肤腠理必不密，则邪得乘虚而入。所以同一外感之邪，而有变外损，有不变外损者，以禀质之强弱各有不同也。惟是体虚之人，亦似实者，一例用药，不惟邪不肯外出，倒反随元气缩入，发热无休，瘦骨如柴矣。
—心力俱劳之人，必气血俱伤，或偶感微邪，潜伏经络，当其未觉之先，身虽不快，绝不见有外感之表证，及其既觉之后，由其中气受伤，又纯类内伤之形景。前人已揭之症，明载在籍者，时医尚且茫然不辨，何况此等疑似难明之症乎？所以有因其气困，而拟之以怯症；有因其神疲，而拟之以劳倦；因其郁热，而拟之以阴虚；因其倦怠，而拟之以气郁，外邪二字，反置之不讲，而或调或补，或滋或降，以致濒于死而不知也。
—思虑伤神，劳倦伤阴之人，表既不固，里又不充，于是六气之来，外不能御，内不能拒，表里俱受其伤。因其阳气本衰，外邪不能蒸发而为热，则外邪盘踞于营卫。因其有饮食内滞，又与外邪蒸结而为热，则阳气郁闭于中宫。外感不似外感，内伤不似内伤，举世模糊，人多不晓。殊不知此本外邪，非滋补所能治也。
—邪在表则有表证可凭，在里则有里证可察，俱易明辨。惟有一种先因劳倦所伤，外邪乘虚直伤中气，但觉困惫，饮食无碍，只不知味，面带阴惨，肌肤萧索有类乎阴亏；又有类乎气血两虚，忽内动蒸热；又有类乎痨瘵，见其寒热往来；又有类乎虚疟，见其骨腔酸痿；又有类乎劳倦，观其神思不安；又有类乎心血不足，怔忡惊悸等症。医者不明，或投以补中益气，或投以六味地黄汤，或投以天王补心，或投以金匮肾气，或投以当归六黄，或投以滋阴百补。欲敛汗而汗益多，欲安神而神益躁，欲滋阴则郁热愈甚，欲补气则䐜胀愈加。如此展转颠倒，错乱不可殚述，实则邪遏使然，非真虚不足之证。
〖治法〗
—劳倦内伤，东垣反复详辨，恐人之误散也。今人则外损居多，谆谆告诫，恐人之误补，其故何哉？盖先世之民，淳朴谨愿，非若今人多色欲伤身也；淡薄自甘，非若今人多五味戕生也。上古之雨不破块，风不鸣条，非若今时之迅烈暴疾也。所以外感则明现外感之证，而不兼内伤。内伤则明现内伤之证，而不挟外感。更有名医辨察详明，药不妄投，不致成外损之证。今人以酒为浆，以妄为常，醉以入房，欲竭其精，耗散其真。其未病之前，已先有一内伤虚损底子，及其既病，名曰外感，其实内伤，既曰内伤，又实外感。偏于散者，则外邪不出，而元气反先受伤；偏于补者，则正气不能遂复；而邪反陷入。攻之不可，补之不可，则难措手矣。
—外感日久，而馀邪仍有未尽者，凡用补药必兼祛邪，邪去则补亦得力。况馀邪未清，不开一面之网，则贼无可出之路，必反戈相向，伤人多矣。
—外感失血受伤已深，外证虽减，而吐血之根已伏于此，若不及时驱逐馀邪，调补真阴，培其真元，固其血络，有竟成吐血之症，终身不愈者。
—疫气时行，有见寒热，而用大汗、大吐、大消食之剂，见气血益虚，而危殆甚矣。且有真正时疫，而误认虚劳，竟用温补，杀人甚速。辨法全在舌苔为主，舌无苔而红润者，为虚劳，舌有苔而黄白者，为时疫。
〖解托补托二法总论〗
（自用得效十三方）
吴澄曰：解托、补托二法，此治虚劳而兼外感，或外感而兼虚劳，为有外邪而设，非补虚治损之正方也。盖柴、葛之性能升能散，走肌达表，虽能托邪，然大泄营气，走散真阴；虽与参、耆、归、地同用，而阴虚水亏，孤阳劳热者，决非所宜。古人禁用，良有以也。虽然此特论于虚劳而无邪热之人，非所论感外邪而兼有虚劳之证也。苟有外邪，而不兼一二提托之品，则邪何由透达？特揣摩此二法，制一十三方，以杜绝外损之源，殊非补养衰弱之意，此开手之治法也。若真阴真阳之治，则有上集之各法。似是而非之治，则有下集各法，不多赘也。
—虚劳无外邪客热者，解托、补托之法，万不可用。惟挟外感不任疏散者，则此二法最妙。若内伤重，而外感轻者，宜用补托之法。内伤轻，而外感重者，宜用解托之法。
—外邪内陷阳虚者，宜助卫内托散；阴虚者，宜益营内托散；阴阳两虚者，宜双补内托散。若初起而正气原不甚虚，邪有内陷者，宜升柴拔陷汤。
—感时行疫疠，而体虚不能清解者，若寒重热轻，宜柴陈和解汤；若热重寒轻，宜柴苓和解汤；若日轻夜重，宜用升柴拔陷汤；若表实里虚，葛根解托汤。若劳心大过，而邪不解者，或病后而馀邪未尽，有不能补者，宜宁神内托散。若劳力太过，而邪有不解者，宜理劳神功散。
—食少事烦不息，劳苦用心太过，伤人最多。而有外邪客入为寒为热者，宜宁神内托散。若房劳过度，耗散真阴，走伤元气者，宜补真内托散。若七情内伤，而邪有不解者，宜宁志内托散。
〖理脾阴总论〗
（自制得效九方）
吴澄曰：虚劳日久，诸药不效，而所赖以无恐者，胃气也。盖人之一身以胃气为主，胃气旺则五脏受荫，水精四布，机运流通，饮食渐增，津液渐旺，以至充血生精，而复其真阴之不足。古人多以参、苓、术、草培补中宫，而虚劳脾薄胃弱，力不能胜，即平淡如四君子，皆不能用，舍此别无良法也。然立法贵于无过之地，宁但脾家不用参、耆，即肺肾两家亦有难用二冬、二地者，所以新定补脾阴一法也。不然，甘温补土又不可恃，更将何所恃哉？惟选忠厚和平之品，补土生金，燥润合宜，两不相碍也。盖解托、补托二法，寓疏散于补托之中，藉补托于疏散之内。理脾阴一法，扶脾即所以保肺，保肺即所以扶脾。此皆自制经验之良方，以补前人未尽之馀蕴也。
—中气虚弱，咳嗽吐痰，食少泄泻者，中和理阴汤。脾虚不任参、耆，痰嗽失血，泄泻者，宜理脾阴正方。遗精、盗汗自汗，血不归经，怔忡惊悸者，宜资成汤。清阳不升，气虚下陷，而力不胜升、柴者，宜升补中和汤。血虚有火，肝木侮土者，宜畅郁汤。脾虚不统血，而难用四物者，宜理脾益营汤。阴分不足，虚火上泛，食少泄泻者，宜培土养阴汤。痰嗽喘急者，宜生脉保金汤。
〖解托之法〗
凡本体素虚，有仲景正伤寒之法而不能用者，故立解托之法，不专于解，而重于托矣。盖大汗大下，邪反增剧，一解一託病势顿减，其中意义，总以培护元气为主。元气一旺，则轻轻和解，外邪必渐渐托出，不争而自退矣。至于虚之甚者，当用补托之法。
〖攻补托三法论〗
（见下集屡散）
●柴陈解托汤　治外感之证，寒热往来，寒重热轻，有似虚劳寒热者。
柴胡　乾葛　半夏　厚朴　泽泻（各六分）　甘草（三分）　秦艽　藿香（各六分）　陈皮（五分）　生姜　大枣　山楂（八分）
如外邪盛者，加防风、荆芥七分。营虚者，加当归八分。气陷，加升麻五分。脾胃热或泻，加白术八分。腹中痛，加芍药八分，甘草五分。有汗，加桂枝五分。气滞，加香附子六分。
宏格曰：此方小柴胡合二陈加减，彷彿乎正疟之治。以其热轻于寒，故去黄芩。以其寒重于热，故加厚朴。有二陈之祛痰，藿香之快气，山楂之导滞启胃，泽泻之分利阴阳。加秦艽以治太阳，葛根以治阳明，倘二经伏有馀邪，而亦无不託出矣。
●柴芩解托汤　治外感之证，寒热往来，热重寒轻，有似虚劳寒热者。
柴胡　黄芩　乾葛（各一钱）　陈皮（八分）　山楂　泽泻（各一钱）　甘草（五分）　赤苓
如内热甚者，加连翘七分。外邪甚者，加防风一钱。痰甚者，加贝母、橘红六分。兼风热者，加玉竹一钱。小便不利者，加车前子一钱。
宏格曰：柴芩解托汤者，治热胜之证。用黄芩之苦而清，以彻外邪蒸灼之热。重用柴、葛之升，取其凉润而解托入内之邪。陈皮利气，山楂消滞。再加赤苓、泽泻，与柴、葛一升一降，而邪自解矣。
●和中解托汤　治外感之证，手足厥冷，恶寒淅沥，肢节痠疼，有似阳微者；口渴欲饮，舌上微苔，有似阴弱者，此方主之。
柴胡　乾葛　山楂　泽泻（各一钱）　陈皮（八分）　甘草（三分）　生姜　大枣
如头痛者，加川芎八分。如呕恶者，加半夏五分。如兼寒滞不散者，加桂枝、防风。如胸腹有微滞者，加厚朴八分。
宏格曰：此外邪不解，里郁内热之方也。若体虚之人，过于清凉，邪愈不解，只用柴胡提清，葛根托里。此二味者，一则味甘性寒，一则气清味辛，清辛而不肃杀，甘寒而不壅遏，能使表气浃洽。陈皮辛以利气，山楂酸以导滞，泽泻渗以分消，此三味者，辛而不烈，渗而不燥，导而不峻，虚弱者宜之。更有甘草以调表里之和，姜、枣平营卫之逆也。
●清里解托汤　治外感之邪，蒸蒸烦热，躁闷喘渴，有似阳虚内热者。
桔梗　麦冬　乾葛　柴胡　瓜蒌仁　泽泻　车前（各一钱）　黄芩（一钱五分）　生甘草（三分）
如阴不足，而邪不解者，加生地一钱。如外邪甚者，加防风、秦艽各一钱。热甚者，加连翘六分。虚热有痰，加玉竹、贝母各七分。
宏格曰：内邪蒸热，与阴虚不同，舌苔必有芒刺，不能红润。所以用柴、葛一提一托，使客邪之热迅达肌表，更用车前、泽泻，使邪从小便出，且与柴、葛并用，上下分消，何热不除，何邪不解乎？
●葛根解托汤　治正气内虚，客邪外逼，有似虚劳各证。
乾葛　柴胡　前胡（各八分）　防风（六分）　陈皮　半夏　泽泻（各一钱）　生甘草（三分）　生姜　大枣
如寒气胜者，加当归七分，肉桂五分。阴气不足者，加熟地一钱。若元气大虚，正不胜邪，兼用补托之法。如头痛者，加川芎、白芷各七分。气逆多嗽者，加杏仁一钱。痞满气滞者，加白芥子五七分。
宏格曰：此证原非内虚，补之而邪益壅，托之而邪易解。盖解托之妙，妙用葛根。葛根味辛性凉，诸凉药皆滞，能遏表寒，惟葛根之凉，凉而能解；诸辛药皆燥，能发内热，惟葛根之辛，辛而能润。其用与柴胡互有短长，柴胡妙于升，能拔陷；前胡妙于降，能平气；乾葛妙于横行，能托里。用二陈、姜、枣之辛甘温以和营卫。外有柴、前、防风以托出，内有泽泻以分消解托之妙，尽于此矣。
●升柴拔陷汤　治外感客邪，日轻夜重，有似阴虚者。
升麻　柴胡　前胡　葛根　陈皮　半夏　枳壳　山楂　泽泻　车前子　生姜　大枣
若阳虚内陷者，用补中益气汤，或举元煎。若阴虚内陷者，补阴益气煎、理阴煎。若初起而邪有内陷不出者，照方随症加减。若虚甚者，宜用补托之法。
宏格曰：升麻、柴胡皆辛清升举之品，能引阳气于至阴之下，故邪之未陷，能拔而正之，此升、柴之超于诸药也。前胡平寒热，乾葛清肌肉，皆托邪外出之圣药。陈皮、半夏匡正中气，使中气内充，逐邪出外。枳壳、山楂清导中官，使贼邪不得援引，无由内据。至于泽泻、车前皆导水之品，使邪热分消而出，有潜移默夺之功。加姜、枣者，取其甘辛相济，有辅正黜邪之用也。
〖补托之法〗
凡邪实则正虚，正旺则邪退，此阴阳胜复，自然之理也。若其人禀受素旺，足以拒邪，故用疏散一汗而解，不必补亦不必托也。若其人禀受虽旺，适足与邪气相当，即不能任大攻散，然亦不必补托也。惟邪实正虚之人，专事和解，邪不听命，必兼托兼解，纵有馀邪，亦无停身之处矣。若气血大虚之辈，邪将陷入者，不惟发表和解无功，即兼解兼托亦无益也。惟是坚我墙垣，固我城郭，戢我人民，攻彼贼寇，或纵或擒，由我操柄，庶乎国泰民安，而邦宁本固矣。孙子曰：知彼知此，百战百胜。其补托之谓乎。
●益营内托散　治阴虚不足，不能托邪外出者，此方主之。
柴胡（七分）　乾葛（一钱）　熟地（一钱）　当归（八分）　人参（五分）　甘草（三分）　秦艽（八分）　续断（八分）　生姜　大枣
若阴胜之时，外感寒邪者，去秦艽、续断，加细辛、附子五六分。若火盛阴虚，而邪有不能解者，加人参五分。若脾肾两虚而痰多者，加茯苓八分，白芥子五分。若泄泻者，加山药、扁豆一钱。若腰腹痛者，加杜仲、枸杞一钱。
宏格曰：营不能营，则虚邪客入，表散不愈，治当补血以托邪。故用人参、熟地补营中之虚，同当归、秦艽，活营中之血；续断以理营中之伤；茯苓以解营中之热。柴胡、乾葛，一提一托，迅达肌表。生姜、大枣，一辛一甘，调和营卫。更有人参、熟地与柴、葛并用，鼓舞诸经之邪。托者自托，提者自提，两不相碍，使清浊攸分，表里融洽，何邪不散，何表不解乎？
●助卫内托散　治阳虚不足，不能托邪外出者，此方主之。
柴胡（八分）　乾葛（一钱）　黄耆（一钱）　白术（一钱）　人参（五分）　甘草（三分）　茯神（八分）　当归（六分）　生姜　大枣
若气滞者，加藿香、砂仁六分。外邪盛者，加羌活、防风各六七分。咳嗽者，加佛耳草、款冬花八分。兼痰者，贝母、橘红八分。腹痛或泻者，加炮姜、木香五分。气虚甚者，参、耆加至一二钱为主。
宏格曰：卫不能卫，邪乘虚入，欲达外而不能，欲内迫而益炽，表散则不为汗解，清里则凝滞更深。虚人至此，惟补托一法最善。盖补则正气旺，托则邪气散，人参、黄耆辅正之品也，正旺则邪自出。柴胡、葛根祛邪之品也，邪退则正不伤。当归气轻味辛，解营中之表。白术补土和中，壮脾胃之虚。茯神用以通心。甘草用以托里。邪将内陷，柴、葛能提。营卫不调，姜、枣可理。
●双补内托散　治阴阳两虚，不能托邪外出者，此方主之。
人参（五分）　黄耆（一钱）　熟地（一钱）　当归（八分）　柴胡（八分）　乾葛（八分）　白术（八分）　秦艽（七分）　川芎（六分）　甘草（三分）　生姜　大枣
若寒盛阳虚者，加制附子七八分。表邪盛者，加羌活、防风七八分。头痛者，加蔓荆子八分。阳气虚陷者，加升麻三五分。
宏格曰：阴阳两虚之人，气血亏衰，无力以拒邪也。故用人参、黄耆、白术，以补其气；熟地、当归、川芎，以补其血；柴胡、乾葛、秦艽，以托其外邪。如四君而不用茯苓者，恐其渗泄；如四物而不用芍药者，恐其酸寒。或加肉桂有十全之功，佐以姜、枣有通调营卫之美。虚人服之，邪可立散矣。
●宁志内托散　治外感客邪，内伤情志，忧思抑郁，矜持恐怖，神情不畅，意兴不扬，恶寒发热，身胀头疼者，此方主之。
柴胡（八分）　茯神（六分）　葛根（一钱）　人参（五分）　当归（八分）　枣仁（六分）　远志（六分）　橘红（六分）　贝母（八分）　益智仁（五分）　加生姜、大枣同煎。
若阳分虚者，加黄耆、白术各一钱。若阴分虚者，加熟地、白芍一钱。若气滞者，加木香三五分。若虚火，加丹皮、栀子七分。若肝脾两虚者，加何首乌、圆眼肉。
宏格曰：人知有七情之内伤，而不知有七情之外感。人知外感之表散，而不知外感之宁神。盖情志之病，本无用疏散之理。而外邪客之，不得不藉人参之大力，以助柴、葛之託提。茯神、当归养血宁神，远志、枣仁交通心肾，益智启脾，贝母开郁，橘红除痰利气，姜、枣调和营卫，再与人参、柴、葛并用，则邪无不透也。
●补真内托散　治房劳过度，耗散真元，外挟客邪者，此方主之。
柴胡（八分）　乾葛（八分）　人参（五分）　黄耆（一钱）　熟地（一钱）　当归（八分）　茯神（八分）　枣仁（六分）　麦冬（七分）
如虚火上泛，或吐衄血者，加泽泻六分，茜根八分，丹皮八分。如血不止者，加牛膝、丹参各一钱。如咳嗽痰多，加贝母、阿胶、天冬各七八分。如脾胃弱，加山药、扁豆一钱。
宏格曰：房劳挟外感，当以培补精神为主。故用参、耆以益元气，归、地以补精血，柴、葛以托外邪，茯神、枣仁以安神志，麦冬生津润燥。以欲竭精枯之躯，而感冒四时不正之邪，以大补气血之品，而加入柴胡、葛根之内，则补者自补，托者自托，而散者自散矣。
●宁神内托散　治食少事烦，劳心过度，兼感外邪，寒热交作者，此方主之。
丹参（一钱）　茯神（八分）　枣仁（六分）　人参（五分）　甘草（三分）　当归（八分）　续断（一钱）　柴胡（八分）　乾葛（八分）　远志（六分）　生姜　大枣
若用心太过者，加丹参一钱，柏子仁一钱。若兼用力太过者，加秦艽、续断各一钱。若食少心烦者，加莲肉、扁豆、穀芽各一钱。若心虚不眠多汗者，加五味子三分。若邪甚不能解散，加秦艽、羌活五七分。
宏格曰：曲运神机，劳伤乎心；多言事冗，劳伤乎肺；谋虑不决，劳伤乎肝；风寒不谨，劳伤乎营卫。故用茯神、丹参以宁神，枣仁、当归以补肝血，柴胡、葛根以托外邪，远志交通心肾，续断专理劳伤，更有人参、甘草驾驭为之主宰，则客邪无容身之地矣。
●理劳神功散　治伤筋动骨，劳苦太过，损气耗血，而邪有不能外出者，此方主之。
秦艽（一钱）　续断（一钱）　杜仲（一钱）　香附（七分）　当归（八分）　骨碎补（一钱）　陈皮（七分）　甘草（三分）　五加皮（八分）　金毛脊（八分）　柴胡（八分）　葛根（八分）　生姜　大枣
若发热，加柴胡七分，乾葛八分。若咳嗽，加白前、桔梗六分。若久嗽，加紫菀、百部八分。若腰痛，加破故纸一钱。若骨蒸夜热，加地骨皮、青蒿、鳖甲八分。若胸满，加砂仁、木香六分。
宏格曰：用力太过，则气血不和而营卫虚；劳伤筋骨，则正气不充而邪易入。秦艽、续断，善理劳伤；柴胡、葛根，托邪外出；当归、杜仲，养血舒筋而宣通脉络，陈皮、香附、宣郁壅滞而理气宽中；骨碎补、金毛脊、五加皮，活血荣筋，大能坚肾；生姜、甘草、大枣，调和营卫，且能逐邪。虚人劳力，而所以善理劳伤，功效若神也。
〖附：总论〗
宏格曰：虚损非尽因外感而起也，然外感亦有虚损者。凡病之将来，必有其机，今治法不专补而兼主散。思患预防者，为先之已有其机也，虚者损之机也。频感外邪，消耗气血，是外损之机也。与其治于已成之后，孰若留意于未成之先。二法十三方治未成之外损，而不治已成之外损也。盖恐人之将变外损，而使之不致成外损也。所以托邪为主，而不专从事于补也。
〖理脾阴之法〗
吴澄曰：脾乃胃之刚，胃乃脾之柔。东垣《脾胃论》谓脾为死阴，受胃之阳气，方能上升水穀之气于肺。若脾无所禀，则不能行气于脏腑，故专重以胃气为主。又曰：饮食不节则胃先受病，劳倦者则脾先受病，脾受病则不能为胃行其津液，则脾病必及胃，胃病亦必及脾，一腑一脏，恒相因而为表里也。古方理脾健胃，多偏补胃中之阳，而不及脾中之阴。然虚损之人多为阴火所铄，津液不足，筋脉皮骨皆无所养，而精神亦渐羸弱，百症丛生矣。今以芬香甘平之品培补中宫，而不燥其津液，虽曰理脾，其实健胃，虽曰补阴，其实扶阳，则乾资大始，坤作成物，中土安和，天地位育矣。
●中和理阴汤　治中气虚弱，脾胃大亏，饮食短少，痰嗽失血，泄泻腹胀，不任耆、术、归、地者，此方主之。
人参（一钱）　燕窝（五钱）　山药　扁豆（各一钱）　莲肉（二钱）　老米（三钱）
凡肺有火者，以沙参易人参，或二者并用，后数方准此。阴虚火泛者，加海参三五钱。痰多者，加橘红、半夏曲五七分。泄泻者，加脐带。嗽不止者，加枇杷叶、款冬花八分。失血者，加丹参、荷叶一钱。热盛者，加丹皮、地骨皮。汗者，加桑叶、荷叶一钱。
宏格曰：万物皆生于土，脾胃者后天之根本，人之所赖以生者也。脾胃一亏，则气血不行，五脏六腑无所禀受，而生机渐微矣。古方救脾胃，多用耆、术、归、地甘温益胃之剂，然以补胃阳则有馀，若以补脾阴则不足。盖虚劳而至于脾胃亏弱，虽有参、耆、桂、附、归、地等药，亦难为力矣。于是以人参大补五脏之阳而不燥，以燕窝大补脾胃之阴而不滋，佐以山药、扁豆健脾，加以莲肉、老米养胃，以致中土安和，万物并育而不相害也。
●理脾阴正方　治食少泄泻，痰嗽失血，遗精等症，虚劳不任耆、术者，此方主之。
人参（一钱）　河车（二钱）　白芍　山药　扁豆　茯苓（各一钱）　橘红（六分）　甘草（五分）　莲肉（一钱五分）　荷叶（一钱）　老米（三钱）
食少泄泻者，加冬瓜仁一二钱。汗多者，浮麦、牡蛎一钱。嗽甚者，加枇杷叶一钱。痰多，加贝母八分。失血者，加血馀一钱，藕节三五个。遗精者，加芡实、鱼鳔二三钱。
宏格曰：脾喜温而恶凉，喜燥而恶湿，故理脾之方多燥湿之品。虚劳日久，胃少脂膏，略兼香燥，便发虚火；少加清润，泄泻必增。然食少痰多，遗精失血，皆脾胃亏损也。方以人参、荷叶保其肺气，以河车大补其真元，佐以扁豆、山药固守中州，以白芍、甘草缓其肝而不下克脾土，以橘红、老米醒其脾而不上侵肺金，补脾阴而胃阳亦不相碍也。
●资成汤　治虚劳遗精盗汗，食少泄泻，血不归经，女子崩漏不止，虚劳不任耆、木、归、地者，此方主之。
人参　白芍　扁豆　山药　茯神（各一钱）　丹参（八分）　橘红（六分）　甘草（五分）　莲肉（一钱五分）　檀香（三分）
用雄健无病猪肚一具，酒洗磨净，取清汤煎药，或为丸亦可。
虚热者，加丹皮、地骨皮。惊恐怔忡，不眠多汗者，加枣仁。火铄肺金，乾枯多嗽者，加百合。便血失血者，加地榆、续断。小水不利者，加车前子。痰多者，加贝母。
宏格曰：心藏神其用为思，脾藏智其用为意，是以神智思意，火土合德者也。用人参大补元气，以猪肚大健脾胃，茯神、丹参滋养心阴，扁豆、山药培补脾元，白芍缓肝，甘草补土，佐以莲肉合丹参而交通心肾，加以檀香佐陈皮而芬香醒脾。合而用之，则脾胃之气上行心肺，下通肝肾，一滋心阴，一理脾元，壮子益母也。
●升补中和汤　治虚劳寒热，食少泄泻，不任升、柴者，此方主之。
人参（五分）　穀芽　山药（各一钱）　茯神（八分）　甘草（三分）　陈皮（七分）　扁豆（一钱）　钩藤（八分）　荷鼻（一个）　老米（三钱）　红枣（二个）
气血弱而似疟者，加制何首乌三钱。筋骨不利者，加秦艽、续断一钱。微有火者，加玉竹八分。泄泻者，冬瓜仁二三钱。大便下血者，地榆八分。食少者，加莲子肉三钱。失血者，加茅根、藕节三五钱。
宏格曰：升补中和，为清阳下陷者而设也。盖阴亏火泛，法不宜升，而肝肾空虚，更不直升。惟是泄泻食少之人，清阳不升则浊阴不降，于法不可以不升，而又非升、柴之辈所能升者，故以人参、钩藤、荷鼻升胃中之阳，以穀芽、山药、扁豆、老米补脾中之阴，陈皮快气，甘草和中，红枣助脾，虽非升、柴、耆、术之品，而功效实同补中益气之立法矣。
●畅郁汤　治肝脾血少，血虚有火，不能用归、术、柴胡者，此方主之。
丹参　穀芽（各一钱）　白芍　茯苓　扁豆　钩藤　菊花　连翘（各八分）　甘草（五分）　荷叶（一钱）
胁痛者，加女贞子、鳖甲八分。气逆者，加降香一钱。火盛者，加丹皮、地骨皮八分。咳嗽者，加橘红、贝母五六分。兼外感者，加苏梗三五分。痰多眩运者，加天麻八分。泄泻者，加莲肉、老米三钱。
宏格曰：古方枳术丸变为补中益气汤，越鞠丸变为逍遥散，此皆青出于蓝也。如越鞠丸之川芎，即归、芍也；苍术即白术也；神麴即陈皮也；香附即柴胡也；栀子即逍遥之加味也。然虚劳之人，亦有不宜于柴胡、薄荷、归、术者，今又变为畅郁汤。如丹参即逍遥之当归也，钩藤即柴胡也，扁豆、穀芽即白术也，菊花即薄荷也，连翘、荷叶即丹皮、栀子也。功能培本以舒中，益营以养木。以越鞠为祖，而逍遥散、畅郁汤、解肝煎、化肝煎、逍遥饮，皆自越鞠支分派衍也。
●理脾益营汤　治脾虚血少，阴虚发热，不任归、地者，此方主之。
制首乌（三钱）　海参　莲肉　黑料豆（各二钱）　山药　扁豆（各一钱）
阴阳两虚者，加中和理阴汤。血分热者，加丹皮、地骨皮八分。痰多者，加橘红、贝母六分。咳嗽者，加紫菀、枇杷叶一钱。汗多者，加浮麦一钱。失血者，加金墨、藕节。食少者，加穀芽、苡仁一二钱。
宏格曰：人身之血，内外流通，水火合德而生，人所赖以相依立命者也。心主之，肝藏之，脾统之，濡润筋脉，充养百骸者也。今虚劳之人，血少而不能补血，脾虚而不能健脾。故用海参以有气血之属，补阴而养血；二豆以五穀之属，养胃而健脾；用莲肉补心，则心有所主，而血运化；制首乌补肝，则肝有所藏，而血不妄行；以山药佐扁豆扶脾，则脾有所统，而为胃行其津液，灌溉四旁，而五脏均受其益矣。
●培土养阴汤　治虚劳食少痰多，阴分不足，自汗盗汗，遗精，不任熟地、山萸等药者，此方主之。
制首乌（三钱）　丹参　扁豆　穀芽（各一钱）　白芍　车前（各八分）　莲肉（一钱五分）　猪腰（一具）
阳经火甚，痰嗽喘急者，加保金汤。心脾气虚失血者，加苡仁、藕节二三钱。积瘀胸膈胀满者，加白茅根一钱。血中气滞者，加降香八分。气血大虚弱者，加人参、燕窝三钱。尾闾骨痛者，加鹿角霜一钱。泄泻不止者，加脐带。汗多者，加桑叶一钱。嗽不止者，加枇杷叶、佛耳草七八分。遗精者，加芡实、莲鬚一钱。
宏格曰：形不足者，温之以气；精不足者，补之以味。今虚劳之人，温气则火生，补精则濡泄，虽六味、四物、生脉皆非所宜也。以制首乌为君，固精养血，有地黄之功，而无地黄之滞；以猪腰为臣，补肾生精，有生血之功，而无败胃之虞；扁豆、穀芽补脾阴，而不燥肺金；丹参、莲肉交通心肾，而不耗阴血；白芍酸收以缓肝；车前利小便而不走精气。扶脾保肺，平补肝肾，食少不碍痰多，亦宜此温气补味之变方也。
●保金汤　治痰嗽喘急者，虚劳之人，不宜于麦冬、五味，此方主之。
人参　玉竹　百合
猪肺清汤煎服。
咳嗽者，加枇杷叶、款冬花。食少泄泻者，加苡仁、扁豆。虚汗者，加桑叶、浮麦。见血者，加丹参、紫菀。便血者，加地榆、扁豆、白芍。
宏格曰：肺为娇脏，而朝百脉，一身之元气所主者也。今虚劳日久，喘嗽痰多，火盛刑金，而有不利于麦冬、五味者。故以玉竹之清润，能清权衡治节之司；以人参之补阴，能益后天营卫之本；以百合之酸温，能收先天癸水之源。加以猪肺载诸药入肺，而不走他脏，三气通而三才立，则水升火降，而痰嗽气喘自定矣。
●味补汤　治虚劳日久，脾胃薄弱者，此方主之。
燕窝　海参　淡火肉　鳗鱼
上四味煮汁饮，或用鲜河车一具，同入煮极烂，饮其汁更妙。
遗精，加鱼鳔。泄泻，加莲子肉、山药。
宏格曰：精不足者，补之以味。此数者皆气血有情之物，非泛常草木可比。但虚劳日久，脾薄胃弱，不胜肥浓，上易恶心，下易作泻，况前服补脾阴正方，而继之以数味，只饮其汁，食其精华而去其渣滓，自有斡旋造化之功，不可因其日食恒常之味而忽之也。盖病得其养，即饮食亦可以为药；失其养，即药亦可以为病。语曰，药补不如食补，此之谓也。
〖论变通治法〗
凡遇病脉症有不可凭，方书有不能尽合，则当参伍比类而揆于理。即于理有不合，则辨微察隐而析其情，庶几诸视独见，不惑秋毫，而后可以出入变通施治，会悟于方书脉症也。
〖珠参辨〗
吴澄曰：近日新出一种珠参，其形尖圆而微长，其味苦多而甘少，大者数钱，小者仅釐许，人争售之，以其价廉故也。尝考珠参之名，不见于本草，不载于古方，不知何物，妄以名参，误人害世，莫此为甚。按人参之味微苦而甘，能回元气于无何有之乡，非他药所能代也。今珠参小者，苦多而甘少，大者味苦而不甘，若大至数钱，其若竟不能入口。故好事之辈，往往以大者炫奇，无知之人，又以小者味美。于是挟利之徒，用蜜水拌蒸，去其苦味，润以甘甜。要之总是一物，何分大小，总无补益，蒸浸何为？详稽各家药性，未有大苦之味而能补益者也。所以阳虚之人，苦寒伤胃，服之往往不救者，不知凡几。忽又倡议宜于阴虚有火之证，以其味苦不利于阳虚，而阴虚火动者，服之必获其益。以致伤脾败胃，呕恶不食，泻泄而毙者，又不知凡几。又云宜于痘科、外科，以其苦能解毒，参能补托。不知补托全赖甘温，味苦必寒，而云补托宁无误耶？又云宜于丸散，惟无病之人，杂入诸补剂中为丸，服之不见其损，亦不见其益也。吁！此物空有参名，并无实效。世人不察，见其取一参字之名，而遂谓是参皆补，纷纷攘攘，交相讚美，甘受其误而不觉。噫，亦可叹哉！
〖人参论〗
（见下集风寒门）
〖北沙参、党参论〗
（见咳嗽门）


上集卷之十一  ——————————————————————————————————————————————————————————————————————————————————————————

水丘道人紫庭治传尸痨瘵法  ***************************
吴澄曰：传尸痨瘵，恶候也。有鬼邪以生灾，有怪虫以为害，日积月深，渐至于死。传及旁人，连及宗族，甚至灭门，何其惨欤！水丘先生不以寻常药饵，而以开关把胃二法，分阴分阳，救度世人。其立议也精微，其用药也玄妙，其辨证也详明，其建功也速效，以为痨瘵之主治，而他贤方法附焉。
〖治痨瘵方法〗
水丘道人年一百，炼得龙精并虎魄，流传此法在人间，聊向三天助阴德。扶危起死莫蹉跎，此药于人有效多，不问阴阳与冷热，先将脾胃与安和。脾经虚冷易生寒，最是难将热药攻，闭却大便并上气，为多厚朴与苁蓉。此法精关两道方，病人入口便知良，但须仔细看形候，莫向阴中错用阳。涕唾稠黏小便赤，乾枯四体无筋力，乌龙膏子二十圆，便似焦枯得甘滴。遗精梦泄腹膨高，咳嗽阴疼为患劳，此病是阴须识认，便当急下玉龙膏。嗽里痰涎仰卧难，阴阳交併候多端，却须兼服诃黎散，治取根源病自安。
〖开关把胃论〗
人有传尸、⿰歹厌殜、伏连、五劳、七伤、二十六蒸，其候各异，其源不同。世医不明根本，妄投药石，可胜叹哉！予休心云水，远绝人事，遂以所传《枢要精微》以示世医，使之明晓。夫传尸痨者，男子自肾传心，心而肺，肺而肝，肝而脾；女子自心传肺，肺而肝，肝而脾，脾而肾，五脏复传六腑而死矣。或连及亲族，至于灭门。其源皆由房室饮食过度，冷热不时，忧思悲伤，有欲不遂，惊悸喜惧，或大病后行房，或临尸哭泣，尸气所感。邪气一生，流传五脏，蠹食伤心，虽有诸候，其实不离乎心阳、肾阴也。若明阴阳用药，可以返魂夺命，起死回生。人知劳之名，未知其理。人生以血为荣，气为卫，二者运转而无壅滞。劳何由生？故劳者倦也，血气倦则不运。凝滞疏漏，邪气相乘。心受之，为盗汗虚汗，忧悲恐惧，恍惚不安。肾受之，为骨蒸，为鬼交，阳虚好色愈甚。肝受之，为瘰疬，胁满痞聚，拳挛拘急，风气乘之，为疼痛。脾受之，为多思虑慕，清凉不食，多食无味。肺受之，为气喘痰涎，睡卧不安，毛发焦枯。至于六腑，亦有各证。今人多用凉药，则损胃气，虽卢扁亦难矣。予之所论，但在开关把胃，何则劳病者？血气不运，遂致乾枯，此关脉闭也。故先用开关药，通其血脉。既开关则须起胃，盖五脏皆有胃气，邪气附之，则五脏衰弱。若不把胃，则他药何由而行？故开关把胃，乃治劳妙法也。然必须明阴阳，且如起胃，阳病药不可过暖，阴病药不可过凉。今人言丁香、厚朴、肉桂、苁蓉可补五脏，不知用之则喘息闭嗽，如火益热。或以治鬼为先务，要当法药相济，道力资扶，然后鬼尸可逐也。此论上合黄帝、岐、扁，下明脏腑阴阳。非患人有福，亦不遭逢宝之。
〖总论病证〗
如夜梦鬼交，遗精自泄，梦魂不安，常见先亡，恐怖鬼神，思量饮食，食至不进，目睛失白，骨节疼痛，五心烦热，头发作滞，面脸时红，如傅胭脂，唇红异常，肌肤不润，言语气短，大便秘涩，或时溏利，小便黄赤，或时白浊，项生瘰疬，腹中气块，鼻口生疮，口舌乾燥，咽喉不利，仰卧不得，或时气喘，涕唾稠黏，上气愤满，痰吐恶心，腹胁妨闷，阴中冷痛，阴痒生疮，多湿转筋拘急，或忿怒悲啼，舌直苦痛，目睛时疼，盗汗，抬肩喘息，阳道虚刚。如手足心烦疼，口乾舌疮，小便黄赤，大便难，及热多咽喉痛，涎唾黄黏，及兼前项一二症，即是阳病，当用阳病开关散，为泻阳而补阴。如大便溏利，小便白浊，饮食不化，胃逆口恶，虽有热，痰唾白色，及小便多，仍兼前项数症，即是阴病，当用阴病开关药。凡劳病虚极，亦多令人烦躁，大小便不利，宜兼诸脉证审之。阴阳二证，皆用起胃散。
●七宝圆　泻骨蒸传尸邪气，阴病可服。
黄连四两为细末，用猪肚一个洗净，入药末线缝之。用童便五升，文武火煎令烂干为度。以肚细切，同药烂研，置风中吹乾，丸如桐子大，朱砂、麝香为衣。空心麦门冬水下，或用阳病开关散嚥下。无朱砂亦可。
●阳病开关散
北柴胡（去芦）　桔梗（炒）　秦艽　麦门冬（去心，各五钱）　芍药　木香　泽泻（各一两）　木通（五钱）　甘草（一钱，灸）　当归　桑白皮（蜜炙）　地骨皮（各一两）
㕮咀，每服三钱，水一盏，姜三片，煎六分，空心服。小便多，即病去也。
●阴病开关散
当归　赤芍药　肉桂　白芷　甘草（炙，各五钱）　木香（二钱，制）　枳壳（三钱）　天南星（一钱，去皮，姜汁浸一宿，焙）
㕮咀，每服三钱，姜三片，煎七分，入无灰酒三分盏，童便三分盏，又煎七分，温服。先服此起胃散一二日后，不问退否，兼玉龙膏服之。
●起胃散　阴阳二候皆可服。
黄耆（炙，二两）　白术（炒，一两）　白芷（五钱）　人参（五钱）　山药（一两）
㕮咀，每服三钱，加木瓜煎。或加沉香、茯苓、甘草各五钱。
●乌龙膏　治涕唾稠黏，小便赤，乾枯，四肢无力。
乌梅（去核）　柴胡　紫菀　生乾地黄　木香（各一两）　秦艽（实好者）　贝母（面炒去心）　防风（各三钱）　杏仁（五两，面炒，为末）　皂角（六十片，二十片去黑皮醋炙为末，二十片烧灰存性，二十片汤浸去黑皮，用精猪肉剁烂如泥，同皂角一处，入水五升细揉汁，入童便三升，无灰酒一升，并熬如膏）
和前药末为丸，如梧桐子大。每服二十丸，空心麦门冬汤下。甚者二十日效。
●玉龙膏　治遗精、梦泄、腹膨、咳嗽、阴疼。
青蒿子　柴胡　白槟榔（各二两）　制鳖甲　白术　赤茯苓　木香　牡蛎（各五钱）　地骨皮（五钱）　人参（一两）　生乾地黄（一两）　当归（三钱）　朱砂（一钱）　豆豉心（二合）　虎头骨（斫开，酒炙黄赤色，一两）　肉苁蓉（酒浸一宿，炙，一两）　鳖甲（汤煮去皮裙，酒浸，炙黄赤）
皆为末。又加乌梅肉、枳壳。上前件末成，却以杏仁五升，壮者以童便浸，春夏七日，秋冬十日，和瓶日中晒，每日一换新者，日数足，以清水淘去皮尖焙乾，别以童便一升，于银石器内，以文火煎至随手烂，倾入砂盆，用柳木槌研烂为膏，细布滤过，入酥一两，薄荷自然汁二合，搅匀和药，用槌捣五百下，丸如梧桐子大。空心汤下十五丸，加至三十丸。如觉热，减丸数服，热少还添。加减经月日，诸证皆退，进食安卧，面有血色，乃药行也，当勤服无怠。忌苋菜、白粥、冷水、生血、雀、鸽等物。
●诃黎散　治劳嗽上气，阴阳交併。
赤茯苓（二两）　诃黎勒皮（二两）　木香（五钱）　槟榔（一两）　当归（一两炒）　大黄（二两炒）　吴茱萸（汤泡七次，五钱）
㕮咀，每服三钱，生姜三片，水一盏，煎六分，温服。
〖传尸痨〗
《本事方》：葛稚川言鬼疰者，是五尸之一疰。又按：诸鬼邪为害，其变动乃有三十六种至九十种，大约使人淋漓，沉沉默默，的不知其所苦，而无处不恶，累年积月，渐就顿滞，以至于死，传于旁人，乃至灭门。觉知是候者，急治。獭肝一具，阴乾取末，水服方寸匕，日三服效。未知再服。此方神良。
《紫庭方》：传尸、伏尸皆有虫，须用乳香薰病人之手。乃仰手掌，以帛覆其上，熏良久，手背出毛长寸许，白而黄者可治，红者稍难，青黑者即死。若熏之良久，无毛者即非此证，属寻常虚劳证也。又法：烧安息香令烟出，病人吸之，嗽不止，乃传尸也，不嗽非传尸也。
《直指方》：瘵虫食人骨髓，血枯精竭，不救者多。人能平时爱护元气，保养精血，瘵不可得而传。惟夫纵欲多淫，精血内耗，邪气外乘，是不特男子有伤，妇人亦不免矣。然而气虚腹馁，最不可入痨瘵之门，弔丧问丧，衣服器用中，皆能乘虚而染触。间有妇人入其房，睹其人病者，思之痨气随入，染患日久，莫不化而为虫。治疗之法，大抵以保养精血为上，去虫次之。安息、苏合、阿魏、麝、犀、丹砂、雄黄，固皆驱伐恶气之药，亦须以天灵盖行乎其间。盖尸疰者鬼气也，伏而未起，故令淹缠，得枯骸枕骨治之，鬼气飞越，不复附人，于是乎瘥。外此则虎牙骨、鲤鱼头，皆食人之类也，其亦枕骨之亚乎。要之，发用以前，当以川穹、当归先立乎根本之地，先用芎归血馀散吞北斗符，次用鳖甲生犀散取虫。
●芎归血馀散
室女顶门生发（一小团。井水洗去油腻法：醋浸一宿，日中晒乾，纸捻火烧存性）　真川芎（五钱）　当归（三钱）　木香　桃仁（水浸去皮，焙，各二钱）　安息香　雄黄（各一钱）　全蝎（二枚）　江上大鲤鱼头（生截断，一枚，醋炙酥）
上为末，分作四服。每服井水一大碗，静室中煎七分，入红硬真降香末五分，烧北斗符入药。月初五更，空心向北目天咒曰：瘵神瘵神，害我生人，吾奉帝敕，服药保身，急急如律令。咒五遍，面北服药毕，南面吸生气入口腹中，烧降香置床底下。午时又如前服药。
 
 
●鳖甲生犀散　治瘵疾，杀瘵虫，取出恶物。
天灵盖一具，男者色不赤可用，女者色赤勿用，以檀香煎汤候冷洗。咒曰：电公灵，雷公圣，逢传尸即须应，急急如律令。咒七遍讫，次用酥炙黄　生鳖甲（一枚，去裙，醋炙黄）　虎长牙（二枚，醋炙酥，如无则用牙关骨，五钱足）　安息香　桃仁（水浸，去皮，焙）　槟榔（鸡心者，各五钱）　生犀角　木香　甘遂　真降香　乾漆（杵碎，炒烟略尽，存性）　阿魏（酒浸研，各三钱）　雷丸（二钱）　全蝎（三个）　蚯蚓（十条，生研，和入药内）　川山甲（取四趾，醋炙焦）
上件为末，每服五钱。先用豉心四十九粒，东向桃、李、桑、梅小梢各两茎，长七寸，生蓝青七叶，青蒿一小握，葱白连根洗五茎，石臼内同杵，用井水一碗半，煎取一盏，入童子尿一盏，内药末煎取七分，入麝一字。月初五更，空心温服，即以被覆汗。恐汗中有细虫，软帛拭之，即焚其帛。少时必泻虫，以净桶盛，急钳取虫，付烈火焚之，并收入磁器中，瓦片傅雄黄盖之，泥和灰扎埋深山绝人行处。
〖上清紫庭追痨法〗
三尸九虫之为害，治者不可不知其详。九虫之内，三虫不传，蝟、蛔、寸白也。其六虫者，或脏中毒而生，或亲属习染而传。疾之初，觉精神恍惚，气候不调，切在戒忌酒色，调节饮食。如或不然，五心烦热，寝汗忪悸，如此十日，顿成羸瘦，面黄光润，此其症也。大抵六虫，一旬之中，遍行四穴，周而复始。病经遇木气而生，立春一日后方食起，三日一食，五日一退，方其作苦，百节皆痛，虫之食也。退即还穴醉睡，一醉五日，其病乍静。候其退醉之时，乃可投符用药，不然虫熟于符药之后，不能治也。一虫在身中佔十二穴，六虫共佔七十二穴。一月之中，上十日虫头向上，从心至头游四穴；中十日虫头向内，从心至脐游四穴；下十日虫头向下，从脐至足游四穴。阳日长雄，阴日长雌。其食先脏腑脂膏，故其色白。五脏六腑一经食损，即皮聚毛脱，妇人即月信不行，血脉皆损，不能荣五脏六腑也。七十日后，食人血肉尽，故其虫黄赤。损于肌肉，故亦瘦劣，饮食不为肌肤，筋缓不能收持。一百二十日外，血肉食尽，故其虫紫，即食精髓。传于肾中食精，故其虫色黑，食髓即骨痿，不能起于床。诸虫久即生毛，毛色杂花，锺孕五脏五行之气。传之三人，即自能飞，其状如禽，亦多品类。传入肾经，不可救治。利药下虫后，其虫色白，可三十日服药补；其虫黄赤，可六十日服药补；其虫紫黑，此病已极，可百二十日服药补。又云：虫头赤者，食患人肉可治；头口白者，食患人髓，其病难治，只宜断后。故经曰：六十日者，十得七八；八十日内治者，十得三四。过此以往，未知生全，但可为子孙除害耳。
第一代为初痨病，谓初受其疾，不测病原，酒食加餐，渐觉羸瘦，治疗蹉跎，乃成重病。医人不详其故，误药多死。
 
 
此虫形如婴儿，背上毛长三寸，在人身中
 
 
此虫形如鬼形，变动在人脏腑中
 
 
此虫形如虾蟆，变动在人脏腑中
以上诸虫，在人身中萦著之后，或大或小，令人梦寐颠倒，魂魄飞扬，精神离散，饮食不减，形容渐羸，四肢痠疼，百节劳倦，憎寒壮热，背膊拘急，头脑疼痛，口苦舌乾，面无颜色，鼻流清涕，虚汗常多，行步艰难，眼睛多痛。其虫遇丙丁日食起，醉归心俞穴中，四穴轮转，周而复始。候虫大醉，方可医灸。取出虫后，用药补心。（用守灵散。）
第二代为觉痨病，谓传受此病已觉病者。患人乃自知夜梦不祥，与亡人为伴侣，醒后全元。情思昏沉似醉，神识不安，所食味辄成患害。或气痰发动，风毒所加，四体不和，心胸满闷，日渐羸瘦，骨节乾枯，或呕酸水，或是醋心，唇焦口苦，鼻塞胸痛，背膊痠疼，虚汗常出，腰膝刺痛。如此疾状，早须医治，过时难疗，致伤性命。
 
 
此虫形如乱丝，长三寸许，在人脏腑中
 
 
此虫形如蜈蚣，或似守宫，在人脏腑中
 
 
此虫形如虾蟹，在人脏腑中
以上诸虫，在人身中，令人气喘，唇口多干，咳嗽憎寒，心烦壅满，毛发焦落，气胀吞酸，津液渐衰。次多虚渴，鼻流清水，四肢将虚，脸赤面黄，皮肤枯瘦，腰膝无力，背脊痠痛，吐血唾脓，语言不利，鼻塞头痛，胸膈多痰。重者心闷吐血，僵仆在地，不能自知。其虫遇庚辛日食起，醉归肺俞穴中，四穴轮转，周而复始。俟虫大醉，方可治医。取出其虫，补肺则瘥。（用虚成散。）
第三代为传尸痨病，谓传受病人自寻得知之。日渐消瘦，顿改容颜，密密惚惚不宁，日日恓惶，夜夜忧死，不遇良医，就死伊迩。
 
 
此虫形如蚊虮，俱游人脏腑中
 
 
此虫形如蜣螂，大如碎血片，在人脏中
 
 
此虫形如刺蝟，在人腹中
以上诸虫，在人身中，令人三焦多昏，日常思睡，呕吐苦汁，或吐清水，或甜或苦，黏涎常壅，腹胀虚鸣，卧后多惊，口鼻生疮，唇黑面青，日渐消瘦，情神恍惚，魂魄飞扬，饮食不消，气咽声干，目多昏泪。其虫遇庚寅日食起，醉归厥阴穴中，四穴轮转，周而复始。俟虫大醉，方可治取。虫出之后，补气即瘥。
第四代
 
 
此虫形如乱丝，在人腹腑中
 
 
此虫形如猪肺，在人腹内之中
 
 
此虫形如蛇虺，在人五脏之中
以上诸虫，在人身中，令人脏腑虚鸣，呕逆伤中，痃癖气块，憎寒壮热，肚大筋生，腰背疼痛，或虚或瘦，泻痢无时，行履困重，四肢憔悴，上气喘急，口苦舌乾，饮食及水过多，要吃酸咸之物。其虫遇戊巳日食起，醉归脾俞穴中，四穴轮转，周而复始。俟虫大醉，方可治取。虫出之后，补脾为瘥。（用魂停散。）
第五代
 
 
此虫形如鼠，似小瓶，浑无表里背面
 
 
此虫形如有头无足、有足无头
 
 
此虫变动形如血片，在于阳宫
以上诸虫，入肝经而归肾，得血而变更也。令人多怒气逆，筋骨拳挛，四肢解散，唇黑面青，憎寒壮热，腰背疼痛，起坐无力，头如斧斫，眼睛时痛，翳膜多泪，背膊刺痛，力乏虚羸，手足乾枯，卧著床枕，不能起止，有似风中，肢体顽麻，腹内多痛，眼见黑花，忽然倒地，不省人事，梦寐不祥，觉来遍体虚汗，或有面色红润如平时者，或有通灵而言未来事者。其虫遇癸未日食起，醉归肝俞穴中，四穴轮转，周而复始。俟虫大醉，方可医救。取虫出后，补肝乃瘥。（用金明散。）
第六代虫有翅足全者，能千里传疰，所谓飞尸，不以常法治也。
以上诸虫，在人身中，居于肾脏，透连脊骨，令人思食，百味要吃，身体危羸，腰膝无力，髓寒骨热，四体乾枯，眼见火生，或多黑暗，耳内虚鸣，阴汗燥痒，冷汗如油，梦多鬼交，小便黄赤，醒后昏沉，脐下结硬，或奔心腹，看物如艳，心腹闷乱，骨节疼痛，食物进退，有时喘嗽。其虫遇丑亥日食起，醉归肾俞穴中，四穴轮转，周而复始。俟虫大醉，方可医治。取虫后，补肾填精瘥。（用育婴散。）
 
 
此虫形如马尾，有两条，一雌一雄
 
 
此虫形如龟鳖，在人五脏中
 
 
此虫形如烂面，或长或短，或如飞禽
●天灵盖散
天灵盖（两指大，洗、咒、炙，如前法）　槟榔（如鸡心者，五枚，为末）　阿魏（五钱，细研）　辰砂（另研）　麝香（另研，各二钱五）　安息香（铜刀子切，入乳钵内研，同诸药拌和，七钱五分）　连珠甘遂（五钱，为末。一方不用此味）
上六味，研极细末和令匀，每服三大钱，用后汤使下。
薤白（二七茎）　青蒿（二握）　甘草（二茎，五寸许）　葱白（二七茎）　桃枝（以下并用向东南嫩者）　柳枝　桑白皮（一云桑枝）　酸石榴根（一云枝，各二握七寸许）
上八味，须选净洁处，採用童子小便四升，于银石器内，以文武火煎至一升，滤去滓，分作三盏，将前药末调下，五更初服。男患女煎，女患男煎。服药后如觉欲吐，即用白梅肉止之。五更尽觉脏腑鸣，须转下虫，及恶物黄水、异粪异物。若一服未下，如人行五七里，又进一服，至天明更进一服，并温吃。如泻不止，用龙骨、黄连等份为末，熟水调下五钱，次吃白梅粥补之。
●五痨麝香散　治男子、妇人传尸骨蒸，实热。
天灵盖（二钱五分）　柴胡（一两）　犀角屑（五钱）　青蒿（一握）　甘草（三寸，患人中指长，男左女右）　东引桃枝　东引柳枝　石榴皮（各一握）　阿胶薤白　葱白（各七寸）　麝香（二钱五分）
上为末，用童便二升半浸药一宿，明日早晚煎至升半，去滓服之。若男病女煎，女病男煎。忌猫、鸡、犬、驴、马、僧尼、孕妇、生人、孝服见之。煎成分为三服，入槟榔末三分温服。初服约人行三五里远，便再进一服，倘恶心以白梅含止之。服三五服，病止即泻出异物若虫，如头发马尾，身赤口黑，身上如蚁行，不可名状。泻后葱粥饮补之，同时药煎补五脏茯神散。
忌风一月，忌食油腻、湿面、咸味，并牛、猪、鸡、鸭、犬等物。服此药无不当日瘥。凡天下治痨，服之亦须累日及年，犹未全去病原者，不似此方，至年远重病，不过两剂。如病未多，即一剂饮子便当服此。
●茯神散　不问远年近日取效，杀虫红色便可治，肚下黑次之，肚下白色是食髓也，万不一瘥，补方服此。
白茯神　茯苓　人参　远志（去心）　龙骨　肉桂　甘草　陈皮（各一两）　当归　五味子（各一两五）　黄耆（二两）　大枣（五十六枚）
上为散，分作八服，每服入枣七枚，生姜二钱，用水一升半，煎至一升，趁前药后吃，亦空心服。神效。
●补肝脏劳极金明散
人参　知母　茯苓　秦艽（去芦）　丁香　甘草（炙）　石膏（煅，各等份）
上为细末，每服二钱，水一盏，葱白三寸，同煎至八分，通口服。
●补心脏劳极守灵散
白茯苓　丁香　诃子（各一两，去核）　桔梗　芍药　羌活　甘草（炙，各二钱五分）
上为细末。每服二钱，入银耳环一只，葱白三寸，同煎至八分，通口服。
●补脾脏劳极魂停散
白药子　桔梗　人参　诃子皮　茯苓　甘草（炙）　丁香（各等份）
上为细末。每服二钱，水一盏，入蜜一匙，同煎至八分，通口服。
●补肺脏劳极虚成散
枳实（去瓤，麸炒）　秦艽（去芦）　白茯苓　芍药　麻黄（去节）　当归（洗净）　玄胡索　茴香（炒，各五钱）　甘草（炙，二钱五分）
上为极细末。每服二钱，水一盏，银环一对，蜜五点，煎至八分，通口服。
●补肾脏虚劳育婴散
香附子（二钱五分，炒）　黑附子（一枚，炮）　白蒺藜（二钱五分，去角）　木香（一钱）　白茯苓（五钱）　甘草（一钱，炙）
上为细末。每服二钱，水一盏，姜七片，葱白同煎至七分。空心服。
●紫河车丹　治飞虫鬼疰，虚劳羸瘦，喘嗽气。
其法取首胎男子者，以皂角水洗净，次以铫子内用米醋渫洗控干。将一小小焙笼，以纸周围密糊，不令失火气。或无小焙笼，只用小篮子去系，密糊，安紫河车于上，用烈火焙，更将盖子盖之，焙令极干，约只有十二三文重。候极干，更入后药。
人参（一两五钱）　白术（炒）　白茯苓　茯神　当归　熟地（各一两）　木香（五钱）　乳香（另研）　没药（各四钱）　朱砂（二钱，另研）　麝香（二分）
上为细末，诸药和匀，以红酒糊为丸，如桐子大。每服五十丸，煎人参汤下，空心服之，日午四服。或炼蜜为丸亦可。
●犀角紫河车丸　治传尸痨，三月必平复。其馀劳证，只消数服神效。
紫河车（一具，用米泔浸一宿，洗净焙乾）　鳖甲（酥炙）　桔梗（去芦）　胡黄连　芍药　大黄　贝母（去心）　龙胆草　黄药子　败鼓皮心（醋炙）　知母（各二钱五分）　芒硝　犀角（镑）　蓬术（各一钱五分）　朱砂（二钱，研）
上为细末，炼蜜丸如桐子大，朱砂为衣。空心食前温酒服二十丸。如膈热，食后服。重病不过一料。
●秘方鬼哭饮子　专取传尸痨虫。
天灵盖（酥炙）　鳖甲（醋炙）　软柴胡（各二钱二分）　木香（一钱二分）　鼓心（醋炙黄）　阿魏　安息香　甘草（各一钱）　桃仁（去皮尖，另研，十一枚）　贯众（二钱五分）　青蒿（半握）
上十一味，细切杵为粗末，先以童便二升，隔夜浸，露星月下，至四更时煎至八分，去滓，分作三服。每服调蜈蚣散一钱。五更初温服，稳卧至三点，又进一服，至日出时，觉腹中欲利，如未利再进一服，已利勿服。
●蜈蚣散
赤脚蜈蚣（以竹筒盛姜汁浸，焙乾，一条）　槟榔（二钱五分）　辰砂（一钱二分五）　乌鸡粪（二钱五分，先将鸡于五日前以火麻子馁之，然后取其粪用）　麝香（一钱，另研）
上以五味为细末，和匀入前药内服，凡合药宜六甲建除日。忌妇人、孝服、鸡、犬见之，亦不可令患者知。如利下恶物并虫，急用火烧。其病者所穿衣服、被褥尽烧之。食葱粥将息，以复元气，务要清心静养。
●芎归血馀散（方见前篇。）
加甘遂、天灵盖为末。以东引桃枝汤下，天未明时服。辰巳时下如鼠者二枚，再用人参一两煎汤服。
●太乙明月丹
雄黄（五钱）　木香（五钱）　鳖甲（一两）　天灵盖（一两）　兔屎（一两）　轻粉（二钱五分）
上为末。好酒一大升，大黄末一钱三分，熬膏入前药，为丸弹子大，朱砂为衣。更初服勿令人知，以童便和酒化一丸。服后如人行十里许，必吐出虫，状如灯心细长，及如烂瓜子，又如虾蟆状，各不同。未效，次日再服，以应为度。
●传尸神授丸
天灵盖（三钱，酥炙，以黄色为度）　虎粪内骨（一钱，人骨为上，兽次之。杀虎大肠内取者可用，同青蛇脑小豆许，酥炙，色转为度）　九肋鳖甲（一两，醋酥炙）　安息香（五钱）　桃仁（一枚，去皮尖，以上为末，绢筛）　槟榔（一个，另为末）　麝香（一钱，另研末）　青蒿梢（四寸，细锉）　豉（三百粒）　葱根（二十一个，拍破）　东引桃、李、柳、桑枝（各七寸，如箸头大）　枫叶（二十一片，细锉）
以童便半升，先将枝、叶、葱、豉，以官升量水三升，煎至半升去滓，入骨、盖、甲、香、桃同煎，取汁去滓，约有四五合。将槟榔、麝香同研匀，调作一服。早晨温服，以被盖出汗。恐汗内有细虫，以帛拭之，即焚此帛。相次须泻，必有虫下，以大火焚之，送水内。所用药勿令病人知，日后亦然。十日充复，再进一服，无虫为止。
吴澄曰：古人禁用天灵盖，戒之屡矣。况此种恶候，自古至今，愈者十不一得，而徒害及枯骨，有何益乎？李士材谓其穿凿附合，不足取信，盖亦恶其以人食人也。然飞尸蛊疰，与虚损大不相类。虚损为害只及本身，而尸疰则灭门绝户，交相传染。若不驱邪伐恶，而徒以脾肾分补气血，恐终无益也。盖阴邪尸疰，伤人正气，为害日深，药力不易及，所以难愈。故《本事方》中用天灵盖，取其同声相应，同气相求，以类相召，藉此为引邪之助。初起病浅，自无不愈，久病深重者，亦可杜绝其根，不致传染他人，此亦仁人君子之心也。若云十无一得，则凡痨瘵者，皆必死之症，此亦言之过也。如神授丸，用川椒吐出虫如蛇而安。渔人见一女子传尸痨瘵，多与鳗鱼食遂愈，非必不可治也。但非痨瘵之证，而用痨瘵之治不愈，真痨瘵之证，而不用痨瘵之治亦不愈。古方有用狸骨、虎牙、獭爪者，皆阴兽阴类，功用与天灵盖相等，可以相代。故前各方中，凡有用天灵盖者，取一味代之，既不失仁人君子之心，又不忍心害理，使有可治之症，皆废弃而不用也。
〖附：秘录方〗
●和平散　治虚劳未成痨瘵之证。
熟地（一两）　山药（一两）　山萸肉　麦冬　沙参　白芍（各三钱）　茯苓（二钱）　枣仁　人参　陈皮　甘草　白芥子　丹皮（各一钱）　芡实（五钱）　远志（八分）
上药十五味，水煎服。
朱震宇曰：此通身补其气血之方也。不寒不热，不偏不倚，乃至中之方，当以此为主，治初起之痨疫也。
●平补理痨煎　治未成痨而将成痨者。
熟地（一两）　地骨皮　麦冬（各五钱）　人参（五分）　北五味（二十粒）　山药（三钱）　白术　白芥子（各一钱）
上药八味，水煎服。
宏格曰：此方妙在平补而无偏胜之弊，虽熟地多用，然有参、术行气，自易制其腻滞，故转能奏功。倘谓参、术助阳，熟地过温，举世皆不知其妙也。
●补神丹　治痨瘵等证。
熟地　地骨（各五钱）　丹皮　茯苓　沙参（各二钱）　玄参　山萸肉（各一钱）　人参（三钱）　白芥子　白术（各三分）　枣仁（五分）　芡实（五钱）　北五味（五粒）　桑叶（五片）
上药十四味，水煎服。
朱震宇曰：此方妙在地骨皮为君，以入阴中，平其虚火，而又不损其脾胃之气。又加芡实、茯苓以利其湿气，则熟地专能生阴中之水，少加人参以补微阳而不助火，则肺金有养矣。又益之麦冬、五味补其肺金，则金能生水，水生自能制虚火，而相火下伏，不夺心主之权，一身安宁，此其治也。
●杀虫神丹　治痨虫尸气。
鬼箭（三钱）　鳖甲（一两）　地慄粉　生首乌　熟地（各半斤）　神麴（二两）　白薇（三两）　人参（五钱）　柴胡（五钱）　沙参（五两）　地骨皮（五两）　鹿角霜（六两）
上药十二味，各为细末，炼蜜为丸。每日服前汤后，送下五钱，一日二次。
宏格曰：此方善能杀虫，又不伤耗真阴之气，真治之巧者，则天下无痨虫尸气之忧矣。
●鳖甲杀虫丹
人参　白薇（各三两）　熟地　生首乌　地慄粉　桑叶（各八两）　神麴　麦冬（各五两）　鳖甲（醋炙，一斤）
用山药一斤为末，打糊为丸。每日白滚汤送下五钱，半年而虫俱从大便中出矣。
朱震宇曰：痨病已成，人最难治。盖有虫生之，以食人之气血也。若徒补其气血，而不知杀虫之品，则饮食入胃，止荫虫，不生气血矣。但止杀虫而不补气血，则五脏尽伤，又何有生理哉？方于大补气血之中加入杀虫之药，则元气既全，真阴未散，虫死而身安矣。
●獭肝杀虫丸　治痨虫神效。
榧子（半斤）　鳖甲（一斤）　地慄粉（八两）　獭肝（一副）　白薇（四两）　何首乌（一斤）
上药各为细末，炼蜜为丸。每日临卧空心白滚汤送下五钱。过服半料，腹中似虫非虫，尽行便出矣。
●救痨杀虫丸
鳖甲（醋炙）　山药　熟地　地骨皮　山萸　沙参（各一斤）　白芥子　茯苓　白薇（各五两）　人参（二两）
以鳗鱼一斤煮熟，先将鳗鱼捣烂，各药研为末，米饭为丸。每日五更送下三钱，服过一斤，虫即化为水矣。
宏格曰：此方大补真阴，全非杀虫伤气之药，然补中用攻，而虫又潜消于乌有，真治痨之神方也。
●作香鳗　凡有痨虫尽皆死矣。
肥鳗（二斤）　白薇（一两）　小茴（三钱）　甘草（一钱）　薏仁（五钱）　榧子（十枚，去壳）
上药同入砂锅中，用水煮烂，加五味和之。乘饥饱餐一顿，不可再食饭食，亦不可用茶水。
吴澄曰：心者精之合，神之舍也。心气不足之人，精神衰弱，邪气乘虚而感，则为飞尸鬼疰，邪魔魇魅之候。令人喜怒不常，情思淹滞，沉沉寐寐，如醉如痴，或狂言惊怖，或向壁默坐，梦寐多魇，夜与鬼交，乍寒乍热，背膊一点刺痛，腹满不食，口吐血水，乏力虚羸。其脉人迎、气口乍大乍小，左右不齐。如中恶客忤，鬼击尸疰，鬼魅妖邪，皆其类也。斩鬼丹、八毒赤丸，皆有神效。（方见疑虑门。）


上集卷之十二  ——————————————————————————————————————————————————————————————————————————————————————————

各名家治虚损法  ***************************
吴澄曰：虚损之证，极难治之候也，先圣立法于前，诸贤补遗于后，皆各有主见，以昭来学者，分为各册。其各有宗派，立论不朽，以成一家之书者，汇为一册，合而观之，可为虚损之大成。
〖精神气血论〗
杨士瀛曰：老庄有言，精太用则竭，神太劳则惫，借是可以论病矣。夫人所以根本此性命者，气血也。若男若女，气血均有，独不能保而有之，终日役役，神倦力疲，饥饱越常，喜怒失节，形寒饮冷，纵欲恣情，遂使五脏气血俱虚，此五劳之所从始也，六极七伤类焉。故心家虚，则便浊汗多；肝家虚，则筋挛目眩；肾家虚，则腰痛泄精；肺家虚，则咳嗽烘热；脾胃虚，则呕吐不食，日就羸黄，或乃胃热消穀，饮食虽多，亦不生肌肉，而转加瘦悴矣。前此其间，大抵心下引胁俱疼，盖滞血不消，新血无以养之也。治法大要：潮热者，不可过用寒凉；秘结者，不可骤与疏泄；咳嗽者，不可施发散；咯血者，不可错认以为热，但以滋养荣血为上，调平脏气次之。某病某药，又于养血调气之中而增益也。其或骨间有热，以至四肢缓弱不举，此则骨痿，欲斯疾之瘳也，艰哉！虽然当归、地黄、黄耆、芍药，固养血之上药也，亦当以益胃消痰辈佐之。盖人以穀气为本，所谓精气血气，由穀气而生。古人以五味、五穀、五药养其病者，不无先后于其间也。当归、地黄恋膈引痰，黄耆、芍药多则伤胃，是可胶柱调瑟，而剂量轻重之不审乎？抑余闻诸虚不足皆成劳倦，此可疗不可恶之疾也，其视传疰一种，实霄壤焉。传疰者，挟邪精鬼怪之气而作也。经曰：人有逢年月之厄，感鬼物之精，无处不恶，沉默而不能的知所苦，积岁渐至委顿，既往复传疰于旁人。须用通神明、去恶气等剂疗之。或者刳麝刳犀，驱伐邪恶，飞丹炼石，引纳清和，盖为尸疰设也。
〖气血论〗
杨士瀛曰：劳倦之疾，百脉空虚，非滋润黏腻之物以养之，不能实也。古方用鹿角胶、牛乳、饴糖、酥酪、煎蜜、人参、杏仁、当归、熟地黄之类，正此意也。或者妄施伏火金石，附子燥热等辈，以致气血乾涸，心肾不交。故火炎于上，为痰嗽，为咯血，为口乾，为五心热；水走于下，为脚弱，为遗精，为赤白浊，为小便滑数，误矣哉！虚劳之脉，大抵多弦，或浮大或数，皆虚劳之候也。大者易治，血气未定，可敛而正也。弦者难治，血气已耗，未易调补之。若带双弦，则为贼邪侵脾，此尤难治。加数脉则殆矣。
〖附：灸劳法〗
膏肓二穴，可以回生。或肚脐相对取背脊骨对正，灸亦有验。艾炷亦不可多。
〖虚劳痨瘵论〗
滑伯仁曰：劳患人者，有病机之不同，有形状之不一，肌肤羸瘦，骨热如蒸，服药无效，针灸无功，何也？夫劳者虚劳也，是因体虚之人，房劳过损，酒怒多端，气虚血耗，诸疾蜂生，致使阴阳失守，寒热自生。阳虚曰生寒，阴虚曰发热，久虚久热变为骨蒸，久则成劳，久劳成疰。疰者住也，有二十四种之名，有三十六种之类，有九十九种之形，种种不同，症症各异。内有劳疰、尸疰、鬼疰、食疰、虫疰、毒疰，此六者为传尸之痨患，灭门绝户，医难治之。又云：所因少壮之时，醉饱迷房，劳伤心肾。盖心主血，肾主精，精竭血衰，失于调护，而无滋化之源，致有融融之热，咳咳之痰，阴虚盗汗，夜梦鬼交，遗精困倦，腰背痠疼，咯痰咯血，颊红喉痛，饮食减少，骨肉枯羸，是为不治。故曰患此疾者，有气虚，有血虚。气虚者易治，血虚者难调故也。又云：治虚劳，世用寒凉之药治热证，热之愈热；用热药治寒证，寒之愈寒，何也？盖东垣有云：用苦寒之剂，妄治劳伤之热，大寒则愈虚其中，大热则愈怯其内，治疗无端，致伤脾胃。殊不知甘能缓火，劳者温之。保全者当求微病之初，莫治已病之后。察气血之亏盈，审病原之要道，补益温平，无不效验。
〖胃气元气不足论〗
刘忠厚曰：虚损之证，其源虽多，莫不因胃气、元气不足，致气虚血虚，阴阳俱虚。或房劳精竭，营卫弱而脏腑气痿，不能输养为疲极，甚至变为痨瘵之疾。但世俗处治，昧此病机原委，例用香燥或金石之剂，往往误人。惟有宋·钱仲阳，建五脏虚方，迥出前人之论。我丹溪先生发挥《局方》之失，示用补端绪言。东垣所谓饮食劳倦，内伤元气，则胃脘之阳不能升举，并心肺之气陷入于中焦，而用补中益气治之，此实前人之所无也。然天不足于西北，地不满于东南，天阳而地阴。西北之人阳气易降，东南之人阴气易升，苟不知此徒取其法，则于气之降者，固可以获效，而于气之升者，亦从而用之，吾恐反增其病矣，意此不可恃为通行之法云。人之虚者，多是阴不足，邵子谓天地自相依附，天依形，地附气，其形也有涯，其气也无涯。人之形质，有涯者也。天癸绝后，则形衰矣。苟不益阴以内守，则阳亦无得以发扬为健运之能，是天失所依也，而为飘散飞荡，如丧家之狗耳。既飘散则地愈失所附也，形气不相依附则死矣。人其补养残衰伤朽之质，又何云哉？斯论虚衰，与东垣制法，虽证不同，实本乎《内经》「阴精所奉，其人寿；阳精所降，其人夭」之旨。盖谓人之寿夭，比之经论南北二方，亦自微甚不等。升阳之例，当为活法；滋阴之剂，义亦是焉，必求的在之虚，合病机而行其法。如此与世俗不明造化之理概用温补者，天地悬隔。故于诸书补剂而不详录，学者审是，则思过半矣。
〖调补心肾论〗
戴元礼曰：五劳皆因不量才力勉强云为，忧思过度，嗜欲无节，或病失调将，积久成劳。其症头旋眼晕，身疼脚弱，心怯气短，自汗盗汗，或发寒热，或五心常热，或往来潮热，或骨蒸作热，夜多恶梦，昼少精神，耳内蝉鸣，口中无味，饮食减少，此皆劳伤之症也。五脏虽皆有劳，心肾为多。心主血，肾主精，精竭血燥，则劳生焉。治劳之法，当以调心补肾为先，不当用峻烈之剂，惟当温养滋补，以久取效。天雄、附子之类，投之适足以发其虚阳，缘内无精血，不足当此猛剂。然不可因有热，纯用甜冷之药，以伤其胃气。独用热药者，犹釜中无水而进火也；过用冷药者，犹釜下无火而添水也，非徒无益而又害之。宜十全大补汤，或双和散，或养荣汤、七珍散、乐令建中汤，皆可选用，间进双补丸。
〖虚劳病证总论〗
王宇泰曰：《素问》但言虚，而无痨瘵之名，然其因则固屡言之矣。凡外感六淫，内伤七情，其邪辗转，乘于五脏，遂至大骨枯藁，大肉陷下，各见所合衰惫之症，真脏脉见，则有死期。又如二阳之病，则传为风消息贲；三阳之病，传为索泽瘅成，为消中。大肠移热于胃，胃移热于胆，则皆善食而瘦。尝先贵后贱，病从内生，名曰脱营。尝富后贫，名曰失精。暴乐暴喜，始乐后苦，皆伤精气。精气竭绝，形体毁阻。离绝菀结，喜怒忧恐，五脏空虚，血气难守。《灵枢》曰：憷惕思虑则伤神，神伤则恐惧自失，破䐃脱肉，毛瘁色夭，死于冬。又诸热病在肤肉脉筋骨之间者，各客于所合之本脏，不得客于所不胜。及考医和视晋平公之疾曰：是近女室，晦女阳也，而晦时淫则生内热，或蛊之疾，非鬼非食，疾不可为也。至汉·张仲景《金匮要略》明立虚劳门，于是巢元方撰《诸病源候论》，遂有虚劳、有蒸病、有注病，皆由此而推之者也。虚劳者，五劳、六极、七伤是也。五劳者，志劳、思劳、心劳、忧劳、瘦劳。六极者，气极、血极、筋极、骨极、肌极、精极。七伤者，曰阴寒，曰阴痿，曰里急，曰精速，曰精少，阴下湿，曰精滑，曰小便苦数，临事不举。又曰：大饱伤脾，大怒气逆伤肝，强力举重，久坐湿地伤肾，形寒饮冷伤肺，忧愁思虑伤心，风雨寒暑伤形，大恐惧不节伤志。蒸有五：骨蒸、脉蒸、皮蒸、肉蒸、内蒸。又有二十三蒸，胞、玉房、脑、髓、骨、血、脉、肝、心、脾、肺、肾、膀胱、胆、胃、三焦、小肠、肉、肤、皮、气各有一蒸。其状遍身发热，多因热病愈后，食牛肉，或饮酒，或房欲而成注者。注之为言住也，邪气居人身，生既连滞停住，死又注易旁人也，即所谓传尸。
〖虚损论〗
吴茭山曰：虚损者形精不足，或劳役伤寒，或久疟产难，病后不能卫生，逆于阴阳，施泻过度，遂成五劳、六极之病。悉致目视无光，脑枯髓减，精神困惫，盗汗自汗。男则遗精白浊，女则崩漏带下。阳火愈刚，阴血消铄，所以潮热往来，失血咳嗽等症作矣。古方虽有补形温气之殊，令人不分峻温之道。经云：形不足温之以气，精不足补之以味。故温之以气者，脉沉无力，体冷沉冷，以附子、鹿茸诸香燥热为君，姜、桂辛温为佐，此为峻治霸道也。脉微气短，以参、耆、苓、术甘温为君，甘草、归、芍甘辛酸苦为佐，此为温气王道也。形弱血虚，腰膝无力，脉涩而微，则当补之以味，以鹿角胶、肉苁蓉甘温为君，牛膝、杜仲、黄精甘苦为佐，此为峻治霸道也。潮热往来，脉弦而弱，以地黄、当归、门冬、五味甘辛为君，芎、术、知母、黄柏辛苦为佐，此为缓治王道也。其间形削气喘，趺肿溏泄，面红发喘，古今为不治之病也。今人不察血虚气盛之由，妄施燥热之剂，殊不知寒极伤气，热极伤形，结成岁后之忧。因乐目前之效，良可悲哉！
〖气血汗热分治〗
又曰：病后气血两虚，遂成劳怯。潮热往来，盗汗自汗，或无汗燥热。世俗便以柴胡、地骨皮治，往往不效，其病愈剧。故男子血虚有汗潮热者，以人参养营汤；气虚有汗潮热者，以补中益气汤；血虚无汗潮热者，以茯苓补心汤；气虚无汗潮热者，以人参清肌散。女子血虚有汗潮热者，以八物汤；气虚有汗潮热者，以人参柴胡汤；血虚无汗潮热者，以茯苓补心汤；气虚无汗潮热者，以逍遥散。其咳嗽咯血者，以人参五味子散。骨蒸者，以五蒸汤、清骨散。已上皆治劳热之圣药也。
〖劳极传尸论〗
虞天民曰：《内经》云：阴虚生内热。又曰：阴气者静则神藏，躁者消亡，饮食自倍，脾胃乃伤。又曰；有所劳倦，形气衰少，穀气不盛，上焦不行，下脘不通，而胃气热，热气熏胸中，故内热。是故欲养阴而延生者，心神宜恬静而毋躁，饮食宜适中而无过伤，风寒暑湿之谨避，行立坐卧之有常，何劳怯之有哉？今也，嗜欲无节，起居不时，七情六慾之火时动乎中，饮食劳倦之过屡伤乎体，渐而至于肾水枯竭，阴火上炎，而发蒸蒸之燥热，或寒热进退，似疟非疟，古方名曰蒸病。或二十四种，或三十六种，名虽不同，证亦少异。大抵不过咳嗽发热，咯血吐痰，白浊白淫，遗精盗汗，或心神恍惚，梦与鬼交。妇人则月闭不通，日渐亏渐羸，成劳极之候。夫病此者，始多求免姑息，日久则发热不休，形体瘦甚，真元已脱，然后求医治疗，虽仓扁复生，莫能救其万一，良可叹哉！虽然一人不足怜也，况其侍奉亲密之人，或同气连枝之属，薰陶日久，受其恶气，多遭传染，名曰传尸，又曰丧尸，曰飞尸，曰遁尸，曰⿰歹厌殜，曰尸疰，曰鬼疰，盖表其传注酷虐而神妙莫能以测之也。虽然未有不由体气虚弱，劳伤心肾而得之者，初起本一人之不谨，而后传注数十百人，甚而至于灭族灭门者，诚有之矣。然此病最为可恶，其热毒郁积之久，则生异物恶虫，食人脏腑精华，变生诸般奇状，诚可惊骇。是以劳伤于肝胆者，则为毛虫，如刺蝟、瓦蛆之属，食人筋膜；劳伤于小肠者，则为羽虫，如灯蛾、蚊虫、禽鸟之形，食人血脉；劳伤于脾胃者，则为倮虫，如婴孩、蚯蚓之类，食人肌肉；劳伤于肺与大肠者，则为介虫，如龟、鳖、虾、蟹之类，食人肤膏；劳伤于肾与膀胱者，则为鳞虫，如鱼、龙、鲮、鲤之类，食人骨髓，或挟相火之势。亦有有虫之酷者，鸱枭之类，为状不一，不可胜纪。凡人觉有此症，便宜早治，缓则不及事。治之之法，一则杀其虫，以绝其根本；一则补其虚，以复其真元。分经用药，各有调理，务宜庖丁解牛，动中肯綮，无有不安者也。若病势已极，元气已脱，虽以古法取虫滋补，患者无一得生，但亦可绝后人之传注耳。
〖虚损真阴亏败论〗
汪石山曰：虚损者，元气真阴亏败之谓也。原其所由，盖因饮食起居，情欲劳役失宜，而真元走泄所致。是以经云：饮食饱甚，汗出于胃；惊而夺精，汗出于心；房色劳役，汗出于肾；走疾恐惧，汗出于肝；持重远行，汗出于脾。此皆汗出走泄真元也。又云：劳则气耗，久视伤血，久卧伤气，久坐伤肉，久立伤骨，久行伤筋。与夫情欲飞越，此皆火动消铄真阴也。虚损之证，由此基焉，但中有阴阳二者之别。盖阳者气也，卫于外；阴者血也，营于内。若摄养失宜，以致元气亏败，则不能御寒，而恶寒之症作矣。经云：阳虚生外寒。寒邪则损阳，肺为气之本，是以其病发于肺起，渐下而终于肾。故《难经》云：一损损于肺。皮聚而毛落；二损损于心，血脉虚少，不能营于脏腑；三损损于脾，肌肉消铄，饮食不为肌肤；四损损于肝，筋脉不能自收持；五损损于肾，骨痿不能起于床而终焉。若情欲过度，以致真阴亏败，阳失其配，亢而为火，则烦躁之症作矣。经云：阴虚生内热。热邪则损阴，肾为阴之根，是以其病发于肾起，渐上而终于肺，故《难经》云：一损损于肾，骨痿不能起于床；二损损于肝，筋缓不能自收持；三损损于胃，饮食不能消克；四损损于心，血脉不能荣养脏腑；五损损于肺，皮聚而毛落终焉。治疗之法，损其肺者，益其气；损其心者，益其血；损其脾者，调其饮食，适其寒温；损其肝者，缓其中；损其肾者，益其精。学者宜各致意，毋执一以夭人无年。大抵此证阴虚者多，盖人禀天地阴阳之气以生，形肖天地，阳常有馀，阴常不足。况劳动虽是伤气，殊不知诸动皆属于火，火甚则阴愈消，学者不可不识。观其病久多成劳怯，咳嗽发热，阴虚火动可见，宜详辨之。
〖虚损阴虚咳嗽治法〗
沈朗仲曰：阴虚多火，偶感客邪，其蒸热咳嗽，虽异平时，然察其脉，不能便显浮紧之象，但较平时，必然稍旺。慎忽轻用疏风散表，以风药性皆上升，嗽喘咸非所宜。亦不可妄与清肺止嗽，转伤胃气，为害不浅。盖阴虚火旺，元气损伤，虽有客邪，切忌升发散表。误用风药，则风乘火势，火助风威，以煽动阴邪，轻则虚阳扰乱不宁，重则气随汗脱而毙。盖邪气方张，如日之东昇，虽有合剂，遏之愈逆，不获已而用药，只宜小剂葱白、香豉以解散之。若阴虚原不太盛，小建中、黄耆建中亦无妨碍。误用保肺药，则咳嗽益甚，即于建中稍加萎蕤、细辛以搜散之，俟其势衰脉虚，确遵赵以德甘寒杜风清热之例，庶无差误。如六味合生脉，去山萸肉，倍地黄、人参，加萎蕤，大剂作汤，晨夕兼进，合标本而为施治。服后咳嗽稍减，蒸热未除，此虚阳不能敛制也。如牛膝、鳖甲以滋下元，分先后而为处裁。然鳖甲非九肋者，必不能应手也。
〖心肾寒热虚实论〗
江应宿曰：劳怯乃精竭血虚，火盛无水之证，脉多弦数，潮热，咳嗽咯血。若肉脱脉细数者不治。经云：心本热，虚则寒；肾本寒，虚则热。又曰：心虚则热，肾虚则寒。当分别阴阳虚实。心肾虚而寒者，是气血正虚。以其禀赋中和之人，暴伤以致耗散真气，故必近于寒，宜温补以复元气。心肾虚而热者，是气血之偏也。以其天禀性热，血少之人，贪酒好色，肾水不升，心火不降，火与元气不两立，一胜则一负，故致于热也。苟非滋阴养血，凉肝补肾，则阳愈亢而成劳极偏虚之证矣，或有挟外感邪热，致铄阴血枯涸者，故不可用参、耆甘温之药。若产后血虚，乃劳心用力失血，饮食失调，暴伤血虚之证，非血虚本病，亦正虚之类也，又兼温补其气。阳虚者挟寒之证，阴虚挟热之证，内伤者暴损元气，虚损者累伤气血，积损成痨，病已极矣，虽良工鲜能善其后矣。
〖虚损脉证治法〗
慎柔师训云：尝治虚损脉和而五六至，但咳嗽发热，无恶寒，咽痛，喉哽等症，以为可治，服保元、四君之类十馀剂，咳嗽略可，热亦微退。至二十剂之外，咳嗽反盛，复如前而身反不能转侧，足渐无力，至不能行而踡。此何也？谅下焦肾气衰惫，无津液滋百骸，阳气不能四运，脾肺之气不能下输，故足无力而踡。药虽有效，病虽渐减，终不可治。若初服四君、保元十馀剂，而脉细如丝，其数不改，决不可治。细而不数者，此犹有胃气，无腹痛作泻，而饮食如常，可用保元、参、术调理，须二三年方愈。若服药后，数脉渐减，和缓有神，虽曰可治，亦得三月见功，年半方可痊愈。又须看年力之衰壮，精神脾胃之强弱断之。若服药后，脉虽和缓，而腿渐无力，如前所述，且痰嗽不止，脉虽缓，治之无益。又或如前证，足虽无力，而热退嗽减，饮食如平人，此脾胃强，犹可迁延岁月。又有如前证，六脉俱和缓，服前剂热退，而脉渐弦，反作泻下血，此平时火热煎熬，血留经络，得补药气血流通，邪不能留而下，下后半月十日自愈。下血时，能食者不死；不能饮食，精神倦怠者，死可立待。吐血后，反骤能饮食者，亦不可治。若见腹痛，理中汤；恶心饮食少，六君子汤。无此二证，用四物、保元服之。盖下血，邪从下窍而出也。又有变作伤风，壮者邪从上窍而散也，当服补肺助脾之药，亦须半月而愈。
凡病求汗，不得汗者，不治。虚损六脉俱数，服滋阴降火之剂，不及四五十剂者，犹可治之。如服至百剂，真元消耗，脉洪数而无神，虽用补剂，而洪数变为细数，必渐痿困不起而毙矣。又或服寒凉未多，用保元、四君加生姜，一二十剂，求汗不出，而洪数之脉不退，亦难救治。或虽无汗，而洪数之脉渐减，病亦渐退，且能饮食，此为可治。如此之脉，大抵秋冬易治，春夏难疗。
凡虚损脉六七至，若逢夏火令，津液枯藁，肾水正行死绝之乡，肺绝脾燥，无有不死者。若秋冬火令已退，金水正旺，脉虽数可治也。设病者骨立声哑，喉疼寒热，腹疼作泻，而脉细数，亦属不治。
〖虚损用扶脾益肝法〗
张路玉曰：夫嗽虽言肺病，而实本于胃。《内经》云：其本在胃，颇关在肺。其义可见。至于平肝之说，关系匪轻。肝为升发之脏，主藏精血，精血充，证脉俱无由见也。凡虚劳里急，亡血失精，烦热脉弦诸症，良由生气内乏，失其柔和，而见乖戾，邪热有馀之象。是须甘温调补，以扶发生之气。审系阴亏，则壮水以制阳，阳虚则培土以厚载，使之荣茂，而保其真固，讵可复加削伐，而损既病之胃气乎？
〖虚损风土不同论〗
张路玉曰：西北之人，恒食煤火。煤为水土之精英，得水益炽，作食食之，能助真火。真火过极，则为壮火，壮火散气。是以西北之人，患中风者多，虚羸者少。即或有之，惟以苦寒清火为务，虽虚证无藉辛温也。东南之人，惟食薪火。薪禀水上之慓悍，得水即灭，作食食之，专助龙火。龙火飞腾，则为邪火。是以东南之人，患中风者少，虚羸者多。纵有肝邪，最忌苦寒伤中之剂，虽有木郁，难于升发也。然西北之人，岂无真阳虚剧，宜用姜、附者？东南之人，岂无邪热亢极，宜用芩、连者？当知北人禀赋虽强，以水为事，真阳耗竭，非峻投辛温，乌能扶元气于无何有之乡？南人禀赋虽薄，恣情自恃，邪火暴逆，非暂用苦寒，何以救其真阴于将竭之顷哉？庸师但知辛热有扶阳之功，曷知有损阴之患？苦寒有伤中之虑，曷知有救阴之力欤？
〖虚损痨瘵论〗
（附：梦遗鬼交，盗汗自汗，骨蒸潮热）
孙对薇曰：痨者劳也，犹妄作劳以成病也。从病从劳，故名曰痨。劳力负重则伤血，而气亦重伤，然精犹未伤也。劳力行房则伤精，而血气其能独不伤乎？或劳力以负重，而复劳力以行房，更失于检束，而不避风寒。恃其强壮，而纵欲麴蘖，则精神与血俱伤，而真元斫削。风寒麴蘖交攻，而虚火易炽，病根日深，病已不可拔，犹不知戒而肆情逞欲，则心、肝、肺、肾损矣。心损则精神不守，恍惚失志；肝损则失血少睡，面白无色；肺损则声音低小，言语不续；肾损则腰膝软弱，小便短数，而虚损之证成矣。虚损者痨瘵之始，痨瘵者虚损之终。由劳伤而成虚损，由虚损而成痨瘵也。痨瘵之为病也，有咽乾喉痒，频嗽而无痰者；有哮喘满急，气壅而不得眠者；有痰中见血，一咳而即出者；有面常颊热，忽洒淅而似寒者；有胸前无火，而两足冰冷者；有腰疼背疼，而筋骸无力者，总属于虚。至于夜梦鬼交，盗汗自汗，骨蒸潮热，又孰非虚之所致耶？究而言之，梦遗鬼交，虚不暇言矣。然何以有是梦，有是交，而又有是精耶？盖梦者心之神也，鬼者肝之魂也，精者肾之液也。心之火君火也，肝肾之火相火也，相从君之令者也。君火一动，相火从之，而梦遗鬼交之病起矣。盗汗自汗，虚不暇言矣，然均之为汗也，何为有盗与自之异耶？盖盗汗者，睡即出，醒来即收，如盗之偷窃，乘其虚隙，而惟恐人知，故有盗汗之名焉。而求其所属之经，则由于心气之不足。汗者心之液也，心气不足，则神不守舍，而液无所摄，故睡中出汗，一惊觉之间，则心神渐定，故汗亦收也。自汗者，无睡无醒，自然濡湿，故有自汗之名焉。较而论之，则自汗为甚，何也？盖汗本于心虚，而其真元犹未尽虚也。自汗则真元耗散，腠理皆开，肺失统气之权，不能固表，故毫窍疏豁，汗流不禁，岂不大可畏哉？若汗出如膏，凝而不流者，乃真元尽泄于外，而生气以绝，死期至矣。骨蒸潮热，虚不暇言矣。然何以使热之蒸于骨耶？盖骨之所属者肾也，肾实则寒，肾虚则热。骨热龙火大旺，煎熬真阴，真阴既竭，热无所容，流入于骨，故成骨蒸。骨蒸既久，上蒸于颧，颧赤而热，则不救矣。盖颧者骨之本也，骨本一枯，则肾经已绝，死期至矣。又有喉哑一症者，百无一生；传尸一症者，九死一活；相思一症者，无药可治。或平素有漏疮，及下部忽生肿毒，与夫脾虚发肿泄泻者，皆不治之症也。
〖虚劳论三纲五常治法〗
张飞畴曰：虚劳之证，必先明受病之三纲，见症之五常，然后参详脉症以辨之。三纲者，房劳伤、思郁伤、药伤。五常者，骨蒸、咳嗽吐血、泄泻、男子失精、女子不月，此皆病本之常也。房劳伤者，斫丧太过，而伤其先天也。世俗谓之阴虚，而实兼阴中阳气，故曰先天。若云肾水受伤致病，则有质之精，依然后天水穀所化，安得谓之先天乎？惟素禀虚寒，阳气不振，恣饵金石，热毒入于肾脏，耗真阴者，乃为阴虚。其症皆从下而上，由肾肝而至于脾，或先失血，或见遗精，次见咳嗽、骨蒸等症。真阳亏者，乏气少食，后见泄泻而危。真阴亏者，强中热中，必发痈肿而毙。故治本病之阳虚，八味肾气丸、异功、保元等剂；兼外感者，黄耆建中汤。病本之阴虚，六味、都气、补阴、虎潜之类；兼客邪者，小建中加丹皮。先吐血者，为荣血受伤，黄耆建中加当归。先遗精者，受封藏不固，桂枝加龙骨牡蛎汤。虽有外邪，无逾上法。但须参邪之盛衰，从多从少，以为活法可也。
思郁伤者，是神气受困，七情之火，交煎真阴，不久告匮，岂药石之所能疗哉？惟早适其志为第一义。此病起于肾，关于心，而迫伤肝及脾，再交水火，谓之七情。初起骨蒸乾咳，继则亡血失精，女子不月，至死而面色不衰。以其阴火蒸腾津液于上，所以肢体日削，神采愈鲜，不似房劳之精气先伤，而形神枯索也。在初起真阴未耗时，急宜调治，如地黄丸、逍遥散、归脾汤之类。若经闭不行，气体尚强，可用玉烛散，疏涤其热；次以《金匮》下瘀血丸，归脾汤下之。倒经血溢于上者，亦然。男子失血遗精，都气丸加鳔胶与四乌鲗骨一藘茹丸间服。有外感者，通宜小建中汤加大剂丹皮服。热不除，合当归补血汤自止。若误与羌、防、升、柴等药，多致昏热痞闷，变害不测，慎之慎之！
医药伤者，表邪发散不清，病留肺络，而致咳嗽缠绵。医者不察，误认阴虚肺热，而与寒凉清肺，降火滋阴。其邪从皮毛入肺而及心肾，从上而下。亦有因寒凉而伤胃，胃输寒气于肺，感必先咳嗽而后寒热也。复有风热，认作风寒，误投辛散而伤少阴之经者，必先咳唾脓血而后泄利。又有汗下太过，失于调养而成此，则荣卫受伤，必先微寒数热而后咳嗽，凡此皆能致虚。若于本门求治，百不一效，惟用伤寒搜涤之法，庶或可图。但得形气未衰，脉证相符，纵加客证，亦有成法。如邪留肺络，而喘咳不休，脉见浮紧、浮数者，大小青龙、射干麻黄选用。咳嗽有血者，和剂款冬散之类，服二三剂而见鼻塞声重似伤风之状者，此邪从上泄也，即以保元、异功少加细辛调理气，兼六味加桂枝滋其下元。若服二三剂不应，反加喘嗽脉疾，或腹痛声哑者，难已。如寒凉伤胃，而咳嗽畏寒少食，气口脉见紧细沉弦，大剂桂枝人参汤。服四五剂而见下血，或有积沫，小腹微痛，喜得温按者，邪从下泄也。小剂理中汤和之，七日不止者，难治。风热认用辛温者，麻黄升麻汤、萎蕤汤、消风散，随轻重而施。以上等法，皆是因风寒久伏，故与兼客邪者同治。惟汗下太过者，当助正气，如十全大补汤、大建中、人参养营酌用。倘邪乘虚入，而见表证，新加汤、桂枝加附子汤、柴胡桂枝汤，谅寒热施治可也。
虚劳致病之因，不过阴阳气血而已。故凡治疗，必察阴阳。如骨蒸劳热之晡发夜盛，善渴易饥者，阴虚也。昼日烦热，至夜稍安者，阳虚也。咳嗽咽乾，咳甚略有兼痰者，阴虚也。咳嗽清痰，嗽甚则呕水者，阳虚也，吐血丝，紫赤脓厚光泽，或有结块星缕者，阴虚也。血色晦淡无光，吐久不凝，或虽瘀结多带痰水者，阳虚也。泄泻臭秽，身热烦渴，或兼脓血者，阴虚也。泻下纯清水，或白沫者，阳虚也。失精梦寐不宁，二便引急，阴虚。阴头寒，而精出不知，或溺后常有滑精者，阳虚也。经闭发热，咳嗽，五心烦热者，阴虚也。少腹引痛，而背微恶寒者，阴气有馀，循经不乘阳位，必有乾血。若经虽不行，但少食倦怠，腰腹不痛者，阳虚也。阳虚则气衰不能生血，经虽不通，必无结血。此病机之最要者也，勿以其繁而忽之。大都阴虚则热，阳虚则寒，阴阳俱虚则寒热之症错杂而见，又当审其偏胜而为处方。设不知此，日以不寒不热之剂投之，则偏者愈偏，胜者愈胜，永无均适之期矣。故智者临病，务在调其所偏，察其所变。诊察之际，其脉忽然鼓大，证异平时，便当推原饮食起居，以辨有无客邪之应。又有忽然恶寒发热，脉无常候，乃阴阳倚伏，亢极反害。大虚之证，岂可认风寒而与开泄，不旋踵于告变矣。历观此症，但阳虚可服参、耆者，十全五六；阴虚不服参、耆者，十难救一。若年在三十向外者，其人质干已固，尚可斡旋。如在二十上下，非特筋骨柔脆，抑且性情难制，虽极力图治，终难见效也。
〖脾肾虚损〗
李士材曰：夫人之虚，不属于气，即属于血，五脏六腑莫能外焉。而独举脾肾者，水为万物之原，土为万物之母，二脏安和，一身皆治，百疾不生。夫脾居土德，脾安则土为金母，金实水源，且土不凌水，水安其位，故脾安而肾愈安也。肾兼水火，肾安则水不挟肝上泛而凌土湿，火能益土运行而化精微，故肾安而脾愈安也。孙思邈云：补脾不如补肾。许学士云：补肾不如补脾。两先生深知脏为生人之根本，又知二脏有相赞之功能，故其说似背，其旨实同也。救肾者，必本于阴血，血主濡之，血属阴主下降，虚则上升，当敛而抑，六味丸是也。救脾者，必本于阳气。气主煦之，气为阳，主上升，虚则下陷，当升而举，补中益气汤是也。近世治痨，专以四物汤加黄柏、知母，不知四物皆阴，行秋冬之气，非所以生万物者也，且血药常滞，非痰多食少者所宜。血药常调，久行必致滑肠。黄柏、知母，其性苦寒，能泻实火，名曰滋阴，其实燥而损血；名曰降火，其实苦先入心，久而增气，反能助火，至其败胃，所不待言。丹溪有言：实火可泻，虚火可补。痨证之火，虚乎实乎，泻之可乎？矫其偏者，辄以桂、附为家常茶饭，此惟火衰者宜之。若血气燥热之人，能无助火为害哉？大抵虚劳之证，疑难不少，如补脾保肺，法当兼行。然脾喜温燥，肺喜清润，保肺则碍脾，补脾则碍肺。惟燥热而甚，能食而不泻者，润肺当急，而补脾之药亦不可缺也。倘虚羸而甚，食少泻多，虽喘嗽不宁，但以补脾为急，而清润之品宜戒矣。脾有生肺之能，肺无扶脾之力，故补脾之药，尤要于保肺也。常见痨证之死，多死于泄泻。泄泻之因，多因于清润，司命者能不为之兢兢耶？又如补肾理脾，法当兼行。然方欲以甘寒补肾，其人食减，又恐不利于脾。方欲以辛温快脾，其人阴伤，又恐愈耗其水。两者并衡，而较重脾者，以脾土上交于心，下交于肾故也。若肾大虚而势困笃者，又不可拘。要知滋肾之中，佐以砂仁、沉香；壮脾之中，参以北味、肉桂，随时活法可耳。又如无阳则阴无以生，无阴则阳无以化，宜不可偏也。然东垣曰：甘温能除大热。又曰：血脱补气。又曰：独阴不长。春夏之温可以发育，秋冬之寒不能生长。虚者必补以人参之甘温，阳生阴长之理也。且虚痨证受补者可治，不受补者不治。故葛可久治痨，神良素著，所垂十方，用参者七。丹溪专主滋阴，所述治痨方案，用参者亦十之七，不用参者，非其新伤，必其轻浅者耳。自好古肺热伤肺、节斋服参必死之说，印定后人眼目，甘用苦寒，直至上呕下泻，犹不悔悟，良可悲已。幸李濒湖、汪石山详为之辨，而宿习难返，贻祸未已。不知肺经自有热者，肺脉按之而实，与参诚不相宜。若火来乘金，肺脉按之而虚，金气大伤，非参不保。前哲有言，曰土旺而金生，勿拘拘于保肺。水壮而火熄，毋汲汲于清心。可谓洞达《内经》之旨，深窥根本之治者也。
〖养荣归脾治虚损变方〗
冯兆张曰：正气强旺，则外无感冒之虞。脾胃健行，则内无停食之患。七情无过，则神无损伤之失。如是百病何由而作也？故百病之作，必由正气之虚。治者求其所因以调之，则百病不攻而自退矣。盖人之躯壳，犹屋之墙垣也；人之肠胃，犹屋之内房也；人之气血，犹屋之家人也。墙垣不固，盗贼乘虚而入，自宜谨守房户，广集家人，则盗贼焉能为患，自当潜踪远遁矣。若不知所重，妄行驱逐，故用大汗以耗其表者，如自破其墙垣者也；用迅下药以竭其里者，如自毁其房户者也；用消克药以伤其气血者，如自杀其屋中家人者也。况有劳苦内伤中气而不能纳下焦阴火以发热者，误用发散之药以汗之，则益耗其阳，而愈竭其阴。如中气不健运，而不思饮食者，误用克伐之药以消之，则愈伤中气，而益增痞闷。耗其阴而发热不已者，再加发散寒凉；中气虚而痞闷不食者，再加消导克削，则已伤已弱之元气，何当无凭无据之妄攻？正微不能主宰，必随药力而变生他证。名治病而实做病，似救生而实伤生也。张以养荣、归脾之意，合成一方，名为养荣归脾汤，滋阴即所以发汗，导火即所以除热，固正即所以祛邪，补心即所以养胃，益火即所以补土，清肺即所以纳气，降浊即所以升清，五脏既和，百骸俱健，自能神清思食而愈矣。
●养劳归脾汤　生地（八钱）　枣仁（二钱）　白术（三钱）　白芍（一钱二分）　茯神（一钱五分）　牛膝（二钱）　麦冬（二钱）　五味子（六分）　肉桂（八分）　莲肉（二钱）　灯心（二十节）
〖诸病久病不愈成痨〗
石临初曰：人之死生寿夭，观察平日形神性情可知。观天地之所以生万物者，必得春生夏长生阳畅达之气而生。生，申也。若得秋冬肃杀阴凝闭藏之气而死，死，止也。第草木之死为止，即谓之伏气，为来春生发之基。人之性情最喜畅快，形神最宜焕发，如此刻刻有长春之性，时时有生长之情，不惟却病，可以永年。若人平日无事，而忧思沉想，默默无言，面容黯惨，眉宇不舒，人以为老诚忠厚，不知胸中之杀机日甚，已现于形容矣。即坐卧欢乐之场，反生暴怒；即处于富贵之境，略无喜色。所谓抑郁成痨、多气成痨、久嗽成痨、积热成痨、久疟成痨、久病日远成痨、伤风不醒成痨、产怯成痨、传染习气成痨、小儿疳疟成痨、疳嗽成痨、穷思积想成痨、酷饮成痨、过欲成痨、悭吝刻剥成痨、男女过时失配成痨。须知致痨之因不一说，不外性情之执滞，习染而成。多致不治者何也？药能疗病补虚，不能移情易性故也。


上集卷之十三  ——————————————————————————————————————————————————————————————————————————————————————————

血证八法扼要  ***************************
〖总论〗
吴澄曰：夫血者，水火合德而生，其形象天一之水，其色法地二之火，取水之精以为体，合火之神以为用，人赖以有生。其出入升降，濡润宣通者，由气使然也。故气即无形之血，血即有形之气。经曰：血之与气，异名同类是也。然人之一身气血，不能相离，气中有血，血中有气，气血相依，循环不息。凡血之越出上窍者，皆气为之也。先贤立论，治法不一，或主温补，或主寒凉，或以活血行气，或以滋阴降火，或以心肾为主，或以脾胃为急，或主润肺，或主疏肝。有是病用是法，非漫然也。无如时师不察，不明夫寒热虚实之旨。欲用温补，畏其助火添邪。欲用寒凉，畏其血凝不散。活血行气，又恐伤其真元。滋阴降火，又恐伤其脾胃。心阳肾阴不分，脾胃勇怯罔顾。润肺难痊，疏肝恐误，药饵妄投，希图侥倖，未有能毅然独断于中者也。余历练数十年，见症甚多，务求其要，昼夜苦思，深知根底，立为八法。以气为主，贯通寒热虚实，经纬其间，条分缕析，开卷瞭然。以见气虚者宜补气，陷者直升气，逆者宜降气，滞者宜行，外寒者宜散，内寒者宜温，虚火者宜滋，实火者宜清。当用寒凉者，竟用寒凉，而无伤脾败胃之虞。当用温补者，竟用温补，而无添邪助火之弊。活血行气，非活血行气则血不痊。滋阴降火，非滋阴降火则血不止。以心阳为主者，必当行阳固阴。以脾胃为急者，必当调和中土。当润肺则润肺，当疏肝则疏肝。确然可据，不致临证茫然，妄执臆见，歧中又歧也。
〖医易会参〗
吴澄曰：《易》之为道，至广至大，其于事事物物之理，大无不包，细无不入。虽非为医而设，而医之玄妙精微，实莫能外乎此也。古人有言，不知《易》者，不足以言医。《易》理明，则可以范围天地，曲成民物，通乎昼夜。医理明，则可以宣节化机，调燮阴阳，拯理民瘼。如失血一症，既立八法以扼其要，而又以八卦统之何也？盖《易》之变化无穷，犹病之变化亦无穷也。《易》无定体，病亦无定体。乾、兑、离、震、巽、坎、艮、坤，此八卦也，其参伍互换，八卦变而为六十四卦矣。气虚、气陷、气逆、气滞、虚火、实火、内寒、外寒，此扼要八法也。其标本虚实，万有不齐，或一症而相兼，或数症而合併，则当以主卦为本，变卦为标，再相兼相杂者，为神明变化，亦可一而二，二而四，四而八，八八而六十四矣。推而广之，病情变迁，反复难测，亦如三百八十四爻，不外乎此矣。倘气虚而兼实火，则乾卦而变为天水讼；若兼虚火，则变为天火同人。倘气逆而兼外寒，则震卦而变为雷风恒；若兼内寒，则震卦而变为雷泽归妹矣。圣人作《易》，不过模写象数，顺其自然，而非有心要安排如此也。如先贤著书，亦不过标示法则，而非有心执定某症必用某药也。《易》曰：变而通之，存乎其人。
〖八卦统八法意义〗
乾为天为圆，君象也。天包乎地，则阳统乎阴。气虚不能摄血者，乾卦统之。
坤为地为土，主载万物者也。中气有亏，如土德或惭。气虚下陷失血者，坤卦统之。
震动也，其象为雷。东方属木，肝气上逆失血者，震卦统之。
艮止也，其象为山，止而不移。气滞血凝失血者，艮卦统之。
坎者水也，阳卦也，得乾之正体，中含一点真阳。凡实火失血者，坎卦统之。
离者火也，阴卦也，得坤之正体，中含一点真阴。凡虚火失血者，离卦统之。
巽入也，其象为风。凡属风寒外入失血者，巽卦统之。
兑西也，其象为泽。凡属寒从内生失血者，兑卦统之。
凡治血症，不能脱此八法，乃总纲也。临证施治，察其果属何证，便知某卦所属，则用药不致狐疑，而胸中自有定见矣。

血证八法扼要总纲  ***************************
〖气虚失血（有气虚，有气陷。）乾坤二卦〗
吴澄曰：气为血母，血为气躯。今气虚而不摄，气下陷而不固，若不以甘温纯补之剂，固而摄之，则气随血脱，更虚之甚也。气愈虚则血愈吐，血愈吐则气愈虚，何所底止？必先救本培元，乃克有济。若以为火而止之，鲜有不危者矣。
中气虚则不能摄血，宜补气温气。乾卦。
中气陷则自能脱血，宜补气升气。坤卦。
〖气实失血（有气逆，有气滞。）震艮二卦〗
吴澄曰：实者泄之。气实者，非正气实也，乃邪气、火气实也。邪气、火气实，则血不循经而上逆；邪气、火气实，则血凝结而不行。当以苦寒泻火，辛温利气，方能止血。若姑息太过，因循畏攻，则虚者益虚，而实者益实，终无愈时也。
气逆则血随气升，宜降气活血。震卦。
气滞则血随气积，宜利气行血。艮卦。
〖气寒失血（有内寒，有外寒。）巽兑二卦〗
吴澄曰：气虚挟寒者，阳气虚衰，真火不足也。盖火旺则能生气，火衰则中气虚馁，外来之寒不能拒，虚久之寒从中生。故亦有内外二证，俱失血者焉。
内寒则阳虚而阴必走，宜引火归原。兑卦。
外寒则邪解而血归经，宜温表散寒。巽卦。
〖气热失血（有虚火，有实火。）坎离二卦〗
吴澄曰：气有馀即是火，非气之有馀，实气之不足也。既变为火，则不得复名为气矣。宜参虚中之实，实中之虚。实火之血，顺气为先，气行则血自归经。虚火之血，扶正为先，气壮则自能摄血。勿谓均是火也，以虚为实，以实为虚，损不足而益有馀，致犯虚虚实实之戒。
实火则热甚逼血而妄行，宜苦寒泻火。坎卦。
虚火则阳亢阴微而上泛，宜滋阴降火。离卦。
以上八法，各有所宜，随病所因。诸家之法，俱不可废，则寒热温凉，升降补泻之法，临证不惑，而诸法皆得为吾用矣。
宏格曰：人身俱赖于气，气聚则生，气散则死，气和则平，气郁则病。故经云：思则气结，惊则气乱，悲则气消，恐则气下。气行则行，气止则止，气有往必有来，有胜必有复，此一定之理也。气本于少阳而原于肾，肾藏精，气旺则精生，所以失血一症，皆统乎气。而其中经纬，以寒热虚实一理贯通，条分八法。又以各种血症汇为全书，以备参考。而下集外损门中，又分失血、积瘀二卷，治血之法，可谓详且尽矣。

血证八法扼要证治  ***************************
〖气虚不能摄血，乾卦统之〗
吴澄曰：天地之道，无形者依有形，有形者附无形，互相依附。天地之道，亦即气血之道也。气之离，未有不由于血之散；而血之脱，未有不由于气之虚。所以善治者，不治其血，而专治其气，气旺则阳能统阴，而血自归经矣。
—万物生成之道，惟阴与阳。非阳无以生，生者神其化也。非阴无以成，成者立其形也。人有阴阳，即为气血。阳主气，故气全则神王。阴主血，故血盛则形强。人生所赖，惟斯而已。然人之初生，必从精始。精之与血，似乎非类。而丹家曰：涕、唾、精、津、汗、血、液七般灵物，总属阴。由此观之，则凡属水类，无非六一所化，而血即精之属也。但精藏于肾，所蕴不多，而血富于冲，所至皆是。盖其源源而来，生化于脾，总统于心，受藏于肝，宣布于肺，施泄于肾，灌溉于一身，无所不及。故为七窍之灵，为四肢之用。为筋骨之和柔，为肌体之丰盛，以至滋脏腑，安神魂，润颜色，充营卫，津液得以宣通，二阴得以调畅，凡形质所在，无非血之用也。是以人此形，惟赖此血。故血衰则形萎，血败则形坏，而百骸表里之属，凡血亏之处，则必随所在而各见其偏废之病。倘至血脱，则形何以立，气何所归？亡阴亡阳，其危一也。然血化于气，而成于阴。阳虚固不能生血，所以血宜温而不宜寒。阳亢则最能伤阴，所以血宜静而不宜动。此盈虚消息之机，苟能察其精义，而得养荣之道，又何血病之足虑者哉？
—阳能统阴，气能摄血。凡气虚而不能摄血者，其脉必微弱虚软，精神疲惫，宜独参汤，或人参饮子。
—今人凡见吐血，喜用血分之药，而不敢补气，恐助火也。人但知火剋金，而不知气能胜火。人但知金生水，而不知气即是水。惟东垣有曰：甘温能除大热，参、耆、甘草除烦热之圣药。要知气旺自能摄血，阳生阴长，一定之理也。故补气实有起死回生之功。
—气虚血弱，当从长沙治法。血虚以人参补之，阳旺则生阴血也。
—忧思过度，损伤心脾，以致吐血咯血者，其病多非火症。或常见气短气怯，形色憔悴；或胸怀郁结，饮食无味；或腹虽作饥而不欲食；或神魂惊困而卧不安。是皆中气亏损，不能收摄所致。速宜救本，不得治标，惟五福饮、五阴煎之类。
—徐东皋论王节斋曰：凡酒色过度，损伤肺肾真阴，咳嗽吐痰，吐衄咳咯血等症，误服参、耆等甘温之药，则病日增。世人不识，往往服之致不救者多矣。噫！此一隅之说，非天下之通论。甫论节斋，议论多长，而独短于此，何则？凡诸失血症，因火盛妄行，不宜于甘温者，理固然也。其虚火有体气弱甚者，宁有不用参、耆者乎？葛可久治大吐血后，独参汤一味服之，所以治其虚也。经云虚者补之，是以臞仙集之以为《十药神书》。今之治劳怯吐血，立有起死回生之效。然则彼以独参汤者，何其神欤！又如丹溪治一人，劳嗽吐血，用人参、黄耆、白术、茯苓、百合、阿胶、白芍、桑白皮、杏仁、贝母、瓜蒌、海石、五味子、天冬而愈。又如局方人参汤，专治胃弱吐血衄血之症，然则彼皆非欤？大抵用药补泻宜审人虚实，则无施不当，何甘温之必不可用哉？
—刘忠厚云：血者神气也，持之则存，失之则亡。是知血盛则形盛，血衰则神衰。神静则阴生，形役则阳亢，阳盛则阴必衰。但何以言阳旺而生阴血也？盖谓气之常，阴从乎阳，随气运行于内。苟无阴以羁束，则气何以树立？故其致病也易，其治也难。以其比阳常亏，而又损之，则阳亢阴乏矣。
—凡暴吐暴衄，失血如涌泉，多致血脱气亦脱，危在顷刻者，此其内伤败剧而然。当此之际，速宜以气为主。盖有形之血不能即生，无形之气所当急固。但使气不尽脱，则命犹可保，血渐可生。宜急用人参一二两为细末，加飞罗面一钱许，或温水，或井花水，随其所好，调和稀糊，徐徐服之。或浓煎独参汤，徐徐服亦可。此正血脱益气，阳生阴长之大法也。
—元气、穀气、营气、清气、胃气、生发诸阳上升之气，此六者皆饮食入胃，穀气上行之别名，其实一也。百病之源，皆由于此。故经言五脏之气，已绝于外者，是六腑之元气也。气伤脏乃病，脏病则形乃应，是五脏六腑皆不足也。惟阴火独旺，上乘阳分，故营卫失守，诸病生焉。其中变化，皆由中气不足乃生发耳。
—积劳吐血，久病之馀，吐血多而久不止者，并用独参汤。
—血从九窍齐出，乃血脱也。发灰、大蓟汁、人参汤调服止之。血溢或触伤破出，遂如涌泉不止，惟用十全大补汤，频频多服之。
〖气下陷则脱血，坤卦统之〗
吴澄曰：凡血越出上窍，皆阳盛阴虚，有升无降也。何则？血不自行，随气而行；血不自止，随气而止。今气下陷，而不能上升，则血亦当下脱，而不应上越。殊不知有劳伤肺气，郁结伤脾气，气不上升，而血无所统，则亦有上越者。岂可执定下陷，而不上脱之说乎？
—气为生阳，血为死阴。统运血脉，周流全体者，营气也。故经曰：营行脉中，血随气配。今气虚则下陷，血无统摄，反上脱溢。若求血属之药治血，血终不止。惟以人参养营汤，重用参、耆，升举脾胃之气，则血可立止，有旋转造化之妙。
—素多劳倦思虑，或善呕吐，或善泄泻，而忽致吐血下血者，此脾虚气陷，不能摄血，非火症也。宜六味回阳饮，大加白术主之，切不可用清凉等药。
—气陷而兼气滞者，宜归脾汤。
—阳分不足者，宜理中汤，或理阴煎。
—劳伤过度，气陷于血，食少不眠，发热体倦，怔忡健忘惊悸，脾虚不统，当以参、耆补气为主，气壮则能摄血，血自归经。所谓归经者，非谓已离经之死血复还本经。惟调和气血，使好血有所依归，不致上溢耳。宜归脾汤。
—今人见吐血，只知用降药，而不敢用升提。盖血已上越，清降犹恐不止，而再提补，不益甚乎？不知有一种劳伤之人，中气下陷而吐血者，徒用归脾无益。如薛立斋治星士张东谷，与补中益气汤。（见血症医案。）
—薛氏治一童子发热吐血，用补中益气汤。（见薛新甫治法。）
—李士材治章鲁斋吐血发热，用补中益气汤。（见血症医案）
〖气逆则血随气升，震卦统之〗
吴澄曰：血以下行为顺，上越为逆，然血逆之，皆由于气之逆也。气逆者宜降，降则气顺，而血自宁矣，虽然有说焉，降气行血，此特八法中之一法耳。人之虚实寒热，万有不齐；表里阴阳，当分类治。虽同一失血症，而治之之法不同，常酌其中有可降不可降之因，不可遂谓失血一症，辄云气逆，尽可降而降之也。
—东垣曰：经云：怒则气逆，甚则呕血，暴瘅内逆，肝肺相搏，血溢口鼻。
—又曰：伤寒家衄血，仲景言不可发汗，盖为脉微也。若浮紧者麻黄汤，浮缓者桂枝汤，脉已微者二药俱不可用，宜黄芩芍药汤主之。杂病见血，多责其热。如衄血出于肺，以犀角、升麻、栀子、黄芩、白芍、生地、丹参、阿胶之类主之。咯唾血者出于肾，以天门冬、麦门冬、贝母、知母、桔梗、百部、黄柏、远志、熟地黄之类主之。痰涎血者出于脾，葛根、黄耆、黄连、白芍、当归、甘草、沉香之类主之。呕吐血出于胃，实者犀角地黄汤主之，虚者小建中加黄连主之。血症上行，或呕或吐皆逆也。若变而为下行，为恶痢者顺也。血上行为逆，其治难；下行为顺，其治易。故仲景云：蓄血症下血者，当自愈也，与此意同。若无病之人，忽然下痢，其病进也。今病血逆上行，而复下行恶痢者，其邪欲去，自知吉也。经曰：诸见血身热脉大者难治，是火邪胜也。身凉脉静者易治，是正气复也。故《脉诀》云：鼻衄吐血沉细宜，忽然浮大即倾危，此之谓也。
—李士材曰：上盛下虚，法当顺气，气降则血自归经矣。宜苏子降气汤。脉来微软，精神困倦，是气虚不能摄血，宜人参饮子，或独参汤。脉素有力，精神不倦，胸中滞痛，或吐块血，用生地、赤芍、当归、丹皮、丹参、桃仁、大黄之属，从大便导之。血以上出为逆，下出为顺，苟非大虚泄，皆当行之，以转逆为顺，此釜底抽薪之妙法。若吐血已多，困倦虚乏者，不可行也。吐多而急欲止之，生地、当归、丹皮、赤芍煎汤，入藕汁、童便各一锺，血馀灰二钱，墨汁五分，调均热服。怒气伤肝者，丹皮、白芍、木香之属。劳心者，莲子、糯米、柏仁、远志、枣仁、茯神之属。酒伤者，荆芥、茅花、侧柏之属。饮食伤者，白术、陈皮、甘草、穀芽、砂仁之属。吐血色黯，脉迟而寒者，理中汤。劳力者，苏子降气汤加阿胶，或以猪肺煮熟，蘸白及末食之。
—气逆于上，血随气乱，吐血不止，宜用降气不降火之法。气顺而火而自熄，血自宁。
—怒气伤肝，动肝火则火载血上，动肝气则气逆血上奔，所以皆能呕血。
—肝气逆者，必有胸胁胀满痛等症，宜白芍、生地黄、青皮、枳壳、贝母、泽泻之类，行其气而血自清。
—气逆于脏，则血随气乱，错经妄行，然必有气逆喘满，或胸胁胀痛，或尺寸弦长等症。此当以顺气为先，宜青皮、陈皮、苏子、泽泻之属。气逆兼火，佐以平肝，宜栀子、白芍之属。气逆无火，当行阴滞，宜香附、乌药、郁金、乾姜之属。然必气逆多实者，乃堪用此。其或实中有虚，不堪消耗者，或宜暂用，不可不审。
—胃虚不能传化，其气逆上，亦能吐衄，木香理中汤，甘草乾姜汤。凡出血诸症，每以胃药收功。
—上盛下虚，有升无降，血随气逆吐衄者，法当顺其气，气降则血自归经矣，宜苏子降气汤加人参、阿胶各一钱，下养正丹。
—凡怒气动肝火盛者，必有烦热脉症，降火而血自清。气逆者，必兼胸胁痛满，行气而血自止。
—有病因怒，而怒气已散者，不得再加行散，以伤其气。或肝火已平，不得过用苦寒，再损元阳。且凡肝气为邪，每多侮土，故常致脾胃受伤，及营血失守等症。若察其无胀无火，脉虚神困，而血有妄行者，此其病伤在脾，治当专理中气，宜五阴煎、五福饮之类主之。或兼火不生土，则理中汤、理阴煎之属皆不可少，勿谓始因怒起，而专意伐肝也。
—血从下出者顺，上出者逆。一应血上溢之症，苟非脾虚泄泻，羸瘦不禁者，当以大黄醋制，和生地汁及桃仁泥、丹皮之属，引入血分，使血下行，转逆为顺，此妙法也。不知此而从事于芩、连、知、柏之属，辅四物而行，使气血俱伤，脾胃两败，今之医治血症者，百岂有一生焉？
—气逆者因怒伤肝木，则气菀于上，令人薄厥，宜沉香、木香、青皮、白芍、丹皮之属。
〖气滞则血随气积，艮卦统之〗
吴澄曰：气滞者，血亦滞也。血不自行，随气而行。气滞于中，血因停积，凝而不散，愈滞愈积，愈积愈滞。若非降火以流动乎气，消瘀以活利乎血，则血终不止。然有因气而致血滞者，以行气为先。亦有因瘀而致气滞者，以活血为主。或兼清火，或兼清火，或兼温中，随其变而通之，是在用之者何如耳。
—撄宁生治血溢血泄者诸蓄妄症，其始也，予以桃仁、大黄行血破瘀之剂，折其锐气，而后区别治之，虽往往获效，然犹不得其所以然也。后来四明遇故人苏伊举，问论诸家之术，伊举曰：吾乡有善医者，每治失血蓄妄，必先以快药下之。或问：失血复下，虚何以当？则曰：血既妄行，迷失故道，不去蓄利瘀，则以妄为常，曷以御之？且去者自去，生者自生，何虚之有？
又曰：妇人之于血也，经水蓄而为胞胎，则蓄者自蓄，生者自生，及其产育为恶露，则去者自去，生者自生。其酝而为乳，则无复下满而为月矣。失血为血家妄逆，产妇为妇人常事，其去其生则一也。失血家须用下剂破血，盖施之于蓄妄之初，亡血虚家，不可不戒之于亡失之后。
—因火郁不散，致血留滞者，惟于四物汤加炒山栀，大能清胃脘之血。
—诸虚吐衄等血症药中，每入童便半合，其效甚速。或单用童便，无不应效。盖溲溺降火滋阴，又能清瘀血，止吐衄诸血。先贤有言，凡诸失血服寒凉药者，十无一生，服溲溺者，百无一死，其言信矣。一名回轮汤，一名还元汤，但取十二岁以下无欲者，绝其烹炮咸味，令其洁净，多与饮米汤水，以助水道。既绝厚味，况吃汤水之多，溺下无力，亦当与以淡肉味，清饮食。凡溺下却以磁器盛之，少顷每一锺少入姜汁二三点搅匀，徐徐服之，日进二三次。如天寒却以重汤温之服此，但以饮食相远为妙。
—李时珍曰：小便性温不寒，饮之入胃，随脾之气上归于肺，下通水道而入膀胱，乃其旧路，故能治肺病，引火下行。其味咸而走血，故治血病。当热饮，热则真气尚存，其行自速，冷则惟有咸寒之性而已。若炼成秋石，真元之气渐失，不及童便多矣。
—凡大吐血不止，以乾姜一味炮为末，吸血归经，童便调服，从治之法。可见止血之味，乾姜亦为吐血要药，不专寒冷冰凝也。
—暴吐紫血一碗者无事，吐出反好。此热伤死血在肝中，宜服四物、解毒之类。
—侧柏叶捣烂，以童便二分，酒一分，和而温服之，大能止血。
—气有馀便是火，血随气上。补水则火自降，顺气则血不升，惟生地、牛膝、丹皮补水之药也。童便者，浊阴归下窍，兼有行瘀之能。藕节汁者，达血使无滞，兼有止涩之力。
—脉来沉实，腹中满痛，为蓄血。当归、红花、桃仁、赤芍、降香、玄胡、蓬术之类。
〖虚火则阳亢阴微而上泛，离卦统之〗
吴澄曰：血不自动也，因火而动。火不自生也，因气而化。气化为火，气愈虚矣。火动乎血，则血又更虚矣。虚火宜补不宜泄，宜滋不宜凉。盖缘病起真阴亏损，虚火上炎，当峻补其阴，使水升火降，兼补其肺，使金水相生，得安其位，则血自宁矣。
—虚火之症，必察其虚中有实者，乃为易治，何则？虽元气本虚，而或大便不作泄，或脾胃健而多食，或脉有力，精神壮旺，或初起根本未摇，或虚中有实，便可放心清解。若不如是，而又虚中挟火，清之不可，温补不能，胃气将败，生机已穷，极难措手。
—虚中有实，治宜以补为主，而不得不兼乎清。如加减一阴煎、保阴煎、天王补心丹、丹溪补阴丸之类。
—实中有虚，治宜以清为主，而酌兼乎补。如大补阴丸、徙薪饮、清化饮之类。
—虚中之实，实中之虚，本无限则，故不得谓热者必无虚，虚者必无热。但微虚者宜从微补，微热者宜从微清。若热倍于虚，而清之不及，渐增无害也。若虚倍于热，而清之太过，则伐及元阳矣。
—口鼻失血，多因二火逼迫而妄行诸窍也，宜以一阴煎加清除等剂为主。盖血随气上，则有升而无降，故惟补阴益阳，则火升气降，而血自静矣。
—肝火内盛，或见烦热，脉弦数者，宜白芍、生地、丹皮、栀子、泽泻、芩、连之属，降其火而血自清。
—凡血因火动，根本未亏，则不得不于滋阴降火药中兼以清之。如黄芩、桑皮清肺火，黄连清心火，石膏清胃火，栀子、龙胆清肝火，黄柏、知母清肾火，贝母、枇杷叶、竹叶、瓜蒌清痰火，惟火之偶甚者宜之。但去其火，自无不愈，而非久用常用之剂也。
—咳嗽见血，多是肺受热邪。气得热而变为火，火盛而阴血不宁，从火上升。故治宜清火滋阴，忌用甘温之药。
—吐血咯血，凡因劳损而脉气静，或脉微弦无力，既非火症，又非气逆，而血有妄行者，此真阴内损，络脉受伤而然。惟用甘醇补阴，培养脉络，使营气渐回，而血自安矣。宜一阴煎、左归饮、六味地黄汤、小营煎之类。若虚在气分者，宜五福饮，或大补元煎为最佳。此等证候最忌寒凉，亦忌行散，皆非虚损所宜也。
—凡吐血咯血，兼口渴咽痛，躁烦喜冷，脉滑便实，小水赤热等症，此水不济火，阴虚阳胜而然。治当滋阴壮水，微佐清凉，宜二阴煎、四阴煎，或加减一阴煎、生地黄饮子、天门冬丸之类。若不甚者，惟一阴煎、左归饮、六味地黄汤之类。此等证候，大忌辛温，如芎、归、耆、术、杜仲、香附、砂仁、姜、桂之类，皆所当避。
—真阴失守，血随火沸，则参、附辛温之药，最不相宜。当以六味地黄汤加五味子，滋其化源，其血自止。
—胃中实火令人吐血，肾经虚火冲上，亦令人吐血。若错认治，以虚为实，则胃气益伤，胃伤则无以输精于肾，而肾水益虚，肾火益炽，吐血无已时也。治当峻补肾水，水足而火不上沸矣，宜六味加麦冬、五味子，大剂饮之。
〖实火则热逼血而妄行，坎卦统之〗
吴澄曰：火者阳气也，火得其正则为气，气失其正则为火，有虚焉，有实焉，不可不察也。虚火之血，则本无元气，元气既虚，而乃攻之泻之，非挺即刃矣。实火之血，乃病之标，误以为本，而温之补之，则燎原莫遏矣。虽然实火失血，必有实火之症，实火之脉，确辨明白，不妨放手。如苦寒，犀角、大黄、芩、连之属，在所必用，不必畏忌。若因循失时，喜补惮攻，则真阴败亡，卒难救矣。
—《原病式》曰：血溢者上出也。心养于血，故热甚则血有馀而妄行。或谓呕紫凝血为寒者，误也。此非冷凝，由热销铄以稠浊，而热甚则水化制之，故赤并黑而为紫也。
澄按：吐血凝紫，有寒有热。三焦出血，色紫不鲜，不可凉折。凝紫光明，是为火逼，不可温燥。（阳症血色鲜红，阴症血色猪肝。）
—王节斋云：大抵咳嗽见血，多是肺经受伤。气得热而变为火，火盛而阴血不宁，从火上升。故治宜泻火滋阴，忌用人参甘温之药。然亦有气虚而失血者，则宜用人参、黄耆、款冬花等药，但此等症不多耳。
—火暴盛而根本无伤者，宜抽薪饮，徙薪饮，或黄连解毒汤之类主之。
—胃火热甚，而烦热作渴，头痛脉滑，气壅而吐血不止者，宜白虎汤、抽薪饮之属。
—胃火炽甚，而兼阴虚水亏者，宜玉女煎。
—阳明实热之甚，而兼便结腹胀，气壅不降者，宜《拔萃》犀角地黄汤，或凉膈散，或桃仁承气汤。
—上膈壅热吐血，脉洪大弦长，按之有力，精神不倦，或觉胸中满疼，或血是紫黑块者，用生地、赤芍、当归、丹皮、荆芥、阿胶、滑石、大黄、玄明粉、桃仁泥之属，从大便导之。此釜底抽薪之法也。
—心气不足，吐血衄血者，《金匮》用泻心汤主之，大黄二两，黄连、黄芩各一两，水三升煮一升，炖服之。此正谓手少阴心经之阴气不足，本经之阳火亢盛无所辅，肝肺俱受其火而病作，以致阴血妄行而飞越。故用大黄泻去亢盛之火，黄芩救肺，黄连救肝，使之和平，则阴血自而归经矣。
—壮火食气，是邪火燔炽，不独铄干肾水，而且涣散元气也。凡邪火猖厥之时，自非杯水可救，虽用六味地黄汤滋阴之药，尚恐不足，故加以知、柏纯阴之品，逆而折之，庶得其平。水壮而火熄，火熄而金宁，嗽血等症自安矣。今时遵薛氏者，每以知、柏为忌药。习河间、丹溪者，又以参、附为畏途。二者皆以病合药，非以药合病也。盖有是病，则用是药，如大黄、巴豆有时建功，参、术、茯苓有时误事。是在通圆活法运用之妙，在乎一心，故神无方而《易》无体也。虽然必先小心，然后可以大胆，若粗心浮气，认症未明，辄敢发药，是亦妄人也矣。
〖内寒则阳虚而阴必走，兑卦统之〗
吴澄曰：气不足便是寒。内寒者，寒从中生也。营气虚散，上下隔绝，脉络不通，阴阳不相为守，而血妄行也。亦有命门虚衰，逼其无根之火上泛，又或素禀薄弱，寒气渗入中焦。一当温补命门，导龙入海。一当温补中宫，吸血归经。若不知此，而日从事于寒凉，误矣。
—吐血不已，则气血皆虚，虚则生寒，故用侧柏叶。柏叶生而西向，禀兑金之气而生，可制肝木。木主升，金主降，取其升降相配，夫妇之道和，则血得以归藏于肝矣，故用为君。乾姜性热，炒黑则止而不走，用补虚寒之血；艾叶之温，能入内而不炎于上，可使阴阳之气反归于里，以补其寒，用二味为佐。取马通者，为生血于心，心属午，故用午兽之通，主降火，消停血，引领而行为使。此仲景治吐血之准绳，可以触类而长之也。
—血遇热则流通，故止血多用凉药。然亦有气虚挟寒，阴阳失守，营气虚散，血亦错行，所谓阳虚而阴必走耳，外必有寒冷之状。法当使血自归于经络，可用理中汤加南木香，或甘草乾姜汤，其效甚者。
—所吐之血，色黑而黯，必停积失位之血，非由火逼而动也。或面白息微，脉见缓弱，身体清凉者，此必脾胃气虚，不能摄血而然，皆非火症。若用凉血之剂，必致殆矣。《三因方》中，用理中汤能止伤胃吐血，以其温中，大能分理阴阳，安和胃气，故当用也。若察其虚在阴分，则又理阴煎为最。
—阴阳虚实之机，不可不审。如肾真阳不足，阳虚阴必走，以致吐血者，必下寒上热，当用八味丸，引火归原。
—阴虚火动者，肾中寒冷，龙宫无可安之穴宅，不得已而流行于上，故血亦随火而妄行。今用桂、附二味纯阳之火，加于六味纯阴水中，使肾中温暖。如冬月一阳来复于水土之中，龙雷之火自然归就于原宅，不用寒凉而火自降，不必止血而血自归经矣。若阴中水涸而火炎者，去附、桂而纯用六味，以补水配火，血亦自安，亦不必去火，总以保火为主。
—肾经吐血，皆下寒上热，阴盛逼阳于上，非理中、温中可治也。赵氏曰：理中者，理中焦也，非下焦也。此系下焦两肾中先天之真气，与心、肺、脾、胃后天有形之体，毫不相干。且乾姜、甘草、当归等药，俱到不得肾经，惟仲景八味肾气丸，斯为对症。
—血，阴之位也，静而定者，其常也。血，水之源也，行而下者，其常也。七情妄动，形体疲劳，阳火相逼，遂致错行。脉洪口渴便结者，宜行凉药。若使气虚挟寒，阴阳不相为守，血亦妄行，必有虚冷之状，盖阳虚阴必走是也，宜理中加木香、乌药。
〖外寒则邪解而血归经，巽卦统之〗
吴澄曰：元气不充之人，营不能营，卫不能卫，表受重寒，里遏虚热，则营血为卫气所迫，中宫失守，脱出于外，当解表温散，则血自止。然六淫中不独寒邪也，皆能令人失血。散见下集外损各门中，可备参考。
—伤寒外感无汗之症，多有因衄而邪得解者，即所以代汗也，故谓之红汗。此伤寒治衄之法，赵氏深知其理，仿此以治吐血之症，用之皆一服而微汗愈。盖汗与血一物也，夺血者无汗，夺汗者无血。
—外寒失血者，为邪气不能发散，壅盛于经络，逼迫于血，因而吐者，须当发散经中寒邪，或麻黄汤、桂枝汤治之。
—吐衄血者，从下炎上之火。暑热燥火，固宜有之，何得有风寒之症？曰：此六淫之气俱能伤人，暑湿者十之一二，火燥者半，风寒者半。风寒内薄，则中亦发燥火，而燥火之后，卒又归于虚寒矣。
—感寒吐血，宜麻黄桂枝汤。（见下集感寒类虚损门）
—血症，吐血、衄血、便血，其人阴虚阳走，其脉沉而散，其外症虚寒，无热候，宜乌金丸、散止之，法宜上用散，下用丸。次以木香理中汤，加大七汤，入川芎，调苏和香丸温之。
—吐血，外寒雨寒，身受寒气，口食冷物，宜温中散寒。
—《统旨》云：吐血，先哲皆以为热，其因于寒者，理亦有之，何则？寒邪属阴，人之营血亦属阴。古人云：风伤卫，寒伤营，各从其类。人果身受寒邪，口受寒气，邪入血分，得冷而凝，则被寒矣。在上则从口而出，在下则从便而出。若此者，实病机之所有，乌得为尽无也。但其血色之黑，与吐血因热极而反兼水化者相似，兹则宜于脉症间求之。脉微迟而身清凉者，寒也；脉洪数而身烦热者，热也。寒则温之，热则清之，治法大不同矣。
—东垣尝治一贫士，病脾胃虚，与补药愈后，继居旷室，卧热炕，咳而吐血。东垣谓此久虚弱，冬居旷室，衣服单薄，是重虚其阳，表有大寒，壅遏里热，火邪不得舒伸，故血出于口。当补表之阳，泻里之虚热。因想仲景伤寒脉浮紧，当以麻黄汤发汗，而不与之，遂成衄血，却与麻黄汤立愈，与此甚同，因作麻黄人参芍药汤，一服而愈。

血证全书  ***************************
〖经旨〗
帝曰：何谓血？岐伯曰：中焦受气，取汁变化而赤，是谓血。
帝曰：夫血之与气，异名同类，何谓也？岐伯曰：营卫者，精气也；血者，神气也，故血之与气，异名同类焉。故夺血者无汗，夺汗者无血。
怒则气逆，甚则呕血。又曰：阳气者，大怒则神气绝，而血菀于上，使人薄厥。
卒然多食饮则肠满，起居不节，用力过度，则络脉伤。阳络伤则血外溢，血外溢则衄血；阴络伤则血内溢，血内溢则便血。
阳明厥逆喘咳，身热善惊，衄吐血。
夫伤肺者，脾气不守，胃气不清，经气不为使，真脏坏决，经脉旁绝，五脏漏泄，不衄则吐。
〖脉法〗
脉芤大为失血，清为血少。吐血、唾血，脉弦小弱者生，实大者死。唾血脉紧弦者死，滑者生。脉得诸涩濡弱者，为亡血。
太阳脉大而浮，必衄吐血。
失血诸症，脉必见芤，缓小可喜，实大堪忧。
血症之脉，寸脉盛者，血必上溢。尺脉盛者，血必下陷。两关盛者，虚火附于血络，其脉故大。以其失血，经络已虚，其脉故空。空大者，浮数而无力之象也。凡失血之脉，喜其微弱平缓，如急疾弦数而搏硬者，难治矣。
〖论血〗
时珍曰：血犹水也。水穀入于中焦，泌别熏蒸，化其精微，上注于肺，流溢于中，布散于外，中焦受汁，变化而赤，行于隧道，以奉生身，是谓之血，命曰营气。血之与气，异名同类，清者为营，浊者为卫，营行于中，卫行于外。气主煦之，血主濡之。血体属水，以火为用，故曰气者，血之帅也。气升则升，气降则降，气热则行，气寒则凝，火活则红，火死则黑。邪犯阳经则上逆，邪犯阴经则下流。盖人身之血，皆生于脾，摄于心，藏于肝，布于肺，而施化于肾也。
〖论精气神〗
精者神之本，气者神之主，形者神之宅，故神大用则歇，精大用则竭，气大劳则绝。是以人之生者神也，形之託者气也。若气衰则形耗，而欲无病者，未之有也。夫有者因无而生焉，形须神而立焉。有者无之馆，形者神之宅也。倘不全宅以安生，修身以养命，则不免于气散归空，游魂为变。方之乎烛，烛尽则火不居。譬之于堤，堤坏则水立涸矣。故神者魂也，魄者阴也。神能服气，形能食味。气清则神爽，形劳则气浊。故服气者千百不死，身飞于天；食味者千百皆死，形归于地。人之死也，魂飞于天，魄落于泉，水火分散，各归本源。生则同体，死则相捐，飞沉各异，禀之自然。譬如一根之木，以火焚之，烟则上升，灰则下沉，自然之理也。夫神明生化之本，精气者万物之体，全其形则生，养其精气则神全，神全则形全而无病，可长生矣。
〖论血证〗
失血之症，有因火热太甚，逼血妄行者；有因风热拂郁，血动而溢者；有因气逆于脏，血随气乱者；有因脉络受损，营气不守者；有因元气积伤，血随气脱者；有因真阳衰弱，气血离根者。故失血虽一，其所因各异，不可不详辨也。火盛者，必有口渴咽痛，烦躁喜冷，脉滑便实，小水赤热等证。宜察火之微甚，而清之降之，或用釜底抽薪之法，降火最捷。若兼阴虚水亏者，尤宜补益阴气，使水生则火自熄也。风热者，必有口乾鼻燥，头晕，或微恶寒发热等证。宜以辛凉之剂，清之散之。若阴气素虚，内热生风者，必兼以甘寒之剂，滋其燥气，使热退风清而已也。气逆者，必有胸胁胀痛，气逆喘满，或尺寸弦长等证。此当以顺气为先，盖气顺则血自宁也。其有病虽因怒，而或逆气已散者，不得再加行散，以伤真气。但宜专理中气，使土厚则木不摇，且肝木为邪，每多侮土故也。劳损者，必有色弊神枯，气弱脉静，或微弦无力等证，大忌妄用寒凉，以伐生气。又不宜妄用辛燥，以动阳气。但宜纯甘至静之品，培之养之，使损伤完固，则营气自然宁諡，不待治血而血自止矣。夫阳虚者，必有脉微厥逆，小水清利，大便不实等证。速宜引火归原，则血逆自已。若格阳于上，而面赤躁烦者，必用热因寒用之法，以从治之，不然则格拒不入。切忌寒凉，犯之则死。气虚者，火必不盛，气必不逆，但见脉弱倦怠，气短气怯，形色憔悴，或神魂不安等证。宜大补中州，使脾气盛，则自能统血。若兼阳虚者，宜以温暖之剂补之。若暴吐暴衄，失血如涌泉，血脱气亦脱者，亦宜以大补元气为主。盖有形之血不能速生，无形之气所当急固耳，但使气不尽脱，则命犹可保，血可渐生。此血脱益气，阳生阴长之道也。以上诸症，所因不同，治法亦异，医者体认既确，用法各当，何患乎血病之不易治哉？
〖治血当分轻重〗
吐血之病，当知轻重。凡偶有所伤，而根本未摇者，轻而易治。但随其所伤，而宜清则清，宜养则养，随药可愈，无足虑也。惟积劳积损，以致元气大虚，真阴不守者，乃为危症。此惟不慎其初，所以致病于前，倘病已及身，而犹不知慎，则未有能善其终者。凡患此者，非加意慎重，而徒博药力以求免者，难矣。
〖治血求其源〗
失血于口者，有咽、喉之异。盖上焦出纳之门户，惟咽、喉二窍而已。咽为胃之上窍，故由于咽者，必出于胃。喉为肺之上窍，故由于喉者，必出于肺。然喉连于肺，而实总五脏之清道。咽连于胃，而实总六腑之浊道。此其出于肺者，人知病在五脏，而不知其血出于胃者，亦多有由乎脏者也，何也？观《内经》曰：五脏者，皆禀气于胃，胃者五脏之本气也。然则五脏之气，皆禀于胃，而五脏之病，独不及于胃乎？今见吐血之症，古人云：呕血出于胃，而岂知其亦由乎五脏也。盖凡胃火盛而大吐者，此本家之病，无待言也。至若怒则气逆，甚则呕血者，亦必出于胃脘。此气逆在肝，木邪乘胃而然也。又如欲火上炎，甚则呕血者，亦出于胃脘。此火发源泉，阴乘胃而然也。由此观之，则凡五志之火，皆能及胃，而出血于咽者，岂止胃家之病？但咳而出者，必出于喉，出于喉者，当察五脏。呕咯而出者，必出于咽，出于咽者，则五脏六腑皆能及之。且胃为水穀之海，故为多气多血之腑，而实为冲任血海之源。故凡血枯经闭者，当求生血之源，源在胃也。而呕血吐血者，当求动血之源，源在脏也。于此不明，济者鲜矣。
〖治血察虚实〗
血本阴精，不宜动也，而动则为病。血主营气，不宜损也，而损则为病。盖动者多由于火，火逼血而妄行。损者多由于气，气伤则无以存。故有以七情而动火者，有以七情而伤气者；有以劳倦色欲而动火者，有以劳倦色欲而伤阴者；或外邪不解，而热郁于经；或纵饮不节，而火动于胃；或中气虚寒，则不能收摄，而注陷于下；或阴盛格阳，则火不归原，而泛溢于上，是皆动血之因也。故妄行于上，则见于七窍；流注于下，则出乎二阴；或壅瘀经络，则发为痈疽脓血；或郁结于肠脏，则留为血块血症；或乘风热，则为斑为疹；或滞阴寒，则为痛为痹，此皆血病之症也。若七情劳倦不知节，潜消暗铄，不知养生意，本亏而耗伤弗觉，则营气之羸，形体之敝，此以真阴不迩，亦无非血病也。故凡治血者，当察虚实，是固然矣。实中有虚，则于疼痛处有不宜攻击者，此似实非实也。热中有寒，则于火症中有速宜温补者，此似热非热也。夫正者正治，谁不得而知之？反者反治，则吾未见有知之者。矧反症甚多，不可置之勿略也。
〖治血当察远近〗
凡血一咯一块，胃口血也，其所从来者近。痰中见血如玛瑙色而成块者，亦胃口血也，其所从来者亦近。二者势若可畏，而犹可调理，法当任其自出。又必看其不鲜者，旧血也，勿以药止之。其色鲜者，新血也，所积者必不甚多，宜以药止之。盖旧血终不归经，不任其自出，反致增剧。新血终当归经，若所出者多，则损人矣，故宜药止之，以引血归经。此皆可以调理而愈也。若痰中见血，或一点之小，或一线之细，语其势似不足畏，而病根反深。此血非胃口血也，乃从肺脏出来，为虚所逼，血从痰出故也。其所以少者何也？盖肺脏以气为主，本多气而少血，是以所出者亦少也。肺脏之血本少，又火逼而出之，则肺气枯而无以领一身之血矣，所害不亦太乎？
〖治血不可拘泥〗
世治吐血，用竹茹、地黄汁、童便之类止血，此亦不可拘泥。如阳乘于阴，血得热则流散，经水沸溢，理宜凉解，以犀角、大黄之类。如阴乘于阳，所谓天寒地冻，水凝成冰，须当温散，宜乾姜、桂、附、理中之类。
〖治血分八法〗
—曰降气。缘上盛下虚，气升不降，血随气上，越出上窍。法以苏子、沉香之类顺其气，气降则血自归经矣。
—曰导瘀。缘上膈壅热，积瘀紫黑成块，胸中满痛。法以熟地、桃仁、丹皮、枳壳之类，导之使下，则转逆为顺矣。
—曰温中。缘衣冷食寒，渗入血分，血得寒则凝，不归经络而妄行，血出黯黑，色夭身凉。法以炮姜、肉桂之类，温中和气，气温和则血自归经矣。
—曰温散。倘衣冷感寒，色黯发热，身痛头痛。法以姜、桂、芎、苏之类，温中散寒，寒去则血自归经矣。
—曰补气。缘人经气素亏，精神疲惫，阴阳不相为守，卫气虚散，营亦妄行。法以大剂参、附之类以补元气，则气自能摄血矣。
—曰补益。凡失血人阴分亏损，法于四物汤中，取一二味以为主药，或人参养荣汤、十全大补汤以培养之，则自阳生阴长矣。
—曰阻遏。血色红赤，逢黑则止，水剋火之义。久而不止，法以百草霜、京墨、十灰散之类以控抑之，或花蕊石以消化之，庶不令上溢矣。
—曰升阳。缘阳气不升，血乃下漏。法以升、柴、荆、防之类升之，则血自安于故道矣。
澄按：血循气行，气升则升，气降则降。火气上升，逼于火则血上溢。湿气不行，滞于湿则血下渗。故治上溢无如降气，治下渗无如升阳。若瘀则消之，寒则温之，虚则补之，热则清之，大过则阻遏之，而总以甘温收补，调理脾胃，此大法也。
〖四证五法〗
血有四证：曰虚、曰瘀、曰热、曰寒。治血之法有五：曰补、曰下、曰破、曰凉、曰温。
血虚者，其症朝凉暮热，手足心热，皮肤乾涩甲错，唇白，或女子月事前后不调，脉细无力，法宜补之。
血瘀者，其症在上则烦躁，嗽水不咽；在下则如狂，谵语发黄，舌黑，小腹满，小便自长，大便黑而少，法宜下之。在女子则停经腹痛，产后小腹胀痛，手不可按，法宜破之。
血热者，其症吐、衄、咳、咯、溺血，午后发热，女子月事先期而来，脉来弦而数，法宜凉之。
血寒者，其症麻木疲软，皮肤不泽，手足清冷，心腹怕寒，腹有块痛，得热则止，在女子则月事后期而痛，脉细而缓，法宜温之。又有吐、衄、便血，久而不止，因血不能附气，而失于归经者，当温脾、肾二经。脾虚不能摄血，用姜、附以温中焦。肾虚不能归经者，用桂、附以温命门。此皆温之之法也。
〖治血三法〗
降气不降火；行血不止血；补肝不伐肝。
〖治法三方〗
初方釜底抽薪，中方调理脾胃，末方引火归原。（以上见下集失血类虚损。）
〖血证用药〗
凡治血之药，为君为臣，或宜专用，或宜相兼，病有浅深，方有轻重，其间参合之妙，固由乎人，而性用之殊，当知其类。
血虚之治有主者，宜熟地、枸杞、当归、鹿角胶、炙甘草之属。血虚之治有佐者，宜山药、山茹、杜仲、枣仁、菟丝子、五味子之属。
血有虚而微热者，宜凉补之，以生地、麦冬、白芍、沙参、牛膝、鸡子清、阿胶之属。
血有因于气虚者，宜补其气，以人参、白术、黄耆之属。
血有因于气实者，宜行之降之，以青皮、陈皮、枳壳、乌药、沉香、木香、香附、瓜蒌、杏仁、前胡、白芥子、海石之属。
血有虚而滞者，宜补之活之，以川芎、牛膝、当归、熟地、醇酒之属。
血有寒滞不化，及火不归原者，宜温之，以附子、肉桂、乾姜，姜汁之属。
血有乱动不宁者，宜清之和之，以茜根、山楂、丹皮、丹参、贝母、童便、竹沥、竹茹、百合、茅根、侧柏、藕汁、荷叶、柿霜、桑寄生、韭汁、萝卜汁、飞罗面、黑墨之属。
血有大热者，宜寒之泻之，以黄芩、黄连、黄柏、知母、玄参、花粉、石膏、栀子、龙胆草、苦参、桑白皮、香茹、犀角、童便、青黛、槐花之属。
血有蓄而结者，宜破之逐之，以桃仁、红花、苏木、元胡、山稜、莪术、五灵脂、大黄、芒硝之属。
血有陷者，宜举之，以升麻、柴胡、川芎、白芷之属。
血有燥者，宜润之，以乳酪、酥油、蜂蜜、天门冬、柏子仁、肉苁蓉、当归、百合、胡桃肉之属。
血有滑者，宜涩之止之，以棕灰、发灰、白及、人中白、蒲黄、松花、百草霜、百药煎、诃子、五味子、乌梅、文蛤、续断、椿白皮之属。
血有涩者，宜利之，以牛膝、车前、茯苓、泽泻、木通、瞿麦、益母草、滑石之属。
血有病于风湿者，宜散之燥之，以防风、荆芥、乾葛、秦艽、苍术、半夏、白术之属。
〖心经失血〗
心主血，凡因惊而动血者，属于心。宜丹参、麦冬、山药、茯神、当归、生地主之。资成汤。
心主病者，宜养荣不宜耗散。若胸膈之间觉有牵痛，如缕如丝，或懊憹嘈杂，有不可名状者，此病在心主包络。茯苓补心汤、莲心汤、五神汤、泻心汤、天门冬汤。
〖肝经失血〗
肝藏血，因怒而动血者，属于肝。宜柴胡、白芍、栀子、丹皮、生地、枣仁、沉香主之。
怒气伤肝，唇青面青，脉弦，须用柴胡栀子清肝散。
凡肝火盛者，必有烦热脉症，降火而血自清。气逆者，必兼胸胁痛满，行气而血自止。
凡胁肋牵痛，或躁扰喘急不宁，往来寒热者，此病在肝。宜疏利甘缓，不宜秘滞。赤茯苓汤、白及、檞叶、畅郁汤。
〖脾经失血〗
脾统血，因思虑而动血者，出于脾。宜石斛、乾葛、生地、丹皮、甘草、茯苓、黄耆主之。
凡饮食无味，胸腹膨胀，不知饱饿，多痰涎者，此病在脾。脾为后天之本，三阴之首也，脾气健则元气旺，而阴自足。故血症中有脾虚者，当补脾以统其血。归脾汤，丹溪方。又方：理脾阴正方，柔脾汤，资成汤。
〖肺经失血〗
肺主气，因悲忧而动血者，出于肺。宜二冬、二母、甘、桔、黄芩之属主之。
伤肺者，脾气不守，胃气不清，经气不为使，真脏坏决，经脉旁绝，五脏泄漏，不衄则呕。宜理脾阴正方，麦冬饮子，侧柏散，绿云散，大蓟饮，人参救肺汤，天冬丸，资成汤。
〖肾经失血〗
肾主五液，因房劳而动血者，出于肾。宜生地、远志、丹皮、茯苓、阿胶、知母、黄柏之属主之。
凡气喘声哑不出，骨蒸盗汗，咽乾喉疼，动气忡忡者，此病在肾也。
肾为先天之本，二阴之根蒂也。肾水足，则龙火潜而阴亦宁。故血症之中有肾水虚者，当壮水以制其阳；有肾中之阳虚者，当益火以引其归。地黄煎，壮水丸，培土养阴汤。
〖胃经失血〗
胃为多气多血之腑，生血之乡。其吐出血色，或赤或紫，或鲜红，此胃经之血也。
中气失调，邪热在中，而呕血者，宜犀角、地黄、丹皮、甘草、玄明粉主之。
若大呕大吐，烦躁大热，头痛不得卧者，此病在胃。
伤胃吐血，饮食太饱之后，胃中冷不能消化，便烦闷，强呕吐，使所食之物与气上冲蹙，因伤裂胃口，吐血色鲜正赤，腹亦绞痛，自汗，其脉紧而数者，为难治也。宜理中加川芎、乾葛，或加川芎、扁豆。
〖阳盛阴虚失血〗
口鼻出血，皆系阳盛阴虚，有升无降，血随气上，越出上窍。法当补阴益阳，则血自归经矣。
〖格阳虚火失血〗
格阳失血，多因色欲劳伤过度，真阳失守于阴分，则无根虚火浮泛于上，多见上热下寒，或头红面赤，或喘促躁烦，而大吐大衄，失血不止。但其六脉微细，四肢厥逆，或小水清利，大便不实者，此格阳虚火也。速宜引火归原，用镇阴煎、八味地黄汤之属，则火自降而血自安矣。若用寒凉，阳绝则死。
〖血逆上焦失血〗
血逆上焦，紫黑成块，或痛或闷，结聚不散，惟宜行散。大都治血之法，多忌辛散，恐其能动血也。惟此留滞之血，则不妨用之。如四物汤加香附、肉桂、苏木、红花之属，无不可也。或服韭汁，亦善行瘀血。若火郁不散，致血凝滞者，惟于四物汤加炒栀子，大能清胃脘之血。
〖火盛逼迫失血〗
凡火盛逼血妄行者，或上或下，必有火脉火症可据，乃可以清火为先，火清而自安矣，宜芩、连、知、柏、玄参、栀子、童便、犀角、花粉、生地、白芍、龙胆草之属，择而用之。如阳明火盛者，须加石膏；三焦热极，或闭结不通，须加大黄。如热壅于上，火不能降者，于清火药中须加泽泻、木通、栀子之属，导之泄之，则火可降，血可清也。然火有虚实，或宜兼补，或宜兼清，所当酌也。若假火作真火，则害不旋踵矣。
〖真阴内损失血〗
凡吐血咯血，因劳损而气虚脉静，或微弦无力，既非火症，又非气逆，而血有妄行者，此真阴内损，脉络受伤而然。惟用甘醇补阴，培养脉络，使营气渐固，而血自安矣，宜一阴煎、左归饮、六味地黄汤、小营煎之类，酌而用之。若虚在气分者，宜五福饮，或大补元煎为最佳。此等证候，最忌寒凉，亦治行散，非虚损所宜也。
〖阴虚阳胜失血〗
凡吐血咯血，兼口咽痛，烦躁喜饮冷，脉滑便实，小水赤热等症，此水不济火，阴虚阳胜而然。治当滋阴壮水，微佐清凉。宜二阴煎、四阴煎，或加减一阴煎、生地黄饮子、天门冬丸之类，察其脏气，随宜用之。若不甚热者，宜一阴煎、左归饮，或六味地黄汤之类。凡此等证候，大忌辛温。如参、耆、归、术、杜仲、破故纸、香附、砂仁、姜、桂之属，皆所当忌。
〖火热气盛失血〗
凡吐血，全由火盛而逼血上行者，宜察火之微盛。若火微者，宜局方犀角地黄汤，或清化饮。若火暴盛而根本无伤者，宜抽薪饮，或黄连解毒汤、三黄丸之类主之。若胃火热甚，而烦热作渴，头痛脉滑，气壅而吐血不止者，宜白虎汤，或抽薪饮。若胃火炽盛，而兼阴虚水亏者，宜玉女煎。若阳明实热之甚，而兼便闭腹胀，气壅不降者，宜《拔萃》犀角地黄汤，或凉膈散、桃仁承气之类主之。然此病不多见，必审知的确，乃可用之，毋孟浪也。
〖真阴真阳失血〗
五脏之中，惟肾为真，此真水真火，真阴真阳也。人但知血之为血，而不知血之为水也。人身涕、唾、津液、痰、汗、便、溺皆水也，独血之水随火而行，故其色独红。肾中之真水乾，则真火炎，血亦随火而沸腾。肾中之真火衰，则真水盛，血亦无附而泛上。惟水火奠其位，而气血各顺布焉，故以真阴真阳为主也。
〖假寒假热失血〗
凡肾经吐血者，俱是下寒上热，阴盛于下，逼阳于上之假症。世人不识，而为其所误者多矣。吾独窥其微，而以假寒治之，所谓假对假也。真阴失守，命门火衰，火不归原。水盛而逼其浮游之火于上，上焦咳嗽气喘面红，呕吐痰涎失血，此系假阳之症，须用八味地黄引火归原。用大热之药，倘有方无法，则上焦烦热正甚，复以热药投之，入口即吐矣。须以热药冷饮，假寒骗之，下嗌后冷性即除，热性始发，而呕哕皆除，倘一服寒凉，倾刻危矣。
〖气郁失血〗
脉大发热，喉中痛者是气虚。用参、耆（蜜炙）、黄柏、荆芥、地黄、当归、韭菜汁、童便磨郁金饮之，其血自消。
澄按：此补中兼消滞而解郁之法也。
〖鬼击吐血〗
凡人梦中被刺杀杖打，诸般不祥，卒然吐血、衄血、下血甚多者，九窍皆有。宜用升麻、独活、续断、地黄各五钱，官桂一钱，为末，每服三钱，白汤调下，日三服。
〖各种失血〗
（见下集湿门。）
〖治案〗
滑伯仁治一人，病呕血，或满杯，或盈盆盎，且二三年。其人平昔嗜市利，不惮作劳，中气因之侵损。伯仁视之，且先与八宝散，一二日，黄芩芍药汤。少有动作，即进犀角地黄汤，加桃仁大剂。稍减，服抑气宁神散。有痰，用礞石丸。其始脉芤大，后脉渐平，三月而愈。屡效。
秀州进士陆迎忽得疾，吐血不止，气蹶惊颤，狂躁跳跃，双目直视，至夜深欲拔户而出。如是两夕，诸医尽用古方及单方，极疗不瘳，举家哀祷事。观音梦授一方，但服一料，当永除根。用益智仁一两，生朱砂二钱，青皮五钱，麝香一钱，为细末，灯心汤下。陆觉取笔记之，服之乃愈。
—人痨瘵吐血，取翦草一斤，洗净碎为末，入生蜜一斤，和成膏，以陶器盛之，不得犯铁器，日一蒸一曝，至九日乃止，名曰神传膏。令病人五更起，面东坐，不得语言，用匙抄药如食粥，每服四匙，良久呷稀粟米粥压之。药只冷服。粟米饮亦不可太热。或吐或下皆无害。凡久病肺损，咯血吐血，一服立愈。
翦草状如茜草，又如细辛。婺、台二州皆有之，惟婺州可用。
薛立斋治星士张东谷，谈命时出庭前，吐血一二口，云久有此症，遇劳即发。余意此劳伤肺气，其血必散，视之果然。与补中益气加麦冬、五味、山药、熟地、茯神、远志，服之而愈。翌早请见云：服四物、黄连、山栀之属，而倦更甚，得公一匕，吐血顿止，精神如故，何也？曰：脾统血，肺主气，此劳伤脾肺，致血妄行，故用前药健脾肺之气，而嘘血归原耳。
汪石山治一人，年三十馀时，过于劳，呕血甚忧。惟诊之脉皆缓弱，曰：无虑也，由劳倦伤脾耳。遂用参、耆、术、归、陈皮、甘草、麦冬等煎服之，月馀而愈。越十馀年，叫号伤气，加以过饱，病膈壅闷有痰，间或咯血噎酸，饮食难化，小便短赤，大便或溏，有时滑泄不止，睡醒口苦，梦多或梦遗。医用胃苓汤病甚。汪诊之，或前大后小，或快或缓，或细或大，或弱或弦，并无常度，其细缓弱时常多。曰：五脏皆受气于脾，脾伤食减，五脏俱无所禀矣，故脉之不常，脾之虚也。药用补脾，庶知允当。遂以参、术为君，茯苓、白芍为臣，陈皮、神麴、贝母为佐，甘草、黄柏为使，服之泻止食进。后复伤食，前病又作。曰：再用汤药，肠胃习熟，而反见化于药矣，服之何益？令以参苓白术散加肉豆蔻，枣汤调下。又复伤食，改用参、术、芍、苓、陈皮、砂仁丸服，大便即泻。曰：脾虚甚矣，陈皮、砂仁尚不能当，况他消导药乎？惟节饮食以养之，勿药可也。
江汝洁治程石峰乃尊吐血，六脉俱浮大而无力则为虚。又经曰：浮而无力则为芤。又曰：大则病进。又曰：血虚脉大如葱管。据此则知心不主令，相火妄行，以致痰涎上壅，火载而血上行，且岁值厥阴风木司天，土气上应，眚在于肾，肾水既虚，相火无制，灾生无妄。治当滋血则心君得以主令，泻火则痰涎可以自除。以甘草四分，黄耆三钱，白芍、生地黄各一钱，川归五分，煎热服一二剂而愈。
江篁南治黄上舍，春初每日子午二时，吐血一瓯，已吐九昼夜矣。医遍用寒凉止血之剂，皆弗效，且喘而溺。诊之告曰：此劳倦伤脾，忧虑损心，脾裹血，心主血，脾失健运，心失司主，故血越出于上窍耳。惟宜补中，心脾得所养，血自循经，而不妄行也。医投寒凉，所谓虚其虚，误矣。遂以人参五钱，白芍、茯苓各一钱，陈皮、甘草各七分，红花少许，煎，加茅根汁服之。至平旦喘定，脉稍缓，更衣只一度，亦稍结。是日血未动，惟嗽未止，前方加紫菀、贝母。又次日五更衄数点，加丹皮。寝不安，加酸枣仁，夜来安静，血不来，嗽亦止。既而加减调理，两月而安。
生生子治一妇人，吐红发热，经水二十日一行，或一月行二次，白带且多，胸膈饱胀，脉洪数。以丹参、生地、山栀子、白芍、小蓟、鹿角胶，水煎，临服加入童便一酒杯，二十剂而愈。
张景岳治倪孝廉者，年逾四旬，素以灯窗思虑之劳，伤及脾气，时有呕吐之症，过劳即发。余尝以理阴煎、温胃饮之属，随饮即愈。一日于暑末时，因连日交际，致劳心脾，遂上为吐血，下为泻血，俱大如手片，或紫或红，其多可畏。急以延余，而余适他往，复延一时名者云：此因劳而火起心脾，兼以暑令正王，而二火相济，所以致此。乃与犀角、地黄、童便、知母之属，药及二剂，其吐愈甚，脉益紧数，困惫垂危。彼医云：此其脉症俱逆，原无生理，不可为也。其子惶惧，复至恳余，因往视之，则形势俱剧。第以素契不可辞，乃用人参、熟地、乾姜、甘草四味大剂与之，初服毫不为动，次服觉呕恶稍止，而脉中微有生意，乃复加附子、炮姜各二钱，人参、熟地各一两，白术四钱，炙甘草一钱，茯苓二钱，黄昏与服，竟得大睡。至四更复进之而呕止，血亦止。遂大加温补，调理旬日而复健如故。
李士材治章鲁斋令郎，吐血发热，遗精盗汗，形肉衰削。先有医士戒之曰：勿服人参，若误服之，无药可救也。两月弗效，召李诊之，此脾肺虚之候，非大剂参、耆不可。鲁斋骇然曰：前有医者戒之严甚，而兄用之甚多，何相悬也？曰：此能任决效否？曰：不能也。李曰：请易参五斤，毋掣其肘，期于三月可以服勣。陈论甚力，鲁斋信而从之。遂用六君子，间用补中益气汤，及七味丸治之，日轻一日，果如所约。
〖咯血〗
咯血者，喉中常有血腥，一咯即出，其色或红或紫者是也。又如细屑亦是也。
滑伯仁曰：寒凉之溢水乃泻火也，温热之助火乃折水也。衄血，手阳明循手经上行，入清气道中；咯血乃入于所合也，所合肺也。
又曰：咯血为病最重，且难治者，以手太阴之经，气多血少。又肺者金象，为清肃之脏，今为火所制，迫而上行，以为咯血，逆之甚矣。上气见血，下闻病音，谓喘而咯血，且咳嗽也。
凡血不因咳嗽而咯出者，为咯血。或色不一，或咯一二口，或二三口，却又不多，或带丝带屑，咯出均有之。此乃心包络受伤，血随气逆，火炎而咯出。或亦有时随痰咯出，乃劳烦思虑过度，非一日之所致。治宜固本养神，清热和血之剂。非病人坚心惜命，数月调摄，不能愈也。
●治法三条
张景岳曰：清晨初起时，每于痰中有淡紫凝血，或块或片，常见数口者，此多以操心动火，或多思郁，或由过饮。但无咳嗽发热等症，即不足虑，此不过致动络血而然。（天王补心丹、二阴煎。）
王宇泰曰：咯血，不嗽而咯出血也。咯与唾少异，唾出于气，上无所阻；咯出于痰，气郁于喉咙之下，滞不得出，咯而乃出。求其所属之脏，咯唾同出于肾也。治咯血之方，宜用童便、青黛，以手、足少阳三焦与胆所合之相火，而姜汁为佐，用四物、地黄、牛膝等以补肾阴，安其血也。
《易简》曰：肺者清肃之职主气，气分有火，则令人咯血。以桑皮、杏仁、苏子、青黛、二冬、枇杷叶之属，降火下气，使不咯而血自安。如肺受火伤，久致痨瘵，用七珍散，补土生金，加阿胶、锺乳粉以和血。
若食少痰多，咯血不止者，宜和中理阴汤，加荷叶、枇杷叶。或脾肺气虚，而咯血不止者，宜理脾阴正方，则咯血自止。味补饮亦相宜。
●治案
汪石山治一人，形实而黑，病咳痰少声嘶，间或咯血。诊之右脉大无伦，时复促而中止，右略少而软，亦时中止，曰：此脾、肺、肾三经之病也。盖秋阳燥烈，热则伤肺，加之以劳倦伤脾，脾为肺母，母病而子失其所养。女色伤肾，肾为肺子，子伤必盗母气以自奉，而肺愈虚矣。治当从清暑益气汤例而增减之。以人参二钱或三钱，白术、白芍、麦冬、茯苓各一钱，生地、当归身各八分，黄柏、知母、陈皮、神麴各七分，少加生甘草，煎服，月馀而安。
又治一人，形色苍白，年三十馀，咳嗽咯血声哑，夜热自汗，诊之脉濡细而近驶，曰：此得之色欲也。遂以四物汤加麦冬、紫菀、阿胶、黄柏、知母三十馀帖，诸症悉减。又觉胸腹痞满，恶心恶食，或时粪溏，诊之脉皆缓弱，无复驶矣。曰：真阴虚之病已退，再用甘温养其脾胃，则病根去矣。遂以四君子汤加神麴、麦冬、陈皮，服十馀帖而安。
李东垣治郑仲本，年二十三岁，因心痛服丹、附等药，得上气病，胸膈两胁急迫，胀触不快，便时嗽咯出血，病形渐瘦，大便燥而难，脉弦数，夜略同，热食稍减。因与灯笼草和节麻黄细末，以白术、桔梗、木通、甘草汤，调下十馀服，病减半。又与通圣散去石膏为丸，以桃仁汤下之。
朱丹溪治林德方，年二十馀岁，得嗽而咯血发热，体渐瘦，诸医以补荣调治，数年其症愈甚，诊其六脉皆涩，曰：此好色而多怒，精血耗少，又因服塞补药太多，营卫不行，瘀血内积，肺气壅遏，不能下降。治肺壅非吐不可，精血耗少非补不可，惟倒仓二者俱备，但使之吐多于泻耳，兼灸肺俞五次而愈。
生生子治一人，辛苦及酒多，则咯血数口，脉两寸皆短弱，关尺洪数。此胃中有痰火，下焦有阴火，由壮年酒色所伤故耳。以丹参、滑石各三钱，白芍二钱，麦冬、贝母、桃仁、紫菀、牡丹皮各一钱，当归七分，甘草五分，煎服而安。
〖唾血〗
唾血者，鲜血随吐而出者是也。其源出于肾，亦有瘀血内积，肺气壅遏，不能下降而唾血也。
唾血责在下焦，阳火煎迫而为之也。肾主唾，为足少阴，少血多气，故其症亦为难治。
张景岳曰：唾血、咯血，古皆云出于肾；痰涎之血，云出于脾，此亦未必然也。凡咯血、唾血者，于喉中微咯即出，非若咳血、嗽血之费力而甚也。大都咳嗽而出者，出于脏，出于脏者，其来远。一咯而出者，出于喉，出于喉者，其来近。其来远者，内伤已甚；其来近者，不过在经络之间。所以凡见咯血、唾血、痰中带血者，多无咳嗽发热，气喘骨蒸等症，此其轻重可知矣。治此之法，凡因火者，亦不过微清脾肺之火，或因劳倦而致者，但宜养荣补阴，则自无不愈。
●治法
《易简》曰：唾血出于肾与肝。如涎唾中有少血散漫，此肾从相火炎上之血，六味汤加阿胶、童便主之。若气自两胁逆上，唾出纯血，此肝气受伤，肝血不藏，可先用杏仁、苏子、归、芍、丹皮、熟大黄、枳壳之类，以降其气火；再用四物汤加牛膝、萸肉等补之。如久咳上气，吐脓血，背痛面肿，此肺气虚热，风邪停滞，久之使然，难治也。
肺热咳吐血，惟七伤散，用黄药子、白药子最效。又脉浮数忌灸法，若误灸之，必吐血。仲景云：脉浮热甚，反灸之，必咽燥吐血是也。若肝木旺，怫郁唾血者，宜畅郁汤。
唾血者，鲜血随唾而出。虽多出于肾，然亦有瘀内积，肺气壅遏，不能下降。用天冬、知母、贝母、桔梗、黄柏、熟地、远志肉，或加炮姜。
生生子曰：唾血症，曾见二人，口中津唾，皆是紫黑血水，如猪血之色，晦而不鲜，形瘦体热盗汗，为有怫郁所致，如此者年馀。治以清痰降火开郁等药，或止或发。又一妇人，症亦如是，后因注船，大吐痰涎数碗，其症再不复萌。由是观之，唾血亦有木郁之症，不可不知。
●治案
孙兆治博士王珣，患咽喉噎塞，胸膈不利，时发寒热，夜多盗汗，忽心胸塞闷，咳唾血三数口即止，晚后脉数，口乾唾涎稠黏，咳一二声不透，肩背微痛。当于关元、气海、中脘、三里等穴著艾。不详得之肺虚，其状中客热。症皆因误灸，服暖药所致。遂与《外台》第一广济紫菀汤，为丸合服之，立效。
生生子治薇垣内人，喉中掀痒，咳唾红痰，两寸关洪大，内热生疮。山栀子、小蓟、生地、牡丹皮、滑石、青皮、麦冬、甘草、黄连、瓜蒌，水煎服之，而血止嗽除。后遇劳心即咳嗽，喉中血腥，总由上焦热盛而然。以枇杷叶、山栀子、生地、白芍、甘草、丹皮、地动蜂、天花粉、滑石、紫菀，常服三五剂，两月而安。（地动蜂，即龙牙根。）
〖咳血〗
咳血者，乾咳有声，而痰内有血是也。
●脉经
伤肺者，其人劳倦则咳血，其脉细紧浮数，皆咳吐血。此为躁扰嗔怒得之，脉伤气壅所致。
褚氏曰：血充目则视明，充耳则听聪，充四肢则举动强，充肌肤则身色白。清则黑，去则黄，外热则赤，内热则上蒸喉，或下蒸大肠，为小窍。喉有窍则咳血杀人，肠有窍则便血杀人。便血犹可止，咳血不易医。喉不容物，毫发必咳，血渗入喉，愈渗愈咳，愈咳愈渗。饮溲溺则百不一死，服寒凉则百不一生。血虽阴类，运之者，其和阳乎。
张景岳曰：咳血、嗽血者，诸家皆言出于肺；咯血、唾血者，皆言其出于肾。是岂足以尽之，而不知咳、嗽、咯、唾等血，无不有关于肾也，何也？盖肾脉从肾上贯肝膈，入肺中，循喉咙，挟舌本。其支者，从肺出络心，注胸中，此肺肾相联，而病则俱病矣。且血本精类，而肾主五液，故凡血病者，虽有五脏之辨，然无不由水亏。水亏则火盛，火盛则刑金，金病则肺燥，肺燥则络伤而嗽血，液涸而成痰，此其病标固在肺，而病本则在肾也。苟欲舍肾而治血，终非治之善者。第肾中有水火，水虚本不能滋养，火虚尤不能化生。有善窥水火之微者，则洞垣之目，无过是矣。
按：咳血者，因咳嗽而见血，或乾咳，或痰中带血，不过一二口。然总由火克肺金，肺燥血出。若不滋养真气，补水生金之剂多，何以望痊？若脉弦气促，声嘶咽痛者，不治。病者不能养，难望回春。味补饮、资成汤。
●治法
丹溪云：乃火升痰盛身热，多是血虚，四物汤加减用。
张景岳曰：咳血、嗽血，皆从肺窍中出，虽若同类，而实有不同也。盖咳血少痰，其出较难；嗽血者多痰，其出较易。咳而少痰者，水竭于下，液涸于上也，亦名乾咳嗽。而多痰者，水泛于上，血化为痰也，亦谓之白血。此二者之治，虽皆宜壮水补阴，凡一阴煎、四阴煎、六味地黄汤、麦门冬汤、天门冬丸、贝母丸之类，皆必用之药也。然乾咳者，宜加滋润为佐，如天冬、麦冬、百合、柏子仁、茜根之属，或当归亦可酌用。多痰者，宜加清降为佐，如贝母、海石、阿胶、竹沥之属，而当归则非所宜也。
若阴中之阳不足而咳血者，宜培土养阴汤。若心气不足而咳血者，宜资成汤。若脾气不足者，宜理阴煎正方。若真阴不足而咳血者，味补饮。
●治案
朱丹溪治一人，近四十，咳嗽吐血。用四物换生地，加桑白皮、杏仁、款冬花、五味子、天门冬、桔梗、知母、贝母、黄芩。
又治一人，因病忧，咳吐血，面黧黑色，药之不效，曰必得喜可解。其兄求一足衣食地处之，于是大喜，即时色退，不药而瘳。经曰：治病必求其本。又曰：无失气宜。是知药之治病，必得其病之气宜，苟不察其得病之情，虽药亦不愈也。
许先生论梁宽父病：右胁，肺部也。咳而吐血，举动喘逆者，肺胀也。发热脉数不能食者，火来刑金，肺与脾俱虚也。脾肺俱虚，而火乘之，其病为逆。如此者，例不可补泻。若补金则虑金与火持，而喘咳益增；泻火则虑火不退位，而痃癖反甚。止宜补中益气汤，先扶元气，少以治病药加之。闻已用药未效，必病势若逆，而药力未到也。远期秋凉，庶可复耳。盖肺病恶春，夏火气至，秋冬火退，只宜于益气汤中，随四时升降寒热，及见有证，增损服之。或觉气壅，间与加减枳术丸。或有饮，间服局方枳术丸。数月逆气少回，逆气回则可施治法。但恐今日已至，色青色赤，及脉弦脉洪，则无及矣。病后不见色脉，不能悬料，以既愈复发言之，惟宜依准四时用药，以扶元气，庶他日既愈，不复发也。其病初感，必深恐当时消导尚未尽，停滞延淹，变生他证，以至于今。宜少加消导药于益气汤中，庶可渐取效也。
汪石山治一人，年二十馀，形瘦色脆，病咳血，医用滋阴降火及清肺之药，延三年不减。又一年，用茯苓补心汤，及参苏饮，皆去人参，服之病益剧。诊之脉细而数，有五至。汪曰：不可为也。或曰：四五至平和之脉，何为不可为？经云：五脏已衰，六腑已竭，九候虽调，犹是死也。且视形症皆属死候。经曰：内脱热甚者死，嗽而加汗者死，嗽而下泻上喘者死。嗽而左不得眠肝胀，右不得眠肺胀，俱为死证。今皆犯之，虽饮食不为肌肤，去死近矣。越五日果死。凡患虚损，犯前数证，又或嗽而声哑，喉痛不能药，或嗽而肛门发瘻，皆在不救，医者不可不知。
谢大尹年四十，因房劳病咳血，头眩脚弱，口气梦遗，时或如冷水滴于身者数点，诊之脉皆濡缓而弱，右关沉微，按之不应，曰：此气虚也。彼谓：房劳咳血、梦遗，皆血病也，右关沉微亦主血病。且肥人白人，病多气虚。今我色苍紫，何谓气虚？曰：初病伤肾。经云：肾乃胃之关也。关既失守，胃亦伤矣。故致气壅逆，血随气逆而咳也。又经云：二阳之病发心脾，男子少精，女子不月。二阳者肠胃也，肠胃之病，必延及心脾，故梦遗亦有由于胃气之不固也。左手关部细，而分之虽属肝而主血。概而论之，两寸主上焦而察心肺，两关主中焦而察脾胃，两尺主下焦而察肝肾，是左关亦可以察脾胃之病也。古人治病有凭证者，有凭脉者，有凭形色者，今当凭证凭脉，而作气虚治焉。遂用参、耆各三钱，白术、白芍、当归身各一钱，茯神、麦冬、栀子、酸枣仁各八分，陈皮、甘草各五分，煎服。朝服六味地黄丸加黄柏、椿根皮，夜服安神丸，年馀而安。
生生子治金良美者，年十八，患咳嗽吐红，下午潮热，梦遗。市医进四物汤加天冬、麦冬、黄柏、知母之类，治半年，反左胁胀痛不能侧卧，声音渐哑，饮食辄恶心，肌肉大削，六脉俱数，医告技穷。因就孙治，观其面色白，又隐隐有青气夹之，两足痿弱无力，曰：此症气虚血热，而肝脉弦，弦则木气太旺，脾土受亏，不能统血。始殆怒气所触，继为寒凉之剂所伤，以至饮食恶心，肌肉瘦削。书云：脾胃一虚，肺气先绝，以肺金不足，则肝木愈不能制。浊痰瘀血，凝于肺窍，故咳嗽声哑；滞于肝，故左胁不能贴席，而病势危矣。喜在青年犹可措手，因急用人参二钱，鳖甲五钱为君，白术、白芍、陈皮、茯苓、通草、贝母一钱为臣，甘草、牡丹皮各七分为佐，桔梗五分为使。二十帖，咳嗽减大半，潮热止。三十帖，声音开亮，左胁亦能贴席而卧。后以大造丸调理，全安矣。
〖嗽血〗
嗽血者，有声而痰易出，痰中有血是也。
●治法
《统旨》云：嗽出痰内有血，名血嗽。其因有二：热壅于肺者易治，不过凉之而已；久嗽损肺者难治，渐以成劳也。然热嗽有血，宜金沸草散加阿胶一钱，痰盛加瓜蒌、贝母。劳嗽有血，宜补肺汤加阿胶、白及；嗽血而气急者，加杏仁；痰中带血丝者，此是阴虚火动，劳伤肺脏，宜滋阴保肺汤。
张景岳曰：王节斋以咳嗽见多，是肺受热邪，气得热而变为火，火盛而阴血不宁，从火上升，故治宜泻火滋阴，忌用人参等甘温之药。然亦有气虚而咳血者，则宜用人参、黄耆、款冬花等药，但此症不多耳。愚意王氏之说，乃多以火为言，故凡血因火动而为咳嗽者，则不得不于滋阴药中，加清火等剂。如黄芩、桑皮清肺火；黄连清心火；石膏清胃火；栀子、龙胆草清肝火；黄柏、知母清肾火；贝母、瓜蒌、竹叶、枇杷叶润肺化痰。此等治法，非不可用，然惟火之偶盛，而根本未亏者，则但去其火，自无不愈。若用此法概治劳损，总不过暂解燃眉，终非救本之道。盖凡阴虚生火等症，多以真阴受伤，水亏而然。此其所重在阴，不当在火。若治火太过，则脾胃俱败，必致不救，此所以虚火宜补也。且常有过服天冬、生地之类，致伤胃气，不能生金而不愈者；又有妄用黄柏、知母之属，愈损真阴，遏绝生气而不复者。此又伤而复伤，则尤为脾、肺、肾三阴亏损之害。故凡欲壮水而补阴者，无如一阴煎、左归饮，或五阴煎、五福饮、大补元煎、六味丸等方，斯为最妥。其有火本无根，化源失守，或误用寒凉，而病及脾肺，则有以寒在上焦，而为呕恶、为短气、为眩晕者；有以寒在中焦，而为膨满、为痰涎、为饮食不运者；有以寒在下焦，为腹疼、为溏泄、为小水不化、为足寒膝冷等症，则理中汤、理阴煎，或右归饮、右归丸、八味地黄丸，皆当随症随脏择而用之。勿谓见血者，多是肺受热邪，而但知滋阴降火，则必为人害矣。
若土不生金，食少泄泻而兼嗽血者，宜理脾阴正方。若中气不能摄血而嗽血者，宜资成汤加乾荷叶、枇杷叶。若肾阴不足而嗽血者，宜味补饮。
●治案
汪石山治一人，形瘦而苍，年逾二十，忽病咳嗽咯血，兼吐黑痰，医用参、术之剂，病愈甚。诊之两寸关浮软，两尺独洪而滑，此肾虚火旺而然也。遂以四物汤加黄柏、知母、白术、陈皮、麦冬之类治之，月馀尺脉稍平，肾热亦减，依前方再加人参一钱，兼服枳术丸加人参、山栀以助其脾，六味地黄丸加黄柏以滋其肾，半年而愈。
又治一人，年逾三十，形色清癯，病咳嗽吐痰，或时带红，饮食无味，易感风寒，行步喘促，夜梦纷纭，又有㿗疝。医用芩、连、二陈，或用四物降火，或用清肺，初服俱效，久则不应。诊之脉皆浮濡无力而缓，右手脾部濡弱颇弦，曰此脾病也。脾属土，为肺之母，虚则肺子失养，故发为咳嗽。又肺主皮毛，失养则皮毛疏豁，而风寒易入。又脾为心之子，子虚则窃母气以自养，而母亦虚，故夜梦不安。脾属湿，湿喜下流，故入脾为㿗疝，且㿗疝不痛而属湿。宜用参、术、茯苓补脾为君，归身、麦冬、黄芩清肺养心为臣，川芎、陈皮、山楂散郁为佐，煎服。后以人参四钱，黄耆三钱，白术一钱五分，茯苓、桂枝各一钱，煎服而安。
生生子治一人，冬月目病，医为发散太过，至春间吐血碗余，及夏下午潮热，咳嗽，胸膈胀痛，早晨冷汗淋漓，大便溏，一日两行，饮食少，肌肉消十之七，脉数。据症脉，法在不治。乃用泻白散，五味子、白芍药、贝母、马兜铃加入服下，其夜贴然而卧不嗽，惟大便溏。前药加白扁豆、茯苓、山药，汗亦渐止。复与泻白散加石斛、马兜铃、贝母、陈皮、苡仁、白芍药、五味子、桔梗，调理三月而痊。
又治金文台，壮年咳嗽吐血，腹中常痛，夜多口渴梦遗，背心作胀，两手脉短弱，两关弦大，左尺弱，右尺滑大。心血不足，中焦有痰积，膈间有瘀血，阴分有淫火。乃先为清肃上焦，用山栀子、牡丹皮、丹参、茯苓、甘草、贝母、橘红、益元散，服十贴。背胀渐消，惟咳不止，改用黄芩、杏仁、半夏曲、益元散、黄连、瓜蒌仁、甘草，十贴而嗽止，惟腹痛不除。再以遇仙丹同丹溪保和丸进之，大便下稠积痰甚多。后用人参、茯苓、白芍、紫菀、知母、麦冬、甘草、当归、五味子，调理而愈。
江篁南治一人，患嗽血，初一二剂用知贝母、天麦门冬、归、芍清肺之剂，夜加胁疼，继用人参钱半，胁疼减。后再参至两钱，左脉近大而快，右略敛少带弦而驶，每嗽则有血，大便溏，一日三更衣。以人参三钱，白术、紫菀各一钱半，茯苓、白芍各一钱，甘草九分，丹皮八分，加茅根，小溲、脉弦快稍减。加黄耆二钱，百部六分，是日嗽止，血渐少。既而嗽亦止，仍便清，乃倍参、耆、术、山药、陈皮、甘草、苡仁、白芍等药，兼与健脾丸而愈。
〖痰血〗
咳、咯、唾皆有之，兼带血屑、血丝、血点是也。
劳损之渐者，必初因酒色劳伤过度，以致痰中或见血丝，此则本于肝、脾、肾经，当于未咳未嗽之先，速为调理，宜生地、熟地、天冬、麦冬、枣仁、茯神、茜根、贝母、甘草之属主之。或有火者，宜加黄柏、知母，仍须加意谨慎，庶无后患，否则必渐甚也。
清晨初起时，每于痰中有淡紫凝血，或块或片，常见数口者，此多以操心动火，或多思郁，或由过饮。但无咳嗽发热等症，即不足虑，此不过致动络血而然。惟天王补心丹，或二阴煎之属，最所宜也。
王宇泰曰：肺不独咳血，而亦唾血。盖肺主气为咳，肾主水，水化为液为唾。肾脉上入肺，循喉咙挟舌本，其支者，从肺出络心，注胸中。故二脏相连，病则俱病，于是皆有咳、唾血也。亦有可分别者，涎唾中有小血散漫者，此肾从相火上炎之血也。若血如红缕，在痰中咳而出者，此肺络受热伤之血也。其病虽已，若咳白血必死。白血浅红色，似肉似肺也。然肝亦唾血，肝藏血，肺藏气，肝血不藏，乱气自两胁逆上，唾而出之。有血枯症，先唾血，为气竭伤肝也。
●治法
凡未见血，则宜消宜和；既见血，则宜凉宜止。旧血未尽，则化其血；新血未尽，则补其血。因其势之轻重而为缓急之施，则无不中矣。
丹溪曰：咯血痰带血丝出者，用姜汁、童便、青黛、竹沥入血药中，用如四物汤加地黄膏、牛膝膏之类。
又有痰中咯出如细屑，法用四物汤入姜汁、童便、青黛之类。有咯出痰带血丝者，同治，但宜加痰火药。
《准绳》曰：热嗽咽痛，痰带血丝，或痰中多血，其色鲜者，并宜金沸草散。若服凉药不愈，其色瘀者，此非热症，宜杏子汤。
又治肺痿痰嗽，痰中有血线，盗汗发热，热过即冷，食减，劫劳散煎薏苡仁一味方。
嗽痰带血出于脾，脾湿生痰，故嗽血为痰，病脾虚，宜六君子汤加桑皮、五味，有火加味逍遥散。
肺络受伤，血如红缕，二冬、二母、白及、阿胶、苡仁、百合、款冬花、紫菀、甘、桔之类，清而润之。身热多是血虚。痰带红丝，童便、竹沥主之。
薛立斋曰：若脾经气滞而痰中有血者，宜加味归脾汤。若肝经血热而痰中有血者，宜加味逍遥散。若肝肾阴虚而痰中有血者，宜六味地黄丸。若过服寒凉而痰中有血者，宜四君子汤之类。
若脾虚食少而痰中有血者，宜中和理阴汤。若肝木侮土而痰中有血者，宜中和理阴汤合畅郁汤。若食少泄泻而痰中有血者，宜理脾阴正方。若阴分不足者，宜培土养阴汤、味补饮。
〖白血〗
虚劳口吐白血者，不治之症也。夫血未有不红者也，如何吐白？不知病久之人，吐痰皆白沫者，乃白血也。吐白沫，何以名曰白血？以其状如蟹涎，绝无有白痰存乎其中，实血而非痰也。世人不信，取所吐白沫，露于星光之下一夜，必变红矣。此沫出于肾，而肾火挟之，沸腾于咽喉，不得不吐者也。虽是白沫，而白沫实肾中之精，岂特血而已哉！苟不速治，则白沫变成线痰，无可如何矣。方用六味地黄汤加麦冬、五味子久服，沫止精生则生矣。
按：白血之状，似肉似肺，此必死之症也。今以白沫名之，此将变未变时，犹可治也。女子之血，上为乳汁，下为月水。乳汁露一宿则色红，白沫亦是血变明矣。此乃肾亏水泛，当宜滋阴补肾，若不早图治，则变线痰，此亦似肉似肺之状矣。曷能施治？最宜味补饮，或保金汤。
●治法
嗽痰带血出于脾，脾湿生痰，故嗽血为痰，病脾虚。宜六君子汤加桑皮、五味，有火加味逍遥散。
血如红缕，在痰中咳而出者，此肺络受伤，内伤之症也，其病难已。若咳白血似肉似肺，如蟹涎者，必死之症也。
按：吐白血，乃肌肉尽化为痰也。其人必形肉衰削，神色顿减，非若肺络受伤，用二母、二冬、苡仁、百合、阿胶、紫菀款冬清润之品，可治而愈也。
●治案
朱丹溪治一男子，三十岁，因连夜劳倦不得睡，成一痰嗽，出白脓，嗽声不出。时初春大寒，医与青龙汤四帖，遂觉咽喉有血丝腥气逆上，两日后血腥气多，遂有血线一条，自口中右边出直上，如此每昼夜十馀次。诊其脉弦大而散弱，左大为甚。人倦而苦于嗽。予作劳倦感寒，强以辛甘燥热之剂，以动其血，不早急治，恐成肺痿。遂与人参、黄耆、当归身、白芍、白术、陈皮、炙甘草、生甘草、不去节麻黄，煎熟入藕汁与之，两日而病减嗽止。却于前药去麻黄，又与四日而血症除。脉之散大者未收敛，人亦倦甚，遂于前药中去藕汁，加黄芩、缩砂、半夏，至半月而安。
席延赏治虚中有热，咳嗽脓血，口苦咽乾，又不可服凉药。好黄耆四两，甘草一两，末，每服三钱，如茶点羹粥中亦可服。
生生子治一妇人，在胁痛不能睡，背心疼，下午潮热，胸膈作梗，痰中有血，大便秘。用大黄以韭菜汁、莱菔汁、苎根各和匀，将大黄拌湿炒乾，再拌再炒，如此三次，以黑为度，用三钱，瓜蒌仁二钱，贝母、当归、山栀、丹皮各一钱，青皮、前胡、川山甲各六分，甘草三分，水煎饮之。凡三帖而瘳，再亦不发。
〖衄血〗
鼻衄者，鼻中出蔑血是也。衄血出于肺与胃，鼻为肺窍，阴虚火动，气逆于肺，元气劳伤，则血从鼻出。或因积怒伤肝，积忧伤肺，烦思伤脾，失志伤肾，暴喜伤心，皆令人鼻衄。
《统旨》云：风行水动，气行血流。治衄者，则知血药以治衄，而不知气降则血归经，古人所以血药中，必加气药一二味，如苏子降气汤之类是也。前人谓身热则死，寒则生，是亦大概言之耳。岂无热生而寒死者乎？必兼详脉症，而后可也。
●治法
鼻通于脑，血上溢于脑，所以从鼻而出，宜茅花汤治之。茅花与白芍相对尤稳。白及末新汲水调下，亦神效。
色白而夭不泽者，血脱也。此大寒之症，宜理中汤冷服之。
心动面赤，善惊上热，犀角地黄汤主之。如大便闭结，加大黄一二钱妙。
衄血虽多由火，而惟于阴虚者为尤多。正以劳损伤阴，则水不制火，最能动冲任阴分之血。但察其脉之滑实有力，素无伤损者，当作火治。若脉来洪大无力，或弦或芤，或细数无神，而素多酒色内伤者，专以补阴为主。若微有火者，当兼而清之，以治其标。若虽见虚热，而无真确阳症，则但以甘平之剂，温养真阴。务令阴气完固，乃可拔本塞源，永无后患。如一阴煎、三阴煎、左归饮、六味丸汤之类，皆必用之剂。如兼气虚者，则五福饮、五阴煎之属，皆随宜用之。
有病衄愈后，血因旧路，或一月三四衄，又有洗面而衄者，日日以为常，四物汤加阿胶、蒲黄，仍佐以苏子降气汤，使血随气下。
●治案
—人衄血数斗，昏困欲绝，用生地黄汁煮，服数升而愈。
《蔡子渥传》云：同官无锡监酒赵无疵，其兄衄血甚，已死入殓，血尚未止。一道人过之，闻其家哭，询之。道云：是曾服丹或烧炼药，予药之当即活。探囊出药五分七，吹入鼻中，立止得活，乃栀子烧存性末之。
有患衄出血无已，医以为热，沈宗常投以参、附，或惊阻之，沈曰：脉小而少衰，非补之不可。遂愈。
项彦章治一妇，患衄三年许，医以血得热则淖溢，服泻心凉血之剂益困，衄才数滴辄昏，六脉微弱，寸为甚。曰：肝藏血而心主之，今寸口脉微，知心虚也。心虚则不能司其血，故逆而妄行。法当养心补脾，实其子，子实则心不虚也。以琥珀诸补心药遂安。
〖齿血〗
血从齿缝中、牙龈中出者，为齿衄。此手、足阳明二经，及足少阴肾家之病。盖手阳明入齿中，足阳明入上齿中，又肾主骨，齿者骨之所终也。此虽皆能为齿病，然血出于经，则惟阳明为最。故凡阳火盛，则为口臭，为牙根腐烂肿痛；或血出如涌，而齿不动摇，必其人素好肥甘辛热之物；或善饮胃强者，多有阳明实热之症。宜内服抽薪饮，清胃饮、散等剂，外以冰玉散敷之。
《统旨》云：齿衄有风壅，有肾虚风壅者。消风散，外以祛风擦牙散。肾虚者，以肾主骨，齿者骨之馀，虚火上炎，服凉药而愈甚，此肾经下虚而上实。宜盐汤下安肾丸，间服黑锡丹，仍用青盐炒香附黑色，为末擦之。亦有胃热而牙龈出血者，宜清其热，清胃散主之。
肾水不足，口不臭，牙不痛，但齿摇而不坚，或微痛不甚，而牙缝时多出血者，此肾阴不足，虚火偶动而然。但宜壮肾，以六味地黄丸、左归丸之类主之。或其阳虚于下，而虚火上浮者，宜八味丸、小安肾丸之类主之。
阴虚有火，而病为齿衄者，其症或多燥渴，或见消瘦，或神气困倦，或小水短滴而热，或六脉浮大而豁。此虽阳明有馀，而亦少阴不足，宜玉女煎主之。凡属阴虚有火者，则惟此煎为最妙。然必大便多实者，乃可用之。若大便滑泻，或脉细恶寒，下元无火等症，则亦有格阳而然者，当以前吐血条中格阳法治之。
●小安肾丸　治肾气虚乏，下元冷惫，夜多漩溺，体瘦神倦，腰膝沉重，泄泻肠鸣，眼目昏暗，牙齿蛀痛。
川楝子（一斤，用香附子、川乌各一斤，加盐四两，水四升同煮候乾，去香附、川乌不用，取川楝切焙）　小茴（十一两）　熟地（八两）　川椒（四两，去闭口者，微炒出汗）
上为末，酒糊丸桐子大，每服二三十丸，空心临卧盐汤或酒任下。
〖方见各门〗
●石刻安肾丸（见膝冷。）
●《局方》安肾丸（见喘。）
●治案
—女子十岁，因毁牙动摇，以苎麻摘之，血出不止，以酒制大黄末二钱，枳壳汤加童便调下，下黑屎数块顿止。
又一男子，牙根出血盈盆，一月一发。知其人好饮，投前药加石膏而安。
澄按：阳明蓄有积热，多来血来如泉，百药不止。惟急则治标，用釜底抽薪之法，应手取效，不可误认为虚，用血脱益气之法。
余治族侄景良，齿衄血不止，用大鹅梨生啖之，不数枚即止。取其味带涩，而性又能清六腑之阳热也。
又治竹林汪秉周翁，六月间齿衄血不止，时无鹅梨，以花下藕令彼生嚼数片，亦即止。盖藕连皮则散血，而且又能清暑热也。
〖舌衄〗
舌上出血如泉，肝壅也。以槐花研末掺之，麦冬汤调妙香散、香薷汁，日三服。发灰二钱，米醋调服，且敷血出处。
又方用文蛤、白胶香、牡丹皮等份为末，敷患处。
舌上无故出血如缕者，以心、脾、肾之脉，皆及于舌，若此诸经有火，则皆能令舌出血。用蒲黄炒焦为末，或炒槐花为末，或冰玉散敷之亦可。若火甚者，仍须用汤饮，以清三阴之火。
〖耳衄〗
肾虚用六味丸，外以龙骨末吹之。肝火，宜逍遥散加龙胆草。
〖九窍出血〗
耳、目、口、鼻、大小便皆出血者，是燥火上炎也。丹溪用大蓟饮。孙真人用黄荆叶捣汁和酒服之。
按：本草谓发灰消瘀血，通关格，利水道，破症瘕血衄。有人生血瘤大如慄，常被衣擦破，则出血不止，血馀灰敷之而愈。
又一人刀伤流血不止，用胎发灰敷之立止。
〖肌衄血汗〗
毛孔出血，名曰肌衄。用人中白不拘多少，刮在新瓦上，用火逼乾研末，每服二钱，入麝香少许，温酒下。外用男胎发烧灰敷之，未止，以郁金末水调，鹅翎扫上即止。
河间曰：胆受热，热血妄行，鼻中衄蔑，并血汗不止，用定命散主之。
肌衄者，血从毛孔而出，前人多主于肺热。大全竹茹汤、黄耆建中汤、辰砂妙香散、发灰散。
〖治案〗
（舌衄、耳衄、肌衄、九窍出血）
—人胃热牙疼，舌心出血，口臭，出血不可近，内服泻心汤，并清胃药，外用大黄、生地为末，敷之。
—人不咳唾，而血见口中，从耳缝、舌下来者，每用益肾水泻相火治之，旬日愈。
—僧偶搔膕中疥疾，自出血如涌泉，竟日不止。外科不效，因视时已无气可语，诊时惟尺脉如丝，余皆无。即语之曰：夫脉血气之先也，今血妄溢，则荣气暴衰，然尺尚可按，惟当益荣以泻阴火。乃作四神汤加荆芥穗、防风，不间晨夜，明日脉渐出，更服十全大补汤而安。
—人灸火，血出一缕如溺，手冷欲绝，以酒炒黄芩一二钱，酒下即止。
—人指缝中搔痒，遂成疮，有一小窍，血溅出不止。用止血药及血竭之类，亦不效，数日遂死。复有一人，于耳后发际搔痒，亦有小窍出血，与前相似，人无识者，适有道人云：此名发泉，但用多年粪桶箍晒乾，烧灰敷之，立愈。使前指缝血出遇之，亦可以无死矣。
—人毛窍节次出血，少间不出，即皮胀如鼓，口、鼻、眼目俱胀合，名曰脉溢。以生姜汁并水各一二盏，服之愈。
—妇人三阴交无故出血如射，将绝，以手按其窍，缚以布条，昏仆不知人事，以人参一两煎灌之愈。
〖溺血（尿血）〗
劳伤五脏，或五志之火，致令冲任动血者，多从精道而出。若病在小肠者，必从溺道而出。病在命门者，必从精道而出。凡于小腹下精泻处，觉有痠痛而出者，即是命门之病。而治之之法，亦与水道者不同。盖水道之血宜利，精道之血不宜利。涩痛不通者，宜利血。滑不痛者，不宜利也。
经曰：悲哀太甚，则包络绝。包络绝则阳气内动，发则心下崩，数溲血也。
凡咳而溲血脱形，其脉小劲是逆。
●治法
凡房室太过劳伤，则小便出血。鹿角丸、山药鹿发丸。
肾阴不足，而精血不固者，宜养阴养血为主。人参固本丸、左归饮。
心气不足，精神外驰，以致水火相残，精血失守者，以养心安神为主。人参丸、天王补心丹、妙香散。
肾虚不禁，或病久精血滑泄者，以固涩为主。秘元煎、金樱膏。
脾肺气虚下陷，不能摄血而下者，宜用归脾汤、举元煎、八味养荣汤。
〖淋血〗
（附方）
凡血从精道出者，即是血淋之属。多因房劳，以致阴虚火动，营血妄行。而凡血出命而涩痛者，为血淋；不痛者，多为溺血。好色者，必属虚也。
琥珀、金沙、没药、蒲黄，为末，每服三钱。
小蓟、琥珀二味为末服。
●治案
林回甫小便下血，医用八正散，服后不胜其苦，小腹、前阴痛益甚。一医俾服四君子汤送下，稍瘥。后服菟丝子山药丸，气血渐充实而愈。
—产妇小便下血，面色青黄，胁胀少食，此肝乘脾土之症。用加味逍遥散、补中益气汤，数服而愈。后为怀抱不乐，食少体倦，惊悸无寐，血乃作。用加味归脾汤二十馀剂将愈，惑于众论，用犀角地黄汤之类，一剂诸症复作，仍服前药而愈。
薛立斋治一人尿血，久用寒凉止血药，面色痿黄，肢体倦怠，饮食不甘，晡热作渴三年矣。此前药复伤脾胃，元气下降，而不能摄血也。盖病久郁结伤脾，用补中益气以补元气，用归脾汤以解脾郁，使血归经，更用加味逍遥以调养肝血，不月诸症渐愈，三月而痊。
〖大便血〗
仲景云：下血先便后血者，此远血也，黄土汤主之。先血后便者，此近血也，赤小豆当归散主之。
大便前后下血，便前由手阳明随经下行，渗入大肠，传于广肠而下也；便后由足阳明随经入胃，淫溢而下者也，古人谓远血、近血者是也。凡肠风、脏毒、血痔、肠癖等症，俱不赘入。惟内伤虚损便血，採取数则，以为全书焉。
—脾胃气虚，而大便下血者，其血不甚鲜红，或紫色或黑色，此阳败而然，故多无热症，而或见恶心呕吐。盖脾统血，脾气虚则不能收摄；脾化血，脾气虚则不能运化。是皆血无所主，因而脱陷妄行，速宜温补脾胃。以寿脾煎、理中汤、养中汤、归脾汤、十全大补汤之属主之。
—气陷不举而血不止者，宜补中益气汤、寿脾汤、归脾汤主之。若气大陷而大虚者，宜举元煎主之。
—血滑不止者，或以病久而滑，或因年衰而滑，或因气虚而滑，或因误用攻击，以致气陷而滑。凡动血之初，多由于火，及火邪既衰，而仍有不能止者，非虚即滑也。凡此之类，皆当以固涩为主，宜胜金丸、香梅丸之类主之。然血滑不止者，多由气虚，宜以人参汤送之尤妙。或以补中益气汤、归脾汤、举元煎、理中汤，加文蛤、乌梅、五味子之类主之。若滑甚不能止者，惟玉关煎最佳。
—怒气伤肝，血因气逆而下者，宜化肝煎、枳壳汤之类主之。若肝邪乘脾，以致脾虚失血者，自无烦热气逆等症，宜从脾胃气虚症治，不得平肝，以再伤肝气也。
—凡因劳倦七情，内伤不足，而致大便动血者，非伤心脾，即伤肝肾。此其中气受伤，故有为呕恶痞满者，有为疼痛泄泻者，有为寒热往来，饮食不进者，时医不能察本，但见此症，非云气滞，即云痰火，而肆用寒凉，妄加攻击，伤而又伤，必致延绵日困，及其既甚，则多有大便下紫黑败血者。此胃气大损，脾元脱绝，血无所统，故注泄下行。阳败于阴，故色为灰黑。此危剧症也，即速用回阳等剂，犹恐不及，而若辈犹云，今既见血，安可再用温药，必致其毙吁！受害者殊为可悯，害人者殊为可恨。
脾统血，脾虚则血无所统，而大便下血者，宜资成汤。饮食短少，中焦气滞，而大便下血者，宜理脾阴正方。若肝木侮土，而大便下血者，宜畅郁汤。若阴分不足，而大便下血者，宜培土养阴汤。若脾虚血少者，理脾益阴汤。
●治案
—人虚损，大便下血，每日二三碗，身黄瘦，以四物汤加藕节一合，红花、蒲黄一钱，白芷、升麻、槐花各五分，服之愈。
周辉患大便下血，百药俱尝，止而复作，循十五年不愈，或以人参平胃散，逐日进一服，至月馀，而十五载之病瘳。
王庭，王府长史也。病大便下血，势颇危殆，一日昏愦中，闻有人云：服药误矣，吃小水好。庭信之，饮小水一碗顿苏，逐日饮之而愈。
—人患下血，诸治不效。一教以老丝瓜，去向里上筋，烘燥，不犯铁器，为末，空心酒下二三匙，连服数朝愈。
薛立斋治一男子，每饮食劳倦，便血，饮食无味，口乾，此中气不足也。用六君子汤加芎、归而脾胃健，又用补中益气而便血止。
—妇但怒便血，寒热口苦，或胸胁胀痛，或小腹痞闷。此怒动肝火而侮土，用六君子加柴胡、山栀而愈。用补中益气、加味逍遥二药而不复作。
—妇人久下血在粪前，属脾胃虚寒，元气下陷。用补中益气加黄连炒茱萸一钱，数剂稍缓。乃加用生吴茱萸三分，数剂而愈。
江应宿治一人，便血七年，或在粪前，或在粪后，面色萎黄，百药不效，每服寒凉，其下愈多。诊得六脉濡弱无力，乃中气虚寒，脾不能摄血归经。用补中益气汤加灯烧落、荆芥穗一撮，橡斗灰一钱，炮姜五分，二剂而血止。单用补中益气十馀剂，不复作矣。


上集卷之十四  ——————————————————————————————————————————————————————————————————————————————————————————

血证例方  ***************************
●人参汤　治吐血、咯血，并吐血不止。
人参（一两，为细末）
有火者，用鸡蛋清，投新汲水，调如稀糊服。无火者，用人乳调和，温饮之。
●独参汤　治吐血不止。
方见葛真人治法。
吴鹤皋曰：血者气之守，气者血之卫，相偶而不相离者也。一或失血过多则气为孤，阳亦几于飞越矣，故令脉微欲绝。斯时也，有形之血不能速生，几微之气所宜急固。故用甘温之参，以固元气，所以权轻重于缓急之际也，故曰血脱益气，古圣人之法。或者不达此理，见其失血，而主四物汤，则川芎之香窜，能散几微之气，而当归、芍药、地黄皆滋阴降下之品，不能生血于一时，反以失救死之权，而遗人夭殃矣。
●人参饮子
人参　黄耆（各一钱五分）　麦冬（二钱）　五味子（三分）　当归　甘草　白芍（各一钱）
●六味地黄汤　治吐血、衄血、咯血、唾血。
生地（八钱）　丹皮（三钱）　山药　山萸肉（各四钱）　茯苓　泽泻（各三钱）
●八味地黄汤
熟地（八钱）　山萸肉　山药（各四钱）　丹皮　茯苓　泽泻（各三钱）　附子　桂肉（各一钱）
澄按：古方只有六味丸、八味丸，而无六味汤、八味汤，后人改丸为汤，以应一时之急。今人竟有频服者，无论其相宜不相宜，凡见血症，一概用之，谬之甚也。
●知柏八味汤
即六味加黄柏、知母。
●归脾汤　治思虑过度，劳伤心脾，脾虚不能摄血，致血妄行等症。
人参　白术　茯神　枣仁（各二钱）　黄耆（炙，一钱五分）　当归　远志（各一钱）　木香　甘草（各五分）　龙眼肉（一钱）
罗东逸曰：方中龙眼、枣仁、当归，所以补心也；参、耆、术、苓、草，所以补脾也；立斋加入远志，又以肾药之通乎心者补之，是两经兼肾合治矣。而特名归脾何也？夫心藏神，其用为思；脾藏智，其出为意，是神智思意，火土合德者也。心以经营之久而伤，脾以意虑之郁而伤，则母病必传诸子，子又能令母虚，所必然者也。其症在怔忡憷惕、烦躁之症见于心；饮食倦怠，不能运思，手足无力，耳目昏眊之症见于脾，故脾阳苟不运，心肾必不交。彼黄婆者，若不为之媒合，则己不能摄肾归心，而心阴何所赖以养？此取坎填离者，所以必归之脾也。其药一滋心阴，一养脾阳，取乎健者以壮子益母。然恐脾郁之久，伤之特甚，故有取木香之辛，且散者以闓气醒脾，使能急通脾气，以行心阴。脾之所归，正在斯耳。
●《拔萃》犀角地黄汤　治一切血热失血。
生地（二钱）　黄连　黄芩（各一钱）　大黄（三钱）　犀角（磨汁）
水二锺，煎一锺，入犀角汁和匀，温服。
●生地黄饮子　治诸见血属热证。
生地　熟地　枸杞　黄耆　甘草　地骨皮　黄芩　白芍　天冬（各等份）
上咀。每服七钱，水二锺，煎八分，食远服。如脉微身凉恶风者，加桂五分。吐血者多如此。
●天冬饮子　治脾胃虚弱，气促气弱，精神短少，衄血吐血等症。
五味子（五个）　甘草　白芍　黄耆　人参（各一钱）　当归　麦冬（各八分）　紫菀（一钱五分）
上作二服，水煎，食前服。
●天门冬丸　治吐血衄血，润肺止嗽。
天冬　甘草　杏仁　贝母　茯苓　阿胶（各五钱）
上为细末，炼蜜为丸，如弹子大。每服一丸，咽津含化。
●镇阴煎（新方）　治阴虚于下，阳格于上，则真阳失守，血随而溢，以致大吐大衄，六脉沉细，手足厥冷，危在顷刻。而血不能止者，速宜用此，使孤阳有归，则血自安也。如治格阳喉痹上热者，当以此汤冷服。
熟地（一二两）　牛膝（二钱）　炙甘草（一钱）　泽泻（一钱五分）　肉桂（一二钱）　制附子（五七分或一二钱）
水二锺，速煎服。如兼呕恶，加乾姜炒黄，一二钱。如气倦懒言而脉弱极者，宜速速加人参，随宜用之。
●养正丹　治上盛下虚，升降阴阳。
硫黄　黑锡　水银　朱砂（各一两）
熔化，为细末，糯米糊为丸。每空心服三十丸，盐汤下。
●柔脾汤　治虚热吐血。
甘草（炒）　白芍（炒）　黄耆（炒）　熟地（各五钱）
●旋神散　治痨瘵憎寒壮热，口乾自汗烦躁，咳嗽唾血，瘦剧困倦。
人参　白术　黄耆　当归　熟地　麦冬　白芍　茯神　茯苓莲子肉　桔梗　半夏曲　五味子　炙甘草（各等份）
水一锺半，红枣二枚，乌梅一个，煎七分。如嗽，加阿胶。胸满，加木香，或加沉香。如不思饮食，加炒扁豆。
●团参丸　治吐血咳嗽，服凉药不得者。
人参　黄耆　飞罗面（各一两）
上为细末，滴水和丸桐子大。每服五七十丸，茅根汤下。
●龙脑鸡苏丸　治上焦之火，除烦解劳，安吐血、衄血，清五脏虚烦，神志不定，上而酒毒膈热、消渴，下而血滞、五淋、血崩等症。
麦冬（四两）　甘草（一两五钱）　龙脑薄荷叶（一斤）　黄耆（一两）　阿胶（炒）　人参（各二两）　生地（六两，另为末）　木通（二两）　银柴胡（二两，汤浸二三日，绞汁）　一方加黄连一两。
上用好白蜜二斤，先煎一二沸，却入地黄末不住搅，徐加木通、柴胡汁，慢火熬成膏，然后加前诸药末和丸，如豌豆大。每服二十丸。
●茜根汤　治吐血、咯血、呕血等症。
四物汤加童便浸香附一钱五分，茜草根二钱五分，忌铁器。
水煎。三服立愈。
●当归补血汤　治血虚似白虎证。
当归（二钱，酒洗）　黄耆（一两，蜜炙）
空心服。方论见东垣治法。
●大阿胶丸　治血虚嗽血、吐血。
阿胶（微炒）　生地　熟地　大蓟　山药　鸡苏叶　五味子（各一两）　柏子仁（另研）　麦冬　茯苓　百部　远志　人参　防风（各五钱）
上末，炼蜜丸如弹子大。小麦麦冬汤嚼下一丸。
澄按：此罗太无方也。保精养血，血虚有潮热者，甚相宜，纯补剂也。
●大补血丸　治阴虚吐血。
当归（一钱）　生地（一钱五分）
上以杜牛膝汁浸三日，取起酒洗，入臼内杵千杵，为丸桐子大，白汤下。
●人参救肺汤　治吐血。
人参　升麻　柴胡　当归　苍术（各一钱）　熟地　白芍　黄耆（各三钱）　陈皮　甘草　苏木（各五分）
上为粗末，水二盏，煎服。
●茯苓补心汤　治心气为邪所伤吐血。
茯苓　茯神　麦冬　生地　当归　陈皮　半夏曲（各一钱）　甘草（五分）
加竹叶、灯心同煎。与热补心汤不同。
●绿云散　治吐血。
侧柏叶　人参　阿胶（炒珠）　百合（等份）
为末。每服二钱，不拘时，糯米饮调下。
●莲心散　治思虑伤心，吐血不止。
莲子心　糯米（各十五粒）
上为末。空心温酒调服。
●双荷散　治卒暴吐血。
藕节（七节）　荷叶蒂（七个）
上入蜜一匙擂细，水二锺，煎八分，温服。或为末，蜜汤下二钱。
●藕节散　治吐血、衄血不止。
藕汁　生地黄汁　大蓟汁（各三合）　生蜜（五匙）
上和匀。每服一小钟，不拘时服。
●大蓟散　治辛热伤肺，呕吐血或一碗或半升，名曰肺疽。
大蓟根　犀角屑　升麻　桑白皮　蒲黄　杏仁（去皮尖）　桔梗（各二钱）　炙甘草（五分）
加生姜三片，分作二服，水煎。
●五神汤　治热毒上攻，吐血不止。
生藕汁　刺蓟汁　生地汁（各二盏）　生姜汁（半盏）　白蜜（一盏）
上和，煎三两沸，无时，以一小盏调炒面一钱，食前服。
●必胜散　治男妇血妄流溢，或吐、或衄、或咳。
小蓟　人参　蒲黄　当归　熟地　川芎　乌梅（各一两）
每服六钱，水煎服。
●发灰散　治内崩吐血。
乱发（烧灰，即血馀也）
上每服二钱，醋汤下。
●棕灰散　治同前。
乱棕（烧灰存性）
上每服二钱。
●二合灰散　因啖辛热，呕吐出血。
红枣（和核烧灰存性）　百药煎（煅，各等份）
上为末，每服二钱，米饮下。
●龙胶　治大人小儿吐血。
阿胶（炒）　蛤粉（各一两）　辰砂（少许）
上为末，藕节捣汁和蜜调下。
●龙肝膏　治吐血不止。
伏龙肝（一两）　生地汁　麦冬汁　小蓟汁　藕汁（各三合）　姜汁（一合）
入蜜半匙，慢火熬成膏，每服一匙。
●赤茯苓汤　治大怒伤肝，气逆于胸吐血。
赤茯苓　人参　桔梗　陈皮（各三钱）　麦冬　白芍　槟榔（各一钱五分）
加姜三片，分二服，水煎。
●凉血抑火汤　治吐血、衄血，初起气盛上逆，不能下降归经。
当归　赤芍（各二钱）　大黄（三钱）　黄芩　黄连　丹皮　生地　川芎（各一钱五分）　灯心（三十茎）
临服加藕汁半杯。
●茜根散　治吐血、衄血、错经妄行。
茜根　阿胶（各二钱，蛤粉炒）　侧柏叶（一钱）　生地　甘草　黄芩（各一钱五分）
加童便半杯煎，冲服。
●保真神应丸　治男妇吐血，咳嗽气喘，痰涎壅盛，骨蒸潮热，面色萎黄，日晡面赤，睡卧不宁，服之神效。
辽五味（拣净，一斤）　杜仲（姜汁炒）　阿胶　白术（各二两）　贝母　茯苓　花椒目　荷叶（各四两）　大生地（四两，用柏子仁、砂仁三钱入内同煮，去二仁不用）
上为末，以黑枣肉同地黄汁捣为丸。每服三钱，空心白滚汤下。
●急济饮　治吐血如泉之甚，一服立止。
小蓟（捣汁）　童便　京墨汁　藕汁　沉香（磨，一钱）
上作二次缓缓呷下。
●奇方　治肺损嗽血、吐血。
生地（四两，取汁）　鹿角胶（一两，炒，为末）
上以地黄汁拌和，每服三钱，童便加姜汁少许调下。
●生韭饮　治诸血上行。
韭菜取汁，用姜汁、童便磨郁金饮之，其血自清，如无郁金，以山茶花代之。
澄按：食郁久则胃脘有瘀血作痛。此方大能开提气血。
●乾姜散　治吐血不止。
姜炭为末，童便调服。
●大黄末　治吐血。
大黄末（一钱）　生地黄汁（一合）
水半锺，煎四五沸服。
●陈墨　治吐血。
好京墨（煨，去胶气）
上为细末，每服二钱，以白汤化阿胶，清水调下。
●四生丸　治吐血、衄血，阳乘于阴，血热妄行。
生荷叶　生艾叶　生柏叶　生地黄（各等份）
上研烂，丸如鸡子大。每服一丸，水二盏，煎一盏，温服。
●九仙驱红散　治一切血。
连钱草（五钱）　当归　黄连　条芩　蒲黄　生地　槐花　栀子（以上各一钱，俱酒炒）
上部加藕节一钱五分，下部加地榆一钱五分。
●萝藦散　治吐血虚损。
萝藦　地骨皮　柏子仁　五味子（各三两）
上为细末，空心米饮下。

咯血方  ***************************
●七珍散　治久病咯血成劳等症。
人参　白术　茯苓　甘草　山药　黄粟米　黄耆（各一两）
论曰：此纯是气药，今以治血者，以久病伤脾肺，虽用血药，恐滋润之品，益足损脾，脾为金母，故只以脾为重也。虚则补其母，且培其土，能不作泻，纵咯血甚，尚可调治。若滋阴药多，病虽似减，一旦食少作泻，则不可知矣。故血症必用脾肺药收功，亦一定之法也。
●圣饼子　治咯血等症。
青黛（一两）　杏仁（四十九粒，去皮尖）
以黄耆煎汤，炒如褐色，二味研作饼子，入柿饼内，湿纸包煨，连柿饼研细，米汤服下。
●荷叶散　治咯血，用此方最良。
荷叶（不拘多少，焙乾为末）
上米饮或白汤送下。
●思袍散　治咯血、吐血、唾血，及烦躁咳嗽。
生蒲黄　乾荷叶　茅根（各等份）
上为末，每服三钱，浓煎桑白皮汤，食后温服。
罗用蒲黄、荷叶二味。
●丹溪方　治咯血。
桑白皮（一钱五分）　半夏（炒）　知母　贝母　茯苓　生地　陈皮（各一钱）　阿胶（炒）　甘草　杏仁（炒，各五分）　栀子　桔梗　柳桂（二分，入此以治上焦）
上用姜、葱、白水煎服。
●又方　治咯血、衄血。
白芍药（一两）　犀角（二钱五分）
上为末，新汲水调服一钱，血止为限。
●白及散　治咯血。
白及（一两）　藕节（五钱）
上为细末，每服一钱，白汤下。
●地黄散　治一切吐血、咯血，能解一切毒，及诸热烦躁。
茜草根（四钱）　大豆子　黄药子　甘草（各二两）
上为细末，每服二钱，新汲水下。加人参二两，治痰嗽有血。
〖方见各门〗
●天王补心丹
●四物汤
●四君子汤　（俱见秦越人治法。）
●二阴煎（见张景岳治法。）
●桃仁汤（见下集积瘀。）
●防风通圣散（见下集风热。）

唾血方  ***************************
●七伤散　治劳嗽咳唾血。
黄药子　白药子（各一两）　赤芍（七钱五分）　知母　玄胡索（各五钱）　郁金　当归　山药　乳香　血竭（各二钱）
上为末，每服二钱，茶汤下。一法，红花、当归煎汤下。
澄按：《本草》云：黄、白药子，治肺热有功。
●千金方　治上气咳嗽喘息，喉中有物唾血。
生姜汁　杏仁（各二升）　蜜糖　猪膏（二合）　糖
上五味，先以猪膏煎杏仁、色黄出之，以纸拭令净，捣如膏，和姜汁、蜜糖等合煎，令可丸。每服杏仁一枚，日夜服六七次，渐加。
●阿胶散　治肺燥咳嗽不已及唾血。
阿胶（炒）　白及（各二钱）　天冬　北五味　人参　生地　茯苓（各一钱）
上以白及为细末，余药用水一锺半，入蜜二匙，秫米百粒，生姜五片同煎，入白及末调，食后温服。
●茅根汤　治唾血。
白茅根一味，服方寸匕，日三服。亦可绞汁饮之。
●百部丸　治诸咳不得气息，唾血。
百部（二两）　升麻（五钱）　桂心　五味子　甘草　紫菀　乾姜（各一两）
上七味，蜜丸桐子大。每服三十丸，日三次，知为度。忌生葱、海藻、菘菜。
●款冬散　治肺偏损，胸中虚；肺偏痛，唾血气咳。
款冬花　当归（各六分）　桂心　川芎　五味子　附子（炮，各七分）　细辛　贝母（各四分）　乾姜　生地（各八分）　白术　炙甘草　杏仁（去皮，各五分）　紫菀（三分）
上为末，清酒服方寸匕，日二服。忌生葱、生菜、桃、李、雀肉、海藻、菘菜、猪肉、芜荑。
澄按：唾血、咳血属寒者少。今此二方，用姜、桂、附热剂，盖为肾足少阴脉是动病咳、唾血者设也。用者审之。
●麦门冬汤　治病后火热乘肺，咳嗽有血，胸膈胀满，上气喘急，五心烦热而渴。
天冬　麦冬　桑白皮（各七分）　紫菀茸　贝母（各六分）　桔梗　甘草（各五分）　淡竹叶　生地（各一钱）　五味子（九粒）
水一锺半，枣一枚，煎服。
〖方见各门〗
●六味地黄汤（见前血证。）
●四物汤（见秦越人治法。）
●四阴煎
●一阴煎（见张景岳治法。）
●天门冬饮（见前血证。）
●贝母丸
●紫菀散（见咳嗽。）
●补中益气汤（见李东垣治法。）
●六味地黄丸（见秦越人治法。）
枳术丸（见下集食积。）
●黄耆散（见嗽血。）

咳血方  ***************************
●《统旨》方
香附（童便浸）　青黛　栀子（炒）　杏仁（童便浸，去皮尖，炒）　海粉　瓜蒌仁　诃子　马兜铃
为细末，入白硼砂少许，炼蜜少加姜汁为丸，噙化一丸，白汤下。
●天一丸　此壮水之主以镇阳光剂也。与前方相兼服，治阴虚火动咳血等症甚效。
生地　丹皮　黄柏（童便浸）　知母（童便浸）　拘杞子　五味子　麦冬　获苓　牛膝
为末，炼蜜丸梧桐子大。空心白汤下八九十丸。
●鹿黄丸　治酒色过度，饥饱失时，吐血、咳血、痰血神效。
枇杷叶　款冬花　紫菀　杏仁　木通　鹿茸　桑白皮（各一两）　大黄（五钱）
为末，炼蜜丸，临卧含化。
●咳血方
青黛　瓜蒌仁　诃子　海石　山栀
上为末，姜汁蜜调为丸。嗽甚加杏仁。
●鸡子汤　治咳逆唾脓血。
鸡子（一个）　甘草（炙）　大黄　黄芩（各二分）　甘遂（一分）
用水六升，煮取二升，去渣，内鸡子搅令调，尽饮之良。忌海藻、菘菜。
●神传膏　治痨瘵吐血损肺及血妄行。
用翦草一斤。婺、台二州皆有，惟婺州可用，状如茜草，又如细辛。每用一斤，净洗为末，加入生蜜一斤，和为膏，以器盛之，不得犯铁。九蒸九曝，日一蒸曝。病人五更起，东坐不得语，用匙挑药如粥服，每服四匙，良久用稀粟米粥压之。药冷饮服，粥亦不可太热。或吐或下皆不妨。如久病损肺咯血，只一服愈。寻常咳嗽血妄行，每服一匙可也，神验。
●醍醐膏　治一切咳血肺疾。
用好牛酥五个，熔三遍，取出醍醐，含服一合即瘥。
〖方见各门〗
●一阴煎
●四阴煎（见张景岳治法。）
●六味地黄汤（见前血证。）
●麦门冬汤（见唾血）
●天门冬丸（见前血证。）
●贝母丸（见咳嗽。）
●金沸草散（见下集风热。）
●补肺汤（见嗽血。）
●滋阴保肺汤（见嗽血。）
●补中益气汤（见李东垣治法。）
●《局方》枳术丸（见下集食积。）
●六味地黄丸（见秦越人治法。）
●新宁膏（见咳嗽。）

嗽血方  ***************************
●补肺汤　治劳嗽血。
人参　黄耆　五味子　紫菀（各七分）　熟地　桑白皮（各一钱五分）
水二锺，煎八分，入蜜少许，食远温服。
●滋阴保肺汤
黄柏　知母　天冬（一钱二分）　当归（一钱五分）　白芍　生地　橘红　紫菀　桑白皮（炒，各八分）　大粉草（五分）　五味子（十五粒）　阿胶（一钱二分，蛤粉炒）
水煎，温服。
●人参黄耆散　治虚劳客热，肌肉消瘦，四肢倦怠，五心烦热，咽乾颊赤，心中潮热，盗汗减食，咳嗽脏血。
人参　秦艽　茯苓（各二两）　知母（二钱五分）　桔梗（一两）　桑白皮　半夏（各一两五钱）　紫菀　柴胡（各二两五钱）　黄耆（三两五钱）　鳖甲（去裙，酥炙，二两）
●人参蛤蚧散　治二三年间肺气上喘，咳嗽咯吐脓血，满面生疮，遍身黄肿。
蛤蚧（一对，全者，河水浸五宿，逐日换水，洗去腥气，酥炙黄色）　杏仁（去皮尖，五两）　甘草（炙）　人参　茯苓　贝母　知母（各三两）　桑白皮（二两）
上为细末，每日如茶点服，神效。
海藏云：蛤蚧补肺劳虚嗽，治久嗽不愈，肺间积虚热，久则成疮，故嗽出脓血，晓夕不止，喉中气塞，胸膈噎痛。用蛤蚧、阿胶、羚羊角各一两，除胶外皆为屑，次入胶，分四服。每服用河水三升，于银石器内慢火煮至半升，去渣，临卧为温细细呷之。其渣候服尽再槌，都作一服，以水三升，煎至半升，如前服。病人久病不喜水，当减水。
澄按：蛤蚧鸣时，声闻数里，补中有通，善保肺气，久嗽不愈者宜之。
●续断散　治骨蒸痨热，传尸瘦病，潮热烦躁，喘嗽气急，身疼盗汗，咳嗽吐脓血。
续断　紫菀　桔梗　竹茹　五味子（各三钱）　生地　桑白皮（各五两）　甘草（二两，炙）　赤小豆（半升）
每服五七钱，入小麦五十粒，水煎，日三服。
●经验方　治咳嗽甚者，或有吐血。
鲜桑白皮（一斤，米泔浸三宿，净刮去上黄皮）
上锉细为末，糯米四两，焙乾同捣末，每服一二钱，米饮下。
●款花补肺汤
人参　麦冬（各一钱二分）　五味子（十五粒）　紫菀　款冬花　桑白皮（各一钱，炒）　当归（一钱五分）　白芍　茯苓　贝母　橘红（各八分）　甘草（五分）
●宁嗽汤
五味子（十五粒）　茯苓（一钱）　桑白皮（一钱二分）　陈皮　知母　川芎（各一钱）　马兜铃（一钱五分）　麦冬（一钱二分）　甘草（五分）
●黄耆散　治嗽久、劳嗽，唾血。
黄耆（蜜炙）　糯米（炒）　阿胶（等份，炒）
上为末，米饮下。
●五味黄耆散　治咳嗽咯血成劳，眼睛疼痛，四肢困倦，脚膝无力。
五味子　人参　白芍　甘草（各五分）　黄耆　桔梗（各一钱五分）　熟地　麦冬（各一钱）
水二锺，煎八分，食后温服。
〖方见各门〗
●金沸草散（见下集风热。）
●六味地黄丸（见秦越人治法。）
●一阴煎
●左归饮
●五阴煎
●五福饮
●大补元煎
●右归饮
●右归丸（俱见张景岳治法。）
●理中汤（见下集寒门。）
●理阴煎（见下集屡散。）
●枳术丸（见下集食积。）
●丹溪保和丸（见下集食积。）
●六味地黄汤（见前血证。）
●益元散（见下集暑门）
●八味地黄丸（见秦越人冶法。）

痰血方  ***************************
●丹溪方　治痰中血。
白术（一钱五分）　贝母　白芍　桑白皮　桃仁（各一钱）　甘草（三分）　栀子（炒，一钱二分）　丹皮（一钱五分）
●又方　治痰血。
橘红　半夏　茯苓　贝母　丹皮　桃仁（各一钱）　黄连　甘草大青（各五分）　生姜（三片）
●又方　治痰中血。
橘红（二钱）　半夏　茯苓　枳壳　黄芩　桑皮（各一钱）　五味子（十五粒）　甘草（三分）　人参（五分）
或加青黛，水煎服。
●劫劳散　治肺痿痰嗽，痰中有红线，盗汗发热，热过即冷，饮食减少。
白芍（六两）　黄耆　甘草　人参　当归　半夏　茯苓　熟地　阿胶　五味子（各二两）
上㕮咀，每服三钱。水盏半，生姜二片，枣三枚，煎九分，无时温服，日三次。陈日华云，有女及簪，病甚危，一岁之间药无一效，得此方一服除根。
●丹方　治盛夏吐红痰，有一二声嗽。
人参　防风（各五分）　白术（一钱五分）　陈皮　茯苓（各一钱）　甘草（一分）　乾姜（三分）　桔梗（五分）
上煎二之一，入藕汁二大合，再煎，带热下三黄丸。
●九味二陈汤　治中气亏败，动运失常，郁成痰饮，杂血而出。
人参（二钱）　白术（一钱）　茯苓（八分）　炙甘草（五分）　陈皮　青皮（各一钱）　川芎（七分）　神麴（六分）　半夏（八分）
水煎，温服。
●保命散　治咯痰带血出。
白术（二钱）　贝母（一钱五分）　桔梗　青皮　栀子　甘草（各七分）　当归（一钱二分）　白芍（八分）　丹皮　黄芩（各一钱）　桃仁（七分）
水煎，温服。
●保命人参散　治咯痰带血而出。
人参　白术（各三钱）　茯苓（一钱）　炙甘草（五分）　橘红（八分）　枳壳　桔梗　半夏　五味子　桑皮（各七分）　黄芩（一钱）
〖方见各门〗
●六君子汤（见痰。）
●逍遥散
●加味归脾汤（见郁。）
●金沸草散（见下集风热。）
●四物汤
●四君子汤
●六味地黄丸（见秦越人治法。）
●杏仁汤（见咳嗽。）
●青龙汤（见下集寒。）
●六味地黄汤（见前血证。）

衄血方  ***************************
●犀角地黄汤治吐血、衄血等症。
生地（一两五钱）　白芍（一两）　丹皮　犀角（各二钱五分）
上四味，先用三味水煎去渣，入犀角汁热服。
赵养葵曰：犀角地黄汤，乃衄血之的方。盖犀水兽也，可以分水，可以通天。鼻衄之血，从任督而至巅顶入鼻，惟犀角能下入肾水，引地黄滋阴之品，由肾脉而上，故为对症。若阴虚火动，吐血与咳咯者，可借用成功。若阳虚劳嗽，及脾胃虚者，皆不宜。
●止衄散　治饥困劳役，动其虚火，致衄不止等症。
黄耆（六钱）　阿胶　生地　白芍　赤苓（各三钱）　当归（三钱）
上每服四钱。
●榴花散　治衄不止，以此末吹入鼻即止。
百叶榴花（阴乾为末）
榴花之红，可使入血；榴花之涩，可能止血。一夫当关，此药近之。
●黄芩芍药汤　阴火载血上行，衄不止。
黄芩（酒炒）　芍药　甘草（等份）
●罗太无寸金散　治鼻衄不止。
黄药子　土马鬃（各五钱。土马鬃，青苔之类，墙垣之上，背阴古墙上有。有足者）　生甘草（一钱）
上为末，每服二钱，新汲水调下。未止再服，立瘥。
●济生麦冬饮
麦冬　生地（各等份）
每服一两，水煎服。
●茅花散　治衄。
茅花一大握，锉，水煎，饮之立止。
〖方见各门〗
●地黄饮子（见前血证。）
●苏子降气汤（见下集风热。）
●理中汤（见下集寒门。）
●一阴煎
●二阴煎
●左归饮
●五阴煎
●五福饮（俱见张景岳治法。）
●六味地黄汤（见前血证。）

九窍出血方  ***************************
●黄金散
牛黄　郁金
上二味等份为末。
●血馀散
乱发　皂角水
水洗净，烧灰为末，每服二钱，茅根、车前草煎汤下。
●大蓟饮
大蓟一握捣汁，以酒和服之。无生者，以乾者为末，冷水调下三钱。

耳衄方  ***************************
●六味地黄丸（见秦越人治法。）
外用龙骨末吹之。
●逍遥散（见郁。）加龙胆草。

舌衄方  ***************************
●冰玉散　治牙疳牙痛，口疮，齿舌衄。
生石膏（一两）　月石（七钱）　冰片（三分）　殭蚕（一钱）
上为极细末，小磁瓶盛贮，敷之吹之。
●冰白散　口舌糜烂。
人中白（二钱）　冰片（三分）　铜绿　杏仁（各一钱）
为细末，吹敷。
●文蛤散　治舌衄。
五倍子　白胶香　牡丹皮（等份）
为末，敷患处。
●蒲黄散
蒲黄炒焦为末，敷之。
●槐花散
槐花为末，掺之。
●发灰散（见前血症。）
发灰散米醋调，且敷患处。
●妙香散（见遗精。）

肌衄方  ***************************
●河间定命散　治胆受热，血妄行肌衄。
朱砂　寒水石　麝香
上为末，用五分，新汲水调下。
〖方见各门〗
●冰白散
●发灰散（俱见前）
●大全竹茹汤
●黄耆建中汤（见张仲景治法。）
●辰砂妙香散（见遗精。）
●四神散（见下血。）
●十全大补汤（见秦越人治法。）

齿衄方  ***************************
〖方见各门〗
●石刻安肾丸（见膝冷。）
●《局方》安肾丸（见喘。）
●八味丸（见张仲景治法。）
●清胃散（见积热。）
●六味地黄汤（见前血证。）
●消风散（见下集风热。）
●养正丹（见前血证。）
●抽薪饮
●清胃饮（俱见下集积热。）
●玉女煎（见下集暑。）
●左归饮（见张景岳治法。）

溺血方  ***************************
●四神汤　治血出不止，更治妇人产后血虚等症。
当归（三钱）　川芎（一钱）　白芍（二钱）　炮姜（五分）
●山鹿丸　治房室劳伤，小便出血。
山药（一两）　鹿角（五钱）　发灰（二钱）
上为末，苎根捣汁打糊为丸，梧桐子大，每服五十丸。
●寄奴散　治大小便出血不止。
刘寄奴
上为末，清茶调服，立止。
●柿灰散　治尿后有乾血。
乾柿饼（烧灰）三枚，陈米饮调下。
〖方见各门〗
●人参固本丸　见泄泻。
●左归饮　见张景岳治法。
●人参丸（见怔忡。）
●天王补心丹（见秦越人治法。）
●妙香散（见遗精。）
●秘元煎（见遗精。）
●金樱膏（见遗精。）
●归脾汤（见前血证。）
●举元煎（见张景岳治法。）
●八味养荣汤见□□□□□

便血方  ***************************
●黄土汤　治先便后血，名曰远血。
粉草　熟地　白术　附子　阿胶　黄芩（各三两）　灶中土（半升）
上七味，以水八升，煮取三升，作三服。
●赤豆当归散　治先血后便，名曰近血。
赤小豆（五两，浸令芽出，晒乾）　当归（一两）
为末，白汤调下二钱，日三服。
梅师云：治热毒下血，或因食热物发动，以赤小豆末，水调下方寸。
●寿脾煎　治脾虚不能摄血。凡忧思、郁怒、积劳及误用攻伐等药，犯损脾阴，以致中气亏陷，神魂不宁，大便脱血不止，及妇人无火崩淋等症。
白术（二三钱）　当归　山药（各二钱）　炙甘草（一钱）　枣仁（一钱五分）　远志（三五分）　乾姜（一二钱）　莲肉（二十粒，炒）　人参（随宜）
—加乌梅，一加醋炒文蛤。
●养中汤　治中气虚寒。
人参（二三钱）　山药（二钱）　扁豆（三钱）　甘草（一钱）　茯苓（二钱）　乾姜（三钱）
气滞加陈皮。虚馁加熟地。
●玉关丸　治肠风血脱，崩漏带浊不固。
白面（炒熟，四两）　枯矾（二两）　文蛤（醋炒黑，二两）　北五味（一两，炒）　诃子（二两五钱，生半炒）
上为末，用熟汤和丸梧桐子大。以温补脾肾等症随症加减，煎汤送下，或人参汤亦可。如血热妄行者，以凉药送下。
●胜金丸　治肠风下血，溺血不止，及脏毒便血。
百药煎（三两，生用一两，炒焦一两，烧存性一两）
上为末，饭为丸或蜜丸梧桐子大。每服五七十丸，米饮或参汤下。
●香梅丸　肠风下血，服之立止。
乌梅肉　白芷　百药煎（烧存性，等份）
上为末，米糊丸桐子大。每服五六十丸。
—方用卷柏、棕灰、地榆、黄耆为末，米饮下。

方见各门  ***************************
●理中汤（见下集寒。）
●归脾汤（见前血证。）
●十全大补汤（见秦越人治法。）
●补中益气汤（见李东垣治法。）
●化肝煎（见郁。）
●举元煎（见张景岳治法。）


上集卷之十五  ——————————————————————————————————————————————————————————————————————————————————————————

咳嗽纲目  ***************************
〖经旨〗
黄帝问曰：肺之令人咳，何也？岐伯对曰：五脏六腑皆令人咳，非独肺也。皮毛者肺之合也，皮毛先受邪气，邪气从其合也。其寒饮食入胃，从肺脉上至于肺，则肺寒，肺寒则内外合邪，因而容之则为肺咳。五脏各以其时受病，非其时各传以与之。人与天地相参，故五脏各以其时治。时感于寒则受病，微则为咳，甚则为泄为痛。乘秋则肺先受邪，乘春则肝先受之，乘夏则心先受之，乘至阴则脾先受之，乘冬则肾先受之。
《示从容》篇曰：咳嗽烦冤者，肾气之逆也。
按：肾虚则龙雷之火泛，上乘肺金，烦热冤苦，虚劳咳嗽。
《阴阳别论》曰：一阳病发，少气，善咳善泄。
《玉机真脏论》曰：秋脉不及则令人喘，呼吸少气而咳，上气见血，下闻病音。
〖脉法〗
仲景曰：人嗽十年，其脉弱者可治，实大数者死。其肺虚者必苦冒，其人本有支饮在胸中故也，治属饮家。
咳嗽脉浮为实邪，宜发散。脉实为内热，宜清利。脉涩散为肺虚，宜温外。久嗽曾经外解，以致肺胃俱虚，饮食不进，宜温中助胃，兼治咳嗽。
咳必先审肺脉虚实。实者浮大有力，若沉而滑则痰气盛也；虚者弦大无力，若沉细带数则火郁极也。久嗽虚羸脉弱者生，实牢大数者死，浮软者生，沉紧者死。
《脉经》曰：嗽脉多浮，浮濡易治，沉伏而紧，死期将至。
咳而脱形身热，脉小坚急以疾为逆，不过十五日死。脉出鱼际，为气逆喘急。
〖咳嗽总论〗
吴澄曰：咳嗽一症，为治甚难。非吾知之为治之难，能明咳嗽之难也。凡辨咳嗽者，欲知所咳之因，撮其大要而辨之，有三纲领焉，八条目焉。三纲领者：外感咳嗽，内伤咳嗽，虚中挟邪咳嗽也。八条目者：外感病多不离寒热二症；内伤不一，总属金水二家；其虚中挟邪，则有轻重虚实之各别也。所见出于外感者，而治之以内伤，则外邪不解，而咳嗽弥深。所见出于内伤者，而治之以外感，则正气渐耗，而咳嗽愈炽。外感之嗽为邪有馀，若虚中挟邪，难作有馀看。内伤之嗽多属不足，若虚中挟实，难作不足论。或禀体素虚，而又挟外感，则当分其轻重，或补三而散二。尚赋质原强，而又挟内伤，则当察其虚实，或补少而散多。此其轻重权衡，在人会意，最易差谬，此真为治之难也。
〖外感条目，分寒热二证〗
吴澄曰：外感咳嗽，有兼风寒，有兼火热。六气相因，有寒包火，热裹寒，或乾咳，或有痰，种种各殊，而治疗之法，非用辛温以散寒，即用清凉以除热二者而已。
—外感咳嗽，无论四时，必皆因于寒邪。盖寒随时气入客肺中，所以治嗽，但以辛温，其邪自散，六安煎加减。
—寒气大盛，或中寒肺气不温，邪不能解者，六安煎加细辛五七分。若冬月寒盛，气闭邪不易散，即麻黄、桂枝俱可加入，或大青龙汤。
—冬月风寒外感，形气病气俱实者，宜用麻黄汤之类，所谓邪自表而入，仍自表而出也。
—伤风见寒，或伤寒见风，而往来寒热，咳嗽不止者，宜小柴胡合二陈汤主之。若寒邪不甚，痰气不多者，但以二陈汤加减主之。
—咳嗽凡遇秋冬即发者，此寒包热也。但解其寒，其热自退，宜六安煎、二陈汤、金水六君煎三方主之。
—人知肺主皮毛，外感风寒为寒，殊不知传里郁久变为热也。况肺为华盖，而五脏六腑火自内起，熏蒸焚灼作嗽者多矣。
—气动火炎，久嗽无痰，脉数躁烦，稠黏涕唾，此伤热也，治以清热润燥为先。人参、半夏在所禁用，如瓜蒌、海石、二冬、二母、芩、连、山栀之类，可选用也。
—外感咳嗽而兼火者，必有内热喜冷，脉滑等症。亦但以二陈、六安等汤加凉药佐之，微热者可加黄芩，热甚者宜加栀子、知母之属。
—夏月火热炎上，喘急而嗽，面赤潮热，脉洪大者，用黄连解毒汤主之。热燥而咳，用栀子仁汤。
—火乘肺金，若上焦实热，用凉膈散。中焦实热，用竹叶石膏汤。下焦虚热，六味丸。
—秋月湿热伤肺，若咳而身热自汗，口乾便赤，脉虚而洪者，用白虎汤。身热而烦，气高而短，心下痞满，四肢困倦，精神短少者，用香薷饮。
〖内伤条目，分金水二脏〗
吴澄曰：外感以咳嗽为轻，内伤以咳嗽为重，重者精气受伤也。五脏虽皆有精气，盖以肺为元气之主，故凡气分之受伤而咳嗽者，皆自肺主之。肾为元精之本，故凡精分之受伤而咳嗽者，皆是肾主之。其曰肝曰脾曰心，则二脏之传变也。曰痰曰火，则咳嗽之标症抑末矣。
—肺金为清虚之脏，凡金被火刑则为嗽，金寒水冷亦为嗽。此咳嗽所当治肺也。然内伤之嗽，则不独在肺。盖五脏之精气皆藏于肾，而少阴肾脉，从肾上贯肝膈入肺中，循咽喉挟舌本，所以肺金之虚多由肾水之涸，正以子令母虚也。故凡治劳损咳嗽，必当以壮水滋阴为主，庶肺气得充，嗽可渐愈。宜一阴煎、左归饮、琼玉膏、左归丸、六味丸之类。
—有元阳下亏，主气不布，以致脾困于中，肺困于上，而为喘促痞满，为痰涎呕恶，为泄泻畏寒。凡脉见细弱，症见虚寒，而咳嗽不已者，此等症候，皆不必治嗽，但补阳而嗽自止。如右归丸（饮）、八味丸、大补元煎，六味回阳饮、理中劫劳散之类，皆当随宜速用，不得因循，以致汲深无及也。
—内伤咳嗽，凡水亏于下，火炎于上，以致火铄肺金，而为乾渴烦热，喉痛口疮，潮热便结喜冷，尺寸滑数等症，则不得不兼清火，以存其水。宜四阴煎、加减一阴煎、人参固本丸主之，此当与咳血参治。
—凡午后嗽者，属肾气亏损，火炎水涸，或津液涌而为痰者，乃真脏为患也。须用六味地黄丸，壮肾水滋化源为主；以补中益气汤，养脾土生肺肾为佐。设用清气化痰则误矣。
—虚损咳嗽，多由火克肺金成之者，伤其精则阴虚而火动，耗其血则火亢而金亏。人身之血犹水也，血之英华最厚，厚者精也。不谨养者，纵其欲而快其心，则精血渗涸，故脏腑津液渐燥，则火动熏肺而生痰。因其燥则痰黏于肺管不利出，故嗽而声干。原乎精乏则阴虚，阴虚则相火冲冒，而变饮为涎也。二火熏膈则痰涎逆上，胃脘不利则多嗽声。盖痰因火动，嗽因痰起，色黄为有气可治，状如鱼涎白沫者，为无元气，难愈也。宜早服补阴丸以培于下，晚服润肺汤以和其中，兼以琼玉膏，或人参润肺丸，或人参紫菀汤。若能绝欲忘机，庶几望痊有期。否则药如杯水而救车薪之火矣，焉能扑灭哉？
—有好色作劳之人，相火炽盛，气不归原，腾空而入于肺叶空隙之间，膜原之内，聚痰凑沫，喘咳烦冤，日续一日，久之渐成熟路，只候肾气一动，咳嗽俱发。外症咸痰稠浊，夜卧不眠，或两颐红赤，累累发块，或胸背有疮，如粟如米，皆其验也。治宜清心静养，保肺滋阴。若暴发而痰出如泉，声响如锯，面赤舌胀，喉哽目突者死。琼玉膏、清宁膏。
喻氏曰：内伤之咳，治各不同。火盛壮水，金虚崇土，郁甚舒肝，气逆理脾，食积和中，房劳补下，内已先伤，药不宜峻。
《类经》云：脾为黄婆，交媾水火，会合金木者也。久嗽曾经泻肺，及房劳饥饱，以致脾肺虚而饮食少者，只宜理脾而咳自止。
〖虚中挟邪条目，分轻重察虚实〗
吴澄曰：外感咳嗽与内伤咳嗽，其本不同，其治亦异。盖外感之咳，必由皮毛而入于肺。内伤之咳，必由精气受伤而关于肾。一内一外，一虚一实，迥然不同，无难治也。惟是外感而兼内伤，内伤而兼外感，则补而兼散，散而兼补，其间之虚实，不可不察也。又有内伤重而外感轻，或内伤轻而外感重，则补多散少，或补少散多，其间之轻重，又不可不辨也。今人但知肺主皮毛，一遇外感风寒，疏散之外又行疏散，牢不可破。殊不知体弱之人，久则传变为郁咳，遂成痨瘵。人但知肾主精血，一凡内伤不足，滋补之中又加滋补。殊不知外邪未解，愈投愈咳，亦成痨瘵。而究其原因，每由嗽起。因立解托、补托二法，自制得效一十三方，详见虚损治法。
薛氏曰：肺主皮毛，肺气虚则腠理不密，风邪易入，治法当解表兼实肺气。肺有火则腠理不闭，风邪外乘，治宜解表当清肺火，邪退即止。若数行解散，则重亡津液，邪蕴而为肺疽肺痿矣。故凡肺受邪，不能输化而小便短少，皮虚渐肿，而咳嗽日增者，宜用六君子汤以补脾肺，六味丸以滋肾水。
—凡病邪既去，宜用补中益气汤加山药、五味子，以养元气；柴胡、升麻各二分，以升生气。
—病久或误服表散之剂，以致元气虚而邪气实者，宜补其元气而佐以解表之药。若专于解表，则肺气益虚，腠理益疏，外邪乘虚直入，病愈难愈矣。
—凡外感之嗽，属阴虚少血，或脾肺虚寒之辈，则最易感邪。但察其脉体稍弱，胸膈无滞；或肾气不足，水泛为痰；或心嘈呕恶，饥不欲食；或年及中衰，血气渐弱，而咳嗽不能愈者，悉宜金水六君加减主之，足称神剂。
—外感咳嗽，脾胃土虚，不能生金，而邪不能解，宜六君子汤以补脾肺。或脾虚不能制水，泛而为痰，宜理中汤，或理阴煎、八味丸之类以补土母。皆良法也。
—外感与内伤，寒病与热病，气虚与血虚，如冰炭之相反，治之若差，则轻病必重，重病必病。
赵氏云：读伤寒书，而不读东垣书，则内伤不明，而杀人多矣。读东垣书，而不读丹溪书，则阴虚不明，而杀人多矣。东垣《脾胃论），深明饥饱劳役发热等症，俱是内伤，悉类伤寒，切戒汗下。以为内伤多而外感少，只须温补，不必发散。如外感多而内伤少，温补中稍加发散，以补中益气为主。如内伤兼寒者加麻黄，兼风者加桂枝，兼暑者加黄连，兼湿者加羌活，实万世无穷之利。此东垣特发阳虚发热之一门也。然阴虚发热者，十之六七，亦类伤寒。今人一见发热，即曰伤寒，类用发散而毙，则曰伤寒之法已穷。余尝于阴虚发热者，见其大热面赤，口渴烦躁，与六味地黄丸一大剂即愈。如下部恶寒，渴甚燥极，或饮而反吐，即加肉桂、五味，甚则加附子冷饮，活人多矣。此丹溪发明阴虚发热之旨外，尚还未尽之旨也。
李士材云：虚人感冒，不任发散者，以补中益气汤代之。
《准绳》治四时伤寒，通宜补散。故丹溪治伤寒，多用补中益气汤；气虚者，四君子汤加发散药；血虚者，四物汤加发散药。东垣治风湿，用补中益气汤加羌活、防风、升麻、藁本、苍术。海藏治风湿，无汗者用补术散，有汗者用白术散；治刚痉，神术汤加羌活、麻黄；治柔痉，白术汤加耆、术、桂心；治中暍脉弦细芤迟者，用黄耆汤。此皆治虚中挟邪，内伤兼外感之法也。
—逍遥散，能治寒热往来，恶寒恶热，呕吐吞酸嘈杂，胸痛胁痛，小腹膨胀，咳嗽头晕，盗汗黄疸，温疫疝气，飧泄等症，皆对症之方。推而伤风、伤寒、伤湿，除直中外，凡外感者，皆以逍遥散出入加减，无不获效。如血虚有火而咳嗽者，宜畅郁汤亦妙。若食少食痰多而咳嗽者，用和中理阴汤调之。
—肺家有馀之火，或伤风、伤热之症，而虚中挟邪，不任发散，或以沙参、秦艽、续断、人参三五七分，托邪外出。若肺实而有火者，不可用也。若误用之，是助其邪而重其病也。若本经之气血有亏，脏腑之精神不足，形枯色萎，气弱神羸，种种弱症已现，安得不补？盖实火泻则清，虚火补则息。精神气血，由补而足，则气自归根，而咳嗽亦自愈。
澄按：沙参形似人参，人参能补五脏之阳，沙参能补五脏之阴，其形类桔梗，其功亦能入阴分，而托邪从外出。若掘新鲜土沙参熬膏，以治虚中挟邪之症，其效甚著。而近日多用北沙参，盖北沙参只有二种，其馀非佳品也。一种防风沙参，自防风中拣出，其形长而扁，皮粗不好看，与防风相类，而能兼补兼托。此北地来者，真北沙参也。一种出自上党，其形如参，其色白而微黄，切片有金井玉栏杆，嫩泽而甘平不苦者为最。然虽补阴，其性味平淡，不能捷效。真者竟不可得。一云出自江西，近日肆中所售，皆近山之土桔梗做成也。迩日党参、北沙参，名目更多，计有数十种。有一种防风党，名大头狮子者为最，其皮壳虽粗，亦类人参，其味甘甜，其形长大。有一劈数开者，此平生所用得力有功之品，熬膏入药最良。惟味甘甜，脾虚气胀者忌用耳。
—外邪咳嗽，多有误认为劳伤，而遂成真劳者。此必其人体柔弱，而医家望之，已有成心。故见其发热，遂认为火；见其咳嗽，遂认为劳。不明表里，率用滋阴降火等剂。不知寒邪既已在表，凉药不宜妄投。若外既有寒，而内又得寒，则表里合邪，既邪留不解，延绵日甚，俗云伤风不愈变成劳。夫伤风岂能变劳，特以庸医误治，而日加清削，则柔弱之人，何能堪此？久而不愈，不至成劳不已也。此实医之所误耳。故于此症，最当详察在表在里，及新邪久病等，因脉色形气等辨之。辨得其真，则但用六安煎、金水六君煎，或柴陈煎之类，不数剂而可愈矣。
澄按：外感咳嗽，变为内损，今时极多，当与下集风劳门参看。若初起寒热往来，宜柴芩解托汤。若郁里热者，宜和中解托汤。若见蒸热者，宜清里解托汤。若客邪似虚症者，葛根解托汤。若外邪内陷者，升麻解托汤。

各种咳嗽  ***************************
〖虚火咳嗽〗
虚火者，非火不足也，因人元气亏损，三焦之火乘虚上炎，肺为火灼，则气逆而嗽，痰涎清薄，嗽时面红气喘，咽乾喉癣喉痒，口臭烦渴，饮食减少，其脉虚弱，或浮弦而无力，或微数而不清。是为虚火咳嗽，法宜滋补。
〖肺实咳嗽〗
肺胀者，肺统周身之气，因虚不能宣布于外，而反逆归本经，诸窍半塞不通而发胀，则中府、云门两胁间之经络，皆不能利，所以气高而似喘，实非喘症。若邪偏左则左体不能贴席，偏右则右体不能贴席，贴席则喘嗽不止。其脉左则人迎弦急，右则气口弦紧而滑数。此为气实咳嗽，宜疏散。
〖肺虚咳嗽〗
肺虚者，肺家元气自虚也。惟其自虚则腠理不密，故外则无风而畏风，外则无寒而怯寒，内则气怯息短，力弱神虚，面白神羸，情志郁结，嗜卧懒言，遗精自汗，饮食减少，咳嗽无力，痰涎清薄，六脉虚微而涩弱，按之无神。此为阳虚脉症，宜大补元气，则嗽不治而自愈。若专于消热消痰以止嗽，未有不速其死也。
〖肺燥咳嗽〗
金性喜清润，润则生水，以滋脏腑。若本体一燥，则水源渐竭，火无所制，金受火燥，则气自乱而咳嗽，嗽则喉干声哑，烦渴引饮，痰结便闭，肌肤枯燥，形神虚萎，脉必虚数，久则涩数无神，法当滋润清补。
〖痨瘵咳嗽〗
痨瘵咳嗽者，因热郁生虫，虫生五脏而咳，初起即治易愈。若迟延日久，至声嘶喉哑，六脉细数而急疾者，不治。如六脉平缓有神，饮食不减，大肉未消，用方调治，或有生机。
久嗽视唇上有白点，虫在上面；下唇白点，虫在下面。当用杀虫之法，与传尸痨瘵同治。方见水丘治法。
〖心经咳嗽〗
心咳之状，咳则心痛，喉中介介如梗状，甚则咽肿喉痹，桔梗汤主之。咳而唾血，引手少阴，谓之心咳。
〖肺经咳嗽〗
肺咳之状，咳而喘息有音，甚则唾血，麻黄汤主之。又咳引颈项而唾血，谓之肺咳。
〖肝经咳嗽〗
肝咳之状，咳则两胁下痛，甚则不可以转，转则两胁下满，小柴胡汤主之。
〖脾经咳嗽〗
脾咳之状，咳则右胠下痛，阴阴引肩背，甚则不可以动，动则咳剧，升麻汤主之。咳而涎出，续续不止，引小腹，谓之脾咳。
〖肾经咳嗽〗
肾咳之状，咳则腰背相引而痛，甚则咳涎，麻黄附子细辛汤主之。又咳则耳无所闻，引腰并脐中，谓之肾咳。
〖胃经咳嗽〗
脾咳不已，则胃受之。胃咳之状，咳而呕，呕甚则长虫出，乌梅丸主之。
〖胆经咳嗽〗
肝咳不已，则胆受之。胆咳之状，咳呕胆汁，黄芩加半夏生姜汤主之。
〖大肠咳嗽〗
肺咳不已，则大肠受之。大肠咳状，咳而遗矢，赤石脂禹馀粮汤、桃花汤。不止，用猪苓分水散。
〖小肠咳嗽〗
心咳不已，则小肠受之。小肠咳状，咳而失气，气与咳俱失，芍药甘草汤主之。
〖膀胱咳嗽〗
肾咳不已，则膀胱受之。膀胱咳状，咳而遗溺，茯苓甘草汤主之。
〖三焦咳嗽〗
久嗽不已，则三焦受之。三焦咳状，咳而腹满，不欲饮食，钱氏异功散主之。
〖伤风咳嗽〗
鼻塞声重，欲语因咳言不得竟，谓之风嗽，恶风自汗发热，其脉浮。桂枝汤加防风、杏仁、前胡、细辛。
〖伤寒咳嗽〗
悽清怯寒，恶寒发热，无汗脉紧，鼻流清涕，又憎寒壮热，无汗恶寒。杏子汤加紫苏、乾葛，去乾姜、五味，或二陈汤加乾葛、杏仁、桔梗。
〖伤暑咳嗽〗
烦热引饮，口燥齿乾，或吐涎沫，声嘶咯血。人参白虎汤，黄连解毒汤。
〖伤湿咳嗽〗
骨节烦疼，四肢重著，洒淅恶寒。或冒雨露，或浴不解湿衣。白术酒主之。
〖房劳咳嗽〗
咳而发作寒热，引腰背痛，或喘满，此因房劳，大菟丝子丸主之。
〖饥饱咳嗽〗
胸满腹胀抢心痛，不欲食，保和丸主之。
〖疲劳咳嗽〗
咳而左胁偏痛，引小腹并膝腕疼。
〖叫伤咳嗽〗
咳而因呼叫太过，或吐白涎，口燥声嘶。
〖劳神咳嗽〗
咳而因劳神伤心，烦热自汗，咽乾咯血。
〖热嗽〗
热嗽者，夏月嗽而发热者是也。咽喉干痛，鼻出热气，其痰嗽而难出，或带血丝，血腥臭。不若风寒之嗽，痰清而白。小柴胡汤加石膏、知母；或竹叶石膏汤加知母、五味、杏仁、枇杷叶；或金沸草散去麻黄、半夏，加枇杷叶、五味子、杏仁、桑皮、贝母、桔梗、茯苓。
〖冷嗽〗
饮冷食寒，因之而嗽。紫菀饮。
〖暴感咳嗽〗
暴感风寒，不恶寒发热，止是咳嗽，鼻塞声重，此感之轻者，宁嗽化痰汤。
〖春月咳嗽〗
春月风寒所伤，咳嗽声重头疼，用金沸草散。咳嗽声重，身热头疼，用局方消风散。盖肺主皮毛，肺气虚则腠理不密，风邪易入，治法当解表，兼实肺气。肺有火则腠理不闭，风邪外乘，治宜解表，兼清肺火，火邪退即止。若数行解散，则重亡津液，邪蕴而为肺疽肺痿矣。故凡肺受邪，不能输化，小便短少，皮肤渐肿，咳嗽日增者，宜用六君子汤以补脾肺，六味丸以滋肾水。
〖夏月咳嗽〗
夏月喘急而嗽，面赤潮热，其脉洪大者，黄连解毒汤。热燥而咳，栀子汤。咳唾有血，麦门冬汤。俱吞六味丸，壮水之主以制阳光，而保肺金。
〖秋月咳嗽〗
秋月咳而身热自汗，口乾便赤，脉虚而洪者，白虎汤。身热而烦，气高而短，心下痞满，四肢困倦，精神短少，香薷饮。若病邪既去，宜补中益气汤加山药、五味，以养元气；柴胡、升麻各二分，以升生气。（秋深初冬，天久不雨，燥金用事，则肺燥咳嗽，当清金润肺，或兼清散。）
〖冬月咳嗽〗
冬月风寒外感，形气俱病俱实者，宜华盖散，加减麻黄汤。所谓从表而入，自表而出。若形气病气虚者，宜补其元气，而佐以解表之药。若专于解表，则肺气益虚，腠理益疏，外邪乘虚易入，其病愈难治矣。
〖冷热咳嗽〗
冷热嗽，因增减衣裳，寒热俱感，遇乍寒嗽，乍热亦嗽，饮热亦嗽，饮冷亦嗽，宜金沸草散。
〖七情伤感嗽〗
七情伤感，无非伤动脏腑正气，致邪上逆，结成痰涎，肺道不理。宜顺气为先，四七汤加杏仁、五味子、桑白皮、人参、阿胶、麦冬、枇杷叶。
〖冷水嗽〗
有饮冷水太过，伤肺至嗽，俗谓之凑肺，宜紫菀饮。
〖吐嗽〗
有嗽吐痰与食俱出者，此饮食失节，致肝气不利，而肺又有客邪。肝浊道，肺清道，清浊相干，故嗽饮食俱吐出。二陈汤加木香、杏仁、细辛、枳壳。
〖食夹痰嗽〗
《机要》云：痰而能食者，大承气汤微下之。痰而不能食者，厚朴汤主之，或二陈汤加瓜蒌、卜子、山楂、枳壳、神麴。
〖失音嗽〗
戴云：有热嗽失音咽疼，多进冷剂而声愈不出者，宜以生姜汁调消风散，少少进之，或只一味姜汁亦可；冷热嗽后失音者尤宜。嗽而失音者，非独热嗽有之，宜审其症用药，佐以橄榄丸含化，仍浓煎独味枇杷叶散热服，或润肺丸、清音丸。
〖声哑嗽〗
痰热壅于肺，金空则鸣，必清金中邪滞，用清咽宁嗽汤。亦有一种寒包热者，宜细辛、半夏、生姜，辛以散之。
〖久嗽〗
经年久嗽，服药不瘥，余无他症，与劳嗽异，一味百部膏。
〖暴嗽〗
暴嗽与暴感风寒不同，有本有标。昔有教之，进生料鹿茸丸、大菟丝子丸方愈。亦觉之早，治之早故也。
暴嗽诸药不效者，宜大菟丝子丸。不可以其暴嗽，而疑遽补之非法。
〖肺热久嗽〗
肺热久嗽，身如火炙，肌肉消瘦，将成肺劳。一味黄芩汤。一方用枇杷叶、木通、款冬花、杏仁、桑白皮等份，大黄减半，蜜丸，夜卧含化。
〖烦冤嗽〗
《素问》云：咳嗽烦冤，是肾气之逆也。八味丸，安肾丸主之。
〖劳嗽〗
有因久嗽成劳者，有因久劳乃嗽者。其症寒热往来，或独热无寒，咽乾嗌痛，精神疲极，所嗽之痰或浓或淡，或时有血，腥臭异常，语声不出者。宜用苡仁、桑皮、麦冬、白石英、人参、五味子、款冬花、紫菀、杏仁、贝母、百合、桔梗、秦艽、枇杷叶、姜、枣同煎去渣，调锺乳粉；咽痛加桔梗。保和汤，紫菀汤，知母茯苓汤，蛤蚧散，宁肺汤。
〖支嗽〗
（即支饮）
咳而心下坚满，咳则支痛，其脉反迟，谓之支咳。支咳者，刺足太冲。
〖厥阴咳〗
咳而引舌本，谓之厥阴咳。厥者，刺手大陵。
〖肺喘咳〗
仲景云：咳而气上，此为肺胀。其人喘，目如脱状，脉浮大者，越婢加半夏汤主之。
〖上气咳〗
（停水）
又云：肺胀咳而上气，烦躁而喘，脉浮者，心下有水，小青龙汤主之。
〖肺胀咳〗
丹溪云：肺胀而咳者，用诃子、青黛、杏仁。诃子能治肺气，因火伤极，遂成郁遏胀满，不能眠一边，取其味酸苦，有收敛之功。佐以海石、香附、瓜蒌、青黛、半夏曲、姜，蜜丸噙。
〖痰瘀嗽〗
肺胀而嗽，或左或右不得眠，此痰挟瘀血，碍气而病。宜养血以流动乎气，降火疏肝以清痰。四物汤加诃子、青皮、竹沥。
澄按：以上肺胀四症，治各不同。仲景乃治伤寒之法，主以散邪。丹溪乃治虚损之法，阴虚火动，痰挟瘀血，主以收敛消瘀。
〖嗽血〗
（见《本事》方加减）
血嗽则连顿不住，《本事》方加当归、大枣。
〖气嗽〗
肚痛胀满，《本事》方加青皮去白，同煎。
〖胁痛应嗽〗
肝藏血，咳嗽气涩不利，咳应两胁，小柴胡加青皮、苏子。
〖损伤咳〗
男妇因跌打损伤，负重辛苦，劳力伤损，肺脏既损，遇风寒则为咳嗽，或吐咯紫血，宜去心肺瘀血，当归饮。
〖怒气咳〗
怒则气上，积血在胸胁，咳嗽年久不愈，每咳则隐隐而痛，活血饮。
〖时行咳〗
发热恶寒，鼻塞头痛，气急，状如伤寒，冷热连咳不已。初得病即伏枕，一二日即轻。参苏饮加细辛。
〖鱢嗽〗
鱢嗽，乃邪恶鬼注之嗽，乃五嗽中之一嗽也，主以四满丸。
澄按：鱢者，以臭而名之。亦有属热与湿热者。
〖面肿咳〗
宋徽宗宠妃，病痰嗽不寐，李防御以蛤粉稍加青黛，用淡齑水加麻油数滴，调药进之，是夕寝安嗽止，面肿亦消。
〖聚咳〗
风寒入肺，每一咳则连数百不止，不能转气，宜三拗汤。久则杏仁煮猪肺，或姜汁调蜜亦好，参苏饮加细辛。
〖食积咳〗
食积痰嗽，面青白黄色，面上如蟹爪路，一黄一白是也。非青黛、瓜蒌不除。瓜蒌丸。
〖食饱咳〗
每一食饱则发咳嗽，此脾胃虚寒也，宜用千金温脾汤。若咽中痛而声鸣者，加乾姜一两。
〖醋呛咳〗
吃醋呛喉，因成咳嗽不止。用甘草去皮作二寸段，中半劈开，用猪胆汁五枚，浸三日取出，火上炙乾为细末，炼蜜丸，每服四十丸，清茶吞下，卧时服。
〖咸哮咳〗
因食咸物所伤，以致哮嗽不止，用白面二钱，砂糖二钱，通搜和，用糖饼灰汁捻作饼子，放在炉内炸热剷出。加轻粉四分另炒略熟。将饼切作四亚，掺轻粉在内。令患人吃尽，吐出病根即愈。
〖齁嗽〗
齁者，痰声，即远年近日喘哮咳嗽也。用糯米泔水磨茶子滴入鼻中，令病人吸入口内服之；口中横咬竹管一个，片时间则涎口中流出如绵，当日即愈。二次绝根。
〖水咻咳〗
水咻咳者，水停肺而咻喘咳嗽也。用芫花为末，大水上浮浡滤过，拌大米粉搜和为粿，清水煮熟，恣意食之。
〖痰哮嗽〗
痰哮咳嗽，痰声喉中如拽锯。《本事》方加半夏三枚同煎。
〖上半日嗽〗
上半日嗽，多属胃中有火，宜用贝母、石膏以降胃火。
〖午后嗽〗
午后嗽，多属阴虚，用四物汤加知母、炒黄柏，先降其火。
〖清晨嗽〗
清晨嗽，食积也。脾不健运，夜卧不能运化精微，积为痰涎，每起必作咳嗽，吐出痰涎方止。保和丸。
〖黄昏嗽〗
黄昏嗽，多因火气浮于肺，不宜用凉药，宜五味子、五倍子，敛而降之。
〖夜嗽〗
夜间嗽甚，风寒郁于肺中，宜三拗汤加知母。脉浮大而有热，加黄芩、生姜。与黄昏嗽相类，一属风寒，一属肺火。
〖早嗽〗
早起嗽甚，胃中有食积，至此火流入肺中，宜知母、地骨皮，以降肺火。与清晨嗽相类，治法又不同。
〖喉中水鸡声〗
咳而上气，喉中水鸡声者，射干麻黄汤主之。一味白前亦妙。
〖声嘶嗽〗
咳嗽而声嘶者，乃血分受热故也。蛤粉、青黛，蜜调服之。
〖呷呀嗽〗
上气咳嗽，息气呷呀，喉中作声，唾黏。以蓝实叶水浸良久，捣绞取汁一升，空心炖服，须臾以杏仁研取汁，煮粥食之。
〖㗇呷嗽〗
久患咳嗽，喉中作声㗇呷，不得眠，以白前为末，酒调下二钱。
〖气涩嗽〗
气涩咳嗽，气寒喘而咳不起也，用二陈汤加瓜蒌、萝卜子、桔梗、枳壳。
〖碍气嗽〗
碍气嗽者，血碍气作嗽也，用桃仁去皮尖，大黄酒炒，姜汁服。
〖伤力嗽〗
伤力咳嗽，兼有痰涎，用白术、知母、茯苓、甘草、当归、白芍、川芎、麦冬、贝母、款冬花、花粉。
〖积年咳嗽〗
《食医心镜》云：积年上气咳嗽，多痰喘促，吐脓血，用萝卜子一合研，煎汤食上服之。
〖瘻咳〗
上咳不止，脉无神气，粪门生瘻，此阳极而下也，不治之症。瘻，先咳而后发瘻也。肺与大肠相为表里，久咳则肺伤，气虚则下陷，生瘻则伤之极矣，故不救。
〖妊妇子嗽〗
子嗽由于火邪，当以清火润肺为务，宜紫菀汤。
〖酒嗽〗
饮酒酒热伤肺咳嗽，瓜蒌、杏仁、竹沥、姜汁、韭菜汁。
〖鼾嗽〗
咳嗽气急，喉声如鼾者，大虚之症。独参汤。
〖短气嗽〗
气亏于下，元海无根，上浮胸臆，呼不能升，咽不能降，气短喘咳不相接续者，大虚之症。贞元饮。
〖乾咳嗽〗
《原病式》曰：人瘦者，腠理疏通而多汗，泄泻，血液衰少而为燥热，故多为劳嗽之疾。
丹溪曰：咳而无痰者，此系火郁之症。乃痰郁火邪在中，用桔梗以开之，下用补阴降火，不已则成劳。此证不得志者多有之。
又曰：乾咳嗽极难治，此系火郁之症。痰郁火邪，倒仓法好。宜用补阴之方，四物加竹沥、炒柏之类。又方，用杏仁、贝母、青黛、瓜蒌、枳壳之属。
刘忠厚曰：咳无痰者，本肺气伤而不清，咳久则痰郁于中，而不能上出。故当用药以开提之，实者宣法亦可施也。凡嗽久亦有痰中见血者，或带血丝者，燥热少血者，皆当取其化源。故曰滋阴降火，燥热劳嗽是宜。
张景岳曰：乾咳嗽者，在丹溪云火郁之甚，乃痰郁火邪在肺中，不得志者有之。此说不然，夫既云不得志，则忧思内伤，岂痰火病也，又岂苦梗、倒仓所宜攻也。盖乾咳嗽者，以肺中津液不足，枯涸而然。此明系内伤亏损，肺肾不交，气不生精，精不化气，所以乾涩如此。但其有火无火，亦当辨治。若脏平无火者，止因肺虚，故必先补气，自能生精，宜五福饮之类主之。若脏气微寒者，非辛不润，故必先补阳，自可生阴，宜理阴煎，或六君子汤之类主之。若兼内热有火者，须保真阴。故必先壮水，自然制火，宜一阴煎，或加减一阴煎，兼贝母丸之类主之。若此症而但知消痰开郁，将见气愈耗，水愈亏，未免为涸辙之鲋矣。中和理阴汤、味补饮二方最宜。
澄按：外感以咳嗽为轻，内伤以咳嗽为重，虚损之症未有不咳嗽者也。三纲领、八条目不能尽其概，故又汇集各嗽名目，其间有名同而治异者，亦有名异而治同者，内外并录，以备採择云耳。
〖治案〗
薛立斋治陈国华，素阴虚，患咳嗽，以自知医，用发表化痰之药不应，用清热化痰等药，症愈甚。薛曰：此脾肺虚也。不信，用牛黄清心丸，更加胸腹作胀，饮食少思，足三阴虚症悉见。朝用六君加桔梗、升麻、麦冬、五味，补脾土以生肺金；夕用八味丸，补命门火以生脾土，诸症悉愈。经云：不能治其虚，安问其馀？此脾土虚不能生肺金，而金病复作。用前药而反助其火，吾不得知也。
又治张克明咳嗽，用二陈、芩、连、枳壳。胸满气喘，侵晨吐痰，加苏子、杏仁，口出痰涎，口乾作渴。薛曰：侵晨吐痰，脾虚不能消化饮食；胸满气喘，脾虚不能生肺金；涎沫自出，脾虚不能收摄；口乾作渴，脾虚不能生津液。遂用六君加炮姜、肉果温补脾肾，更用八味丸以补土母而愈。
江应宿治周三者，年近三十，潮热咳嗽咽哑，诊之六脉弦数。周故以酒豪，先年因酒后呕血，是年又复呕血数升，遂咳不止，百治不应，饮食递减，烦躁喘满，江与四物汤换生地，加贝母、丹皮、阿胶、麦冬、五味煎服，加生蔗汁一小酒杯，姜汁少许，嗽渐止。食少，再加白术、茯苓、人参，食渐进。夜噙太平丸，晨服六味丸加枸杞、人参、麦冬、五味为丸。两月咳嗽全止，半年肥白如初。
生生子治闵蜃楼，患虚损咳嗽，昼轻夜重。孙曰：此症咳嗽，由肺火未清，误服参、术太过而然。但为清肺利肺，咳可立止，止后以补心安神之剂养之，则万全矣。麦门冬、桑白皮、白药子、贝母、桔梗、甘草、黄芩、枳壳，十帖，咳嗽全止。惟心血不足，神不固精，以枣仁、远志、麦冬、莲花心、丹参调养，百日果能出户。
李士材治张饮光，虚损发热，乾咳呼吸喘急。始用苏子降气不应，乃服八味丸，喘益急。李视两颊赤，六脉数大，此肺肝蕴热也。以逍遥散用牡丹皮一两，苡仁五钱，兰叶三钱，连进两剂，喘吸顿止。以地黄丸一料，用麦冬、五味煎膏，及龟胶为丸，至十斤而康。

咳嗽例方  ***************************
●杏子汤　治咳嗽不问外感风寒，内伤生冷，及虚劳咯血，痰饮停积者，皆治疗之。
人参　半夏　茯苓　细辛（一半）　白芍　甘草　乾姜（一半）　五味子　桂枝（一半，等份）
上㕮咀，每服四钱，水一盏半，杏仁（去皮尖，锉）五枚，生姜三片，煎服。感冒加麻黄。脾胃实者加御米壳、乌梅一个。呕逆恶心者不可服。若年久咳嗽，气虚喘急者去杏仁，人参倍加，麻黄、芍药、乾姜、五味子各增一半。一名小青龙汤。
●六安煎（新方）　治风寒咳嗽，及非风初感，痰滞气逆等症。
陈皮（一钱五分）　半夏（二三钱）　茯苓（二钱）　甘草（一钱）　杏仁（一钱）　白芥子（五七分）　生姜（三片）
外感风邪，咳嗽而寒气盛者，多不易散，宜加细辛七分或一钱。若冬月严寒邪甚者，加麻黄、桂枝亦可。若风胜而邪不甚者，加防风、苏叶。若头痛鼻塞，加川芎、白芷、蔓荆子。若兼寒热，加柴胡、苏叶。风邪咳嗽不止，而兼肺胃之火者，加黄芩，甚者加知母、石膏。凡风寒咳嗽，痰不利者，加当归，老年者尤宜。若气血不足者，当以金水六君煎。
●金水六君煎（新方）　治肺肾虚寒，水泛为痰。或年迈阴虚，血气不足，外受风寒，咳嗽呕恶，多痰喘急等症。
当归（三钱）　熟地（三五钱）　陈皮（一钱五分）　半夏（二钱）　茯苓（二钱）　甘草（一钱）　生姜（三片）
如大便不实而多湿者，去当归，加山药。如痰盛气滞，胸胁不快者，加白芥子七八分。如阴寒甚而嗽不愈者，加细辛五七分。兼表邪寒热者，加柴胡一钱。
●琼玉膏　治气虚久嗽，气散失音，乾咳无痰，或见血线。
地黄（四斤）　茯苓（十二两）　人参（六两）　白蜜（二斤）
先将地黄熬汁去渣，入蜜炼稠，再将参、苓为末和入，磁罐封，水煮半日，白汤化服。
汪訒庵曰：有声无痰，谓之乾咳。脾有湿则生痰，病不由于脾，故无痰。肺中有火则咳，病本于肺，火盛津枯，故乾咳。地黄滋阴生水，水能制火；白蜜甘凉性润，润能去燥。气为水母，土为金母，故用参、苓补土生金。盖人参益肺气而泻火，茯苓清肺热而生津也。
●润肺汤　治上盛下虚，脾肺湿热，远年近日气喘咳嗽，痰盛，心胸气闷，不思饮食，或往来寒热，或感冒风寒，喘嗽气急，五劳七伤，吐血等症，并皆治。
知母（二钱）　紫菀（五钱五分）　栀子　麻黄　荆芥　马兜铃（各五分）　赤芍　甘草（各一钱）　前胡　赤苓　黄芩（各二钱）　桑白皮（二钱五分）　半夏（三钱）　杏仁（五钱）
此药，如妇人加川芎、生地、丹皮各一钱。
每服一两四钱五分，用水二锺，生姜五片。初感风寒，加葱白三根。久患咳嗽，加大枣二枚，不用葱白。临卧将身右卧，用绢帛顶住右软肚，次用竹筒缓缓吸药热，不言语呼唤，切忌房劳。
●润肺丸
诃子　五味子　五倍子　甘草
上为末，蜜丸。噙化。
●新宁膏　治咳嗽属火炎热郁，气衰不足者。
生地　麦冬（各十两）　龙眼肉　苡仁（各八两）　橘红（三两）　桔梗　甘草　贝母（各三两）　薄荷叶（五钱）
煎成膏，将苡仁、贝母、薄荷为末调入。
●紫菀汤（海藏）　治肺伤气极，劳热久嗽，吐痰吐血，肺痿肺痈。
紫菀　阿胶　贝母（各一钱）　五味子（十二粒）　桔梗　甘草　人参　茯苓　知母（各五分）　一方加莲肉一钱。
●《良方》紫菀汤　治子嗽。
紫菀　天冬（各一钱）　桔梗　甘草　桑皮　杏仁（各三分）　竹茹（二分）
入蜜温服。
●桔梗汤　治脏发咳。
桔梗（三钱）　甘草（六钱）
水煎，温服。
●宁嗽化痰汤　治感冒风寒，咳嗽鼻塞。
桔梗　枳壳　半夏　陈皮　前胡　乾葛　茯苓（各一钱）　紫苏（一钱二分）　麻黄　杏仁　桑皮（各一钱）　甘草（四分）
●人参清肺汤　治肺胃虚热，咳嗽喘急，坐卧不安，年久劳嗽吐痰。
人参　杏仁　阿胶（各一钱）　粟壳　甘草　桑皮　知母　地骨皮　乌梅肉（各五分）　大枣（一枚）
●含化丸　治肺热久嗽，吐痰内有白泡，当于肺泻火。
枇杷叶　木通　款冬花　杏仁　桑白皮　紫菀　大黄
蜜丸如樱桃大，夜卧或食后含化一丸。
●枇杷叶散　治劳嗽，降肺气。
枇杷叶　苡仁　麦冬　橘红（等份）
●一味百部膏　治三十年久嗽。
用百部捣汁，煎如饴糖，服一二匙。一加白蜜，一加饴糖。
●清咽宁嗽汤　治热壅肺气，声哑咳嗽。
桔梗（二钱）　栀子　黄芩　桑皮　甘草　前胡　知母　贝母（各一钱）
●《本事》方　治十六般咳嗽。
阿胶　马兜铃　甘草　半夏　人参　杏仁
上为末。每服一钱，看引下。心嗽面赤，或汗流，加乾葛。肝嗽泪出，加乌梅、大米。脾嗽不思饮食，或恶心，加生姜。胆嗽不睡，加茯神。胃嗽吐逆酸水，加蛤粉。劳嗽，加秦艽。膈嗽出痰如圆块，加生姜汁调药下。热嗽夜甚，加蜜。暴嗽涕唾稠黏，加生姜、乌梅。哮嗽如拽锯，加半夏。血嗽连顿不住，加当归、大枣。气嗽肚痛胀满，加青皮。肾嗽，加饴糖、黄耆。产嗽背胛痛，加甘草、黄蜡。
●姜蜜方　治聚咳不止。
姜汁、白蜜和匀服。
●紫菀散　治咳中有血，虚劳肺痿。
人参　紫菀　茯苓　知母　桔梗　阿胶　贝母　五味子　甘草
●宁肺汤　治荣卫俱虚，咳嗽，发热自汗，肺气喘急，咳嗽痰涎。
人参　当归　白术　熟地　川芎　白芍　五味子　麦冬　桑皮　茯苓　甘草（各一钱）　阿胶（蛤粉炒，各一钱半）　生姜（三片）
●贝母散　治暴发咳嗽，多日不愈。
贝母　杏仁　桑白皮（各二钱）　五味子　知母　甘草（各一钱）　款冬花（一钱五分）　生姜（三片）
●麻黄射干汤　治咳而上气，喉中水鸡声。
射干　麻黄　生姜　细辛　紫菀　款冬花　五味　半夏
用水一斗二升，先煮麻黄二沸，去上沫，纳诸药煮取三升，分温三服。
●痰嗽方　治肺胃心胸之间有痰涎壅塞，气逆而咳嗽。
茯苓（一钱五分）　橘红　半夏（各一钱）　甘草　桔梗（各五分）　杏仁（七枚）　枳壳（四分）　生姜（一片）
若风热之痰初起，加前胡、荆芥、苏叶各一钱。
●虚火咳嗽方　元气亏损，三焦之火炎上，刑剋肺金。
麦冬（三钱）　生地（二钱）　紫菀　茯苓（各一钱）　牛膝　车前（各五分）　知母（一钱）　虚加人参（一钱。）
●肺胀咳嗽方　气虚不能宣布于外，而反逆归本经，诸窍闭塞不通而发胀，左右不得眠。胀则云门、中府两胁之经络皆不能利，所以气高，似喘非喘，咳嗽。
紫菀（三钱）　贝母（二钱）　桑皮　苏子（各一钱五分）　橘红　车前（各一钱）
虚加人参。有火加麦冬、贝母。
●肺虚咳嗽方　肺气自虚，腠理不密，无风畏风，不寒怯寒，气怯息短，力弱神虚，咳嗽。
枣仁（三钱）　人参　黄耆（各一钱五分）　白术　茯苓（各一钱）　桑皮（五分）　炙草（二分）　陈皮（三分）
●润肺止嗽方　喉干声哑，水亏金燥，火盛刑金。
松子肉（三钱）　贝母　紫菀（各一钱五分）　知母　牛膝（各一钱）　枇杷叶　菊花（各三分）
睡时温服。
●痨嗽方　痰嗽因热郁生虫，初起即治易愈。
百部（一钱五分）　贝母（三钱）　蛤蚧（二钱）　知母（一钱）　薄荷　橘红（各五分）　地骨皮（一钱）　甘草（三分）
煎服。三更时煎二锺，于五更时分服，至黎明服青蒿鳖甲丸。
●痿嗽方　肺金失润泽之性，而精津血液耗竭，以致肺叶虚痿咳嗽。
麦冬（三钱）　生地（二钱）　知母　人参（一钱）　贝母　玉竹　紫菀　天冬（各一钱）
或煎膏噙化亦好。
●凤髓汤　治咳嗽，大能润肺。
牛髓（一斤）　白蜜（十斤）　山药　杏仁（各四两）　胡桃肉（四两）
上将牛髓、白蜜用砂锅熬沸，以绢滤去渣，盛磁瓶内，将杏仁等三味同入瓶内，以纸密封瓶口，重汤煮一日夜，取出冷定。每空心以白汤服一二匙。
●二母散
知母　贝母（等份）
生姜三片煎，温服。
●阿胶散　治一切咳嗽，老人虚人皆可服。
阿胶　马兜铃（各一两）　五灵脂　桑白皮（各一钱）　甘草（二钱五分）
为末，夜卧煎服。
●又方　治咳嗽喘急，或咳而哽气，喉中有声。
阿胶（一两）　牛蒡子（二钱五分）　炙甘草（一钱）　马兜铃（五钱，炒）　杏仁（七枚）　糯米（一两）
●紫菀茸汤　治饮食过度，或食煎煿，邪热伤肺，咳嗽咽痒，痰多唾血，喘急胁痛不得卧。
紫菀　款冬花　百合　杏仁　阿胶　桑白皮（经霜）　贝母　蒲黄　半夏（各一两）　犀角（镑）　甘草　人参（各五钱）
上㕮咀。每服四钱，水盏半，姜五片，煎八分。食后温服。
●肺火夜咳方（秘抄）
苡仁（一合）　山药（二钱）　竹叶（十三片）　雪梨（三片）
水二碗，煎八分，当茶吃。
●声哑咳嗽方
杏仁　桔梗　紫菀　甘草　白前　五味子　瓜蒌仁　生姜　款冬花　半夏曲　通草
●乾咳午热方　自验得效。
桔梗　青黛（合八分）　枳壳（六分）　瓜蒌仁（一钱）　贝母　杏仁（各八分）
黄柏　胆星（各五分）
加竹沥半杯。
●噙化丸　润肺止咳。
诃子　五味子　五倍子　粟壳
上药蜜丸，噙化。
●久嗽神膏
萝卜（一斤，捣汁）　生姜（五钱）　大贝母（二两）
三味熬膏，入蜜二两，饴糖半斤，熬成膏，不时服。
●玄霜膏　治吐血虚嗽神效。（祖传。）
乌梅汁（六两）　姜汁（一两）　萝卜汁　梨汁（各四两）　款冬花（二两）　白蜜　柿霜（各四两）
紫菀（二两）
以上药听用。另以白茯苓八两为末，用乳汁三斤，将茯苓末拌匀入内，取出晒乾，又浸又拌，乳尽为度。却将紫菀、款冬末入蜜四两，同前柿霜、白糖并各汁作一处，入砂锅慢火熬膏，如弹子大。临睡时噙化一丸。
●琼珠散　不问远年近日咳嗽，其效如神。
桑白皮　五味子　甘草　陈皮　粟壳（一斤，去蒂膜，醋浸三日，晒乾）
上为末，炼蜜丸。
●紫菀散
紫菀　款冬花（各二两）
为末。米饮调服一钱，日三次。一方，加百部，乌梅汤下。喘，加杏仁；渴，加乌梅；气逆，加橘红；头疼，加细辛、甘草；气脱，加御米壳。
●百部饮　治久嗽。
桔梗（八分）　甘草（三分）　茯苓（七分）　大贝母、百部（各一钱）　玉竹（三钱）　沙参　麦冬（各一钱）　苏梗（三分）
●人参应梦散
苦草（六两）　人参　桔梗　青皮　白芷　甘葛　白术（各三两）　乾姜（五钱五分）　生姜（三片）　大枣（二枚）
●观音应梦散
人参（一寸，用官拣者）　胡桃（二枚，去壳不去皮）　生姜（五片）　大枣（二枚）
此方人参定喘，胡桃敛肺也。
●安眠散　治喘嗽久而不止。
款冬花　麦冬　乌梅肉　佛耳草（各四分）　橘红（五分）　甘草（三分）　粟壳（一钱，蜜炙）
上为末，水一锺，煎八分，入黄蜡如枣核许，煎化，卧服。
●三妙汤　治久嗽。
乌梅肉（三个）　北枣（三枚）　粟壳（四两，蜜炙）
水煎，温服。
●百花膏　治咳嗽不已，或痰中有血。
百合（蒸，焙乾）　款冬花（各等份）
上蜜丸龙眼大，姜汤下。
●鹿茸丸　治酒色过度，咳嗽吐血。
枇杷叶　紫菀　款冬花　杏仁　鹿茸　桑皮　木通　大黄
上为末，炼蜜丸，噙化。
●止嗽散　诸般咳嗽。
桔梗　荆芥　紫菀　百部　白前（各二斤）　甘草（十二两）　陈皮（一斤）
上为末，每服三钱。
●团鱼丸　久嗽不止。
贝母　知母　前胡　柴胡　杏仁（各四钱）　大团鱼（一个，重十二两）
上药与团鱼同煮熟，取肉连汁食之。将药渣焙乾为末，用鱼骨煮汁一盏，和药为丸，如梧桐子大。每服二十丸，麦冬煎汤送下。
●鳖甲丸　治劳嗽虚症，及鼻流清涕，耳作蝉声，眼见黑花，一切虚症。
五味子（二两）　鳖甲　地骨皮（各三两）
为末蜜丸，空心下。
●柴胡散　治虚羸瘦，面黄无力，减食盗汗，咳嗽不止。
柴胡　知母　鳖甲（各一两）　五味子（五钱）　地骨皮（一两五钱）
上为末，每服三钱，乌梅二个，青蒿五叶，水煎。
●九仙散　治一切咳嗽不已。
人参　款冬花　桔梗　桑皮　五味子　阿胶　贝母　乌梅（各五分）　御米壳（二钱，蜜炙）　生姜（一片）　大枣（二枚）
●劫嗽丸　治久嗽失气，失音者，宜此敛之。新咳不宜用。
诃子肉　百药煎　荆芥穗（等份）
为细末蜜丸，噙化。
●官青方　治咳嗽吐血不止，痰黄气结。
苏梗（一钱）　杏仁　苏子　郁金（各三钱）　前胡（二钱）　薄荷　栀子　连翘（各一钱）　半夏（二钱）　海石（一钱）　瓜蒌（三钱）
●贝母丸　消痰热，润肺止嗽，乃治标之妙剂。
贝母一两为末，用砂糖或蜜和丸龙眼大，或噙化，或嚼服之。若欲劫止久嗽，每贝母一两，宜加百药煎、蓬砂、天竺黄各一钱，佐之尤妙。如无百药煎，即醋炒文蛤一钱亦可，或粟壳亦可酌用。
〖方见各门〗
●六味地黄丸
●四君子汤
●四物汤（俱见秦越人治法。）
●人参固本丸（见泄泻。）
●保和汤（见《十药神书》。）
●八味丸（见《金匮》治法。）
●六君子汤（见痰。）
●八味地黄汤
●六味地黄汤（见血证。）
●大补元煎
●左归丸
●右归丸
●左归饮
●右归饮
●一阴煎
●四阴煎
●五福饮（俱见张景岳治法。）
●越婢加半夏汤
●三拗汤
●小青龙汤
●桂枝汤
●麻黄附子细辛汤（俱见下集寒门。）
●神术散（见湿劳。）
●小柴胡汤
●凉膈散
●柴陈煎
●金沸草散
●升麻汤（俱见风热。）
●芍药甘草汤
●黄芩加半夏生姜汤
●茯苓甘草汤（俱见痰门。）
●竹叶石膏汤
●香薷饮
●黄连解毒汤
●人参白虎汤（俱见下集暑门。）
●白术汤
●白术酒（俱见下集湿门。）
●逍遥散
●四七汤（俱见郁门。）
●栀子仁汤（见下集积热。）
●当归散
●活血饮（俱见下集瘀血。）
●厚朴汤（见下集食积。）
●理阴煎
●参苏饮（俱见下集屡散。）
●乌梅丸
●四满丸（俱见下集外虫。）
●异功散
●赤石脂禹馀粮汤
●猪苓分水散（俱见泄泻。）
●生料鹿茸丸
●安肾丸（俱见喘门。）
●清音丸
●橄榄丸（俱见声哑。）
●瓜蒌丸（见下集痰积。）
●知母茯苓汤（见肺痿。）
●蛤蚧散（见嗽血。）
●大菟丝子丸（见膝冷）
●柴陈解托汤
●柴芩解托汤
●和中解托汤
●清里解托汤
●葛根解托汤
●升柴拔陷汤（以上见师朗治法。）


上集卷之十六  ——————————————————————————————————————————————————————————————————————————————————————————

热证全书  ***************************
〖经旨〗
帝曰：阳虚生外寒，奈何？曰：阳受气于上焦，以温皮肤分肉之间。寒气在外，则上焦不通，上焦不通，则寒气独留于外，故寒慓。
帝曰：阴虚生内热，奈何？曰：有所劳倦，形气衰少，穀气不顺，上焦不行，下脘不通，胃气热，热气熏胸中，故内热。
帝曰：阳盛生外热，奈何？曰：上焦不通利，则皮肤致密，腠理闭塞，玄府不通，荣卫不得泻越，故外热。
帝曰：阴盛生内寒，奈何？厥气上逆，寒气积于胸中而不泄，则温气去，寒气独留则血凝，泣则脉不通，其脉盛大以泣，故中寒。
《素问》曰：阴胜则阳病，阳胜则阴病，阳胜则热，阴胜则寒。又曰：诸寒之而热者，取之阴；诸热之而寒者，取之阳，所谓各求其属也。
〖脉法〗
浮大无力为虚热；沉实有力为实热；病热有火者生，心脉洪大是也；无火者死，心脉沉细是也。
脉虚弦数清弱芤缓皆主热。
《脉诀》曰：骨蒸劳热，脉数为虚。弱而涩小，必损其躯。劳极诸虚，浮软微弱。土败双弦，火炎则数。
凡身有热，脉涩静者，皆难治。
真寒之脉必迟弱无神，真热之脉必滑实有力。
〖阴阳寒热总论〗
张景岳曰：寒热者，阴阳之化也。阴不足则阳乘之，其变为热；阳不足则阴乘之，其变为寒。故阴胜则阳病，阴胜为寒也；阳胜则阴病，阳胜为热也。热极则生寒，热之甚也；寒极则生热，寒之甚也。阳虚则外寒，寒必伤阳也；阴虚则内热，热必伤阴也。阳盛则外热，阳归阳分也；阴盛则内寒，阴归阴分也。寒则伤形，形言表也；热则伤气，气言里也。故火旺之时，阳有馀而热病生；水旺之令，阳不足而寒病起。人事之病由于内，气交之病由于外。欲识寒热之表里，当知寒热之虚实也。
〖阴阳偏胜〗
病有寒热者，由阴阳之有偏胜也。凡阳胜则热，以阴之衰也；凡阴胜则寒，以阳之衰也。故曰发热恶寒者，发于阳也；无热恶寒者，发于阴也。此寒热之病有不同，而阴阳之不可不察也。又若外来之寒热，由风寒外感。内伤之寒热，由脏气内伤。此因寒热之因有不同，而表里之不可不察也。虽曰阳症多热，阴症多寒，然极热者反有寒症，此又真假之不可不察也。虽曰外入之邪多有馀，内出之邪多不足，然阳盛生外热，阳虚生外寒；阴盛生内寒，阴虚生内热，此又虚实之不可不察也。诸如此者，有症可据，有脉可诊，有因可问，以此参求其理，则可尽悉其要而自无难矣。
〖华元化论〗
人之寒热往来者，其病何也？此乃阴阳相胜也。阳不足则先寒后热，阴不足则先热后寒。又上盛则发热，下盛则发寒。皮寒而燥者阳不足，皮热而燥者阴不足。皮寒而寒者阴盛也，皮热而热者阳盛也。热发于下，则阴中之阳邪也；热发于上，则阳中之阳邪也。寒起于上，则阳中之阴邪也；寒起于下，则阴中之阴邪也。颊赤多言而寒者，阳中之阴邪也。面青多言而热者，阴中之阳邪也；面青多言而寒者，阴中之阴邪也。若不言者，不可治也。阴中之阴中者，一生九死；阳中之阳中者，九生一死。阴病难治，阳病易医。诊其脉候，滑实在上，则阳中之阳也；滑实在下，则阴中之阳也。微弱在上，则阳中之阴也；微弱在下，则阴中之阴也。滑实在中则中热，微弱在中则中寒。寒因热取，热因寒攻，顺逆之法，从乎天地，本乎阴阳也。从之者生，逆之者死。《金匮大要论》曰：夜发寒者从，夜发热者逆；昼发热者从，昼发寒者逆。逆从之道，亦在乎审明。

热证  ***************************
〖卦象比拟〗
吴澄曰：发热一症，幽显难明，真假莫侧，苟不详辨明析，则生死立判，杀人反掌矣。惟虚损之热，不似外感，更难详究。其中阴阳、寒热、虚实，非参晓《易》义，洞悉卦象，则不能通晓。于是以乾、兑、离、震、巽、坎、艮、坤八卦爻画，窃为比拟，使人知阴中有阳，阳中有阴，太少刚柔，阴阳动静，可悟而通。故曰：病治脉药，须识静中有动；声色气味，当明柔里藏刚。《易》曰：知柔知刚，知微知彰，万病之状莫逃乎此矣。
〖乾☰　纯阳〗
乾为天，阳卦也。《易》曰：乾在人身，则为阳分之热。阳主外，则为外感之热；阳主腑，则为六腑之热；阳主气，则为气分之热；阳主刚，则为翕翕之热；阳主动，则为阳烦之热；阳主日，则为昼热，又为平旦之热；乾为首，则为头热之热；阳主上，则为上身之热。
〖坤☷　纯阴〗
坤为地，阴卦也。在《易》曰：坤在人身，则为阴分之热。阴主内，则为内伤之热；阴主脏，则为五脏之热；阴主血，则为血分之热；阴主柔，则为蒸蒸之热；阴主静，则为似热之热；阴主夜，则为夜热之热，又为晡热之热；坤为腹，则为腹中之热；阴主下，则为下身之热。
〖坎☵　阳内阴外〗
坎者水也，正北方之卦也。润万物者莫润乎水，则为水亏之热。一阳在于二阴之间，则为阳陷阴中之热。外阴而内阳，则为外寒内热之热。水流湿，则为湿蒸之热，又为心病，则为五心烦热之热。坎为血卦，则为失血之热。劳乎坎，则为劳倦之热。
〖离☲　内阴外阳〗
离者火也，正南方之卦也。燥万物者莫熯乎火，则为阳亢之热。一阴在于二阳之间，则为真寒假热之热。外阳而内阴，则为内寒外热之热。火就燥，则为燥热之热。离为日，则为暑热之热。离中虚，则为虚热之热。
〖震☳　一阳在下〗
震者动也，动万物者莫疾乎雷。在人身，则为乍寒乍热，时热时寒之热。又为木，则为肝郁之热。为雷又为龙，则为龙雷上泛之热。震为足，则为足心之热，又为下焦之热。
〖巽☴　一阴在下〗
巽者，入也。扰万物者莫疾乎风。在人身，则为风热之热。为进退，则为往来寒热之热。为燥卦，则为狂越之热。为长为高，则为上焦之热。一阴在二阳之下，则下寒上热之热。为长女，则为妇人胎产经闭之热。
〖艮☶　一阳在上〗
艮者土也，终万物、始万物者莫盛乎艮。在人身，则为脾胃之热。艮为背，则为背心之热；艮为手，则为掌中之热。成言乎艮则为出阴入阳之热。为少男，则为童子惊疳之热。
〖兑☱　一阴在上〗
兑者金也，说万物者莫说乎泽。在人身，则为皮毛之热。兑为口舌，则为口舌燥烈之热。一柔附于二刚，则为骨髓之热，又为痨瘵之热。为少女，为经闭不调之热。
吴澄曰：发热多端，头绪浩繁，窃取八卦爻画比拟，诸热岂能尽概其蕴。然其中阴阳动静刚柔悔吝，藉此类推，不必一一拘泥，是亦不居之意也。

发热  ***************************
〖论治诸热大法〗
诸热分而言之，则有气血、表里、上下、五脏之异。合而言之，则气热、表热、上焦热、心肺热皆属阳，而治法相类；血热、里热、下焦热、肝肾热皆属阴，而治法亦相类。至于中焦与脾热，治亦相同。
〖辨虚实热〗
胸闷而恶心，引饮便实者，实热也。胸爽而少食，自汗短气者，虚热也。
〖辨表里热〗
有表症而身热者，外感表热也。无表症而身热者，内伤里热也。
〖辨手背热手心热〗
东垣曰：外感手背热，手心不热；内心手心热，手背不热。其辨大要如此。
澄按：有内伤而无外感者，有外感而无内伤者，以此辨之，则判然矣。若夫内伤外感相兼而发热者，则其脉症互见，须当轻重权衡。若显内症多者，则是内伤重而外感轻，宜以补养为先。若现外症多者，则是外感重而内伤轻，宜以发散为急。此东垣未言之意也。

五脏发热  ***************************
〖肺经之热〗
肺热者，轻手乃得，微按全无，瞥瞥然见于皮毛上，为肺主皮毛故也。日西尤甚，乃皮毛之热也。其症必见喘咳，洒淅寒热。轻者泻白散，重者凉膈散之类治之，及地黄地骨皮散，加减一阴煎，《正传》麦冬汤，一物黄芩汤。
〖心经之热〗
心热者，心主血脉，微按至皮肤之下，肌肉之上，轻手乃得。微按至皮毛之下则热少，加力按之则全不热，是热在血脉也。日中火甚，乃心之热也。其症烦心心痛，掌中热而哕，以黄连泻心汤、导赤散、朱砂丸、安神丸、清凉散之类治之。二阴煎，天王补心丹，门冬丸。
〖脾经之热〗
脾热者，轻手扪之不热，重按至筋骨又不热，不轻不重在轻手重手之间，乃热在肌肉，遇夜尤甚。其症心烦，怠惰嗜卧，四肢不收，无气以动。以泻黄散、调胃承气汤治实热用之，人参黄耆散、补中益气汤治中虚热者用之。白虎汤，玉泉散，黄耆芍药汤，清化饮，大清饮。
〖肝经之热〗
肝热者，按之肌肉之下，至骨之上，乃肝之热，寅卯间尤甚。其脉弦，其症四肢满闷，便难转筋，多怒多惊，四肢困热筋痿，不能起于床。泻青丸、柴胡饮之类主之。两手脉弦者，或寅中时发者，皆肝热也。俱宜回金丸、左金丸、化肝煎、保阴煎、芍药清肝散、七正散、加味龙胆泻肝汤。
〖肾经之热〗
肾热者，轻按之不热，重按之至骨乃热，其热蒸手，如火如灸。其人骨酥酥然如虫食，其骨困热不任，亦不能起于床。滋肾丸、六味地黄丸主之。一阴煎，正气汤，大补阴丸。
〖恶热非热〗
阴虚则发热。夫阳在外为阴之卫，阴在内为阳之守。精神外驰，嗜欲无节，阴气耗散，阳无所附，遂致浮数于肌肉之间。而恶热实非热也，当作阴虚治之，而用补养之法。
澄按：外感恶热与此不同，邪自外入，当作伤寒治。
〖虚热〗
王海藏云：凡病人骨痿肉燥，筋缓血枯，皮聚毛落，阴不足而有热疾，是谓虚热。
李东垣曰：不能食而热，自汗气短者，虚热也。以甘寒之剂泻热补气。经云：治热以寒，温而行之，脉虚弱无力者是也。
妇人肌热，大渴引饮，目赤面红，昼夜不息，其脉洪大而虚，重按全无。《内经》曰：脉虚血虚，脉实血实。又云：血虚发热是也。症像白虎，惟脉不长，实难辨也。误服白虎必死，此病得于饥困劳役。
〖阴分发热〗
阴虚者，血虚也。六脉虚数无力，热在午后子前，饮食有味，不头疼，不恶寒，神彩焕发，唇红烦渴。
有劳心好色，内伤真阴，阴血既伤，阳气独盛，发热不止，向晚独盛，或饮食如常，头胀时作，脉洪数无力，视其舌大而色赤者，阴虚也。当滋阴，宜地黄汤。若久而盗汗遗精，咳嗽毛枯，宜三才丸，补水以配火，是亦壮水之主以镇阳光之义。若挟外邪，益荣内托散。
〖阳分发热〗
阳虚者，元气虚也。六脉空大无力，微热自汗，热在子午之分，交阴即止；恶风怯寒，神色虚萎，头不痛，饮食无味。
有肾虚水冷，火不归经，游行于外而发热者，自汗不任风寒，烦渴引饮，不能下咽，面目俱赤，舌生芒刺，两唇乾燥，喉间如干，足心如烙，痰涎壅盛，喘嗽不宁，脉浮洪大，按之微弱，宜用八味丸导龙入海，所谓踞其窟宅而招之，即益火之源以消阴翳也。若挟外邪，助卫内托散。
〖阴虚发热〗
丹溪云：痨瘵主乎阴虚者，盖自子至已属阳，自午至亥属阴，阴则热在午后子前也。寤属阳，寐属阴，阴虚则汗从寐中盗出也；升属阳，降属阴，阴虚则脉浮之洪大，沉之空虚也，此皆阴虚之症。又曰：阴虚发热者，四物汤加黄柏、知母。兼气虚者，加参、耆、术。
〖血虚发热〗
—切吐衄、产后崩漏、便血，血虚不能配阳，阳亢发热者，治宜养血。然亦有阳虚而阴走，不可徒事滋阴，所有血脱益气，阳生阴长之法，无形生出有形来，此千古心传之法。尝见庸流专执四物以争长，此未明大《易》之义也。
〖失血大热〗
血后大发热，古方立当归补血汤，用黄耆一两，当归六钱。名曰补血，而以黄耆为君，阳旺能生阴血也。如丹溪治产后发热，用参、耆、归、芎、黑姜以佐之。或问曰：乾姜辛热，何以用之？曰：姜味辛，能引血药入气分而生新血，神而明之。若不明此理，见其大热而用发散，或白虎，立见其殆矣。
〖外寒内热〗
阴虚生外寒，阴虚生内热。
若手足厥冷，恶寒发热，肢节痠疼，内则口渴饮水，舌上微苔者，宜和中解托汤。
仲景云：病人身大寒，反不欲近衣者，寒在皮肤，热在骨髓也。《活人》云：先与白虎加人参汤治热，次与桂枝加麻黄汤以解其外。
〖外热内寒〗
阳盛生外热，阴盛生内寒。
若热重寒轻者，宜柴芩和解汤。
仲景云：病人身大热，反欲得近衣者，热在皮肤，寒在骨髓也。《活人》云：先与桂枝汤治寒，次与小柴胡治热也。
〖上寒下热〗
《脉经》云：热病所谓阳附阴者，腰以下至足热，腰以上寒。阴气下争，还心腹满者死。
《灵枢经》曰：上寒下热，先刺其项太阳，久留之，已刺则熨项与肩背胛，令热下合乃止。此所谓推而上之也。
〖上热下寒〗
《脉经》云：所谓阴附阳者，腰以上至头热，腰以下寒。阴气上争，还得汗者生。
《灵枢经》曰：上热下寒，视其脉虚而陷之于经络者取之，气下乃至，此所谓引而下之也。
〖治法〗
李东垣云：阴病在阳，当从阳引阴，必须先由络脉经隧之血。若阴中火旺，上腾于天，致六阳反不衰而上充者，先去五脏之血，络引而下行，天气降下，则下寒之病自去矣，慎勿独泻其六阳。此病阳亢，乃阴火之邪，滋之，只去阴火，只损血络经隧之邪，勿误也。圣人以上热下寒，自有春夏而无秋冬也，当从天外引阳下降入地中。此症乃上天群阴火炽，而反助六阳不能衰退。先于六阳中决血络出血，使气不降三阴，虽力微，能逐六阳下行，以阴血自降故也，亦可谓老阳变阴之象也。故经云：上热下寒，视其虚脉下陷于经络者取之，此所谓引而下之也。但言络脉皆是也，病大者，三稜针决血，出阳中之热。热者，手太阳小肠中留火热之邪致此，老阳不肯退化为阴而下，故先决去手太阳之热血，使三阴得时之用而下降，以行秋令，奉收道下入地中而举藏也，乃泻老阳不肯退化行阴道者也。
〖乍寒乍热〗
虚劳乍寒乍热者，郁热于内，而肌表如故，或时有乍寒乍热之症也。其始必因微邪，热在经络血脉之中，日久失调，遂成内热，销铄真阴，与血虚内热相併，则变为痨瘵。
若寒重热轻者，柴陈解托汤；若热重寒轻者，柴苓解托汤；若往来似疟者，葛根解托汤；若邪陷入不出，致乍寒乍热者，升柴拔陷汤。
〖时寒时热〗
虚损发热，多属阴虚，或因积热，然必有内症相应，其来也渐。盖阴虚必伤精，伤精者必连脏。故其在脏而连肺者，必为喘急咳嗽。在中而连脾者，或减饮食，或生懊憹，或为烦躁焦渴。在下而连肾者，或精血遗淋，或二便失调。然必倏然往来，时作时止，或气怯声微，是皆阴虚之症也。若兼外邪，宜用解托、补托二法，可选用之。
〖昼则发热〗
昼则发热，夜则安静，是阳气旺于阳分也。
〖夜则发热〗
夜则发热，昼则安静，是阳气陷入阴中也。
〖昼夜发热〗
昼则发热烦躁，夜亦发热烦躁，是重阳无阴，亟当泻其阳，峻补其阴。
〖平旦发热〗
平旦发热，热在行阳之分，肺气主之。
〖日晡发热〗
日晡发热，热在行阴之分，肾气主之。
〖三焦发热〗
热在上焦者，因咳为肺痿；热在中焦者，为坚痞；热在下焦者，为尿血，亦令淋闭不通。上焦热，栀子、黄芩；中焦热，黄连、芍药；下焦热，黄柏、大黄。
〖两胁热〗
肝胆居胁，肝胆热则两胁亦热。热在两胁者，寅卯时甚，多惊多怒，肝经所主。当归龙荟丸，回金丸，左金丸。
〖两腰热〗
肾居腰，肾热则腰亦热。热在腰有兼痛者，滋肾丸。
〖脐上热〗
胃居脐上，胃热则脐以上热。
〖胃中热〗
胃中热则消穀，令人悬心善饥，脐上发热。
〖脐下热〗
肠居脐下，故肠热则脐以下热。
〖肠中热〗
肠中热则出黄如糜，脐以下皮热。
〖手掌中热〗
掌中劳宫穴也，手厥阴心包所主，是经少气而多血，是动则病掌中热。
澄按：胃实膈烦掌心亦热。四顺饮，三承气汤。
〖血脉热〗
热在血脉，日午烦甚，手掌中亦热，属心所主。宜千金地黄丸。
〖足心热〗
足心如烙者，虚火铄阴，涌泉涸竭也。
澄按：足少阴，其脉斜从小指趋至足心，出于然谷，循内踝入跟为涌泉穴。此经原多气而少血。今虚劳之人，真阴不足，则涌泉渐乾涸，故如火之烙，或足跟作痛，此水不制火之故也。然脉之所过，金水二脏，每多相应为病，观其直脉，从肾贯肝膈入肺，所以见咳嗽。肾主唾，肾损又见失血，肾气上奔，故作喘，善恐。观其挟舌本，循喉咙，故见咽痛口乾，舌疮喉癣。
〖肤中热〗
热在皮肤，日西甚，喘咳，属肺。泻白散。
〖手独热〗
大小便闭涩，血滞，属下热。石韦散，青金丸。
〖身前热〗
胃足阳明之脉，气甚则身以前皆热。
〖胸背热〗
肺居胸背，肺热则胸背亦热。
〖四肢热〗
黄帝曰：人有四肢热，逢风寒如炙如火者，何也？岐伯曰：是人者，阴气虚，阳气盛。四肢者阳也，两阳相得，而阴气虚少，少水不能灭盛火，而阳独治。独治者不能生长也，独胜而止耳。逢风如炙如火者，是人当肉铄也。三物黄芩汤。
〖五心烦热〗
火郁于地中，四肢，土也。心火下陷，在脾土之中。宜升发火郁，以火郁治。若四肢烦热，亦火郁也。宜六郁汤。
〖肘前热〗
肘前热者，腰以上热；手前热者，腰以下热；肘前独热者，膺前热；肘后独热者，肩背热；臂中独热者，腰腹热。肘后以下三四寸热者，肠中有虫。掌中热者，腹中亦热，桔梗汤。
〖真寒假热〗
赵养葵曰：实热真寒，人所易知。至于烦忧狂越，不欲近衣，欲卧坐于泥水中者，属假热之症。甚者烦扰发躁，渴饮不绝，舌如芒刺，口唇燥裂，面若涂朱，身如焚燎，足心如烙，吐痰如涌，大便闭结，小便淋沥，三部脉洪大而无伦。当是时也，却似承气，承气入口即死；却似白虎，白虎下咽则亡。急以八味丸料一斤，内用肉桂一两，作汤冰冷与饮，诸症自退。
〖阴症似阳热〗
脉从病反，阴症似阳者，脉亦从症似阳，而其病反是寒也；症似阴者，脉亦从症似阴，而其病反是热也，故皆反其脉症施冶。如身热微热烦躁面赤，其脉沉而微者，阴症似阳也。身热者，里寒故也。烦躁者，阴盛故也。面戴阳者，下虚故也。若医者不知脉，误为实热，反与凉药，则气消成大病矣。
《外台秘要》云：阴盛发躁，名曰阴躁，欲坐井中，宜以热药治之。故仲景云：少阴症面赤者，四逆汤加葱白治之。
东垣云；寒凉之药入腹，周身之火得水则升走。阴躁之极，故欲坐井中，是阴已先亡。医尤不悟，复认为热重，以寒药投之，其死也，何疑焉？
启玄子云：热不得寒是无水也，寒不得热是无火也。寒之不寒，责其无水；热之不热，责其无火。经云：滋其化源，源既已绝，药之假焉，能滋其真水火也。
〖阳陷阴中热〗
饮食失节，寒温不适，则脾胃乃伤。喜怒忧恐，损耗元气。脾胃气衰，元气不足，而心火独盛。心火者，阴火也，起于下焦，其繫系于心，心不主令，相火代之。相火，包络之火，元气之贼也。火与元气不两立，一胜则一负。脾胃气虚则下流，肝肾阴火得以乘其土位，故脾症始得，则气高而喘，身热而烦，其脉洪大而头痛，或渴不止，其皮肤不任风寒而生寒热。盖阴火上冲则气高，喘而烦热，为头痛为渴而脉洪。脾胃之气下流，使穀气不得升浮，是春生之令不行，则无阳以护其营卫，不任风寒，乃生寒热，此皆脾胃之气不足所致也。然与外感风寒之症颇同而实异。内伤脾胃，乃伤其气。外感风寒，乃伤其形。伤其外则有馀，有馀者泻之。伤其内则不足，不足者补之。汗之、吐之、克之之类皆泻也。温之、和之、调之、养之之类皆补也。内伤不足之病，苟误认作外感之症，而反泻之，则虚其虚也。实实虚虚，如此死者，医杀之耳。治法见李东垣治虚损法。
澄按：阳陷阴中发热，亦有阴阳二者之分。李垣发补中益气汤之论，用参、耆之药大补其气，而提其下陷，此阳邪陷于阴中之阳也。景岳发补阴益气煎，用归、地大补其血，而提其下陷，此治阳邪陷于阴中之阳也。
〖虚劳厥热〗
气虚则发厥，血虚则发热，厥者手足冷也。气属阳，阳虚则阴凑之，故厥血者阴也。血虚则阳凑之，故发热也。气虚发厥者，当用温药；血虚发热者，不宜用凉药，当用温养气血之药以补之，黄耆建中汤之属是也。
又有一种病实热者，热极而手足厥冷，所谓热深厥亦深。此当用凉药，乃实热症，而非虚损也，须以脉辨之。若差之毫釐，则害人性命。戒之！
〖水亏夜热〗
虚损三阴不足，至午后或晚夜发热，夜半后即退，或喜冷便实者，此皆阴虚生内热，水不制火之象，宜养真阴。
盗汗不止，水亏夜热者，当归六黄汤。阴虚血热，崩淋不止而夜热者，保阴煎。若挟外邪者，益荣内托散。若病久夜热者，宜理脾益荣汤，或培土养阴汤。
肾水亏竭，夜热昼寒是也。此等病若认作阳症治之，则口渴而热益炽，必致削尽阴水，吐痰如絮，咳嗽不止，声哑声嘶，变成痨瘵。法当峻补其阴，使阴水足而火陷自消，骨髓清泰，上热馀火俱归乌有矣。方用熟地一两，山萸五钱，麦冬五钱，北五味五钱，元参三钱，地骨皮三钱，丹皮一钱，沙参五钱，白芥子一钱，芡实五钱，车前子一钱，桑叶七片，水煎服。此方妙在全用纯阴之品，一直竟进肾宫，滋其匮乏，则焦急之形，不上焰于口舌皮毛之际。又加元参、丹皮、沙参、地骨皮之品，少清其骨髓中之内热，自然阴长阳消，不治阳而自安也，又何必更加柴胡以散之，而邪始去哉！
〖阴虚潮热〗
阴虚潮热者，乃阴血自伤，不能制火，以致阳气升腾而为潮热也，脉必数而无力。六味地黄汤，培土养阴汤。
〖阳虚潮热〗
阴虚潮热者，多在子午之时，不爽其期，如潮水之有期也。外感则潮热无时，内伤则不差时刻。阳虚潮热，乃阳气自伤，不能升达降下阴分而潮热也，脉必大而无力。
澄按：潮热虽有阴虚、阳虚之分，而总不过七情、饮食、色欲之所致也。治当培其根本，养血健脾，兼以清心降火，不可妄用苦寒，致败乃事。
〖阳虚火浮潮热〗
凡男妇小儿，脾胃受伤，阴虚火浮，潮热夜热者，必用理阴煎，或温胃饮、大补元煎之类，方可保全。
〖午前潮热〗
午前潮热，阳虚而阴火乘之也，故见气虚无汗，火燥热郁故也。人参清肌散。
〖午后潮热〗
午后潮热，热在阴分，阳陷阴中也。其症见背恶风，四肢沉困，小便色黄。白术除湿汤。
〖病后潮热〗
凡人大病之后，气血两虚，遂成劳怯，潮热往来，盗汗自汗，或无汗躁热，世俗便以柴胡、地骨皮治之，往往不效，其病愈剧。故男子血虚，有汗潮热者，以人参养荣汤；气虚有汗潮热者，以茯苓补心汤；气虚无汗潮热者，以人参生肌散。女子血虚，有汗潮热者，以八物汤；气虚有汗潮热者，以人参柴胡汤；血虚无汗潮热者，以茯苓补心汤；气虚无汗潮热者，逍遥散。其咳嗽咯血，以人参五味子散；骨蒸者，清骨散。以上皆治劳热之圣药也。
若病后挟有外邪，血虚潮热者，益荣内托散；气虚潮热者，益卫内托散；气血两虚，双补内托散。或房劳、七情，则补托之法，皆可选用之。
〖虚劳烦热〗
烦热者，烦躁不宁也。心不宁为烦，身不宁为躁，良由血少液枯，肾衰水涸。故见内热口渴，神昏躁妄，皆由劳烦过度，忧思伤神，脉必虚数无力，宜除湿宁燥汤。若有外邪，宜补真内托散。
若心经蕴热，火在阳分，而烦热往来者，宜二阴煎。肝火不清，时多郁怒而烦热者，宜徙薪饮。三阴亏损，血虚火盛而烦热者，宜地骨皮膏，三才封髓丹。
〖往来寒热〗
阴虚阳胜，或阴阳俱虚，而为寒热往来者，此以真阴不足，总属虚损之病也。然其阴阳微甚，亦所当辨。如昼则热而夜则静者，此阳邪王于阳分，阳有馀也。昼则静而夜则热者，此阳陷入阴中，阴不足也。其有昼夜俱热，或兼烦躁多汗，而本非外感者，此症虽曰重阳，而实则阴虚之极也。又有下见溏泻，或上见呕恶，而潮热夜热者，此元气无根，阳虚之病也。大都阳实者，宜泻其阳，泻阳者宜用苦寒。阴虚者宜补其阴，补阴者宜用甘凉。惟阳虚一症，则身虽有热，大忌寒凉，此则人多不识也。然阴虚则病热，而阴气未竭者，治之犹易。阳虚则病寒，而阳气未竭者，治之亦易。若孤阳无阴而寒之不可，孤阴无阳而热之不可，斯所谓两死之症也，无能为力矣。
若阳气或阴气虚而寒热往来，或夜热不止者，加减一阴煎，或培土养阴汤。若妇人多郁多怒，而寒热不止者，宜畅郁汤。
〖虚劳寒热〗
病之有寒也，半成于外来之邪。然亦有无邪而身发寒热者，不可不知。无邪而身发寒热，乃肝气郁而不得宣，胆气亦随之而郁。木之气既郁滞，而心之气自然不舒。心、肝、胆三经皆郁，则脾胃之气不化，肺金无养，其金不刚，上少清肃之气，下行而木寡于畏，土欲发泄而不能，于是作寒作热，似疟非疟而不能止。倘用祛邪之药，则其势更甚，惟有舒其木气，而寒热自除矣。逍遥散加白芍，畅郁汤。若外邪未清，宜葛根解托汤。
〖外邪不解寒热〗
寒邪郁伏经络，而为寒为热，此似疟非疟之类也。治法虽宜表散，然邪气得以久留者，必其元气之虚，而正不胜邪也。故凡治此者，皆当以兼补气血为主。若血分原虚，形气又不足，而邪者不解者，宜益荣内托散。若外邪里郁，内热而不解者，宜和中解托汤。若因劳倦，或体气本弱，或肝脾不足，而邪有不尽者，宜葛根解托汤，升补中和汤。若阳邪陷入阴分，微兼内热，而邪有不解者，宜补阴益气煎，或升补中和汤。若脾胃阳气不健，中气不暖而邪不解者，温胃饮。若病久元气大虚，而寒热不退者，但当单培元气，不必兼散，宜五福饮、归脾汤，或大补元煎、理阴煎之类，察其阴阳，择而用之。若果阳虚，非用温补不可。
〖虚劳客热〗
虚劳客热，肌肉消瘦，四肢倦怠，五心烦热，口燥咽乾，颊赤心忪，夜有盗汗，咳唾稠黏，有时脓血，黄耆鳖甲散。
澄按：虚劳客热，极多方论，俱见下集风劳门。
〖痰积发热〗
〖瘀血发热〗
〖食积发热〗
以上见下集各门。
〖劳倦发热〗
劳倦内伤发热，六脉微弱，或右手三倍于左手，按之无力，懒言自汗，浑身痠软，甚至肌肤壮热，目赤面红，谵语烦渴，日夜不息，不恶寒。此血虚发热，症似白虎，误服白虎必死，但脉不长实为异耳，宜当归补血汤。
轻者头眩倦惰，饮食无味，恶寒发热，时作时止，下午乃发，手心热而手背不热，此阳虚下陷发热也。轻者三发即止，俗称劳发是也。宜用补中益气汤加减，或升补中和汤加秦艽、续断亦可。
〖肺虚劳热〗
火旺铄金，肺虚劳热，能受温补者易治，不能受温补者难治。盖肺虚挟火，致咳嗽发热，阴亏已甚，再服补阳之药，则火益亢而金愈亏，只宜二母散。故虽病虚劳，而势有不能服补药者也。
〖虚中挟邪发热〗
阴虚发热，丹溪用四物汤加黄柏、知母，或用六味地黄汤加麦冬、五味子，盖无外邪也。若兼挟外邪，则荣不能荣之人，虚邪客入，难以疏散，宜益荣内托散。
〖阳虚挟邪发热〗
阳虚发热，丹溪用四物汤加人参、黄耆、白术，或用八味、四君，亦无外邪也。若兼挟外邪，则卫不能卫，邪气乘虚袭入，而不能托出者，宜助卫内托散。
〖阴阳两虚挟邪发热〗
阴阳两虚者，气血俱衰，不能拒邪，邪正相併，合而发热者，双补内托散主之。
〖七情内伤兼挟邪发热〗
外感六淫，内伤情志，内外合邪，发热无休者，宁心内托散主之。
〖房劳兼挟邪发热〗
房劳之后，兼感外邪，令人都以房劳后得病，不分阴阳脉症，辄命曰阴症，可笑之甚。盖阴经不发热，惟少阴症有发热。房劳得病，乃挟虚感，当以培补精神，托邪外出，宜用补真内托散主之。
〖劳心太过挟邪发热〗
食少事烦，劳心太过，风寒不谨，荣卫受伤，寒热交作者，宜宁神内托散。
〖劳力太过挟邪发热〗
劳伤筋骨，气损血耗，最易受託，遍身筋骨疼痛而发热者，理劳神功散主之。
〖虚劳蒸热〗
蒸热者，血虚劳倦，五心烦热，两颊赤，盗汗，荣卫不和，痰嗽，肌体羸瘦。盖火炎则水乾，真阴销铄，故肌肉之间蒸蒸而热。
凡骨蒸热，热深在里，一切轻扬之药，真不可用。用之反引热势外出，而增其炽，灼干津液，肌肉枯藁，再求其止在内里时蒸时退，且不可得，安望除热止病乎？
劳热之病，不尽属阴虚，亦有阳邪入里，传为骨蒸者，令人先寒后热，渐成羸瘦，宜用解托、补托二法。
澄按：骨蒸热有内外二种。阳邪陷入阴中，必用轻扬之剂而热方退，若误滋阴，势必愈甚。若火炎水涸，必用滋阴之剂而热方退，若误轻扬，热必愈甚。总察其有邪无邪，以分辨耳。骨蒸又与蒸热不同，蒸热热在肌肉，骨蒸热在骨髓，当分轻重。先蒸热而后变骨蒸者有之，是骨蒸重而蒸热轻也，若痨瘵则又更重矣。
〖骨蒸劳热〗
骨蒸者，乃病人自觉骨髓中蒸热，扪之皮肤肌肉则无热也。以其火伏于火，燔铄真阴，煎熬骨髓，是以有此。然病固火之所为，而其治亦不可直折，惟滋阴益阳，补水制火之剂。若用苦寒则伤胃矣。
〖痨瘵髓热〗
骨髓热者，热在骨髓，是为痨瘵热也。本肾经虚损，水竭精枯之候。所以有咳嗽痰红，肌肉消瘦，色萎，唇红颧赤，暮热朝凉，遗精淋滞，梦与鬼交，脉虚弦数，或涩弱芤数。若弱涩细不治。
痨瘵发热，乘其初起，胃气尚可胜药，急以峻剂，加人参导血开囊，退热行瘀，全生保命，所关甚重。若迟则其人胃虚气馁，羸瘠不堪，即医有良法，亦何为哉！补天丸，清神甘露丸。
〖治案〗
虞恒德治东阳一人，发大汗战慄鼓掉，片时许发躁热，身如火焚，又片时许出大汗如雨，身若冰冷，就发寒战如前，寒后又热，热复汗，三病继作，昼夜不息。庠生卢明，夫与作疟治不效。召虞诊，右手阳脉数而浮洪无力，阴脉略沉小而虚，左三部比右差小而浮濡。虞曰：此阳气虚也。用补中益气汤，倍参、耆，减升、柴一半，加尿浸附子一钱五分，炒黄柏三分，乾姜、薄桂各五分，大枣一枚，同煎服，一服病减三之一，二服减半，四服寒热止，而身尚微汗，减去桂、附、乾姜一半，服二帖全愈。
薛立斋治王以道元气素弱，复以科场岁考，积劳致疾，至十二月病大作，大热，泪出随凝，目赤露胸，气息沉沉，脉洪大鼓指，按之如无，舌乾如刺，此内真寒而外假热也，遂先服十全大补汤。薛曰：服此药脉当收敛为善。少顷熟睡，觉而恶寒增衣，脉顿微细如丝，此虚寒之真象也。以人参一两，加熟附子三钱，水煎顿服而安。夜间脉复脱，乃以人参二两，熟附子五钱，仍愈。后以大剂参、术、归身、炙草等药调理而安。
生生子治合溪年当八十，春初偶为寒袭，发热咳嗽。医与芎苏散，即汗出不止，呃呃连声，勺粒不入，昏愦经旬，汗日加，呃日甚，诊六部浮大无力，重按三五不调，六七至或一至，右关近滑。孙曰：由劳倦表虚感邪，脉故浮大无力，法当从东垣补中益气汤，一二剂可瘳也。医乃妄为表散，致汗漏神疲，昏愦发呃，高年值此宁不殆乎？即可侥倖图安，亦不过千日养耳。即以六君子汤加竹茹、柿蒂以止呃，再酸枣仁、石斛以敛汗。一进热退呃定，再进汗止食入，三进霈霈然精神长矣。乃减去竹茹、柿蒂，加当归，半月全愈。
李士材治顾邻初，丙辰年患发热困倦，目昏耳鸣，脚软不能行，大便燥结，手足麻痹，腰胯疼痛。李诊曰：肾虚不能上交，心虚不能下济，且尺脉迟软，力勉其用八味丸，十全大补汤，加圆眼三十枚，五十馀日，精神渐旺，肌肉渐充。
又治汪望洋之孙，年方舞象，发热咳嗽，羸弱头眩。二冬、二母、知、柏、芩、连，不啻百剂，病势转增。诊其脉，右脉虚软，乃知脾肺气虚，火不生土之候也，遂用补中益气加五味子、薏仁、姜、桂至三钱，十剂而减，两月乃安。春初又发，令其服补中丸一年，诸症永不再作矣。
薛己治大尹沈用之，不时发热，日饮冰水数碗，寒药二剂，热渴益甚，形体日瘦，尺脉洪大而数，时或无力。王太仆曰：热之不热，责无火也；寒之不寒，责其无水。又云：倏热往来，是无火也；时作时止，是无水也。法当补肾，用加减八味丸，不月而愈。

热证例方  ***************************
●五蒸汤　各随经虚实，内外浅深加减。
茯苓（三两）　甘草（一两）　人参（二两）　竹叶（二把）　生地（三两）　乾葛（三两）　知母（二两）　黄芩（二两）　石膏（五两）　粳米（一合）　小麦（二合）
忌海藻、白菜、芜荑、醋。
气分虚热，加乌梅、秦艽、柴胡；血分虚热，加青蒿、鳖甲、小麦、蛤蚧、紫菀；气血实热，加黄芩、黄连、黄柏、大黄；肺经蒸热，鼻乾，加乌梅、天冬、麦冬、紫菀；大肠蒸热，右鼻孔干痛，加大黄、芒硝；皮上蒸热，舌白吐血，加石膏、桑皮；肤上蒸热，昏昧嗜卧，加丹皮；肺气蒸热，鼻乾喘促，遍身气热，加人参、黄芩、山栀；心经蒸热，舌乾，加黄连，生地；小肠蒸热，下唇焦，加赤苓、生地、木通；血中蒸热，毛发枯焦，加生地、当归、肉桂、童便；脉中蒸热，唾白浪语，脉络溢，脉缓急不调，加生地、当归；脾经蒸热，唇口上焦，加白芍、木瓜、苦参；胃经蒸热，舌下痛，加石膏、粳米、大黄、芒硝、乾葛；肉分蒸热，食无味而呕，烦躁不安，加白芍；肝经蒸热，眼黑，加川芎、当归、前胡；胆经蒸热，眼色白，加柴胡、瓜蒌仁；筋分蒸热，甲焦，加当归、川芎；三焦蒸热，乍寒乍热，加石膏、竹叶；肾经蒸热，两耳焦，加生地、石膏、知母、寒水石；膀胱蒸热，右耳焦，加泽泻、茯苓、滑石；脑上蒸热，头眩热闷，加生地、防风、羌活；髓中蒸热，髓枯骨中热，加生地、当归、天门冬；骨中蒸热，齿黑腰痛，足逆冷，疳虫食脏，加鳖甲、地骨、丹皮、生地、当归；臀上蒸热，肢细铁肿，脏腑皆热，加石膏、黄柏；胞中蒸热，小便黄赤，加泽泻、茯苓、生地、沉香、滑石。
●地骨膏　滋阴降火，养血清热。
鲜地黄（以十斤为则，捣汁和众药汁同煎）　当归身（一斤）　芍药（半斤）　枸杞（半斤）　天门冬　麦门冬（各六两）　川芎　丹皮（各二两）　莲肉（四两）　知母　地骨皮（各三两）　人参　甘草（各一两）
上将众药用水二斗煎一斗，去渣净，和生地黄汁同熬成膏，服之。
●《正传》麦门冬汤　治病后火热乘肺，咳嗽有血，胸胁胀满，上气喘息，五心烦热而渴。
天冬　麦冬　桑白皮　紫菀茸　贝母（各六分）　桔梗　甘草（各五分）　淡竹叶　生地（各一钱）　五味子（九粒）
水一锺半，枣一枚，煎服。
●泻白散　治肺火，大肠火，喘急等症。
甘草（一钱）　桑白皮　地骨皮（各二钱）
上为末，水调服。
季楚重曰：火热伤气，救肺之法有三：伤寒邪热侮肺，用白虎汤除烦，此治其标；内症虚火铄阴，用生脉散益阴，此治其本；若夫正气不伤，郁火又甚，则泻白散之清肺调中，标本同冶，其又补二方之不及也。
●泻心汤　治心火退热。
用川黄连去须，为极细末，每服一钱，或五分，或一字，或汤或散，临卧服。
●清凉饮子
大黄（蒸）　甘草（炙）　当归（洗）　白芍（各等份）
上㕮咀，每服五钱，薄荷水同煎。
●又方
柴胡　白芍　黄芩　半夏　人参　生草　淡竹叶　生姜（二片）
●桔梗汤　治身热脉洪，无汗多渴，热在上焦。
桔梗　连翘　山栀　薄荷　黄芩　甘草
等份，为粗末，竹叶白水煎，温服。
●清化饮　治阴亏火不清。
白芍　麦冬（各二钱）　丹皮　茯苓　黄芩　生地（各三钱）　石斛（一钱）　一加地骨皮。
兼外邪热不退，加柴胡一二钱。
●大清饮
知母　石斛　木通（各一钱五分）　石膏（生用，五七钱）
—方加麦冬。
●黄芩芍药汤　治阴虚内热，衄吐血。
黄芩　白芍（各二钱）　甘草（一钱）
水一锺半煎，温服。
●泻黄散　治脾火，退热。
栀子（一两）　石膏（五钱）　藿香（七钱）　防风（五钱）　甘草
上㕮咀，蜜、酒拌，略炒香为细末，每服二钱。
●泻青丸　治肝胆火，退热。
龙胆草　当归　川芎　防风　羌活　栀子　大黄（等份）
炼蜜丸桐子大，每服五十丸。
●柴胡饮　治外邪兼内火。
柴胡　陈皮　甘草　黄芩　生地　白芍
●回金丸　伐肝经火，审虚实用。
黄连（六两）　吴萸（一两）
为末，粥丸。
●左金丸　佐肺金以伐肝木之邪。
黄芩（六两）　吴萸（一两）
为末，蒸饼丸。
●芍药清肝散　药味与防风通圣散相类，改用栀子清肝饮。
栀子　柴胡　丹皮（各一钱）　当归　川芎　白芍　牛蒡子（炒）　茯苓　白术（一方除去）　甘草（各五分）
●七正散
车前子　赤茯苓　栀子　木通　龙胆草　萹蓄　生甘草
加灯心、竹叶。
●薛氏加味龙胆泻肝汤　治肝经湿热。
龙胆草　车前子　归尾　木通　泽泻　甘草　黄芩　生地　栀子
●正气饮　治阴分有火，盗汗。
黄柏（炒）　知母（炒，各二钱）　炙甘草（六分）
●滋肾丸
黄柏（二两，洗焙）　知母（二两，洗焙）　肉桂（二钱）
为末，熟水为丸，如鸡头米大，每服百丸。
柯韵伯曰：水为肾之体，火为肾之用。人知肾中有水始能制火，不知肾中有火始能制水耳。盖天一生水，一者阳气也，即火也。气为水母，阳为阴根，必火有所归，斯水有所主。故反佐以桂之甘温，引知、柏入肾而奏其功。此相须之殷，亦承制之理耳。
●千金地黄丸　治心热。
黄连（四两，为粗末）　生地（半斤，研，取汁，连渣并二味拌匀，晒乾）
上为末，炼蜜丸。
●石韦散　治膀胱热。
石韦　木通　滑石　王不留行　甘草（各一两）　当归　白术　瞿麦　白芍　葵子（各三两）　黄耆（二两）
●清金丸　伐脾肺火。
黄芩
为末，粥丸。
泻肺中血分之火，泻白散泻肺中气分之火。
●三物黄芩汤　治四肢烦热。
黄芩（一两）　苦参（二两）　地黄（四两）
上三味，以水八升，煮二升，温服一升，多吐下虫。
●茯苓补心汤　治血虚面无颜色，无汗咳嗽潮热。
人参　茯苓　陈皮　枳壳　前胡　川芎　当归　白芍　地黄　半夏　紫苏　葛根　生姜（三片）　大枣（一枚）
●地骨皮散　治热渴。
地骨皮　茯苓　甘草　柴胡　人参　知母　半夏（等份）
水煎服。
●清神甘露丸　治男子妇人虚劳不起，大骨枯，大肉陷。
生地汁　白莲藕汁　生乳汁（生用）
上三味等份，用砂石器内，以文武火熬成膏，用后药：人参、白术、黄连、黄耆、五味子、胡黄连。
●黄耆膏子
人参　白术　柴胡　黄芩　白芷　知母　甘草　鳖甲　黄耆（八两，熬膏）
又加蜜一两，饴糖一两，同黄耆膏入药末为丸。
●除烦宁嗽汤
生地（二钱）　麦冬（三钱）　枣仁（二钱）　人参（一钱）　茯神（一钱）　知母（一钱五分）　五味子（三分）
麦冬、五味子、人参，生脉散也，生津液而补接元气，用知母以清金水之化源。烦热者则神不宁，心血必亏，以生地、麦冬、枣仁、茯神，补血安神。
〖方见各门〗
●四物汤
●天王补心丹
●六味地黄丸
●人参养荣汤
●八珍汤（见秦越人治法。）
●黄耆建中汤
●八味肾气丸（见仲景治法。）
●补中益气汤（见东垣治法。）
●大补阴丸（见丹溪治法。）
●二阴煎
●一阴煎
●加减一阴煎
●保阴煎
●五福饮
●大补元煎（见景岳治法。）
●二母散
●黄耆当归养血汤
●归脾汤（见血。）
●当归六黄汤（见汗。）
●加味逍遥散（见郁。）
●三才封髓丹（见梦遗。）
●补阴益气煎
●理阴煎（见屡散。）
●益荣内托散
●和中解托汤
●柴芩解托汤
●理脾阴正方
●培土养阴汤
●双补内托散
●助卫内托散（见师朗治法。）
●黄耆鳖甲散
●一味黄芩汤
●白术除湿汤
●人参清肌散
●人参柴胡散（见风劳。）
●桂枝汤
●桂枝麻黄汤
●温胃饮（见寒。）
●白虎汤
●玉泉散
●人参白虎汤（见暑。）
●导赤散（见湿。）
●当归芦荟丸
●徙薪饮
●三承气汤
●凉膈散
●四顺清凉饮（见积热。）
●小柴胡汤（见风热。）


上集卷之十七  ——————————————————————————————————————————————————————————————————————————————————————————

痰证扼要  ***************************
〖经旨〗
《内经》数条，司天运气，太过湿土为害，只有积饮之说，而无痰症之名。
澄按：百病之源，皆生于痰，其源不一，必究其痰之为病。病之为痰，痰从何生，痰从何起？然总不外内伤七情，外感六淫，饮食积瘀所致。《内经》不立痰名目，欲人知所自也。至汉张仲景始立五饮，内有痰饮一条，遂开后世痰症之门，各方杂集，而专以治痰为事矣。殊不知脏腑平和，阴阳不乖，各循常度，则水穀之精微化精化液，以奉生身，何痰之有？惟不善调摄，脏腑不平和，阴阳多乖错，则气血凝滞，为痰为饮。百病皆由此而生，气血皆由此而损，所以虚损一症，未有无痰者也。然虚损之痰，与杂症不同。杂症有阴阳、表里、虚实、寒热之分，而虚损之痰，总不离脾、肺、肾三经之不足也。盖肺主气，肺金受伤，则气滞而为痰；脾主湿，脾土不运，则湿动而为痰；肾主水，肾水不足，则水泛而为痰。故痰之来也，无不在于肺，而痰之化也，无不在于脾。若论痰之本，又无不在于肾。故主此三法，以统痰之要也。若因积痰为患，渐变虚损者，则在外损积痰门中，另有治法。
〖脉法〗
左右关滑者，膈上有痰。有关脉洪者，痰随火动。关脉伏者，痰因气滞。若痰脉涩者，卒难得开，必费调理。肝脉耎而散，色滞者病溢饮。脉偏弦为饮，饮脉皆弦微沉滑。关脉伏者，痰因气滞；关脉洪者，痰随火动。病人百药不效，关上脉伏而大者，痰也。眼皮及眼下如菸灰黑者，痰也。
〖三法统要〗
吴澄曰：虚损之人，未有无痰者也。然五痰五饮，症各不同，治亦迥别。至于虚损之痰，有虚无实，有补无攻。论其脏，不出脾、肺、肾三经。论其治，不出理脾、保肺、滋阴三法。故各症虽多，而三法实统其要焉。盖痰之生也，多由于脾，而虚损之人，未有脾气不虚者也，脾气虚则不能致精微于肺，以化其津液也。故宜先健脾，脾健则复其运化之常，而痰自不生矣。痰之来也，多由于肺，而虚损之人，肺气未有不虚者也。肺气虚则不能水精四布，而浊瘀凝聚也。故宜先利肺，肺利则气化，浊行而复为津液也。痰之本也，多在于肾，而虚损之人，肾水未有不亏者也。肾亏则真阳不足而氾滥，真阴不足而沸腾，一则痰色清稀，一则痰色稠浊，而皆本于先天之真阴、真阳不足也。故宜先补肾，肾足则水无泛溢之虞，而端本澄源矣。

治痰三法  ***************************
〖肺虚有痰宜保肺以滋其津液〗
肺气虚弱，不能清化，或失血后，中有郁热，阴虚咳嗽者，忌用燥剂，当保肺金，如麦冬、贝母之类。
有阴水不足，阴火上升，肺受火邪，不得清肃之令下行。由于津液凝浊生痰，不生血者，当此以润剂。如麦冬、生地黄、枸杞之属滋其阴，使上逆之火得返其宅，则痰自清矣。生脉散，琼玉膏，凤髓汤。
痰之外出者，为咳为咯，皆属于肺。为嗽为吐者，皆属于脾。从脾来者为湿痰，可温可燥。从肺来者为燥痰，因肺为燥金，喜清润而恶温燥，故二母、二冬、桔梗为要药。二者易治，鲜不危矣。
吴澄曰：肺者皮毛之合也。风寒外入，肺先受邪。肺气不清，必兼咳嗽，吊动脾涎，挟火则为燥痰，挟寒则为冷痰。此外感之痰，原非内伤，其本在肺，其末在脾，而与肾绝不相干。如华盖散，温肺汤，以散寒利肺，而不及于肾也。若虚损之痰，其本在肾，其次在脾。盖肾气一伤，脾湿不化，津液凝聚，积贮为痰。金不生水，不能灌溉五脏，子病及母，金体日枯，喉乾嚥痒，是外感之痰，不关及于肾。而内伤之痰，无不及于肺也。所以今之虚损咳嗽生痰者甚多，考之方书，润肺化痰者甚少。盖其痰原非自肺而生，故其治不专责在肺也明矣。如利金汤、润肺汤，治肺经之邪，而不治肺经之痰。如二母散、阿胶散、天门冬丸，清火止嗽；百合固金汤、宁肺汤，定喘止嗽，而亦不治肺经之痰。其有治痰者，必兼金水二脏，生脉合六味汤；或脾肺两家，则生脉合异功散者是也。故虚损之痰，初起专在脾、肾二经，而未及于肺者为治易，则祟土壮水，而无反顾之忧。若水涸金伤，喉乾嚥痒者为治难，则畏尾畏首，而难奏十全之效。是故无嗽者治其痰也，治痰而不治其肺也。有嗽者治其嗽也，治嗽而亦不治其痰也。故曰痰之本在肾，其末在肺也。
〖脾虚有痰者宜培脾以化其痰涎〗
虚损之人，脾虚不运，清浊停留，津液凝滞，变而为痰为饮。其痰清晨愈多，其色稀白，其味亦淡。宜实脾养胃，使脾胃调和，饮食运化，而痰自不生。故治痰不理脾，失其治也。
—痰之与饮，虽曰同类，而实有不同也，盖饮为水液之属。凡呕吐清水，及胸腹膨满，吞酸嗳腐，渥渥有声等症，此昏水穀之馀，停积不行，是即所谓饮也。若痰有不同于饮者，饮清彻而痰稠浊，饮惟停积肠胃，而痰则无处不到。水穀不化而停为饮者，其病全由脾胃。无处不到而化为痰者，凡五脏之伤，皆能致之。故治此者，当知其所辨，而不可不察其本也。
—脾胃之痰，有虚有实。凡脾土湿胜，或饮食过度，别无虚症而生痰者，此皆脾家本病。但去其湿滞，而痰自清。
—劳倦本以伤脾，而疲极又伤肝肾。脾气伤则饮食减少，或见恶心。肝肾伤则水液妄行，或痰饮起自脐下，直冲而上。此脾肾俱伤，命门土母之病也。虽八味丸乃其正治，然无如理阴煎，其效更如神也。或加白术、陈皮亦可。
王节斋云：津液者血之馀，行乎脉外，流通一身，如天之清露。若血浊则凝聚而为痰，痰乃津液之变，如天之露也。故遍身上下，无处不到，盖即津液之在周身者。津生于脾胃，水穀所成。浊即为痰，故痰生于脾土也。
徐东皋曰：脾胃为仓廪，所以纳穀，因脾弱不能运行，致血气失于滋养，故不周流气道，壅滞中焦，不能腐谷，遂停滞而为痰为饮。其变为寒为热，为喘为咳，为呕吐，为反胃，为肿满，为眩逆，为风痫，为嗳气，为吞酸嘈杂，为噎膈，为怔忡，为头痛之类，不可尽状。是皆痰之变病，而其源则出于脾湿不流，水穀津液停滞之所致也。
脾胃不虚，则虽生痰饮，不过微有留滞，亦必不多，且无大害。惟脾虚饮食不能消化，而变作痰者，其痰最多。但当调理脾胃，使其气强，则自无食积之患。而痰饮皆气血矣，若脾气微虚，不能制湿，或不能运而为痰者，其症必食减神倦，或兼痞闷等症。宜六君子汤，或五味异功散，金水六君煎之类。
薛氏曰：凡痰症饮食少思，或胸膈不利者，中气虚也，宜用补中益气为主，中气既健，其痰自运化。亦有因脾胃亏损，中焦气虚，不能运化而为痰者，亦有因峻厉过度，脾气愈虚，不能运化津液，凝滞而为痰者。凡此皆当健脾胃为主。
又曰：脾气亏损，痰客中焦，闭塞清道，以致四肢百骸发为诸病者。理宜壮脾气为主，兼佐以治痰，则中气健，而痰涎自化。若倒仓之后，而痰反盛，此脾气愈虚，则津液反为痰者，理直补中益气，非参、术、二陈之类不能治。最忌行气化痰，及倒仓之法。
又曰：痰者脾胃之津液，或为饮食所伤，或七情、六淫所扰，故气壅痰聚。盖脾为统血行气之经，气血俱盛，何痰之有？皆由过思与饮食所伤，损其经络。脾血既虚，胃气独盛，是以湿因气化，故多痰也，游行周身，无所不至。痰气既盛，客不胜主，或夺于脾之大络之气，则倏然仆地者，此痰厥也。升于肺，则急喘咳嗽。迷于心，则恍惚怔忡。走于肝，则眩晕不仁，胁肋胀痛。关于肾，不咯而多痰。留于胃脘，则呕泻而作寒热。注于胸，则咽膈不利，眉稜骨痛。入于肠，则辘辘有声。散则有声，聚则不利。
凡治结痰，有因脾经郁结，而伤阴血者；有因肾水亏损，而阴火上炎者；有因脾肺火郁，而生痰者。治法：若因七情郁结，痰涎滞于喉间者，先用局方四七汤调和滞气，后用归脾汤调补脾血；脾火伤血，用加味归脾汤；肾水亏损，用六味地黄丸；肺经郁火，用知母茯苓汤；脾气虚弱，不能消湿，宜用补中益气汤加茯苓、半夏；胃气虚弱，寒痰凝者，宜用人参理中汤；若脾虚不能运化，而痰滞气逆者，宜用六君子汤加木香；若脾胃虚弱，而肝木乘侮，宜用六君子加柴胡；若中气虚弱，不能运化而生痰者，宜用六君加柴胡、钩藤；脾气虚微，或食少神倦，或兼痞闷，宜用六君、五味异功之类，金水六君亦妙。
吴澄曰：痰之未病，即身中之真阴。火之未病，即身中之真阳。惟虚损之人不能平调，七情六慾交相为害。偏胜浮越，痰得火而沸腾，火得痰而煸炽，咳嗽吐痰，饮食短少。治之之法，欲清其标，必先顾其本，使脾胃不伤，能生气生血，调和中土之盛衰，而痰火相安于无事矣。
〖附：火论〗
火在天地之间，为真阳之气，天非此火不能生物，人非此火不能有生。故凡熟腐五穀，化精化气养神，皆赖此真阳之火也。所以虚损之人，虽咳嗽吐痰，全凭中土健运，上保肺金，下安肾水，而犹幸以保无恙者，以真火犹存也。若治痰清肺，只清其标，不顾其本，则真火日亡，是速其死耳。
〖肾虚有痰者宜补肾以引其归脏〗
痰之源出于肾，故劳损之人，肾中火衰，不能收摄，邪水冷痰上泛者，宜益火之源。或肾热阴虚，不能配制阳火，咸痰上溢者，宜壮水之主。
庞安常云：有阴水不足，阴火上升，肺受火邪，不得清肃下行，由是津液凝浊生痰而不生血者，此当以润剂。如麦冬、地黄、枸杞、当归之属，滋其真阴，使上逆之火得返其宅，则痰自清矣。投以二陈立见其殆。有肾虚不能纳气归原，原出而不纳则积，积不散则痰生焉。八味丸主之。
夫痰即水也，其本在肾，其标在脾。在肾者以水不归原，水泛为痰也。在脾者以饮食不化，土不制水也。不观强壮之人，任其多饮多食，则随食随化，未见其为痰也。唯是不能食者，反能生痰，此以脾虚不能化食，而食即为痰也。故凡病虚劳者，其痰必多，而病至垂危，其痰益甚。正以脾气愈虚，则全不能化，而水液尽为痰也。然痰之与病，病由痰乎，痰由病乎，岂非痰必由于虚乎？可见天下之实痰无几，而痰之宜伐者亦无几。故治痰者，必先温脾强肾，以治痰之本，使根本渐充，则痰将不治而自去矣。
—肾经之痰，水泛为痰者也。虚损乃水亏金涸，精不化气，气不化精而然。使不养阴以济阳，则水气不充，痰终不化；水不归原，痰必不宁。宜以左右二归、六味、八味等丸，酌其寒热而用之。若阴火乘肺，津液乾涸，或喉痛，或烦热，或喜冷，或便实，必察其真有火邪而痰嗽不已者，宜四阴煎、一阴煎之类加减主之。若火本非真，则但宜纯补，庶保万全也。
—有火之痰，阴虚火动，则水沸腾。动于肾者，犹龙火之出于海，龙升而水附。动于肝者，犹雷火之出于地，疾风暴雨，随波涌而为痰，是有火也，故用六味以配火。
—无火之痰，肾虚不能制水，则水不归原。如水逆行，洪水氾滥而为痰，是无火也，故用八味以补火。
—脾虚不能制湿，肾虚不能约水，皆能为痰，此即寒痰之属也。或以脾阴乾燥，而液化为胶；或以金水偏枯，而痰本乎血，此即热痰之属也。凡此二者，于痰症中十居八九，是皆虚痰之不可攻者也。又或有过用峻利，以致痰反日甚者，亦皆脾肾受伤之候。治不求本，济者鲜矣。
若肾气亏损，津液难降，败浊为痰者，乃真阴之病，宜用六味地黄丸为主。肾气既壮，津液清化，而何痰之有哉？
—脾肾虚寒，不能运化而为痰者，不必兼治痰气，只宜温补根本。若中气虚者，理中汤，或温胃饮。阴不足者，理阴煎之类最妙。
澄按：虚损之人，未有无痰者也。消之不尽，除之又生。病已危剧，而喉中仍辘辘有痰声者，盖不知治其本也。虚损之人，素禀先天不足，或酒色过度，元精暗伤。精不化气，气不化精，则水穀之精微皆不能化为津液，而尽化为痰涎。计一日饮食之所生，不过一日痰涎之所耗。惟大补真元，察其肾中之阴阳而施治之。若肾中阴虚者，壮水之主；阳虚者，益火之源。如是则阴阳相济，水充而痰自化，火足而痰自宁，不治痰而痰自不生矣。

附：杂证各种痰  ***************************
〖中脘停痰〗
《活人书》云：中脘有痰，令人憎寒壮热，恶风自汗，胸膈痞满，类伤寒，但不头痛，项强为异。五饮汤。
〖脾经湿痰〗
脉缓面黄，肢体沉重，嗜卧不休，腹胀食滞，其痰滑而易出。二陈汤，六君子汤，白术丸。
〖肺经燥痰〗
脉涩面白，上气喘促，洒淅寒热，悲愁不乐，其痰涩而难出。利金汤，润肺饮，人参逍遥散，观音应梦散。
〖肝经风痰〗
脉弦面青，四肢满闷，便溺闭涩，时有躁怒，其痰清而多泡。水煮金花丸，防风丸，川芎丸。
〖心经热痰〗
脉洪面赤，烦热心痛，口乾唇燥，时多喜笑，其痰坚而成块。小黄丸，大黄汤，小柴胡加半夏汤。
〖肾经寒痰〗
脉沉面黑，小便急痛，足寒而逆，心多恐怖，其痰有黑点而多稀。姜桂丸，八味丸，胡桃理中汤。
〖痰饮〗
痰饮积于肠胃之间，空隙之地，中下二焦。其人素肥今瘦，水走肠间，辘辘有声，心中极冷，以温药和之，宜桂苓甘术汤。
〖悬饮〗
悬饮，虚悬流走不定，随气上下出入，饮后水流在胁下，咳唾引痛。十枣汤。
〖溢饮〗
饮积胸中，不能久留，满而必溢，饮水流于四肢，当汗不汗，四肢沉重，身体疼痛。大青龙汤汗之。
〖支饮〗
咳逆倚息，短气不得卧，其形如肿，分干分支，而旁流曲引，别渗腰背胸胁。五苓散，泽泻汤利之。
〖伏饮〗
伏于膜原经络骨节之地，膈满呕吐，喘咳寒热，腰背痛，目泪出，其人振振恶寒，身瞤惕。倍术丸。
〖清痰〗
生于脾，多腹痛，或二便不通。
〖湿痰〗
亦脾之所生。四肢倦怠，或久泻积垢，或淋浊白淫。
〖食痰〗
食积之所化，或挟瘀血，内成窠囊痞块，外为痞满坚硬。保和丸主之。
〖郁痰〗
痰留胃脘，吞酸嘈杂，呕吐食少，噎膈嗳气。越鞠丸。又方，殭蚕、瓜蒌、诃子、贝母、五倍子。
〖火痰〗
上冲头面烘热，或眉稜、鼻、额作痛。用茯苓、五味、半夏、甘草、细辛、乾姜　大黄。
〖酒痰〗
饮酒太过，乾呕嗳气，腹痛作泻。白龙丸。
〖伏痰〗
略有感冒，便发哮嗽，呀呷有声。乌巴丸。
〖燥痰〗
咽乾鼻燥，咳嗽喉痛。清化丸，化痰丸。
〖老痰〗
凝结胸臆，稠黏难咯。滚痰丸。
〖气痰〗
七情过多，痰滞咽喉，咯之不出，咽之不下，胸膈痞闷。四七汤，六合汤。
〖惊痰〗
或迷心窍，心痛惊悸，怔忡恍惚，梦寐奇怪，妄言见鬼，巅狂痫喑。朱砂消痰饮。
〖风痰〗
眩晕头风，眼目瞤动，耳轮骚痒，左瘫右痪，麻木疲倦。用白附、天麻、雄黄、牛黄、殭蚕、皂角。
〖饮痰〗
停于膈上，一臂不遂，时复转移一臂；蓄于胁下，胁痛乾呕，往来寒热。指迷茯苓丸。
〖虚痰〗
胫膝痠软，腰背强痛，骨节冷痹，牵连隐痛，又多寒热。若气虚寒痰，用人参、茯苓、苡仁、半夏、陈皮、甘草、肉桂。若气虚热痰，用麦冬、花粉、甘草、陈皮、白芥子、神麴、白芍、茯苓、当归。
〖新痰〗
新起之痰，其症轻，其形色青白稀薄，其气味亦淡。初起头痛发热，类外感伤寒。半夏、陈皮、花粉、茯苓、甘草、苏子。
〖久痰〗
久远之痰，其根深，其症重，其形色黄浊稠黏凝结，渐成恶味，甚则潮热咳嗽，有似内伤阴火。熟地、茯苓、山药、苡仁、芡实、萸肉、五味、车前、益智。
〖稠痰〗
饮食衣褥过厚，火蒸津液，成痰稠浊。又有火郁于心肺。海石、瓜蒌、半夏、诃子、杏仁、贝母、五倍子。
〖暑痰〗
暑热伤肺，多有痰涎，神志不清。宜清时令之火，则金清而木有制；开郁结之痰，则神安而气自宁。
〖喘痰〗
虚喘者气乏身凉，痰冷如冰；实者气胀胸满，身热便硬，喘动有痰而有声。定喘汤。
〖虚弱人痰〗
虚弱人中焦有痰，胃气亦赖所养，不可尽攻，攻尽则愈虚而愈剧。不可纯补脾胃之上，而当补命门之火。火土丹。
〖沫痰〗
人有坐处，卒吐痰涎满地，其痰不甚稠黏，此气虚不摄而吐沫也。不可用利药，六君子汤加益智仁以摄之。
〖阴火痰〗
面有红光者，乃阴火上炎。又当用滋阴药，地黄汤加麦门冬、五味子。
〖块痰〗
凡人身上有块，不痒不痛，或作麻木，乃败痰失道，宜随处用药消之。
〖怫郁痰〗
痰挟瘀血，结成窠囊，膈间胀闷。又胃脘之血为痰浊所滞，日积月累，渐成噎膈反胃。若用燥剂，其结愈甚。惟竹沥、韭汁、姜汁可以治之，进三五杯。后用养血健脾一法，神术丸大效。
〖治案〗
朱丹溪治一老人，头目昏眩而重，手足无力，吐痰相续，脉左散大而缓，右缓大不及左，重按皆无力，饮食略减而微渴，大便四日始一行。医投风药。朱曰：若是至春必死。此大虚症，宜大补之。以参、耆、归、芍、白术、陈皮浓煎，下连柏丸三十粒。服一剂后，而精力如丁年。连柏丸，姜汁炒，姜糊为丸。冬加乾姜少许。
薛立斋治一富商，饮食起居失宜，大便于结。服润肠等丸后，胸腹不利，饮食不甘，口乾体倦，发热吐痰。服二陈、黄连之类，前症益甚，小便滴沥，大便泄泻，腹胀少食。服五苓、瞿麦之类，小便不通，体肿喘嗽。用金匮肾气丸，补中益气汤而愈。
又治一人，咳嗽吐痰。用二陈，芩、连、枳壳，胸满气喘，侵晨吐痰。加苏子、杏仁之类，口渴作热。薛曰：侵晨吐痰，脾虚不能运化；胸满气喘，脾虚不能生金；涎沫自出，脾虚不能收摄；口乾作渴，脾虚不能生津。以六君子汤加炮姜，温补脾胃。更用八味丸，以补土母而安。
生生子治一人，心血不足，胃中有痰，下元阳气不充，脉六部皆弱，惟右关滑。以远志、枸杞子各四两，巴戟、菟丝子、破故纸、山茱萸各二两，五味子、白茯神、人参各一两，炼蜜为丸，空心服，淡盐汤送下三钱。外以固阳锁金丹助之，龙齿、益智各一两，黄柏二两，辰砂、甘草、莲花心各五钱，芡实粉打糊为丸，梧桐子大，每夜灯心汤送下一钱五分，极能固精。

痰证例方  ***************************
●二陈汤　治痰饮呕恶，风寒咳嗽，脾胃不和。
陈皮　半夏（各三钱）　茯苓（二钱）　甘草（一钱）
水二锺，姜三片。
加丁香，治呕吐吞酸，胃脘痛。加苍术，治呕吐清水如注。加黄芩，治热痰。加桂、附，治寒痰、痰疟、厥冷。
李士材曰：肥人多湿，湿挟热而生痰，火载气而逆上。半夏之辛，利二便而去湿；陈皮之辛，通三焦而理气；茯苓佐半夏，共成燥湿之功；甘草佐陈皮，同致调和之力。
●六君子汤　治一切中气虚弱生痰。
人参　白术　茯苓　甘草（各一钱）　陈皮　半夏（各一钱五分）
加木香、砂仁，名香砂六君子汤。
柯韵伯曰：经曰：壮者气行则愈，怯者著而为病。盖人在气交之中，因气而生，而生气总以胃气为本。食入于阴，长气于阳，昼夜循环，周于内外。一息不运，便有积聚，或胀满不食，或生痰饮，因而肌肤消瘦，喘咳呕哕，诸症蜂起，而神机化绝矣。四君，气分之总方也，人参致冲和之气，白术培中宫，茯苓清治节，甘草调五脏。诸气既治，病安从来？然拨乱反正，又不能无为而治，必举夫行气之品以辅之，则补品不至泥而不行，故加陈皮以利肺金之逆气，半夏以疏脾土之湿气，而痰饮可除矣。加木香以行三焦之滞气，缩砂以通脾肾之元气，而膹郁可开也。四君得四辅而补力培宣，四辅有四君而元气大振，相须而益彰者乎。
●茯苓汤
茯苓　白术（各五钱，炒）
—方有白芍，名白术散。
●指迷茯苓丸　治中脘留伏痰饮，臂痛难举，手足不得转移
半夏（二两）　茯苓（一两）　枳壳（五钱）　风化硝（二钱五分）
上为末，姜汁为丸。每服三十丸，姜汤下。
●朱砂消痰丸
胆星（五钱）　朱砂（二钱，另研）　麝香（二分，另研）
上为末。临卧姜汤调下。
●五饮汤　治五饮最效。
旋覆花　人参　橘红　枳实　白术　茯苓　厚朴　半夏　泽泻　猪苓　前胡　桂心　白芍　甘草（各等份）
每两分二服。姜十片，水二锺煎服。因酒成饮，加葛花、砂仁。
●白术丸　治湿痰咳嗽。
南星　半夏（各一两）　白术（一两五钱）
蒸饼为丸，姜汤下四钱。
川芎丸　消风化痰，清利上膈。
川芎　薄荷（各七两）　桔梗（十两）　甘草（三两五钱）　防风（二钱五分）　细辛（五钱）
上为细末，蜜丸，每丸重三分。每服一丸，临卧细茶下。
●防风丸　治一切痰。
防风　川芎　天麻　甘草（各二两）　朱砂（五钱）
上为末，炼蜜丸，每丸重一钱，朱砂为衣。每服一丸，荆芥汤下。
●利金汤　治气壅之痰。
桔梗　贝母　陈皮（各三钱）　枳壳（一钱五分）　茯苓（二钱）　甘草（五分）
水二锺，姜五片，不拘时服。
●润肺汤
贝母（二钱）　桔梗（一钱）　花粉（二钱）　甘草（五分）　麦冬　茯苓　橘红（各一钱五分）　生地（二钱五分）　知母（七分）　生姜（三片）
●桂苓甘术汤　治心下有痰饮，胸胁支满，目眩。
茯苓（四两）　桂枝　白术　甘草（各三两）
上四味，以水六升，煮取三升，分温三服。
赵以德曰：《灵枢》谓心包络之脉，动则病胸胁之支满者，谓痰饮积于心包，其病则必若是目眩者，痰饮阻其胸中之阳，不能布水精于上也。茯苓治痰饮，伐肾邪，渗水道，故用以为君。桂枝通阳气，和营卫，开经络，痰水得温则行，故以为臣。白术治风眩，燥痰水，除胀满，故以佐茯苓。然中满者勿食甘，此用甘草何也？盖桂枝之辛，得甘则佐其发散，复益土以制水，且得茯苓则不资满，而反泄满。本草云甘草能下气，治烦满，故用之也。夫短气有微饮，此水饮停蓄，呼吸不利而然也。《金匮》并出二方，妙义益彰。呼气之短，用桂苓甘术汤之轻清以通其阳，阳气化则小便能出矣。吸气之短，用肾气丸之重降以通其阴，肾气通，则关门自利矣。
●化痰丸
半夏　陈皮　乾姜　白术（各一两）
姜汁为丸。姜汤下二十丸。
●神术丸
苍术（一斤，去皮，切末用之）　白芝麻（五钱，取汁）
水二盏，大枣十五枚，煮烂去皮核，研以麻汁成稀膏，和入搜匀，杵臼熟丸如梧桐子大。每日空心白汤吞五七十丸，一日服二三次。忌桃、李、雀、鸽。初服时膈间必微嗽，且以苍术制之，觉燥甚再进栀子散一服，久之自不燥也。
●六合汤　治七情气郁，结成痰涎，状如破絮，或如梅核，咯不出，咽不下，呕逆恶心。
陈皮　半夏　茯苓　厚朴　香附　紫苏（等份）
每服四钱，姜三片煎服。
●倍术丸　治五饮。
乾姜　肉桂（各半斤）　白术（一斤）
上为末，蜜丸小豆大。每服二三十丸，米饮下。
●乌巴丸　治胸膈久为顽痰所害，面色青白浮肿，不思饮食，遍身疼痛，夜间气壅不得睡，往来寒热，手足冷痛，不能转侧。屡用痰药坠之不下，取之不出，此是顽痰坚滞。宜此药利下之则愈，未利再服。
乌梅肉（二两）　巴霜（五粒，去油）
上用水二碗，砂锅内将乌梅肉煮烂，候水少干，入巴豆，将竹片搅如稠糊，取出捣为丸，桐子大。每服七丸，至十五丸止，姜汤下，不拘时。
●猪肺汤　治肺经燥痰。
猪肺（一个）　卜子（五钱）　白芥子（一两）　五味
调和，饭后食之。
上焦之痰，汤药不能愈者，久留于肺，而尽消其膈膜之痰，此亦治之最巧者也。
●火土丹　治虚弱人痰。
人参　白术　茯苓　苡仁　芡实　白芥子　橘红　熟地　山萸　五味　肉桂　砂仁　益智
上为末，蜜丸。
●补阴丸　治阴虚有痰，膈上不清者。
龟板（一两五钱）　黄柏（一两五钱）　牛膝（二两）　乾姜（二钱）　陈皮（五钱）
姜汁糊丸。
●消饮丸　治停饮胸满呕逆，腹中水声，不思饮食。
白术（二两，炒）　茯苓（五钱）　枳实（炒）　乾姜（炮，各七钱）
上为细末，蜜丸桐子大。温水下三十丸。
●玉壶丸　治风痰头痛，亦治诸痰。
南星（生）　半夏（生，各一两）　天麻（五钱）　白面（三两）
每服三十丸，姜汤下。
—方，用南星、半夏各二两俱制，天麻、白矾各五钱，共为末，姜汁丸如胡椒大，每服三十丸。
●玉粉丸　治气痰咳嗽。
南星　半夏　橘红
蒸饼丸，人参汤下。
●玉液丸　治风热痰涎壅盛，利咽膈，清头面，止咳嗽，除烦热。
半夏　枯矾　寒水石
上研匀，面糊丸，姜汤下三十丸
●千缗汤　治痰迷心窍，怔忡不止。
陈皮　半夏　茯苓　茯神　麦冬（各一钱五分）　沉香　甘草（各五分）
●导痰汤　治一切痰涎壅盛，或胸膈留饮，痞塞不通。
陈皮　半夏　茯苓　甘草　南星　枳壳
加生姜五片，煎服。
〖方见各门〗
●八味丸（见仲景治法。）
●六味丸（见秦越人治法。）
●人参理中汤
●胡椒理中汤
●姜桂汤
●大青龙汤（以上见下集外寒。）
●栀子金花丸
●大黄汤
●小黄丸（以上见下集积热。）
●生脉散（见下集外暑。）
●十枣汤
●五苓散
●泽泻汤
●防己丸（以上见下集湿门。）
●保和丸（见下集食积。）
●定喘汤（见喘。）
●归脾汤（见血。）
●二母散
●阿胶散
●宁嗽汤
●凤髓汤
●观音应梦散（以上见咳嗽。）
●知母茯苓汤（见肺痿。）
●补中益气汤（见东垣治方。）
●滚痰丸
●小陷胸汤
●人参半夏汤（以上见下集外痰。）
●左归饮
●右归饮
●四阴煎
●越鞠丸
●人参逍遥饮
●一阴煎（以上见景岳治法。）
●四七汤（以上见郁。）
●理阴煎（见下焦屡散。）
●天冬丸
●百合固金汤（以上见血。）


上集卷之十八  ——————————————————————————————————————————————————————————————————————————————————————————

七情内郁  ***************************
〖经旨〗
《刚柔》篇曰：忧恐忿怒伤气，气伤脏，乃病脏。忧愁思虑即伤心。恚怒气逆，上而不下即伤肝。愁忧恐惧即伤心。形寒寒饮则伤肺。
《本神》篇曰：心憷惕思虑则伤神，神伤则恐惧自失，破䐃脱肉，毛悴色夭，死于冬。脾忧愁而不解则伤意，意伤则悗乱，四肢不举，毛悴色夭，死于春。肝悲哀动中则伤魂，魂伤则狂妄不精，当人阴缩而筋挛，两胁骨不举，毛悴色夭，死于秋。肺喜乐无极则伤魄，魄伤则狂，皮革焦，毛悴色夭，死于夏。肾盛怒而不止则伤志，志伤则喜忘其前言，腰脊不可以俯仰屈伸，毛悴色夭，死于季夏。恐惧而不解则伤精，精伤则骨酸痿厥，精时自下。
《疏五过论》曰：尝贵后贱，虽不中邪，病从内生，名曰脱营。尝富后贫，名曰失精，五气留连，病有所并。暴乐暴苦，始乐后苦，皆伤精气，精气竭绝，形体毁沮。暴怒伤阴，暴喜伤阳，厥气上行，脉满去形。故贵脱势，虽不中邪，精神内伤，身必败亡。始富后贫，虽不伤邪，皮焦筋屈，痿躄为挛。
〖脉法〗
郁脉多沉伏，郁在上则见于寸，郁在中则见于关，郁在下则见于尺，左右皆然。郁脉或促，或结，或涩。
景岳曰：凡郁之脉，在古人皆以结、促、止节为郁脉，使必待结、促、止节而后为郁，则郁症不多见矣。故凡郁症，但见气血不顺，而脉不和平者，其中皆有郁也。惟情志之郁，则如弦、紧、沉、涩、迟、细、短、数之类，皆能为之。至若结、促之脉，虽为郁病所常有，然病郁者未必皆促、结也。惟气血内亏，则脉多间断，若平素不结，而因病忽结者，此以不相接续，尤属内虚。故凡辨结、促者，又当以有神无神辨之，其或来去有力，犹可郁论。若以无力之结、促，而悉认为气逆痰滞，妄行消散，则十误其九矣。
〖郁论〗
吴澄曰：百病皆生于郁。故凡病之属郁者，十常八九。有本气自郁而病者，有别脏所乘而郁者。《内经》所论，只言五行胜复之理，故有五气之郁。丹溪推而广之，则有气、血、痰、火、湿、食之六郁。赵氏又推而广之，凡伤风、伤寒、温暑、时疫外感等症，皆作郁看。余又推而广之，凡七情五志，劳伤积食，各病皆属于郁。盖情志怫抑，无不关于心，郁者心病也。童男、室女、师尼、寡妇，所欲不得，或先富后贫，先贵后贱，名利场中荣辱所关，或衣食牵累，利害切身，因而抑郁成劳损者，不知凡几，皆心之郁以致之也。赵氏以木气一郁，而五气相因皆郁，主以逍遥散。予谓心气一郁，而百病相因皆郁，宜用赵敬斋补心丸，并归脾汤。盖心藏神而生血，心郁则不能生血而血少，血少则怔忡健忘，惊悸，盗汗，遗精之虚症生矣。心郁则不能生脾土，脾伤则不能统血，不能统血则吐衄，不眠食少，肠红崩漏，体倦神疲之虚症生矣，故主以归脾汤。归脾者，治劳伤心脾之圣药也。心者君主之官，五脏系皆通于心，一有不平，心即应之。补心之方，前哲不少，然未能贯乎五脏。惟赵敬斋补心丸一方，极其缜密，能安养心神，治心气不足也。经曰：二阳之病发心脾，有不得隐曲，则女子不月。有不得隐曲者，盖指忧心悄俏，抑郁不伸，有无可如何之状，生气日削，神气日丧，而在女子则为不月也。呜呼！天不满东南，地缺陷西北，则天地亦无全功，而人生朝露，寄居尘世，气运不齐，机缘难凑，岂尽十全，从心所欲，惟居命以俟之。素富贵行乎富贵，素贫贱行乎贫贱，素患难行乎患难，故无入而不自得焉。孔圣饭疏食饮水，曲肱而枕之，乐亦在其中矣。颜氏一簟食、一瓢饮在陋巷，人不堪其忧，回也不改其乐。孟子曰：莫非命也，顺受其正。此皆治郁之真诠，却病之妙谛。然非有根基上智之人，襟怀旷达之士，终久摆脱不开，必愈病而愈郁，愈郁而愈病，惟有待毙而已。虽千百剂逍遥、归脾何益也？
〖郁证〗
《内经》曰：木郁达之，火郁发之，土郁夺之，金郁泄之，水郁折之。然调其气，过者折之，以其畏也，所谓泄之。
澄按：金木水火土，各有其性，所愿不遂，则郁生焉。达之、发之、夺之、泄之、折之，不过顺其自然之性而已。丹溪云：气血冲和，百病不生，一有怫郁，百病生焉。是郁之为病，非独六气使然。《内经》五法，不得不借五气以发明其精妙，其中意义无穷，不可执一而论也。古方越鞠丸、四磨汤、四七汤、七气汤，皆以行气开郁化痰为主。若病初起气滞，郁结不开，宜顺其自然之性而开之则可矣。若久病虚损之人，情志不遂，所愿不得，劳心焦思，忧愁百结，神消气阻，精血暗伤，不知培补真元，而仍日以行气化痰开郁为事，其不危者几希。况今时之人，适意者恒少，怫意者恒多，虚损之因皆从此起。惟能顺其自然之性，从其心之所欲，则心境渐开，兴趣日起。此即达之、发之、夺之、泄之、折之之法，而非逍遥、郁金等药所可疗也。

论情志三郁  ***************************
〖一曰怒郁〗
怒郁者，大怒气逆之时，则实邪在肝，故见气满腹胀，所当平也。及其怒后，而逆气已去，惟中气受伤矣。既无胀满疼痛等症，而或为倦怠，或为气逆，或为少食，此以木邪剋土，损在脾矣。是可不知培养，而仍加消伐，则所伐者其谁乎？此怒郁之有先后、有虚实，所当辨也。
怒郁之治，暴怒伤肝，逆气未解，而为胀满，或疼痛者，宜解肝煎、神香散、六郁汤、越鞠丸。若怒气伤肝，因而动火，以致烦热胁痛胀满，或动血者，宜化肝煎。若怒郁不解，或生痰者，宜温胆汤。若怒后逆气既散，肝脾受伤，而致倦怠食少者，宜五味异功散，或五君子煎、大营煎、归脾汤之类。若血虚有火，而兼抑郁不开者，宜畅郁汤。
〖一曰思郁〗
思郁者，惟旷女嫠妇，及灯窗困厄，积疑在怨者皆有之。思则气结，结于心而伤于脾也，及其既甚，则上连肺胃，而为咳喘，为失血，为噎膈，为呕吐；下连肝肾，则为带浊，为崩淋，为不月，为劳损。若初病气结而为滞者，宜顺宜开。久病而损及中气者，宜修宜补。然以情病者，非情不解。其在女子，必得愿遂而后可释，或以怒胜思，亦可暂解；其在男子，非有能屈能伸，达观上智者，终不易解也。若病既成，损伤必甚，而再行消伐，其不明亦甚矣。
思郁之治，若初有郁结，滞逆不开者，宜和胃煎加减治之，或二陈汤，或启脾丸、沉香降气散。凡妇人思郁不解，致伤冲任之源，而气血日亏，渐致经脉不调，或短少渐闭者，宜逍遥饮、大营煎。若思忆不遂，以致遗精，带浊，病在心脾不摄者，宜秘元煎。若思虑过度，以致遗精滑泄，及经脉错乱，病在肝肾不固者，宜固阴煎。若思郁动火，以致崩淋失血，赤带内热，经脉错乱者，宜保阴煎。若思郁动火，阴虚肺热，烦热咳嗽见血，或骨蒸夜热者，宜四阴煎，一阴煎。若儒生蹇厄，思结枯肠，及任劳任怨，心脾受伤，以致怔忡健忘，倦怠少食，渐至消瘦，或为膈噎呕吐者，宜寿脾煎，七福饮。若心膈气有不顺，或微见疼痛者，宜归脾汤，或加砂仁、白蔻、丁香之类，或微顺之。若思虑太过，致伤心脾者，宜资成汤。
〖一曰忧郁〗
忧郁者，全属大虚，本无实邪，此多以衣食之累，利害之牵，及悲、忧、惊、恐而致郁者，总皆忧郁之类。盖悲则气消，忧则气沉，必伤脾肺；惊则气乱，恐则气下，必伤肝肾。此其慼慼悒悒，但有消索，神志不振，心脾日以耗伤。凡此之辈，皆阳消症也，尚何实邪？使不知培养真元，而再加解散，其与鸬鷀脚上割股者何异焉？是不可不加审察也。
忧愁之治，若初郁不开，未至内伤而胸膈痞闷者，宜二陈汤、平胃散，或和胃煎、六君子汤之类。若忧郁伤脾，而吞酸呕恶者，宜温胃饮、神香散。若忧郁伤脾肺，而困倦怔忡，倦怠食少者，宜温脾汤、寿脾煎。若忧思伤心脾，以致气血日消，饮食日减，肌肉日削，宜五福饮、七福饮，甚者大补元煎。
澄按：五气之郁，自外而入，故郁在六经。七情之郁，自内而生，故郁在五脏。五脏之中，又以心经为主，以其有脉络相通，故郁者实乃心病也。虽曰情志忧思怒三郁，而喜悲惊恐，亦无不在其中，皆可圆活融贯。惟思虑成郁用归脾汤，恚怒成郁用逍遥散，俱加山栀。盖郁则气滞血耗，故用当归随参补血，白芍随术解郁，复用炒黑山栀，取其味清气浮，能升能降，以解五脏热，益少阴血。若不早治，痨瘵之由也。若肝气不伸，下侮脾土者，宜升补中和汤。血虚有火者，宜畅郁汤。
〖失精脱营证〗
饮食居处，暴乐暴苦，始乐后苦，皆伤精气，病从内生。先富后贫，病曰失精。先贵后贱，病曰脱营。外身渐瘦，内无精神，非药可治。
又有郁结在脾，不断饮食，午后发热，酉戌时退，或烦闷渴呕，或坐卧如痴，喜向暗处，妇人经少，男子溺涩，皆郁病也。
更有失名利之士，有志恢图，过于劳倦，形气衰少，穀气不盛，上焦不行，下脘不通，胃气热，热气熏胸中，因而内热，亦郁病也，宜归脾汤加栀子，随症调摄。

诸郁证治  ***************************
〖木郁〗
胠胁胀满，目赤暴痛，此木郁也，治宜达之。达者，通畅之义也。
〖火郁〗
咳嗽痰喘，风疹潮热，此火郁也，治宜发之。发者汗之也，升举之也。
〖土郁〗
食滞中焦，痰凝脾脏，热壅肠胃，皆土郁也，治宜夺之。夺者攻下也，劫而衰之也。
〖金郁〗
癃闭气喘，胀满不眠，皆金郁也，治宜泄之。泄者，渗泄而利小便，疏通其气也。
〖水郁〗
水肿胀满，二便阻隔，皆水郁也，治宜折之。折者，制御也，伐而挫之也，渐杀其势也。
澄按：五郁之治，各存其法，然邪气之客，正气必损，故必调平正气，以复其常。于治郁之后，苟调其气，而尚未平复，则当益其所不胜以制之。如木郁不已，当清肺金；火郁不已，当滋肾水；水郁不已，当补脾土；金郁不已，当引火归原；土郁不已，当养肝调气。此皆以其所畏而治之，即过者折之之理也。
〖心郁〗
神气昏昧，心胸微闷，主事健忘。治宜肉桂、黄连、石膏、菖蒲之类。
〖肝郁〗
两胁膨胀，嗳气连连有声。治宜青皮、川芎、吴茱之类。
〖脾郁〗
中脘微满，生涎少食，四肢无力。宜陈皮、半夏、苍术之类。
〖肺郁〗
皮毛燥而不润，欲嗽而无痰。治宜桔梗、麻黄、豆豉之类。
〖肾郁〗
小腹坚硬，精髓乏少，或浊或淋，不能久立。治宜肉桂、茯苓、小茴香之类。
〖胆郁〗
口苦，身微潮热往来，惕惕然如人将捕之状。治宜柴胡、竹茹、乾姜之类。
〖气郁〗
胸满胁痛，脉沉而涩。宜二陈汤加苍术、川芎、香附，或分气饮、四七汤、木香、沉香、砂仁、槟榔之类。
〖血郁〗
四肢无力，能食便血，脉沉涩而芤。宜四物汤加桃仁、红花、川芎、香附、丹皮，或越鞠丸、肉桂、五灵脂、大黄、朴硝之类。
〖痰郁〗
动则喘，寸口脉沉而滑。宜二陈汤加南星、海石、枳壳、香附、瓜蒌，或化痰丸。
〖食郁〗
嗳酸胸满，腹胀不能食，或呕酸水，恶闻食气。宜二陈汤合保和丸、枳实、三稜、山楂、蓬术、卜子之类。
〖火郁〗
瞀闷，小便赤涩而数，骨髓中热，肌痹热，扪之烙手。宜二陈汤加黄连、青黛、贝母、苍术、栀子、川芎，或火郁汤、黄芩、花粉、栀子、石膏、童便、绿豆之类。
〖湿郁〗
周身肿痛，脉沉而细。宜白芷、二术、茯苓、川芎、香附子，或升阳除湿汤。或湿流关节，遇阴则发疼痛。宜羌活、独活、二术、苓、泻之类。
〖风郁〗
头目皆痛，项背拘急，鼻嚏声重，皮肤顽麻，瘾疹瘙痒，或恶寒壮热。宜消风散，或麻黄、桂枝、柴、葛、荆、防、生姜、薄荷之类。
〖寒郁〗
寒多而呕，腹痛粪溏，脉沉无力，厥冷拘急。宜理中汤、乾姜、桂、附、吴茱、荜茇、胡椒之类。
〖热郁〗
大热乾呕，错语不眠，口燥咽乾，狂躁心烦。宜黄连解毒汤、栀子、石膏、龙胆草、知母、连翘、犀角、元参之类。
〖治案〗
钱渐川幼攻文勤苦，久之抱郁成疾，上焦苦咽闭，中焦苦膈噎，下焦苦遗浊，极而呕血几殆，医罔效。顾爱杏分治之，上焦用药，清火解毒，食饱服；中焦用药，开郁除烦，食后服；下焦用药，升降水火，空心服。品不过三四，剂不过五六，病若失。
吴茭山治一女子，瘦弱性急，因思过度，耗伤心血，遂得失志癫疾，或笑或哭，或裸体而走，或闭户而多言。父母忧疑，诸疗罔效。吴认其脉浮而涩，思虑过伤，神不守也。用河车二具，漂洗如法，煮烂，如猪肚切片，任意啖之，二次即愈。后服定志丸一料，日煎补心汤一服，调理一月。日后乃毕婚，次年生一子，身肥壮。
—女许嫁后，夫经商二年不归，因不食，困卧如痴，无他病，多向里床坐。朱诊其肝脉弦，出寸口，曰：此思想气结也，药难独治，得喜可解，不然则伤脾。脾主思，过思则脾气结而不食。怒属肝木，木能剋土，怒则气升发而冲开脾气矣。今激之大怒，而哭至三时许，令解慰之，与药一服，即索粥食矣。朱曰：思气虽解，必得喜则庶不再结，乃诈以夫有书，且夕且归，后三月夫果归而愈
〖外郁〗
吴澄曰：内郁者，七情之郁也。外郁者，六气之郁也。六气伤人，皆有传变，由轻及重。惟外郁之症，只在本经，聚而不散，有失升降变化之权，郁结不开，厌厌有似虚损痨瘵之症。
〖外郁类虚损〗
素有阴虚火症，外为风寒水湿所感，皮毛闭寒即为郁。郁则火不得泄，血随火而妄行。郁于经络则从鼻出，郁于胃脘则从口出。凡系郁，其脉必涩，其人必恶风恶寒。不知者便以为虚，而补之误矣。视其面色必滞，喜呕，或口苦，或吐酸，审有如是症，必当舒郁为主。
澄按：此外郁之类损者。盖气血充和，脉络贯通，百病不生。今为六淫所伤，气血抑窒，则有寒热吐衄之患。虽年深月久，郁而不开，不兼舒郁，治必不效。
〖火郁类虚损〗
男妇四肢发热，肌肉筋痹，骨髓皆热如火燎，扪之令人亦热。四肢属脾，脾者，土也，热伏地中，此病多因血虚而得。又因胃虚，过食生冷冰水无度，遏阳气于脾土之中，宜以火郁发之。
澄按：六郁之症，惟火最多，所以东垣之法，有火郁汤、升阳益胃汤，升阳散火，补脾胃泻阴火升阳等汤。
〖病多兼郁〗
郁者，结聚而不得发越也。当升不升，当降不降，当变化不变化，失其常度，而郁病作矣。大抵诸病，多有兼郁者，或久郁而生病，或病久而生郁。故凡治病，必以郁法参而治之。
澄按：病生郁，郁生病，内外相因而为郁者也。更有一种汤药杂乱，滋补妄投，病无增减，心中愦愦无可如何之状，因药不合症，郁上加郁，固结弥深，有成药郁者。
〖治案〗
江少微治方信川子，年二十馀，因劳役失饥，渐得热疾，六脉弦数，宛然类瘵，但日出气暄则热，天色阴雨夜凉则否，暄盛则增剧，稍晦则热减，已逾二年。江曰：内伤脾胃，阴炽而阳郁耳。以补中益气加丹皮、地骨皮，咳嗽喘急，再加阿胶、麦冬、五味子而愈。
虞恒德治一妇人，年四十馀，夜间发热早晨退，五心烦热无休止时。半年后虞诊六脉，皆数伏而且牢，浮取全不应。与东垣散火汤四帖，热减大半，胸中觉清快胜前。再与二帖，热息悉退。后以四物、知母、黄柏，少佐以炒乾姜，服之而愈。
朱丹溪治一妇，年四十，外则觉冷，内则觉热，身疼头痛，倦怠，脉虚微涩。以川芎、白芍、柴胡各五分，羌活、炒柏、炙甘草三分，南星一钱，姜二片。
—室女因事忤意，郁结在脾，半年不食，但日食菱、枣数枚，遇喜亦食馒头弹子大，深恶粥饭。予思脾气实非枳实不能散，以温胆汤去竹茹与之，数十帖而安。

郁证例方  ***************************
●逍遥散　血虚肝燥，骨蒸劳热，咳嗽潮热，往来寒热，口乾便涩，月经不调。
柴胡　当归　白芍　白术　茯苓（各一钱）　甘草（五分）
加煨姜、薄荷煎。
赵羽皇曰：肝苦急，急食甘以缓之。盖肝性急善怒，其气上行则顺，下行则郁，郁则火动而诸症生矣。发于上则头眩耳鸣，而或为目赤；发于中则胸满胁痛，而或作吞酸；发于下则少腹疼疝，而或溲溺不利；发于外则寒热往来，似疟非疟。凡此诸症，何莫非肝郁之象乎？而肝木之所以郁者，其说有二，一为血少不能养肝也。盖肝为木气，全赖土以滋培，水以灌溉。若中气虚，则九地不升，而木因之郁；阴血少则木无水润，而肝遂以枯。方用白术、茯苓者，助土气以升木也；当归、白芍者，益荣血以养肝也；丹皮解热于中；栀子清火于下；独柴胡一味，一以厥阴报使，一以升发诸阳。经云木郁达之，柴胡其要矣。
●加味归脾汤
即归脾加丹皮、栀子。
●补心丸　能养心神，又治心气不足，可与归脾、寿脾功用相当。以治七情内伤之郁，不但补心，兼补五脏，无偏胜之弊。
人参　川归　牛膝　黄耆　木通　麦冬　远志　石菖蒲　香附　天冬　花粉　白术　贝母　熟地　茯神　地骨皮
上为细末，大枣肉为丸，酒或圆眼汤送下五七十丸。
●分气饮
木通　青皮　半夏　陈皮　茯苓　甘草　肉桂　桑皮　腹皮　羌活　紫苏　生姜　灯草　大枣
水煎服。
●七情交感丹
香附（童便浸七日，晒乾，醋炒黄，一斤）　茯神（去心、皮，人乳浸，日晒夜露七日夜，四两）
上为末，炼蜜丸弹子大，空心滚汤细嚼一丸。
●越鞠丸　统治诸郁。
香附　苍术　川芎　山栀　神麴
为末，水泛成丸，如绿豆大，白汤下百丸。
●四磨汤　治七情气逆，上气喘急，妨闷不食。
人参　乌药　沉香　槟榔
等份，浓磨，煎三四沸，温服。
—方，去人参，加枳实、木香，名五磨饮子，治气厥。
●七气汤　治七情气郁。
半夏　厚朴　茯苓　紫苏
加姜、枣煎。
●四七汤　治七情气郁。
人参　官桂　半夏　甘草
加姜煎。
心腹痛，加玄胡索。
●化肝煎　治怒气伤肝，因而气逆动火，致为烦热，胁痛胀满，动血等症。
青皮　陈皮　白芍（各二钱）　丹皮　栀子　泽泻（各一钱五分）　土贝母（二三钱）
寒热加柴胡，下血加地榆。
●逍遥饮　治思郁过度，致伤心脾冲任之源，气血日枯。
当归（二三钱）　白芍（一钱五分）　熟地（三五钱）　枣仁（二钱）　茯神（一钱五分）　远志（三五分）　陈皮（八分）　炙草（一钱）
气虚加人参。
●解肝煎　治暴怒伤肝，气逆胀满，阴滞等症。
陈皮　半夏　厚朴　茯苓（各一钱五分）　苏叶　白芍（各一钱）　砂仁（七分）　姜（三五片）
●沉香降气散　阴阳壅滞，气不升降，胸膈痞塞，或吞酸，胁下妨闷。
沉香（二钱二分）　砂仁（七钱五分）　香附子（去毛，盐水炒，六两二钱五分）　甘草（一钱五分）
●神香散　胸膈胃脘逆气难解，疼痛，呕哕，胀满，痰饮，膈噎。
丁香　白豆蔻（或砂仁亦可）
二味等份，为末。清汤调下五七分，甚者一钱。
●火郁汤　火郁于中，四肢发热，五心烦闷，皮肤尽赤。
连翘　薄荷　黄芩　栀子　葛根　白芍　升麻　柴胡
●又方　治五心烦热，升散火郁，手足心热。
升麻　乾葛　防风　柴胡根　炙甘草　白芍（各五钱）
●柴胡升阳汤
升麻　葛根　独活　羌活（各五钱）　防风（一钱五分）　甘草（二钱）　柴胡（五钱）　炙甘草（二钱）　人参（五钱）　白芍（五钱）
●升阳益胃汤　治脾胃虚弱，怠惰嗜卧，时值秋燥令行，湿热方退，体重节痛，口苦舌乾，心不思食，食不知味，大便不调，小便频数，兼见肺病，洒淅恶寒，惨惨不乐，乃阳气不升也。
黄耆（二两）　人参　炙甘草　半夏（一两）　白芍（炒）　羌活　独活　陈皮　防风（五钱，以其秋旺，故以辛温防风泻之）　白术（土炒）　茯苓（小便利，不渴者勿用）　泽泻（不淋勿用）　柴胡（三钱）　黄连（二钱）
每服三钱，姜、枣煎。
●补脾胃泻阴火升阳汤　治饮食伤胃，劳倦伤脾，火邪乘之而生大热，右关脉缓弱，或弦或浮数。
黄耆　苍术（泔浸，炒）　甘草（炙）　羌活（一两）　升麻（八钱）　柴胡（一两五钱）　黄连（五钱）　黄芩（七钱）　人参（七钱）　石膏（少许，长夏微用，过时去之）
每服三钱或五钱。
●四神散
香附（一钱）　乌药（一钱）　苏梗（五分）　甘草（三分）　川芎（三分）　白芷（五分）
—方，加当归二分，白术三分，神麴三分，水煎服。
●栀子汤
山栀仁（姜汁浸一宿，晒乾炒黑色）
研极细末，用人参二分，麦冬一钱，乌梅二个，冲汤调栀仁末二茶匙服。
●畅卫舒中汤
香附（醋炒，八分）　苏梗（五分）　苍术（泔浸，八分）　贝母（八分）　连翘（去心，五分）　川芎（六分）　神麴（炒，一钱）　沙参（一钱）　桔梗（四分）　南木香（五釐）
大剂煎，徐徐呷之。
●加减补中益气汤
人参（一钱）　黄耆（八分）　归身（八分）　陈皮（六分）　白术（八分）　甘草（五分）　泽泻（六分）　黄柏（五分）　丹皮（六分）
●越鞠汤
香附（醋炒，一钱）　苏梗（六分）　连翘（六分）　苍术（八分）　黄芩（八分）　甘草（三分）　桔梗（四分）　枳壳（五分）　神麴（一钱）　栀子（六分）　川芎（六分）
水煎服。
●畅中汤
香附（八分）　苍术（一钱）　神麴（三钱五分）　川芎（七分）　黄芩（八分）　枳壳（三分）　苏梗（五分）　甘草（三分）
姜一片，枣二枚，水煎服。
●畅卫豁痰汤
苏梗（四分）　桔梗（四分）　香附（五分）　连翘（三分）　前胡（六分）　川芎（六分）　赤芍（六分）　贝母（五分）　苍术（四分）
水煎服。
●和中畅卫汤
苏梗（五分）　香附（醋炒，一钱）　川芎（八分）　桔梗（六分）　苍术　神麴（炒，一钱）　贝母（八分）　连翘（去子尖，六分）　砂仁（研碎，三分）
姜三片，水煎服。
〖方见各门〗
●五味异功散
●五君子汤（见泄泻。）
●四物汤（见秦越人治法。）
●大补元煎
●大营煎
●五福饮
●一阴煎
●七福饮
●四阴煎（以上见景岳治法。）
●六君子汤
●二陈汤（以上见痰证。）
●温胆汤（见不眠。）
●黄连解毒汤（见积热。）
●寿脾煎（见下血。）
●秘元煎
●固阴煎（以上见遗精。）
●保阴煎（见怔忡。）
●温胃饮（见寒。）
●保和丸（见食积。）
●启脾丸（见饮食不甘。）
●理中汤（见寒。）
●消风散（见风热。）
●升阳除湿汤（见湿。）


上集卷之十九  ——————————————————————————————————————————————————————————————————————————————————————————

遗精白浊  ***************************
〖经旨〗
《六节藏象论》曰：心者生之本，神之变也。肾者主蛰，封藏之本，精之处也。
《痿论》曰：思想无穷，所愿不遂，意淫于外，入房太甚，宗筋弛纵，发为筋痿，及为白淫。
《经脉》篇曰：人始生，先成精，精成而脑髓生。
《本藏》篇曰：人之气血精神者，所以奉生而周于性命者也。
〖脉法〗
遗精之脉，当验于尺。结芤动紧，二症之的。微涩阴伤，洪数火迫，弦则为寒，芤则为虚。虚寒相搏，此名曰革，男子亡血失精，女人半产漏下。
〖遗精白浊〗
吴澄曰：经言肾者主蛰，封藏之本，精之处也。盖肾受五脏六腑之精，受而藏之。气盛之人，输泻有常，随泄随生。虚劳之人，精不化气，气不化精，脏气已亏，邪气乘之，则藏不固，或遗精，或赤白浊而漏失无常也。愈虚则精浊愈甚，精浊愈甚则令人愈虚，非比外来之邪，湿热为患，真元未伤者，同日语也。其症必少腹强急，阴头寒，目痛发落。其脉数而散，芤动微紧，日渐羸瘁者是也。
〖梦遗精滑不同〗
因梦而出精者，谓之梦遗。不因梦而精自出者，谓之精滑。梦遗者，有情有火，有虚有溢，有因情动而梦者，有因精动而梦者。情动者，当清其心；精动者，当固其肾；滑精者无非肾气不守而然。若暴滑而兼痛者，则当从赤白浊论。
〖精气神相因为用〗
精生气，气生神，神又生精，生生不息。若思虑伤神，神耗则气必先散，气散则精不能固而日离。若房劳过欲则伤精，精败则神枯，神枯则气散。若劳伤竭力则伤气，气伤则精绝，精绝则精不能独藏而自耗也。
神为气主，神动则气随。气为水母，气聚则水生。故人之一身，贪心动则津出，哀心动则泪出，愧心动则汗出，欲心动则精出。
〖五脏遗精〗
五脏各有精，肾则受而藏之。故遗精之病，五脏皆有，非独肾也。如心病而遗者，必血脉空虚，本纵不收。肺病而遗者，必皮革毛焦，喘急不利。脾病而遗者，必色黄肉痿，四肢怠惰。肝病而遗者，色青筋痿。肾病而遗者，色黑水枯。更当以六脉参详，昭然可辨。若肾脏自病，专治其肾。如他脏移病于肾者，则与他脏两治之。
〖安心定神固精〗
凡病精泄不禁，自汗头眩虚极，或寒或热，用补涩之药不效，其脉浮软而散，盖非虚也，亦非房室过度。此无他，心有所睹，因有所慕，意有所乐，欲想方兴，不遂所欲，而致斯疾。既以药补，且固不效，将何以治之？缘心有所爱，则神不归；意有所想，则志不宁。当先和营卫，营卫和则心安；次调其脾，脾气和则志定。心肾交媾，精神内守，其病自愈。其法用人参三钱，当归一钱，洗焙为末，作三服，糯米饮调下，服毕自汗出而寒热退。若头眩未除，用川芎三钱，人参一钱，焙，为末，作三服，沸汤调下。头眩瘥而精不禁者，用白芍五钱，丁香三钱，锉散，每服用生姜五片，枣二枚，以水同煎，空心服，即心安神定，精固神悦。
〖三阴亏损梦遗〗
肾气不足，用益志汤，金锁正元丹。肝肾虚热者，用六味丸，加味逍遥散。脾虚热者，用六味丸，补中益气汤。凡此悉属不足之症，宜用十全大补汤，或用萆薢分清饮。思虑伤脾者，兼用归脾汤加山萸、山药。肝肾亏损者，六味丸。真阳虚败者，八味丸。心肾不交，萆薢分清饮。心气虚热者，清心莲子饮。
〖梦遗自遗小便后精出〗
梦遗因心经有火，神思不宁，所以梦与人交而精泄。治当用清心安神，温胆等剂，加黄连、生地、人参、远志、茯神、枣仁、羚羊角之类。
有自遗者，乃气血虚而下脱。有因热而流通者，当分虚实。须用八物汤加龙骨、牡蛎、樗根皮之类。
有小便后精出不可禁，或不小便而自出者，或茎中出而痒痛，常欲如小便者。并宜先服辰砂妙香散，或威喜丸，或分清饮。别以绵裹龙骨同煎，或加五倍子、牡蛎、白茯苓、五味子之属煎服。
〖梦遗多属郁滞〗
凡梦遗白浊，与涩清药益甚者，知其郁滞，改用导赤散大剂服之，遗浊皆止。或用猪苓丸，神芎丸。
〖白浊有精窍溺窍之不同〗
白浊症，有浊在溺者，其色白如泔浆。凡肥甘酒醴，辛热煿炙之物，用之过当，皆能致浊，此湿热之由内生者也。又有炎热湿蒸，主客时令之气侵及脏腑者，亦能致浊，此湿热之由外入者也。然自外而入者少，自内而生者多。总之，必有热症热脉，方是火症。清去其火，则浊无不愈矣。
有浊在精者，必由相火妄动，淫欲逆精，以致精离其位，不能闭藏，则源流相继，淫溢而下，移热膀胱，则溺孔涩痛，清浊并至，此皆白浊之热症也。及其久也，则有脾气下陷，土不制湿，而水道不清者；有相火已息，心肾不交，精滑不固，而遗浊不止者，此皆白浊之无热症也。有热者，当辨心肾之热而清之。无热者，当求脾肾而固之举之。治浊之法，无出此矣。
〖白浊有血分气分之不同〗
血虚而热甚者，则为赤浊，心与小肠主之。气虚而热微者，则为白浊，肺与大肠主之。
〖白浊有虚有实之不同〗
大约窍端结盖者，为多火；不结盖者，为兼湿。小水赤涩而痛，或浊色带赤者，为小肠湿热；小水不涩不痛，而所下白色，或渗利转甚者，为脾气下陷。茎中痛痒而发寒热，或有结痛者，为邪毒所侵。
〖梦遗属君相二火〗
梦遗精滑，总皆失精之病，虽其症有不同，而所致之本则一。盖遗精之始，无不病由乎心。正以心为君火，肾为相火，心有所动，肾必应之。故凡以少年多欲之人，或心有妄思，或外有妄遇，以致君火摇于上，相火炽于下，则水不能藏，而精随以泄。初泄者不以为意，至再三渐至不已，及其久而精道滑，则随触皆遗，欲遏不能矣。斯时也，精竭则阴虚，阴虚则无气，以致为劳为损，去死不远，可无畏乎？盖精之藏制虽在肾，而精之主宰则在心，故精之蓄泄，无非听命于心。凡少年初省人事，精道未实者，苟知惜命，先须惜精；苟欲惜精，先宜净心。但见伶俐乖巧之人，多有此病；而田野愚鲁之夫，多无此病，其故何也？亦总由心之动静而已。此少年未病之前所当知也。及其既病而求治，则尤当以持心为先，然后随症调理，自无不愈。使不知求本之道，全恃药饵而欲望成功者，盖亦几希矣。
〖阴虚挟火梦遗〗
肾虚惯于失精者，脉得诸芤动微紧。男子阴虚挟火则失精，女子阴虚挟火则梦交，仲景主以桂枝龙骨牡蛎汤者，盖阴虚之人，大概当助肾，故以桂枝、芍药通阳固阴，甘草、姜、枣和中上焦之营卫，使阳能生阴，而以安肾之龙骨、牡蛎为补阴之主。
澄按：梦遗之症，久则玉关不闭，精尽而亡矣。世人往往用涩精之药，所以不救。宜服保精汤，补气补精之药，不必止梦而梦自无，不必止精而精自固，何至于玉关不闭而夭亡哉？
〖梦遗属心肝肾三经〗
昼之所思，夜之所梦。凡男女性淫者，则心、肝与肾之相火，无时不动。故劳怯之症，多梦鬼交。盖心藏神，肝藏魄，梦中所主之心即心之神，所见之形即肝之魂也，所泄之精即肾中之精也。所以寐则神游于外，魂化为形，神魂相感，俾君相二火，吸摄三焦之气，尽趋阴窍而泄出。故治此病，当先求其心。非君不能动其相，非相不能使其精，故宁心益肾为要药也。若寡欲之人，亦患此者，当作脾湿治。
〖精神注念〗
有所繫恋，惓惓在心，以致夜梦者，此精为神动也，其因在心。二阴煎，苓术菟丝丸，柏子养心丸。
〖欲事不遂〗
目之所见，虚拟揣摩，阳事妄举，精已离宫，或有一点真精滴出，其因在肾。加味逍遥散，猪肚丸，固精丸。
〖劳倦即遗〗
有所劳倦，竭力辛苦，夜即梦遗，此筋力有所不胜，肝脾之气弱也。寿脾煎，归脾汤，苓术菟丝丸。
〖心思过度〗
用心太过，思索过度，夜睡辄遗者，此中气不足，心脾之虚陷也。秘元煎，菟丝煎。
〖湿热下流〗
湿热下流，则相火妄动，多有梦遗者，此肝肾之火不清也。二陈汤，二妙散加升麻、柴胡，四苓散，大分清饮，小分清饮。
〖无故精滑〗
命门元气虚弱，故精自滑出而不能禁者，此先天元气之单薄也。左归饮，右归饮，六味丸，八味丸，五福饮，固精煎，菟丝煎，秘真丹。
〖冷利药误〗
久服冷利等剂，以致元阳失守，而滑泄者也，此药误之所致也。
〖精满而溢〗
壮年气盛，久节房劳，精满溢出，有馀之症，去者自去，生者自生，势出自然，无足为意。
〖虚热而遗〗
禀受偏阳，阴水不足，肾经虚热，暖则流通。珍珠粉丸。
〖虚寒而遗〗
禀受偏阴，真阳不足，肾经虚寒，不能固摄。内补鹿茸丸。
〖相火妄动〗
相火妄动，易多烦躁，水不制火。当补真阴，兼水陆二仙丹。
〖肝火妄动〗
入房太甚，疏泄太过，而遗精者，加味逍遥散。
〖脾虚气陷〗
精气不统，脾元失陷，宜补中益气汤。
〖肾气虚脱〗
肾气不固，虚滑精脱，腰体痛瘦，目暗耳鸣而遗精者，山药丸。
〖子午不交〗
心虚神弱，不能摄肾，以致梦遗，妙香散。
〖膏粱太过〗
膏粱厚味，奉养太过，致生痰热而遗精者，二陈汤。
〖欲火太甚〗
欲火太甚，君火不清，神摇于上，则遗精于下，茯苓汤。
〖鬼交梦遗〗
鬼魅相感，不欲见人，独坐独语，或哭或笑，脉来乍大乍小，颜色不常。苏合丸，或朱砂、雄黄、麝香、虎骨之属。
〖溺白症〗
溺白者，溺出如泔如浆，亦多属膀胱水道之热，宜导赤散、徙薪饮之类以清之。若无内热而溺白者，多由饮食湿滞，宜小分清饮，或苓术二陈汤减乾姜，以燥之利之。大都湿在肠胃，或在膀胱者，宜二陈汤，或半夏丸，或固元丹之类，皆可择用。若胞气不固，而液浊不清者，此亦败精之类也，宜秘元煎，水陆二仙丹以固之。
〖精浊症〗
精浊者，因败精流于溺窍，滞而难出，故注中如刀割火灼，而溺自清，窍端时有秽物，如疮脓、目眵，淋漓不断，与便溺绝不相混。此心肾二经火起精溢，故败精流出而为浊。虚滑者，血不及变而为赤浊，宜滋阴药中加牛膝、冬葵子、萆薢去其败精，然后分治。挟寒者，脉迟无力，溺色清白；挟热者，口渴面黄，脉滑数有力。寒者萆薢分清饮，热者清心莲子汤。
〖治案〗
（白浊）
丹溪治一妇人，气血两虚有痰，痛风时作，阴火间起，小便白浊，或赤带下。用青黛、蛤粉、樗皮、滑石、乾姜、黄柏，为末，神麴糊丸。仍用燥药。
南阳太守松江张汝弼，曾患渴疾白浊，久服补肾药，皆不效。一日遇一道人，俾服酒蒸黄连丸，其疾顿瘳。其制法：以宣黄连一斤，去须，煮，酒浸一宿，置甑上累蒸，至黑取出，晒乾，为细末，蜜丸桐子大，日午、临卧酒吞三十丸。脏毒下血者亦治。
汪石山治一男子，小便日数十次，如稠米泔，色亦白，神思恍惚，疲瘁食减，以女劳得之。服桑螵蛸散，未终剂寻愈。安神魂，定心志，治健忘小便数，补心气。其方：螵蛸、远志、菖蒲、龙骨、人参、茯神、当归、龟板，以上各一两，为末，每服二钱，夜卧人参汤调下。
生生子治一人，患白浊，精淫淫下，医药三年不效。癸酉冬，孙诊之，其脉两寸短弱，两关滑，两尺洪滑。孙曰：此疾易愈，待来春之仲，一剂可瘳，而今时不可。《素问》有云：升降浮沉必顺之。又曰：天时不可伐。其脉为湿痰下流症也。经曰：冶痰必先理气。而脉书亦谓洪大而见于尺部者，阳乘阴也。法当从阴引阳，今冬令为闭藏之候，冬之闭藏，实为来春发生根本。天人一理，若不顾天时，而强用升提之法，是逆天时而泄元气，根本既竭，来春何以发生？故《素问》曰：必先岁气，无伐天和，必养必和，待其来复。公病本小，而历治三年不效者，良由诸医不知脉，不识病，不按时也。至春以白螺蛳壳火煅四两为君，牡蛎二两为臣，半夏、葛根、柴胡、苦参各一两为佐，黄柏一两为使，面糊为丸，名曰端本丸。令早晚服之，不终剂而全愈。
又治周刍玉，豪放不拘，人言有晋人风，酒后益恣，而好男色，因患白浊。医有以用补中益气汤升提者，有以用六味地黄丸补阴者，有以用五苓散、六一散渗利者，有为降火者，有为温补者，皆不效。又以草头药乱进之，肌瘦如削，膝软如痿，患有年所。以诊其脉，寸关皆数。皆由酒后不检所致也。中宫多湿多痰，积而为热，流于下部，故浊物淫淫而下，久不愈矣。与以加味端本丸，服之而瘥。白螺蛳壳四两，牡蛎、苦参、葛根、黄柏各二两，陈皮、半夏、茯苓各一两，甘草五钱，面为丸。令早晚白汤下三钱。
李士材治李易斋患白浊，服五苓散数剂无效。诊之两尺大而涩，是龙火虚炎，精阏窍道。用牛膝、茯苓、黄柏、麦门冬、山药、远志、细辛、甘草，十剂而安。
又治吴伯玉闭精，时有文字之劳，患白浊，茎中痛如刀割，自服降火疏利之药不效，改服补肾之药又不效。李曰：精败久蓄，已足为害，况劳心之馀，水火不交，坎离顺用也，用萆薢分清饮，加茯苓、远志、肉桂、黄连，四剂即效。兼服补中益气，六味地黄丸，半月而安。后因劳复发，但服补中益气一二剂即愈。
〖治案〗
（遗精）
丹溪治一人虚损，盗汗遗精白浊，用四物加参、术、黄耆、知母、黄柏、牡蛎、牛膝、杜仲、五味，煎服，寻愈。
—人虚损，小便中常出精血，以四物汤加山栀、参、术、麦冬、黄柏、木通、车前子、茯苓。
东垣治一人，年三十馀，病脚膝痿弱，脐下尻臀皆冷，阴汗臊臭，精滑不固，群医治以茸热之药罔效。李诊之，脉沉数有力。曰：此因醇酒膏粱，滋火于内，逼阴于外，复投热药，反泻其阴而补其阳，真所谓实实虚虚也。以滋肾丸，黄柏、知母各一两，肉桂五钱，丸如桐子大，汤下百丸。大苦寒之剂，制之以急，寒因热用，引入下焦，适其病所，以泻命门火。再服而愈。
虞恒德治一人，病遗精潮热，卧榻三月矣。虞诊之，左右寸关皆浮虚无力，两尺洪大而软。投补中益气加熟地、知母、黄柏、地骨皮，煎下珍珠粉。外做小篦笼一个，以笼阴器，勿使搭肉。服药三十馀帖寻愈。
吴球治一男子，因病后用心过度，遂成梦遗之患，多痰瘦削。群医以清心莲子饮，久服无效。吴诊其脉紧涩，知冷药利水之剂太过，致使肾冷精遗，而肾气独降，故病益剧。乃以升提之法，升坎水以济离火，降阳气而养血滋阴，次用鹿角胶、人乳填补精血，不逾月而愈。
盛启东永乐戊子夏治郁文质，遗精，形体羸弱，兼痰嗽交作，日夕不能休，群医视之转剧。盛视之曰：此阳脱也，急治则生，缓则死，非大料重剂则不能疗。于是以附子、天雄，佐以参、苓、白术，日加数服，夜则减半。自秋至冬，所服附子约百馀枚，厥疾乃瘥。
汪石山治一人，年四十馀，泄精，久之神不守舍，梦乱心跞，用清心莲子饮罔效。《袖珍方》治小便出髓条药服之，又服小菟丝丸，又服四物加黄柏，亦罔效。汪诊之，一日间其脉或浮濡而快，或沉弱而缓。曰：脉之不常，虚之故也。其症初因肾水有亏，以致心火亢极乘金，木寡于畏，而侮其脾，此心、脾、肾三经之病也。理宜补脾为主，兼之滋肾养心，病可疗也。方用人参为君，白术、茯苓、麦冬、枣仁、山栀子、生甘草为佐，莲肉、山楂、黄柏、陈皮为使，其他牡蛎、龙骨、川芎、白芍、熟地之类，随其变症而出入之，且曰必待人参加至五钱病脱，其人未信，服二十馀日，人参每服三钱，溲精减半矣。又月馀，人参加至五钱，寻愈。
江篁南治一壮年患遗精，医用滋阴降火剂罔效。一医用龙骨、牡蛎等止涩药，其精愈泄。又服苓、连、知、柏等药百五十馀帖，兼服小便二百馀碗。又或作痰火治，或作湿热治，俱罔效，盖经年馀矣。二月间请江诊视，左脉浮濡无力，右寸浮散近快，两尺尤弱，不任寻按。其人头晕，筋骨痠痛，腰痛畏风，小便黄，腹中时鸣。以熟地、远志为君，当归身、桑螵蛸、人参为臣，石莲子肉、白茯苓为佐，石菖蒲、甘草为使，十馀帖。服后精固，惟筋骨犹酸，小便犹黄，腹或至晚犹鸣。煎剂再加黄柏，兼服补阴丸加人参、鹿茸、菟丝子、桑螵蛸、茯神之类，两月而愈。
生生子治胡少泉令郎，年弱冠患梦遗，百治不应，体倦而气弱，食少而汗多，四肢痠软，头眩肌热，将成瘵疾。诊其脉两寸短，左寸尤甚，馀部滑数。曰：脉之心气大弱，盖心者神之舍，神者精之主，神旺始能固精。今遗不禁，由神弱不能固摄其精，致多妄泄。时近端阳，诸症丛集，乃兼注夏病也。法当养心安神，庶不成瘵。前医每为滋阴降火，多不见功，徒见损脾减食。今主以养神，乃与人参、黄耆、石莲子、酸枣仁、莲花心、石菖蒲、远志、当归，补心安神为君，俾精固汗敛。经曰汗者心之液，汗多则心血愈虚，故佐以甘草、黄柏、白术、麦门冬、五味子。兼治注夏，使饮食加而四肢壮，缓而图之，可万全矣。药进甚妥，竟以此方调理，果精固神全，肌热尽退。
又治曹宜岗，常多梦遗。孙曰：此神志不足也。又有疝气，近加嘈杂，食硬物喉中梗作痛。孙曰：病有缓急，则治有先后，咽喉之症，非急先而何？初为清肃上焦，次为补养神志，俾神旺而精有主，可不妄遗，然后以下部之剂治其疝。清肃上焦，用六君子汤加滑石、酒连、枇杷叶、芦柴根、香附、吴茱萸，四帖嘈杂止，喉中宽舒。再以猪肚丸补其神志。远志、石菖蒲、石莲子、韭菜子、黄连、贝母各二两，白术五两，枸杞子、白茯苓各一两，为末，入雄猪肚内，饭中蒸熟捣为丸，梧桐子大，朱砂为衣，每晚灯心汤送下二钱。治疝丸：橘核、昆布各四两，川椒、山栀子、山楂核各二两，柴胡、小茴香各一两，哺鸡子壳煅三两，面糊为丸，空心白汤或酒送下三钱，不终剂而瘳。
李士材治顾以功科试劳神，即患精滑，小便后及梦寐间俱有遗失，自服金樱膏子，经月不验，问治于李。李曰：气虚而神动，非远志丸不可。服十日而减半，一月而愈。
又治钱用宾色欲过度，梦遗精滑。先服清相火之剂不效，继服固涩之剂又无效。李以玉华白丹，浓煎人参汤送下二钱，两服后稍固。兼进六味地黄丸加莲鬚、芡实、五味子、远志，凡一月而愈。

遗精白浊例方  ***************************
●益智汤　治肾经亏损，遗精白浊，四肢烦倦，时发蒸热等症。
鹿茸（酥炙）　巴戟肉　枸杞子　熟地　苁蓉（酒浸）　牛膝（酒浸）　附子（制）　桂心（不见火）　山萸肉　白芍　炙甘草　防风
上姜一片，各等份，水一盏，盐少许，每服三钱，煎服。
●金锁正元丹　治真气不足，遗精盗汗，目暗耳鸣，吸吸短气，四肢酸倦，一切虚损等症。
补骨脂（三两）　苁蓉　巴戟　胡芦巴（炒，各一斤）　文蛤（八两）　茯苓（去皮，六两）　龙骨（三两）　朱砂（三两，另研）
上为细末，酒糊为丸。每服二十丸，酒或盐汤下。
●莲子清心饮　治热在气分，口乾作渴，小便淋浊，口舌生疮，咽疼烦躁。
黄芩　麦冬　地骨皮　车前子（炒）　甘草（各一钱五分）　人参　黄耆　石莲子　柴胡　茯苓（各一钱）
上每服五钱，水煎服。
●苓术菟丝丸　治脾肾虚损，不能收摄，以致梦遗精滑，困倦等症。
白茯苓　白术　莲肉（去心，四两）　五味子（二两）　山药（炒，二两）　杜仲（酒炒，三两）　炙甘草（五钱）　菟丝饼（十两）
上为末，用山药末以陈酒煮糊为丸，下百馀丸。
●柏子养心丸　治心劳太过，神不守舍，阁眼即梦，遗泄不常。
柏子仁（鲜白不油者，以纸包压去油）　茯神　枣仁　生地　当归（各二两）　五味子　辰砂（研细）　犀角　甘草（各五钱）
上为末，炼蜜丸如芡实大，金箔为衣。午后、临卧津嚼一丸。
●荆公妙香散　安神闭精，定心气。
人参　龙骨　益智（各一两）　茯神　茯苓　远志　炙草（各五钱）　朱砂（飞，二钱五分）
上为末，每服二钱，空心临卧服，酒调下。
●水陆二仙丹　治精脱肾虚，梦遗白浊等症。与补阴药同用，甚有奇效。
金樱膏（一斤）
用金樱子不拘多少，入粗麻布袋内，擦去毛刺，捣烂入缸，以水没头浸一二宿，滤去粗渣，取汁以绵滤二三次，却入铜锅，用桑柴文火熬成膏，取起以磁瓶收贮听用。
芡实（一斤）　一加龙骨、白莲蕊。
上二味和匀，丸如桐子大。每服二三百丸。
●威喜丸　治元阳虚惫，精滑白浊遗尿，及妇人血海久冷，带淫梦泄等症。
白茯苓（去皮，四两）
切块，同猪苓二钱五分入磁器内，煮二十馀沸，取出晒乾，去猪苓。用黄蜡净四两，以茯苓末，熔黄蜡，拌和为丸，如弹子大。每空心细嚼，满口生津，徐徐咽服，以小便清利为效。思米醋，惟糠醋可用。尤治怒气动性。
●猪肚丸　治小便频数。
莲子（一斤）
以猪肚一个，同煮一周日，取出去皮心，焙乾为末。
●固精丸　治肾虚有火，精滑，心神不安。
黄柏（酒炒）　知母（酒炒，各二两）　牡蛎　煅龙骨（煅）　莲蕊　芡实　山萸　远志（甘草制）　茯苓（各三钱）
上为末，山药糊丸。每服五十丸。
●猪苓丸　此方以行为止，治湿郁热滞，小水频数，梦遗精滑。
半夏（一两）
将半夏破如豆粒，用猪苓为末二两，先将一两炒半夏色黄，勿令焦，出火毒，取半夏为末，糊丸桐子大，候乾；用前猪苓末一半，又同炒微裂，入磁瓶内养之。空心温酒下三四十丸。
●神芎丸　胸膈不利，二便闭塞，一切风热。（见下集。）
●萆薢分清饮　治真元不足，下焦虚寒，或服寒凉药过多，小便白浊，频数无度，澄如膏糊等症。
益智仁　川萆薢　石菖蒲　乌药（各等份）
上㕮咀，每服五六钱。
●秘元煎　治遗精带浊等症。此方专主心脾。
远志（八分）　山药（二钱，炒）　芡实（二钱，炒）　枣仁（捣碎，二钱，炒）　白术（炒）　茯苓（各一钱五分）　炙甘草（一钱）　人参（一二钱）　五味子（十四粒）　金樱子（二钱，去核）
●鹿茸益精丸　治心肾虚冷，漏精白浊。
鹿茸　桑螵蛸　苁蓉　巴戟　菟丝子　杜仲　益智仁　禹馀粮　川楝子　当归　韭子　补骨脂　山萸　赤石脂　龙骨　乳香
上为末，酒煮糯米糊为丸，桐子大，每服七十丸。
●大分清饮　腹痛淋闭等症。
茯苓　泽泻　木通（各二钱）　猪苓　栀子　枳壳　车前子（各一钱）
●小和中饮　治小水不利，湿滞肿胀，不能受补等症。
茯苓　泽泻　猪苓（各三钱）　苡仁（二钱）　枳壳　厚朴（各一钱）
水一锺半，煎七八分服。
●三才封髓丹　降心火，益肾水，滋阴养血，润而不燥。
天冬　熟地黄（各二两）　人参（一两）　黄柏（三两，酒炒）　砂仁（五钱）　甘草（炙，七钱五分）
面糊为丸。
喻嘉言曰：加黄柏以入肾滋阴，砂仁以入脾行滞，甘草以少变天冬、黄柏之苦，俾合人参建立中气，以伸参两之权，殊非好为增益成方之比也。
●小菟丝子丸　治肾气虚损，目眩耳鸣，四肢倦怠，夜梦遗精。
菟丝子（五两）　石莲肉（二两）　茯苓（二两）　山药（炒，二两，分一半作糊）
用山药糊为丸，每服五十丸。
●茯苓汤　治欲火甚梦遗。
茯苓　白术（炒，各五钱）
用水煎服。
—方加白芍等份。
●山药丸　治诸虚百损，梦失精滑。
赤石脂（煅）　茯神（去皮）　山萸（去核）　熟地（酒制）　巴戟（去心）　牛膝（酒浸）　泽泻（各一两）　杜仲（去皮，姜汁炒）　菟丝子（酒浸）　山药（各三两）　五味子（六两）　肉苁蓉（酒浸，四两）
上为末，蜜丸桐子大。每服三钱，盐汤下。
●固阴煎　治阴虚滑泄，带浊淋遗，及经水因虚不固等症。
人参（随宜）　熟地（三五钱）　山药（炒，二钱）　山萸（一钱五分）　远志（七分，炒）　炙甘草（一钱）　五味子（十四粒）　菟丝子（炒，二钱）
●秘真丸　治肾虚遗精，梦泄白浊等症。
菟丝子（制）　韭子　破故纸（炒）　杜仲（姜汁炒）　乾姜（各一两）　龙骨　牡蛎　山萸　赤石脂（各五钱）　远志　覆盆子　巴戟天　枸杞子　山药（各七钱五分）　鹿角胶（一两五钱）　柏子仁（一两）　金樱子（取黄者，去刺核，焙，净肉，二两）
蜜丸桐子大，空心，姜盐汤下百丸。
●家韭子丸　治少长遗溺，及男子虚剧，阳气衰败，小便白浊，夜梦遗精。此药补养元气，进美饮食。此方除去石斛，倍用菟丝子尤效。
家韭子（炒，六两）　鹿茸（酥炙，一对）　肉苁蓉（酒浸）　牛膝（酒浸）　熟地　当归（各二两）　菟丝饼　巴戟（一两五钱）　杜仲（炒）　石斛　桂心　乾姜（炮，各一两）
酒糊丸桐子大。每服五七十丸，加至百馀丸，食前酒下。
●赤脚道人龙骨丸　治白浊。
龙骨　牡蛎（各五钱）
上研为末，入鲫鱼腹内，湿纸裹，入火内炮熟，取出去纸，将药同鱼肉丸如桐子大，每服三十丸。
—方加茯苓、远志尤佳。
●保精汤　梦遗精滑。
芡实　山药（各一两）　莲肉　茯神（各五钱）　枣仁（二钱）　人参（一钱）
●瑞莲丸　治思虑伤心，赤白二浊。
茯苓（去皮）　石莲肉（去心，炒）　龙骨（生用）　天冬（去皮）　麦冬（去心）　柏子仁（炒，研用）　紫石英（火煅，研细）　枣仁（炒）　远志（甘草水泡，去心）　当归（酒洗）　龙齿（各一两）　乳香（五钱，另研）
上为细末，蜜丸桐子大，朱砂为衣，每服七十丸。
●遗精方
枣仁　人参　黄耆　茯神　山药　远志　五味子
吞送固精丸尤妙。
●珍珠母丸　治虚热遗精。
黄柏（瓦上炒）　真蛤粉（各一两）
为末，滴水丸，温酒下。
●金锁玉关丸　治遗精白浊，心虚不宁。
芡实　莲肉　莲鬚　藕节　茯苓　茯神　山药
等份为末，金樱子煎膏为丸，桐子大，每服三钱。
●白华玉丹　清上实下，助养本元。
锺乳粉（一两，炼）　白石脂（五钱，煅红水飞）　阳起石（五钱，煅，酒淬，干）　左顾牡蛎（七钱，韭汁、盐泥固济，火烧取白）
上四味，各研令极细，拌和作一处，研一二日，以糯米粉煮粥为丸，芡实大，入地坑出火毒一宿。每服一粒，空心人参汤下。
〖方见各门〗
●八味丸
●桂枝龙骨牡蛎汤（以上见仲景治法。）
●六味丸
●八物汤
●十全大补汤（以上见秦越人治法。）
●左归饮
●右归饮
●二阴煎
●五福饮（以上见景岳治法。）
●补中益气汤（见东垣治法。）
●六味汤
●八味丸
●归脾汤（以上见血。）
●寿脾煎（见便血。）
●温胆汤（见不眠。）
●逍遥散（见郁。）
●二陈汤（见痰。）
●导赤散
●四苓汤（见下集湿。）


上集卷之二十  ——————————————————————————————————————————————————————————————————————————————————————————

自汗盗汗  ***************************
〖经旨〗
《阴阳别论》曰：阳加于阴，谓之汗。
《评热病论》曰：阴虚者阳必凑之，故少气时热而汗出也。
《决气》篇曰：津脱者，腠理开，汗大泄。
《荣卫生会》篇曰：血之与气，异名同类焉。故夺血者无汗，夺汗者无血。
《举痛论》曰：劳则喘息汗出，内外皆越，故气耗矣。
〖脉法〗
尺涩脉滑，谓之多汗。尺肤涩而脉滑，主阴伤也。
肺脉软而散者，当病灌汗；脉缓甚，为多汗。
脉浮而濡者为汗，在寸为自汗，在尺为盗汗。自汗之脉，微而弱，为阳衰。盗汗之脉，细而涩，为阴弱。
〖自汗盗汗〗
自汗者，濈濈然无时而自出，动作则益甚。盗汗者，寐中通身汗出，觉来即收。古法云：自汗者属阳虚，腠理不固，卫气之所司也。人以卫气固其表，卫气不固，则表虚自汗，而津液为之发泄也。治宜实表补阳。盗汗者属阴虚，阴虚者阳必凑之，故阳蒸阴分则血热，血热则液泄，而为盗汗也。治宜清火补阴。此其大法，不可不知也。然自汗亦有阴虚，盗汗亦有阳虚，何也？如遇烦劳大热之类，最多自汗，或以饮食之火起于胃，劳倦之火起于脾，色酒之火起于肾，皆能令人自汗。若此者，谓非阳盛阴衰而何？又若人之寤寐，总由卫气之出入。卫气者，阳气也。人于寐时，则卫气入于阴分，此其时，非阳虚于表者而何？所以自汗盗汗，亦各有阴阳之症，不得谓自汗必属阳虚，盗汗必属阴虚也。然则阴阳有异，何以辨之？曰：但察其有火无火，则或阴或阳，自可见矣。盖火盛而汗出者，以火铄阴，阴虚可知也。无火而汗出者，以表气不固，阳虚可知也。知斯二者，则汗出之要无馀义，而治之之法，亦可得其纲领矣。
吴澄曰：汗者，人身之血液也。经言：夺汗者无血，夺血者无汗。故血之与气，异名同类焉。虚劳之人，阳气外亏，阴气内竭，腠理空疏，皮毛不固，心气亏虚，荣卫不调，故多自汗、盗汗之症。盖本真气不摄，津液外亡，日久不止，则精神顿损，肌肉消瘁，而变为羸瘠劳怯矣。
〖五脏出汗〗
自汗者，卫气不固，荣血渗泄。饮食饱甚，汗出于胃。惊而精夺，汗出于心。持重远行，汗出于肾。疾走恐惧，汗出于肝。摇体劳倦，汗出于脾。
〖荣卫气血〗
汗由血液，本乎阴也。经曰阳之汗以天地之雨名之，其义可知矣。然汗发于阴，而出于阳。此其根本则由阴中之营气，而启闭则由阳中之卫气。故凡欲疏汗，而不知营卫之盛衰；欲禁汗，而不知橐龠之牝牡，吾知其不败不已也。
〖冷汗热汗〗
汗症有阴阳，阳汗者，热汗也；阴汗者，冷汗也。人但知热能致汗，而不知寒亦致汗。所谓寒者，非曰外寒，正以阳气内虚，则寒生于中，而阴中无阳。阴中无阳，则阴无所主，而汗随气泄。故凡大惊大恐大惧，皆能令人汗出，是皆阳气顿消，真元失守之兆。至其甚者，则如病后、产后，或大吐大泻，失血吐泻之后，必多有汗出者，是岂非气去而然乎？故经曰：阴胜则身寒，汗出身常清，数慄而寒，寒则厥，厥则腹满死。仲景曰：寒极反汗出，身必冷如冰，是皆阴汗之谓也。故凡治阴汗者，但当察气虚之微甚。微虚者，略扶正气，其汗自收。甚虚者，非速救元气不可，即桂、附、乾姜之属，必所当用。
〖治法〗
肺虚者护其皮毛
阳虚自汗，宜补肺。然有扶阳而不愈者，乃表虚而汗无以外卫也，当养血以调之。
脾虚者壮其中气
汗出于脾，湿气胜也，当燥之。然有补脾胜湿而不愈者，乃火气蒸腾也，当先清其热。
肾虚者固其封藏
汗出于肾，阳加阴也，当清之。然有养血凉血而不愈者，乃相火作汗也，当滋其阴。
肝虚者禁其疏泄
肝主疏泄，而自汗者，当调血清火。
澄按：虚劳盗汗，与伤寒盗汗不同。伤寒盗汗，邪在半表半里，故以和表为主。虚劳属阴虚不足，当以补阴为主。心脾不足，思虑太过，而自汗、盗汗者，宜资成汤。若脾阴血少发热，自汗、盗汗者，宜理脾益荣汤。若脾虚不摄，汗多者，宜理脾阴正方。若兼外邪者，宜宁神内托散。
〖肝血不足肝气有馀盗汗〗
汗本心之液，其出入关乎肝、肺。营分开合，肝司之；卫分开合，肺司之。顾营卫各有所虚，则各有所汗。阳虚汗责于营，然必相须为用，卫气不固于外，由阴气之不藏；营气失守于中，由阳气之不密。故治盗汗之法有二：一由肝血不足，木不生火，而心亦虚，酸枣仁汤，补肝即以补心也；一以肝气有馀，木反侮金，而肺亦虚，当归六黄汤，治肝即以治肺也。更有阴虚无气者，津脱液亡，又当以生脉、六味，固阴阳之根为主。若用连、芩、知、柏，若寒伤胃，使金水益虚，木火益旺，则有措手不及之虞矣。
〖阳证自汗盗汗〗
脉症有火，或夜热烦渴，或便热喜冷之属，皆阳盛阴虚也。宜当归六黄汤、保阴煎。
阴分微有火而不甚者，宜一阴煎、加减一阴煎。
心火不宁，烦躁出汗，宜朱砂安神丸、天王补心丹、生脉散之类主之。
有本非阴虚，止因内火熏蒸，血热而多汗者，宜正气汤，或黄芩芍药汤之类。
〖阴证自汗盗汗〗
症无火邪，内无火脉，便是气虚阴证，不可妄用凉药，以败阳气。若只因气虚，而火未衰者，宜三阴煎、参归汤、人参建中汤、味补饮。
若睡中盗汗，而无火者，宜参苓散、独参汤。
阳气俱虚者，宜参附汤、大建中汤。
气虚火衰之甚者，宜大补元煎、六味回阳饮。
〖吐血衄血汗〗
虚劳吐衄，气血已伤，复又自汗、盗汗，血液益竭，不可专治其血，而不敛其汗。宜麦门冬饮子、柔脾汤。
〖阴虚潮热汗〗
阴虚阳必凑之，故阳蒸阴分则血热，血热则液泄，而为盗汗也。宜益阴肾气丸、味补饮。
〖阳虚厥热汗〗
阳虚阴必走，气不固，宜补气以固阳。且阳能统阴，气为水母，甘温化气，阴液渐敛。宜大补黄耆汤。
〖遗精盗汗〗
肾水不交心火，怔忡恍惚，夜多盗汗，便赤遗精。心肾丸、资成汤。
〖食少发热盗汗〗
脾肾虚寒，饮食少思，发热盗汗，真气亏损，肌体瘦弱，宜还少丹。
〖虚风多汗〗
饮食则汗出如洗，少气痿弱，不治必成消渴，宜牡蛎白术散。
〖食少作泻自汗〗
脾肺俱虚，恶寒发热，肢体瘦倦，食少作泻，口乾，心悸自汗，宜人参养荣汤。
〖漏风多汗〗
饮酒中风汗多，食则汗出如洗，久而不治，必成消渴，宜牡蛎白术汤。
〖心忡气短盗汗〗
肾气虚损，真阴中阳气不足，不能固摄，小便频多，水不济火，心忡气短，故多盗汗。大菟丝子丸。
〖目暗耳鸣盗汗〗
—切虚损，既有遗精，又兼盗汗，走散真气，倦怠日甚，宜金锁正元丹。
〖心气虚而汗〗
汗为血液，五脏六腑之阳皆心主之，以行其变化，以随其阳气之所在而生津，亦随其气之所在而固摄。若气虚不能固摄，泄而为汗，急宜止之。养心汤、神效麦麸汤。
〖咳嗽自汗〗
咳而加汗，不治之症也。若肺气不通，新久咳嗽自汗，此肺气虚而不能收摄也。宁肺汤、保金汤。
〖小便不禁自汗〗
内虚里寒，自汗时出，小便不禁。秘元丹。
〖治案〗
虞恒德治一人，得内伤虚症，发热自汗，如雨不止，服补中益气汤十数帖不效。虞以前方加减，每帖用蜜制黄耆一钱五分，人参一钱，白术、甘草、陈皮各七分，当归、白芍各一钱，升麻、柴胡各三分，加桂枝三分，麻黄根七分，浮小麦一撮，炮附子三分。三帖而汗止，热亦退寻安。
生生子治祝宏吾，素有阴阳之患，子午潮热，咳嗽痰多，汗流不止，胸膈不畅，大便燥结，动作喘乏口渴。以贝母、知母、瓜蒌仁、桑白皮各一钱，枳壳、黄连、麦门冬各八分，桔梗、柴胡、前胡各五分，甘草三分，五味子十一粒。服下五更微汗，热退十之七，惟痰嗽喘乏，改用瓜蒌仁二钱，余如前外，以七制化痰丸夜服，热尽退。据脉弦数不减，恐防作疟。半月后，果报疟作，咳嗽转加，所出皆黄黏老痰。曰：书云无痰不作疟。仍用前方，倍用柴胡、贝母为君，乌梅一个，四剂而愈。
江篁南治一妇人，以恼怒患痰嗽，潮热自汗，肌体瘦损，屡药罔效，脉浑浑如泉涌，右寸散乱，数而且紧。以参、耆、归、术、茯苓、陈皮、甘草、白芍、半、曲、香附、圆眼肉，四帖，自汗十愈八九，起立觉有力，痰嗽减半。惟口内乾热，前方半夏换贝母，出入调理寻愈。
江应宿治一妇人，年四十三岁，寡居。恶寒头痛，恶心呕吐，多汗，易感风寒。诊其脉，两尺沉细无力。乃命门火衰，人肥而多郁，脾肺虚寒。以人参、白术、柴胡、半夏、陈皮、香附、青皮、枳实、乾姜、紫苏。二剂痰清，寒热少止。继以八味丸愈。
—人患盗汗，每夜湿被数重，开帐时如雾上蒸。以当归六黄汤加减，数十剂略减二三分，未全愈。诊六脉沉伏，乃虚之极也。加人参七分，黄耆加至三倍，复以童便煮附子三分。一服热退，汗止一半，再服全愈。

汗证例方  ***************************
●当归六黄汤　治盗汗之圣药。
当归　黄耆（蜜炙，各一钱二分）　生地　熟地　黄连　黄芩　黄柏（各一钱）
水二锺，煎服。
●正气汤　治阴分有火，盗汗。
黄柏　知母（炒，各二钱）　炙甘草（六分）
●秘传酸枣仁汤　治心肾水火不交，精血虚耗，痰饮内蓄，怔忡恍惚，夜卧不安。
枣仁（炒）　远志　黄耆　白茯苓　莲肉　当归　人参　茯神（各一钱）　陈皮　炙甘草（各五钱）
水一锺，加姜三片，枣一枚，煎七分。日一服，临卧一服。
●大补黄耆汤　治虚弱自汗。
人参　白茯苓　肉苁蓉　熟地（各一钱）　黄耆　白术　当归　山萸　防风（各八分）　炙甘草　肉桂（各四分）　五味子（十一粒）
水一锺半，加姜三片，枣一枚。
●参归汤　治心虚盗汗。
人参　当归（等份）
上先用猪心一枚，破作数片，煎汤，澄取清汁，煎药服。
●三附汤　治阳虚自汗，寒湿沉痼，阳虚阴虚。
黄耆（一两）　附子（五钱）　名耆附汤。
白术（一两）　附子（五钱）　名术附汤。
人参（一两）　附子（五钱）　名参附汤。
喻嘉言曰：卫外之阳不固而自汗，则用耆附。膻中之阳遏郁而自汗，则用术附。肾中之阳浮游而自汗，则用参附。凡属阳虚自汗，不能舍三方为治。然三方之用大矣，耆附可以治虚风，术附可以治寒湿，参附可以壮元神，三者亦交相为用。若用其所当用，功效若神，诚足贵也。以黄耆、人参为君，其长驾远驭，附子固不足以自恣。术虽不足以制附，然遇阳虚阴盛，寒湿成痼，即生附在所必用，何取制伏为耶？《金匮》白术附子汤中，加甘草一味，以治痹症，岂非节制之师乎？急症用其全力，即不可制。缓症用其半力，即不可不制。至于急中之缓，缓中之急，不制而制，制而不制，妙不能言。
●六味回阳饮　治阴阳将脱等症。
人参（一二两或数钱）　制附子（二三钱）　炮姜（二三钱）　炙甘草（一钱）　熟地（五钱或一两）　当归身（三钱，如泄泻或血动者，以冬术代之，多多益善）
水二锺，煎七八分，温服。
●神效麦麸汤　治心虚盗汗。
麦麸（炒黄色，一钱）　防风　白术（炒）　牡蛎（煅，醋淬）　黄耆（炙，一钱五分）
水一锺半，枣二枚，煎八分，调辰砂妙香散极妙。
●秘元丹　治内虚里寒，自汗时出，小便不禁。
白龙骨（三两）　诃子肉　砂仁（各一两）　灵砂（二两）
—为末，煮糯米粥为丸，桐子大。每服五十丸，空心盐汤下。
●大菟丝子丸　治肾气虚损，五劳七伤，脚膝痠疼，面色痿黄黧黑，目眩耳鸣，心忡气短，时有盗汗，小便滑数等症。
菟丝子（酒制）　鹿茸（酥炙）　肉桂　石龙肉（去土）　附子（炮）　泽泻（各一两）　熟地　牛膝（酒浸一宿，焙乾）　山萸肉　杜仲　茯苓　肉苁蓉（酒浸，切焙）　续断　石斛　防风　补骨脂（酒炒）　川芎　五味子　桑螵蛸　覆盆子（各五钱）
上为末，酒煮面糊丸，如桐子大。每服三五十丸，空心，盐汤、温酒任下。
●牡蛎散　治诸虚不足，及大病后，体虚津液不固，常常自汗。
黄耆（蜜炙）　麻黄根　牡蛎（煅，淬醋中，各二钱五分）
水一锺，加小麦百粒，煎八分，食远温服。
●牡蛎白术散　治漏风症，以饮酒中风汗多，食则汗出如洗，久而不治，必成消渴。
牡蛎（煅，一钱）　白术（炒）　防风（各二钱）
〖方见各门〗
●六味地黄丸
●天王补心丹
●还少丹
●人参养荣汤（以上见秦越人治法。）
●独参汤
●麦门冬饮
●柔脾汤（以上见血。）
●人参建中汤（见仲景治法。）
●参苓白术散（见饮食不甘。）
●宁肺汤（见嗽。）
●朱砂安神丸
●六味回阳饮（见下集寒。）
●生脉散（见下集暑。）
●保阴煎
●一阴煎
●加减一阴煎
●三阴煎
●大补元煎（以上见景岳治法。）
●味补饮
●资成汤
●保金汤（以上见师朗治法。）


上集卷之二十一  ——————————————————————————————————————————————————————————————————————————————————————————

泄泻  ***************************
〖经旨〗
经曰：脾病者，虚则腹满肠鸣，飧泄食不化。
《阴阳应象大论》曰：清气在下，则生飧泄。
《太阴阳明论》曰：饮食不节，起居不时者，阴受之，则入五脏，入五脏则填满闭塞，下为飧泄，久为肠澼。
《标本病传论》曰：先病后泄者，治其本。先泄而后生他病者，治其标。
《脉要精微论》曰：仓廪不藏者，是门户不要也。水泉不止者，是膀胱不藏也。得守者生，失守者死。
《经脉》篇曰：脾所生病，心下急痛，溏瘕泄。
〖脉法〗
尺脉寒细，谓之后泄。脉细皮寒，气少，泄利前后，饮食不入，此谓五虚。
泻脉自沉，沉迟寒侵，沉数火热，沉缓湿邪，沉虚滑脱。凡泄泻脉，沉缓弱小者生，浮大弦数者死。
〖泄泻〗
吴澄曰：虚劳而至于泄泻，则难为力矣。盖脾与胃合主腐熟水穀，外营肌肉，此后天之根本也。而其源，未有不由于先天，何也？经曰：肾主二便，肾开窍于二阴。命门火衰，则阴寒独盛，丹田不暖，则尾闾不固。二便之开合，惟肾是司。虚劳泄泻，多由脾肾两亏，真阴真阳不足所致也。其症多见咳嗽吐痰，潮热失血，而治者不察，或滋阴以损其脾，或寒凉以伤其胃，则肾中之真阳益弱，本不泄泻者，亦多泄泻矣。既泄泻，则难为力矣。
〖论脾胃为泄泻之本〗
泄泻之本，无不由于脾胃。盖胃为水穀之海，而脾主健运。使脾健胃和，则水穀腐熟，而化气化血，以行荣卫。若饮食失节，起居不时，以致脾胃受伤，则水反为湿，谷反为滞，清华之气不能输化，乃致含污下降，而泄泻矣。脾强者，滞去则愈，此强者之宜清宜利、可逐可攻也。脾弱者，因虚所以易泻，因泻所以愈虚。盖关门不固，则气随泻去，气去则阳衰，阳衰则寒从中生，故不必外受风寒，而始谓之寒也。且阴寒性降，下必及肾，故泻多必亡阴，谓亡其阴中之阳耳。所以泄泻不愈，必自太阴传于少阴，而为肠澼。肠澼者，岂非降泄之甚，而阳气不升，脏气不固之病乎？凡脾胃气虚，而有不升不固者，若复以寒之逐之，无有不致败者。
〖真阴不足泄泻〗
真阴不足而泄泻者，则或多脐下之痛，或于寅卯时为甚，或食入已久，反多不化，而为呕恶溏泄，或泻不甚臭，而多见完穀等症。盖因丹田不暖，所以尾闾不固；阴中少火，所以中焦易寒。此其咎在下焦，故曰真阴不足也。本与中焦无涉，故非利所及也，惟胃关煎一剂，乃为最上之乘。且人之患此者最多，勿谓其新病，而不可用也；勿谓其年少，而未宜用也。觉有是症，即宜是药，剂少功多，攸利非小。但知者见其先，昧者见其后，见其后，恐见其迟矣。
〖真阳不足泄泻〗
肾乃胃之关，开窍于二阴，所以二便之开闭，皆肾脏之所主。今肾中阳气不足，则命门火衰，而阴寒独盛。故于子丑五更之后，当阳气未复，阴气极盛之时，令人泄泻不止也。椒附丸、五味子散、四神丸，皆治此之良方。若必阳生于阴，而肾气充足，则又惟八味丸为宜。新方特制胃关煎、一炁丹、九炁丹、复阳丹之属，斯得其济者，多矣。
〖阳虚泄泻〗
阳虚之人，脾虚不能胜湿，而湿胜则能生寒，阳气因寒所以日败，胃气因湿所以日虚。其症则形容日羸，饮食渐减，或脉忽见弦细，或日体常怯寒，或脐腹常有隐痛，或眩晕常多困倦，或不安于五鼓，或加甚于秋冬。但无热症可据，而常多飧泄者，则总属虚寒也。凡若此者，不速培阳气，必致渐衰而日危矣。
〖清气在下则生飧泄〗
脾虚下陷，胃气不能上腾，则注下泄泻。宜升举脾胃之气，而泻自止。
〖脾湿泄泻〗
土德无渐，水邪不滥。故泻多成于土湿，湿皆本于脾虚。仓廪得职，水穀善分。虚而不培，湿淫转甚。经云虚者补之是也。
〖郁结泄泻〗
忧思太过，脾气结而不开，肝气不舒，下凌脾土，虚损症多有之，宜开郁舒结。
〖郁热泄泻〗
虚损有种肺气闭锢，肺金不清，咳嗽胸满，肺中郁热，回奔大肠而泻者，当先清肺金，然后和脾。
〖郁怒泄泻〗
虚损之人，每多善怒。怒气未除，便进饮食，怒气挟食，致伤脾胃。脾胃一伤，即发泄泻，不可消食，致脾气益弱。亦不可利气疏解，使肝益虚。大法，补脾之虚，而利肝之气。故患此必须切戒恼怒为主。
〖脾肾两虚泄泻〗
虚损泄泻，由多脾肾两虚，何也？盖肾气不能摄，脾弱不能运。脾气虚则阑门之气亦虚，是以不能泌别清浊，致水液渣滓混入大肠，或溏而或泻也。当补土实水清金。金实则脾气实，而自能健运；水壮则肾气实，而自能收摄。清金则清浊分，而自能施化矣。
〖药误泄泻〗
虚损之人，多有阴亏火泛，而治之之法，首以保护脾胃为主。昧者不察，专以滋阴降火，甚则芩、连、知、柏，损伤脾胃，而泄泻由是作矣。
〖食忌泄泻〗
虚损之人，津液不足，口内无味，思盐想淡。盖其虚火内灼，又喜食水果清润之物，或油腻生冷，并食杂进，脾不能胜，由此而泄泻者甚者。故凡患虚症，脾胃不可不慎。
澄按：虚损泄泻一症，最不可忽略，何也？盖亡阴脱液之肇端，实劳怯之大忌，如经霜之败叶，鲜有不凋者也。既虚火动，而复又下，多亡阴，则清阳之气益陷，相火之焰益炎，下而窘迫，上而咽疼。当此之际，欲实脾土，则防肺金；欲清肺金，则防脾土，惟补脾阴正方最宜。或虚损未甚，偶因他因，而暂时一泻者，此属标症，犹可图治。若脾肾之气，俱已损伤，而泄泻不止者，此症已极，仙丹何益？所以明者见机未萌，略见便溏，预先提防著意，不使后天脾气损坏，致先天之真元难复也。
〖治法〗
薛氏曰：凡伤食泻黄，若饮食已消，而泄泻未止，此脾胃之气伤也，宜用五味异攻散。若泄泻而腹中重坠者，此脾气下陷也，宜补中益气汤。若服克伐之剂，而腹中窄狭，此脾气虚也，宜六君子汤。
张景岳曰：脾虚者，四君子汤、参术汤。参苓白术散为宜。若病在下焦，肾气虚而为热者，六味地黄汤。微寒者，八味地黄汤，或胃关煎。若久泻元气下陷，大肠虚滑不收者，须于补剂中加乌梅、五味子、粟壳之属以固之。
吴澄曰：若中气虚陷者，升补中和汤。中气不足者，中和理阴汤。脾阴不足者，理脾阴正方。心脾两虚者，资成汤。

泄泻总录  ***************************
〖寒泻〗
小便清白，不渴，腹中冷，完穀不化，亦不变，变亦白色，身懒动作，饮食不下，手足清冷。
〖热泻〗
小便赤涩，烦渴，肛门热，穀食腐化，或虽不化而色焦黄，身能动作，手足温暖。
〖暴泻之泻〗
暴注下迫，是无水也。溏泄日久，止发无恒，是无火也。
〖胃泻〗
饮食不化，色黄。
〖脾泻〗
腹胀满泄注，食即呕吐。建中汤、理中汤。
〖大肠泄〗
食已窘迫，大便色白，肠鸣切痛。乾姜附子汤。
〖小肠泄〗
溲而便脓血，小腹痛。承气汤。
〖大瘕泄〗
大瘕泄，里急后重，数至圊而不能便，茎中痛。承气汤。
〖五更溏泄〗
有肾虚失闭藏之职，五味子丸。亦有食积，香砂枳术丸。寒积，理中汤。酒积，葛花解酲汤。
〖鹜泄〗
中寒糟粕不化，如鸭溏，澄彻清冷，小便清白。附子理中汤。
〖飧泄〗
水穀不化而完出也，风邪干胃，木来贼土，清气在下。升阳除湿汤。
〖洞泄〗
泄下多清水，肠鸣身重，胃苓汤。水液去多，甚而转筋，血伤故筋急也。升阳除湿汤。
〖肠垢泄〗
湿兼暑也，稠黏垢秽，小水赤涩。
〖滑泄〗
气虚湿胜也，故所下不禁，大孔如竹筒，直出不止。
〖食积泄〗
泄下腐臭，噫气作醋。
〖痰泄〗
或多或少，胸闷泻沫。
〖虚泄〗
困倦无力，食减微溏，必兼体瘦。
〖火泄〗
暴注下迫，焦黄秽臭。
〖气泄〗
腹常满闷，去不通泰。
〖瀼泄〗
停蓄饮食，数日一泄，必兼腹胀。
〖肾泄〗
五更腹痛，微响乃泄，必兼足冷。
〖肝泄〗
忿怒所伤，厥而面青，必兼胁满。
〖交肠泄〗
大小便易位而出。
〖直肠泄〗
饮食入口，少顷即出。
〖霍乱泄〗
腹中绞痛，暴泄烦渴。
〖气食泄〗
腹痛，下无休时，去如蟹渤者，气食交併而作泄也。
〖酒积泄〗
饮酒太多，清晨作泄，或五更腹痛，泄下黄赤，此酒湿入脏所致，非肾虚者比也。
〖积瘀泄〗
内有积瘀，胸胁腹痛，泄下光亮，如黑漆退光色者是也。
〖暑泄〗
夏月暴注水泄，宜香薷饮、益元散。
〖相应泄〗
饮食自倍，肠胃乃伤，以致泄泻，人所易知也。其有饮食之后，偶有所感触，或内伤七情，外感六淫，跌打损坠，忽尔作泻。此亦食滞与病相因而为泄泻，实与本症绝无相干。当调和脾土，再治本症。
澄按：以上各种泄泻，虽非虚损之比，然亦有因泄泻日久，而泛用消食利水之剂，损其真阴，元气不能主持，致脾胃日亏，饮食日减，真气日消，而成虚损者有之，故并录此。
〖治案〗
东垣治一人，大便三四次，溏而不多，有时作泻，腹中鸣，小便黄。以黄耆、柴胡、归身、益智、陈皮各三分，升麻六分，炙甘草二钱，红花少许作服，名曰黄耆补胃汤。水二盏，煎一盏，稍热服，食前服之。
薛立斋治一人，患肝木克脾土，面赤生风，大脏燥结，炎火冲上，久之遂致脏毒下血，肠鸣溏泻，腹胀喘息，驯至绝谷濒殆。诸送方以枳实、黄连之剂投之，辗转增剧。薛诊曰：此脾肾两虚，内真寒而外虚热，法当温补。遂以人参、白术为君，山药、黄耆、肉果、姜、附为臣，茱萸、骨脂、五味、归、苓为佐，十剂，俾以次服。诸医皆曰：此火病也，以火济火，可乎？服之浃旬，尽剂而自止。
江应宿治一人，患脾肾泄十馀年，五鼓初必腹痛，数如厕，至辰刻共四度，巳午腹微痛而泄，凡七八度，日以为常，食少倦怠，嗜卧。诊得右关滑数，左尺微弦无力。此肾虚而脾中有积热病也。投黄连枳术丸，腹痛除，渐至天明而起，更与四神丸、八味丸，滋其化源，半年饮食倍进，而泄愈矣。
李士材治姚岱芝，吐痰泄泻，见食则恶，面色萎黄，精神困倦，自秋及春，无剂弗投，经久不愈。诊之口不能言，亟以补中益气去当归，加肉果二钱，熟附一钱，炮姜一钱半，半夏二钱，人参四钱，日进二剂，四日而泻止，但痰不减耳。李曰：肾虚水泛为痰，非八味丸不可，应与补中汤并进。凡四十日，服人参一斤，饮食大进，痰亦不吐。又半月而酬对如常矣。
生生子治张怀赤，每早晨肠鸣，泻一二度，晚间一度，尺寸短弱，右关滑大。此中焦有湿痰，君相二火皆不足，故有此症。以六君子汤加补骨脂、桂心、益智仁、肉豆蔻，煎服，泻遂减半。又以煎药加杜仲为丸，服之而愈。
又治吴仲峰，仲秋六部皆沉微，而左犹甚，隐隐如蛛丝之细，原以肠风去血，过服寒凉，致伤脾胃。自春至秋，脾泻不愈，日夜十二三行，色黄白带青，两颐浮肿，四肢亦浮，小水不能独利，利必与大便并行，肠鸣，四肢冷，口不渴，饮食大减，口唇龈肉皆白。其为人也多忧思。夫四肢者，脾之所主，清冷则阳气不充。两颐乃肾经部位，浮肿益见肾气之虚也。脉沉微与面色黄肿，皆属于湿。经云：诸湿肿满，皆属于脾土。合脉症观之，由脾虚不运，积湿而然，虚寒明矣。病至此势亦甚危，第形症相符，色脉相应，又能受补，庶几可生也。法当大温补升提，以东垣益胃升阳渗湿汤加减调理。人参三钱，白术五钱，黄耆二钱，茯苓、益智、苍术各一钱，大附子五分，泽泻、炮姜、炙甘草、升麻、防风各五分。连服八帖，诸症悉减。病虽暂愈，宜戒生冷、忧思，庶服药有效，切勿轻犯，犯之非药石可生也。

泄泻例方  ***************************
●五味异功散　治脾胃虚寒，饮食少思，呕吐泄泻，久患咳嗽，面浮气逆，腹满等症。
人参　白术（炒）　茯苓　炙甘草　陈皮（各一钱）
●乾姜附子汤　治自利呕吐，烦躁，手足冷，鼻尖冷，身体重痛，舌上生苔。
大附子（一枚，制，分四服）
上每服加炮姜二钱同煎，温服。热甚者冷服。
●椒附丸　治小肠虚冷，小腹痛，小便频而清白。
椒红（炒）　附子（炮）　龙骨　桑螵蛸　山萸肉　鹿茸（酒黄，焙，各等份）
上为末，酒糊丸，梧桐子大。每用六十丸，空心盐汤下。
●人参固本丸　治脾虚烦热，金水不足，及肺虚烦热，作渴作嗽，或小便短少赤色，涩滞如淋，大便燥结。此阴虚有火之圣药也。
人参　天冬　麦冬　生地　熟地
蜜丸桐子大。每服五六十丸，温酒或盐汤下。中寒之人不可服。
●附子理中汤　治中气虚寒，腹痛泄泻。
人参　白术　炮姜　炙甘草（各三钱）　制附子（三钱）
●四神丸（薛氏）　治脾肾泻，清晨泻。
补骨脂（炒，四两）　肉豆蔻（煨）　五味子（各二两）　吴茱萸（汤浸，一两）
上为末，用大枣百枚，同姜八两煮烂取肉，捣丸桐子大。每服七八十丸，空心，淡盐汤下。
程郊倩曰：命门无火，不能为中宫腐熟水穀，藏寒在肾，谁复司其闭藏？故水气才萌，不疏泄而亦疏泄，虽是木邪乾土，实肾之脾胃虚也。此际补脾不如补肾。补骨脂有温中暖下之能，五味子有酸收固涩之性，吴茱萸散邪补土，肉豆蔻涩滑益脾。暖肾而使气蒸，破滞而使气壮，补肾仍是补脾矣。
●五味子散　治肾泄在清晨，及五更作泻，饮食不进，不时去后。
五味子（炒，二两）　吴茱萸（炒，一钱）
上为末，每服二钱，白汤调下。为丸尤妙。
●五味子丸　治下元虚寒，火不生土，以致命门不暖，关门不闭，名曰肾泄。亦治脾肾泄。
人参　白术（炒）　五味子（炒）　破故纸（炒，各三两）　山药（炒）　茯苓（各一两五钱）　吴茱萸（汤泡，炒）　川巴戟（去心，炒）　肉果（面煨）　龙骨（各一两）
上为末，酒糊丸，桐子大。每服百馀丸，食前白汤下。
●香砂枳术丸　破滞气，开胃进食。
木香　砂仁（各五钱）　枳实（麸炒）　白术（米泔浸，炒，二两）
●胃关煎　治脾肾虚寒作泻，或甚至久泄，腹痛不止，冷痢等症。
熟地（三五钱）　山药（炒）　扁豆（炒，各二钱）　炙甘草（一二钱）　炮姜（二三钱）　吴茱萸（制，五七分）　白术（炒，二三钱）
水二锺，煎七分，食远温服。甚者，加肉果一二钱。
●胃苓汤　治脾湿太过，泄泻不止。
陈皮　白术　甘草　苍术　厚朴　茯苓　泽泻　猪苓　肉桂（各等份）
姜五片，枣三枚，煎服。
●一炁丹　治脾肾虚，不时易泻，腹痛阳痿，怯寒等症。此即参附之变方也。
人参　制附子（各等份）
炼白蜜丸如绿豆大，每服滚水送下三五分。
●九炁丹　治脾肾虚寒。
熟地（八两）　制附子（四两）　肉豆蔻（面煨，二两）　炮姜　吴茱萸　补骨脂（酒炒）　荜茇（炒）　五味子（炒，各二两）　粉甘草（一两）
炼蜜丸，或山药糊丸，如桐子大。每服六七十丸。
〖方见各门〗
●承气汤（见下集积热。）
●升阳除湿汤
●升阳渗湿汤
●猪苓分水散（以上见下集湿。）
●补中益气汤（见东垣治法。）
●六君子汤（见痰。）
●六味丸
●四君子汤（以上见秦越人治法。）
●八味丸
●建中汤（以上见仲景治法。）
●参苓白术散（见饮食不甘。）
●理中汤（见下集寒。）
●升补中和汤
●中和理阴汤
●理脾阴正方
●资成汤（以上见吴师朗治法。）


上集卷之二十二  ——————————————————————————————————————————————————————————————————————————————————————————

怔忡惊悸健忘善怒善恐不眠  ***************************
〖经旨〗
《阴阳应象大论》曰：心在志为喜，肝在志为怒，脾在志为思，肺在志为忧，肾在志为恐。
《脉解》篇曰：阳明所谓甚则厥，恶人与火，闻木音则惕然而惊者，阳气与阴气相薄，水火相恶，故惕然而惊也。
《本神》篇曰：恐惧者，神荡惮而不收。
《五脏生成》篇曰：肝气虚则热，实则怒。
《调经论》曰：血有馀则怒，不足则恐。
〖脉法〗
寸口脉动而弱，动为惊，弱为悸。惊者，其脉止而复来，其人目睛不转，不能呼气。
〖怔忡惊悸等症〗
吴澄曰：心者，身之主，神之舍也。心血不足，多为痰火扰动，心神不宁，多有惊悸怔忡诸症。惟虚损之人，阴亏于下，元海无根，气浮于上，撼振胸臆，是心不能下交于肾，肾不能上交于心，则筑筑心动，惕惕恐畏，为怔忡惊悸者有之；心为事扰，神动不安，精气耗散，而不寐者有之；子午不交，神明浊乱，精气伏而健忘者有之；心动神摇，志歉精却，神无所依，善于惊恐者有之；木本水源，子病及母，水不养木，而善怒者有之。盖神之不安其舍者，多由于心血之不足，而心血之不足，多由于肾之虚衰，不能上下交通，而成水火既济也。
〖怔忡惊悸恐〗
心为一身之主，人身之血，生于心，藏于肝，统于脾，布于脾，而施化于肾者也。苟心血一虚，神气耗散，则宅舍空虚，痰因以客之，此怔忡之所由作也。惊者，因有所触，而畏怖不安也。悸者，心中惕惕然跳，筑筑然动，不能自安，如人捕获之状，本无所恐，而心自不宁也。惊则安其神，悸则定其志。心主神，肾主志，水火既济，须在阴精上奉，则其神安；阳气下藏，则其志定。但其中有气虚、血虚、停饮之不同，须分治之。
〖虚损怔忡〗
怔忡之病，心胸筑筑振动，惶惶惕惕，无时得宁者是也。此症惟阴虚劳损之症恒有之。盖阴虚于下，则宗气无根，而气不归原，所以在上则浮撼于胸臆，在下则振动于脐旁。虚微者，动亦微；虚甚者，动亦甚。凡患此者，速宜节欲节劳，切戒酒色。凡治此者，速宜养气养精，滋培根本。若或误认为痰火，而妄施清利，则速其危矣。
〖气虚惊悸〗
阳气内虚，心下空豁，状若惊悸，右脉大而无力者是也。
〖血虚心悸〗
阴气内虚，虚火妄动，体瘦心悸，五心烦热，面赤唇燥，左脉微弱，或大而无力者是也。
〖肝胆心虚〗
或思怒伤肝，或因惊入胆，母令子虚，而心血为之不足；或富贵汲汲，贫贱慼慼，忧思过度，或遇事烦冗，则心君亦为之不宁，皆致惊悸怔忡之症，其脉弦者是也。
〖阴火怔忡〗
有阴火上冲，头晕眼花，耳鸣齿落，或腹中作声，怔忡。不宜滋阴抑火，及养心之剂。久服不愈，为无根失守之火，脉必空虚。
〖气郁怔忡〗
失意之人，怀抱抑郁，气生痰涎，涎与气搏，心神不宁，脉必沉结，或弦者是也。
〖痰郁心悸〗
或耳闻大声，目见异物，遇险临危，触事丧心，大惊大恐，以致心为之忤，停积痰涎，使人有惕惕不宁之状，甚则心跳欲厥，其脉滑大者是也。
〖怔忡治法〗
心脾血气虚而怔忡，宜七福饮、大补元煎。命门水亏，真阴不足，而怔忡不已者，左归饮。命门火亏，真阳不足，而怔忡不已者，右归饮。三阴精血亏损，阴中之阳不足而怔忡，大营煎、理阴煎。水亏火盛，烦躁热渴而怔忡者，二阴煎、加减一阴煎。思郁过度，耗伤心血则怔忡者，逍遥饮、益营煎、畅郁汤。寒痰停蓄心下而怔忡者，保阴煎、姜术汤、资成汤、平补镇心丹、宁志丸。
〖惊悸治法〗
心虚血少，神志不宁而惊悸者，养心汤、宁志丸、十四友丸。因惊失志，而神不宁者，宁志膏、远志丸。心血不足，肝火不清，血热多惊者，朱砂安神丸。心神虚怯，微兼痰火而惊悸者，八物定志丸。心气郁滞，多痰而惊者，加味四七汤。痰迷心窍悸者，温胆汤、茯苓饮子、朱砂消痰饮。风热生痰，上乘心膈而惊悸者，简要济众方。若大恐大惧，以致损伤心脾肾气，而神消精却，饮食日减者，必用七福饮、理阴煎、大营煎、大补元煎之类，酌宜治之。然必洗心涤虑，尽释病根，庶可保全。
若劳心过度，兼有外邪者，宜宁神内托散。心脾两虚而惊悸者，宜资成汤。
〖健忘〗
《灵枢经》曰：人之善忘者，何气使然？岐伯曰：上气不足，下气有馀，肠胃实而心肺虚，虚则荣卫留于下，久之不以时上，故善忘也。精神短少，神气不交，为事而有始无终，言谈不知首尾。心不下交于肾，浊火乱其神明；肾不上交于心，精气伏而不用。火居上则搏而为痰，水居下则，因而生躁，故补肾而使之时上，养心而使之时下。治之之法，当养心血，调脾土，佐以宁神定志。如思虑过度，病在心脾者，归脾汤。精神短少者，人参养荣汤。痰迷心窍者，导痰汤送寿星丸。心神不交，神志不宁者，朱雀丸。禀赋不足，神志虚扰者，孔圣枕中丹。
〖虚劳[忄卑]惵〗
胸中痞塞，不欲饮食，心中常有所慊，爱居暗室，或倚门见人即惊避无地，似失志状，此为[忄卑]惵之病。由心血不足者，人参养荣汤。脾胃不和者，六君子汤加益智仁、远志肉。
〖失志〗
有所求不遂，或过纵自悔，嘘嗟夜语，若有所失，宜温胆汤加人参、柏子仁为丸。辰砂为衣，日进三次。
〖善怒〗
怒者，阳为阴遏，不得伸也。经云：阴出之阳则怒。又云：血并于上，气并于下，心烦冤善怒。
〖肝病善怒〗
肝病者，两胁下痛，令人善怒，虚则目慌慌无所见，善恐，如人将捕之状。
〖面青善怒〗
青者，肝之色。面青善怒，肝胆之气大过。治法益金制木，此五行胜复之理，用药亦当识此意。
澄按：虚损之人，未有不善怒者也。盖五志怒本属肝，而他脏亦多兼之，何也？如怒盛伤肝，令人呕血，此本脏自病也。如怒气填胸，不惜身命，此土木相干，侮所不胜也。怒则气上，气粗喘急，畏其所胜也。怒动于心，肝从而炽，此木火相生也。肾盛则怒不止，此木本水源，子病及母也。虽各症亦多兼怒为患，而未有若虚劳之甚者也。盖缘真阴不足，虚火易炎，肝木失其所养；真阴不足，水不制火，上刑肺金，木寡于畏，而肝胆益炽，或稍有不如意，则怫然见于其面矣。经言善怒者，盖本无可怒之事，而辄生嗅怒，火退之时，亦自知懊悔谨戒，未几复又怒忿如前，有不知其然而然也。由是而咳嗽不止，由是而呕血成盆，由是而气胀填胸，由是而胁痛，左右不得眠，由是而饮食渐减，或由是而食滞难消，总之，皆怒气之为害也。故曰：怒是尔猛虎，欲是尔深坑，尔若不谨焉，能尔免病者？其戒诸。
〖善恐〗
惊因内伤其心，心动则神摇。恐因内歉其志，志歉则精却。惊则心无所依，神无所归，虑无所定，则气乱矣。恐则精却，却则上焦闭，闭则气不还，则下焦胀，则气不行矣。治之之法，惊则安其神，恐则定其志。心以神为主，阳为用。肾以志为主，阴为用。阳则气也，火也；阴则精也，水也。及乎水火既济，全在阴精上奉，以安其神；阳气下藏，以定其志。
〖不得眠〗
《灵枢经》曰：病而不得眠者，何气使然？岐伯曰：卫气不得入于胸，常留于阳，留于阳则阳气满；不得入于阴，则阴气虚，故目不瞑矣。
帝曰：人有卧而有所不安者，何也？岐伯曰：脏有所伤，及心有所之寄则安，故人不能悬其病也。
〖论不得眠〗
左右者，阴阳之道路也。肝生于左，肺藏于右，所以左属肝，肝藏血，肝阳也，血阴也，乃外阳而内阴也；右属肺，肺主气，肺阴也，气阳也，外阴而内阳也。由阴阳互藏，左胁多兼留血，右胁多兼积痰。虚损多由积痰、留血之病。左不能贴席眠者，肝也，血也。右不能贴席眠者，肺也，气也。此痰挟瘀血凝滞，阻塞道路。宜养血以流动乎气，降火以清乎痰，四物加桃仁、诃子、青皮、竹沥之类，此治虚损未成之左右不得眠也。若病久形脱，左不眠为肝胀，右不眠为肺胀，不治之症。
有种金被火伤，遂成郁遏不得眠之症，宜以诃子、青黛、桃仁，取其味酸苦，有收敛之功，加以海石、瓜蒌、香附、半、曲、姜，蜜丸，噙化。
房劳过多，肾虚羸怯之人，胸膈之间，多有积痰、留瘀，碍滞道路，皆由肾虚不能约气，气虚不能生血之故。气犹水也，盛则流畅，少则壅滞。虚损之人，不眠之时，则左右之阴阳气血道路相通，眠则道路阻塞，是以不得眠也。宜补肾和血，地黄、牛膝、石斛、木瓜、苡仁、桃仁、芎、归、参、耆之属。
《难经》曰：老人寤而不寐，少壮寐而不寤。少壮者，血气盛，肌肉滑，气道通，营卫之行，不失其常，故昼日精，夜不寤。老人血气衰，肌肉不滑，营卫之道涩，故昼日不能精，夜不寐也。宜用八珍加枣仁、远志。
〖不寐〗
惊悸健忘，怔忡失志，心风不寐，皆是痰涎沃心，以致心气不足。若凉心太过，则心火愈微，痰涎愈盛，惟以理痰顺气为第一义，宜导痰汤、温胆汤。
阴虚目不瞑，补其不足，益其有馀，调其虚实，以通其道，而去其邪。饮以半夏汤一剂，阴阳已通，其卧立至。
凡无外邪而不寐者，必营气之不足也，营主血，血虚无以养心，心虚则神不守舍。故或为惊惕，或为恐畏，或若有所繫恋，或无因而偏多妄想，以致终夜不寐，及忽寐忽醒，而为神魂不安者，皆以养营气为主。
凡精血虚耗，思虑太过，神魂无主，所以不寐，即有微痰微火，皆不必顾，只宜培养气血，血气复，诸症自退。若兼顾而杂治之，病必难愈，渐至元神俱竭，不可救矣。
〖忡悸不寐〗
劳伤心脾，思虑太过，则惊悸怔忡，气虚精陷，而不成寐者，宜资成汤。
〖恐怖不寐〗
血气耗损，惊惧恐畏，精亏气弱，神无所依，而不寐者，宜中和理阴汤，或培土养阴汤。
〖昼夜不寐〗
荣卫不足，气血大坏，精神失守，神魂无主，而昼夜不寐者，宜十全大补汤，或理脾益荣汤阁中和理阴汤。
〖夹邪不寐〗
劳伤心脾，中气不足，升阳不升，兼夹外邪，而为寒为热不寐者，宜升补中和汤。
〖烦热不寐〗
思虑太盛，心血渐亏，或兼烦热不寐者，宜资成汤，或培土养阴汤。
〖热渴不寐〗
劳心焦思，耗血损气，致动心火，而为烦热不寐乾渴者，宜天王补心丹，或资成汤。
〖怔忡不寐〗
心虚火盛，烦热内热，怔忡不寐者，宜理脾益营汤，或古方安神丸。
〖痰涎不寐〗
精血虚耗，痰涎内蓄，而为怔忡、夜卧不安者，宜资成汤阁中和理阴汤。
〖忿怒不寐〗
忿怒太过，肝气上逆，内邪留滞，烦扰不寐者，宜畅郁汤，或逍遥散、解肝煎、化肝煎俱可。
〖饮浓茶不寐〗
茶性阴寒，心气被伐，元气受伤，神志消索而不寐者，宜养阴中之阳，宜理脾益荣汤、理脾阴正方。
〖心事烦扰不寐〗
心为事扰，神动不安，精气耗散而不寐者，人参养荣汤，或培土养阴汤。
〖产后不寐〗
凡病后及妇人产后不得眠者，皆气血虚，而心脾二脏不足也。虽有痰火，不宜过于攻治，仍当以补养为君，佐以清痰降火之药。其不因病后而不寐者，虽以痰火处治，亦必佐以养血补虚之药，方为当也。
澄按：虚损多由失血太多，或自汗、盗汗、遗精之后，多有怔忡惊悸，健忘恍惚不寐之症，皆因心气不足，心神不安，殊非气郁痰涎为患。速宜养其气血，救其根本，此脱运之机也，宜养心汤、酸枣仁汤、加减茯苓补心汤。
〖治案〗
滑伯仁治一人，病怔忡善忘，口淡舌燥，多汗，四肢疲软，发热，小便白而浊。众医以内伤不足，拟进茸、附等药未决。脉之虚大而数，曰：是由思虑过度，厥阴之火为害耳。夫君火以名，相火以位，相火代君火行事者也，相火一扰，能为百病，百端之起，皆由心生。越人云：忧愁思虑则伤心。其人平生志大火高，所谋不遂，抑郁积久，久则内伤也。服补中益气汤、朱砂安神丸，空心进小坎离丸，月馀而安。
汪石山治一女子，年十五病悸，如常有人捕之，欲避而无所，其母抱之于怀，数婢护之于外，犹恐然不能安寐。医以为心病，用安神丸、镇心丸，俱不效。汪诊之，脉细弱而缓，以温胆汤服之而安。
罗谦甫治一人，患神气不宁，卧则梦飞扬，身虽在床而神魂离休，惊悸多魇，通宵不寐，诸医不效。罗诊视之，问曰：医作何病治之？曰：众皆以为心病。罗曰：以脉言之，肝经受邪，非心病也。以珍珠母为君，龙齿佐之，使以他药，治之而愈。
—人忽觉自形作两人并卧，不别真假，乃离魂也。用朱砂、人参、茯苓，煎服而愈。
钱少卿夜多恶梦，就枕便成，通夕不寐，后因赴官，经汉上与胡推官同宿，因言近多梦，虑非吉。胡曰：昔常如此惧甚，有道士教戴丹砂。初任辰州，推官得此戴之，不涉旬验，四五年不复有，至今秘惜。因解髻中一绛纱囊遗之，即夕无梦，神魂安矣。丹砂辟恶果然。
张景岳治省中周公者，山左人也，年逾四旬，因案牍劳神，致成羸疾，神困食减，时多恐惧，自冬春达夏，通宵不寐者，凡半年有馀，而上焦无渴，不嗜汤水，或有少饮，则沃而不行，然每夜必去溺二三升，莫知所从来，且半皆如膏浊，尫羸日甚，自分必死。张诊之，喜其脉犹带缓，肉亦未脱，知其胃气尚存，慰以无虑。乃用归脾汤去木香，及大补元煎之类，一以养阳，一以养阴，出入间用，至三百馀剂，计人参二十斤，乃得全愈。此神消于上，精消于下之症也。

怔忡惊悸健忘善怒善恐不眠例方  ***************************
●平补镇心丹　治心血不足，时或怔忡，夜多乱梦，如堕岸谷。常服安心肾，益荣血。
人参　龙齿（各二两五钱）　白茯苓　茯神　麦冬　五味子（各一两二钱五分）　车前子　远志（制）　天冬　山药（姜汁炒）　熟地（酒蒸，各一两五钱）　枣仁（炒、三钱）　朱砂（一两五钱）
炼蜜丸桐子大，朱砂为衣。每服八九十丸，早晚米饮或温酒下。
—方，加肉桂一两二钱五分。一方，加当归、柏子仁、石菖蒲。
●宁志丸　治怔忡惊悸，癫痫。
人参　枣仁（酒浸）　茯苓　柏子仁　当归　远志（酒浸）　茯神　石菖蒲　琥珀（各五钱）　乳香　朱砂（各三钱）
上为末，炼蜜丸桐子大，每服三五十丸，食后，枣汤下。
●宁志膏　治因惊失志。
人参　枣仁（泡，去皮，炒）　朱砂（各五钱）　滴乳香（一钱，另研）
上为末，炼蜜丸弹子大。每服十丸，薄荷汤下。
●人参丸　宁心益智，安神固精。
人参　茯神　茯苓　枣仁（炒）　远志　益智　牡蛎（各五钱）
朱砂（二钱五分）
上为末，枣肉丸。
琥珀多寐丸　治健忘恍惚，神虚不寐。
真琥珀　羚羊角（细镑）　人参　白茯神　远志　甘草（等份）
上为末，用猪心血和蜜为丸，如芡实大，金箔为衣。每服一丸，灯心汤嚼。
●十四友丸　治惊悸怔忡。
人参　黄耆　当归　生地　远志　茯神　枣仁（炒）　茯苓　阿胶　龙脑　紫石英　薄荷　朱砂（各一两）
上为末，炼蜜丸桐子大，每服五七十丸。
●八物定志丸　补心神，安魂魄，去热除痰。
人参（五钱）　石菖蒲　茯神　远志（制，各一两）　麦冬　白术（各五钱）　朱砂（一钱）　牛黄（二钱，另研）
上为末，炼蜜丸桐子大，朱砂为衣，每服五十丸，米饮下。
●温胆汤　治气郁生涎，梦寐不宁，怔忡惊悸，心虚胆怯，变生诸症。
半夏（汤泡）　枳实　竹茹（各一两）　陈皮（一两五钱）　茯苓（七钱）　炙甘草（四钱）
每服五钱，生姜七片，枣一枚，水一锺半，煎七分，食远温服。
—方加人参、柏子仁为丸，朱砂为衣。
罗东逸曰：胆为中正之官，清静之府，喜宁谧，恶烦扰，喜柔和，不喜壅郁。盖东方木德，少阳之温和气也。若大病后，或久病，或寒热甫退，胸膈之馀热未尽，必致伤少阳之和气。故虚烦惊悸者，中正之官以熇蒸而不宁也；热呕吐苦者，清静之府以郁炙而不谧也；痰气上逆者，土家湿热反乘，而木不得升也。如是者，首当清热，及解利三焦。方中以竹茹清胃脘之阳；而臣以甘草、生姜，调胃以安其正；佐以二陈，下以枳实，除三焦之痰壅；以茯苓淡渗，致中焦之清气，且以祛邪，且以养正。三焦平而少阳平，三焦正而少阳正，胆家有不清宁而和者乎？和即温也，温之者，实凉之也。若胆家真畏寒而怯，属命门火衰，当与乙癸同源而治矣。
●茯苓饮子　治痰迷心窍，怔忡不止。
陈皮　半夏　茯苓　茯神　麦冬（各一钱五分）　沉香　甘草（各五分）
加姜五片，煎七分服。
●朱砂安神丸　治梦中惊悸，心神不安，怔忡等症。
朱砂（五钱，水飞，另研）　黄连（六钱）　生地（一钱五分）　甘草　当归（各三钱）
吴鹤皋曰：梦中惊悸者，心血虚而火袭之也。是方也，朱砂之重，可以安神；黄连之苦，可以泻火；生地之凉，可使清热；当归之辛，可使养血；乃甘草者，一可以缓其炎炎之焰，一可以养气而生神也。
●朱雀丸　治惊气怔忡，并治以心肾不交，健忘。
白茯神（二两）　沉香（五钱）
上为末，蜜丸，朱砂为衣，每服三钱。
●大圣枕中丹
败龟甲（酥炙）　龙骨（研末，入鸡腹中煮一宿）　远志（去心苗）　九节菖蒲（去毛）
各等份，为末，每服一钱，酒调下，日三服。
宏格曰：是方出于孙真人之《千金方》，其来必有所自。但曰孔子大圣之方，则未敢是非也。
●寿星丸　治怔忡健忘。
南星（一斤，掘坑深二尺，炭五斤，坑内烧，扫净，酒浇，南星下坑，急盖密一宿，焙）　琥珀（四两，另研）　朱砂（一两，水飞，一半为衣）
猪心血三个，生姜汁打面糊丸，如梧桐子大，每服三钱，人参汤送下三钱，日三服。
●简要济众方　治心气不宁，怔忡惊悸，清上膈风热痰饮。
白石英　朱砂（各等份）
上为细末，每服五分，金银汤调下。
●远志丸　治心神恍惚不宁，梦泄遗精。
人参　茯神　白茯苓　龙齿　远志（姜汁浸，炒）　石菖蒲（各二两）
上为末，蜜丸桐子大，朱砂为衣，每服七八十丸。
●益荣汤　治思虑过度，心血耗伤，怔忡恍惚，不寐。
人参　白芍　当归　枣仁　柏子仁（各五分）　黄耆　茯神（各一钱）　紫石英（五分）　远志　木香　甘草（各三分）
水一锺，姜三片，枣一枚。
●姜术汤　治心下停饮怔忡。
白术　白姜　茯苓　半夏曲（各一钱）　官桂（三分）　甘草（五分）
枣三枚，煎服。
〖方见各门〗
●柏子养心汤（见秦越人治法。）
●酸枣仁汤（见张仲景治法。）
●归脾汤（见血。）
●半夏汤
●六君子汤
●导痰汤
●朱砂消痰饮（以上见痰。）
●加味四七汤
●逍遥散（以上见郁。）
●柏子养心丸（见梦遗。）
●七福饮
●大补元煎
●左归饮
●右归饮
●大营煎
●理阴煎
●二阴煎
●加减一阴煎（以上见景岳治法。）
●中和理阴汤
●理脾阴正方
●资成汤
●畅郁汤
●升补中和汤
●理脾益营汤
●培土养阴汤（以上见师朗治法。）


上集卷之二十三  ——————————————————————————————————————————————————————————————————————————————————————————

咽喉症  ***************************
〖经旨〗
经曰：咽喉者，水穀之道路也。喉咙者，气之所以上下也。会厌者，声音之门户也。口鼻者，声音之扇也。悬雍垂者，声音之关也。颃颡者，分气之所泄也。横骨者，神气所使，主发舌者也。故人之鼻洞，涕出不收者，颃颡不开，分气泄也。是故厌小而疾薄，则发气疾，其开合利，其出气易。其厌大而厚，则开合难，其出气迟，故重言也。
〖脉法〗
或弦或大，大而无力，为阳虚，甚则脉细。弦而无力，为阴虚，甚则脉数。又大者易治，气血未衰，可敛而止。弦则难治，气血已耗，滋补珠难也。若弦细数三脉悉具，则不治矣。
尺脉洪大，阴衰火旺，左脉微细，右脉劲紧，为正虚邪甚，必死。两寸浮洪而溢者，喉痹也；两尺微细无力者，虚炎也。若微甚而伏者，死；浮大而涩者，死。
〖咽喉诸症〗
吴澄曰：咽喉诸症，人皆以为其病在上，而不知其根则在下也。人皆以为多实火，而不知虚劳则虚火也。盖少阴之脉，循喉咙，络舌本，肾中之真水不足，则肾中之真火上炎，剋制肺金，上冲关隘，不得直泄，而乃为喉疮，喉癣，乳蛾，喉干疼痛声哑，不能饮食等症矣。盖真阴失守，孤阳无根，浮游于上。虚劳至此，初起而形色未惫者，犹可按法引之归原。若累久而有此，则非药饵所能疗也。
〖声哑〗
喑哑声不出者，由肾气之竭。盖声出于喉，而根于肾。经曰：内夺而厥，则为喑俳，此肾虚也。
声哑，粪门生痿者，不治之症也。肺与大肠相为表里，虚劳久咳，肺气受伤，火盛金衰，渐变声哑；肺气受伤，阳气下陷，阴火下乘，则粪门生瘻。虚而至于生瘻，则伤之极矣，所以不治也。
失音一症非一，宜从其类而治之。惟虚损声嘶，则与各症异，何也？以水涸火炎，蒸铄肺窍，金被火伤而损，由是声哑声嘶见焉。治法非苦寒降火，温燥消痰可复，惟益水清金，则善矣。
澄按：言者，心之声；声者，肺之韵。肺体清虚，以气之鼓迫，则鸣犹钟磬之悬架，其内空虚，击之则鸣。若污浊壅窒其中，击之则声哑，此乃痰邪实在。去其填塞之污浊，何患其声之不响亮哉？若夫水亏火炎，金伤声啐者，则犹钟磬之破损，此乃肺经之枯竭。虽日从事于顺气消痰，止嗽清火，徒伤元气，有何益乎？欲其如故，须复铸之可也。所以虚损至于音哑声嘶，喉癣喉痹，则症之外现者也。病至于此，非有虚凝静定之功，炼息归根之法，而惟责成于草木汤液之味，不亦难乎？
〖声哑治法〗
金实不鸣，初起即声哑。金虚不鸣，久病方声哑。
凡病人久嗽声哑者，必由元气大伤，肺肾俱败，但宜补肺气，滋肾水，养金润燥，其声自出。或略加诃子、百药煎之类，兼收敛以治其标，务宜先本后末，庶可保全。若见其假热，而过用寒凉，或见其痰甚，而妄行消耗，则未有能免者矣。通声煎。痨瘵痰嗽挟火者，竹衣麦冬汤。肺气虚者，保金汤。津液竭者，味补饮。虚损色欲伤阴，病在肾者，六味丸、八味丸、左归丸、右归饮、人参平肺汤、大补元煎、一阴煎、四阴煎、人参固本丸。酒色过度，欲火燔铄，以致阴亏而盗气于阳，精竭而移藁于肺，肺燥而嗽，嗽久而喑者，此枯涸之病也。味补饮。
〖喉乾嚥痛〗
喉乾嚥痛者，真水下亏，虚火上炎也。
咽之所以咽物，喉之所以候气，虽居上焦阳分，而有太阴、少阴之脉终焉。夫人之一身，水升火降，无壅无滞，则咽自利，而喉自畅也。若夫土衰水涸，则相火蒸炎，致津液枯竭，由是而咽喉乾燥疼痛等症作矣。虚损至此，不亦危乎？盖真阴失守，孤阳无根，冲浮于上，而乃至此。所谓龙雷之火，不可水伏，惟滋水降火，抑阳扶阴，使水升火降，津液复回，而后可止。若以苦寒正治，则阴火愈炽，而脾土败矣。
澄按：咽喉各症，除少阴伏邪一症外，属风热者十居八九，误治即能杀人。然当危急，亦有刺少商、拔顶发、吹鼻、搅吐、烟燻各法，以治其外；服清凉散火之剂，以治其内。虽当危急，挽回者亦多。惟虚损之咽乾喉痛，决非初起即甚，必渐渐日深，各症悉具，至于极处，乃有此症，何也？必脏腑先败，及于脉络，是根本枯，而后藁及于枝叶，可能复茂如前乎？盖阴火浮游，进退莫测，或痛或止，殊非苦寒之品可遏。近世不明其理，见初医有用冰、硼、朱、麝辛香走窜之吹药，并进以苦寒直折之药味，则阴火益炽，有不立见其倾危者乎？
〖咽痛治法〗
丹溪云：咽痛必用荆芥。阴虚火炎上者，必用玄参。气虚，人参加竹沥。血虚，四物加竹沥。阴气大虚，阳气飞越，痰结在上，遂成咽痛，脉必浮大，重取必涩，去死为近。宜补阴敛阳，人参一味浓煎，细细饮之。
有热嗽咽痛失声，服冷药而声愈哑者，宜以生姜汁调消风散，少少进之，或止一味姜汁亦好，冷热嗽后失音尤宜。咳嗽失声，非独热症有之，宜审其虚实用药，佐以橄榄丸含化，仍浓煎独味枇杷叶汤，热服，或紫菀汤、味补饮亦可。海藏云：甘桔汤。
〖喉癣口疮〗
虚损咳嗽，若因六淫之邪，以致缠绵不止，而渐成虚损者，是类虚损之症。若本水亏火炽，金脏被伤，上息生化之源，下绝渊注之液，则相火日旺，肺金日燥，金水二脏俱伤，鲜不危殆，故见咳嗽声哑，咽喉疼痛，喉癣之症。治当益肾水，以保肺金，而肝脾二脏，又不可不急为调理。斯时也，五脏已病其二，所可望惟肝脾二经而已。然金既受火伤，则木必寡畏，若不制肝健脾，宁无木贼土败之虑乎？
—喉癣口疮，乃真阴亏竭，虚阳上泛所致。劳症至此，多属难起。当以六味滋肾为主，或以味补饮饮之。
—口疮服凉药不愈者，乃中气不足，虚火泛上无制，用理中汤反治之。
—喉癣症，凡阴虚劳损之人，多有此病。其症则满喉生疮红痛，久不能愈，此实水亏虚火症也。滋阴八味煎、加减一阴煎、六味地黄汤、一阴煎。思虑焦劳，兼动心火者，二阴煎。若多咳嗽，肺热者，四阴煎。满口生疮，破烂而痛者，牛黄益金散吹之，内服滋补真阴之剂，或味补饮最妙。
—单方有用石络和醋漱喉，则癣一层脱出而愈。又有用桑根白皮为小圆球，带线入喉，抽出而愈。皆非治虚损之喉癣，故不录。
〖乳蛾〗
乳蛾之症，乃肾水亏乏，火不能藏于下，乃飞越于上，而喉中关隘，火不得直泄，乃结而成，似蛾非蛾也。早晨痛轻，下午痛重，至黄昏而痛更甚。得热则快，得寒则加。其症之重者，滴水不能不喉。若作外感治之，鲜不危殆。惟有壮水，或用引火归原之法，则痛顿释矣。熟地、附子、车前、麦冬、五味、山萸。
凡人咽喉重痛，或生单蛾、双蛾，实火可治，虚火难医。盖虚火乃肾火不藏于命门，浮游于咽喉之间，其症亦类实火。但实火口燥，舌乾而开裂；虚火口不甚渴，舌滑而不开裂也。不但不可以寒凉，亦并不可以发散。宜于水中补火，八味汤冷饮。
—法先用附子片含之，觉稍宽者，即是虚寒之症。或用附子一个，破故纸五钱，各研末，调如糊，用布摊如茶钟口大，贴脚心中央，以火烘之一时辰，喉即觉宽而开一线路，可以服药。此治虚火之法。
〖治案〗
罗谦甫治梁济民，因膏粱而饮，又劳心过度，肺气有伤，以致气腥臭，唾涕稠黏，口舌乾燥，以加减泻白散主之。《难经》云：心主五臭，入肺为腥臭，此其一也。方以桑白皮、桔梗各二钱，地骨皮、甘草各一钱五分，知母七分，麦门冬、黄芩各五分，五味子二十粒，煎，食后温服。忌酒、面、辛热之物，日进二服。
丹溪治一人，遗精，误服参、耆及升浮之剂，遂气壅于上焦，而喑声不出。乃用童便浸香附为末调服，而疏通上焦以治喑；又用蛤粉、青黛为君，黄柏、知母、香附佐之为丸，而填补下焦以治遗精，十馀日良愈。
又治一人，患乾咳嗽声哑，用人参、橘红各一钱五分，白术二钱五分，夏曲一钱，桑白皮、天冬各七分，甘草、青皮各三分。五帖后，去青皮，加五味二十粒，知母、地骨皮、瓜蒌仁、桔梗各五分，作一帖，入姜煎。再加黄芩五分，仍与四物，入童便，竹沥、姜汁，并炒黄柏。二药昼夜间服，两月声出而愈。
汪石山治一妇，年五十，病舌尖痛三年，才劳喉中热痛，或额前一掌痛，早起头晕，饮食无味，胸膈痞闷，医用消导清热之药不效。汪诊右脉濡散无力而缓，左脉比右颇胜，亦近无力。十五年前哭子过甚遂作。忧思伤脾，哭泣伤气，从东垣劳倦伤脾之例，用人参、黄耆各一钱五分，白术、芍药、天麻各一钱，川芎、元参各七分，甘草、枳实各五分，黄柏、陈皮各六分，煎服愈。
张景岳治一女人，年近三旬，因患虚损，更兼喉癣疼痛，多医罔效。张诊其脉，则数而无力；察其症，则大便溏泄；问其治，则皆退热清火之剂。然愈清火，而喉愈痛。察之既确，知其本非实火，而且多用寒凉，以致肚腹不实，总亦格阳之类也。遂专用理阴煎，及大补元煎之类出入加减，不半月而喉痛减，不半年而病全愈。
吴澄治休邑低山一人，虚损声哑，医皆云不治。余诊其右脉，洪而有力，且咽未痛，遂以天冬、麦冬、沙参、橘红、贝母玄参、花粉、桔梗、薄荷、甘草、细辛、海粉、竹茹，十馀剂而愈。间以蜜拌槐花，九蒸九晒，睡时细嚼一片，随津液嚥下。以味补饮不时服之而痊。

咽喉例方  ***************************
●金竹衣麦门冬汤　治一切痨瘵痰饮，声哑不出难治者，服之神效。
金竹衣（取竹内衣膜，鲜者，一钱）　竹茹（弹子大一丸，即金竹青皮也，割取之）　竹沥（即取金竹者）　麦冬（二钱）　甘草　橘红（各五分）　茯苓　桔梗（各一钱）　杏仁（七粒，去皮尖，研）
上用水一锺半，加竹叶十四片，煎七分，入竹沥一杯，和匀服。
●通声膏　治咳嗽失音。
五味子　款冬花　通草（各三分）　人参　石菖蒲　细辛　桂心　竹茹　杏仁　白蜜　姜汁　酥　枣膏
水五升，微火煎三上三下，去渣，纳姜汁一升，枣膏、酥五升，蜜。煎令调和，酒服如枣大二丸。
●百合丸　治肺燥失音不语。
百合　百药煎　杏仁（去皮尖）　诃子　苡仁（各等份）
上为末，鸡子清和丸弹子大，卧噙化。
●人参平补汤　治肾虚声哑不出。
人参　当归　熟地　白芍　茯苓　菟丝子（制）　杜仲（炒）　五味子　白术　巴戟（去心）　半夏曲　橘红（各五钱）　牛膝　破故纸　益智仁　胡芦巴（炒）　甘草（各二钱五分）　石菖蒲（一钱五分）
上咀，每服五钱，姜五片，枣二枚，煎七分，吞山药丸百粒。凡五更后肾气开时，不得咳唾言语，服之则功效倍常。
●济世方　治失音及咯血。
槐花瓦上炒香，出火毒，三更后床上仰卧，随意吞之。
●蛤蚧丸　治久咳失音，并肺间邪气，胸中积瘀作痛。
蛤蚧（一对，去嘴足，温水浸去膜，刮去血脉，用酥炙）　诃子（煨）　阿胶（炒）　生地　麦冬　细辛　甘草
为末，蜜丸枣子大，每食后噙化一丸。
●出声音方
诃子（炮，去核）　木通（各一两）　甘草（五钱）
用水三升，煎一升半，生姜、地黄汁一合，再煎数沸，放温，分六服。
澄按：诃子治逆气，破结气；木通利九窍，故能声音。借用治肺痈，亦甚妙。
●牛黄益金散　治虚火炎上伤肺，喉癣，咽疮破烂。
黄柏（为末，蜜炙数次，以熟为度，另研为极细末）　殭蚕（净，一钱五分）　白硼砂（一钱五分）　牛黄（三分）　一加冰片半分。
上用蜜调如稀糊，涂敷患处；或如龙眼大，含化咽之。
●蜜附子　治格阳咽闭，吞吐不通，及脏寒闭塞等症。
大附子（一枚，去皮脐，切作大片，用蜜涂炙令黄，含口中咽津，甘味尽再涂蜜炙用，或易之）
—方用桂含之。
〖方见各门〗
●紫菀汤
●甘桔汤（以上见咳嗽。）
●六味地黄汤（见血。）
●滋阴八味丸（见丹溪治法。）
●理中汤（见下集寒。）
●一阴煎
●二阴煎
●四阴煎
●五阴煎
●左归饮
●右归饮
●大补元煎（以上见景岳治法。）
●味补饮（见师朗治法。）


上集卷之二十四  ——————————————————————————————————————————————————————————————————————————————————————————

胁痛  ***************************
〖经旨〗
经曰：肝病令人胁痛。肝有邪，其气流于两胁。
《脏气法时论》曰：心病者，胸中痛，胁支满，胁下痛。
《脉经》曰：胆足少阳也，是动则病口苦，善太息，心胁痛，不能转侧。
〖脉法〗
脉涩或芤。弦，为痛，为食。涩、短、数，俱为痛。大为久痛。
〖胁痛〗
内伤虚损，胁肋疼痛者，凡房劳过度，肾虚羸弱之人，多有胸胁间隐隐作痛。此肝肾精虚，不能化气，气虚不能生血而然。凡人之气血，犹源泉也，盛则流畅，少则壅滞，故气血不虚则不滞，虚则无有不滞者。倘于此症，而不知培气血，而但知行滞通经，则愈行愈虚，鲜不殆矣。宜右归饮、小营煎、大补元煎。
—虚劳之症，大抵多心下引胁俱痛。盖滞血不消，新血无以养之，尤宜用膏子加韭汁、桃仁泥。
—忧思过度，耗伤心脾气血，病有如前者，宜逍遥饮、三阴煎、七福饮、归脾汤。
—劳倦过伤肝脾气血，病如前者，大营煎、大补元煎。若肝脾血虚，或郁怒伤肝，寒热胁痛者，逍遥散。或肝肾亏损，胁肋作痛，头眩心跳，身痛；或妇人经水不调，经后作痛者，宜补肝煎主之。
澄按：胁者，足少阳胆经所络之地，左统于肝，右属于脾，上与肺相近，下与肾相通。虽有食积痰火，血滞气郁之殊，而虚损之因，每多肝虚血少，燥暴善怒所致。盖本体既虚，水不养木，易于动怒，血菀于胸；又或逢不适意事，顿足捶胸，振动血络；又有读书作文，用心太过，以胸伏桌弦，尽力倚贴；又或少年子弟，游戏赌场，呼红喝绿，胸胁靠桌，暂不见伤，渐渐胁痛；或偶尔失红，急欲遏止，误服凉药，死血冰凝。此虚损中所以多见胁痛之症，其因气郁血瘀，多与杂症相同，而一虚一实之分，又与杂症绝不相类。盖杂症可消、可破、可温燥，而虚损惟有平肝养血，兼补兼活血而已。
〖治案〗
朱丹溪治一人，年三十六，虚损瘦甚，右胁下痛，四肢软弱，用二陈汤加白芥子、枳实、姜汁、炒黄连、竹沥，八十帖安。
汪石山治一人，年五十，两胁肋痛，医用小柴胡汤痛止，续后作，前方不效。汪诊之，脉皆弦细而弱，按之不足。曰：此心脾为酒所伤，肝肾为色所损，两胁胀痛，相火亢极，肝亦自焚。经曰：五脏已虚，六腑已极，九候虽调者，死。此病之谓欤。寻卒。
薛立斋治一男子，房劳兼怒，风府胀闷，两胁胀痛。薛作色欲损肾，怒气伤肝，用六味地黄丸料加柴胡、当归，一剂而愈。
生生子治汪松岗令眷，左胁疼痛，咳嗽内热，每咳则胁下吊痛，寝食大减，与青皮、香附、甘草、芍药、诃子、山栀、贝母、茯苓、柴胡、桃仁、滑石、人参，水煎饮之，热除痛减。
又治万履庵夫人，右胁下疼，咳嗽喉干，间亦吐红，或一碗，或半碗，肠鸣泄泻，年六十外。原因头风坏目，性急躁，左脉弦数，右滑数。以瓜蒌仁二钱，黄连、前胡、桔梗、枳壳、橘红、贝母、白茯苓各八分，甘草五分，服之。次日红仍不止，惟胁疼减半，改用山栀子、牡丹皮、香附、贝母、甘草、瓜蒌、紫菀、滑石，水煎服。又方，觅真郁金，磨取三分，用煎药饮之，两帖而红止痛瘳。
又治蒋近思令郎，胁痛气促，胸满喉疼，痰中有血屑，下午潮热，口渴头重，指梢冷。服滋阴降火之剂不效，且红愈多，痰咳不出。孙诊之，右寸关滑大，左尺亦大。此肺经有瘀血浊痰，壅而为热也。治当先清化源，不当先滋补。以瓜蒌仁三钱，红花、紫菀、丹皮、枳壳各一钱，滑石二钱，甘草五分，前胡、青蒿，水煎。临服加童便一小酒杯。两服而热退血止，惟咳嗽未除，胸不宽。再以瓜蒌、陈皮、贝母、萝卜子、马兜铃、白茯苓、甘草、紫菀、滑石、杏仁，调理而愈。
江南仲治徐丹成，发热，四肢热如火，胁左一点疼痛难当，五日不更衣，小便赤涩。医作伤寒治，服发散药不效。易医作疝治，投青皮、枳壳、茴香等药，病增剧。江诊左脉弦数，重按无力，右脉弦滑，气口紧实，倍于人迎。此非伤寒症，乃内伤，必醉饱强力，气竭肝伤病也。经云：损其肝者，缓其中。问其由，乃中途覆舟，尽力救货，时冬寒，忍饥行五十里，遇族人，纵饮青楼，遂得此症。正合经云：此人必数醉，若饱以入房，气聚于脾中不得散，酒气与穀气相薄，热盛于中，故热遍于身，内热而溺赤也。酒气盛而慓悍，肾气日衰，阳气独胜，故手足为之热也。用参、术、枸杞、炙甘草，甘温缓中；神麴、枳壳、术、蜜、白芥子，化食行滞。一服病减，再服热退。用六味丸以补肝肾之亏损而愈。
吴澄治一人，失红，脾虚泄泻，胸胁作痛。此肝脾两虚，木来侮土。仿薛氏用加味归脾，应手取效。

腰痛  ***************************
〖经旨〗
《脉要精微论》曰：腰者，肾之府。转摇不能，肾将惫矣。
《五癃津液别》篇曰：五穀之精液，和合而为膏者，内渗入于骨空，补益脑髓，而下流于阴股。阴阳不和，则使液溢而下流于阴，髓液皆减而下，下过度则虚，虚故腰背痛而胫酸。
〖脉法〗
腰痛之脉必沉，沉弦而紧者为寒，沉弦而浮者风，沉弦而濡细者湿，沉弦而急实为闪肭。濡涩者瘀血，滑伏者痰气，虚豁者肾虚。
〖腰痛〗
徐东皋云：腰者，肾之外候，一身所持，以转移、开合者也。盖诸脉皆贯于肾，而络于腰脊，肾气一虚，腰必痛矣。除坠之外，不涉于虚，其于风寒湿热，虽有外邪，多有乘虚相犯，而祛邪之中，又当有以究其本也。举世之人，每每醉以入房，欲竭其精，耗散其真，务快心意，恬不知养，其不虚者几希。予见房室劳伤肾气，腰脊兼痛，久则髓减骨枯，发为骨痿者有矣。甫年少时常有腰痛，及闪挫之病，每服补肾汤、丸，仅得不甚而易愈，尚不知房室之害也。予禀性淡于欲事，自壬子来多游江湖间，欲渐稀而腰痛亦稀。至辛酉之后，集此书兼视病家，无暇而欲益寡，腰觉强健而绝无痛作之因。可见寡欲之功，优于补剂。
—腰为肾之府，肾与膀胱相表里，故在经而属太阳，在脏则属肾气，而又为冲、任、督、带之要会。所以凡病腰痛者，多由真阴之不足，最宜培补肾气为主。
—腰痛之症，虚者十居八九。但察其既无表邪，又无湿热，而或以年衰，或以劳苦，或以酒色所丧，或以七情忧郁所致者，则悉属真阴虚症。凡虚症之候，形色必清白，而或见黧黑，脉息必和缓，而或见细微，或以行立不支，而卧急少可，或以疲倦无力，而劳动益甚。凡积而渐至者皆不足，暴而痛甚者多有馀；内伤禀赋者多不足，外感邪实者多有馀。
—凡水亏真阴虚损，精血衰少而痛者，宜地黄饮子、左右二归丸为最。
—凡腰痛，或不甚虚者，如青娥丸、煨肾散、补髓丹、二至丸之类。
—凡腰痛，少腹拘急，小便不利，皆肾家的病。然非失精等现症，此乃肾虚而痹，故以六味补其阴，以桂、附壮其元阳。
吴澄曰：诸般腰痛，皆属肾虚。有外邪，须除其外邪；如无他邪，一于补肾而已。腰肢痿弱，身体疲倦，脚膝痠软，脉或大或细，痛亦隐隐而不甚，是其候也。须分寒热二症：脉细而无力，短气，溺清，是为阳虚，宜八味、鹿茸、苁蓉、补骨脂、巴戟天、川椒、茴香、肉桂、附子之属；脉大无力，火炎便赤，是为阴虚，宜六味丸加知母、黄柏、龟板、白芍、当归、川芎、杜仲、丹参、续断之属。又有忧郁、怒伤肝而腰痛，宜沉香、菖蒲、木瓜、枣仁、桂枝、当归、牛膝、姜、桂之类。
〖治案〗
韩懋治一人，患腰痛，以胡桃仁佐破故纸，用盐水糊丸，服之而愈。
淳于意治济北王侍者韩女，病腰背痛，寒热，众医皆以为寒热也。臣意诊脉曰：内寒，月事不下也，即窜以旋下病已，病得之欲男子，而不可得也。所以知韩女之病者，诊其时切之肾脉也，涩而不属。涩而不属者，其来难坚，故曰月事不下；肝脉弦出左口，故曰欲男子，而不可得也。
戊戌年八月，淮南大水，城下浸灌者连月。楼自得脏腑不调，腹中如水吼，数日调治得愈。自此腰痛不可屈伸，虽洗面亦相妨，服遍药不效，如是凡三月。予后思之，此必水气阴盛，肾经感此而得，乃灸肾俞三七壮，服麋茸丸而瘥。
张子和治赵进道，病腰痛，一年不愈。诊其两手，脉沉重有力。以通经散下五七行；次以杜仲去粗皮，细切，炒断丝为末，每服三钱，猪腰子一枚，薄劈五七片，先以椒盐淹去腥水，掺药在内，裹以荷叶，湿纸数重，文武火烧熟，临卧细嚼，温酒送下。每早以无比山药丸服，数日而愈。

骨痛  ***************************
肾主骨，骨痛如折者，真阴败竭也。
澄按：房劳伤肾，真阴亏损，骨髓空虚，气血将绝，昼夜哀叫，遍身苦楚，骨痛如折，非药饵所能治也。

颈项痛  ***************************
颈项强疼，邪客三阳居多外，有肾气上攻，背不能转侧。又有肝无血养，舟车之路不通，以致机关不利。宜六味加归、芍。

脊背痛  ***************************
脊背乃督脉所贯，项连风府，俱太阳经也。其虚损伴痛者，乃房欲过度，骨髓空虚所致，宜补髓丹、人参固本丸。

腿痛  ***************************
腿居一身之下，众阴之所归，而其所以作痛者，足三阴经也。足太阴脾主肉，足厥阴肝主筋，足少阴肾主骨，三阴气血不足者，骨髓空虚，愈虚愈痛，必投以大补气血之剂，则气血充而无所苦矣。若兼风寒湿痹痛者，不在虚损之例，又当按病另治。
腿痛多属湿热，然亦有足三阴亏损，经络血脉空虚而痠痛者。药宜峻补真阴，不可赶风逐湿，致虚虚实实之戒。宜六味地黄汤、十全大补汤。

诸痛  ***************************
吴澄曰：虚劳之人，精不化气，气不化精。先天之真元不足，则周身之道路不通，阻碍气血，不能荣养经络而为痛也。是故水不养木而胁痛，精血衰少而腰痛，真阴竭绝而骨痛，机关不利而颈痛，骨髓空虚而脊背痛，三阴亏损而腿膝痛。此皆非外邪有馀，实由肝肾不足所致也。

胁痛例方  ***************************
●补肝煎　治肝肾二经气血亏损，胁胀作痛，或胁胀头晕，发寒发热，或遍身作痛。
熟地　白术（炒，各一两）　枣仁（炒）　独活（各四两）　当归　川芎　黄耆（炒）　山药　五味子　山萸肉　木瓜（五钱）
上咀，每服五钱，枣汤煎服。
〖方见各门〗
●逍遥饮
●逍遥散（以上见郁。）
●归脾汤（见血。）
●大营煎
●小营煎
●大补元煎
●七福饮
●三阴煎（以上见景岳治法。）

腰痛例方  ***************************
●青娥丸　治肾虚腰痛，益精助阳，乌须壮脚力，妇人随症用引，吞送极效。
破故纸（四两，炒）　杜仲（净，八两，姜汁炒）　胡桃肉（十两）
上为末，用蒜四两捣膏和丸桐子大，每服三十丸，空心，温酒送下。
—法不用蒜，以酒糊为丸，或蜜为丸更佳。一方加巴戟肉、大茴香四两。
●《良方》加味青娥丸　治诸虚不足，滋益阴阳，美容颜，健腰膝，止腰痛尤效。
破故纸（炒）　小茴香（盐水炒）　胡芦巴（炒，各四两）　杜仲（三两，姜汁炒）　胡桃肉（二十五个）　莲蕊（一两）　青盐（煅，五钱）　穿山甲（酥炙，三钱五分）
上为末，将胡桃捣烂加酒煮，面糊为丸桐子大，每服三十九，温酒下。
●补髓丹　治肾伤腰痛，不可屈伸，亦治老人腰痛。
杜仲（十两）　鹿茸（四两，浸去皮，酒炙）　补骨脂（十两，用芝麻五两同炒透，去芝麻不用）
上为末，用胡桃肉三个，浸去皮，捣为膏，入面少许，煮烂为丸桐子大，每服百丸，温酒，盐汤下。
●二至丸　治虚损腰痛，不可屈伸。
附子（炮，去皮尖）　肉桂　杜仲　补骨脂（一两，炒）　鹿角霜　鹿角屑　鹿茸　青盐（另研，各五钱）
上为末，酒煮糊丸桐子大。每服七十丸，空心，用胡桃肉细嚼，盐酒汤送下。畏服热药者，去附子，加肉苁蓉。
●通经散
陈皮　当归　甘遂
上为末，每服三钱，温酒下。
〖方见各门〗
●六味地黄丸
●无比山药丸（以上见秦越人治法。）
●八味地黄丸（见仲景治法。）
●地黄饮子（见血。）
●煨肾丸（见河间治法。）
●左归饮
●右归饮（以上见景岳治法。）
●《局方》安肾丸（见喘）

脊背痛方见各门  ***************************
●补髓丹（见腰痛。）
●人参固本丸（见血。）

腿痛方见各门  ***************************
●六味地黄汤（见血。）
●十全大补汤（见秦越人治法。）


上集卷之二十五  ——————————————————————————————————————————————————————————————————————————————————————————

喘急  ***************************
〖经旨〗
《举痛论》曰：劳则喘息汗出，内外皆越，故气耗矣。
《经脉》篇曰：肺手太阴也，是动则病肺胀，膨膨而喘咳。肾足少阴也，是动则病饥不欲食，咳唾则有血，喝喝而喘。
〖脉法〗
脉滑，手足温者，生；脉涩，四肢寒者，死。脉宜浮迟，不宜急数。上气脉数，身热不得卧者，死；上气面浮，脉浮大者，死。
〖喘症〗
肺主气也，一呼一吸，上升下降，荣卫息数，往来流通，安有所谓喘？惟夫邪气伏藏，痰涎浮涌，呼不得呼，吸不得吸，于是上气促急，填塞肺脘，激乱争鸣，如鼎之沸，而喘之形状具矣。
虚损有阴虚，有阳虚。阳虚之症，虽类阴虚，而行动则气喘，治宜参、耆之属。阴虚或热或嗽，或痰多，饮食渐减，或失红，日渐羸瘦，而独不气喘。
气虚喘者，呼吸急促，不能接续。阴虚喘者，气从脐下直冲精道。
脾肺气虚而喘者，不过在上中二焦，化源未亏，其病犹浅。若肝肾气虚，则病出下焦，而本末俱病，其病则深。此当速救其根，以接助真气，庶可回生。其有久病而加以喘者，或久服消痰散气等剂，而反加喘者；或上为喘咳，而下为泄泻者；或妇人产后，亡血过多，则荣气暴绝，孤阳无依，而为喘者，此名孤阳绝阴，剥极之候，已为难治，更无蹈剥庐之戒也。
澄按：杂症之喘，有虚有实，而惟虚损之喘，则有虚无实也。若兼外邪，是为虚中挟实，亦不能作实症治。盖其本脏气虚，或阴虚火动，为孤阳飞越之状。虚劳至此，亦危甚矣。若初起而元气未亏，兼挟痰火者，犹可施治。若病久者，甚属可忧。
脾肺气虚，上焦微热微渴，而作喘者，宜生脉散、保金汤。或但以气虚而无热者，惟独参汤。若火铄肺金，上焦热甚，烦渴多汗，而作喘者，宜人参白虎汤主之。若火在阴分，宜玉女煎，然惟夏月有此症。若阴虚，自小腹火气上冲而喘者，宜补阴降火，以六味地黄汤加黄柏、知母之类，或培土养阴汤。
〖治案〗
罗兼甫治一人，六旬余，素有喘症，或唾血痰，平居时则不喘，稍行动则喘促。急以黄柏、知母、滋肾丸，空心服七八十丸，其症减。此坎离丸能泄冲脉之火者，故如此效。
汪石山治一妇人，年五十馀，素有嗽病，忽一日大喘，痰出如泉，身汗如油，脉浮而洪，全似命绝之状。令速用麦冬四钱，人参二钱，五味子一钱五分，煎服。一帖喘定汗止，三帖后痰亦渐少。再于前方加瓜蒌实一钱五分，白术、当归、白芍、黄芩各一钱五分，服二十馀帖而安。此生脉散之功也。
生生子治一妇人，患喘嗽，夜分气壅不能卧，本体素弱，脉右滑大，左细弱，每咳嗽必连连数十声，痰不易出，甚至作吐。以东垣人参平肺散加减治之，四日而愈。人参、桑白皮、地骨皮、青皮、茯苓、五味子、知母、滑石、麦芽、天麻、粳米、甘草，水煎服。夜与白丸子。

口渴  ***************************
虚损多渴。内热阴虚，引水自救，非真渴也，宜六味地黄汤。
〖真水不足〗
水之本在肾，真水不渴，何渴之有？火炎上蒸，津液乾枯，而渴病生焉。治宜补肾水，济身中津液，使道路散而不结，津液生而不枯，气血利而不漓。宜味补饮、六味地黄汤。
〖血渴〗
内伤劳役，精神耗散，胃气不升，或血后亡津，名曰血渴。当与甘温酸剂，以滋其阴，阴生渴止。宜理脾益荣汤、味补饮、当归养血汤。
〖治法〗
初病宜养肺清心，久病宜滋肾养脾。盖五脏津液，皆本乎肾，故肾暖则气上升而肺润，肾冷则气不升而肺枯。又五脏之精华，悉运乎脾，脾旺则心肾相交，脾健则津液自化。宜麦冬饮子、地骨皮散、理脾益荣汤。
〖治案〗
薛立斋治一男子，遇劳役食少胸痞，发热头痛，吐痰作渴，脉浮大。薛曰：此脾胃血虚病也。脾为土，为至阴而生血，故曰阴虚。彼不信，服二陈、黄连、枳实、厚朴之类，诸症益甚。又服四物、黄柏、知母、麦冬，更腹痛作呕，脉洪数而无伦次。薛曰：先用六君加炮姜，痛呕渐愈，又用补中益气乃痊。
又治廷平张海言，胸膈作痞，饮食难化，服枳术丸，久而形体消瘦，发热口乾，脉浮大而微。用补中益气加生姜，诸症悉退。惟见脾胃虚寒，遂用八味丸补命门火，一月而饮食进，三月而形充。此症若不用前丸，多变腹胀喘促，腿足浮肿，小便淋沥等症，急用济生加减肾气丸，亦有得生者。
又治一男子，发热烦渴，或时头痛，服发散药，反加喘急腹痛，其汗如水，昼夜谵语。此劳伤元气，误汗所致。其腹必喜手按，询之果然。遂与十全大补加附子一钱，服之熟睡而不醒，举家惊惶，及觉诸症悉退。属内真寒而外假热，故肚腹喜暖畏冷物。此乃形气病气俱不足，法当纯补元气为善。

烦躁  ***************************
心中烦躁，津液不生，不思饮食，真阴不足也。
〖心肾不交〗
烦属乎心，躁属乎肾，心肾不交，则津液不生，而易于烦躁。宜培土养阴汤。
〖阴阳不和〗
虚损时多烦躁者，阳中无阴，柔不济刚也，味补饮主之。
澄按：云腾则雨施，故欲天气下降，必先地气上升。若水中无气，即坎中无阳，而云中之泽不腾，天地之气不交矣。虚损者，阴亏也，人皆知之，而阴中之阳，人多不讲。盖阴中无阳，则为死阴，虽有肺金，而不能生水。有肾精而不能生五液，有血而不能生津，有水而不能生水。下无上达之阳气，则绝竭生化之源源。因此痰多血少，蒸热咳嗽，吐血，五脏枯涸，事无头绪，郁郁不乐，自生烦躁，甚则动怒，有不知其然而然者。肾中阴虚，而阳不虚者，宜滋肾生津之法。肾中阴虚，而阳又虚者，徒然滋肾，则五液不生；徒然生津，则津液不至。宜补肾中之阳，则阳生而阴长矣，宜茯苓补心汤。
〖治案〗
薛立斋治高光禄，脾胃素弱，因饮食劳倦，腹痛胸痞，误用大黄等药下之，谵语烦躁，头痛喘汗，吐泻频频，时或昏愦，脉大无伦。用六君加炮姜，四剂而安。但倦怠少食，口乾发热，六脉浮数，欲用泄火之药。薛曰：不时发热，是无火也；脉浮大，是血虚也；脉浮虚，是气虚也。此因胃虚，五脏亏损，虚症发见。服补胃之剂，诸症悉退。
汪石山治一人，年五十，过劳倦怠，烦闷恶食不爽。汪诊之，脉浮小濡缓。曰：此劳倦伤脾也，冬春宜仿补中益气汤例，夏秋宜仿清暑益气汤例。依法受方，服之良愈。
江篁南治一人，症患耳聋烦躁，身热谵语。医曰此伤寒少阳症也，服小柴胡不效。更医投白虎汤，亦不减，又兼唇乾齿躁，舌乾倦甚，神思愦愦，且备后事矣。江曰：此内伤症也。以生脉散加陈皮、甘草，一服舌稍津润，耳稍闻，神思略回。继加白术、柴胡等药出入而愈。

两颊赤  ***************************
肾虚两颧红赤，或唇红者，阴虚于下，逼阳于上也。仲景曰：其面戴阳者，下虚故也。
〖真阴亏竭〗
肾者主骨，骨之所属者，肾也。肾实则寒，肾虚则热。凡骨蒸潮热，最忌两颧发赤。此乃龙火太旺，煎熬真阴，真阴亏竭，热无所容，流入于骨，故成骨蒸。骨蒸既久，上蒸于颧，颧赤面热，则不救矣。盖颧者，骨之本也，骨本一枯，则肾已竭。
〖论部位〗
看病必须察色。如两眉心，肺也。两眼之中，为明堂，心也。明堂之下，在鼻之中，乃肝之位。肝之两旁，胆也。鼻尖之上以候脾，鼻尖两旁以候胃。两颧之上以候肾，肾位之上以候大肠。鼻之两旁以候小肠。肺位之上为额，以候咽喉。额之上，以候头面。心位之旁，以候膻中。人中、承浆，以候膀胱。三焦无部位，上焦寄于肺，中焦寄于肝，下焦寄于肾、膀胱。其两颧者，肾之部位也。两颧红赤，肾水虚而真阳上泛也。若右颧红块大如拇指者，不治。
〖治案〗
李士材治张饮光，发热乾咳，呼吸喘促，始为苏子降气汤，继投八味、理中，均无当也。后视其两颊俱赤，六脉数而有力，金木两家，蕴热不得越也。用逍遥散，以秋石地黄丸济以龟胶，历岁不怠，乃克全功。

足膝冷  ***************************
虚人膝以下冷者，命门衰绝，火不归原也。
澄按：病人不能节欲，以至命门火衰，肾中阴盛，龙火无藏身之位，故游于上而不归，是以上焦烦热咳嗽等症。善治者，以温肾之药，从其性而引之归原，使行秋冬阳伏之令，而龙归大海也。宜八味丸。
〖治案〗
—人年逾三十，神色清减，初以伤寒过汗，嗣后两膝冷，身则恶寒，食则易饥，日见消瘦，频频梦遗，筋骨疼痛，久伏枕榻，医用滋阴降火罔效。汪视左脉浮虚而缓，右则浮弦而缓，此阳虚耳。病者曰：易饥善食，梦遗，似属阴虚，若作阳虚，而用参、耆，恐益余病。汪曰：古人谓脉数而无力者，阴虚也；脉缓而无力者，阳虚也。今脉虚浮弦缓，则为阳虚可知。以症论之，病属阴虚，阴虚则热发午后。午后属阴，则午后当遍身发热恶热，揭胸露肘，蒸蒸热闷烦躁矣。兹患是症俱无，何以认为阴虚？夫阳虚则恶寒恶风，虽天暖日和，犹畏出门庭。今患两足膝冷，身多畏寒，皆阳虚之验。又汗多亡阳，非阳虚而何？食则易饥者，非阴虚火动也。盖脾胃以气为主，气属阳，脾胃之阳已虚，又泻以苦寒属阴之药，故阳愈虚，而内空竭，须假穀气以扶助之，是以易饥而欲食，虽食亦不生肌肉也。经曰饮食自倍，肠胃乃伤，又曰饮食不为肌肤，其此之谓欤？梦遗亦非特阴虚。经曰：阳气者，精则养神，柔则养筋。今阳既虚，则阳之精气，不能养神。心以藏神，神失所养，则浑身筋骨因以疼痛。魂亦不藏，故梦寐不宁，安得而不遗乎？经曰：气固精实。阳虚则不能固，而精门失守，此遗之所以频而不禁也。经曰：肾者，胃之关也。今若助阳以使其固，养胃以守其关，何虑遗之不止。乃以参、耆各二钱，白术一钱，甘草五分，枳实、香附、山楂、韭子各五分，煎服半载，随时令寒暄升降，而易其佐使，疗理乃安。
—妇人年逾三十，形色脆白，久病虚弱。汪诊治十馀年，不能尽去其疾。一日复诊之，左则似有似无，右则浮濡无力。汪曰：畴昔左脉不若是，今倏反常，深为可虑。越三日诊之，两手脉皆浮濡，惟右则略近于快而已。乃知脉之昨今异状者，由虚然也。近患头眩目昏，四肢无力，两膝冷弱，或时气上冲胸，梗于喉中不得转动，则昏愦口噤，不省人事，内热口渴，鼻塞食减，经水渐少。汪用参三钱，归身、白术、麦冬各一钱，黄耆一钱五分，黄柏七分，枳实五分，甘草四分，煎服。若缺药日久，则病复作，服之仍安。

喘急渴烦等症  ***************************
吴澄曰：肺为气之主，肾为气之根。肾主精，施而在下焦。真阴亏损，精不化气，则上下不交，而为喘促。火炎上蒸而乾渴，津液不足而烦躁，逼阳于上而面赤，火不归原而膝冷。此金水二脏俱伤，而上下皆受其病矣。岂同杂证中为痰为火，以有馀实证概治乎？

喘急例方  ***************************
●百合固金汤　治肺伤咽痛，喘咳痰血。
生地（二钱）　熟地（三钱）　麦冬（一钱五分）　白芍（炒）　当归　贝母　甘草（各一钱）　元参（八分）　百合（一钱）　桔梗（八分）
●人参胡桃汤　治喘急不得卧。
人参（一钱五分）　胡桃（五枚）
用姜三片，枣一枚，煎服。
●定喘汤　治诸喘久不愈。
白果（三七枚、去壳，研）　款冬花　桑白皮　麻黄　半夏（各三钱）　苏子（二钱）　黄芩（炒）　杏仁（各一钱五分）
●贞元饮　治气短似喘，呼吸急促，提不能升，咽不能降，气道噎塞，势剧垂危者。常人但知其为气急，其病在上，而不知元海无根，亏损肝肾，此子午不交，气脱症也。凡诊此症，脉必微细无神，若微而兼紧，尤为可畏。倘庸医不知，妄云痰逆气滞，用牛黄、苏合，乃青皮、枳壳破气等剂，则速其危矣。
熟地（七八钱或一二两）　炙甘草（一二三钱）　当归（二三钱）
气虚者加人参。肝肾阴虚，手足厥冷，加肉桂。
●两仪膏　治精气大亏，百药不应，或以克伐太过，耗损真阴。凡虚在阳分，而气不化精者，宜参术膏。若虚在阴分，而精不化者，莫妙于此。其未有至大病，而素觉阴虚者，用以调元，尤称神奇。
人参（八两或四两）　大熟地（一斤）
上二味，用好甜水十五碗浸一宿，以桑柴文武火煎取浓汁。若味有未尽，再用水数碗，煎柤取汁，稍浓乃入磁罐，重汤熬成膏，入真白蜜四两或半斤收之，每以白汤和服。
若劳损咳嗽多痰，加贝母四两。
●《局方》安肾丸　治肾经积冷，下元衰惫，目暗耳鸣，四肢无力，夜梦遗精，小便频数，脐腹撮痛，食少体瘦，神困健忘。常服壮元阳，益肾水。
肉桂（去粗皮，不见火）　川乌（焙，去皮脐，各一斤）　白术　山药　茯苓　肉苁蓉（酒浸，炙）　巴戟（去心）　破故纸（炒）　萆薢　桃仁（面炒）　石斛（炙）　白蒺藜（炒，去脐，各三斤）
上为末，炼蜜丸桐子大。每服三五十丸，温酒或盐汤下，空心，食前服。疝气，茴香汤下。《三因》安肾丸，无茯苓、肉桂二味。
〖方见各门〗
●生脉散
●人参白虎汤
●玉女煎（以上见暑。）
●六味地黄汤（见血。）
●观音应梦散
●宁肺汤（以上见嗽。）
●保金汤
●味补饮（以上见师朗治法。）
●石刻安肾丸（见膝冷。）
●小安肾丸见齿衄。

口渴例方  ***************************
●麦冬饮子　生津止渴。
麦冬　黄耆（各一钱）　人参　当归　生地（各五分）　五味子（十粒）
《拔萃》方，加紫菀、五味子。五味子汤无当归、熟地，多甘草。
●麦门冬饮子　治膈消，胸满心烦，气多血少，津液不足，为消渴。
麦冬　生地　人参　五味子　甘草　茯神　花粉　知母　葛根（等份）　竹叶（十四片）
●地骨皮散
地骨皮　茯苓　甘草　柴胡　人参　知母　半夏
●玉泉丸　治烦热口渴。
人参　麦冬　黄耆　茯苓　乌梅肉　甘草　花粉　葛根
为末，蜜丸弹子大，每服一丸，温汤嚼下。
〖方见各门〗
●六味地黄汤
●八味地黄汤（见血。）
●当归养血汤（见东垣治法。）
●味补饮
●培土养阴汤
●理脾益荣汤（以上见师朗治法。）

烦躁方见各门  ***************************
●茯苓补心汤（见血。）
●当归补血汤（见东垣治法。）
●培土养阴汤
●味补饮（以上见师朗治法。）

足膝冷例方  ***************************
●石刻安肾丸　治脚膝软弱，夜梦遗精，小便滑数。
附子　肉桂　川乌　川椒　菟丝子　巴戟　破故纸　远志　茯神　茯苓　苍术　山萸　杜仲　赤石脂　石斛　柏子仁　韭子　小茴　川楝　鹿茸（各一两）　肉苁蓉　青盐（各四钱）　山药（四两）　胡芦巴（二两）
酒煮山药糊丸。
〖方见各门〗
●八味丸（见仲景治法。）
●大菟丝子丸（见汗）
●《局方》安肾丸（见喘）
●小安肾丸（见齿衄。）


上集卷之二十六  ——————————————————————————————————————————————————————————————————————————————————————————

呕吐恶心吞酸嘈杂  ***************************
〖呕吐〗
经曰：少阴所谓呕咳上气喘者，阴气在下，阳气在上。诸阳气浮，无所依从，故呕咳上气喘也。
〖虚中有实〗
凡虚损之人，胃气本虚，而或饮食停滞不行者，是又虚中有实也，不得不暂从清理，后再用培补。
〖无阴则呕〗
诸阳气浮，无所依从，呕咳上气，此阴虚成呕，不独胃气为病，所谓无阴则呕是也，宜地黄汤加石斛、沉香之属治之。
〖清浊相干〗
有虚劳之人，每咳嗽而痰与食俱呛出者，何也？盖饮食致肝气不利，而肺又有客邪。肺清道，肝浊道，清浊相干，以致呛出。宜二陈汤加木香、杏仁、细辛、枳壳。
〖恶心〗
—见饮食，便发畏恶，谓之恶心。
澄按：恶心实非心病，乃因胃口虚，而兼有热有寒有痰故也。
〖阴火恶心〗
胃口泛逆，兀兀不宁，欲吐不吐，如畏舟车之状，此阴虚血少，阳气下陷，阴火上腾也。或虚而兼痰兼火者，亦有之。
〖吐酸吞酸〗
酸者木之味，由火盛制金，不能平木，肝火日盛，故为酸也。脾胃虚弱生痰，或兼吞酸嗳腐，咳嗽恶心者，宜六君子汤随病加减。若肝木乘脾，脾土不舒，而吞酸吐酸者，宜逍遥散、畅郁汤。
〖治案〗
汪石山治一人，年三十，形瘦淡紫，每觉气壅，腹痛背胀则吐，腹中气块翻动，嘈杂数日，乃吐黑水一盥盆，而作酸气，吐后嗳气，饮食不进，过一二日方食，大便二三日不通，小便一日一次，常时难向右卧，午后怕食，食则反饱胀痛，行立坐卧不安，日轻夜重。二年后汪诊之，脉皆浮弦细弱，此脾虚也。脾失健运，故气郁而为胀痛；吐黑水者，盖因土虚不能制水，故膀胱之邪，乘虚而侮其脾土。经曰：以不胜侮其所胜是也。酸者，木之所司，脾土既虚，水挟木邪而凌之焉。医作痰治，而用二陈刚剂，则脾血愈虚；又作血治，而用四物柔剂，则是以滞益滞；又作热治，而用黄连解毒，则过于苦寒；又作气治，而用丁香、藿香，则过于香燥，俱不中病。遂以人参三钱，黄耆一钱五分，归身一钱，香附、陈皮、神麴各七分，黄芩、甘草各五分，吴萸三分，煎服。旬余又犯油腻，病作如前而尤重，仍以前方加减，或汤或丸散，服至半年而愈。
又治阳山之内，素善怒，胸膈不利，吐痰甚多，吞酸嗳腐，饮食少思，手足发热，十馀年矣。所服非芩、连、枳实，即槟榔、厚朴。左关弦洪，右关弦数，此属肝火血燥，木乘土位。朝用六味丸，以滋养肝木；夕用六君加当归、白芍，以补脾土，不月而愈。
薛立斋治一妇人，饮食少，非大便不实，必吞酸嗳腐，或用二陈、黄连，更加内热作呕。薛曰：东垣有云：邪热不杀穀，此脾胃虚弱，未传寒中。以六君加炮姜、木香，数剂，胃气渐复，饮食渐进。又以补中益气加炮姜、木香、茯苓，数剂全愈。后怒，饮食顿少，元气顿怯，更加发热，脉洪大而虚，两尺如无，用益气汤、八味丸，诸症悉退而愈。
古有一人患恶心，凡恶心则吐虫数条，后乃频作，累治不效。每用杀虫药，则吐虫愈多。招孙尚先生诊之，曰：六脉皆细，非虫也。今虽吐虫，乃脏寒虫不能安，失居膈上，因而吐出。复用杀虫药，虫为药所苦，不能自安，所以虫吐愈多也。硫黄、附子一两为末，粳米糊丸，每服三十丸下之，五服后再不吐虫，而恶心痛止。
〖嘈杂〗
嘈杂一症，或作或止，腹中空空，若无一物，似饥非饥，似辣非辣，似痛非痛，而胸膈懊憹，莫可名状。
脾胃亏损，血少中虚，则烦杂不饥，脾弱则食不运化。
澄按：嘈杂之症，多属痰火。而虚损嘈杂，多由中虚，脾气不和，或服克伐太过，伤损脾元，致有此症。宜专养脾胃为主，或理脾阴正方、培土养阴汤，俱可选用之。
〖五更嘈杂〗
思虑伤血，血分受伤，宜补接真阴，不可纯用辛香燥烈之剂。
〖病后嘈杂〗
大病后，每于夜分心嘈如饥，殊难容忍。此阴虚血少，或阳气下陷，阴火沸腾，乃气血虚而兼有火之症。
〖治案〗
李士材治苏松道尊程九屏，嘈杂不宁者，五越月矣。曾进痰剂、凉剂，卒无裨也。余往诊之，阳强而阴弱，病得之酒且内。以连理汤与加减八味丸并投，三月而胸中之楚尽释。
〖呕恶吞酸等症〗
吴澄曰：呕恶吞酸，皆由肝木乘脾，土气不舒，肝火日盛，痰与气逆而为患也。经曰：少阴所至为呕。盖无阴则呕，诸阳气浮，无所依归，则呕恶，不独胃气为病，而亦由于肾虚也。吞酸非独金不平木，而亦由于水不养木也。嘈杂不独痰火，而亦由于真阴不接也。虚劳有此，无不关于肾，而不可专责之脾与肺也。

呕吐例方  ***************************
●益黄散　治脾土虚寒，寒水侮土，而呕吐不食，或肚腹作痛，或大便不实，手足逆冷等症。
陈皮（一两）　青皮　诃子肉（炮，去皮）　炙甘草（各五钱）　丁香（二钱）
●槟半丸　治兀兀欲吐，恶心欲倒。
半夏（一两）　槟榔　雄黄（各三钱）
姜汁丸。
〖方见各门〗
●二陈汤（见痰。）
●六味地黄汤（见血。）
●六君子汤（见秦越人治法。）
●逍遥散（见郁。）
●畅郁汤（见师朗治法。）


上集卷之二十七  ——————————————————————————————————————————————————————————————————————————————————————————

饮食不甘  ***************************
〖经旨〗
《灵兰秘典》曰：脾胃者，仓廪之官，五味出焉。
《刺志论》曰：谷盛气盛，谷虚气虚，此其常也，反此者病。谷入多而气少，此谓反也。谷不入而气多，此谓反也。谷入多而气少者，得之有所脱血，湿居下也。谷入少而气多者，邪在胃及与肺也。
《本病论》曰：饮食劳倦则伤脾。
《玉版》篇曰：人之所受气者，谷也。谷之所注者，胃也。胃者，水穀气血之海也。海之所行云气者，天下也。胃之所出气血者，经隧也。经隧者，五脏六腑之大络也。
〖脉法〗
脾气受伤，脉浮大而无力；胃气受伤，脉沉弱而难寻，此皆不足之脉，易于寻按者。更有脉大饱闷，有似食滞，误用克伐疏利，而郁闷转甚者。此乃脾虚而现假象，即洪大之脉，阴必伤；坚强之脉，胃必损也。
脉弱以滑，是有胃气。脉实以坚，谓之益甚。脉逆四时，为不可治。故无论浮、沉、迟、数，皆宜兼见缓滑，方是脉中之胃气。若见但弦、但钩、但毛、但石、但代，或强搏之极，而全无和气，或微渺之极，而全无神气，总云真脏脉见，无胃气也。
〖脾胃虚实论〗
徐东皋曰：百凡治病，胃气实者，攻之则疾去，而恒易愈；胃气虚者，攻之不去。盖以本虚攻之，则胃气益弱，反不能行其药力故也。若峻攻之，则元气伤而病益甚。若不见机，攻尽元气则死矣。如虚热者，服寒凉之药，而热反甚，何也？经曰：服寒而反热者，奈何？岐伯曰：治其王气，是以反也。若胃气不虚，虽有病者，不攻自愈。故中医用药，亦常效焉。观夫藜藿野人之病，尝不药自愈可知矣。故曰治病不察脾胃之虚实，不足以为大医。
〖虚损以调理脾胃为主〗
人之一身，脾胃为主。胃阳主气，脾阴主血。胃司受纳，脾司运化。一纳一运，化生精气，津液上升，糟粕下降，斯无病也。人惟饮食不节，起居不时，损伤脾胃。胃损则不能纳，脾损则不能化，脾胃俱损，纳化皆难。元气斯弱，百邪易侵，而饱闷痞积，关格吐逆，腹痛泻利等症作矣。故洁古制枳术丸，东垣发《脾胃论》，使人知以调理脾胃为主。后人称为医中王道，厥有旨哉。
〖脾胃补泻〗
脾附于胃之外，形如马刀，闻声则动，动则磨食，以健运为体，喜燥而恶湿。其味甘，其臭香，其色黄，其声歌，其液涎。脾之合肉也。损于脾，则肌肉消瘦，饮食不甘，不能为肌肤。故宜调其饮食，适其寒温。脾欲缓，急食甘以缓之，以甘补之，以苦泻之。
〖脾虚升阳〗
阴精所奉其人寿，阳精所降其人夭。奉者，脾胃和，穀气升，行春夏之令，故人寿。降者，脾胃不和，穀气下流，行秋冬之令，故人夭。升降之理，所关甚巨，所以脾虚久病宜升阳，扶胃药中，每寓升发之品。
〖脾虚补肾〗
脾肾交通，则水穀自化。若房劳过度，下焦阳虚，不能上蒸脾土，熟腐水穀，故饮食少进，胸膈痞塞，或不食而胀，或食而呕吐，或食而不化，大便溏泄。用补脾不效者，当责之少火不足，以火能生土也，其症必兼肾泄、遗精。宜八味丸、四神丸治之。
〖胃虚补心〗
有前富后贫，身心悲苦，或锐志功名，或劳神会计，气散血耗，皆令心主不足，无以生长胃气。由是饮食减少，肌肉瘦削，宜补养心脏。盖脾为己土，以坎中之水为母；胃为戊土，以离宫之火为母。所以补胃必先补心。甚则每多惊悸怔忡，健忘不寐。宜归脾汤加益智仁。
〖胃气为本〗
经曰：人以胃气为本，故人绝水穀则死，脉无胃气亦死。所谓无胃气者，但得真脏脉，不得胃气也。
〖真阳不足〗
房劳过度，真阳衰弱，不能上蒸脾土，中州不运，以致饮食不甘，或胀闷痞塞，或痛滞不消，须知补肾。肾气若壮，丹田火盛，上蒸脾土，土气温和，中焦自治，膈能食矣。
〖胃气为行药之主〗
凡治病，必先藉胃气为行药之主。若胃气实者，攻之则去而疾常易愈，此以胃气强而药力易行也。胃气虚者，攻亦不去，此非药不去病也，以胃虚本弱，攻之则益弱，而药力愈不能行也。若久攻之，非药力不能行，必致元气败亡而已。
〖脾胃强弱〗
东垣云：脾胃之气壮，则多食而不伤，过时而不饥。若脾气虚弱，不能腐化者，宜培补之。若脾胃虚寒者，宜温养之。若命门火衰者，宜温补之。大凡食积痞块，证为有形。所谓邪气盛则实，真气夺则虚，惟当养正，则积自除矣。虽云坚者削之，客者除之，若胃气未虚，元气尚实，乃可用也。或病久虚羸，或元气素弱者，亦当固本为主，而佐以消导。不然，反致痞满不食，而益其病矣。
〖食后反饱〗
人有能食难化，而食后反饱才是，乃脾气虚弱，不能腐化水穀也。若服清胃、平胃等剂，或加热渴呕吐，或腹胀泄泻等症者，乃是脾胃复伤，急用六君加白芍、木香、炮姜补之。亦有脾气郁结者，当解郁健脾。若用清凉降火，以致中气虚痞而不食，或食入而反出，又以为膈噎，用行气化痰者，必不救也。
〖饮食不甘论〗
吴澄曰：脾胃为后天之根本，饮食为万化之源头。盖人之所赖以生者，脾胃气；虚损之赖以可治者，亦脾胃也。脾胃旺则饮食自甘，脾胃亏则饮食无味。故凡察病者，必先察脾胃强弱；治病者，必先顾脾胃勇怯。脾胃无损，诸可无虑。若见饮食不甘，此必脾胃渐败，此将不食之机，岂但不甘而已哉。
吴又曰：饮食不甘，多因脾胃有亏，有药误伤，有生冷伤，有停滞伤，有恼怒伤，有火内格，有津液不足。药误伤者，脾胃喜温而恶凉，喜燥而恶湿。虚损之人，阴虚多热，喜服滋阴降火之剂，病未降而脾胃先受其伤也。生冷伤者，素禀阴亏，内多虚热，喜食生冷瓜果，致伤胃气，此虚损之通弊，人多不察也。有停滞伤者，虚损之人，脾阴不足，胃阳又亏，多食肥浓凝滞之物，以为补益，孰知停驻难消，饮食渐减，而伤食恶食也。有怒气伤肝，木旺乘土，脾胃受伤，致饮食不甘，此因善怒所致。一中气薄弱，肾水不足，虚火上泛，内格呕逆，食不得入，是为虚火。若呕而吐，食入反出，是为无火也。一胃中元气盛，津液足，则能食不伤，过时而不饥。无别故而饮食不甘者，乃胃弱津液少也。况今时之人，所愿不遂，禀气益薄，先天不足，日从事于劳役名利之场，甚至蹈水赴火，而不自知；耽于菸酒色欲之乐，甚至离魂丧魄，而不自惜，废寝忘食，靡有虚日，遂致脾气日伤，元气日削，绝谷而毙，终莫之救，悲哉！
〖治案〗
薛立斋治一妇人，年逾二十，不进饮食者二年矣。日饮清茶果品之类，面部微黄浮肿，形体如常，仍能履步，但体倦怠，肝脾之脉弦浮，按之微而结滞。薛用六君子加木香、吴萸，下痰积甚多，饮食顿进，形体始瘦，卧床月馀，仍服六君之剂而安。
李士材治张七泽夫人，穀食不安，小便不禁。李曰：六脉沉迟，两尺益甚，水泉不藏，转输违度，是衰火不生弱土也。投以理中汤，与八味丸互进，再剂而验，十剂而瘥。
又治宋敬夫令爱，中气素虚，食少神倦，忽然喘急厥逆，不知人事，咸为立毙矣。李曰：气虚之极，土府违转输之职，金空失治节之权，非大温大补，奚以拯其积虚？人参一两，熟附子三钱，煎成加醇酒进之，一剂即苏，十剂愈。

饮食不甘例方  ***************************
●资生丸　治妇人男子，调中养胃，饥能使饱，饱能使饥。
人参　白术（各三两）　茯苓　山药　陈皮　麦芽　神麴　莲肉（各二两）　苡仁　芡实　扁豆　山楂（各一两五钱）　甘草　桔梗　藿香（各一两）　白豆蔻（八钱）　川连（四钱）
上十七味为细末，炼蜜丸弹子大，每服二丸，米汤下。
罗东逸曰：是方以参、术、苓、草、莲、芡、山药、扁豆、苡仁之甘平，以补脾元；陈皮、曲、麦、豆蔻、藿、桔之辛香，以调胃气；其有湿热，以黄连清之燥之。既无参苓白术散之滞，又无香砂六君之燥，能补能运，臻于至和，名之资生，信不诬矣。
●养胃进食丸　治脾胃虚弱，心腹胀满，面色萎黄，肌肉消瘦，怠惰嗜卧，或不思食。常服滋养脾胃，进饮食，消痰涎，辟风寒湿冷邪气。
人参　茯苓　白术　厚朴（姜炒，各二两）　神麴（二两五钱）　麦芽　橘红（各五钱）　甘草（一两，炒）　苍术（米泔水浸，去皮，五两，炒）
上为末，面糊丸，桐子大，每服三十丸，食前，米饮下。
●大健脾丸　一名百穀丸。
人参　茯苓　陈皮（各二两）　枳实　青皮　半夏曲　山楂　白术（各三两）　穀芽　白豆蔻（各五钱）
川黄连（一两六钱，同吴萸五钱浸，炒）　木香（五钱）
上为末，用长流水煮荷叶老米粥，捣丸绿豆大，每服百丸。
徐东皋曰：此方健脾养胃，滋穀气，除湿热，宽胸膈，去痞满，强中益气，百病不生。
张景岳曰：此方虽佳，但脾多畏寒，若非有火，当去黄连，加炮姜二两为妙。
●和中丸　治久病厌厌不能食，而大便或闭或溏，此皆胃虚所致。常服之和中理气，消痰积，去积滞，厚肠胃，进饮食。
白术（二两五钱）　厚朴（二两）　陈皮（一两六钱）　半夏（一两）　槟榔　枳实（各五钱）　甘草（四钱）　木香（二钱）
用生姜自然汁为丸，每服三十丸。
东垣和中丸，用四君、乾姜、木瓜、陈皮。
●参苓白术散　治脾胃虚弱，饮食不进，呕吐泄泻，或久泻，或大病后调助脾胃。
人参　山药　扁豆（去皮，姜汁炒）　莲肉（去心，各一斤半）　白术（二斤，米泔浸，炒）　桔梗　砂仁　苡仁（炒）　茯苓（去皮）　甘草（各一斤）
上为细末，每服二钱，米汤调下，或加姜、枣，水煎服。
吴鹤皋曰：土为万物之母，诸脏腑百骸，受气于脾胃而后强。若脾胃一亏，则众体皆无以受气，故见羸弱矣。宜以脾胃为主，然脾胃喜甘而恶苦，喜香而恶秽，喜燥而恶湿，喜利而恶滞。是方也，人参、扁豆、甘草，味之甘者也；白术、茯苓、山药、莲肉、苡仁，甘而微燥者也；砂仁辛香而燥，可以开胃醒脾；桔梗甘而微苦，甘则性缓，故为诸药之舟楫，苦则喜降，则能通天气于地道矣。
〖方见各门〗
●八味丸（见仲景治法。）
●四神丸（见泄泻。）
●归脾汤（见血。）
●六君子汤（见痰。）
●益黄散（见呕吐。）

虚损禁忌  ***************************
吴澄曰：虚损之人，有治而可愈者，有愈而且老且寿者，有缠绵数纪而终不可疗者，有一病即治竟不愈者，何也？盖人之既虚，如器物之损坏，它珍重爱惜，加意护持，乃能长久而不敝。若不爱惜而颠击之，宁有不坏乎？所以虚损之症，能守戒忌，则功过药之半矣。盖祛邪去病，固藉药饵之能，而燮理调元，又非禁忌不可，何也？夫所谓禁忌者，欲患虚损之人，形如朽木，心如死灰。凡酒色财气，饮食起居，多言厚味，实病人生死关头。遵之则不药自愈，违之则终日服药无益也，惟病者自裁耳。
学山曰：饮食有节，脾土不泄。调息寡言，肺金自全。动静以敬，心火自定。宠辱不惊，肝木以宁。恬然无欲，肾水自足。
又曰：心牵于事，火动于中，有动于心，必採其精。心调则息自调，心静久则息自定，息机以养心，死心以养气，此调病之无上一乘也。
高子曰：人生孰不欲倚翠偎红，沉酣曲糵，明眸皓齿，溺快衾裘。何知快乐之悦吾心，而祸害因之接踵矣。故庄生曰：人之大可畏者，衽席之间，不知戒者，过也。故养生之方，先节欲。欲且当节，况欲其欲而不知所以壮吾欲也，宁无损哉？夫肾为命门，为坎水，水热火寒，则灵台之焰，藉此以灭也。使水先枯竭，则木无以生，而肝病矣。木病则火无所制，而心困矣。火焰则土燥，而脾败矣，脾败则肺金无所资。五行受伤，而大本以去，欲求长生，其可得乎？嗟夫！元气有限，人慾无穷，欲念一起，炽若炎火，人能于欲念初萌，即便咬钉嚼铁，强制未然。思淫逸之所，虎豹之墟也，幽冥之径也。身投爪牙，而形甘嚅齿，无云智者勿为，虽愚者亦知畏惧。故人于欲起心热之际，当思冰山在前，深渊将溺，即使他思他涉以遏其心，或行走治事以避其险，庶忍能戒心，则欲亦可免，此为达者言也。平居当熟究养生之理，守静之方，秉慧剑截断尘缘，举法眼看破幻影，无为死可以夺吾生。清静恬淡，悉屏俗好，无令生反速就其死，定性存诚，务归正道。俾仙不误我，而我不误身，久往长年，不为妄诞。然余之论人，孰不曰嚼过饭也。余亦知为熟谈，但人知为嚼过饭，而不知饭所当食，知此谈为熟奈何？熟此谈而不行，所以百日沉疴，经年枕蓆，芳华凋谢，早岁泉扄，皆由厌常谈而希平地可仙，薄浅近而务谈高远，于尔身心果何益哉？採录法言，觉彼色欲，死生关头，惟人自受，病知警戒，反得延寿。
《仙经》曰：无摇尔神，无劳尔精，毋使尔思虑营营。寡思虑以养神，寡嗜欲以养精，寡言语以养气。
人身元神，出入目中，五脏精华，上注于目．故机在目。经曰：不见可欲，而心不乱。是以内养之法，常要两目垂帘，返观内照，降心火于丹田，使神气相抱。故太玄养一曰：藏心于渊，美厥灵根。测曰：藏心于渊，神不外也。
上士异床，中士异被，服药千朝，不如独宿。
凡人慾念一起，炽若火炎，水火相剋，而水热火寒，则灵台之焰，藉此以灭矣。使水先枯竭，木则无养而肝病，火炎则土燥而脾败，脾败则肺金无资，而五行受伤，大本已去，欲求其生，岂可得乎？养生之家，首先节欲。嗟乎！元气有限，情欲无穷。《内经》曰：以酒为浆，以妄为常，醉以入房，以竭其精。此当戒也。然人之有欲，如树之有蠹，蠹甚则木折，欲炽则身亡。《仙经》曰：无劳尔形，无摇尔精，归心寂静，可以长生。识者鉴诸。
远行疲乏之人，入房为五劳虚损。
忿怒中尽力房事，精虚气怯，发为痈疽。
饱食过度，房室劳损。
恐惧中入房，阴阳偏虚发厥，自汗盗汗，积而成劳。
〖虚损戒忌〗
吴澄曰：近日虚损之症，百无一活，其故何也？盖由色欲劳倦之伤，七情五味之过，遂致肾元失守，精血日亏，虚阳上泛。初起之时，饮食如常，肌肉未藁，无难调治，而病者每多讳疾忌医，自谓无恙。及蔓延日久，真元耗散，气血败坏，呼天求救，不亦晚乎？此时必先救本培元，健脾养胃，缓缓投剂，或可少剂。而无如病者求治太急，取效太速，朝暮更医，或遇庸贱之流，不顾人命，动用清火滋补之剂，暂舒目前之危，而罔识食少泄泻之弊。细思此等症候，惟病人坚心惜命，肯遵禁戒，或可挽回。漫述六条，因历治诸人，有遵禁忌而愈者，有不遵而致败者，可为明鉴。
〖戒房室〗
房室之戒多矣，而惟虚损为尤甚。盖肾水不足之人，相火易动，易犯房室，不必交接，或思想太过，或眼去眉来，亦能损人。纵朝夕服药，百般调理，何益于事。凡无病之人，贪欲无厌，尚且精竭髓枯，气匮力乏，而况于虚损之人乎？当此之时，宜保精以制火，益水以胜火，则服药有益，而病亦易痊。若心神浮越，虚阳妄劝，自不能控制，复泄其精，只图一时之快意，惟有待死而已，复何药乎？曾见有失血者，自外路抬归，病非不治，而调补无功，察其形情，知犯房事之戒。劝之淳淳，彼云知命，及其既败，讵知抵家半月，房事十有八次，临死遗腹生一女。如此等人，想亦不少。此欺人乎？自欺乎？可为虚损者戒之！
〖戒利慾〗
虚损之中，因财利损人者居多。盖人非财则无以治其生，而际遇之苦，钱财之艰，岂能皆如所愿也。谚云：财与命相连。即无病者，终日图谋不休，亦能致病，而况有病乎？但以轻重较之，则财又轻于命也。何则人病既久，势如累卵，善调则生，失调则死。必须清心寡慾，凝神定息，万累尽蠲。况钱财自有分定，难以强求，岂可因病身閒，千思百想，计日食之艰，又添药饵之费，辗转于怀，孜孜汲汲，犹恐不及，而能当此病乎？此皆不知命者也。
〖戒恼怒〗
凡气之中，惟怒为最，虚损之症，最易生嗔。况肾水一亏，肝火易炽，怫然见于其面，有不知其然而然者矣。盖劳伤神志，心血亏乏，肾水枯竭，君火失令，相火司权，熏炼肺金，痰嗽失血，日甚一日。噫！一星之火，而能致燎原之祸。知命者，宁不自省乎？诸论详郁症中。
〖戒多言〗
气鼓喉而为声，情发心而为言。声音肺之韵，言者心之声。虚损之人，水亏火炽，肺易受伤，急宜省言语，寡思虑，戒应酬，凝神静坐，养气调息，则金旺水生，气不耗散矣。曾有友人虚怯羸弱不堪，参、附服过数十斤，终无益处，后静坐调息不语，如是三年，精神倍加，体气健旺胜前。此寡言语之验也。
〖戒肥浓〗
虚损之症，百脉空虚，非肥浓黏腻之物，不能填补。以多方设计，强食肥甘滋润之品，借饮食之味，以补真阴。但脾元未损，能胜肥浓者，固自有益。若脾土有亏，一见肥浓，便发畏恶，其敢食之乎？有种将亏未亏之辈，贪其补益，强食肥浓，宁无伤乎？上必吐而下必泻矣。盖土弱金伤，咳嗽多痰，再以黏腻之物滞脾，则痰必增而嗽益甚，食必减而热益加。惟甘淡爽脾之物，不妨脾土者，方合调理之法。曾治一友人虚损，咳嗽痰多，不食肥浓，甘于淡薄，惟淡食白豆腐一年而愈。
〖戒风寒〗
肺主皮毛，专司腠理。虚损之人，肺金易伤，治节失权，六淫易袭，轻则入于皮毛，喷嚏涕咳，重则散于经络，传变不测。虚劳之人，何能堪此？特立外损风劳各门，专为此种而设，惟愿病者，起居当慎，勿犯风寒，自殒身命也。
以上六条，首须痛戒，然犹不能尽其详。复採十六条，言近旨远，有仙人点化之妙。病者当抄一纸，置之座右，心体力行，触目警心，胜于僧道之流，诵经做佛事多多矣。
〖虚损调摄〗
吴澄曰：虚损一症，酷厉可畏。溯所自来，多因自致。不惜身命，夺精耗气，不遵禁忌，死期将至。爰採数条，以醒当世。病者能之，不须刀圭，小心翼翼，重可转轻。确守调摄，起死回生，危可立安，寒谷回春。胜于药石，过于金针。劝彼病人，自惜自珍，置之座右，永保遐龄。
〖却妄〗
彼妄想者，名为客尘。而我真神，原不妄行。倏忽入极，神飞杳冥。真元几何，堪此淫骋？
〖远色〗
脂干灯尽，汲频水竭，物理固然，匪云妄说。皓齿娥眉，是吾勾牒，伐性斧斤，永宜简节。
〖贵达〗
静坐观空，皆为幻景。死生大事，蝶梦泡影。达者视之，千古一瞬。何与天真，日用凛凛。
〖调息〗
身中坎离，即在土釜。不拘天边，别寻子午。取彼铅龙，益我汞虎。练气归神，还吾真府。
〖除烦〗
无明为障，莫大烦恼。种种多碍，自性明瞭。肝木上炎，如焚如燎。矧此沉疴，识之宜早。
〖节食〗
五经环列，土位中都。病从口入，昔有良谟。过饱脾怯，食多胃浮。不节则嗟，是则淮辜。
〖酌饮〗
曲台糟丘，滥肠狂药。无量不乱，至人斯乐。溺则精挠，湎则神索。知止弗殆，是在自酌。
〖慎劳〗
乾静则专，坤静故翕。人身二气，惟休乃逸。如彼劳薪，燃之犹急。筋骨日瘁，安有馀息。
〖惩忿〗
怒气属肝，过并伤肺。冲冠裂眦，忽发难制。炎炎隆隆，肆口狂吠。克之弗力，胡以息气。
〖守口〗
古人有训，守口如瓶。匪第蓄德，亦以尊生。多言耗气，漫语摇心。渊然静默，抱寂凝真。
〖防感〗
邪气乘虚，风寒袭逆，荣卫稍疏，感辄易入。譬犹劲敌，有间则变。慎之慎之，宜固吾镝。
〖去疑〗
弓影非蛇，蕉梦岂鹿。境因疑生，致此成郁。忽二忽三，茫无定局。涣然冰消，乃慊幽独。
〖破拘〗
神圆则融，脉胶则括。抱此沉忧，天机宜活。潇然散步，洒然独乐。解挛释拘，生意灼灼。
〖寡交〗
伐木丁丁，友生是求。值此烦疴，艰厥应酬。静处一室，可以优游。何用往还，频如马牛。
〖自贵〗
吾性吾命，吾爱吾真。彼苍畀我，肩荷匪轻。百尔调摄，卫生有经。藐然桎梏，胡不自尊？
〖能断〗
我有慧剑，倚天耀雪。水可断蛟，陆可剸革。况此情缘，何难斩绝。一挥立碎，乃为俊杰。


上集卷之二十八  ——————————————————————————————————————————————————————————————————————————————————————————

蓐劳  ***************************
〖妇人产后虚损〗
吴澄曰：妇人之虚损多矣，而惟产后为犹甚。盖产后气血亏虚，无论分娩难易，总皆不足。若不慎起居，谨房室，节饮食，戒恼怒，调养得宜，气血平复，方保无虞。不然则伤后加伤，虚羸蓐劳之症作矣。古人以妇人病比男子十倍难治，不亦言之深乎。但各症虚损多与丈夫相同，惟产后蓐劳，男子无之，依原治疗，可得而知已。
〖蓐劳〗
夫产后蓐劳者，此由生产日浅，血气虚弱，饮食未平复，不满日月，血气虚羸，将养失所，而风冷客之。风冷搏于气血，则不能温于肌肤，使人虚乏劳倦，乍卧乍起，颜容憔悴，饮食不消，风冷邪气而感于肺，肺受微寒，故咳嗽口乾，遂觉头昏，百节疼痛。荣卫受于风邪，流注脏腑，须臾频发，时有盗汗，寒热如疟，背膊烦闷，四肢不举，沉重著床，此则蓐劳之候也。
妇人因产，将理不顺，疲极筋力，忧劳心虑，致令虚羸喘乏，寒热如疟，头痛自汗，肢体倦怠，咳嗽痰逆，腹中绞刺。
薛立斋曰：前症当扶养正气为主，用六君子汤加当归。若脾肺气虚，而咳嗽口乾，用补中益气加麦冬、五味。若因中气虚，而口乾头晕，用补中益气加蔓荆子。若肝经血虚，而肢体作痛，用四物、参、术。若因肝肾虚弱，而自汗盗汗，寒热往来者，用六味丸加五味子。若因脾虚血弱，肚腹作痛，月经不调，用八珍汤倍加白术。若因脾虚血燥，皮肤瘙痒，用加味逍遥散。大抵此症，多因脾胃虚弱，饮食减少，以致诸经疲惫而作，当补脾胃。饮食一进，清气生化，诸脏有所倚赖，其病自愈矣。
〖产后蓐劳〗
产后将理失宜，或七情四气所侵，或日内房室所致，令人寒热头眩，身痛，痰嗽潮热，乍卧乍起，饮食少进，渐致虚羸，名曰蓐劳。人参鳖甲散主之。
〖产后虚损〗
产后未满百日，体中虚损，血气尚弱，失于将理，或劳动损伤，致成蓐劳。其状虚羸，乍起乍卧，饮食不消，时有咳嗽，头目昏痛，发热无常，夜有盗汗，寒热如疟，背膊拘急，沉困在床。人参鳖甲散主之。
〖蓐劳寒热〗
产后蓐劳，缘生产日浅，久坐多语，运动用力，头目四肢疼痛，寒热如疟，白茯苓散主之。
〖蓐劳羸瘦〗
产后虚羸，发热自汗，欲变蓐劳，或血气所搏，经候不调，或寒热羸瘦。胡氏牡丹皮散主之。
〖蓐劳憎寒壮热〗
产后蓐劳，肌肤黄瘦，面无颜色，或憎寒壮热，四肢痠疼，心烦头痛。宜黄耆煮散。
〖蓐劳饮食不下〗
云岐治产后虚损，饮食不下，用四物汤加人参、白术、茯苓主之。
〖产后劳倦〗
蓐，草荐也。产后坐草艰难，以致过劳心力，故曰蓐劳。此即产后劳倦也。其症或为寒热如疟，或头疼自汗，或眩晕昏沉，或百节疼痛，或倦怠喘促，或饮食不甘，形体虚羸，皆其症也。悉当培补元气为主。
〖气血空虚〗
产后气血空虚，真元未复，有所作劳，则寒热食少，头目四肢胀痛，名曰蓐劳，最为难治。大法阳虚则恶寒，阴虚则发热，清气不升则头痛，血气不充则四肢痛。宜用大剂八珍以补之。若脾虚食少，即用六君子加炮姜温补之，诸症自退。凡产后调治之法，或补养气血，或温补脾土，虽有他症，以末治之，此一定之法也。
〖产后虚羸〗
产后虚羸者，由产后亏损气血所致。须当慎起居，节饮食、六淫、七情，调养百日，庶可无病。若中年及难产者，毋论日期，必须调养平复，方可视事。否则气血复伤，虚羸之症作矣。
〖治法〗
若初产蓐劳困倦者，猪腰汤、黄雌鸡汤、白茯苓散。若虚汗不止者，母鸡汤。若兼脏寒者，羊肉汤。若气血俱虚者，十全大补汤、五福饮。若挟外邪者，升补中和汤、补中益气汤、补阴益气汤。兼恶寒者，理阴煎。若兼阳虚者，五君子煎。若阳盛阴虚，兼内热者，五福饮、增损柴胡汤、味补饮、猪腰粥、黄耆建中汤、六君子汤、四物汤、补中益气汤、六味丸、八珍汤、加味逍遥散、理脾益荣汤。
〖虚冷劳〗
产后血气劳伤，脏腑虚弱，而风冷客之，冷搏于气血，气血不能温于皮肤，使人虚乏疲顿，致成羸损，不能平复。若久不平复，风冷入于子脏，则胞脏冷，使人无子。
薛立斋曰：血气虚弱，用八珍汤。血气虚寒，用十全大补汤。胃气虚弱，用补中益气汤。脾气虚弱，用六君子汤。命门火衰，用八味。肝脾血虚，用加味逍遥散。肝脾郁怒，用加味归脾汤。
〖血风劳〗
妇人血风劳症，因气血素虚，经候不调，或外伤风邪，内挟宿冷，致使阴阳不和，经络痞涩，腹中坚痛，四肢痠疼，月水或断或来，面色萎黄羸瘦。又有因产未满百日，不谨将护，脏腑虚损，百脉枯竭，遂致劳损。久不瘥则变寒热，休作有时，饮食减少，肌肤瘦瘁；遇经水当至，即头目昏眩，胸背拘急，四肢疼痛，身体烦热，足重面浮，或经水不通，故谓之血风劳气也。
血风劳者，血脉空虚，感受风邪，寒热盗汗，辗转不已，乃成劳也。宜人参荆芥散。
〖蓐风〗
《千金》论曰：凡妇人非止临产须忧，至于产后，大须将慎，危笃之至，其在于斯。勿以产时无他，乃纵心恣意，无所不犯。犯时微若秋毫，感病广于嵩岱，何时产后之病，难治于余病也？妇人产讫，五脏虚羸，惟得将补，不可转泻。若其有病，不须快药。若行快药，转更增虚，就中更虚，向生路远。所以产后百日以来，极须殷勤忧畏，勿纵心犯触，及即便行房。若有所犯，必身反强直，犹角弓反张，名曰蓐风，则是其犯候也。
〖附：产后发热〗
产后有阴虚发热者，必素禀脾肾不足，及产后气血俱虚，故多有之。其症则倏忽往来，时作时止，或昼或夜，进退不常，或精神困倦，怔忡恍惚。但察其外无表症，而脉见弦数，或浮弦豁大，或细微无力，其来也渐，非若他症之暴至者，即是阴虚之候。治当专补真阴，大、小营煎，三阴煎，五阴煎，理阴煎，理脾益荣汤，培土养阴汤。
大凡产后发热，皆因元气虚弱，内真寒而外假热也。但用六君子、补中益气加炮姜，温补肝气，诸症自退。若四肢厥冷，加附子。
〖治案〗
汪石山治一妇人，产后未满月，因怒气血流如水，三日方止。遂又劳苦，四肢无力，睡而汗出，日晡潮热，口乾，五心如炙。诸医皆用柴、芩、薄荷之类，其热愈炽。诊其脉，弦大无力，此蓐劳也。以四物一两，入胡连、秦艽、青蒿各五分，数服，热退身凉。后以黄连八珍丸，一料而安。
又治王佥宪宜人，产后因沐浴发热呕恶，渴欲饮冷水瓜果，谵语若狂，饮食不进，体素丰厚不受补。医用清凉，热增剧。诊得六脉浮大洪数，汪曰：产后暴损气血，孤阳外浮，内真寒而外假热，宜大补气血。与八珍汤加炮姜八分，热减大半。病人以素大宜于参、耆，不肯再服。一日复大热如火，复与前剂，潜加参、耆、炮姜，连进二三服，热退身凉而愈。
薛立斋治妇女痨瘵，十中二三。冲为血海，瘀积不行，及至血乾经断，骨蒸潮热，夜梦鬼交。宜急导其血，加人参以行之，收功旦夕可也。若以丸药缓治，王道缓图，坐以待毙。
又治一产妇，朝吐痰，暮发热，无寐，宜用清痰降火之药，肌体日瘦，饮食日少。诊曰：早间吐痰，脾气虚也；夜间发热，肝血虚也；昼夜不寐，脾血耗气。通用六君加逍遥、归脾，以次调理而全愈。
李士材治一产妇，略闻声响，其汗如水而昏愦，诸药到口即呕。李以为脾气虚败，用参、时为细丸，时含三五粒，随液嚥下，乃渐加至钱许，却服参汤而痊。
又治一产妇，盗汗不止，遂致废寐，神思疲甚，口乾引饮。李谓血虚有热，当用当归补血汤以代茶，又以当归六黄汤内黄芩、连、柏炒黑，倍加人参，二剂而愈。
又治一产妇，朝寒暮热，或不时寒热，久不愈，用六君、补中益气，百馀剂而愈。

产后例方  ***************************
●人参荆芥散　治产后蓐劳虚羸，咳嗽，头目昏痛，发渴盗汗，寒热如疟，臂膊拘急。
人参　肉桂　桑寄生　当归　茯苓　白芍　桃仁　熟地　麦冬　甘草（各五钱）　续断（二钱五分）　牛膝（七钱五分）　鳖甲　黄耆（各一两）
上为细末，猪肾一对，去膜脂，用水二锺，姜三片，枣三枚，煎一盏，入末药二钱，葱三寸，乌梅半个，荆芥五穗，水煎，空心服。
●增损柴胡汤
柴胡　陈皮　人参　当归　白芍（各一钱）　山楂（二钱）　甘草（四分）
生姜（三片）　大枣（一枚）
●猪腰汤　治产后蓐劳，寒热如疟，自汗无力，咳嗽头痛，腹痛，俱效。
猪腰（一对）　当归　白芍（酒炒，各一两）
用水三碗，煎至二碗，去滓，将腰切如骰子块，同晚米一合，香豉一钱，加葱、椒、盐煮粥。空心，日服一次，神效。一方加人参更妙。
●胡氏丹皮散　治产后蓐劳羸瘦。
白芍　当归　五加皮　地骨皮　人参（各五钱）　没药　桂心（各二钱）　牡丹皮（三钱）
上为细末，每服二钱，水、酒各半煎。如不饮酒，只用水一盏，开元钱一枚，麻油蘸之，同煎七分，去渣，通口服。煎不得搅，吃不得吹。
●黄耆煮散　蓐劳憎寒壮热。
鳖甲　黄耆　桂心　当归　桑寄生　茯苓　白芍　人参　熟地　麦冬　甘草（各五钱）　牛膝（七钱五分）
上为末，每服用猪肾子一对，去脂膜切破，先以水一盏，入姜半分，枣三枚，煎至七分，去肾子、姜、枣，却下药五钱，更煎四分服。
●《产宝》方　治产后风虚羸瘦弱，不生肌肉。
黄耆　当归　白芍　人参（各三分）　桂心　甘草　川芎　生姜（各四分）　大枣（十二个）
●又方　治产后虚劳，骨节疼痛，头痛，汗出不止。
当归　人参　生姜（各二两）　黄耆（三两）　淡豆豉（三合）　猪腰（一对）　粳米（三合）　薤白（三合）
煎服如前法。
●白茯苓散　治产后蓐劳，头目肢体疼痛，寒热如疟。
茯苓（一两）　人参　当归　黄耆　川芎　白芍　熟地　桂心（各五钱）　猪腰（一对）
上以水三盏，入猪腰并姜、枣各三事，煎二盏，去渣，入前药五钱，煎一盏服。
●黄雌鸡汤　治产后虚羸腹痛。
当归　白术　熟地　黄耆　桂心　小黄雌鸡（一只，去头、足、肠、翅，细切）
用水七碗，先煎鸡至二三碗。每用汁一碗，入药末四钱，煎服。
●母鸡汤　治产后蓐劳，虚汗不止。
人参　黄耆　白术　茯苓　麻黄根　牡蛎（各三钱）
上用母鸡一只，去毛杂，净水六七碗，同药煮至三碗，任意服之。
●当归生姜羊肉汤　治产后腹中㽲痛寒痛，气血不足，虚弱甚者，及寒月生产，寒气入于子门，手不可犯，脐下切痛，此产后之寒症也。并治寒疝腹中痛，乃胁痛里急。
精羯羊肉（一斤）　当归（三两）　生姜（五两）
上用水八升，煮取三升，加葱、椒、盐汤，温服七合。若痛而呕者，加橘皮、白术各一两。一方加川芎。
●人参荆芥散　治妇人血虚，风劳发热，身体疼痛，头昏目涩，心松烦倦，寒热盗汗，颊赤口乾，痰嗽胸满，精神不爽；或月水不调，脐腹瘀痛，痃癖块痛；或时呕逆，饮食不进；或因产时将理失节，淹延瘦瘁，乍起乍卧，甚即著床。
人参　荆芥穗　生地　柴胡　鳖甲　枣仁　枳壳　羚羊角　白术（各七钱五分）　桂心　甘草　防风　川芎　当归
上为粗末，每服五钱，水一盏半，姜三片。
●地黄煎　治妇人血风劳，心松发热不退。
生地黄　熟地黄
上等份为末，用生姜自然汁和水打糊为丸，如桐子大，每服三十丸。
大概阴虚发热，地黄大能补阴。若服之脏腑觉虚冷，早间先服八味丸一服，不可谓地黄性冷沮洳坏脾也。
●鹿肉汤　治产后虚羸，劳损补乏方。
鹿肉（四斤）　地黄　甘草　川芎　黄耆　白芍　麦冬　茯苓（各二两）　人参　当归　生姜（各一两）　半夏（一升）　大枣（二十枚）
以水二斗五升，煮肉取一斗三升，去肉内药，煎取五升，去滓，分四服，日三夜一。
●獐骨汤　治产后虚乏，五劳七伤，虚损不足，脏腑冷热不调。
獐骨（一具）　远志　黄耆　白芍　乾姜　防风　茯苓　厚朴（各三两）　橘皮　当归　甘草　独活　川芎（各二两）　桂心　生姜（各四两）
上十五味㕮咀，以水三斗，煮獐骨取二斗，去骨内药，煎取五升，去滓，分五服。
●血风劳方
丹皮　地骨皮　防风　甘草　黑豆　白芷　白芍（各一两）　荆芥穗（二两）　川芎（二钱五分）　生姜（三片）　葱白（一寸）　大枣（一枚）
●琥珀散　治妇人血风劳气，脐腹疼痛，经脉不调，渐加羸瘦。
琥珀（细研）　白术　当归　桃仁（去皮尖）　赤芍（各七钱）　柴胡　鳖甲　元胡索　红花子　丹皮　桂心
上为散，姜一片，每服四钱，水煎服。
●牡丹丸　治妇人血风劳气，气块攻心，日渐黄瘦，经脉不行。
丹皮　郁李仁（各二两）　白芍　当归　川芎　桂心　苦参　大黄（醋炒，各一两）　贝母（五钱）
上为末，炼蜜丸如梧桐子大，每服三十丸，温酒下。
●人参汤　治产后诸虚不足，发热盗汗，内热，晡热等症。
人参　当归（等份）
上为末，先将猪腰子一枚切片，糯米半合，葱白二根，入水二锺，煎汁八分，再入药三钱，煎服。
〖方见各门〗
●十全大补汤
●八珍汤
●四物汤（见秦越人治法。）
●六味地黄汤
●八味地黄汤
●归脾汤（以上见血。）
●六君子汤（见痰。）
●补中益气汤（见东垣治法。）
●黄耆建中汤（见仲景治法。）
●加味逍遥散（见郁。）
●五福饮
●补阴益气汤
●理阴煎
●五君子煎
●大营煎
●小营煎
●三阴煎
●五阴煎（以上见景岳治法。）
●理脾益营汤
●升补和中汤
●味补饮
●培土养阴汤（以上见师朗治法。）


上集卷之二十九  ——————————————————————————————————————————————————————————————————————————————————————————

室女经闭成虚损  ***************************
〖经旨〗
岐伯曰：女子七岁，肾气盛，齿更发长。二七而天癸至，任脉通，太冲脉盛，月事以时下。
〖脉法〗
尺脉常盛，右手脉大，皆其常也。若肾脉微涩与浮，或肝脉沉急，或尺脉滑而断绝不匀，皆经闭不调之候。
室女之脉，六部和平，独左关细数。尺脉虚沉细而结，则经闭。两尺滑大而浮洪，则为居经。六脉细数涩结，则为经闭。
〖室女经闭成虚损论〗
吴澄曰：女子月事，始于太冲，起于胞中，出于气街，前行于胸，伏行于背，上出颃颡，渗灌诸阳，下入于足，注诸路，为十二经之海。其出入皆少阴经以行，故为血海，此经水之源也。若禀受素薄，先天不足，血气未满，即思男合，所愿不遂，或忧思伤脾，郁怒伤肝，则多气血错乱，经脉不行，变为痨瘵，不可不慎也。
〖月候〗
妇人以血为本，以气为用，在上为乳浆，在下为月水。养之得道，则荣卫流行而不乖，调之失理，则气血愆期而不应也。
〖室女经闭成劳〗
寇宗奭曰：夫人之生，以气血为本。人之病，未有不先伤其气血者。若室女童男，积想在心，思虑过度，多致劳损。男子则神色消散，女子则月水先闭。盖忧愁思虑则伤心，而血逆竭，神色先散，月水先闭。且心病则不能养脾，故不嗜食；脾虚则金亏，故发嗽；肾水绝则木气不荣，而四肢干痿，故多怒，发鬓焦，筋骨痿。若五脏传变则死。自能改易心志，用药扶持，庶时保生。切不可用青蒿、虻虫，凉血行血。宜用柏子仁丸、泽兰汤，益阴血，制虚火。
〖室女月水不通〗
论曰：夫冲任之脉，起于胞内，为经脉之海。手太阳小肠，手少阴心，二经为表里。女子十四而天癸至，肾气全盛，冲任流通，经血既盈，应时而下，否则不通也。
〖褚氏精血论〗
男子精未满而御女，以通其精，则五脏有不满之处，异日有难状之疾。阴已痿而思色，以降其精，则精不出内败，小便道涩而为淋。精已耗而复竭之，则大小便牵疼，愈疼即愈便，愈便即愈疼。女子天癸既至，逾十年无男子合，则不调；未逾十年思男子合，亦不调。不调则旧血不出，新血不生，或渍而入骨，或变而为肿，或虽合而难子。合男子多则沥枯，虚人产乳众，则血枯杀人。观其精血，思过半矣。
〖《圣济总录》〗
女子二七而天癸至，任脉通，月事以时而下。若禀受不足，或任脉为风寒所搏，致令风气凝结，不能应时而下，经久不治，则致痨疾。不可行血破血猛性之药，宜通心气，行荣卫，滑经络。
〖妇人将理失宜〗
妇人将摄顺理，则气血调和，六淫不能为害。若劳伤血气，则风冷乘之。脾胃一伤，饮食渐少，荣卫日衰，肌肤黄瘦，面无光泽。若入大肠则下利，若入关元则绝嗣。故妇人病有三十六种，皆由冲任劳损而致。盖冲任之脉，为十二经之会海，其病皆见于少阴、太阳之经，当于此候之。
〖经脉不通〗
经脉不通，日久非细事，实为重病。若是室女初经，因食咸酸之物，遂致血乾涸，亦成劳疾。
〖经闭为死候〗
危氏曰：女子二七而天癸至，七七而天癸竭。行早性机巧，行迟性鲁钝，通行则阴阳和合，始能有子。若年十四至二十岁不行，命如风烛，朝不保暮，有病发则死；间有不死，百无一二，亦一生多病，或一生不循经度而行者，晚年有癖疾，则难治。
澄按：室女经闭成劳者，多由积想思虑在心。心主血脉，心伤则血逆竭，而月水先闭。心属火，火既受病，不能生脾土，以荣养其子，故不嗜食。脾既虚，则土不能生金，而肺气亏，故发热咳嗽。金既亏，则不能生水，而水气绝，故四肢干。水气不充，不能养木，故多怒发焦。传变五脏，比至成劳亦难治矣。或有以为血热，用清凉等药。殊不知血热则行，血冷则凝。凡经水少，渐至不通，手足骨肉烦疼，渐至羸瘦潮热，脉来细数，此阴虚血热，阳往乘之，水不制火，火灼液干。当养阴血，宜培土养阴汤、资成汤、理脾阴正方，选而用之。保其津液，益其血脉，调其荣卫，气血自通，非攻积、耗气、破坚之药所可治也。
〖月水不通〗
月水不通者，所致不一。有食味不化，血微不通；有前期太过，后期不通；有大病后，热燥不通；有寒凝结滞不通；有积聚气结不通；有心气抑滞不通。凡此所受不同，治之亦异。盖妇人假血为本，以气为用，血气稽留，则涩而不行。其为病或寒或热，脐腹坚痛，肌肉消瘦，久则为痨瘵之症。
〖室女经闭与妇人不同〗
室女经闭，非本先天元气虚弱，血气未充，即是欲男子而不可得，所愿不遂。思虑伤心，抑郁伤肝，以致月水闭而成病。故凡寡妇、师尼犯经闭者，当同此法。
〖室女师尼寡妇论〗
昔宋褚澄疗师尼、寡妇各制方，盖有谓也。此种人鳏居独阴，欲心萌而多不遂，是以阴阳交争，乍寒乍热，全类温疟，久则为劳。尝读《史记·仓公传》载济北王侍人韩女，病腰背痛寒热，众皆以为寒热也。仓公曰：病得之欲男子不可得也。何以知欲男子而不得？诊其脉，肝脉弦出，是以知也。盖男子以精为主，妇人本经，故血结在内不通也。或曾经吐血致血枯，或醉以入房，劳伤肝脏，血竭于内，俱令月水不通。久则胃气虚，不能消化水穀，使津液不生血气，亦令月水不通。其候肠中鸣是也。但益津液，则经血自下。久不通者，血竭为块。若脾胃虚弱，则变为水肿，土不胜水故也。其月水来而不断者，由劳伤经脉，冲任气虚，不能制经血也。
〖妇人经闭〗
妇人经闭，属于心事不足，思虑伤脾。盖心属阳而主血，脾裹血以行气。若有月水不通，未必不由心事不足，思虑伤脾。有所劳倦，穀气不输，肺金失养，胃水无滋，经血枯涸，以致三五不调，渐至闭绝，虚损内热，骨蒸痨瘵之作，而率难以治。惟养心则血生，脾健则气布，二者和则气畅血行，而调经之要至矣。
〖血枯经闭〗
经云：有病胸胁满，妨于食，病至则先闻腥臊臭，出清液，先吐血，四肢清，目眩，时时前后血，病名曰血枯、此年少时，因大脱血，或醉而入房，亏损肝肾。盖肝藏血，受天一之气，以为滋荣。而胸膈满，妨于食，则肝病传脾，而闻腥臊臭，出清液。若以肝病而肺乘之，则吐血，四肢清，目眩，时时前后血出，皆肝血伤之症也。
〖二阳之病发心脾〗
妇人百病，皆自心生。如五志之火一起，则心火亦从而燔灼。经闭不通之症，先因心事不足，心血亏耗，故乏血以归肝，而出纳之用已竭。经曰子能令母虚，是以脾不磨而食少，所谓二阳之病发心脾者此也。因食少，故肺气亦失所养，而气滞不行，则无以滋肾阴。况月水全赖肾水施化，肾水既竭，则经水易以乾涸，或先或后，淋沥无时。若不早治，渐至闭塞不通，而成为劳极之症，不易治也。
澄按：经闭之症，所关甚重，殊非轻候，然亦有血枯。血滞二者之分。滞者，冲任未亏，偶因气滞血凝，为病轻，可以活血行气。枯者，冲任内匮，不因气滞，本无血凝，但当助胃壮气，则荣自生而经自行。所以妇人室女，一病而经断绝不至者，极重之候也。若女子崩漏潮热，经闭不通者，资成汤。食少脾虚，经不至者，理脾阴正方。若兼腹痛泄泻气滞者，归脾汤。血虚有火，肝气上逆者，理脾益营汤，或畅郁汤。若阴分不足，脾土又亏者，培土养阴汤。若食少痰多者，中和理阴汤。潮热气郁者，加味逍遥散。血虚兼发热者，益荣内托散。气虚兼外感发热者，宁志内托散。若劳伤兼外感发热，而月事不至者，理劳神功散。
〖治案〗
东垣治一夫人，病寒热，月事不至者数年矣，又加喘嗽，医者悉以蛤蚧、桂、附等药投之。李曰：不然。夫人病阴，为阳所搏，大忌温剂，以凉血和血之药，服自愈。已而果然。
滑伯仁治一妇，暑月中病经事沉滞，寒热自汗，咳嗽有痰，体瘦悴，腹脐刺痛。诊其脉弦数，六至有馀。曰：此二阳病也。经云二阳之病发心脾，女子得之则不月。二阳，阳明也，阳明为金，为燥化。今所以不月者，因其所遭也。阳明本为燥金，适遭于暑。暑，火也，以火铄金，则愈燥矣。血者，水类，金为化源，宜月事沉滞不来也。他医用燥热药，滑曰：夫血得寒则止，得温则行，得热则搏，搏则燥，复加燥剂，血益干而病必甚。以柴胡饮子，清阳泻水，流湿润燥，三五进而经通，余病亦除。
汪石山治一妇，右脉缓濡而弱，左手无脉，再三寻之，动于腕臂外廉阳溪、偏历之分。乃语之曰：左脉离其部位，其病难以脉知。以右脉言之，仍属于脾胃不足也，尚当言其病焉。告曰：每遇经未行前，咯血数口，心嘈不安，食少懒倦。汪以四君子加山栀、陈皮、麦冬、牡丹皮，煎服，数帖而安。
薛立斋治一室女，年十六，疬久不愈，天癸未通，发热咳嗽，饮食少思，欲用通经丸。薛曰：此盖因禀气不足，阴血未充故耳。但养气血，益津液，其经自行。彼惑于速效，仍用之。薛曰：非其治也。此乃慓悍之剂，大助阳火，阴血得之则妄行，脾胃得之则愈虚。后经血妄行，饮食愈少，遂致不救。
杨元鼎女，及笄劳嗽，发热体瘦，唾中有红，病甚危，百药不效。偶遇一名医，用劫劳散三十馀剂，遂愈不发。
吕沧州治一室女，经闭五月，腹大如有孕。公诊之，面色乍白乍赤者，鬼也。非有异梦，则鬼祟所凭耳。乃以桃仁煎，下血如猪肝五七枚而愈。

经闭例方  ***************************
●柏子仁丸
柏子仁（炒，研）　牛膝　卷柏（各五钱）　泽兰（一两）
上为末，蜜丸，米饮下三十丸。
●泽兰汤
泽兰叶（二钱）　当归　白芍（各一钱）　甘草（五分）
●劫劳散　治劳嗽发热，盗汗体瘦，唾中有红，或成肺痿。
白芍（二钱）　黄耆　甘草　人参　五味　当归　半夏　阿胶　茯苓　熟地（各五分）
上加姜、枣，水煎，日三服。
●加减大建中汤　治一切虚损，月水不调，腹脐疼痛，往来寒热，自汗口乾烦渴。
白芍（二两）　当归　川芎　黄耆　肉桂（各一两）　甘草　白术（各七钱五分）　生姜　大枣
●人参鳖甲丸　治一切虚损，肌肉瘦瘁，盗汗心忪，咳嗽上气，经脉不调，或作寒热，不思饮食。
杏仁（去皮尖）　人参　当归　赤芍　甘草　柴胡　桔梗（各一两）　地骨皮　宣黄连　胡黄连（各五七分）　肉桂　木香（各五钱）　麝香（五分，另研）　鳖甲（一枚，重二两，醋炙黄）
上为末，用青蒿一斤，研烂绞汁，童子小便五升，酒五升，同熬至二升，入真酥三两，白沙蜜三两，再熬成膏，冷方下众药末，搜和匀为丸，如桐子大，每服五十丸。
●人参丸　养阴生血补虚。
人参　鹿角胶（炒）　熟地　白芍　当归　白术　川芎（各等份）
上为末，炼蜜丸如桐子大，每服三十丸。
●如圣散　治禀受气血不足，不耐寒暑，易冒疾伤，月水不调，久而心虚，状若心劳，四肢倦怠，筋骨少力，盗汗易惊，或时不宁，五心烦热，肌肤不长，间作头昏，饮食无味，胸膈不利。并妇人胎前产后，并可服之。
北柴胡　茯苓　甘草　熟地　人参　当归（各一两）　鳖甲　胡黄连　沉香　知母（各五钱）　桑寄生　乾葛（各七钱五分）
上为细末，每服二钱，水一盏，乌梅一个，枣二枚，麦冬煎至八分，服无时。
●筒骨煎　治诸虚疾，羸瘦乏力，腰背引痛，心烦喘嗽，唾脓呕血，顽涎壅盛，睡卧有妨，胸膈气促，夜多盗汗，发焦耳鸣，皮寒骨热，一切五劳七伤，骨蒸等症。
地皮骨　粉草　柴胡　前胡　乌药　麻黄（不去节）　葛根　青蒿　桔梗　知母　天仙藤　条芩（各一两）　人参　生地　秦艽　鳖甲　黄耆（各五钱）
上㕮咀，每服三钱，水一盏，酒一分，猪骨筒一茎炙焦，分为四服。桃、柳枝各七寸，杏仁五粒，去皮尖，捶碎，煎至七分，去渣温服。加乌梅半个尤妙。一方加当归、白芍。
●猪肚丸　治劳热羸瘦。
北柴胡　赤茯苓　人参　黄耆（各一两）　黄连　地骨皮　木香（各五钱）　桃仁　鳖甲（各一两五钱）
上为细末，用好嫩猪肚一枚净洗，将药末入猪肚内，以线缝合，蒸令烂熟，于砂盆内研如膏，丸如梧桐子大。食前、食后米饮下三十丸。
●河车丸　治劳嗽，一切痨瘵虚损，骨蒸得效方。
河车（一具，初生男子者尤佳，于长流水中荡洗血净，入磁器内，重汤煮烂入药）　白茯苓（五钱）　人参（一两）　山药（二两）
上为末，入河车汁，加面糊为丸，如梧桐子大，以少麝香末为衣。每服三十丸，米饮下。嗽甚者，五味子汤下。
●麦煎散　治少男室女骨蒸，妇人血风，攻注四肢，心胸烦壅等症。
赤茯苓　当归　乾漆　鳖甲　常山　大黄　北柴胡　白术　石膏　生地　甘草　小麦（五十粒）
上煎，食后服。有虚汗，加麻黄根一两。
〖方见各门〗
●归脾汤（见血。）
●逍遥散（见郁。）
●补中益气汤（见东垣治法。）
●四物汤
●十全大补汤（以上见秦越人治法。）
●资成汤
●理脾阴正方
●理脾益荣汤
●畅郁汤
●培土养阴汤
●中和理阴汤
●益荣内托散
●助卫内托散
●宁志内托散
●理劳神功散（以上见师朗治法。）


上集卷之三十  ——————————————————————————————————————————————————————————————————————————————————————————

童子疳劳  ***************************
〖经旨〗
孙思邈曰：小儿六岁以下，黄帝无说。中古巫妨始撰《颅囟经》，以占寿夭。自兹始有此方，则小儿方药，始于巫妨也。
〖脉法〗
小儿之脉，非比大人之多端，但察其强、弱、缓、急四者之脉，即是小儿之肯綮。盖强弱可以见虚实，缓急可以见邪正。四者既明，则无论诸症，皆可类推。
〖童子疳劳论〗
吴澄曰：童子疳劳，即小儿疳积也，初起于脾，后传于肾。脾土一虚，不能摄五脏之气而成耳。盖小儿好食甘甜，胶滞腻积，脾胃受伤，不能消化，变而为疳，即大人之五劳也。幼科徒知用消积清热化疳，大苦大寒之剂，而不知五劳曲折，疳症虚实，脾胃强弱，一概施之。禀气实者，可以获效。若肾气不足，脾元素亏者，惟有待死而已，其能愈乎？即大方中亦然，不独童子也。
〖疳劳〗
疳者，干也，因脾胃津液乾涸，而患在小儿为五疳，在大人为五劳，终宜以调补胃气。
澄按：疳积一症，在小儿则为五疳，在大人又为五劳。又二十以下曰疳，二十以上曰劳。总由脾胃虚弱，津液枯涸。幼科治疗，多用清凉，不审虚实，致令胃虚而亡其津液，内则发热，外则肌肉削瘦。一脏虚而脏脏皆虚，渐加瘠瘦，久不能痊。必须大补气血，兼消疳、清热、杀虫之药，叠相间服。又有阴虚假热，脾败肾亏，又非温补不可。总以察其虚实为要。如气弱者，必须兼四君、异功、益气汤之类；血虚者，必兼四物、六味、培土养阴、理脾益荣汤之类，随症酌宜，勿执偏治。
〖五疳〗
二十岁以下曰疳，二十岁以上曰痨。皆由脾胃虚弱，血气枯滞，生积、生热、生痰，乘脏气之虚传入为疳。间有热者，亦虚热耳。故治表不可妄表过凉，治虚不可峻温骤补。
〖心疳〗
心疳，虚热面黄，颊赤壮热，惊啼，神志恍惚不宁，宜田氏安神丸。面黄颊赤，身壮热，当用钱氏补心安神丸主之。
〖肝疳〗
肝疳，白膜遮睛；筋疳，泻血而瘦。当补肝地黄丸主之。
〖脾疳胃疳〗
脾疳，面黄腹大，喜食泥土，当补脾，益黄散主之。胃疳，饮食不消，多吐。
〖肺疳〗
肺疳，气喘，口鼻生疮，当补脾肺，益黄散主之。
〖肾疳〗
肾疳，羸弱极瘦，身有疮疥，当补肾，地黄丸主之。
〖疳劳〗
疳劳，骨蒸，五心潮热，盗汗，咳嗽，泄泻，腹硬如石，面色如银，断不可治。古方八物汤去白术，加黄耆、柴胡、陈皮、半夏、使君子、虾蟆灰、鳖甲各等份，姜、枣煎服。或连胆丸、猪肚丸，加虾蟆灰救之。气促者即死。
〖小儿尸疰〗
小儿尸疰，劳瘦，或时寒热。方用鳖头一个，烧灰杵末，新汲水下五分匕，立效。
〖小儿癖积〗
小儿病癖，由乳食不化，伏在腹中，乍凉乍热，饮水不止，或喘而嗽，与潮热相类。若不早治，必成劳疳。
〖无知斫丧〗
凡人色欲过度者，多成劳损，况童子乎？盖人自生以后，惟赖后天精气，以为立命之本。故精强神亦强，神强必多寿；精虚气亦虚，气虚必多夭。其有先天所禀，原不甚弱者，但知自诊，而培以后天，则必获寿。设禀赋本薄，而恣情纵欲，再伐后天，必成虚损。
〖保养萌芽〗
有年将未冠，壬水方生，保养萌芽，正在此日。而无知孺子，遽摇女精，或伴非人，多端斫丧，苞萼未成，而蜉蝣旦暮者多矣，良可悲也。此其责者，不在孺子，而在父师，使不先有明海，俾知保身之道，则彼童心，岂识利害。而徒临期恳祷，呼号悲慼，何济于事哉。
〖脾胃弱易成疳〗
脾胃不和，用四君子加白术一倍，姜、枣煎。脾困，用四君加木香、砂仁、人参各五钱。脾胃弱，生气多困，四君子加炒半夏曲、没食子，等份为末，入冬瓜子少许。
〖疳劳潮热〗
疳劳者，潮热往来，五心烦热，盗汗骨蒸，嗽喘枯悴，渴泻饮水，肚硬如石，面色如银。
〖钱氏治法〗
钱氏曰：疳者，皆脾胃病，亡津液之所作也。因大病或吐泻后，医又以药吐下，致脾胃虚弱，亡失津液。且小儿病疳，皆愚医之所坏病。假如潮热，是一脏虚一脏实，而内发虚热也，法当补母而泻本脏则愈。假令日中发潮热，是虚热也。肝为心母，宜先补肝母，肝实而后泻心，心得母气，则内病而潮热自愈。医见潮热，妄谓其实，乃以大黄、芒硝辈诸冷药利之，利既多而不能禁，则津液内亡，渐成疳也。又如癖病发作，寒热饮水，胁下有形硬痛，法当用药渐消磨之，医反以巴豆、硇砂辈快药。小儿易虚易实，下之既过，胃中津液耗损，渐成疳劳瘦。又有病伤寒，五六日间有下症，以冷药下之太过，致脾胃津液少，即便引饮不止，而生热也，热气内耗，肌肉外消，他邪相干，变症多端，亦成疳病。又有吐泻久病，或医妄下之，其虚益甚，津液烦躁，亦成疳也。
〖夫妇亦贵有节〗
夫妇正也，然亦贵有节。若云正欲非淫，则家酿独不醉乎？且人终身疾病痨怯，从初婚时起者多。少年兴高力旺，往往恣情无度，多成痨怯，甚者夭亡，累妇孀苦。不思百年姻春，终身相偶，何苦从一月内，种却一生疾病祸根。前辈每遇子孙将婚，必谆谆告诫者以此。
〖治案〗
钱氏治冯承务子，五岁，吐泻壮热，不思乳食，见儿目中黑睛少而白睛多，面色㿠白，此子必多病。面色㿠白者，神怯也；黑睛少者，肾虚也。黑睛属肾水，本怯而虚，故多病也。纵长成肌肤不壮，不奈寒暑，易虚易实，脾胃亦怯，更不可纵恣酒欲。若不保养，不过壮年也。面上常精神光泽者，如妇人之失血也。今吐利不食，壮热伤食也。又虚怯不可下，下之愈虚。入肺则嗽，入心则惊，入脾则泻，入肾则益虚。但宜以消积丸磨化之，为微有食也。如伤甚则可下，不下则成癖也。若食在内，亦可下也，下毕补脾必愈，随其虚实无不效。宜白附丸。
又治一小儿疳积，其状渐黄瘦，拍背如鼓鸣，脊骨如锯，乃积而生热成疳也。宜服芦荟丸、露星膏。
汪石山治一小儿病多，因缺乳食太早所致，或因久患脏腑胃虚虫动，日渐羸瘦，腹大不能行，发竖发热无精神，用大无肥儿丸，一料而愈。
又治小儿冷疳多渴，好卧冷地，烦躁啼叫，饮食不进，渐成羸瘦。其候难明，有若热症，但大便滑泄，百药不效是也。因女子百药俱试，而俟偶中者，竟与钱氏木香丸，不数服而愈。
吴茭山治一童子，年十三岁，患咳嗽盗汗，遂请幼科治之。乃曰：小儿汗不必服药。一月后两目顿赤，食少，痰中带血丝。吴诊其脉，左手微而无力，右手大而洪数，此怯症也。想已有外务，其父母力为分解，再三私询，乃曰前学堂中隔壁窥见一女子，觉慕之不遂，后得此疾。遂以当归、地黄、茯神、远志、丹皮、枣仁、白术、甘草、桔梗，数十剂全愈。
李士材治陈邃玄令郎，年十六岁，发尽脱落，无一茎存者，其脉数而大。李曰：肾之合骨也，其荣发也，多食甘则骨痛而发落，此《内经》之言也。揣其股髀间骨，果觉大痛。遂以还少丹加生地、当归作丸，日服一两，兼进清胃汤，半载之间，发尽出矣。

疳劳例方  ***************************
●六神散　治气不归原，发热不退。
人参　茯苓　山药　白术　扁豆　甘草（各等份）
上为末，每服一钱，姜、枣煎。此药用处甚多，治胃冷加附子，风症加天麻、防风，泄痢加粟壳。
●脾风方
人参　冬瓜仁（各五钱）　南星（切片，姜汁煮，存性，用一两）
上为细末，用一钱，水煎服。
●露星膏
黄耆　胡连　地骨皮　柴胡（各等份）
上为末，蜜丸芡实大，隔宿酒浸一宿，次日澄去酒，薄荷汤浸服之。
●白附丸　治小儿咳嗽有痰，感冒发热，吐泻，心神不安。
南星　半夏　白附子　白矾（各一两）
上为末，姜汁丸，如桐子大，薄荷汤下。
●木香丸　治疳痢。
黄连（三钱）　木香　厚朴　夜明砂（纸炒各二钱）　诃子肉（炒一钱）
上为末，饭丸麻子大，干艾、生姜汤下。
●钱氏安神丸　治心疳，除火邪热渴，清心化痰。
麦冬　牙硝　茯苓　山药　寒水石　甘草（各五钱）　朱砂（一两研）　龙脑（一字）
上为细末，炼蜜丸如鸡头大，每服半丸，砂糖水下。
●《秘旨》安神丸　治心疳，睡中惊悸，或受惊吓而作。
人参　枣仁　茯神　半夏（各一钱）　当归　白芍　橘红（各七分）　五味子（五粒）　炙甘草（三分）
上为末，姜汁糊为丸，芡实大，每服一丸。
●人参安神丸
黄耆（二钱）　人参　陈皮（各一钱）　甘草　炙甘草（五钱）　白芍（七分）　黄连（少许）　茯苓（四分）
上为粗末，每服水二盏，煎五沸服。
●补脾汤　治小儿久病，面黄肌瘦，咬牙目札，头发稀少，误药所致。
人参　白术（各一钱）　白芍　茯苓（各八分）　川芎　陈皮（各六分）　炙甘草　黄耆　当归（各四分）　生姜（一片）
●惺惺散
人参　白术　茯苓　甘草　北细辛　川芎　苏梗（各等份）
—方加防风、花粉、薄荷。
●银白散　治胃虚吐泻。
糯米（炒二两）　扁豆（蒸二两）　白术（炒一两）　甘草（炙，三钱）　丁香　藿香（各二钱）
上为末，紫苏米饮下。
《直指方》加炮姜、白附子、全蝎、木香、石莲子，姜水煎。

附：疳方  ***************************
●鳖甲散　治疳劳骨蒸。
鳖甲（一两，九肋者佳，用童便炙）　熟地（五钱）　黄耆　白芍（各一两）　地骨皮　当归　人参（各半两）
●猪肚丸　治骨蒸疳劳，肢体黄瘦。
木香　黄连　生地　青皮　银柴胡　鳖甲（各一两）
上为末，猪肚一个，入药于内，以线缠之，于砂罐内悬肚煮熟取出，细研猪肚为丸，如麻子大，米饮下。
●大胡连丸　治一切惊疳，腹胀虫动，好吃泥土、生米，不思饮食，多睡吼啀，脏腑或泻或秘，肌肤黄瘦，饮水，五心烦热。能杀虫，进饮食，兼治疮癣。常服泻痢。
胡连　黄连　苦楝子（各一两）　芜荑（五钱）　乾蟾头（研，一分）　麝香（一钱）　青黛（一钱五分）　芦荟（一分）
上先用前四味，猪胆汁和为剂，每一丸如胡桃大，入巴豆仁一枚置其中，用油单纸一重裹之，同米一升许蒸，米熟为度，入后四味，少入面糊，丸如麻子大。每服与十丸，或十五丸，清米饮下。
●五疳保童丸　治小儿乳食择冷热，好食肥腻，恣食甘咸，脏不和生疳。
青黛　苦楝树根　夜明砂　五倍子　芦荟　黄连　龙胆草　白芜荑（各一分）　麝香（少许）　蝉蜕（去爪，一分）　猪胆汁（大者五个，拌诸药，焙乾）
上粟米煮糊为丸，如麻子大。一岁儿三丸，不拘时，米饮下，日三服。忌食猪肉。
●太无肥儿丸
黄连　神麴（各一两）　麦芽（五钱）　木香（二钱）　槟榔（三个）　使君子　肉果（面煨，各五钱）
上为末，糊丸，每服五十丸。
〖方见各门〗
●四君子汤
●四物汤
●八物汤
●六味地黄丸（以上见秦越人治法。）
●五味异功散（见泄泻。）
●益黄散（见呕吐。）
●补中益气汤（见东垣治法。）
●培土养阴汤
●理脾益营汤（以上见师朗治法。）


下集卷之首  ——————————————————————————————————————————————————————————————————————————————————————————

外损  ***************************
〖外损总旨〗
吴澄曰：元气不足者，谓之虚；不能任劳者，谓之怯；由是而五脏内伤，谓之损；传尸蛊疰谓之瘵。虚与怯非一因，损与瘵亦各别。故病有真有假，而用药有补有散。世之专用滋阴降火者，非故欲杀人也，其所见者偏也。所见偏则其所谓虚，虚其所虚，非吾所谓虚也。其所谓损，损其所损，非吾所谓损也。凡吾之所谓虚损者，合内外真假而言之也，不居之论也。世之所谓虚损者，去其外症而言之也，胶柱鼓瑟也。近日医不师古，相习成风，流毒斯世。其治虚损之法，不主于滋则主于补，不主于补则主于滋，出于彼必入于此。前医者倡之，后医者和之，病者喜之，旁人附之。噫！其欲持内外真假之说，其孰从而听之？老医者曰：丹溪诸公，云云若此也。新医者亦曰：丹溪诸公，云云若此也。病者习闻其说，乐其诞而不察也，亦曰：各名家诸公，俱云云若此。不惟举之于口，而又证之于书。虽有内外真假之说，其孰从而求之且甚矣？人之不智也，不求其端，不讯其末，惟滋补之是务。古之死于虚损者寡，今之死于虚损者多。古之治虚损也得宜，今之治虚损也非法。病无一定，而概以补之；治非一法，而概以滋之，奈之何其病不危且殆也？且治之之法，其端亦甚多矣。阴虚者补阴，阳虚者补阳，有外邪焉而为之疏，有风邪焉而为之解，有寒邪焉而为之温，有暑邪焉而为之清，有湿邪焉而为之利，有火邪焉而为之凉，浊痰积瘀为之消，劳伤积损为之理，脾胃薄弱也而兼补之，龙雷上泛也而兼导之，将欲传经也而为之备，将欲变症也而为之防。今时之法，病者不死，滋降不止，食少泄泻犹不关心，呜呼！其亦不思而已矣。盖滋降之剂，久必伤脾。人之所赖以生者，脾胃也。脾胃虚衰，不能以升发药饵也，不能以饮食生气血也，不能温皮肤、充腠理以御外邪也，何也？心者君主之官也，肺者相傅之臣也，脾者输纳之职也。饮食入胃，流溢精气，上归于脾，脾气散精，上归于肺，通调水道，下输膀胱。生气生血，贯五脏，充百骸，调六脏，皆脾胃为之也。今用滋降者曰：咳嗽可除也，喉痒可止也，蒸热可退也，痰可逐也，瘀可消也，火可降也，虚可补也。求其脾胃之气相生相养之道，则有清净寂灭者矣。呜呼！其幸而遇阳有馀阴不足者，则滋阴也，降火也，皆药症相合也。其不幸而遇脾薄胃弱者，则滋阴也，降火也，适足以益其病也。非予之专以滋阴为仇也。内伤者补之，外感者散之，其治虽不同，其理则一也。夏葛而冬裘，渴饮而饮食，其事虽殊，其智则一也。今之医者，一见咳嗽失血、吐痰潮热等症，即曰曷不用滋阴降火之法。是亦责身之寒者，曰曷不为葛之之易也。责饥之食者，曷不为饮之之易也。《灵枢经》曰：百病之始生也，皆生于风。又曰：病之始期也，生于风寒暑湿，实发其端。故治之之法，欲补其虚，必先去其外邪；欲治其真，必先求其假；欲治其内，必先察其外；凡用疏用散者，将欲为补计也。今则不然，不辨其外，不辨其内，不辨其风，不辨其寒，不辨其暑，不辨其湿，不辨其燥，不辨其火，不辨其痰，不辨其积。此吾所以著《不居集》之意也。遇内伤则内伤治之，遇外感则外感治之，遇滋则滋之，遇降则降之，温则温之，补则补之，消则消之，散则散之。斯法也，何法也？此吾所治虚怯痨瘵也，不敢以滋降之法，而加于外损之上也。
〖风劳论〗
吴澄曰：风劳一症，求之《灵枢》，并未详明；求之《素问》，惟《评热论》得风劳一节，隐隐若有相合，亦未究其根底。窃不自安，意均是人也，何以致伤风，何以不伤风？均是症也，何以致成劳，何以不成劳？均是治也，何以易治？何以难治？何以不治自愈？何以治之不愈？漫然渺然，茫无确据。于是再取《内经》读之，譬如嚼蜡，毫无一得。终日不辍，后始恍然，列之篇者，用质同志，或有以教我也。
〖论伤风不伤风〗
经曰：有人于此，并行并立，其年之少长等也，衣之厚薄均也，卒然遇烈风暴雨，或病或不病，皆病皆不病，其故何也？少俞曰：春青风，夏阳风，秋凉风，冬寒风，凡此四时之风，其所病各不同。黄色薄皮弱肉者，不胜春之虚风。白色薄皮弱肉者，不胜夏之虚风。青色薄皮弱肉者，不胜秋之虚风。赤色薄皮弱肉者，不胜冬之虚风。黑色而皮厚肉坚者，不伤于四时之风。其皮薄而肉不坚色不一者，长夏至而有虚风者病矣。其皮厚而肌肉坚者，必重感于寒，外内皆然乃病。据此观之，人禀受各有一偏，皮肉厚薄各有不同，有能胜四时之虚风者，有不能胜四时之虚风者，则有伤风不伤风之别矣。
〖论伤风有成劳有不成劳〗
经曰：巨阳者，诸阳之属也，其脉连于风府。凡风邪之伤人也，太阳必先受之。邪入太阳，传入于里，善行数变，或为寒热，或为寒中，或为热中，或为偏枯，或中五脏六腑，变化无方，乃为他病而不成风劳，其变风劳何也？经曰：肺者，皮毛之合也。皮毛先受邪气，邪气以从其合也，故不循他经而传变别症，则见气喘咳嗽，寒热痰壅，有似虚劳之症。盖风为阳邪，从太阳一路而来，则当仍从太阳旧路表散而出；从太阴皮毛一路而来，则当仍从皮毛旧路解托而出。昧者误用滋阴敛肺，降火清痰，止嗽退热，寒凉之品，阻其风邪外出之路，则必由浅及深，痰血泄泻，其不成虚损者几希矣。
论风劳有易治有难治有不治自愈有治之不愈
经曰：风者，百病之始也。清静则肉腠闭拒，虽有大风苛毒，弗之能害。经言清净者，谓因循四时之序，养生调节之宜，不妄作劳，则起居有度，生气不竭，则永保康宁。风之初入则在太阳，皮毛所伤则在太阴，究其根本，则无不在肾也。肾者，藏精之处也。人能清净，则肾能取五脏六腑之精，受而藏之也。精生气，气旺则能肉腠闭，皮肤密，真正内拒，虚邪不侵。惟不慎起居，不节饮食，外劳其形，内摇其精，肾原受伤，气因中馁，邪得以乘虚而入也。然金水二脏，子母恒相通，而肾与膀胱，又表里相为配合，故少壮之人，精旺气足，虚风不能侵。即偶感之，不必用解散之药，而邪自无容身之地，故不治而自愈也。若精气虚衰，内不能振，即用表散之药，提者自提，表者自表，正气愈虚，邪反陷入，终无出期，所以治之亦不愈也。若精气稍弱，邪亦留连，外有表药以挈提，内有精气以托送，则邪不敢羁迟而遽出，所以治之易愈也。若风邪未感之初，精气先已受伤，及风邪既感之后，邪必乘虚而内陷，内乏托送之能，外鲜提挈之力，所以治亦难愈也。然不独风劳一症惟然，即如伤寒、疟、痢、时行瘟疫等症，有可治有不可治，有难治有易治，皆是此理。所以脉与症相合，而用药多有不能奏功者，不知其元气之盛衰故也。古人立方，六气门中，如风症之小续命汤、侯氏黑散，寒症之参附汤、四逆加人参汤，暑症之生脉散、清暑益气汤，湿症之《活人》防己汤、中满分消汤，燥症之炙甘草汤、麦门冬汤，火症之人参白虎汤、半夏泻心汤、升阳散火汤。即如消剂中，亦有山楂、麦芽与参同用者。枳实丸、消痞丸，俱皆御参于其中，亦此意也。
〖伤风论〗
伤风，表症也，其原则属于肾。经曰：皮薄肉弱者，不胜四时之虚风。此论先天禀质之偏，五行剋制之理，而非概所论于伤风之症也。若乃肾精不足之人，无论四时风之虚实，最易感冒，皆曰表虚不固。而其所以不固者，不全责之表也。盖肾主精，精生气。肾不足之人，气不生血，则营不能营；精不化气，则卫不能卫。不必大风苛毒，乃能为害，即些小微风，而内亦不能拒，外亦不能御矣。《素问》曰：巨阳引精者三日，中年者五日，不精者七日，不出者则伤肺，伤肺则死矣。可见肾与膀胱相为表里，精盛者邪易引出，明征也。《难经》曰：肾中一点动气，名为导邪之神。可见肾精一足，而外邪不敢内侵。凡病皆然，非独伤风一症如是也。人但知肺主皮毛，太阳为周身之表，以表症而用表药，于理似乎不悖。殊不知人身有一日之虚实，亦有一时之虚实。实者用外感之法治之，自无不愈。惟房劳病后，遗精胎产，老人婴儿，此数种辈，精恒不足，气血内亏，营卫空虚，最易感冒，邪陷难出，人多轻忽，不肯遄治，缠绵日久，终变虚劳。初以为小疾，而不知遗害之大有如此也。雍正丙午，伤风大盛，时行咳嗽，自湖广传染江浙，治之不得其法，后变虚劳，死者甚众。今乾隆甲子，春王正月不见和暖，迟迟之春日，而频遭凛凛苦雨之悽风，又复如前，伤风更甚，沿门阖境，交相传染，长幼相似，有类时行。按少阴君火司天，阳明燥金在泉。初之气，寒水加风木，阳气为寒淫所折，少阳生发之气不宣，正所谓非其时而有其气。症虽相类伤风，又有似乎伤寒，而其实则疫疠之属耳。详稽各家治法，无非芎苏饮、羌活汤、十神汤、败毒散等剂。感之轻者，勿药自愈，重者无不应手取效。若肾气不足之人，当寓归、地于羌、葛、柴、前之中，驾参、耆于芎、半、枳、桔之内，汗和同行，托补兼施，庶邪易出。倘执呆法，专用辛温开发腠理，治非不善，而无如体弱遇之，邪不惟不肯外出，反随元气缩入，发热咳嗽，缠绵不休，经年屡月，终变虚损。故笔之以为前车之戒。
〖风劳初起原因〗
风劳初起，咳嗽鼻塞，久则风邪传里，耗气损血，渐变成劳。在表令人自汗，在里令人内热，在肺令人咳嗽，在肝令人吐血，在肾令人遗精，此症载在《灵枢》。汉唐以来，俱未论及。后世医工，认为内伤积损，辄投峻剂，闭住风邪，内热愈炽，以致不治。惟罗谦甫主以秦艽鳖甲散，吴参黄集柴前梅连散，二公可谓发前人之未发矣。
澄按：风劳一症，自古及今，未有全书，世之不明亦已久矣。其间或有一二高贤立论，列于各症之中，譬如珠玉杂瓦砾之间，令人眼光不及採择。予故条分各门，细按条辨，简而出之。
〖论虚损传变〗
劳者劳于形气，伤者伤于形容。饥饱过度则伤脾，思虑过度则伤心，色欲过度则伤肾，起居过度则伤肝，喜怒忧愁过度则伤肺。又风寒暑湿则伤于外，饥饱劳役则伤于内。昼感之则病营，夜感之则病卫。营卫经行，内外交运，而各从其昼夜。始劳于一，一起于二，二传于三，三通乎四，四干其五，五复犯一。一至于五，邪气乃深，其气自失，使人肌肉消，神气弱，饮食减。行步难。及其如此，虽有命不能生也。
澄按：古时虚损，或三年，或五载，或数十年。何今人之虚损，轻则一年，重则不过数十日而殒，其故何耶？盖古时之症，真虚损也；今人之病，假虚损也。真则难医，而药饵犹可调摄。假则易治，而药多误施。譬诸梨、枣水果之类，欲渍则自内达外，一层一层渐渐烂出，方及于皮，有似内损之症。若郁闭器中，或感冰麝酒器，则自外及内，不过一宿，而皮肉俱腐矣。有似外损之症，所以为日无多。不似内损，尚可迁延岁月也。而前贤立论，又皆以五劳、六极、七伤、真阴、真阳之说著书行世，而并无外损之名。时医不明，而又专以滋阴降火治之，是何异于梨果而郁闭于器中耶？病者甚多，愈者甚少，死者甚众，今日之大弊也，不得不辨。


下集卷之一  ——————————————————————————————————————————————————————————————————————————————————————————

风劳  ***************************
〖经旨〗
经曰：百病之始生也，皆生于风寒暑湿，阴阳喜怒，饮食居处，大惊卒恐，则血气分离，阴阳破散，经络厥绝，脉道不通。阴阳相逆，卫气稽留，经脉空虚，气血不次，乃失其常。
百病之始期也，必生于风雨寒暑，循毫毛而入腠理，或复还，或留止。
东方曰明庶风，东南曰清明风，南方曰景风，西南曰凉风，西方曰阊阖风，西北曰不周风，北方曰庶莫风，东北曰融风。
人之常有病也，亦因其骨节、皮肤、腠理不坚固者，邪之所舍也，故常为病。
风雨寒热，不得虚邪，不能独伤人。卒然逢疾风暴雨而不病者，盖无虚不能独伤人。此必因虚邪之风，与其身形，两虚相得，乃客其形。
劳风法在肺下，其为病使人强上瞑视，唾出若涕，恶风而振寒，此为劳风之病。巨阳引精者三日，中年者五日，不精者七日，咳出青黄涕，其状如脓，大如弹丸，从口中若鼻中出，不出则伤肺，伤肺则死矣。
吴澄曰：风劳与伤寒不同，伤寒由表传里，而劳风法是肺下，在第五、六椎之间也。风为阳邪，善行数变，熏蒸肺络，使人强上而不能俯仰。风热内盛，使人瞑视而羞明。津液暗灼，使人唾出稠黏而若涕。风客皮毛，使人恶风而振寒。所见在此，所因在彼，果在肾非由肺也。少壮之人，水足以制火，则巨阳能引精，三日可愈。中年者，精虽未匮，比少壮者不无精弱，故必五日。老年之人，天癸将竭，真阴衰败，不能制火，故曰不精者七日。迹此观之，不必论人之少壮，为病之重轻，而审其精之盛衰，以察邪气之出入。旺者出速，弱者稍迟，衰者日久，精亏气弱之人，内无托送，则终不出也。咳出青黄若涕，是邪出之色也；如脓，邪出之状也；大如弹丸，邪出之征也；从口若鼻，邪出之路也。出则愈也，不出则伤肺，伤肺则死矣。
〖脉法〗
大凡无邪无热无积之症，其脉举按无力而弱。若脉细而弦，似数非数，硬小而碍指，即有夹杂，不可作虚损治。
澄按：平人脉大为虚，浮大表虚，虚细微弱者盗汗。大而无力阳虚，数而无力阴虚。寸弱而软上虚，尺弱而涩下虚，尺涩而疾血虚，两关沉细为虚。此皆内损之脉也，并不见有弦急碍指紧数之象。盖元气既虚，脉安能实？凡见实脉，必挟外邪，切不可从内损治。
《难经》曰：至脉从下而上，损脉从上而下也。一损损于皮毛，皮聚而毛落。二损损于血脉，血脉虚少，不能荣养五脏六腑。三损损于肌肤，肌肉消瘦，饮食不为肌肤。四损损于筋，筋缓不能自收持。五损损于骨，骨痿不能起于床。反此者，至脉之病也。从上下者，骨痿不能起于床死。从下上者，皮聚而毛落死。然治损之法：损其肺者，益其气；损其心者，调其荣卫；损其脾者，调其饮食，适其寒温；损其肝者，缓其中；损其肾者，益其精，此治损之法也。不能治其虚，安问其馀？故曰实实虚虚，损不足而益有馀，此中工之所害也。
景岳先生曰：上损下之说，其义极精，然有未尽者，犹宜悉也。盖凡思虑、劳倦、外感等症则伤阳，伤于阳者，病必自上而下也。色欲、醉饱、内伤等症则伤阴，伤于阴者，病必自下而上也。如经曰二阳之病发心脾，有不得愿曲，女子不月之类，此即上而下者也。又曰：五脏主藏精者也，不可伤，伤则失守而阴虚，阴虚则无气，无气则死矣，此即自下而上也。盖自上而下者，先伤乎气。故一损损于肺，则病在声息、肤腠。二损损于心，则病在血脉、颜色。三损损于胃，则病在饮食不调。四损损于肝，病在瘛瘲、疼痛。五损损于肾，则病为骨痿、二便不禁。此先伤于阳，而后及乎阴，阳竭于下，则孤阴无以独存，不可为也。自下而上者，先伤乎精。故一损损于肾，则病为泉源乾涸。二损损于肝，则病为血动筋枯。三损损于脾，则病痰涎涌盛。四损损于心，则病为神魂失守。五损损于肺，则病为喘急短气。此先伤乎阴，而后及乎阳，阴竭于上，则孤阳无以独生，不可为也。故曰心肺损而神衰，肝肾损而形敝，脾胃损而饮食不归气血。
澄按：外感之损，自上而下，自下而上，总不能过于脾胃。虚劳之损，自一至五，五复犯一，日久乃深。所以外损与内损，所伤不同，所传亦异。故内损有三年五载，而外损不过数十日，究其传变，亦有三经，何如是之速？盖时医不察，识症不明，妄以内损之法治之，如油入面，如闭贼在家，如落井下石，虽欲不速，其可得乎？
〖总论〗
吴澄曰：风、寒、暑、湿、燥、火六气，百病莫不由兹而生。惟风独为百病长，故首重风劳，立此以为外损之枢纽。原考上古《素问》《灵枢》，每言风之所生病者多，而不及于劳。惟《评热论篇》有劳风之症，与后世之劳损乾咳相类，亦未明言。详取各家之书读之，其端绪或有或无，亦多缺略。故每于外损风劳一症，混入内伤虚损门中，相沿讹谬，已非一日矣。因不揣鄙陋，上集撰有外感类内伤之辨，而又将类虚损各症，细辨条分，各门畅发其旨，使千载闇昧，一旦昭然，其于虚损之症，不无小补云。
〖百病皆足以致虚损〗
百病皆足以致虚损痨瘵，治之者必究其因。是疾也，自古神良之医每难措手。所谓病已成而后药之，譬如渴而穿井，斗而铸兵，不亦晚乎？以故历朝医哲，往往狃于隅见，大都未纯求。其发理精确，可以为来学之准则者，盖无全书焉。
澄按：虚损之症，初病之时，未曾传变，脏腑未伤，元气未惫，治之不难。往往医家、病家都不在意，忽略轻视，日久月深，肌肉削瘦，元气大残，真病已成，呼天求救，不亦晚乎？《易》曰：损其疾，使遄有喜，无咎。遄，速也，能遄治之，则有平复之喜也。
〖风为百病之长〗
风为阳邪，百病之长，主疏泄万物。在表则表热，令人汗出；在里则里热，令人骨蒸；在肺令人咳嗽；在肝令人吐血；在肾令人遗精；附骨令人蒸热盗汗，蒸久令人肌肉消瘦。古人云无风不作蒸，此至论也。自汉、唐及宋、元、明诸家，皆未竟其说。
澄按：风邪所在，传变脏腑经络，无一症不与虚损相同。但蒸时洒淅寒热，微汗则热退，退后不复热，不印定时候，与阳虚生外寒，阴虚生内热，印定时刻，一日一发者迥别。
〖风邪变虚损之由〗
风阳邪也，在表则表热，在里则里热，附骨则骨蒸。风火相搏则咳嗽，蒸久血枯则肌瘦，虚火上炎则两颊赤，睡而汗出。
澄按：肺主气也。风伤卫，太阳为周身之表，先受之，令人表热。里太阴也，与皮毛相合，若受之则入于肺，入于肺则气道不清，气道不清则郁热。又风阳邪也，肺阴脏也。以阳邪而入阴经，故竟传五脏，不干六腑。究其极，不至骨髓不止也。虽与伤寒传入三阴不同，然自外传内，由浅入深则一也。
宏格曰：以上论风邪传变，其所见症，大都相类。而初起之原因，与致病之根由，适足以相发明，开后学之聋聩也。
〖劳热不尽属阴虚〗
劳热之症，不尽属阴虚，亦有阳邪入里，传为骨蒸，令人先寒后热，渐成羸瘦。若不审的，不独用热药，是釜中无水，而益进火也。过用寒凉，是釜下无火，而又添水也。
澄按：劳热之症，世人尽以为阴虚，而不知有阳邪传里之变。河间云：虚损之人，寒热因虚而感也。感寒则损阳，阳损则阴盛，是犹釜下无火之症，而误施寒凉之药，是添水也，治之宜以辛甘淡。感热则损阴，阴损则阳盛，是犹釜中无水之症，而误施燥热之品，是益火也，治之宜以甘苦酸咸。然总以脾胃为主，过脾胃不治也。
〖肤腠不密易感风邪〗
肺主皮毛，形寒饮冷则伤肺。体既虚弱，肤腠不密，风邪易入，由此咳嗽潮热。若以轻凉之剂投之，其热顿释。而无如时师，皆以收敛肺气，助湿滞痰损脾之剂，不知风邪火热，皆莫能散，所以愈投愈咳，愈进愈热也。
澄按：上古不言风劳者，无其症也。今何有之？药误耳。何误乎尔？清滋也。其清滋若何？盖风本不成劳，清滋则闭邪入里，郁蒸不散，不散则传入经络，而咳嗽、失血、潮热见矣，见则成劳矣。欲其不损，其可得乎？
〖体虚感邪易成外损〗
近世虚劳之症少，而风劳之症多。究其故，体虚之人，易感风邪，或先微解，或微下，随其症而治之，则无此症。医者不察，见其咳嗽吐痰，潮热失血，遂误用滋补之剂。不知邪气未除，便行滋补，邪气得补，遂入经络，以致不治。如此死者，何啻千万？不知皆系客邪，非真亏损也。
澄按：外邪所入，传变经络，不止风劳一症，暑、湿、燥、火、寒、热，皆能为患。而近世之疾，惟风劳最多。盖风之伤人也，其始甚微，体旺者感之，即不服药，亦自解散；体虚之辈，元气不充，邪每留连，散亦不出。昧者不察，便行滋补，闭拒不出。谚云：伤风不愈变成劳。若非药误，决变不出。
〖感冒宛类虚损〗
肺主皮毛腠理，凡感冒风寒，肺为邪气所鼓，其气不能四布，亦因之冲逆于脑，金津与脑液同降于下，则鼻流清涕。咽喉为肺之门户，肺窍为邪气所闭，则为音哑声重。风寒内郁而化热，热极生痰，则气火壅遏，闭塞气道，则口燥咽乾，喉痒欲咳而痰嗽不清。肺气凝滞，则清肃之令不行，津液结为痰涎。故冒风之症，宛类虚损，若治之不善，则成虚损。
澄按：外感虽类虚损，而其实不类也。一自内生，一自外入，其症相似，其因不同。如声哑潮热，咳嗽喉痒同也。外感必兼声重，鼻流清涕，内损则无之，此同之中而又不同也。岂可一见发热，遂认为火；一见咳嗽，遂认为劳。不明表里，妄用滋降，内外合邪，留而不解，延绵日甚。虚弱之人，何能堪此，不至成劳不已也。此实为庸医所误，不可不详审。
〖似损非损〗
凡似损非损之症，惟外感客邪者有之。盖以外邪初感，不为解表散，而误作内伤，或用清凉，或用消导，以致寒邪郁伏，久留不散，或为寒热往来，或为潮热咳嗽，其症全似劳损。若用治损之法治之此症，滋阴等剂愈以留邪，热蒸既久，不损成损矣。欲辨此症，当详察表里，而审其致病之由。盖虚损之症，必有所因，而外感之邪，其来必骤。若或身有疼痛，而微汗则热退，无汗又复发热，或见大声咳嗽，脉虽弦紧而不甚数，或兼和缓等症，虽病至一二月，而邪有不解，病终不退者，本非劳损，毋误治之。
澄按：风邪初感，药用解疏则邪散，补托则易出；清凉则冰伏，滋降则入内，误治则变风劳。但虚劳咳嗽，轻微不出也，而此则声重；虚劳之蒸，热渐渐而甚也，而此则骤盛；虚劳之脉，弦细数也，而此则弦紧。求其故而治之，思过半矣。
〖风寒久郁嗽热不止〗
凡人外感风寒，发热咳嗽者，时医不轻易表散，每用润肺退热药，间附秦艽、苏梗、柴、前一二味，而羌、独、柴、前、防风等味，绝不敢用。不知秦艽阳明药，柴胡少阴药，于太阳何涉乎？以致风寒久郁，嗽热不止，变成虚损，杀人多矣。
澄按：初感外邪，不行解散，则邪留而不散，渐变风劳之症。徒知解散，而解散之中不得其法，则邪亦留而不去，亦成风劳之症。盖肺主皮毛，传里郁之，变而为热；又为华盖，五脏六腑，火自内起，熏蒸焚灼，变为难治之症。此皆初起治之误也。及病既成，邪深入内，如油入面，又岂羌活、麻黄开发腠理之猛剂所能出耶？倘粗工不知而妄用之，是亦徒虚真元之气而已，于邪何与乎？
〖虚劳挟外感邪热〗
仲景云：虚劳挟外感，邪热致铄，阴血枯涸者，不可用参、耆甘温之药。
澄按：此虚劳而挟外感邪热，非因外感邪热而致虚劳也。此论为虚中挟邪之祖。盖仲景治虚劳之法，总以行阳固阴、补中安肾二大法，并不用滋阴之药。盖以肾为阴中之主，务交其心肾，而精血自足；脾为阳中之主，补其中气，而三阳自泰。立一建中汤，以为万世法，恐有挟外感邪热者，而亦误用之，则阴血益枯涸矣。故叮咛告诫，何其慎欤！后人不知此法，而妄滋降，有不枉人生命乎？
〖虚劳当保护脾胃为主〗
治虚损吃紧工夫处，只在保护脾胃为上。如和解、攻里二法，法所当用，虽老弱久病，亦所不避，乃拨乱反正之意，惟要用舍得宜。有先攻而后补者，有先补而后攻者，有攻补并行者，毅然独断。于里当补则补，当泻则泻。幸无曰虚弱者何敢弄险？须知有故无殒，设务姑息，而一惟调补是务，岂知邪正不两立也耶？
澄按：治虚损，虽以脾胃为主，犹必以祛邪为先。苟邪未去而徒滋之补之，非徒无益，而又害之。虽然亦有说焉，脾为万物之母。若脾胃充盛，饮食如常，固当以祛邪为急。倘脾胃有伤，恐元气下陷，不能鼓舞诸经，何能托邪外出？则又当以脾胃为急，候元气稍复，再议托邪，或以补益收功也。
〖论风劳用药〗
体虚最易感于邪，当先和解，或微利、微下之，从其缓而治之，次则调之。医者不知邪气加之于身而未除，便行补剂，邪气得补，遂入经络，致死不治。如此误者，何啻千万，良可悲哉！《内经》中本无风劳之说，而有曰劳者温之。此乃虚劳之劳，温者温存之义。不足者补之以味，穀肉果菜，百味珍馐，无非补也。今之医者，不通其法，惟知大补之道，轻则当归、鹿茸、雄、附，重则乳石、丹砂，加之以灼艾。补燥其水，水得热愈涸，生火转甚，轻则痰嗽失血，潮热烦渴喜冷，重则失音，断不可救。犹且峻补不已，如此死者，医杀之耳。及遇良工治验，而以清凉之剂，不合病人之情，反行责怪。及闻发表攻里之说，畏而不从，甘死于庸医之手，虽死不悔，深可悯也。
澄按：禀赋各有不同，脏腑阴阳亦多偏胜。此条所论与前数条大都相似，但虚劳之劳与风劳之劳，病因不同，药亦各别。风劳之劳，当以祛邪为急；而虚劳之劳，必以补养为先。偏执温补，偏执清凉，皆非法也。凡人气血壮旺，则外邪不侵；脾胃健运，则饮食不滞；七情无过，则气足神旺，百病从何而生？惟根本一虚，各症迭出。风劳一症，其中虚虚实实，疑似难明。初起原在皮毛，疏之散之，解之託之，邪自无容身之地。而昧者不察，误用温补、寒凉、酸敛、滋阴、降火之剂，妄为施治。酸敛则收束，寒凉则冰伏，温补则燥热，滋阴则入内，降火则闭塞，不虚而虚，不损而损矣。皮薄肉弱之人，不胜四方之虚风。当其初入，浅在经络时，祛之甚易。上集治法立有解托六方，以治不能大表大散者。如寒重热轻，则柴陈解托汤；热重寒轻，则用柴芩解托汤；邪郁内热，则用和中解托汤；内邪蒸热。则用清里解托汤；客邪寒热，则用葛根解托汤；外邪内陷，则用升柴拔陷汤。而犹有不能应手者，必其人平日劳伤太过，肾精不充，以致外邪内伏，而不肯外出。又立补托七方，以治正虚之人，徒然解表无益者。如血分不足，益荣内托散；气分不足，助卫内托散；气血俱虚者，双补内托散；七情过伤者，宁志内托散；房劳太甚者，补真内托散；劳心太过，宁神内托散；劳力太过，理劳神功散。
〖论风劳所致之由〗
吴澄曰：寒伤营，风伤卫，六经传变，仲景《伤寒论》极详。惜乎！冒风不醒，日久成劳，未之及也。盖感冒初起，原非重症，延绵日久，杀人实多。约举数条，以告当世，俾养生者，知彻土绸缪，防微杜渐也。
轻易视病　凡有感冒，视为轻易之症，每出己见，率意用药，不按其法，汤药妄施，以致困惫日甚，而成风劳之症。
不知天时　凡感冒不知天时，不顾元气，不肯服药，自用苏、姜、葱、艾，大碗煎服，以致大汗淋漓，元气先伤，邪仍不解，而成风劳之症。（洋糖胡桃汤同此。）
自恃体旺　凡感冒自持体旺，不肯服药，每用酸醋作汤，荤腥面食，恣其饱啖。不知体气厚者，邪在皮肤，藉此涌解，固亦甚多。但人身有一日之强弱，岂可据此为常法乎？倘弱者效尤，则葱、姜之辛不能逐去其邪，而荤腥之味，适足以益其滞，加之酸醋敛其出路，而成风劳之症。（俗云猪头有发散之功同此。）
邪出复入　凡感冒服疏散药，邪已外出，肤腠必开，不慎起居，邪出复入，延绵不休，或旧邪未尽，新邪旋入，病上加病，而成风劳之症。
虚中挟邪　凡未感冒之先，本体素虚，既冒之后，邪气乘虚内陷，医者不知解托、补托之法，误投汤药，而成风劳之症。
劳倦内伤　凡劳倦内伤，中气必虚，当风露卧，以致风邪侵入，非托补不出。或误用表散及用滋补，而成风劳之症。
素禀质弱　凡禀质薄弱，先天不足，性情多郁，又时有蒸热之急，或冒风邪，闭塞不散，以致内外相合，邪正并作，咳嗽吐痰，咯血潮热，而成风劳之症。
房事不谨　凡少年轻浮浅躁，行房不谨，汗出当风，罔知护惜，感冒风邪，直入三阴，传变经络，散之不出，不知补托，以致失血、痰嗽、蒸热，而成风劳之症。
劳心感冒　劳心之辈，心血不足，中多火炎。或因渴而饮冷，或因燥而浴寒，或当风取凉，或露天久坐，以致风寒感入，内外相兼，咳嗽、失血、蒸热，而成风劳之症。
劳力受邪　劳力之人，负重疾走，损伤血络，胸膈胀痛，已非一日，又感风邪，闭火内逼，以致咳嗽、失血，而成风劳之症。
性急躁暴　有素性躁暴，禀赋偏执，见理不明，无名妄动，或有感冒，不耐病苦，朝暮更医，急欲取效，以致痰嗽失血，声哑潮热，肌肉尽脱，而成风劳之症。
心思过度　有读书之士，思索太过，劳心太甚，血不荣华于肌肤，面黄削瘦，或冒风邪，妄行消散，以致吐血发热，而成风劳之症。
童男室女　有童男室女，嫁娶愆期，每多抑郁，所欲不遂，天癸不通，形神羸弱，偶冒风邪，内热合并，痰嗽蒸热，而成风劳之症。
寡妇师尼　有寡妇师尼，积忿忧思，心相二火，炽然日甚，偶冒风寒，内外蒸郁，而成咳嗽、吐血、蒸热风劳之症。
辛热煿炙　有好食热辛煿炙，椒、姜、葱、蒜，平日血分久为动摇，但未发出，偶有感冒，误用升提燥烈之剂，必大失血，而成咳嗽、喉痹、声哑风劳之症。
好习拳棒　有子弟爱习拳棒，赌力好胜，欺瞒父兄，暗中习学，劳伤筋骨，惊动脏腑，振动经络，久有积损，犹不自惜。或天寒霜雪，裸体脱衣，或神庙冷屋，不时习演，以致风寒侵入，又不明言病因，医者不察，以为虚劳，误行滋补，而成风劳之症。
沉湎酒色　风流子弟，花酒为缘，终日昏昏，罔知自惜。湿热内蒸，脾肾日惫，未冒之先，已有虚损之根，既冒之后，不知补托兼理劳伤之法，而成风劳之症。
游戏赌博　有种好赌之辈，不惜身命，不知饱饿，不顾寒暑，贪痴成性，心力两劳，气血俱伤，一有感冒，犹不介意，而成风劳之症。
经期产后　凡遇经期产后，气血俱亏，失于谨慎，为风所袭，邪入至阴，烦渴内热。医者不察，或经未尽而寒凉，或瘀未清而补敛，虚热邪热相併，而成风劳之症。
穷思妄想　凡穷思妄想，心志不宁，名利场中，忘飧废寝，抑郁不舒，心中如结，又或感冒风邪，最难外出。医者不知舒郁解托，而误用清凉滋降之剂，内外并郁，而成风劳之症。
悭吝刻苦　凡悭吝之士，俭不中礼，爱惜银钱，艰刻自苦，眉头不舒，常常冻馁。内既先伤，感冒极易，不知自惜，而成风劳之症。
以上数条，皆因伤风初起，不知解托补托，细究病因，而例用发散，误行滋补，变成劳症。予历练有年，见其神色未枯，气血未惫，肌肉未脱，饮食未减，自能坚心惜命者，亦能十起七八。至于泄泻声哑，口吐白痰不休，身蒸寒热不止，喉疼咽疮，不能饮食，烦躁汗出，咳嗽痰血，气高息喘者，纵有神丹，亦难治疗。
〖治案〗
生生子治一人，上年十月因伤风咳嗽，即时声哑，继闻父丧过忧，右边不能贴席而睡。医以滋阴降火之剂，治之半年，肌肉大消，大便溏泄，饮食减少，咳嗽声哑有加，喉且疼痛。迎孙诊治，六脉俱弦数，此忧伤肺、思伤脾症也，危急甚矣。以白术、茯苓、陈皮、甘草、苡仁、柴胡、桑皮、酒炒白芍、泽泻、麦芽、山楂，煎服，二日。再以荆芥、桔梗、元参、甘草、茯苓、白芍、酒连、扁豆、山药、山楂、木通，服此而右边可睡矣。改用参苓白术散加白芍、乌梅、诃子、酒连，调理而愈。
予治休邑雁塘吴奕绳翁内侄媳，溪边村女也。感冒风寒，潮热咳嗽，吐痰咯血。诸医皆以滋阴降火、童便等剂调理，半年不瘳。后迎予治，按其脉弦急且数；据其症，憎寒壮热，乾咳不起。此风邪不清，类虚损症也。因初起失于清解，以致热郁不彻，误用滋阴降火之剂，又加童便，收敛降下之品太过，以致风寒郁而不解，故热而乾咳无痰也。先用地仙散除乌梅，加桑叶，二剂，以退其热。再以竹沥、胆星开痰利气之味，以止其嗽。后以理脾药收功，改煎剂为丸，调治而痊。（止嗽方见上集咳嗽门。）
李士材治吴门孝廉王征明，喘咳吐血，十馀年弗已，问治于李。李曰：脉浮而濡，是金脏既薄，而风邪客之。为之处方，两剂便效，三月而拨其根矣。（方见后例方。）
予治房侄，感冒风邪，未经解散，名医遍治之不愈，遂变劳损，咳嗽吐红，下午潮热，痰涎壅甚，咽喉痛痒，梦遗泄泻，肌肉尽消。名家或滋或补，或寒或热，反加左胁胀痛，不能侧卧，声音渐哑，饮食渐微。余归诊视，六脉弦细而数。检其所服之方，有用麻黄峻散者，有用桂、附温补者，有用滋阴降火者，有用理脾保肺者，种种不效，哀哀求救。先以柴前梅连散不应，急以蒸脐之法，温补下元，透邪外出。然后用药饵调治，再以双补内托散止汗退热，用鳗鱼霜清痰止嗽，甘露丸起其大肉，山药丸理脾，益营煎收其全功。是疾也，人皆以为必死，而余幸治偶中，此亦百中之一也。
椒冲鲍三兄，偶冒风寒，不忌荤酒，咳嗽失红，痰涎不止，下午潮热，误服滋补。余曰：午后发热，邪陷于阴也。先用葛根解托汤，退其寒热；后以双荷散，止其血；再以补真内托散调理而痊。
奕翁宗兄乃郎，向在汉口，感冒风邪，遂致咳嗽潮热，每早吐红一二口，诸医以滋补敛邪之剂不效。后归家，饮食渐减，颜色渐悴，潮热不止，每早吐红如旧，委命待尽。奕翁忧之，征治于余。余曰：此风寒未清，误投滋补，以致此也。宜先用葛根解托汤，退其邪热；后用枇杷叶、木通、款冬花、杏仁、桑皮、紫菀、大黄，蜜丸如樱桃大，夜卧噙化。血止，再用保真汤、补髓丹，调治如初。
竹林汪又鸿兄，喜食荤酒，又感风邪，咳嗽音哑。素有痰火，又外为风邪所乘，不得发越。其性躁急，见声哑咳嗽喉痛，诸医皆以为劳损，欲用滋降。余急止之曰：当润肺清热，化痰调气，以治其本；兼用解散外邪，以治其标，庶乎喉痛可除，声音可开。若滋补则外邪愈束，而成风劳之症矣。先用畅郁汤，再以桔梗、甘草、瓜蒌霜、橘红、贝母、桑皮、地骨皮、葛根、山楂、前胡，四帖；复以紫菀、款冬花、杏仁、桑皮、贝母、半夏、甘草，两帖，而诸症顿除，声且哓哓矣。

风劳例方  ***************************
●清健方　治风劳咳嗽，失血痰黄，气结神验方。
桔梗（三钱）　杏仁（三钱）　苏子（三钱或苏梗）　郁金（三钱）　前胡（二钱）　薄荷（一钱）　栀子（一钱）　海石（一钱）　半夏（一钱）　瓜蒌霜（三钱）
●一味黄芩散　风劳肤如火燎，重按不热，日西更甚，喘嗽，洒淅寒热，目赤心烦。
黄芩一两浓煎服下。
●李士材治验方　治验见前医案。
薄荷（二钱五分）　桔梗（一钱）　苏子（一钱）　甘草（一钱）　人参（八分）　橘红（八分）　茯苓（八分）　麦冬（二钱）
●秦艽鳖甲散　治风劳骨蒸，午后壮热，肌肉消瘦，咳嗽，舌红颊赤，盗汗目倦，脉来细数。
柴胡（一两）　秦艽（五钱）　鳖甲（一两）　当归（五钱）　青蒿（五叶）　知母（五钱）　乌梅（一个）　地骨皮（一两）　汗多加黄。
●柴前梅连散　治风劳骨蒸，久而不愈，咳嗽吐血，盗汗遗精，脉来弦数，此方主之。
柴胡　前胡　胡黄连（各一钱）　猪脊髓（一条）　乌梅（一个）　韭白（五分）　猪胆汁（一个）　童便（二盏）
按：乌梅酸敛，似非所宜，然引诸药入骨除蒸，加韭白以嚮导，此亦补中有发，散中有收之意。
●人参柴胡散　治邪客经络，午前发热，痰嗽，五心烦躁，头目昏痛，夜有盗汗，及妇人虚劳骨蒸尤宜。（即人参清肌散。）
人参　白术　茯苓　甘草（炙）　当归　柴胡　乾葛　赤芍药（各等份）
每服五钱，生姜三片，枣三枚，水煎，乘热服。
许学士云：但有劳症，皆可服，热退即止。大抵透骨，葛根第一，柴胡次之。一方有黄芩五钱。
●白术除湿汤　治午后发热，背恶风，四肢沉困，小便色黄。又治汗后发热。
人参　赤芩　甘草　柴胡（一钱）　白术（一两）　生地　地骨皮　知母　泽泻（七钱）
每服五钱。如有刺痛，加当归七钱；小便利，苓、泻减半。
●人参地骨皮散　治午后发热恶风，四肢沉困，小便色黄。又治汗后发热。
地骨皮　人参　柴胡　生地（各一两五钱）　茯苓（五钱）　知母　石膏（各一两）　生姜（三片）
脏中积冷，营中热，按之不足，举之有馀，阴不足而阳有馀也。
●人参散　治邪热客于经络，痰嗽烦热，头痛目昏，盗汗倦怠，一切血热虚劳。
即人参柴胡散，每药一两，加黄芩五钱。每服三钱，加姜、枣煎服。
按：喻嘉言云：此邪浅在经络，未深入脏腑，虽用柴、葛之轻，全藉耆、参之力，以达其邪。又恐邪入痰队，用茯苓、半夏，兼动其痰；合之归、芍、黄芩，并治其血中之热。止用三钱为剂，盖方成知约，庶敢用柴、葛耳。此叔微一种苦心，特为发之。
●参归散　治风劳骨蒸。
人参　秦艽　柴胡　北细辛　鳖甲（各五钱）　前胡　当归　川常山　茯苓　甘草（各七钱五分）　乌梅（二个）　地骨皮（五钱）
●参耆散　治劳嗽气喘，咯血声哑，潮热盗汗。
柴胡　阿胶　黄耆　茯苓　紫菀　当归　川芎　半夏　贝母　枳壳　桔梗　秦艽　甘草（各五钱）　羌活　防风　五味子　人参　鳖甲（各二钱五分）　桑皮　款冬花（各二钱五分）
上为末，每服二钱五分，姜、枣煎，食后服。
●人参荆芥散　治血风劳。
人参　白术　熟地黄　酸枣仁（炒）　鳖甲（童便炙）　羚羊角　枳壳　柴胡　荆芥（各五分）　防风　甘草（炙）　川芎　当归　桂心（三分）
加姜煎。
●加味十全大补汤　治体虚挟外感发热，渐成痨瘵。
人参　白术　茯苓　甘草　当归　熟地　川芎　白芍　黄耆　肉桂　柴胡　鳖甲　青蒿　胡连
●地仙散　凡患劳怯，且不必补，只先退潮热，调理可愈。此方退热如神。
地骨皮（二钱）　薄荷叶　北防风（各一钱五分）　甘草梢　乌梅肉（七分五釐）
水煎，午后炖服。
按：前方皆用轻清和解，如柴胡、乾葛、防风、秦艽、薄荷之品，用之无不效验，但热退则止。若无邪热，服之热必愈甚，亦宜急止。
●清骨散　治骨蒸劳热。
银柴胡（一钱五分）　胡黄连　秦艽　鳖甲　青蒿　地骨皮　知母（各一钱）　甘草（五分）
●枳壳地骨皮散　治风劳骨蒸壮热，肌肉消瘦，少力多困，盗汗。
地骨皮　秦艽　柴胡　枳壳　知母　当归　鳖甲　乌梅（一个）　桃柳头（七个）　生姜（三片）
按：今时之弊，皆喜滋补，如此等方，置之不用，以致不起者甚众。若有一二明达者用之，不惟病家不合其意，即旁人亦多谤议，畏治不服，及行怨责，甘死不悔，良可悲哉！
●黄耆鳖甲散　治男女客热，五心烦热，四肢怠惰，咳嗽咽乾，自汗食少，或日晡发热。
黄耆　鳖甲　天冬（五钱）　秦艽　柴胡　茯苓　地骨皮（三钱）　知母　生地　甘草　桑白皮（三钱五分）　人参　桔梗　肉桂（一钱五分）
按：此方黄龙汤、紫菀汤、建中汤、地骨皮散四方合而为一，补虚兼止嗽止汗，退热退蒸之剂也。
●秦艽扶羸汤　治肺痿骨蒸，或寒或热，或劳嗽声哑不出，体虚自汗，四肢怠惰。
秦艽（一两半）　柴胡（二两）　鳖甲　人参（各一两半）　当归（一两一分）　紫菀　半夏　甘草（各一两）　地骨皮（一两半）
加姜、枣、乌梅煎。
按：昔人云：热在骨髓，非柴胡不除，取其升清宣畅之气，用之累效。今人概弃不用，嫌其升散，非虚家所宜。不知风邪误用滋补，侵入骨髓，蒸热不退，非此轻清之品，何能透出？况又有扶羸之药，何害乎？
●太无柴胡散　治虚劳羸瘦，面黄无力，食减盗汗，咳嗽不止。
柴胡　知母　鳖甲　地骨皮　五味子
上为末，每服三钱，乌梅二个，青蒿五叶，水煎调下。
●神验柴胡散　治大人小儿，骨蒸夜热，如蒸甚者，不过十数日见效。
土柴胡（不拘多少，去芦洗净，炙黄色，不令太焦，亦不须用银州者）
上为末，每服二钱，水一盏，入地骨皮指面大二片，同煎至七分，食后温服。如虚损，但空心服补药后，再食后煎下数服，时时呷之。
薄荷（二钱五分）　人参（三钱）　麦冬（三钱）　桔梗（一钱）　苏子（一钱）　甘草（一钱）　橘红（八分）　茯苓（八分）
李士材治吴孝廉，喘咳吐血，十馀年弗已，脉浮而濡，风邪客肺，两剂效，三月而拔其根。
●肺热久嗽　痰内吐出有小白泡，当于肺中泄火。
枇杷叶　木通　紫菀　杏仁　款冬花　大黄（减半）　桑白皮（等份）
蜜丸如樱桃大，夜卧时或食后，噙化一丸。
●风劳咳嗽　风劳日久，咳嗽吐痰，潮热，此方主之。
荆芥　秦艽　白前　桔梗　甘草　紫菀　百部　橘红　当归　赤芍　桑叶
●风火刑肺　风邪久郁，火克肺金，咳嗽不止。
桔梗　苏梗　半夏　麦冬　紫菀　橘红　茯苓　甘草
●乾咳无痰　脉浮弦而数，乾咳无痰，午后潮热，饮食减少，四肢倦怠，痰郁火邪之症。
桔梗　枳壳　贝母　杏仁　黄柏（酒炒）　青黛　瓜蒌仁　胆星　竹沥
以上三方，自验得效。
●河车如圣丹
紫河车（一具，酒洗净）　青蒿（一斗五升，入童便熬）　童便（三斗）
熬童便减至二斗，去青蒿，再熬至一斗，再入紫河车煮烂，莲粉收为丸，如梧桐子大，每服五十丸。
按：杏仁翁云：凡虚损中诸症，务要得紫河车，取效甚速。入血药中则补血，入气药中则补气，入去热药中则退药。又治癫痫健忘，怔忡失志之症，及恍惚惊怖，神不守舍，多言不定，此药大能安心养血定神。又治骨蒸传尸，数种虚劳邪热，滋阴补阳，乃养寿之圣药也。予用此屡验。
●地黄煎丸　透邪解劳，生肌活血。
生地汁　杏仁汁　藕汁　鹅梨汁　生姜汁　薄荷汁（各一升）　法酒　沙蜜（四两）
以上慢火熬膏，入后药：
柴胡　秦艽　桂枝（二两）　熟地（四两）　木香　枳壳　山药　茯苓　远志　人参　白术　柏子仁（一两）　麝香
上为末，丸如梧桐子大，甘草汤下。
●百劳猪肚丸　治诸虚百损、风劳极效。发热咳嗽吐痰，或饮食日减，或吐红，或肌肉化为痰，大肉消瘦。投以凉药，每至脾胃受伤，而成泄泻不救之症；投以温剂，每至咳嗽不止，而失音莫逭。清之不可，补之不能，良医束手。此方不热不寒，调和五脏，辅正祛邪，使水火各安其位。如初起病时，屡奏神效，服者称为灵丹。
真茅山苍术（二十四两，米泔水浸七日夜，每夜换水一次。去皮切，或二三分厚，晒乾，四两。取肥大者用）　真广陈皮（四两，去筋膜、蒂，切成片，烘乾，四两）　紫肥厚朴（十二两，去粗皮，姜汁拌炒）　真鲜肥仙茅（四两，清水浸，用竹刀刮去皮，铜刀切二分厚，米泔水浸去赤汁，烘乾，二两）　不油杏仁（三两，去皮尖，净干，二两）　新鲜骨碎补（三斤，用竹刀割去黄黑毛，铜刀切成二分厚，烘乾，二两）
以上六味，分为四制：一用人乳，一用姜汁，一用童便，一用陈酒，拌过一宿，烘晒乾，为末，同入后药：
北五味（二两）　枸杞子（八两）　川贝母（二两，去心）　白果肉（四两，煮熟去心）　百劳花（二两，水拌蒸捣）
以上六味，乾湿同捣为泥，烘晒，同前药为末，听用。
原枝大淮地（四两，酒煮烂，捣如泥）　红枣肉（一斤，临用煮熟，去皮核捣）　核桃肉（四两，临用捣极细末）　莲子肉（一斤，打碎去心，微炒为末）
用雄猪肚一具，不见水，以刀刮一小孔，倾去秽物，用酒洗净，不闻秽气为度。将莲肉粉入内二三两，陈酒一斤入内，将线缝好，再酒煮极烂为度，将前药共捣干槌如泥。若干，加猪肚汤及枣肉。丸如梧桐子大，每早晚服三钱。
●全鳖丸　治劳热吐血喘嗽。
柴胡（二钱）　川芎（一两）　当归　阿胶（五钱）　杏仁　知母　贝母（三两）
上为粗末。用活鳖一个，生宰去头，用酒五升，并药与血同浸一宿，厚纸密封，次早慢火同煮极烂，候香熟，取鳖肉，令病者随意食之。只留鳖甲，併骨并药，焙乾为末，以浸药酒汁调米粉糊为丸，如梧桐子大。每服七十丸，不时米饮下。
●团鱼丸　治久嗽不止，渐成痨瘵。
贝母（去心）　知母　前胡　柴胡　杏仁（去皮尖及双仁者，四两）　大团鱼（一个，重十二两以上者，去肠）
上药与鱼同煮熟，取肉连汁食之。将药渣焙乾为末，用鱼骨煮汁一盏，和药为丸，如桐子大。每服二十丸，麦冬汤下，日三服。
●全鸭丸　治男妇外邪不清，内伤积瘀，咳嗽蒸热失血。
十大功劳（十两）　川地骨皮（十两）　六月雪根（六两）　白色白劳花（六两）
竹刀切碎，焙乾为末，入鸭捣为丸。
老鸭（一只，七八九十年者佳，一二三四年者无用。认法：掌厚，嘴多黑点，上齶层多，口边锯齿，平眼陷进）
不用铜铁器杀，干钳毛不见水，酒洗，挖去肚内等物，再以无油新砂锅，酒、水煨极烂，取骨打碎，同药肉炙乾，捣为丸。
●乌鸡丸　治风劳骨蒸劳热如神。
地骨皮　小青草（珍珠草也）　六月雪根　柴胡　胡黄连　苡仁米
上用乌骨鸡一只，撏毛，酒洗净，将药塞肚内，线缝，酒与水各半煮熟，任病者啖肉。其骨炒燥，和药磨细，炼蜜丸如梧桐子大，每未申时白水下三钱。
●仙传神秘药肚子　治养胃清热，补虚透骨祛风，并脾胃不足者。其效甚神，其功甚大。
用雄猪肚一个，不见水，酒洗净，用白马骨粗大根不见水洗，以布拭净，大槌敲碎，装入肚内令满，密缝，以淡砂锅盛之，病人吃酒三碗，水五碗，置水锅内，隔水煮之，罐口用厚绵纸三层封固，于纸上置黏米一撮，米烂肚亦熟矣。令病人坐于旁，以闻其香气。若病人慾思食，除肚内药，以铜刀切碎，乘热带汤与食之。不喜食汤，听其所好。或一二次食完亦可。随魆地叫人将白马骨悄悄埋土内，勿令人知之。埋后病人即思睡，任其自然。半年者食半个即愈，一年者食一个，二三年照数食之。倘半年喜食一个者，听其所爱，不必执泥。如不能食者，胃气已损，并漏底之症，皆不治也。患人醒时要大便，另以净桶，解下如泥非泥，似血非血，秽恶异常，当以深坑埋之，勿令人感此恶毒。
忌椒，蒜，煎炒，鲜发，生冷等物。
以上数方，皆取有气血之属，以培补吾身之真元，非纯靠草根树皮之比，况又兼以透邪退热，去瘀续劳。正所谓祛邪而不伤脾肺，补养而不致留邪，斯为两得之矣。


下集卷之二  ——————————————————————————————————————————————————————————————————————————————————————————

风热  ***************************
〖经旨〗
经曰：虚风贼邪，阳先受之。伤于风者，上先受之。肉腠闭拒，虽有大风苛毒，弗之能害。
吴澄曰：天地之间，惟风无所不入。人受之者，轻则为感冒，重则为伤，直入则为中，挟寒则寒，挟热则热，兼暑则为暑风，兼湿则为风湿，兼时令之暖气则为风热。然必其人真气先虚，营卫空疏，然后外邪乘虚而入。风能煽火，兼热则令人津液顿消，肌肉暴脱，有似虚劳之症。
《风论》曰：风气藏于皮肤之间，内不得通，外不得泄。风者，善行而数变，腠理开则洒然寒，闭则热而闷。其寒也，则衰饮食；其热也，则消肌肉，故使人怢慄而不能食，名曰寒热。
按：风在皮肤之间，令人寒热，衰饮食，肌肉消。若入于肺，则咳嗽失血，痰涎潮热，有似虚劳之症矣。
〖脉法〗
左寸关脉浮弦有力者，伤风也。右寸关脉洪滑有力者，风热也。右寸关脉濡弱无力者，兼虚也。浮数风热。
按：浮脉主表，数则为热，浮数相兼，则为风热。
阳浮而阴弱，大概肺部见浮者多，以此为辨。
按：伤寒脉紧，伤风脉浮，兼热必数。
《平人气象论》曰：脉滑曰风。
〖总论〗
吴澄曰：风之伤人也，多在肩后颈根，大杼、风门、肺俞之穴，由兹达肺，最近最捷。初起必兼咳嗽清痰，舌无苔膜，鼻流清涕。若挟风热，则咳嗽稠痰，舌有红点，鼻流浊涕。故凡体薄气弱，血气亏虚，素有痰热者，最易犯之。内外合邪，二火相煽，治之不得其法，则津液顿亡，肌肉销铄，痰嗽失血，有不成虚劳者乎？
〖风热成虚损〗
凡受风热必气壅，则咳嗽而吐血者，皆风热使之然也。当用清凉轻扬发散之剂，以治风热。风热清而咳嗽自止，何必印定咳血门中药饵，做成虚损。
澄按：春温风，夏热风，秋凉风，冬寒风，此四时之风也。东边来者其风温，南方来者其风热，西方来者其风凉，北方来者其风冷，此四方之风也。有风送热来，热从风至，开发腠理，竭人津液，涸人精血，使人咳嗽痰涎，音哑失红，而成虚劳之症者，皆风热误治之所致也。
〖内外虚实〗
〖风热论〗
罗太无曰：风、寒、热，诸病之始也。人之脏腑，皆风之所起。火热，阳之本也。曲直动摇，风之关也。眩晕呕吐，风之甚也。夫风热本于郁，风生于热，以热为本，而以风为标。此言风者，即风热病也。谓火热甚则制金，金衰则木旺，木旺则生风。或热微风甚，则当治风；或风微热甚，但治其热，则风自消矣。河间本《内经》风淫于内，治以辛凉之旨，立防风通圣散，能治一切诸风，以其主消风解热，散郁闭，开结滞，而使气血宣通，怫热除而自愈矣。设使势甚者，非调养缓剂可治。
又曰：河间以此方加天水对停，名双解散。煎葱须、姜、豉，普解风热寒暑，饥饱劳逸，内外诸邪所伤，无问自汗无汗，汗后劳复，但觉不快，便可通解得愈。或妇人产后诸疾，小儿惊风、积热、疮疹诸症，不论日数远近，但服之，周身血气宣通，百病皆除。治疟，则加柴胡、桂枝。凡人衰老，肾水不足，真阴亏损，风热燥郁，积血涸竭，宜常用此药扶补滋润。惟产后月水过多，及泄泻者不宜。如治杂病无不可。
澄按：风热燥郁，以致真元亏损，若不以辛凉解散之剂，而惟以滋润补阴是务，则风必入内，而躁益甚。双解散，治风热之圣药也。但云老人肾水不足，妇人产后，并杂病无不可，此亦言之过也。方中大黄、芒硝、麻黄、石膏，若禀受素弱，无实症者，当斟酌加减用。
〖风热似虚损〗
三四月间，天气暴热，或因饮食过酣，或远行疾走，重衣厚被，脱著不常，以致冒风者，症多咽乾鼻塞，痰嗽气阻，先宜清凉发散。倘不知而误用寒凉之剂，则邪愈闭，肺窍阻塞，遂成音哑声嘶，痰红咳血之症。
澄按：人之气与天地之气相通，天时之气热，则吾身之气亦热矣。热则宣通，毫毛不闭，肤腠齐开，最易感冒。素有痰火，易引外邪，内外交併，则音哑声嘶，痰嗽失血。症似虚损，实由风邪外束，火郁内炎。治用辛凉外发，甘苦内和，则风散而火熄。若以苦寒施之，恐邪正不得伸，而邪郁愈不解矣。
〖内邪招引〗
其人素有热痰，壅遏于太阴、阳明之经，内有窠囊，则风邪易于外束，若为之招引者。然所谓风乘火势，火借风盛，互相鼓煽也。治实之法，秋冬与之辛温，春夏与之辛凉，解其肌表，从汗而散。治虚之法，固其卫气，兼解其邪。若专与发散，或汗多亡阳，或屡痊屡发。若兼风热，当以辛凉解表，甘苦除热，不得误用辛热，过于苦寒也。
澄按：有天禀性热，阴虚血少之人，贪酒好色，肾水不升，心火不降，外邪乘之，复壅虚热。新邪引出旧邪，内火相併，外火熏铄肺金，故见咳嗽，有似劳损。风能煽火，故见烦热，有似阴虚。伤风畏风，有似阳微。热逼血络，有似内伤不足。呕吐稠痰，有似肾虚水泛。虽极相类，而实则风热使之然也。由其血分不足，元气不充，则托送无力，邪不易解，必兼清补解托，乃见神功。
〖热伤风〗
热伤风之症，咳嗽、喉疼、面热。此素有痰火，郁热在内，热极生风。或为风寒所束，不得发越。此热为本，寒为标，治宜清热散寒。经曰：火郁发之。又曰：风寒外束者可发。
澄按：伤风，小疾也。日久不治，则入于肺，必成咳嗽，壅滞经络，发为蒸热。里气不清，则吐稠痰，风郁为热，则动血络，风热内炽，消人肌肉，宛若虚损，即费调理矣。一云初起时忌服茯苓，以其味淡，善于渗泄，有表症服之，则引邪入于阴经也。如当用清、用补、用托，或消食，各随其症而施之，但忌辛温燥烈之剂。
〖馀论〗
吴澄曰：伤风，细小之疾，似乎无恙，而其中竟有成虚劳不治者，是岂一朝一夕之故哉？虽云治之不善而亦病者，有以自致之也。盖物必先腐也，而后虫生之；土必先渍也，而后水决之；木必先枯也，而后风摧之。夫物且然，而况于人乎？经曰：邪之所凑，其气必虚。伤风小疾，岂能成虚损？亦人之自有虚损，而借风热以成之耳。使其真元充足，精神完固，营卫调和，肤腠缜密，虽有微邪，将安入乎？惟其不戒暴怒，不节房劳，饥不辄食，寒不辄衣，嗜酒而好色，勤劳而忘身，争名夺利，罔惜性命，以致真元耗亡，气血消尽，大经细络，积虚已久。遇风则成风劳，遇寒则成寒劳，遇暑则成暑劳，遇湿则成湿劳，如此之类，难以枚举。皆因外邪陷入，元气不能托送，故成外损之症也。其有不被六淫所伤，而亦气血渐弱，非遇他症暴亡，亦必渐至虚损耳。
〖风热上壅与肺损皆令人嗽血〗
热壅于肺能嗽血，久嗽肺损，亦能嗽血。壅于肺者易治，不过凉之而已。损于肺难治，渐以成劳也。热嗽有血，宜金沸草散加阿胶一钱，痰甚加瓜蒌仁、贝母。劳嗽有血，宜补肺汤加阿胶、白及一钱。嗽血而气急者，补肺汤加阿胶、杏仁、桑白皮各一钱，吞养正丹或三妙丹，间进百花膏，亦可用七伤散、大阿胶丸。
〖治案〗
生生子治侄女，腹高于胸，发热面红，咳嗽呕吐，甚则连血喷出，右关脉滑大有力。此风热羁绊于脾肺之间而然。以滑石三钱，枇杷叶一钱，麦芽、天麻、半夏曲各八分，枳实、枳壳、防风、青皮各五分，热退嗽定血止。
予治休邑霞瀛朱文载兄，内为劳倦所伤，外为风热所束，饮食减少，咳嗽吐痰，声音不亮，下午潮热，神色羸瘦。里医以羌活大剂散之，又以虚症治之，病益甚。予至以清轻和解之剂，用自制风热咳嗽之方治之，热退嗽止。惟饮食短少，后进以百劳猪肚丸，而饮食加精神旺矣。
隆阜戴约文兄，风热壅塞，郁结不通，咳嗽吐痰，发热面赤声哑，昏不知人。诸医有认为中风者、中痰者、中气者，有认为时行者、痨瘵者，攻之补之，消之散之，病日转增，诸云不治。后迎予治，诊其脉浮之若无，重按搏指；察其症口燥舌焦，声哑昏厥，壮热不休，大便不行有七八日。余曰：此风热郁闭，壅塞三焦，津液凝聚为痰，气道不通，殊是实症，非虚候也。有老医黄松麓者曰：病已羸悴，至此补之不逮，何敢弄险？予曰：无伤也。脉实症实，看予治之。先以双解散，一进热退神清，大便解下结黑粪数枚，人事清，始能言。继以连翘饮子，去大黄、芒硝，加麦冬、瓜蒌、贝母、生地，诸症悉解，后以调理之剂遂痊。

风热例方  ***************************
〖消风之剂〗
●消风散　治风热上攻，头目昏痛，项背拘急，鼻嚏声重。
荆芥　陈皮（去白）　厚朴（姜汁炒）　甘草（五钱）　防风　藿香　殭蚕（洗）　蝉蜕　川芎　茯苓　人参（二两）
上为末，每服三钱，茶汤下。
●川芎茶调饮　治诸风上攻，升散风热。
薄荷（八钱）　川芎　荆芥（四钱）　羌活　甘草（二钱）　白芷　防风　细辛（一钱五分）
每服三钱，食后茶调服。
〖轻扬彻表之剂〗
●防风通圣散　治一切风热，以其主消风退热，散郁闭，开结滞，使气血宣通，怫热除而诸病自愈矣。
防风　川芎　当归　芍药　薄荷　连翘（五钱）　黄芩　桔梗（一两）　滑石（三两）　甘草（二两）　荆芥　白术（一钱）　栀子（一钱）　麻黄（五钱）　石膏（一两）　大黄（一钱）　芒硝（五钱）
按：此方疏风解热，利水泻火，扶脾燥湿，上下分消，表里交治，而于散泻之中，犹寓温养之意。汗不伤表，下不伤里，最妙之方也。若症不甚实，则除后四味，随其症而加减之，亦可统治百病。
双解散除去大黄、芒硝，予欲再除麻黄、石膏，不失立方之意乎？但南方腠理虚弱，不任麻黄，另拟四味代之，此亦一隅之见耳。
麻黄（轻者葱、苏，重者羌活代之）　石膏（花粉代之）　大黄（生地黄。便结，瓜蒌仁代之）　芒硝（食盐代之）
●天水散　又名双解散。普解风热一切之症。即益元散对停防风通圣散。
滑石（六两）　甘草（一两）
〖辛凉解表之剂〗
●连翘饮子　治一切风热壅滞，变生诸症。
连翘　大黄　薄荷　黄芩　甘草（一两五钱）　芒硝（二钱五分）　栀子（一两五钱）
㕮咀，随病加减。
●防风羌活汤　太阳风热上壅。
防风　羌活　秦艽　荆芥　薄荷　赤芍　连翘　栀子　滑石　甘草　玉竹
●防风葛根汤　兼阳明风热上壅。
防风　葛根　白芷　花粉　薄荷　贝母　玉竹　知母　甘草　石膏
●防风柴胡汤　兼少阳风热上壅。
柴胡　防风　玉竹　黄芩　栀子　薄荷　赤芍　连翘　荆芥　甘草　滑石
以上三方，自验增入。
〖辛平解表之剂〗
●荆防败毒散　治风热时行感冒。
人参　羌活　独活　荆芥　防风　甘草　茯苓　枳壳　柴胡　前胡　川芎　薄荷
—加黄芩，一加连翘、银花。
●菊花茶调饮　治风热上攻。
菊花（一钱）　殭蚕（三分）
加入川芎茶调饮合服。
辛平发散之剂，总以消风败毒为主，再随其症而清之凉之，或二方并用。
●金沸草散　治风热上壅痰嗽。
旋覆花　前胡　细辛　荆芥　半夏　甘草
姜、枣煎。一加柴胡、黄芩。
●风热咳嗽方　治风热内郁，生痰咳嗽，吐血潮热，有似虚损。
荆芥　防风　白前　百部　紫菀　橘红　薄荷　桔梗　甘草
加陈茶、姜。
热壅于肺，吐痰咳嗽，热甚则又嗽血矣。不宜十分清散，故自制此方。
〖补中佐以解托〗
●补中益气汤　遵东垣法，加以和解之药，托邪外出。
黄耆（一钱五分）　白术（五分）　陈皮（五分）　当归（五分）　甘草（一钱）　人参（一钱）　升麻（三分）　柴胡（三分）
姜、枣煎。
●芎归汤　遵丹溪法，加以和解之药，托邪外出。
川芎（一钱）　当归（一钱）
加姜、枣。
●逍遥散
柴胡　白芍　当归　白术　茯苓（一钱）　甘草（五分）　薄荷（少许）
姜、枣煎。
加味，丹皮、栀子。
以上三方，随症加解散之药，即为补托之法。如气分用补中益气，血分用芎归汤，兼郁者用逍遥散。
●乐令建中汤　治脏腑虚损，身体消瘦，自汗潮热，将成痨瘵。此药大能退虚热，生气血。
前胡　细辛　黄耆　人参　桂枝　陈皮　当归　白芍　茯苓　麦冬　甘草　半夏
姜、枣煎。
●大青龙汤　治太阳中风，脉浮紧，身疼痛，发热恶寒，不汗出而烦躁。
麻黄　桂枝　甘草　杏仁　石膏　生姜　大枣
先煮麻黄去沫，内诸药煎。
●柴陈煎　治伤风咳嗽，发热痞满多痰等症。
柴胡（二三钱）　陈皮（一钱五分）　半夏（二钱）　茯苓（二钱）　甘草（一钱）　生姜（三五七片）
水一锺半，煎七分服。
●泻白散　治肺火，皮肤蒸热，洒淅寒热，日晡尤甚，喘急。
桑白皮（一钱）　地骨皮（一钱）　甘草（五分）　粳米（百粒）
易老加黄连。
●凉膈散　治心火上盛，中焦燥实，烦躁口渴，目赤头眩，口疮唇裂，吐血衄血，大小便秘，诸风瘈瘲，胃热发斑发狂，及小儿惊急，痘疮黑陷。
连翘（四两）　大黄（酒浸）　芒硝　甘草（二两）　栀子　黄芩　薄荷（一两）
每服三钱，加竹叶、生蜜煎。
●小柴胡汤　治伤寒中风，少阳症，往来寒热，呕，口苦胁痛，耳聋，及春月时嗽。
柴胡（八两）　半夏　人参　甘草　黄芩（三两）　生姜　大枣
●苏子降气汤　治虚阳上攻，气不升降，上盛下虚，痰涎壅盛，喘嗽呕血，大便不利。
苏子　半夏　前胡　厚朴　甘草　当归　橘红　肉桂
加姜、枣煎服。
●芎苏饮　治伤风咳嗽，吐痰气壅。
紫苏　葛根　半夏　茯苓　陈皮　甘草　枳壳　桔梗
—加杏仁、桑皮，治肺中有火。一加川芎、柴胡，治肺实有热。一加人参、前胡、木香，治外感风寒，名为参苏饮。
●升麻汤
升麻（三钱）　茯神　人参　防风　羌活　犀角　羚羊角（各一钱）　官桂（三分）
●柴胡饮子　解表里阴阳交错。
柴胡　人参　黄芩　甘草　大黄　当归　白芍（各五钱）
用水煎，温服。
〖方见各门〗
●金水六君煎（见景岳治法。）
●百劳丸（见风劳。）
●益营内托散
●补真内托散
●清里内托散（见师朗治法。）


下集卷之三  ——————————————————————————————————————————————————————————————————————————————————————————

风寒  ***************************
〖经旨〗
经曰：风雨寒热不得虚，邪不能独伤人。
血气者，喜温而恶寒，寒则泣不能流，温则消而去之。
人之病，或同时而伤，或易已，或难已，其故何如？少俞曰：同时而伤，其身多热者易已，多寒者难已。
寒则真气去，去则虚，虚则寒搏于皮肤之间。
邪之所入，其气必虚。阴虚者，阳必凑之。
澄按：《内经》之旨，因本元虚而伤于寒者有之，未有因感寒而变虚损者，然百病皆足以致虚损。今时之人，劳倦七情，色欲过度，一旦感冒虚风贼邪，其重者则为伤寒，轻者郁闭于经络，不能发越。见其恶寒，疑为阳虚；见其发热，疑为骨蒸；见其寒滞肺气而咳嗽，则疑为火灼肺金；见其邪壅经络而失血，则疑为火炎上元，此皆似虚损之症也。或见不明而用滋补，或屡散不休，耗损真元，气血日亏，竟有变为外损者。
〖脉法〗
《伤寒论》曰：脉有阴阳，何谓也？曰：凡脉浮、大、数、动、滑，皆阳也；沉、微、涩、弦、弱，皆阴也。
阳脉浮，阴脉弱者，为血虚。脉微弱，恶寒者，阴阳俱虚，不可更发汗、更吐、更下也。
景岳曰：伤寒之邪，实无定体，或入阳经气分，则太阳为首；或入阴经精分，则少阴为先。其脉以浮紧而有力无力，可知表里之虚实；沉紧而有力无力，可知里之虚实；中而有力无力，可知阴阳之吉凶。诊之之法，当问症以知其外，察脉以知其内。先病为本，后病为标。能参合脉症，而知缓急先后者，乃为上工。
〖总论〗
吴澄曰：虚劳之症，人皆以阴亏火泛，喜用滋阴降火之剂。而不知六气之中，亦有寒邪外束，壅遏里热，以致寒热咳嗽失血，有似虚劳内损。古人用麻黄桂枝汤、人参芍药汤，皆治伤寒失血之症，有类乎虚损也。
〖感寒成劳〗
六淫中皆能致病，而惟风寒致者居多，何也？盖寒伤荣，风伤卫，自然之理。又太阳寒水，太阴肾水，俱易以感邪。一有所受，先入于肺。肺主皮毛，水冷金寒，肺经先受。血亦水也，故经中之水与血一得寒气，皆凝滞而不行，咳嗽带痰而出。问其人，必恶寒；切其脉，必紧涩；视其血，中间必有或紫或黑数点，此皆寒淫之验也。医家不详审其症，便以为阴虚火动，而概用滋阴降火之剂，病日深而死日迫矣。宜麻黄桂枝汤。
澄按：感寒吐血，外邪束火也。外束愈甚，则内火愈炽，内火愈炽，则吐血愈甚。用滋阴降火者，惟恐其外束之不力，而又更加束之也。辛温发表，解其外束，而内火顿熄矣，血安有不止乎？
—辛温发表，用之最难，辨证不的，为患最大。故辨之之法，其症必恶寒，脉必紧涩，面色必惨黯，其吐出血中，必有紫黑点，声如瓮中出，两手必冷，腰背必曲。
又如要用桂、附辛温之药，亦必察其血色带黑黯，面色必夭白，身必清凉。若上实下虚，阴盛格阳失血者，真阳失守，血随溢出，以致大吐大衄，六脉细脱，手足厥冷者，别有辨法，与辛温发表、寒邪外束者迥别。
〖阳虚伤寒〗
阳虚者，气虚也。气虚于中，安能达表？非补其气，肌能解乎？凡脉之微弱无力，两寸短小，而多寒者，即其症也。
〖阴虚伤寒〗
阴虚者，血虚也。血虚于里，安能化液？非补其精，汗能生乎？凡脉之浮芤不实，或两尺无根，而多热者，即其症也。
澄按：今时之人，禀赋益薄，劳心劳力，名利场中，踏水赴火，而不知自惜，沉溺酒色，以竭其精，以耗散其真，其元久已内伤。一旦感冒风寒，而以猛勇攻击之剂，以逐其邪，甚者当时立毙，轻则气血消磨，日久变为虚损之证。
〖寒劳与虚损上焦燥热则一〗
虚损之证，皆下寒上热，所谓水火不交者也。其重感于寒者，则下焦作痛，不感则不痛，至于上焦燥热则一也。上焦方若热，初得寒凉则暂快，遂以为药之功，故喜服之。久而下注，则下元愈寒，火热为寒逼而上行，使上焦复热愈甚，辗转反复，遂致沉痼而不可救，盖暗受其害而不觉也。然则治之奈何？曰：补之以寒凉，佐之以温热，补三佐二，空心凉服，所谓热因寒用者也。久则精生热退而病愈矣。虽然虚损之疾，起于过用，必慎房劳，简思虑，节饮食，服药有功，毋独恃药饵也。
澄按：真元不足之人，或因房劳之后，或因梦遗之中，过伤肾中之阳，则外邪乘虚陷入，又或虚火上炎，喜食生冷，或服凉药太过，或饮冷不谨，多有此症。
〖寒邪伤肺类虚损〗
经曰：人感于寒，受病微则为咳，甚则为泄为痛。凡咳嗽，五脏六腑皆有之，惟肺先受邪。盖肺主气，合于皮毛。邪之初伤，先客皮毛，故咳为肺病。五脏则各以其时受邪，六腑则又为五脏所移。古人言肺病难愈而喜辛者，盖肺为娇脏，怕寒而恶热，故邪气易伤而难治。
澄按：伤寒传变，始于太阳，终于胃腑。或间经，或越经，或本经自传，或三阳传入三阴，三阴传入胃腑，团聚一处，虽无外出之路，而通其大便，自有内出之门。惟风寒入肺，始于皮毛，传于五脏，所入愈深，为患愈重，欲外出而无路，欲内出而无门，不能过脾胃一关，何也？盖膀胱者，足太阳也；胃者，足阳明也。阳经有出邪之路，故从阳经入者，复从阳经出。肺者，手太阴也；脾者，足太阴也。阴经无出邪之路，故从阴经入者，不能复从阴经出，所以不能过于脾而殒矣。当初起之时，传变未深，兼解兼托，仍从原路拔出。此予之创论也，请质同志。
〖感寒呕吐脓血〗
孙真人治吐脓血，用麻黄、升麻之类，及青龙汤，亦从伤寒而得也。内多用五味子，皆祖仲景法。无论伤寒伤风，皆可加五味子。
澄按：伤寒伤风，古剂中多加五味子，此乃补中有散，发中有收，立方之意也。世人不明其理，而嫌其酸敛，此谨慎之过似也。以升发剂之酸敛，尚不敢用，恶其闭邪，而忽又恣用滋补，毫不顾忌，是何故也？
〖峻补托散〗
凡阳虚之人，患伤寒及一切四时劳倦，寒疫阴暑之气，身虽躁热，时犹畏寒，即在夏月，亦欲衣被覆盖，或喜热饮，或兼呕恶泄泻，但六脉无力，肩背怯寒，邪气不能外达等症。此元阳大虚，乃正不胜邪之候。若非峻补托散，则寒邪入深，必致不救。
〖温中自可散寒　大温中饮〗
澄按：伤寒之症，有气虚不能托邪外出者，宜再造散；有血虚不能托邪外出者，宜大温中饮。一用参、耆，一用归、地，其中深意，有非浅见所能识者。人但知参、耆敛汗，而不知参、耆能发表。盖邪甚阳虚，有参、耆在表药队中，则不固肌表，而反托邪外出。人但知归、地养血，而不知归、地能发汗。盖阳根于阴，汗出于液，有归、地在表药队中，则不滋补，而反托邪外出。此托补之大法，万世不易之理也。凡禀质薄弱者，速用此法，自有云腾致雨之妙。
〖劳力感寒〗
凡劳力感寒，人皆以为服役辛苦之人为言。而不知凡为名利所牵，有不自揣，以致竭尽心力而患伤寒者，皆其类也。故凡有形劳而神不劳者，劳之轻者也。若既劳其神，又劳其形，则神形俱困，斯为甚矣。今之病伤寒者，率多此类。轻者和解，治宜如常法；重者速宜救本，庶乎有济。倘不知其所致之由，而概施混治，但知攻邪，则未有不误人者矣。
汉·张仲景著《伤寒论》，专以外伤为法，其中顾盼脾胃元气之秘，世医鲜有知之者。观其少阳症，小柴胡汤用人参，则防邪气之入三阴，或恐脾胃稍虚，邪乘而入，必用人参、甘草固脾胃，以充中气，是外伤未尝不内因也。即如理中汤、附子汤、黄连汤、炙甘草汤、吴茱萸汤、茯苓四逆汤、桂枝人参汤、人参败毒散、人参白虎汤、阳毒升麻汤、大建中等汤，未尝不用参、术，以治外感。可见仲景公立方之神化莫测。或者谓外伤是其所长，而内伤非其所始，此诚不知公者也。
〖论人参〗
伤寒宜用人参，其辨不可不明。盖人受外感之邪，必先汗以驱之。惟元气旺者，外邪始乘势以出。若素弱之人，药虽外行，气从中馁，轻者半出不出，重者反随元气缩入，发热无休矣。所以虚弱之体，用人参三五七分，入表药中，少助元气，以为驱邪之主，使邪气得药，一涌而出，全非补养衰弱之意也。即和解药中，有人参之大力者居间，外邪自不争而退舍，否则邪气之纵悍，安肯听命和解耶？不知者谓伤寒无补法，邪得补而弥炽。即痘疹疟痢，以及中风中痰，中寒中暑，痈疽产后，初时概不敢用，而虚人之遇重病，可生之机，悉置不理矣。古方表汗，用五积散、参苏饮、败毒散，和解小柴胡汤、白虎汤、竹叶石膏汤，皆用人参领内邪外出，乃得速愈，奈何不察耶？外感体虚之人，汗之热不退，下之、和之热亦不退，大热呻吟，津液铄尽，身如枯柴，医者技穷。正为元气已漓，药不应手耳。倘元气未漓，先用人参三五七分，领药深入驱邪，何至汗和不应耶？东垣治内伤外感，用补中益气汤加表药一二味，热服而散外邪，有功千古。伤寒专科，从仲景至今，明贤方书，无不用参，何为今日医家，单除不用，全失相传宗旨。使体虚之人，百无一治，曾不悟其害之也。盖不当用参而杀人者，是与耆、归、术、姜、桂、附子等药，同行温补之误。不谓羌、独、柴、前、芎、半、枳、桔、苓、膏等药，同行汗和之法所致也，安得视等砒毒耶？嘉靖己未，江淮大疫，用败毒散倍人参，去前胡、独活，服者尽效。万历己卯大疫，用此方复效。崇祯辛己、壬午，大饥大疫，道馑相望，汗和药中，惟加人参者多活。更有发斑一症最毒，惟加参于消斑药中，用之全活甚众。凡饥馑兵荒之馀，饮食起居不节，致患时气者，宜用此法。
澄按：人参，生甘苦微寒，熟甘温，大补肺中元气，其药性功用如此。然用之之法，亦无一定。得气药则补气，得血药则补血，消药则消，散药则散，行药则行，止药则止，用得其宜，无不应手。虽有肺热还伤肺之说，但肺中实热者不宜，虚热者何害？又云痛无补法，禁用参、耆。久病虚痛，何曾拘此？由医家不分虚实脉症，误用害人，以致纷议不息。然究其弊，大都有三：一则参价腾贵，比先年高加十数倍，寒素之家，日给尚且不敷，安想食此？听命于天，坐以待毙，一也；一则迟疑之辈，信之不深，见之不确，恐病难痊，用之无济，藉端推却，意在惜费，二也；又有相习成风，牢不可破，不管何症，视为砒毒，入口杀人，宁死不悟，三也。医家乘此三弊，于中卖弄他人，毁谤邪说，申明服参不救，先发此言，后好泄祸。吁！岂其真有卓见如是耶？亦不过藉此以诳惑愚人耳。然间有服之甚多而无功者，此乃死中求生之症，本来真气无存，故不应手，非谓人人症症皆如是也。然亦往往亦多有重用参而起死者，其亦曾知之耶？（沙参、党参论，见咳嗽门。珠参辨，见师朗治法。）
〖三时感寒〗
凡人初感寒邪，便腰痛色黯，淅淅恶寒，未即发热。自疑肾虚，不用发表，表邪内乘，内气不宣，激血上行，色必黑黯。此症必得大汗方解。盖汗亦血也，伤寒得衄血，其病即解，正同此例。若服滋阴之剂，病必日增，久久不解，便成虚损。
〖治案〗
陶尚文治一人，伤寒四五日，吐血不止，医以犀角地黄汤等剂治之，反剧。陶切其脉，浮紧而数。若不汗出，邪何由解？遂用麻黄汤一服，汗出而愈。
李士材治太学史明经，经年咳嗽，更医数十人，药不绝口，而病反增剧，自谓必成虚劳。李曰：不然。脉不数不弦，惟右寸浮大而滑，是风寒未解，必多服酸收，故久而弥甚。用麻黄、杏仁、半夏、前胡、桔梗、甘草、橘红、苏子，五剂知，十剂已。
丹溪治一男子，年十七，家贫而多劳。十一月得寒病，时吐三两口血，六脉紧涩。一日食减中痞，医投温胆汤、枳桔汤，三日后发微热，口乾不渴，口中有痰，此感寒也。询知云十日前霜中，曾渡三四次溪水，心下有悲泣事，腹亦饥。遂以小建中汤去芍药，加桔梗、陈皮、半夏，四帖而安。
—男子三十岁，因连夜劳倦不得睡，成一痰嗽，出白黄脓，嗽声不出。时初春大寒，医与青龙汤四帖，遂觉咽喉有血丝腥气逆上。两日后血腥气多，遂有血线一条，自口中右边出直上，如此每昼夜十馀次。诊其脉弦大而散弱，左大为甚。人倦而苦于嗽，予作劳倦感寒治之。若强以甘草燥热之剂，以动其血，恐成肺痿。遂与人参、黄耆、当归、白术、白芍、陈皮、炙生甘草、不去节麻黄，煎熟入藕汁与之，两日而痛减嗽止。却于前药去麻黄又与之，四日而血亦除。脉之散大者未收敛，人亦倦甚，遂于前药中除藕汁，加黄芩、砂仁、半夏，至半月而安。
予治厚村一妇人，病咳嗽吐痰，或时带红，恶寒发热，月事不至。诸医皆认为瘵，投以滋阻止嗽之剂，其病益甚。予细察其脉，浮弦而紧。究其因，乃因梦泄之后而起。予曰：此寒劳症也。先以建中汤去饴糖，加阿胶、附子，数剂小腹痛减，寒热亦除，月事亦至。再以神珠丹，调治而痊。
予治万安镇胡思齐者，年三十二岁，患咳嗽吐痰，潮热，面色惨暗，脉弦紧，失血。予曰：此感寒症也。投以桂枝汤二剂，其患顿减，后以脾胃收功而痊。
予一友人，咳嗽失血，潮热，自汗痰涎，医以六味加减治之益剧，自以为痨瘵，甚忧之。予曰：此非虚劳，乃外感未清，所以致此。但日久难以疏表，用丹参二钱，茯神一钱，桂枝三分，当归八分，甘草五分，二剂而血止嗽减。再以助卫内托散、资成汤，调补而痊。
又方，用茯神一钱五分，白芍一钱二分，桂枝三分，甘草三分，橘红一钱，四剂后用六味。

风寒例方  ***************************
●麻黄汤　治寒伤营，发汗。
麻黄（三两）　桂枝（二两）　杏仁（七十枚）　甘草（一两）
●麻黄桂枝汤　治虚劳恶寒，脉浮紧，血中有紫黑点。
人参（三分）　麦冬（三分）　五味子（五粒）　当归（五分）　甘草（一钱）　麻黄（一钱）　桂枝（五分）　白芍（一钱）　黄耆（五分）
●桂枝汤　治伤风吐血，恶寒咳嗽，潮热吐痰，面色惨黯。
桂枝　白芍（各三两）　甘草（二两）　姜（三两）　枣（十二枚）
—加茯苓。
●麻黄附子细辛汤　治发表攻里。
麻黄（三两）　细辛（三两）　附子（一枚）
先煮麻黄，去沫。
●理中汤　治感寒吐血。内有炮姜，最能清胃脘之血。
白术　炮姜　人参　甘草
●理阴煎　温补阴分，托散表邪，使阴气渐充，则汗从阴达。邪不攻而自散。
熟地（三五钱，一二两）　当归（三五七钱）　甘草（一二钱）　乾姜（一二三钱）
或加肉桂，亦可加桂枝。
●润肺汤　治上盛下虚，脾肺湿热，远年近日，气喘咳嗽，痰盛，心胸气闷，不思饮食，或寒热往来，或感冒风寒，喘嗽气急，五劳七伤，吐血等症。
麻黄　荆芥　知母　贝母　紫菀　栀子　甘草　前胡　赤芍　桑皮　半夏　赤苓　杏仁　黄芩　马兜铃
感寒加葱白，久嗽加大枣二枚。
药煎好，用绢缚住软肚，次用竹管缓缓吸药热服。不言语呼唤，忌房劳。
●胡椒理中汤　治肺胃虚寒，气不宣通，咳喘逆气，虚痞噎闷，胁腹满痛，短气不能饮食，呕吐痰水不止。
白术（五两）　乾姜　炙甘草　胡椒　良姜　荜茇　陈皮　细辛　款冬花（各四两）　或蜜丸。
●神珠丸　治下焦阳气虚乏，脐下冷痛，足胻冷。
杜仲（三两）　萆薢（二两）　诃子（五个）　龙骨（一两）　破故纸（二两）　巴戟（三两）　胡桃（一百个）　朱砂（一两五钱）　砂仁（五钱）
上为末，酒糊丸，如梧桐子大，朱砂为衣。每服三十丸，空心盐汤下。
●再造散　阳虚不能作汗。
人参　黄耆　桂枝　甘草　附子　细辛　羌活　防风　川芎　姜　枣
加炒白芍一撮。夏加黄芩、石膏。
●大温中饮　阴虚不能作汗。
熟地（三至七钱）　白术　当归（各三至五钱）　人参（二钱至一两）　甘草（一钱）　柴胡（二至四钱）　麻黄（一至二钱）　肉桂　乾姜（各一至三钱）
水二锺，煎七分，去浮沫，温服。
●补阴益气煎　阴气不足，虚邪外侵。与补中益气相为表里，一升提阳分之邪，一升提阴分之邪。（方见屡散门。）
●归柴饮　真阴不足，外感寒邪。
当归（一两）　柴胡（五钱）　甘草（八分）　姜　枣
—加陈皮，一加人参。
●六味回阳饮　阴阳将脱等症。
人参（一二两）　附子（二三钱）　炮姜（二三钱）　甘草（一钱，此四味回阳饮）　熟地（七八钱）　归身（二三钱，如泄泻或动血者，以冬术易之，多多益善）
如肉振汗多，加耆、术；泄泻，加乌梅、五味；郁滞，加肉桂；虚阳上浮，加茯苓二钱。
●温胃饮　中寒呕吐吞酸，泄泻，不思饮食，及妇人脏寒呕恶，胎气不安等症。
人参（二三钱或一两）　白术（一二钱或一两）　扁豆（二钱）　陈皮（一钱）　炮姜（三钱）　炙甘草（一钱）　当归（二钱，滑泄者不用）
如下寒，加破故纸；气滞或兼胸腹痛者，加藿香、丁香、木香、白豆蔻、砂仁、白芥子之类；如兼外邪及肝肾之病者，加桂枝、柴胡之类；脾气陷而身热者，加升麻五七分；水泛为痰而胸腹痞满者，加茯苓；脾胃虚极，大呕大吐而不能止者，倍用参、术，仍加胡椒二三分。
●姜桂丸　治寒痰咳嗽。
南星（洗）　半夏　官桂（去粗皮，各一两）
上为末，蒸饼丸桐子大，食后姜汤送下五十丸。
●厚朴汤
厚朴（姜汁炒）　枳壳（去心，麸炒）　良姜　槟榔　朴硝（各七钱五分）　大黄（二两）
上为末，每服三钱。
●三拗汤　感冒风寒，咳嗽鼻塞。
麻黄（不去节，发中有收）　杏仁（不去尖，取其发速；不去皮，取其涩）　甘草（生用，补中有发）
●甘草乾姜汤　脉浮自汗，恶寒，小便数，心烦。
甘草（四两）　乾姜（二两）
加附子、葱根，名四逆汤。
●越婢加半夏汤　胀胀喘咳，鼻煽肩抬。
麻黄（六两）　石膏（八两）　生姜（三两）　甘草　半夏（半升）　大枣（十个）
●华盖散　肺风痰喘。
麻黄（去根节）　苏子（炒）　杏仁（炒，去皮尖）　桑白皮　橘红（各一钱）　甘草（五分）　姜　枣
●小青龙汤　心下有水气，乾呕，发热而咳。
麻黄　桂枝　白芍　细辛　甘草（各三两）　五味子　半夏（各半升）　乾姜（三两）
渴去半夏，加花粉；喘去麻黄，加杏仁。


下集卷之四  ——————————————————————————————————————————————————————————————————————————————————————————

暑证  ***************************
〖经旨〗
经曰：气盛身寒，得之伤寒。气虚身热，得之伤暑。
因于暑，汗，烦则喘喝，静则多言，体若燔炭，汗出而散。
澄按：夏月阳浮于外，阴伏于内。四月纯乾，五月为姤，六月为遁，七月为否。人身之阴阳，与天地相通。若饮食劳倦，多内伤中气；酷暑劳役，外伤阳气。气分受伤，故无气以动，无气以言，身倦神疲，脉虚身热，或兼失血，痰嗽潮热，有似虚损之症。
〖脉法〗
经曰：脉虚身热，得之伤暑。
《脉诀》曰：浮虚伤暑。
浮大而散，或弦细芤迟。
澄按：暑之与热，多生夏月，症每相类。暑病脉浮虚，热病脉浮洪；暑病多无力，热病弦长，重按亦有力。脉形有似虚损之症，而与虚损之弦细数者不同。
〖总论〗
吴澄曰：炎氛扇夏，暑热郁蒸。肝肾素亏之人，当铄石流金之际，无论动暑静暑，而虚人遇之，无隙可避。盖其始也，令人不识不知，外之流火，与内之阳气，骤遇而交争，感之重者当时即发，轻者潜伏经络，暗铄真阴。人身之阳，以汗而外泄；人身之阴，以热而内消。阴阳两亏，变幻不测，或乍或久，似劳非劳，似损非损。咳嗽潮热，吐血衄血，盗汗自汗，神气倦怠，饮食减少，呕吐痰涎，令人肌肉渐消，有不识为何症者。
〖暑劳〗
盛暑之月，火能铄金，不禁辛酒，劳热燥攘，火动心脾，令人咳嗽气喘，骤然吐血衄血，头目不清，胸膈胀闷，烦渴不宁。即童稚老夫，亦有此病。昧者以为痨瘵，不知火载血而上升，非真阴亏损而为虚劳者比也。宜四物汤去川芎，黄连解毒汤去黄柏，二陈以贝母易半夏，加苦梗以抑之，薄荷以散之，麦冬、五味以敛之，或黄连香薷饮亦可。
澄按：暑邪内伏，销铄真阴，肌肉尽脱，咳嗽吐痰失血，宛类虚损。夏秋之间，人有骤然暴瘦不堪者，多有暑邪内伏之症。
〖伤暑吐衄〗
伤暑吐衄者，暑伤心，心虚不能生血，不宜过用寒凉以泻心，宜清暑益气加丹皮、生地、犀角之类。盖暑伤心，亦伤气，其脉必虚，以参、耆补气，斯无弊也。
〖暑热郁闭于经络〗
暑热之症，必面垢口渴喜饮，乾呕腹痛，或不痛，其脉必虚。若郁闭于经络而不解，随气涌泄为衄血，或清道闭塞，流入胃脘，则为吐出清血。吐之不尽，余血停留，致面色萎黄。宜犀角地黄汤。若暑毒攻心，呕吐鲜血，宜枇杷叶散。
澄按：以上二条，乃时令之火，郁闭于内，心包之阳，不行于外，则荣卫之开阖不调，腠理闭塞，暑火内逼，而吐衄见矣。若伤之甚者，则非点滴可止，必大吐大衄，顷刻盈盆。治之之法，虽曰清暑凉血为主，然必以益气为先。盖暑热伤气，血脱益气，徒用清凉无济也。
〖暑证类虚损〗
暑湿蒸人，脾土受伤，故肌倦便溏。暑热伤气，故气促心烦，口渴便赤。浊气在上，则生䐜胀，故胸满恶食。暑先入心，汗为心液，故自汗。湿甚则身热身重，暑伤气则脉虚而不足，有类乎虚损之症。
澄按：炎暑酷热，禀质瘦弱之人，不任外邪，故偶感而即病，致伤心脾，宛与虚劳相类。如脉虚不足，脉类虚损也；无气以动，无气以言，状类虚损也；身热咳嗽，吐痰失血，症类虚损也；肌肉消瘦，形枯骨藁，形类虚损也。虽曰相类，而于相类之中，要求其所以不类焉。如面垢不泽，与两颧发赤，不相类也；寒热不定，体若燔炭，与骨蒸潮热，不相类也；暑热失血，神气倦怠，虚火失血，人反精神，又不相类也。能于不类之中，而察其所以类焉，又能于类之中，而察其所以不类焉，则思过半矣。
〖暑瘵〗
暑热每多伤气，气虚身热，脉弱，汗出口渴，有似虚损，其甚变为疟痢，或为热症。调治失宜，元气内亏，日久累成不足之症。有暑邪内伏，销铄真阴，肌肉尽脱，大骨枯陷，吐痰失血，蒸热，全类虚损，而实为暑邪所伤，谓之暑瘵。
澄按：暑本不成瘵，日久调治失宜，真阴销铄，则变成瘵矣，成瘵则难治矣。虽似虚损，实因于暑。故欲治其瘵者，必先治其暑，如青蒿煎之类。
〖伤暑咳嗽〗
《三因》论伤暑咳嗽，燔热引饮口燥，或吐涎沫，声嘶咯血，用人参白虎汤。
澄按：暑毒伤人，多令人吐衄。盖暑热通心，火毒刑肺也。然暑既伤心，热又伤气，其人必脉虚气怯，体倦息微，皆本真元不足。若但知为热，而过用寒凉，则气必愈伤，而害斯大矣。惟生脉散、人参汤之属最宜。若气虚之甚者，以人参、黄耆并用。火甚而热，烦渴闷者，宜人参白虎汤、竹叶石膏汤。若气不甚虚者，宜犀角地黄汤，或枇杷叶散。
〖疰夏证〗
天地五行，更迭衰旺，人之脏气亦应之。四月属己，五月属午，午为火，火太旺则金衰；六月属未，未为土，土火交旺，则金水俱衰。金水两衰，不能滋生，所以童男少女，虚弱之人，每遇春夏之交，日长暴暖，患头眩眼黑，或头胀痛，身倦脚软，身热食少，心烦躁扰，自汗盗汗，名曰疰夏。此皆时令之火为患。宜滋化源，使脾土转生肺金，肺金转生肾水，乃为根本之计。久而不治，乃为痨瘵之根。
澄按：疰夏属阴虚，元气不足。夏初春末，头痛脚软，食少体热者是。宜补中益气汤去柴胡、升麻，加炒柏、白芍。挟痰者，加南星、半夏、陈皮，煎服之。又或用生脉散。
〖煎厥〗
人身肾与膀胱竭绝于己午之月，故倦怠欲睡，痿弱无力，尔时则宜补益。若或劳役，犯房欲，精血内耗，阴火沸腾，致目昏耳闭，举动懒倦，失其常度，五心烦热，如炎燔灼，名曰煎厥。此亦虚损之类。所以古人夏月必独宿，远酒色者，良有意也。
澄按：真元不足之人，当铄石流金之际，煎熬真阴，以致软倦无力，饮食减少，内热心烦，此为内损之根。若受暑邪，潜伏经络，消耗津液者，则为外损之根。同一暑为患也，而有因内因外之不同，有邪无邪之各别，不可不察也。
〖假火证〗
肚热口渴，脉虚无力，或重按全无，及神困气促者，此脾胃气虚，元阳不足，假火之症。若误用白虎等剂，其危立至。
澄按：因夏暑而致病者有之，有不因暑而症似白虎者。如元阳不足之人，脾胃气虚之辈，或大失血后，或妇人产后，壮热喘促，面赤引饮，脉虚弱，此乃血虚发热不足之症。症似白虎，误服白虎必死，须用当归补血汤则安。
〖暑有八症〗
脉虚，自汗，身热，背寒，面垢，烦渴，手足微冷，体重，俱宜调理元气为主，清利次之。
〖治案〗
项彦章治一人病甚，诸医皆以为瘵，尽愕束手。项诊之，脉细数而且实。细数者，暑也。暑伤气宜虚，今不虚而反实，乃热伤血，药为之也。其家问死期，项曰：何得死？为作白虎汤，饮之即瘥。
生生子治侄明之，以作文过劳，痰火上逆，大吐痰沫，因而呕血，一涌数碗，昏晕汗出，奄奄而卧，略不敢动，稍动则呕吐而血随出，色鲜红，饮食汤水皆不敢入，入即吐而眩晕，血即随之。里医不效，乃速孙治。诊毕语其乃兄曰：经云：脉虚身热，得之伤暑。今右脉虚大，左脉弦大，不独作文劳心动火，且亦被怒伤肝，抑又为暑所逼，以致木火上升，眩晕作吐。经曰：诸风掉眩，皆属肝木；诸呕吐逆，皆属于火；又诸动属火。内为木火上冲，外为暑气所迫，故吐而汗多，血随吐出也。持以白丸子三钱，解其暑气，清其痰饮，抑其冲逆，则吐可止。吐止气平，则血自能归经。服后果哈然而睡，醒则吐止食进，眩晕寻已。继用滑石、香薷各三钱，甘草五分，黄连、扁豆各一钱五分，竹茹一钱，四帖而愈。
吴球治一人，冬月偶得一症，洒洒恶寒，翕翕发热，恶食乾呕，大便欲去不去。诸医皆以为虚弱痰饮，治之以涤痰汤、补心汤等药，服之愈不安，以延至半月间。吴诊之，其脉虚而无力。球曰：类乎伤暑。众以为不然。吴究之其妇，此患因何而起？其妇曰：昨因天寒，换著棉衣，令婢取棉套一床盖之，须臾烦渴寒热，呕吐时作，延至今日。球曰：诚哉！伤暑也。汝之棉套，晒之盛暑，夹热收入箱中，必有暑气尚未开泄。今人体虚，遇之易入，故病如是。妇曰：然。遂合黄连香薷饮，进二服而愈。
吕沧州治一人，病衄，浃旬不止。时天暑，脉弱，众医以气虚不统血，日进参、耆、茸、附，滋甚。求治，吕至，食未顷，其所衄血已三覆器矣。及切其脉，两手皆虚芤，右上部滑数而浮躁，其鼻赤，查而色白。即告之曰：此得之湎酒，酒毒暴悍，而风暑乘之，热蓄上焦，故血妄行而淖溢。彼曰：某尝饥走赤日，已而醉酒向风卧，公所诊诚是。为制地黄汁三升许，兼用防风汤，饮之即效。
—人乘盛暑往途中，吐血数口，亟还则吐甚，胸拒痛，体热头眩，病且殆。或以为虚劳所致，与茯苓补心汤。滑伯仁至，诊其脉洪而滑，曰：是大醉饱，胃血壅遏，为暑逼上行。先与犀角地黄汤，继以桃仁承气汤，去瘀血宿积，后治暑即安。
予在梅林时，余家桥有一妇人，暑月患咳嗽，身热痰血，众医皆以为瘵。予诊其脉浮弦，重按而虚，见其每咳嗽必连数十声，痰不易出，甚至作吐。先以香薷饮加乾葛一剂，再以人参平肺散加减，后以嗽门风火刑肺方，服之而痊。

暑证例方  ***************************
●香薷饮　治感冒暑气，皮肤蒸热。
香薷（一斤）　扁豆　厚朴（各半斤）
四物加黄连；五物加赤苓、甘草，除黄连；六物加木瓜；四物除扁豆，即黄连香薷饮。
论曰：香薷饮，乃夏月通用之药饵，常见富贵之家，多有备此，令老少时常服之，用以防暑。而不知人之宜此者少，不宜此者多也。若误用之，必反致疾，何也？盖香薷一物，气香窜而性沉寒。惟其气窜，所以能通达上下，而去菀蒸之湿热；惟其性寒，所以能解渴除烦，而清搏结之火邪。然必果属阳脏，果有火邪，果脾胃气强，肥甘过度，而宜寒畏热者，乃足以当之，且赖其清凉，未必无益。若气本不充，则服之最能损气；火本非实，而服之乃以败阳。凡素禀阴柔，及年质将半，饮食不健，躯体素弱之辈，不知利害，而效尤妄用者，未有不反助伏阴，损伤胃气，而致为吐泻腹痛，及阴寒危败等症。若加黄连，其寒尤甚；厚朴破气，均非所宜。
●生脉散　治热伤元气，气短倦怠，口渴多汗，肺虚而咳。
人参（五钱）　麦冬　五味子（各三钱）
—加竹叶，一去五味子换栀子，一加黄耆、甘草，服之令人气力涌出。
●犀角地黄汤　治吐血、衄血、便血、嗽血、蓄血，胃火热甚，逼血妄行。
生地（一两五钱）　白芍（一两）　犀角　丹皮（二钱五分）
—加黄芩、栀子、柴胡。（因怒吐血。）
●人参白虎汤　治渴欲饮水，口燥心烦，背恶寒。
石膏（一斤）　人参（三两）　知母（六两）　甘草（二两）　粳米（六合）
●竹叶石膏汤　治伤暑发渴脉虚。
石膏（一斤）　人参（三两）　麦冬（一升）　甘草（二两）　半夏（八两）　竹叶（二把）
加姜煎。
●人参平肺汤
人参　青皮　茯苓　知母　桑白皮　麦冬　天麻　甘草　粳米　五味子　地骨皮　滑石粉
●清暑益气汤　治长夏湿热炎蒸，四肢困倦，精神减少，胸满气促，身热心烦，口渴恶食，自汗身重，肢体疼痛，小便赤涩，大便溏，脉虚。
黄耆（一钱）　人参（五分）　苍术（一钱）　神麴（五分）　五味子（九枚）　白术（五分）　青皮（二分半）　陈皮（五分）　甘草　麦冬　当归（各三分）　黄柏（二分）　泽泻（五钱）　升麻（一钱）　葛根（二分）
姜、枣煎。
●清燥汤　治暑伤元气，疰夏倦怠，湿热乘之。
黄耆　神麴　黄连　猪苓　柴胡　甘草　苍术　白术　麦冬　五味子　生地　陈皮　泽泻　茯苓　黄柏　人参　当归　升麻
姜、枣煎。
●枇杷叶散　治暑毒攻心，呕吐鲜血。
香薷（三分）　厚朴（四两）　甘草　麦冬　白茅根（各一两）　陈皮　丁香　枇杷叶（各半两）　木瓜（一两）
●暑瘵方　治见暑瘵论。
生地　当归　黄连　黄芩　栀子　陈皮　贝母　茯苓　甘草　桔梗　薄荷　麦冬　五味子
●暑咳方　治肺火夜咳。
苡仁　山药　竹叶　雪梨
水二碗，煎八分服。
●六一散　一名天水散，见热门。
●玉泉散　治内热烦渴，头痛，二便闭结，温疫斑黄，及热痰喘嗽等症。
石膏（六两，生用）　粉甘草（一两）
—加朱砂三钱。
上为极细末，每服二三钱，新汲水，或热汤，或人参汤调下。
●草还丹（又名青蒿丸。）
青蒿一斗五升，童便三斗，文武火熬，约童便减至二斗，去青蒿，再熬至一斗，入猪胆七个，再熬数沸，用甘草末收和为丸，如梧桐子大，每服五十丸。
●三黄丸　治丈夫妇人，三焦积热。上焦有热攻冲，眼目赤肿，头项肿痛，口舌生疮。中焦有热，心膈烦躁，饮食不美。下焦有热，小便赤涩，大便闭结。五脏俱热，即生痈疖疮痍。及治五般痔疾，粪门肿痛，或下鲜血。
黄连（净）　黄芩　大黄（各十两）
上为末，炼蜜丸如梧桐子大。每服三十丸，热水吞下。视脏腑虚实，加减服之，积热亦宜。
●三黄汤　通治热气。
黄连（七钱五分）　黄柏（五钱）　黄芩（一两）　栀子（五钱）
上㕮咀，每服五钱，水煎去渣，热服。如未效再服。
●绿豆饮　凡热毒劳热，诸火热极，不能退者，用此最妙。
用绿豆不拘多寡，宽汤煮糜烂，入盐少许，或蜜亦可，待冰冷，或厚或稀或汤，任意饮食之，日或三四次不拘。此物性非苦寒，不伤脾气，且善于解毒，除烦，退热止渴，大利小水，乃浅易中之最佳最捷者也。若火盛口甘，不宜厚味，但略煮半熟，清汤冷饮之尤善，除烦清火。
●雪梨浆　解烦热，退阴火，此生津止渴之妙剂也。
用清香甘美大梨削去皮，别用大碗盛清冷甘泉，将梨薄切，浸于水中，少顷，水必甘美，但频饮其水，勿食其梨，退阴火极速也。
●大生汤　治疰夏。
人参　天冬　麦冬　五味子　黄柏　当归　牛膝　红花　枸杞　生地


下集卷之五  ——————————————————————————————————————————————————————————————————————————————————————————

湿劳  ***************************
〖经旨〗
经曰：湿气大来，土之胜也，寒水受邪，肾病生焉。风气大来，木之胜也，土湿受邪，脾病生焉。
脾恶湿。脾苦湿，急食苦以燥之，禁湿地濡衣。
谷入多而气少者，得之有所脱血，湿居下也。
天寒则腠理闭，气湿不行，水下流于膀胱，则为溺与气。
湿则濡泄。秋伤于湿，冬生咳嗽。
阳受风气，阴受湿气。伤于风者，上先受之；伤于湿者，下先受之。
〖脉法〗
浮缓而濡而小者，外湿。
沉缓而细而微者，内湿。
迟缓为寒湿。
洪缓为湿热。
弦缓为风湿。
脉紧为寒，脉长为湿。
〖总论〗
吴澄曰：虚劳失血之症，暑热燥火，固应有之，而湿亦何有类虚损也？盖六气之中，皆能伤人，皆有相似，而惟湿之一症，令人难测。如阴邪小，人感之，不知不觉，及其既也，或兼风，或挟寒挟暑，兼之长夏湿热用事，损伤元气，倦怠嗜卧，精神不足，烦热咳嗽，有似虚损之症。夫湿能伤脾，脾土一亏，百病根源发轫于此，岂独外损乎？
〖湿劳〗
诸湿为土，火热能生湿土，故夏热则万物润，秋凉则复乾燥。湿本不自生，因乎火热怫郁，水液不能宣通，停滞而生水湿也。凡病多自热生，而热气尚多，以为兼症。经云：明知标本，正行无间是也。世俗不详《内经》之旨，但执滋补之说，怫郁转加，而病愈甚。当求病之所在，以平为期而已。戴人有言曰：养生与攻病不同。近世人以补剂治病，宜乎难望其效。
澄按：湿多生水肿胀满，泄泻湿痹，脾胃之症。今类虚损者，以其火热怫郁，精液不能宣通，脾虚受湿，气血凝泫水穀道路，生痰上涌，不生肌肉，而为失血潮热自汗之症。
〖湿郁吐血〗
外感雨湿，郁于经络，血溢作衄，及血溢流入于胃，胃满亦吐血，宜服除湿汤。
澄按：除湿汤治冒雨吐血，理中汤治伤胃吐血，皆用乾姜为君。丹溪治大吐血不止，亦用乾姜一味为末，童便调服，从治之法。可见乾姜亦为治吐血要药也。
〖挟湿吐血〗
《卮言》云：古人言诸见血非寒症，皆以血为热迫，遂至妄行，然皆复有所挟也，或挟风，或挟湿，或挟气，又有药石而发者，其本皆热。上中下治，各有所宜。在上则栀子、黄芩、黄连、白芍、犀角、蒲黄，而济以生地、丹皮之类。胃血古人有胃风汤，正是以阳明火邪为风所煽，而血为之动，中间有桂，取其能伐木也。若苍术、地榆、白芍之类，而济以火剂。大肠血，以手阳明火邪，为风为湿也。治以火剂风剂，风能胜湿也，如黄芩、黄连、白芍、柏皮、荆芥、防风、羌活之类，兼用鸡冠花，则又从类之义也。
〖湿必相兼〗
湿阴邪也，如柔媚小人，善于逢迎，使人家国已移，而人莫觉其非。其伤于人也，日积月累，不轻发动，必兼风兼暑，兼寒兼热，引而后发，洋溢上下中外，无处不到。
澄按：湿之潜伏于人身也，多在于已午之月，其变动而出也，多在于夏秋之间。是以一岁之中，每当收肃之令，其兼风者，则为风湿；其兼热者，则为湿热；其兼寒者，则为寒湿；有兼暑，则暑湿。伤于外者，坐卧卑地，冒雨著湿。伤于内者，生冷酒面，恣纵无度，则脾胃受伤，不能制湿。盖湿必兼热，热多兼湿，如长夏暑热，万物润溽，非必大雨时行，而后生湿也。是以秋病多于四时，皆外邪勾引，相兼而出，或变时行，或为疟痢，种种之症，令人难测。其初仍外感也，治之不善，累久神疲，留而不去，则痰血咳嗽，潮热泄泻，则又有湿劳之症矣。
〖湿痰类虚损〗
脾具坤静之德，而有乾健之运，故能使心肺之阳降，而肝肾之阴升，而成天地之泰，是为平人。今也七情内伤，六淫外感，饮食失节，房劳致虚，脾土之阴受伤，转输之官失职，而成天地不交之否。清浊相混，隧道壅塞，郁而为热，热留为湿，变症不测，有类虚损。
澄按：虚损未有无痰者也，痰皆由于脾之不健运所生。脾皆由于湿之所浸淫而致，故津液既凝聚为痰，不复周润三焦，而成咳嗽潮热泄泻，饮食减少，毛发焦，精神倦，四肢软，全似虚损，而不知湿痰之为害也。
〖脾胃论〗
东垣曰：夫脾胃虚弱，遇六七月间，河涨霖雨，诸物皆润，人汗沾衣，身重短气，甚则四肢痿软，行步不正，脚欹眼黑欲倒，此肾水与膀胱俱竭之状也，当急救之。滋肺气以补水之上源，又使庚大肠不受邪热，不令汗大泄也。汗泄甚则亡津液，亡津液则七神无所依。经云：津液相成，神乃自生者，庚大肠所主，三伏之义，为庚金受困也。若亡津液，汗大泄，湿令亢盛，则清肃之气亡，燥金受囚，风木无可以制，故风湿相搏，骨节烦疼，一身尽痛。亢则害，承乃制是也。孙思邈云：五月常服五味子，是泻丙火，补庚大肠，益五脏之元气。壬膀胱之寒，已绝于已，癸肾水已绝于午，今更逢湿旺，助热为邪，西方北方之寒清绝矣。圣人立法：夏月宜补者，补天元之真气，非补热火也，令人夏食寒是也。为热伤元气，以人参、麦冬、五味子生脉。脉者，元气也。人参之甘，补元气，泻热火也。麦门冬之苦寒，补水之源，而清肃燥金也。五味子之酸以泻火，补庚大肠与肺金也。
〖阳明病湿胜自汗论〗
或曰：湿之与汗，阴乎阳乎？曰：西南坤土也，脾胃也。人之汗，犹天地之雨也。阴滋其湿，则为雾露为雨也。阴湿寒下，行之地气也。汗多则亡阳，阳去则阴胜也，甚则为寒中；湿胜则音声如从瓮中出云云。湿居中，水也，相家亦有说土音如居深瓮中，言其壅也、远也、不出也，其为审矣。又知此二者，一为阴寒也。《内经》云：气虚则外寒。虽见热中，蒸蒸为汗，终传大寒。知始为热中，表虚亡阳，不任外寒，终传寒中，多成痹寒矣。色以候天，脉以候地，形者乃候地之阴阳也。故以脉气候之，皆有形无形可见者也，宜调卫汤。
〖湿热成痿肺金受邪论〗
六七月间，湿令大行。子能令母实而热旺，湿热相合，而刑庚大肠，故寒凉救之。燥金受湿热之邪，绝寒水生化之源，源绝则肾亏，痿厥之病大作。腰以下痿软瘫痪，不能动，行走不正，两足欹侧，以清燥汤主之。
澄按：长夏蒸热，湿土司令，火炽之极，金伏之际，而寒水绝体，为病最多。惟东垣《脾胃论》所著极详，但未言其为虚损，而其症则皆似虚损也。况真元不足之人，不自保养，快情恣欲，饮酒无度，或食煎炒煿炙之物，辛热猛烈之剂，肾水愈亏，心火益炽，暑热交蒸，内外合邪，因而失血者有之；金受火伤，因而咳嗽者有之；肾绝生化之源，因而烦热者有之；脾为暑湿所侵，因而痰起者有之；热则伤气，因而倦怠无力者有之。有因暑湿，而渐至内伤；有原内伤，而再受暑湿者。虚人至此之际，亦生死之一大关头也，不可不慎。
〖神芎导水丸论〗
太无言：河间订此方，治一切热症，其功不可缕述。设或久病郁热，无问瘦悴老弱，并一切症者，始自十丸，每服再加十丸，可下者以利为度，常服此，但除肠垢积滞，不伤和气，推陈致新，得利便快，并无药燥骚扰，亦不困倦虚损，颇遂病人心意。或热甚必须急下者，便服四五十丸，未知再服，以意消息之。常服二三十丸，不利动脏腑，但有益而无损。或妇人血下恶物，加桂枝五钱，病微者常服，病重者亦取利，因而经滞通恶物下也。凡老弱虚人，脾胃经虚，风热燥郁，色黑齿藁，身瘦焦痿，或服辛热药过度，变三消等症，或热甚于外，则肢体燥搅，盛于内则神志躁动，怫郁不开，变生诸症，皆宜令服。惟脏腑滑泄，里寒脉迟，或妇人产后下血不止，及孕妇等，则不宜服。除此，一切风热杂病，劳倦伤，昏闷壅塞，神气不和，平人保养，常服自显其功。故戴人治法，必以此为先驱，势甚者，须行舟车、禹功、浚川也。
澄按：世人治虚损，专尚滋补，一见神芎、禹功、舟车之论，必大骇惊呆。医家病家，不能悟其玄妙，以为此种峻厉猛悍之剂，决非病症相宜，宁死不悟。岂知前贤著方立言，必不杜撰好奇而为此也。河间、戴人主此以治湿劳，盖病根不除，病必不去，宣通气血，非此不能。药虽峻猛，似非虚者所宜，然火热怫郁，津液凝滞，大便燥结，经络闭塞，非此不通。而用之之法，亦有斟酌，看人虚实强弱，于丸数增减，或初服三五丸，再服加二三丸，是急药缓攻，病久亦不碍。经曰有故无殒，此之谓也。
〖吐血治法〗
冒雨著湿吐血，以除湿汤。伤胃吐血，以理中汤。因啖辛热吐血，以二合灰散。血热妄行，四生丸。热毒上攻吐血，以五神散。错经逆行吐血，以四物加栀子、童便、姜汁。
〖治案〗
李东垣治枢判白文举，年六十二，素有脾胃虚损病，目疾时作，身面目睛俱黄，小便或黄或白，大便不调，饮食减少，气短上气，怠惰嗜卧，四肢不收。至六月中，目疾复作，医以泻肝散，下数行而前疾增剧。李谓大黄、牵牛虽除湿热而不能走经络，下咽不入肝经，先入胃中；大黄苦寒，重虚其胃；牵牛其味至辛，能泻气，重虚肺本，嗽大作。盖标实不去，本虚愈加，适当暑雨之际，素有黄症之人，所以增剧也。此当于脾胃肺之本脏，泻外经中之湿热，制清神益气汤主之而愈。
虞恒德治一人，年三十二岁，三月间房事后乘马渡河，遇深渊沉没，幸马健无事，连湿衣行十五里许抵家，次日憎寒壮热，肢节烦疼，似疟非疟。医作虚治，用补气血药，服月馀不效。更医作瘵治，用四物加黄柏、知母、地骨皮之类，及大补阴丸倍加紫河车。服至九月，反加满闷不食，雇乳妪，日止饮乳汁四五杯，米粒不入。虞诊视六脉皆洪缓，重按若牢，右手为甚，作湿郁治。用平胃散倍加苍术、白术、茯苓、川芎、香附、砂仁、防风、羌活，加姜煎。黄昏服一帖，一更时服一帖，至半夜遍身发红丹似瘾疹，片时遂没而大汗，索粥吃，与粥一碗，由是诸症皆减能食。与前方三帖后，以茯苓渗湿汤倍加白术，二十帖而安。
罗谦甫治一人，年三十馀，形色黑瘦，饮食倍进，食后吐酸，食饭干恶难吞，常有结痰注于胸中，不上下下，稍劳则头眩眼花，或时鼻衄，粪后去红或黑。午后至晚，胸膈烦热，眉心时痛，好睡，醒来口苦舌乾，盗汗梦遗，脚冷，手及臂尖生脓疱疮。医以四物凉血汤，投之不效。罗诊之，左脉小弱而数，右脉散柔而数，俱近六至，曰：脉症皆属阴虚，作阴虚治之不效，何也？此必脾虚湿郁为热而然也。今用滋阴降火，反滋湿而生热，病何由安？宜用参、耆甘温之剂，补脾去湿可也。问曰：丹溪论黑瘦者、鼻衄者、脉数者，参、耆当禁。罗曰：医贵知变，不可执泥。《脉经》云：数脉所主，其邪为热，其病为虚。遂以人参二钱，黄耆一钱五分，白术、麻黄根、生地、茯苓、麦冬各一钱，当归、川芎各八分，黄芩七分，麦芽、厚朴、黄柏各五分，五味子、柴胡、泽泻、栀子各七分，甘草五分，服十馀帖而安。
丹溪治一女子，十七八岁，发尽脱，饮食起居如常，脉弦而涩，轻重皆同。此厚味成热，湿痰在膈间，复因多食酸梅，以致湿热之痰、上升之气至于头，重蒸发根之血，渐成枯藁，遂一时脱落。乃用补血升散之药，以防风通圣散去硝，惟大黄三度酒制炒，兼以四物酒制，合作小剂，煎以灰汤，入水频与之。两月馀，诊其脉，湿热渐解，乃停药，淡味调养，二年发长如初。
予治一人，五月间湿令大行，因食过宿之饮食，腹胀痛。医以平胃、保和、香砂治之益甚，夜不能卧。一医以为虚损，用桂、附温补下元之药，腰痛更剧，小便短涩，淋浊不清，食减，七昼夜不合眼。予诊之，左脉浮而虚，右寸濡细，右关滑，两尺微弱。天时闷热，连旬晴雨，湿邪直入太阴，合谷饪之邪，从口而入，久则中土重困，腹痛转剧，食减淋浊，脾肾失职，而又频用削伐中气之剂，不益困乎？因制佩兰散与服，不二剂痛顿止，人称神奇。（方见后。）

湿劳例方  ***************************
●神芎导水丸　治痨瘵停湿，二阳病郁热。
黄芩（二两）　黄连（五钱）　川芎（五钱）　滑石（四两）　薄荷（五钱）　黑牵牛（四两）　大黄（二两）
戴人每言导水丸，必用禹功散继之，舟车丸随后。
●禹功散　一名大圣浚川散。
大黄（一两）　甘遂（半钱）　牵牛（一两）　木香（三钱）　芒硝（二钱五分）　郁李仁（一两）　姜汤下。
●舟车神佑丸
甘遂（一两，醋炒）　大黄（二两）　芫花（一两，醋炒）　汞粉（一钱）　大戟（一两，醋炒）　青皮（一两）　木香　槟榔　陈皮（各五钱）　取蛊，加芜荑五钱。
为末，水丸，空心服。
●木香槟榔丸　流湿润燥，推陈致新。
木香　槟榔　青皮　陈皮　广茂　枳壳（各一两）　川连（一两）　黄柏　大黄（各三两）　黑牵牛　炒香附（各四两）
此戴人经验四方也，善治下虚上实，抑火升水，流湿润燥，推陈致新，资阴伐阳，散郁破结，活血通经，及治肺痿喘嗽，胸膈不利，脾湿黄疸，宿食不消，一切杂症。
●平胃散　停湿痰饮痞膈，宿食不消，山岚瘴气。
苍术（二钱）　厚朴　陈皮　甘草（一钱）
●五苓散　通利诸湿。
猪苓　白术　泽泻（十八铢）　茯苓（一两六钱五分）　桂（五钱，或用桂枝）
上为末，每服三钱，暑加朱砂、灯心煎。
●除湿汤　治冒雨著湿，郁于经络，血溢作衄，及血溢流入于胃，胃满吐血。
茯苓　乾姜（各四钱）　甘草（炙）　白术（各二钱）
上锉，每服四钱。头疼加川芎二钱，亦最止浴堂中发衄。
●清神益气汤
茯苓　升麻（各二分）　泽泻　苍术　防风（以上各二分）　生姜（以上六味，能走经除湿而不守，故不泻本脏，补肺与脾胃，本中气之虚弱）　青皮　橘皮　生甘草　白芍　白术　人参（以上六味，皆能守本而不走经者，不滋经络中邪，守者，能补脏中之元气）　黄柏　麦冬　人参　五味子（以上四味，去时令浮热湿蒸）
上拌，锉如麻豆大，都作一服，水二盏，煎至一盏，去渣。
●佩兰散　湿邪直入太阴，腹痛淋浊。
茯苓　半夏　白蔻仁　杜仲　鲜莲子　鲜荷叶　鲜稻叶　鲜佩兰叶（《骚》云纫秋兰以为佩，能辟秽恶之气，即避汗，醒头草是也）
上以佩兰叶为君，余药各等份。
●白术散　虚热而渴。
人参　白术　木香　茯苓　藿香　甘草（各一两）　乾葛（二两）
不能食而渴，倍加葛根。能食而渴，白虎加人参服之。
●升阳除湿汤　脾胃虚弱，不思饮食，肠鸣腹痛，泄泻无度，小便黄，四肢困弱。
甘草　麦芽　陈皮　猪苓（各三分）　泽泻　益智仁　半夏　防风　神麴　升麻　柴胡　羌活　苍术（各一钱）
上㕮咀，作一服，姜三片，枣二枚。
●导赤散
生地　木通　甘草梢　淡竹叶
等份煎。
●胃苓汤　五苓散合平胃散。
猪苓　茯苓　白术　泽泻　桂（一方用挂枝。以上五苓散）　苍术　厚朴　陈皮　甘草（以上平胃散）
●白术酒　感湿咳嗽，身体重痛。
白术（一两，泔浸一宿，土蒸切片，炒黄色）
酒二锺，煎八分，服。
●神术散　祛各经风湿。
川芎　白芷　羌活　藁本　细辛　甘草（各一两）　苍术（米泔浸，五两）
●大无神术散
用平胃散加石菖蒲、藿香。
●十枣汤
芫花　甘遂　大戟　大枣（有用枣肉为丸）
先煮枣去核，内前药。强人服一钱，虚服五分。
●泽泻汤
泽泻（五两）　白术（二两）
●羌活胜湿汤
羌活　独活　藁本　防风（各一钱）　甘草（五分）　川芎（二分）　蔓荆子（三分）
●防己黄耆汤　风湿自汗，身重脉浮。
防己　白术　黄耆　甘草
●清热渗湿汤　湿病兼热。
黄连　赤苓　泽泻　黄柏（各一钱）　苍术（一钱五分）　白术（一钱五分）
甘草（五分）
〖方见各门〗
●防己丸（见痰。）
●猪苓分水散（见泄。）


下集卷之六  ——————————————————————————————————————————————————————————————————————————————————————————

积热  ***************************
〖经旨〗
经曰：壮火食气，少火生气。
澄按：凡属热者，皆壮火之病。少火之火，无物不生；壮火之火，无物不耗。
又曰：起居不节，用力过度，则络脉伤。阳络伤则血外溢，阴络伤则血内溢。血外溢则衄血，血内溢则后血。肠胃之络伤，则血溢于肠外，肠外有寒，汁沫与血相搏，则併合凝聚不得散，而积成矣。
澄按：寒则凝聚，热则流通，故五脏之积，皆由寒而起也。然有禀质之偏，日食辛热煿炙之物，常服温烈金石丹药，损铄真液，有积热成虚损之症者。
阳络阴络，内溢外溢，论见失血门中，肠胃本无血辨。
〖脉法〗
脉浮虚数为虚热，沉实数为实热。各随其部位，以断何经积热。
沉数里热，沉实而数曰积热。
脉浮大而长，脾有大积。
脉大而数，腹痛呕涎，为虫积。
〖总论〗
吴澄曰：世之治虚损者，不曰滋阴降火，则曰温补脾肾，所以有偏于黄柏、知母者，有偏于桂、附、河车者，是皆以彼之病，合我之药，而不知察病立方之法也。其次则平平淡淡，不寒不热，不补不消，与症绝不相干，以为神奇稳妥。若犀角、黄连、石膏之属，守真、戴人之法，则皆摇首惊畏，骇异非常，反云弄险，不敢不敢。殊不知有种积热类虚损之症，非此不除，病终不愈，有病则病当之，须知有故无殒也。盖药与病当，则巴霜、砒石，亦能奏功；药不当病，则生姜、甘草，亦能杀人，是在用者之何如耳。故立积热类虚损之一症。
〖积热成劳〗
丹溪曰：蒸蒸发热，积病最多。嗜欲者，心中实怯，故每迎师用药，喜补而惮攻，抑知积之不去，热亦不去也。多补是重闭其气，是资其邪而益其病也。初起未久，胃气尚强，急当推之，而后议补，则无反复之忧。若失机迁延，日远莫能为计，欲补则无成功，欲攻则胃气已坏，畏首畏尾，待死而已。
澄按：今时虚损之症，可保全者，百无二三，非尽不可治也，皆人自误死耳。如东垣云：病不早治，日数久淹，或困乃求医，法不及用，病势已盈，岂为天命？今时则不然，死于病者半，死于医者半。死于病者，轻忽自视，因循观望，苟且延挨，及病已成，而后药之，是犹渴而穿井，斗而铸兵也。死于医者，病可图为，彼罔知治，药饵妄投，朝更暮易，将病人之真元，消磨殆尽，而云难治，是何异于落井下石也耶。今时之弊，莫此为甚，欲望保全，其可得乎？
〖虚劳皆积热做成〗
虚劳皆积热做成，始健时，可用子和法；日后羸败，四物加减，送消积丸，使热不再作也。
澄按：子和法，即舟车、禹功、神芎导水之类，去积宣热，疏通气血。始健时，元气未伤，不须畏忌，可攻可导也。倘日久羸败，则前法又不可用，而改以四物送消积丸，使热不再作，此亦不得已之法也。
又按：病有生成者，有变成者，有做成者。初起一症谓之生，再转一症谓之变，药饵妄施谓之做。生者不假人力，原自生成。变者调摄失宜，随病所化。做者纯是人力，并非本来。如丹溪云积热做成者，此病做病耳。今时皆以药做之，如米之做饭、做粥、做酒之类，随人做之，无不成也。如偶感外邪未清，本非劳嗽也，而以天冬、百合、紫菀、兜铃之类做之，则劳嗽成矣。本无蒸热也，而以二地、二冬、丹皮、地骨皮之类做之，则蒸热成矣。本不失血也，而以龟板、元参、牛膝、童便、地黄、麦冬之类做之，则失血见矣。本不泄泻也，而以玉竹、当归、黄柏、知母之类做之，则泄泻成矣。推而广之，岂独虚劳一症哉？如妊娠分娩，本不难产也，而人皆做之。盖天生天化，顺成其道，不假施为，瓜熟蒂落，此自然之理也。医家惟恐其产之不难，而以催生药做之；产家惟恐其不难，而以惊慌恐惧做之；收生稳婆惟恐其不难，而以探胎试水勒出做之，则难产成矣。至若鸟兽，苦无人做，则亦无难产之症矣。又如小儿急慢惊风，类多假搐，医者惟恐其不成，而以牛黄、紫雪、冰、麝之类做之。外科痈疽，本不内陷也，医者惟恐其不成，而以攻毒清凉之药做之。又如眼科，未必遂瞎也，医者惟恐其不瞽，而以辛窜燥烈之剂、冰伏点眼之药做之。至于膨胀膈噎，何症不然，而岂独虚劳乎？姑录一二，以为当世戒。
〖积热论〗
酒麴煎煿，雄附峻补，皆能生热，谓之积者何哉？朝斯夕斯，其所由来尚矣。夫人偏阴不可无阳，偏阳不可无阴，惟在冷暖得中而已。矫枉过正，识者忧之。
澄按：积热之症，惟嗜酒者最甚。煎炒煿炙，辛热峻药，虽能生积生热，而朝斯夕斯者，不能如酒之多，亦不能如酒之频，况烧酒酷烈猛悍，饮之无度，或酒后之面，或饭后之酒，日积月深，消耗津液，有似虚劳之症。
〖暴热积热〗
暴热者，病在心肺。积热者，病在肝肾。暴热者，宜《局方》雄黄解毒丸。积热者，宜《局方》妙香散。
澄按：积热为害，在肌肉、经络，则为痈肿；在肠胃，则为消渴；在五脏，则消津液；在筋骨，则骨蒸劳热。
〖肺热证〗
王海藏治皮肤如火燎，而以手重取之不甚热，肺热也，目白睛赤，烦躁引饮，单与黄芩一物汤。
〖积聚成劳用药〗
夫众疾皆起于虚，虚生百病。积者五脏之所积，聚者六腑之所聚，如斯等疾，多从旧方，不假增损。虚而劳，其弊万端，宜随病加减，聊复审其冷热，记其增损之主耳。虚劳而头痛后热，加枸杞、玉竹。虚而欲吐，加人参。虚而不安，亦加人参。虚而多梦纷纭，加龙骨。虚而多热，加生地、牡蛎、地肤子、甘草。虚而冷，加当归、川芎、乾姜。虚而损，加锺棘刺、肉苁蓉、巴戟天。虚而大热，加黄芩、天冬。虚而多忘，加茯神、远志。虚而惊悸不安，加龙齿、沙参、石英、小草。若冷则紫石英、小草。若热则用沙参、龙齿。不冷不热，亦用之。虚而口乾，加麦冬。虚而吸吸，加胡麻、柏子仁、覆盆子。虚而多气兼微咳，加五味子、大枣。虚而身强，腰脊不利，加磁石、杜仲。虚而客热，加地骨皮、黄耆。虚而痰后有气，加生姜、半夏、枳实。虚而小肠利，加桑螵蛸、龙骨、鸡肫皮。聊记增减之一隅，处方准此。
〖治案〗
丹溪治一人，体长筋露，体虚而劳，头痛苦，自意不疗，脉弦大兼数。寻以人参、白术为君，川芎、陈皮为佐，服至五日余未瘳，以药力未至耳，自欲加黄耆，朱弗许。翌日，头痛顿愈，但脉微盛，又膈满不饥而腹胀，审知其背加黄耆也。遂以二陈加厚朴、枳壳、黄连，以泻其卫，三帖乃安。
睦州杨寺丞女事郑迪功，有骨蒸内热之症，时发外寒，寒过内热附骨，蒸盛之时，四肢微瘦，足趺踵。其病在五脏六腑之中，众医不瘥。因遇徽州吴医看曰：请为治之。只单用石膏散，服后体微凉，遂如故。其方出《外台秘要》，只用石膏研细，十分似面，以新汲水和服方寸，取身无热为度。余按：此必有积热，故用之应手取效。
李时珍少时，因感冒咳嗽既久且犯戒，遂病骨蒸发热，肤如火燎，每日吐痰碗许，暑月烦渴，寝食俱废。偶思东垣治肺热如火燎，烦渴引饮而尽盛者，气分热也，用一味黄芩汤，泻肺经之火，遂按方用黄芩一两，水二锺，煎一锺，炖服。次日身热尽退，而痰嗽皆愈。药中肯綮，如应桴鼓，医之妙有如此哉。
予治休邑孟街富来桥吴左之女，年二十七岁，偶因感冒发热，诸医作骨蒸治，不瘥。予诊之，见其痰嗽，身如火燎，而以重手取之则不热，知其热在皮肤也。先以清骨散与之，热稍减。忆时珍先生有此一案吻合，照法用之，次日尽减。因叹如应桴鼓之语，非谬欺人也。

积热例方  ***************************
●三黄汤　积热蕴隆，三焦皆热，大小便闭。
黄连　黄芩　大黄（湿纸煨，等份）
加姜三片，煎服。
●洗心散　壮热烦躁，风热壅甚，大小便闭涩。
大黄　甘草　当归　白芍　麻黄（各三两）　白术（七钱五分）　荆芥穗（三两）　加薄荷、生姜。
●四顺清凉饮　治血热蕴结壅滞。
大黄　赤芍　当归　甘草（等份）
●消积丸　一切积热瘀血，坚积石瘕。
海粉　石硷　三稜　莪术　五灵脂　红花　香附
治虚劳日久，不任舟车、禹功等丸者，宜四物汤送下。
●芎黄汤　肺经实邪，风热相合，性急火摇动焰而旋转，其脉弦而紧洪。
羌活　川芎　大黄　甘草
上㕮阻为末，每服五钱。
●黄连解毒汤　一切火热，表里俱盛，吐血衄血。
黄连　黄芩　黄柏（等份）
刘河间曰：伤寒表热极甚，身疼头痛不可忍，或眩或呕，里有微热，不可发汗吐下，拟以小柴胡、天水、凉膈之类和解，恐不能退其热势之甚；或大下后，再三下后，势热尚甚，本气损虚，而脉不能实，拟更下之恐脱而立死，不下亦热极而死；或湿热内余，小便赤涩，大便溏泄频并少而急痛者，必欲作痢也，宜黄连解毒汤。
●泻心汤　心气不足，吐血衄血。
黄芩　黄连　大黄（酒浸，九蒸九晒，等份）
●三黄丸
即前方蜜丸，开水下三四十丸。
●清胃散　胃有积热。
生地　丹皮　黄连　当归　升麻
—方加石膏。
●三承气汤
大黄（四两）　芒硝　厚朴（二两）　枳实（三枚）
小承气：去芒硝。（不宜急下，以去芒硝。）
调胃承气：去厚朴、枳实，加甘草（恐伤上焦，故去朴、实，恐伤胃气，故加甘草。）
●栀子金花丸
即黄连解毒汤为丸，治中外诸热。
●当归龙荟丸　治一切肝胆之火，亦治盗汗，肝移热于肺而咳嗽。
当归（酒洗）　龙胆草（酒洗）　栀子（炒黑）　黄连（炒）　黄柏（炒）　黄芩（炒，各一两）　大黄（酒浸，二钱）　青黛（水飞，二钱）　芦荟（五钱）　木香（二钱）　麝香（五分）
蜜丸，姜汤下。
●抽薪饮　诸凡火炽盛而不宜补者。
黄芩　石斛　栀子　木通　黄柏（各三钱）　枳壳　泽泻（一钱五分）　甘草（三分）
●徙薪饮　三焦一切火热。
陈皮（八分）　黄芩（二钱）　麦冬　白芍　黄柏　茯苓　丹皮（各一钱五分）
●安胃饮　胃火上冲，呃逆不止。
陈皮　山楂　麦芽　木通　泽泻　黄芩　石斛
●柴胡清肝散　肺胆三焦风热。
柴胡　黄芩　栀子　川芎　人参（各一钱）　甘草（五分）　连翘　桔梗（各八分）
●栀子清肝散
柴胡　栀子　丹皮（各一钱）　当归　川芎　白芍　茯苓（各七分）　牛蒡子　甘草　白术（各五分）
●清胃饮　一切风热湿痰。
石膏　栀子　黄连　黄芩　当归　生地　白芍　苍术（各一钱）　青皮（八分）　细辛　藿香　荆芥（各六分）　升麻　丹皮　甘草（各四分）
●栀子仁汤　发热潮热，狂躁面赤咽痛。
栀子　赤芍　大青　知母（各一钱）　升麻　柴胡　黄芩　石膏　杏仁　甘草（各二钱）　豆豉（百粒）
—方无豆豉。
●小黄丸　热痰咳嗽。
黄芩　半夏（汤洗）　南星（汤洗，各一两）
上为细末，姜汁浸蒸饼为丸。
●又方　化痰止涎，除湿和胃，胸膈不利。
黄芩　乾姜　白术　半夏　泽泻　黄耆
蒸饼为丸。亦名小黄丸。
●大黄汤
大黄（酒浸）　栀子（一钱二分）　黄芩（一钱）　升麻（二钱）　芒硝（一钱二分）


下集卷之七  ——————————————————————————————————————————————————————————————————————————————————————————

屡散  ***************************
〖总论〗
吴澄曰：外损之症，皆由客邪所伤，不行解散，偏用滋补，畏忌发表，致成虚损。今屡散不休，不知解托、补托之法，走泄真元，亦成虚损。此皆一偏之见也。夫有虚当补，有邪当散，此一定之理，良工亦不能废其绳墨也。然医贵权衡，过犹不及。倘拘泥之士，偏执不可滋补之法，而专从事于发表散邪，宁无犯实实虚虚之戒乎？愈表愈亏，邪终不出，则又有屡散成劳者。
〖屡散成劳〗
新咳有痰者，属外感，宜随时解散；无痰者，是火热，只宜清之。久嗽有痰者，燥脾化湿；无痰者，清金降火。盖外感久则郁热，内伤久则火炎，俱宜开郁行气，润燥化痰。今人但知肺主皮毛，一遇外感风寒，疏散之外，又行疏散，别无他法，牢不可破，总以散邪为主。殊不知邪已传里，屡散走失正气，不虚而虚，不损而损，遂成劳症而病成矣。又有一种形寒饮冷，新咳稠痰，固宜湿中散湿。若夫动气火炎，久咳无痰，当清润治之。治者不究其原，印定伤风，屡用辛温之剂，遂致发热自汗，食少，咳嗽不止，而成痨瘵不救之症。
澄按：肺为娇脏，所主皮毛，最易受邪，不行表散，则邪留而不去。若以轻扬之剂投之，则腠理疏通，无复有变虚损之患矣。医者不察，误用滋阴降火之剂，未免闭门留寇，在内兴灾，以致咳嗽失血吐痰之症见矣，此误补之为患也。若邪已入里，与表何干？而犹然疏之散之，宁不走泄正气，耗丧真元乎？是又误散之为患也。虽然犹有说焉，予下集中总以祛邪为急，治法中总以托散为先，至于滋阴降火之法，明辨与有外邪者不合，得无有偏于是，而蹈屡散之弊乎！不知其非也。医贵中和，不宜偏倚，无使有太过不及之虞。用药之法，如将大兵，相时度势，运用一心，或散或补，各适其宜。余非不知滋阴降火之法而故违之，见今时之医，用之者甚多，今时之病，死之者甚众，亟而辨之，抑亦不得已耳。概见外损之症，十皆八九；而真阴真阳亏损者，十中二三，皆外邪未清做成者多。故分门别出，补散兼施，皆古人之陈法，非独创之新奇，与外邪入内，印定伤风，屡散不休者不同。噫！后之学者，得是书而变通焉，勿执一途，以蹈斯弊，则幸甚矣。
〖论散法〗
凡一切阳虚者，皆宜补中发散；一切阴虚者，皆宜补阴发散；挟热者，皆宜清凉发散；挟寒者，皆宜温经发散；伤食者，则宜消导发散。感重而体实者，散之当重，宜麻黄汤之属；感轻而体虚者，散之当轻，宜参苏饮之属。又东南之地，不比西北，地土不同，用药迥别。其有阴虚阳虚，挟寒挟热，兼食而为病者，即按法治之。但师古人之意，不可尽泥古人之方，随时随症，酌量处治可耳。
澄按：散方之制，散表邪也。风寒在表不散，邪何以出？然散之之法，亦难言矣。当散而不散者，谓之失汗；不当散而散者，谓之误汗；当散而屡散不休者，谓之过汗；当散而散之太峻者，谓之亡阳。如元气虚弱之体，感冒风寒，虽有表症，亦不可屡散、峻散，以伤其元，只宜和解，或兼补兼托，达邪外出。若概以表散治之，一表不已则再表，再表不已，则屡屡表之，汗出淋漓，邪终不解，而津液为之亏竭，真元为之重伤矣。
〖柯韵伯论散〗
邪之所凑，其气必虚，故治风者，不患无以祛之，而患无以御之；不畏风之不去，而畏风之复来。何则？发散太过，玄府不闭故也。昧者不知托表固里之法，遍试风药以祛之，去者自去，来者自来，邪气留连，终无解期矣。
澄按：人但知补之为补，而不知补之为散。人但知风邪之不去，而不知风邪之复来。运用之妙，存乎一心。古人之方，但师其意。或不得其法，不以其方，不知其经，不达其变，以致邪渐入深，乘虚内陷。将欲补之，邪仍未尽，将欲散之，体弱难胜，畏首畏尾，则难两顾矣。
〖屡散荣卫俱伤〗
人之一身，惟阴阳二气，而阳气犹为纲领。若体气虚弱，屡散无休，必伤荣卫，则荣者不能荣于中，卫者不能卫于外，旧感之邪未出，新感之邪复入。况且汗多亡阳，阳去而阴不能独留，则汗液既竭于外，心气必慊于内，以致阴阳两虚，而成虚劳不治之症。
澄按：物必先腐也，而后虫生之。人必先虚也，而后邪入之。虚而冒邪，是虚中夹邪也，不知解托、补托，而惟散邪是务，则过散液竭，荣卫俱伤。再误滋补，邪潜内伏，变为风劳，呼天求救，亦已晚矣。
〖内伤兼外感〗
东垣《脾胃论·内伤外感辨》深明饥饱劳逸发热等症，俱是内伤，悉类外感，切戒汗下。以为内伤多外感少，只须温补，不必发散。外感多而内伤少者，温补中而少加发散，以补中益气汤为主，加减出入。如内伤兼伤寒者，以本方加麻黄；兼伤风者，加桂枝；兼伤暑者，本方加黄连；兼伤湿者，本方加羌活，实万世无穷之利。东垣实发明阳虚发热之一门也。然世间真阴虚而发热者，十之六七，亦与伤寒无异，反不论及，何哉？今之人，一见发热，则曰伤寒，须用发散，发散而毙，则曰《伤寒》之书，治法已穷，奈何？岂知丹溪发明之外，尚有不尽之旨。赵氏尝于阴虚发热者，见其大热面赤，口渴烦躁，与六味地黄汤，大剂一服即愈。
澄按：洁古枳术丸，东垣改为补中益气汤，以治阳气不足，虚邪外侵。加减主治，启后世无穷之悟端。赵氏改用六味地黄汤，而不用白虎、承气，以治阴虚之里热，而不治阴虚之外邪。张景岳又制补阴益气煎，以治阴气不足，虚邪外侵。一以治阴，一以治阳，一治阴虚邪热，一治阴虚内热，皆以回护内伤元气为主也。
〖补虚法〗
伤寒、瘟疫，俱外侮之症，惟内实者能拒之，即有所感，而邪不胜正，虽病无害。最畏者，惟内虚之人，正不胜邪，邪必乘虚深入，害莫大矣，故曰伤寒偏打下虚人。且今人虚弱者多，强实者少，设遇挟虚伤寒，而不知速救根本，则百无一生。故《伤寒》曰：阳证得阴脉者死。正以阴脉即虚证也。此欲辨之，惟脉为主，而参以形证，自无失矣。盖凡遇伤寒外热等症，而脉见微弱浮空，举按无力者，即是虚证，最不易解，最不宜攻。虽欲发汗，汗亦难出，即有微汗，亦不过强逼肤腠之汗，而必非荣卫通达之所化。若不顾虚实，而逼之太甚，则中气竭，而危亡立至矣。然治虚之法，须察虚实之微甚。若半虚者，必用补为主，而兼散其邪。若大虚者，则全然不可治邪，而单顾其本，顾本则专以保命，命得不死，则元气必渐复，或于七日之后，或十四日，甚者二十日之后，元气一胜，邪将不攻自溃，大汗至而解矣。欲知其兆，亦察其脉，但得弱者渐强，小者渐大，弦者渐滑，紧者渐缓，则大汗将通，吉期近矣。凡用补之法，但当察其胸膈何如，若胸膈多滞者，未可补；年壮气实者，未可补。若气本不实，而胸腹无滞，则放胆用之。又若内无热邪，而素宜用温，其或气有难行者，则必兼暖胃而后可。盖补得暖而愈行，邪得暖而速散，切不可杂用消耗寒凉，以分温补之力。其或初感寒邪，但见脉症真虚，邪不易散等症，则人参、熟地之类，开手便当速用，愈早愈妙。若或迟疑，则纵寇深入，反成难制矣。此治虚邪最善之法也。余用此法，活人多矣。常闻昧者有伤寒忌补之说，不知补者，所以补中，是即托里之意。亦以寒邪如盗，其来在外，元气如民，其守在中，足民即所以强中，强中正所以御外，保命玄机，惟此一著。何为补住邪气，庸妄误人，莫此为甚。因悉于此，用补《伤寒》治法之未备，渐用渐熟，方知其妙。自今而后，知必有不惑余言，而受生将无穷矣。
〖攻补托论〗
吴澄曰：古今言治外感者，不出汗、吐、下三法，三者之中，总为攻之一法，曰补、曰和，共为五法矣。余于五法之中，改和为托，则又约为攻、补、托三法矣。盖邪气炽盛，非攻不除，在表宜汗，在上宜吐，在下宜下，随其所在而攻之，此攻之妙也。然禀质素弱，元气不充，不能攻者而攻之则殆矣。邪退宜补，补者补其不足也。阳虚者补阳，阴虚者补阴，气虚者补气，血虚者补血，此治邪于未萌，或治邪于将退，此补之善也。然倘外邪未清，而概补之，宁不助纣为虐乎？邪居半表半里宜和，和者，和其半表里也。邪在表则汗，邪在里则下，半表半里不可汗、下，宜从中治，法当和之。然和之而有不能和者，则惟托之一法为最。凡邪在表，表可托也；凡邪在里，里可托也；邪在中焦，中可托也；邪在三阴，阴可托也；邪在三阳，阳可托也。托者，回护元气也，必不以病之强弱为强弱，而总视人身之元气强弱为强弱也。故攻补之中，总寓托之一法焉。人身元气之盛衰异质，邪正之强弱异势，病机之寒热异情，脏腑之虚实异症，岂可执一？故体强利用攻，体虚利用补，虚中挟实利用托。斯法也，虽卢扁复起，不易吾言矣。盖病有病之虚实，元气亦有元气之虚实。能知元气之虚实，足以制病之虚实，则料病观变，操纵由我。且六淫之气，何地不有，四时更变，何岁不然，只顾冲和之元气以为主宰，不必以外邪之所感为重轻。苟吾身之壮旺，即所感虽重，重亦轻也；苟吾身之衰弱，即所感虽轻，轻亦重也。气煦血濡，精神完固，随其所感而应之，则用攻，攻可也；用补，补亦可也；用托，托亦可也。不然，倘元气空虚，气血亏竭，而欲用攻，攻可克乎？精神不足，真元无存，而欲用补，补可起乎？邪实正虚，真元枯藁，而欲用托，托可出乎？大抵攻、补、托三法，而托常居攻、补之中，能托则可以补，可以无补；能托则可以攻，可以无攻，权衡在我，是三法总归之于托之一法也。而托之一法，亦兼二法焉，兼攻而托，是为解托；兼补而托，是为补托，是二法仍归之一法也。此所谓审元气之盛衰，察病情之虚实，而施攻、补、托之三法也。其二法十三方，见上集治法。
〖形气俱病〗
虚人伤风，屡散屡发，形气俱病，虚者当用补中益气汤，佐以和解。倘专泥发散，恐脾气益疏，邪乘虚入，病反增剧也。
〖治法〗
阳虚者，助卫内托散。阴虚者，益营内托散。阴阳两虚者，双补内托散。用心太过，宁神内托散。房劳太过，补真内托散。七情内伤，宁志内托散。劳力太过，理劳神功散。
以上补托之法。
寒重热轻，柴陈和解汤。热重寒轻，柴芩和解汤。日轻夜重，升柴拔陷汤。表实里虚，葛根解托汤。馀邪不尽，宁神内托散。
以上解托之法。
〖治案〗
予在武林江干，陈尔迪因病目，医为发散太过，至春末吐血碗余，咳嗽潮热，胁痛，饮食减，肌肉消。武林诸医尽以为瘵，俱辞不治。予诊之，见其气倦神疲，脉浮弦而不细，微带数，知其表邪未清，乃以理阴煎，间以益营内托散，数剂服之，贴焉而卧。饮食仍未进，以资成汤加减，又以参苓白术散，调理而痊。
休邑申明亭谢氏媳，患疟不止，众医屡散不休，食少肌瘦，汗多咳嗽，大便不结，脉弦数无力，将成虚怯。予在椒冲，迎请诊之，知其疟邪未清，与以补中益气汤加秦艽、鳖甲、制首乌、白芍。二剂疟止汗少，大便仍泻，再以升补中和汤，加补骨脂、何首乌、白芍，大便泻止。后以十全大补加减为丸，遂不复发。
予治虞山颜三舍，春初偶感风寒，发热咳嗽。医家以九味羌活汤、芎苏饮，屡散不休，即汗出不止，昏愦发呃，气促，脉三五不调，浮大无力。予知其人素有劳倦内伤也，偶感表邪，故脉大无力，初起用托散之法，可微汗而解。医乃以大剂妄汗过表，而不顾其元气之虚弱，致汗漏神昏，亡阳不足之症。予以术附汤加五味子、黄耆、枣仁，汗敛热退。后以八珍、十全、理脾益营煎，调补而痊。

屡散例方  ***************************
●补中益气汤　虚人感冒，不任发散。
人参（三分）　白术（五分）　黄耆（一钱五分）　当归　甘草　陈皮　升麻　柴胡（各五分）
姜、枣煎服。
张景岳曰：补中益气，允为东垣独得之心法。本方以升、柴助升气，以参、术、归、耆助阳气，此意诚善矣。然补阳之义。亦有宜否。如治劳倦内伤发热，为助阳也，非发汗也，然亦有不散而散之意，故于劳倦感寒，或阳虚痎疟，及脾气下陷等症最宜。若全无表邪寒热，而中气亏甚者，则升、柴大非所宜。盖升、柴之味兼苦寒，升、柴之性兼疏散，惟有邪者，可因升而散之。若无邪大虚者，即纯用培补，犹恐不及，再兼疏散，安望成功？凡补阳之剂，无不能升，以阳主升也。寇宗奭极言五劳七伤大忌柴胡，而李时珍以为不然。要之能散者，断不能聚；能泄者，断不能补。性味苦寒者，断非扶阳之物。故表不固，面汗不敛者，不可用；外无表邪，而阴虚发热者，不可用；阳气无根，而格阳戴阳者，不可用；脾肺虚甚，而气促以喘者，不可用；命门火衰，而虚寒泄泻者，不可用；水亏火降，而吐血衄血者，不可用；四肢厥而阳欲脱者，不可用。总之，元气虚极者，不可泄；阴阳下竭者，不可升。人但知补中益气，可以补虚，不知机微关系，判于举指之间，纤微不可紊误者，正此类也。
附：东垣加减法
腹中痛者，加白芍五分，炙甘草三分。恶寒冷痛者，加桂心二三分。恶热喜寒而腹痛者，加白芍、甘草、生黄芩各三分。如夏月腹痛而不恶热者亦然，治时热也。如天凉时恶热而痛者，更加桂。如天寒时腹痛，去白芍，味酸而寒故也，加益智仁、半夏、生姜。如头痛，加蔓荆子；顶痛、脑痛，加藁本；如苦痛行，加细辛；诸头痛者，并用此四味足矣。如头上有热，则此不能治，别以清空膏主之。
如脐下痛者，加大熟地五分，其痛立止。如不已者，乃大寒也，更加肉桂二三分。《内经》所云少腹痛皆寒症，从复法相报中来也。经云：火胜必大复，从热病中变而作也。若伤寒厥阴之症也，用仲景抵当汤丸主之，血结下焦膀胱也。
如胸中气壅滞，加青皮，气促少气者主之。如身有疼痛者湿，若身重者亦湿，加去桂五苓散一钱。如风湿相搏，一身尽痛，加羌活、防风、藁本、升麻、苍术，勿用五苓。所以然者，为风药已能胜湿，故别作一服与之，病去勿再服，以诸风之药，损人元气，而益其病也。
如大便闭涩，加当归尾一钱。闭涩不行者，煎成正药，先用一口，玄明粉五分或一钱，得行则止。此病不宜下，下之恐变凶症也。
如久病痰嗽者，去人参，初病者，勿去之。冬月或春寒，或秋凉时，各宜加下去根节麻黄。
如春令大温，只加佛耳草、款冬花。夏月嗽，加五味子、麦门冬。如舌上白滑胎者，是胸中有寒，勿用之。如夏月不嗽，亦加人参，并五味子、麦冬各等份，救肺受火邪也。
如病人能食，而心下痞，加黄连，不能食者勿加之。
如胁下痛，胁下急缩，俱加柴胡。
上一方加减，是饮食劳倦，喜怒不节，始病热中，则可用之。若未传寒中，则不可用也，盖甘酸通，足以益其病尔。
●玉屏风散　风邪久留不散，或自汗不止。
防风　黄耆　白术（等份）
柯韵伯曰：防风遍行周身，称治风之仙药，上清头面七窍，内除骨节疼痹，四肢挛急，为风药中之润剂，治风独取此味，任重功专矣。然卫气者，所以温分肉而弃皮肤，肥腠理而司开阖。惟黄耆能补三焦而实卫，为玄府御风之关键，且无汗能发，有汗能止，功同桂枝，故又能治头目风热，大风癞疾，肠风下血，妇人子脏风，是补剂中之风药也。所以防风得黄耆，其功愈大耳。白术健脾胃，温分肉，培土即以宁风也。夫以防风之善祛风，得黄耆以固表，则外有所卫；得白术以固里，则内有所据。风邪去而不复来，当倚如屏，珍如玉也。
●补阴益气煎　阴气不足，虚邪外侵。
人参（一钱）　当归（一钱）　熟地（一钱五分）　山药（一钱）　甘草（五分）　陈皮（五分）　升麻（三分）　柴胡（三分）
姜、枣煎服。
此补中益气之变方也。劳倦伤阴，精不化气，或阴虚内乏，以致外感下解，寒热痎疟，阴虚便结不通等症。凡属阴气不足，而虚邪外侵者，用此升散，无不神效。
●金水六君煎　肺肾虚寒，水泛为痰，或年迈阴虚，血气不足，外受风寒，咳嗽呕恶多痰等症。
当归（二钱）　熟地（三钱）　陈皮（一钱五分）　半夏（二钱）　茯苓（二钱）　炙甘草（一钱）　姜（三片）
大便不实，去当归，加山药。痰盛气滞，胸膈不快者，加白芥子。阴寒而嗽不愈，加细辛。表邪寒热者，加柴胡。
●参苏饮　内伤外感，发热头痛，呕逆咳嗽，痰塞中焦，眩晕嘈烦，伤风泄泻，及伤寒已汗，发热不止。
人参　紫苏　葛根　前胡　半夏　茯苓（各三分）　陈皮　甘草　枳壳　桔梗　木香（各半两）　姜　枣
肺中有火，加杏仁、桑皮。泄泻，加白术、扁豆、莲肉。
●理阴煎　真阴不足，素多劳倦之辈，因而忽感风寒，不能解散，此方主之。（见寒。）
●再造散　真阳虚，不能作汗出邪。（见寒。）
●大温中饮　营虚不能作汗，及真阴不足，外感寒邪难解。
当归　柴胡　甘草　加姜三片。
—加陈皮，一加人参。
●一柴胡饮　一为水数，从寒散也。
柴胡（二钱）　黄芩（一钱五分）　白芍（二钱）　生地（一钱五分）　陈皮（一钱二分）　甘草
如内热加连翘。外邪加防风。结胸痞满，去生地，加枳实。阳明热渴，加花粉、葛根，甚者加石膏、知母。
凡感四时不正之气，或为发热，或为寒热，或因劳因怒，或妇人热入血室，或产后、经后，因冒风寒，以致寒热如疟等症，但有外邪，而内兼有火者，须从凉散，以此方为主也。
●二柴胡饮　二为火数，从温散也。
陈皮（一钱五分）　半夏（二钱）　细辛（一钱）　厚朴（一钱五分）　生姜（三五片）　柴胡（二三钱）　甘草（八分）
如邪盛者，加羌活、白芷、防风、紫苏之属。头痛加川芎。阴寒胜，必加麻黄，或兼桂枝。
四时外感，或其人元气充实，脏气素平无火，或时逢寒胜之令，本无内热者，不宜妄用凉药，以致寒滞不散，为害非浅。
●三柴胡饮　三为木数，从肝经血分也。
柴胡（三钱）　白芍（一钱五分）　陈皮（一钱）　生姜（三片）　当归（二钱，溏泄者易以熟地）　炙甘草（一钱）
微寒咳呕者，加半夏。
素禀阴分不足，或肝经血少，而偶感风寒者，或感邪不深，可兼补而散者，或病后、产后感冒，有不得不从解散，而血气虚弱，不能外达者，以此方为主也。
●四柴胡饮　四为金数，从气分也。
柴胡（二钱）　人参（二三钱）　当归（二钱）　生姜（三五片）　炙甘草（一钱）
胸膈滞闷者，加柴胡。
元气不足，或忍饥劳倦，而外感风寒，或六脉紧数细微，正不胜邪，必须培助元气，兼之解散，庶可保全。若但知散邪，不顾根本，未有不元气先败者，当以此方为主也。
●五柴胡饮　五为土数，从脾胃也。
柴胡（二钱）　当归（二钱）　熟地（三五钱）　白术（二钱）　白芍（一钱五分）　陈皮（一钱）　炙甘草（酌用）
寒胜无火者，减白芍，加生姜或炮姜，或再加桂枝。脾滞者，减白术。气虚者，加人参。腰痛者，加杜仲。头痛者，加川芎。劳倦伤脾，阳虚者，加升麻。
脾土为五脏之本，凡中气不足，而外邪有不散者，非此不可。此与四柴胡饮相表里，但四柴胡饮止调气分，此则善培气血，以逐寒邪，尤切于时用也。


下集卷之八  ——————————————————————————————————————————————————————————————————————————————————————————

积痰  ***************************
〖总论〗
吴澄曰：痰之为病，病之为痰，痰从何生？病从何起？有因病而生痰者，有因痰而致病者。若积痰为患，阻塞中州，饮食精华不生气血，脾胃为积痰盘踞隔住，药饵无功。若不驱逐积痰，何以为治？上集三法统要，此因病生痰者也。积痰，此因痰而致病者也。因痰而致病，则津液凝聚，三焦闭塞隧道，气血日败，则又有积痰类虚损者。
〖积痰成劳〗
劳兼痰积，其症腹胁常热，手足头面则于寅卯时分乍有凉时是也。若顽痰胶固，难治者，必用吐法，或沉香滚痰丸、透膈丹之类下之；又甚者，或倒仓法。若湿痰闭塞经脉，则太冲与冲阳、寸口脉数而不相应者，极为难治。
澄按，腹胁常热，积痰盘踞中宫也。脾主四肢，头为诸阳之会，寅卯二时，气血注于肺与大肠，肺与大肠金也，金能生水，肺气暂通，大肠能致其津液，故于头面手足乍有凉时。顽痰胶固，积聚胸中，故腹胁常热也。非吐非下，不能去其病根。时医以滋阴降火之剂退其热，是以滞益滞而痰益积也，有不成劳者乎？太冲、冲阳、寸口脉数而不相应者，经脉闭塞，因结而难解也。然痰之积，多本脾肾俱伤。丹溪云可吐可下，去其病根，必其初起之时，元气未惫，胃气尚存，则可措手也。
〖积痰〗
痰乃败津结实之形，窒碍朝会隧道，气不流畅，在方则有七十二般气，故不言痰也。津既为痰，不复合气，氤氲停留肺胃之间，自为恶物，其冷如冰。积之日久，或咳或不咳，或喘或不喘，或呕哕涎沫，或不吐痰，或面青唇黑，四肢厥逆，或恶风，或恶寒，或头疼身痛，或多汗如雨，或无汗，本因痰病，状若痨瘵。
澄按：咳嗽寒热，吐痰汗出，身痛喘呕，皆类虚损之症也。痰积日久，则发为热，热涸其液，则结为痰，壅塞三焦，回薄肠胃曲折之处，闭塞经脉，津液乾枯，渐变痨瘵，皆积痰之为患也。然有二种：有积痰日久，渐变虚劳者；有先患虚劳，复兼痰积者。总之，虚损之痰，补之不逮，何敢妄攻？所可攻者，惟胃气尚强之积痰耳。积痰不攻，根何以除，病何以瘳？丹溪曰：胃气亦赖痰养，攻尽则虚而愈剧。此指湿痰、痰饮者而言也，非所论于积痰也。
〖病有百端皆痰所致〗
痰证古今未详，方书虽有五饮，诸饮之异，而莫知其为病之源。或头风作眩，目晕耳鸣；或口眼蠕动，眉轮耳轮痛，牙齿浮而痛痒；或嗳气吞酸，心下嘈杂；或痛或哕；或咽嗌不利，咯之不出，咽之不下，其痰似墨，有如破絮、桃胶、蚬肉之状；或心下如停冰铁，心气冷痛；或梦寐奇怪之状；或足腕痠软，腰背骨节卒痛；或四肢筋骨疼痛，难以名状，并无常处，以致手臂麻痛，状若风湿；或脊上一条如线之寒起者，或浑身习习，如卧芒刺者；或眼枯湿痒，口糜舌烂，喉痹等症；或绕项结核，状若瘰疬；或胸腹间如有二气交纽，噎息烦闷，有如烟火上冲，头烘热；或为失志癫痫，或中风痪痈，或痨瘵荏苒之痰，或风毒脚气，或心下怔忡如畏捕；或喘嗽呕吐，或呕冰冷涎、绿水墨汁；甚为肺痈肠毒，便脓挛跛，内外为病。百端皆痰所致，其状不同，难以尽述。盖津液既凝为痰，不复周运三焦，故口燥咽乾，大便闭结，面如枯骨，毛发焦藁，妇人则因此月水不通。若能逐去败痰，自然服饵有效。王隐君礞石滚痰丸以愈诸痰，不可胜数。
柯韵伯曰：脾为生痰之源，肺为贮痰之器，此无稽之谈也。夫脾为胃行其津液，以灌四旁，而水精又上输于肺，焉得凝结而为痰？惟肾为胃关，关门不利，故水聚而泛为痰也，则当曰肾为生痰之源。经云：受谷者浊，受气者清。清阳走五脏，浊阴归六腑。肺为手太阴，独受诸气之清，而不受有形之浊，则何可贮痰？惟胃为水穀之海，万物所归，稍失转味之职，则湿热凝结为痰，依附胃中而不降，当曰胃为贮痰之器。斯义也，惟王隐君知之，故制老痰之方，不涉脾肺，而责之胃肾。二黄、礞石，禀中央之黄色，入通中宫者也，黄芩能理胃中无形之气，大黄能涤荡胃中有形之质。然痰之为质，虽滑而黏，善栖泊于肠胃曲折之处而为巢穴，不肯流而顺下，仍得缘涯而升，故曰老痰，二黄以滋润之品，只能直行而泄，欲使委曲而导之，非其所长也，故选金石以佐之。礞石之燥，可以除其湿之本，而其性之悍，可以迅扫其曲折依附之处，使秽浊不得腻滞而少留，此滚痰之妙用乎。又虑夫关门不开，仍得为老痰之窠臼。沉香禀北方之色，能纳气归肾，又能疏通肠胃之滞，肾气流通，则水垢不留，而痰不再作，且使礞石不黏著于肠，二黄不伤及于胃，一举而三善备，所以功若神也。
〖积痰吐血〗
丹溪云：劳损痰积吐血者，若以血药治之，则泥膈而不行，只宜治其火，其血自止。山栀最能清胃脘之血。
澄按：太无以炮姜一味，最能清胃脘之血。丹溪又以山栀一味，能清胃脘之血。师弟二人，一用寒，一用热，何其相反如此？但胃脘之血，亦各有因，求其故而施之，二者均有神效。
〖禁用滋降〗
痰之为病最多，诸书所载不尽。有等发热昼轻夜重，或为内伤，类乎虚劳，潮热往来，咳嗽吐痰。医以参、耆、柴胡、五味、鳖甲、黄柏滋阴退热之品，殊不知寒补之药，极滞痰气，反延绵而剧也。
澄按：葛真人治痨瘵积痰，不用滋阴降火，反以峻悍之剂，祛痰如神。书治痰热壅甚，用沉香消化丸，内有礞石、明矾、南星、枳实、猪牙皂角，何其峻猛，毫不顾忌。真人有见于此而然也，以为积痰不去，壅嗽不除，除得十分之痰，便可望生十分之气血。何则？痰与气血不两立。如民之顺则为民，逆则为寇。今气血尽化为痰，是负固也。负固不服，可不平乎？果能平之，则向之为寇者，今皆转为良民矣。积痰一去，则饮食之精华，尽皆生为气血矣。气血一复，则虚者可不虚，损者可不损矣。
〖停痰伏饮〗
痰之本水也。水入于胃，游溢精气，上输于脾，此自阳入阴也。脾气散精，上归于肺，此地气上升也。通调水道，下输膀胱，此天气下降也。水精四布，五经并行，是入于经而血已成也。若阴阳不和，清浊相于，胃气乱于中，脾气艰于升，肺气滞于降，而痰饮随作矣。痰与饮同源而阴阳之别，阳盛阴虚，则水气凝而为痰；阴盛阳虚，则水气溢而为饮。除痰者，降气清火是治其标，补阴利水是治其本也。涤饮者，降气燥湿是治其标，温肾利水是治其本也。惟指迷茯苓丸，欲兼两者而合治，半夏燥湿，茯苓渗湿，风硝软坚，枳壳利气，别于二陈之甘缓，远于礞石之峻悍，亦平胃之剂耳。
澄按：醇酒厚味，渐渍凝结，阻塞中焦，变为顽痰。体气素实者，可用峻悍之剂，稍疏壅滞，续进他药，不可多用，以伤元气。若素虚弱者，又当攻补兼施，或驾六君于攻打之剂，则善治矣。若概以为可攻而攻之，则去生便远。
〖阴虚有痰（此内损之痰）〗
有种阴水不足，阴火上升，肺受火邪，不得清肃下行，由是津液凝浊，生痰而不生血，此当以润剂为主。如二冬、二地、枸杞、当归之属，滋其真阴，使上逆之火，得返其宅，则痰自清矣。投以二陈，立见其殆。（补阴丸。）
〖治案〗
吴球治一女子，瘦弱，日晡潮热，饮食全不进，大便七日一去，服清热等药不效。如此一月，人皆以为劳怯呼之。延球诊视，其脉弦而滑，右关脉伏不匀，知彼胃内有伏痰。以滚痰丸四十丸，服之如常。再加至六十丸，泻出湿痰升许，饮食渐进。后服枳术丸升许，倍术二陈汤等药，调理一月，其患遂安。
朱丹溪治李庆二官，年三十二岁，患虚劳咳嗽，吐痰不绝。以竹沥煎紫苏，入韭汁、瓜蒌、杏仁、黄连，丸如梧桐子大，服四十丸，白汤送下。积痰非瓜蒌、青黛不除。有痰积人，面青白黄色不常。食积人，面上有蟹爪络，一黄一白者是。
柳海信官，年三十六岁，患虚损，身体瘦甚，右胁下痛，四肢软弱。二陈加白芥子、枳实、黄连、竹沥，八十帖而安。
张大平患虚损，一身俱是块，乃一身俱是痰。后以二陈汤，加芥子研碎在药内，并姜汁炒黄连同煎服。
忽能年二十五岁，患虚损，身如鬼形，骨瘦如柴。用补中益气汤，加白芥子一钱四分。
邓高哥患虚损，痰血凝滞不行，胸次有饮。服韭菜自然汁，冷吃三四碗，必胸中烦躁不宁，无妨，服后即愈，再服抑痰丸。
张子和治埊汤刘氏一男子，年二十馀岁，病劳嗽咯血，吐唾黏臭，近不可闻，秋令少缓，春夏则甚，寒热往来，日晡发作，状如痰疟，寝汗如水。累服麻黄根、败蒲扇止汗，汗自若也。又服宁神散、宁肺汤上嗽，嗽自若也。戴人先以独圣散涌其痰，痰状如鸡黄，汁随涌出，昏愦三日不省，时时饮以凉水，精神稍开，饮食加进，又与人参半夏丸、桂苓甘露散，服之不数日而愈。
刘诚庵乃郎，十八岁，患虚劳热嗽，痰喘而赤，自汗，昼夜不得倒卧，吐痰不绝口，如此旬日，命在须臾，诸医不能措手。诊之六脉微数，乃似虚火动之症。令其五更服壮盛妇人乳汁一锺，重汤煮温服之；天明服河车地黄丸，少顷，用山药、莲子、红枣、胡桃肉煮粥，间进滋阴降火汤，又进前粥，加白雪糕食之；又服前药，睡则止药。如此三日，夜方得倒卧。半月病减，数月调理乃痊。

积痰例方  ***************************
●沉香消化丸　治痨瘵痰热壅甚。
青礞石（金色）　南星　茯苓　枳壳（二两）　枳实（五钱）　明矾（火煅炼，飞细）　半夏　陈皮（二两）　薄荷（一两）　黄芩（一两）　猪牙皂角（炙，去皮弦，二两）　沉香（五钱）
上为细末，和匀，姜汁浸，神麴搅糊为丸，梧桐子大。每服一百丸，临卧饴糖拌吞嚼。噙太平丸。二药并服，痰嗽除根。
●太平丸　治痨瘵久嗽，肺痿肺痈，并皆噙服除根。
天冬（二两）　知母（二两）　生地（五钱）　当归（五钱）　阿胶（五钱）　麦冬（二两）　贝母（二两）　熟地（五钱）　杏仁（二两）　款冬花（二两）　蒲黄（一两）　京墨（一两）　白蜜（四两）　薄荷（一两）　桔梗（一两）　黄连（五钱）　麝香（少许）
上为细末和匀，用银石器，先下白蜜炼熟，后下诸药末搅匀，再上火，入麝香，二三沸，丸如弹子大。每日三食后，细嚼一丸，浓煎薄荷汤，缓缓送下，次噙一丸。卧时如痰盛，先服消化丸，再服此丸。
●茯苓丸　治痰停中脘。
半夏曲（二两）　茯苓（一两，乳拌）　枳壳（五钱，麸炒）　风化硝（二钱五分，如一时未易成，用硝撒竹盘中，置当风处即干，如芷硝利用）
姜汁糊丸，姜汤下。
●沉香礞石滚痰丸　治一切老痰积痰。
青礞石（一两）　大黄　黄芩　沉香（各五钱）
上四味为细末，水丸川椒大。量人大小用之，用温水一口送，下咽即便仰卧，令药徐徐而下。半日不可饮食，勿起身、言语行动，待药气自胃口渐下二肠，然后再动饮食。服后喉间稠黏，壅塞不行者，乃药力相攻，痰气泛上也，少顷药力到，自然宁贴。服之得法，效如影响。
予六弟思泉，在山东夏津时，有痨瘵吐痰不止，苦无药饵，带有滚痰丸，嫌其太猛，令彼每早以牛肉汤吞之，其痰渐少，其嗽渐止，其症渐平，归与予言，予曰：此亦攻补相兼之法也。
●抑痰丸
瓜蒌仁（一两）　半夏（二钱）　贝母（三钱）
为细末，炊饼为丸，姜汤下。
●炊饼丸　退实热虚劳湿痰。
鳖甲　龟板　侧柏叶　半夏　瓜蒌仁　黄连　黄柏
炊饼为丸。
●四珍丸　治湿痰发热。
黄芩　黄连　香附　苍术（各等份）
上为末，瓜蒌瓤为丸。
●三圣丸　治虚劳兀兀，恶心欲吐并喘。
半夏（一两）　槟榔　雄黄（各二钱）
姜汤下。
●小陷胸丸　治痨瘵湿痰发热。
黄连　半夏　瓜蒌仁
●人参半夏丸　此太无专治虚损，一切痰症。
人参　茯苓　南星　半夏　乾姜　蛤粉　白矾　藿香　薄荷　寒水石
水丸。
●补阴丸　阴虚有痰，膈上不清。
龟板（一两五钱）　黄柏（一两五钱）　乾姜（二钱）　陈皮（五钱）　牛膝（二两）
●《外台》仙方　虚损痰多，咳嗽不止。
芫花（二两）　乾姜（二两）
共为末。
五味子（三两）　紫菀（三两）　款冬花（三两）
三味熬膏，入前末，加蜜三升。


下集卷之九  ——————————————————————————————————————————————————————————————————————————————————————————

食积  ***************************
〖经旨〗
经曰：饮食自倍，肠胃乃伤。
饮食不节，起居不时者，阴受之，阴受之则入五脏。
饮食劳倦即伤脾。
形寒寒饮则伤肺。
水穀之寒热，感则害人六腑。
〖脉法〗
气口紧盛，伤于食。
《脉经》曰：有关浮滑或沉滑，按之有力者，宿食不消。
脉沉滑，伤冷硬物，宜温以克之。
脉洪数，伤辛热物，宜苦以胜之。
脉缓滑，伤腥咸物，宜甘以胜之。
脉弦紧，伤酸硬物，宜辛以胜之。
脉洪滑，伤甜烂物，宜酸以胜之。
脉迟微，伤冷物，且有积聚痰涎，宜温剂和之。
脉单伏者，主食不化，且有外寒凝滞，宜辛温发之。
〖总论〗
吴澄曰：日用饮食，出纳自如，转输不息者，火土合德也。故土强则易食而易饥，火旺则随消而随化，安有所谓积滞哉？惟元气稍弱，食入难消，又与顽痰胶固，盘结中州，经年累月，气血渐衰，精枯形藁，与阴虚痨瘵无异。先圣前贤虽未明言，而历考治案，则又有食积类虚损之症者。
〖食积变虚损〗
五脏属阴，阴主闭藏之气。其积之始生，本无形之气，其气应五脏。情志有所抑郁，而生气日闭，积之既久，方始有形，有形则现病。其形一定不易，只在本位，故名曰积。此症极多，初起尚属无形之气，虽积而易散。若日久成形，根深蒂固，因积而为害，而精神亦渐减，变为虚损，或形枯气脱，而成不起之症。
澄按：饮食减少，则元气渐衰；饮食自倍，则肠胃乃伤。一有所伤，则脾胃便损，脾胃一损，则肺气先绝，肺气一绝，则各症迭出，而有类虚劳之症。
〖伤食〗
平素中气虚，虚则不易纳，纳则不易消，所以三脘痞结，不思饮食，食亦无味，肢体困倦，乍寒乍热；或泄泻腹痛，即些须之物，亦不能消。六脉微弱，举按无神，有类虚损。以温补兼消之剂和之。
澄按：饮食日用，养生之所必需，何遂至于伤食？即曰伤食，亦何遂至于成劳？必其平素劳伤中气，饥饱过度，脾胃之元气先弱，若难消化，停滞于中。若以平和消导之剂疏之，其气一伸，其食即转传送小肠，病势即减。或不知此，而妄用峻攻猛剂，则在大小肠之旧食，推荡先行，而在胃脘之新食，不能消化。因下后受伤，反停滞中脘，为害不浅，所以日盛月深，痰涎固结，损伤中气，咳嗽吐痰，潮热，而成虚劳之症作矣。
〖胃气为行药之主〗
凡治病者，必先藉胃气，以为行药之主。若胃气实者，攻之则去，而疾常易愈，此以胃气强而药力易行也。胃气虚者，攻亦不去，此非药不去病也，以胃虚本弱，攻之则益弱，而药力愈不能行也。若久攻之，非惟药不能行，必致元气愈伤，病必愈甚，尽去其能，必于死矣。矧体质贵贱，尤有不同。凡藜藿壮夫，及新暴之病，自宜消伐，惟速去为善。若以弱质弱病，而不顾虚实概施，欲速攻之，则无不危矣。
澄按：饮食入胃，全赖脾土健旺，消磨水穀。脾土旺则能旋食旋化，消磨水穀而强健。脾弱则随食随停，不能运化精微，水穀反消磨脾土，而脾益弱矣。然脾之所以能健能运，变化精微者，全赖命火上蒸，方能熟腐。所以中年之后，大病之馀，积劳积损，禀受不足之辈，命火虚衰，譬如锅底无火，若不加薪，何能熟腐水穀也？
〖忌用消克〗
大凡元气完固之人，多食不伤，过时不饥。若夫先天因本气不足，致令饮食有伤矣，消克之药一用，饮食虽消，但脾既已受伤，而复经此一翻消耗，愈虚其虚。明后日食复不化，犹谓前药已效，药力欠多，汤丸并进，辗转相害，羸瘦日增，良可悲哉！
澄按：脾肾交通，则水穀自化。若禀受素弱，饥饱过度，脾元受伤，当预防调理，复其健运之常，则无停积之食矣。盖大饥之后，则用大饱，不知已损之脾，焉能消化？又挟痰涎，裹结成形，经年累月，或现或隐，消磨真元，损耗津液，辗转相害，羸瘦日增，极似虚损。始因伤食，继用消食以伤脾，后因脾伤而食积，食积则各症百出，如丹溪辨之面有蟹爪纹路是也。
〖过啖煿炙〗
有过啖煿炙辛热等物者，上焦壅热，胸腹胀满，血出紫黑成块。用桃仁承气汤，从大便导之。此釜底抽薪之法。
又有嗜食煎伤肺，咳嗽咽痒，多吐血，喘急，胸满胁痛，宜用紫菀汤。
澄按：煎、炒、煿、炙、烧酒、椒、姜、葱、蒜，皆辛热动血之品。若喉痒咳嗽喘急者，是火热在上焦，而不在肠胃也，二便必如常，内无燥结，所以用紫菀汤。若积热在肠胃，而血吐出紫黑成块者，其肠中必有黑结粪数枚。若不下之，血必不止，当与积热门参看。
饮食过度，或负重急走，伤胃吐血，宜用白术散，或理中汤加葛根治之。
有痰积人，面上有黄白色不常。有食积人，面上如蟹爪纹路，一黄一白是也。
〖治案〗
黄师文治一妇人，卧病三年，状若痨瘵，诸医以虚损治之不瘥。黄视之，此食阴物时或遭惊也。问之妇，方自省悟曰：曩日食米团时，忽人报其夫坠水，由此一惊，病延至今不愈。黄以青木香丸药，兼以利药一帖与之，须臾下一块，抉之乃痰裹米团耳。当时被惊，怏怏在下，而不自觉也。自后安康无恙。
小儿陈日新，形体尫瘦，尝日病热，至暮犹甚，医以阴虚治，或痨瘵治，荏苒半载，病势转危。日新谓其父曰：欲得大便通利，为之一快，虽死无恨。其父从之，遂以导痰汤入硝、黄煎服。自辰至申，下结粪一块，如核桃许，抉开视之，乃上元看灯时所食米粉耳也。因痰在外，不能消化，由是致热，日渐销铄耳。向使日新不自知医，则终为泉下人矣。谁谓刘、张之法，无补于世哉？
丹溪治一人，咳嗽恶寒，胸痞口乾，心微痛，脉紧数，左大于右，盖表盛里虚。闻其素嗜酒肉有积，因行房涉寒，冒雨忍饥，继以饱食。先以人参四钱，麻黄根节一钱五分，与二三帖，嗽止寒除。改用厚朴、青皮、瓜蒌、半夏为丸，参汤送下而痞除。
后周姚僧垣，名医也。帝因发热，欲服大黄药，僧垣曰：大黄乃急快药，至尊年高，不宜轻用。帝不从，服之遂至不起。及元帝有疾，皆谓至尊至贵，不可轻服大黄，宜用平药。僧垣曰：脉洪而实，必有宿食，不用大黄，必无瘥理。元帝从之，果下宿食乃愈。合用不合用，必心下明得谛当，然后可。
予治江阴塘市一妇人，体弱血虚，咳嗽潮热，近又为饮食所伤，不知饥饿，市医皆作阴虚治，而胸膈作胀。迎予诊治，右滑大，左软弱，先以一消一补之剂治之，然后治嗽。若为滋阴降火，不独咳嗽无功，恐脾胃转伤，变或不测。盖脾胃喜温而恶凉，喜燥而恶湿。以二陈汤加白术、山楂、麦芽与之，一剂而胸膈宽，再剂而饮食进。继用桑白皮、地骨皮、甘草、陈皮、贝母、瓜蒌、马兜铃、桔梗、紫菀，十帖而咳嗽脱然矣。
丹溪治一妇人，死血、食积、痰饮成块，在胁动作雷鸣，嘈杂，眩晕，身热时作时止。以台芎、栀子、三稜、莪术，并醋煮桃仁（去皮尖），麦皮曲各五钱，黄连一两，以吴萸（炒）五钱，以益智仁、炒山楂、木香各一两，萝卜子一两五钱，炊饼丸服。
又一人年近三十，因饱食牛肉、豆腐，患呕吐，即次饮食不节，在胁下生块，渐大如掌，痛发则见，痛止则伏。其人性急，脉弦数，块上不可按，按之愈痛，时吐酸苦水。或作肾气治，朱曰：非也。乃足太阴过食，积与湿耳。遂投烧荔枝核二枚，炒山栀五枚（去皮），炒枳实十五枚（去壳），山楂九枚，炒吴茱萸九枚，人参一钱，细研，急流水一盏，煎沸，入生姜汁令辣，食前通酒热服。与六帖，吐二帖，服四帖。与此药且止其痛，却与消块药。用半夏末六钱，皂角六个，黄连五钱，炒石硷二钱（另研），上以皂角水煮取汁，拌半夏末晒乾同为末，以糖球膏为丸胡椒大，每服百丸，姜汤下，数日愈。
张景岳治一上舍及三旬，因午刻食水煮面角，将至初更，及小腹下至右角间，遂停积不行，而坚突如拳，大如鹅卵，其痛之剧，莫可名状。张为之治，察其明系面积，显而无疑，然计其已入大肠，此症通则不痛之症也。乃与木香槟榔丸，连下二三次，其痛如故。因疑药之缓，犹未及病，及更投神佑丸以泻之，又不效。余谓此必药性皆寒，故滞有不行也。因再投备急丸，虽连得大泄，而坚痛毫不为减。斯时也，余计穷矣。因潜测其由不过因面，岂无所以制之？今既逐之不及，使非借气以行之不可也。且计面毒非大蒜不杀，气滞非木香不行，又其滞深道远，非精锐之嚮导不能达。乃用火酒磨木香，令其嚼生蒜一瓣，而以香酒送之。一服后觉痛稍减，三四服后痛渐止，而食渐进，方得全愈。虽然痛止食进，而小腹之块仍在，后至半年许，始得消尽。由是知欲消食滞，即大黄、巴豆，犹有所不能及，而惟宜行气为先也。且又知饮食下行之道，乃必由小腹下右角间，而后出于广肠。此自古无人言及者，故并笔之，以广人之闻见。

食积例方  ***************************
●大和中饮　饮食留滞，积聚等症。
陈皮（一钱）　枳实（五分）　砂仁（五分）　山楂（一钱）　麦芽（一钱）　厚朴（一钱）　泽泻（一钱）
胀甚者，加白芥子。胃寒无火，或恶心者，加炮姜。疼痛者，加木香、乌药、香附之类。痰多者，加半夏。
●小和中饮　胸膈胀闷，食滞不消。
陈皮（一钱五分）　山楂（二钱）　茯苓（五分）　厚朴（一钱五分）　甘草（五分）　扁豆（一钱）　姜
如呕者，加半夏。胀满气不顺者，加砂仁。火郁者，加栀子。寒滞者，加炮姜，肉桂。
●紫菀汤　治辛热煿炙伤肺，肺热咳嗽吐血。
紫菀　款冬花　杏仁　百部　贝母　蒲黄　半夏　甘草　人参　阿胶　犀角　经霜老桑叶
●保和丸　治食积、酒积。
山楂（二两）　半夏　橘红　神麴　麦芽　茯苓（各二两）　黄连　连翘　萝菔子（各五钱）
水滴丸，白汤下。加白术，名大安丸。
●和中丸　治胃虚食滞，厌厌不食，大便或闭或溏。
厚朴（一两）　白术（一两二钱）　半夏（一两）　陈皮（八钱）　木香　甘草　枳实（各三钱）
姜汁糊丸，梧桐子大。每服三四十丸。
●枳术丸　消食强胃，治痞宽胸。
枳实（一两）　白术（二两）
为末，荷叶裹饭为丸，陈茶、姜汤下。
●大健脾丸
白术（三两）　陈皮（一两）　黄连（八钱）　木香（七钱五分）　山药（一两）　人参（一两五钱）　肉果（一两）　山楂（一两）　神麴（一两）　甘草（七钱）　砂仁（一两）　穀芽（一两）　茯苓（二两）
蒸饼丸如绿豆大，陈皮汤下五十丸。
●白术散　治饮食过度，负重伤胃吐血。
白术　人参　黄耆　茯苓（各二钱）　炙甘草（一钱）　山药　百合　柴胡　前胡（各六钱）
分三帖，每服加姜、枣。
〖吐法〗
用萝卜子捣碎，以温汤和搅，取淡汤徐徐饮之，少顷即当吐出。即出不尽，亦必从下行矣。


下集卷之十  ——————————————————————————————————————————————————————————————————————————————————————————

失血  ***************************
〖总论〗
吴澄曰：今人一见失血，便自认为虚损。医家一见失血，亦便认为虚损。印定滋阴降火一法，以为不传之秘，此日吾徽俗之大弊也。殊不知失血之候，此虚损诸症中之一症也。滋降之法，此诸治法中之一法也。虚损亦有不失血，非谓失血必虚损也。失血亦有宜于滋降，非谓滋降专止失血也。人之禀受，各有不同，脏腑阴阳，亦多偏胜。古人著书立言，原为补偏救弊而作。丹溪之法，为阳亢阴微，阴虚火泛者而设，盖亦补当时之偏，救当时之弊，立此一法。非谓虚损门中，人人症症尽皆如是，而舍此别无他法。非谓丹溪之主治，不论何症何因，而只此一法，余不他及也。后人师之，而不善学之，遂致误人。非丹溪立法之不善，乃学丹溪者之不善也。天地有阴阳四时，发育万物，收养生息，不可缺一。若以滋降之法为可废，是有秋冬而无春夏也。呜乎！可予之与滋阴哓哓者，为学丹溪而不善学丹溪者发也，非与丹溪为仇也。果使阴亏内热，虚火上泛，脉数失血等症，则滋降之法，万不可废，其可訾乎？
〖失血类虚损〗
今人偶尔失血，便作虚劳医治，不知其中有伤寒、伤暑，有劳力，有跌仆损伤，有过服补药，有呕吐损破胃脘，有恼怒伤肝，有混塘洗浴过暖而成，有受热逼，有受损伤太过，皆非房劳肾虚吐血之比。若误用痨瘵寒凉之药，明非虚劳，而逼为虚劳，以致损脾败胃，多不可救。
澄按：今时之人，每遇失血之症，医家病家，不究原因，不辨脉症，众口一辞，群为劳怯，开手便用二地、二冬、黄柏、知母、沙参、贝母之类，受逼而成。在医者犹自喜有先见之明，能预料病；病者甘受滋阴降火之害，宁死无怨。不知皆是药饵做成，本非庐山面目也。古人云：不药得中医。信哉！
〖呕吐纯血〗
呕吐纯血，自胃而出，亦要分阴阳虚实寒热，劳心劳力，酒色过度，怒气伤肝，三时感冒，夏月受暑，冒雨著湿等症。症虽相同，治法不一，必察其所兼何症而辨别之。若初剂一误，贻害匪轻，不可不慎也。
澄按：血有咳血、嗽血、咯血、吐血、呛血、呕血、唾血，有痰涎带血，有喷成升斗，有带血丝、血点、血块、血条之不同。又有五运六气，司天在泉；饮食煎炒，椒、姜、葱、蒜；或误食辛窜煿炙动血之品，菸酒太过；又有好食滚热之汤饮，跌打之损伤；或食急哽破咽喉、胃脘，或误服草药食毒伤；或衣衾太过，壅热咽道；或飞丝虫鱼，误入口中，如此等因，曷能枚举，皆能令人失血。岂必印定内伤虚损，而后失血，一切杂症，则无此患乎？倘内络不伤，即真虚损，亦有不失血者矣。
〖肠胃本无血〗
《脏腑性鉴》云，孙思邈曰：肠胃本无血。此一句可作失血病的极妙供案。予初阅方书，失血分五脏，验症治病，井然有理。及深究内景脏腑，方书之言，亦是隔靴抓痒。凡人自喉至胃，及大小肠而抵直肠，何曾有血？然血周流于皮里膜外经脉间，故云肠胃本无血也。殊不知吐血等病，血从何来？予悟得有一吸一渗之道，质诸高明。一吸一渗，昭然可据。偶见一戏术，空坛中用火焚片纸在内，远覆水上，如龙之取水，其水即时吸进。可知肠胃本无血，内之火一盛，血即吸入，是从内吸而有血也，血虽多易治。此吸之道理，以证思邈之言信乎。格物致知，身心性命之学，医儒共贯也。又悟得一渗之说，于腊月舟次用火炉，舟人再三求免，何也？恐隔沙朽木，而又水因火引，易渗于内。凡人色欲忧煎，经脉血热，渗入肠胃，是从外惨而有血也，血虽少而难治。吸与渗者，在上则从口出，在下则从便出。吸则降火，渗则滋阴。降火易，滋阴难，一悟瞭然矣。
澄按：肠胃本无血。阳络伤则血外溢，阴络伤则血内溢。伤者，内因、外因、不内外因，总能伤之，非皆因火也。信如所喻，空坛覆火，炉在舟中，以明一吸一渗之理，则凡吐血者，非因于火，则不吸不渗也。信如所言，一用滋阴，一用降火，则凡吐血者，舍滋阴降火之外，别无他法也。此亦一偏之见，适足以滋时人之弊耳。如专指内伤吐血而言，则古人有用血脱益气之法，炮姜吸血归经之法。理中汤最能清胃脘之血，八味丸引火归原之法，是何说也？要之，主张滋降，则此喻似明，若概以失血之原推之，则拘泥而不能贯通矣。
〖肠胃本无血辨〗
吴澄曰：肠胃多气多血之经也。孙真人云本无血者，盖自咽喉至胃，及大小肠而抵直肠，其中细腻光滑，总无半点血也。其有血者何？阴阳二络溢出也。其阴阳二络若何？盖经脉十有二，络脉十有五，凡共二十七，气相随上下。经者，径也，经脉流行，气血疏通，径路往来，以荣华一身者也。络者，血络也，经之支派旁出者也。人有十二经，以拘制十二络，馀三络者，阴络、阳络、脾之大络也。阴络者，阴蹻之路也。阳络者，阳蹻之路也。此三络者，在奇经八脉之中，不伏十二经拘束也。其不伏拘束若何？圣人计设沟渠，通利水道，以防不测。忽然天降猛雨，沟渠满溢，圣人不能复设计，仍从滂沛横流。譬络脉满溢，诸经不能复拘也，其溢出若何？盖邪之伤人也，因其阴伤则入阴，因其阳伤则入阳，先舍于络脉，留而不去，乃入于经。阳络者，主血脉之阳；阴络者，主血脉之阴。阳主上则吐衄，阴主下则便血。阳主腑，则凡血之出于六腑者，阳主之。阴主脏，则凡血之出于五脏者，阴主之。是阴亦吐衄，而阳亦便血也。络通乎经，经通乎脏腑。是以五脏六腑之中，肠胃四围，皮里膜外之处，有经有络，条理贯通，中含气血，循环不息，而并无血溢出者，何也？其络在三焦之中，于膈膜脂膏之内，五脏六腑之隙，水穀流化之关，同气融会于其间，熏蒸膈膜，发达皮肤肉分，运行上下四旁，各随其所属部分，而注其中。膈膜细衣，如纸之薄，间隔肠胃之中，只通其气，而运行其血，不可损伤也。一有所伤，则震动其衣，而鼓破其纸，中无间隔，气不运行，血无所附，而洋溢乎肠胃矣。既溢于肠胃，若有窠臼焉，盈满而后出，出而又溢，溢而又出，撮一身之血，皆聚于此，如水之泛涨，朝宗于大海也。其吐有甚不甚者，由络之伤有多有寡也。其色之有鲜黯者，由血之出有寒有热，有新有瘀也。其有喷成升斗者，此乃血随气出，无有统摄也。然此数者，皆出于肠胃，伤在六腑，犹易治也。若夫咯血、唾血、咳血、呛血，痰涎带血丝、血点者，所吐虽不多，而伤则在脏也，在五脏则难治矣。其外损吐血者，邪气深入，攻通血络也。其内损吐血者，经脉空虚，络血透进也。惟血脱者，非益气不救。其馀各症，不补塞其攻通之窍不止也。其补塞之法若何？血溢出膜外，在肠胃之间，得温则平，宜甘温补塞之剂，非寒凉收涩之谓也。虽然亦不可执焉，寒则温之，热则清之，瘀则消之，坚则削之，有外邪则去之，有壅滞则开之，虚则补之，实则泄之，有馀者损之，不足者益之。如此则调和其气血，气煦血濡，肠胃完固，二络不伤，则光滑细腻，周密如故，自无失血之症矣。
或问胃中之血，溢出主吐衄，则肠中当主便血，岂亦溢出上窍乎？此说亦近似有理。若如此分辨，则阳络专主胃，阴络专主肠矣。殊不知阴蹻之脉，起于然骨，至内踝直上阴股，入阴间，上循胸，入缺盆，过出人迎，入頄眦，合于太阳。阳蹻如此，《灵枢·脉度》如此也。观其上循胸，出人迎，与胃经相会。惟脉络有以相通，故血得从斯而至。
〖挣破胃系失血〗
劳力太过，喘且汗出，忽心口痛，口鼻出血，此伤及内膜，并肺胃系伤损挣破也。倘用凉药、黑药，愈止愈出，卒至胃损咳嗽而死。急用人参末、飞罗面，童便调下最佳。或用调理脾肺药，加人参、阿胶，以猪肝煮熟，蘸白及末食之；或白及末，童便调下亦可。盖白及能填注损处故也。
〖饮食伤胃吐血〗
杨仁斋云：饮食伤胃，胃虚不能传化，其气上逆，亦能吐衄。宜木香理中汤、甘草乾姜汤通用。

御制《金鉴》治失血法  ***************************
〖失血证治〗
伤于腑者，则血渗入肠胃浊道，在上从咽出，在下从二便出。
伤于脏者，则血溢出胸中清道，在上从喉出，在下从精窍出。
夫血藏于脏内，行于脉中，躯壳之中，并不可得而见也。非有损伤，不能为病。而损之道有三：一曰热伤，热则逼血而妄行，犀角地黄汤。二曰劳伤，劳则气耗而不摄，救肺饮、养荣汤。三曰努伤，努则击破血络，芎归饮。
〖热伤主方〗
●犀角地黄汤
犀角（一两）　地黄（八两）　白芍（三两）　甘草
热甚，加黄芩、黄连。因怒呕吐，加柴胡、栀子。唾血，加元参、黄柏、知母。咯血，加天冬、麦冬。嗽血，加知母、贝母。痰涎壅上气促，阵阵急嗽，郁金丸。
〖劳伤主方〗
●救肺饮
人参（七分）　胡麻仁（一钱，研）　真阿胶（八分）　桑叶（三钱）　麦冬（一钱二分）　杏仁（七分）　枇杷叶　甘草（一钱）　石膏（一钱五分）　加郁金末。
气虚不见火象，人参养荣加麦冬。痰多，加贝母、瓜蒌仁。血枯，加生地。热甚，加犀角、羚羊角。
〖努伤主方〗
●芎归饮　努伤脉络，持重伤力，及呕血，跌打损伤，令人大吐者主之。
当归　川芎
有积瘀，加大黄，或桃仁、红花、郁金、黄酒。
热伤吐血不已，则热已随血减，然气亦随血亡，当益气摄血。气虚当倍用人参，血虚当倍用熟地。
〖精窍出血〗
精窍出血，因忍精不泄，提气採战；或年老竭欲，诸药不效；或溺之后，血成块塞窍，茎中塞痛欲死。用木通浓煎汤服珀珠丸。
●珀珠丸
琥珀（一钱）　朱砂（五分）　真珠（五分）　滑石面（六钱）　甘草（一钱）
〖溺窍出血〗
小便热，用导赤散，生地、木通、甘草、竹叶，加牛膝、郁金。便结，用八正散，木通、车前子、萹蓄、大黄、滑石、栀子、瞿麦、甘草梢，加牛膝、郁金。
〖三种吐血〗
孙真人：《千金》云：吐血有三种：有内衄、有肺疽、有伤胃。
—内衄者，出血如鼻衄，但不从鼻孔出，是近从心肺间津液出，还流入胃中，或如羹汁，或如切[血敢]，血凝停胃中，因即满闷便吐，或至数斗至一石者是也。得之于劳倦饮食过常也。
—肺疽者，或饮酒之后，毒满闷吐之时，血从吐后出，或一合一升半升是也。
—伤胃者，因饮食大饱之后，胃中冷，不能消化，便烦闷强呕吐，使所食之物，与气共上冲蹙，因伤裂胃口。胃口吐血，色鲜正赤，腹亦绞痛，自汗出。其脉紧而数者，为难治也。
或问胃中三种内衄，皆从胃中而出，与经络无涉也。予曰：若不损破血络膈膜，则血何由至胃中？三种内衄，皆从阴阳二络而来也。

论治吐血三要  ***************************
宜降气不宜降火。
气有馀便是火。气降则火降，火降则气不上升，血随气行，无溢出上窍之患矣。降火必用寒凉之剂，反伤胃气，胃气伤则脾不能统血，血愈不归经矣。今之疗吐血者，大患有二：一则专用寒凉之味，如芩、连、栀子、青黛、柿饼灰、四物汤、黄柏、知母之类，往往伤脾作泻，以致不救。一则专用人参，肺热还伤肺，咳逆愈甚。亦有用参而愈者，此是气虚喘嗽。气属阳，不由阴虚火炽所致，然亦百不一二也。宜用：
白芍　炙甘草（以上制肝）　苡仁　山药（以上养脾）　麦冬　薄荷　橘红　枇杷叶　贝母（以上清肺）　苏子　降香　韭菜汁（以上下气）　枣仁　茯神（以上养心）　青蒿　鳖甲　银柴胡　地骨皮　丹皮（以上补阴清热）　山萸肉　牛膝　枸杞子（以上补肾）
宜行血不宜止血。
血不循经络者，气上逆也。夫血得热则行，得寒则凝，故降气行血，则血循经络，不求其止，而自止矣。止之则血凝，血凝必发热恶食，胸胁痛，病日沉痼矣。
宜补肝不宜伐肝。
经曰：五脏者，藏精气而不泻者也。肝为将军之官，主藏血，吐血，肝失其职也。养肝则肾气平，而有所归，伐之则肝不能藏，血愈不止矣。
以上累试辄效之方，然阴无骤补之功，非服久不效。病家欲速其功，医者张惶无主，百药难试，以致殒命，覆辙相寻而不悟，悲夫！
〖治吐血三方〗
●初方　视病强弱，递为加减，不可轻用十灰散止血等药。盖血犹水也，水不宜阻遏，若早阻之，是防川也，邪火内铄，必致更甚，切宜禁戒。（有用釜底抽薪之法。）
玉竹（一两）　牛膝（五钱）　白芍（三钱）　丹皮（一钱）　苏子（一钱）　大黄（一钱五分，九制）　玄明粉（一钱）　藕汁（一锺）　桃仁（一钱）　生地汁（一锺）
●次方　理脾保肺，以固本元。
山药　百合　苡仁　茯苓　枇杷叶　白芍　丹参　扁豆
四君子汤、补中益气参用。
●三方　温补肾元，引火归原。血得温和，则知所归矣。
地黄　山药　山萸肉　泽泻　丹皮　茯苓　附子　肉桂
〖论治吐血三法用药〗
血虚宜补之。补血药选用：熟地、白芍、牛膝、甘草、枣仁、龙眼肉、肉苁蓉、枸杞子、甘菊花、人乳等类。
血热宜清之。凉血药选用：童便、丹皮、赤芍、生地、黄芩、犀角、地榆、大蓟、小蓟、茜草、黄连、栀子、青黛、天冬、玄参、荆芥。
血瘀宜通之。通瘀药选用：
归尾、桃仁、红花、苏木、郁金、肉桂、元胡索、五灵脂、花蕊石、韭汁、童便、牡蛎、芒硝、蒲黄。
〖附：统止诸血方〗
桃枭（烧存性）　蒲黄　棕灰　朱砂　京墨
上为末，童便调下。冶吐血如神，以小便解下渐白为度。诸方见上集《血症全书）。
〖治案〗
李士材治上海邑尊高道泉，大醉大饱，吐血二十馀碗，服滋阴止血等剂不应，征治于李。见其两颊俱赤，六脉洪大，按之有力，时当仲春，尚衣重裘，且登火坑。李曰：此因形体过暖，为有馀之症，法当凉之。以生地、白芍、栀子、川连、蔻仁、橘红、甘草，十剂而血止。更以清胃汤料为丸，服之而安。
吴茭山治一人，初冬天冷，又适新婚，饮酒劳碌，忽病腰痛，淅淅恶寒，数日作微咳，又数日大吐红。其父时医也，以初婚疑之，命其各居，即用地黄汤加杜仲、牛膝，服之转甚。调治月馀，渐冷危笃，因邀吴诊治。见其色黯伛偻，背曲腰弯，咳声如从瓮中出，两手如冰。因谓其父曰：此阴寒症也，必得汗出乃解。值此隆冬大寒之剂，非麻黄汤不足以发其汗。其父大骇，犹疑不决，复调补数日，则更危笃，不得已再邀吴视之，持论如前，且曰迟则不救矣。其父技穷，勉强用之，果得汗而安。其父问曰：感寒恶寒似矣，何不见头疼发热等症？吴曰：寒气初入，未得发出，因滋阴药愈不能出，故不发热耳。头为诸阳之会，今寒聚阴分，故不作痛。此症缘初婚腰痛，令人可疑，况咳嗽吐血，原宜滋补，但少年阴虚火动，吐红面必颊赤，或乍红乍白，兼挟阳症。今色黯手冷，皆属阴分，故决其为阴寒也。又当冬令，天正严寒，寒伤可知。正所谓疑难之症，最宜辨别，毫釐千里，可不慎欤！
陈斗嵓治薛上舍高沙人，素无恙，骤血半缶。陈诊之曰：脉弦急，此薄厥也。病得之大怒气逆，阴阳奔并。群医不然，检《素问·通天论》篇示之乃服。饮六郁汤而愈。
予治百家冲陈嘉生者，其人冒暑，中途劳力太过，血如涌泉，二便俱流血不止。里医以清凉止血之剂投之，弗应，求救于予。俾至未及其门，闻哭声甚哀，亟问其故，其母抆泪出而答曰：我儿无福，不能待救矣。问死去几时？曰片刻。予细思之，此必失血太多，气随血脱，非真死耳，盍往视之？其母曰：纸已盖面，欲掀之耶？人已无气，将就木，即活佛活神仙亦难救疗，视之何益？不过好索药金耳。旁人叱其母退，引入视之。予以手探其胸，乳下微动；再折其纸视其面，见口鼻血水似有流动之状；再诊其脉，两尺若有若无；诊其足脉，太冲、冲阳仍可按。乃启其牙关，挑以茶水，视之缓缓能嚥下。予馈以人参数钱，乃令为末，用飞罗面、陈京墨调童便灌下。至子时始知人事，能翻身索粥饮。次日予往视之，其母捧香一把，迎跪道旁，叩头谢罪，曰：此真活佛活神仙下降也，吾儿已死而活之，吾家无人参而送之，吾何以报？惟唸佛颂长生功德耳。乃改用六味加生脉数剂，再以理脾和平之药，调理而痊。后嘉生起，感激倍加，恒德于予，予亦为之喜。
吴球治一少年，患吐血，来如涌泉，诸药不效，虚羸瘦削，病危急。脉之沉弦细濡，其脉为顺。血积而又来，寒而又积，疑血不归原故也。尝闻血导血归，未试也。遂用病者吐出之血，瓦器盛之，俟凝入铜锅炒血黑色，以纸盛放地上，出火毒，细研为末，每服五分，麦门冬汤下。进二三服，其血自止。后频服茯苓补心汤数十帖，以杜将来，保养复归。


下集卷之十一  ——————————————————————————————————————————————————————————————————————————————————————————

积瘀  ***************************
〖总论〗
吴澄曰：今人一见失血，遽求劫药，止之为快。医家不察，便以寒凉阻之为奇。虽然暂快于一时，久必为患于异日。内损既立有《血症全书》，又有八法扼要，下集既立有失血类虚损一门，而又有积瘀，非重叠也。欲人知此中真谛，详审精密，据脉以求因，不随症转，因循以治疗。彻见理原，则纲维在手，超乎世法矣。
〖积瘀类虚损〗
血妄行上，出于口鼻，皆气逆也。况血得寒则凝，得热则行。迹此观之，治血不先之调气，而纯以寒凉是施，则血不归经，而为寒凉所凝滞，血虽暂止而复来也。且脾统血，而凉寒伤脾，脾虚犹不能约束，诸血变症，其可胜言哉？
澄按：瘀血内凝，多因初起寒凉所至，日久结积，又非温药可行。盖由病家求效态急，医家遽用劫止，以解目前之围，而不顾贻害于异日也。然血以下行者为顺，初起之时，苟非脾虚泄泻，羸瘦不禁者，皆当以大黄（醋制）和生地黄汁，及桃仁泥、丹皮之属，引入血分，使血下行，以转逆为顺，此妙法也。不知而日从事于芩、连、知、柏之属，辅四物而行之，使气血俱伤，脾胃而败。今医治血症，百岂有一生者耶？
〖虚劳积瘀〗
仲景云：五劳羸瘦，不能饮食。食伤、忧伤、饮伤、房室伤、饥伤、劳力伤、经络荣卫气伤，内有乾血，肌肤甲错，两目黯黑。缓中补虚，大黄䗪虫丸主之。
注曰：五劳，气、血、肉、骨、筋，各有虚劳病也。然必至脾胃受伤，而虚乃难复，故虚极而羸瘦，大肉欲脱也。腹满脾气不行，不能饮食，胃气不运化。其受病之原，则因食、因忧、因房室、因饥、因劳伤、因经络荣卫之气不同，皆可以渐而至极。若其人内有血，在伤时溢出于回薄之间，干而不去，故使病留连，其外症必肌肤甲错。甲错者，如鳞也。肝主血主目，乾血之气，内乘于肝，故上熏于目而黑黯。是必拔其病根，而外症乃退。
劳伤之症，未有无瘀血者也。瘀之日久，则发为热，热涸其液，则乾枯于经络之间，愈干愈热，愈热愈干，而新血皆枯。人之充养百骸，光华润泽者，藉此血耳。血伤则无以浃其肌肤，故甲错也。目得血而能视，荣气不贯于空窍，故黑黯也。仲景洞见此症，补之不可，凉之不可，而立大黄䗪虫丸。经曰血主濡之，故以地黄为君；坚者削之，故以大黄为臣。统血者，脾也。脾欲缓，急食甘以缓之。又酸苦涌泄为阴，故以甘草、桃仁为佐。咸走血，苦胜血，故以乾漆之苦、四虫之咸为使。
吴氏臼：浊阴不降，则清阳不升；瘀血不去，则新血不生。今人一遇痨症，便用滋补，服之不效，坐以待毙，岂知术只此耶？
〖血忌凉折〗
三焦出血，色紫不鲜，此重沓寒湿化毒，凝泣水穀道路，浸积而成。若见血症，不详本源，便用凉折，变乃生矣。
澄按：积瘀之症，近日用苦寒凉折者甚多，以致瘀血积于胸中，凝泣水穀道路。初时不觉，日久热郁，胸胁刺痛，或吐酸水，气胀应背，夜不能卧，乾烧，吐痰不止，肌肉尽脱，与虚损无二。予治一族弟，用复元活血汤，应手取效。
〖瘀血咳嗽〗
咳嗽痰多，胁下一点刺痛，或吐酸水，气胀应背，乾烧，太冲与冲阳脉不应。
澄按：积瘀痰血渐成痨瘵者，其咳嗽必连顿不住。若太冲与冲阳脉不应者，宜以补阴药，吞当归龙荟丸。
〖瘀血挟痰〗
肺胀痰多，胁下一点刺痛，或吐酸水，气胀应背，乾烧，或左或右不得眠。此痰挟瘀血，凝气而病。宜养血以流动乎气，降火以清乎痰。
澄按：左不得眠，肝胀；右不得眠，肺胀。此内损之候，不治之症也。惟是痰挟瘀血，壅塞气道，肝木不疏，多有此症。用舒肝理气，消痰逐瘀，往往取效。若以滋补治之，凝结益甚，木气不升，而愈不得眠矣。
〖瘀血〗
凡有瘀血，不先消散，而加补剂，则成实实之祸。设无瘀血，而妄行攻利，则致虚虚之祸。故凡治此症，须察所患轻重，有无瘀血，及元气虚买，不可概行攻下，致成败症。
〖跌打损伤〗
—凡损伤，不问老弱，及有无瘀血停积，俱宜服热童便，以酒佐之，推陈致新，其功甚大。
澄按：积瘀凝滞，不问何经，总属于肝，盖肝主血也。故凡败血积聚，从其所属，必归于肝。故见胁肋小腹胀痛者，皆肝经之道也。内有积瘀，停久不行，必痰涎壅塞，凝泣水穀道路，故见咳嗽喘不能卧也。瘀之日久，津液渐枯，与痰涎交结为患，故见吐痰发热，有似虚劳外损也，但脉牢大有形。实症犹可措手，倘见沉涩，既不能自行其血，又难施峻猛之剂，安望其速愈邪？
〖证治要法〗
上盛下虚，血随气上，法当顺气，气降则血归经矣。
脉来微软，精神困倦，是气虚不能摄血。
脉洪有力，精神不倦，胸中满痛，或吐血块，用生地、赤芍、当归、丹皮、丹参、桃仁、大黄之属，从大便导之。血以上出为逆，下出为顺，苟非大虚，此釜底抽薪之妙。
若吐血已多，困倦虚乏者，不可行也。吐多而急欲止之，生地、当归、丹皮、赤芍煎汤，入藕汁、童便各一锺，血馀灰三钱，墨灰五分，调均热服。
怒气伤肝者，丹皮、芍药、木通之属。
劳心者，莲肉、糯米、柏子仁、远志、枣仁、茯神之属。
伤酒者，乾葛、茅花、侧柏、荆芥之属。
饮食伤胃者，白术、陈皮、甘草、穀芽之属。
吐血色黯，脉迟而寒者，理中汤。劳力者，苏子降气汤。
〖治案〗
葛可久善武艺，一日见莫徭桑弓，可久挽之而彀，归而下血。亟命其子煎大黄四两饮之，其子恶多，减其半，不下。问其故，子以实对，可久曰：少耳，亦无伤也。来年当死，今则未也。再服二两愈，明年果卒。
李士材治张鸣之吐血两载，面色萎黄，潮热咳嗽，膈有微痛。或与滋肾，或与补中，靡药弗尝，而病苦转甚。后征治于李，诊其脉沉而数，且搏指，其痛不可按，而甚于夜分，是有坚血积蓄，非大下不能已也。鸣之以久病，未敢峻攻，乃与郁金、降香、归、地、山甲、蓬术、人参，投之半剂，有血如漆者下数次，而痛遂减。至冬稍痛复作，又来求治。李曰：病重药轻，但得小效，而无全功也。乃以大黄、乾漆、蓬术、郁金、山甲、桃仁、归尾、肉桂、虻虫，为丸与之。每日必服参、耆之剂，午后方进丸药钱许，不十日而积血大下者数次，其痛全除，神气顿旺，失血与烦热顿减。
生生子治茅鹿门公女，病便血，日二三下，腹不疼。诸医诊治者三年不效。孙诊之，左脉沉涩，漏出关外，诊不应病。窃谓血既久下，且当益其气而升提之，以探其症。乃用补中益气汤，加阿胶、地榆、侧柏叶，服八剂。血不下者半月，彼自喜病愈矣。偶因劳而血下复，因索前药，孙曰：夫人之病，必有瘀血积于经隧，前药因右脉漏关难凭，故以升提兼补兼涩者，以探虚实耳。今得病情，法当下而除其根也。龙山公曰：三年间便血，虽一日二三下，而月汛之期不爽，每行且五日，如此尚有瘀血停蓄耶？孙曰：此予因其日下月至，而知其必有瘀血停蓄也。经云：不塞不流，不行不止。今之瘀实由塞之行也，不可再塞。古人治痢，必先下之，亦此义。公曰：明日试卜之。曰：卜以决疑，不疑何卜？公随以语夫人，夫人曰：孙先生非误人者，识见往往出寻常，宜惟命。盖夫人读书能文，聪明谋断，不啻丈夫，故言下便能了悟。即用桃仁承气汤，加丹参、五灵脂、荷叶蒂，水煎，夜服之，五更下黑瘀血半桶，其日血竟不来，令人索下药。孙曰：姑以理脾药养之，病根已动，俟五日而再下未晚也。至期复用下剂，又下瘀如前者半。继以补中益气汤、参苓白术散，调理全愈。
予治族弟九尧，劳力吐血，误服栀子、黄芩、知、柏寒凉之剂，咳嗽吐痰，发热，两胁胀痛，不能贴席而眠，夜则咳嗽不止，每晚吐白稠痰一铜盆，肌肉消瘦，厌厌待弊。予甚悯之，乃自造其门，请以诊之。见其发热虽类外感，而不头疼口渴，天明少间，日午复剧，头汗至颈而还。与以复元活血汤二剂，解下积瘀甚多，痰嗽减半。再以参苓白术散，迭为加减而痊。
又治淳安进贤埠方天祺兄，吐血头眩，咳嗽，腰膝乏力。诸医皆用滋降之剂，服数十帖，饮食减少，精神渐疲。予适至，恳而治之。按其脉，乃上部有馀，下部虚弱；据其症，乃痰挟瘀血也。宜仿生生之法治之，当先清上焦，化去瘀血宿痰，再以补阴药收功。以贝母、枳壳、桑皮，以清肺化痰；再以滑石、桃仁、丹皮、小蓟，消除瘀血；栀子、甘草、白芍，养血以除馀热。三帖红渐止，前后心痛渐除，仍痰嗽不止，大便燥结，去滑石、桃仁，加瓜蒌、黄芩、紫菀，调理而安。
李士材治大宗伯董玄宰少妾，吐血蒸嗽，先用清火，继用补中，俱不见效。李诊两尺沉实，少腹按之必痛，询之果然。此怒后蓄血，经年弗效，乃为蒸热，热甚而吐血，阴伤之甚也。乃与四物汤，加郁金、桃仁、穿山甲、大黄少许，下黑血升余，少腹痛仍在。更以前药加大黄三钱煎服，又下黑血块及如桃胶、蚬肉者三四升，腹痛乃止。虚倦异常，与独参饮之，三日而热减六七。服十全大补汤，百馀日而康复如常。

积瘀例方  ***************************
●大黄䗪虫丸
大黄（十两）　黄芩（一两）　甘草（三两）　桃仁（一升）　杏仁（一升）　白芍（四两）　地黄（一两）　乾漆（一两）　虻虫（一升）　水蛭（一百个）　蛴螬（一升）　䗪虫（一升半）
蜜丸小豆大，每服五丸，日三服。
●代抵当丸
大黄（四两）　芒硝（一两，玄明粉亦可）　桃仁（六十粒，去皮尖）　生地　归尾（各一两）　肉桂（三五钱）　穿山甲（一两，蛤粉炒）
蜜丸梧桐子大。
—蓄血在上焦，丸如芥子大，临卧去枕仰卧，以津液咽之，令停留喉下，搜逐上膈。
—中焦，食远；下焦，空心，百劳水遂下。
—用归、地者，欲下血而不损血耳，且引诸药至血分，诸药皆犷悍而欲和之也。如血老成积，此药攻之不动，宜去归、地，加莪术一两（醋浸透焙乾），肉桂一两。
古人治血积，每用虻虫、水蛭，以其善吮血耳。然其性毒，人多患之。改用夜明砂者，以其食坟而化者也。蚁之吮血，不减蛭、虻，《本草》称其能下死胎，则其能攻蓄血矣。前用四虫之方，可以此代之。
●黑神散　治损伤吐血，或有时吐二三口，随即无事，过数日又发，经年累月不愈者。
熟地　当归　肉桂　白芍　甘草　炮姜　蒲黄（各四两）　黑料豆
童便、酒煎。
●复元活血汤　虚劳积瘀，咳嗽痰多，夜不能卧。
柴胡（五钱）　花粉（二钱）　当归（二钱）　桃仁（五十粒）　穿山甲（二钱）　红花（二钱）　大黄（一两）　甘草（二钱）
酒前服。
●七伤散　肺热甚效。
黄药子　赤芍　郁金　乳香　玄胡　白药子　知母　当归　没药　血竭
茶汤下。
●通真丸　血实之症。
大黄　桃仁　乾漆　天水散　杜牛膝（各等份）
醋丸梧桐子大，每下六七十丸
●百劳丸　治一切痨瘵积滞，疾不经药坏症者，宜服此陈大夫传张仲景方。
当归　乳香　没药　人参（各一钱）　大黄（四钱）　虻虫（十四枚，去头足）　水蛭（十四枚，制）
上为细末，炼蜜丸如梧桐子大，都作一服，可百丸。五更百劳水下，取恶物为度。服白粥十日。百劳水用勺扬汤百遍，仲景甘澜水是也。
●活血饮　治怒气积血在胸胁，咳嗽年久不愈，每咳则隐隐而痛。
滑石　桃仁　桔梗　甘草　丹皮　茜根　贝母　柴胡　香附曲　瓜蒌仁
水煎。体厚者，加大黄、穿山甲。或作末，韭菜汁拌为丸服。
●清肃汤　老痰积瘀在上焦，法当先使清肃上宫，俾新痰不生，宿瘀易去，可获万全。若误用滋阴降火，则以滞益滞，而热无由去，瘀无由消，而痰日益增矣。
青皮　枳壳　陈皮（三味快气疏滞）　贝母　桑皮（消痰止嗽）　丹皮　滑石　桃仁（消瘀）　山栀（开郁清热）　白芍（平肝）　甘草（调中）
●桃仁滑石汤　去痰消瘀。
栀子　丹皮　归尾　赤芍　五灵脂　滑石　桃仁
蓟菀汤　治咳嗽吐红，痰挟瘀血，上盛下虚，法当先清上，化痰去瘀，然后用养阴药收功。
小蓟　紫菀　丹皮　桃仁　滑石（消瘀）　贝母　桑皮　枳壳（清肺化痰）　甘草　栀子　白芍（养阴除热）
茜蓟汤　治胸背作胀，咳嗽吐红，如烂猪肺状。血随气逆，上积胸臆，必吐出而胀斯宽，法当消瘀行气化痰。气调瘀消，则新血始得归经，大本端而病根可除矣。
茜根　小蓟　滑石　甘草　桃仁　贝母　归尾　香附　栀子　枳壳　桑皮
●丹参滑石汤　咳嗽吐红，胃中有痰火，下焦有阴火。
丹参　滑石　白芍　桃仁　贝母　紫菀　丹皮　当归　甘草
●瓜贝去瘀汤　咳嗽吐红，痰挟瘀血。
瓜蒌　贝母　当归　紫菀　栀子　丹皮　青皮　穿山甲　前胡　甘草
●栀子郁金汤　虚损积痰积瘀。
栀子　郁金　贝母　丹皮　苏子　黄连　橘红　茯苓　红曲　茜根　香附
益元散冲服。
●加味归芎汤　打仆损伤，败血流入胃脘，呕吐黑血如豆汁。
川芎　当归　白芍　百合　荆芥（各等份）
锉散，每服四钱，酒煎服。
心胃积血，用千叶藕粉酒服寸匕，日三服。


下集卷之十二  ——————————————————————————————————————————————————————————————————————————————————————————

酒伤  ***************************
〖总论〗
吴澄曰：曲糵之戒多矣，而人终日饮酒，肠胃熏蒸，真元暗损，人习以为常，而不察耳。盖人之所赖以生者，气血也，气血有真元以统御之。真元者，人性命之根本也。人之云性命则知重，而不知纵饮则暗损真元，损真元一分，即暗损性命一分，不可轻视也。余少年时，亦喜豪饮，后究岐轩之书，猛加警戒，先少饮节饮，渐至不饮，而今已数十年于兹矣。追思曩日畅饮诸友，同席欢娱，厌厌夜饮，不醉无休，曾几何时，而今十无一二人矣。虽曰人之寿命修短自有定数，而未必非狂药之为害也。
〖纵酒成劳〗
少年纵酒，多成劳损。夫酒本狂药，大损真阴。惟少饮之，未必无益；多饮之，难免无伤；而耽饮之，则受其害者十之八九矣。且凡人之禀赋，脏有阴阳，而酒之性质，亦有阴阳。盖酒成于酿，其性则热，汁化为水，其质则寒。人纵饮之，为患匪浅也。
—阴虚者纵饮之，则质不足以滋阴，而性偏动火，故热者愈热，而病为吐血、衄血、便血、尿血、喘嗽、烦躁狂悖等症，此酒性伤阴而然也。
—阳虚者纵饮之，则性不足以扶阳，而质留为水，故寒者愈寒，而病为臌胀、泄泻、腹痛、吞酸食少、亡阳暴脱等症，此酒质伤阳而然也。
凡纵酒者，既能伤阴，尤能损阳，害有如此，人果知否？矧酒能乱性，每致因酒妄为，则凡伤精竭力，动气失机，及遇病不胜等事，无所不至，而阴受其损多罔觉也。夫纵酒之时，固不虑其害之若此，及病至沉危，犹不知为酒困之若此。故详明于此，以为纵酒者之先觉云。
澄按：人之禀受，脏腑阴阳，各有偏胜。有能大饮者，有不能饮者，有涓滴不入口者，各有其量，不能勉强。究其为物，米汁化成，原不害人。但酿法多有曲料酷头，做成毒烈峻猛之药，化米成浆，服之顷刻能通十二经络，移情易性。少饮之，则宣和气血，壮神御寒；多饮之，则损神耗血，腐胃铄精；沉湎不歇，毒流肠胃，暗损天年，潜消元气，多变虚损。
〖酒困成百病〗
有困于酒者，但知米汁之味甘，安知曲糵之性烈，能潜移祸福，而令人难避也，能大损寿元，而人不知也。及其为病也，或血败为水，而肌肉为其浸溃，则膨胀是也；或湿邪侵土，而清浊苦于不分，则泄痢是也；或湿邪入血，不能养筋，而弛纵拘挛，甚至眩晕卒倒，则中风是也；或水泛为涎，而满闷不食，甚至脾败呕喘，则痰饮是也。耽而不节，则精髓枯，久醉阴血日以散亡，未及中年，多见病变百出。而危于此者，不知其几何人矣。
澄按：物糟既久，色变为赤，味亦变，便是糟物色。人饮不节，便终日醺醺，沦肤渍髓，则成糟人矣。人糟既久，惟曲糵用事，并非本来面目，神昏形倦，大则荡家殒命，小则多病生非。嗜饮者虽云陶情遣兴，知己　合欢，而不知其失时误事，皆酒之为害也。
〖纵酒泄泻〗
饮酒泄泻之症，人多有之。但酒有阴阳二性，人有阴阳二脏，而人多不能辨也。夫酒性本热，酒质则寒，人但知酒有湿热，而不知酒有寒湿也。故凡因酒而生湿热者，因其性也，以糵汁不滋阴，而悍气生热也。因酒而寒湿者，因其质也，以性去质不去，而水留为寒也。何以辨之？常见人阳强气充而善饮者，亦每多泄泻，若一日不泻，反云热闷。盖其随饮随泄，则虽泄不致伤气，而得泄反以去湿。此其先天禀厚，胃气过人。如此治宜去湿清利，四苓散、酒蒸黄连丸之类，去其湿热病自愈。
阳虚之人，脾虚不能胜湿，而湿胜则能生寒，阳气因寒所以日败，胃气因湿所以日虚。其症则形容渐羸，饮食渐减，或脉见弦细，或口体常怯寒，或脐腹常有隐痛，或眩晕常多困倦，或不安于五鼓，或加甚于秋冬，但无热症可据，而常多飧泄者，总属虚寒也。若不速培阳气，必致渐衰，而日以危矣。
〖酒臌〗
少年纵酒无节，多成酒臌。盖酒为水穀之液，血亦水穀之液，酒入中焦，必求同类，故直走血分。经曰：饮酒者，卫气先行皮肤，先充络脉，此之谓也。然血者，神气也。血属阴而性和。酒者，淫气也。酒属阳而性悍。凡酒入血分，血欲静而酒动之，血欲藏而酒逐之，故饮酒者，身面皆赤，此入血之征，亦散血之征也。扰乱一番，而血气能无耗损者，未之有也。第年当少壮，则旋耗旋生，固无所觉，及乎血气渐衰，则所生不偿所耗，而且积伤并至，病斯见矣。或致败血不养筋，则为中风。或致伤脾，则为痰饮泻痢。或湿热上浮，则为喘汗鼻渊。或流于筋骨，则为瘈瘲疼痛。或致动血伤精，则为劳损吐衄。或致伤肌腐肉，则为烂疮痔漏。其有积渐日久，而成酒臌者，则尤多也。盖酒性本湿，壮者气行则已，酒即血也；怯者著而成病，酒即水也。不惟以酒为水，而血气既衰，亦皆随酒悉化为水矣。所以凡治水臌者，必当以血气为主，而养阴利湿，是诚善矣。然无知少年，初不知畏，而惟酒是耽，此其浸渍，已非一日，致令血气天真败极至此，又岂能以旦夕挽回者哉!
〖酒伤各经〗
酒循经络，留著为病，入肺则多嚏多痰，入心则多笑多言，入肝则喜怒有力，入脾则思睡，入肾则思淫。及其日久伤肺，则咳嗽消渴，伤心则变怔忡不寐，伤脾则变痞满疸胀，伤肝则变胁痛吐血，伤肾则变腰软黄痿，此五脏之受病也，又酒后汗多者，胃受之；酒后面青者，脾受之；酒后多溺者，膀胱受之；溺赤者，小肠受之；酒后积利者，大肠受之。此数者皆能成病，惟胃与膀胱受酒者，汗多从表而泻，溺多从小便而解，所以善饮不醉，变病亦少也。
〖酒伤肺经〗
肺如华盖，其气轻清，既不受寒，又不受热。然酒性本热，多饮则肺受火邪，熏蒸日久，以致郁遏不清，胀大不敛，或喘或咳，渐至声哑，骨蒸寒热，皮毛枯藁，如之何其可救也？
〖酒性移人〗
大醉酒脉必洪而数，气高身热，面目俱赤，此其常也。及言其变，各有不同。有醉后妄言妄动，醒后全然不知；有虽沉醉，而神思终不乱者；有醉后应面赤，而反刮白者，应痿弱而反刚强者，应壮热而反恶战慄者；有易醉而易醒者；有发呵欠及喷嚏者；有头旋眼花及头疼者；有喜笑歌唱，痛哭不休者；有持刀杀人，不畏尊长王法者；有自言自语，发泄心中隐情而不自知者。此皆气血虚实之不同，脏腑禀赋之各异，更兼酒之浓淡，饮之多寡，虽各各不同，而沉湎无度，伤人则一也。
〖酒毒伤肺成痈有类虚损〗
酒毒留于肺者，缘肺为清虚之脏，酒多则损其清虚之体。由是稠痰浊火，熏灼其间，肺叶受伤，发为咳嗽、潮热、失血之症，极有似乎虚损。惟云门、中府二穴吊痛，咳唾脓血，痰出腥秽，肺痈溃烂，与此不同。好酒之人，多有此症矣。
〖酒毒伤胆有类虚损〗
胆府号曰清净，缘酒性清冽，不随浊秽下行，惟喜渗入，从胃至胆。胆为清净之府，故同气相求也。其次虽入小肠、膀胱，化溺而出。然酷烈之性，一入胆经，面青气壮，不避凶险。内火燔灼，煎熬真阴，少阳之生气日竭，而酒湿之邪热郁经隧，则为痰、为嗽、为失血，而似虚劳之症。
〖酒湿类虚劳〗
好酒之人，湿热内积，生痰动火，损伤肺气，发为咳嗽稠痰，潮热气喘，泄泻，有似阴亏不足之症。
〖酒风〗
有病身热解堕，汗出如浴，恶风少气，此为何病？岐伯曰：病名酒风。帝曰：治之奈何？岐伯曰：以泽泻、术各十分，麋衔五分，合以三指撮为后饭。
澄按：沉湎者，阳气必盛，腠理易开，风邪易入，汗多内虚，热熏于肺，而咳嗽潮热，甚则失血恶风少气也。盖酒之湿热，郁蒸于脾，上攻于肺。而药用苍术、泽泻、麋衔，健脾利湿，专治脾而不治肺，此治本之要也。
〖饮酒太过成肺疽吐血〗
饮酒太过之后，闷吐之时，血从吐后出，或因啖辛热，而得吐血之症，名曰肺疽，宜大蓟散。古方用红枣烧存性，百药煎煅，等份为末，米饮调服一钱。
戴元礼云：饮酒太过，伤胃吐血，用理中汤加青皮、栀子、乾葛、川芎；有加金钩子、乾葛、茅花。
饮酒过多而吐血者，宜徙薪饮，清化饮、葛花解酲汤加黄连、丹皮主之。
〖酒痨〗
余历治见虚劳之症，咳嗽失血，潮热吐痰，有种酒痨者，其人沉湎无度，饭食不思，以为可有可无，惟酒则一时难缺，以致脾胃为湿所浸淫，失其健运之常，积聚痰涎，咳嗽发热，失血，气喘乏力，面黄肌瘦，口吐痰涎不休，形枯骨立，行动艰难，犹然自朝至暮，仍喜频饮数口，却又不多，终日酒气熏蒸，至死不歇，此真酒痨。
〖烧酒〗
烧酒非古法也，自元朝始创其法，猛烈纯阳，与火无异。更有好事之人，又以辛热香窜之药，浸成药烧，其消冷积，去寒湿气，止心腹冷痛，其功诚不可泯。然其灼肺动火，开通经络，损血耗气，更有甚于他酒。今人喜饮之，真阴不足之人，而五脏六腑之中，又加以猛火锻链煎熬，能不焦枯乎？
〖夜饮〗
人知戒早饮，而不知夜饮更甚。醉饱就床，热壅三焦，伤心损目。夜气收敛，酒以发之，乱其清明，劳其脾胃，停湿动火，因而致病者多矣。
〖饮酒易成风劳〗
过饮则相火昌炽，肺金受铄，易生痰嗽，善变风劳。
澄按：好饮者，阳气盛而腠理疏，腠理疏则风邪易入，阳气盛则玄府易开，玄府开则气易外泄，风邪乘虚而入，与酒之湿热内外相因而为病。故见蒸热咳嗽，声哑失血之症，而为风劳之疾。
新增数门，有酒伤而无色伤者，何也？盖酒、色、财、气，四者皆致病之大端，而惟色为尤甚。人之所赖以生者，惟精、气、神耳。嗜色之人，精去则气消，气去则神亡，无论内损外损，即百病皆从而起，为疾患之根。全书上下二集，皆以此为主，详著风劳门中，故不复他及也。
〖治法〗
丹溪曰：因伤于酒，每晨起必泻者，宜理中汤加乾葛，或吞酒蒸黄连丸。
王节斋曰：饮酒便泻者，此酒积热泻也。宜加茵陈、乾姜、黄连、木香之属。
薛立斋曰：若酒湿未散，脾气未虚，宜用此药，分利湿热。若湿热已去，中气被伤，宜六君调补中气。又曰：酒性大热，乃无形之物。无形元气受伤，当用葛花解酲汤，分消其湿。
景岳曰：凡服前法不效，或再用理中、八味不效，非峻补命门，终无益也。
澄按：各家治法，俱见酒伤未变虚劳，而将变虚劳，治其标也。若已变虚劳，则又当从本治，仍当痛戒不饮，以杜其源，缓调理，方可得痊。
〖馀论〗
吴澄曰：五穀者，种之美者也，最能养人。惟糯米性黏，滞气生痰，壅闭经络，又难消化，则是未经酝酿之先，已不能如五穀之充和，而又加以曲糵之药，岂甘与日用常行之粥饭同论乎？况曲糵之料，是郁遏所造，酒又为郁遏所成，是郁而又郁也。夫人之气，郁而不伸者必病。物之气，郁而不伸者必毒。况酒为重郁之下，更兼糯米黏滞之性，本不善乎。诸家言其能变虚劳各病，盖有自也。然今时之人，喜饮者极多，宴嘉宾，娱亲友，冠婚喜庆，无不以酒为先，而未见其为害若是之甚也。又有以酒为生，自朝至暮，而起居如常，至老不衰者，亦不乏人也。又有喜饮之人，未至日暮，心中思索，如有所失，食不甘，寝不安，必欲觅而饮之，则心中顿释，就枕易睡者，比比皆是也。所以杜康之流，忽尔不饮，可预知其病之将至；忽尔思饮，可预知其病之将痊。此亦如嗜烟之人，朝夕熏蒸，脾胃习之，日久与此相投相合，胃气不能自主，反为菸酒所化，如痰之在胃中，人赖此以养胃而不可尽攻者，即此也。故不得志之人，心中忿闷，抑郁不舒，消愁遣兴，解恼除烦，藉此陶情，万不可缺，家无隔宿，而犹必以此为先务也。信如所言，则此辈皆为酒困，何无病苦，而强健自如，何也？稽之于古则无征，考之于人则不验，豪饮者，必以为大谬不然，妄生谤议？云尽信书不如无书也。虽然有说焉，盖酒之性大热，天寒凝冻，惟酒不冰。然能和血行气，壮神御寒，避邪逐秽，人间之美禄，原不可少。惟节饮之，未必无益。而无如今时之人则不然，以酒为浆，以妄为常，醉以入房，以欲竭其精，以耗散其真，于是胃因酒而呕吐，脾因酒而困怠，心因酒而昏狂，肝因酒而善怒，胆因酒而忘惧，肾因酒而精枯，以致变病不测，或虚劳吐血之症，岂有穷乎！但不可一概论耳。天之生人，脏腑阴阳各有不同，虚实寒热各有偏胜，定有限量，无者不可使而有，少者不可使而多也，故有能胜酒者，有不能胜酒者。能饮者，量能受纳，元气足以胜之也。不能饮者，湿热太甚，不能相容，酒反足以胜元气也。俗云：酒不醉人，人尽自醉也。孟子曰：恶醉而强酒，病之端也。孔圣惟酒无量不及乱，饮之节也。人能恒存十分之限量，而只饮其六七，斯饮之善者也。然多饮不如少饮，少饮不如不饮，此更善之善者也。而举世之人，果能如是乎？然量之浅深，脏腑之寒热，禀受之偏胜，则多饮少饮，能饮不饮，亦惟人之自揣何如耳，余又何哓哓焉。
张本斯《五湖漫闻》云：余尝于太仆坐，上见张翁一百十三岁，普福寺见王瀛州一百三十岁，毛閒翁一百三岁，杨南峰八十九岁，沈石田八十四岁，吴白楼八十五岁，毛砺庵八十二岁，诸公至老精敏不衰，升降如仪，问之皆不饮酒。若文衡翁、施东冈、叶如岩，耄耄动静，与壮年不异，亦不饮酒。此见酒之不可以沉湎也。
〖附：烟论〗
吴澄曰：今时之烟，为患更甚于酒。酒虽沉湎，不能携瓶随身，啜饮不歇。而烟则终日熏灼，无分昼夜，无论富贵贫贱，男妇老幼，皆有烟具随身，频频喷吸，一口吸入，顷刻周身通体畅快，习以消閒。故客至用以代茶代酒，独坐则解闷解愁。虽赤贫之辈，困苦之时，日给犹可暂缺，而惟烟之一事，不可须臾离也。按烟之性，辛温有毒，其治风寒湿痹，冷积寒痰，山岚瘴气，其功诚不泯。盖有病则病当之，若无病之人，亦频频熏灼，津涸液枯，暗损天年。亦相习成风，举世皆然，殊不之觉耳。所以虚损之人，最宜戒此。然其性与烧酒相类。古时之人，无此二物，皆度上寿；今时之人，度百岁者少，未必非此二物之为暗害也。烧酒创自元朝，烟则盛行于今日，二物并行，贪嗜无厌，脏腑不为之焦坏乎？养生者当细思之。今日奸徒，烟中则用信石拌制，烧酒则用信石烧烟燻缸，所以一口入口，锁喉难吞，以为菸酒力猛，而不知其药之毒也。
服之头疼心烦，眩晕口渴难禁，是有信石之菸酒也，有病者不可不慎。
近日闻有桐树叶杂入菸叶做成，服之顶喉发呃，损人更甚，嗜烟者不可不牢。
〖治案〗
江应宿治周三者，祁门人也，年近三十，潮热咳嗽，声哑，诊之六脉弦数，问其故，以酒豪。先年因醉后呕血，是年又复呕血数斗，遂咳不止，百药不应，肌肉消瘦，饮食递减。予与以四物汤换生地，加贝母、丹皮、麦冬、阿胶、五味，煎服，加甘蔗汁一小杯，姜汁少许。嗽渐止，食少，再加白术、人参，食渐进。夜噙太平丸，晨服六味丸，加枸杞、人参、麦冬、五味子而愈。
生生子治汪松岗，原伤于酒，夜分有热，咳嗽咯血，不思饮食，左胁气不调，左寸脉芤，关涩尺弱，右寸短，关滑。此胃痰火正旺，气血俱虚，宜先清胃保肺，然后大补。以麦冬、知母、寒水石、甘草、紫菀、人参、丹皮、白芍、当归、贝母、桑皮，煎服。一帖，红仍未止，加侧柏叶、茅根，四帖而红止。过后四月，又为怒气所伤，血又动，左不能睡，桃仁、滑石、红花、当归、人参、贝母、栀子、甘草、香附、丹皮、青皮，煎服而安。
又治孙显兄，每辛苦及酒多，则咯血数口，脉两手皆短弱，关尺洪数。此胃中有痰火，而下焦有阴火，由壮年酒色所伤故耳，以丹参、滑石各三钱，白芍、麦冬、贝母、桃仁、紫菀、丹皮、当归、甘草，煎服而安。
予治竹林汪云衢兄，饮酒过度，致伤脾肺，咳嗽不止，吐痰不休，或时带血。予戒以少饮，彼云：若要我戒，死而后已。予先以白龙丸早服，降其痰；以白矾、杏仁二味，止其嗽。或饮酒太多，不时仍吐痰咯血，乃以葛花解酲汤加丹皮，倍加黄连，使之上下分消。后酒少痰血亦少，咳嗽亦减矣。
又治孙惟功，饮酒太过，伤胃吐血。予思理中汤最能清胃脘之血，加以青皮、栀子、川芎、乾葛，数剂而痊。
赵以德治酒病房劳病热者，加葛根于补气血药中，一帖微汗，反懈怠，热如故。知气血虚，不禁葛根之散也，必得枳椇方可，偶得乾者加入，即愈。
《东坡集》云：揭颖臣病消渴，日饮水数斗，饭亦倍进，小便频数，服消渴药日甚。张肱诊之，笑曰：君几误死。取麝香当门子，以酒濡作十许丸，棘枸子煎汤吞之，遂愈。问其故，肱曰：消渴消中，皆脾弱肾败，土不制水而成。今颖臣脾脉极热，肾脉不衰，当由酒果过度，积热在脾，所以多食多饮，饮多溲不得不多也，非消渴症。麝香、坏果棘枸能胜酒，故假二物以去其酒果之毒也。
《名医录》云：一人自幼好酒，片时无酒，叫呼不绝，全不进食，日渐羸瘦如瘵。或执其手缚柱上，将酒与看而不与饮，即吐出一物如猪肝，入酒内即消，其人遂恶酒。
有一士人嗜酒，日尝数斗，至午夜饮兴一发，则不可遏。一夕大醉，吐出一物如舌，视无痕窍，至欲饮时，眼偏其上，矗然而起，家人沃之以酒立尽，至常日所饮之数而止，遂投之猛火，急爆烈为十数片，士人由是恶酒。
子和云：一人素好饮酒成病，一医用酒症丸热服，后目睹天地，但见红色，遂成龙火不救。
予曾见数人大病，眼光出火如金龙，自言见龙，乃垂危之象，不得其解。复读此案，乃知龙火脱离，将绝之征，故不救。
齐州士曹席进孺，招所亲张彬秀才馆舍。彬嗜酒，每夜必数升于床偶，一夕忘设焉，夜半大渴，求之不可得，忿闷呼躁，俄顷呕吐一物于地。旦起视之，见床下块肉如肝而黄，上蜂窠，犹微动，取酒沃之，唧唧有声，始悟平生酒病根本，亟投诸火中，后遂不饮。
汪石山治一人，年四十馀，患咳嗽咯血，而不能伏枕。医用参苏饮、清肺饮治之，俱不效。诊之脉浮而近快，曰：此酒热伤肺也。令嚼太平丸六七粒而安。

酒伤例方  ***************************
●葛花解酲汤　饮酒过多，伤胃吐血，用从汗解。
葛花　砂仁　豆蔻仁（各五钱）　木香（五分）　茯苓（一钱五分）　白术（二钱）　人参（一钱五分）　神麴（二钱）　青皮（三钱）　乾姜（二钱）　猪苓（一钱五分）　泽泻（二钱）
●四苓散加滑石　伤酒既酲，热去湿留，宜利小便。
白术　泽泻　猪苓　赤苓　滑石
益元散冲服。
●白龙丸　酒积吐痰咳嗽。
半夏　滑石　茯苓　枯矾
神麴糊为丸。
饮酒过多，蕴热胸膈，以致吐血。
黄连（二两）　葛花（二两）
上为末，以大黄末熬膏为丸，每服百丸。
●酒嗽方　治伤酒咳嗽不止。
杏仁　白矾
二味等份为丸服。
●伤酒吐痰失血方
当归　人参　黄耆　白芍　白术　川芎　木通　黄芩　厚朴　甘草
煎好吞礞石丸。方补大蓟散。（《准绳》。）
●礞石丸（见痰门。）
●益脾丸　服之饮酒不醉。
葛花　绿豆花　木香　草豆蔻　赤小豆花
蜜丸，津嚥下五粒。
●独参汤　脾气虚衰，色欲伤肾，饮酒不消，精神潦倒，呕泄不食。以人参浓煎呷之。
●鸡距子汤　治饮酒发热。
屋外枳椇树，屋内酿酒多不佳，其解酒之功可见矣。葛根解酒兼散，故不如鸡距子妙。（其叶入酒，酒化为水。）
●槟榔丸　治酒食过度，胸膈臌胀，口吐清水，一切积聚。
槟榔（一两，切小块）　砂仁　白蔻仁　丁香（各一两）　橘皮　生姜（各半斤）　盐（一两）
上用河水二碗，浸一宿，次日用慢火焙乾，为末收贮。每服用一撮，细嚼酒下，或开水调下亦可。


下集卷之十三  ——————————————————————————————————————————————————————————————————————————————————————————

肺痈肺痿  ***************************
〖总论〗
吴澄曰：肺者，五脏之华盖也。凡人外感风寒，内伤思虑，形寒饮冷，变为痈痿，何也？盖金性本清润，润则生水，以滋脏腑。若本体一燥，则水源先竭，火无所制，金被火伤，则喉干声哑，咳吐稠痰，脓血腥臭，肌肤枯索，形神虚萎，有似虚劳之症。
〖肺痈类虚损〗
久咳不已，浊吐腥臭，咳则胸中隐隐吊痛，口中辟辟燥咳，脉实滑数，大小便涩数，振寒吐沫，胸胁拒按，为肺痈之病。因风寒内郁，痰火上凑，邪气结聚，蓄蕴成痈。
澄按：肺主皮毛。风寒伤人，先客皮毛，故肺先受之，则为咳嗽，久咳不已，则成肺痈。虽五脏六腑皆有咳嗽，不独肺也，而风所入，必先皮毛，留而不去，蕴毒成痈，与本脏自亏，津液枯藁，致成肺痈者不同。
〖肺痿类虚损〗
久嗽肺虚，往来寒热，皮毛枯铄，声音不清，或嗽血线，口中有浊唾涎沫。因津液重亡，火炎金燥，如草木亢旱，而枝叶萎落也。脉数而虚，为肺痿之症。
澄按：肺痿之症，有先病肺痈，而后变肺痿者；有津液重亡，火铄金伤，而成肺痿者。凡人肢体五脏，虚则皆可称痿，不独肺也。若金失润泽之性，而精津血液，一概消耗竭绝，则肺叶虚痿，声嘶声哑，乾咳气粗，面白神衰，内热自汗，肌肤燥裂，而成肺痿不足之症。
〖论咳为肺痿〗
《金匮方论》曰：热在上焦者，因咳为肺痿，得之或从汗出，或从呕吐，或从消渴，小便利数，或从便难，又被快药下利，重亡津液者，为肺痿之病。若口中辟辟燥，咳即胸中隐隐痛，脉反滑数，此为肺痈。咳唾脓血，脉虚数者为肺痿，数实者为肺痈。
《玉机微义》云：此言肺痿属热。如咳久肺瘪，声哑声嘶，咯血，此属阴虚火热甚是也。本论治肺痿，吐涎沫而不咳者，其人不渴，必遗尿，小便数，以上虚不能制下故也。此为肺中冷，必眩，多涎唾，用炙甘草、乾姜，此属寒也。肺痿涎唾多，心中温液者，用炙甘草汤，此补虚劳也，亦与补阴虚火热不同，是皆宜分治。故肺痿亦有寒热之异也。
〖肺痿肺痈辨〗
肺者，五脏之华盖也，处于胸中，主于气，候于皮毛。劳伤血气，腠理虚而风邪乘之，内感于肺也。故汗出恶风，咳嗽短气，鼻塞项强，胸胁胀满，久久不瘥，已成肺痿也。
风中于卫，呼气不入，热至于营，则吸而不出，所以风伤皮毛，热伤血脉，风热相搏，气血稽留，蕴结于肺，变为疮疽。
〖脉法〗
诊其脉，候寸口。脉数而虚者，肺痿也；数而实者，肺痈也。若欲知其有脓，但脉见微紧而数者，未有脓也；紧甚而数者，已有脓也。
六脉沉涩而数，或虚弦而急疾，或细数不清，肺痿者死。
六脉空大急数，或弦急无伦，肺痈者死。
六脉平滑，性情恬静，痰色清而洁，饮食照常者，可治。
薛氏曰：凡劳伤血气，腠理不密，外邪所乘，内感于肺；或入房过度，肾水亏损，虚火上炎；或醇酒炙搏，辛辣厚味，熏蒸于肺；或咳唾痰涎，汗下过度，重亡津液，皆能致之。其候恶风咳嗽，鼻塞项强，胸胁胀满，呼吸不利，咽燥作渴，甚则四肢微肿，咳吐脓血。若吐痰臭浊，脓血腥秽，胸中隐隐微痛，右手寸口脉数而实者，为肺疽。若唾涎沫而无脓，脉数而虚者，为肺痿也。
大抵劳伤气血，则腠理不密，风邪乘肺，风热相搏，蕴结不散，必致咳嗽。若误用汗下过度，则津液重亡，遂成斯症。
此证有因脾土亏损，不能生肺金，肺金不能生肾水，故始成则可救，脓成则多死。苟能补脾肺，滋肾水，庶有生者。若专用攻其疮，则脾胃益虚，鲜有不误者矣。
〖肺痿之症〗
其候久嗽不已，汗出过度，重亡津液，便如烂瓜，下如豕膏，小便数而不得，得者自愈，欲饮者将瘥。此由肺多唾涎，而无脓血者，肺痿也。
〖肺痈之症〗
其候口乾喘满，咽燥而渴，甚则四肢微肿，咳唾脓血，或腥臭浊沫，隐隐微痛者，肺痈也。候始萌则可救，脓成则多死。
〖治法大要〗
肺痈者，先因感风寒，未经发越，停留肺中。其候初则毛耸恶寒，咳嗽声重，膈臆隐痛，项强不能转侧，是其真候也。久则鼻流清涕，咳吐脓痰，黄色腥秽，甚则胸膈胀满，呼吸不利，饮食减少，脉洪自汗，当以清金甘桔汤主之，麦冬清肺饮调之。又久劳伤，吐痰血，寒热往来，形体清削，咯吐瘀脓，声哑咽痛，其候转为肺痿，如此者，百死一生之病也。宜知母茯苓汤主之，人参五味子汤调之。又有七情饥饱劳役，伤损脾肺者，麦冬平肺汤主之，紫菀汤调之。又有房欲劳伤，丹石补药销铄肾水者，宜肾气丸主之，金液戊土丹调之。又有劳倦内伤，迎风叫喊，外寒侵入，未经解散，致生肺痈者，初起脉浮微数，胸热气粗，寒热往来，咳嗽生痰者，当以小青龙汤主之，麦冬清肺饮调之。通用金鲤汤、蜡矾丸、太乙膏，相间服之，亦效如反掌。皮粗六脉洪数，气急颊红，污脓白血，呕哕⿰氵罋水，鼻煽，不餐饮食者，俱为不治。此症以身凉，脓血交黏，痰色鲜明，饮食知味，脓血渐止者，俱为无妨，反此者死。
〖肺痈治法〗
治法要略，先以小青龙汤一帖，以解其风寒邪气，然后以葶苈大枣泻肺汤、苇茎汤随症用之，以取脓，此治肿疡之例也。终以内补黄耆汤，以托里之阴气，此治溃疡之例也。
肺痈已破，入风者不治，或用太乙膏丸服，以搜风汤吐之。若吐脓血，状如肺痈，口臭，他方不应者，宜消风散入男子发灰，清米饮调下，两服可除。
〖薛氏治法〗
喘嗽气急胸满者，表散之；咳嗽发热者，和解之；咳而胸膈隐痛，吐痰腥臭者，宜排脓散；喘急恍惚，痰甚者，宜平肺；唾脓脉，短涩者，宜补之。
咳吐脓腥者，桔梗汤；咳喘短气，或小便短少者，佐以参耆补肺汤；体倦食少者，佐以参术补脾汤；咳吐痰壅者，肾虚水泛也，六味地黄丸；口乾咽燥者，虚火上炎也，加减八味丸。
风邪内结者，小青龙汤；火邪内灼者，二冬汤；痰火郁结者，葶苈大枣汤；溃后收敛疮口，用团参饮子；若觉胸膺有窍，口中所咳脓血与窍相应而出者，当大补气血，佐以排脓之品。
〖馀论〗
吴澄曰：肺痈、肺痿，皆因久咳乃成也。其久咳若何？盖风寒停留肺中，不得发越，未经传变，肺叶遏塞而成也。其不传变若何？盖外邪直入于内，传变各经，则为风劳；不传变，只留滞本经，发为肺痈、肺痿，则痈、痿亦不过风劳中之一症耳。所以气血未亏，元气未惫者，呕吐脓血，脓尽自愈。其自愈者，风寒从肺而入，呕吐脓血，则亦从肺而出，是有出路而无侵入之患也。若日久月深，气血已虚，元气已惫，不能化毒成脓，邪将陷入，亦与风劳同耳，故亦不治。
大抵此症脾肾亏虚，金不生水，以致肺金自燥而成者，此亦虚劳之类耳。虽有补土生金，滋肾生水，以保肺金之法，恐亦难痊。惟风寒蕴结，致肺枯爆，不能生津润液，此属外因。元气未衰者，则循法可法。
〖治案〗
武阳仇天祥之子，病发寒热，诸医作骨蒸劳治之，半年病甚。戴人曰：肺痈也。问其乳媪曾有痛处否？乳媪曰无。戴人令儿去衣，举其两手，观其两胁下，右胁稍高，戴人以手侧按之，儿移身避之，按其左侧则不避。戴人曰：此肺部有痈，已吐脓矣。所以知者，脉尺寸皆潮于关，关脉独大也。
薛氏治一男子，患肺痿咳嗽喘急，吐痰腥臭，胸满咽乾，脉洪数。用人参平肺散六剂，及饮童便，诸症即退，更以紫菀茸汤而愈。童便虽云专治虚火，常治疮疡焮肿疼痛，发热作渴，及肺痿、肺痈，发热口渴者尤效。
—儒者患肺痈，鼻流清涕，咳吐脓血，胸膈作痛，此风邪外伤也。先用消风散加发灰，二服而鼻利；又用四君加芎、归，及桔梗汤而愈。后劳役咳嗽吐脓，小便滴沥，面色黄白，此脾土不生金，金不生水，用补中益气、六味地黄丸而愈。
—男子咳嗽喘急，发热烦躁，面赤咽痛，脉洪大。用黄连解毒汤，二剂少退；更以栀子汤，四剂而安。
—男子生平好饮，口乾作渴，致肺壅成痈，咳嗽吐脓血，喘满难卧。以葶苈散，二服而喘定；又易以紫菀茸汤加乾葛、花粉，十馀服而脓痰渐少。早以加减八味丸，午用清金宁肺丸，间服，两月而愈。
项彦章治一人，病膈胸壅满，昏不知人。项以杏仁、薏苡之剂，灌之立苏。继以升麻、黄耆、桔梗服之，逾月而瘳。项所以知其病者，以阳明脉浮滑，阴脉不足也。浮为风，而滑为血聚，始由风伤肺，故结聚客于肺，阴脉之不足，则过于宣逐也。诸气本乎肺，肺气治则易菀陈除，故行其肺气而病自已。
汪石山治一儒者，素善饮，咳痰项强，皮肤不泽。先用桔梗汤以治肺，后用八珍汤、补肺汤，以补脾土生肺金而痊。
生生子治一人，年近五十，患咳嗽，吐臭痰脓血，一日夜一碗余，发热昼轻夜重，肌肉大瘦，六脉浮而洪滑且数。人皆谓吐血，身热脉大，法在不治。予曰：此非吐血比也，此系酿酒伤肺，又为怒气所触，瘀血浊痰，滞于肺之气窍，无从而出，久之化为脓，成肺痈也。治宜开肺窍，化痰活血，使脓尽，当自愈也。诸人治之，二年不效。予教以白及、苡仁各三钱，丹皮、桔梗、茜根、栀子、贝母、白芍各一钱，甘草、葶苈子各五分，三十帖全愈。
罗谦甫治华严寺何上座，年未四十，四月间因澡浴大汗出，还寺剃头伤风寒，四肢困倦，就市中赎取通圣散服之，不发汗，头痛少减。再日复作，又以前药发之，汗数次，四肢添劳，重喘自汗，恶风，咳而有血，懒于言语，饮食减少。求医治之，与药又多以生姜为引。至五六月间，精神愈困，饮食减少，形体羸瘦，或咳或吐红血极多，请予治之，具说前由。诊其脉浮数七八至，按之无力，予曰：不救矣。或曰：何为不救？予曰：血之与汗，异名同类，夺汗者无血，夺血者无汗。《金匮要略》云：肺痿之病，从何得之？师曰：或从汗出，或从快药下利，重亡津液，故得之。今肺气已虚，又以辛药泻之，重虚其肺，不死何待？《脏气法时论》云：肺欲收，急食酸以收之，以酸补之。以辛泻之，盖不知《内经》之旨。仲景云：医术浅狭，懵然不知病原为治，乃误发汗吐下之相反，其祸至速。世人但务彼翕习之荣，而莫见此倾危之习。惟明者居然能护其本，近取诸身，夫何远之有焉！其僧不数日果亡。

肺痈肺痿例方  ***************************
●二冬汤　咳嗽，火盛水亏，痰涎腥秽，将成痈痿。
天冬　麦冬　生地　熟地　款冬花　桔梗　贝母　紫菀　茯苓　甘草　沙参　瓜蒌仁
●团参饮子　久嗽肺虚成痈痿。
紫团参　紫菀茸　款冬花　乌梅
●参术补脾汤　治肺疽，脾气亏损，久咳脓血，或中满不食，必服此药，补脾土以生肺金，否则不治。
人参　白术（各二两）　黄耆（二钱五分）　茯苓　当归　陈皮（各一钱）　北五味（四分）　桔梗（六分）　炙甘草（五分）　麦冬（七分）
姜、枣煎服。
●参耆补肺汤　治肺肾不足，虚火上炎，痰壅，或吐脓血。
人参　黄耆　白术　当归　陈皮　茯苓（各一钱）　山药　山萸（各二钱）　五味子　炙甘草　熟地（各一钱五分）　麦冬　丹皮（各八分）
姜、枣煎。
●麦冬平肺饮　治肺痈初起，咳嗽气急，胸中隐痛，呕吐脓痰。
人参　麦冬　赤芍　槟榔　赤苓　陈皮　桔梗（各一钱）　甘草（五分）
●人参五味子汤　治气血劳伤，咳脓咯血，寒热往来，夜出盗汗，羸瘦困乏，一切虚损之症。
人参　五味子　前胡　陈皮　白术　桔梗　当归　茯苓　熟地　甘草（各一钱）　黄耆　地骨皮　枳壳　柴胡　桑白皮（各五分）
●紫菀茸汤　治膏粱厚味，饮食过度，或煎炒法酒，致伤肺气，咳嗽咽乾，吐痰唾血，喘急胁痛，不得安卧。
紫菀茸　犀角　炙甘草　人参（各五分）　桑叶（用经霜者佳）　款冬花　百合　杏仁　阿胶　贝母　半夏　蒲黄（生，各八分）
●清金宁肺丸　治肺痈，咳嗽日久，浓痰不尽，身热虚羸，渐成痨瘵。
陈皮　茯苓　桔梗　贝母　人参　黄芩（各五钱）　麦冬　川芎　地骨皮　银柴胡　胡连（各六钱）　当归　五味子　天冬　生地（酒浸，捣膏）　熟地（捣膏）　白术（各一两）　甘草（三钱）
上为细末，炼蜜丸如桐子大，每服七十丸。
●肺痈方　治肺痈未成即消，已成即溃，已溃即愈。
桔梗　金银花　黄耆　白及（各一钱）　陈皮　甘草（各一钱二分）　苡仁（五钱）　贝母　甜葶苈（各八分）
姜煎服。
初起加防风，去黄耆；溃后加人参；久不敛，加合欢皮。
●金鲤汤　治肺痈已成未成，胸中隐痛，咯吐脓血。
金色活鲤鱼（一尾，约四两重）　贝母（一钱）
先将鲤鱼连鳞割去肚肠，勿经水气，用贝母细末掺在鱼肚内，线扎之。用上白童子小便半大碗，将鱼浸童便内，重汤炖煮，鱼眼突出为度，浸入童便内炖热，肉与童便作二三次，一日食尽一服，其功甚捷。
●内补黄耆汤　治痈毒内虚，毒不起化，及溃后诸虚迭见。
黄耆　麦冬（各一两）　人参　熟地　茯苓　甘草（各七分）　白芍　当归　川芎　远志　官桂（各五分）
姜、枣煎。
●知母茯苓汤　治肺痿喘嗽，吐痰涎，或自汗盗汗，往来寒热。
茯苓　黄芩（各一钱）　知母　甘草　桔梗　薄荷　人参　五味子　柴胡　半夏　川芎　款冬花　白术　阿胶　麦冬（各六分）
水二锺，姜三片，煎八分，加童便一杯，食后温服。
●桔梗汤　治咳唾脓痰中有血，胸膈两胁作痛，烦闷作渴，或出臭浊，已成肺痈。
桔梗　贝母　当归　瓜蒌仁　枳壳　苡仁　桑皮（各一两）　百合（五钱）　五味子　知母　地骨皮　甜葶苈（炒）　甘草节（五钱）　防己（一两）　黄耆（一两半）　杏仁（五钱）
●合欢饮　治肺痈久不敛口。
合欢皮　白蔹
二味同煎服。
合欢皮，即夜合树皮也，开花如蒲公英、小蓟之类。
●葶苈散　治过食炙煿，或饮酒过度，致肺热气壅，喘急不卧，及肺痈浊脓吐臭，胸膈胀满不食者，并服之。
甜葶苈　桔梗　瓜蒌仁　升麻　苡仁　桑白皮　葛根（各一钱）　炙甘草（五分）　姜（五片）
〖方见各门〗
●黄连解毒汤
●栀子汤（以上见积热。）
●补中益气汤（见东垣治法。）
●六味丸
●八味丸
●八珍汤（以上见秦越人治法）
●肾气丸（见张仲景治法。）
●麦冬清肺饮
●紫菀汤
●桔梗汤（以上见嗽）
●消风散
●大小青龙汤（以上见风热。）
●金液戊土丹
●蜡矾丸
●太乙膏（以上见外科书，未录。）


下集卷之十四  ——————————————————————————————————————————————————————————————————————————————————————————

瘰疬  ***************************
〖总论〗
吴澄曰：瘰疬，虚损之外候也。凡人肝肾亏损，则水不能养木，木气不舒，筋无血养，则枯燥急结，而发为瘰疬。其在颈项胸侧者，由厥阴脉属肝络胆，上贯膈，布于胁肋，循喉咙故也。壮实之辈，或感外因而起，故易治之。惟体虚之人，原非膏粱之变，不可与外科同治，当益气养营，缓调自复。若以暴悍之剂、误用刀针药线、溃烂取子等法劫之，鲜有能生者矣。
〖瘰疬变痨瘵〗
瘰疬之病，属三焦肝胆等经。风热血燥，或肝肾二经精血亏损，虚火内动，或恚怒忧思，气逆于肝胆二经。二经常多气少血，故怒伤肝，则木火动而血燥；肾阴虚，则水不生木而血燥，血燥则筋病。肝主筋也，故累累然结若贯珠。其候多生于耳前后，连及颐颔，下至缺盆，及胸腋之侧，又谓之马刀。其初起如豆粒，渐如梅李核，或一粒，或三五粒，按之则动而微痛，不甚热。久之则日以益盛，或颈项强痛，或午后微热，或夜间口乾，饮食少思，四肢倦怠，或坚而不溃，或溃而不合。皆由气血不足，故往往变为痨瘵。
澄按：瘰疬者，虚损之征兆也。肾水先亏，相火内炽，熏迫津液，凝聚于皮肤之下，肌肉之上，似疬非疬，不红不肿，不甚痛苦，日久乃溃，人多忽之。不知此等证候，缘因肝肾虚热则生，不繫膏粱丹毒火热之变。故其为症，寒热似疟，形容渐悴，肌肉渐消，咳嗽失血，潮热盗汗，遗精，诸症蜂集。宜以益气养荣之法，调治自消。若不问虚实，概以劫药追蚀攻下，流气治疬之法治之，致气血愈亏，祸不旋踵。
〖气郁成瘰疬〗
有种不繫膏粱之变、丹石之毒，因虚劳气郁所致者，宜补形气，调经脉，则未成者自消，已成者自溃。若不详审经络气血多少，脉症受病之源，卒用牵牛、斑蝥，及流气饮、十宣散之属，则气血已损而复坏之，能无实实虚虚之患乎？
澄按：虚劳瘰疬，初起原因，迥与疮疡痈毒不同，倘误治之，必犯实实虚虚之戒矣。盖其症始于真阴之亏竭，相火之炎灼，销铄津液，怫结凝聚，日积月累乃成，非暴起红肿，痛苦难熬者之比，久而不溃，此虚症也。初时气血未乏，形体如故，调气开结，降火消痰核，散结聚则已，再以益气养荣调补自愈。若犹豫忽怠，致诸核遍溃，形体消瘦，潮汗蒸热，咳嗽失血，诸症蜂起之时，此阴虚之极，相火益炎。所以孤阳愈急，即微亦自难逐，故气散血聚，以致结核遍溃，或无完肤者有之。当以清金益水为君，益阳敛阴为佐，开结降火为使，必使水升火降，津液流通，溃者敛而结者散，庶亢则害，承乃制，五脏气平，是犹寒谷一枝，而回春有日矣。若以峻猛之剂攻之，是犹渴饮鸩毒，宁不毙乎？
〖瘰疬皆毒风热变成〗
丹溪曰：瘰疬必起于足少阳一经，不守禁忌，延及足阳明经。食味之厚，郁气之久，曰毒、曰风、曰热，皆此三端。拓引变换，须分虚实，实者易治，虚者可虑。此经主决断，有相火，且气多血少。妇人见此，若月水不调，寒热变生，稍久转为潮热，自非断欲食淡，神医不能疗也。
〖瘰疬必痨瘵〗
有寡妇、尼僧、鳏夫、庶妾，志不得发，思不得遂，积想在心，过伤精力，此劳中所得者，往往有之，最为难治。宜先养心血，次开郁结，益智安神，疏肝快膈，如归脾汤、益气养营汤、畅郁汤之类，或加香附、青皮、贝母、木香、栀子。
又男人不宜有青筋，潮热咳嗽，自汗盗汗；女人不宜眼内有红丝，经闭骨蒸，五心烦热。男妇有此，必变痨瘵。
澄按：男子多因恚怒，亏损肝经之血，阴火内作，或不慎起居，耗损肾水，不能生肝木。女子多因恚怒伤肝，火动血燥，或郁结伤脾，火动血耗，或患于胸乳之间。总之，水不养木，肝无血养，遒劲急结，致生此患。情伤志郁，治宜培本。时发寒热，眼内有赤脉贯瞳仁者，不治。
〖妇人瘰疬〗
妇人瘰疬，多因忧思郁怒，胎产经行，肝、胆、脾、肾受伤所致。盖肝伤则血燥，血燥则筋挛，累累如贯珠，多生耳前后、胸胁间。
又结核，皆因郁怒伤肝，或胎产经行，失于调养，或因暴怒触动胆火，结于项侧耳前后，或胸胁肋痛。
澄按：瘰疬多生于少阳部分，七情所伤，抑郁不伸，日积月累，渐变虚损。外因六气所伤，自有外科治法；内因七情郁结所致者，宜遵薛氏治法。
〖薛氏治法〗
脉涩者，补血为主。脉弱者，补气为主。肿硬不溃者，补气血为主。抑郁所致者，解郁结，调气血。溃后不敛者，属气血俱虚，宜大补。虚劳所致者，补之。因有核而不敛者，腐而补之。脉实而不敛，或不消者，攻之。焮肿，脉沉数者，邪气实也，宜泄之。肿痛，憎寒发热，或拘急者，邪在表也，宜用发散。因怒结核，或肿痛，或发热者，宜疏肝行气。肿痛，脉浮数者，祛风清热。
寒热焮痛，此肝火风热而致病也。用小柴胡汤以清肺火，并服四物汤以养肝血。
若寒热既止，而核不消散者，此肝经火燥而血病也。用加味逍遥散以清肺火，六味地黄丸以生肾水。
肿高而稍软，面色萎黄，皮肤壮热，脓已成也。可用针以决之，及服托里之剂。
经久不愈，或愈后复发，脓水淋漓，肌肉羸瘦者，必纯补之剂，庶可收敛，否则变成九瘻。《内经》曰：陷脉为瘻，留连肉腠，即此病也。外用豆豉饼、琥珀膏，以祛散寒邪，补接阳气；内服补中益气汤、六味丸，以滋肾水，培肝木，健脾土，亦有可愈者。
大抵此症原属虚损，若不审虚实，而犯经禁、病禁，则鲜有不误者矣。
此症以气血为主。气血俱虚，又不慎起居，不节饮食，不谨七情者，不治。若气血壮实者，不用追蚀之剂，彼亦能自腐，但取去之，亦使易于收敛。若气血俱虚者，不先用补剂，而数用追蚀之药，适足以败之矣。
〖又治法〗
初起肿痛，憎寒壮热，四肢拘急，项强头眩者，表散之。肿硬发热，便秘口乾，胸膈不利，恶心，脉实者，宜利之。膏粱厚味，醇酒积热，湿痰凝结者，化痰降火清中。忧思过度，郁怒伤肝，筋缩结核者，宜养血开郁疏肝。房欲劳伤，阴虚晡热，自汗咳嗽，形消瘦者，滋肾健脾。失利忘名，怀抱郁结，积想在心，所愿不得，乖隔阴阳，虚敖岁月，所得此者，精血俱伤。先养正气，次治标病。坚而不溃，腐而溃之；溃而不敛，补而敛之。
〖治案〗
—男子患面肿硬，久不消，亦不作胀，服散坚败毒药不应。令灸肩尖、肘尖二穴，更服益气养荣汤，月馀而愈。
—妇人久溃发热，月经每过期且少，用逍遥散兼前胡，两月馀，气血复而疮亦愈，但一口不收，敷针头散，更灸前穴而痊。常治二三年不愈者，连灸三次，兼用托里药必愈。
—妇人因怒结核肿痛，察其气血俱实，先以必效散下之，更以益气养荣汤，待其气血稍充，乃用必效散，取去其毒，仍进前药，无不效者。
田氏妇，年逾三十，瘰疬已溃不愈，与八珍汤加柴胡、地骨皮、夏枯草、香附、贝母，五十馀剂，形气渐转。更与必效散，二服，疮口遂合。惟气血未平，再与前药三十馀帖而愈。后田生执此方，不问虚实，概以治人，殊不知散中斑蝥性毒，虽治瘰疬，多服则损元气。若气血实者，先用此下之，而投补剂或可愈。若虚而用下药，或用追蚀药，瘀肉虽去，而疮口不合，反致难治。
以上薛氏治案。今人执一单方，以自负治瘰疬神奇，而或奏功，或致败者，不解其故。同是一样病，药是一样用，而人之虚实，各有不同。观田氏之案，亦大概可知矣。
—妇人孀居六载，子幼未立，忧郁成核半年，又兼经水不调，寒热交作，形体消瘦，脉亦弦数。此劳伤气血，肝火妄动，而成斯疾也。所谓损者益之，不可用追蚀之药，损而复损。先用逍遥散加香附、丹皮、贝母，和其血脉，平其肝气，使寒热尽退。次用益气养荣汤，服至月馀，气血渐复，经事渐调，元气渐醒。外用火针核上点破四孔，用黄线药插入五六次，候至孔大，换用冰蛳散，搽于核上封之，至十三日外，其核自落。外搽红膏，生肌收敛；内换人参养荣汤加香附、木香，三十馀服，其口自完。
—室女年十七，因父择婿不遂，耽至二旬，怀抱日久，项生数核，坚硬如石。此肝经凝结，筋缩之病也。又兼经水断绝，寒热如疟，咳嗽脉数，惟不颧红，此阴虚火动，已成痨瘵症也，非药能愈。视其形状，喜无败色。予曰：欲治此病，先治其心犹可。父问曰：何药治心？予曰：非药也。《易》云，天地氤氲，万物化醇，男女媾精，万物化生。天地男女，生成化育之道也。斯病独起于孤阴寡阳，不生不化，所谓逆理之病。此女大失配，谓当至而不至，渐成失度之疾，其病不生而自生，非已作也，由时变也。故药不能挽回，必得阴阳和而雨泽降，夫妇和而家道成，斯时之后，用药方可。彼父始悟，随即择嫁。三月后复请视之，前症稍定。先用逍遥散加香附、青皮、栀子、丹皮、贝母，十馀剂，开郁疏肝，寒热渐止，次以人参养荣汤加丹皮、红花，通其血脉，使心血易生，容颜稍泽。又用益气养荣汤倍参、术，培助脾胃，增进饮食；间用归脾汤加麦冬、五味子、远志、沙参，收敛神气，宽慰性情。又制参术地黄膏，服至半年，精神顿复，经事亦通。惟核不能全退，用火针点破一大核，琥珀膏贴之，渐腐为脓，又两月而得收敛。余肿三核，渐针渐溃渐敛，首尾纯用补脾开郁药，调理一年，始得全愈。

瘰疬例方  ***************************
●益气养荣汤　治抑郁或劳伤气血，或四肢颈项筋缩，结成累累如贯珠者，谓之筋疬。此患皆由思虑太过，神气受伤，乃劳中所得也。不问软硬，赤白肿痛，或日晡发热，或溃而不敛。
人参　茯苓　陈皮　贝母　香附　当归　川芎　黄耆　熟地　白芍（各一钱）　甘草　桔梗（各五分）　白术（二钱）
姜三片，枣二枚，水二锺，煎八分，食远服。
如胸膈痞闷，加枳壳、木香。饮食不甘，暂加厚朴、苍术。往来寒热，加柴胡、地骨皮。脓溃作渴，倍参、耆、归、术。口乾，加五味子、麦门冬。脓清加人参、黄耆。脓多倍当归、川芎。脓不止，加参、耆、当归。肌肉生迟，加白蔹、肉桂。胁痛或痞，加青皮、木香。痰多，加半夏、橘红。发热，加柴胡、黄芩。渴不止，加知母、赤小豆。溃后反痛，加熟附子、沉香。虚烦不睡者，倍人参、熟地、远志、枣仁。
●必效散　治久患瘰疬不效，服此药取效如神。
南硼砂（二钱五分）　轻粉（一钱）　麝香（五分）　斑蝥（四十个，去头尾）　巴豆（五个，去皮、心、膜）　白槟榔（一个）
上同匀极细末，取鸡子二个去黄，调药匀，却倾在鸡子壳内，湿纸数重糊定，无令透气，坐饭甑内，与饭一处蒸，饭熟取药，曝乾，研极细末。用时相度虚实，虚人每服五分，实人每服一钱，并用炒生姜酒下。五更初服药，至天明取下恶物。如觉小腹内疼痛，便用苘麻子烧灰，入没药等份，同研细，用茶调下一钱，便入大肠。其取下恶物如烂肉老鼠，及新成卵内雀儿是效。妇人有胎，不可服。
●紫参丸　治热毒瘰疬，肿毒未成者内消，已溃者行脓止痛，散肿毒。
麝香（另研）　腻粉（各三钱）　紫参　苦参（各一两）　丹参（一两五钱）　连翘（二两）　滑石（二两五钱）
上为末，别用玄参一斤捣碎，以酒三碗，浸三日，揉取汁去柤　用皂角子三百个，煨熟为末，用玄参酒熬皂角子末成膏，和前药，丸如梧桐子大。每服一丸，以黄耆汤下。一日加一丸，至患人岁数即住，如四十则二十，每日减一丸，其疮自干。已结者，内消也。服此药大有神效。
●补阴八珍汤　治瘰疬等疮，足三阴虚者。
人参　白术　茯苓　甘草　当归　川芎　熟地　白芍　黄柏（酒炒）　知母（酒炒，各七分）
●清肝益营汤　治肝、胆、小肠经风热，血燥筋挛结核，或耳项胸乳胁肋作痛，并一切肝火之症。
栀子　当归　木瓜　茯苓（各一钱）　柴胡　白芍　川芎（各七分）　白术（二钱）　熟地（一钱五分）　炙甘草（五分）　龙胆草（八分）
〖方见各门〗
●六味丸
●四物汤
●八珍汤
●人参养荣汤（以上见秦越人治法。）
●补中益气汤（见东垣治法。）
●小柴胡汤（见风热。）
●逍遥散（见郁。）
●归脾汤（见血。）
●畅郁汤（见师朗治法。）


下集卷之十五  ——————————————————————————————————————————————————————————————————————————————————————————

赌劳  ***************************
〖总论〗
吴澄曰：赌者，贪妄之心胜也。凡人贪得无厌，则日从事于赌，妄心一起，罔惜身命。既起妄心，则惊其神；既惊其神，则著万物；既著万物，则生贪求；既生贪求，只是烦恼。烦恼妄想，忧苦身心，便遭浊辱，流浪生死，常沉苦海。由斯言之，岂但成劳而已哉？倾家丧命，人命盗贼，皆由斯起也。所以律令严禁，首重赌钱。而贪痴不改，妄作依然，假云藉此陶情，而实则欲遂其贪妄之心也。
〖好赌成虚劳〗
凡虚损之候，非七情内伤，即六淫外感。窃见近日多有好赌成劳者，诸书俱未明言，先贤亦未论及。为患最深，为祸最速，其故何也？盖其精神眷注，惟利是贪，撮一身之精华，而施于一掷之中，则其劳心之极，更有甚于酒色之徒。竭一己之心思，贯注数十张之内，则其劳力之苦，又更甚于农夫之辈。终朝不食不饥，彻夜不眠不倦，烟则频熏，茶常时饮，以致肾水不能上升，一心燥热如火，心火不能下降，两脚湿冷如冰，此子午不交之明征也。论四时则寒暑不知，论饮食则酸苦莫辨，蚊蝇纵其饱啖，蚤蝨任其恣可，君主之官，神明不出，方寸之内，暗伤暗损，不问而可知也。叹反本之维艰，钱财不再，欲思归之无策，道路徘徊，辗转焦思，愁肠莫解，脾肺受伤，肌肉削瘦，病有必致，理固然也。又或虚火上炎，肝无血养，喜于动怒，场中厮打，忿不顾身，此其肝肾之损，又不待言而可知也。予以坎离丸、养心汤、八味丸，交通心肾；以逍遥散、六郁汤，舒其肝郁；以寿脾汤、归脾汤、参苓白术散，补土生金，安脾保肺；以滋肾生肝饮、六味丸，补其肝肾；劳心者，以节斋补气汤；劳力者，以节斋补血汤；心力俱劳，气血俱伤，则用双和散。予不觉喟然叹曰：此皆无情之草木，何能治此贪嗔之真病乎！增此一门，以为好赌不惜身命者戒。
〖外因〗
风、寒、暑、湿、燥、火六气，外因也。而好赌者，终朝废食，彻夜忘眠，夏日炎炎，罔知其暑，严风凛凛，莫觉其寒。坐场不择地之卑污，倦卧不顾地之秽恶，一心从事于赌，而甘受六淫之感冒者，此兼外因而成虚劳也。
〖内因〗
喜、怒、忧、思、悲、恐、惊七情，内因也。而好赌者，一时得胜，如游仙岛，喜从心生；偶尔失利，如坠地狱，怒从肝起。赌债日深，恐索逋之追迫；官司紧急，畏捕捉之难逃。昼则神魂之飘荡，夜则梦寐之倒颠，恐则伤肾，此虚损之根源也。
〖不内外因〗
跌仆闪肭，伤重蓄瘀者，不内外因也。而好赌者，凶暴性成，肝火易炽，或数目之争差，遂成反面；或分文之计较，动手挥拳，重伤积瘀而莫觉，跌仆闪肭而罔知。此不内外因，而成虚劳者更多也。
〖胁痛吐血〗
窃见赌钱成劳者，多胸胁胀痛，吐出瘀血者。此皆因临场角赌，偶有不合，暴怒伤肝，以致肝叶胀大，肝气上逆，令人呕血，胸胁胀痛也。
〖咳嗽失血〗
好赌之人，多易咳嗽。形寒饮冷，甘受饥寒，内易动火，故多见咳嗽也。其失血者，一点精神，皆上提升起。肾水不足，虚火亦从而上升，最易失血也。
〖靠勒损伤〗
有日夜将胸胁靠勒桌弦，一心嬉戏，自夜待旦，旦复至夜，尽力倚靠，罔知痛苦。当时不觉，日久则痛，此乃桌弦靠伤，死血作痛也。不去其瘀，痛必不止，瓜贝去瘀汤、丹参滑石汤、清肃汤、茜蓟饮，选而用之，或以当归龙荟丸加穿山甲、红花、川芎、桃仁之属，煎服吞之，或加童便、韭汁，和匀温服更妙。
〖上饿下胀〗
凡人饮食多寡，脾胃所容，多有限量。嬉戏之辈，寸阴是惜，惟恐饥时不能就食，饮食不辨精粗美恶，勉力加餐。殊不知饮食自倍，肠胃乃伤。脾胃一伤，肺气先败，日久月深，安有不成虚劳者乎？及其临场，焚膏继晷，不忍释手，受饥受饿，面赤头悬，茶水频饮，小解必多，膀胱急胀，坐立不宁，犹欲苟延片刻，方勉起溺，急不待完，又复如是，以致上焦饿，下焦胀，中则火炎，搅乱气血，水火不交。体实者或可无虞，弱者必成虚损。
〖治案〗
予治休邑四都鲍子抡三，嬉戏太过，吐血盈盆，胸胁胀痛，饮食减少，神疲气馁，咳嗽吐痰。予知其嬉戏太过，胸靠桌弦，勒伤积瘀，以致积血。清元散服之，再以白芍、枳壳、前胡、桃仁、红花、丹皮、栀子、贝母、萝卜汁，调益元散，胀痛顿除，痰血顿止，后亦不复发。
程惟上，歙东常镇人也，好事嬉戏，上焦潮热咳嗽，有时失血，下焦尿管胀痛，小便不通。余察其故，知其忍饥不食，虚火上炎，以致面赤发热，失血；一心嬉戏，溺急不溲，以致气道不通，淋滴胀痛。喜其年壮，先以蓟菀汤去其瘀，后以滑石桃仁汤，四剂嗽止血除热退，再以调理而痊。
余侄理存，向在六安州，客中嬉戏，彻夜不眠，如是者数次。胸胁胀痛，痰涎上壅，每日吐血三四次，每吐大碗许，心慌眩晕，汗出不止。诸医皆滋阴降火止血之剂，其吐益甚，后舁归。予察其胸胁痛，乃赌伤积有宿瘀也，宿瘀不去，新血不生，以致血不归经，越出不止。先以清化散，童便调服，再蓟菀汤，消瘀除痰止嗽，后以调理气血，出入加减，病除十之六七。彼见病转，肆欲不谨，以致殒命，后生一遗腹女。书此以为纵欲不惜身命者戒。
予在虞山，有张圣先者，大东门外人也，以赌为事，咳嗽吐痰，胁痛不可忍。予知其有积瘀也，乃以丹参滑石汤加韭汁调，加大黄三钱，服之下黑色血甚多，胁痛遂减；再以桃仁滑石汤，嗽止痰除；后以调理胃之剂，缓治之获痊。

赌劳例方  ***************************
●节斋补气方　治劳倦辛苦，用力过多。
人参（一钱）　五味子（二十粒）　麦冬（一钱）　黄耆（一钱五分）　白术（一钱）　陈皮（一钱）　茯神（八分）　甘草（七分）
姜、枣煎服。劳倦甚者，加熟附子四分。
●节斋补血方　治劳伤思虑，伤损精神。
人参（一钱）　五味子（十二粒）　麦冬（一钱）　当归（一钱）　白芍（一钱）　陈皮（五分）　茯神（一钱）　枣仁（一钱）　生地（一钱）　川芎（四分）　甘草（五分）　栀子（五分）
●节斋双和散　治心力俱劳，气血俱伤。
熟地（一钱）　白芍（一钱五分）　当归（一钱）　川芎（一钱）　黄耆（一钱）　甘草（七分）　肉桂（七分）
〖方见各门〗
●坎离丸（见朱丹溪治法。）
●八味丸
●六味丸
●养心汤（以上见秦越人治法。）
●归脾汤（见血。）
●当归龙荟丸（见积热。）
●逍遥散（见郁。）
●寿脾煎（见下血。）
●益元散
●六郁汤
●参苓白术散（见饮食不甘。）
●蓟菀汤
●丹参滑石汤
●桃仁滑石汤（以上见积瘀。）


下集卷之十六  ——————————————————————————————————————————————————————————————————————————————————————————

疑虑  ***************************
〖总论〗
吴澄曰：过虑成虚劳者，病人心志不定，疑卢交加，择医靡所适从，服药每多疑忌，畏首畏尾，朝暮纷更，其故何也？盖未病之先，素性岂无嗜欲；既病之后，耿耿实怯于衷。故每喜补而惮攻，又讳人言虚劳二字，性情偏拗，喜用降火而滋阴，此病人之疑虑也。医家见无一定，真伪不分，满口胡猜，意随病转，或云虚而未损，或云恐变成劳，每顺病者之情，药多迎合其意，以致因循不救，病日益深，朝暮更医，主持不定，此皆疑虑之过也。盖偶尔感冒，亦属寻常，痰嗽失血，亦非奇病，何以遂至于成劳？亦何以遂至于不起？盖缘医家多疑，所见不确，汤药乱施；病家多疑，择医不明，将症试药，胃气日伤，真元日损，以假病做成真病，不变虚劳不已也。
〖疑生百病〗
疑病不独虚劳也。经云：心乱则百病生，心宁则万邦息。百病之中，多有疑结而成者。
〖疑生暗鬼〗
疑生暗鬼之症者，亦因群疑满腹，变幻百失，病本无祟，心实疑之，或见其形，或闻其声，忧虑焦思，百计莫解，倘病家之前有患劳怯者，后非此症，与前者绝无干涉，亦必多疑多虑。或以为有虫传染，而遂以为传染之症；或以为鬼作祟，而遂以为神鬼之害。疑甚生虑，虑甚生疑，凝结意想，不虑成痨瘵不止。
〖无中生有〗
疑症往往多于无中生有，气结以成。或遇原有可疑之境，而心不之觉，则亦安然无事。如买衣服、器皿，或住房、帏帐、被褥之类，皆不祥不洁之物甚多，眼不见心不知者，衣之服之，居之用之，不见其传染，无疑之故也。一或知觉，想见其当日形容，思其死时惨景，心惊胆怯，疑虑即生，病即成矣。有曰：疑从境生，疑从境灭。不信然乎！
〖疑与病相因〗
有因病而致疑者，亦有因疑而致病者。因病致疑，病痊疑释。因疑致病，必先释其疑，然后可以治病。
〖多痰多疑〗
凡多痰之人，必多疑惑。盖痰涎壅塞，气道不清，神明之府，为痰固蔽，上不能通，下不能达，别有意想，疑病乃生。
〖心小易疑〗
经云：心小则安，邪不能伤，易伤于忧；心大则忧弗能伤，易伤于邪。盖心者，君之主，神明之舍也。心多忧虑，则所见不明，所见不明，则疑症百出。
〖疑病难治〗
经曰：凡治病必察其下，适其脉，观其志意，与其病也。夫脾藏意，肾藏志。意者，心之所发谓之意，意之所存谓之志，因志而存变谓之思，因思而远慕谓之虑，因虑而处物谓之智，两精相搏谓之神。神之所藏在心，心病则多疑，疑境从心生。意之所藏在脾，脾主思虑，思虑太过，则私意起而反惑矣。志之所藏在肾，志者，专意而不移者也，受五脏六腑之精，元气之本，生成之根。故察其下，而知其肾中之盛衰；适其脉，而知其神气之虚实；观其志意，则知神明不乱，根本未摇。子午相通，天地交泰，必无所谓疑惑，而动于其中也。故拘于鬼神者，不可与言至德；恶于针石者，不可与言至巧；病不许治者，病必不治。治之无功，皆疑之为患也。
〖疑虑由于心主不明〗
经曰：心者，君主之官也，神明出焉。肺者，相傅之官，治节出焉。肝者，将军之官，谋虑出焉。胆者，中正之官，决断出焉。膻中者，臣使之官，喜乐出焉。脾胃者，仓廪之官，五味出焉。大肠者，传导之官，变化出焉。小肠者，受盛之官，化物出焉。肾者，作强之官，伎巧出焉。三焦者，决渎之官，水道出焉。膀胱者，州都之官，津液藏焉，气化则能出矣。凡此十二官者，不得相失也。故主明则下安，以此养生则寿，殁世不殆，以为天下则大昌；主不明则十二官危，使道闭塞而不通，形乃大伤，以此养生则殃，以为天下者，其宗大危。戒之戒之！据经文所言，十二脏相使之贵贱，而其贵则重归于心者，盖心为神明之主。疑虑，心主不明也。虽云肝主谋虑，而其所以谋虑者，不在肝也；胆主决断，而其所以决断者，不在胆也。故主明则心无疑贰，无疑贰则察安危，察安危则病无夭死。以之养生则寿，殁世不殆，施之君主，天下大昌，而况疾病乎！若主不明，则群疑起，群疑起，则损益不分，损益不分，则动之凶咎，陷身于羸瘠。以之养生则殃，形乃大伤；施之于邦国，则宗庙倾危，而况于一身之疾病乎！所以疑病多由于主不明，而为虚损之恶候也。
〖附：非食疑食论〗
凡人偶病，多有非食而疑食者，曰：某日曾食某物，或肉或面，其日即病。医者不论虚实，但闻此言，且见胃口不开，必先治食。夫未病之人，谁有不食者？岂必预为停食，而待病至者，斯信其无食乎？及其病也，则或劳倦，或因风寒，或因七情，病发不测，而且无胀无滞，与食何干？药不对病，而妄行剥削，必反增病，此斯道中之莫须有也。由此推之，则凡无据无证，而妄指胡猜者，皆其类也，良可慨矣！
〖治案〗
何解元，陈留人也，一日会饮于赵修武宅。酒至数杯，忽见盏底有似一小蛇，咽入口亦不觉有物，但每每思而疑之，日久觉心痛，自思小蛇长大，食其五脏。明年又因旧会赵宅，恰才执杯，又见小蛇，乃放下盏细看，时赵宅屋梁上挂一张弓，却是弓梢影在盏中，因此解疑，其心疾遂无。乃是致疑而成病也。
王中阳治一妇，疑其夫有外好，因病失心狂惑，昼夜言语，相续不绝，举家围绕，捉拿不定。王投滚痰丸八十丸，即便佯睡，是夜不语。次夜再进一服，前后两次，遂下恶物，患人觉知羞赧，遂饮食起坐如常，五七日能针指，终是意不快。王虑其复作，阴令一人于其前，对旁人曰：可怜某妇人中暑暴死。患者忻然问曰：汝何以知之？说者曰：我适见其夫备后事也。患者有喜色，由是遂痊。
吴球治一士人，因亲贺寿，过饮甚欢，送宿花轩，半夜酒歇欲茶，门户深闭，无可奈何，遂将口哺石槽中吃水碗许。天明起视槽中俱是小红虫蛆，心陡然惊，郁郁不散，心中如有蛆物，胃脘便觉闭塞。日想月疑，渐成痿膈，遍请诸医，调治不愈。一日延吴诊治。闻病者备告，吴悟彼是疑心，遂生意用红绒线分开，碎煎如红蛆形状，用巴豆三粒，同饭捣烂，入线丸十数粒，令病人暗室服之，置宿桶内放水，须臾欲便，令病者坐桶上，泻出物荡漾如蛆，然后开窗，使病者观视，其疑从此而解，调理半月全安矣。
予文公舍内侄媳，江氏元配也，张氏续絃也。先江氏以痨瘵死，未满百日，即娶张氏。张氏至未弥月而病生，食减肌瘦，有时发热，有时吐血，宛类痨瘵。迎予诊之，知其病生于疑也。盖江死未逾百日，众口哓哓，张氏闻之，不啻亲睹其状，弓杯蛇影，顿起疑团，若江氏为祟，神昏气馁，如见鬼形，凛凛可畏，旁人见之，咸以为奇。予曰：欲治其疾，必先去其疑，释疑之法，非药可除。因出定心丸一粒，号为斩鬼丹，对张氏曰：此丹一服，百祟潜形，妖魔尽灭。张氏喜，欣然服之。先茶水俱不能过膈，此丸豁然吞下，神清气爽，未几饮食如常，诸病顿减，不日而痊。
桂溪项非石世叔乃媳黄备张氏，三续絃也。前二媳夭皆亡，张氏新婚未及两月，若见前二者为祟，医药无功，敬神不减，乍沉乍愈，商治于予。予曰：此病与文公舍吾内侄媳相类也，因疑而致，盖不仿前法以治之乎？世叔听信吾言，亦遂愈。

疑虑例方  ***************************
●定心丸　出《登坛必究》。
人参（一两）　麦冬（一两）　茯神（三两）　石菖蒲（五钱）　甘草（五钱）　辰砂（五钱）　麝香（一钱）
上为末，和匀，麝香为丸，辰砂为衣。黄连灯心汤吞下三五丸。
●斩鬼丹　李子豫八毒赤丸。（又名杀鬼杖子。）
雄黄　矾石　附子（炮）　藜芦　丹皮　巴豆（各一两）　蜈蚣（一条）　朱砂（一两）
上八味为末，蜜丸如小豆大。每服五七丸，冷水送下，无时。
此药合时，必斋戒沐浴，净室澄心修合，实有神验。
●千金斩鬼丹
雄黄（一两）　巴豆（一两）　甘草　麦冬　细辛（一作藁本）　桔梗　皂角　附子　蜀椒　人参（五钱）
蜜丸。每服五丸，如前法。


下集卷之十七  ——————————————————————————————————————————————————————————————————————————————————————————

外虫  ***************************
〖总论〗
吴澄曰：人言痨瘵，有虫传染，旁人畏之如虎，此乃传尸痨瘵之症，而非谓虚损之人尽皆如是也。详论见上集十法中。若乃一种奇虫症，原非因病而生虫，实乃因虫而致病。此外入之虫，与虚损毫不相关系，而外症形状，宛与虚损无二，故新增外虫一门，使人易晓也。
〖论虫〗
关尹子曰：人之一身，内包蛲蛔，外蒸虮蝨，万物有依人身以为生者，是吾身一小天地也。蛲蛔为人身所常有之虫，倘寒侵火迫，则不能安其位，亦能为病。若饮食不慎，气血虚衰，又能变生诸虫，不可名状，如发症、鳖瘕、痨瘵、传尸之类。至于杀身灭门，虫之为患，若斯其酷也，是以先贤以法杀之。苟人不能杀虫，则虫必且杀人矣。
澄按：人之一身，三尸九虫，蛲蛔虮蝨，种类极多，皆由脏腑虚衰，饮食不节，起居不时，气蒸血郁，变化而成，在人身中，自生自育，并非外至也。不谓壮盛之人，无病之辈，不由内主，虫自外入，祸及生民，状类痨瘵者，不可不辨。
〖腹中生蛇〗
凡人饮食菜果，或炎天口渴，饮山泽中冷水，多误感蛇毒，腹中变生小蛇，害人最毒。有此症者，以身上辨之，必乾涸如柴，似有鳞甲之状者是也。用白芷一味为丸，每日米饮下即愈，每服五钱。
〖腹生蜈蚣〗
人食生菜，有小蜈蚣在叶上，不知而误食之，乃生蜈蚣于胃口之中，上下不定，入胃则胃痛，入喉则喉痛，饥则痛甚。用鸡一只煮熟，五香调治，芬馥之气逼人，乘其熟睡，将鸡列在病人口边，则蜈蚣自然外走。倘有蜈蚣走出之时拿住，不许其仍进口中，或一条，或数条，出尽自愈。
辨症之法：腹有蜈蚣，喉中似有物行动，身上皮肤开裂，有水流出，目红肿而不痛，足如斗大，而又可行，此皆毒气熏蒸，盘踞之验也。
〖腹中生小鸡〗
李道念以公事至郡，褚澄遥见谓曰：汝有奇疾。道唸曰：某得冷疾五年矣。澄诊其脉曰：非冷也，由多食鸡子所致，可煮苏一斗。服之，即吐物如升许，涎裹之动、抉涎出视，乃一鸡雏，翅距已具而能走。澄曰：未也，盍服其馀药？从之，凡吐十三枚，疾乃瘳。
按：史苏作蒜，斗作升，为是。
〖腹中生蛟龙〗
有黄门奉使交广回，周顾谓曰：此人腹中有蚊龙。上惊问黄门曰：卿有疾病否？曰：臣驰马大瘐岭，时当大热，困且渴，遂饮水，觉腹中坚痞如石。周遂以硝石及雄黄煮服之，立吐一物，长数寸，大如指，视之鳞甲具，投之水中，俄顷长数尺，复以苦酒沃之如故，以器覆之，明日已生一龙矣。上甚讶之。
〖腹中蛲瘕〗
临蓄女子薄吾甚病，众医皆以为寒热笃，当死。臣意诊其脉曰：蛲瘕为病，腹大，上肤粗黄，循之慼慼焉。臣意饮以芫花一撮，即出蛲可数升，病已，三十日如故。病蛲得之于寒湿，寒湿气郁笃不发化为虫。臣意所以知薄吾病者，切其脉，循其尺，其尺索刺粗，而毛美奉发，是虫气也。其色泽者，中脏无邪气及重病。
〖腹中生鳖〗
腹中生鳖，有因食鳖，触冷不消而生者，亦有食诸物肉，得冷变化而成者，皆由脾胃气虚弱，而遇食不能克消，所以生瘕。瘕言假也，谓有其形而推移也。昔曾有主人共奴俱患鳖瘕，奴在前死，破其腹，得一白鳖，鳖仍活。有人乘白马来看视，白马遂尿，随落鳖上即缩头，乃遂以白马尿灌之，即化为水。其主曰：吾将瘥矣。即服之，果如其言得瘥。
〖腹生发虫〗
《唐书》曰：甄权弟立言善医。时有尼明律，年六十馀，患心腹膨胀，身体羸瘦，已经二年，诊其脉曰：腹内有虫，当是误食发为之耳。因令服雄黄，须臾吐一蛇，如人手指小，烧之犹有发气，其疾乃愈。
〖腹生米虫类虚损〗
乾隆中江浙间，有慎道恭者，肌瘦如痨，好食米，到口中清水出，情似忧思，食米顿便如常。众医不辨，后遇蜀僧道广处方，以鸡屎及白米各半台，共炒如米，以水一锺盏调顿服。良久，病者吐出虫如米形，遂瘥。
〖腹生水蛭类虚损〗
吴少师在关外常得疾，数月肌肉消瘦，每日饮食下咽少时，腹如万虫攒攻，且痒且痛，众皆以为瘵也。张锐是时在成都，吴遣驿骑招至，到元兴即切脉诫云：明日早且忍饥，勿啖一物，候锐来为之计。旦而往，天方明剧，署曰：请选一健卒，趋往十里外，取行路黄土一银盂。即令厨人旋治面，将午乃得食，才放箸，取土适至，于是用温酒二升投土搅其内，出药百粒，进于吴饮之。觉心胃掣痛，几不能堪，急登溷。锐密遣使别坎一穴，便掖吴以行，须臾暴下如倾，秽恶斗许，有蚂蟥千馀，宛转盘结，其半已困死。吴亦惫甚，扶憩竹榻上，移时方食粥一次，三日而平。始言去年正以夏夜出师，中途燥渴，命步卒持马盂挹涧水，甫入口似有物焉，未暇吐之，径入喉矣，自此遂得病。张曰：虫入人肝脾里，势须滋生，常日遇食时，则聚丹田，吮咂精血，饱则散处四肢，苟能知杀之，而不能尽扫，故无益也。锐是以清公枵腹以诱之，此虫喜酒，又久不得土味，乘饥毕集，故一药能洗空之耳。吴大喜，厚以金帛送之归。
〖腹生水蛭羸瘦如瘵〗
宁国卫承务者，惟一子，忽得疾，羸瘦如瘵，医以为瘵疾，治疗无益。刘大用问其因故，曰：尝以六月饮娼家，醉卧桌上，醒渴饮之，自是疾作。刘密喜，遣仆掘田间淤泥，以水灌取清汁两碗，置几上，令随意饮。卫子素厌秽，若不以为嫌，一饮而尽，俄肠间觉转搅痛痒，久之始定。续投以丸药百粒，随即洞下水蛭约六十馀条，便觉襟抱豁然。刘曰：此水蛭盆中所集，误吞之也。蛭入人腹，常藉膏血滋养，蓄育种类，每黏贴五脏，牢不可脱，然久去污渠思其所嗜，非以物致之不能尽也。然尫羸别以补药调理乃痊。
〖饮蛇交水〗
陈斋郎，湖州吉安人，因步春渴，掬涧水两勺饮之，数日觉心腹微痛，日久痛甚，药罔效。医诊之云：心脾受毒，令心脉损甚。斋郎曰：去年春间，渴饮涧水得此。医云：斋郎饮却蛇交水，蛇在涧边，遗下不净在涧水内。蛇已成形，在斋郎腹中，啮其心而痛也。遂以水调雄黄服，果下赤蛇数条能走矣。
〖腹生虾蟆〗
汾州王氏，得病右胁有声如虾蟆，常欲手按之，不则有声声相接，群医莫能辨。闻留阳山人赵峦善诊，赵曰：此因惊气入于脏腑，不治而成疾，故常作声。王氏曰：因边水行次，有大虾蟆跃高数尺，蓦作一声，忽惊叫，便觉右胁牵痛，自后作声，尚似虾蟆也，久未瘥。峦乃诊王氏脉，有关伏结，积病也。故正作积治，用六神丹，泄下青涎虾蟆衣之类遂瘥。
〖蛟龙病〗
昔有患者，饮食如故，发则如癫，面色青黄，小腹胀满，状如孕娠。医诊其脉与症皆异，而难明主疗。忽有一山叟曰：闻开皇六年，灞桥有患此病，盖因三月八日水边食芹菜得之。有识者曰：此蛟龙病。遂以寒食饧，每剂五台，服之数剂，吐出一物，形虽小而状似蚊龙，且有两头，获愈。
〖附：骨鲠类虚损〗
张扩，歙具人，治当涂郭详正子，患咳嗽，众医不效，肌肉消瘦，皆以为瘵。扩曰：不足忧。就坐饮以药，忽大吐，使视涎沫中，得鱼骨宿痰包裹，遂愈。
〖好饮油〗
—人饮油五升方快意，此乃发入胃，裹血化为虫也。用雄黄五钱，水调服。
〖应声虫〗
—人腹中有物，作声随人言语，名应声虫。服雷丸而愈。
〖头面发光〗
—人头面发热，有光色，他人手近如火炙。用蒜汁五钱，酒调下，吐出一物如蛇，遂安。
〖吞水蛭〗
—人夜醉，误吞水蛭，腹痛黄瘦，不进饮食。用小死鱼三四个，猪脂煎熔搅匀，入巴豆十粒，研烂，和田中干泥，丸如绿豆大，以田中冷水吞下一丸，泄下为度。
〖虫咬心〗
—妇六十馀岁，得饥疾，每作时如虫咬，得食方解，如是三四年来。夏热纳凉，有一猫甚爱，适猫绕叫，取鹿脯自嚼啖猫，至于再嚼，觉一物上触喉间，引手探得之，如母指大坠地，以火照之，其物头尖而扁，类塌沙鱼，形身如虾，破腹有八子，其病即愈。
〖蛇瘕治法〗
—人患蛇瘕，乃蛇精及液沾菜上，人误食之，腹内成蛇，或食蛇，人常饥，食之即吐。用赤头蜈蚣一条，炙末，分二服，酒下。
〖蛟龙瘕治法〗
—人患蛟龙瘕，用寒水石饭三升，每食五合，日三服，吐出蛟龙而愈。
〖鳖瘕治法〗
鳖瘕，痛有来止，或食鳖即痛。用鸡屎一升，炒黄，投酒中浸一宿，焙为末，仍用原浸酒下。
〖血鳖气鳖酒鳖〗
平时酷酒，血入于酒，则为酒鳖。平时任气，血凝于气，则为气鳖。虚劳痼冷，败血化生，则为血鳖。摇头掉尾，如虫之行，上侵人之喉，下蚀人之肛，或附于背胁，或隐于胸腹，其大则如鳖，其小则如钱，良可怪也。治法用芜荑炒焦为妙，或生硫黄为末，老酒调下，二者可以杀其毒嗣，此则以理中汤、沉香降气汤各半，温胃益血，常常服饵，以消胜之。


下集卷之十八  ——————————————————————————————————————————————————————————————————————————————————————————

诸漏  ***************************
〖总论〗
吴澄曰：人身之气血，循环不息，内外相通。有内之症，而或及乎外者；有外之症，而连及乎内者，总以气血之强弱为虚实也。尝见疮疡门中，不顾根本，而以追蚀攻毒为事，以致溃脓不止，日久成漏，变为虚劳者有之。夫劳损，内症也；疮疡，外症也，日久成瘻，是外之症而连及乎内矣。经曰：陷脉为瘻，留连肉腠是也。夫毒气流注经络，或误为刀针所伤，艾火所灸，故陷脉而气血漏泄，或生于颈项四肢，及腰背胸胁之处。其本体实而素强，为外因所得者，治之易愈。若本体素弱，精血不足之人，缠绵日久，淹滞岁月，脓水无休，最为可虑。盖荣卫循环，周流无间，脉有所陷不行，必侵入内，极至骨髓，渗泄人之精血，走漏人之真气，虽曰外疾，其实痨瘵之候也。
〖九漏〗
—曰狼漏。始发于颈，肿，无头有根，起于缺盆之上，延连耳根肿大。此得之忧患，气上不得下，其根在肝。（一作肺。）　空青主之，商陆为之佐。
二曰鼠漏。始发于颈，无头尾，如鼷鼠，使人寒热脱肉。此得之食，有鼠毒不去，其根在胃。狸骨主之，知母为之佐。
三曰蝼蛄漏。始发于颈项，状如肿。此得之食瓜果，实毒不去，其根在大肠。荏子主之，桔梗为之佐。
四曰蛊漏，始发于颈，瘰疬三四处俱相连，已溃，此得之饮流水中，有风毒不去，其根在脾。雄黄主之，黄芩为之佐。又名蜂漏。
五曰蚍蜉漏。始发于颈，初得如伤寒。此得之食中有蚍蜉毒下去，其根在肾。矾石主之，防风为之使。
六曰蛴螬漏。始发于项下，无头尾，如枣核块，累累生皮中，使人寒热心满。此得之因喜怒哭泣，其根在心。矾石主之，白术为之佐。
七曰浮沮漏。始发于颈，如两指，使人寒热欲卧。此得之因思虑忧愁，其根在胆。地胆主之，甘草为之佐。
八曰瘰疬漏。始发颈，有根，初痛苦，令人寒热。此得之因新沐湿结，发汗流于颈所致，其根在肾。雌黄主之，芍药为之佐。
九曰转脉漏。始发于颈，濯濯脉转，若惊惕，身振寒热。此得之因惊卧失枕，其根在小肠。（一作心。）　斑蝥主之，白芷为之佐。
论曰：夫九漏之为病者，寒热瘰疬在于颈腋者，何气使生？此皆鼠瘻寒热之毒气也，堤留于脉而不去者也。鼠瘻之本，根皆在脏，其末上出于颈腋之下。其浮于脉中，而未著于肌肤，而外为脓血者易去。去之奈何？曰：请从其末，引其本，可使衰去，而绝其寒热，审按其道以予之，徐往来以去之。其小如麦者，一刺知，三刺已。决其死生奈何？曰：及其目，视其中有赤脉从上下贯瞳子，见一脉，一岁死；见一脉半，一岁半死；见二脉，二岁死；见二脉半，二岁半死；见三脉，三岁死。赤脉不下贯瞳子，可治也。
〖附骨疽漏变成虚损〗
有因劳伤筋骨，而残损其脉者；有恃酒力入房，而困铄其阴者；有忧思郁怒，而留结其气者；有风邪寒湿，而腠滞其经者。凡人于环跳穴处，无故痠痛，久而不愈者，便恐附骨生疽，速当因症调治，不可迟也。盖其初起，不过少阳经一点逆滞，遏而不散，则以渐而壅，壅则肿，肿则溃，至其延漫，则三阴三阳，无不连及，而全腿俱溃。然此症无非元气大亏，不能运行，故致留滞而不散，而后至决裂，诚危症也。若溃后脉和，虽见困弱之甚，只以大补气血为主，皆可保全。若溃后脉反洪芤，而烦躁不宁，发热口渴，则必不可治。
薛氏云：大抵此症，虽肿有浅深，感有轻重，其所受皆因真气虚弱，邪气得以深袭。若真气壮实，邪气焉能为患也？故附骨疽及鹤膝风症，惟肾虚者多患之。前人用附子以温补肾气，而又能行药势散寒邪也。
澄按：凡病皆以真气为主。素禀强壮，身体健旺，偶有所感，元气足以胜邪，自无容身之地，无论内外各症，药易奏效，治易收功也。惟肾虚之人，真气不足，每遇一症缠绵，药难奏功，日久月深，脓水清稀，而内则咳嗽吐痰，潮热，食少泄泻，终归虚劳之症结局矣。
〖鹤膝风变漏〗
鹤膝风，乃调摄失宜，亏损足三阴经，风邪乘虚而入，以致肌肉日瘦，内热减食，膝大腿细，经久不消，则极阴生阳，溃而出水，或为漏证。宜服内塞散，及附子饼灸之。或脉大，或发渴者，俱不治，以其真气虚而邪气实也。
〖多骨疽〗
多骨疽者，由疮疡久溃，气血不能营于患处，邪气陷袭，久则烂筋腐骨而脱出，属足三阴经亏损之症也。用补中益气汤，以固根本。若阴火发热者，佐以六味，壮水之主，以镇阳光。阳气虚寒者，佐以八味丸，益火之源，以消阴翳。外以附子饼、葱熨法，祛散寒邪，补接阳气，则骨自脱，疮自敛也。若肾气亏损，其骨渐肿，荏苒岁月，溃而出骨，亦用前法。若投以克伐之剂，复伤真气，鲜有不误者矣。
〖广疮〗
此症必由淫毒传染而生。盖此淫秽之毒，由精泄之后，气以精道乘虚直透命门，以灌冲脉，所以外而皮毛，内而骨髓，凡冲脉所到之处，则无处不到，此其为害最深最恶。设初起时，去毒不净，或治失其宜，而遂致败烂殒命者，盖不少矣。或至二三十年之后，犹然发为疯毒；或至烂头，或至烂鼻；或四肢幽隐之处，臭烂不可收拾；或遗毒儿女，致患终身，其恶如此。静而思之，则有见此恶道，而不为害心知避者，其愚亦甚矣。
今人每遭此患，或畏人知，或畏毒甚，而大用攻击峻利等药，多致毒邪未除，而元气先败，或成痨瘵，或即殒命，或愈久愈甚，以致败坏不能收敛，皆元气先败之故也。故凡被此病者，切不可惊慌，亦不可专肆攻击，但按法渐解其毒，使元气毫无损伤，则正能胜邪，虽毒无害。若正不胜邪，则微毒亦能杀人。此其要也，不可不察。
—毒久蓄，发为痈漏，溃烂不收，最为恶候。
〖痔漏〗
薛氏云：痔属肝、脾、肾三经，凡阴经亏损者，难治，多成漏症。若肺与大肠二经风热湿热者，热退自愈，若不守禁忌者，亦成漏症。此因醉饱入房，筋脉横解，精气脱泄，热邪乘虚流注，或淫极强固其精，以致木乘火势而侮金，或炙煿厚味过多，或劳伤元气，阴虚火炽，皆成斯疾。若破而不愈，即成漏。
经云：因而饱食，筋脉横解，肠澼为痔。其属肝、脾、肾也明矣。若有患痔而兼疝，患疝而兼下疳，皆属肝肾不足之变症。但用地黄丸、益气汤，以滋化源为善。若专用寒凉治火者，无不致祸。
〖治法〗
气血虚而为寒凉伤损者，宜调养脾胃，滋补阴精。痔漏下血，服凉血药不应者，必因中气虚，不能摄血，非补中升阳之药不能愈。凡成漏者，养元气，补阴精力主。
澄按：痔疮之患病者，亦甚多矣。凡感风寒暑湿火热之气，痔疮一发，外邪小此而解。亦有痔久成漏，竟有数十年而无他故者，此皆有馀之痔也。若不足之人，而再兼痔漏之症，为祸甚速。盖痔不能泄其阴火，而反走失其真元。盖肺与大肠相为表里，虚劳久嗽，火盛刑金，势必下陷，阴火乘之，则粪门生漏，渐变声哑，此不治之候也。
〖悬痈〗
立斋曰：悬痈，谓疮生于玉根之后，穀道之前，属足三阴亏损之症，轻则为漏，沥尽气血而亡，重则内溃而即殒。大抵此症原属阴虚，肝肾不足之人，故多患之。虽一于补，犹恐不治，况脓成而又克伐，不死何俟？即寒凉之剂，亦不可过用，恐伤胃气。惟炙甘草一药，不损血气，不动脏腑，其功甚捷，最宜用之，不可忽也。
陈良甫曰：治穀道前后生痈，用粉草一两截断，以涧水浸润，炙令透内，细锉，用无灰酒煎服。有人患此已破，服二剂，疮口即合。
澄按：悬痈，一名海底漏，其症甚恶，然亦有二种。如发热焮肿作痛，小便赤涩，暴起即甚者，此不过肝经湿热下坠，可用外科治法，如龙胆泻肝汤，消肿解毒之法俱可。若肝肾不足，三阴亏损，初起不觉，日久渐甚，或已溃而脓清不敛者，必须大补气血，如八珍、十全、六味、四物、四君、补中益气之类，并用炙甘草法。若用寒凉解毒外科之法，则误矣。
〖心漏〗
时康祖大夫患心漏二十年，当胸数窍血液长流，医皆莫能治，或云窍多则愈损，闭则虑穴他歧，当存其一二，犹为上策。此形神困瘁，又积苦腰痛，行则伛偻。不饮酒，鸡、鱼、虾、蟹之属，皆不入口。淳熙间通判温州郡守韩子温见而怜之，为检《圣惠方》，载腰痛一门冷热二症，视之使自择。康祖曰：某年老久羸，安敢以为热。始作寒症治疗，取一方用鹿茸者，服之逾旬痛减，更觉气字和畅，遂一意专服，悉屏他药。泊月馀，腰屈复伸，无复呼痛，心漏亦愈。以告医者，皆莫能测其所以然。后九年，康祖自镇江通判满秩，造朝访子温，则精力倍昔，饮啖无所忌，云漏愈之后，日胜一日。子温书吏吴弼，亦苦是疾，照方服之，浃旬而愈。其方本治腰痛，用鹿茸去毛，酥炙微黄，附子炮去皮脐，皆二两，盐花三分，为末，枣肉丸，三十丸，空心酒下。
〖鳝漏〗
有一人脚肚上生一疮，久遂成漏，经二年，百药不效，自度必死。一村人见之云：此鳝漏耳。但以石灰二三升，白沸汤泡熏洗，如觉疮痒即是也。如其言，用灰汤淋洗，果痒，三两次遂干。
〖蚁漏〗
—妇项下忽生一块，肿渐缘至奶上肿起，莫知何病。偶用刀刺破，出清水一碗，日久疮不合。有道人见之曰：此蚁漏耳，缘用饭误食蚁得此耳。询之果然。道人云：此易治，但用穿山甲数片，烧灰存性，灰为末，敷疮上遂愈。盖穿山甲，蚁畏之也。
〖流注〗
流注之症，所因不一，皆因真气不足，邪得乘之，故气血凝聚为患也。然此症或生于四肢关节，或生于胸腹腰臀，或结块或漫肿，或痛或不痛。急宜用葱熨法，及益气养营汤，固其元气，则未成者自消，已成者自溃，可全愈也。若不补气血，及节饮食，慎起居，戒七情，而专用寒凉克伐者，俱不治。
若久而不敛疮口，无阳者，宜豆豉饼或附子饼灸之，以祛散寒邪，接补阳气，或外用琥珀膏贴之。
若内有脓管，或生瘀肉而不敛者，用针头散腐之自愈，锭子尤效。
澄按：流注变虚劳者多矣。疮溃不敛，起管生瘀，脓水淋漓，走泄津液，消耗真元，一人之气血能几何，而堪此频频之耗散？急宜培补，否则黄河穿于蚁穴，而况于人乎？
〖馀论〗
吴澄曰：疮疡变漏而成虚劳者，皆真元不足之人也。倘本体充实，元气壮健，诸邪何由侵入？即偶有所袭，虽痈疽发背大毒，元气足以拒之，亦易化脓成脓，长肉生肌，无大害也。惟真元不足，气血虚馁，三阴亏损，一有所患，淹滞难痊，起管生瘀，清脓黄水，淋沥无休，真精元气日渐消磨，不至成虚劳不止。盖江河日下，久漏枯髓。疮疡门中，自有全书，曷能尽录？略摘数条，以为外损者知所自云耳。故薛氏论疮疡等症，若肾经火气亢盛，致阴水不能生化，而患阴虚发热者，宜用坎离丸，取其苦寒能化水中之火，令火气衰而水自生。若阳气衰弱，致阴水不能生化，而患阴虚发热者，宜用六味丸，取其酸温能生火中之水，使阳气旺而阴自化。况此症属肾经精气亏损者，十有八九；属肾经阳气亢盛者，十无二三。然江南之人，患此者多属脾经阴血亏损，元气下陷，须用补中益气汤，以培脾肺之气，使阳生而阴长。若嗜欲过多，亏损真阴者，宜用六味丸，补肾经元气，以生精血；仍用补中益气汤，以培脾肺之生气，而滋肾水。经云：阴虚者，脾虚也。但多误认为肾经火症，用黄柏、知母之类，复伤脾肺，绝其化源，及致不起。惜哉！
〖治案〗
附骨疽治案
—男子腿根近环跳穴患痛彻骨，外皮如故，脉数而带滑，此附骨疽也，脓将成，用托里六剂。肿起作痛，脉滑数，其脓已成，针之出碗许，更加补剂，月馀而瘳。
—男子陈姓者，年近三旬，素不节欲，忽见环跳痠痛，月馀不愈。予曰：此最可畏，恐生痈毒之患。彼不信，又谋之一庸医，仅被其诟曰：此等胡说，真可笑也。筋骨之痛，亦常事耳，不过风热使然，何言痈毒？遂用散风清火等剂，药至半年后，果见微肿，复来求治。予曰：速用托里补剂，以救根本，尚不迟也。彼又不信，而谋之疡医，曰：岂有肿疡未溃，而遽可温补耶？复用清火清毒之剂，及其大溃，危而再延余视，则脉症俱败，方信余言，而痛悔前失，已无及矣。
鹤膝风治案
张上舍患鹤膝风症，伏枕半载，流脓三月。彼云：初服大防风汤去附子，将溃服十宣散，今用十全大补汤而去肉桂，俱不应。视其脉症甚弱，余以十全大补汤，每贴加熟附子一钱，服三十馀剂少愈；乃去附子五分，又服三十馀剂将愈；却全去附子，更三十馀剂而痊。
多骨疽治案
—男子自十四岁闪足肿痛，服流气饮，外敷寒凉腐溃而至十六，疮口开张，足背漫肿黯，骨黑露出，形体消瘦，盗汗不止，发热口渴，天真已丧。用十全大补汤、六味地黄丸，各五十馀剂，元气渐复，患处渐赤，脱落骨一块，又各五十馀剂服愈。
广疮治案
—男子患杨梅疮，后两腿一臂各溃二寸许，一穴脓水淋漓，少食无睡，久而不愈。以八珍汤加茯神、枣仁炒服。每日以蒜捣烂，涂患处，灸良久，随贴膏药。数日少可，却用豆豉饼灸之，更服十全大补汤而愈。
陈萤窗患霉漏，用炉甘石煅（以黄连水淬七日）　、水银各三钱，大风子油三钱，（肉须用六钱）　，蓖麻子油二钱，肉三钱，二物各研如泥，用白桕油四两，入铜锅熬化，先入炉甘石、水银，煎数沸；再大风、蓖麻，煎数沸，以真韶粉六钱收之，油纸摊贴患处。先以葱、椒水洗净，贴药再不可洗，任其臭秽，三日一换，以好为度。
江会川云：家僮患杨梅疮，结毒屡年，块肿遍体，得方土煮酒药服之愈。当归、牛膝各一钱，杜仲、川芎各二钱，真桑寄生、地蕨、金银花各一两，土茯苓四两，取头生酒十五斤，入药悬胎煮三炷香，置泥上，三日后任服。
痔漏治案
—儒者脓血淋漓，口乾作渴，晡热便血，自汗盗汗。余谓此肝肾阴虚也。不信，仍服四物、芩、连、知、柏之类，食少泻呕。余先用补中益气汤加茯苓、半夏、炮姜，脾胃渐醒；后用六味丸，朝夕服，两月馀诸症悉愈。
—男子患此，服寒凉之剂，侵晨去后不实，食少体倦，口乾作渴，小腹重坠。余用补中益气汤，而下坠顿止；用四神丸而食进，更用地黄丸而疮寻愈。
悬痈治案
—儒者患悬痈，服坎离丸，及四物汤、黄柏、知母之类不应，脉浮洪，按之微细。余以为足三阴之虚，用托里散及补阴八珍汤渐愈；又用六味丸、补中益气汤，调补化源，半载而痊。
流注治案
—男子肩胛患流注，微肿，形劳气弱。以益气养荣汤服黑丸子；及木香、生地黄作饼，覆患处熨之，月馀脓成针之，仍服前药而愈。
—男子臂肿，筋挛骨痛，年馀方溃，不敛，诊其脉更虚。以内塞散一料，少愈；以十全大补汤，及附子饼灸之而愈。《精要》云：留积经久，极阴生阳，寒化为热。以此溃多成瘻，宜早服内塞散排之。
—男子臂患出腐骨三块，尚不敛，发热作渴，脉浮大而涩。乃气血俱损，须多服生气血之药，庶可保全。彼惑于火尚未尽，仍用凉药，内服外敷，几危始求治。其形甚瘁，其脉愈虚。先以六君子汤加芎、归，月馀饮食渐进；以八珍汤加肉桂三十馀剂，疮色乃赤；更以十全大补汤，外以附子饼灸之，仅年而瘥。

诸漏例方  ***************************
●空青散　治狼漏。
空青　蝟脑（各二分）　蝟肝（一具，轧）　川芎（半分）　独活　黄芩　鳖甲　妇人蓐草　商陆　斑蝥　乾姜　地胆　当归　茴香　矾石（各二两）　蜀椒（三十粒）
上十六味治，下筛，酒下方寸，日三服，十五日服之。
●狸骨散　治鼠漏。
狸骨　知母　桂心　穿山甲　龟板　甘草　雄黄（各等份）　乾姜
上八味治，下筛，酒饮服方寸匕，日三。仍以蜜和，内疮中，无不瘥。先灸作疮，后以药敷之，已作疮不用灸。
●荏子桔梗丸　治蝼蛄漏。
荏子（苏子）　龙骨（各五钱）　川附（一两）　蜀椒（一百粒）　桂心　桔梗　乾姜　矾石　独活　川芎（各一分）
上十味为末，以枣二十枚合捣，醋浆和丸如大豆。温浆下五丸，加至十丸。
●雄黄黄芩散　治蛊漏，即蜂漏。
雄黄　黄芩（各一两）　蜂房（一具）　茴香　吴茱萸　乾姜（各五钱）　蜀椒（二百粒）　鳖甲（五钱）
上八味治，下筛，敷疮口上，日一度，十日止。
●矾石防风散　治蚍蜉漏。
矾石　防风　知母　雌黄　桃白皮　地黄　独活　青黛　斑蝥　白芷　松脂　白芍　海藻　当归（各三分）　白术　蝟皮（各四分）　蜀椒（一百粒）
上十七味治，下筛，饮服一钱匕，日三。
●矾石白术散　治蛴螬漏。
矾石　白术　空青　当归（各二分）　细辛（一两）　蝟皮　斑蝥　枸杞　地胆（各一分）　干乌脑（二匕，豆许）
上十味治，下筛，以醋浆服方寸匕，日三。病在上侧轮卧，在下高枕卧，使药流下。
●地胆甘草散　治浮沮漏。
地胆　雄黄　乾姜　续断　石决明　庵䕡根　龙胆（各三分）　细辛（二分）　大黄（半分）　甘草（一分）
上十味治下筛，傅疮口四五度。
●雌黄芍药丸　治瘰疬漏。
雌黄　白芍　茯苓　续断　地黄　空青　矾石　乾姜　桔梗　蜀椒　恒山　虎肾　狸肉　乌脑　斑蝥　矾石（各一分）　附子（一两）
上十七味为末，蜜丸如豆大。酒服十丸，日二。
●斑蝥白芷丸　治转脉漏。
斑猫　白芷　绿青　大黄（各一分）　升麻　锺乳　甘草　防风　地胆　续断　麝香　矾石（各□分）　人参、当归、桂心各二分　白术、麦冬（各□两）
上十七味为末，蜜丸如大豆。酒服十丸，日二。勿食菜，慎房室。
●杨梅痈漏方　不问年深者并效。
土茯苓（五两）　金银花　皂角刺　花椒　牛蒡子　郁金　当归（各五分）
黑铅二两熔化，入水银五钱，乘热擂为粉，分五份，听临后另入煎药用。
上咀，分作五帖。用水二锺，入葱一根，煎至一锺，去粗，再入铅粉一分，煎至八分，食远服。
上铅粉煎后，仍可取起，盖杨梅痈漏，多因服轻粉积毒而成，此以水银、花椒、黑铅，仍收引轻粉之毒，从类而出也。
此药每以五帖为一料。初服一帖，要取微汗。取汗法：先以金银花一两，（或忍冬藤叶尤妙，）　防风、荆芥、花椒各五钱，煎汤二斗，于不透风处先熏后洗，自然汗出。即患二三十年者，只用此四料四汗之，无不全愈。忌牛肉、烧酒。真妙方也。世人珍秘不传，徐春甫得之，用以治人，一一获效，故详载之，以济世人也。
●内消痔漏丸
鱼鳔（四两）　黄蜡（四两）　明矾（二两，研末）　朱砂（五钱，飞）　珍珠（五钱，研末）　象牙（五钱，研）
先将鱼鳔煮极烂，杵如膏，入蜡化尽，离火，入矾并朱砂、牙末，和匀，丸如桐子大。每服三十丸，酒下。
●土萆薢汤　治杨梅及瘰疬，咽喉恶疮，痈漏溃烂，筋骨拘挛疼痛皆效。
即土茯苓二三两，以水三锺，煎二锺，不拘时，徐服之。
若患之，或服攻击之剂，致伤脾胃气血等症，以此一味为主，外加对症之药，无不神效。
●内塞散　治阴虚阳邪凑袭，患肿或溃而不敛，或风寒袭于患处，血气皆不能运行，久不能愈，遂成漏症。
附子（炮）　肉桂（去皮）　赤小豆　炙甘草　黄耆（盐水炒）　当归（酒拌）　茯苓　防风　白芷　桔梗　川芎　人参　远志（去心）　厚朴（制各一两）
上为末，每服二钱，空心温酒下。或糊丸盐汤下，或炼蜜为丸亦可。
●湿痰流注　并治浮肿。
乳香　儿茶　当归　甘草（各五分）　瓜蒌（半个）　陈黏米（一撮）
水二碗，煎至一碗；二次酒半碗，水半碗；三次酒一碗，煎半碗；四次汤碗一碗，煎半碗。少要说话，出汗为度。倘肿不消，白松香二两，葱半斤，捣碎，何处疼敷何处。如破头收口，用牛牙齿，阴阳瓦炙，碾成末，吹上即愈。
澄按：以上数方，皆外科之治法，非欲成虚劳者可用之药也。既欲成劳，岂可仍攻毒追蚀取管之法乎？故另选备用方，以便採择。
〖备用方见各门〗
●补中益气汤（见东垣治法。）
●右归丸饮
●左归丸饮
●大营煎（以上见景岳治法。）
●十全大补汤
●六味汤丸
●八味汤丸
●四君子汤
●四物汤
●八珍汤（以上见秦越人治法。）
●益气养荣汤（见瘰疬。）
●四神丸（见泄。）
●坎离丸（见丹溪治法。）
●六君子汤（见上集痰证。）


下集卷之十九  ——————————————————————————————————————————————————————————————————————————————————————————

病后调治  ***************************
〖总论〗
吴澄曰：百病皆能变虚损，非初起之时即变也。多因病后失调，不守禁忌，纵肆口欲，斫丧真元，缠绵日久，有以致之耳。盖物必先腐也，而后虫生之；人必先虚也，而后病随之。大病之后，是虚而又虚者也。气血未充，真元未复，而不遵禁戒，能无变虚损之患乎？
〖原病〗
人不幸而有病，犹之乎不幸而有讼也，当局善于解纷，化大事为小事，小事为无事，则涣然冰释矣。倘当局者迷，操必胜之癖，每每小事酿成大事，便不可解耳。古云：天下本无事，庸人自扰之，信不诬也。又曰：与其病后能服药，不如病前能自防。凡事豫则立，则又何病之有哉？若能保养于平日，自然获勿药之喜矣。夫治未病者上也，治已病者次也。若既已病而不能治，纵偏僻之情，任旁人之意，而不于病上加病也难矣。
〖偏僻之情〗
五脏各有所偏，七情各有所胜，阳脏者宜凉，阴脏者宜热，耐毒者缓剂无功，不耐毒者峻剂有害，此脏气之偏也。动静各有欣厌，饮食各有爱憎。性好吉者，危言见非；意多忧者，慰安云伪；未信者，忠告难行；善疑者，深言则忌，此好恶之偏也。富者多任性，而禁戒不遵；贵者多自尊，而骄肆悖理；贫者衣食不周，况乎药饵；贱者焦劳不适，怀抱可知，此境遇之偏也。有良言甫信，谬说更新，多歧亡羊，终成画饼，此无主之偏也。有最畏出奇，惟求稳当，车薪杯水，难免败亡，此过慎之偏也。有境缘不偶，营求未遂，深情牵挂，良药难医，此得失之偏也。有急性遭迟病，更医而致杂投；有性缓者遭急病，濡滞而成难挽，此缓急之偏也。有参、术沾唇，惧补心先痞塞；硝、黄入口，畏攻神即飘荡，此成心之偏也。有讳疾不言，有隐情难告，甚而故隐病状，试医以脉，不知自古神圣，未有舍望、闻、问，而独凭切脉者，且如气口脉盛，则知伤食，至于何日受伤，所伤何物，岂能以脉知哉？此知诈之偏也。病人若不知偏僻之情而改之，则安能免于病上加病乎？
〖旁人之情〗
自无主持，专听旁人之意；或执有据之论，而病情未必相符；或兴无本之言，而医理何曾梦见；或操是非之柄，同我者是之，异我者非之，而真是真非莫辨；或执肤浅之见，头痛者救头，脚痛者救脚，而孰标孰本谁知；或尊贵执言难抗，或密戚偏见难回。又若荐医，动关生死，有意气之私厚而荐者，有庸浅之偶效而荐者，有贪其酬报而荐者，甚至薰莸不辨，妄肆品题，誉之则蹠可为舜，毁之则凤可作鴞，使怀奇之士拂衣而去，致深危之疾坐以待亡。此旁人之意见，不可不察也。倘偏任之，误事不浅，病中加病，又不可胜言矣。
明者察之，昧者迷之。苟能调理于平时，静养于病时，居恒相与高明之医，临病勿信旁人之言，返观内照，自知病因于七情，则须察其由而消释之。若执偏僻之情而不解，虽日进卢扁在堂，无有裨也。外感六淫者，不知禁忌，伤寒重冒于寒，伤食重伤于食，徒怨草木无灵，朝钱暮李，非徒无益也。如此者，必病上加病，胡不自省也？
〖病有十失〗
病在骄恣背理，不遵医戒，一失也。轻身重财，治疗不早，诊视不勤，二失也。听从师巫，广行杀戮，不信医药，三失也。忧思想慕，怨天尤人，广生懊恼，四失也。忌医讳疾，言不由衷，药不合症，五失也。不能择医，或信佞言，或凭龟卜，六失也。室家不和，处事乖戾，尽成荆棘，七失也。不明药理，旦暮更医，杂剂妄投，八失也。但索速写方，药材恶滥，妄为加减，九失也。奉侍匪人，煎丸失法，怠不精详，十失也。
〖病中十则〗
心如木石，观四大假合，一也。烦恼现前，以死譬之，二也。常将不如我者比，巧自宽慰，三也。造物劳我以生，遇病却閒，反生庆幸，四也。痛苦不通，宿业难逃，惟欢喜领受，五也。室家和睦，无交谪之言，六也。众生各有病根，常自观克治，七也。风露严防，嗜欲淡薄，八也。饮食宁少毋多，起居务适毋强，九也。与良朋讲开怀出世之谈，十也。
〖病家十要〗
—择明医，于病有裨，不可不慎，生死相随。二肯服药，诸病可却。有等愚人，自家担搁。三宜早治，始则容易。履霜不谨，坚冰即至。四绝房室，自然无疾。倘若犯之，神医无术。五戒恼怒，必须省悟，怒则火起，难以救护。六息妄想，必须静养，念虑一除，精神自爽。七节饮食，调理有则，过则伤神，太饱难克。八慎起居，交际当祛，稍若劳役，元气愈虚。九莫信邪，信之则差，异端讹诱，惑乱人家。十匆惜费，惜之何谓？请问君家，命财孰贵？
以上病者当作座右铭。
〖失于调理多成虚损〗
疾病误治，及病后失于调理者，多成虚损。盖病有虚实，治何补泻，必补泻得宜，斯为上工。世俗之医，固不知神理为何物，而且并邪正缓急，俱不知之。故每致伐人元气，败人生机，而随药随毙者，已无从诉。其有幸而得免，而受其残剥，以致病后多成虚损，而不能复振者，此何以故也？故凡医有未明，万无轻率，是诚仁人积德之一端也。至若失于调治，致不能起，则俗云：小孔不补，大孔叫冤苦，亦自作之而自受之耳，又何尤焉？
〖病后变虚损〗
凡大病之后，或伤寒时疫，或疟痢痈疽，并妇人产后，多有变虚损之症者，细究其因有三：盖病后气血俱虚，饮食不节，起居不时，调理失宜，真元未复，渐成虚损者，此乃病久必虚，虚久乃损也；又有病气血俱虚，不慎房劳，荣卫空疏，腠理不密，外邪乘之，渐变虚损者，此乃邪之所入，其气必虚，虚中夹邪之症也；又有病后气血俱虚，汤药妄投，前入之邪，未经祛尽，后入之邪，又夹杂不清，以致真元耗散，肌肉焦枯，而成虚劳之症者，此馀邪未清，缠绵不已之故也。三者皆因病后而成，不可不慎。
〖病后调理〗
凡一切病后将愈，表里气血耗于外，脏腑精神损于内，气血虚弱，倦怠无力，是其常也，最宜安心静养，调和脾胃为要。毋妄想，毋起居，慎风寒，戒恼怒，节饮食，慎房劳，是为切要。若再犯之，即成虚损，虽有良药，亦难十全矣。勿以身命若浮蝣，如灯蛾之扑焰，自损其身哉，戒诸谨诸！
—凡大病初愈，宜适寒温。大热则生虚热，心烦燥渴，大寒则风邪乘空易袭。
—凡伤寒时疫，身凉脉缓，宜进青菜汤，疏通馀邪。如觉腹中宽爽，再进陈仓米清饮，以开胃中谷气；一二日许进糜粥锺许，日三四次，或五六次为度，慎毋太过；或用陈豆豉，或清爽之物过口，或清水煮淡白鲞，醋点极妙；再渐进活鲫鱼汤，调理百日，方无食复、劳复等症。
—食后复发热，宜断谷即愈。服调脾胃之剂，忌用骤补大热等药。从复医治，能收全功。
—凡病症忌食猪油、湿面、鸡、羊、腻滞、煎炒、烧煿等物。犯之复发难治。
—凡病后，切忌房劳。犯之舌出数寸，死。
—凡中风后，忌服辛散香燥等药，及猪、羊、鹅、鱼、腥、荞面、蛋、芋滞气发病等物。
—凡劳嗽发热，水肿喘急，宜淡食，忌咸物。
—凡疟痢后，忌饱食、诸血、香甜等物，及滑利之物，梨瓜生冷，切禁勿用。
—痈疽发背，忌同伤寒。
—虚损喘嗽，骨蒸，忌用大热温补等药。宜服补阴药，养益真元，庶几可也。
—产后切禁寒凉药物，虽在酷暑之日，亦不宜施。世多误用，以致伤生，特为拈出。
—痘疹后，不善调摄，多致危殆，因其忽略保护故也。
—凡大病之后，如水浸泥墙，已干之后，最怕重复冲击，再犯之不救。（以上出《寿世青编》。）
—凡大病之后，宜慎口腹。口腹不谨，肠胃生灾，最难复原，恐成弱症。
—凡大病之后，切戒豪饮。火热上蒸，脾肺伤损，咳嗽吐痰，潮热失血，未病之先，尚宜节饮，何况病后，不自猛省？
—凡大病之后，最戒嗔怒。气血未平，肝火易动，忿不顾身，病为之助，最易失血，渐成不足。
—凡大病之后，宜惜精神，勿多言以耗气，勿嬉戏以劳心，勿经营以汲汲，勿名利以关心，勿穷思以郁郁，勿极视以伤神，勿纵欲以快乐，勿暴躁以不宁。至于亲族交接，朋友应酬，真元未复，岂能周旋？一概绝谢，返观静养，自爱其身。不遵禁戒，虚劳易成。
—凡大病之后，最戒劳力，岂必贫人？肩挑步役，行动太早，起居用力，或御或沐，所劳甚微，为患极大，夜必发热，精神疲败。不知节爱，必成痨瘵。（以上五条自增。）
〖饮食宜忌〗
饮食者，口腹之慾，神明之累也。尝有药已中病，而病不应，有病已应，而又难收功，此皆饮食有相宜不相宜故也。经云：谷、菜、果、兽，为充养助益，饮食之有功于人，亦甚大矣。但得其养，饮食即可以为药；失其养，饮食即所以为病。苟非斟酌尽善，则因病成病更多。兹择其饮食之与病宜忌者，概录于后，俾病者知所选择，不致以口腹之慾，贻身命之忧也。幸甚！
〖五脏病〗
肝病，宜食小豆、犬肉、李、韭。心病，宜食小麦、羊肉、杏、薤。脾病，宜食粳米、葵、枣。肺病，宜食黄黍米、鸡肉、桃、葱。肾病，宜食大豆、豕肉、粟、藿、胡桃。
有风病者，勿食胡桃。有暗风者，勿食樱桃。
时行病后，勿食鱼脍、蛏、鳝并鲤鱼，再发必死。
伤寒、时气病后，百日之内，忌食猪、羊肉，并肠血肥腻、鱼腥、诸糟物。犯者必再发，痢疾犹甚。
下痢后，五十日内，忌炙面，及胡荽、蒜、韭、薤、生虾、蟹等物，多致内伤，后发难治。
疟疾，勿食羊肉，恐发热致重。愈后勿食诸鱼，恐复发。
眼疾，忌胡椒、蒜、犬肉，禁冷水、冷物。不遵禁忌，必害不已。
齿病，勿食枣并糖。
心痛及心恙，忌食獐。
脚气，忌甜瓜、瓠子、鲫鱼，食之永不愈。
黄疸，忌湿面、鱼、鹅、羊、胡椒、韭、蒜、炙煿、糟醋，犯之不愈。
咯血吐血，忌炙面、蒜、烧酒、煎煿醃糟、海味、硬冷难化之物。
痼疾，忌王瓜，面筋，驴、马、麂、雉肉，犯者必发。
痈疖，忌鸡、姜。
癞风，忌鲤鱼，犯之不愈。
瘦弱人，勿食生枣。
病新瘥，忌薄菏。误食虚汗不止。
伤寒汗后，不可饮酒，恐复引邪入经络。
凡久病，勿食杏、李，加重不愈。
胎前，忌食蟹、兔肉。
产后，忌食一切生冷、肥浓、滞硬难化之物。惟藕不忌，以其能破血也。
〖病后进食〗
大人小儿，诸病瘥后，饮食且须旋进，常若不足，毋使食气伤胃，其病复来。大热方退，尤不可饱食。小儿伤乳，热复则同。
〖勿药须知〗
《大藏经》曰：救灾解难，不如防之为易；疗疾治病，不如避之为吉。今人见左，不务防之，而务救之；不务避之，而务药之。譬之有国者，不能励治以求安；有身者，不能保养以全寿。是以圣人求福于未兆，绝祸于未萌。人能静坐持照，察病有无，心病心医，治以心药，奚俟卢扁，以瘳厥疾？若使病积于中，倾溃莫遏，萧墙祸起，恐非金石草木可攻也。
〖服药须知〗
夫病之所由来，因放逸其心，逆于生乐。以精神徇智巧，以忧虑徇得失，以劳苦徇礼节，以身世徇财利，四徇不置，心为之病矣。极力劳神，强暴气逆，当风饮酒，食嗜辛咸，肝为之病矣。饮食失节，温凉失度，久坐久卧，大饱大饥，脾为之病矣。呼叫过常，辩争陪答，冒犯寒暄，恣食酸咸，肺为之病矣。久坐湿地，强力远陟，纵欲劳神，三田漏溢，肾为之病矣。五病既作，故未老而羸，未羸而病，病至则重，重则必毙，是皆弗思，而自取之也。今既病矣，而后药之，得非临渴掘井乎？然必以慎起居，戒暴怒，简言语，清心寡慾，轻得失，收视听，节饮食，忌肥浓炙煿生冷。凡食不欲顿而多，任可少而数食，不欲急，急则伤脾。法当熟嚼令细，勿太热，勿太冷，又不欲杂，杂则物性不相侔合，而又伤脾胃。能如是，庶使药力运行脏腑，损其有馀，补其不足，宣通气血，病斯谢矣。仍或率性任情，罔守戒治，不惟药之功未彰，其疾反剧矣。岂可不慎？
凡病之初生，未必死于必死之病，多死于必死之人耳，何也？若人有病，无论新久，视为必死之症，早访明医，究问病症的确，然后自家静养调摄，志诚服药，不为庸医所误，可获全生。但今之病者，不惟轻忽不肯调摄，妄投医药，以病试药，即轻病之变重，重者必死，临危求生晚矣。医治之法，先宜潜心静养，谢绝世情，顺其性而调和饮食，以后方从容调理，如是百日，未有不生者也。
〖治案〗
《推蓬寤语》云：人生类以眠卧为晏息，饮食为颐养。不知睡卧，最不可嗜，禅家以为六慾之首，嗜卧则损神气。饮食不可过多，多能抑塞，阳气不能上升，将以养生，实以残生也。君子夙兴夜寐，常使清明在躬，淡餐少食，常使肠胃清虚，则神气周流，阴阳得位，此最养生之大要。
《家语》曰：人有三死，而非其命也，己自取也。夫寝处不时，饮食不节，逸劳过度者，疾苦杀之。
《庄子》云：夫畏途者。十杀一人，则父子兄弟相戒，必盛卒徒而后敢出焉，不亦智乎？故人之所畏者，衽席之上，饮食之间，而不知戒者，过也。
柳公权度年八十九，或问之，曰：吾不以脾胃暖冷物、熟生物，不以元气佐喜怒，气常温耳。
薛氏治一男子，素不善调摄，吐痰口乾，饮食不美，服化痰行气之剂，胸满腹胀，痰涎愈甚；服导痰理脾之剂，肚腹膨胀，二便不便；服分气利水之剂，腹大脚痛，不能睡卧；服破血消导之剂，两足皆肿，脉浮大不及于寸口。朝用《金匮》加减肾气丸，夕用补中益气汤煎送前丸，月馀诸症渐退，饮食渐进。再用八味丸、补中益气汤，月馀能转侧，又两月而能步履。却服大补汤、还少丹，又半载而康。后若稍失调，其症如前，仍用前药治之，亦即愈。


下集卷之二十  ——————————————————————————————————————————————————————————————————————————————————————————

丸药误治  ***************************
〖总论〗
吴澄曰：今人好饵丸药，以为补益根本，调和气血，百病不生，此最善之策也。而不知病多生于丸药之中，其间虚实失宜，阴阳误治，寒热误施，病不合症者，固无论矣。即药与症合，日服相宜者，犹有议焉。盖丸药治疾，非一朝一夕之间，必经年累月，乃奏厥功，其间难免风寒之侵，暑湿之感，或冒外邪，便当暂止，抑又何害？昧者不知，日服如故，风寒得补，闭邪在内，渐入渐深，如油入面，遏之既久，潮热咳嗽，吐痰失血，而成风劳之症，如是死者，丸药误害之耳。虽然丸药非不可服也，贵见机耳，有外感而停之，外感清而又服，知其变，识其宜，则尽善矣。
〖卫生种子〗
好服温热之人，多讲採补之说。近见时下名医，专讲此术，以媚富贵，美其名曰卫生，曰种子，不过为淫秽之方技，结欢于内外，以售其不通之医。医虽不善，亦见亲狎，乃出耀于闾里，则必盛行矣。而害道戕生，可胜诛耶。
〖服药长生〗
世人服丸药，以图长生，固已惑矣，甚者恃服补药，以纵其欲，则惑之甚者也。真人曰：可惜可惜真可惜，世间有宝人不识，真精喷与粉骷髅，却在街头买秋石。
〖宝换草〗
精是宝，药是草，恃服丸药而纵欲者，是以宝换草也。盖数钱之丸，所补能有几何，而肆其无厌之欲？故真人名之曰宝换草，以警醒世人耳。
〖壁里安鼠〗
近世谓无病服药，为壁里安柱。《宝鉴》云：世俗谓壁里安柱为安鼠，安鼠则必致穿坏墙壁矣。此无病服药，致无事生事，斯为近理，然亦必古人之深诫也。后世俗因为柱字之语讹耳，不然则固有所化之矣。
〖偏寒偏热〗
凡偏寒偏热之药，不可久服，中病即止，不可太过。太热则销铄真阴，元阳上亢；太寒则伤脾败胃，胃少泄泻，皆能致虚劳之症。
〖峻厉猛药〗
方士惯用峻厉丸药，或草头药，不顾人之体质，能任不能任，总以霸剂取效于目前，图一时之快，不知剥削真元，损伤根本，气血日坏，渐变虚劳之症。
〖病轻药重〗
丸者，缓也，难奏赫赫之功。或病轻而药重，攻之太急，补之太骤，初服一月半月，精神倍加，饮食倍进，痛苦顿减，累奏奇功，人以为喜。吾恐其进锐者其退速，不克终剂，而有他变也，何则？人之有疾，譬如屋歪斜，将欲牮之，必须缓缓用力，中立牮止，不可太过。若急欲正之，只知一面用力猛勇，一往无前，屋东坍亦必西塌矣。服丸药者，何以异于是？
〖意贵圆通〗
丸者，缓也，圆也。丸方之制，意要圆通，不可执滞。视其脏腑，调其阴阳，圆会变通，自有一定不易之理。若心无主宰，杂乱繁多，补泻兼施，寒热互用，自以为处方得宜，用意周密，殊不知不揣其本，见症医症，诚恐诛无过，伐有功，不虚而虚，不损而损矣。
〖药当退火〗
凡修合丸药，必须炮制精工，退火之后，方可服饵。倘火气未退，急欲服之，或面赤发火，或耳肿齿痛，口舌生疮，或咳嗽带红，口乾咽燥，必疑丸药之不合症，而不知其火气之未退也。当识此意，勿更弃之。
〖古方无妄用〗
鄱阳周顺，医有十全之功，云：古方不可妄用。如《圣惠》《千金》《外台秘要》，所论病原脉症，及针灸法，皆不可废。然处方分剂，与今大异，不深究其旨者，谨勿妄用。有人得目疾，用古方治之，目遂突出。又有妇人产病，用《外台秘要》坐导方，其后反得恶露之疾，终身不瘥。曾有一士人，得脚弱病，方书罗列，积药如山，而疾益甚。余令屏去，但用杉木为桶濯足，及令排樟脑于两股间，以脚棚定，月馀而安健如故。南方多有此疾，不可不知。顺固名医，语必不妄，故书以为诫。
〖草药不可妄用〗
绍兴十九年三月，英州僧希赐，往州南三十里洸口扫塔，有客船自番禺至，舟中士人携一仆，仆病脚弱不能行。舟师悯之。曰：吾有一药，治此病如神，饵之而瘥者，不可胜计，当以相与。既赛庙毕，饮胙颇醉，乃入山求得药渍酒，授病者，令天未明服之。如其言，药入口即呻吟云：肠胃极痛，如刀割截。迟明而死，士人以咎舟师。舟师恚曰：何有此？即取昨夕所馀药，自渍酒服之，不逾时亦死。盖山多断肠草，人食之辄死。而舟师所取药，为根蔓所缠结，醉不暇择，径投酒中，是以反为祸，则知草药不可妄服也。
〖病生于和气不须深治〗
凡人三部脉大小浮沉迟疾，三部同等不越，至数均和者，虽病有寒热不解，此为阴阳和平之脉，纵病必愈。此乃感小邪之气，不可深治。大攻吐泻发汗，若药势过多，反致危损，切禁之。脉应四时气候平均者，虽有小邪寒热，此乃无妄之疾，勿药有喜，不可拘以日数次第，强为攻发，必别致大患。
〖治案〗
东垣治郑仲本年二十三岁，因心痛误服丹、附等药，得上气病，膈、两胁迫胀触不快，便时咳嗽咯出血，病形渐瘦，大便燥难，脉弦数，夜略热，食减。因与灯笼草和节麻黄细末，以白术、桔梗、木通、甘草汤调下，十馀服病减半。又与通圣散去石膏为丸，以桃仁汤下之。
吴球治一人，少年时患虚损，素好服补剂，一日事不遂意，头目眩晕，精神短少。诸医调治，遂以前症告之，谓常服人参养荣、补中益气等汤，每帖用人参三五钱，其效甚速，若少可服之茶汤耳。医者不察，遂用前方，人参、熟地弗效，都以为年高气血两虚，当合固本丸，与汤丸并进，可以速效。服之数剂，反加气急。吴诊其脉大力薄，问有病情，因得之曰：先生休归意切，当道欲留，岂无抑郁而致者乎？况公有年，气之所郁，医者不审，同病异名，同脉异经之说，概行补药，所以病日加也。病者叹曰：斯言深中余病，遂用四七汤数服稍宽，气血和平，浃旬而愈。


跋  ——————————————————————————————————————————————————————————————————————————————————————————

后序  ***************************
俊读越人书，而知治损之责重脾胃也；读仲景书，而知治损之责重阴阳也；读汉以后诸贤书，而知治损之责重气血也。经曰劳者温之，损者益之，其诸君之所本乎。今时则不然，专尚滋阴，务求降火。夫滋阴，则少阳生发之气滞而不升，太阴运化之机泥而中止；降火，则炎上之性不遂而海水沸腾，重离之曜无权而阴霾日甚。是以愈滋愈咳，愈降愈热，不极之毙不已。且滋降之法，创自丹溪，当时以治燎原，乃救偏之剂。后人不察，以为常用之方，贻害靡已，适为丹溪之罪人矣。盖取法乎上，仅得其中。丹溪治杂证尤入圣域，而治损则未尽其长。故其论治诸书，犹是六淫外干，自外损内之旨，与全属虚损者，亦微有别。乃一生精力，有所独注，非今人之涉躐者比也。汉以后治损，首推东垣。东垣之学，沉潜于《灵》《素》《难经》《伤寒》《金匮》，而从悟入者也。培补后天脾胃，乃千古不易之定法。盖以胃为十二经之海，而脾为之行津液，心、肝、肺、肾诸经，资其荣养。经曰安穀者昌，又曰纳穀为宝，正谓此也。有生而后，先天强弱已定，无从补助，听恃者，后天脾胃而已。越人治损，虽有论无方，而调饮食，适寒温，乃益精气，调营卫，缓中之本。故自上损下者，不得过胃；自下损上者，不得过脾，诚郑重乎其言之也。仲景有论有方，其要在行阳固阴。阳者胃也，阴者脾也。如小建中汤、黄耆建中汤、桂枝加龙骨牡蛎汤，皆脾胃之剂。至薯蓣丸、酸枣仁汤；亦皆汇集甘温、甘平之品，以顾脾胃。即大黄䗪虫丸，而犹冠以缓中补虚，从可识矣。俊生也輓，日从事故纸堆中，搜求义蕴，觉与时贤之道，每有扞不相入之处，又不敢恃一隙之明，以贻误斯世。至虚损一症，膈噎于胸中者，历有年所矣，欲崇秦、张、东垣之学，而群叱为奇；欲从滋阴降火之说，而适深入病。今读吴子《不居》二集，窃喜有先得我心者，一再寻绎，义味盎然。其源清，其派的，其切摘时弊也，阐道而不顾人之惊疑；其反复推求也，明道而不厌辞之繁琐。是书一出，而虚损无坏证矣。吴子歙之岭南人，其书湮没将数十载，程子昆季校而刊之，而嘱俊为之序，俊何敢序昔贤之书，唯于斯道有蓄疑未析者，得是书而涣然冰释也，不诚大快事哉！因缀数言，以附卷末，志私淑云。
道光十六年岁次丙申仲夏月休阳汪俊瑞臣甫跋
