
序  ***************************
通天、地、人谓之儒。凡百艺术，皆士君子所宜究心，况疾病为性命所寄，生死攸关，岂不学无术者所可从事！是故不知天之道，不辨地之宜，不究人之情，皆不可以为医。所谓医者，固非通儒莫属也。自后世争尚功利，目医为小道，鄙医为贱技，而学医者半出于无聊之徒为谋衣觅食计，只记药品数味、方书数卷，自诩知医，竞相夸耀，幸中则功归于已，偶失则罪嫁于人。更有忘本逐末，舍近图远，醉心欧化，慕西医以解剖，为实验则惊为神奇，视中医以气化，作真诠则嗤为陈腐，问其运气之加临、水土之异宜、性情之偏畸，则茫然挢舌，救人者转以杀人。目击流弊，能无感喟！际此医术支离之日，而欲求其贯三才之儒，相与之讲明医道，恒不数数。觎吾友蒋君璧山，积学士也，举凡堪舆、星卜之书，无不通晓，而尤精于医，盖其得力于家学者深矣。近复涉猎西书，互相印证，衰中参西，多所发明。临证处方，皆有法度可观。未申两岁冬春之交，伏瘟盛行，死亡枕藉。每见此病触发，医者贸然施治，诧为棘手，既不识其病因，更何论乎治法。蒋君慨然忧之，以谓世之人死于疾者少，而死于医者多，爰本当日得于实验者，笔之于书，名日《伏瘟证治实验谈》，盖欲以救医者之失也。余观近世，市舶交通，种族复杂，感受异气，怪病丛生，病机日出不穷，即治疗亦杂糅不一。彼泥古者，墨守成规；趋时者，徒尚新法。削足就履，毁方为圆，吾未见其不立败也。盖伏气之病，已载于医经，而伏瘟之名，虽不概见，其精义散见于各书，非读书得间，不能钩玄而提要。今蒋君此编，论受病之原因，详治法之次第，亦犹叶氏论三时伏气，独阐不传之秘。援古证今，中西并贯，而伏瘟治法，毫无遗义。子舆氏曰：大匠诲人，必以规矩，不能使人巧。若蒋君者，殆得其巧矣。吾知是编一出，其裨益于世，曷有穷极。自维简陋，莫测高深，何敢妄赞一辞！见仁见智，惟格致之儒，自能神而明之。余每于萧斋岑寂，一灯莹然，展卷寻研，追维畴昔，深悔已往之多疏，用作将来之补救。世之人其亦同抱此疚心否乎？是为序。
民国九年岁次庚申重九后八日世愚弟翁汝梅雪耕氏拜撰

例言  ***************************
己未之冬，庚申之春，伏瘟症状为自来医籍所未载。若不原始要终，发明治法，异日发生同样病态，何以率循治疗，此不可以不记也。
《内经》医理无不具备，后世医籍虽汗牛充栋，然皆各就所见以立言，故所见之外，仍多缺略。今此疫症来自来医籍所未载，仍不出《内经》之范围，故此部治法悉遵《内经》，数典不忘祖也。
此部治法，悉临诊经验所得，必有确实征信者，方敢留存底稿，汇集成册，所以存实验也。
自欧风东渐，好异者崇尚西数，而鄙弃中医，并未脏腑、经络之有错，五行生剋之无凭，不知西人只凭目见，以有形物质为征信，无形气化多忽略而不讲。是故西人所知者，俱属形下之器；若形上之道，精深高远，非所知也。鄙人此部，推阐病原、症状、诊断、治疗上之学理，悉本《灵》《素》圣经，原原有自，凿凿可征，并与治验上有交互之印证，无虚妄之歧谈。潜心研究，自知医学上之价值，中精密而西粗疏，中高深而西卑浅也
西医血清之创造，必待临时，而又难猝办。今春闻每人注射至愈，必须银数百两之多，价值太昂而难施于贫病，如一时无觅，惟有坐视其死而已。若中药则随地可办，价又不贵，且针灸一术，并不须药，由便于贫人。以利便言之，亦中胜于西者多矣。


正文  ——————————————————————————————————————————————————————————————————————————————————————————

病原  ***************************
●伏瘟病原推本于时令说
己未秋冬之交，自寒露至冬至，三月不雨，两间燥烈之气达于极点。人身一小天地，天地既燥，人处其间，亦未有不燥者。经云：秋之为病在肺，燥气上受，首先犯肺，肺病不己，逆传心胞，此燥气之邪感于前，伏于上焦心肺之间，为发生疫症之本因也。自小寒以后，至庚申春之春分，三月之间恒雨恒风，昕夕不休，寒冽之气，逼人太甚，间或雷霆大震，阳气暴泄，肌腠不密，感邪更易，际此时间，倘能慎起居，时饱暖，节劳作，戒色欲，可永保健康之福，自无罹瘟疫之灾。一或不慎，邪必乘之，此冬寒之邪感于后，中于表层太阳之经，为发生疫症之续因也。如其人先感秋燥之邪，伏藏体内，再伤于寒，其病即发，此己未冬月发生疫症之原因也。如其人未伤于燥而伤于寒，其寒邪亦伏留而不即发，至春重感于寒，其病亦即发，此庚申春月发生疫症之原因也。
●己未冬月病原推本于运气说
《内经》丑未之岁，太阴司天，太阳在泉。自秋分至立冬六十日，是谓五之气，主气、客气并属阳明，燥金司令，阳明本燥而标阳，适值天时久旱，燥令太过，经曰：秋伤于燥，冬生咳嗽。此秋燥伏气伤于肺金本脏之为病也。又自小雪至大寒六十日，是为六之气，主气、客气并属太阳，寒水司令，适值下半年在泉之气又同为太阳，寒令太过，故是年冬月，天气寒冽异常，然太阳本寒而标阳，又有阳明燥气伏藏在内，燥金之下，火气承之，严寒之中伏藏火气，故是时冰雪之间，雷霆大震，非时不正之气，莫此为甚。凡夙有伏燥之人，兼感冬寒者，症见恶寒、背冷、头痛、项强，是太阳伤寒之本病也。初起呕吐，继则发热、日渴、谵语、便秘，是阳明伏燥之本病也。卫出上焦，荣出中焦；卫出于肺，荣通于心，阳明乾涸，则荣卫之源绝。温邪犯肺，逆传心胞，燥气亦然，此昏厥之原因也。〈生气通天论〉曰：秋伤于燥，上逆而咳，发为痿厥。〈至真要大论〉曰：燥淫所胜，木乃晚荣，筋骨内变，民病左胁，此气逆咳嗽、筋挛骨痹及半身不遂之原因也。
●庚申春月病原推本于运气说
《内经》：寅中之岁，少阳司天，厥阴在泉，少阳本火而标阳，中见厥阴，标本同气。自大寒至惊蛰六十日，主气厥阴风木司令，客气少阴君火加临。岁运主客，木火同气，木从火化，火气太过。〈至真要大论〉曰：少阳之胜，热客于胃，烦心欲呕，谵妄消灼，草萎水涸。〈六元正纪大论〉曰：寅申之岁，初之气，温病乃起。此岁气、时气为本病之原因也。〈阴阳应象大论〉曰：重阴必阳，重阳必阴，冬伤于寒，春必病温。去冬天气严寒，中人肤腠，郁久化热，消灼真阴，至春重感于寒，乃激之而发现，此伏气为本病之原因也。

症状  ***************************
一种肺金本脏之现症：初起恶寒，旋即发热，咳嗽，胸闷，喘急不得卧，痰多、嗌燥，咯不得出，口渴不多饮，食思缺乏，头部有汗，大便或秘或泄。状甚危急，然死者不过十之二三。
一种太阳兼阳明之现症，分为二类：一类初起恶寒，呕吐，旋即发热、头痛、身痛、项筋强硬，舌乾口渴，目赤，胸闷，神昏谵语，脊部强直、不能转侧，手足乱动，食思缺乏，大便秘结，小便短少，两手脉浮部弦硬、沉部涩数；一类口噤不语，躯体、手足不知运动；或身体发热，目闭昏睡、不省人事；或身无寒热，目开、稍知人事，但不言语；或初起一二日两手俱无脉者。此二类最为危险，死者十之七八。
一种太阳、阳明、少阳三经合病者：初起恶寒，呕吐，旋即发热，项筋痉孪最甚，头部疼痛尤剧，有半日或一日即昏厥而死者；有昏厥复甦，潦缠一二旬或一二月而仍死者；有左右各半身不遂者；有能食粥一二碗，而躯体、手足痿痹不能起立者；有一二月后，精神仍然呆钝，或耳聋，或目盲，或语言无序者。此一种吾临海流行最广、最盛、亦最延长，死者亦最多数。

诊断  ***************************
定名为伏气瘟症，亦名痉瘟，亦名热疫，此皆就其症状之危险名之也。若质直言之，实系时感伤寒引动内伏之症也，或混称为冬温、为春温，皆未切当。
《内经》病机曰：诸气膹郁，皆属于肺；诸痿喘呕，皆属于上。喻嘉言以此二条，明指燥病耍言。〈生气通天论〉曰：秋伤于燥，上逆而咳，发为痿厥。燥属金气，肺属金脏，同气相求，必从其类。故燥气为患，首先犯肺，肺气上逆，则生喘咳；肺气不宣，则肢体萎废，此己未冬月之病原：于伏燥之气伤及肺脏，而发为咳逆、痿厥也。
〈五常政大论〉曰：少阳司天，火气下临，肺气上从，咳嚏鼻塞，厥逆膈不通，火气下临，金从所制，肺逆不降，故咳嚏诸症以起，此庚申春月之病原：于时感风温之邪，首先犯肺，而发为咳嗽也。
〈六微旨大论〉曰：阳明之上，燥气治之，中见太阴。去秋主、客与天空三气皆燥，燥气太过，故从中见湿化，而从标本。阳明本燥而标阳，燥阳合气，其化为火。仲景《伤寒论》以脾阴消烁为脾约，属太阳阳明症；以胃家实，属正阳阳明症；以胃中燥烦实、大便难，属少阳阳明症。此己未冬月之病，皆由此秋燥伏气之为祸也。
〈六微旨大论〉曰：少阳之上，火气治之，中见厥阴，标本同气，亦从火化。《伤寒论》曰：少阳之为病，日苦、咽乾、目眩也。少阳经脉，始从两目锐皆，上抵颈角，下耳后，过颊车，循颈下腋，至季胁。故少阳经病有目赤、咽乾、口噤、头痛、腰痛、不能食诸证。且春令主气为厥阴，风木岁气，中见亦同为厥阴风木。火乘风势，厥气上逆，故气上冲心，则昏厥不省；气上冲脑，则头如裂；木萎不荣，则筋骨痉挛，半身不遂。此庚申春月之病，皆由此岁时、主、客三气加临之为患也。
仲景《伤寒论》有太阳阳明少阳三阳合病之症，为腹满身重、难以转侧，口不仁而面垢，谵语，遗尿。如此症状，自冬及春，最属普通，是有岁气与伏气合併为病之原因也。
《伤寒论》云：太阳之病，脉浮，头项强痛而恶寒。太阳经脉起于目内眦，上额交巅，络脑下项，挟脊抵腰中。自冬及春，症状初起，即恶寒，头痛如裂，项筋强硬，腰脊疼重不可转侧，此实太阳伤寒之症。但在己未冬月，为时令伤寒，在庚申春月，为伏气伤寒，病态虽同，而治法微有异也。
己未冬月，阳明为伏气之病，太阳为时感之病，少阳相火为燥金复气之病；庚申春月，太阳为时感与伏气之并病，少阳为主气之病，阳明为太阳传化及少阳制侮之病。自冬及春，三阳皆病，故所患亦大率皆同也。

与冬温春温风温三症异同辨  ***************************
经云：秋伤于燥，冬生咳嗽。此伏燥化火，肺阴受伤，适遇冬失闭藏之令，天气大温，人处此阳扰之时，伏邪外泄，而发为温病，名曰冬温。又云：冬伤于寒，春必病温。此伏寒化热，少阴受伤，适值春阳上升之令，天气大泄，人处此气交之中，木火内燃，而发为温病，名曰春温。故仲景所云：发热而渴，不恶寒者为温病是也。以其内已化热，故初病即渴；以邪非外感，故不恶寒。《素问》云：阴气先绝，阳气独发。此冬春二温发生之原因也。至于风温之症，则又异是。风温，章虚谷谓四时皆有。当气候温暖之时，毛窍腠理开泄，偶感虚风贼邪，即时成病，是为风温。风为阳邪，故初起即发热而恶风；风为轻清之邪，故先伤表分，非热久内陷，必无昏厥之险也。今此症状初起，必恶寒，口不即渴，及鼻塞、头痛、项强者，实系当时感冒之症，亦即仲景伤寒之症也。但伤寒症必二日传阳明，始有发热、谵语、喘满而死之恶候；今此恶寒，三五点钟即发热，或身不甚热，遂致神昏、痉厥者，则明非纯系伤寒之症矣。盖此症所感之邪极为复杂，为从前医籍所不载，苟非明眼人当之，鲜有不目迷心乱、医药杂投而致死者。以故莫不众口一词，曰瘟疫也，天灾也，殊不知为医者实难辞其咎也。

治疗  ***************************
秋燥本气属凉，谓之次寒，故《素问》有「燥淫于内，治以苦温，佐以甘辛，以苦下之」之说，此秋燥胜气之治法也。又云：燥金之下，火气承之，燥之对化为火。故《素问》又言：燥化于火，热反胜之，治以辛寒，佐以苦甘之说，此秋燥复气之治法也。二法截然不同，不相假借，如此己未冬月之症，乃系复气之为病，况邪气内伏，久必化火；阴液虚耗，亦生内热，当遵《素问》辛寒、苦甘及喻氏、叶氏辛凉、甘润诸治法，庶合正规。昧著咸以羌活、防风、桂枝、独活、川朴、枳壳诸苦温辛热之药投之，故多致气逆喘急而死。此一节论己未冬月症正治之法也。
仲景以发热而渴、不恶寒者为伏寒化热之温病。既化热，定必伤阴，故初即渴、即不恶寒，此庚申春月之病，亦当遵《内经》治燥之例以治之，故仲景治太阳病，发汗后大热不解、大渴饮水者，及三阳合病，腹满身重难以转侧，口不仁而面垢，谵语，遗尿者，并用白虎汤主之。石膏辛寒，辛能解肌，寒能降火；辛能升通，寒能沉降，并擅上下内外之能，故以为君；知母苦润，苦以泻火，润以滋燥，故以为佐；且用甘草、粳米稼穑，作甘之味，调和于中宫，寒剂得之缓其沉寒，苦剂得之化其苦劣，能收滋阴之益，不受伤阴之害，即《素问》治以辛寒、佐以苦甘之旨，此圣人立法所以为善也。此一节论庚申春月症正治之法也。
当初起时期，恶寒、鼻塞、呕吐、舌白、头痛、项强，纯系外感风寒之症，其内伏之邪尚未发动，宜速用辛平发汗散寒诸剂，透澈外邪，病可立愈。但为时无几，一转瞬而发热、口渴、舌红，既已引动其内伏之邪，表里化合，混和并发，当此时期，外寒而内热，外湿而内燥。徒攻其外，则真阴立涸；若滋其里，则邪去无期。宜以辛平解肌，甘凉安内，一举两得，庶可保全。自兹以往，外邪既随内伏而化热，燎原之势，无待踌躇，则救内应较攘外而弥急，宜治以辛凉甘寒，佐以微咸、微苦，用手经轻清之剂，大队并进，津液得复，邪气自除。至于足经咸苦重浊诸剂，咸在禁忌。咸性作泻，苦性降下，必伤其气；咸令人渴，苦从火化，必伤其液。燥病日久，元气、津液所存无几，若更以咸苦沉降之药下其气、竭其液，其人尚有生理乎？惟舌苔黄浊，里结实甚者可暂之，非正治也。
或曰：此症发现起因，既由伤寒为导线，传经见症，仍由太阳、阳明、少阳为转归，则仲景遗法具在，若麻黄汤、承气汤、小柴胡汤，子皆弃之而不用，何也？答曰：仲景《伤寒论》乃伤寒即发、按日传经之治法也，故仲景另以伤寒不即发，伏留化热者名曰温病，论中未出方剂。今此症由于伏气，与仲景所谓温病者同一类，故伤寒诸方无所用之也。或曰：伏邪发动之后，其治法不遵《伤寒论》既得闻命矣，若初起恶寒、头项强痛，纯系太阳表症，子何不用麻黄汤乎？答曰：初起时期，内伏虽未发动，然必要预防，当使潜消，不令暗长，乃为上策。麻黄、杏仁气分药，犹可用之；若桂枝，其色紫赤，其性人心、入血，能引助君火之气以游行于周身荣卫之间，今内伏虽未发动，徜骤入桂枝为导火线，则伏邪未有不随引而暴发者。鄙人每易以紫金锭辈与服，无不应手取效，盖紫金锭一面以麝香一散表邪，一面以朱砂凉镇心火，故收效加神也。
●一种肺脏现症之治法
初起恶寒咳嗽，头痛鼻塞，脉浮紧者，宜杏苏散加减主之
杏仁（三钱）　苏叶（一钱）　牛蒡子（三钱）　桔梗（钱半）　前胡（钱半）　淡豆豉（三钱）　葱白（三支）　生甘草（一钱）
此初感风寒，尚未触动内伏，急宜治以辛平苦甘之剂，发汗利气，一鼓荡平，不使留遗后患，是为得之。
初起恶寒发热，鼻塞咽乾，痰黏不出，咳嗽喘急，倚息不得卧，脉浮候弦、沉候数者，宜仲景麻杏石甘汤主之。
麻黄（钱半）　杏仁（三钱）　石膏（六钱）　炙廿草（钱半）　水煎服。一二剂可愈。
此燥火内伏，寒邪外束，当遵仲景以辛泻肺之旨，用辛温散寒，辛寒清燥表里兼顾法。
数日后不恶寒，但身热或热不甚，头痛，口微渴，饮水后痰易咯出，喘急不得卧，脉弦数而涩者，宜吴鞠通辛凉轻剂桑菊饮主之。
桔梗（钱半）　杏仁（钱半）　苏薄荷（钱半）　冬桑叶（三钱）　杭菊花（三钱）　连翘壳（三钱）　淡芦根（三钱）　麦冬（四钱）　生甘草（一钱）
舌苔白滑，唇齿乾枯，燥在气分者，加石膏；舌尖绛赤，燥在荣分者，加玄参、丹皮、鲜生地；谵语者加广郁金，便秘者加括娄皮，喉痛者加绿豆壳、山栀皮，服二三剂即愈。
日久无恶寒发热，但诸气膹郁，诸痿喘呕，脉虚数者，宜喻氏清燥救肺汤去阿胶加菊花主之。
石膏（八钱）　冬桑叶（二钱）　杭菊花（三钱）　枇杷叶（三钱）　麦冬（六钱）　胡麻仁（三钱）　京杏仁（一钱）　北沙参（钱半）　生甘草（一钱）　痰多者加贝母（三钱）　便秘者加瓜蒌（三钱）服三五剂即愈。
此表邪已去，内燥未清，去阿胶恐其滞也。
●一种太阳阳明少阳三经现症之治法
初起期，恶寒鼻塞，呕吐，舌苔白，头项强痛或喘闷昏厥者，宜紫金锭及诸葛行军散并主之。
紫金锭方（原缺）
紫金锭　每服一钱（约十块），口中嚼细或研末，开水送下。未愈再服，一日内接服二三次，无不神效。十岁内小儿减半，五岁内小儿再减半，紫金锭一名玉枢丹，亦名万病解毒丹，初起恶塞未发热时服之，百发百中，无一失者，真神方也。
诸葛行军散方（原缺）
诸葛行军散 每服一分，开水送下，未愈再服或加至一分半。
一日内接服二三次，无不神效，小儿酌减。
（方论）此症纯为外感时期，寒邪外束，表气不通，宜用辛温诸剂，发汗透邪，利中利气。表邪得澈，里气得通，则伏邪亦可化为乌有，此初起期内第一要著也。若恶寒已罢，通体发热者，不可与也。
初起期，恶寒发热，呕恶，头痛，项筋拘急，舌白、尖红者，宜泄卫护荣汤主之。
泄卫护荣汤方
桔梗（三钱）　葛根（三钱）　苏薄荷（钱半）　橘红（钱半）　茅术（钱半）　秦艽（钱半）　广郁金（钱半）　米仁（六钱）　元参（三钱）　鲜生地（三钱）　金银花（三钱）　连翘（三钱）　服一二剂即愈。
（方论）风伤太阳，卫气不行于头，则必头痛；寒中经络，荣气不充于里，则必拘急；湿闭三焦，阳气不达于表，则必恶塞。呕恶者，胃有寒也；舌白者，表有寒也。阴邪外束，阳气不得外泄，必致内窜，表邪外激，内伏乘机发动，必致合化。身热、舌尖红者，此邪渐入荣，引动伏热，势将昏厥之兆。急用辛平之剂，泄卫以彻表邪；甘凉之剂，护荣而增阴液。养正攻邪，内外兼顾，冲锋急进，一鼓可以荡平。真神方也。
初起期，恶寒发热，项强筋急，头脑疼痛最为剧烈，口微渴，舌尖红者，宜疏风清脑饮主之。
疏风清脑饮方
杭菊花（三钱）　荷叶（三钱）　淡豆豉（三钱）　川藁本（钱半）　苏荷叶（钱半）　丹皮（钱半）　玄参（二钱）　晚蚕砂（五钱）　钩藤（五钱）　鲜银花藤（七钱）　葱白连须（七支）水煎服。二三剂即愈。
（方论）足太阳经及督脉同起于目内眦，上额交巅，络脑间，下项挟脊，抵腰中。太阳为病，头痛，脊痛，腰如折，项似拔；督脉为病，脊强反折。治宜藁本、葱白，以疏达其经气；足厥阴经从目系出额，会督脉于巅顶，肝风煽动，邪火上炎，直冲犯脑，则脑痛而筋挛，治宜菊花、薄荷、丹皮、玄参以疏火清火，豆豉、蚕砂以升清降浊，再加银花藤、钩藤通脉络、解疫毒，使外袭之邪一齐达表，断无续后内陷之危矣。
中泛期，发热口渴，唇舌焦燥，头脑剧痛，颈背痉挛，精神恍惚，谵语惊妄，或昏沉不省者，宜救阴清心汤加至宝丹主之。
救阴清心汤方
鲜生地（八钱）　鲜石斛（三钱）　麦冬（八钱）　金银花（六钱）　玄参（四钱）　天竺黄（三钱）　淡竹叶（三钱）　龙齿（三钱）　广郁金（三钱）　远志（钱半）
加至宝丹一颗磨冲服。
手指蠕动者加羚羊角（一钱）　钩藤（三钱）　脉弱甚者加西洋参（一钱）。轻则一剂，重则二剂即愈。百发百中，决无一失，真神方也。
（方论）伏邪化热，真阴亏耗，心神已处可危之地点；又复外邪内窜，逆犯心胞，心君乏抵抗之能力，饱受惊惶，所以有恍惚谵惊之状态。此时邪气方张，元气将绝，存亡呼吸之间，最危险、最张皇之时期也，急宜治以大剂辛凉甘寒、佐以微苦微咸、芳香灵异诸品，清热降火，育阴和阳，通神明，化秽浊，大队并进，庶可回天。切忌芩、连、知、柏苦劣沉寒诸药，伤阴劫液以化燥；三甲、驴胶、足经咸寒诸药，引邪深入下焦，如水益深，如火益热，遂致不起，无可挽救，惜哉！
中泛期，又有发热神昏，沉睡无语，不知痛苦，不能转侧者，宜前方加九节蒲、生黄耆主之。
前救阴清心汤加至宝丹方
再加九节蒲钱半、生黄耆钱半。
（方论）此症阴伤而阳亦受困，用九节蒲、生黄耆以发动其心阳，服一剂即能言语，但未免有恍惚胡言之候，宜除去九节蒲、生黄耆，再服前方一剂即可神清矣。
中泛期，又有舌润，身凉，脉弦迟或伏，眼或开或闭，口噤不能言，不知痛苦，不能转侧者，宜喻嘉言涤痰汤加减与之。
喻氏涤痰汤加减方
制南星（三钱）　明麻（三钱）　九节蒲（三钱）　广郁金（三钱）　茯神（三钱）　制半夏（三钱）　茅术（钱半）　橘红（钱半）　生黄耆（钱半）　枳实（钱半）　炙甘草（一钱）　京竹油（一锺）　姜汁（半锺）　苏合香丸（一颗 磨冲服）
虚者加高丽参钱半。水煎服。二三剂即愈。
（方论）此症风痰寒湿凝滞脉络，良由素性寒凉，伏邪未能化热，重感于邪，阳气痹困太甚，宜用辛香诸品通阳利气，则风痰寒湿之邪自能流通而无滞矣。
中泛期，身微热，口噤筋挛，四肢抽搐，口眼喎斜，神识昏迷，脉弦滑、舌苔黄浊者，宜熄风安神汤主之。
熄风安神汤方
明麻（三钱）　茯神（三钱）　竺黄（三钱）　钩藤（三钱）　龙齿（三钱）　姜竹茹（三钱）　全蝎（七条）　胆星（钱半）　川连（八分）　九节蒲（钱半）　橘络（钱半）　琥珀（一钱，研冲）　辰砂（八分冲）加金器一具
水煎服。一二剂即愈。
（方论）此风邪直中厥阴，引动伏风从火化，风火相煽，气升痰涌，阻滞窍络，故见症如是。宜急以熄风清火、宣窍通络、降气化痰治之，邪气廓清，而心君自泰矣。
中泛期，身热口渴，心烦喘闷，头疼身重，舌苔焦黄、浊厚、垢腻，胃中痞实，不知饥，不大便者，宜调胃承气汤或凉膈散微下之。
调胃承气汤方
大黄（三钱）　芒硝（五钱）　炙甘草（三钱）
水煎服，大便下即止。
（方论）此浊邪炽盛，盘踞中宫，以致上下脉络痞隔不通，不得不遵《内经》热淫、火淫之例，治以咸寒，佐以苦甘，通顺肠胃，则浊降清升，而诸症悉退矣。若舌虽然黑而苔薄不腻者，此伏气化火无形燥热，此方不可与也，宜仿吴鞠通增液汤法，于应用方内重加麦冬、玄参，大便自下矣。
凉膈散方
桔梗（钱半）　苏薄荷（一钱）　淡竹叶（三钱）　连翘（三钱）　山栀（一钱）　黄芩（一钱）　大黄（三钱）　芒硝（二钱）　生甘草（二钱）　生蜜（一匙）
水煎服。
（方论）同前条。
终后期，心神清醒后身热未清，口渴舌燥，头痛甚剧，项筋疼胀，身不转侧，身有汗，右关脉洪数者，白虎汤主之；身无汗，但头汗出，左关脉弦数者，宜养液通痹汤主之。
白虎汤方
生石膏（八钱）　知母（二钱）　白粳米（一合）　生甘草（一钱）
脉弱者加西参（一钱）
（方论）足阳明胃经脉上耳前，循发际，至额颅，凡头前额痛者，乃由阳明悍气上冲，宜石膏、知母辛通苦降之剂，镇坠其上冲之悍气，抑令下降，然恐其沉降太过，致伤中气，特佐以粳米、甘草缓滋清之品，养胃和中，以剂其平，所以为主治阳明温热病之最大有力者也。
养液通痹汤方
苏薄荷（钱半）　杭菊花（三钱）　冬桑叶（三钱）　荷叶（三钱）　鲜生地（五钱）　鲜石斛（钱半）　麦冬（四钱）　金银花（四钱）　京玄参（三钱）　原蚕砂（三钱）　米仁（六钱）　萆薢（三钱）　秦艽（钱半）
大便不通者麦冬、玄参、银花可各加至五六钱。服一二剂即身凉，疼止，甚效。
（方论）此症头痛、项疼，为前、中、后三期必有之特征，大概前期多属太阳，中后二期多属阳明、厥阴。盖太阳主表，属外感伤寒症，阳明主中，属传里化热症；厥阴主里，属内风煽火症。太阳宜开，治以麻黄、羌活、藁本、薄荷之类；阳明主通降，治以白虎、增液、承气之类；厥阴宜阖，治以鲜生地、丹皮、骨皮、菊花、桑叶、蚕沙之类，选取加入，自有卓效。太阳、阳明症治，前条既详，兹不复赘。但厥阴治法，前人多用龟板、鳖甲、阿胶、牡蛎、地黄、白芍、五味、磁石酸收腻补、质重沉寒之物，今皆摒弃不用者，盖此症纯由五运六气在天轻清之邪伏化而成，继以肝风内起，煽动伏火，直犯上部清虚之体，震撼神经，重则必致昏厥，故治法亦宜仿此，而用微辛、微苦、微甘、微寒之剂，质轻味薄，气清性平之品，端入上部清虚之处，使之镇熄于无形，乃为善法。若厚重黏腻之药，不达病所，非所治也。
终后期，神清身凉，躯体强直、重著、疼痛，不能转侧，脉弦硬而涩者，宜宣络通痹汤主之。
宣络通痹汤方
生黄耆（三钱）　当归尾（三钱）　赤芍药（三钱）　桂枝（钱半）　秦艽（钱半）　独活（一钱）　片姜黄（钱半）　炙甘草（三钱）
加韭汁（半锺）冲服。三五剂即愈。
（方论）此痹症也，误服足经咸苦沉寒之药太过，以致风寒痰湿诸邪留滞经络，瘀不动而成，宜治以辛甘通阳、导气消痰、化瘀，而病自愈。
终后期，身微热，口微渴，头项微痛，四肢委废，不能起坐，脉数而微弱者，宜益冲养荣汤主之。
益卫养荣汤方
鲜生地（四钱）　麦冬（六钱）　天冬（三钱）　金石斛（三钱）　杭菊花（三钱）　金银花（三钱）　米仁（六钱）　桑寄生（三钱）　冬桑叶（三钱）　玄参（三钱）
筋骨疼痛者加萆薢、秦艽、通草，手指蠕动者加钩藤，臂痛者加嫩桑枝一尺。
（方论）此痿也。宜治以甘寒，佐以微辛，清肺气以益卫，滋胃液以养荣，饮食渐进，脉络自通，则病即霍然矣。
终后期，左半肢体痿痹者，燥伤肝血也。痹症属血瘀，宣络通痹汤亦治之（见前）；痿症属血虚，宜喻氏人参丸加减治之。
喻氏人参丸加减方
高丽参（钱半）　炙黄耆（三钱）　当归身（二钱）　尖生地（三钱）　麦冬（四钱）　茯神（三钱）　龙齿（三钱）　石菖蒲（钱半）　远志（钱半）　奎员肉（三钱）　炙甘草（三钱）
终后期，右半肢体痿痹者，燥伤肺胃之液也。痹症属湿痰凝滞，脾气不行，喻氏涤痰汤加减亦治之（见前）；痿症属肺胃阴伤，益卫养荣汤亦治之（见前）；终后期，身凉，进食，但觉四肢痿弱不能起立行走者，宜补荣通俞饮主之。
补荣通俞饮方
北沙参（三钱）　原淮药（四钱）　石莲肉（五钱）　生苡仁（六钱）　麦冬（四钱）　天冬（三钱）　藿山斛（钱半）　淡芦根（三钱）　生穀芽（三钱）　佩兰梗（二钱）　括蒌壳（八分）　佛手柑（八分）　生甘草（八分）
（方论）此症治不得法，缠绵一二月，虽幸诸症俱退，必致肢体痿弱，不能起立行走，此脏阴亏耗，不荣筋脉，故缓从不收也。治法必以养阴为先，养必以纳穀为要。《内经·痿论》云：治痿独取阳明。阳明者，五脏六腑之海，主润宗筋宗筋，束骨而利机关，故阳明虚则宗筋缓纵，带脉不引故足痿不用也。宜各补其荣，而通其俞，调其虚实，和其顺逆，则病已矣。补荣者，补养五脏之阴也；通俞者，通利五脏之热也。荣出中焦，水穀入胃，取汁化赤而为血，以奉生身，行于经隧，故养阴之道，宜注意纳穀之渐多，胃液之渐足，则庶几矣。方中诸味，皆所以长胃液，助胃用，预期纳穀之地也。
终后期，身凉，进食，或二三月后尚然，精神呆钝，语言蹇涩，步履困难，脉弦细而涩者，宜天王补心丹主之。
天王补心丹方
高丽参（钱半）　当归身（三钱）　小生地（六钱）　酸枣仁（三钱）　白茯神（三钱）　麦冬（三钱）　天冬（三钱）　丹参（三钱）　柏子仁（钱半）　远志（钱半）　桔梗（钱半）　玄参（钱半）　五味子（一钱）　加灯芯（一个）
（方论）心液、脑汁久为燥火煎熬，伤耗已甚，故神经衰弱，知觉、运动俱处困难，陈修园曰：以生地黄补水，使水上交于心；以玄参、丹参、二冬泻火，使火下交于肾，又佐参、苓以和心气，当归以生心血，二仁以安心神，远志以宣其滞，五味以收其散，更假桔梗之浮为嚮导，荣气通于心，心得所养，则灵机自转，经脉自和，尚何疾病之有哉。
食复救治法
此症自初起至终愈，只宜食稀粥，大忌食饭，即复原后，亦宜逐渐增加，犯者病必即时回复。治法宜于应用方内加雄鼠粪，以利肠胃即愈。雄鼠消化力最优，食物下咽，不移时即变粪而下出，故用治食复，其效甚佳。本草云：貑鼠粪，甘、微寒，治伤寒劳复发热，按当是。食复之误犯酒食、油腻、烧炙之物者，加细茶叶可以解之。
劳复救治法
此症初愈，宜戒劳作，犯者其病即时回复。治法宜于应用方内加竹沥一匙，以清经络中之污热即愈。本草云：竹沥，气味甘、大寒，疗风痹，止烦闷、消渴、劳复是也。
