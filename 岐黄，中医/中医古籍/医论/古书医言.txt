
序  ***************************
天有日月星辰。地有山川泽陵。日月星辰者天之文也。山川泽陵者地之象也。而其文与象俯仰瞻望。瞬目之间亦可能观察焉。人见其日月星辰唯谓之大。见其山川泽陵唯谓之广。而其广与大。一朝一夕。尺寸之阴。岂可得穷极矣哉。夫古书之可尊。在乎其信信。古医之可贵。在乎其治治。而苟书之不明。病之不治。恶在其尊贵之也。我先祖考东洞翁。生二千岁之下。学二千岁之上。道不古则不从。方不古则不取。钻研多年。用以施之于今。始晤万病一毒。无疾不治。乃考诸古而无缪。征诸今而不疑。于是。规矩准绳立焉。纪纲法则举焉。古疾医之道。遂复明于今世。翁尝嗟其疾医之道熄而阴阳医之言行。稽诸秦汉以上言医事者。而评论辨辟之。题曰古书医言。或恐人之视者。唯谓东洞一家言。不深研穷。而其崇尚之者犹寡。然吾东洞者。原尽疾医之本要。是以其所取仅十一。而所舍殆十九。况乎百家亦皆非医。唯倖存古医真言之千百于十一尔。孰能分其珠玉与鱼眼。故苟不聪明睿智之人。冀达其本要者。则不可与言疾医之大道也。呜呼。吾东洞既没。先考南涯夙受其业。已有伤寒论精义之著。特以此书未公于世。亦未上梓。文化癸酉之春。梨枣日谋。无几亦不幸见背。不肖顺辱入续业。但日夕讲究。干父祖之事。幸以父祖之灵。获业速竣。寻又将就伤寒论精义。庶乎得不忝矣。顺又窃谓。此书一出。人之知吾东洞与不者。在乎其信于此与不。且人视我之言。顾者不知复以为如何。文化十年冬十一月。平安　吉益顺谨撰


卷一  ——————————————————————————————————————————————————————————————————————————————————————————

卷一  ***************************
易曰：九五旡妄之疾。勿药有喜。
象曰：旡妄。药不可试也。
为则曰：九五以中正。当尊位。下又以中正应之。可谓旡妄之至。其道无以加矣。疾者谓作之病也。以九五之无妄。如其有疾。勿以药治。则有喜也。夫人之有疾。则以毒药。攻去其病毒。以复其正。若无疾病而攻治之。则反害其正矣。故勿药自愈也。旡妄之疾。虽自外表。旡妄之体。刚健贞顺。固不受也。而旡妄之疾而动。则是为妄也。
书曰：若药勿瞑眩。厥疾勿瘳。
为则曰：书言医事。可信。莫古焉。而后世不由此语。盖汉以降。疾医之道熄焉。阴阳医隆焉。夫阴阳者造化之事。而非人事也。故圣门天地阴阳者。恭敬而从之。慎无犯耳。以阴阳不论人事也。然汉以降。阴阳之说播而吾道湮矣。其论益似微。其事益难成也。悲哉。天下众庶婴系疾病。不能免脱其苦患也。是无它。以阴阳论疾病。以不知为知之弊也。乃如太仓公是也。盖医者掌疾病。疾病不治。岂谓医乎。然太仓公论死生。而不能救疾病。偶有救者。论与治乖。非空言虚论而何。故于其传评之。可以考矣。今此语易读难行。为之则瞑眩。瞑眩人人皆异。千变万怪不可名状也。故药中肯綮。毒不解。则药终勿瞑眩也。毒解则药忽瞑眩也。或有眩暝数十日。绝食羸瘦。将死而毒尽顿快者也。或有瞑眩数死数苏。而毒尽渐治者也。是皆躯不自为之者。奚能得知焉。故曰：此语易读难行也。医卫习熟在兹。医术习熟在兹。
诗经曰：匪我言耄。尔用忧谑。多将熇熇。不可救药。
为则曰：多行熇熇。惨毒之恶。譬之死病无良医。
礼记曰：医不三世。不服其药。
孔氏颖达曰：父子相承至三世。是慎物调齐矣。吕氏大临曰：医至三世。治人多矣。用物熟矣。功已试而无疑。然后服之。亦谨疾之道也。方氏悫曰：医之为术。苟非祖父子孙传业。则术无自而精。术之不精。可服其药乎。为则曰：礼之所言。其常而已。虽非传业。其人而自然克得。倘克治疾。未及三世。固所可用也。
凡执技以事上者。祝史射御医卜及百工。凡执技以事上者。不贰事。不移官。
为则曰：礼运曰：臣与家仆杂居齐齿。非礼也。
孟春行秋令。则其民大疫。
季春行夏令。则民多疾疫。
孟夏月也。聚蓄百药。
仲夏行秋令。民殃于疫。
孟秋行夏令。民多疟疾。
季秋行夏令。民多鼽嚏。
民必疾疫。又随以丧。命之曰畅月。
仲冬行春令。民多疥疠。
为则曰：凡月令之言病。于治疗无益矣。虽圣经不能无疑。唯率以言之。乃可也。理以推之。乃不可也。又周礼及吕氏春秋等月令。皆效之。非疾医之事。
恻怛之心。痛疾之意。悲哀志懑气盛。
为则曰：是不因毒病。故不药而治。以此医之治毒可确知矣。
或曰：辅病妇人童子。不技不能病也。
为则曰：可考丧服四制义疏。
周礼曰：聚毒药。以共医事。
为则曰：注云。药之物恒多毒。是不知而为说误也。夫药皆毒也。以毒解毒。故瞑眩。弗瞑眩厥疾弗瘳。虽五穀用以为药则毒。故瞑眩也。郑玄不为医。因不知此义。而作说。其误传于千载。圣人之禁戒。可畏可慎。
岁终则稽其医事。以制其食。十全为上。十失一次之。十失二次之。十失三次之。十失四为下。
为则曰：稽医事之当否而非计死生之多少。误有为计死生之多少者。岂得以死生稽人功哉。夫死生者天之主也。疾病者医之主也。假令瘳于疾病虽十全矣。命尽则死。故古语曰：死病无良医。是之谓也。
食医。掌和王之六食六饮六膳百羞百酱八珍之齐。
凡食齐眡春时。羹齐眡夏时。酱齐眡秋时。饮齐眡冬时。
凡和春多酸。夏多苦。秋多辛。冬多咸。调以滑甘。
凡会膳食之宜。牛宜稌。羊宜黍。豕宜稷。
犬宜粱。雁宜麦。鱼宜蓏。
凡君子之食。恒放焉。
为则曰：以食医之法。不可论疾医也。食者有养之意也。疾者有攻之意也。不可混矣。盖本草混之。故建禁忌之法。误也。大都养者从好恶。攻者不拘好恶也。
疾医。掌养万民之疾病。四时皆有疠疾。春时有痟（酸削也）首疾。夏时有痒疥疾。秋时有疟寒疾。冬时有嗽上气疾。
为则曰：是因四时气令。而内毒动也。气令者天事也。以人事不可治也。内毒者人事也。疾医能治之。故见病发。言之乃可也。理以推之乃不可也。
以五味五穀五药。养其病。
为则曰病无养之道。故注云。养犹治也。
又曰：病由气胜负而生。是阴阳医之说。而非疾医之论。
以五气五声五色。眡其死生。
为则曰：知死生也。病者与医者无益。由是思之。古人有疑于周礼也。宜哉。
两之以九窍之变。参之以九藏之动。
为则曰：九窍九藏。四肢百体。是造化之所为也。以人事不可揆也。病者皆毒依于法。去其毒。则九窍九藏之变。皆治复初。由是观之。古人所谓。是亦搀入乎。
凡民之有疾病者。分而治之。死终则各书其所以。而入于医师。
疡医掌肿疡溃疡金疡折疡之祝药剂杀之齐。
郑司农曰：祝当为注读。如注病之注。声之误也。注谓附著。劀谓刮去。
凡疗疡。以五毒攻之。
郑司农曰：止病曰疗。攻治也。五毒五药之有毒者。今医方五毒之药。作之合黄堥置石胆丹砂雄黄矾石慈石其中。烧之三日三夜。其烟上著。以鸡羽扫取。以注创。恶肉破。骨则尽出。
以五气养之。以五药疗之。以五味节之。
郑司农曰：五气当作五穀。为则曰：五穀亦用于药。则皆毒也。
凡药。以酸养骨。以辛养筋。以咸养脉。以苦养气。以甘养肉。以滑养窍。
为则曰：是亦搀入阴阳之论也。疾医不取。
辨三酒之物。一曰事酒。二曰昔酒。三曰清酒。
郑司农曰：事酒有事而饮也。昔酒无事而饮也。清酒祭祀之酒。玄谓。事酒酌有事者之酒。其酒则今之醳酒也。
昔酒今之酋久白酒。所谓旧醳者也。清酒今中山。冬酿接夏而成。为则曰：古方白酒清酒。以是可知矣。
论语曰：孟式伯问孝。子曰：父母唯其疾之忧。
古注曰：孝子不妄为非。唯疾病。然后使父母忧。
伯牛有疾。子问之。自牖执其手。曰：亡之。命矣夫。斯人也。而有斯疾也。子之所慎齐战疾。
为则曰：疾之慎则在乎守节。
曾子有疾。召门弟子曰：启予手。启予足。诗云。战战兢兢。如临深渊。如履薄冰。而今而后吾知免夫。小子。
曾子有疾。孟敬子问之。曾子言曰：鸟之将死。其鸣也哀。人之将死。其言也善。
为则曰：孝经云。身体发肤。受之父母。不敢毁伤。孝之始也。免者免灾也。夫君子言必信。行必忠。故免灾。今之学者乃不然。慎旃。
敢问死。曰：未知生。焉知死。
为则曰：死生天命也。故圣人不论。况于常人乎。
子夏曰：商闻之矣。死生有命。富贵在天。
子曰：南人有言。曰人而无恒。不可以作巫医。善夫。
物子曰：人而无恒。不可以作巫医。郑玄曰：主巫医。不能治无恒之人。物子曰：郑玄之解。古来相传之说已。作巫医者谓为其人卜筮且医疾也。非谓以其人为巫医之人也。
康子馈药。拜而受之曰：丘未达不敢尝。
为则曰：孔安国曰：未知其故。故不敢尝。礼也。物子曰：古人解古文辞。可谓尽之矣。只其辞简奥。读者未易解已。故故实也。谓礼也。未知其故。故不敢尝。是解孔子之言也。礼者言孔子所以言者礼也。医师职曰：医师掌医之政令。聚毒药以共医事。是古之药多毒药。故郑注曰：药之物恒多毒。为则曰：盖郑玄徂徕皆非医也。而不行。而言药多毒。此误也。本草曰有毒无毒。是食医之事。而非疾医之事也。以食医混疾医亦误也。是疾医之道所以绝焉。食医者主养也。疾医者主攻也。故古语攻病以毒药。养精以穀肉果菜。虽穀肉果菜用为药。则有攻之意。故药皆毒也。譬如甘麦大枣汤。三味为食料则无毒。用药方中肯綮则大瞑眩。或吐泻。或发汗。而其毒解。疾乃瘳。是无它。毒毒乎毒也。吾党小子行而言。勿舌言。虽彼博洽巨儒不行而言皆臆也。故学如郑玄徂徕。尚致此过失矣。圣人戒之曰：有不知而作之者。我无是也。慎哉。又曰：如药勿瞑眩。厥疾勿瘳。此非疾医则不能解也。知药皆毒亦然。物子曰：馈毒于人。而令死。古者谓之馈药焉。是所以无馈药之礼也。孔子时礼失俗变。贵人闻疾或馈之。时人亦必尝之。依赐食之礼也。皆非礼也。此或一说。
家语曰：哀公问孔子曰：智者毒乎。仁者寿乎。孔子对曰：然。人有三死。而非其命也。己自取也。夫寝处不时。饮食不节。逸劳过度者。疾共杀之。居下位而上于其君。嗜欲无厌而求不止者。刑共杀之。以少犯众。以弱侮强。忿怒不类。动不量力。兵共杀之。此三者非命也。人自取之。若夫智士仁人。将身有节。动静以义。喜怒以时。无害其性。虽得寿焉。不亦宜乎。
孔子曰：良药苦于口。利于病。
为则曰：药皆毒也。毒毒于毒而疾乃瘳。奚药之良之有焉。按史记汉书皆作毒药。韩非子说苑并作良药。忆者刘向校阁家语之时。因韩非作良药乎。今从史汉。作毒药为是。
曾子耘瓜。误斩其根。曾皙怒。建大杖以击其背。曾子仆地而不知人。久之。有顷乃苏。
君子修道立德。不为穷困而改节。为之者人也。生死者命也。
鲁哀公问于孔子曰：人之命与性何谓也。孔子对曰：分于道。谓之命。形于一。谓之性。化于阴阳象形而发谓之生。化穷数尽谓之死。
郑子产有疾。谓子太叔曰：我死子必为政。唯有德者。能以宽服民。其次莫如猛。
春秋左氏传曰：六日公至。毒而献之。公祭之地坟。与犬犬毙。与小臣。小臣亦毙。
为则曰：地坟是不知为何毒太甚。
陨石于宋五。陨星也。六鷁退飞。过宋风也。云云。退而告人曰：君失问是阴阳之事。非吉凶所生也。吉凶由人。吾不敢逆君故也。
为则曰：阴阳者天事也。吉凶者人事也。积善馀庆而吉。积恶馀殃而凶。譬如人病。有毒于内。则因天令而毒动病。无毒于内。则天令虽烈不病也。阴阳之事。以人事不可计。奉顺而守之耳。
邾子曰：苟利于民。孤之利也。天生民而树之。君以利之也。民既利矣。孤必与焉。左右曰命可长也。君何弗为。邾子曰：命在养民。死之短长时也。民苟利矣。迁也。吉莫如之。遂迁于绎。五月邾文公卒。君子曰：知命。
齐侯戒师。期而有疾。医曰不及秋。将死。
穆公有疾曰：兰死。吾其死乎。吾所以生也。刈兰而卒。
晋人获素谍。杀诸绛市。六日而苏。
晋胥克。有虫疾。
谚曰：高下在心。川泽纳污。山薮藏疾。
郇瑕氏土薄水浅。其恶易觏。易觏则民愁。民愁则垫隘。于是乎有沉溺重膇之疾。不如新田土厚水深。居之不疾。
为则曰：是后世所谓脚气之滥觞也。然脚气无毒。人虽居卑湿之地。不疾。故特无脚气之药。但视毒之所在而治。则克治。学者察诸。
晋侯梦大厉。被发及地。搏膺而踊曰：杀余孙不义。余得请于帝矣。坏大门及寝门而入。公惧入于室。又坏户。公觉召桑田巫。巫言如梦。公曰何如。曰不食新矣。公疾病求医于秦。秦伯使医缓为之。未至。公梦。疾为二竖子。曰彼良医也。惧伤我焉。逃之。其一曰：居肓之上膏之下。若我何。医至曰：疾不可为也。在肓之上膏之下。攻之不可。达之不及。药不至焉。不可为也。公曰：良医也。厚为之礼而归之。六月丙午。晋侯欲麦。使甸人献麦。馈人为之。召桑田巫。示而杀之。将食。张如厕陷而卒。小臣有晨梦。负公以登。及日中。负晋侯出诸厕。遂以为殉。
为则曰：缓之言非疾医之辞。注曰：传言巫以明术见杀。小臣以言梦自祸。孔子曰：不语怪力乱神。岂亦其人之命耶。
晋范文子反自鄢陵。使其祝宗祈死曰：君骄侈而克敌。是天益其疾也。难将作矣。爱我者。唯祝我。使我速死无及于难。苑氏福也。六月戊辰士燮卒。
君子谓子重。于是役也。所获不如所亡。楚人以是咎子重。子重病之。遂遇心疾而卒。
为则曰：非毒而病。皆不可药也。
子驷使贼夜弑僖公。而以疟疾赴于诸侯。
以待疆者而庇民焉。寇不为害。民不罢病。不亦可乎。
子驷曰：国病矣。子展曰：得罪于二大国。必亡。病不犹愈于亡乎。
为则曰疾病可治。死不可救。
叔豫曰：国多宠而王弱。国不可为也。遂以疾辞。方暑阙地下冰而床焉。重茧衣裘。鲜食而寝。楚子使医视之。复曰：瘠则甚矣。而血气未动。乃使子南为令尹。吾见申叔。夫子所谓生死而肉骨也。
其御曰：孟孙之恶子也。而哀如是。季孙若死。其若之何。臧曰：季孙之爱我。疾疢也。孟孙之恶我。药石也。美疢不如恶石。夫石犹生我。疢之美。其毒滋多。孟孙死。吾亡无日矣。诗曰：谁能执热。逝不以濯。礼之于政。如热之有濯也。濯以救。何患之有。
为则曰：古昔有水渍之法。亦如此。太仓公传可考矣。
然明谓子产曰：毁乡校如何。子产曰：何为夫人朝夕退而游焉。以议执政之善否。其所善者吾则行之。其所恶者吾则改之。是吾师也。若之何毁之。我闻忠善以损怨。不闻作威以防怨。岂不遽止。然犹防川。大决所犯。伤人必多。吾不克救也。不如小决使道。不如吾闻而药之也。然明曰：蔑也。今而后知吾子之信可事也。小人实不才。若果行此。其郑国实赖之。岂唯二三臣。仲尼闻是语也。曰：以是观之。人谓子产不仁。吾不信也。
晋侯有疾。郑伯使公孙侨如晋聘且问疾。叔向问焉。曰：寡君之疾病。卜人曰：实沉台骀为祟。史莫之知。敢问。此何神也。子产曰：云云。由是观之。则台骀汾神也。抑此二者不及君身。山川之神则水旱疠疫之灾。于是乎禜之。云云。若君身。则亦出入饮食哀乐之事也。山川星辰之神。又何为焉。侨闻之。君子有四时。朝以德政。昼以访问。夕以修令。夜以安身。于是乎节宜其气。勿使有所壅闭湫底。以露其体。兹心不爽而昏乱百度。今无乃壹之。则生疾矣。侨又闻之。内宦不及同姓。其生不殖。美先尽矣。则相生疾。君子是以恶之。云云。晋侯闻子产之言曰：博物君子也。重贿之。
为则曰：子产曰：若君身。则亦出入饮食哀乐之事也。呜呼。君子言哉。慎疾医之疾。在饮食嗜欲守节尔。后世谓风寒暑湿之疾。误可以知矣。
又曰：子产曰：君子有四时。是养生修身之道。可不务乎。
晋侯求医于秦。秦伯使医和视之。曰：疾不可为也。是谓近女室。疾如蛊。非鬼非食。惑以丧志。良臣将死。天命不祐。云云。赵孟曰：良医也。厚其礼而归之。
为则曰：是国医之论。而非疾医之事也。后世医书以此论言六气之疾。误也。盖其所论近女室。疾如蛊。良臣将死。皆是非疾为之也。
卫侯使赂周歂治瘽曰：苟能纳我。吾使尔为卿。周冶杀元咺及子适子仪。公入祀先君。周冶既服将命。周歂先入及门。遇疾而死。冶瘽辞卿。
为则曰：周歂死也。假令不死。冶瘽见其疾以为罚。而辞乃可矣。过而改则无灾也。祭统曰：爵有德而禄有功。必赐爵禄于大庙。尔不敢专也。周冶为卿不义也。不义神明不受也。宜哉见罚。
晋侯饮酒云云。亦自饮也。曰味以行气。气以实志。志以定言。言以出令。臣实司味。二御失官。而君弗命。臣之罪也。公说彻酒。
为则曰：味以行气。固然。但后世医家欲以毒药行气。大误矣。何则。非食味。气不得养。故可谓味以行气也。药皆毒。疾亦毒也。以毒攻毒。气或不行。为有毒而去其毒。则气自行。故不可谓药以行气也。
许悼公疟。五月戊辰饮。太子止之药。卒。太子奔晋。书曰：弑其君。君子曰：尽心力以事君。舍药物可也。
为则曰：凡非本职。勿好为焉。奚唯药。
泠州鸠曰：王其以心疾死乎。
水潦方降。疾疟方起。
齐高强曰：三折肱。知为良医。
为则曰：医之为功也。以一不可决。再三得功而后。方证始可以言已。
树德莫如滋。去疾莫如尽。
是岁也。有云如众。赤鸟夹日。以飞三日。楚子使问诸周大史。周大史曰：其当王身乎。若禜之。可移于令尹司马。王曰：除腹心之疾。而置诸股肱。何益。不穀不有大过。天其天诸。有罪受罚。又焉移之。遂弗禜。昭王有疾。卜曰：河为祟。王弗祭。大夫请祭诸郊。王曰：三代命祀祭。不越望。江汉睢漳楚之望也。祸福之至。不是过也。不穀虽不德。河非所获罪也。遂弗祭。孔子曰：楚昭王知大道矣。其不失国也。宜哉。夏书曰：惟彼陶唐。帅彼天常。有此冀方。
吴将代齐。越子率其众以朝焉。王王及列士。皆有馈赂。吴人皆喜。唯子胥惧曰：是豢吴也夫。谏曰：越在我心腹之疾也。壤地同而有欲于我夫。其柔服求济其欲也。不如早从事焉。得志于齐。犹获石田也。无所用之。越不为沼。吴其泯矣。使医除疾而曰必遗类焉者。未之有也。
且唯圣人。能无外患。又无内忧。距非圣人必偏而后可。偏而在外。犹可救也。疾自中起。是难。
君子失心。鲜不夭昏。
平公有疾。秦景公使医和视之。云云。文子曰：医及国家乎。对曰：上医医国。其次疾人。固医官也。
为则曰：国医与疾医之分。于是可知。
吾闻。国家将败。必用奸人而嗜其疾味。其子之谓乎。夫谁无疾眚。能者蚤除之。旧怨灭宗国之疾眚也。
管子曰：朝忘其事。夕失其功。邪气入内。正色乃衰。
上恃龟。好用巫医。则鬼神骤祟。故功之不立。名之不章。为之患者三。云云。
再会诸侯。令曰：养孤者食常疾。收孤寡。
为则曰：五霸之令如斯。民之蒙恩泽可以知矣。然至于孟子之时。诸侯放肆乃不然。故孟子曰：今之诸侯。五霸之罪人也。
故赦者犇马之委辔。毋赦者痤睢（为则曰睢恐疽或痈字衍）之矿石也。
滋味动静。生之养也。好恶喜怒哀乐。生之变也。聪明当物。生之德也。是故圣人齐滋味而时动静。御正六气之变也。
当生者生。当死者死。言有西有东。各死其乡。置常立仪。能守贞乎。
欲爱吾身。先知吾情。君亲六合。以考内身。以此知象。乃知行情。既知行情。乃知养生。
三月如咀。咀者何。曰五味。五味何。曰五脏。酸主脾。咸主肺。辛主肾。苦主肝。甘主心。五脏已具。而后生肉。脾生膈。肺生骨。肾生脑。肝生革。心生肉。五肉已具。而后发为九窍。脾发为鼻。肝发为目。肾发为耳。肺发为窍。五月而成。十月而生。生而目视耳听心虑。目之所以视。非特山陵之见也。察于荒忽。耳之所听。非特雷鼓闻也。察于淑湫。心之所虑。非特知于粗粗也。察于微眇。
为则曰：五脏六腑。四肢百骸之论。诸书各异。要之其旨皆以理推之。论说之辞也。盖五脏六腑。四肢百骸九窍。皆造化之所为。而非人之所为也。医家率以阴阳五行之理论之。疗之无有寸效矣。疾医不然。以造化不混于人事。万病唯为一毒。去其毒。则目之不明也明。耳之不闻也闻。其为术可以知矣。不能为而论之。臆而无益。君子不为。
遇者兼和。然则天无疾风。草木发奋。郁气息。民不疾而荣华蕃。
死死生生。因天地之形。天地之形。圣人成之。
不思。不虑。不忧。不图。利身体。便形躯。养寿命。垂拱而天下治。
思索生知。慢易生忧。暴傲生怨。忧郁生疾。疾困乃死。思之而不舍。内因外薄。不蚤为图。生将巽舍。
为则曰：忧郁生疾。是甚不然。夫七情者气也。虽忧郁。逢喜有时忽消。虽逢喜。忧郁或时不消。是因忧而有毒。聚而不去也。疾者毒也。无毒而不病。故治术唯去毒耳。学者思诸。
凡人之生也。天出其精。地出其形。合此以为人。和乃生。不和不生。察和之道。其精不见。其征不丑。平正擅胸。论治在心。此以长寿。
桓公曰：善哉。牧民何先。管子对曰：有时先事。有时先政。有时先德。有时先怒。飘风暴雨不为人害。涸旱不为民患。百川道。年穀热。籴货贱。禽兽与人聚食。民食。民不疾病。
当春三月。荻室熯造钻燧。易火抒（抒引而泄之也又渫水也）井易水。所以去兹毒也。
夏有大露。原烟噎下。百草人採。食之伤人。人多疾病而不止。云云。大寒。大暑。大风。大雨。其至不时者。此谓四刑。或遇以死。或遇以生。君子避之。是亦伤人。
为则曰：天令不伤人。以此足知。或遇以死。或遇以生。是无它。遇天令而内毒动而死者有之。天令而内毒去而生者有之。均是天令。生死不同。不可预知也。故君子避之。后世医家计之论之。妄哉噫。
起居时。饮食节。寒暑适。则身利而寿命益。起居不时。饮食不节。寒暑不适。则形体累而寿命损。
修行慢易。则污辱生矣。故曰：邪气袭内。正色乃衰也。
人君唯母好全生。则群臣皆全其生。而生又养。生养何也。曰滋味也。声色也。然后为养生。然则从欲妄行。男女无别。反于禽兽。然则礼义廉耻不立。人君无以自守也。故曰：全生之说胜。则廉耻不立。
民之能已民疾病者。置之黄金一斤。直食八石。
晏子春秋曰：景公疥且疟。暮年不已。召会谴梁丘据晏子而问焉。曰：寡人之疾病矣云云。改月而君病悛。
为则曰：此文与左传同。故不枚举。
景公病水。卧十数日。夜梦与二日斗。不胜。晏子朝。公曰：夕者梦与二日斗。而寡人不胜。我其死乎。晏子对曰：请召占梦者。出于闺。使人以车迎占梦者。至。曰曷为见召。晏子曰：夜者公梦二日与公斗不胜。公曰：寡人死乎。故请君占梦。是何为也。占梦者曰：请反其书。晏子曰：毋反书。公所病者阴也。一阴不胜二阳。故病将已。以是对。占梦者入。云云。居三日。公病大愈。
景公病疽。在背。高子国子请公曰：职当抚疡。高子进而抚疡。公曰热乎。曰热。热何如。曰如火。其色何如。曰如未熟李。大小如何。曰如豆。堕者何如。曰如屦辨。二子者出。晏子请见。公曰：寡人有病。不然胜衣冠。以出见夫子。其辱视寡人乎。晏子入。呼宰人。具盥。御者具巾。刷手温之。发席传荐。跪请抚疡。公曰：其热何如。曰如日。其色何如。曰如苍玉。大小何如。曰如璧。其堕者何如。曰如珪。晏子出。公曰：吾不见君子。不知野人之拙也。
景公疥遂痁。云云。
为则曰：左传之文。大同小异。故不枚举。


卷二  ——————————————————————————————————————————————————————————————————————————————————————————

卷二  ***************************
荀子曰：西有木焉。名曰射干。茎长四寸。生于高山之上。而临百仞之渊。木茎非能长也。所立者然也。（本草药名有射干。一名乌翣。陶弘景曰：花白茎长。如射人之执竿。又引阮公诗云。射干临层城。是生于高处也。据本草在草部中。又生南阳川穀。此云西方有木。末详或曰：长四寸即是草。云木误也。盖生南阳亦生西方也。）
扁（读为辨）善之度。以治气养生。则后彭祖。以修身自名。则配尧禹。宜于通时。利以处穷。礼信是也。凡用血气。走意知虑。由礼则治通。不由礼则勃乱提僈。食饮衣服。居处动静。由礼则和节。不由礼则触陷生疾。容貌态度。进退趋行。由礼则雅。不由礼则夷固辟违。庸众而野。故人无礼则不生。事无礼则不成。国家无礼则不宁。诗曰：礼仪卒度。笑语卒获。此之谓也。人之有半何哉。我欲属之狂惑疾病也。则不可。圣王又诛之。
五疾上收而养之。材而事之。（五疾。瘖聋跛躄断者侏儒。各当其材使之。谓若矇瞽修声聋聩司火之属。）官施而衣食之。兼覆无遗。才行反时者。死无赦。夫是之谓天德。王者之政也。
罔罟毒药不入泽。不夭其生。不绝其长也。（毒药。毒鱼之药。周礼雍氏禁泽之酖者。）彼得之。不足以药伤补败。
人主不能不有游观安燕之时。则不得不有疾病物故之变焉。如是国者事物之至也。如泉源。一物不应。乱之端也。
人莫贵乎生。莫乐乎安。所以养生乐安者。莫大乎礼义。人知贵生乐安。而弃礼义辟之。是犹欲寿而刎颈。愚莫大焉。
疾痒缓急之有相先者也。（痒与养同）
养备而动时。则天不能病。修道而不贰。则天不能祸。故水旱不能使之饥渴。寒暑不能使之疾。
为则曰：医书谓。六气伤于人。冒于人。而建之治方。其误可以知矣。无毒之人不所伤焉。不所冒焉。盖荀子天论一篇。熟读玩味。而疾医之道可阐明也。
人苟生之为见。若者必死。苟利之为见。若者必害。
为则曰：生死者非人之所主。故疾医不言也。且荀子以此语。其有害于事实。可觉知也。
醉者越百步之沟。以为蹞步之浍也。俯而出城门。以为小之闺也。酒乱其神也。
伤于湿而击鼓。鼓痹。则必有弊鼓丧豚之费矣。而未有俞疾之福也。
为则曰：伤于湿。疑非疾医之语。
性伤。为之病。
疾养㿋热。滑铍轻重。以形体异。
为则曰：以形体异。则无毒人不病。亦可知也。
故向（读为享献也。谓受其献也。）万物之美。而盛忧。兼万物之利。而盛害。如此者。其求物也。养生也。粥寿也。（也皆当为耶。问之辞。）故欲养其欲。而纵其情。欲养其性。而危其形。欲养其乐。而攻其心。欲养其名。而乱其行。如此者。虽封侯称君。其与夫盗无以异乘轩戴絻。（与冕同）夫是之谓以己为物役矣。
八十者。一子不事。九十者。举家不事。废疾非人不养者。一人不事。
良医之门多病人。檃括之侧多枉木。
文子曰：老子曰：万物之总。皆开一孔。万事之根。皆出一门。故圣人一度循轨。不变其故。不易其常。放准循绳。曲因其常。夫喜怒者道之衰也。忧悲者德之失也。好憎者心之过也。嗜欲者生之累也。人大怒破阴。大喜坠阳。薄气废音。惊怖为狂。忧悲焦心。疾乃成积。人能除此五者。即含于神明。得其内者五藏宁。
为则曰：道家之论。而疾医不取。
又曰：老子曰：人受天地变化而生。一月而膏。二月而血脉。三月而胚。四月而胎。五月而筋。六月而骨。七月而成形。八月而动。九月面躁。十月而生。
为则曰：此论说之辞。疾医不取。
众人皆知利。而不知病。圣人知病之为利利之为病。故再实之木。其根必伤。掘藏之家。其后必殃。夫大利者反为害。天之道也。关尹子曰：人之平日。目忽见非常之物者。皆精有所结而使之然。人之病日。目忽见非常之物者。皆心有所歉而使之然。
为则曰：精可谓结也。气不可谓结也。何则。气者无形。精者有形。无形不可结也。此语胜班固远矣。
曰：心臆者犹忘饥。心忿者犹忘寒。心养者犹忘病。心激者犹忘痛。苟吸气以养其和。孰能饥之。存神以滋其暖。孰能寒之。养五脏以五行。则无伤也。孰能病之。归五脏于五行。则无知之。孰能痛之。
曰：人之一呼一吸。日行四十万里化。可谓速矣。唯圣人不存不变。
为则曰：并皆论说之辞。
曰：爪之生。发之长。荣卫之行。无顷刻止。众人皆见之于著。不能见之于微。圣人任化。所以不化。
曰：金玉难捐。土石易舍。学道之士。遇征（征当作微）言妙行。慎勿执之。是可为而不可执。若执之。则腹心之疾。无药可疗。
为则曰：荣卫二字。古书始见焉。荣卫者盖气血也。
曰：圣人太言金玉。小言桔梗芣苡。用之当。桔梗芣苡生之。不当。金玉毙之。
亢仓子曰：终生之者天地也。养成之者人也云云。草郁则为腐。树郁则为蠹。人郁则为病。国郁则百惹并起。
为则曰：是亦道家之说。非疾医之语。
子华子曰：医者理也。理者意也。药者瀹也。瀹者养也。腑脏之伏也。血气之留也。空窍之塞也。关鬲之碍也。意其所未然也。意其所将然也。察于四然者而谨训于理。夫是之谓医。以其所有馀也。而养其所乏也。
为则曰：是阴阳医之说。而非疾医之论也。盖子华子。晋人程本撰。有伪作之说。然刘向校定其书。则其所来尚矣。而此论今之医家。许叔微以降。据此以为大害疾医之道。故不必问真赝。唯以古语辨斥其误。医者理也。理者意也。是误也。夫医者掌治疾病。治疾病者方也。方者聚毒药以为方。扁鹊曰：视毒之所在。病应见于大表。盖医者技也。何以意为。其误已见于王充论衡。药者瀹也。瀹者养也。是亦误也。药皆毒。有攻之意。无养之意。详辨于答问书。因亦不赘。
长短颉牾。百疾俱作。时方疾疠。道有襁屓。盲秃狂伛万恬以生。所以然者。气之所感故也。
为则曰：夫气者造化之司。而非人事也。故无益于治。是以疾医不论。学者察诸。
刘子新论曰利害者得失之本也。得失者成败之源也。云云。夫内热者饮毒药。非不害也。
疽痤用砭石。非不痛也。然而为之者。以小痛来而大痛减。则细害至。巨害除也。
邓析子曰：患生于官成病始于少瘳。祸生于懈慢。孝衰于妻子。此四者慎终如始也。
鬼谷子曰：病者感衰气。是不神也。
为则曰：是亦非疾医之语。
战国策曰：医扁鹊见秦武王。王示之病。扁鹊请除。左右曰：君之病。在耳之前目之下。除之未必已也。将使耳不聪目不明。君以告扁鹊。鹊怒而投其石。（石砭石）曰：君与知之者谋之。而与不知者败之。使此秦国之政也。则君一举而亡国矣。
为则曰：今世亦然。治疗诚难知。其知之人疗之。而不知之人妄评之。是扁鹊所谓一举亡之之谓乎。
以天下击之。譬犹以千钧之弩溃痈也。
良医知病人之生死。
为则曰：知死生非疾医之事。知之不知。医者病者。皆共无益。学者思诸。
臣未尝闻指大于臂。臂大于股。若有此。则病必甚矣。今求茈胡桔梗于沮泽。则累世不得一焉。及之睾黍梁父之阴。则郗车而载耳。
客有献不死之药于荆王者。谒者操以入。中射之士问曰：可食乎。曰可。因夺而食之。王怒使人杀中射之士。中射之士。使人说王曰：臣问谒者。曰可食。臣故食之。是臣无罪而罪在谒者也。且客献不死之药。臣食之而王杀臣。是死药也。王杀无罪之臣。而明人之欺王。王乃不杀。
病钩（所谓臂短也）身大臂短。不能及地。
谓韩相国曰：人之所以善扁鹊者。为有臃肿也。使善扁鹊而无臃肿也。则人莫之为之也。臣邻家。有远为吏者。其妻私人。其夫且归。其私之者忧之。其妻曰：公勿忧也。吾已为药酒。以待之矣。
韩非子曰：秦之有韩。若人之有心腹之病也。虚处则㤥然（㤥妨也。心腹虚也。而为妨。）若居湿地。著而不去。以极走则发矣。天有大命。人有大命。夫香美脆味。厚酒肥肉。甘口而疾形。曼理皓齿。说情而捐精。故去甚去泰。身乃无害。
与死人同病者。不可生也。与亡国同事者。不可存也。
为则曰：非疾医之事。
医善吮人之伤。含人之血。非骨肉之亲也。利所加也。
人有祸则心畏恐。心畏恐则行端直。行端直则思虑熟。思虑熟则得事理。行端直则无祸害。
无祸害则尽天年。得事理则必成功。尽天年则全而寿。必成功则富与贵全。寿富之为福。而福本于有祸。故曰：祸兮福之所倚。以成其功也。
人处疾则贵医。有祸则畏鬼。圣人在上。则民少欲。民少欲则血气活。而举动理。举动理则少祸害。夫内无痤疽瘅痔之害。而外无刑罪法诛之祸者。
忧则疾生。疾生而智慧衰。智慧衰则失度量。失度量则妄举动。妄举动则祸害至。祸害至而疾婴内。疾婴内则痛祸薄外。痛祸薄外。则苦痛杂于肠胃之间。苦痛杂于肠胃之间。则伤人也。
嗜欲无限。动静不节。则痤疽之爪角害之。
良医之治病也。攻之于腠理。此皆争之于小者也。
为则曰：非疾医之辞。腠理即表也。
勾践入官于吴。身执干戈为吴王洗马。故能杀夫差于姑苏。文王见詈于王门。颜色不变。而武王擒纣于牧野。故曰守柔曰强。越王之霸也。不病官。武王之王也。不病詈。故曰：圣人之不病也。以其不病。是以无病也。
扁鹊诊桓公云云。
为则曰：扁鹊诊桓公。韩非子与史记颇有异同。各传其所闻。是以不一也。故解书非其人则难为信可知矣。凡事不躬亲为而得。则谨不可言。故曰：君子行言。小人舌言。不为而言之。是非圣门之学。而汉儒往往有此弊也。
谚云。巫咸虽善祝。不能自祓。秦医虽善除。不能身弹。
闻古扁鹊之治病也。以刀刺骨。圣人之救危国也。以忠拂耳。刺骨故小痛在体。而长利在身。拂耳故小逆在心。而久福在国。故甚病之人。利在忍痛。猛毅之君。福以拂耳。忍痛故扁鹊尽巧。拂耳则子胥不失寿安之术也。病而不忍痛。则失扁鹊之巧。危而不拂耳。则失圣人之意。如此长利不远垂。功名不久立。
夫良药苦口。而智者劝而饮之。知其入而已疾也。忠言拂于耳。而明主听之。知其可以致功也。
为则曰：史记。汉书。并良作毒。今从之。
能使弹疽者。必其忍痛者也。
夫痤疽之痛也。非刺骨髓则烦心不可支也。非如是不能使人以半寸砥石弹之。今人主之于治亦然。
今有法曰：斩首者。令为医匠。则屋不成而病不已。夫匠者手巧也。而医者齐药也。而以斩首之巧为之。则不当其能。
夫弹痤者痛。饮药者苦。为苦惫之不故。弹痤饮药。则身不活。病不已矣。
慈母之于弱子也。爱不可为前。（不可先以爱养之也）而弱子有僻行。使之随师。有恶病。使之事医。不随师则陷于刑。不事医则疑于死。慈母虽爱。无益于振刑救死。则存子者非爱也。
是以明主以功论之内。而以利资之外。是故国治而敌乱。即乱亡之道。臣憎则起外若眩。臣爱则起内若药。
民食果蓏蚌蛤。腥臊恶臭而伤害肠胃。民多疾病。有圣人作。钻燧取火以化腥臊。而民说之。使王天下。号之曰燧人氏。
夫婴儿不剔首则腹痛。（首病不治。则加痛也）不副痤则寝益。（谓痈也。副威而溃之。披副也。）剔首副痤必一人抱之。慈母治之。然犹啼呼不止。婴儿子不知犯其所小苦致其所大利也。
吕氏春秋曰：肥肉厚酒。务以相强。命之曰烂肠之食。（老子曰：五味入口爽伤。故谓之烂肠之食也。）
为则曰：尝治嗜酒人之病。诸证尽治。苦烦皆止。而犹未复。故正气昏盲。如安睡。于是无术可施。无奈之何。果死则吐浊水数升矣。因悟敖饮过酒之人。若肥满充盈。非肉而肿也。尔后疗酒客。显症治而后用紫圆。必吐黑水浊水。羸膌日甚而壮健日愈也。宜哉曰烂肠之食。
室大则多阴。台高则多阳。多阴则蹷。多阳则痿。此阴阳不适之患也。是故先王不处大室。不为高台。味不众珍。衣不燀热。燀热则理塞。（腠理）理塞则气不达。味众珍则胃充。胃充则中大鞔。（鞔读曰懑。不胜食气。为懑病也。）中大鞔而气不达。以此长生可得乎。
为则按蹷痿。高诱注为疾。非也。蹷蹶同跳蹶也。痿不能行也。室大则暗处多而蹶。台高则痿弱而不能行。此正所禁阴阳不适之患也。
圣人深虑。天下莫贵于生。夫耳目鼻口生之役也。耳虽欲声。目虽欲色。鼻虽欲芬香。口虽欲滋味。害于生则止。在四官者。不欲利于生者。则弗为。由此观之。耳目鼻口不得擅行。必有所制。譬之若官职。不得擅为。必有所制。此贵生之术也。
天生人而使有贪有欲。欲有情。情有节。圣人修节以制欲。故不过行其情也。
百病怒起云云。
为则曰：是非疾医之论也。夫怒者非病。情也。病者非情。毒也。故因怒而毒动则病。毒不动则虽怒不病。
天生阴阳。寒暑燥湿。四时之化。万物之变。莫不为利。莫不为害。圣人察阴阳之宜。辨万物之利。以便生。故精神安乎形。而年寿得长焉。长也者非短而续之也。毕其数也。
为则曰：顺者利时。逆者害时。精神内守。情欲外节。则形性安。形性安。则寿命长。
毕数之务。在乎去害。何谓去害。大甘大酸大苦大辛大咸。五者克形。则生害矣。大喜大怒大忧大恐大哀。五者接神。则生害矣。大寒大热大燥大风大湿大霖大雾。七者动情。则生害矣。故凡养生。莫若知本。知本则疾无由至矣。
为则曰：夫人生可入于形体内者。饮食也。而守节不过。则无病壮健也。失节大过。则病生羸弱也。而又其饮食不通利于二便。则糟粕留滞于内为秽物。命之曰郁毒。是即病也。故疾医为万物唯一毒。而去其毒。其毒以汗吐下而解去。则诸病疾苦尽治焉。扁鹊没而后。未曾闻有为一毒治疾者。宜哉汉谚有病而不服药当中医之讥矣。
精气之集也。必有入也。集于羽鸟。与为飞扬。集于走兽。与为流行。集于珠玉。与为精朗。集于树木。与为茂长。集于圣人。与为夐明。（集皆成也。夐大也远也。）精气之来也。因轻而扬之。因走而行之。因美而良之。因长而养之。因智而明之。流水不腐。户枢不蝼。动也。形气亦然。形不动则精不流。精不流则气郁。（为则曰：气非可郁。精不流则。郁而为毒。有毒则气不行也。）郁处头则为肿为风。处耳则为挶为聋。处目则为䁾为盲。处鼻则为鼽为窒。处腹则为张为府。（府跳动皆腹疾）处足则为痿为蹷。轻水所多秃与瘿人。（瘿咽疾）重水所多鼽（尰足也）与躄人。甘水所多好与美人。辛水所多疽与痤人。苦水所多尫与伛人。（尫突胸。仰向疾也。伛瘠疾也。）凡食无强厚味。无以烈味重酒。是以谓之疾首。（疾之首也）食能以时。身必无灾。凡食之道无饥无饱。是之谓五藏之葆。（安也）口必甘味和精端容。将（养也）之以神气。百节虞欢。咸进受气。饮必小咽。端直无戾。今世上卜筮祷祠。故疾病愈来。譬之若射者射而不中。反修于招。（一作的）何益于中。夫以汤止沸。沸愈不止。去其火则止矣。故巫医毒药。逐除治之。故古之人贱之也。为其末也。
为则曰：夫疾者因情欲妄动。饮食过度。而毒生焉。圣人忧之。作礼以远其害也。建男女之别。戒以色欲。建饮酒之礼。避以沉酗。建食饵之礼。节以饮食。从之则毒不生。病不至尽天数矣。盖既毒生则病至。病至则以毒药治之。其原率莫不由饮食情欲。故古之人贱之也。治病为其末也。吾于是益知万病唯一毒。退见扁鹊传。扁鹊亦然。于是治万病无违戾矣。
问曰：常无病而有好食河豚鱼者。常有病而好食河豚鱼者。而终俱不毒。或时俱食。而多病之人者不毒。无病之人者毒而死如何。
答曰：生死者我不知。于是药之瞑眩可知也。毒动则瞑眩。疾乃瘳。弗动则弗瞑眩。弗瞑眩则疾乃弗瘳。今食河豚鱼。瞑眩吐泻而死。或吐血而死。死同矣。故谓死生不可知也。盖死病有其证。用大毒药死。病者不瞑眩。瞑眩则疾乃瘳。以是大病用大毒。何为束手俟毙也哉。
四月聚蓄百药。糜草死。
是救病而饮之以堇也。
文王寝疾五日。而地动。东南西北不出国郊。百吏皆请曰：臣闻地之动为人主也。今王寝疾五日。而地动。四面不出周郊。群臣皆恐曰：请移之。文王曰：不可。夫天之见妖也。以罚有罪也。我必有罪。故天以此罚我也。今故兴事动众。以增国城。是重吾罪也。不可。文王曰：昌也请改行重善以移之。其可以免乎。于是谨其礼秩皮革。以交诸侯。饰其辞令币帛。以礼豪士。颁其爵列等级田畴。以偿群臣。无几何疾乃止。文王即位八年而地动。已动之后四十三年。凡文王立国五十一年而终。此文王之所以止殃翦妖也。
若用药者然。得良药则活人。（中于病毒为良）得恶药则杀人。（不中于病毒为恶）义兵之为天下良药也。亦大矣。
阳城胥渠处。广门之官夜款门而谒曰：主君之臣胥渠有疾。医教之曰：得白骡之肝。病则止。不得则死。谒者入通。董安于御于侧。愠曰：譆胥渠也。期吾君骡。请即刑焉。简子曰：夫杀人以活畜。不亦不仁乎。杀畜以活人。不亦仁乎。于是召庖人。杀白骡。取肝以与阳城胥渠。处无几何。赵兴兵而攻翟。广门之官在七百人右七百人皆先登而获甲者。人主其胡可以不好士。
人或曰：菟丝无根。菟丝非无根也。其根不属也。茯苓是。慈石召铁。或引之也。
为则曰：是之谓论说之辞。
仁人之得饴。以养疾侍老也。蹠与企足。（企足。庄蹻也。大盗人）得饴以开闭取楗也。发盖藏。起大众。地气沮泄。是谓发天地之房。诸蛰则死。民多疾疫。又随以丧。命之曰畅月。齐王疾痏。使人之宋迎文挚。文挚至。视王之疾。谓太子曰：王之疾必可已也。虽然王疾已则必杀挚也。太子曰：何故。文挚对曰：非怒王疾不可治。怒王则挚必死。太子顿首强请曰：苟已王之疾。臣与臣之母。以死争之于王。王必倖臣与臣之母。愿先生之勿患也。文挚曰：诺。请以死为王。与太子期。而将往不当者三。齐王固已怒矣。文挚至。不解屦登床。履王衣。问王之病。王怒而不与言。文挚因出辞。以重怒王。王叱而起。疾乃遂已。王大怒。不说。将生烹文挚。太子与王后急争之。而不能得。果以鼎生烹文挚。爨之三日三夜。颜色不变。文挚曰：诚欲杀我。则胡不覆之以绝阴阳之气。王使覆之。文挚乃死。夫忠于治世易。忠于浊世难。文挚非不知活王之疾而身获死也。为太子行难以成其义也。
为则曰：是亦非疾医之事。
乐正子春下堂而伤足。瘳而数月不出。犹有忧色。门人问之曰：夫子下堂而伤足。瘳而数月不出。犹有忧色。敢问其故。乐正子春曰：善乎而问之。吾闻之曾子。曾子闻之仲。尼父母全而生之。子全而归之。不亏其身。不损其形。可谓孝矣。君子无行咫步而忘之。余忘孝道。是以忧。故曰：身者非其私有也。严亲之遗躬也。民之本教曰孝。其行孝曰养。养可能也。敬为难。敬可能也。安为难。安可能也。卒为难。父母既没。敬行其身。无遗父母恶名。可谓能终矣。譬之若良医。病万变。药亦万变。病变而药不变。向之寿民。今为殇子矣。
为则曰：此语无实见而用。则为迷乱之端也。实见何也。自为而实得之。即是也。如阴阳之医不然。以阴阳五行为定则矣。彼阴阳五行者天事也。不可为人事之法则矣。病者人事也。以天事不可测度也。然而阴阳之医以此为法则。故病证同。而师弟所见必异也。如疾医以毒之所在处方。证若变则方随变。乃扁鹊所谓病应见于大表是也。故病证同。则师弟所见必同。倘异非法也。夫病者毒也。治之方无它。去其毒而已矣。欲识以此方去此毒。自为而后可知也。躬不亲为。而徒以师传欲为之。譬如长剑未尝学人而期断于镆铘。岂可得乎。知毒之所在。处方而不知应见于大表。但处方欲治病。譬如刻于舟求剑。亦何可得乎。盖视毒之所在。隋发其毒之证而处方。仍毒之所在如故。而证异于毒之所在。则因其异而异其方。是故苟无实见。书不可解也。人孰谓之妄言。
曰：常之巫审于死生。能去苛病。犹尚可疑耶。管仲对曰：死生命也。苛病失也。君不任其命守其本。而恃常之巫。彼将以此无不为也。
为则曰：失养生修身之节。则毒生。是即病也。奚用巫哉。无益于病。反为妖惑。宜哉。管仲之言乎巫彭作医。
凡人三百六十节九窍五脏六腑。肌肤欲其比也。血脉欲其通也。筋骨欲其固也。心志欲其和也。精气欲其行也。若此则病无所居。而恶无因生矣。病之留。恶之生也。精气郁也。故水郁则为污。树郁则为蠧。草郁则为蒉。国亦有郁。主德不通。足欲不达。此国之郁也。国郁处久。则百恶并起。而万灾丛至矣。
今有良医于此。治十人而起九人。所以求之万也。故贤者之致功名也。比乎良医。而君人者。不知疾求。岂不过乎。越之于吴也。譬若心腹之疾也。虽无作其伤。深而在内也。夫齐之于吴也。疥癣之病也。不苦其已也。且其无伤也。知不知上矣。过者之患。不知而自以为知。物多类。然而不然。故亡国僇民无已。夫草有莘有藟。独食之则杀人。合而食之则益寿。万堇不杀。漆淖水合两淖。则蹇。泾之则为乾金。柔锡柔合两柔则为刚。燔之则为焯。或泾而干。成燔而淖。类固不必可推知也。小方太方之类也。小马大马之类也。小智非大智之类也。鲁人有公孙悼者。告人曰：我能起死人。人问其故。对曰：我固能治偏枯。今吾倍所以为偏枯之药。则可以起死人矣。物固有可以为小。不可以为大。可以为半。不可以为全者也
为则曰：余尝继父祖之业。既欲行之。无规矩准绳。以臆传之。固不可为。于是乎广寻医之可以为规矩准绳者矣。而汉以降疾医之道熄而不炳。阴阳之医隆而不息。夫阴阳医者以五行为规矩准绳。滔滔者天下皆是也。盖阴阳五行者造化之事。而非人事也。何为以是为人之疾病之法则哉。呜呼甚矣我之愚。世咸为之。我独不能。唯忙忙然如望大洋。无奈之何。已而奋发曰：书不言乎。学于古训有获。于是乎涉猎汉以上之书。至吕氏春秋尽数郁达二篇。拍节仰天而叹曰：嗟圣人之言。信而有征。是治病之大本。良又万病唯一毒之枢机也。既已获治病之大本为一毒。则盍获治之规则。嗟是天乎。圣人乎。抑亦求之之诚乎。夫诚者天之道也。诚之者人之道也。故诚之外无天。诚之外无圣人。诚学之之外无君子。夫诚者不思而得。不勉而中。故求而不止。则自然得乎其身。是诚也。诚者天之道也。敬天守天职者。人之道也。勉不息则有获。有获谓之有诚于身。诚者无贤愚一也。何忧我愚哉。唯诚学古训。在乎获之而已矣。
又曰：或问曰：郁从何起。答曰万事节。则国家治。身体修。百殃不起。故饮食起居。万端慎节。惟养生最节第一也。
史记三皇本纪曰：以赭鞭鞭草木。始尝百草。始有医药。
为则曰：以赭鞭鞭草木。圣人之事无论。然不可以为训。夫教者教常人之事也。常人不能为训。非教也。因疑此世传焉。且夫方也者。天下万民之方。而非一人之所能制也。何则。用而有征。然后为方。苟不试而为方。是臆耳。岂足为方哉。为则谨谓。盖神农氏忧万民之疾病之圣人也。故聚其方以备焉。孔子曰：周鉴于二代。郁郁乎文哉。吾从周。方之虽圣人不成于一人之手。可以知矣。今传于世神农本经疑伪作也。
始皇本纪曰：使韩终侯公石生求仙人不死之药。所不去者。医药卜筮种树之书。
为则曰：始皇求仙药。虽百方终毫无有效。不足道耳。
高祖本纪曰：汉王伤胸乃扪足曰：虏中吾指。汉王病创。卧。张良强请汉王。起行劳军。以安士卒。毋令楚乘胜于汉。汉王出行军。病甚。因驰入成皋。
高祖击布时。为流矢所中。行道病。病甚。吕后迎良医。医入见。高祖问医。医曰：病可治。于是高祖嫚骂之曰：吾以布衣持三尺剑取天下。此非天命乎。命乃在天。虽扁鹊何益。遂不使治病。
孝武本纪曰：天子病鼎湖。甚。巫医无所不致。至不愈。游水发根。乃言曰：上郡有巫。病而鬼下之。上召置。祠之甘泉。及病使人问神君。神君言曰：天子毋忧病。病少愈。强与我会甘泉。于是病愈。遂幸甘泉。病良已。大赦天下。置寿宫神君。
天地之道。寒暑不时则疾。
古者天地顺而四时当。民有德而五穀昌。疾疚不作而无祅祥。此之谓大当。
赵世家曰：赵简子疾。五日不知人。大夫皆惧。医扁鹊视之出。董安于问。扁鹊曰：血脉治也。而何怪。云云。
为则曰：扁鹊之言可学焉。其它无论。语曰：不语怪力乱神。
留侯世家曰：毒药苦口利于病。
为则曰：毒药。家语又作良药。疑后人之儳入。史汉皆作毒药。可从。
商君列传曰：语有之矣。貌言华也。至言实也。苦言药也。甘言疾也。夫子果肯终日正言。鞅之药也。
苏秦列传曰：臣闻。饥人所以饥而不食乌喙者。为其愈充腹而与饿死同患也。
●扁鹊传评
庄周有言曰：道为天下裂。岂唯圣人之道而已。疾医摧而阴阳医作。阴阳医破而神仙医兴。自扁鹊没数千载于兹。道之云废。茅塞极矣。悲夫。疾医则扁鹊。阴阳医则淳于意。神仙医则葛洪孙思邈。皆其选也。而淳于葛孙二家之为方也。无益于治疗。有害于古训。独有扁鹊氏耳。今之人非质辨三家者之异同而明解之。披荆棘而脱陷泽之厄。欲以身置彼周行。岂可得乎哉。周行也者。大道也。谓疾医之道也。扁鹊传中。言之与事不可属诸疾医。而属诸疾医者有之。可附诸阴阳医。而不附诸阴阳医者有之。是班固所谓疏略牴牾者邪。太史公素不知扁鹊之为与淳于意相反。粗谓无大迳庭。方其撰传。唯採旧记书序列之耳。未遑是正。至若乳长桑君之药卜赵简子之梦。即太史公岂不知之瞽说也。顾欲传其信。故可信者存焉。疑者亦存焉。是其所以驰骋古今上下数千载之间。而该博浩大也。乃班之呫譁反唇。又庸伤乎。虽然。信信剖析真伪。而后传可读道可明也。学者思诸。自扁鹊者。至为名耳。为第一段。长桑君事妄诞固不足信矣。若曰饮彼怀中药。因得以圣于医。则今之人非遇神人。不可得而为扁鹊耶。孔子曰：道不远人。人之为道而远人。不可以为道。又曰：夫妇之愚可以与知焉。及其至也。虽圣人亦有所不知焉。夫妇之不肖。可以能行焉。及其至也。虽取人亦有所不能焉。即扁鹊圣于医。亦学而至焉耳。何用恋恋愿念神人为。自为医至四万亩。为第二段。赵简子事亦黠谲。孟子所谓齐东野人之语。自其后至使起耳。为第三段。中庶子之言。即阴阳医之言。宜哉扁鹊不取也。切脉望色。听声写形。是素问所重。望问闻切之四术也。乃扁鹊则曰不俟四者。言病之所在。可见素问之说。不与扁鹊相吻合。并与闻病之阳。论得其阴。闻病之阴。论得其阳。及病应见于大表。皆疾医之古训。而扁鹊之所以圣于医也。其说疾医之道。至矣。尽矣。莫以尚焉。乃今之人不古训是依。而欲直为扁鹊。多见其不知量也。何谓病之所为阴阳及见于大表。人告我以显于外者。我乃诊得伏于内者。人告我以伏于内者。我乃诊得显于外者。阴阳两得之。随证理剂。则其于已病。犹承蜩也。但论得语。疑非疾医辞气。诊论相似。无乃有文字讹谬乎。尸蹷说。亦阴阳医之言。并与治方皆不足信矣。至曰越人非能生死人也。此自当生者。越人能使之起耳。何其言之愿款也。乃葛孙之徒真人自待。猥以长生可致。何其言之诈谖也。自扁鹊至侯遂死。为第四段。亦实齐东野人之语。自圣人至难治也。为第五段。盖记者因事立论。以讽喻垂戒也。秦汉文每多此例。人之所病病疾多而医之所病病道少。是必古语。何则。病状之为变也。其丽弗亿。莫有底止。苟非知所以为毒也一。则其于已病。犹拾渖也。古之人或观于医乏承蜩之术。人抱拾渖之忧。因发此叹也。病有六不治。第四之不治说。亦必阴阳医之言也。自扁鹊至扁鹊也。亦为一小段。按周官医科有四。食医也。疾医也。疡医也。兽医也。夫疗带下。疗小儿。疗耳目痹。是皆关疾医手者。岂可区别。而后世立科名家。沾沾自矜。至相谓曰某疾吾长于疗之。某疾彼长于疗之。各得扁鹊一体。夫随俗为变。自称其科。淳于意犹所不屑也。而况扁鹊乎。道听途说。实攘公羭。卑卑陋识。职此之由。不可不熟。凡五段。中间疏略。
●读扁鹊之传
正义曰：秦越人与轩辕时扁鹊相类。乃号之曰扁鹊。又家于卢。因命之曰卢医也。自扁鹊者至以诊脉为名耳一段。记性名出处。世传也。是长君之事。不足信矣。以言饮神人之禁方。而眼目瞭然。果然则不遇于神人则不成。遇神人则不学而可至。岂可尊信扁鹊哉。夫大道者无贤愚。学而可行。唯贤者特谕于大。愚者亦谕于小。故谓大道也。扁鹊可学。若不可学。则非所以称古今名医也。自为医至田四万亩二段。亦世传也。自其后扁鹊至越人能使之起耳三段。中庶子所谓皆尽阴阳医之论也。故扁鹊不取。自扁鹊仰天叹曰：至尚温也又一段。是越人之真言。末代医家之龟鉴也。学之在兹。思之在兹。得之在兹。教之在兹。微此传疾医之道永捐拂地。是太史公之赐也。伟哉太史公之有功于医。夫切脉望色听声写形者。素问所谓望问闻切之四。知而不得之则不可为医也。而扁鹊不俟之。言病之所在。则素难与扁鹊医道之异可以见已。所谓病之所在者病毒也。闻病之阳。阳者显也。闻病之阴。阴者隐也。闻病之显证。搜索而知其阴毒也。（譬如闻下利讝语搜索而知有燥屎）闻病之隐证。搜索而知其阳毒也。（譬如闻烦悸之隐证而知动之所在）此语汉以降误解。其故何也。疾医道废而阴阳医举焉。扁鹊者疾医也。以疾医之语。阴阳之医解之。故多牵强。且无益于实事也。病应见于大表。是古今治法之规则也。非见于大表。则何以传人。如阴阳医则不见于大表。理以推其因。理者无有定轨。故见一病人。而师弟相反目。无规矩准绳也。扁鹊不然。以见于大表。定治方。故师弟无异。有规矩准绳也。自扁鹊曰若太子（虢太子说苑十八作赵太子。文亦少异可并考。）至二旬而复故也。又一段。世传。疑非疾医之语。且其方不传。自故天下至能使之起耳。是又扁鹊之真言也。以是为古今之名医可以见矣。自扁鹊过齐至桓侯遂死（裴駰云。谓是齐侯田和之子桓公午也。韩非子齐作蔡。）四段。世传。疑非疾医之事也。自使圣人预知微。至言脉者由扁鹊也。五段是疑太史公之言。因桓公之言太史公教戒于人也。人之所病病疾多。而医之所病病道少。是太史公不知疾医。故有此叹邪。呜呼。疾医之湮灭亦已尚矣。夫疾医者视万物唯为一毒。故虽病千状万怪。其治之。见毒之所在而去其毒。则皆治。未尝见不治者也。六不治之内。阴阳并藏气不定。四不治也。是司马迁所以不知疾医也。以扁鹊为带下医。为耳目医。为痹医。为小儿医。分科之误。不足深尤也。
●扁鹊传总论
古今评史记汉书者。曰：传之法以为汉书优史记。故史记废而不行尚矣。以余观之。史记何劣汉书乎。虚实并存。不妄用舍。唯世传谨记。是传之法也。班固者。察虚实加用舍。又从是非之。此非传法也。盖太史公谓。医者主于脉。故始终以脉为文。虽然有一龃龉者。人之所讳。太史公岂不之知哉。知而书之。传法也。伟哉。若微此传。吾侪小人。千载之后。得知扁鹊乎。可贵可仰。其所以时有龃龉者。非医也。古者医有四。而太史公不之知。故扁鹊与仓公为一传。且以淳于氏之言。为医之正路。书于扁鹊之传。以脉为始终贯接。其中间插入越人之为方也。不待切脉言病之所在之事。是非夫所谓文之龃龉乎。然不用取舍。唯事实谨记。传之法也。假使太史公妄用取舍。则必去此语。则后世由何知扁鹊乎。伟哉太史公。行文之法奇而正慎之至也。固非诸子所企及也。


卷三  ——————————————————————————————————————————————————————————————————————————————————————————

卷三  ***************************
太仓公传
此传。总分四段。自太仓公。至喜医方术。第一段。记淳于氏之出处也。自高后至多怨之者第二段。记受阳庆老人之法也。言黄帝扁鹊之脉书五色诊病。此书今不传。然为则考索其迹。淳于意之术。盖阴阳医而非疾医。故其传中往往失医道。宜矣其所刑罪。自文帝四年至除肉刑法第三段。记淳于意坐法当刑少女缇萦敏达救刑也。自意家居至三十九岁也第四段。记治疗传书循业对问也。其论亦率非疾医之论。又言有脉书上下经五色诊奇咳术揆度阴阳外变药论石神接阴阳禁书。亦不传也。奇咳。正义云奇为奇经八脉也。奇经疾医不取矣。奇咳有说种种。要亦皆阴阳之说。非疾医之事。所谓不知而作说之类也。
以下医案二十九条评。
齐侍御史成之条。
为则曰：淳于意以谓疽也。考病名其说臆而非疾医之事。故不取也。扁鹊之法。视毒之所在。治之则病名不知不言而可也。成之病如太仓公之言。期而死。偶中耳。夫知死期病者与医者无益。徒邀名利己。名利者诸道固可讳之。而学之。何不思之甚。五脏六腑十二经络脉法之事。阴阳医之事。疾医不取。详见于扁鹊传。可考。
齐王中子之条。
为则曰：此病因之论。皆臆也。下气汤方不传。惜哉。言治功。则其方或可用矣。然以方命推知其为阴阳医之方也。夫气者天地造化之司。而非人之司也。何以毒药得下气哉。唯以毒药去病毒。则无留滞。而气自升降也。何以毒药得升降于气。其误可知。
齐郎中令循之条。
为则曰：淳于意以谓涌疝也。中下热而涌。故名涌疝。其治以中下热为本与。以内为本与。此治难解。且用火齐汤。火齐汤者。刘河间曰：所谓黄连解毒汤也。刘氏由何言之。其出处不可知。故亡论。然言用之则必大便下利。因知其方中必有大黄之辈。然则淳于意所论与药齐异矣。而药乃有功焉。是淳于氏暗投冥行。而功建。乃不知不识暗合扁鹊之则也。学者思诸。
齐中御府长信之条。
为则曰：此病论。阴阳医之论。而非疾医之论也。夫疾医不拘寒热。苟欲从寒热。则不能不建药之寒热。且视本草一味寒热之论。人人异而不一定臆也。今用之。从曰寒与。从曰热与。择而不能取。又择而不能舍。宁亦从我好恶。岂非臆而何。取其臆而为治法。奚治之有。于是亲自正之。果无征焉。所谓静言庸违也。吾党不用焉。
又曰：淳于氏以入水中为病因。是亦臆也。信冬日堕水中。而病与不病无它。因其毒之有无也。宜哉。扁鹊视毒之所在为治。
又曰：淳于氏因入水中言热病言暑汗。而以火齐汤辈治之。以是虽阴阳医。不拘于因。则其治可知。
齐王太后之条。
为则曰：淳于意曰：风瘅客脬。又曰：病得之流汗出滫。又曰：风气。是疗流汗出滫乎。疗风气乎。盖以火齐焉。如刘氏之说。则论与药违矣。而有功矣。是非有淳于氏之功。而药之有功也。凡以脉论疾。疾医不为。见扁鹊之传。足以知矣。
齐章武里曹山跗之条。
为则曰：此亦阴阳医脉论。疾医不取。然言形弊者不当关灸镵石及饮毒药者。是也。形弊者盖言精虚。古语曰：攻病以毒药。养病以谷内果菜。古昔虽阴阳医。虚者不用毒药针灸。亦可以见。
齐中尉潘满如之条。
为则曰：此亦阴阳医之论。于疾医无益。其曰：卒然合合也。是脾气也。此合者乃素问所谓五脏六腑之合也。而试之治疗无效。学者详诸。
阳虚侯之相赵章之条。
为则曰：太仓公曰：病得之酒。又曰：是内风气也。是以酒为主为治乎。以风为主为治乎。此两端不可辨。凡病论之无益。可以知矣。唯安穀者过期。是也。可见古人以穀肉养之。未曾以毒药养之矣。又曰：皆为前分界法之句。不可解。
济北王之条。
为则曰：此论亦阴阳医之论。非疾医扁鹊等之所论也。药酒方后世不传。瀺水。字书曰手足湿也。
齐北宫司空命妇出于（名也）之条。
为则曰：固亦非疾医之论。其论病因。毕竟臆见。太仓公以火齐汤为治气疝。与它例不合。
故济北王阿母（索隐曰奶母也服虔曰乳毒也）之条。
为则曰：淳于意以谓。女子竖之病热蹶也。刺法可试。病者与医者无益。徒论病而无治方。皆赘言也。
齐中大夫之条。
为则曰：龋（杇也）齿后世有虫啮之说。疾医不拘。视毒之所在。去其毒。则齿固而不痛。乃后世血虫之论误也。不可从矣。苦参汤出于千金方之方乎。病因或曰风。或曰卧开口。或曰食而不嗽。将从何治之。太仓公之论。模稜乎。盖臆也。
菑川王美人之条。
为则曰：淳于氏不言全证。唯言不乳。因用黄砀汤。是为后世所谓催生而用之。淳于氏实不知道。何则。药皆毒而攻病之具也。妊娠天性而似人事非人事也。又似病非病也。毒药不可用也明矣。大抵产前后以人事不可揣摩。唯任自然。则无难产之忧。本草中间论堕胎之药。是食医疾医相混。误矣。今妊娠十月中。有病而用大毒药。病乃愈。未曾见有一人堕胎者。诚哉。古语曰：有故无损又无损。太仓公曰：脉躁躁者有馀病。即饮以消石一齐。夫以脉论病。疾医不取。然今有坚块。则用消石。消石乃有效。此美人乃然。言出血。则因块用之明矣。虽淳于氏不知疾医之道。不拘其产后。视其可用。乃用消石。亦非后世阴阳医之所可企望。
齐丞相舍人奴之条。
为则曰：望色主病。且其论以五藏相生相剋之理。而言死期。反不言治法。病者与医者无益。唯名利耳。奚学之有。
菑川王之条。
为则曰：凡此病论尽非疾医之论。故不足评。唯此上冲之治法。以寒水拊其头。是可为后世用瀑布滥觞也。
齐王黄姬兄黄长卿之条。
为则曰：此病与治法皆难信。言病得之好持重。纵令好持重大甚。无毒之人决不病。自重何关于要。是不臆则妄也。又言要以下者枯四分所。是毒也。无毒奚枯。又言柔汤。疾医不言刚柔之齐。
济北王侍者韩女之条。
为则曰：此论以天事混人事。误也。月事者天事也。月月不违。故一曰月经。其月经或违者。以有毒也。去其毒。则如天性月事来何。今不知月事之故。安知有治法之药哉。一曰内寒。一曰欲得男子而不可得。是臆也。而不论其治法。是谓之舌言。窜药方不传。
临菑汜里女子薄吾之条。
为则曰：淳于氏以谓蛲瘕。（正义曰人腹中短虫）夫腹大之因证用芫华。是疾医之法。故有功矣。其他病因曰慼慼然。（戚缩少貌）又曰毛美奉发。（徐氏曰奉一作秦。秦谓螓首言发如螓螬事盖近也。）又曰中藏无邪气。及重病。以藏府论疾者。皆臆也。疾医不论。为则又曰：重病不可解也。邪毒之外无病。无病则色泽。是必然矣。
齐淳于司马之条。
为则曰：太仓公以谓。当病回风。是非疾医之论。虽后如其言不取。夫饱食而疾走。不病回风者甚多矣。无它。病与不病者。由毒之有无也。阴阳医不知此义。以臆论病。疾医不然。视毒之所在。治其毒。故不言病之所因。
齐中郎破石之条。
为则曰：淳于氏以谓得之堕马僵石上。即是坠堕之病也。以脉论之。不关堕马。可知也。师言曰：病者安穀即过期。古人贵谷诚然。又曰阳处阴处可从病者之好矣。死之逆顺。固不足论。
齐王侍医遂之条。
为则曰：五石炼丹。疑是服食家之方也。中热所谓中暑也。中寒所谓伤寒也。扁鹊之论。疑亦伪作。疾医不论石之阴阳也。又曰邪气辟矣。而宛气愈深。为则云。邪之外。奚有宛。宜哉淳于意自谓。时时失之。以臆欲不失。岂可得乎。
齐王故为阳虚候时之条。
为则曰：此治暗合扁鹊所谓视病之所在。故有功矣。为则又曰：病得之内。是论与方异矣。故其所主不可知也。于是太仓公之论不可为教也明矣。
诊安阳武都里成开方之条。
为则曰：淳于氏曰：瘖即死。瘖而未死也。是阴阳医之论。假令剜屠腹内。而遂五藏六府不可见。理以推之。脉以为法。宜哉其违。
安陵坂里公乘项处之条。
为则曰：牡疝病名。非疾医之名。其馀臆而不足论。
问臣意所诊治病之条。
为则曰：夫度量规矩权衡绳墨皆器。而虽愚夫愚妇可知。若愚夫愚妇不可知。私而非公。公者天下之规矩。而私者不可以为公也。彼太仓公以阴阳脉理。配天地人。以别百病。此时变阴阳彷彿脉理以为规矩。故太仓公时时失之。况乎其生徒不可学也明矣。如扁鹊疾医不然。不俟切脉。视毒之所在。随证处方。虽生徒莫不然矣。
又曰：周礼疾医有焉。阴阳医无焉。古人不用亦可知矣。又曰：病名多相类。以脉别之。病名何益之有。
问臣意曰所期病之条。
为则曰：死生本不应期。依饮食喜怒。则论死生期无益。唯慎戒饮食喜怒。是病家养生最第一义也。
问臣意意方能知病死生之条。
为则曰：太仓公云。臣意家贫。欲为人治病。以是知太仓公失为医之心也。夫医者不拘贫富。视病人则如己病之。何拘乎贫富之间。
问臣意知文王之条。
为则曰：夫精不可药治乃然。盖本草不知此。药皆毒。何养精之药之有。蓄精喘。头痛。目不明之证。吾未见焉。当慎诊之勿过而可也。太仓公曰：气者当调饮食。云云。此论后世医家之龟鉴。然夫气者无形。故非针药所治。且本草养气药人参之类皆误矣。
问臣意师庆之条。
为则曰：无病论故不评。
问臣意曰吏民之条。
为则曰：是亦阴阳医之论。故不评。
问臣意诊病之条。
为则曰：于是乎淳于意与扁鹊。医道之异。益可知也。
太史公曰：
为则曰：太史公言。若仓公者可谓近之矣。过也。淳于意既失医心。而用毒杀之。药得其罪。奚近之有。扁鹊为李氏虽所杀。非其罪也。淳于意虽免刑。其罪也。悲哉。
淮南子曰：夫喜怒者道之邪也。忧悲者德之失也。好憎者心之过也。嗜欲者性之累也。人大怒破阴。大喜坠阳。薄气发瘖。惊怖为狂。忧悲多恚病乃成。积好憎繁多。祸乃相随。
为则曰：此病论非疾医之义。
昔公牛哀转病也。七日化为虎。（公牛氏韩人。转病易病也。江淮之间公牛氏有易病。化为虎。若中国有狂疾者疾作有时也。其为虎者便还食人。食人者因作真虎。不食人者更复化为人。）其兄掩户而入。觇之则虎。搏而杀之云云。是故形伤于寒暑燥湿之虐者。形宛而神壮。神伤乎喜怒思虑之患者。神尽而形有馀。
为则曰：是非疾医之论也。如易病造化之事。以人事不可论也。孔子曰：不语怪力乱神。
冻者假兼衣于春。而暍者望冷风于秋。夫有病于内者。必有色于外矣。夫梣木色青翳。而蠃瘉蜗睆。此皆治目之药也云云。形系而神泄。故不免于虚。
为则曰：梣木蜗牛治目之药。可试。注虚为疾。不合古训。误也。
养生以经世。抱德以终年。可能体道矣。若然者血脉无郁滞。五藏无蔚气。
五月为小刑。荠麦亭历枯。
山气多男。泽气多女。障气多瘖。风气多聋。林气多癃。木气多伛。岸下气多肿。石气多力。险阻气多瘿。暑气多夭。寒气多寿。穀气多痹。丘气多狂。衍（下而污者为衍）气多仁。陵气多食。轻土多利。重土多迟。
为则曰：因多而言之。则可矣。以理而论之。则甚不可矣。若理以论之。则是谓之以造化混人事。必所以绝圣人之道也。吾党小子。慎勿言焉。
立夏日聚畜百药。
得失之度。深微窈冥。难以知论。不可以辞说也。何以知其然。今夫地黄主属骨。而甘草主生肉之药也。以其属骨。责其生肉。以其生肉。论其属骨。是犹王孙绰之欲倍偏枯之药而以生殊死之人。亦可谓失论矣。譬若羿请不死之药于西王母嫦娥窃以奔月。怅然有丧。无以续之。何则不知不死之药所由生。
一月而膏。二月而昳。
为则曰：此论在于管子及文子。大同小异。各不一定。皆论说之辞也。论说之辞。不可用于事实。况于病乎。故疾医不取。
真人之所游。若吹呴呼吸吐。故内新。熊经鸟伸凫浴蝯躩鸱视虎顾。是养形人也。
天下之物莫凶于鸡毒。然而良医橐而藏之。有所用也。
物莫所不用。天雄乌喙。药之凶毒也。良医以活人。
为则曰：后世以乌头附子为别物。误也。详辨于药征。故今不赘。
圣王以治民。造父以治马。医骆以治病。同材而名自取焉。
尝之而无味。视之而无形。不可传于人。大戟去水。亭历俞张。用之不节。乃反病。物多类之而非。
钳且得道以处崑崙。扁鹊以治病。
老子曰：知而不知。尚矣。不知而知病也。
目中有疵。不害于视。不可灼也。喉中有病。无害于息。不可凿也。
夫乱人者。芎藭之与藁本也。蛇床之与麋芜也。此皆相似者。
夫户牖者风气之所从往来。而风气者阴阳相桷者也。离者必病。
为则曰：是亦非疾医之说。
以义为制者心也。割痤疽非不痛也。饮毒药非不苦也。然而为之者便于身也。渴而饮水。非不快也。饥而大飧。非不赡也。然而弗为者。害于性也。此四者耳目鼻口不所取去。心为之制。各得其所。
良医者常治无病之病。故无病。
为则曰：治无病之病。疾医能治也。阴阳医虽论之。臆而无征焉。
人二气则成病。
为则曰：二气。注曰：邪气干正气。故成病。邪气者毒也。无毒则一气。故不病。
千年之松。下有茯苓。上有菟丝。
好方非医也。
治疽不择善恶丑肉。而并割之。云云。用智如此。岂足高乎。
寒不能生寒。热不能生热。不寒不热。能生寒热。
病者寝席。医之用针石。巫之用糈藉。所救钧也。狸头愈鼠。雏头（水中黄）已瘻。蚩散积血。刘木愈龋。此类之推者也。
为则曰：凡物试而后可决其能之是非也。若因蚩虫吮血言散积血之类。则臆而无征矣。本草此类甚多。故辨之。
为医之不能自治其病。病而不就药。则勃矣。
与死者同病。难为良医。
为则曰：譬喻而非疾医之辞。
人食矾石而死。蚕食之而不饥。鱼食巴菽而死。鼠食之而肥。类不可必推。
蠬象之病。人之实也。人之病将有谁宝之者乎。
病热而强之餐。救暍而饮之寒。救经而引其索。拯溺而授之石。欲救之反为恶云云。茯苓掘。菟丝死。
蝮蛇螫人。傅以和堇（野葛毒药）则愈。
忧文疾者子。治之者医。
是故人皆轻小害易微事。以多悔。患至而后忧之。是由病者已惓（惓剧也）而索良医也。虽有扁鹊俞跗之巧。犹不能生也。夫祸之来也人自生。福之来也人自成之。祸与福同门。利与害为邻。
病疽将死。谓其子曰云云。众人皆知利利而病病也。唯圣人知病之为利。知利之为病也。夫病温而强之食。病明而饮之寒。此众人之为养也。而良医之所以为病也。
冬日则寒凉。夏日则暑伤。
为则曰：是亦非疾医之论也。夫寒暑不病于人。人因寒暑。毒动而病。无毒虽逢大寒大暑而不病。医者思诸。夫积爱成福。积怨成祸。若痈疽之必溃也。所浼者多矣。
痈疽发于指。其痛遍于体。故蠹啄剖梁柱。蚊蚩走牛羊。此之谓也。人皆务于救患之备。而莫能知使患无生。
知天之所为。知人之所行。则有以任于世矣。知天而不知人。则无以与俗交。知人而不知天。则无以与道游。单豹倍世离俗。岩居谷饮。不衣丝麻。不食五穀。行年七十。犹有童子之颜色。卒而遇饥虎。杀而食之。张毅好恭。过宫室廊庙必趋。见门闾聚众必下。厮徒马圉。皆与伉礼。然不终其寿。内热而死。豹养其内。而虎食其外。毅修其外。而疾攻其内。故直意适情。则坚强贼之。以身役物。则阴阳食之。此皆载务而戏乎其调者也。得道之土。外化而内不化。外化所以入人也。内不化所以全身也。故内有一定之操。而外能诎伸赢缩。卷舒与物推移。故万举而不陷。所以贵圣人者。以其能龙变也。
古者民茹草饮水。採树木之实。食蠃蠬之肉。时多疾病毒伤之害。于是神农乃始教民播种五穀。相土地宜。燥湿肥墝高下。尝百草之滋味。水泉之甘苦。令民知所避就。当此之时。一日而遇七十毒。
为则曰、易曰：夫大人者与天地合其德。与日月合其明。盖天地不可测。圣人亦难识。然故圣人之事。措而不论。论而可学。其唯法乎。孔子曰：非先王之法言。不敢道。非先王之德行。不敢行。夫先王安道理以论此事。理者无定准。故人人隔异矣。以其隔异之理。论其不测之圣人。其何有益。且不知分莫大焉。盖学于古训有获。而我善知而言之。我善得而行之。则言行尽征。所不知者日明一日。故孔子曰：由诲女知之乎。知之为知之。不知为不知。是知也。
以调阴阳之气。以和四时之节。以辟疾病之菑。
神清志平。百节皆宁。养性之本也。肥肌肤。充肠腹。供嗜欲。养性之末也。
所以贵扁鹊者。非贵其随病而调药。贵其擪息脉血知病之所从生也。
为则曰：是不知疾医之道而言之。学者思诸。
既瘖且聋。人道不通。故有瘖聋之病者。虽破家求医不顾其费。岂独形骸有瘖聋哉。心志亦有之。夫指之拘也。莫不事由也。心之塞也。莫知务通也。不明于类也。
仪狄为酒。禹饮而甘之。遂疏仪狄。而绝嗜酒。所以遏流湎之行也。
为则曰：圣人戒嗜酒之害如此。故饮酒之礼。不能守之。非圣人之徒也。且过饮者多有水病。死则多吐血。或吐浊水。宜哉曰烂肠之食。
列子曰：天积气耳。
为则曰：大抵老子庄子列子之语。往往譬喻寓言。而非疾医之语。盖列子云。天积气耳是也。夫君子行而言。不能行则不言。且人不可到天。不可到而论之。虚论也。气本无形。无形则不可积。今曰积气。非寓言而何。后世见积块。妄谓积气。是不可言而言之。不可言而言之。则事不成。故后世家曰积气不治。奚有不治之病哉。是名之误也。何则。气者天之司也。以人事不可治矣。吾党后世所谓积气者。为积毒而治之。未曾见不治也。今依有积气之字。正病名之误矣。学者思诸。
斫挞无伤痛。指擿无痟痒。
为则曰：是亦非疾医之论。
夫醉者之坠于车也。虽疾不死。骨节与人同。而犯害与人异。其神全也云云。今肪知子党之诞我。我内藏猜虑。外矜观听。追幸昔日之不焦溺也。怛然内热。惕然震悸矣。水火岂复可近哉。自此之后。范氏门徒。路遇乞儿马医。弗敢辱也。必下车而揖之。
为则曰：是并非疾医之论。
百骸六藏。悸而不凝。
宋阳里华子中年病忘。朝取而夕忘。云云。非药石之所攻。云云。而积年之疾。一朝都除。
秦人逄氏有子。少而惠。及壮而有迷罔之疾。
乃不知是我七孔四支之所觉。心腹六藏之所知。其自知而已矣。
龙叔谓文挚曰：子之术微矣。吾有疾。子能已乎。文挚曰唯命所听云云。非吾浅术所能已也。
吴楚之国有大木焉。其名为橼。碧树而冬生。实丹而味酸。食其皮汁。已愤厥之疾。（气疾也）齐州珍之。渡淮而北。化为枳焉。
为则曰：此注误矣。气非病也。疾者毒也。愤厥之病。聚毒于心胸。以橼皮汁治之。古方胸痹用橘皮汤。可以征矣。鲁公扈赵齐婴二人。有疾。同请扁鹊求治。扁鹊治之。既同愈。谓公扈齐婴曰：汝曩之所疾。自外而干府藏者。固药石之所已。今有偕生之疾与体偕长。今为汝攻之。何如。二人曰：愿先闻其验。扁鹊谓公扈曰：汝志强而气弱。故足于谋而寡于断。齐婴志弱而气强。故少于虑而伤于专。若换汝之心。则均于善矣。扁鹊遂饮二人毒酒。迷死三日。剖胸探心。易而置之。投以神药。既悟如初。二人辞归。于是公扈反齐婴之室。而有其妻子。妻子弗识。齐婴亦反公扈之室。有其妻子。妻子亦弗识。二室因相与讼。求辨于扁鹊。扁鹊辨其所由。讼乃已。
为则曰：此论疑亦列子之寓言。其曰自外而干府藏者。固药石之所已者。诚是。故辩明焉。夫人者以人道。而不以天道。是圣人之道也。盖治天下以一于众心为归要。然人心不同而同于一。是天命也。以人事不可为一也。故有易者。任以天命。委以鬼神。一于众心。孔子虽圣人。不关天下之政。故其能无所施用。虽不施用于天下之政。亦不可舍。因作十翼传之。夫天命自然之心。以人事不可换也明矣。疾医亦然。夫风寒暑湿燥火之六气者。天之正令也。五藏六府者。造化之所为也。以人事不可测也。医之所为。因人事所生之毒。除其毒而已矣。苟去此毒。则百疾皆治焉。药石之所已者。不在毒生之后。则无可治者。可以知耳。
季梁得疾。七日大渐。其子环而泣之。请医。云云。
为则曰：是亦非疾医之论。意者列子託名而言之。
身体偏枯。手足胼胝。
一朝处以柔毛绨幕。荐以梁肉。兰橘。心痛体烦。内热生病矣。
遂适田氏之厩。从马医。作役而假。郭中人戏之曰：从马医而食。不已辱乎。乞儿曰：天下之辱。莫过于乞。乞犹不辱。岂辱马医哉。
老子曰：知不知上。不知知病。夫唯病病。是以不病。圣人不病。以其病病。是以不病。
庄子曰：且吾尝试问乎。女民湿寝。则腰疾偏死。鳅然乎哉。
夫子曰：治国去之。乱国就之。医门多疾。愿以听闻。思其则庶几其国有瘳乎。
与人有痔病者。不可以适河。云云。上有大役。则支离。以有常疾。不受功上。与病者粟则受三种与十束薪。
子舆有病。子祀往问之。曰伟哉。夫造物者。将以予为此拘拘也。曲偻发背。上有五管。颐隐于齐。肩高于项。勾赘指天。阴阳之气。有沴。其心间而无事。跰[足鲜]而鉴于井曰：嗟乎。夫造物者。又将以予为此拘拘也。
彼以生为附赘县疣。以死为决[疒/丸]溃痈。
子舆曰：子桑殆病矣。裹饭而往食之。云云。
公反诶诒为病。数日不出。云云。当之则为病。
汝得全而形躯。具有九窍。无中道夭于聋盲跛蹇。而比于人数。亦幸矣。又何暇乎天之怨哉。
南荣趎曰：里人有病。里人问之。病者能言其病。然其病病者犹未病也。若趎之闻大道。譬犹饮药以加病也云云。君将盈嗜欲长好恶。则性命之情病矣。君将黜嗜欲堇好恶。则耳目病矣。
夫神者好和而恶奸。夫奸病也。故劳之。唯君所病之。何也。
子适有瞀病。有长者。教予曰：若乘日之车。而游于襄城野。今予病少痊。予又且复游于六合之外。夫为天下亦若此而已。予又奚事焉。
古之真人。得之也生。失之也死。得之也死。失之也生。药也。其实菫也。（川乌）桔梗也。鸡痈也。（鸡头）豕零也。是时为帝者也。何可胜言。
发不择所出。漂疽疥痈内热溲膏。是也。
莫为盗。莫为杀人。荣辱立。然后睹所病。货财聚。然后睹所争。今立人之所病。聚人之所争。穷困人之身使无休时。欲无至此得乎。
静然可以补病。眦滅可以休老。
子州支父曰：以我为天子。犹之可。虽然我适有幽忧之病。方且治之。未暇治天下也。夫天下。至重也。而不以害其生。又况他物乎。唯无以天下为者。可以托天下也。
子贡曰：嘻先生何病。原宪应之曰：宪闻之。无财谓之贫。学而不能行。谓之病。今宪贫也。非病也。子贡逡巡。而有愧色。原宪笑曰：夫希世而行。比周而友。学以为人。教以为己。仁义之慝。舆马之饰。宪不忍为也。
为则曰：韩子外传等书。大同小异。今不枚举。
丘所谓无病而自灸也。疾走料虎头编虎须。几不免虎口哉。
先生既来。曾不发药乎。曰已矣。吾固告汝曰：人将保汝。果保汝矣。非汝能使人保汝。而汝不能使人无保汝也。而焉用之。感豫出异也。
秦王有病。召医破痈溃痤者。得车一乘。舐痔者得车五乘。所治愈下。得车愈多。子岂治其痔邪。何得车之多也。子行矣。
为则曰：老子列子庄子诸书。虽间谓病。率尽譬喻。非疾医之义。
盐铁论曰：然犹人之病。水益水而疾深。知其为秦开帝业。不知其为秦致亡道也云云。故扁鹊不能肉白骨。微箕不能存亡国也。
为则曰：死生存亡者天命也。故虽扁鹊俞跗微子箕子。不能救矣。盖因病毒而死。及不仁不义而亡者。固非天命也。治之以法。及修身以道。而死亡者。天命也。
扁鹊抚息脉。而知疾所由生。阳气盛则损之而调阴。寒气盛则损之调阳。是以气脉调和。而邪气无所留矣。夫拙医不知脉理之腠血气之分。妄刺而无益于疾。伤肌肤而已矣。今欲损有馀补不足。富者愈富。贫者愈病矣。严法任刑。欲以禁暴止奸。而奸犹不止。意者非扁鹊之用针石。故众人未得其职也。
为则曰：嘻汉儒既不知扁鹊之为疾医。又以阴阳医之说目扁鹊。宜哉。后世不知疾医也。夫阴阳者天事也。非人事也。为何损之。为何益之。妄耶妄也。盖人饮食起居。行正中节。则无病。而四支百骸无患。此时乃得天地神明和光同粗之化也。今如阴阳损益之说。其论似可闻。其事实不可见也。夫医治疾病者也。病者毒也。以草根木皮解其毒。则疾病尽去而已矣。乃扁鹊之传评辨之。故兹不赘。
扁鹊不能治不受针药之疾。
为医以拙矣。又多求谢。
疾有固者。不能明其法势。
政小缺。法令可以坊。（古防字）而必待雅颂乃治之。是犹舍邻之医。而求俞跗而后治病。
所贵良医者。贵其审消息而退邪气也。其贵其下针石而钻肌肤也。云云。若痈疽之相泞。色淫之相连。一节动而百枝摇。诗曰：舍彼有罪。既伏其辜。若此无罪。沦胥以铺。痛伤无罪而累也。
扁鹊攻于腠理。绝邪气。故痈疽不得成形。圣人从事于未然。故乱原无由生。是以砭石藏而不施。法令设而不用。断已然凿已发者。凡人也。治未形睹未萌者。君子也。
为则曰：圣人能知人之生质。疾医能知病毒之所在。故治未形睹未萌者。其唯圣人与疾医耳。素问虽论之。亦以阴阳之理。故无征焉。
扬子法言曰：或问黄帝。终始曰托也。昔者姒氏治水土。而亟步多禹。扁鹊卢人也。而医多卢。夫欲售伪者。必假真。禹乎卢乎终始乎。
潜夫论曰：婴儿有常病。贵臣有常祸。父母有常失。人君有常过。婴儿常病。伤于饱也。贵臣常祸。伤于宠也。哺乳多则生痫病。
为则曰：痫病之名。疾医不道。为名之不可为治也。
凡疗病者必知脉之虚实气之所结。然后为之方。故疾可愈而寿可长也。
为则曰：是亦非疾医之事。夫脉者知毒之有无也。非知病者也。
又曰：气之所结。是汉儒以臆断事。所以疾医之道绝焉。气本无形。岂得结哉。
申鉴曰：有养性乎。曰养性秉中和。守之以生已。云云。药者疗也。所以治疾也。无疾则勿药可也。肉不胜食气。况于药乎。寒斯热。热则致滞阴。药之用也。唯适其宜。则不为害。若已气平也。则必有伤。唯针火亦如之。故养性者不多服也。唯在乎节之而已矣。
为则曰：是亦非疾医之论。不知攻病与养生之道。详辨于答问书。可考。又曰：后世所谓养生药之误。以此论可识得也。
夫膏肓近心而处阨。针之不达。药之不中。攻之不可。二竖藏焉。是谓笃患。故治身治国者。唯是之畏。
或问厉志。曰：若殷高宗。能茸其德药。瞑眩以瘳疾。
中论前集曰：然彼亦知有马必待乘之。而后致远。有医必待行之。而后愈疾。
为则曰：是圣门之学流也。家语曰：君子者行言。小人者舌言。是之谓乎。
文子曰：嗜欲者生之累也。人大怒破阴。大喜附阳。薄气废音惊怖。为狂忧悲焦心疾。乃成积。能除此五者。即含于神明。
为则曰：非疾医之论。断不可取。
心卵经曰：上药三品。神与气精。恍恍惚惚。杳杳冥冥。存无守有。顷刻而成。回风混合。百日功灵默朝。
参同契曰：若药物非种。名类不同。分两参差。失其纲纪。
药与道乖殊。丹砂水精。得金乃并。金水合处。木火为侣。四者混混。列为龙虎。龙阳数奇。虎阴数偶。肝青为父。肺白为母。肾黑为子。离赤为女。脾黄为祖。云云。若以野葛一寸巴豆一两。入喉辄僵。不得俯仰。当此之时。周文揲蓍。孔子占象。扁鹊操针。巫咸叩鼓。安能令苏复起驰走。
胡粉投火中。色坏为铅。冰雪得温汤。解释成太玄。金以砂为主。禀和于水银。变化由其真。终始自相因。欲作服食阙。宜以同类者。云云。石胆云母及矾磁硫黄烧豫章。泥汞相炼。治鼓下五石铜。以之为辅枢。杂性不同类。安肯合体居。千举必万败。欲黠反成疑。侥倖讫不遇。至人独知之。
为则曰：杨升庵曰：参同契为丹经之祖。云云。心卵经以下。皆是神仙服食之事。用于常人。则必有害矣。医家犹然。慎勿混焉。


卷四  ——————————————————————————————————————————————————————————————————————————————————————————

卷四  ***************************
鶡冠子曰：庞暖曰：王独不闻俞跗之为医乎。已成必治。鬼神避之。楚王临朝为随兵。故若尧之任人也。不用亲戚而必使。能其治病也。不任所爱必使。旧医楚王。闻传。暮[害咸]（一盖病也）在身必待俞跗。卓襄王曰善。庞暖曰：王其忘乎。昔伊尹医殷。太公医周武王。百里医秦。申麃医郢。原季医晋。范蠡医越。管仲医齐。而五国霸。其善一也。然道不同数。卓襄王曰：愿闻其数。暖曰：王独不闻魏文王之问扁鹊邪。曰：子昆弟三人。其孰最善为医。扁鹊曰：长兄最善。中兄次之。扁鹊最为下。魏文侯曰：可得闻邪。扁鹊曰：长兄于病视神。未有形而除之。故名不出于家。中兄治病其在毫毛。故名不出于闾。若扁鹊者镵血脉。投毒药。副肌肤间。而名出闻于诸侯。魏文侯曰善。使管子行医。术以扁鹊之道。曰：桓公几能成其霸乎。凡此者不病病。治之无名。使之无形。至功之成。其下谓之自然。故良医化之。拙医败之。虽幸不死。创伸股维。卓襄王曰善。寡人虽不能无创。孰能加秋毫寡人之上哉。
为则曰：鶡冠子题辞曰：汉志。鶡冠子楚人。居深山。以鶡羽为冠。著书一篇。因以名之。唐韩退之有曰：鶡冠子十九篇。其辞杂黄老刑名。其博选篇。四稽五至之说当矣。学问篇。称贱生于无所用。云云。柳子厚则谓。余读贾谊鵩赋。嘉其词。学者以为尽出鶡冠子。皆前儒之确论卓见。粗足以可观矣。
刘向新序曰：扁鹊见齐桓侯。立有间。扁鹊曰：君有疾在腠理。不治将恐深。云云。
为则曰：与史记其文大同小异。
孔丛子曰：死病无良医。
为则曰：是亦非疾医之论。夫死者天命也。虽扁鹊无奈之何。医者主疾病。疾病则尽可治。故虽死病。若治而其死安静矣。是谓之疾无不治。世所谓伤寒疫疠。众医举言必死。其命未尽也。不药而生矣。其生也。拙工者八九十日而复故。上工者不及三十日而复故。是其征也。
陆贾新语曰：故制事者因其则。服药者因其良。书不必起仲尼之门。药不出扁鹊之方。合之者善。可以为法。
为则曰：由是观之。扁鹊之方传于汉也明矣。由是又求之。伤寒论之方无古焉。然其书阴阳医之选述作。而非疾医选述作之也。故唯其方可取。而其论不可取。特于伤寒论。详论其义焉。
昔扁鹊居宋。得罪于宋君。出亡之卫。卫人有病将死者。扁鹊至其家。欲为治之。病者之父谓扁鹊曰：吾子病甚笃。将为迎良医治。非子所能治也。退而不用。乃使灵巫求福请命。对扁鹊而咒。病者卒死。灵巫不能治也。夫扁鹊天下之良医。而不能与灵巫争用者。知与不知也。
春秋繁露曰：今平地注水。去燥就湿均薪施火去湿。云云。
荠麦始生。由阳升也。其尤者葶苈死于盛夏。款冬花于严寒。云云。
敞曰：灾沴之气。其常存邪。曰：无也。时生耳。犹乎人四支五藏中也。有时及其病也。四支五藏皆病也。
为则曰：是正阴阳之论。疾医不取。
说苑曰：锐金石。杂草药。以攻疾。
会吉（丙吉）病甚。将使人加绅而封之。及其生也。太子太傅夏侯胜曰：此未死也。臣闻之。有阴德者。必飨其乐。以及其子孙。今此未获其乐而病甚。非其死病也。后病果愈。封为博阳侯。终飨其乐。
吴起为魏将。攻中山。军人有病疽者。吴子自吮其脓。其母泣之。旁人曰：将军于而子如是。尚何为泣。对曰：吴子吮此子父之创。而杀之于注水之战。战不旅踵而死。今又吮之。安知是子何战而死。是以哭之矣。
为则曰：此文与史记。大同小异。
寡人有腰脾之病。愿诸大夫勿罪也。
今越腹心之疾。齐犹疥癣耳。
秦缪公嚐出而亡骏马。自往求之。见人已杀其马。方共食其肉。缪公谓曰：是吾骏马也。诸人皆惧而起。缪公曰：吾闻食骏马肉不饮酒者杀人。即以次饮之酒。杀马者皆惭而去。居三年。晋攻秦缪公围之。往时食马肉者相谓曰：可以出死报食马得酒之恩矣。遂溃围。缪公卒得以解难胜晋。腊惠公以归。此德出而福反也。
常枞有疾。老子往问焉。曰先生疾甚矣。无遗教可以语诸弟子者乎。云云。
官怠于官成。病加于少愈。云云。
晋平公问叔向曰：岁饥民疫。翟人攻我。我将若何。对曰：云云。
对曰：吾国且亡。曰：何以知也。应之曰：吾闻病之将死也。不可为良医。国之将亡也。不可为计谋。
民有五死。圣人能去其三。不能除其二。饥渴死者可去也。冻寒死者可去也。罹灾兵死者可去也。寿命死者不可去也。痈疽死者不可去也。
为则曰：痈疽死者不可去。是不知疾医之道。夫人之论也。
孔子曰：恶是何也。语不言乎。三折肱而成良医。夫陈蔡之间丘之幸也。二三子从丘者皆幸人也。
扁鹊过赵。赵王太子暴疾而死。云云。
为则曰：此记同事。而其文与史记小同大异。盖皆世传。而记者所取必亦异也。余因曰：夫书者非有德之人则不可解也。此两者从史记乎。从说苑乎。苟无实见而取。皆臆耳。学者思诸。
古者有菑者谓之厉。君一时素服。使有司弔死问疾。忧以巫医。匍匐以救之。汤粥以方之善者。必先乎鳏寡孤独。及病不能相养。死无以葬埋。则葬埋之。有亲丧者。不呼其门有齐衰大功。五月不服力役之征。有小功之丧者。未葬不服力役之征。
论衡曰：夫百草之类。皆有补益。遭医人採掇。成为良药。
为则曰：王充不知食医与疾医之道。此论误矣。夫食养者随好恶。故有补益之道。而无攻击之理。药用者不择好恶。故有攻击之道。而无补益之理也。奚曰药有补益。
古贵良医者。能知笃剧之病所从生起。而以针药治而已之。如徒知病之名。而坐观之。何以为奇。夫人有不善。则乃性命之疾也。无其教治。而欲令变更。岂不难哉。
为则曰：今之为医。不免王充坐观之。讥也。悲哉。
道家相夸曰：真人食气。以气而为食。云云。
夫服食药物。轻身益气。颇有其验。若夫延年度世无其效。百药愈病。病愈而气复。气复而身轻矣。
为则曰：此前后诸篇率皆服食家之事也。夫服食者。以气而为食。非常之事。于人无有益。故不取矣。然葛洪陶弘景孙思邈之辈。妄尊信之混于医。从此而后。正去而邪来。论高而术卑。医道绝灭。二千有馀年于此。夫忧万民之疾病之君子。舍邪求正。斯论止斯术盛吾党之所愿也。
病作而医用。祸起而巫使。如自能案方和药。入室救祟。则医不售而巫不进矣。
子路使子羔为费宰。孔子曰：贼夫人之子。皆以未学不见大道也。医无方术。曰：吾能治病。问之曰：何用治病。曰：用心意。病者必不信也。吏无经学。曰：吾能治民。问之曰：何用治民。曰：以材能。是医无方术。以心意治病也。百姓安肯信向。而人君信用使之乎。手中无钱。之市。使货主问曰：钱何在。对曰：无钱。货主必不与也。夫胸中不学。犹手中无钱也。欲人君任使之。百姓信向之奈何也。
为则曰：后世许氏曰：医者意也。是本出于子华子。而其论之非。已可见于此。
医能治一病。谓之巧。能治百病。谓之良。是故良药服百病之方。治百人之疾。大才怀百家之言。故能治百族之乱。扁鹊众方。孰若巧之一伎。
孝子之于亲。知病不祀神不和药。又知病之必不可治。治之无益。然终不肯安坐得绝。犹卜筮求祟。召医和药者。恻痛殷勤冀有验也。既死气绝。不可如何。
夫尧之使禹治水。犹病水者之使医也。然则尧之洪水。天地之水病也。禹之治水。洪水之良医也。
吕后恚恨。后酖杀赵王。其后吕后出。见苍犬噬其左腋。怪而卜之。赵王如意为祟。遂病腋伤。不愈而死。
凡天地之间有鬼。非人死精神为之也。皆人思念存想之所致也。致之何由。由于疾病。人病则忧惧。忧惧见鬼出。凡人不病则不畏惧。故得病寝衽。畏惧鬼至。畏惧则存想。存想则目虚见。
为则曰：孔子曰：不怪语力乱神。今涉猎此前后诸篇。往住此类间有病疾之事。无益于人。因不枚举。
或问曰：天地之间。万物之性。含血之虫。有蝮蛇蜂蛎。咸怀毒螫。犯中人身。云云。
为则曰：考此论。毒者皆为太阳之毒。僻论也。太阳为毒。则太阴亦必为毒也。凡天地之间。变于常则咸为毒。何唯太阳哉。且论中曰：草木之中有巴豆野葛。食之凑懑颇多杀人。不知此物禀何气于天。是诚然。王充实不自知。不知则何为此论。唯言太阳之毒。其误可以知矣。
孝子之养亲病也。未死之时。求卜迎医。冀祸消药有益也。既死之后。虽审如巫咸良如扁鹊。终不复生。何则知死气绝。终无补益。治死无益。厚葬何差乎。倍死恐伤化。绝卜拒医。独不伤义乎。云云。
人之疾病希有不由风湿与饮食者。当风卧湿。握钱问祟。饱饭餍食。齐精解祸。而病不治。谓祟不得。命自绝。谓筮不审。俗人之知也。
为则曰：虽谓疾病。非疾医之论。慎不可取焉。
夫圣贤之治世也有术。得其术则功成。失其术则事废。譬犹医之治病也。有方笃剧犹治。无方儳微不愈。夫方犹术。病犹乱。医犹吏。药犹教也。方施而药行。术设而教从。教从而乱止。药行而病愈。治病之医。未必惠于不为医者。然而治国之吏。未必贤于不能治国者。云云。良医能治未当死之人命。如命穷寿尽。方用无验矣。
前汉书平帝记曰：元始二年。民疾疫者。舍空邸第。为置医药。
礼乐志曰：桑间濮上。郑卫宋赵之声并出。内则致疾损寿。外则乱政伤民。
郊祀志曰：天子病鼎湖甚。巫医无所不致。游水发根言。上郡有巫。病而鬼下之。上召置。祠之甘泉。及病使人问于神君。神君言曰：天子无忧病。少愈强与我会甘泉。于是。上病愈。遂起幸甘泉。病良已。
不死之药可得。
五行志曰：凡貌伤者病木气。木气病则金沴之。云云。
为则曰：已上阴阳五行相生相剋之理。或神仙之事。皆无益于病。故疾医不採。学者思诸。
骄近乱。替（师古曰替废惰也）近疾。
及人则多病口喉咳。故有口舌疴。
为则曰：评同于前。以下五行志言疾病。并皆阴阳五行之理。故疾医不复取。
十八年秋。有蜮。刘向以为蜮生南越。越地多妇人。男女同川。淫女为主。乱气所生。故圣人名之曰蜮。蜮犹惑也。在水旁能射人。射人有处。甚者至死。南方谓之短弧。
为则曰：刘向时。严将取齐之淫水。为避其祸。因蜮而为说辞。则或可也。生短弧。如此说则臆而不可矣。
艺文志曰：侍医李柱国校方技。每一书已。向辄条其篇目。撮其指意。录而奏之。会向卒。哀帝复使向子侍中奉车都尉歆卒父业。歆于是总群书。而奏其七略。云云。有方技略。
黄帝。内经十八卷。
为则曰：一说。今所传内经。素问灵枢十八卷是也。为则尝细阅其书。率阴阳医之语。非疾医之语也。然其中间有些一二古语在。谨拔粹之。而举于篇末。
外经三十九卷。
扁鹊内经九卷。
为则曰：据此。扁鹊之书传于汉也明矣。悲哉今不传。是吾党之忧也。以陆贾新语而考之。益知扁鹊之方传于汉。于是遍索其方。仲景所传伤寒论之外。盖无所见焉。就其书论定扁鹊之遗法。而作类聚方。朝考夕试而又作方极。诚哉君子之言。信而有征夫。
外经十二卷。
白氏内经三十八卷。
外经三十六卷。
旁篇二十五卷。
为则曰：上七部不传。诸书亦未见所引用也。
医经者原人血脉。云云。
为则曰：是皆非疾医所论。于是。疾医既绝于汉可以知矣。
五藏六府痹十二病方三十卷。（师古曰痹风湿之病）
五藏六府疝十六病方四十卷。（师古曰疝心腹气病）
五藏六府瘅十二病方四十卷（师古曰瘅黄病）
风寒热十六病方二十六卷。
泰始黄帝扁鹊俞跗方二十三卷。
五藏伤中十一病方三十一卷。
客疾五藏狂颠方十七卷。
金创瘲瘈方三十卷。
妇人婴儿方十九卷。
汤液经法三十二卷。
神农黄帝食禁七卷。
为则曰：上十一家。今亦不传。就其书目思之。疑非疾医之书。悲哉。疾医之绝之尚矣。
经方者本草石之寒温。云云。
为则曰：此论。亦非疾医之论。谚
曰：有病不治。常得中医。
为则曰：余初见此谚。我业于医。以为大耻。然数世之业。轻忽不可舍焉。于是思之思之。又重思之。嗟乎。汉既疾医绝灭。特阴阳医行。而有此谚邪。阴阳医之于治无益。可以知矣。则此谚亦不为甚。于是。余大发愤。涉猎古书。始见万病唯一毒之说。因朝夕钻研。试功日新。遂精穷此术。乃觉得免此谚之讥也。吾党小子。慎莫惑病名医论。纵令诵解天下医书。谙记病名。不能治病。则焉免此谚之讥。夫颜子曰：夫道之不修也。是吾丑也。夫道既已大修。而不用。是有国者之丑也。小子勉哉勉哉。不拘病名医论。其唯知去其毒耳。病乎。疾乎。何忧靡不治。
方技者。皆生生之具。王官之一守也。太古有岐伯俞跗。中世有扁鹊秦和。盖论病以及国。原诊以知政。汉兴有仓公。今其技晻昧。故能其书。以序方技为四种。
为则曰：由是观之。班固著汉书时。既言仓公之技晻昧。况于扁鹊乎。
贾谊传曰：天下之方病。大瘇。一胫之大几如腰。一指之大几如股。平居不可屈伸。一二指搐。身虑亡聊。失今不治。必为锢疾。后虽有扁鹊不能为已。病非徒瘇也。又苦[足炙]盭云云。又类辟且病痱。夫辟者一面病。痱者一方痛云云。臣故曰：一方病矣。医能治之而上不使。
为则曰：是譬喻之辞。非常病之论也。且本文注解。俱非疾医之论。
晁错传曰：为置医巫。以救疾病。
灌夫传曰：夫身中大创十条。适万金良药。故得无死。创少瘳。云云。五年十月。悉论灌夫支属。婴良久乃闻有效。即阳病痱不食。欲死。或闻上无意杀婴。复食治病。议定不死。云云。春蚡疾。一身尽痛。若有击者。
为则曰：阳病痱。是固非病。
苏建传曰：引佩刀自刺。卫律惊自抱持武。驰召医。凿地为坎。置熅火覆武其上。蹈其背。以出血。武气绝半日复。息惠等哭。舆归营。单于壮其节。朝夕遣人候问武。而收系张胜。武益愈。
为则曰：本邦见古战场记。此类甚多焉。后世医家论脱血之证。其误可以知矣。
司马相如传曰：芍药之和。具而后御之。
为则曰：凡食医与疾医其所主异矣。食医者主养精。疾医者主攻病。本草无此别。故不取。如师古注家亦不以之知也。
厚朴。穹穷。菖蒲。江离。蘪芜。
为则曰：皆药名。而亡足论。唯文章耳。
相如口吃而善著书。常有消渴病。
为则曰：相如口吃与消渴。遂不治而卒。当时无疾医。可以知矣。有之则相如奚不治而卒。宜哉。有有病不治之讥。
邪绝少阳而登太阴。
为则曰：是固非疾医之辞也。汉儒不知古有疾医。以此论疾妄也。
厮征北侨而役羡门兮。属岐伯使尚方。
公孙弘传曰：臣闻之气同则从。声比则应。今人主和德于上。百姓和合于下。云云。故形和则无疾。无疾则不夭。君不幸罹霜露之疾。云云。
为则曰：是并非疾医之辞。
今事少间。君其存精神。止念虑。辅助医药以自持。因赐告牛酒杂帛。居数月有瘳。视事。
杜钦传曰：昭帝未寝疾。征天下名医延年。典领方药。
霍光传曰：私使乳医淳于衍行毒药杀许后。
为则曰：汉既绝疾医焉。故有乳医之目。
赵充国传曰：窜于风寒之地。离霜露疾疫瘃堕之患。
京翼奉传曰：臣闻人气内逆。则感动。天地变见于星气日蚀。
为则曰：以上皆非疾医之辞。
韩延寿传曰：延寿闻之。对掾吏涕泣。遣吏医治视。
野王传曰：后迁为东海太守。下湿病痹。
楚王嚣传曰：楚成帝河平中入朝。时被疾。天子闵之。下诏曰：盖闻天地之性人为贵。人之行莫大于孝。楚王嚣素行孝顺仁慈。之国以来二十馀年。纤介之过。未尝闻。朕甚嘉之。今乃遭命离于恶疾。夫子所痛日蔑之。命矣夫。斯人也而有斯疾也。朕甚闵焉。夫行纯茂而不显异。则有国者将何朂哉。书不言乎。用德章厥善。诗曰：焭焭在疚。云云。
王喜传曰：朕居位以来。寝疾未瘳。反逆之谋。相连不绝。贼乱之臣。近侍帷幄。前东平王云与后谒咒诅。朕使侍医伍宏等内侍。案脉几危。社稷殆莫甚焉。
游侠传曰：楼护字君卿。齐人。父世医也。护少随父为医。长安出入贵戚家。护诵医经本草方术数十万言。
为则曰：今有神农本经。考之疑伪作。故余以古人用药之语。集录曰药征。
邓通传曰：文帝尝病痈。邓通常为上嗽吮之。上不乐。从容问曰：天下谁最爱我者乎。通曰：宜莫若太子。太子入问疾。上使太子齰痈。太子嗽痈而色难之。已而闻通尝为上齰。太子惭。繇是心恨通。
许皇后外戚传曰：明年许皇后当娠病。女医淳于衍者。霍氏所爱。尝入宫侍皇后疾。衍夫尝为掖庭户卫。谓衍。可过辞霍夫人。行为我求安治监。衍如言报显。显因生心。辟左左。字谓衍。少夫幸报我以事。我亦欲报少夫可乎。衍曰：夫人所言。何等不可者。显曰：将军素爱小女成君。欲奇贵之。愿以累少夫。衍曰：何谓邪。显曰：妇人免乳大。故十死一生。今皇后当免身。可因投毒药去也。成君即得为皇后矣。如蒙力事成。富贵与少夫共之。衍曰：药杂治当先尝。安可。显曰：在少夫为之耳。将军领天下。谁敢言者。缓急相护。但恐少夫无意耳。衍良久曰：愿尽力。即捣附子。齎入长定宫。皇后免身后。衍取附子。併合大医大丸以饮。皇后有顷。曰：我头岑岑也。药中得无有毒。对曰：无有。遂加烦懑崩。
为则曰：史记。有太仓公淳于意者。淳于衍岂其人耶。衍失医道。为毒杀人。宜哉罹灾。夫扁鹊虽遇李[飠盒]之害。非扁鹊之罪也。太仓公虽因孝子之赎而免杀戮。何免其罪哉。吾党小子勿以善小而不为。恶小而为之。慎哉。机微之失。非医。
冯昭仪传曰：有一男嗣为王。时未满岁。有眚病。太后自养视。数祷祠解。哀帝即位。遣中郎谒者张由将医治中山小王。由素有狂易病。病发怒。云云。武帝时。医修氏刺治武帝。得二千万耳。今愈。
王莽传曰：病悸寝。剧死。
莽。使太医尚方与巧屠共刳剥之。量度五藏。以竹筵导其脉。知所终始。云可以治病。
为则曰：疾医息而阴阳医繁。阴阳医繁而穿凿弥甚。弥甚而治疗愈惑。悲夫。知毒之所在。而不拘五藏。四脉之动静。而知毒之多少。如斯耳。量度五藏经脉。知所终始。于治无益。
莽忧懑不能食。亶饮酒。啖腹鱼。
叙传曰：道病中风。
为则曰：中风之病名。非疾医之辞。
和鹊发精于针石。
后汉书光武皇帝纪曰：高年鳏寡孤独。及笃癃无家属。贫不能自存者如律。
永念厥咎。内疚于心。
夏京师醴泉涌出。饮之者固疾皆愈。惟眇蹇者不瘳。
为则曰：汉疾医绝焉。故不知治疾之道也。夫眇者有瞳子则明。蹇有骨肉则起。醴泉亦瞑眩而吐泻。则其毒去。眇蹇皆治焉。固无不治之病也。
孝和皇帝纪曰：幼年茕茕在疚。
寤寐永叹。用思孔疚。
朕寤寐恫矜忧衅。
诏流民。欲还归本。而无粮食者过所实禀之。疾病加。至医药。其不欲还归者勿强。
孝安皇帝纪曰：会稽大疫。遣光禄大夫将大医。循行疾病。赐棺木。
孝桓皇帝纪曰：阴阳错序。监寐寤叹。疢如疾首。今京师[疒/斯]舍。死者相枕。
疾病致医药。死亡厚埋藏。民有不能自振。及流移者。禀谷如科。州郡检察务崇恩施。以康我民。
皇后纪曰：帝尝寝病危甚。阴后密言。我得意不令邓氏复有遗类。后闻乃对左右流涕言曰：我竭诚尽心。以事皇后。云云。上以报帝之恩。中以解宗族之祸。下不令阴氏有人豕之讥。即欲饮药。宫人赵王者固禁之。因诈言。属有使来。上疾已愈。后信以为然。乃止。明日帝果瘳。
顷以废病沉滞。久不侍祠。自力止原陵。加咳逆。唾血遂至不解。存亡大分。无可奈何。
安思阎皇后纪曰：朕素有心下结气。从间以来加以浮肿逆害。饮食寝以沉困。比使内外劳心请祷。私自忖度。日夜虚劣不能复。
为则曰：结气口以可言。事以不可为。不可为而言。此非虚言而何。故疾医不言结气者。呜呼。汉已不可解之语有焉。是圣门之实学绝。子游子夏之虚文存耳。传焉足征。学者思诸。
李通列传曰：宜令通居职疗疾。欲就诸侯不可听。于是诏通。勉致医药。以时视事。其夏引拜为大司空。通布衣唱义。助成大业。重以宁平公主故特见亲重。然性歉恭。常欲避权势。素有消疾。自为宰相。谢病不视事。连年乞骸骨。帝每优宠之。令以公位归弟养疾。通复固辞。
邓禹列传曰：训遂抚养其中少年勇者数百人。以为义从。羌胡俗耻病死。每临困辄以刀自刺。训闻有困疾者。辄拘持缚束不与兵刃。使医药疗之。愈者非一。小大莫不感悦。
马援列传曰：初援在交趾。常饵薏苡实。用能轻身省欲以胜瘴气。南方薏苡实大。援欲以为种。军还载之一事。时人以为南土珍怪。
为则曰：薏苡考古人试功之能。治水肿小便不利。而此注引神农本经。今观其书。往往阴阳服食家之论。疑非神农之书。故从其书试功无征焉。是知汉既有伪书。吾党多不可取。
又曰：本邦弘法大师归朝。始传其种。故和名曰弘法麦。
卓茂列传曰：后王莽秉权。休去官归家。及莽篡位。遣使齎玄纁束帛。请为国师。遂呕血託病杜门自绝。
伏湛列传曰：晏见中暑病卒。
赵憙列传曰：少有节操。从兄为人所杀。无子。憙年十五。常思报之。乃挟兵结客。后遂往复仇。而仇家皆疾病。无相距者。憙以因疾报杀。非仁者心。且释之而去。顾谓仇曰：尔曹若健。远相避也。仇皆卧自搏。后病愈。悉自缚诣憙。憙不与相见。后竟杀之。
韦彪列传曰：未能自割。且眩务滞疾。不堪久待。
苏竟列传曰：良医不能救无命。强梁不能与天争。故天之所坏。人不得支。
曹裒列传曰：时有疾疫。褒巡行病徒。为致医药。经理饘粥。多蒙济活。
第五伦列传曰：其自食牛肉。而不以笃祠者。发病且死。先为牛鸣。前后郡将莫敢禁。伦到官。移书属县。晓告百姓。其巫祝有依託鬼神诈怖愚民。皆案论之。有妄屠牛者。吏辄行罚。民初颇恐惧。或祝诅妄言。伦案之愈急。后遂断绝。百姓以安。
吾兄子常病。一夜十往。退而安寝。吾子有疾。虽不省视。而竟夕不眠。若是者岂可谓无私乎。
锺离意列传曰：建武十四年。会稽大死者万数。意独身隐亲经给医药。所步多蒙全济。
宋均列传曰：军士多温湿疾病。死者大半。
均尝寝病。百姓耆老为祷请。旦夕问起居。其为民爱若此。
韩稜列传曰：初为郡功曹。太守葛兴中风病不能听政。稜阴代兴视事。出入二年。
为则曰：病名中风。疾医不名。
班超列传曰：超年最长。今且七十。衰老被病。云云。超素有胸胁疾。
杨终列传曰：且南方暑湿障毒互生。愁困之民。足以感动天地。移变阴阳矣。
霍醑列传曰：譬犹疗饥于附子。止渴于酖毒。未入肠胃。已绝咽喉。岂可为哉。
为则曰：此注云。附子乌喙根同。而因年状异也。后世为别物。其误明矣。
黄宪列传曰：父为牛医。
杨彪列传曰：彪见汉祚将终。遂称脚挛不复行。积十年后。子修为曹操所杀。操见彪问曰：公何瘦之甚。对曰：愧无日殚先见之明。犹怀老牛舐犊之爱。操为之改容。
清河孝王传曰：庆多被病。云云。后上言。外祖母王年老遭忧病。下土无医药。愿乞诣洛阳疗疾。
陈纪列传曰：遭父忧。每哀至。辄呕血绝气。虽哀服已除。而积毁消瘠。殆将灭性。
李固列传曰：诗曰：上帝板板。下民卒瘅。刺周王变祖法度。故使下民将尽病也。
刘瑜列传曰：劳散精神。生长六疾。
为则曰：此注引于左传。左传国医之论也。以是不可论疾。
廷笃列传曰：皇子有疾。下郡县出珍药。而大将军梁冀遣客齎书诣京兆。并货牛黄。笃发书。收客曰：大将军椒房外家。而皇子有疾。必应陈进医方。岂当使客千里求利乎。遂杀之。冀惭而不得言。
段熲列传曰：是为痈疽。伏疾留滞胁下。如不诛。转就滋大。
皇甫嵩列传曰：符水咒说以疗病。病者颇愈。百姓信向之。
董卓列传曰：溃痈虽痛。胜于内食。
赵壹列传曰：秦越人还。虢太子。云云。
为则曰：虢太子记事诸书各异。其世传也明矣。而书无实见。不可解释。纵难解释。臆而其术难为。其术难为。则犹不解释也。故圣人禁之。有不知而作之者。我不为也。吾党小子不能为。则慎勿言。若欲能为之。则以其实事解释而可也。
刘梁列传曰：臧武仲曰：孟孙之恶我药石也。季孙之爱我美疢也。疢毒滋厚。石犹生我。此恶而为美者也。
为则曰：美疢左传作疾疢。为是。
戴就列传曰：主者穷竭酷惨。无复余方。乃卧就覆船下。以马通薰之。
赵苞列传曰：食禄而避难。非忠也。杀母以全义。非孝也。如是有何面目立于天下。遂呕血而死。
为则曰：赵苞至诚相贯。以呕血而死。其命也夫。
段翳列传曰：有一生来学积年。自谓略究法术。辞归乡里。翳为合膏药。并以简书卦于筒中。告生曰：有急发视之。生到葭萌与吏争度津。吏挝破从者头。生开筒得书。言。到葭萌与吏斗。头破者以此膏裹之。生用其害。创者即愈。生叹服。乃还卒业。
郭玉列传曰：云云。
为则曰：通篇可读。然非疾医之所取。今世传医书。道家之书也。故医不得无汉谚之讥。
华佗列传曰：云云。
为则曰：是亦通篇可读。然佗之术亦非疾医之法也。悲哉。扁鹊没后。名于医者皆道家。医而未尝闻有疾医之真传。然方术传中措而不举。以其不可学也。此传中麻沸散不传。千古遗憾哉。咽喉塞者用萍虀。可试。人形体劳动及诸导引之法亦皆可用。其它莫所取矣。
陈文矩妻列传曰：汉中陈文矩妻者。同郡李法之姊也。字穆姜。有二男。而前妻四子。文矩为安众令。丧于官。四子以母非所生。憎毁日积。而穆姜慈爱温仁。抚育益隆。衣食资供。皆兼倍所生。或谓母曰：四子不孝甚矣。何不别居以远之。对曰：吾方以义相导。使其自迁善也。及前妻长子兴遇疾困笃。母恻隐自然。亲调药膳。恩情笃密。兴疾久乃瘳。于是呼三弟谓曰：继母慈仁。出自天爱。吾兄弟不识恩养。禽兽其心。虽母道益隆。我曹过恶亦已深矣。遂将三弟诣南郑狱。陈母之德。状己之过。乞就刑辟。县言之于郡。郡守表异其母。蠲除家徭。遣散四子。许以修革。自后训导愈明。併为良士。
为则曰：夫穆姜养育继子。其疾病困笃。其恩情笃密。世犹或可能焉。至其以义方导不孝子。尽其病根。改过迁善。遂为良士。非至诚殆不可能也。呜呼。可谓古今之良医。古语云。树德莫如滋。去疾莫如尽。穆姜有焉。
南蛮西南夷列传曰：南州水土温暑。加有瘴气。致死亡者。十必四五。
冉駹夷传曰：土气多寒。在盛夏冰犹不释。云云。有灵羊可疗毒。又有食药鹿。鹿麑有胎者其肠中粪亦疗毒。云云。特多杂药。
湟中月氏胡传曰：羌虽外患。实深内疾。若攻之不根。是养疾疴于心腹也。
于寘国传曰：元嘉元年。长史赵评在于寘。病痈死。评子迎丧。道经拘弥。拘弥王成国。与于寘王建素有隙。乃语评子云。于寘王令胡医持毒药著创中。故致死耳。评子信之。
西夜国传云地生白草有毒。国人煎以为药。傅箭镞。所中即死。
礼仪志曰：不豫。太医令丞将医入。就进所宜药。尝药。监近臣。中常侍。小黄门。皆先嚐药。云云。
百官志曰：太医令一人。六百石。本注曰：掌诸医药丞方。丞各一人。本注曰：药丞主药。方丞主药方。云云。
内经。
为则曰：内经之真伪。详评于医断。故不赘。今但摘其古语。关系于医事之要者。录焉。
夫脉之小大滑涩浮沉。可以指别。
观浮滑涩。
缓急小大滑涩。
为则曰：夫脉者考毒之动静也耳。以脉论疾者阴阳医。而疾医不为也。故扁鹊曰：不待切脉。言病之所在。以脉不可论疾也明矣。夫内经立六脉。甚以易别。建之宜哉。虽愚夫愚妇可别规矩也。不可别则非规矩也。乃如难经及脉经之脉状。虽上工别之至难矣。况生徒乎。不思亦甚。
齐毒药攻其中。
风者百病之长也。
为则曰：是固非疾医之语也。而医之为恒言。而治疗之害不浅鲜矣。故特评之。
毒药攻邪。五穀为养。五果为助。五畜为益。五菜为充。气味合而服之以补精益气。
为则曰：不识得贯通于是。则不可为医也。夫邪攻之。精养之。故攻者不避好恶。养者随好恶也。不避好恶。则虽五穀皆毒也。随好恶百药亦皆养也。文王之曷歜。孔子之姜。曾晳之羊枣是也。而养者莫如守节。攻者不如尽毒。学者思诸。
邪之所凑。其气必虚。
为则曰：是古语也。内经布演解之大误矣。夫气不特虚。特虚则死矣。今邪毒凑则气不流通。故其毒之所凑。其气必虚。如不仁是也。苟除其所凑之毒。则气自流通焉。然以为不去其所凑之毒而补其气。气实则愈矣。奚有治也。甚哉。为医之至于斯也。
邪气盛则实。精夺则虚。
为则曰：是医家以为论虚实之标的。然内经布演之以阴阳也。是非疾医之论。故其评详于医断。
百病生于气也。
是国医之论。而非疾医之事。
鼓胀治之。以鸡矢醴一剂。
岐伯曰：病名血枯。云云。以四乌鲗骨一藘茹二物。併合之丸。以雀卵。大如小豆。以五丸为后饭。饮以鲍鱼汁。
为则曰：为后饭。疾医不言。是阴阳医之理耳。不可取矣。
帝曰有病。身热解堕。汗出如浴。恶风少气。云云。以泽泻术各十分麋衔五分。合以三指撮。
黄帝问曰：妇人重身。毒之何如。岐伯曰：有故无殒。亦无殒也。
有毒无毒。所治为主。适大小为制。
为则曰：论有毒无毒。是食医之事。以是论药误矣。药者皆毒也。虽五穀用以为药。则皆毒也。不可不知焉。
足中指支。胫转筋。脚跳坚。伏兔转筋。脾前肿。㿉疝。腹筋急。引缺盆及颊。卒口僻急者。目不合。热则筋纵目不开。颊筋有寒。则急引颊移口。有热则筋弛。纵缓不胜收。故僻。治之以马膏。膏其急者。以白酒和圭。以涂其缓者。以桑钩钩之。即以生桑炭。置之坎中。高下以坐等。以膏熨急颊。且饮美酒。啖美炙肉。不饮酒者自强也。为之三拊而已。治在燔针劫刺。以知为数。以痛为输。上工治未病。不治已病。
为则曰：阴阳医者。以臆论之。故无征焉。是谓之有论无实。
其病大痈脓治之。其中乃有生肉。大如赤小豆。锉䔖[艹/翘]草根各一升。以水一斗六升。煮之竭。为取三升。则强饮。厚衣坐于釜上。令汗出至足已。
伤寒论。
为则曰：余于此书熟览精读。盖有年矣。其序曰汉长沙守南阳张机著。而考其文。非汉之体格。且后汉书。有一艺名者。尽举而录。奚独仲景之无传也。历史中。至于晋书。始曰后汉张仲景为医。是可言矣。撰次伤寒论人者叔和也。王叔和者西晋大医令也。若据叔和之言记之乎。它又无所见。或疑撰次之时託名乎。是未审也。又曰：书中论与处方有乖异者。以是搀入之多可知也。盖见于陆贾新语。传扁鹊之方于汉也明矣。因索其方。夜以继日。汲汲乎求之而未得也。故标的于扁鹊之传。而撰定此书。实验于众庶之病。而採摭其方。为万病唯一毒。信而有征。若不为一毒而治之。徒眩伤寒中风之病名。则无寸效矣。于是益信。命男猷之。正伤寒论之搀入不疑矣。盖方虽良。非其人则功鲜。夫扁鹊何人也。古昔良医也。良医何为也。能治疾也。疾不能治。奚为良医。故虽有良方。非其人则未尝免马服君之子之讥。勉哉。勉哉。勤之在获乎已耳。
伤寒论评。
为则曰：向读于吕氏春秋。而虽有获于病之大本为一毒。然未尝获其治法也。故孜孜汲汲。夜以继日。久之始获于伤寒论。不知手舞之足蹈之。是三代疾医。治万病一毒之法也。于是朝考夕试。视病之所在。以处其方。信而有征。然此书西晋王叔和撰次。为汉张仲景著。而汉书无传。且见其书所篇述。阴阳医而非疾医也。唯方古也。其篇中。曰伤寒。曰中风。曰瘀血。曰食伤。等用柴胡。是病名后世之所加。而治方古人之遗法也。今医家之病名。唐孙思邈曰：四百四病。近世之书。病名加多千有馀。为则不佞顽愚。浅陋薄识。而十之一不得记臆。不记臆则不妨于为医。以病名医不可为也。于戏命哉。由天宠灵获见此方。此方与吕氏春秋所言同为万病一毒。其视毒之所在。以处其方。何病患不治哉。于是忘吾顽愚。执其方而类聚之。其疑者为口。（方圈）以便复古。夫空谈虚论。徒害事实。医唯治病。病不治。奚为医者。故以获治术为务。同志之士。幸行言勿舌言矣。
