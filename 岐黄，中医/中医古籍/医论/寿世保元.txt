
自叙  ***************************
余读父书，往往欲寿一世而未能也。间尝窃取歧黄仓越、刘张朱李诸家之秘旨，经验之良方，汇成五书，曰《古今医鉴》，曰《万病曰春》，曰《种杏仙方》，曰《云林神彀》，曰《万病回春》，曰《鲁府禁方》，业巳灼灼于世。虽然医妙无穷，其间标本异治，虚实瞬易，损增互换，歧中之歧，变外之变，胶古不得，师心不得，夫岂五书所能竟哉。
近来倦游家居．见闻觉日益多，[纟音]练觉日益熟。乃采掇名藩之异授，内府之珍藏，宇内士夫之所家袭，方外异人之所秘传。间亦窃附己意，发诸前人之所未发，参互勘验，百投百效者，分门别类，汇次成编，命曰《寿世保元》，以示大全，于以补诸书之缺。
夫人之—身，有元神，有元气，神官于内，气充乎体。少有不保，而百病生矣。余谬为保元云者，正欲保其元神，常为一身之主，保其元气，常为一身之辅，而后神固气完，百邪不能奸，百病无由作矣。如世道之在浇漓者，则用劝世歌砭而规之，使天下后世之人咸跻于仁寿之域。敢曰《寿世保元》，即调元也。调元者，宰相之事，而窃取为名高哉。噫嘻！余放民也，遨游湖海，涉迹燕赵梁豫之间。辱王公缙绅谬为恭敬，盖四十祀于兹。曩鲁藩君候与余为淮南八公交，却其千金之酬，又颜其匾而赠之，命曰“区林状元”。以余伎俩子不获，致青云居。尝空语奇字，匾以荣衔。若谓经术有元，业术亦有元，而余幸窥杏林之一斑，或者亦夺方位之一元乎，然非余意也。
书成而付剞劂氏，要亦备养生之饾饤云尔，何敢与《青囊》《肘后》争埒，而用文之以自点也。
时万历四十三年岁次乙卯春王正月上浣之吉太医院吏目合溪云林龚廷贤撰
凡例  ***************************
是集以《内经》为宗旨，用刘张朱李为正印，其余诸家为变法，间亦窃附己意，旁求可法之言以广之。繁者删之，简者采之，奇而良者遵之，掇拾其义，抽绎其旨，无非欲融会贯通，以成其全书耳。
首论自轩歧以来，历代名医方书之宜法者，斑斑可考，列之于前，俾后学者溯流穷源，知所自来而识所宗焉。
人身五脏六腑，十二经络，血气脾胃，阴阳标本，五运六气，亢则害、承乃制，虚实寒热，受病之原，皆《内经》之本旨也。学者宜熟读细玩，则知病之原，而生死吉凶可概见矣。
脉决，宗王叔和七表八里，总归于刘三点。浮沉迟数四脉，正所谓有博则有约也。然知要则能守约，守约则足以尽其博矣。
药性，子集《回春》已有二百四十味，今增补共四百味，编成四韵，下注制法，以示后学。此皆常用之药，足给常病之用。其余古怪冷药，用之者少，不能全具，故缺之。
各门先以脉息，某病宜某脉、某病忌某脉，脉之生死，于此可见。次之以病原，病起于何脏腑，何经络，或在表，或在里，或在半表半里而治之。或汗，或吐，或下，或和解，或先攻而后补，或先补而后攻，或攻补兼施。有病后宜补以杜后患，有病后不须补而复元者。又急则治标，缓则治本。大抵病有新久虚实之异，治有补泻宣通之殊耳。
论病原后，随立一方，是某病用某方，以某方用某药，条款具陈，证治区别，俾学者对症选用，效不旋踵耳。此明白易知，虽未业医者一见了然，亦可对症而投剂也。
古方乃历代名医所制，合发百中者，虽诸书迭出。如四君、四物、益气汤、六味丸之类，乃诸病必用之药，千古不易之方，可厌烦而不录乎?此系古人所制，姓名人所共知，兹不复赘。
今方乃内阁珍奇，诸藩异授，海内缙绅家藏秘录，并方外异人及家君与予所制，历试四方之病，曾经累效者录之，未效者舍之。每方之下，即载所传人氏、官衔、姓号，示不忘本也。
医案有古人所经验者，亦有予用之而效者，盖析门分类，方法虽详，然间有用奇效，好于本方之外，不妨详载。仍具于各门之后，亦以观变达权之意，以俟学者采用，无者缺之。
病证多端，时医偏执古方，妄逞臆见，非惟不能奏效，而反加重其病。此皆由晰理未精，审脉未确以故。或发之太过而致亡元阳，或下之太骤而内损阴血。稍热则遽用牵牛硝黄，稍寒则遽用附子姜桂。不偏于热则偏于寒。攻击太过能损人天真之气，有伤脾胃。盖脾土—伤，则不能生肺金，金衰不能生水，是肾绝生气之源，则肾水枯竭而根本坏矣。其余诸脏皆失相生之义，则次第而衰惫焉。正气既虚，则运用无籍，血滞不行，以致气血耗散，传变失常。浸淫日甚，一虚而百虚出矣。由是诸病蜂起，怪症百端，难以名状，治以滋补为主。故方虽杂见，而补中益气汤、六味地黄丸、十全大补汤，但是诸般不足之病，尤能收万全之功，盖立斋薛先生论之详矣。古来作者代不乏人，而薛先生慧心巧识，撷英咀华，其于三方尤窥厥奥，治病标的，殆无以易此者。予虽未尽胶于三方，而各诸病皆可收效，今载于各门之后，随机损益，变化无穷，则亦仿此而善通之。学者能细加体认，其于医道思过半矣。
书已纂成，而又传来妙方，不忍弃之，故补遗于各门之末，以备采用。
炙法虽有劫病之功，但取其素所试验者集为一处。凡病有宜炙者，可依法炙之，必奏效矣。未奏效者，故缺之。毕。

卷一  ——————————————————————————————————————————————————————————————————————————————————————————

医说  ***************************
大哉医乎，其来远矣。肇自开辟，厥初生民，有寿夭则有札瘥，有札瘥则有医药。故神农尝百草，黄帝注《内经》。伊尹作汤液，雷公制炮炙。
与夫着著书立言垂世者，若《内经》，其言深而要，其旨邃以宏，其考辩信而有征，实为医家之祖。
下此则秦越人、和缓者，缓独能知晋侯之膏肓而未有著述，惟越人所著《八十一难经》，则皆发明《内经》之旨。
又下此则淳于意、华佗。佗之熊经鸱顾，固亦导引家之一术。至于刳腹背湔肠胃而去疾，则涉于神怪矣。意之医状，司马迁备志之。
又下此则张机之《金匮玉函经》及《伤寒》诸论，诚千古不刊之妙典。第详于六气之所伤，而于嗜欲饮食疲劳之所致者，略而不议。
又下此则王叔和，篡岐伯、华佗等书为《脉经》。叙阴阳内外，辨三部九候，分人迎气口，条陈十二经络。洎夫三焦五脏六腑之病，最为著明。
又下此则巢元方《病源候论》，似不为无所见者。但论风寒而不着湿热之篇，乃其失也。又下此则王冰推五运六气之变，撰为《天元玉策》，周详切密，亦人之所难，苟泥之则局滞而不通矣。
又下此则孙思邈、王焘。思邈以绝人之识，操慈仁恻隐之心。其叙千金方翼，及粗工害人之祸，至为愤切。后人稍闯其藩垣，亦足以其术鸣。但不制伤寒之书，或不能无遗憾也。焘虽阐明《外台秘要》，所言症治方药灼灸之详，颇有所祖述，然谓针能杀生人，不能起死人者，则一偏之见也。
又下此则钱乙、庞安时、许叔微。叔微具在准绳尺寸之中而无所发明，安时虽能出奇应变，而终未离于范围，二人皆得张机之粗者也。惟乙深造机之阃奥，而撷其精华。建为五脏之方，各随所宜。谓肝有相火，则有泻而无补，肾为真水，则有补而无泻，皆启《内经》之秘，尤知者之所取法也。奈世知乙之浅，其遗书散亡，出于阎孝忠所集居多，孝忠之意，初非乙之本真也。
又下此则上谷张元素、河间刘完素、睢水张从政。元素之与完素，虽设为奇梦异人，以神其授受，实闻乙之风而兴起者焉，若从政则又宗乎完素者也。元素以古方今病决不能相值，治病一切不以方，故其书亦不传，其有存于今者，皆后来之所附会，其学则东垣李杲深得之。杲推明内外二伤，而多注意于补脾土之设，盖以土为一身之主，土平则诸脏平矣。从政以汗吐下三法，风寒暑湿燥火六门，为医之关键，其治多攻利，不善学人杀人。完素论风火之病，以《内经》论病机气宜一十九条，著为《原病式》，阐奥探微，有非大观官局诸医所可仿佛。究其设施，则不越攻补二者之间也。
近代名医，若吴中罗益，沧州吕复，皆承东垣之余绪；武林罗知悌，丹溪朱彦修，各挹完素之流风。又若台之朱佐，越之滑寿，慈溪王节斋，余杭陶节庵，吴郡薛立斋，咸有著述，未易枚举。
嗟夫！自《内经》以来，医书汗牛充栋，不为不多矣。盖医之有《内经》，犹儒道之六经，无所不备。后贤著述，若仲景、东垣、河间、丹溪四子之说，可谓医书之全备，犹学庸语孟为六经之阶梯，不可缺者也。故曰外感法仲景，内伤法东垣，热病用河间，杂病用丹溪。然《素问》论病之因，本草着药之性，《脉诀》详症之原，运气法天之候，一以贯之于《内经》，斯医道之大成，乃千古不易之定论，实为万世之师法矣。
五脏六腑脉病虚实例  ***************************
（凡十一条）
●肝脏脉病虚实
肝象木，王于春，其脉弦，其神魂，其候目，其华在爪，其充在筋，其声呼，其臭臊，其味酸，其液泣，其色青，其藏血，足厥阴其经也，与胆合，胆为腑而主表，肝为脏而主里。
肝气盛为血有余，则病目赤，两胁下痛引小腹，善怒，气逆则头眩，耳聋不聪，颊肿，是肝气之实也，则宜泻之。肝气不足，则病目不明，两胁拘急，筋挛，不得太息，爪甲枯面青，善怒恐，如人将捕之，是肝气之虚也，则宜补之。
于四时，病在肝，愈于夏，夏不愈，甚于秋，秋不死，待于冬，起于春。于日，愈在丙丁，丙丁不愈，加于庚辛，庚辛不死，待于壬癸，起于甲乙。于时，平旦慧，下晡甚，夜半静，禁当风。
肝部，左手关上是也，关部脉来，绰绰如按琴瑟之弦，如揭长竿。春以胃气为本，春肝木旺，其脉弦细而长，是平脉也。反得微涩而短者，是肺之乘肝，金之克木，谓之贼邪，大逆不治。反得浮大而洪者，是心乘肝，子之乘母，为实邪，虽病当愈。反得沉濡而滑者，是肾乘肝，母之克子，为虚邪，虽病当愈。反得缓而大者，是脾之乘肝，为土之凌木，为微邪，虽病不死。
肝脉来盈实而滑，如循长竿，曰平。肝病脉来急益劲，如新张弓弦，曰肝死。真肝脉至，中外急如循刀刃，责责然如新张弓弦，色青白不泽，毛折乃死。
●心脏脉病虚实
心象火，旺于夏，其脉如钩而洪大，其候舌，其声言，其臭焦，其味苦，其液汗，其养血，其色赤，其藏神，手少阴其经也，与小肠合，小肠为腑而主表，心为脏主里。
心气盛为神有余，则病胸内痛，胁支满，胁下痛，膺背膊腋间痛，两臂内痛，喜笑不休，是心气之实也，则宜泻之。心气不足，则胸腹大，胁下与腰背相引痛，惊悸恍惚，少颜色，舌本强，善忧悲，是心气之虚也，则宜补之，
于四时，病在心，愈于长夏，长夏不愈，甚于冬，冬不死，待于春，起于夏。于日，愈在戊己，戊己不已，加于壬癸，壬癸不死，待于甲乙，起于丙丁。于时，日中慧，夜半甚，平旦静，禁温衣热食。
心部在左手寸口是也，寸口脉来，累累如连珠，如循琅玕曰平。心以胃气为本，夏心火旺，其脉浮，洪大而散，名曰平脉也。反得沉濡而滑者，肾之乘心，水之克火，大逆不治。反得弦而长，是肝乘心，母之克子，虽病当愈。反得缓而大，是脾乘心，子之乘母，虽病当愈。反得微涩而短，是肺之乘心，金之凌火，为微邪，虽病不死。
病心脉来，喘喘连属，其中微曲，曰心病。死心脉，前曲后倨，如操带钩，曰心死。真心脉至，牢而搏，如循薏苡，累累然，其色赤黑不泽，毛折乃死。
●脾脏脉病虚实
脾象土，旺于长夏，其脉缓，其候口，其声歌，其臭香，其味甘，其液涎，其养形肉，其色黄，其藏意，足太阴其经也，与胃合，胃为腑主表，脾为脏主里。
脾气盛，为形有余，则病腹胀，溲不利，身重苦饥，足痿不收，善瘛，脚下痛，是为脾气之实也，则宜泻之。脾气不足，则四肢不用，后泄，食不化，呕逆，腹胀肠鸣，是为脾气之虚也，则宜补之。
于四时，病在脾愈在秋，秋不愈，甚于春，春不死，待于夏，起于长夏。于日，愈于庚辛，庚辛不愈，加于甲乙，甲乙不死，待于丙丁，起于戊己。于时，日中慧，平旦甚，下晡静，脾欲缓，急食甘以缓之，用苦以泄之，甘以补之，禁温食饱食，湿地濡衣。
脾部，在右手关上是也，六月脾土旺，其脉大阿阿而缓，名曰平脉也。长夏以胃气为本，反得弦而急，是肝之乘脾，木之克土，为大逆，不治。反得微涩而短，是肺之乘脾，子之乘母，不治自愈。反得浮而洪者，是心之乘脾，母之归子，当瘥不死，反得沉濡而滑者，是肾之克脾，水之凌土，为微邪，当瘥。
脾长而弱，来疏去数，再至曰平，三至曰离经，四至曰夺精，五至曰命尽，六至曰死。病脾脉来，实而盛数，如鸡举足，曰脾病。死脾脉来，坚锐如鸟之啄，如鸟之距，如屋之漏，如水之溜，曰脾绝。真脾脉至，弱而乍数乍疏，然其色不泽，毛折乃死。
●肺脏脉病虚实
肺象金，王于秋，其脉如毛而浮，其候鼻，其声哭，其臭腥，其味辛，其液涕，其养皮毛，其藏气，其色白，其神魄，手太阴其经也，与大肠合，大肠为腑主表，肺为脏主里。
肺气盛，为气有余，则病喘咳上气，肩背痛，汗出，尻阴股膝胫足皆痛，是为肺气之实也，则宜泻之。肺气不足，则少气不能报息，耳聋嗌干，是为肺气之虚也，则宜补之。
于四时，病在肺，愈在冬，冬不愈，甚于夏，夏不死，待于长夏，起于秋。于日，愈在壬癸，壬癸不愈，加于丙丁，丙丁不死，待于戊己，起于庚辛。禁寒饮食寒衣，于时，下晡慧，夜半静，日中甚。肺欲收，急食酸以收之，用辛泄之。
肺部，在右手关前寸口是也，平肺脉微短涩如毛。秋以胃气为本，病肺脉来，上下如循鸡羽，曰病。肺病，其色白，身体但寒无热，时时欲咳，其脉微迟，为可治。秋金肺王，其脉浮涩而短，是曰平脉也，反得浮大而洪者，是心之乘肺，火之克金，为大逆，不治。反得沉濡而滑者，是肾之乘肺，子之乘母也，不治自愈。反得缓大而长阿阿者，是脾之乘肺，母之归子，虽病当愈，反得弦而长者，是肝之乘肺，木之凌金，为微邪，虽病当愈。
肺脉来泛泛而轻，如微风吹鸟背上毛，再至曰平，三至曰离经，四至曰夺精，五至曰死，六至曰命尽，肺脉来，如物之浮，如风吹毛，曰肺死，秋胃微毛曰平，胃气少毛多曰肺病，但如毛无胃气曰死，毛有弦曰春病，弦甚曰今病，真肺脉至，大而虚，如毛羽中人肤然，其色青白不泽，毛折乃死。
●肾脏脉病虚实
肾象水，王于冬，其脉如石而沉，其候耳，其声呻，其臭腐，其味咸，其液唾，其养骨，其色黑，其神志，足少阴其经也，与膀胱合，膀胱为腑主表，肾为脏主里。
肾气盛，为志有余，则病腹胀飧泄，体肿喘咳，汗出憎风，面目黑，小便黄，是为肾气实也，则宜泻之。肾气不足则厥，腰背冷，胸内痛，耳鸣苦聋，是为肾气之虚也，则宜补之。肾病者，腹大体肿，喘咳，汗出憎风，虚则胸中痛。
于四时，病在肾，愈在春，春不愈，甚于长夏，长夏不死，待于秋，起于冬。于日，愈于甲乙，甲乙不愈，甚于戊己，戊己不死，待于庚辛，起于壬癸。无犯尘垢，无衣炙衣。于时，夜半慧，日乘四季甚，下晡静，肾欲坚，急食苦以坚之，咸以泄之，苦以补之。
肾部，在左手关后尺中是也。肾脉来如引葛，按之益坚，曰肾病。肾风水，其脉大紧，身无痛，形不瘦，不能食，善惊，以心萎者死。
冬肾水王，其脉沉濡而滑，名曰平脉也。反得浮大而缓者，是脾之乘肾，土之克水，为大逆，不治。反得浮涩而短者，是肺乘肾，母之归子，为虚邪，虽病可治。反得弦细而长者，是肝之乘肾，子之乘母，为实邪，虽病自愈。反得浮大而洪者，是心之乘肾，火之凌水，虽病不死。
死肾脉来，发如夺索，辟辟如弹石，曰肾死。冬胃微石曰平，胃少石多曰肾病，但石无胃曰死，石而有钩曰夏病，钩甚曰今病，藏真下于肾，藏骨髓之气。真肾脉至，搏而绝，如弹石辟辟然，其色黄黑不泽，毛折乃死。诸真脏脉见者，皆不治。
●胆经虚实病候
胆象木，王于春，足少阳其经也，肝之腑也，谋虑出焉，诸腑脏皆取决断于胆。其气盛为有余，则病腹内冒冒不安，身躯习习，是为胆气之实也，则宜泻之。胆气不足，其气上嗌而口苦，善太息，呕宿汁，心下澹澹如人将捕之，嗌仲介介数睡，是为胆气之虚也，则宜补之。
●小肠虚实病候
小肠象火，王于夏，手太阳其经也，心之腑也，水液之下行为溲便者，流于小肠。其气盛为有余，则病小肠热，焦竭干涩，小腹䐜胀，是为小肠之气实也，则宜泻之。小肠不足，则寒气客之，肠病惊跳不言，乍来乍去，是为小肠气之虚也，则宜补之。
●胃经虚实病候
胃象土，王于长夏，足阳明其经也，脾之腑也，为水谷之海，诸脏腑皆受水谷之气于胃。气盛有余，则病腹䐜胀，气满，是为胃气之实也，则宜泻之。胃虚不足，则饥而不受水谷，飧泄呕逆，是为胃气之虚也，则宜补之。胃脉实则胀，虚则泄。关脉滑，胃内有寒，脉滑为实，气满不欲食，关脉浮，积热在胃内。
●大肠虚实病候
大肠象金，王于秋，手阳明其经也，肺之腑也，为传导之官，变化糟粕出焉。气盛为有余，则病肠内切痛，如锥刀刺，无休息，腰背寒痹挛急，是为大肠气之实也，则宜泻之。大肠气不足，则寒气客之，善泄，是大肠之气虚也，则宜补之。诊其右手寸口脉，手阳明经也，脉浮则为阳，阳实者大肠实也，苦肠切痛，如锥刺无休息时。
●膀胱经虚实病候
膀胱象水，王于冬，足太阳其经也，肾之腑也，五谷五味之津液，悉归于膀胱气化，分入血脉，以成骨髓也。而津液之余者，入胞则为小便。其气盛为有余，则病热，胞涩小便不通，小腹偏肿痛，是为膀胱气之实也，则宜泻之。膀胱气不足，则寒气客之，胞滑，小便数而多也，面色黑，是膀胱之气虚也，则宜补之。
●三焦虚实病候
三焦者，上焦中焦下焦是也。
上焦之气，出于胃上口，并咽以贯鬲，布胸内，走腋，循太阴之分而行，上至舌，下至足阳明，当与营卫俱行，主纳而不出也。
中焦之气，亦并于胃口，出上焦之后。此受气者，泌糟粕，承津液，化为精微，上注于肺脉，乃化而为血，主不上不下也。
下焦之气，别回肠，注于膀胱而渗入焉，主出而不纳，故水谷常并居于胃，成糟粕而俱下于大肠也。
谓此三气，焦干水谷，分别清浊，故名三焦，三焦为水谷之道路，气之所终始也，三焦气盛为有余，则胀，气满于皮肤内，轻轻然而不牢，或小便涩，或大便难，是为三焦之实也，则宜泻之。三焦之气不足，则寒气客之，病遗尿，或泻利，或胸满，或食不消，是三焦之气虚也，则宜补之。诊其寸口脉迟，上焦有寒，尺脉迟，下焦有寒，尺脉浮者，客阳在下焦。
五脏补泻主治例  ***************************
肝虚者，陈皮、生姜之类补之。虚则补其母，肾者肝之母也，以熟地、黄柏补之，如无他症，六味地黄丸主之。实则白芍泻之，如无他症，泻青丸主之，实则泻其子，以甘草泻心汤主之，心者肝之子也。
心虚者，炒盐补之。虚则补其母，肝者心之母，生姜补之，如无他症，以安神丸主之。实则甘草泻之，如无他症，重则泻心汤，轻则导赤散主之。
脾虚者，甘草、大枣之类补之。虚则补其母，心乃脾之母，以炒盐补之。实则泻其子，肺乃脾之子，以桑白皮主之。又云：实则黄连、枳实泻之，如无他症，益黄散主之。
肺虚者，五味子补之，实则桑白皮泻之，如无他症，阿胶散。虚则补其母，脾乃肺之母，以甘草、大枣补脾。实则泻其子，肾乃肺之子，以泽泻泻肾。
肾虚者，熟地、黄柏补之，肾无实不可泻，钱仲阳只有补肾地黄丸，无泻肾药。虚则补其母，肺乃肾之母，以五味子补肺。
十二经络  ***************************
（径而直者为经支，而横者为络）
手太阴之脉，起于中焦，下络大肠，还循胃口，上鬲，属肺，从肺系横出腋下，下循臑内，行少阴心主之前，下肘中，循臂内上骨下廉，入寸口，上循鱼际，出大指之端。其支者，从腕后直出次指内廉，出其端，次注手阳明。
手阳明之脉，起于大指次指之端，循指上廉，出合谷两骨之间，上入两筋之中，循臂上廉，入肘外廉，上臑外前廉，上肩出髃骨之前廉，上出于柱骨之会上，下入缺盆，络肺，下鬲，属大肠。其支者，从缺盆上颈，贯颊下，入下齿中，还出挟口，交人中，左之右，右之左，上挟鼻孔，次注足阳明。
足阳明之脉，起于鼻，交额中，旁约太阳之脉，下循鼻外，入上齿中，还出挟口，环唇，下交承浆，却循颐后下廉，出大迎，循颊车，上耳前，过客主人，循发际，至额颅。其支者，从大迎前下人迎，循喉咙，入缺盆，下鬲属胃络脾。其直者，从缺盆下乳内廉，下挟脐，入气街中，其支者，起于胃口，下循腹里，下至气街中而合，以下髀关，抵伏兔，下膝膑中，下循胫外廉，下足跗，入中指内间。其支者，下廉三寸而别，下入中指外间。其支者，别跗上，入大指间，出其端，次注足太阴。
足太阴之脉，起于大指之端，循指内侧白肉际，过核骨后，上内踝前廉，上腨内，循胫骨后，交出厥阴之前，上膝股内前廉，入腹，属脾络胃，上鬲，挟咽，连舌本，散舌下。其支者，复从胃别上鬲，注心中，次注手少阴。
手少阴之脉，起于心中，出属心系，下鬲，络小肠。其支者，从心系上挟咽，系目系。其直者，复从心系却上肺，下出腋下，下循臑内后廉，行太阴心主之后，下肘内，循臂内后廉，抵掌后锐骨之端，入掌内后廉，循小指之内，出其端，次注手太阳。
手太阳之脉，起于小指之端，循手外侧，上腕，出踝中直上，循臂骨下廉，出肘内侧两筋之间，上循臑外后廉，出肩解，绕肩胛，交肩上，入缺盆，络心，循咽，下鬲，抵胃，属小肠。其支者，从缺盆循颈上颊，至目锐眦，却入耳中。其支者，别颊上䪼，抵鼻，至目内眦，斜络于颧，次注足太阳。
足太阳之脉，起于目内眦，上额交颠。其支者，从颠至耳上角。其直者，从颠入络脑，还出别下项，循肩髆内，挟脊，抵腰中，入循膂，络肾，属膀胱。其支者，从腰中下挟脊，贯臀，入腘中。其支者，从髆内左右别下，贯胛，挟脊内，过髀枢，循髀外，从后廉下合腘中，以下贯腨内，出外踝之后，循京骨，至小指外侧，次注足少阴。
足少阴之脉，起于小指之下，斜趋足心，出于然谷之下，循内踝之后，别入跟中，以上腨内，出腘内廉，上股内后廉，贯脊，属肾，络膀胱。其直者，从肾上贯肝鬲，入肺中，循喉咙，挟舌本。其支者，从肺出，络心，注胸中，次注手厥阴。
手厥阴之脉，起于胸中，出属心包络，下鬲，历络三焦。其支者，从胸出胁，下腋三寸，上抵腋，下循臑内，行太阴少阴之间，入肘中，循臂内，入掌中，循中指，出其端。其支者，从掌中循小指次指，出其端，次主手少阳。
手少阳之脉，起于小指次指之端，上出两指之间，循手里腕，出臂外两骨之间，上贯肘，循臑外上肩，交出足少阳之后，入缺盆，布膻中，散络心包，下鬲，循属三焦。其支者，从膻中上出缺盆，上项，系耳后，直出耳上角，以屈下颊抵䪼。其支者，从耳后入耳中，
出走耳前，过客主人前，交颊，至目锐眦，次注足少阳。
足少阳之脉，起于目锐眦，上抵头角，下耳后，循颈，行手少阳之前，至肩上，却交出手少阳之后，入缺盆。其支者，从耳后入耳中，出走耳前，至目锐眦后。其支者，别锐眦，下大迎，合于手少阳，抵于䪼下，加颊车，下颈，合缺盆以下胸中，贯鬲，络肝，属胆，循胁里，出气街，绕毛际，横入髀厌中。其直者，从缺盆下腋，循胸过季胁，下合髀厌中，以下循髀少阳，出膝外廉，下外辅骨之前，直下抵绝骨之端，下出外踝之前，循足跗上，入小指次指之间。其支者，别跗上，入大指之间，循大指歧骨内出其端，还贯爪甲，出三毛，次注足厥阴。
足厥阴之脉，起于大指丛毛之际，上循足跗上廉，去内踝一寸，上踝八寸，交出太阴之后，上腘内廉，循股阴，入毛中，过阴器，抵小腹，挟胃，属肝，络胆，上贯鬲，布胁肋，循喉咙之后，上入颃颡，连目系，上出额，与督脉会于颠。其支者，从目系下颊里，环唇内。其支者，复从肝别贯鬲，上注肺，次注手太阴。
奇经八脉  ***************************
督脉者，起于下极之腧，并于脊里，上至风府，入属于脑。
任脉者，起于中极之下，以上毛际，循腹里，上关元，至咽喉，上颐，循面入目，络舌。
冲脉者，起于气街，并足阳明之经，挟脐上行，至胸中而散。
带脉者，起于季胁，回身一周。
阳跷脉者，起于跟中，循外踝上行，入风池。
阴跷脉者，起于跟中，循内踝上行，至咽喉，交贯冲脉。
阳维起于诸阳之会。
阴维起于诸阴之交。
诊脉  ***************************
《皇极经》云：人之四肢，各有脉也，一脉三部，一部三候，以应天数也。一脉三部，寸关尺也，一部三候，浮中沉也，所以应之九数也。愚谓脉之理亦微矣，人有四时之正脉，有平生之常脉，有内伤之变脉，有外感之邪脉，有重阴之脉，有重阳之脉，有阳虚而阴乘之脉，有阴虚而阳乘之脉，有阳极而阴生之脉，有阴极而阳生之脉，有独见之脉，有兼见之脉，有初病之脉，有久病之脉，有可治之脉，有不治之脉，有左右上下表里之间，有余不足，惟在乎分别阴阳，能分别阴阳，斯可以识脉之体。
刘复真曰：昔王叔和以七表八里脉，决人之生死。然又文理浩繁，今撮其枢要，以浮沉迟数四脉为宗，知风气冷热主病。且浮而有力者为风，浮而无力为虚，沉而有力为积，沉而无力为气，迟而有力为痛，迟而无力为冷，数而有力为热，数而无力为疮。更分三部，在何部得之。若在寸部，主上焦头面胸膈之疾；关部，主中焦肚腹脾胃之疾；尺部，主下焦小腹腰足之疾。诊其五脏，何脏得之，六腑亦然，学者又当意会而加精别，庶不致按寸握尺之诮云。
七表八里总归四脉  ***************************
浮脉属阳主表，举指轻按而得之曰浮。浮而有力为洪，浮而无力为芤，浮而长大为实。
沉脉属阴主里，举指重按而得之为沉。沉而有力为滑，沉而无力为弱，沉而似有似无为微，沉而至骨为伏。
迟脉属阴在脏，举指半重按之在内，再按乃见，一息三至曰迟。迟而有力为涩，迟而无力为濡，迟而似有似无为缓。
数脉属阳在腑，举指轻按而极急，一息六至曰数。数而有力为弦，数而无力为紧。
寸部主上焦头面之疾，（凡诊脉按至骨而见者，谓之有力，按至骨而无者，谓之无力，余皆仿此。）
浮而（有力主风，无力主虚），主头面眼目虚浮体重，风寒齿痛，口眼喎斜。
沉而（有力主积，无力主气），主胸膈痞满，咳嗽气急，膈气翻胃，胸满不食。
迟而（有力主痛，无力主冷），主呕吐痞满，不入水谷，虚汗拘急，疼痛不已。
数而（有力主热，无力主疮），主上焦烦躁，口苦咽干，客热烦渴，头痛口疮。
关部主中焦胸腹之疾。
浮而（有力主风，无力主虚），主两臂拘挛，不能举运，背脊筋疼，身体麻木。
沉而（有力主积，无力主气），主膨胀虚鸣，心腹疼痛，上下关格，不思饮食。
迟而（有力主痛，无力主冷），主痃癖腹痛，游走不定，上下攻刺，反胃吐食。
数而（有力主热，无力主疮），主口热作渴，呕吐霍乱，怔忡烦躁，寒热交争。
尺部主下焦腰足之疾。
浮而（有力主风，无力主虚），主寒邪腰痛，腿膝麻木，阴茎肿痛，大小便不利。
沉而（有力主积，无力主气），主脐下肿痛，脚膝酸痛，下虚盗汗，小便频数。
迟而（有力主痛，无力主冷），主小腹急痛，外肾偏坠，小便频数，大便泄泻。
数而（有力主热，无力主疮），主小便不通，大便闭塞，或作肾痈，烦渴不止。
五脏见浮脉，主风虚之病。
心脉浮，主心虚，触事易惊，神不守舍，舌强不语，语言错乱。
肝脉浮，主中风瘫痪，筋脉挛搐，面肿牙疼，肠风下血。
脾脉浮，主脾虚作膨，饮食不进，上气喘急，呕逆泄泻。
肺脉浮，主咳嗽气急，大便风秘，面浮面疮，吐血吐脓。
肾脉浮，主腰疼牙痛，小腹气痛，腿足生疮，足膝无力。
五脏见沉脉，主痰气之病。
心脉沉，主小便淋沥，咯血尿血，小便不通，寤而不寐，心惊。
肝脉沉，主怒气伤肝，胁痛肥气，眼目昏痛，肚腹胀满。
脾脉沉，主中满不食，痞气色黄，手足不仁，呕吐泄泻，贪睡。
肺脉沉，主咳嗽多痰，上气喘急，呕血失声，息贲肺痈。
肾脉沉，主风滞腰疼，小便不利，阴癞作胀，奔豚腹满。
五脏见迟脉，主冷痛之病。
心脉迟，主小便频数，心疼呕水，怔忡多悸，伏梁脐痛。
肝脉迟，主筋挛骨痛，目昏多泪，触事易惊，转筋麻木。
脾脉迟，主咳嗽泄泻，腹中有虫，痰涎多壅，饮食不化。
肺脉迟，主寒嗽喘满，大便溏泻，皮肤燥涩，梦涉大水。
肾脉迟，主小便频数，滑精不禁，膝胫酸疼，阴湿盗汗。
五脏见数脉，主疮热之病。
心脉数，主烦躁狂言，舌上生疮，小便赤涩，眼目昏花。
肝脉数，主眼痛翳膜，目昏多泪，头风眩晕，妇人血热，骨蒸及中风。
脾脉数，主口臭胃翻，齿痛牙宣，多食不饱，四肢不举。
肺脉数，主咳嗽唾血，喉腥目赤，大便闭结，面生痤痱。
肾脉数，主消渴不止，小便血淋，下疰生疮，阴囊湿痒。
论五脏见四脉应病诗  ***************************
左寸心部：
浮数头疼热梦惊，浮迟腹冷胃虚真，沉数狂言并舌强，沉迟气短力难成。（主气不相接续）
左关肝部：
浮数患风筋即抽，浮迟冷眼泪难收，沉数背疮常怒气，沉迟不睡损双眸。
左尺肾部：
浮数劳热小便赤，浮迟阴肿浊来侵，沉数腰疼生赤浊，沉迟白浊耳虚鸣。
右寸肺部：
浮数中风喉热闭，浮迟冷气泻难禁，沉数风痰并气喘，沉迟气弱冷涎停。
右关脾部：
浮数龈宣并益汗，浮迟胃冷气虚膨，沉数热多并口臭，沉迟腹满胀坚生。
右尺命门部：
浮数泄精三焦热，浮迟冷气浊时临，沉数渴来小便数，沉迟虚冷小便频。
内因脉  ***************************
（喜怒忧思悲恐惊，内应气口）
喜怒伤心脉必虚，思伤脾脉结中居，因忧伤肺脉必涩，怒气伤肝脉便濡。
恐伤于肾脉沉是，缘惊伤胆动相须，脉紧因悲伤胞络，七情气口内因之。
外因脉  ***************************
（风寒暑湿燥火，外应人迎）
紧则伤寒肾不移，虚因伤暑向胞推，涩缘伤燥须观肺，细缓伤湿要观脾。
浮则伤风肝部应，弱为伤火察心知，六邪合脉须当审，免使将寒作热医。
不内不外因脉  ***************************
劳神役虑定伤心，虚涩之中仔细寻，劳役阴阳伤肾部，忽然紧脉必相侵。
房帷任意伤心络，微涩之中宜忖度，疲极筋力便伤肝，指下寻之脉弦弱。
饮食饥饱并伤脾，未可轻将一例推，饥则缓弦当别议，若然滑实饱无疑。
叫呼损气因伤气，燥弱脉中宜熟记，能通不内外中因，生死吉凶都在是。
定死脉形候歌  ***************************
指上如汤沸涌时，旦占夕死定无疑，尾掉摇摇头不动，鱼翔肾绝亦如期。
去疾来迟热劈劈，命绝脉来如弹石，三阳谷气久虚空，胃气分明屋漏滴。
散乱还同解索形，髓竭骨枯见两尺，虾游状如虾蟆游，魂去行尸定生忧。
雀啄连连来数急，脾无谷气定难留，欲知心绝并荣绝，如刀压力细推求。
更有肺枯并胃乏，如麻戚促至无休，指下浑然如转豆，三元正气已漂流。
脉辨生死  ***************************
洞虚子曰：虾游雀啄，代止之脉，故名死症。须知痰气关格者，时复有之，若非谙练数历，未免根据经断病，而贻笑于大方也。
盖病势消铄殆尽者，其气不能相续，如虾游水动，屋漏滴点而无至者，死脉也。
其或痰凝气滞，关格不通，则其脉固有不动者，有三两路乱动，时有时无者，或尺寸亦有亦无者，有关脉绝骨不见者，或时动而大小不常者，有平居之人，忽然而然者，有素禀痰病，而不时而然者，有僵仆卒中而然者，皆非死脉也。
诊杂病生死候歌  ***************************
五十不止身无病，数内有止皆知定。
止犹代脉也，脉来五十动而不见一止者，无病也。五十配天地造化之数，《易·系辞》曰：大衍之数五十，五十乃备。一乃数之始，十乃数之极。人之脉息，昼夜循环五脏，脉一动循一脏，五动循环五脏遍，五十动，是十次五脏循环遍，则数皆极处而不见止者，五脏皆平，故无病也。
四十一止一脏绝，却后四年多没命。三十一止即三年，二十一止二年应，十五一止一年殂，以下有止看暴病。
四十动而见一止者，是一脏欠动，脉之极数，故知一脏绝也。先绝肾经，何以言之，夫天一生水，肾属水，生成之一数也，人之五脏所生，先生乎肾，肾水生肝木，肝木生心火，命门火生脾土，脾土生肺金，所以先绝肾，期应四年而死。
三十动而见止者，两脏欠动，脉之极数。是短肾与肝二经无气，期应三年而死。
二十动而止者，三脏欠动，脉之极数，是肾肝心三脏无气，期应二年而死。
十五动而一止者，知肾脾肝心四脏皆无气，期应一年而绝也。
《新注》云：上言脉之动止，未知诊切何部而取据，谨按《素问》《难经》云：每于平旦寅时，日未出，饮食未进，血气未乱，医者可以存神定意，心无外驰，诊于指下，右手寸口，默数脉息至止以决之。夫寸口者，右手气口也。《内经》曰：气口何以独为五脏主？岐伯曰：胃者水谷之海，六腑之大源也，五味入口，藏于胃，变现于气口。又曰：脉会太渊，寸口是太渊穴也，是知寸口为脉大会之处，故能决断五脏六腑生死吉凶矣。
诊暴病歌  ***************************
两动一止或三四，三动一止六七死，四动一止即八朝，以此推排但根据次。
池氏曰：暴病者，喜怒惊恐，其气暴逆，致风寒暑湿所侵，病生卒暴，损动胃气而绝，即死，不过日也。脉两动而一止，乃胃气将绝，犹得三四日方死。三动一止，而胃气将尽，犹得六日死，谷气绝尽方死。仿此而推，若至十五动而一止者，乃死期在一年矣。
又歌曰：
寸平无病何谓死，尺泽原来脉不存，君知此理是何物，犹如草木一无根。
诸脉宜忌生死类  ***************************
中风宜浮迟，忌急实。伤寒热病宜洪大，忌沉细，主有变。
伤寒已得汗，脉沉小生，浮大者死。咳嗽宜浮濡，忌伏沉。
心腹痛宜沉细迟，忌浮大弦长坚疾。腹胀宜浮大，忌虚小。
头痛宜浮滑，忌涩短。下痢宜微小，忌大浮洪。
喘急宜浮滑，忌涩。温病穣穣大热，其脉细小者死。
心腹积聚，脉坚强急者生，虚弱者死。
癫病脉虚可治，实则死，又云脉坚实者生，沉细小者死。
狂疾宜实大，忌沉细。唾血宜沉弱，忌实大。
霍乱宜浮洪，忌微迟。上气浮肿，宜沉滑，忌微细。
鼻衄宜细沉，忌浮大。中恶宜紧细，忌浮大。
金疮宜微细，忌紧数。中毒宜洪大，忌细微。
肠癖下脓血，宜浮小沉迟，忌数疾大。吐血宜沉小弱，忌实大。
坠堕内伤，宜紧弦，忌小弱。风痹痿软，宜虚濡，忌数。
腹中有积，忌虚弱，病热脉静者危。
血脱而脉实者危，泄而脉大者危。
病在中，脉虚者危，病在外，脉涩者危。
痈疽脓血大泄，脉滑数者危。妇人带下宜迟滑，忌浮虚急疾。
妇人妊六七个月，宜实大弦紧，忌沉细虚弱。
妇人产前，脉细小者危。妇人虚劳，右寸数者危。
妇人已产，宜小实沉细，缓滑微小，忌浮虚实大，弦急牢紧。
头痛目痛，卒视无所见者死。肠癖下血，身热则死，寒则生。
洞泄食不化，不得留，下脓血，脉微小迟者生，紧急者死。
咳嗽羸瘦，脉形坚大者死。消渴脉数大者生，细小浮短者死。
水病脉洪大者可治，微细者不可治。
厥逆汗出，脉坚强急者生，虚缓者死。
病风不仁痿躄，脉虚者生，坚急疾者死。
上气喘急低昂，其脉滑，手足温者生，脉涩四肢寒者死。
扁鹊华佗察声色秘诀  ***************************
病人五脏已夺，神明不守，声嘶者死。病人循衣缝谵言者不可治。
病人阴阳俱绝，掣衣撮空，妄言者死。病人妄语错乱及不能语者，不治，热病者可治。
病人阴阳俱绝，失音不能小言者，三日半死。病人两目眦有黄色起者，其病方愈。
病人面黄目青者不死，青如草兹死。病人面赤目黄者不死，赤如衃血死。
病人面黄目白者不死，白如枯骨死。病人面黄目黑者不死，黑如煤死。
病人面目俱等者不死，病人面黑目青者不死。
病人面青目白者死。病人面赤目青者六日死。
病人面黄目青者，九日必死。（是谓乱经，饮酒当风，邪入胃经，胆气妄泄，目则为青，虽有天赦，不可复生。）
病人面赤目白，十日死。忧恚思虑，心气内索，面色反好，急求棺椁。
病人面白目黑者死，此谓荣华已去，血脉空索。
病人面黑目白，八日死，肾气内伤，病因留积。
病人面青目黄者五日死。
病人着床，心痛短气，脾竭内伤，百日复愈。（能起彷徨，因坐于地，其立倚床，能治此者，可谓神良。）
病人面无精彩若土色，不受饮食者，四日死。
病人目无精光，及齿牙黑色者，不治。病人口张者，三日死。
病人耳目及颧颊赤者，死在五日中。
病人黑色出于额上发际下，直鼻脊两颧上者，亦死五日中。
病人及健人黑色，若白色起入目及口鼻者，死在三日中。
病人及健人面忽如马肝色，望之如青，近之如黑者死。
病人面黑，目直视，恶风者死。病人面黑唇青者死。
病人面青唇黑者亦死，病人面黑，两胁下满，不能自转反者死。
病人目不回，直视肩息者，一日死。病人阴结阳绝，目精脱，恍惚者死。
病人阴阳竭绝，目眶陷者死。病人眉系倾者，七日死。
病人口如鱼口，不能复闭，而气出多不返者，死。
病人耳目口鼻，有黑色起入于口者，必死。
病人唇青，人中反者，三日死。病人唇反，人中满者死。
病人唇口忽干者不治。病人唇肿齿焦者死。
病人齿忽变黑者，十三日死。病人舌卷卵缩者必死。
病人汗出不流，舌卷黑者死。病人发直者，十五日死。
病人发如干麻，善怒者死。病人发与眉冲起者死。
病人爪甲青者死，病人爪甲白者不治。
病人手足爪甲下肉黑者，八日死。病人荣卫竭绝，面浮肿者死。
病人卒肿，其面苍黑者死。病人手掌肿无文者死。
病人脐肿反出者死。病人阴囊茎俱肿者死。
病人脉绝口张足肿者，五日死。病人足跗肿，呕吐头重者死。
病人足跗上肿，两膝大如斗者，十日死。病人卧，遗尿不觉者死。
病人尸臭者，不可治。肝病皮白，肺之日庚辛死。
心病目黑，肾之日壬癸死。脾病唇青，肝之日甲乙死。
肺病烦赤目肿，心之日丙丁死。肾病面肿唇黄，脾之日戊己死。
青欲如苍碧之泽，不欲如蓝。赤欲如帛裹朱，不欲如赭。
白欲如鹅羽，不欲如盐。黑欲如重漆，不欲如炭。
黄欲如罗裹雄黄，不欲如黄土。
诊五脏六腑气绝证候  ***************************
病人肝绝，八日死，何以知之，面青但欲伏眠，目视而不见人，汗（一作泣）出如水不止（一曰二日死）
病人胆绝，七日死，何以知之，眉为之倾。
病人筋绝，九日死，何以知之，手足爪甲青，呼骂不休。（一曰八日死）
病人心绝，一日死，何以知之，肩息回视立死。（一曰目亭亭，二日死。）
病人肠（一云小肠）绝，六日死，何以知之，发直如干麻，不得屈伸，自汗不止。
病人脾绝，十二日死，何以知之，口冷足肿，腹热胪胀，泄利不觉，出无时度。（一曰五日死）
病人胃绝，五日死，何以知之，脊痛腰中重，不可反复。（一曰腓肠平，九日死。）
病人肉绝，六日死，何以知之，唇舌皆肿，溺血，大便赤泄，（一曰足肿，九日死。）
病人肺绝，三日死，何以知之，口张但气出而不收，（一曰鼻口虚张短气）
病人大肠绝，不治，何以知之，泄利无度，利绝则死。
病人肾绝，四日死，何以知之，齿为暴枯，面为正黑，目中黄色，腰中欲折，自汗出如流水，（一曰人中平，七日死。）
病人骨绝齿黄落，十日死，诸浮脉无根者皆死。以上五脏六腑为根也。
脏腑论  ***************************
心藏神，肾藏精，脾藏魂，胆藏魄，胃受物而化之，传气于肺，传血于肝，而传水谷于脬肠矣。肾北方天乙水，故以藏精，精始为魂魄，乃精之所自出，是精气之佐使，而并其出入。水能生木，木为之子，故胆中藏魄。心南方太虚火，用以藏神生阳，曰魂魄，乃神之所自出，是为神气之所弼，而随其出入。火能生土，土为之子，故脾中藏魂。
人之一身，精神其主，而魂魄其使也。人之主也，精神魂魄，性之用也，血气水谷，形之用也。惟内外交相养，则精神强而魂魄盛。性者受之天，必有藏焉，心者神所藏，肾者精所藏，脾者魂所藏，胆者魄所藏，统其藏者心也，故能发见于声臭言视之间，而不违其则者，所以灵也。形者资于地，必有腑焉。肺为传气之腑，胃为化水谷之府，又为之脬肠，以流其渣滓浊秽。故天地之性人为贵，岂若异端者之言魂魄哉。
愚谓人之饮食入口，由胃管入于胃中，其滋味渗入五脏，其质入于小肠，乃化之，则入于大肠，始分别清浊。渣滓浊者，结于广肠，津液清者，入于膀胱，膀胱乃津液之府也。至膀胱又厘清浊，浊者入于溺中，其清者入于胆，胆引入于脾，脾散于五脏，为涎，为唾，为涕，为泪，为汗，其滋味渗入五脏，乃成五汁，五汁同归于脾，脾和乃化血，行于五脏五腑，而统之于肝，脾不和乃化为痰，血生气于五脏五腑，而统之于肺。气血化精，统之于肾。精生神，统之于心。精藏二肾之间，谓之命门。神藏于心之中窍，为人之元气。气从肺管中出鼻，为呼吸也。
血气论  ***************************
人生之初，具此阴阳，则亦具此血气，所以得全性命者，气与血也。血气者，乃人身之根本乎，气取诸阳，血取诸阴。血为荣，荣行脉中，滋荣之义也。气为卫，卫行脉外，护卫之义也。人受谷气于胃，胃为水谷之海，灌溉经络，长养百骸，而五脏六腑皆取其气，故清者为荣，浊者为卫，荣卫二气，周流不息，一日一气，脉行五十度，平旦复会于气口。阴阳相贯，血荣气卫，常相流通，何病之有，一窒碍焉，则百病由此而生。
且气之为病，发为寒热，喜怒忧思，积痞疝瘕癥癖，上为头旋，中为胸膈，下为脐间动气，或喘促，或咳噫，聚则中满，逆则足寒，凡此诸疾，气使然也。血之为病，妄行则吐衄，衰涸则虚劳，蓄之在上，其人忘，蓄之在下，其人狂，逢寒则筋不荣而挛急，挟热则毒内瘀而发黄，在小便为淋痛，在大便为肠风，妇人月事进退，漏下崩中，病症非一。凡此诸疾，皆血使之也。
夫血者譬则水也，气者譬则风也，风行水上，有血气之象焉。盖气者血之帅也，气行则血行，气止则血止，气温则血滑，气寒则血凝，气有一息之不运，则血有一息之不行。病出于血调，其气犹可以导达，病原于气，区区调血又何加焉。
故人之一身，调气为上，调血次之，先阳后阴也。若夫血有败瘀滞泥诸经，壅遏气之道路，《经》所谓去其血而后调之，不可不通其变矣。然调气之剂，以之调血而两得，调血之剂，以之调气则乖张。如木香、官桂、细辛、厚朴、乌药、香附、三棱、莪术之类，治气可也，治血亦可也。若以当归、地黄辈，施之血症则可，然其性缠滞，有亏胃气，胃气亏则五脏六腑之气亦馁矣，善用药者，必以助胃药助之。
凡治病当识本末，如呕吐痰涎，胃虚不食，以致发热，若以凉剂退热，则胃气愈虚，热亦不退，宜先助胃止吐为本，其热自退。纵然不退，但得胃气已正，旋与解热。又有伤寒大热，屡用寒凉疏转，其热不退，若与调和胃气，自然安愈。
心为血之主，肝为血之藏，肺为气之主，肾为气之藏。止知血之出于心，而不知血之纳于肝，知气之出于肺，而不知气之纳于肾，往往用药南辕北辙矣。假如血痢，以五苓、门冬等剂，行其心，巴豆、大黄逐其积，其病犹存者，血之所藏无以养也，必佐以芎归则病自止。假如喘嗽，以枳壳、桔梗、紫苏、桂姜橘等剂调其气，以南星、半夏、细辛豁其痰，而终不升降者，气之所藏无以收也，必佐以补骨脂辈，则气归原矣。
病有标本，治有先后，纲举而目斯张矣，噫！此传心至妙之法，敢不与卫生君子共之。
脾胃论  ***************************
夫脾胃者，仓廪之官也，属土以滋众脏，安谷以济百骸，故胃于中宫，职司南政，旺于四季，体应四肢。胃形如囊，名水谷之海，脾形若掌，乘呼吸而升降，司运化之权，其致呼吸者，元气也。脾居其间，附胃磨动，所以谷气消而转输也。胃属于戊，脾乃己也，至哉坤元，万物滋生，人之一元，三焦之气，五脏六腑之脉，统宗于胃，故人以胃气为本也。
凡善调脾胃者，当惜其气，气健则升降不失其度，气弱则稽滞矣。运食者元气也，生血气者饮食也。无时不在，无时不然，故无专名，亦无定位。《经》言胃气脉不可得见，衰乃见耳。六脉之偏胜而出，独弦、独浮、独洪、独沉之脉，是脉无胃气之神也，甚至屋漏雀啄等脉，必元气先竭，然后胃气不相接济故也。气将绝，则升降之道废，运化之机弛也。
大凡膈不快，食不美者，是气之虚也，苟或饮食自倍所伤，乃一时膨闷，过则平矣，若伤之日久仍不宽快者，得非元气亏损，而胃气弱乎。
古今论脾胃，及内外伤辨，惟东垣老人用心矣。但繁文衍义，卒难措用。盖内伤之要，有三致焉。
——曰饮食劳倦即伤脾，此常人之患也，因而气血不足，胃脘之阳不举，宜补中益气汤主之。
二曰嗜欲而伤脾，此富贵之患也，资以厚味，则生痰而泥膈，纵其情欲，则耗精而气散。《内经》曰：肾者胃之关，夫肾脉从脚底涌泉穴起，上股内臁，夹任脉，抵咽嗌。精血枯则乏润下之力，故吞酸即艰难，胸膈渐不觉舒爽，宜加味六君子汤，加红花三分，知母盐炒一钱主之。
三曰饮食自倍，肠胃乃伤者，藜藿人之患也，宜保和丸、三因和中丸权之。此内伤之由如此，而求本之治，宜养心健脾疏肝为要也。夫心气和则脾土荣昌，心火脾土之母，肝木脾土之贼，木曰曲直作酸，故疏肝则胃气畅矣。肺乃传送之官，肺主气属金，肺金有力，则能平肝木，不能作膈闷矣。
人多执于旧方香燥耗气之药，致误多矣。予家传三因和中健脾丸，为脾胃家之通用，其功效不可尽述。原夫世俗但知枳术丸为脾胃之要药者，肤略之传也，人或信为健脾养胃之药而可久服，谬之甚矣。不特无效，抑且剥削真气。凡知素难大旨者，察安危全在于胃气，盖三焦司纳司化司出者，本诸元气。凡治内伤不知惜气者，诚实实虚虚之谓，学者宜致思焉。
五运六气论  ***************************
夫五运者，金木水火土也。六气者，风寒暑湿燥火也。天干取运，地支取气。天干有十，配合则为五运，地支有十二，对冲则为六气。天气始于甲，地气始于子，天地相合则为甲子。故甲子者，干支之首也。天气终于癸，地气终于亥，天地相合则为癸亥，故癸亥者，干支之末也。阴阳相隔，刚柔相须，是以甲子之后，乙丑继之，壬戌之后，癸亥继之。三十年为一纪，六十年为一周，太过不及，斯皆见矣。
然以天干兄弟次序言之，甲乙东方木也，丙丁南方火也，戊己中央土也，庚辛西方金也，壬癸北方水也，以其夫妇配合之，甲与己合而化土，乙与庚合而化金，丙与辛合而化水，丁与壬合而化木，戊与癸合而化火。故甲己之岁，土运统之，戊癸之岁，火运统之。诗曰：甲己化土乙庚金，丁壬化木尽成林，丙辛化水滔滔去，戊癸南方火焰侵。
然以地支循环之序言之，寅卯属春木也，巳午属夏火也，申酉属秋金也，亥子属冬水也，辰戌丑未属四季土也。以其对冲之位言之，子对午而为少阴君火，丑对未而为太阴湿土，寅对申而为少阳相火，卯对酉而为阳明燥金，辰对戌而为太阳寒水，巳对亥而为厥阴风木。故子午之岁，君火主之，丑未之岁，湿土主之，寅申之岁，相火主之，卯酉之岁，燥金主之，辰戌之岁，寒水主之，巳亥之岁，风木主之。诗曰：子午少阴君暑火，丑未太阴湿土雨，寅申少阳相火炎，卯酉阳明燥金主，辰戌太阳司火寒，巳亥厥阴风木举。
然五运有主运，有客运，六气有主气有客气。主运主气，万载而不易，客运客气，每岁而迭迁。然则客运也，有太过焉，有不及焉。太过之年，甲丙戊庚壬，五阳干也，不及之年，谓乙丁己辛癸，五阴干也，太过者其至先，不及者其至后。客气也，有正化焉，有对化焉。正化之岁，谓午未寅酉辰亥之年也，对化之岁，谓子丑申卯戌巳之年也，正化者令之实，对化者令之虚。
假令甲子年，甲为土运，统主一年，子为君火，专司一岁，一期三百六十五日零二十五刻，正合乎周天三百六十五度四分度之一也。一期之中，主运以位而相次于下，客运以气而周流于上。主运者，木为初之运，火为第二运，土为第三运，金为第四运，水为第五运。
客运者，假如甲己年，甲为土运，初之运即土也，土生金，二之运即金也，金生水，三之运即水也，水生木，四之运即木也，木生火，五之运即火也，火生土。每一运，各主七十三日零五刻。
太过之年，大寒前十三日交，名曰先天。不及之年，大寒后十三日交，名曰后天。平气之年，正大寒日交，名曰齐天。一岁之内，主气定守于六位，客气循行于四时。主气者，风为初之气，火为二之气，暑为三之气，湿为四之气，燥为五之气，寒为终之气。
客气者，假令子午年少阴君火司天，阳明燥金司地，太阴湿土为天之左间，厥阴风木为天之右间，所以面南而命其位也。一气在上，一气在下，二气在左，二气在右。《经》曰：天地者，万物之上下也，左右者，阴阳之道路也。地之左间，为初之气，天之右间，为二之气，司天为三之气，天之左间，为四之气，地之右间，为五之气，司地为终之气。每一气，各主六十日七十八刻半有奇。
申子辰之年，大寒日寅初一刻交初之气，至春分日子时之末交二之气，至小满日亥时之末交三之气，至大暑日戌时之末交四之气，至秋分日酉时之末交五之气，至小雪日申时之末交终之气。所谓一六天也。
巳酉丑之年，大寒日巳初一刻交初之气，至春分日卯时之末交二之气，至小满日寅时之末交三之气，至大暑日丑时之末交四之气，至秋分日子时之末交五之气，至小雪日亥时之末交终之气。所谓二六天也。
寅午戌之年，大寒日申初一刻交初之气，至春分日午时之末交二之气，至小满日巳时之末交三之气，至大暑日辰时之末交四之气，至秋分日卯时之末交五之气，至小雪日寅时之末交终之气。所谓三六天也。
亥卯未之年，大寒日亥初一刻交初之气，至春分日酉时之末交二之气，至小满日申时之末交三之气，至大暑日未时之末交四之气，至秋分日午时之末交五之气，至小雪日巳时之末交终之气。所谓四六天也。
盖因客运加于主运之上，主气临于客气之下，天时所以不齐，民病所由生也。
五运主病  ***************************
诸风掉眩，皆属肝木。
掉，摇也，眩，昏乱旋运也，风主动故也。所以风气甚而头目眩晕者，由风木旺，必是金衰不能制木，而木复生火，风火皆属阳，多为兼化，阳主乎动，两动相搏，则为之旋转。故火本动也，焰得风自然旋转。如春分至小满而为二之气分，风火相搏，则多起飘风，俗谓旋风是也。四时皆有之，由五运六气，千变万化，冲荡击搏，推之无穷，安得失时而便谓之无也，但有微甚而已。人或乘车跃马，登舟环舞，其动不止，而左右纡曲，《经》曰曲直动摇，风之用也，眩晕而呕吐者，风热甚故也。
诸痛痒疮疡，皆属心火。
人近火气者，微热则痒，热甚则痛，附近则灼而为疮，皆火之用也。或痒痛如针轻刺者，犹飞迸火星灼之然也。痒者美疾也，故火旺于夏，而万物蕃鲜荣美也，炙之以火，渍之以汤。而痒转甚者，微热之所使也，因而痒去者，热令皮肤宽缓，腠理开通，阳气得泄，热散而去故也。或夏月皮肤痒而以冷水沃之不去者，寒能收敛，腠理闭密，阳气郁结，不能散越，怫热内作故也。痒得爬而解者，爬为火化，微则亦能令痒，爬令皮肤辛辣，而属金化，辛能散，故金化见而火力分解矣。或云痛为实，痒为虚，非谓虚为寒也，正谓热之微甚也。
或疑疮疡皆属火热，而反腐出脓水者何也，犹谷肉菜果，热极则腐烂而溃为汁水也。溃而腐烂，水之化也，盖所谓五行之理，过极则胜己者反来制之，故火热过极则反兼于水化。又如盐能固物令不腐烂者，咸寒水化，制其火热，使不过极，故得久固也，万物皆然。
诸湿肿满，皆属脾土。
地之体也，土湿过极，则痞塞肿满，物湿亦然，故长夏属土，则庶物隆盛也。
诸气膹郁病痿，皆属肺金。
膹谓膹满也，郁谓奔迫也，痿谓手足痿弱，无力以运动也。大抵肺主气，气为阳，阳主轻清而升，故肺居上部，病则其气膹满奔迫，不能上升，至于手足痿弱不能运动，由肺金本燥，燥之为病也，血液衰少，不能荣养百骸故也。《经》曰：目得血而能视，掌得血而能握，指得血而能摄，足得血而能步，故秋金旺，则雾气蒙郁而草木萎落，病之象也。（萎犹痿也。）
诸寒收引，皆属肾水。
收敛引急，寒之用也，故冬寒则拘缩矣。
六气为病  ***************************
●风类
诸暴强直，支痛緛戾，里急筋缩，皆属于风，厥阴风木乃肝胆之气也。
暴，卒也。强直，坚劲也。支痛，支，持也，谓坚固支持，筋挛不柔而痛也，緛，缩也，戾，乖戾也，谓筋缩里急，乖戾失常而病也。然燥金主于紧敛，短缩劲切，风木为病，反见燥金之化者，由亢则害，承乃制也。况风能胜湿而为燥也，风病热甚而成筋缓者，燥之甚也，故甚者皆兼于燥也。
●热类
诸病喘呕吐酸，暴注下迫，转筋，小便混浊，腹胀大，鼓之如鼓，痈疽疡疹，瘤气结核，吐下霍乱，瞀郁肿胀，鼻窒鼽衄，血溢血泄，淋闭，身热恶寒战栗，惊惑悲笑，谵妄，衄蔑血汗，皆属于热。少阴君火之热，乃真心小肠之气也。
喘，火气甚而为夏热，衰为冬寒，故病寒则气衰而息微，病热则气盛而息粗，而为喘也。
呕，胃膈热甚则为呕，火气炎上之象也。
吐酸者，肝木之味也，由火盛制金不能平木，而肝木自甚，故为酸也，如饮食热则易于酸矣。或言吐酸为寒者，误也，且如酒之味苦而性热，能养心火，故饮之则令人色赤气粗，脉洪大而数，语涩谵妄，歌唱悲笑，喜怒如狂，冒昧健忘，烦渴呕吐，皆热症也，其吐必酸，为热明矣。况热则五味皆厚，《经》曰：在地为化，化生五味，故五味热食则味皆厚也。是以肝热则口酸，心热则口苦，脾热则口甘，肺热则口辛，肾热则口咸。或口淡者胃热也，胃属土，土为万物之母，胃为五脏之本，故伤生冷坚硬之物，则令人噫醋吞酸，犹寒伤皮毛，能令阳气壅滞而为病热也。俗医妄以为冷，主温和脾胃而复愈者，犹伤寒用麻黄桂枝药发表，令汗出而愈也。若久吐酸不已，则不宜温之，当用寒药以下之，后以凉药调之。所以中酸而不宜食油腻之物者，盖因能令气之壅塞也。
暴注，卒泻也。肠胃热甚，而传化失常，火性疾速故也。
下迫，里急后重也。火能燥物，能令下焦急迫也。
转筋，热燥于筋而筋转也。或言转筋为寒者，误也。所谓转者，动也，阳动阴静，热症明矣。霍乱吐泻之人，必有转筋之症，大法吐泻烦渴为热，不渴为寒，霍乱转筋而不渴者，未之有也。或曰：以温汤渍之则愈，以冷水沃之则剧，何也？盖温汤能令腠理开发，热气消散，转筋即止，冷水能令腠理闭密，热气郁塞，转筋不止。世俗见温汤渍之而愈，妄疑为寒也。
小便混浊，天气寒则水清洁，天气热则水混浊，如清水为汤，则自混浊也。
腹胀大，鼓之如鼓，气为阳，热甚则气盛，故腹胀满也。
痈，浅而大也。《经》曰：热盛血则为痈脓也。
疽，深而恶也。
疡，有头小疮也。
疹，浮小隐疹也。
瘤气，赤瘤丹熛，热胜气也。
结核，热气郁结坚硬，如果中核也。不必溃发，但令热气散，自然消也。
吐下霍乱，三焦为水谷传化之道路，热气甚则传化失常，而吐泻霍乱也。或言吐泻为寒者，误矣。大法吐泻烦渴为热，不渴为寒。或热吐泻，如得之，亦有不渴者。若止则亡液而后必渴，或寒不渴，若亡津液过多，则亦燥而渴也。
大抵完谷不化而色白，吐利腥秽，澄澈清冷，小便清白不涩，身凉不渴，脉沉细而迟者，寒症也。
如小儿病热吐利，乳未消而色尚白，不可便言为寒，当以饮食药物之色别之。若谷虽不化，而色变非白，小便赤黄，吐利烦渴，脉洪大而数者，热症也，盖泻白为寒，余皆为热。
泻白者，肺金之色也，由寒水甚而制火不能平金，肺金自甚，故色白也。
泻青者，肝木之色，也由火盛制金不能平木，肝木自甚，故色青也。如伤寒少阴下利清水，色纯青，仲景以大承气汤下之，为热明矣。
泻黄者，脾土之色也，由火甚水衰，脾土自旺，故色黄也。
泻红者，心火之色也。泻黑者，肾水之色也。由亢则害，承乃制，火热过极，反兼水化制之，故色黑也，下痢色黑者即死。
又如疮疖皆属火热，其本一也，其标则有五焉。以其在皮肤之分，属肺金，故出白脓；以其在血脉之分，属心火，故为血疖；以其在肌肉之分，属脾土，故出黄脓；以其在筋之分，属肝木，故其脓色带苍。深至骨，属肾水，故紫黑血也。
若以下痢黑者为寒，然则疮疖之出紫黑血者，亦为冷欤。又如赤痢，本湿热之相兼也，举世皆言赤痢为热，白痢为寒者，误之久矣。殊不知阴阳之道，犹权衡也，一高则必一下，一盛则必一衰。故阳盛者阴必衰，阴盛者阳必衰，自然之理也。岂有阴阳二气，俱盛于肠胃，而同为赤白之痢乎？夫痢何也，盖因六七月间，世之谷肉果菜，湿热大甚，人食之感其毒气于肠胃，而化为污水，腐烂为脓血，而下赤白也。
治痢之法，当以苦寒之药治之，如宋朝钱仲阳处香连丸以治小儿之痢，深得玄理。木香苦温，黄连苦寒，苦能燥湿，寒能胜热，温能开发肠胃之郁结，愈痢多矣。今世俗医，但以辛热姜桂之药以治诸痢，病之微者，能令肠胃开通，郁结消散，苟获一愈。病之甚者，怫热不开，痢疾转甚，轻则为小溲不通水肿之疾，重则为瞀乱之病而死矣，深可叹哉。
又如妇人赤白带下之病，同乎痢也。盖人有十二正经，脉有奇经八脉，带脉者，奇经之一也，起于季胁，回身一周，如束带然，妇人下焦湿热太甚，津液涌溢，从带脉淋沥而下也。举世皆言白带为寒者，亦误矣。凡病此者，必头目昏眩，口苦舌干，咽嗌不利，小便赤涩，大便闭滞，脉实而数，皆热症也。治带下之法，亦以辛苦寒药为主，不可骤用燥热之药，以损人生命也。
又如酒蛊而大便濡泻者，亦由湿热也，或水肿，或发黄，皆湿热也。
呜呼，人既有形不能无病，有生不能无死，然医者但当按法治之。若标本不明，阴阳不审，误投汤药，实实虚虚而死者，是谁之过欤。故曰：世无良医，枉死者半，诚不诬矣。
瞀，神昏而气浊也。
郁，热极则腠理郁结而气道不通也。
肿胀，阳热太甚，则肿满䐜胀也，如六月庶物隆盛，肿胀之象明可见矣。
鼻窒，谓鼻塞也。伤风寒于腠理而为鼻窒，寒能收敛，阳气不通畅也。人侧卧则下窍通利，上窍反塞者，谓阳之经，左右相交于鼻也。
鼽，鼻出清涕也。
衄，鼻出血也。
血溢，血出于上窍也。
血泄，血出于下窍也。
淋，热客膀胱，小便涩痛也。或曰：小便涩而不通为热，遗溲不禁为冷，岂知热甚客于肾部，干于足厥阴之经，廷孔郁结极甚，气液不能宣通，故痿痹神无所用，津液渗入膀胱而为溲也。如伤寒少阴热极则遗溲，其理明矣。世传众方，又有冷淋之说，可笑也已。及观其所治之方，还用榆皮、瞿麦苦寒之药，其说虽妄，其方乃是，由不知造化变通之理，宜乎认是而作非也。学不明而欲为医，难矣哉。
闭，大便涩滞也，由火盛制金不能平木，肝木生风，风能胜湿，湿能耗液故也。
身热恶寒，邪热在表而反恶寒也。故仲景治伤寒之法，以麻黄汤汗之，或曰：寒在皮肤则热在骨髓，热在皮肤则寒在骨髓，此说非也。
战栗，谓火热过极，反兼水化制之，故战栗而动摇也。伤寒日深，大汗欲出将，必先战栗，热极故也。人恐惧而战栗者，恐则伤肾，水衰故也。
惊，心卒动而不宁也。
惑，疑惑而志不一也。
悲，谓心血热盛则凌肺金，金不受制，故发悲哭也。悲哭而涕泪俱出者，如火炼金，反化为水也。是以肝热盛则出泣，心热盛则出汗，脾热盛则出涎，肺热盛则出涕，肾热盛则出唾，犹夏热太盛则林木流津也。
笑，心火热盛，喜志发也，或以轻手扰人胁肋腘腋，令痒而笑者，扰乱动挠，火之化也。
谵，多言也，心热神乱则语言妄出也。
妄，狂妄也，心热神昏则目有所见也。
衄蔑血汗，谓鼻出黑血也。
●湿类
诸痉强直，积饮痞隔中满，吐下霍乱，体重胕肿，肉如泥按之不起，皆属于湿。太阴湿土乃脾胃之气也。
痉，痓也，强直，谓项强也。太阳经中湿，则令人项强，有汗者曰阴痉，仲景所谓柔痓是也。无汗者曰阳痉，仲景所谓刚痓是也。
积饮，谓留饮也。
痞，否也，谓气不升降也。如否卦，阳在上，阴在下，则天地闭塞矣。
膈，阻滞也，肠胃湿甚，则传化失常也。
中满，土位中央，湿则令人中焦满也。
吐下霍乱，谓肠胃湿饮相兼故也。
体重，清阳为天，浊阴为地，湿土为病，体重宜也。
胕肿，湿胜于下也。
肉如泥，按之不起，湿胜于身也。
●火类
诸热瞀瘛，暴喑，冒昧，躁扰狂越，骂詈惊骇，胕肿疼酸，气逆冲上，禁栗如丧神守，嚏呕，疮疡，喉痹，耳鸣及聋，呕涌溢，食不下，目昧不明，暴注瞤瘛，暴病暴死，皆属于火。少阳相火，乃心包络三焦之气也。
瞀，昏也，君火化同。
瘛，热令肌肉跳动也。
暴喑，卒哑也。心火热盛，上克肺金，不能发声也。
冒昧，昏愦也。
躁扰，谓热盛于外，手足不宁也。
狂越，谓乖越礼法而失常也。《经》曰：登高而歌，弃衣而走，骂詈不避亲疏，热极故也。
骂詈，言之恶也。水数一道近而善，火数二道远而恶，心火热极则发恶言也。
惊骇，君火化同。
胕肿，热胜于内也。
疼酸酸疼者，由火胜制金不能平木故也。
气逆冲上，火气炎上也。
禁栗如丧神守，栗，战栗也，禁，冷也，丧神守，火极而似水化也。
嚏，鼻中因痒而气喷作于声也。
呕，疮疡，君火化同。
喉痹，热客上焦而咽嗌肿也。
耳鸣，热冲听户，耳中作声也。
聋，水衰火盛，气道闭塞，耳不闻声也。微则可治，久则难通。
呕涌溢，食不下，胃膈热盛，火气炎上之象也。
目昧不明，五脏热极，则目昏不能视物也。
暴注，卒泻，君火化同。
瞤瘛，惕跳而肉动也。
暴病暴死，火性疾速故也。由其平日饮食衣服，性情好恶，不循其宜而失其常，久则气变兴衰而为病也。盖因肾水衰虚，心火暴盛，本不能制之，热气怫郁，心神昏冒，则筋不用，卒倒而无所知也。若热甚至极则死，微则发过如故，俗云暗风。若血气郁结，不得宣通，郁极乃发，若一侧得通利，否者痹而瘫痪也。
●燥类
诸涩枯涸，干劲皴揭，皆属于燥。阳明燥金，乃肺与大肠之气也。
涩，遍身涩滞，不滑泽也。
枯，不荣生也。
涸，不流通也。
干，不滋润也。
劲，不柔和也。
皴揭，皮肤开裂也。皆血液病尔。
●寒类
诸病上下所出水液，澄澈清冷，癥瘕㿗疝，坚痞，腹满急痛，下痢清白，食已不饥，吐利腥秽，屈伸不变，厥逆禁固，皆属于寒。足太阳寒水，乃肾与膀胱之气也，上下所出水液，澄澈清冷，如天气寒，则水自然澄清也。
癥，气聚之积，或聚或散，无有常处也。
瘕，血积之块，盖由女子月水沉滞，久而成瘕也。《经》曰：小肠移热于大肠，为虚瘕，为沉，然则血瘕亦有热者也，当以标本明之。
㿗疝，足厥阴经受寒，则阴肿也。
坚痞腹满急痛，如水寒则冰坚硬如地也。
下痢清白，水寒则清而明白也。
食已不饥，胃热能消谷，寒则不能消谷，虽已而亦不饥也。
吐利腥秽，寒水甚而制火，则不能平金，肺金自盛，故水腥也。
屈伸不变，厥逆禁固，谓手足蜷挛而冷也。
亢则害承乃制体用说  ***************************
夫气淫太过，曰亢则害，物极而得复，则曰承乃制也。盖阴阳附藏，平气以为和，五行偏胜而为眚。轩岐法则天地，把握阴阳，人禀太极全体至理而生成者也，故《内经》所言君火之下，阴精承之，相火之下，水气承之，木气之下，金气承之，水气之下，土气承之，土气之下，木气承之者，谓土必克水，以水之子木也，承于土之下，此乃先天和平之配偶耳。
《经》言亢则害承乃制者，谓其亢之为害，必得受害者之子以承其胜而制之也，即子复母仇之义耳。原夫木极似金，火极似水，土极似木，金极似火，水极似土。如风木为病，掉眩甚则肢体拘挛，固劲而不能动，动极静也，火之太过，则毁木金溶，人则渴汗，土极之病，肉瞤筋惕，慢惊瘛瘲之类，静极动也。金暴敛则反热，水极则冰凝如石，人病则收引癃结，时工昧知阴阳生杀之机，不究火亢则害阴金，症出战栗恶寒，当辨目之黄赤，口之干渴，二便通塞，脉之迟数，以别是是非非，庶无误人之弊。设若口燥便赤，脉不迟，纵寒战之甚，急宜清凉为当。时医辄见战栗厥逆恶寒，不谙厥深热亦深之理，迳投热药，则如《伤寒赋》云：桂枝下咽，阳盛则毙。又有阴症似阳者，亦有谵言妄语，欲奔泥水，但不甚渴，便清脉迟，俗工认为阳治，赋亦云：承气入胃，阴盛乃亡。
凡为良医者，须博理广见可也，所以承气解毒等汤，可治似阴之症，理中四逆等汤，可疗似阳之急。庸常昧知亢极之变，误指附子可以治热病，凉药可以疗寒厥，殊不知有义理当然而用之也。吁，附子承气，备为明医以救人，何期又为庸医之杀人。仁人君子，其亢则害承乃制之理，岂容不加究此心哉。
且如杂症，木亢则害其土也，土受木之克害则不善食，木曰曲直，曲直作酸，故为膈噎中满等症生焉。其所承于木之下者肺金也，土之子，缘肺金主气，气属阳，阳行健，其播敷运化，气之力也。肺金大肠，职司传送，今夫木之亢也，则侮金而害土，必当扶土之子，金气之壮则能制其木之过，所以法当资益肺金之气，则木可平而土可保矣。俗夫反以耗气散气之药，则金益衰而木愈克，可胜惜哉。
又如火亢则害其肺金，金受火克之极，病则恶寒战栗而发晚热咳渴，直俟夜半之后，气血传过肺经，得微汗方解，此系承乃制之义也。苟不扶水以济金，即元气日索矣。法当培其阴精真水，以御君相二火之暴，则恶寒退而潮热减，自汗而凉，正气回也。人或以辛甘之剂兼以解散疗之，则津液愈涸而真阴愈竭，则虚其虚也，余可类推。
人身安危之机，在于阴阳互藏以为和，否则五行更胜，克害而生病也。故《经》曰：气之胜者，则薄其所不胜，而害其所能胜。嗟夫！亢之所以为害，责在承之不足而起之也，确乎论欤。致中和以全生者，良医也，大易曰：造物不致终穷，其久病有待时令迁转，而承乃制，而自愈矣。如伤寒待日期传过而凉者，即承乃制而痊也，此造物化工之妙耳。僻处乏医，则从《汉书》有云：不药当中医可也，与其亢则害承乃制之说，略乎论次。
医论  ***************************
扁鹊论医，病有六不治：骄恣不论于理，一不治也。轻身重财，二不治也。衣食不能适，三不治也。阴阳并，藏气不定，四不治也。形羸不能服药，五不治也。信巫不信医，六不治也。云林子曰：越人之论，一三四五六是矣，二则于予心有未适然者，何也？轻者彼轻也，重者彼重也。彼轻而我重之，则彼之生可活矣。不然，彼以一吝而丧生，固病者之不智，予以一吝而不治，亦医者之不仁。噫，古之神医，如此意犹存，则世医可知矣。
药论  ***************************
夫药者，天地间之万物也。昔古神农悯苍生之疾苦，格物理之精微，其用心可为仁矣。故本草药品虽多，然其味不过五，乃甘辛咸苦酸也；而其性不过六，温凉补泻升降者也。且甘辛温补升者阳也，苦咸凉泻降者阴也。淡渗泄而属阳，酸性阳而味阴。故药有纯阳者，有纯阴者，有阴中之阳，有阳中之阴。有专用其气者，有独用其味者。大抵味之厚者必补，气之重者必降，味淡则泻，性轻则升，升者治在上在表之病，降者治在下在里之疾。诸寒凉者治乎血热，诸温热者治乎气郁、气虚。润以濡燥，涩以收温（脱）。
又甘为诸补之原，苦为诸泻之本。辛香者亦升泄之类，酸咸者皆补降之属。所谓补者，性味各有所补，而其泻者亦各有所泻。然补中有泻而泻中有补，如酸入肝，生津以制燥，至苦入心，滋阴以降火，辛能温肺以退寒，咸可坚肾以御热。如欲去其邪，在使复其正，泻阳有以补阴，泻阴有以补阳。降则通其自升，升则欲其自降。
惟病有兼成，而法当合用，故方有奇偶，而药有君臣。
制之以散者散也，或成之以锭者镇也。用汤者荡也，取气味荡漾，而无所不至。用丸者缓也，取气味缓达，而有所及远。汤有生熟，泻则宜生，补则宜熟。丸有大小，病在上者宜小，凡服于食后，或散末以轻调，或含丸以缓化。病在下者宜大，俱服于食前，或服后以食压，或汤药以顿服。吞补剂于早于未语之前，服疾药当脱衣临卧之际。郁气妙舐嚼之方，温症利丸散之功。
凡用甘草者，解诸药毒，取甘以缓脾。剂投生姜者，行诸药力，取辛以开胃。故病以脾胃为主，始得以攻病之力。用酒者欲其上达，用盐者取其下行。丸用蜡者以匮其毒，裹用蜡者以藏其气。水丸求其速化以清利，蜜丸取其缓行以滋润。用新者速其功，用陈者远其毒。调脾胃之药，丸宜五谷，和气血之剂，利用醋酒。炒以缓其性，泡以剖其毒，浸能滋阴，炼可助阳，但制有太过不及之弊，忌用有相反畏恶之情。
有疗之于理者，有疗之以意者，又有不药之术，出乎才智之巧，如针灸熏熨淋渍之类，治六淫外病之药也。有以人事真伪之机，委曲旁求之变，动人耳目，移病者之心志。郁者散之，散者郁之，劳者逸之，静者动之，乃治七情内病之药也。致有引动行，调乎饮食起居，存中正之心，无欺妄之忧者，乃修养之药也。故药者非徒药物之为药，而人事所宜之间，莫不为之药也。
古有剖积吐利蛇虫鱼鳖等法，有真有假。真固能去其病，假也可治其疾。故世之引媚淫神，符师压禳，异端灵巫，故虽出诳诱之事，亦或能解其病。但世迷而成俗，反致耽误，何其不明理之甚哉。间或有好异之士，亦乃君民邪胜之灾，实无能以治正病，反有以起其邪祸。所以天下之理，有常有变，常者人事之大义，变者异端之虚妄。如人之有邪术者，妖也，而物之有灵异者，情也。神者清阳之所化，鬼者阴气之所成。四者虽殊，然其变则一也。
且人身之疾，有正有邪，正者气血之本病，邪者莫测之怪疾，如狐媚妖祸、蛟蝈射影、鬼魅中恶、传尸之类也。大抵妖不胜正，而明足以通神。怪乃形之灵，畏秽浊厉之物，惧有毒以伤其体，故狐媚利猎犬厌恶之制也。鬼乃无形之气，畏辛香清阳之药，惧有声能破其气，治鬼魅因此焚香击鼓之法也。昔古针能愈鬼，而药可驱瘟，灸邪祟于鬼眼，知病厄之膏肓，烹白衣之丈男，毁土木之侍女。此乃前贤经验之传，以为后学怪治之则也。
药有五法  ***************************
汤剂，煎成清液也，补须要熟，利不嫌生，并先较定水数煎蚀多寡之不同耳。去暴病用之，取其易升易散，易行经络，故曰汤者荡也。治至高之分加酒煎，去湿加生姜煎，补元气加大枣煎，发散风寒加葱白煎，去膈病加蜜煎，止痛加醋煎，凡诸补汤，渣滓两剂并合，加原水数，复煎，待熟饮之，亦敌一剂新药。其发表攻里二者，惟前药取效，不必煎渣也，从缓从急之不同故耳。
膏剂，熬成稠膏也。药分两虽多，水煎膏宜久，渣滓复煎数次，绞取浓汁，以熬成耳。去久病用之，取其始蚀力大，滋补胶固，故曰膏者胶也。可服之膏，或水或酒随熬，渣犹酒煮饮之。可摩之膏，或酒或醋随熬，滓宜捣数患处，此盖尽药力也。
散剂，研成细末也，宜施制合，不堪久留，恐走泄气味，服之无效耳。去急病用之，不循经络，只去胃中及肠腑之积，故曰：散者散也，气味厚者，白汤调服，气味薄者，煎熟和渣服。
丸剂，作成丸粒也。治下焦之疾者，如梧子大，治中焦疾者，如绿豆大，治上焦疾者，如粒米大。因病不能速去，取其舒缓，逐旋成功，故曰丸者缓也。用水丸者，或蒸饼作稀糊丸者，取其易化，而治上焦也。用稠面糊丸者，或饭糊丸者，取略迟化，能达中焦也。或酒或醋丸者，取其收散之意。犯半夏、南星，欲去湿痰者，以生姜自然汁取稀糊为丸，亦取其易化也。神曲丸者取其消食，山药糊丸者取其涩，炼蜜丸者，取其迟化而气循经络。蜡丸取其难化，能固护药之气味，势力全备，直过膈而作效也。
渍酒，渍煮药酒也。药须细剉，绢袋盛之，入酒罐密封，如常法煮熟，地埋日久，气烈味浓，早晚频吞，经络速达，或攻或补，并着奇功。滓滤出曝干，捣末别渍，力虽稍缓，服亦益人，为散亦佳，切勿倾弃。
补虚损症，宜少饮，缓取效。攻风湿症，宜多饮，速取效。凡丸药用蜜，每药末一斤，则用蜜十二两，文火煎炼，掠去沸沫，令色黄，滴水成珠为度，再加水四两和匀。如此丸庶可曝干，经久不坏，或用重汤熬炼成珠尤妙。
药性歌括  ***************************
（共四百味）
诸药之性，各有奇功，温凉寒热，补泻宣通。
君臣佐使，运用于衷，相反畏恶，立见吉凶。
人参味甘，大补元气，止渴生津，调荣养卫。（去芦用，反藜芦。）
黄芪性温，收汗固表，托疮生肌，气虚莫少。（绵软如箭干者，疮疡生用，补虚蜜水炒用。）
白术甘温，健脾强胃，止泻除湿，兼祛痰痞。（去芦，淘米泔水洗，薄切晒干，或陈东壁土炒。）
茯苓味淡，渗湿利窍，白化痰涎，赤通水道。（去黑皮，中有赤筋，要去净，不损人目。）
甘草甘温，调和诸药，炙则温中，生则泻火。（一名国老，能解百毒，反甘遂、海藻、大戟、芫花。）
当归甘温，生血补心，扶虚益损，逐瘀生新。（酒浸，洗净切片，体肥痰盛，姜汁浸晒。身养血，尾破血，全活血。）
白芍酸寒，能收能补，泻痢腹痛，虚寒勿与。（有生用者，有酒炒用者。）
赤芍酸寒，能泻能散，破血通经，产后勿犯（宜用生。）
生地微寒，能清湿热，骨蒸烦劳，兼消瘀血。（一名苄，怀庆出者，酒洗，竹刀切片晒干。）
熟地微温，滋肾补血，益髓填精，乌须黑发。（用怀庆生地黄，酒拌蒸至黑色，竹刀切片，勿犯铁器，忌萝卜葱蒜，用姜汁炒，除膈闷。）
麦门甘寒，解渴祛烦，补心清肺，虚热自安。（水浸，去心用，不令人烦。）
天门甘寒，肺痿肺痈，消痰止嗽，喘热有功。（水浸，去心皮。）
黄连味苦，泻心除痞，清热明眸，厚肠止痢。（去须。下火童便，痰火姜汁，伏火盐汤，气滞火吴萸，肝胆火猪胆，实火朴硝，虚火醋炒。）
黄芩苦寒，枯泻肺火，子清大肠，湿热皆可。（去皮枯朽，或生或酒炒。）
黄柏苦寒，降火滋阴，骨蒸湿热，下血堪任。（去粗皮，或生或酒或蜜或童便或乳汁炒，一名黄蘖。）
栀子性寒，解郁除烦，吐衄胃痛，火降小便。（生用清三焦实火，炒黑清上焦郁热，又能清曲屈之火。）
连翘苦寒，能消痈毒，气聚血凝，湿热堪逐。（去梗心。）
石膏大寒，能泻胃火，发渴头疼，解肌立妥。（或生或煅，一名解石。）
滑石沉寒，滑能利窍，解渴除烦，湿热可疗。（细腻洁白者佳，粗顽青黑者勿用，研烂以水飞过。）
知母味苦，热渴能除，骨蒸有汗，痰咳皆舒。（去皮毛，生用泻胃火，酒炒泻肾火。）
贝母微寒，止嗽化痰，肺痈肺痿，开郁除烦。（去心，黄白色轻松者佳。）
大黄苦寒，实热积聚，蠲痰润燥，疏通便闭。
柴胡味苦，能泻肝火，寒热往来，疟疾均可。（去芦，要北者佳。）
前胡微寒，宁嗽化痰，寒热头痛，痞闷能安。（去芦，要软者佳。）
升麻性寒，清胃解毒，升提下陷，牙痛可逐。（去须，青绿者佳。）
桔梗味苦，疗咽痛肿，载药上升，开胸利壅。（去芦，洁白者佳。）
紫苏叶辛，风寒发表，梗下诸气，消除胀满。（药背面并紫者佳。）
麻黄味辛，解表出汗，身热头痛，风寒发散。（去根节，宜陈久，止汗用根。）
葛根味甘，伤寒发散，温疟往来，止渴解酒。（白粉者佳。）
薄荷味辛，最清头目，祛风化痰，骨蒸宜服。（一名炙苏，用姑苏龙脑者佳。）
防风甘温，能除头晕，骨节痹疼，诸风口噤。（去芦。）
荆芥味辛，能清头目，表汗祛风，治疮消瘀。（一名假苏，用穗。）
细辛辛温，少阴头痛，利窍通关，风湿皆用。（华阴者佳，反藜芦。）
羌活微温，祛风除湿，身痛头疼，舒筋活骨。（一名羌青。）
独活甘苦，颈项难舒，两足湿痹，诸风能除。（一名独摇草。）
白芷辛温，阳明头痛，风热瘙痒，排脓通用。（一名芳香。）
藁本气温，除头巅顶，寒湿可去，风邪可屏。（去芦。）
香附味甘，快气开郁，止痛调经，更消宿食。（即莎草根，忌铁器。）
乌药辛温，心腹胀痛，小便滑数，顺气通用。（一名旁其，一名天台乌。）
枳实味苦，消食除痞，破积化痰，冲墙倒壁。（如鹅眼，色黑，陈者佳。水浸去穰，切片麸炒。）
枳壳微温，快气宽肠，胸中气结，胀满堪尝。（水浸去穣，切片麸炒。）
白蔻辛温，能去瘴翳，益气调元，止呕和胃。（去壳取仁。）
青皮苦寒，能攻气滞，削坚平肝，安胃下食。（水浸，去穣切片。）
陈皮甘温，顺气宽膈，留白和胃，消痰去白。（温水略洗，刮去穣，又名橘红。）
苍术甘温，健脾燥湿，发汗宽中，更去瘴疫。（米泔水浸透，搓去黑皮，切片炒。）
厚朴苦温，消胀泄满，痰气泻痢，其功不缓。（要厚如紫莹者佳。去粗皮，姜汁炒。）
南星性热，能治风痰，破伤强直，风搐自安。（姜汤泡透，切片用，或为末装入牛胆内，名曰牛胆南星。）
半夏味辛，健脾燥湿，痰厥头疼，嗽呕堪入。（一名守田，反乌头。滚水泡透切片，姜汁炒。）
藿香辛温，能止呕吐，发散风寒，霍乱为主。（或用叶，或用梗，叶与梗兼用者。）
槟榔味辛，破气杀虫，祛痰逐水，专除后重。（类鸡心者佳。）
腹皮微温，能下膈气，安胃健脾，浮肿消去。（多有鸠粪毒，用黑豆汤洗净。）
香薷味辛，伤暑便涩，霍乱水肿，除烦解热。（陈久者佳。）
扁豆微凉，转筋吐泻，下气和中，酒毒能化。（微炒。）
猪苓味淡，利水通淋，消肿除湿，多服损肾。（削去黑皮，切片。）
泽泻苦寒，消肿止渴，除湿通淋，阴汗自遏。（去毛。）
木通性寒，小肠热闭，利窍通经，最能导滞。（去皮切片。）
车前子寒，溺涩眼赤，小便能通，大便能实。（去壳。）
地骨皮寒，解肌退热，有汗骨蒸，强阴凉血。（去骨。）
木瓜味酸，湿肿脚气，霍乱转筋，足膝无力。（酒洗。）
威灵苦温，腰膝冷痛，消痰痃癖，风湿皆用。（去芦，酒洗。）
牡丹苦寒，破血通经，血分有热，无汗骨蒸。（去骨。）
玄参苦寒，清无根火，消肿骨蒸，补肾亦可。（紫黑者佳，反藜芦。）
沙参味苦，消肿排脓，补肝益肺，退热除风。（去芦，反藜芦。）
丹参味苦，破积调经，生新去恶，祛除带崩。（反藜芦。）
苦参味苦，痈肿疮疥，下血肠风，眉脱赤癞。（反藜芦。）
龙胆苦寒，疗眼赤疼，下焦湿肿，肝经热烦。
五加皮寒，祛痛风痹，健步坚筋，益精止沥。（此皮浸酒，轻身延寿，宁得一把五加。不用金玉满车。）
防己气寒，风湿脚痛，热积膀胱，消痈散肿。
地榆沉寒，血热堪用，血痢带崩，金疮止痛。（如虚寒水泻，切宜忌之）
茯神补心，善镇惊悸，恍惚健忘，兼除怒恚。（去皮木。）
远志气温，能驱惊悸，安神镇心，令人多记。（甘草汤浸一宿，去骨晒干。）
酸枣味酸，敛汗驱烦，多眠用生，不眠用炒。（去核取仁。）
菖蒲性温，开心利窍，去痹除风，出声至妙。（去毛，一寸九节者佳，忌铁器。）
柏子味甘，补心益气，敛汗扶阳，更疗惊悸。（去壳取仁，即柏仁。）
益智辛温，安神益气，遗溺遗精，呕逆皆治。（去壳取仁，研碎。）
甘松味香，善除恶气，治体香肌，心腹痛已。
小茴性温，能除疝气，腹痛腰疼，调中暖胃。（盐水炒。）
大茴味辛，疝气脚气，肿痛膀胱，止呕开胃。（即怀香子。）
干姜味辛，表解风寒，炮苦逐冷，虚热尤堪。（纸包水浸，火煨，切片，慢火炒至极黑，亦有生用者。）
附子辛热，性走不守，四肢厥冷，回阳功有。（皮黑，顶正圆，一两一枚者佳。面裹火煨，去皮脐，童便浸一宿，慢火煮，晒干密封放，切片用，亦有该生用者。）
川乌大热，搜风入骨，湿痹寒疼，破积之物。（顶歪斜，制同附子。）
木香微温，散滞和胃，诸风能调，行肝泻肺。（形如枯木，苦口粘牙者佳。）
沉香降气，暖胃追邪，通天彻地，卫气为佳。
丁香辛热，能除寒呕，心腹疼痛，温胃可晓。（雄丁香如钉子长，母丁香枣核大。）
砂仁性温，养胃进食，止痛安胎，通经破滞。（去壳取仁。）
毕澄茄辛，除胀化食，消痰止哕，能逐鬼气。（系嫩胡椒，青时摘取者是。）
肉桂辛热，善通血脉，腹痛虚寒，温补可得。（去粗皮，不见火，妊娠用要炒，厚者肉桂，薄者官桂。）
桂枝小梗，横行手臂，止汗舒筋，治手足痹。
吴萸辛热，能调疝气，心腹寒疼，酸水能治。（去梗，汤炮，微炒。）
延胡气温，心腹卒痛，通经活血，跌扑血崩。（即元胡索。）
薏苡味甘，专除湿痹，筋节拘挛，肺痈肺痿。（一名穿谷米，去壳取仁。）
肉蔻辛温，脾胃虚冷，泻痢不休，功可立等。（一名肉果面包，煨熟切片，纸包捶去油。）
草蔻辛温，治寒犯胃，作痛吐呕，不食能食。（建宁有淡红花内白色子，是真的。）
诃子味苦，涩肠止痢，痰嗽喘急，降火敛肺。（又诃藜勒，六棱黑色者佳，火煨去核。）
草果味辛，消食除胀，截疟逐痰，解瘟辟瘴。（去壳取仁。）
常山苦寒，截疟除痰，解伤寒热，水胀能宽。（酒浸切片。）
良姜性热，下气温中，转筋霍乱，酒食能攻。（结实秋收，名红豆蔻，善解酒毒，余治同。）
山楂味甘，磨消肉食，疗疝催疮，消膨健胃。（一名糖球子，俗呼山里红，蒸，去核用。）
神曲味甘，开胃进食，破积逐痰，调中下气。（要六月六日制造方可用，要炒黄色。）
麦芽甘温，能消宿食，心腹膨胀，行血散滞。（炒，孕妇勿服，恐坠胎元。）
苏子味辛，驱痰降气，止咳定喘，更润心肺。
白芥子辛，专化胁痰，疟蒸痞块，服之能安。（微炒。）
甘遂苦寒，破癥消痰，面浮蛊胀，利水能安。（反甘草。）
大戟甘寒，消水利便，腹胀癥坚，其功瞑眩。（反甘草。）
芫花寒苦，能消胀蛊，利水泻湿，止咳痰吐。（反甘草。）
商陆辛甘，赤白各异，赤者消肿，白利水气。（一名樟柳。）
海藻咸寒，消瘿散疬，除胀破癥，利水通闭。（与海带昆布散结溃坚功同，反甘草。）
牵牛苦寒，利水消肿，蛊胀痃癖，散滞除壅。（黑者属水力速，白者属金效迟，并取头末用。）
葶苈辛苦，利水消肿，痰咳癥瘕，治喘肺痈。（隔纸略炒。）
瞿麦辛寒，专治淋病，且能堕胎，通经立应。
三棱味苦，利血消癖，气滞作痛，虚者当忌。（去毛，火煨，切片，醋炒。）
五灵味甘，血痢腹痛，止血用炒，行血用生。
莪术温苦，善破痃癖，止渴消瘀，通经最宜。（去根，火煨，切片，醋炒。）
干漆辛温，通经破瘕，追积杀虫，效如奔马。（捣研，炒令烟尽，生则损人伤胃。）
蒲黄味甘，逐瘀止崩，补血须炒，破血用生。
苏木甘咸，能行积血，产后月经，兼医扑跌。
桃仁甘寒，能润大肠，通经破瘀，血瘕堪尝。（汤浸，去尖皮，研如泥。）
姜黄味辛，消痈破血，心腹结痛，下气最捷。
郁金味苦，破血生肌，血淋溺血，郁结能舒。
金银花甘，疗痈无对，未成则散，已成则溃。（一名忍冬，一名鹭鸶藤，一名金钗股，一名老翁须。）
漏芦性温，去恶疮毒，补血排脓，生肌长肉。（一名野兰。）
蒺藜味苦，疗疮瘙痒，白癜头疮，翳除目朗。
白芨味苦，功专收敛，肿毒疮疡，外科最善。
蛇床辛苦，下气温中，恶疮疥癞，逐瘀祛风。
天麻味辛，能驱头眩，小儿惊痫，拘挛瘫痪。
白附辛温，治面百病，血痹风疮，中风痰症。
全蝎味辛，却风痰毒，口眼喎斜，风痫发搐。（去毒。）
蝉蜕甘平，消风定惊，杀疳除热，退翳侵睛。
僵蚕味咸，诸风惊痫，湿痰喉痹，疮毒瘢痕。（去丝嘴炒。）
蜈蚣味辛，蛇虺恶毒，止痉除邪，堕胎逐瘀。（头足赤者佳，炙黄，去头足。）
木鳖甘寒，能追疮毒，乳痈腰疼，消肿最速。
蜂房咸苦，惊痫瘛疭，牙疼肿毒，瘰疬肠痈。
花蛇温毒，瘫痪喎斜，大风疥癞，诸毒称佳。（口有四撩牙，头戴二十四朵花，尾上有个佛指甲是，出蕲州者佳。）
蛇蜕辟恶，能除翳膜，肠痔蛊毒，惊痫搐搦。
槐花味苦，痔漏肠风，大肠热痢，更杀蛔虫。
鼠粘子辛，能除疮毒，瘾疹风热，咽疼可逐。（一名牛蒡子，一名大力子，一名恶实。）
茵陈味苦，退疸除黄，泻湿利水，清热为凉。
红花辛温，最消瘀热，多则通经，少则养血。
蔓荆子苦，头疼能医，拘挛湿痹，泪眼堪除。
兜铃苦寒，能熏痔漏，定喘消痰，肺热久嗽。（去膈膜，根名青木香，散气。）
百合味甘，安心定胆，止嗽消浮，痈疽可啖。
秦艽微寒，除湿荣筋，肢节风痛，下血骨蒸。（新好罗文者佳。）
紫菀苦辛，痰喘咳逆，肺痈吐脓，寒热并济。（去头。）
款花甘温，理肺消痰，肺痈喘咳，补劣除烦。（要嫩茸，去木。）
金沸草寒，消痰止嗽，明目祛风，逐水尤妙。（一名旋复花，一名金钱花。）
桑皮甘辛，止嗽定喘，泻肺火邪，其功不浅。（风寒新嗽生用，虚劳久嗽，蜜水炒用，去红皮。）
杏仁温苦，风寒喘嗽，大肠气闭，便难切要。（单仁者，泡去皮尖，麸炒入药，双仁者有毒杀人，勿用。）
乌梅酸温，收敛肺气，止渴生津，能安泻痢。
天花粉寒，止渴祛烦，排脓消毒，善除热痰。
瓜蒌仁寒，宁嗽化痰，伤寒结胸，解渴止烦。（去壳用仁，重纸包砖压。糁之只一度，去油用。）
密蒙花甘，主能明目，虚翳青盲，服之效速。（酒洗，蒸过晒干。）
菊花味甘，除热祛风，头晕目赤，取泪殊功。（家园内味甘黄小者良，去梗。）
木贼味甘，益肝退翳，能止月经，更消积聚。
决明子甘，能祛肝热，目疼收泪，仍止鼻血。
犀角酸寒，化毒辟邪，解热止血，消肿毒蛇。
羚羊角寒，明目清肝，却惊解毒，神智能安。
龟甲味甘，滋阴补肾，逐瘀续筋，更医颅囟。（即败龟板）
鳖甲酸平，劳嗽骨蒸，散瘀消肿，去痞除崩。（去裙，蘸醋炙黄。）
海螵味咸，破血除痈，通经水肿，目翳心疼。
桑上寄生，风湿腰痛，安胎止崩，疮疡亦用。
火麻味甘，下乳催生，润肠通结，小水能行。（微炒，砖擦去壳，取仁。）
山豆根苦，疗咽痛肿，敷蛇虫伤，可救急用。（俗名金锁匙。）
益母草甘，女科为主，产后胎前，生新去瘀。（一名茺蔚子。）
紫草苦寒，能通九窍，利水消膨，痘疹最要。
紫葳味酸，调经止痛，崩中带下，癥瘕通用。（即凌霄花。）
地肤子寒，去膀胱热，皮肤瘙痒，除热甚捷。（一名铁扫帚子。）
楝根性寒，能追诸虫，疼痛立止，积聚立通。
樗根味苦，泻痢带崩，肠风痔漏，燥湿涩精。（去粗皮，取白皮，切片酒炒。）
泽兰甘苦，痈肿能消，打扑伤损，肢体虚浮。
牙皂味辛，通关利窍，敷肿痛消，吐风痰妙。（去弦子皮，用不蛀者。）
芜荑味辛，驱邪杀虫，痔瘿癣疥，化食除风。（火煅用。）
雷丸味苦，善杀诸虫，癫痫蛊毒，治儿有功。（赤者杀人，白者佳，甘草煎水泡一宿。）
胡麻仁甘，疔肿恶疮，熟补虚损，筋壮力强。（一名巨胜，黑者佳。）
苍耳子苦，疥癣细疮，驱风湿痹，瘙痒堪尝。（一名枲耳，实多刺。）
蕤仁味甘，风肿烂弦，热胀弩肉，眼泪立痊。
青葙子苦，肝脏热毒，暴发赤瘴，青盲可服。
谷精草辛，牙齿风痛，口疮咽痹，眼翳通用。（一名戴星草。）
白薇大寒，疗风治疟，人事不知，鬼邪堪却。
白蔹微寒，儿疟惊痫，女阴肿痛，痈疔可啖。
青蒿气寒，童便熬膏，虚寒盗汗，除骨蒸劳。
茅根味甘，通关逐瘀，止吐衄血，客热可去。
大小蓟苦，消肿破血，吐衄咯唾，崩漏可啜。
枇杷叶苦，偏理肺脏，呕秽不已，解酒清上。（布拭去毛。）
木律大寒，口齿圣药，瘰疬能医，心烦可却。（一名胡桐泪。）
射干味苦，逐瘀通经，喉痹口臭，痈毒堪凭。（一名乌襄根。）
鬼箭羽苦，通经堕胎，杀虫破结，驱邪除乖。（一名卫茅。）
夏枯草苦，瘰疬瘿瘤，破癥散结，湿痹能瘳。（冬至后发生，夏至时枯。）
卷柏味苦，癥瘕血闭，风眩痿躄，更驱鬼疰。
马鞭味甘，破血通经，癥瘕痞块，服之最灵。
鹤虱味苦，杀虫追毒，心腹卒痛，蛔虫堪逐。
白头翁温，散癥逐血，瘿疬疟疝，止痛百节。
旱莲草甘，生须黑发，赤痢可止，血流可截。
慈菇辛苦，疔肿痈疽，恶疮瘾疹，蛇虺并施。
榆皮味甘，通水除淋，能利关节，敷肿痛定。（取里面白皮，切片晒干。）
钩藤微寒，疗儿惊痫，手足瘛疭，抽搐口眼。（苗类钓钩，故曰钩藤。）
莃莶味甘，追风除湿，聪耳明目，乌须黑发。（蜜酒浸，九晒为丸服。）
葵花味甘，带痢两功，赤治赤者，白治白同。
辛夷味辛，鼻塞流涕，香臭不闻，通窍之剂。（去心毛。）
续随子辛，恶疮蛊毒，通经消积，不可过服。（一名千金子，一名拒冬实，去壳取仁，纸包压去油。）
海桐皮苦，霍乱久痢，疳[匿/虫]疥癣，牙疼亦治。
石楠藤辛，肾衰脚弱，风淫湿痹，堪为妙药。（一名鬼目。女人不可久服，犯则切切思男。）
鬼臼有毒，辟瘟除恶，虫毒鬼疰，风邪可却。
大青气寒，伤寒热毒，黄汗黄疸，时疫宜服。
侧柏叶苦，吐衄崩痢，能生须眉，除湿之剂。
槐实味苦，阴疮湿痒，五痔肿疼，止涎极莽。（即槐角黑子也）
瓦楞子咸，妇人血块，男子痰癖，癥瘕可瘥。（即蚶子壳，火煅醋淬。）
棕榈子苦，禁泄涩痢，带下崩中，肠风堪治。
冬葵子寒，滑胎易产，癃利小便，善通乳难。（即葵菜子。）
淫羊藿辛，阴起阳兴，坚筋益骨，志强力增。（即仙灵脾，俗呼三枝九叶草也。）
松脂味甘，滋阴补阳，驱风安脏，膏可贴疮。（一名沥青。）
覆盆子甘，肾损精竭，黑须明眸，补虚续绝。（去蒂。）
合欢味甘，利人心智，安脏明目，快乐无虑。（即交枝树。）
金樱子甘，梦遗精滑，禁止遗尿，寸白虫杀。（霜后红熟，去核。）
楮实味甘，壮筋明目，益气补虚，阴痿当服。
郁李仁酸，破血润燥，消肿利便，关格通导。（碎核取仁，汤泡去皮，研碎。）
没食子苦，益血生精，染须最妙，禁痢极灵。（即无食子。）
空青气寒，治眼通灵，青盲赤肿，去暗回明。
密陀僧咸，止痢医痔，能除白瘢，诸疮可治。
伏龙肝温，治疫安胎，吐气咳逆，心烦妙哉。（取年深色变褐者佳。）
石灰味辛，性烈有毒，辟虫立死，堕胎极速。
穿山甲毒，痔癣恶疮，吹奶肿痛，鬼魅潜藏。（用甲剉碎，土炒成珠。）
蚯蚓气寒，伤寒瘟病，大热狂言，投之立应。
蜘蛛气寒，狐疝偏痛，蛇虺咬涂，疔肿敷用。（腹大黑色者佳。）
蟾蜍气凉，杀疳蚀癖，瘟疫能碎，疮毒可祛。
刺猬皮苦，主医五痔，阴肿疝痛，能开胃气。
蛤蚧味咸，肺痿血咯，传尸劳疰，邪魅可却。
蝼蛄味咸，治十水肿，上下左右，效不旋踵。
蜗牛味咸，口眼喎僻，惊痫拘挛，脱肛咸治。
桑螵蛸咸，淋浊精泄，除疝腰疼，虚损莫缺。
田螺性冷，利大小便，消肿除热，醒酒立见。（浊酒煮熟，挑肉食之。）
象牙气平，杂物刺喉，能通小便，诸疮可瘳。
水蛭味咸，除积瘀坚，通经堕产，折伤可痊。（即马蝗蜞。）
贝子味咸，解肌散结，利水消肿，目翳清洁。
蛤蜊肉冷，能止消渴，酒毒堪除，开胃顿豁。
海粉味咸，大治顽痰，妇人白带，咸能软坚。（即海石，火煅研，如无，以蛤粉代之。）
石蟹味咸，点目肿翳，解蛊胀毒，催生落地。
海螵蛸咸，漏下赤白，癥瘕惊气，阴肿可得（一名乌贼鱼骨。）
无名异甘，金疮折损，去瘀止痛，生肌有准。
青礞石寒，硝煅金色，坠痰消食，神妙莫测。（用焰硝同入锅内，火煅如金色者佳。）
磁石味咸，专杀铁毒，若误吞针，系线即出。
花蕊石寒，善止诸血，金疮血流，产后血泄。（火煅研。）
代赭石寒，下胎崩带，儿疳泻痢，惊痫鬼怪。
黑铅味甘，止呕反胃，鬼疰瘿瘤，安神定志。
银屑味辛，谵语恍惚，定志养神，镇心明目。
金屑味甘，善安魂魄，癫狂惊痫，调和血脉。
狗脊味甘，酒蒸入剂，腰背膝疼，风寒湿痹。（根类金毛狗脊）
骨碎补温，折伤骨节，风血积疼，最能破血。（去毛，即胡孙良姜。）
茜草味苦，蛊毒吐血，经带崩漏，损伤虚热。
预知子贵，缀衣领中，遇毒声作，诛蛊杀虫。
王不留行，调经催产，除风痹痉，乳痈当啖。（即剪金子花，取酒蒸火焙干。）
狼毒味辛，破积瘕癥，恶疮鼠瘘，毒杀痛定。
藜芦味辛，最能发吐，肠澼泻痢，杀虫消蛊。（反芍药、细辛、人参、沙参、玄参、丹参、苦参，勿同用。）
蓖麻子辛，吸出滞物，涂顶肚收，涂足胎出。（去壳取仁。）
荜茇味辛，温中下气，痃癖阴疝，霍乱泻痢。
百部味甘，骨蒸劳瘵，杀疳蛔虫，久嗽功大。
京墨味辛，吐衄下血，产后崩中，止血甚捷。
黄荆子苦，善治咳逆，骨节寒热，能下肺气。（又名荆实。）
女贞实苦，黑发乌须，强筋壮力，去风补虚。（一名冬青子。）
瓜蒂苦寒，善能吐痰，消身肿胀，并治黄疸。（即北方甜瓜蒂也，一名苦丁香，散用则吐，丸用则泻。）
粟壳性涩，泄痢嗽怯，劫病如神，杀人如剑。（不可轻用，蜜水炒。）
巴豆辛热，除胃寒积，破癥消痰，大能通痢。（一名江子，一名巴椒，反牵牛，去壳，看症制用。）
夜明砂粪，能下死胎，小儿无辜，瘰疬堪裁。（一名伏翼粪，一名蝙蝠屎。）
斑蝥有毒，破血通经，诸疮瘰疬，水道能行。（去头翅足，米炒熟用。）
蚕砂性温，湿痹瘾疹，瘫风肠鸣，消渴可饮。
胡黄连苦，治劳骨蒸，小儿疳痢，盗汗虚惊。（折断一线烟出者佳，忌猪肉。）
使君甘温，消疳消浊，泻痢诸虫，总能除却。（微火煨，去壳取仁。）
赤石脂温，保固肠胃，溃疡生肌，涩精泻痢。（色赤粘舌为良，火煅，醋淬研。）
青黛咸寒，能平肝木，惊痫疳痢，兼除热毒。（即靛花）
阿胶甘温，止咳脓血，吐血胎崩，虚羸可啜。（要金井者佳，蛤粉炒成珠。）
白矾味酸，化痰解毒，治症多能，难以尽述。（火煅过，名枯矾）
五倍苦酸，疗齿疳[匿/虫]，痔癣疮脓，兼除风热。（一名文蛤，一名百虫仓，百药煎即此造成。）
玄明粉辛，能蠲宿垢，化积消痰，诸热可疗。（用朴硝以萝卜同制过者是。）
通草味甘，善治膀胱，消痈散肿，能医乳房。
枸杞甘温，添精补髓，明目祛风，阴兴阳起。（紫熟、味甘、膏润者佳，去梗蒂。）
黄精味甘，能安脏腑，五劳七伤，此药大补。（与钩吻略同，切勿误用，洗净，九蒸九晒。）
何首乌甘，添精种子，黑发悦颜，长生不死。（赤白兼用，泔浸过一宿捣碎。）
五味酸温，生津止渴，久嗽虚劳，金水枯竭。（风寒咳嗽用南，虚损劳伤用北，去梗。）
山茱性温，涩精益髓，肾虚耳鸣，腰膝痛止。（酒蒸，去复选肉，其核勿用，滑精难治。）
石斛味甘，却惊定志，壮骨补虚，善驱冷痹。（去根，如黄色者佳。）
破故纸温，腰膝酸痛，兴阳固精，盐酒炒用。（一名补骨脂，盐酒洗炒。）
薯蓣甘温，理脾止泻，益肾补中，诸虚何怕。（一名山药，一名山芋，怀庆者佳。）
苁蓉味甘，峻补精血，若骤用之，反动便滑。（酒洗，去鳞用，除心内膜筋。）
菟丝甘平，梦遗滑精，腰痛膝冷，添髓壮筋。（水洗净，入酒，砂罐炆烂，捣饼晒干，合药同磨末为丸，不堪作汤。）
牛膝味苦，除湿痹痿，腰膝酸疼，小便淋沥。（怀庆者佳，去芦，酒洗。）
巴戟辛甘，大补虚损，精滑梦遗，强筋固本。（肉厚连珠者佳，酒浸过宿，槌去骨，晒干，俗名二蔓草。）
仙茅味辛，腰足挛痹，虚损劳伤，阳道兴起。（咀，禁铁器，制米泔，十斤乳石不及一斤仙茅。）
牡蛎微寒，涩精止汗，崩带胁痛，老痰祛散。（左顾大者佳，火煨红，研。）
楝子苦寒，膀胱疝气，中湿伤寒，利水之剂。（即金铃子，酒浸，蒸，去皮核。）
萆薢甘苦，风寒湿痹，腰背冷痛，添精益气。（白者为胜，酒浸切片。）
寄生甘苦，腰痛顽麻，续筋壮骨，风湿尤佳。（要桑寄生。）
续断味辛，接骨续筋，跌扑折损，且固遗精。（酒洗切片，如鸡脚者佳。）
龙骨味甘，梦遗精泄，崩带肠痈，惊痫风热。（火煅。）
人之头发，补阴甚捷，吐衄血晕，风痫惊热。（一名血余。）
天灵盖咸，传尸劳瘵，温疟血崩，投之立瘥。（即人脑盖，枯也，烧存性。）
雀卵气温，善扶阳痿，可致坚强，常能固闭。
鹿茸甘温，益气滋阴，泄精尿血，崩带堪任。（燎去毛，或酒或酥炙令脆。）
鹿角胶温，吐衄虚羸，跌扑伤损，崩带安胎。
腽肭脐热，补益元阳，驱邪辟鬼，痃癖劳伤。（酒浸，微火炙令香。）
紫河车甘，疗诸虚损，劳瘵骨蒸，滋培根本。（一名混沌皮，一名混元衣，即胞衣也。长流水洗净，或新瓦烘干，或甑蒸烂，忌铁器。）
枫香味辛，外科要药，瘙疮瘾疹，齿痛亦可。（一名白樛香。）
檀香味辛，升胃进食，霍乱腹痛，中恶鬼气。
安息香辛，辟邪驱恶，逐鬼消蛊，鬼胎能落。（黑黄色，烧香，鬼惧神散。）
苏合香甘，诛恶杀鬼，蛊毒痫痓，梦魇能起。
熊胆味苦，热蒸黄疸，恶疮虫痔，五疳惊痫。
磠砂有毒，溃痈烂肉，除翳生肌，破癥消毒。（水飞，去土石，生用。烂肉，火煅可用。）
硼砂味辛，疗喉肿痛，膈上热痰，噙化立中。（大块光莹者佳。）
朱砂味甘，镇心养神，祛邪杀鬼，定魄安魂。（生饵无害，炼服杀人。）
硫黄性热，扫除疥疮，壮阳逐冷，寒邪敢当。
龙脑味辛，目痛头痹，狂躁妄语，真为良剂。（即冰片。）
芦荟气寒，杀虫消疳，癫痫惊搐，服之立安。（俗名象胆。）
天竺黄甘，急慢惊风，镇心解热，驱邪有功。（出天竺国。）
麝香辛暖，善通关窍，伐鬼安惊，解毒甚妙。（不见火。）
乳香辛苦，疗诸恶疮，生肌止痛，心腹尤良。（去砂石用，灯心同研。）
没药温平，治疮止痛，跌打损伤，破血通用。
阿魏性温，除癥破结，却鬼杀虫，传尸可灭。
水银性寒，治疥杀虫，断绝胎孕，催生立通。
轻粉性燥，外科要药，杨梅诸疮，杀虫可托。
灵砂性温，能通血脉，杀鬼辟邪，安魂定魄。（系水银硫黄，水火煅炼成形者。）
砒霜大毒，风痰可吐，截疟除哮，能消沉痼。（一名人言，一名信，所畏绿豆与醋、羊肉，误中毒，服中用一味即解。）
雄黄甘辛，辟邪解毒，更治蛇虺，喉风息肉。
珍珠气寒，镇惊除痫，开聋磨翳，止渴坠痰。（未钻者研如粉。）
牛黄味苦，大治风痰，定魄安魂，惊痫灵丹。
琥珀味甘，安魂定魄，破瘀消癥，利水通涩。（拾起草芥者佳。）
血竭味咸，跌扑伤损，恶毒疮痈，破血有准。（一名麒麟竭，敲断有镜脸光者佳。）
石钟乳甘，气乃剽悍，益气固精，明目延筭。
阳起石甘，肾气乏绝，阴痿不起，其效甚捷。（火煅，酒淬七次，再酒煮半日，研细。）
桑椹子甘，解金石燥，清热除渴，染须发皓。
蒲公英苦，溃坚消肿，结核能除，食毒可用。（一名黄花地丁草。）
石苇味苦，通利膀胱，遗尿或淋，发背疮疡。
萹蓄味苦，疥瘙疽痔，小儿蛔虫，女人阴蚀。
赤箭用苦，原号定风，杀鬼蛊毒，除疝疗痈。（即天麻苗也。）
鸡内金寒，溺遗精泄，禁痢漏崩，更除烦热。
鳗鲡鱼甘，劳瘵杀虫，痔漏疮疹，崩疾有功。
螃蟹味咸，散血解结，益气养筋，除胸烦热。
马肉味辛，堪强腰脊，自死老死，并弃勿食。（好肉少食，亦醇酒下，无酒杀人。怀孕痢疾生疮者禁食。）
白蛤肉平，解诸药毒，能除疥疮，味胜猪肉。
兔肉味辛，补中益气，止渴健脾，孕妇勿食。（秋冬宜啖，春夏忌食。）
牛肉属土，补脾胃弱，乳养虚羸，善滋血涸。
猪肉味甘，量食补虚，动风痰物，多食虚肥。
羊肉味甘，专补虚羸，开胃补肾，不致阳痿。
雄鸡味甘，动风助火，补虚温中，血漏亦可。（有风人并患骨蒸者，俱不宜食。）
鸭肉散寒，补虚劳怯，消水肿胀，退惊痫热。
鲤鱼味甘，消水肿满，下气安胎，其功不缓。
鲫鱼味甘，和中补虚，理胃进食，肠澼泻利。
驴肉微寒，安心解烦，能发痼疾，以动风淫。
鳝鱼味甘，益气补中，能去狐臭，善散湿风。（血涂口眼喎斜，左患涂右，右患涂左。）
白鹅肉甘，大补脏腑，最发疮毒，痼疾勿与。
犬肉性温，益气壮阳，炙食作渴，阴虚禁尝。（不可与蒜同食，颇损人。）
鳖肉性冷，凉血补阴，癥瘕勿食，孕妇莫侵。（合鸡子食杀人，合苋菜食即生鳖癥，切忌多食。）
芡实味甘，能益精气，腰膝酸疼，皆主湿痹。（一名鸡头，去壳取仁。）
石莲子苦，疗噤口痢，白浊遗精，清心良剂。
藕味甘寒，解酒清热，消烦逐瘀，止吐衄血。
龙眼味甘，归脾益智，健忘怔忡，聪明广记。
莲须味甘，益肾乌须，涩精固髓，悦颜补虚。
柿子气寒，能润心肺，止渴化痰，涩肠禁痢。
石榴皮酸，能禁精漏，止痢涩肠，染须尤妙。
陈仓谷米，调和脾胃，解渴除烦，能止泻痢。（愈陈愈佳，即粘米、陈粟米功同。）
莱菔子辛，喘咳下气，倒壁冲墙，胀满消去。（即萝卜子。）
芥菜味辛，除邪通鼻，能利九窍，多食通气。
浆水味酸，酷热当茶，除烦消食，泻痢堪夸。
砂糖味甘，润肺和中，多食损齿，湿热生虫。
饴糖味甘，和脾润肺，止渴消痰，中满休食。
麻油性冷，善解诸毒，百病能除，功难悉述。
白果甘苦，喘嗽白浊，点茶压酒，不可多嚼。（一名银杏。）
胡桃肉甘，补肾黑发，多食生痰，动气之物。
梨味甘酸，解酒除渴，止嗽消痰，善驱烦热。（勿多食，令人寒中作泻，产妇金疮属血虚切忌。）
榧实味甘，主疗五痔，蛊毒三虫，不可多食。
竹茹止呕，能除寒热，胃热咳哕，不寐安歇。（刮去青色，取里黄皮。）
竹叶味甘，退热安眠，化痰定喘，止渴消烦。（味淡者佳。）
竹沥味甘，阴虚痰火，汗热渴烦，效如开锁。（截尺余，直劈数片，两砖架起火烘，两头流沥，每沥一盏，姜汁二匙。）
莱菔根甘，下气消谷，痰癖咳嗽，兼解面毒。（俗云萝卜。）
灯草味甘，能利小水，癃闭成淋，湿肿为最。
艾叶温平，驱邪逐鬼，漏血安胎，心痛即愈。（宜陈久者佳，揉烂醋浸炒。）
绿豆气寒，能解百毒，止渴除烦，诸热可服。
川椒辛热，祛邪逐寒，明目杀虫，温而不猛。（去目微炒。）
胡椒味辛，心腹冷痛，下气温中，跌扑堪用。
石蜜甘平，入药炼熟，益气补中，润燥解毒。
马齿苋寒，青盲白翳，利便杀虫，癥痈咸治。
葱白辛温，发表出汗，伤寒头疼，肿痛皆散。（忌与蜜同食。）
胡荽味辛，上止头疼，内消谷食，痘疹发生。
韭味辛温，祛除胃热，汁清血瘀，子医梦泄。
大蒜辛温，化肉消谷，解毒散痈，多用伤目。
食盐味咸，能吐中痰，心腹卒痛，过多损颜。
茶茗性苦，热渴能济，上清头目，下消食气。
酒通血脉，消愁遣兴，少饮壮神，过多损命。（用无灰者，凡煎药入酒，药热方入。）
醋消肿毒，积瘕可去，产后金疮，血晕皆治。（一名苦酒，用味酸者。）
乌梅味酸，除烦解渴，霍疟下痢，止嗽劳热。（去核用。）
淡豆豉寒，能除懊憹，伤寒头痛，兼理瘴气。（用江西淡豉黑豆造者。）
莲子味甘，健脾理胃，止泻涩精，清心养气。（食不去心，恐成卒暴霍乱。）
大枣味甘，调和百药，益气养脾，中满休嚼。
人乳味甘，补阴益阳，悦颜明目，羸劣仙方。（要壮盛妇人香浓者佳，病妇勿用。）
童便味凉，打扑瘀血，虚劳骨蒸，热嗽尤捷。（一名波[罒/羽]，一名轮回，一名还元汤，要七八岁儿清白者佳，赤黄不可用。）
生姜性温，通畅神明，痰嗽呕吐，开胃极灵。（去皮即热，留皮即冷。）
药共四百，精制不同，生熟新久，炮煅炙烘，汤丸膏散，各起疲癃，合宜而用，乃是良工。云林歌括，可以训蒙，略陈梗概，以候明公，再加斤正，济世无穷。

卷二  ——————————————————————————————————————————————————————————————————————————————————————————

中风  ***************************
脉微而数，中风使然。
风邪中人，六脉多沉伏，亦有脉随气奔，指下洪盛者。
夹寒则脉带浮迟，夹暑则脉虚，夹湿则脉浮涩。
大法浮迟者吉，急疾大数者凶。
风者百病之长也，即《内经》所谓偏枯、风痱、风懿、风痹是也，而有中腑、中脏、中血脉、中经络之分焉。夫中腑者为在表，中脏者为在里，中血脉、中经络俱为在中。在表者宜微汗，在里者宜微下，在中者宜调荣。
中腑者，多着四肢，如手足拘急不仁，恶风寒，为在表也，其治多易，用疏风汤之类。中脏者，多滞九窍，唇缓失音，耳聋，目瞀，二便闭涩，为在里也，其治多难，用滋润汤之类。中血脉者，外无六经之形症，内无便溺之阻隔，肢不能举，口不能言，为在中也，用养荣汤之类。中经络者，则口眼喎斜，亦在中也，用复正汤之类。
其间又有血气之分焉。血虚而中者，由阴血虚而贼风袭之，则左半身不遂，用四物汤加钩藤、竹沥、姜汁，以补血之剂为主。气虚而中者，由元气虚而贼风袭之，则右半身不遂，用六君子汤加钩藤、竹沥、姜汁，以补气之剂为主。气血俱虚而中者，则左右手足皆不遂，用八珍汤加钩藤、竹沥、姜汁，或用上池饮，乃治诸风左瘫右痪之神方也。
然则类中风者，如中寒、中暑、中湿、中火、中气、食厥、劳伤、房劳等证。如中于寒者，谓冬月卒中寒气，昏冒口噤，肢挛恶寒，脉浮紧也，用理中汤之类。中于暑者，谓夏月卒暴炎暑，昏冒痿厥，吐泻喘满，用十味香薷饮之类。中于湿者，乃丹溪所谓东南之人，多因湿土生痰，痰生热，热生风也，用清燥汤之类加竹沥、姜汁。中于火者，河间所谓非肝木之风内中，六淫之邪外侵，良由五志过极，火盛水衰，热气怫郁，昏冒而卒仆也，用六味地黄丸、四君子汤之类。内有恚怒伤肝，火动上炎者，用小柴胡汤之类。中于气者，由七情过极，气厥昏冒，或牙关紧急，用苏合香丸或藿香正气散之类，若误作风治者死也。食厥者，过于饮食，胃气自伤，不能运化，故昏冒也，用六君子汤加木香之类。劳伤者，过于劳役，耗损元气，脾胃虚衰，不任风寒，故昏冒也，用补中益气汤之类。伤于房劳者，因肾虚精耗，气不归元，故昏冒也，用六味地黄丸之类，此皆类中风也。盖《内经》主于风，河间主于火，东垣主于气，丹溪主于湿，而为暴病暴死之症。类中风，非真中风也，治者审之。
有卒中昏冒，口眼喎斜，痰气上壅，咽喉有声，六脉沉伏，此真气虚而风邪所乘，用三生饮一两，加人参一两，煎服即苏。若遗尿手撒，口开鼻鼾为不治，用前药亦有得生者，是乃行经络祛寒痰之药，有斩关夺旗之功。服必用人参两许，以祛其邪而补助真气，否则不奏效矣。有因虚火与湿，痰涎壅盛，口眼喎斜，不能言语，牙关紧闭，昏倒不知人事，将病人足大指中间，半甲半肉上并人中，各重掐一下至体，即用夺命通关散搐鼻，候有嚏可治，无嚏不治。如牙噤不开，用乌梅肉揉和南星细辛末，以中指蘸药，擦牙自开，随以蜜汤调夺命通关散二匙，即吐其痰以通经络，亦上涌意也。得嚏气转，即进摄生饮，或清热导痰汤之类皆效。人事稍醒，关节动活，且先以理气为急，中后气未尽顺，痰未尽消，调理之剂，惟当以藿香正气散，加南星、木香、当归、防风，一二剂之后，次随症而调之。
予观古人之方，多用攻击之剂，施于北方风土刚劲之人，间或可也用于南方风土柔弱之士，恐难当耳。予僭补古人之缺略，以备天下之通宜，若天地之南北，人身之虚实，固有不同，其男子妇人，大略相似，学人当变通而治之，慎毋胶柱以调瑟也。
理中汤（见中寒）　十味香薷饮（见中暑）　清燥汤（见痿躄）　四君子汤（见补益）小柴胡（见伤寒）　藿香正气散（见霍乱）　苏合香丸（见诸气）
中风恶证
口闭者心气绝，遗尿者肾气绝，手撒者脾气绝，鼻鼾者肺气绝，及发直吐沫，睛如直视，声如鼾睡，皆不治之症也。及筋枯不治，举动则筋痛，是无血以滋养其筋故也，面赤如妆，面赤黑，汗缀如珠，不治之症也。
——论中风中气，痰厥不省人事，牙关紧急，汤水不下，宜：
夺命通关散
皂角（如猪牙者去皮弦，二两，用生白矾一两，以苎布包，入水，与牙皂同煮化，去帛再煮令干，取出晒干为末。）　辽细辛（去土，叶为末，五钱。）
上合匀，每遇痰厥或喉闭不省人事者，先以少许吹鼻，候有嚏可治，无嚏不可治。却用蜜汤调服二匙即吐痰，不吐再服。
——方，用半夏为末，用少许吹鼻即效。
——治牙噤不开，用乌梅肉揉南星、细辛末，以中指蘸药擦牙自开。
——治中风痰厥不省人事者，用巴豆去壳，纸包槌油在纸上，将麝少许入纸卷作条，入桐油浸透，烧烟吹灭熏鼻。
——治中风不语，或倒地不省人事，及左瘫右痪，口眼喎斜，须以诸药末服之，先用真麝香三分为细末，加麻油三两搅匀，将病人口斡开灌下，通其关窍，即便苏醒。
——论卒中，不问中风、中寒、中暑、中湿，及痰饮、气厥之类，不省人事，初作用此方。
摄生饮
南星（湿纸煨，一钱五分）　半夏（汤泡，一钱五分）　木香（一钱五分）　苍术（生一钱）　辽细辛（一钱）　石菖蒲（一钱）　甘草（生，一钱）
上剉一剂，生姜七片，水煎温服，痰盛加全蝎炙二枚，仍先用通关散吹鼻。
——论中风，痰涎壅盛，不能言语，不省人事，牙关紧急，有火有痰有气，或面赤身热，手足温暖，脉紧盛，宜服此方。
清热导痰汤
黄连（八分）　黄芩（二钱）　瓜蒌仁（四钱，去壳）　枳实（二钱，麸炒）　桔梗（八分，去芦）　白术（一钱五分，去芦）　白茯苓（三钱，去皮）　陈皮（二钱，去白）　半夏（二钱）　南星（二钱）　人参（三钱）　甘草（八分）
上剉一剂，生姜三片，枣一枚，水煎熟，入竹沥、姜汁同服。一方加防风、白附子尤效。
——论中风昏冒，不知人事，口眼喎斜，半身不遂，咽喉作声，痰气上壅，无问外感风寒，内伤喜怒，或六脉沉伏，或指下浮盛，并宜服之，兼治痰厥、饮厥，及气虚眩晕，症属虚寒者宜服：
三生饮
南星（生，五钱）　川乌（去皮尖，生，一钱）　大附子（去皮尖，生，一钱）　木香（一钱半）
上剉一剂，生姜十片，水煎温服。气虚之人，虚弱之甚，加人参一两。如气盛人，只用南星五钱，木香一钱，生姜十四片，水煎服，名星香散。
——论中风卒然倒仆，牙关紧急，不省人事，并解上膈壅热，痰涎不利，咽喉肿闭，一应热毒。又能消食化气，兼治食疟，取积下热，并缠喉风。卒死，心头犹温，灌下立苏。
雄黄解毒丸（方见小儿通治）壮盛之人暂服。
——论中风暗风，痰厥气厥，不省人事，宜服。
牛黄紫金丹
牛黄（三分）　朱砂（二钱）　阿芙蓉（一钱）　沉香（一钱）　冰片（三分）　广木香（五分）　麝香（二分）
上为细末，人乳为丸，四十数，阴干，每服一丸，梨汁送下。如无梨汁，薄荷汤研化，灌下立苏。
——论初中风邪，四肢麻痹，骨节疼痛，手足瘫痪，语言謇涩，宜服此方。
乌药顺气散
乌药　陈皮（各二钱）　麻黄（去节）　川芎　白芷　桔梗　枳壳（麸炒，各一钱）　僵蚕（炒）　干姜（各五分，炮）　甘草（炙，三分）
上剉一剂，姜枣煎服。口眼喎斜加姜炒黄连、羌活、防风、荆芥、竹沥、姜汁，左瘫右痪加天麻、当归，皮肤燥痒加蝉蜕、薄荷。
——论风中腑者多着四肢，手足拘急不仁，面加五色，恶风寒，为在表也，宜用此方。
疏风汤
当归　川芎　白茯苓（去皮）　陈皮　半夏（姜炒）　乌药　香附　白芷　羌活　防风（各八分）　麻黄（五分）　甘草　细辛（各三分）
上剉一剂，生姜三片，水煎热服。
——论风中脏者多滞九窍，唇缓失音，耳聋鼻塞目瞀，二便闭涩，为在里也，宜服此方。
滋润汤
当归　生地黄　枳壳（去穣）　厚朴（姜炒）　槟榔　大黄　火麻仁　杏仁（去皮，各二钱）羌活（七分）　红花（三分）
上剉一剂，水煎，空心温服。
——论中风，一切风热，大便闭结，小便赤涩，头面生疮，眼目赤痛，或热极生风，舌强口噤，或鼻生紫赤风刺瘾疹而为肺风，或成风疠而世呼为大风，或肠风而为痔漏，或肠郁而为诸热谵妄惊狂，并皆治之。
防风通圣散
防风　归身　川芎　白芍　连翘　薄荷　麻黄（各四分）　石膏　桔梗　黄芩（各八分）　白术　栀子　荆芥（各三分）　滑石（二钱四分）　大黄　芒硝（各四分）　甘草（一钱）
上剉一剂，生姜煎服。自利去硝黄，自汗去麻黄。解利四时，伤寒两感，每一两加益元散一两，葱白十根，豆豉一撮，生姜五片，水煎热服。
——论风中血脉者，外无六经之形症，内无便溺之阻隔，肢不能举，口不能言，为在中也，宜此方。
养荣汤
当归（三钱，酒洗）　川芎（一钱五分）　白芍（二钱，酒炒）生地黄（四钱）　麦门冬（三钱，去心）　远志（八分，甘草汤泡，去心）　石菖蒲（一钱，去毛）　南星（二钱，姜制）　半夏（二钱，姜制）　陈皮（一钱五分）　白茯苓（三钱，去皮）　枳实（二钱，麸炒）　乌药（一钱）　黄连（八分，姜炒）　防风（一钱五分）　羌活（二钱）　秦艽（二钱）　甘草（八分）
上各等分，加竹茹一团，生姜三片，水煎服。
——治中风瘛疭，舌謇不语，并失音不能言语，用此方。
转舌膏
连翘（一两）　栀子（五钱）　黄芩（酒炒，五钱）　薄荷（一两）　桔梗（五钱）　大黄（酒蒸，五钱）　玄明粉（五钱）　防风（五钱）　川芎（三钱）　远志（甘草汤泡，一两）　石菖蒲（六钱）　甘草（五钱）　犀角（三钱）　柿霜（一两）　牛黄（五钱）　琥珀（一钱）　珍珠（一钱）
上为细末，炼蜜为丸，如弹子大，朱砂五钱为衣，每一丸细嚼，薄荷汤送，食后临卧服。
——治中风失音，用韭菜汁灌之，或用白僵蚕末，酒调服。
——治舌大不能言语。
青黛（三分）　冰片（三分）　硼砂（二钱）　牛黄（三分）　南薄荷叶（三钱）
上为细末，先以蜜水洗舌上，后以姜汁擦之，将药蜜水调稀搽舌上。
——治中风不语，痰迷心窍，舌不能言。
南星（一两）　防风（三钱）
上为细末，面糊为丸，如桐子大，每服五十丸，姜汤送下。
——治中风卒不得语，以苦酒煮白芥子，敷颈一周，以帛包之，一日一夕即瘥。
——治中风喑哑不能言。
大黄（一两）　芒硝（一两）　当归（一两）　甘草（五钱）
上剉，水煎服，泻下后，用四物汤加僵蚕一两，作二服服之。
——治肾气虚弱，舌喑不能言，足痿不能行。
地黄饮子
熟地黄（四钱）　巴戟（三钱，去心）　石枣（三钱，酒蒸去核）　肉苁蓉（三钱，酒洗）　石斛（三钱）　大附子（八分，炮）　五味子（三分）　白茯苓（三钱，去皮）　石菖蒲（一钱）　远志（八分，甘草水泡，去心）　官桂（八分）　麦门冬（三钱，去心）薄荷（八分）
上剉，生姜枣子，水煎温服。
——论风中经络，则口眼喎斜也，宜此方。
复正汤
防风（一钱）　荆芥（一钱）　细辛（八分）　黄芩（二钱）　乌药（二钱）　天麻（二钱）　当归（三钱，酒洗）　白芍（二钱，酒炒）　川芎（一钱五分）　白术（一钱五分，去芦）白茯苓（二钱，去皮）　陈皮（一钱五分，去白）　半夏（二钱，泡）　枳壳（一钱，去穣麸炒）　白芷（八分）　桔梗（八分）　僵蚕（三钱）甘草（八分）
上剉，生姜煎服。
——治口眼喎斜，及手足顽麻。
苍术（米泔炒，一两半）　陈皮（三两）　南星（一两五钱）　半夏（二两五钱）　白茯苓（二两五钱）　防风（一两五钱）　羌活（六钱）　天麻（三两五钱）　白僵蚕（一两）　大川乌（炮，六钱）　粉草（六钱）
上剉，生姜三片，水煎服，临服入生姜汁三匙，温服。
——治诸风口眼歪斜。
金刀如圣散
川乌（泡，三钱）　草乌（泡，三钱）　防风（二钱）　川芎（二钱）　白芷（四钱）细辛（二钱）　苍术（四钱）　天麻（五分）　白术（五分）　麻黄（五分）雄黄（三分）
上为细末，每服五分，临卧温酒调服。
——治中风，口眼不正，语则牵急，四肢如故，无他苦。由居处不便，因卧而孔风入耳，客于阳明之经，故令筋不调而口歪僻也。
皂角膏
大皂角五两，去皮子为末，以三年米醋和成膏，左喎涂右，右喎涂左，干更涂之。
——方，用新矿石灰一合，以酸醋炒调如泥，口面歪向右，即于左边涂之，向左即于右边涂之，候正如旧，即须以水洗下，大效。
——治卒暴中风，口眼喎斜。
天仙膏
天南星　草乌　白芨（俱用大者各一枚）　僵蚕（七个）
上为细末，姜汁调，如前涂，正便洗去。
——治口眼喎斜。
正颜丹
白芷（二两）　独活（二两）　薄荷（一两）
上为细末，蜜丸如弹子大，每服一丸，细嚼茶清下。
——论瘫痪之症，因虚而痰火流注为病，当时遇治为妙，若失之于初，痰火停久便成郁，郁久便生火，火能伤气耗血，而痰则难治。如疼痛则为实，用疏通关节之药，而与脑麝少许为引经。如不痛则为虚，服此疏通关节之药，亦要兼服补气血药，如此攻补兼施，而瘫痪可愈矣。
——论瘫者坦也，筋脉弛纵，坦然而不举也。痪者涣也，血气散漫，涣然而不用也。或血虚，或气虚，皆正气虚，不足之症也。
——论中风手足软弱，不能举动，外症自汗者，虚中风也。若手足强急，口眼喎斜，伸缩痛者，实中也。
——论中风左瘫，左半身不遂，属血虚，乃痰火流注于左而为左瘫也，宜后方。
——论中风右痪，右半身不遂，属气虚，乃痰火流注于右而为右痪也，宜后方。
——论一切中风，左瘫右痪，半身不遂，口眼歪斜，语言謇涩，呵欠喷嚏，头目眩晕，筋骨时痛，头或痛，心中忪悸，痰火炽盛。此乃血气大虚，脾胃亏损，有痰有火，有风有湿，此总治诸风之神方也。
上池饮　即愈风润燥汤加人参、乌药。
人参（去芦一钱）　白术（去芦，炒，一钱五分）　白茯苓（去皮，一钱）　当归（酒洗，一钱二分）　川芎（一钱二分）　白芍（酒炒，一钱）　生地黄（姜汁炒，一钱）　熟地黄（姜汁炒，一钱）　南星（姜汁炒，一钱）　半夏（姜制，一钱）　陈皮（盐水洗，八分）　羌活（六分）　防风（六分）　天麻（一钱）　牛膝（去芦，酒洗，八分）　川红花（酒洗，四分）　柳桂（六分，寒月加一分）　黄芩（酒炒，八分）　黄柏（酒炒，三分，夏月加一分）　酸枣仁（炒，八分）　乌药（四分）　甘草（炙，四分）
上剉一剂，水煎，入竹沥、姜汁，清旦时温服。言语謇涩加石菖蒲。
——患风痰人多有痰热，每汤药宜加竹沥、荆沥、姜汁同服，甚妙。三味和一处，温服亦可。
——论中风等证，因内伤者非外来风邪，乃本气自病也。多因劳役过度，耗散真气，忧喜忿怒伤其气者，而卒倒昏不知人，则为左瘫右痪，口眼喎斜，四肢麻木，舌本强硬，语言不清等症，宜此方。
补中益气汤
黄芪（蜜水炒，一钱五分）　人参（去芦，一钱）　白术（去油芦，炒，一钱）　陈皮（一钱）　当归（酒洗，一钱）　柴胡（去芦，五分）　升麻（五分）　甘草（炙，一钱）
上剉一剂，生姜、枣子水煎服，加酒炒黄柏三分以滋肾水，泻阴中之伏火也。红花三分而入心养血。
——中风卒倒，因劳伤者，过于劳役，耗损元气，脾胃虚弱，不任风寒，故昏冒也，宜本方。
——左瘫右痪，加防风、羌活、天麻、半夏、南星、木香。
——语言謇涩，加石菖蒲、竹沥。
——口眼喎斜，加姜炒黄连、羌活、防风、荆芥、竹沥、姜汁。
——中风痰喘，因中气虚，饮食素少，忽痰壅气喘，头摇目札，扬手掷足，难以候脉，视其面色，黄中见青，此肝木乘脾土，依本方加白茯苓、半夏水煎，临熟加姜汁同服。
——中风面目十指俱麻，乃气虚也，加大附子、制木香、羌活、防风、乌药、麦门冬。
——善饮，舌本强硬，语言不清，此脾虚湿热，加神曲、麦芽、干葛、泽泻。
——论中风等症，因房劳者名曰内风。房劳过度，则真精暴亡，舌本欠柔，言不利也。精血一亏，即水竭而心火暴甚。肾水虚衰不能制之，则阴虚阳实而热气怫郁，心神昏冒，筋骨不用，而卒倒无所知也。或一肢之偏枯，或半身而不遂，或口眼之喎斜，或言语之謇涩，悉宜此方，或汤或丸皆可。
六味地黄丸
怀生地黄（酒拌蒸一日令极黑，晒干，八两）　山茱萸（酒蒸去核取肉，四两）　怀山药（四两）　白茯苓（去皮，三两）牡丹皮（去骨，三两）泽泻（三两）
上为细末，炼蜜为丸，如梧桐子大，每服三钱，空心盐汤任下，忌三白。兼补右尺相火加大附子（面裹火煨，去皮脐，切片，童便浸，焙干，二两）　官桂（二两），名八味丸。
——论中风，气血衰弱，痰火上升，虚损之症，左瘫右痪，中风不语，手足臂体疼痛，动履不便，饮食少进，人乳二酒盏，壮盛妇人香甜者好，甜梨汁一酒盏，倾放银旋中或锡器内，入汤锅内炖滚热，有黄沫起，开清路为度。每日五更后一服，能消诸痰，补虚生血延寿，乃以人补人，其效无加。其中风不语，半身不遂，曾照此方治验。予尝以此乳与地黄丸兼进，屡屡获效。
——论补中益气汤、六味地黄丸二方，一治元气脾胃之虚，一治肾水真阴之弱，若病人素禀虚弱者，或患病久不愈者，或误服攻击之过者，又非外中于风者，悉宜此二方兼而济之，乃王道平和之剂，能收万全之功也。若病者虚寒之甚，年过四旬之外者，又当以十全大补汤、斑龙固本丹之类，专治左瘫右痪，年久不愈，大补虚寒之圣药也。
加味十全大补汤
黄芪（蜜水炒）　人参（去芦）　白术（去油芦炒）　白茯苓（去皮）　当归（酒洗）　川芎　白芍（酒炒）　熟地黄（各八分）　大附子（面裹煨，去皮脐）　沉香　木香（各三分）　乌药　牛膝（去芦，酒洗）　杜仲（去皮，酒炒）　木瓜　防风（去芦）　羌活　独活　薏苡仁（各五分）　肉桂　甘草（炙，各三分）
上剉一剂，姜枣煎服。
——论中风左瘫右痪，手足不能动，舌强謇于言，与上池饮或地黄饮子兼服，神效。
健步虎潜丸
黄芪（盐水炒，一两五钱）　人参（一两）　白术（去芦，二两）　白茯神（去皮木，一两）　当归（酒洗，一两五钱）　白芍（盐酒炒，二两）　生地黄（酒洗，二两）　熟地黄（二两）　甘枸杞子（一两五钱）　五味子（五钱）　虎胫骨（酥炙，二两）　龟板（酥炙，一两五钱）　牛膝（去芦，酒洗，二两）　杜仲（姜酒炒，二两）　破故纸（盐酒炒，一两半）　黄柏（人乳拌，盐酒炒，三两）　知母（同上制，二两）　麦门冬（去心，二两）　远志（甘草水泡，去心，一两）　石菖蒲（一两）　酸枣仁（炒，一两）　沉香（五钱）　木瓜（一两）　薏苡仁（炒，一两）　羌活（酒洗，一两）　独活（酒洗，一两）　防风（酒洗，一两）　大附子（童便浸三日，面裹煨，去皮脐，切四片，童便浸，煮干，五钱半）
上为细末，炼蜜和猪脊髓五条和为丸，如梧桐子大，每服百丸，空心盐汤温酒任下。
——论经验之方，滋补之圣药，专治诸虚百损，五劳七伤，形容羸瘦，颜色衰朽，中年阳事不举，精神短少，未至五旬，发须先白，并左瘫右痪，步履艰辛，脚膝酸软，小腹疝气，妇人下元虚冷，久无孕育，服之神效。
斑龙固本丹
人参（去芦，二两）　干山药（二两）　怀生地黄（二两）　熟地黄（酒蒸，二两）　天门冬（去心，二两）麦门冬（去心，二两）　山茱萸（酒蒸去核，二两）甘枸杞子（二两）　菟丝子（酒煨干捣饼焙干，四两）　五味子（二两）　巴戟（酒浸去心，二两）　肉苁蓉（酒浸，二两）　牛膝（酒洗去芦，二两）杜仲（姜炒，二两）　覆盆子（一两五钱）地骨皮（一两五钱）　泽泻（一两）　远志（甘草水泡，去心，一两）　白茯苓（去皮，二两）　石菖蒲（二两）　车前子（一两五钱）　老川椒（一两）　柏子仁（二两）　木香（二两）　虎胫骨（酥炙，二两）大附子（面裹煨，去皮脐，切片，童便浸炒，一两）
上为细末，用好酒化五仁斑龙胶为丸，如梧桐子大，每服百丸，空心温酒送下。斑龙胶方见补益。服至半月，阳事雄壮；服至一月，颜如童子，目视十里，小便清滑；服至三月，白发变黑。久服神气不衰，身轻体健，可升仙位。
——治瘫痪秘方。
蛤蚧（一个）　麻黄（四两）　川乌（二两）　草乌（二两）　透骨草（四两）川椒（四两）　白花蛇（二钱）　防风（四两）　紫花地丁（一升）　大盐（四两）　艾（一把）　槐枝（一条）
上用水二桶煎，用大缸半埋在地，入水温时坐上洗，再用水二桶煎渣，候冷时再入热水，或一日，或一夜，临出时用水浇顶心数次，再用芥末稀贴患处，纸绢裹，热坑上睡，汗出尽为度，忌早起，饮食就卧内妙。
——论仙传史国公浸酒良方
臣谨沐圣恩，叨居相职，节宣弗谨，遂染风疾。半体偏枯，手足拘挛，不堪行步。宣医诊治，良剂屡投，今越十载，全无寸效，乞归故里，广访名医。途至奉先驿，获遇异人，臣陈病状，蒙授一方，臣依方浸酒。未服之先，非人扶之不能起，及饮一升，便手能梳头；服二升，手足屈伸有力；服三升，言语舒畅，行步如故；服四升，肢体通缓，百节遂和，举步如飞，其效如神，言之不及尽述。乞赐颁行天下，使其黎庶咸臻寿域。谨录是方，随表拜进以闻.
防风（去芦，二两）　秦艽（去芦，四两）萆薢（酒炙，二两）　羌活（二两）　牛膝（去芦，酒洗，二两）　虎胫骨（酥炙，二两）　鳖甲（九肋者佳，一两）　当归（三两）晚蚕砂（炒，二两）　苍耳子（槌碎，四两）　甘枸杞子（五两）　油松节（槌碎，三两）　干茄根（饭上蒸熟，八两）　白术（去芦，二两）川杜仲（姜酒炒，三两）
——方加花蛇。（酒浸去皮骨，四两，其效如神。）
上细剉，用好酒三十五斤，将生绢袋盛药，悬浸于内，封固，过十四日，将坛入锅，悬空着水，煮令坛内滚响，取出埋入土内三日，去火毒。每开坛取酒，不可以面对坛口，恐药力冲伤眼目。每饮一二钟，毋令药力断绝，忌动风之物。凡制此酒，不可煮之太过则无效，只可尽一炷香为度。凡左瘫右痪，口眼喎斜，四肢麻痹，筋骨疼痛，三十种风，二十四般气，无不效也。
——治偏风，手足不遂，皮肤不仁。
仙灵酒
仙灵脾一名淫羊藿，一斤切碎，以生绢袋盛，不渗器中，用好酒浸之，厚纸重重封固。春夏三日，秋冬五日后开坛，随量饮之，常令醺醺，莫得大醉。合时勿令妇人鸡犬见之。治一切冷风劳气，补腰膝，强心力，丈夫绝阳不起，女子绝阴无子，老人昏耄健忘，服之最良。
——论男妇小儿诸风症，左瘫右痪，半身不遂，口眼歪斜，腰腿痛疼，及手足顽麻，语言謇涩，行步艰难，遍身疮癣，上攻头目，耳内蝉鸣，痰涎不利，皮肤瘙痒，偏正头风，无问新旧，及破伤风角弓反张，蛇犬咬伤，金刀所伤，出血不止，敷贴立效。痔漏脓血，痛楚难禁，服之顿愈。
千金不换刀圭散　太府刘水山传。
川乌　草乌（二味并用，炮去皮尖）苍术（米泔浸，各二两）　人参　白茯苓（去皮，各一钱五分）　两头尖（一钱）　甘草（炙，一两五钱）　僵蚕（炒，三钱五分）　真白花蛇（酒浸三日，弃酒火炙去皮骨）　石斛（酒洗，各五钱）　川芎　白芷　细辛　当归（酒洗）　防风（去芦）　麻黄　荆芥　全蝎（瓦上焙干）　何首乌（米泔浸，忌铁器）天麻　藁本（各二钱五分）
上为细末，每服三分或五分，渐加至六七分，临卧酒调下，不饮酒者茶亦可服。
——论治男妇血气衰败，筋骨寒冷，外感风湿传于经络，手足麻木，遍身筋骨腰腿疼痛，久则成左瘫右痪，口眼喎斜，诸中风气，不能步履。
仙传黑虎丹
苍术（米泔浸二宿，去皮切片）　草乌（洗净，去皮切片）　生姜（洗净研碎，各四两）　生葱（连须叶白，研，二两）
上四味，和一处，拌匀㷈之，春五夏三秋七冬十日，每日一番拌匀，候日数足，晒干入后药。
五灵脂　乳香　没药（各一钱二分半）　穿山甲（炮去灰土，五钱）　自然铜（火煅醋淬七次，二钱五分）
上同前药为末，好醋糊为丸，如梧桐子大，每服三十丸，空心热酒送下，间日服尤妙，妇人血海虚冷，肚腹疼痛，临卧醋汤下，止服二三十丸，不可多服，服后不可饮冷水冷物，但觉麻木为效，孕妇不宜服。
——女人鸡爪风，十指搐搦，服之立愈。
——治手足拘挛不伸。
牙皂　木香（各等分）
上剉，水煎，一服立效。
——治中风失音不语，偏风口眼喎斜，时吐涎水，四肢麻痹，骨间疼痛，腰膝无力，一切风湿。
豨莶丸
豨莶草五月五日、六月六日、九月九日采者，取叶洗净曝干，入甑中，层层洒酒，与蜜蒸之，又晒，如此九遍，为末，炼蜜为丸，如梧子大，每服五七十丸，温酒送下。
——人年近四旬，忽发潮热，口干喜饮冷水，求医，治以凉药，投之罔效，四五日浑身沉重，不能动止，四肢强直，耳聋谵言妄语，眼开不省人事，六脉浮大无力，此气血脾胃亏损之极，予以十全大补汤，去芍药、地黄加熟附子，一服须臾，病者鼾睡痰响，人咸以为服桂附参芪之误。予曰：此药病交攻，不必忧疑。又进一服，过一时许，即能转身动止，次日连进数剂，则诸病次第而潜瘳矣，此从脉不从症而治之也。
——人因素弱，饮食起居失宜，左半身并手不遂，汗出神昏，痰涎上壅。一医用参芪大补之剂，汗止而神思渐清，颇能动履。后不守禁，左腿自膝至足肿胀甚大，重坠如石，痛不能忍，其痰甚多，肝脾肾脉洪大而数，重按则软涩。朝用补中益气加黄柏、知母、麦门、五味煎送地黄丸，晚用地黄丸料加黄柏、知母，数剂诸症悉退。但自弛禁，不能全愈耳。
——治瘫痪诸风，秦高中玄阁老曾服奏效。
乳香（三钱）　没药（三钱）　棉花子（六钱）　白糖（六钱）
上为细末，黄酒化服出汗。
——男子体肥善饮，舌本强硬，言语不清，口眼喎斜，痰气涌盛，肢体不遂，余以为脾虚湿热，用六君子加葛根、山栀、神曲而痊。
——人中风痰嗽，因中气虚，饮食数少，忽痰壅气喘，头摇目札，扬手掷足，难以候脉。视其面色黄中见青，此肝木乘脾土，用补中益气汤加白茯苓、半夏，水煎，临服，加姜汁同服。
预防中风  ***************************
——论中风者，俱有先兆之证，凡人如觉大拇指及次指麻木不仁，或手足少力，或肌肉蠕动者，三年内必有大风之至。《经》曰：肌肉蠕动，名曰微风。故手大指次指手太阴阳明经，风多着此经也，当预防之。宜朝服六味地黄丸或八味丸，暮服竹沥枳术丸与搜风顺气丸，二药间服，久而祛之，诸病可除，何中风之有，是以圣人治未病而不治已病。
——论此方，专化痰清火，顺气除湿，祛眩晕，疗麻木，消酒食，开郁结，养气血，健脾胃，平常可服。
竹沥枳术丸
白术（去芦土炒）　苍术（米泔浸，盐水炒，各二两）　枳实（麸炒）陈皮（去白）　白茯苓（去皮）　半夏（白矾皂角生姜煎，水浸一日，煮干）　南星（制同上）　黄连（姜炒）　条芩（酒炒）　当归（酒洗）　山楂（去子）　白芥子（炒）　白芍（酒炒，各一两）　人参（五钱）木香（二钱）
上为细末，以神曲六两，姜汁一盏，竹沥一碗，煮糊为丸，如梧桐子大，每服百丸，食远临卧，淡姜汤送下。
——论三十六种风，七十二般气，上热下冷，腰脚疼痛，四肢无力，多睡少食，日渐羸瘦，颜色不完，恶疮下注，口苦无味，憎寒毛悚，积年癥癖气块，丈夫阳气断绝，妇人久无嗣息，久患寒疟，呕吐泻痢，肠中积热，以致胁间痞闷，大便结燥，小便赤涩，肠风痔漏，肢节顽麻，手足瘫痪，步履艰辛，言语謇涩，不问男子妇人小儿皆可服之。
搜风顺气丸
锦纹大黄（酒浸，九蒸九晒，要黑色，五两为主）　火麻仁（微炒去壳，二两）　郁李仁（泡去皮，二两）　枳壳（麸炒，二两）　干山药（酒蒸，二两）　独活（一两）　山茱萸（酒蒸去核，二两）　槟榔（二两）　菟丝子（水洗净，酒煨烂，捣成饼，焙干，二两）　车前子（炒，二两五钱）　怀牛膝（去芦，酒洗，二两）
上为末，炼蜜为丸，如梧桐子大，每服七八十丸，茶酒任下，百无所忌，早晚各一服。觉脏腑微动，以羊肚肺羹补之。久患肠风便血，服之除根，瘫痪语涩，服之平复。酒后能进一服，宿酒尽消。中年以后之人，过用厚味酒肉，多有痰火，且不能远房事，往往致阴虚火动，动则生风，所谓一水不能胜五火也，故以此方疏风降火为主。不论年高气弱，雄壮妇人，并皆治之。孕妇勿服。
伤寒  ***************************
脉阳浮而阴弱谓之伤风。（邪在六经俱弦加之。阳浮卫中风也，阴弱荣气弱也。风伤阳，故浮虚。）
脉浮紧而无汗，谓之伤寒。（寒伤荣，荣实则卫虚。阳脉紧，邪在上焦，主欲吐也。）
脉浮，头项痛，腰脊强，病在太阳。
脉长，身热鼻干，目痛，不得卧，病在阳明。
脉弦，胸胁痛，耳聋，往来寒热，病在少阳。
脉沉细，咽干，腹满自利，病在太阴。
脉微缓，口燥舌干而渴，病在少阴。
脉沉涩，烦满囊缩，病在厥阴。
脉阴阳俱盛，重感于寒而紧涩，变为温疟。（阴阳紧盛，伤寒之脉，前病热未已，复感于寒也。）
脉阳浮滑，阴濡而弱，更遇于风，变为风温。（阳脉浮滑，阴脉濡弱，皆风脉也，前脉未除，风木乘热也。）
脉阳洪数，阴实大太过，湿热相合，变为湿毒。（洪数大皆热，两热相合也。）
脉阳濡弱，阴弦紧，更遇湿气，变为瘟疫。
病发热，脉沉细，表得太阳，名曰痓病。
病太阳，关节疼痛而烦，脉沉细，名曰湿痹。
病太阳，身热疼痛，脉微弱弦芤，名曰中暍。
若发汗已，身灼然热，名曰风温。（风温为病，脉阴阳俱浮，自汗出，身重，多眠睡，鼾，语难，小便不利，更被其下，若被火者，散发黄色，剧者则惊痫，时瘛疭，色如火熏，则死。）
脉沉细而疾，身凉四肢冷，烦躁，不欲饮水，狂闷，名曰阳厥。伤寒热盛，脉浮大者生，沉小者死。（已汗，沉小者生，大者死。）
●脉歌
伤寒伤风何以判，寒脉紧涩风浮缓，伤寒恶寒风恶风，伤风自汗寒无汗。阳属膀胱并胃胆，阴居脾肾更连肝，浮长弦沉细微缓，脉症先将表里看。阴病见阳脉者生，阳病见阴脉者死。
●伤寒总论
夫伤寒者，乃大病也，生死反掌之间，要随机应变而治之也。盖伤寒发热恶寒，腰痛脊强，则知病在太阳经也。身热目痛鼻干不得眠，则知病在阳明经也。胸胁痛，耳聋口苦舌干，往来寒热而呕，则知病在少阳经也。腹满咽干，手足自温，或自利不渴，或腹满时痛，则知病在太阴经也。烦满囊缩，则知病在厥阴经也。引衣蜷卧，恶寒，或舌干口燥，则知病在少阴经也。潮热自汗，谵语发渴，不恶寒，反恶热，揭去衣被，扬手掷足，或发黄斑狂乱，五六日不大便，则知病在正阳明胃腑也。
设若脉证不明，误用麻黄，令人汗多亡阳。误用承气，令人大便不禁。误用姜附，令人失血发狂。正为寒凉耗其胃气，辛热损其汗液，燥热助其邪热，庸医杀人，莫此为甚。
伤寒之邪，实无定体，或入阳经气分则太阳为首，其脉必浮，轻手便得。或入阴经血分则少阴为先，其脉必沉，重手乃得。浮而有力无力，是知表之虚实，沉而有力无力，是知里之寒热，中而有力无力，是知表里缓急。脉有浮沉虚实，证乃传变不常。
治疗之法，先分表里虚实阴阳，寒热标本。先病为本，次病为标，先以治其急者，此为第一义也。问证以知其外，察脉以知其内，全在活法二字，不可拘于日数。但见太阳证在，直攻太阳，但见少阴证在，直攻少阴，但见真寒，直攻真寒。但见一二症，且便作主张，不必悉具，当何如处，此为活法。若同而异者明之，似是而非者辨之。在表者汗之散之，在里者下之利之，在上者因而越之，下陷者升而举之，从乎中者和解之，直中阴经者温补之。若解表不可攻里，日数虽多，但有表证而脉浮者，尚宜发散，此事不明，攻之为逆。《经》云：一逆尚引日，再逆误命期。若表证解而里证存者，不可攻表，日数少，但有里热而脉沉实者，急当下之，此事不明，祸如反掌。《经》云：邪热未除，复加燥热，如抱薪救火矣。如直中阴经，真寒证，无热恶寒不渴，宜温补，切忌寒凉，此事不明，杀人甚速。
阴证似阳证者温之，阳证似阴证者下之，阳毒者分轻重下之，阴毒者分缓急温之，阳狂者下之，阴厥者温之，湿热发黄者利之下之，血证发黄者清之下之，发斑者清之下之，谵语者下之清之，痞满者消之泻之，结胸者解之下之，太阳证似少阴者温之，少阴证似太阳者汗之，衄血者解之止之，发喘者汗之下之，咳嗽者利之解之，正伤寒者大汗之大下之，感冒寒者微汗之微下之，劳力感寒者温之散之，温热病者微解之大下之，此经常之大法也。
有病一经而用热药寒药之不同。如少阴证有用白虎汤、四逆散之寒药者，少阴证有用四逆汤、真武汤之热药者，庸俗狐疑，讵能措手哉。呜呼，能察其伤寒之证名，而得其伤寒之方脉，如此亲切，乃为良医。是知寒药治少阴，乃传经里热也，热药治少阴，乃直中真寒也，辨脉定经，识证用药，真知其为表邪而汗之，真知其为里热而下之，真知其为直中阴经而温之，如此而汗，如彼而下，又如彼而温。麻黄承气投之不瘥，姜附理中用之必当，病奚逃乎？
然必须分轻重缓急，老少虚实，久病新发，妇人胎产，室女经水。大凡有临产而伤寒者，与男子伤寒治法不同，若无胎产，治亦相同。妇人室女，经水适来适断，寒热似疟者，即是热入血室，但当和解表里。久病者过经不解，坏证也，新发者始病也。老者血气衰，少者血气壮，缓者病之轻也，急者病之重也。寒药热服，热药凉服，中和之剂，温而服之。战汗分四证，要知邪正盛衰，类伤寒四证，照常例而治之也，学者宜究心焉。
●伤寒金口诀
这伤寒，世罕稀，多少庸医莫能知。仲景石函节庵泄，千金不易伤寒秘。
方不同，法更异，四时伤寒各有例。惟有冬月正伤寒，不与春夏秋同治。发表实表两妙方，用在三冬无别治。
真伤寒，真中风，表实表虚各自中。表虚自汗脉浮缓，疏邪实表有奇功。表实无汗脉浮紧，升阳发表汗自松。
背恶寒，背发热，头痛脊痛一般说。俱属太阳膀胱经，有汗无汗须分别。有汗表虚无汗实，脉浮缓紧须分别。
春夏秋，另有方，通用羌活冲和汤。春温夏热秋治湿，随时加减细斟量。病症与冬皆相似，浅深表里脉中详。
脉有浮，脉有沉，半浮半沉表里停。有力无力求虚实，或温或下细推寻。更有汗吐下三法，当施当设莫留停。
两感证，日双传，一日太阳少阴连。肾与膀胱脉沉大，口干头痛是真原。二日阳明与太阴，沉长之脉脾胃兼。目又痛，鼻又干，腹满自利不能安。三日少阳厥阴病，肝胆脉息见沉弦。耳聋胁痛囊蜷缩，古人不治命由天。（今有方治两感证，见后补遗。）
陶节庵，泄漏方，不问阴阳两感伤。通用冲和灵宝饮，一服两解雪浇汤。更明表里多少病，治分先后细推详。表病多，里病微，麻黄葛根汤最奇。表缓里急宜攻里，调胃承气急通之。寒中阴经口不干，身疼发热自下利。脉沉细，又无力，回阳急救汤最的。都言两感无治法，谁知先后有消息。结胸症候分轻重，双解六一二方觅。
阳明证，不得眠，鼻干目痛是根源。柴葛解肌汤一剂，犹如渴急遇甘泉。耳聋舌痛半表里，柴胡双解立苏痊。腹又痛，咽又干，桂枝大黄汤可蠲。太阳发黄头有汗，茵陈当归汤独羡。无热自利是脏寒，加味理中汤最端。
时行病症身大热，六神通解须当啜。小水不利导赤饮，下焦蓄血凭斯诀。一切下症并结胸，六一顺气分明说。身有热，头无痛，面赤饮水不下咽。庸医误认为热症，岂知心火泛上炎。自是戴阳多不晓，复元汤服得安然。汗如珠，眼似火，发斑狂叫误认我。病在三焦无人识，三黄石膏汤最可。发斑之症先咳呕，耳聋足冷定无他。休发汗，愈斑烂，消斑青黛饮莫慢。劳力感寒症又异，调荣养卫金不换。内伤气血外感寒，莫与伤寒一例看。身出汗，热又渴，如神白虎汤最确。
食积症，类伤寒，发热不恶寒，呕逆身不痛，头痛休疑谈，只消加味调中饮，气口紧盛休变延。小水利，大便黑，桃仁承气对君说，热邪传里蓄血症，血热目利病安贴。吐血衄血另有方，生地芩连汤最切。阴格阳，难遍详，阴极发厥面戴阳，欲赴井中脉无力，急救回阳返本汤。水不下咽瘀血症，加减犀角地黄汤。真中寒，真厥症，回阳救急汤连进。阳毒发斑脉洪数，三黄巨胜汤之症。
原无热，精采不与人相摄，热结膀胱休误下，桂苓饮子真奇绝。心下硬痛利清水，热积利症医莫测。又谵语，又作渴，身热黄龙汤莫错，口噤摇头名痉痓，如圣饮内抽添诀。瘥后昏沉百合病，柴胡百合汤休越。
亡阳症，过汗多，头痛振振病不和，筋惕肉瞤虚太甚，温经益元汤最和。男女劳复阴阳易，逍遥汤治脉沉疴。脚气症，类伤寒，禁用补剂与汤丸。暑中伤热寒中冷，浮风湿热脉之端。便闭呕逆难伸屈，加味续命汤保全。
撮空症，仔细认，休认风症误人命。循衣摸床为症验，叉手摸胸不识人。只因汗热相伤肺，升阳散火效如神。睡觉中，忽言语，梦寐昏昏神不主。汤粥与之虽吞咽，形如中酒多不举。心火克肺越经症，泻心导赤汤急取。身热渴，不头疼，神思昏昏乱语言。小水不利大便黑，误投凉药丧黄泉。病传心肺夹血症，当归活血汤最玄。
夹痰症，类伤寒，寒热昏迷头又眩。涎出口中为症验，七情内损伤之根。神出舍空乱语言，加味导痰汤可增。大头病，是天行，项肿恶寒热并煎，一剂芩连消毒饮，痰火喉痹尽安痊。此是先贤千古秘，不是知音莫浪传。
●出汗良法
——严冬伤寒，不得汗出，宜姜葱各半斤，煎汤一斛，倾大盆中，用小板一块，横加盆上，令患人坐卧其上蒸之，外以席被围定，露其口鼻，外可进发汗药。
——病人用大指掐住中指中节，紧掐莫放，十指俱屈，合掌夹在两大腿中，紧紧夹住，待良久汗自出。
——用发表药不出汗，将苏叶煎汤，以器盛之，置于被内两膝下熏之。
又法，用姜渣绵裹，周身擦之，其汗即出。
——伤寒连日不出汗，昏睡不省，身热语乱，此汗不得出也，用滚水一大茶壶，布包，放病人脚下踏之，一时汗自下而上，其病即愈。
——伤寒不得汗出，用樟树白皮捣烂炒热，绢巾包烙浑身上，一时汗出即已。
——伤寒发热，头疼身痛，用生姜、连须葱、淡豆豉等分，共捣烂为饼，搭脐上，帛紧勒，汗自出而已。王景明传。
——伤寒无汗，或日久汗不出者，用甜梨一个，生姜一块，同捣为汁，再入童便一碗，量汤煮热，服之即汗。
——伤寒单潮发热无汗，五七日不大便，死在须臾，以桃仁承气汤打下硬粪如石，二次即出大汗而已。后以温胆汤二剂，调理而安。
——治伤寒发热头痛，亦治感冒。
生姜（一块）　核桃（七个，打碎连壳）　葱白（连须，七根）　茶叶（一撮）
上水三碗，煎热服，被盖出汗。
——论伤寒昏迷不省人事，以皂荚纸燃烟入鼻，有嚏可治，无则不治，肺气上绝也。可治者随用皂荚、半夏、生白矾共一钱五分，为末，入姜汁调服，探吐，痰去苏醒为效。
——论汗出不止，将病人发按在水盆中，足冷于外，用炒麦麸皮、糯米粉、龙骨、牡蛎煅为末和匀，周身扑之，其汗自止。
●伤寒诸方
——论冬月正伤寒，头疼发热恶寒，项脊强重，脉浮紧无汗，是足太阳膀胱经表证，若头如斧劈，身似火炙者，宜此方。
升阳发表汤
麻黄（一钱）　杏仁（三钱）　桂枝（一钱）川芎（一钱五分）　白芷（二钱）　羌活（二钱）　防风（一钱五分）　升麻（八分）　甘草（一钱）
上剉，姜葱豆豉水煎，热服出汗，汗出药止，勿多服。
——论冬月正伤风，头疼，发热恶寒，鼻塞，项脊强重，脉浮缓，自汗，为表证也。此足太阳膀胱经受邪，当实表散邪，无汗者不可服。
疏邪实表汤
桂枝（一钱）　芍药（二钱）　甘草（一钱）　防风（一钱五分）　川芎　羌活（二钱）白术（一钱五分，去芦）
上剉，生姜三片，枣二枚，水煎温服。汗不止加黄芪蜜水炒，喘加柴胡杏仁，胸中饱闷，加枳壳（麸炒去穣），桔梗。
——论春夏秋，非时感冒暴寒，头疼发热，恶寒无汗，脊强，脉浮紧，此足太阳膀胱受邪，是表证，宜发表，不与冬时正伤寒同治法。此汤非独治三时暴寒，春可治温，夏可治热，秋可治湿，治杂病亦有神也。可代麻黄桂枝汤、大青龙汤、各半汤，乃太阳经神药也。
羌活冲和汤　又名神解散
苍术（泔制，一钱）　羌活（二钱）　防风（一钱五分）　川芎（一钱五分）　白芷（一钱）　细辛（三分）　黄芩（一钱）　生地（一钱）　甘草（三分）
上剉，生姜葱白水煎，热服出汗。胸中饱闷，加枳壳（去穣），桔梗（去芦）。夏月加石膏、知母。有汗去苍术加白术，再不止去细辛加黄芪蜜炙，如再不止，以小柴胡汤加桂枝、芍药一钱，名神术汤。不作汗，加苏叶。
——论足阳明胃经，身热，鼻干不眠，微恶寒，头痛，眼眶痛，脉微洪，宜解肌，此属阳明经病，其正阳明腑病，别有治法。
柴葛解肌汤
柴胡（八分）　黄芩（二钱）葛根（二钱）　芍药（二钱）羌活（二钱）　石膏末（三钱）白芷（一钱）　桔梗（八分）　甘草（八分）
上剉，姜枣煎服。本经无汗恶寒，去黄芩加麻黄一钱。
——论足少阳胆经，耳聋胁痛，寒热，呕而口苦，脉来弦数，属半表半里，宜和解此经。胆无出入，有三禁，不可汗下利小便也。
柴胡双解散　即小柴胡汤是也，加茯苓、白芍。
柴胡（一钱）　黄芩（二钱）　半夏（二钱，汤泡）　人参（三钱）　甘草（八分）　白茯苓（三钱）　白芍药（二钱）
上剉散，姜枣煎服。呕加陈皮一钱五分、竹茹四钱、姜汁，痰多，加瓜蒌三钱、贝母三钱，口干加知母一钱五分、石膏三钱，心中饱闷加桔梗三分、枳壳一钱，心下痞满加枳实二钱、黄连八分，内热甚，错语心烦，不得眠，合黄连解毒汤，小便不利，大便泄泻合四苓散，夹热而利加炒黄连八分、白芍二钱。
——论足太阴脾经，腹满而痛，咽干而渴，手足温，脉沉而有力，此因热邪从阳经传入阴经也。
桂枝大黄汤
桂枝（一钱）　大黄（二钱）　芍药（二钱）　甘草（八分）　枳实（二钱）　柴胡（八分）
上剉，生姜煎，临服加槟榔磨水二匙入药，温服。
——论伤寒，自受其寒，病直中阴经是也。初得病无热无头疼，止有腹痛，怕寒厥冷，或下利呕吐不渴，脉沉迟无力。
加味理中汤
人参（三钱）　白术（一钱五分）　干姜（一钱，炮）　甘草（八分）　肉桂（八分）　陈皮（一钱五分）
上剉，生姜三片水煎，临服加木香磨一匙，姜汁同服。
——论足太阴脾经，腹满，身目发黄，小便不利，大便实，发渴，或头汗至颈而还，脉来沉重者，宜此方。
茵陈将军汤
茵陈　大黄　栀子　黄芩　枳实（各一钱）　甘草梢（三分）　滑石末（二钱）　厚朴（八分）
上剉，滚水煎，热服，以利为度。但头汗出，身无汗，小便不利，渴饮水浆，身必发黄，宜此药调下五苓散。
——论伤寒小水不利，小腹满，或下焦蓄热，或引饮过多，或小水短赤而渴，脉沉数者，以利小便为先，惟汗后亡津液与阳明汗多者，则以利小便为戒。
导赤散
茯苓（三钱）　猪苓（二钱）　泽泻（二钱）　桂枝（八分）　白术（一钱五分）　甘草（八分）　滑石（三钱）　山栀（三钱）
上剉散，生姜一片，灯心二十根，入盐三字调服。中湿身目黄者加茵陈三钱，水结胸证加木通二钱、灯心十根。如小水不利而见头汗出者，乃阳脱也。如得病起无热，但谵语，烦燥不安，精采不与人相当，此药治之。
——论伤寒，邪热传里，大便结实，口燥咽干，怕热谵语，揭衣狂妄，扬手掷足，斑黄阳厥，潮热自汗，胸腹满硬，绕脐疼痛等症，可代大小承气、调胃承气、三一承气、大柴胡、大陷胸等汤之神药也。谵语妄语，身当有热，脉宜洪大，手足厥冷，脉沉细而微者死。
六一顺气汤
柴胡（八分）　黄芩（二钱）　芍药（二钱）　枳实（二钱）　厚朴（八分）　大黄（二钱）　芒硝（一钱）　甘草（八分）
上剉散，水煎，临服入铁锈水三匙调服。
——论身热，渴而有汗不解，或经汗过，渴不解者，脉来微洪，无渴不可服。
如神白虎汤
石膏（三钱）　知母（一钱五分）　甘草（八分）　糯米（一撮）　人参（二钱）　麦门冬（三钱）　五味子（四分）　山栀子（三钱）　天花粉（四钱）
上剉，生姜一片，枣一枚，淡竹叶十片同煎服。心烦加竹茹，湿温症热不退而大便溏者，依古方加苍术。
——论阳毒发斑，身黄如涂朱，眼珠如火，狂叫欲走，六脉洪数，烦渴欲死，鼻干面赤齿黄，过经不解，已成坏症。表里皆热，欲发其汗，病热不退，又复下之，大便遂频，小便不利，亦有错治温症而成此症者。又治汗下后，三焦生热，脉洪谵语，昼夜喘息，鼻时加衄，狂叫欲死者。
三黄石膏汤
黄连（八分）　黄芩（二钱）　黄柏（二钱）　栀子（三钱）　麻黄（一钱）　石膏（三钱）　豆豉（二钱）
上剉，生姜细茶煎服。
——治伤寒发黄症，身口俱黄如金色，小便如浓煎柏汁，诸药不效者。
茵陈退黄散
柴胡（八分）　升麻（八分）　茵陈（二钱）　龙胆草（二钱）　木通（二钱）　滑石（三钱）　黄连（八分）　黄芩（二钱）　栀子（三钱）　黄柏（一钱五分）　甘草（八分）
上剉散，灯草煎服。大便实加大黄一钱，目睛黄倍龙胆草，虚弱人加人参三钱。外用生姜捣烂，时时于黄处擦之，其黄自退。
——论阳毒发斑，狂妄乱言，大渴叫喊，面赤，脉数有力，发斑黄，大渴，大便燥实，上气喘急，舌卷囊缩者难治。
三黄巨胜汤
石膏（三钱）黄连（八分）　黄芩（二钱）　黄柏（二钱）　甘草（八分）　大黄（二钱）　芒硝（一钱）　枳实（二钱）　山栀
上剉，姜枣煎服。
——论两感伤寒，头疼身热恶寒，舌干口燥，以阳先受病者，先以此汤投之。如阴先受病者，当先以六一顺气汤攻里下之，如里先下利，身体痛者，又当以回阳救急汤。
冲和灵宝饮
羌活（二钱）　防风（一钱五分）　生地黄（四钱）　川芎（一钱五分）　细辛（八分）　黄芩（二钱）　柴胡（八分）　白芷（二钱）　葛根（二钱）　石膏（三钱）　甘草（八分）
上剉，姜枣煎，临服加薄荷十片，煎一沸，热服，中病即止。冬月，去黄芩、石膏加麻黄。
——论热邪传里，热蓄膀胱，其人如狂，小水自利，大便黑，小腹满痛，身目黄，谵语燥渴，为蓄血症，脉沉有力，宜此下尽黑物则愈。未服前而血自下者为欲愈，不必服。
桃仁承气汤
桃仁（八分）　桂枝（一钱）　大黄（二钱）　芒硝（一钱）　柴胡（八分）　甘草（八分）　青皮（一钱五分）　枳实（二钱）　芍药（二钱）　当归（三钱）
上剉，姜枣煎，临服入苏木二钱，煎二沸，热服。
——论热邪传里，里实表虚，血热不散，热气乘虚出于皮肤而为斑也。轻如疹子，重如锦纹，重甚则斑烂皮肤。或本属阳，误投热药，或当汗不汗，当下不下，或下后未解者，皆能致此。不可发汗，重令开泄，更加斑烂也。其或大便自利，怫郁短气，燥粪不通，黑斑，主不治。凡汗下不解，耳聋足冷，烦闷咳呕，便是发斑之候。
消斑青黛饮
柴胡（八分）　玄参（三钱）　黄连（八分）　知母（一钱五分）　石膏（三钱）　生地黄（三钱）　山栀子（三钱）　犀角（五分）　青黛（八分）　人参（三钱）甘草（八分）
上剉，姜枣煎，临熟入醋一匙服。大便实，去人参加大黄一钱。
——论鼻血成流不止者，或热毒入深吐血不止者并治。若见耳目口鼻并出血者，则为上厥下竭，不治之症也。
生地芩连汤
生地黄（四钱）　柴胡（八分）　黄连（八分）　黄芩（二钱）　芍药（二钱）　甘草（八分）　川芎（一钱五分）　桔梗（八分）　山栀子（三钱）　犀角（五分，如无，以升麻代之）
上剉，枣煎，临服入捣韭汁、磨墨一匙调之，温服。
——论烦躁，渴欲饮水，水入不下者，属瘀血在上焦，则邪热入里也。
加减犀角地黄汤
犀角（五分）　生地黄（三钱）　当归（三钱）　黄连（八分）　苦参（二钱）　枳壳（一钱）　桔梗（八分）　赤芍（二钱）　红花（八分）　牡丹皮（三钱）甘草（八分）
上剉，生姜一片，临服入藕汁二匙，如无，韭汁亦可。
——论有伤寒衄血，将解未净，或热极及吐血不尽，医不知其症，遂用凉药之剂止住其衄血，留积于心胸之分，故满痛而成血结胸也，用加减犀角地黄汤治之。
——论伤寒初起，无头痛，无身热，便就怕寒，四肢厥冷，或过于肘膝，或腹痛吐泻，或口吐白沫，或流冷涎，或战栗面如刀刮，引衣蜷卧，不渴，脉沉迟无力，即是寒中阴经真寒症，不从阳经传来。
回阳救急汤
大附子（八分制）　干姜（八分）　人参（二钱）　肉桂（五分）　半夏（二钱）　五味子（四分）　白茯苓（三钱）　甘草（八分炙）　白术（炒）　陈皮（一钱五分）
上剉，姜枣煎服。无脉者加猪胆汁一匙，呕吐不止加姜汁，泄泻不止加升麻、黄芪，呕泄吐沫或有小腹痛，加盐炒吴茱萸。
——论阴极发躁，微渴面赤，欲坐卧于泥水井中，脉沉迟无力，或脉全无欲绝者，不可服凉药。若误认为热症而用凉药，死不可复生矣。服热药而躁不止者宜再服，躁自定矣，决不可服凉药也。
回阳返本汤
大附子（八分，面裹火煨，去皮脐）　干姜（八分，炮）　甘草（八分，炙）　人参（二钱）　肉桂（五分）　麦门冬（三钱）　五味子（四分）　陈皮（一钱五分）　腊茶（一钱）
上剉，姜枣煎，临服入蜜二匙炖，冷服之。无脉加猪胆汁一匙，呕者入姜汁炒半夏二钱。
——论伤寒瘥后，昏沉发热，渴而谵语失神，及百合、劳复、食复等症。
柴胡百合汤
柴胡（八分）　人参（二钱）　黄芩（二钱）　百合（三钱）　知母（一钱五分）　茯苓（三钱）　芍药（二钱）　鳖甲（三钱）　甘草（八分）
上剉，姜枣煎，临服入生地黄捣汁一匙，温服。
——论伤寒重感寒湿，则成刚柔二痓，头面赤，项强直，手足搐，头摇口噤背张，与瘛疭同治法。
如圣饮
羌活（二钱）　防风（一钱五分）　川芎（一钱五分）　白芷（二钱）　柴胡（八分）　芍药（二钱）　当归（三钱）　乌药（二钱）　半夏（二钱）　黄芩（二钱）甘草（一钱）
上剉散，生姜三片水煎，临服入姜汁、竹沥温服。有汗是柔痓，加白术一钱五分、桂枝八分。无汗是刚痓，加麻黄一钱、苍术一钱五分。口噤切牙者大便实，用大黄利之。
——论汗下后，头眩振振欲倒地，及肉瞤筋惕，或大汗后卫虚亡阳，汗出不止，或下后利不止，脉来无力。
温经益元汤
大附子（八分，制）　人参（二钱）　白术（一钱五分，去芦，炒）　甘草（八分，炙）　白芍（二钱，炒）　当归（三钱，酒洗）　黄芪（二钱，蜜炒）　生地黄（四钱）　干姜（八分）　肉桂（五分）
上剉，姜枣、糯米炒，水煎温服。
——论伤寒瘥后，血气未平，劳动助热，复还于经络。因与妇人交接淫欲而复发，不易有病者，谓之劳复。因交接淫欲而无病人反得病者，谓之阴阳易。予曾见舌出数寸而死者多矣，此症最难治。然瘥后发大热，昏沉错语失神，小腹绞痛，头不能举，足不能移，眼中生花，百节解散，热气冲胸，男子则阴肿入腹刺痛，妇人则里急腰胯重，引腹内痛，此男女劳复阴阳易也，宜服：
逍遥汤
人参（三钱）　知母（二钱）　竹青（三钱）　滑石（三钱）　生地黄（四钱）　韭根　柴胡（八分）　犀角（五分）
如卵缩腹痛，再加黄连一钱、甘草一钱。
上剉，姜枣煎，临服入烧裩裆末一钱半，调服，有汗出为效，汗不出再服，以小水利，阴头肿即愈。
——论伤寒热症，叉手摸心，循衣摸床，谵语昏沉，不省人事，俗医不识，见病便为风症，因而用风药，误人多矣。殊不知肝热乘于肺金，元气虚不能自主持，名曰撮空症，小便利者可治，不利者不可治。
升阳散火汤
人参（二钱）　当归（三钱）　黄芩（二钱）　柴胡（八分）　麦门冬（三钱，去心）　芍药（二钱）白术（一钱五分，去芦，炒）　陈皮（五分）　白茯神（三钱，去心木）　甘草（八分）
上剉，姜枣煎，入金首饰同煎，热服。有痰加半夏二钱。大便燥实，谵语发渴，加大黄一钱。泄泻者加升麻三钱、白术炒一钱。
——论患头疼发热，项脊强，恶寒无汗，用发汗药二三剂汗不出者，此阳虚不能作汗，名曰无阳症，宜：
再造散
黄芪（二钱）人参（二钱）　桂枝（八分）　甘草（八分）　熟附子（八分）　细辛（八分）羌活（二钱）　防风（一钱五分）　川芎（一钱五分）　煨生姜（二片）　白芍（二钱，炒）
上剉，枣二枚，水煎温服。夏月加黄芩、石膏，冬月不必加。
——论有患心下硬痛，下利纯清水，谵语发渴，身热，庸医不识此症，但见下利，便呼为漏底伤寒，而便用热药止之，就如抱薪救火，误人死者多矣，殊不知此因邪热传里，胃中燥屎结实，此利非内寒而利，乃逐日自饮汤药而利也，宜急下之，名结热利症。身有热者，宜用此汤。
黄龙汤
大黄（二钱）　芒硝（一钱）　枳实（一钱）　厚朴（八分）　甘草（八分）　人参（二钱）　当归（三钱）
上剉，姜枣煎，再加桔梗八分，煎一沸，热服。年老气血虚者，去芒硝。
——论有患头疼，身热恶寒，微渴，濈然汗出，身痛，脚腿酸疼，无力沉倦，脉空浮而无力，庸医不识，因见头疼恶寒发热，便呼为正伤寒而大发其汗，所以轻变重，而害人者多矣。殊不知劳力内伤气血，外感寒邪，宜甘温之剂则愈，名曰劳力感寒症，宜服：
调荣养卫汤
黄芪（二钱）　人参（三钱）　白术（二钱）　陈皮（一钱五分）　当归（三钱）　柴胡（八分）　甘草（八分）
即补中益气汤去升麻，加川芎、羌活、防风。
上剉，生姜、枣子、葱白煎服。内伤夹外感者，以补中益气汤八味为主，从六经所见之症加减用之。如见太阳证，头项痛，腰脊强，加羌活一钱、藁本二钱、桂枝八分。如阳明则身热目痛而鼻干，不得卧，加葛根一钱，倍升麻。如少阳则胸胁痛而耳聋，加黄芩二钱、半夏二钱、倍柴胡。如太阴则腹满而嗌干，加枳实一钱、厚朴八分。如少阴口燥舌干而渴，加生甘草八分、桔梗八分。如厥阴烦满囊缩，加川芎一钱五分。如变症发斑，加葛根一钱、玄参二钱，倍升麻。内伤夹痰加半夏、竹沥，仍入姜汁传送。
——论伤寒渐变神昏不语，或睡中独语，一二旬目赤舌焦，将水与之则咽，不与则不思，形如醉人，此邪传入心经，因心火上而逼肺，所以神昏，故名曰越经证，宜用：
泻心导赤饮
黄连（八分）　黄芩（一钱五分）　甘草（八分）　犀角（五分）　麦门冬（三钱）　滑石（三钱）　山栀（三钱）　茯神（三钱）　知母（二钱）　人参（二钱）
上剉散，姜枣、灯心煎，临服入生地黄汁二匙。
——论有患伤寒，无头痛，无恶寒，身微热，面赤微渴，目无精光，口出无伦语，脉数无力，此汗下太过，下元虚弱，此无根虚火泛上，名曰戴阳症，宜：
复元汤
熟附子（八分）　甘草（八分）　干姜（八分）　人参（二钱）　五味子（四分）　麦门冬（三钱）　黄连（八分）　知母（一钱五分）　芍药（二钱）
上剉散，姜枣葱煎，临卧入童便三匙温服。
——论伤寒初得症，无热狂言，烦躁不安，精采不与人相当，不可认为发狂而用下药，死者多矣，不知此因邪热结膀胱，名曰如狂症，宜服：
桂苓饮子
猪苓（二钱）　泽泻（二钱）　桂枝（八分）　甘草（八分）　黄柏（一钱五分）　知母（一钱五分）　白术（一钱五分）　山栀（三钱）　滑石（二钱）
上剉，生姜、灯心二十四茎煎服。
——论有患无头疼，无畏寒，止发大渴，小便利，大便黑，口出无伦语，此内伤血郁肝脾之证，使人昏迷沉重错语，名曰夹血，如见鬼祟。
当归活血汤
当归（三钱）　赤芍（二钱）　甘草（八分）　红花（八分）　桂枝（八分）　干姜（八分炒）　枳壳（八分，麸炒）　柴胡（八分）　人参（一钱）　生地黄（三钱）　桃仁泥（八分）
上剉，姜一片，水煎，入酒三匙同服。三剂后，去桃仁、红花、干姜、桂枝，加白术一钱，茯苓三钱。
——论有患憎寒壮热，头痛昏沉迷闷，上气喘急，口出涎沫，此因内伤七情，以致痰迷心窍，神不守舍，神出舍空，空则痰生也，名曰夹痰，如鬼祟，痰证类伤寒，与此同治法。
加味导痰汤
茯苓（三钱，去皮）　半夏（二钱，汤泡）　南星（一钱五分，姜炒）　枳实（一钱，麸炒）　黄芩（二钱）　白术（一钱五分，去芦）　陈皮（一钱五分）　桔梗（八分）　黄连（八分）　瓜蒌仁（二钱）　人参（三钱）　甘草（八分）
上剉，姜枣煎，临服入竹沥、姜汁同服。
——论食积类伤寒，头疼发热恶寒，气口脉紧盛，但身不痛，此与为异耳，《经》云：饮食自倍，肠胃乃伤。轻则消化，重则吐下，宜用：
加味调中饮
苍术（一钱五分，米泔浸炒）　厚朴（八分，姜汁炒）　陈皮（一钱五分）　白术（一钱五分，去芦，炒）　山楂（二钱）　神曲（二钱，炒）　枳实（一钱）　草果（一钱）　黄连（八分，姜炒）　甘草（八分）干姜（八分炮）
上剉，生姜煎服。腹中痛加桃仁八分。痛甚大便实热，加大黄二钱下之，去草果、干姜，剉散，姜枣煎，临服入竹沥、姜汁同服。
——论脚气类伤寒，头疼身热恶寒，肢节痛，便闭呕逆，脚软屈不能转动，但起于脚膝耳。禁用补剂及淋洗，宜服：
加减续命汤
防风（一钱五分）　芍药（二钱）　白术（一钱五分）　川芎（一钱五分）　防己（二钱）　桂枝（八分）　麻黄（八分）　甘草（八分）　苍术（一钱五分）　羌活（二钱）
上剉，姜枣、灯心煎服。暑中三阳，所患必热，脉来数，去附子、桂枝、麻黄，加黄芩一钱，黄柏一钱五分，柴胡八分。寒中三阴，所患必冷，脉来迟，加附子一钱五分。起于湿者，脉来弱，加牛膝三钱，木瓜二钱。起于风者脉来浮，加独活二钱。元气虚，加人参少许。大便实，加大黄二钱。
——论天行大头病，发热恶寒，头项肿痛，脉洪，取作痰火治之，其喉痹者，亦照此方治之。
芩连消毒汤
柴胡（八分）　甘草（八分）　桔梗（八分）　川芎（一钱五分）　黄芩（二钱）荆芥（一钱）　黄连　（八分）　防风（一钱五分）　羌活（二钱）　枳壳（一钱）　连翘（二钱）　射干（二钱）　白芷（二钱）　鼠粘子（二钱）
上剉散，生姜煎，临服加竹沥、姜汁同服。先加大黄利一二次，后依本方去大黄，加人参二钱，当归二钱调理。
——方，三月前后，谓之晚发，感冒寒疫，头疼发热恶寒，体痛而渴，脉浮紧有力，无汗，年力壮盛之人，用羌活冲和汤恐缓，故用此。
六神通解散
麻黄（八分）　甘草（八分）　黄芩（二钱）　石膏（三钱）　滑石（三钱）　苍术（一钱五分）　川芎（一钱五分）　羌活（二钱）　细辛（八分）
上剉，姜葱、豆豉煎，热服出汗，中病即止。
——论伤寒虚烦，心惊微热，四肢无力体倦者，又治六七日别无刑克症候，昏沉不知人事，六脉俱静者，无脉欲出汗者，宜此。
安神益志汤
柴胡（八分）　人参（二钱）　麦门冬（三钱）　知母（二钱）　五味子（四分）　竹茹（四钱）　茯神（三钱）　远志（一钱，甘草汤泡，去心）　生地黄（三钱）　当归（三钱）　黄连（八分，姜炒）　甘草（八分）
上剉散，姜枣煎服。
——论伤寒头疼发热，身痛恶寒，口干不思饮食，时医误投发表攻击之药过多，发得表虚上气喘急，口干不食，肢体昏沉，冷汗大出，以致亡阳等症，用此：
加减补中益气汤（方见内伤）　依本方加柴胡八分，升麻一钱用蜜炒，白芍二钱酒炒，桂枝八分，酸枣仁二钱炒，熟附、麻黄根各八分，浮小麦三钱，倍加黄芪。
——论伤寒头痛，发热口干，屡服发表解肌之药，而日晡发热尤甚，或日经夜重，此阴虚火动也，宜用：
六味地黄丸（方见劳瘵）　依本方六味作汤药，加酒炒黄柏一钱五分，知母一钱五分。
——论伤寒狐惑，多眠声嗄，及唇口生疮，宜用：
槐子　桃仁　艾（各一两）　枣子（十五个）
上剉，每服五钱，水煎温服。
——论汗吐下后，心胸满闷，或头痛微汗，虚烦不得眠，反复颠倒，心中懊憹，乃燥热怫郁于内，而气不宣通故也。宜服：
栀豉汤
肥栀子（三钱）　淡豆豉（三钱）
上水煎温服。烦躁者，懊憹不得眠也。懊憹者，沉闷不舒之貌。烦者气也，火入于肺也。躁者血也，火入于肾也。故用栀子以治肺烦，豆豉以治肾躁。少气虚满加甘草。呕哕，加生姜一钱，橘皮二钱。有宿食而烦躁者，加大黄二钱。下后腹满而烦，加枳实二钱，厚朴八分。下后身热而烦，加甘草一钱，干姜二钱。瘥后劳复，加枳实二钱。
——论伤寒已经汗下，表里俱虚，津液枯竭，心烦发热，气逆欲吐，及诸烦热，并宜服之。
竹叶石膏汤
石膏（二钱）　半夏（一钱五分）　麦门冬（去心一钱五分）　人参（一钱）　甘草（一钱）
上剉一帖，青竹叶、生姜各五六片，粳米百余粒，水煎服。热极发狂，倍加知母、石膏。
——论阳毒伤寒，药下虽通，结胸不软，痛楚喘促，或发狂乱者，宜用：
地龙水
大头缩地龙四条，洗净研烂，入生姜自然汁一匙，白蜜半匙，薄荷汁一匙，更入片脑一分或半分，研匀，徐徐灌令尽，良久渐快，稳睡一顿饭时久，即与揉心下片时，再令睡，当有汗则愈。若服下半时不应，须再服一次效。
——论伤寒自汗，大便闭结不通，且便于老人，并日久不能服药者。又恐硝黄变为别症，又有屎已入直肠者，以此法最便益。
蜜煎导法（方见大便闭。）
——论伤寒阳明自汗，反小便利而大便燥硬，不可攻者用此。
猪胆汁导法（方见大便秘。）
——伤寒小便不通，先将麝香、半夏末填患人脐中，外用葱白、田螺捣烂成饼封于脐上，用布带缚住良久，下用皂荚烧烟熏入阴中，其水窦自通。妇人亦用皂荚煎汤戽洗小便处，小水亦通。
——论伤寒日数过多，其热不退，梦寐不宁，心惊恍惚，烦躁多痰，宜：
竹茹温胆汤
柴胡（二钱）　竹茹（一钱）　桔梗（一钱）　枳实（麸炒，一钱）　黄连（一钱五分）　人参（五分）　麦门冬（去心五分）　陈皮（一钱）　半夏（姜炒，九分）　茯苓（一钱）　香附（八分）　甘草（三分）
上剉一剂，生姜三片，枣二枚，水煎温服。
——论伤寒曾经汗下后而热不退，头疼不清，脉数实，身尚烦躁，渴不止，是阴阳交。此症甚危，其人平素有积热，而或因心事起火也。宜用：
加减解毒汤
黄连（一钱五分）　栀子（一钱五分）　黄芩（一钱五分）　柴胡（二钱）　知母（二钱）　干葛（一钱）　羌活（二钱）　防风（一钱）　连翘（一钱）　人参（一钱五分）　当归（一钱）　生地黄（一钱）　甘草（一钱）
上剉一剂，水煎温服。
——论伤寒新瘥方起，劳动应事，或多言劳神，而身复发热者，曰劳复。
益气养神汤
人参（一钱）　白茯神（七分）　当归（三分）　白芍（三分）　麦门冬　知母　栀子（各一钱）　前胡（七分）　陈皮（五分）　升麻（三分）生甘草（三分）
上剉一剂，枣一枚，水煎温服。
——论伤寒劳复身热，大小便赤如血色者。
胡黄连（一两）　山栀子（二两，去皮，入蜜半两拌和，炒令微焦）
二味捣烂为末，用猪肠子和丸，如梧子大，每服用生姜二片，乌梅一个，童便三合，浸半日，去渣，食后，暖小便同温，下十丸立效。
——伤寒妇人得病，虽瘥未满百日，不可与男子交合，为阴阳易病，必拘急手足拳欲死，丈夫病名为阴易，妇人名为阳易。速当汗之，当瘥，满四日不可疗，宜服此药。
干姜四两为末，每服二钱，米汤调，顿服，覆衣被，出汗得解，手足伸遂愈。
——论伤寒汗下后不解，或投药错误，致患人困重垂死，或阴阳二症不明，七日以后皆可服，或终日昏闷，不省人事，发热发渴，似有狂言，一切危急之症宜此。服后额上鼻尖有微汗，是其应也。
夺命独参汤
揀参（一两）
上切作一剂，水煎不拘时服，渣再煎服。
——论伤寒见吐蛔者，虽有大热，不可下之，盖胃虚寒则蛔上膈，大凶之兆，急用炮姜、理中汤，加乌梅二个，花椒十粒，盖蛔闻酸苦则安，却用小柴胡汤退热。
理中汤
人参（三钱）　白术（二钱，去芦，炒）　干姜（一钱，炮）　甘草（炙，一钱）
上剉，姜枣煎服。
——论阴阳二症，结胸神效方，此胜陷胸、承气、泻心三方。
鹤顶丹
白矾（一钱）　银朱（五分）
上同研为末，用小瓦盏置炭火上炒末一钱，入盏中熔化，急括为丸。如遇前症，每用一丸研细，茶清调匀温服，或入姜汤少许，听其心上有隐隐微声，结者自散，不动脏腑，不伤真气，无问虚实，皆可用之。盖白矾化痰解毒，银朱是水银炼成，能破积，故治结胸，又治痰火声嘶神效。
姜熨法
有伤寒胸膈不宽，一切寒结、热结、水结、食结、痞结、血结、痰结、支结，大小结胸、痞气结者，俱用生姜捣烂如泥，去汁，取渣炒热，绢包，渐渐揉熨心胸胁下，其满痛豁然自愈，如姜渣冷，再入姜汁，再炒再熨，热结不用炒。
——伤寒结胸，有痰有热有气滞，并咳嗽失声，喘急口渴等症。
解热下痰汤
苏子（三钱）　白芥子（三钱）　枳实（二钱）　黄连（八分）　黄芩（二钱）　黄柏（一钱五分）　杏仁（三钱）　乌梅（二钱）　石膏（三钱）　瓜蒌（三钱）　桔梗（八分）　甘草（一钱）
上剉，生姜三片，水煎频服。
——伤寒结胸声哑，用白果去壳捣烂，加蜜调匀，重汤煮熟，划成块，取出，无时服，浓茶送下立已。
——伤寒湿[匿/虫]方
黄连（八分）　生姜（一钱）　艾叶（一钱）　苦参（二钱）
上剉，水煎服。
——热病有[匿/虫]，上下食人。
猪胆一枚，苦酒一合，同煎三两沸，满口饮之，虫立死即愈。
四时感冒  ***************************
——论四时伤寒瘟疫头疼，寒热往来，及治内外两感之症，春月得病，宜用此方。
香苏散
紫苏叶（二钱）　香附（三钱）　陈皮（三钱）　甘草（五分）
上剉，姜枣煎，热服。头疼加川芎、白芷、细辛，发汗加麻黄、苍术，咳嗽加杏仁、桑白皮，痘疹未成加升麻、干葛，痢疾加枳壳、黄连，疟疾加槟榔、草果，泄泻加白术、茯苓，恶寒潮热加桂枝、麻黄，身疼加羌活、乌药，胸膈饱闷加桔梗、枳壳，心下痞加枳实、黄连姜炒，有痰加半夏，呕吐加藿香、半夏，脚膝拘挛加木香、槟榔、羌活、木瓜，名槟苏散，口干加干葛，夹食加山楂、神曲。
——论时令不正，瘟疫妄行，感冒，发热恶寒，头疼身痛，咳嗽喘急，或欲出疹，此药不问阴阳两感，并宜服之。
十神汤
川芎　甘草　麻黄　紫苏　白芷　升麻　陈皮　香附　赤芍　干葛
上剉，每一两姜葱煎，热服出汗。潮热加黄芩、麦门冬，咳嗽加桔梗、桑白皮、半夏，头疼加细辛、石膏、葱白，心胸胀满加枳实、半夏，胸膈膨闷加枳壳、桔梗，饮食不思加砂仁、白术，呕逆加丁香、砂仁，鼻衄不止加乌梅、黄芩，腹痛加酒炒白芍，冷气痛加官桂，大便闭加大黄、芒硝，痢加枳壳、当归。
——论伤寒头痛，壮热恶寒，及伤风痰涎咳嗽，鼻塞声重，四时瘟疫热毒，头面肿痛，痢疾发热，诸般疮毒，及小儿惊风喘嗽，痘疹时行，一切恶毒并治。
人参败毒散
柴胡　前胡　羌活　独活　枳壳　桔梗　茯苓　川芎　人参　甘草
上剉一两，生姜、薄荷煎服。咳嗽加半夏，热毒加黄连、黄芩、黄柏、栀子，风热加荆芥、防风，名荆防败毒散，酒毒加干葛、黄连，疮毒加金银花、连翘，去人参。
——论四时伤寒伤风，头痛项强，壮热恶寒，身体烦痛，咳嗽上壅，涕唾稠粘，自汗恶风等症，宜服：
消风百解散
苍术　荆芥　麻黄　白芷　陈皮（各一钱）　甘草（三分）
上剉一剂，姜葱煎服，咳嗽加乌梅，合升麻葛根汤同服。
——论伤寒时疫，憎寒壮热，头疼身痛，发热恶寒，鼻干不得眠，兼治寒暄不时，人多病疫，乍暖脱衣，及小儿痘疹已发未发，疑似之间并治。
升麻葛根汤
升麻　葛根　白芍　甘草
上剉一两，生姜煎服。头痛加葱白煎热服。咳嗽加杏仁二钱，桑白皮三钱。上焦热加黄芩二钱，薄荷八分。无汗加麻黄一钱。咽痛加桔梗八分。发黄丹毒加玄参三钱。
——论伤寒伤风，头疼发热，口干鼻涕，四时瘟疫流行，先用：
发表散
葛根（二钱）　西芎（一钱五分）　黄芩（二钱）　甘草（八分）
右剉一剂，生姜三片，葱白三根，水煎热服出汗。
——论伤寒无汗，头疼发热，身痛口干等症，宜服：
发表丸
甘草　麻黄芪升麻　葛根（各四两）　苍术（二两）
上为细末，炼蜜为丸，如肥皂子大，每服一丸，生绿豆汤下。如过三日，外加黄酒一钟，再加一丸。
——论伤寒前三日在表，法当汗，可用双解散，连进数服必愈。
双解散（即后二方。）
防风通圣散（方见中风），益元散（方见中暑），此二方合而服之，当得汗而解，若不解者，病已传变。
——治伤寒行军散秘方
用绿豆、麻黄各一升，雄黄三钱，共为末，每服一钱，重者二钱，无根水下，走出汗愈。
——治四时感冒，伤寒发汗后，经中余热未解。
柴胡（八分）　前胡（二钱）　枳壳（一钱）　桔梗（八分）　连翘（三钱）　黄芩（二钱）　赤芍（二钱）　干葛（一钱）　茯苓（三钱）　半夏（一钱）　川芎（一钱五分）　薄荷（八分）　甘草（一钱）
上剉，生姜煎服。烦躁加麦门冬三钱，淡竹叶二钱。
——论伤寒大热不止，烦躁干呕，口渴喘满，阳厥极深，蓄热内甚，及汗吐下后，诸药不能退其热者，用：
黄连解毒汤
黄连（八分）　黄芩（二钱）　黄柏（一钱五分）　栀子（二钱）
上剉，水煎服。
——治伤寒热极发狂，不认亲疏，躁热之极（长垣成都宪传），用熊胆一分研末，凉水调服立效。
——论恶风寒，鼻流清涕，寒噤喷嚏，此脾肺虚，不能实腠理。
补中益气汤（方见内伤）　依本方加麦门冬三钱，五味子三分。
——治伤寒感冒，头疼发热。
古石灰　绿豆粉　闹羊花（各等分）
上为末，每少许吹两鼻，一二次效。
——论伤风寒后，余毒未散，上攻头颈，鼻塞声重，怒气上攻，时常有血从脑上落至口中，或出红痰，此阳道不利作梗，非血症也。
防风（五分）　川芎（七分）　辛夷（五分）　生甘草（四分）　薄荷（五分）　羌活（三分）　独活（七分）　升麻（六分）　葛根（七分）　白芷（四分）　藁本（四分）　黄芩（酒炒，八分）
上剉一剂，生姜一片，水煎服，清阳道以通关窍，然后可以养正也，次服：
人参养荣汤
熟地黄（六分）　白芍（七分）　麦门冬（一钱）　五味子（六个）　黄柏（酒炒，三分）　远志（四分）　陈皮（三分）　人参（四分）　白术（六分）　白茯苓（四分）　归身（酒洗，四分）　川芎（四分）
上剉一剂，水煎温服。
中寒  ***************************
脉中寒紧涩，阴阳俱盛，法当无汗，有汗伤命。
——论中寒卒倒，昏迷不省者，先用热酒、姜汁各半盏灌服，稍醒后进理中汤（方见于后）　。
——论真阴症，四肢厥冷，腹痛如锥胀，急服大附姜桂壮火。此中焦寒冷之甚，宜急灸脐上二穴，脐下一穴，脐左右两穴，每七壮即效。
——论四肢浑身冷极，唇青，厥冷无脉，阴囊缩者，宜急用葱熨法并艾灸脐中，与气海关元二三十壮。
——论三阴中寒，一切虚冷，厥逆呕哕，阴盛阳虚，及阴毒伤寒，四肢厥冷，脐腹刺痛，咽喉痛，呕吐下利，身背强，自汗，脉沉细，唇青面黑，诸虚寒等症，宜用：
葱熨法
葱（细切）　麦麸（各三升）　盐（二升）
上用水和匀，分作二次，炒令极热，用重绢包之，乘热熨脐上，冷更易一包。其葱包既冷，再用水拌湿炒焦，依前用之，至糜烂不用，别取葱麸，日夜熨之勿住。如大小便不通，用此亦可以行其势矣。
——论五脏中寒，口噤失音，四肢强直，兼胃脘停痰，冷气刺痛，又治脏毒下寒，泄痢腹胀，大便或黄或白，或青黑，或有清谷，宜此方。
理中汤
人参（去芦）　白术（去芦，炒）　干姜　甘草（炒，各二钱）
上剉一剂，生姜三片，枣一枚，水煎热服。如寒冷之甚，加大附子面裹煨去皮脐一钱，名附子理中汤。苦寒加干姜五分。腹痛去白术加附子一钱。
——中寒脉虚而微细，躁热烦渴，可煎理中汤，水中浸冷服之，不可热服，用寒凉之药服之决死。
——论中寒怕寒身凉，四肢厥冷，腹痛吐泻，无脉者，此寒中阴经也，宜服此方。
回阳急救汤
人参（三钱，去芦）　白术（二钱，去芦，炒）　白茯苓（三钱，去皮）　陈皮（一钱五分）　半夏（二钱，汤泡）干姜（八分，炒）　肉桂（八分）　大附子（八分，炮去脐）　五味子（三分）　甘草（炙，八分）
上剉，生姜煎服。无脉加猪胆汁一匙。
——论中寒，外感寒邪，头疼身痛，内伤生冷，肚腹胀痛，表里皆中寒邪也，宜此方。
五积散
白芷　陈皮　厚朴（姜炒）　桔梗　枳壳（去穣麸炒）　川芎　白芍（酒炒）　白茯苓（去皮）　苍术（米泔浸）　当归（酒洗）　半夏（汤泡，各一钱）　干姜　官桂（各五分）　麻黄（八分）　甘草（三分）
上剉，姜枣煎，热服。
——治阴毒伤寒，面青心硬，四肢冷。
正阳散
大附子（八分）　干姜（八分）　甘草（八分）　麝香（一厘）　皂荚（一钱，引入厥阴经也）
上剉，水煎热服。
瘟疫  ***************************
脉阳濡弱，阴弦紧，更遇湿气，变为瘟疫。
温病汗不出，出不至足者死，厥逆汗自出，脉坚强急者生，虚软者死。
——论天行瘟疫传染。凡患瘟疫之家，将出病人衣服于甑上蒸过，则一家不染。若亲戚乡里有患瘟疫，欲去看问，先将清油抹鼻孔，任进。候出外，又将纸捻于鼻内，探取喷嚏三五个，则不染。
又方，以雄黄末涂鼻孔，行动从客位而入。男子病秽气出于口，女子病秽气出于阴门，其相对坐立之间，必须识其向背。
——断瘟疫法，令人不相传染，密以艾灸病人床四角各一壮，勿令人知，秘法也。
——论瘟疫之气，令人不相传染，瘟病及伤寒，用：
屠苏酒　（屠苏是羽帐名，丰贵之家，正月眷属会羽帐之中，饮此酒以辟瘟疫邪气。）
大黄（十五铢）　白术（十铢）　桔梗（十五铢）　川椒（十五铢，炒出汗六钱二分）　防风（六铢）　乌头（六铢，炒）　桂枝（十五铢）　菝契（六铢，即今之二钱半，二十四铢为一两）
上㕮咀，绛囊盛，以十二月晦日早悬沉井中至泥，正旦平晓出药置酒中，屠苏之东向户中饮之。屠苏之饮，先从小起，多少自在，一人饮，一家无病，一家饮，一里无恙。饮药酒三朝，还置井中，若能岁岁饮，可代代无病。当家内外井，皆悉着药辟瘟气也。忌猪肉生葱桃李雀肉等物。
——宣圣辟瘟方
用腊月二十四日井花水，在平旦第一汲水，盛净器中，量人口多少浸乳香，至岁旦五更，暖令温，从小至大，每人以乳香一小块，饮水一二呷咽下，则一年一家不患疫。
——凡入温病之家，常以鸡鸣时存心念四海神明三七遍，百邪不犯。
东海神阿明，西海神巨乘，南海神祝融，北海神禺强。
每入病人室，存心念三遍，勿出口。
——论瘟疫之病，皆是大热之症，不可妄用热药。
天灵盖数年白者，用雄鸡为末，醋调搽上，内外抹之晾干，每用童便或解毒汤大凉药，将天灵盖磨浓服之，立效。
——治瘟疫不相传染方，用小赤豆以新布袋盛，入井中浸二日，与家人各服二十一粒。
辟秽丹
乳香　苍术　细辛　甘松　川芎　真降香
上为末，烈火焚之，疫邪远避。
——九味羌活汤，治瘟疫初感一二日间服之，取汗而愈，其效如神。
——论众人病一般者，天行时疫也，其症头面肿大，咽喉不利，舌干口燥，憎寒壮热，时气流传，不问四时瘟疫，通用此方。
加减败毒散
防风（一钱五分）　荆芥（二钱）　羌活（二钱）　独活（二钱）　前胡（二钱）　升麻（五分）　干葛　（一钱）　赤芍（二钱）　桔梗（八分）　川芎（一钱五分）　白芷（二钱）　薄荷（八分）　牛蒡子（三钱）　甘草（八分）　柴胡（八分）
上剉，姜葱煎，热服出汗。
——论时毒，头面红肿，咽嗌堵塞，水药不下，若素有脏腑积热，发为肿毒疙瘩，一切恶毒红肿而痛，宜此方。
漏芦汤
漏芦（二钱）　升麻（一钱五分）　玄参（一钱）　牛蒡子（炒，一钱）　连翘（一钱）　桔梗（一钱）　黄芩（酒洗，一钱五分）　大黄（酒浸）　甘草（各一钱）　蓝叶（一钱半，如无，以青黛五分代之）
上剉一剂，水煎，温服，大便实，加芒硝一钱。
——治大头瘟病，额大项肿。
八圣散　大尹许印洲传
黄芩　黄连　黄柏　蒲黄（各五钱）　雄黄　蛇蜕（炒）　鸡内金（炒）　白丁香（各二钱）
上为末，每服一钱，用蓝靛根煎汤送下。
瘴气  ***************************
——论夹岚瘴溪源蒸毒之气，其状血乘上焦，病欲来时，令人迷困，甚则发躁狂妄，亦有哑不能言者，皆由败血瘀心，毒涎聚于脾经所致，宜：
驱瘴汤
人参　柴胡　黄芩　半夏　大黄　枳壳　甘草（各等分）
上剉，每服一两，姜枣煎，空心服。哑瘴食后服。
——论海内缙绅，游宦四方，水土不服，常用此方。若任两广，尤宜多服。
理脾却瘴汤
陈皮（炒）　白术（去芦，炒）　茯神（去皮木）　黄芩（炒）　栀子（炒）　半夏（姜制，各一钱）　神曲（炒，八分）　山楂肉（一钱）　黄连（姜汁炒）　前胡（各七分）　苍术（米泔水浸，盐水炒，八分）　甘草（五分）
上剉，生姜煎服，不拘时，一日一服，或间日一服，可免瘴病。何也？苍白二术去湿，芩连清热解毒，二陈化痰，楂曲理脾，百病自却去矣。更宜戒酒色，慎起居。
——论四时不正之气，寒瘴时气，山岚瘴气，雨湿蒸气，或中寒腹痛吐利，中暑冒风吐泻，中湿身重泄泻，或不服水土，脾胃不和，或饮食停滞，复感外寒，头痛憎寒，或吐逆恶心，胸膈痞闷，或发寒热无汗者，宜藿香正气散主之（方见霍乱）。
——论四时伤寒，瘟疫时气，及山岚瘴气，寒热往来，霍乱吐泻，下痢赤白，或出远方不服水土，并治之。
金不换正气散
苍术（二钱，米泔浸）　陈皮（一钱五分）　厚朴（八分，去皮，姜汁炒）　藿香（三钱）　半夏（二钱，汤泡，姜汁炒）　甘草（八分）
上剉，姜枣煎服。有湿加白术、茯苓，名除湿汤。头痛加川芎、白芷。潮热加柴胡、黄芩。口燥心烦加柴胡、干葛。冷泻不止加木香、诃子肉、豆蔻。疟疾加常山、槟榔、草果。痢疾加黄连、枳壳去藿香。咳嗽加桔梗、杏仁、五味子。喘急加麻黄、苏子、桑白皮。身体疼痛加麻黄、桂枝、赤芍。感寒腹痛加干姜、官桂。呕逆加丁香、砂仁。气块加三棱、枳壳、槟榔、小茴香。极热，大便不通，加大黄、芒硝。腹胀加香附、枳壳、白豆蔻。胸胁胀满加枳实、砂仁、莪术。两足浮肿加木瓜、大腹皮、五加皮。
加人参、茯苓、草果，名人参养胃汤。
加川芎、官桂，煎吞安肾丸，治脾胃肝肾俱虚，风入四体，筋骨缓弱不仁，仍早晨常服炒黑豆淋酒。
——论伤风伤寒，头目不清，如被疫气所侵之人，少觉头昏脑闷，急取嚏之，毒气随散，永无传染，真仙方也。
救苦散
芎藿藜芦三，雄芷皂角四，玄胡牡丹皮，朱砂为伴侣，一点透玄门，起死回生路，有人知此术，永无伤寒苦。
川芎　藿香　藜芦（各三钱）　牡丹皮　玄胡索　朱砂（水飞，各二钱）　雄黄（水飞）　白芷　牙皂（各四钱）
上为末，用一些儿，先噙水在口中，以竹筒吹入两鼻内嚏之，出清涕为佳，凡畜类受瘟者，吹之即愈。
中暑  ***************************
脉虚微细弦芤迟，皆属于中暑，不可汗下，但解热利小便为要。
夫暑者，乃长夏盛热之令也，人当避酷热之亢，相安于燔秀之宜，毋冒灼灼，毋致怆怆。其知道者，夏以养阴扶阳，顺之则祥，逆之则殃。故三伏炎炎，三暑蒸蒸，腠理开泄，真气不藏。孙思邈云：长夏宜服五味子、人参、麦门冬，以收耗散之金，真气不足者，倍加人参。
其不善养者，坐卧于风凉之处，扇不息于寝寐之时，或拭以冷布，或浴以凉泉，则腠理寒侵，逆其时令，即病曰伤暑矣。其藏于肌表之间，至秋收敛阳回，邪正交争，故寒热兢作，病名曰疟者也。其有过食瓜果，好饮梅浆冷水，吞泉噙水，及爱食凉汤生蔬，此伤暑于肠胃，或为霍乱等症，遗于秋，病发曰痢疾、脾寒等症，此皆人伤于暑者也。
饥渴于道途，及乘虚而冒暑，或运气之兼胜而病，曰暑病。感之深者曰中暑，皆作头疼昏愦发热，伤寒则身热而脉大，惟伤暑则身热而脉小。又有暑风者，神昏身体拘急，类若中风痓症相似，此为极重之候。盖必其人元气素弱，真阴不足，感于金消水涸之时，则内外两虚，法当清补，倍加生脉散，缘夏乃阳外阴内，表里不实，清暑益气汤最为精确，以香藿饮为却暑之药。
——论暑者，天地炎热之气，中之多成吐泻，身热头痛烦渴，甚则昏迷不知人事。如遇是病，切不可饮以冷水，令卧湿地，当以热汤灌之，俟其苏醒，投之以药可也。盛暑切戒劳苦淫欲之事，谚云：六月莫入房，胜似灸膏肓，诚是言也，虚弱之人尤宜谨焉。
——论凡行人或农夫，于日中劳役得之者，名曰中热。其病必苦头痛，发燥热，恶热，扪之肌肤大热，必大渴引饮，汗大泄，无气以动，乃为天热外伤肺气也，宜人参白虎汤主之（方见伤寒）。
——论凡人避暑于深堂大厦而得病者，名曰中暑。其病必头痛恶寒，身形拘急，肢节痛而烦心，肌肤大热无汗，为房室之阴寒所遏，使周身阳气不得伸越。宜用辛温之剂，以解表散寒，五积散主之（方见中寒）。
——论伤暑，则脉虚而身热，口燥咽干，或吐或泻，或背恶寒者，盖暑伤心，心不受邪则包络受之，包络相火，以火助火则热盛而昏不醒也，大抵清心利小便为主。
黄连香薷饮
川厚朴（去皮，姜汁浸炒，五钱）　白扁豆（微炒，五钱）　香薷（去土，五钱，　加黄连姜汁炒，名黄连香薷散）
上剉一剂，水煎，入酒一分，澄沉冷，不拘时服，热则作泻。心烦热多，或吐逆，加姜汁炒黄连。手足搐搦，不省人事，加黄连、羌活。小便不利加滑石、赤茯苓。吐加藿香、陈皮，少加姜汁。呕加生姜、半夏。口渴加干葛、天花粉。泻痢加白术、茯苓。脉虚弱，加人参、五味、麦门冬。虚汗不止加黄芪、白术。心烦躁加栀子、姜炒黄连，调辰砂末服之。胸膈饱闷加枳壳、桔梗。
——论伤暑饮冷，当风取凉，呕吐不止，用：
二陈汤合香薷散，加生姜、乌梅煎服。
——论一切外感风寒暑湿之病，内伤饮食生冷之症，悉宜此方。
二香散
香薷（一钱二分）　扁豆（炒）　厚朴（姜汁炒）　黄连（姜汁炒）　藿香　半夏（姜汁炒）
陈皮　大腹皮　桔梗（去芦）　紫苏　白茯苓（去皮）　苍术（米泔浸）　白芷（各一钱）　甘草（二分）
上剉一剂，姜枣煎服。
——论夏月中暑危笃，而大便下血者。
香薷解毒汤
旧香薷（三钱）　厚朴（姜炒）　白扁豆（炒）　山栀（炒）　黄连（炒）　黄柏（炒）　黄芩（炒，各二钱）
上剉，水煎服。
——论伤暑身热，烦渴引饮，小便不利者，此胃脘积热也。
益元散　（一名天水散，一名六一散）
白滑石（水飞六两）　粉草（微炒一两）
上为细末，每服二三钱，加蜜少许，热汤冷水任下，如欲发汗，以葱白豆豉汤调下。或用生蜜和为丸，如弹子大，每服一丸，凉水研化服亦可。
——论伤暑身热，口干烦渴，心神恍惚，小便赤涩，大便泄泻者，此脾胃虚而阴阳不分也，宜服：
五苓散
猪苓（二钱）　泽泻（二钱）　白术（去芦，一钱五分）　白茯苓（去皮，三钱）　肉桂（五分）
上剉散，白水煎服。本方去桂，名四苓散。加茵陈，名茵陈五苓散。加辰砂，名辰砂五苓散。一方加大黄，治初痢，亦治积聚食黄并酒疽，量人虚实，多则三钱，少则二钱，须煎药八分熟，然后入之。阳毒加芍药、升麻，去肉桂。狂言乱语加辰砂、酸枣仁。头疼目眩加川芎、羌活。咳嗽，加五味、桔梗。心气不足加人参、麦门冬。痰多加半夏、陈皮。喘急加马兜铃、桑白皮。大便不通加大黄、芒硝。气块加三棱、莪术。心热加黄连、石莲肉。身痛拘急加麻黄。口干嗳水加干葛、乌梅。眼黄酒疸及五疸加茵陈、木通、滑石。鼻衄加栀子、乌梅，伏暑鼻衄，加茅根煎，调百草霜末。五心热如劳，加桔梗、柴胡。有痰有热，加桑白皮、人参、前胡。水肿加甜葶苈、木通、滑石、木香。肾气，加吴茱萸、枳壳。小肠气痛，加小茴、木通。霍乱转筋，加藿香、木瓜。小便不利，加木通、滑石、车前子。喘咳心烦不得眠，加阿胶炒。疝气，加小茴香、川楝子、槟榔子、官桂，姜葱煎，入盐一捻同服。女子红汗加桃仁、牡丹皮。呕吐去桂，加半夏、生姜。
——论伏暑作寒热未解，宜五苓散合白虎汤主之，伏热后或冷水沐浴，或吃冷物，清气在脾，令日作寒栗壮热，浑身洒淅，更加桂，出汗便解。
——论伤暑烦渴，小便不利，大便泄泻者，宜用：
香薷散合四苓散，名薷苓汤，加木通二钱，滑石三钱。内热心烦，加姜炒黄连八分，山栀三钱，调辰砂末。虚，倍加人参三钱。
——论伏暑身体倦怠，神昏头重，吐利，宜服：
十味香薷饮
黄芪（二钱，蜜炙）　人参（三钱）　白术（二钱，去芦）　白茯苓（二钱，去皮）　陈皮（二钱）　厚朴（一钱，姜炒）　木瓜（二钱）　香薷（二钱）　扁豆（三钱）　甘草（一钱）
上剉，水煎温服。
——论长夏湿热蒸人，人感之，四肢困倦，精神短少，懒于动作，胸满气促，肢节痛，或气高而喘，身热而烦，心下痞闷，小便黄而数，大便溏而频，或利或渴，不思饮食，自汗体重，或汗少者，血先病而气未病也，其脉中得洪缓，若湿热相搏，必加以迟迟，病虽互换少瘥，其脉暑湿合则一也，宜清燥之药治之，用：
清暑益气汤
黄芪（蜜炒，一钱）　苍术（米泔浸，一钱半）　升麻（一钱）　人参　白术（去芦）　陈皮　神曲（炒）泽泻（各五分）　甘草（炙）　黄柏（酒炒）　当归（酒洗）　青皮（去穣）　麦门冬（去心）　干葛（各三分）　五味子（九粒）
上剉一剂，水煎服。
——论发热恶寒，身重疼痛，小便涩，洒然毛耸，手足逆冷，小有劳身即热，口开，前板齿燥，脉弦细虚迟，表里中暍也。
补中益气汤（方见内伤），依本方加香薷、扁豆，有热加黄芩。
——论外不受寒，止是内伤冰水冷物，腹痛泄泻，或霍乱吐逆者。
宜理中汤（方见中寒），加神曲、麦芽、苍术、砂仁，此专治内温中消食也。
——论注夏者，属阴血虚元气不足也。夏初春末，头疼眼花，腿酸脚软，食少体弱，五心烦热，口苦舌干，精神困倦，无力好睡，胸膈不利，形如虚瘠，脉数无力，是名注夏，宜服：
参归益元汤
人参（去芦，五分）　当归（酒洗）　白芍（酒炒）　怀熟地黄　白茯苓（去皮）　麦门冬（去心，各一钱）　五味子（十粒）　陈皮　黄柏（酒炒）　知母（酒炒，各七分）　甘草（三分）
上剉一剂，枣一枚，乌梅一个，炒米一撮，水煎服。饱闷加砂仁、白豆蔻。恶心加乌梅、莲肉、炒米。哕加竹茹。烦躁加辰砂、酸枣仁、竹茹。泻加炒白术、山药　、砂仁、乌梅，去熟地、知母、黄柏。小水短赤加木通、山栀。胃脘不开，不思饮食，加厚朴、白豆蔻、益智仁、砂仁、莲肉，去熟地黄、黄柏、知母。腰痛加杜仲、破故纸、小茴香。腿酸无力加牛膝、杜仲。皮焦加地骨皮。头目眩晕加川芎。虚汗加黄芪、酸枣、白术。梦遗加牡蛎、山药、辰砂、椿根皮。虚惊烦热加辰砂、酸枣、竹茹。口苦舌干加山栀、乌梅、葛根。
——论夏月最难调理，而途中尤甚，故附方预却暑毒，清热解烦，可免中暑霍乱泄泻痢疾等症。
驱暑益元汤
人参（一钱二分）　白术（去芦，一钱五分）　五味子（十粒）　白芍（酒炒）　麦门冬（去心）　白茯神（去皮木，一钱）　甘草（炙，五分）　知母（酒炒）　陈皮　香薷（各七分）　黄芩（炒，三分）
上剉，生姜煎服。
——论途中伤暑而作水泻，腹痛烦渴者，行人不服水土，夏秋月宜随身备此丸以防之。
胃苓丸
苍术（米泔浸炒，一两）　陈皮（一两）　厚朴（姜汁炒，一两）　白术（去芦土炒，一两）　白茯苓（去皮，二两）　肉桂（五钱）　猪苓（一两）　泽泻（一两）　人参（五钱）　黄连（姜汁炒，一两）　白芍（炒，一两）　甘草（炙，五钱）
上为末，炼蜜丸，如梧桐子大，每服五六十丸，清米汤下。
——论此方清上焦热，润肺生津止渴。
清上梅苏丸
乌梅（不拘多少，温水洗净，取肉半斤）　白砂糖（半斤）
上为细末，入南薄荷头末半斤，共捣成膏，丸如弹子大，每用一丸，口中噙化，行路备之，解渴最妙。
千里梅花丸（长途备用）
枇杷叶　干葛末　百药煎　乌梅肉　蜡梅花　甘草（各一钱）
俱为末，用蜡五两，先溶蜡开，投蜜一两，和药末捣二三百下，丸如鸡头实大，夏月长途，含化一丸，津液顿生，寒香满腹，妙不可言。
——夏末秋初，热气酷烈，不可于中庭脱露身背，受风取凉，五脏俞穴并会于背，或令人扇风，或揎露手足，此中风之原。若染诸疾，便服八味丸，能补理腑脏，御邪气，仍忌三白，恐冲克药性。
——人盛暑发热，胸背作痛，饮汤自汗，用发表之药，昏聩谵语，大便不实，吐痰甚多。用十全大补一剂顿退，又用补中益气加炮姜二剂全愈。
——人夏月入房，食水果腹痛，余用附子理中汤而愈，有同患此者不信，别用二陈芩连之类而死。
——人虽盛暑，喜燃火，四肢常欲沸汤渍之，面赤吐痰，一似实火，吐甚宿食亦出，惟食椒姜之物方快，余谓食入反出，乃脾胃虚寒，用八味丸及十全大补，加炮姜全愈，不月平复。
——伤暑与伤寒俱有发热，若误作伤寒治之则不可也。盖寒伤形，热伤气，伤寒则外恶寒而脉浮紧，伤暑则不恶寒而脉虚，此为异耳。《经》云：脉盛身寒，得之伤寒，脉虚身热，得之伤暑，治宜小柴胡汤。渴加知母、石膏，或人参白虎汤。天久霪雨湿令大行，苍术白虎汤，若元气素弱，而伤之重者，清暑益气汤治之。
八味丸（见补益）
补中益气汤（见内伤）
十全大补汤（见补益）
附子理中汤（见中寒）
六味丸（见补益）
小柴胡汤　白虎汤（俱见伤寒）
中湿  ***************************
脉浮而缓，湿在表也，脉沉而缓，湿在里也，或弦而缓，或缓而浮，皆风湿相搏也。《脉经》曰：湿家为病，一身尽疼，发热而身已似熏黄也。
湿者，因坐卧湿地，远行入水，或冒风雨，久着汗衣，多食生冷湿面，酒后多饮冷水，类能致之，不自觉耳。盖湿能伤脾，脾土一亏，百病由是生焉，滞而为喘嗽，渍而为呕吐，渗而为泄泻，溢而为浮肿，湿淤热则发黄，湿遍体则重着，湿入关节则一身尽痛，湿聚痰涎则昏不知人。至于为身热，为鼻塞，为直视，为郑声，为虚汗，为脚气，为腹中胀，脐下坚，为小便难，大便自利，皆其症也。治湿之法，必以健脾燥湿分利为主，《经》云：治湿不利小便，非其治也，宜苍术、白术、茯苓、猪苓、泽泻、车前之类。或因湿而生痰，故用二陈汤加羌活、防风、酒芩，去风行湿，盖风能胜湿故也。大抵宜微汗及利小便，使上下分消其湿，是其治也。
——论中湿而一身尽痛者，乃风湿相搏，邪在表也。
除湿羌活汤
羌活（一钱五分）　防风　升麻　柴胡（各一钱）　藁本　苍术（米泔浸，各二钱）
上剉一剂，生姜煎服。
——论中湿而肿胀泄泻者，乃湿伤脾，邪在里也。
渗湿汤
苍术（米泔制）　白术（去芦）茯苓（各一钱五分）　陈皮　猪苓　泽泻（一钱）　厚朴（姜炒）　香附　砂仁　川芎（各七分）甘草（三分）
上剉一剂，姜枣、灯草煎服。
——论肾气虚弱，冷卧湿地，腰背拘急，筋挛骨痛，当风取凉过度，风邪流入脚膝，为偏枯冷痹缓弱，疼痛牵引，脚重，行步艰难，并白虎历节风痛。
独活寄生汤
独活　桑寄生　牛膝（去芦，酒洗）　杜仲（姜汁炒）　秦艽　细辛　桂心　川芎　白芍（酒炒）　茯苓（去皮）　人参　当归（酒洗）　熟地黄　防风（去芦，各等分）　甘草（减半）
——方用各一两，好酒炆，日饮三次，良验。
上剉，姜枣煎，空心温服。外用金凤花、柏子仁、朴硝、木瓜煎汤洗浴，每日洗三次。
——论寒湿客于经络，脚膝酸痛，浑身麻木，五积散主之（方见中寒）。
——论脾胃受湿，身重倦怠好卧，背脊痛，项强似折，顶似拔，上冲头痛，及足太阳经不行。
羌活胜湿汤
羌活　独活（各一钱）　藁本　防风（各五分）　蔓荆子（三分）　川芎（二分）　甘草（五分）
外加黄芪（一钱）白术（一钱）　防己（一钱）
上剉作一剂，生姜煎服。如身重，腰沉沉然，经中有湿热也，加黄柏一钱，大附子五分，苍术二钱。
——论中湿遍身疼痛，不能转侧，及皮肉痛难忍者。
经验白术酒
白术（去芦油，土炒，一两）
上剉一剂，好酒煎，温服。
——论湿气作痛，或肿或胀，或黄或泻。
苍术膏
苍术（米泔浸揉，去黑皮，切片晒干，不拘多少）
上用水熬成膏，白汤调服。如暴发红肿痛甚者，以腊糟敷之。
——论筋骨疼痛，或湿热流注，腰下作痛。
二妙汤
川黄柏（盐酒炒，五钱）　苍术（米泔浸炒，一两）
上为末，每用一匙沸汤，入姜汁调，食前服。痛甚者加葱三根，水煎，空心热服。
——论中湿遍身骨节疼痛。
除湿膏
广胶（三两）　生姜（半斤，捣汁）　乳香　没药（取末，各一钱半）
上入铜杓内，火上熬化，移在滚汤内炖，以筋搅匀，入花椒末少许，再搅匀，摊厚纸或绢上，贴患处，用鞋底烘热熨之。
——夏月患湿不能行走，指肿者，九月间收茄根悬檐下，煎汤洗之。
——凡空屋久闭者不宜辄入，欲入先以香物及苍术之类焚之，俟郁气发散，然后可入。不然感之成病，久闭井窖，尤宜慎之。
——凡湿气流注之病，痛不可忍，用金银花带叶，和酒糟研烂，用净瓦罐放火中烘热，敷患处立已。
膏药方
生姜带皮取汁一碗，葱汁一碗，葱连青带须用，加牛胶半斤，慢火熬成膏，入麝一钱在内，用布帛摊膏药贴痛处，收出湿水如汗出即愈。
火证  ***************************
脉浮而洪数为虚火，沉而实大为实火，洪大见于左寸为心火，见于右寸为肺火，见于左关为肝火，右关为脾火，两尺为肾经命门之火，男子两尺洪大者，必遗精，阴火盛也。
人之脏腑各皆有火，但有虚实之不同耳。然实火可泻，如黄连泻心火，黄芩泻肺火，芍药泻脾火，石膏泻胃火，柴胡泻肝火，知母泻肾火，此皆苦寒之味，能泻有余之火。若饮食劳役，内伤元气，火不两立，为阳虚之病，以甘温之剂除之，如黄芪、人参、甘草之属。若阴微阳弦，相火炽盛，以乘阴位，为血虚之病，以甘寒之剂降之，如当归、地黄之属。若心火亢极，郁热内实，为阳强之病，以咸冷之剂降折之，如大黄、芒硝之属。若肾水受寒，真阴失守，无根之火为阴虚之病，以壮水之剂制之，如生地、玄参之属。若有肾经命门火衰，为阳脱之病，以温热之剂济之，如附子、干姜之属。若胃虚过食冷物，抑遏阳气于脾土，为火郁之病，以升发之剂发之，以升阳散火汤主之。诸经实火，照后方调之毋执。
——论男子妇人，四肢发热，筋骨间热，肌表热如火，扪之烙手，此病多因血虚而得之，或脾虚过食冷物，抑遏阳气于脾土之中，火郁则发之。
升阳散火汤
升麻　葛根　羌活　独活　白芍　人参（各六分）　炙甘草（一分）　柴胡（三分）　防风（二分半）　生甘草（二分）
上剉一剂，生姜煎服，忌生冷等物。
——论三焦实火，六经积热，烦躁作渴，口舌生疮，小便赤，大便结，一切有余之火。
凉膈散
连翘（一钱五分）　黄芩（一钱）　栀子（一钱）　桔梗（一钱）　薄荷（五分）　大黄（一钱）　芒硝（一钱）　甘草（三分）
上剉，水煎，入蜜同服。咽喉痛加桔梗、荆芥。酒毒加黄连、干葛，名清心汤，用蜜、竹叶同煎。咳而呕，加半夏、生姜。衄血呕血，加当归、赤芍、生地。小便淋沥加滑石、赤茯苓。风眩加防风、川芎、石膏。斑疹加干葛、荆芥、川芎、赤芍药、防风、桔梗。咳嗽加桑白皮、杏仁、桔梗。阳毒发斑加当归。结胸心下满加桔梗、枳壳。谵语发狂，越墙赴井，皆阳热极盛，加黄连、黄柏、赤芍药。眼生翳瘴赤涩流泪，加菊花、木贼、生地黄。
大金花丸　解诸热脏伏火。
黄连（去毛）　黄芩（去朽）　黄柏（去皮）　栀子（去壳，各等分）
上为末，滴水为丸，如梧桐子大，每服四五十丸，白温水下。
——方加桔梗、大黄酒煨，治上焦一切热症，兼治鼻红。
——论积热积痰，并五脏三焦有余之热，夹热下利，食痞膈闷，咽痛目赤肿，中暑中热，烦躁等症，及初发肿毒并治。
黄金丸
大黄（煨）　郁金（即姜黄，要极小者佳）　牙皂（去筋膜，各等分）
上为细末，用牛胆汁入瓷罐内，煎成稀膏，和药为丸，如梧桐子大，每服三五十丸，量病轻重加减，白汤下。大便少行一二次即止，不伤元气。
——论上焦积热，风痰壅滞，头目赤肿，或有疮疖，咽喉不利，大小便闭涩，一切风热，亦能磨酒食诸滞。
神芎丸
黑丑（四两）　滑石（四两）　大黄（二两）　黄芩（二两）　黄连（五钱）　川芎（五钱）　薄荷（五钱）
上为末，滴水丸如梧子大，每服五十丸，用温水送下。
上清丸（朱前吾传）　治上焦痰火咳嗽，乃心脾之有热也。
龙脑（二分，另研）　硼砂（二分，另研）　薄荷叶（末，一两）　川芎（末，五钱）　桔梗（末，二钱）　甘草（末，二钱）
上为细末，炼蜜为丸，如圆眼大，每服一丸，临卧噙化，或食后以茶清咽下。
——妇人年四十余，夜间发热，早晨退，五心烦热，无休止时。半年后六脉皆数，伏而且牢，浮取全不应手。以升阳散火汤四剂，而热减大半，胸中觉清快胜前。再与二剂，热悉退，后以四物汤加黄柏、知母，少佐以炒黑干姜，二十剂全安。
——治骨蒸内热之病，时发外寒，寒过内热，附骨蒸盛之时，四肢微痹，足跗肿者，其病在脏腑之中。
太白散
白石膏火煅为末，新汲水调下方寸匙，以身无热为度。
内伤  ***************************
东垣曰：右手气口脉大于人迎一倍，过在少阴则二倍，太阴则三倍。右手三部属三阴，少阴在关主脾，太阴在寸主肺，肌肤大热，故脾肺二脏之脉皆紧盛。
右寸气口脉急大而数，时一代而涩。（涩者肺之本脉，代者元气不相接续，此饮食失节，劳役过甚，大虚之脉也。）
右关脾脉大而数（谓独大于五脉也），　数中显缓，时一代也。（此不甚劳役之脉也。）
右关胃脉损弱，甚则隐而不见，但内显脾脉之大数，微缓时一代。（此饮食不节，寒温失所之脉也。）
右关脉沉而滑。（此宿食不消之脉也。）
内外伤辨
人迎脉大于气口为外伤，气口脉大于人迎为内伤。外伤则寒热齐作而无间，内伤则寒热间作而不齐。外伤恶寒，虽近烈火不除，内伤恶寒，得就温暖即解。外伤恶风，乃不禁一切风寒，内伤恶风，惟恐些小贼风。外伤证显在鼻，故鼻气不利而拥盛有力，内伤者不然，内伤证显在口，故口不知味而腹中不和，外伤者无此。外伤则邪气有余，发言壮厉，且先轻而后重，内伤则元气不足，出言懒怯，且先重而后轻。外伤手背热而手心不热，内伤则手心热而手背不热。外伤头痛常常有之，直须传里方罢，内伤头痛有时而作，有时而止。若显内症多者，则是内伤重而外感轻，宜以补养为先。若显外症多者，则是外感重而内伤轻，宜以发散为急。
——论饮食劳倦伤脾，则不能生血，故血虚则发热，热则气散血耗而无力，或时易饥，或时饱闷，不思饮食，变病百端。如遇外感重者，则先理外感六分，而治内伤四分，见效即住。如外感轻，则内伤药用六分矣。能治万病，其效如神。
东垣云：夫饮食不节则胃病，胃病则气短，精神减少，气不足以息，言语怯弱，腹中不和，口不知谷味，或胃当心而痛，或上肢两胁痛，甚则气高而喘，身热而烦。胃既病则脾无所禀受，故亦从而病焉。若形体劳役则脾病，脾病则怠惰嗜卧，四肢不收，或食少，小便黄赤，大便或秘或泄，或虚坐，只见些白脓，或泄黄糜，无气以动，而懒倦嗜卧。脾既病则胃不能独行津液，故亦从而病焉。若外感风寒，俱无此症，故易分别耳。
虚实之症，不可不知，因往往以内伤不足之病，误作伤寒外感有余之症，汗之吐之。差之毫厘，谬之千里，实实虚虚，医杀之耳。
夫伤寒为六淫之病，风寒始于表而渐传于里，则初病头项强痛，发热恶寒身疼，当汗之。及其邪入于里，热盛内实，谵语狂妄，当下之，不愈即发斑黄厥逆，变生诸症矣。
夫内伤因七情郁结，饮食劳役，为不足之病，始生于里，而发于表也。其病倦怠，四肢不收，头疼时作时止，其热始盛于心膈间，次发于肢体，稍遇风寒，时时畏惧，气短喘促，懒于言语，脉必微细，或弦而数，或虚而大而数，只此分辩，则内外易见矣。
——论中气不足，或误服克伐，四肢倦怠，口干发热，饮食无味，或饮食失节，劳倦身热，脉洪大无力，或头痛恶寒自汗，或气高而喘，身热而烦，脉微细软弱，自汗体倦少食，或中气虚弱而不能摄血，或饮食劳倦而患疟痢等症，因脾胃虚而不能愈者，或元气虚弱，感冒风寒而不胜发表，用此代之。或入房而后劳役感冒，或劳役感冒而后入房者，急加附子。
愚谓人之一身，以脾胃为主，脾胃气实，则肺得其所养，肺气既盛，水气生焉，水升则火降，水火既济而全天地交泰之令矣。脾胃既虚，四脏俱无生气，故东垣先生着脾胃内外伤等论，谆谆然皆以固脾胃为本，所制补中益气汤又冠诸方之首，观其立方本旨可知矣。故曰补肾不若补脾，正此谓也。前所治症，概举其略，余当仿此而类推之，是方之妙，并注以表明之。
补中益气汤
黄芪（蜜炒，一钱五分）　人参（一钱）　白术（去芦，炒，一钱五分）　当归（酒洗，一钱五分）　陈皮（七分）　柴胡　　升麻　　甘草（炙，各五分）
上剉一剂，姜枣煎服。
如感风寒，头痛发热，加防风、川芎、白芷各一钱，羌活七分。
汗多加黄芪五分。如汗多，去升麻、柴胡，加炒酸枣仁一钱，夜间不睡亦加之。
如虚火炎上，加玄参一钱。
如阴虚生火，加酒炒黄柏、知母各七分，夏月亦可常用。
如阴虚吐痰，加贝母一钱。如泄泻，去当归，加白茯苓一钱，泽泻一钱，白芍煨一钱。
如气虚甚者，必少加大附子制过，以行参芪之力也。手足冷或腹痛，亦加之。
如心刺痛者，乃血涩不足，加当归五分，白豆蔻七分研。
如用心太过，神思不宁，怔忡惊悸，加茯神、酸枣仁炒、柏子仁各一钱，远志、石菖蒲各七分。
如咽干及渴者，加干葛七分，天花粉一钱。
如饮食少或伤饮食，加神曲、麦芽、山楂各一钱。
如精神短少者，倍加人参，夏加五味子十粒，麦门冬去心一钱。
如梦遗，加牡蛎、龙骨煅各一钱。
如头痛，加蔓荆子七分，痛甚加川芎七分。
如巅顶痛者，加藁本一钱，细辛三分。
如腰痛，加牛膝、杜仲，姜炒各一钱。
如脚弱，加木瓜一钱，汉防己五分。
如有痰加半夏姜制七分，贝母一钱。
如咳嗽，夏加片芩、知母、麦门冬各一钱。
如久嗽，肺中有伏火者，减人参，加片芩、紫菀各一钱。
如食不下，胸中有寒，或塞滞，加青皮五分，木香三分。
如脚软乏力或痛，加酒炒黄柏一钱，牛膝、五加皮各一钱。
如五心烦躁，加生地黄，若气浮心乱，以朱砂安神丸镇固之则愈（方见怔忡）。
——论中气虚而胃弱，不爱食，及食不生肉，不长力，或常微热怯冷，神疲倦怠，或带痰嗽。
加味六君子汤
人参（一钱）　白术（去芦，炒，一钱五分）　陈皮（八分）　白茯苓（去皮，一钱）　半夏（姜制，八分）　干葛（七分）　山楂肉（一钱）　甘草（炙，三分）　砂仁（五分）
上剉一剂，姜枣煎服。
——论此方药性中和，专理心脾，气弱神昏，体倦多困少力，饮食不进，中满痞噎，心忪上喘，呕吐泻痢等症，久服养气育神，醒脾益胃，扶正辟邪。
参苓白术散
人参（一钱）　白术（去芦，一钱）　白茯苓（去皮，七分）　白扁豆（炒，一钱）　山药（一钱）　莲肉（去心皮，七枚）　桔梗（去芦，七分）　薏苡仁（一钱）　砂仁（五个）　甘草（炙，四分）
上剉一剂，姜枣煎服。
——论凡遇劳行辛苦，用力过多，即服此二三剂，免生内伤发热之病。
补气汤
嫩黄芪（蜜水炒，一钱半）　人参　白术（去芦，炒）　陈皮　麦门冬（去心，各二钱）　五味子（十个）　甘草（炙，七分）
上剉一剂，生姜三片，枣二枚，水煎食前服，劳倦甚者，加附子五分。
——论凡遇劳心思虑，损伤精神，头目昏眩，心虚气短，惊悸烦热等症。
补血汤
当归（酒洗）　白芍（酒炒）　白茯苓（去皮木）　酸枣仁（炒）　麦门冬（去心，各一钱）　人参（一钱二分）　川芎　　怀生地黄　　陈皮　栀子（炒，各五分）　五味子（十五个）　甘草（炙，五分）
上剉一剂，水煎温服。
——论脾胃虚弱，元气不足，四肢沉重，食后昏沉，怠于动作，嗜卧无力。
补胃汤
黄芪（蜜炒，二钱）　人参（五分）　甘草（炙，一钱）　当归（三分）柴胡（三分）　升麻（三分）　苍术（米泔浸，一钱）　青皮（去穣，五分）　神曲（炒，七分）　黄柏（酒炒，三分）
上剉一剂，水煎食后服。
——论病后元气虚弱，脾胃亏损，此药补气和血，健脾理胃，进美饮食，壮健身体，充实四肢，清火化痰，解郁顺气。
参苓白术丸
人参（一两）　白术（去芦土炒，一两半）　白茯苓（去皮，一两）　怀山药（炒，一两）　白扁豆（姜汁炒，一两）　桔梗（去芦，一两）　薏苡仁（炒，一两）　莲肉（去心皮，二两）　陈皮（一两）　半夏（汤泡，姜汁炒，一两）　砂仁（五钱）　黄连（姜汁炒，一两）　神曲（炒，一两）　香附（童便炒，一两）　当归（酒洗，二两）　白芍（酒炒，一两）甘草（炙，五钱）
上为末，姜枣煎服，打神曲糊为丸如梧子大，每服百丸，食后米汤下，加远志去心一两亦妙。
——论此方养元气，健脾胃，生肌肉，润肌肤，益血秘精，安神定志，壮筋力，养精神，进饮食之上品也。又治虚劳瘦怯，泄泻腹胀，肿满喘嗽等症。
阳春白雪糕
白茯苓（去皮）　怀山药　芡实仁　莲肉（去心皮，各四两，共为末）　陈仓米（半升）　糯米（半升）　白砂糖（一斤半）
上先将药米二味，用麻布袋盛放甑内蒸极熟，取出放簸箕内，却入白砂糖同搅极匀，揉作一块，用小木印印作饼子，晒干收贮。男妇小儿任意取食，妙不可言。
——秀才劳役失宜，饮食失节，肢体倦怠，发热作渴，头痛恶寒，误用人参败毒散，痰喘昏愦，扬手掷足，胸膈发斑，如蚊所呐，余用补中益气汤，加姜、桂、麦门、五味补之而愈。
——男子发热烦渴，时或头痛，因服发散药，反加喘急腹痛，其汗如水，昼夜谵语，余意此劳伤元气，误汗所致，其腹必喜手按，询之果然。遂与十全大补加附子一钱，服之熟睡，唤而不醒，举家惊惶，及觉，诸病顿退，再剂而痊。凡人饮食劳役，起居失宜，见一切火症，悉属内真寒而外假热，故肚腹喜暖，口畏冷物，此乃形气病气，俱属不足，法当纯补元气为善。
——人因劳役失于调养，忽然昏愦，此元气虚火妄动，夹痰而作，急令灌童便，神思渐爽，更用参芪各五钱，芎归各三钱，玄参、柴胡、山栀、炙草各一钱，服之稍定。察其形倦甚，又以十全大补汤，加五味、麦门治之而安。凡人元气素弱，或因起居失宜，或因饮食劳倦，或因用心太过，致遗精白浊，自汗盗汗，或内热晡热，潮热发热，或口干作渴，喉痛舌裂，或胸乳膨胀，胁肋作痛，或头颈时痛，眩晕目花，或心神不宁，寤而不寐，或小便赤涩，茎中作痛，或便溺余滴，脐腹阴冷，或形容不充，肢体畏寒，或鼻气急促，或更有一切热症，皆是无根虚火，但服前汤固其根本，诸症自息，若攻其风热则误矣。
——人面如血红发热，终日不食，沉困，相火冲上，予以补中益气汤煎半碗，童便半碗，合而服之，日进五服而愈。
——论大凡大病后，谷消水去，精散卫亡，多致便利枯竭，实当补中益气为主。盖为中州浇灌四旁，与胃行其津液者也，况大肠主津，小肠主液，亦皆禀受于胃，胃气一充，津液自行矣。燥甚者，别当以辛润之，以苦泄之。
饮食  ***************************
东垣云：胃中元气盛，则能食而不伤，过时而不饥。脾胃俱旺，则能食而肥也。脾胃俱虚，则不能食而瘦。或少食而肥，虽肥而四肢不举，盖脾实而邪气盛也。又有善食而瘦者，胃伏火邪于气分也，则能食。脾虚则肌肉削，即食伤也。
大抵饮食不进，以脾胃之药治之多不效者，亦有谓焉。人之有生，不善摄养，房劳过度，真阳衰败，坎火不温，不能上蒸脾土，冲和失布，中州不运，是致饮食不进，胸膈痞塞，或不食而胀满，或已食而不消，大便泄溏，此皆真火衰弱，不能蒸蕴脾土而然。古云：补肾不若补脾，予谓补脾不若补肾。肾气若壮，丹田之火上蒸脾土，脾土温和，中焦自治，则能饮食矣。今饮食进少，且难消化，属脾胃虚寒，盖脾胃属土，乃命门火虚不能生土而然，不宜直补脾胃，当服八味丸补火生土也（方见补益）。
夫食者，谓谷肉菜果之物也。《经》云：阴之所生，本在五味，阴之五宫，伤在五味。谷肉菜果，口嗜而欲食之，心自裁制，勿使过焉，则伤其正矣。或有伤于食者，必先问其人，或因喜食而多食之耶，或因饥饿而急食之耶，或因人勉强劝而强食之耶，或因病后宜禁之物而误食之耶。如因喜食得之，当先益其胃气，胃气素强，损谷自愈，消导耗气之药不必服也。如因饥饿得之，当先益其胃气，胃气强，所伤之物自消导矣，宜香砂养胃汤主之。如因勉强劝而得之，宜行消导之剂，百消丸主之。若因病后得之，当以补养为主，宜参苓白术散主之。
其所伤之物有寒热之不同，所伤之人有强弱之各异，主治之法无一定也。所谓热物者，如膏粱辛辣厚味之物是也，谷肉多有之。寒物者，水果瓜桃生冷之物是也，菜果多有之。治热以寒，大黄、牵牛是也，治寒以热，丁香、巴豆是也。如以热攻热，以寒攻寒，则食虽去，药毒犹存，胃气重伤，祸不旋踵矣。故伤热物者，三黄枳术丸，甚则利气丸导之，伤冷物者，香砂养胃汤，甚则万亿丸通之，如冷热不调者，备急丹主之。
人知饮食所以养生，不知饮食失调亦以害生，故能消息使适其宜，是故贤哲防于未病。凡以饮食，无论四时，常令温暖，夏月伏阴在内，暖食尤宜。不欲苦饱，饱则筋脉横解，肠澼为痔，因而大饮，则气乃暴逆。养生之道，不欲食后便卧，及终日稳坐，皆能凝结气血，久即损寿。食后常以手摩腹数百遍，仰面呵气数百口，趑趄缓行数百步，谓之消化。食后便卧，令人患肺气头风中痞之疾，盖营卫不通，气血凝滞故尔。故食讫当行步踌躇，有作修为乃佳，语曰：流水不腐，户枢不蠹，以其动然也。
食饱不得速步走马，登高涉险，恐气满而激，致伤脏腑。不欲夜食，脾好音声，闻声即动而磨食，日入之后，万响俱绝，脾乃不磨，食之即不易消，不消即损胃，损胃即翻，翻即不受谷气，谷气不受，即坐卧袒肉操扇，此当毛孔尽开，风邪易入，感之令人四肢不遂。不欲极饥而食，食不可过饱。不欲极渴而饮，饮不可过多。食过多则结积，饮过多则成痰癖，故曰：大渴不大饮，大饥不大食，恐血气失常，卒然不救也。荒年饿莩，饱食即死，是验也。
嗟乎！善养生者养内，不善养生者养外。养内者以恬脏腑，调顺血脉，使一身之流行冲和，百病不作。养外者恣口腹之欲，极滋味之美，穷饮食之乐，虽肌体充腴，容色悦泽，而酷烈之气，内蚀脏腑，精神虚矣，安能保合太和，以臻遐龄。庄子曰：人之可畏者，衽席饮食之间，而不知为之戒过也，其此之谓乎。
——论治内伤生冷饮食厚味坚硬之物，肚腹胀满疼痛，外感风寒湿气，头疼身热憎寒，遍体骨节麻木疼痛，七情恼怒相冲，饮食不下，心腹气痛。
行气香苏散
紫苏（一钱）　陈皮（二钱）　香附（二钱）　乌药（二钱）　川芎（一钱五分）　羌活（二钱）　枳壳（一钱）麻黄（五分）　甘草（一钱）
因湿，加苍术二钱。
上剉，生姜煎服。外感风寒头痛加葱白三根。内伤饮食加山楂二钱，神曲二钱，去麻黄。
——论脾胃虚弱，不思饮食，口不知味，胸腹痞胀疼痛等症用此。
香砂养胃汤　　虚弱人宜此。
人参（七分）　白术（去芦，炒，一钱）　白茯苓（去皮）　香附（炒）　砂仁　苍术（米泔浸炒）　厚朴（姜汁炒）　陈皮（各八分）　白豆蔻（去壳，七分）　木香（五分）　甘草（炙，三分）
上剉，姜枣煎服。脾胃虚寒加干姜、官桂。胃热加姜汁炒黄连、栀子炒。肉食不化加山楂、草果。米面粉食不化加神曲、麦芽。生冷瓜果不化，加槟榔、干姜。胸腹饱闷加枳壳、萝卜子、大腹皮。伤食胃口痛，加木香、枳实、益智仁。伤食泄泻加干姜、乌梅、白术。伤食恶心呕吐加藿香、丁香、半夏、乌梅、干姜。吐痰加半夏。
——论脾胃虚弱，不思饮食，呕吐泄泻，胸痞腹胀，噎膈并虚劳，咳嗽吐痰，大便频数，或腹痛等症，寻常无病之人，服之百病皆除。
理气健脾丸
白术（去芦，炒，六两）　白茯苓（去皮，三两）　陈皮（洗，三两）　半夏（泡，姜汁炒，一两二钱）　当归（酒洗，六两）　黄连（姜汁炒，二两）　枳实（麸炒，一两五钱）　桔梗（炒，一两五钱）　神曲（炒，二两五钱）　山楂肉（去子，一两八钱）　香附（童便炒，二两）　木香（五钱）　甘草（炙，一两）
如泄泻，去桔梗，加白芍（煨二两）。
上为末，荷叶一块煎汤，下大米煮粥为丸，如梧子大，每服八十丸，食后白汤下。如元气虚弱，加黄芪蜜炙二两，人参一两，怀山药二两，莲肉去心炒二两。
——论人禀素弱，脾胃虚怯，上焦有火，有痰，有郁气，有食积，胸中不快，饮食少思，常可服。
三补枳术丸
白术（去芦，炒，一两）　陈皮（去白，一两）　枳实（麸炒，一两）　黄连（姜汁炒，五钱）　黄芩（醋炒，五钱）　黄柏（青盐水炒，一两）　白茯苓（去皮，五钱）　贝母（去心，八钱）　神曲（炒，五钱）　山楂（去核，五钱）　麦芽（炒，三钱）　加砂仁（三钱）　香附（醋炒，三钱）
上为细末，荷叶汤下粳米煮稀粥，同药捣和为丸，如梧桐子大，每服一百丸，食后姜汤送下，有热茶清送下。服后饮食自然多进，人之精血皆因谷气而生，盖脾乃肺之母，母实乃消化之气下降，何痰之有。
——论中气虚损，脾胃怯弱，饮食不下，或泻或痢，有调胃实肠之功用。大鲫鱼去肠洗净，入蒜五六瓣于内，用纸包，水湿，火煨熟，去蒜食鱼，日二三次，自然进食，又治膈噎食不下。
——论此方能消酒消食，消痰消气，消水消痞，消肿消胀，消积消痛消块，此药消而不见，响而不动，药本寻常，其功甚捷。
百消丸
黑丑（头末，二两）　香附米（炒）　五灵脂（各一两）
上为细末，醋糊丸如绿豆大，每服二三十丸或五六十丸，食后姜汤送下。
——治胃中停滞寒冷之物，及疗心腹诸卒暴痛，并胀满不快，宜用：
备急丹
大黄　巴豆（去壳）　干姜（各一两）
上为细末，炼蜜为丸如梧桐子大，每服三丸，温水送下。若卒中客忤，心腹胀满，卒痛如锥，气急口噤，停尸卒死者，用热酒灌下，以腹中鸣转即吐下立效。忌芦笋猪肉冷水肥腻之物。
万亿丸（方见通治）　治一切饮食所伤，腹满胀疼痛。
——治过食寒硬冷物，食伤太阴厥阴，或呕吐痞满肠澼。
陈皮　半夏　茯苓（三钱）　枳实（一钱）　山楂（二钱）　神曲（二钱炒）　干生姜（一钱）
砂仁（六分）　三棱（一钱）　莪术（一钱）
上剉，生姜煎服。
——治过食热物煎炒厚味，有伤太阴厥阴，呕吐痞胀，或泻痢者。
青皮　陈皮　枳实（炒）　白术（炒）　白芍（炒）　黄连（姜炒）　山楂肉　麦芽（炒，各一钱）　大黄（酒蒸，一钱五分）　甘草（三分）
上剉，水煎温服。
嗜酒丧身  ***************************
夫酒者，祭天享地，顺世和人，行气和血，乃陶情性，世人能饮者固不可缺。凡遇天寒冒露，或入病家，则饮酒三五盏，壮精神，辟疫疠，饮者不过量力而已，过则耗伤血气也。古云：饮酒无量，不及乱，此言信矣。饮者未尝得于和气血，抑且有伤脾胃，伤于形，乱于性，颠倒是非，皆此物也。早酒伤胃，宿酒伤脾，为呕吐痰沫。醉后入房，以竭其精，令人死亦不知，虽知者亦迷而不戒。
养浩高人，当寡欲而养精神，节饮食以介眉寿，此先圣之格言，实后人之龟鉴也。《本草》云：酒性大热有毒，大能助火，一饮下咽，肺先受之，肺为五脏之华盖，属金本燥。酒性喜升，气必随之，痰郁于上，溺涩于下，肺受贼邪，不生肾水，水不能制心火，诸病生焉。其始也病浅，或呕吐，或自汗，或疮疥，或鼻皶，或泄利，或心脾痛，尚可散而出也。其久也病深，或为消渴，为内疽，为肺痿，为痔漏，为鼓胀，为黄疸，为失明，为哮喘，为劳嗽，为血衄，为颠痫，为难状之病，倘非高明，未易处治，凡嗜酒者，可不慎乎。
——论治酒病当发汗，其次莫如利小便，使上下分消其湿可也。此药治饮酒太过，呕吐痰逆，心神烦乱，胸膈痞塞，手足战摇，小便不利，或大便稀溏，饮食减少等症，宜服：
葛花解酲汤
葛花（五钱）　砂仁（五钱）　白豆蔻（去壳，五钱）　人参（二钱五分）　白术（去芦，炒，二钱）　白茯苓（去皮，一钱五分）　青皮（去穣，一钱五分）　陈皮（一钱五分）　木香（五分）　猪苓（一钱五分）　泽泻（二钱）　神曲（二钱，炒）　干生姜（二钱）
素有热者，加黄连（姜汁炒一钱）。
上为细末和匀，每服三钱，白汤调下，但得微汗，酒病去矣。论云：此皆不得已用之，岂可恃赖以日日饮酒耶。是方气味辛温，偶因病酒，服之则不损元气，何者，敌酒病故也。频服之，则损人天年也。
——治烧酒醉伤不醒者，急用绿豆粉荡皮切片，将筋开口，用冷水送下。
——论此药能壮脾进饮食，令人饮酒不醉，用：
八仙剉散
丁香　砂仁　白豆蔻（去壳，各三钱）　粉葛（二两）　百药煎（二钱半）　木瓜（盐窖，一两）　烧盐（一两）　甘草（二钱半）
上细剉，人不能饮酒者，只抄一钱细嚼，温酒下，即能饮酒不醉。只可暂服，过服未有不伤人之元气也。
——论饮酒过多，大醉难醒，服此即解之。
石葛汤
石膏（五两）　葛根（剉）　生姜（剉，各五钱）
上剉，每服五钱，水煎温服。
——论腹中膈气痞满，面色黄黑，将成癖疾，饮食不进，日渐肌瘦，如欲饮酒，先服之，多饮不醉。
百杯丸
丁香（五十个）木香（三钱）橘红（去白，三两）　小茴香（五钱）　三棱（炮，三钱）　莪术（炮，三钱）人参（一两）　砂仁（二十个）　白豆蔻（三十个）　干姜（三钱）　生姜（一两，去皮切片，盐二两腌一宿，焙干）　甘草（炙，三钱）
上为细末，炼蜜为丸，朱砂为衣，每一两作五丸，每服一丸，细嚼，生姜汤送下。
——论酒积，面黄黑色，腹胀不消。
甘遂一钱为末，用槽头猪肉一两，细切如泥，入遂末在内和匀，通作一丸，纸裹，烧令香熟，取出，临卧细嚼，用好酒送下。
解酒仙丹　鲁府传。
白果仁（八两）　葡萄（八两）　薄荷叶（一两）　侧柏枝（一两）　细辛（五分）　朝脑（五分）细茶（四两）　当归（五钱）　丁香（五分）　官桂（五分）　砂仁（一两）　甘松（一两）
上为细末，炼蜜为丸，如芡实大，每服一丸，细嚼，茶清送下，极能解酒。
神仙醒酒丹　周藩京山王传。
葛花（五两）　赤小豆花　绿豆花（各二两）　家葛花（捣碎水澄粉，八两）　真柿霜（四两）　白豆蔻末（五钱）
上取细末，和匀，用生藕汁捣和作丸如弹子大，每用一丸，嚼而咽之立醒。
——论饮酒人元气虚弱，四肢无力，饮食减少，面红如妆，宜用：
补中益气汤（方见补益）加陈皮、半夏、干葛、白芍、神曲、麦芽、枳壳。小便闭加麦门冬三钱。大便闭，加桃仁一钱，红花一钱，火麻仁一钱五分。
——儒者善饮，便滑溺涩，食减胸满，腿足渐肿，症属脾肾虚寒，用加减金匮肾气丸，进食消肿，更用八味丸，胃强脾健而愈。
——人善饮酒，泄泻腹胀，吐痰作呕口干，此脾胃之气虚，先用六君子加神曲止呕，再用益气汤加茯苓、半夏，泄胀亦愈。此症若湿热壅滞，当用葛花解酲汤分消其湿，湿既去而泻未已，须用六君子加神曲，实脾土，化酒积，然虽为酒而作，实因脾土虚弱，不可专主湿热。
醒醉汤　用青橄榄，黄损者不用，瓦上磨去粗皮核，细切如缕一斤，以粉草末二两，炒盐二两拌匀，入瓷罐内密封，以沸汤点服，自然生津液，醒醉极妙。
吃酒不醉方
薄荷（五钱）　干葛（一两）　桂花（三钱）　白梅肉（五钱）
上为末为丸，先放口内舌下，自然化酒。
断酒法　用驴胞衣烧灰调酒服。
伤酒不药法　心中酒食停积，或被人劝饮过多，一切服下，胸腹胀满不消。
用盐花频擦牙齿，温水漱下，不过三次，如汤泼雪，实时宽肠通快，诚妙法也。
——治饮酒过多，蕴热胸膈，以致吐血衄血。
葛花（二两）　黄连（四两）
上为末，以大黄末熬膏，和为丸如梧子大，每服百丸，温水送下。
——人饮酒过度，大醉不醒，一家怆惶，无计可施，来告予，用樟树上嫩叶晒干为末，真葛花末，二味各等分，每服三钱，白滚水调服，立醒。
郁证  ***************************
脉多沉伏，或促或细或代，气郁则必沉而涩，湿郁则必沉而缓，热郁则必沉而数，痰郁则脉弦滑，血郁则脉芤而结促，食郁则脉必滑而紧盛。郁在上见于寸，郁在中见于关，郁在下见于尺，左右皆然。
夫郁者，结聚而不得发越也，当升者不得升，当降者不得降，当变化者不得变化也，此为传化失常，六郁之病见矣。气郁者胸胁痛，脉沉涩。湿郁者周身走痛，或关节痛，遇阴寒则发脉沉细。痰郁者动则喘，寸口脉沉滑。热郁者瞀闷，小便赤，脉沉数。血郁者四肢无力，能食便红，脉沉。食郁者嗳酸腹饱，不能食，人迎脉平和，气口脉紧盛者是也。
——论丹溪曰：血气冲和，百病不生，一有怫郁，诸病生焉，其症有六，气血痰湿热食是也，此方开诸郁之总司也。
六郁汤
香附（童便炒）　苍术（米泔浸）　神曲（炒）　栀子（炒）　连翘　陈皮　川芎　贝母　枳壳（麸炒）　白茯苓　苏梗（各一钱）　甘草（五分）
上剉一剂，水煎服。痰郁加南星二钱，半夏二钱。热郁加柴胡八分，黄芩二钱。血郁加桃仁八分，红花八分。湿郁加白术一钱五分，羌活一钱。气郁加木香一钱，槟榔一钱。食郁加山楂二钱，砂仁八分。
——论解诸郁火痰气，开胸膈，思饮食，行气消积散热，用此：
加味越鞠丸
苍术（米泔浸，姜汁炒，一两）　川芎（一两）　香附（童便浸三日，炒，一两）　神曲（炒，一两）　栀子（炒，五钱）　陈皮（去白，一两）　白术（去芦，炒，三两）　黄连（酒炒，一两）　山楂（去子，二两）　白茯苓（去皮，一两）　萝卜子（炒，五钱）　连翘（五钱）　枳实（麸炒，一两）　当归（酒洗，一两）广木香（五钱）
上为末，姜汁打稀糊为丸，如梧子大，每服五六十丸，食后白汤送下。
——论气湿痰热血食六郁，此宽胸快膈之药也。
越鞠二陈丸
苍术（米泔浸）　山栀子（炒黑）　川芎　神曲（炒）　香附（童便炒）　山楂肉　陈皮　半夏（姜汁炒）　白茯苓（去皮）　海石　南星　天花粉（各二两）　枳壳（去穣麸炒，一两五钱）　甘草（炙，五钱）
上为细末，滚水和成丸，如梧桐子大，每用二钱，食后服。用萝卜汤或姜汤茶清任下。

卷三  ——————————————————————————————————————————————————————————————————————————————————————————

痰饮  ***************************
脉双弦者，寒饮也，其脉偏弦者，饮也。肺饮不弦，但喘短气。又云：脉浮而细滑伤饮。脉弦数，有寒饮，春夏难治。脉沉而弦者，悬饮内痛。其人短气，四肢历节走痛，脉沉者有留饮。左右手关前脉浮弦大而实，膈上有稠痰也，宜吐之。病人百药不效，关上脉伏而大者，痰也。眼胞及眼下，如炭烟熏黑者，亦痰也。久得涩脉，痰饮胶固，脉道阻涩也，卒难得开，必费调理。
痰者，病名也，生于脾胃。然脾胃气盛，饮食易克，何痰之有。或食后因之气恼劳碌，惊恐风邪，致饮食之精华不能传化，而成痰饮矣。有流于经络皮肤者，有郁于脏腑支节者，游溢遍身，无所不至，痰气既盛，客必胜主，或夺于脾之大络也，壅气则倏然仆地，此痰厥也。升于肺者，则喘急咳嗽，迷于心者，则怔忡恍惚，走于肝则眩晕不仁，胁肋胀满，关于肾则咯而多痰，淫流于中脘则呕泻而作寒热，注于胸则咽膈不利，眉棱骨痛，入于肠漉漉有声，散于胸背则揪触一点疼痛，或寒如手大，或背痹一边。散则有声，聚则不利，一身上下，变化百病，治当各从所因，是以虚宜补之，火宜降之，气宜顺之，郁宜开之，食宜导之，风寒湿热，宜发散清燥以除之，故曰治病必求其本。
——论有湿痰，热痰，风痰，老痰，寒痰，食积痰，宜后方加减。
二陈汤
陈皮（去白，一钱）　半夏（汤泡，二钱）　白茯苓（去皮，一钱）　甘草（五分）
上剉一剂，生姜三片，水煎温服。
——湿痰盛者，身软而重，加白术、苍术。
——热痰，加黄连、黄芩。痰因火盛逆上，降火为先，加白术、黄芩、软石膏、黄连之类。眩晕嘈杂者，火动其痰也，亦加山栀、黄连、黄芩。
——风痰加天麻、枳壳、南星、白附子、僵蚕、牙皂之类。气虚者加竹沥，气实者加荆沥，俱用姜汁。
——老痰，用海石、半夏、瓜蒌、香附、连翘之类，五倍子佐此药，大治顽痰，宜丸药。喉中有物，咯不出，咽不下，此痰结也，用药化之，加咸药软坚之类，宜瓜蒌、杏仁、海石、　桔梗、连翘、香附，少佐朴硝、姜汁，炼蜜和丸，噙服之。脉涩者，卒难得开，必费调理。气实痰热结者，吐难得出，或成块吐咯不出，气滞者难治。
——寒痰痞塞胸中，倍加半夏，甚者加麻黄、细辛、乌头之类，痰厥头痛亦加半夏。
——食积痰，加神曲、麦芽、山楂、炒黄连、枳实以消之，甚者必用攻之，宜丸药。兼血虚者，用补血药送下。中焦有痰者，食积也，胃气亦赖所养，卒不便虚，若攻之尽，则虚矣。噫气吞酸，此系食积而郁有热，火气动上，加黄芩、南星。
——血虚有痰，加天门冬、知母、瓜蒌仁、香附米、竹沥、姜汁，带血者，更加黄芩、白芍、桑白皮。血滞不行，中焦有饮者，取竹沥加生姜汁、韭汁，饮三五盏，必胸中烦躁不宁，后愈。
——气虚有痰，加人参、白术，脾虚者，宜补中气以运痰降下，加白术、白芍、神曲、麦芽，兼用升麻提起。内伤夹痰，加人参、黄芪、白术之类，姜汁传送，或加竹沥尤妙。
——痰在膈上，必用吐法，泻之不去，胶固稠浊者，必用吐。脉浮者宜吐，痰在经络间，非吐不可，吐中就有发散之义。凡用吐药，宜升提其气便吐，加防风、川芎、桔梗、茶芽、生姜、齑汁之类，或瓜蒂散。凡吐，用布紧勒肚，于不通风处行之。
——痰在肠胃间，可下而愈，枳实、甘遂、巴豆、大黄、芒硝之类。凡痰用利药过多，脾气易虚，则痰易生而多。
——痰在胁下，非白芥子不能达。
——痰在皮里膜外，非姜汁、竹沥不可及，在四肢非竹沥不开，在经络亦用竹沥，必佐以生姜、韭汁。膈间有痰，或颠狂，或健忘，或风痰，俱用竹沥，与荆沥同功。气虚少食用竹沥，气实能食用荆沥。
——凡人身上中下有块，是痰也，问其平日好食何物，吐下后方用药。
——凡人头面颈颊身中有结核，不痛不红不作脓者，皆痰注也，宜随处用药消之。
——凡痰之为物，无处不到，为随气升降故也。
——论竹沥，大治热痰，及能养血清热。有痰厥不省人事几死者，得竹沥灌之遂苏，诚起死回生药也。
用水竹、早姜竹，截长二尺许，小者每段劈作二片，大者劈作四片，入井水浸一时许，以薄砖两块排定，将竹片架于砖上，两头露一二寸，下以烈火迫之，两头以盆盛沥，每六分中加姜汁一分服之，热甚者只可加半分耳。用此竹沥加入汤药内服之尤妙，取荆沥亦治热痰，亦照此法取之。
——论痰属湿，乃津液所化，因风寒湿热之感，或七情饮食所伤，以致气逆液浊，变为痰饮，故曰痰因火动，降火为先，火因气逆，顺气为要。
加减二陈汤
橘红（去白，一钱）　半夏（制，一钱半）　白茯苓（去皮，一钱）　贝母（一钱半）　枳实（炒，一钱）　白术（去芦，一钱二分）　连翘（五分）　黄芩（酒炒，一钱）　防风（去芦，五分）　天花粉（七分）　香附（童便炒，一钱）　甘草（三分）
上剉，生姜三片，水煎温服。
——论热痰在胸膈间不化，吐咯不出，寒热气急，满闷作痛者，名曰痰结。
开结化痰汤
陈皮（一钱）　半夏（制，二钱）　茯苓（二钱）　桔梗（八分）　枳壳（七分）　贝母（一钱）　瓜蒌仁（二钱）　黄连（五分）　黄芩（二钱）　栀子（二钱）　苏子（二钱）　桑皮（三钱）　朴硝（八分）　杏仁（三钱）　甘草（八分）
上剉，水煎，入姜汁磨木香服。
——论遍身四肢骨节走注疼痛，牵引胸背，亦作寒热，喘咳烦闷，或作肿块，痛难转侧。或四肢麻痹不仁，或背心一点如冰冷，脉来沉滑，乃是湿痰流注经络，关节不利故也。
清湿化痰汤
南星（泡，二钱）　半夏（制，二钱）　陈皮（一钱五分，去白）　茯苓（三钱，去皮）　苍术（一钱五分，米泔炒）　羌活（二钱）　酒芩　　白芥子（三钱）　白芷（二钱）　甘草（八分）
上剉，水煎，入竹沥、姜汁，磨木香，温服。骨节痛甚，及有种块作痛者，名曰痰块，加乳香一钱，没药一钱，海石三钱，朴硝五分。头顶痛，加川芎一钱五分，威灵仙三钱。手臂膊痛，加薄桂，引南星等药至痛处。
——论内伤七情，痰迷心窍，神不守舍，神出舍空，空则痰生，以致憎寒壮热，头痛昏沉迷闷，上气喘急，口出涎沫，症类伤寒，兼治中风痰厥气厥，不省人事者。
清热导痰汤
人参（二钱）　白术（一钱五分，去芦）　茯苓（三钱，去皮）　陈皮（二钱，去白）　半夏（二钱，姜制）　南星（二钱，姜制）　枳实（三钱，麸炒）　桔梗（八分）　黄连（五分）　黄芩（二钱）　瓜蒌仁（三钱）　甘草（八分）
上剉，生姜煎，入竹沥、姜汁同服。
家传清气化痰丸　制造甚得法，化痰清火，开膈顺气，消痞除胀，醒酒消食殊效。
大南星（四两）　大半夏（四两）
二味先用米泔水各浸三五日，以透为度，洗净切片，以碗一个，盛贮晒干，先姜汁，次皂汁，又次矾汁，又取硝水晒干。一用生姜汁浸一旦夕晒干。一用皂角煎水去渣，浸一旦夕晒干。一用白矾一两煮水，浸一旦夕晒干。一用朴硝一两煮水，浸一旦夕，多洗，晒干。
青皮（去穣）　陈皮（去白）　枳壳（去穣麸炒）　枳实（麸炒）　白术（去芦）　白茯苓（去皮）　苏子（炒）　白芥子（炒）　萝卜子（炒）　香附（盐水炒）　瓜蒌仁　干葛　桔梗（去芦）　杏仁（去皮）　黄芩（酒炒）　神曲（炒）　麦芽（炒）　山楂（蒸去子）　白豆蔻（去壳）前胡（去芦）　甘草（各一两）
上为细末，用前浸四味药水加竹沥一碗泡，蒸饼为丸如梧子大，每服五七十丸，或茶或姜汤任下。
——论健脾胃，清火化痰，顽痰能软，结痰能开，疏风养血，清上焦之火，除胸膈之痰，清头目，止眩晕。
千金化痰丸
胆星（四两）　半夏（姜矾牙皂同煮半日，用四两）　陈皮（去白，三两）　白茯苓（去皮，二两）　枳实（麸炒，一两）　海石（火煅，一两）　天花粉（二两）　片芩（酒炒，二两）　黄柏（酒炒，一两）　知母（酒炒，一两）　当归（酒洗，四两）　天麻（火煨，三两）　防风（去芦，二两）　白附子（煅，二两）　甘草（生，三两）　大黄（酒蒸九次，五两）　白术（米泔浸炒，二两）
气虚加人参八钱。
上为细末，神曲二两，打糊为丸，如梧子大，每服七八十丸，茶水任下。
——秤金　　一名金珠化痰丸，治痰嗽如神，又治劳嗽。
用半夏十斤，米泔水浸十日，换水三次，取出，切作两半晒干。用白矾五斤，水一桶，入铁锅内化开，将半夏入矾水内浸二十日，取出，切作四瓣晒干。用生姜十斤另研取汁，再入半夏浸二十日，取出，晒干为细末，听用。粉草十斤，去皮为粗末，入锅内，添水煮数沸，取出，以布滤去渣，将净水仍入锅内，熬成膏子，和成剂。每病重者用药二钱半，轻者二钱，金箔十张，和一大丸，与病人噙化。忌房事，此药神效，不可轻忽。
——治痰壅方
梨汁（一钟）　生姜汁（半钟）　蜜（半钟）　南薄荷末（三两）
上和匀，重汤煮十余沸，任意食，降痰，验如奔马。
——论痰饮为病，或癫或狂或眩晕等症，无不奏效。
白丸子　中州传明岐传
川南星（四两）　半夏（十两）　白附子（五两）　小川乌（三两）
上俱切片，春七夏三，秋八冬十日，水浸，一日一换，日晒夜露，其星、半另放瓷器内，少加姜汁同浸去麻性，次将前药磨，又将绢巾滤去渣，澄白粉晒干，白米糊为丸，如梧子大，每服五六十丸，姜汤滚水任下，其药放舌上不麻为度方妙。
钓痰仙方　鲁府秘方
硼砂（一钱）　白矾（半生半枯，一钱）　磁青（上细磁器打下青研细，一钱）　瓜蒂（五分）　青礞石（　煅红淬姜汁内，一钱）
上共研细末，每用二厘，薄荷浓汤调入鼻内即愈。
——人气短有痰，小便赤涩，足跟作痛，尺脉浮大，按之则涩，此虚而痰饮也，用四物送六味丸，不月而康。仲景先生云：气虚有饮，用肾气丸补而逐之，诚开后学之蒙聩，济无穷之夭枉。肾气丸即六味丸也。
——儒者体肥善饮，仲秋痰喘，用二陈、芩连益甚，加桑皮、杏仁，盗汗气促，加知母、枳壳，不时发热，余以为脾肺虚寒，用八味丸以补土母，补中益气以接中气而愈。
——妇人因怒吐痰，胸满作痛，服四物、二陈、芩连、枳壳之类不应，更加祛风之剂，半身不遂，筋渐挛缩，四肢痿软，日晡益甚，内热口干，形体倦怠。余以为郁怒伤肝脾，气血复损而然，遂用逍遥散、补中益气汤、六味地黄丸调治，喜其谨疾，年余悉愈，形体康健。
补中益气汤（见内伤）
六味丸　八味丸（俱见补益）
咳嗽  ***************************
脉咳嗽所因，浮风紧寒，数热细湿，房劳涩难。右关濡者，饮食伤脾，左关弦短，疲极肝衰。浮短肺伤，法当咳嗽，五脏之嗽，各视本部，浮紧虚寒，沉数实热，洪滑多痰，弦涩少血。形盛脉细，不足以息，沉小伏匿，皆是死脉，惟有浮大而嗽者生。
夫咳谓有声，肺气伤而不清，嗽谓有痰，脾湿动而生痰。咳嗽者，因伤肺气而动脾湿也，病本须分六气五脏之殊，而其要皆主于肺，盖肺主气而声出也。戴云：因风寒者，鼻塞声重恶寒者是也。因火者，有声痰少面赤者是也。因劳者盗汗出，兼痰者多作恶热，肺胀者动则喘满，气急息重。痰者，嗽动便有痰声，痰出嗽止，五者大概耳，亦当明其是否也。
治法须分新久虚实，新病风寒则散之，火热则清之，痰涎则化之，湿热则泻之。久病便属虚属郁，气虚则补气，血虚则补血，兼郁则开郁，滋之润之，敛之降之，则治虚之法也。
——论四时感冒，发热头疼，咳嗽声重，涕唾稠粘，中脘痞满，呕吐痰水，宽中快膈，不致伤脾。此药大解肌热，将欲成劳，痰嗽喘热并效，用：
参苏饮
紫苏　前胡　桔梗　枳壳（去穣）　干葛　陈皮　半夏（汤泡）　白茯苓（去皮，各一钱）甘草（三分）　人参（五分）　木香（三分，初病热嗽去之）
上剉一剂，姜枣煎服。若天寒感冒，恶寒无汗，咳嗽喘急，或伤风无汗，鼻塞声重，加麻黄一钱、杏仁一钱、金沸草一钱以汗散之。若初感冒，肺多有热，加杏仁、桑皮、黄芩、乌梅。胸满痰多加瓜蒌仁。气促喘嗽加知母、贝母。肺寒咳嗽，加五味、干姜。心下痞闷，烦热嘈杂，恶心或停酒不散，加姜炒黄连，枳实、干葛、陈皮倍用之。鼻衄加乌梅、麦门冬、白茅根。心盛发热加柴胡、黄芩。头痛加川芎、细辛。咳嗽吐血加升麻、牡丹皮、生地黄。火热咳嗽久不愈，加知母、贝母、麦门冬。见血加阿胶、生地黄、乌梅、赤芍、牡丹皮。吐血痰嗽加四物汤，名茯苓补心汤。妊娠伤寒，去半夏，加香附子。
——论上气喘逆，咽喉不利，痰滞咳嗽，口舌干渴。
二母清顺汤
天门冬（去心，一钱）　麦门冬（去心，一钱）　知母（蜜汤浸，二钱）　贝母（甘草汤洗，二钱）　人参（五分）　当归身（一钱）　枯芩（一钱）　山栀子（炒，一钱）　元参（一钱）　桔梗（一钱）　天花粉（一钱）　薄荷（七分）　生甘草（三分）
上剉，水煎服。
清热宁嗽化痰定喘丸
橘红（五钱）　青黛（三钱）　贝母（七钱）　胆星（一两）　天花粉（七钱）　桑白皮（七钱）　杏仁（去皮尖，七钱）　桔梗（七钱）　黄芩（五钱）　前胡（七钱）　甘草（三钱）
上为细末，炼蜜为丸，如龙眼大，每服一丸，淡姜汤化下。
——论痰嗽，服前方不效者，多属气血虚弱，四肢沉困，宜八物汤，加黄柏、知母、贝母、麦门冬、五味、瓜蒌、紫苏、陈皮等分，姜枣煎服。
——论咳嗽，早间吐痰甚多，夜间喘急不寐，然早间多痰，乃脾虚饮食所化，夜间喘急，乃肺虚阴火上冲，以后方服之。
补中益气汤（方见内伤）　依本方加麦门冬、五味子。
六味地黄丸（方见补益）　依本方加麦门冬、五味子。
——论伤风寒鼻流清涕，寒噤喷嚏，此脾肺气虚，不能实腠理，以补中益气汤主之。
——论咳嗽面白，鼻流清涕，此肺气虚而兼外邪，补中益气汤加茯苓、半夏、五味而愈。
——论咳嗽吐痰，失音声哑，此元气虚弱而致也，补中益气汤加黄柏、知母、天门冬、麦门冬、五味、杏仁、黄芩、瓜蒌仁。
——论咳嗽吐痰，手足时冷，此脾肺虚寒，以补中益气汤加炮干姜、半夏。
——论声音不出，用新槐花不拘多少，瓦上慢火炒焦，置怀中袖中，时时将一二粒口中咀嚼咽之，使喉中常有味，久声自出。
——治语音不出，用诃子（三个）　真苏子（二钱）　杏仁（二十个）　百药煎（二两）
上为末，每服二钱，热汤调服。
——治久嗽，语声不出。
诃子（去核，一两）　杏仁（泡去皮尖，一两）　通草（二钱）
上剉，每服四钱，煨姜五片，水煎，食后温服。
——论年老人日久咳嗽不能卧者，多年不愈，用：
猪板油（四两）　蜂蜜（四两）　米糖（四两）
上三味，熬化成膏，时时刻刻挑一匙，口中噙化，三五日其嗽即止。
——论久年咳嗽吐痰。
银杏膏
陈细茶（四两，略焙为细末）　白果肉（四两，一半去白膜，一半去红膜，擂烂）　核桃肉（四两，擂）　家蜜（半斤）
上药入锅内炼成膏，不拘时服。
——治久咳不瘥，并虚劳喘嗽。
紫菀（去芦头）　款冬花（各二两）　百部（五钱）
上为末，每服三钱，生姜三片，乌梅一个，同煎汤调下，食后卧睡时各一服。
——论久嗽，并连嗽四五十声者，用连皮生姜自然汁一勺，加白蜜二茶匙，同放茶碗内，煎一滚温服，三四次即止。
——切咳嗽上气者，一道士专卖此药，不拘新久皆效。
干姜　桂心（紫色辛辣者，去皮）　皂荚（泡去皮子，肥大无孔者）
上三味，并另捣下筛了，各秤分两和合后，更捣筛一遍，炼白蜜搜和，又捣一二千杵，每服三丸，如梧桐子大，不限食之先后，嗽发即服，日进三五服，忌葱蒜油腻面食。
——论年久近日咳嗽，哮吼喘急等症。
神吸散　国子博士颜心吾传
鹅管石（火煅，好醋淬七次，一钱）　余粮石（火煅，醋淬七次，一钱）　官桂（三分）粉草（三分）　枯白矾（五分）　款冬花（五分）　石膏（煅五分）
上为细末，每服三分三厘，准秤，至夜食后，静坐片时，将药放纸上，以竹筒五寸长，直插喉内，用力吸药，速亦不怕，吸药令尽为度，以细茶一口，漱而咽之。忌鸡鱼羊鹅，一切动风发物，并生冷诸物，惟食白煮猪肉鸡子，戒三七日，宜用公猪肺一副，加肉半斤，栀子一岁一个炒成炭，桑白皮不拘多少，用水同炆至熟烂，去药，至五更，病人不要开口言语，令人将汤肺喂之，病人嚼吃任用，余者过时再食，神效。
——论久嗽痰喘，百药不效，并年久不瘥者，或能饮酒人，久嗽尤效。
清金膏　曲阜令孔桂窓传
天门冬（去心，八两）　麦门冬（去心，四两）　贝母（四两）　杏仁（去皮，四两）　半夏（姜制，四两）
上五味切片，水熬去渣，取汁五碗，入白粉、葛末四两，蜜一斤，共煎汁入坛内，重汤煮一日，成膏取出，每日无时，频频服之。
——人时唾痰涎，内热作渴，肢体倦怠，劳而足热，用清气化痰益甚。余曰：此肾水泛而为痰，法当补肾。不信，另进滚痰丸一服，吐泻不止，饮食不入，头晕眼闭，始信余，用六君子汤数剂，胃气渐复，却用六味丸月余，诸症悉愈。
——人咳嗽气喘，鼻塞流涕，余用参苏饮一剂以散寒邪，更用补中益气以实腠理而愈。后因劳怒仍作，自用前饮益甚，加黄连、枳实，腹胀不食，小便短少，二陈四苓，前症愈剧，小便不通。余曰：腹胀不食，脾胃虚也，小便短少，肺肾虚也，悉因攻伐所致，投以六君子加黄芪、炮姜、五味，二剂诸症顿退，再用补中益气，加炮姜、五味，数剂全愈。
——治咳嗽秘方
款冬花（三钱）　石膏（三钱）　硼砂（七厘）　甘草（三钱）
上为末，吹入喉内，用细茶漱下即好。
喘急  ***************************
脉滑而手足温者生，脉沉涩而四肢寒者死，数者亦死，为其形损故也。肺受邪则喘，手太阴肺专主外感，无汗而喘属表实，有汗而喘属表虚。凡久喘未发，扶正气为要，已发，攻邪为主。大概喘急甚者，不可便用苦药，火气盛故也。
——论外邪在表，无汗而喘者。
五虎汤
麻黄（三钱）　杏仁（去皮尖，三钱）　石膏（五钱）　甘草（一钱）　细茶（一撮）
有痰加二陈汤。
上剉一剂，生姜葱水煎热服，加桑白皮一钱尤良。
——论在里，邪实不便，脉实而喘者。
三一承气汤
大黄　芒硝　厚朴　枳实　甘草
加木香、槟榔。
上剉，生姜三片，水煎热服。
——论痰盛而喘者，此治痰喘不能卧，人扶而坐，数日，一服而安。
千缗导痰汤
南星（一钱）　半夏（七个，水泡破皮分四片）　赤茯苓　枳壳（麸炒，各一钱）　皂角（一寸，炙去弦子）　甘草（一寸，炙）
上剉，生姜一指大，水煎服。
——论七情郁结，上气而喘者，用：
四磨汤
人参　槟榔　沉香　乌药
上四味，各用水磨汁，合一处，温服之。
三子汤　治气喘如神。
苏子　白芥子　萝卜子
水煎服，立已。
——论腹胀气喘，坐卧不得者，宜服：
沉香散
沉香（二钱半）　木香（二钱半）　枳壳（麸炒，三钱）　萝卜子（三钱）
上剉一剂，生姜三片，水煎温服。
——论喘急，因内伤元气，气不接续而喘者，宜用补中益气汤（方见内伤）。
——论阴虚火动，火炎上攻而喘者，宜此清离滋坎汤（方见劳瘵）。一用六味丸加黄柏、知母亦效。
——论虚阳上攻，气不升降，上盛下虚，痰涎壅盛，喘促短气，咳嗽而喘者。
苏子降气汤
苏子（五钱）　陈皮　厚朴（姜汁炒，各一钱）　前胡　肉桂（各二钱）　半夏（姜汁炒，五钱）　当归（三钱）　甘草（一钱）
上剉，姜枣煎服。
——论凡人痰嗽气喘，宜服：
三子养亲汤
白芥子（研，八分）　萝卜子（研，八分），苏子（研八分），南星（水泡，八分）　半夏（水泡，八分）　陈皮（去白，六分）　枳实（炒，六分）　片芩（去朽，八分）　赤茯苓（去皮，八分）甘草（二分）
上剉一剂，生姜三片，水煎温服。
——人体肥善饮，仲秋痰喘，用二陈、芩连益甚，加桑皮、杏仁，盗汗气促，加贝母、枳壳，不时发热，予以为脾肺虚寒，用八味丸以补土母，补中益气汤接补中气。八味丸（见补益）。
哮吼  ***************************
脉大抵浮而滑，易治，脉微而涩，难治。
夫哮吼以声响名，喉中如水鸡声者是也，专主于痰，宜用吐法，亦有虚而不可吐者。治之有以紫金丹导痰，小胃丹劫之而愈者，有以六味地黄丸、补中益气汤兼而进之而愈者，必须量虚实而治之也。
千金定喘汤　治哮吼如神。
麻黄（三钱）　桑白皮（蜜炙，三钱）　杏仁（一钱五分）　苏子（二钱）　白果（炒，二十一个）　款冬花（三钱）　黄芩（一钱五分，炒）　半夏（甘草水泡，一钱）　甘草（一钱）
上剉，白水煎，食远服。
诸病原来有药方，唯愁齁喘最难当，麻黄桑杏寻苏子，白果冬花更又良。甘草黄芩同半夏，水煎百沸不须姜，病人遇此仙丹药，服后方知定喘汤。
——论人素有喘急，遇寒暄不常，发则不已，哮吼夜不能睡者，用此：
苏沉九宝汤
紫苏　陈皮　薄荷　麻黄　杏仁（去皮尖）　桑白皮　大腹皮　官桂　甘草
上剉，用生姜三片，乌梅一个，水一碗，煎至八分，食后服，即效且住服。惟慎劳碌，戒厚味，节欲，日间常服些顺气化痰丸，夜卧时服抑火润下丸，如除根，须合六味地黄丸加黄柏、知母、人参、紫菀、五味子、百合各二两，浮小麦粉、熟蜜四两，打糊为丸，每服百丸，空心，柿饼汤送下，饼随食之。
二母丸　治哮喘。
知母（去皮毛，二两）　贝母（去心，二两）　百药煎（一两）
上为细末，将乌梅肉蒸熟捣烂为丸，如梧子大，每服三十丸，临卧或食后连皮姜汤送下。
——论喘气哮吼，上喘不休，或是盐戗水戗肺窍，俗谓之喘气病，用此秘方。
小蓟草一把，用精猪肉四两，入水同炆令熟，食肉并汤立已。其草三月生，七八月有四棱，茎叶尖，杪有花子。
——论凡遇天气欲作雨者，便发齁喘，甚至坐卧不得，饮食不进，此乃肺窍中积有冷痰。乘天阴寒气从背自鼻而入，则肺胀作声，此病有苦至终身者，亦有子母相作者，每发时即服，不过七八次，觉痰腥臭，吐出白色，是绝其根也，用此方。
紫金丹
白砒（一钱，生用）　枯白矾（三钱，另研）　淡豆豉（出江西者一两，水润去皮，蒸研如泥，旋加二味末合匀）
上捻作丸如绿豆大，但觉举发，用冷茶送下七丸，甚者九丸，以不喘为愈。再不必多增丸数，慎之。小儿服一二丸。
导痰小胃丹（方见痰饮）　治哮吼经年不愈，宜久久服之断根。
——论哮喘气急而不息者，宜用：
均气八仙汤
麻黄（二钱）　杏仁（三钱）　石膏（三钱）　桔梗（一钱）　片芩（二钱）知母（二钱）贝母（一钱用北细辛三分，煎汤，拌炒二母）　生甘草（一钱）
上剉一剂，水煎温服。
——治上气喘急，经年咳嗽齁䶎，久不愈，遇发即服三五次，永不再发。
夺命丹
人言（一钱）　白矾（二钱）　白附子（三钱）　南星（四钱半）　半夏（泡，五钱）
上先用人言与白矾一处，于石器内火煅红出火，黄色为度，切不可犯铁器，却和半夏、南星、白附为末，生姜汁煮，面糊为丸，黍米大，朱砂为衣，每服七丸，小儿三丸，井花水下，忌食热物。
哮吼灵秘丹　海上异人传。
胆南星（二两）　大半夏（二两，用白矾五钱，牙皂五钱同炆一夜，不见白星）　赤茯苓（去皮，二两）苦葶苈（二两）　大贝母（二两）　沉香（一两）　青礞石（硝煅，五钱）　天竺黄（二钱）　珍珠（三钱，豆腐煮过）　羚羊角（一支，镑末）　乌犀角（三钱）　白矾（一两）　硼砂（一两）　风化硝（五钱）花蕊石（火煅，五钱）　孩儿茶（五钱）　款冬花（一两）　铅白霜（五钱）
上为细末，炼蜜为丸，如梧子大，每服二三十丸，临卧淡姜汤下。外制六味地黄丸空心服，百发百中，真仙方也。
——治素患哮吼之病，发则喘急，痰涎上壅，不时举发，令慎劳役，戒厚味，节欲，早服六味丸加黄柏、知母、人参、紫菀、五味、百合各二两，浮小麦粉、蜜四两，打糊为丸，每服百丸，空心柿饼汤下，饼随食之，夜卧时服后方各一料而愈。
千金定吼丸
南星　半夏（各四两，用生姜牙皂各三两煎汤，浸星半一宿，切片再加白矾二两入汤内，同星半煮至汤干，去姜皂不用，只用星半）　贝母　枳实（麸炒）　黄连（姜炒）　黄芩（酒炒）　连翘（去心）　白附子　天麻　僵蚕（炒）　桔梗　瓜蒌仁（各一两）　锦纹大黄（酒拌，九蒸九晒，一两）　青礞石（用硝煅如金色，五钱）　沉香（五钱）
上为细末，竹沥、姜汁和为丸，如弹子大，每服一丸，临卧口噙化下，或丸如黍米大，姜汤送下亦可。
——人哮吼十数年，发则上气喘促，咳嗽吐痰，自汗，四肢厥冷，六脉沉细，此气虚脾弱。
黄芪（二钱，蜜水炒）　人参（二钱）　白术（二钱，去芦）　白茯苓（二钱，去皮）　半夏（二钱，姜炒）　杏仁（三钱，去皮）　五味子（三分）　麦门冬（二钱，去心）　陈皮（一钱五分）　甘草（八分）
上剉，姜枣煎服。
——人自幼患哮吼之病，每逢寒即发，发则上气喘急，咳嗽，痰涎上壅，年久不愈，已成痼疾，百药罔效，予制此方，一料全愈。
清上补下丸
怀生地黄（炒锅内酒拌蒸黑，四两）　石枣（酒蒸去核，二两）　怀山药（二两）　白茯苓（去皮，一两五钱）　牡丹皮（一两五钱）　泽泻（一两五钱）　辽五味子（一两五钱）　天门冬（去心，一两五钱）　麦门冬（去心一两五钱）　枳实（麸炒，一两五钱）　贝母（一两五钱）　桔梗（去芦，一两五钱）　黄连（姜炒，一两五钱）　杏仁（去皮，一两五钱）　半夏（姜炒，一两五钱）　瓜蒌仁（去油，一两五钱）　枯芩（酒炒，一两五钱）　甘草（五钱）
上为细末，炼蜜为丸，如梧桐子大，每服三钱，空心淡姜汤送下。
疟疾  ***************************
脉弦数滑实者顺，沉细虚微为逆。疟脉自弦，微则为虚，代散则死。
疟症皆因先伤于暑，次感于风，客于荣卫之间，腠理不密，复遇风寒，闭而不出，舍于肠胃之外，与荣卫并行，昼行于阳，夜行于阴，并则病作，离则病止。并于阳则热，并于阴则寒。浅则日作，深则间日。在气则早，在血则晏。按《本经》曰：疟脉自弦，弦数者多热，弦迟者多寒，弦短者伤食，弦滑者多痰，弦而紧者宜下，浮大者宜吐，弦迟者宜温，此治疟之大法。
其病热多寒少，心烦少睡者属心，名曰温疟，用柴芩汤。但寒少热，腰疼足冷者属肾，名曰寒疟，用桂附二陈汤。先寒而后大热咳嗽者属肺，名曰瘅疟，用参苏饮。热长寒短，筋脉揪缩者属肝，名曰风疟，用小柴胡汤加乌药、香附。寒热相停，呕吐痰沫者属脾，名曰食疟，用清脾饮。疟愈之后，阴阳两虚，梦遗咳嗽，不善保养，遂成劳瘵，若能清心养体，节食避风，如此调治，无不愈矣。
——论疟疾无汗要有汗，散邪为主，大凡疟疾初起，宜服此发散，出汗立愈，用此方。
散邪方
川芎　白芷　麻黄　白芍　防风　荆芥　紫苏　羌活　甘草
上剉，生姜三片，葱白三根，水煎露一宿，次早温服。有痰加陈皮，有湿加苍术，夹食加香附。
——论疟疾有汗要无汗，正气为主，宜用：
正气汤
柴胡（八分）　前胡（二钱）　川芎（一钱五分）　白芷（一钱五分）　半夏（二钱）　麦门冬（二钱）　槟榔（一钱）　草果（一钱）　青皮（二钱）　茯苓（三钱）　桂枝（六分）　甘草（八分）
上剉，姜枣煎，预先热服。
——论疟疾，不论先寒后热，先热后寒，诸疟通用。
清脾饮
青皮（去穣，二钱）　厚朴（姜炒，八分）　白术（去芦，一钱五分）　半夏（二钱，姜炒）　柴胡（八分）　黄芩（二钱）　茯苓（三钱）　草果（一钱）　甘草（八分）
上剉，生姜五片，水煎温服。
——论诸疟寒热交作，阴阳不分，口干发渴，小便赤涩，或作吐泻，用：
加减柴芩汤
柴胡（八分）　黄芩（三钱）　半夏（姜制，二钱）　猪苓（二钱）　泽泻（二钱）　苍术（米泔浸，一钱五分）　青皮（二钱）　厚朴（姜炒，八分）　槟榔（一钱）　草果（一钱）　乌梅（二钱）　甘草（八分）
上剉，姜枣煎服。
——论五脏气虚，喜怒不节，致阴阳相胜，结聚涎饮，与卫气相搏，发为疟疾，并治诸疟。
四兽饮
人参　白术（去芦）　白茯苓（去皮）　橘红　半夏（姜制）　草果仁　　乌梅（去核）　甘草　　生姜　　枣子（各等分）
上剉，以盐少许腌食顷，用皮纸包裹，以水湿之，慢火炮令香熟，焙干，每服一两，水一碗，煎半碗，温服。未发前连进数服，神效。
——论人平素不足，兼以劳役内伤，挟感寒暑，以致疟疾寒热交作，肢体倦怠，乏力少气，或疟发经年不愈，则气血皆虚，疟邪深入，名曰痎疟，此方主之。
加味补中益气汤
黄芪（蜜炒，一钱）　人参（八分）　白术（去芦，八分）　陈皮（六分）　当归（八分）　柴胡（一钱）　升麻（三分）　白芍（八分）　黄芩（一钱）　半夏（制，八分）　甘草（五分）
上剉，姜枣煎，空心服。有汗加桂枝五分，倍黄芪，热甚倍柴芩，渴加麦冬、天花粉。
——治伤暑发疟，宜服：
香薷散
香薷（四钱）　厚朴（姜炒）　扁豆（各一钱）　乌梅（一个）
上水煎，临熟入姜汁一匙温服。
——论热疟火盛，舌卷焦黑，鼻如烟色，六脉弦洪而紧，此乃阳毒而深，先以青布折叠数重，新汲水渍之，搭于胸上，须臾再易，如此三次，热势稍退，即服此药。
龙虎汤
柴胡（一钱五分）　黄芩（一钱）　半夏（七分）　石膏（二钱五分）　知母（一钱）　黄连（一钱五分）　黄柏（一钱）　栀子（八分）　粳米（五十粒）
上剉，姜枣煎服。
——治瘴疟，大热烦躁，宜用：
地龙饮子
生地龙三条研，入生姜汁、薄荷汁、生蜜各少许，新汲水调和服，如热，加龙脑少许。
——治虚弱之人，患疟初起感寒者，宜五积散，依本方用姜葱煎服（方见中寒）。
——论体虚之人，患疟寒多，久不愈者，不可用截药，宜用：
分利顺元散
川乌（一两去皮，半生半熟）　附子（一两去皮，半生半熟）　南星（二两，半生半熟）　木香（五钱，不见火）
上剉，每服四钱，生姜十片，枣七枚，水一盏，煎七分，当发早晨速进二三服，半生半熟，能分解阴阳也。
——论诸疟，不问先寒后热，或先热后寒，或寒热独作，或连日并发，或间日一发，头疼恶心，烦渴引饮，气息喘急，口苦咽干，诸药不效者，宜服此截之。
常山饮子
常山（二钱）　草果（不去皮，二钱）　知母（二钱）　良姜（一钱五分）　乌梅（一钱五分）　甘草（炙，一钱）
上剉，一两一剂，枣五个，未发时前连进二服。
——论疟疾夜发者，乃阴经有邪，宜散血中之风寒也，宜此：
麻黄桂枝汤
麻黄（一两，去节）　桂枝（二钱）　黄芩（一钱）　桃仁（去皮，三十个）　甘草（炙，三钱）
上剉，水煎服。桃仁散血缓肝之药。
——久疟腹中有癖，用水磨沉香，下雄黄解毒丸，打下黑血如泥极臭，是其验也（方见通治）。
——海外高僧，传于周少峰，治疟疾不问新久虚实寒热，诸般鬼疟、邪疟、温疟、瘴疟，一服立愈，其效如神。
番木鳖（即马钱子去壳，麸炒至黑色，一两）　黄雄（一钱）　朱砂（一钱）　甘草（一钱）
上共为细末，每服四分，其疟将发，预先吃饭一碗，将药水酒调服，盖被卧睡即愈。
——治疟先寒后热，热多寒少，或单热不寒者。
桂枝（五钱）　石膏（一两五钱）　知母（一两五钱）　黄芩（一两）
上剉，水煎服。
——治疟疾服药，寒热转大者，知太阳阳明少阳三阳合病也，小柴胡汤加石膏、知母、桂枝，水煎服。
——治久疟不能食，胸中郁郁，欲吐而不吐，以此吐之。
雄黄　甜瓜蒂　赤小豆（各等分）
上为末，每服五分，温水调下，以吐为度。
——论久疟积成癥瘕，癖在胸胁之间，诸药不愈者，宜：
咳疟饮
苍术（米泔浸）　草果（去皮）　桔梗　青皮　陈皮　良姜（各五钱）　白芷　白茯苓　半夏（汤泡姜炒）　枳壳（麸炒）　桂心　干姜（炮，各三钱）苏叶　川芎（各二钱）　甘草（炙，三钱）
上每服一两，水煎，入盐少许，空心服。
——治久疟腹中痞块，用：
阿魏丸
鳖甲（醋炙，二两）　三棱（醋浸炒）　莪术（醋浸炒）　香附子（米泔浸，各一两五钱）　陈皮（一两）　真阿魏（五钱）
上为末，醋糊为丸，如梧子大，每服三十丸，淡姜汤送下。
——论疟疾一日一发，或二日一发，或三五日一发，或经三两月，或半年一载，或误用止截太过，久不能愈者，此元气脾胃大虚，以补中益气汤（方见内伤）依本方加常山、槟榔、知母、贝母，一二剂立已。愈后去四味，只用本方调理，多服自然正气盛，则邪气自退矣。
——论患疟寒热，用止截之剂，反发热恶寒，饮食少思，神思昏倦，脉或浮洪，或微细，此阳气虚寒，以补中益气汤（方见内伤）依本方参芪归术各用三钱，甘草一钱五分，加炒干姜、炮附子各一钱，一剂寒热止，数剂元气复。
——论经年久疟，气血俱虚，而三日五日一发者，以十全大补汤（方见补益）依本方，盖邪气在阳分，浅而易治，邪气在阴分，深而难治，宜多服为良。
——治三年久疟不瘥，用楝参、干生姜各五钱，酒调服，汗出立止。
——凡疟后，形体骨立，发热恶寒，食少体虚，补中益气内参芪归术各加三钱，甘草一钱五分，炮姜二钱，一剂而寒热止，数剂而元气复。
——妇人疟久不已，发后口干倦甚，用七味白术散加麦门冬、五味，作大剂煎与恣饮，再发稍可，乃用补中益气加茯苓、半夏十余剂而愈。凡截疟，余常以参、术各一两，生姜四两煨熟，煎服即止，或以大剂补中益气加煨姜尤效，生姜一味亦效。
——凡久疟，多属元气虚寒，盖气虚则寒，血虚则热，胃虚则恶寒，脾虚则发热，阴火下流则寒热交作，或吐涎不食，战栗泄泻，手足厥冷，皆脾胃虚弱，宜益气汤，诸症悉愈。若手足厥冷加大附子。
——妇人久患疟，疟作则经不行，形虚脉大，头痛懒食，大便泄泻，小便林沥，口干唇裂，内热腹胀，盖由久疟，正气已虚，阴火独旺，以益气汤治之寻愈。惟不时头痛，加蔓荆子而止，又兼六味丸而经行。
痢疾  ***************************
脉宜微小不宜浮洪，宜滑大不宜弦急，身寒则生，身热则死。
痢者，古之滞下是也，多由感受风寒暑湿之气，及饮食不节，有伤脾胃，宿积郁结而成也。其症大便窘迫，里急后重数至圊而不能便，腹中疼痛，所下或白或赤，或赤白相杂，或下鲜血，或如豆汁，或如鱼脑，脓血相杂，或如屋漏水，此为感之有轻重，积之有深浅也。其湿热滞积于血分则赤，干于气分则白，赤白兼下，气血俱受邪也。虽有赤白二色，终无寒热之分，通作湿热治之，但分新久，更量元气用药。凡痢初患，元气未虚，必须下之，下后未愈，随症调之。痢稍久者，不可下，胃虚故也。痢多属热，亦有虚与寒者，虚者宜补，寒者宜温，年老及虚弱人不宜下，大便了而不了者血虚也，数至圊而不便者气虚也。丹溪曰：痢赤属血，自小肠来，白属气，自大肠来。
下痢不治症
下如鱼脑，半生半死，下若屋漏水者必亡，下若尘腐色者必死，下纯黑者死，下如竹筒直出者死，下纯红者难治，身热脉大者死。是亦大概言之耳，小便绝不通为胃绝。
镇国将军丸　治痢之总司也。
锦纹好大黄一斤，切薄片，分作四处，听用。一分用川黄连去毛一两，剉片，水浸汁，拌大黄，同炒干为度。一分用吴茱萸去梗一两，用水泡出汁，拌大黄，同炒干为度。一分用人乳汁浸拌大黄，同炒干为度。一分用童便浸大黄，炒干为度。
上四分共合一处，为细末，酒打米糊为丸，如梧子大，将一半三蒸三晒，将一半晒干，各包听用。如白痢，用吴茱萸煎汤送下三十丸，半生半熟。如赤痢，用黄连煎汤送下三十丸，半生半熟。如赤白痢，用吴茱萸、黄连煎汤送下三十丸，半生半熟。
——论赤白痢疾初起，积滞不行，里急后重，频登圊而去少，腹痛等症，宜先用此下之。
香连化滞汤
当归尾（一钱）　白芍（一钱，生用）　黄连（一钱，去毛）　黄芩（一钱，去皮）　黄柏（一钱，去皮）　枳壳（去穣麸炒，一钱五分）　槟榔（一钱）　大黄（三钱，虚人减半）　滑石（二钱）　甘草（二分）木香（一钱）
上剉，水煎，空心服下。
——论下痢白多，不拘新久，或用前药下后未愈者，用此和之。
白术和中汤
当归（酒洗，上，二钱五分）　白芍（土炒，上，一钱）　白术（去芦土炒，上）　白茯苓（去皮，中，各二钱）　陈皮（中，一钱）　黄芩（炒，中，一钱）　黄连（炒，八分，有红者多加）　甘草（下，五分）　木香（少许）
上剉，水煎，食前服。
——论下痢红多，不拘新久，或用前药下后未愈者，用此调之。
当归调血汤
当归（一钱五分）　川芎（一钱）　白芍（三钱）　黄连（一钱）　黄芩（一钱）　桃仁（去皮另研，一钱）　升麻（五分）
上剉一剂，水煎空心服。如白痢，加吴茱萸炒一钱，芩连用酒炒。　赤白痢，加白术、茯苓、陈皮、香附各一钱。
——治赤痢血痢，痛不可忍，又治血痔，其效如神，病虽垂殆，一服即愈。
逐瘀汤
阿胶（炒）　枳壳（麸炒）　茯苓　茯神　白芷　川芎　赤芍　生地黄　莪术　木通　五灵脂（炒尽烟）生甘草（各一钱）　桃仁（去皮尖）　大黄（各一钱五分）
上剉一剂，水一盅半，入蜜三匙再煎，温服。
——治素有积热，下痢白脓，腹痛膨胀，昼夜无度，渐至大便闭结，小便不通，此三焦有实热也，服此即愈。或下痢纯红，或赤白相杂，皆效。
清脏解毒汤
黄连　黄芩　黄柏　栀子　大黄（倍用）　连翘　滑石　木通　车前子　海金沙　枳实　莪术
上剉，水煎空心服。
——治脾疳泄泻痢疾，属气虚，宜此：
加味六君子汤
人参　白术（去芦）　白茯苓（去皮）　黄芪（各一钱）　怀山药（二钱）　砂仁（研，一钱）　甘草（五分）
上剉一剂，枣三枚，水煎，空心温服。如腹痛，加炒黑干姜、木香各五分，乌梅一个。
——论下痢赤白，脓血相杂，服痛，里急后重，昼夜无度，日久不愈，不能起床，不思饮食，疲倦之甚，或服寒凉峻利之过者，宜加减补中益气汤（方见内伤），依本方去柴胡，加白芍炒、泽泻、木香、砂仁、白豆蔻、地榆、御米壳（醋炒三分）。
——论曾经服推涤药过及，又服攻击克伐等他药而不效者，以致形气极弱，去无休息，积久恶候出者，并与救之。
养脏复元汤
人参（三钱）　白术（去芦，炒，一钱五分）　白茯苓（去皮，一钱）　白豆蔻（去壳研，一钱）　干姜（炒黑，一钱）　粟壳（去子，蜜水炒，二钱）　制附子（五分）　乌梅（三个）　木香（一钱）　甘草（炒，五分）
上剉一剂，北枣三枚，水煎空心温服，渣再煎服，谨节饮食。
——论噤口痢，其疾有冷有热，有冷热不调，皆须先发散表里，如手心热目赤是热，宜败毒散加陈米煎服。如手心冷，及纯下白痢者是寒，宜用莲肉不去心为末，用米饮调服三钱。
败毒散（方见感冒），又治疫痢发热，合境皆然者神效，加白芍、黄连尤效。
——治虚弱之人噤口痢，饮食不下。
参苓白术散（方见内伤），依本方加石莲肉、石菖蒲各一两，或有气加木香五钱。
上共为末，每服二钱，枣汤调下。噤口痢，粳米汤下。休息痢，砂糖汤下。
——治下痢诸药不效者，以醇酒半盏，姜汁半盏，仓米汤半盏，三味合一处，入陈干松菜一撮揉烂，一并食之，胃口立开。如口不开，用铁筋拨开牙齿，灌下立已。
——治噤口，药食俱不受，用田螺数枚，连壳捣烂，入麝少许调匀，填满脐内，引热下降，服药再不吐矣。
——治噤口痢食不下，老仓米炒香熟为末，淮盐火煅，每米粉三四匙，盐少许，白滚水下。
——治下痢噤口点眼方（黄宾江传）　。
用首胎粪炙干，每一钱加雄黄（五分）　胡黄连（四分）　　片脑（少许）
共为细末，罗过，点眼两角。
——治下痢噤口（傅明坡传）。用首胎粪，磁器收入，水银养住，入麝少许，点两眼角，即能食。
——治下痢噤口（胡养恒传）。
用鸡一只去毛粪，切片入罐内，用胡椒末五钱，入水同炆，用皮纸重重密封，待熟，用簪子刺孔，令患痢人鼻闻孔之气，立时思食。
——治下痢噤口，饮食不下，多是胃口热甚。
川黄连（三钱）　人参一钱（五分）　甘草（五分）　一方加石莲肉（一钱）
上用水煎，终日呷之，如吐再强饮，但得一呷下咽便好。
又方，以秤槌烧红，用好醋淋，令病人开口吸气吞之即效。
——治痢疾发呃，益元散用人参、白术煎汤调下，频服自止。
——治久痢休息不止，百方不效，用黄连末、木香末十分之一，猪肠头去油，入药，水煮烂，捣为丸如梧子大，每服五十丸，空心米汤下。
——人年老久痢不止，肌瘦如柴，昼夜苦楚，命已垂危，用人参一两水煎服之，鼻有微汗而苏，后用十全大补汤调理而安。
——人下痢，小腹急痛，大便欲去不去，此脾胃气虚而下陷也，用补中益气送八味丸二剂而愈，此等症候，因利药致损元气，肢体肿胀而死者，不可枚举。
——人停食患痢，腹痛下坠，或用疏导之剂，两足肿胀，食少体倦，烦热作渴，脉洪数，按之微细，予以六君子加姜桂各二钱，吴茱萸、五味各一钱，煎熟冷服之即睡，觉而诸症退，再剂全安，此假热而治以假寒也。
——人呕吐不食，腹痛后重，自用大黄等药一剂，腹痛益甚，自汗发热昏愦，脉大。予用参术各一两，炙甘草、炮干姜各三钱，升麻一钱，水煎，一服而苏。又用补中益气汤加炮干姜二剂而愈。
——人痢后两足浮肿，胸腹胀满，小便短少，用分利之剂，遍身肿兼气喘。予曰：两足浮肿，脾气下陷也。胸腹胀满，脾虚作痞也。小便短少，肺不能生肾也。身肿气喘，脾不能生肺也。用补中益气汤加大附子而愈。半载后因饮食劳倦，两足浮肿，小便短少，仍服前药顿愈。
——人下血，服犀角地黄汤等药，其血愈多，形体消瘦，发热少食，里急后重，此脾气下陷，余用补中益气加炮姜，一剂而愈。
——人血痢，及下血不止，以六味丸加地榆、阿胶、炒黄连、黄芩、生地黄，一剂即效。
——人患痢后重，自知医，用芍药汤，后重益甚，饮食少思，腹寒肢冷，予以为脾胃亏损，用六君子汤加木香、炮姜，二剂愈。
泄泻  ***************************
脉多沉，伤于风则浮，伤于寒则沉细，伤于暑则沉微，伤于湿则沉缓，泄而腹胀脉弦者死。又云：脉缓，时微小者生，浮大数者死。
夫泄泻属湿属气虚，有火，有痰，有食积，有寒，有脾泄，有肾泄，凡泻水腹不痛者，湿也。饮食入胃不住，完谷不化者，气虚也。腹痛泻水如热汤，痛一阵泻一阵者，火也。或泻或不泻，或多或少者，痰也。腹痛甚而泄泻，泻后痛减者，食积也。肚腹痛四肢冷者，寒也。常常泄泻者，脾泄也。五更泄者，肾泄也。宜分别而治也。大概泄泻因湿伤其脾者居多，以胃苓汤加减主之。
——论中暑伤湿，停饮夹食，脾胃不和，腹痛泄泻作渴，小便不利，水谷不化，阴阳不分者，湿也。
胃苓汤　主方
苍术（米泔浸）　厚朴（姜汁炒）　陈皮　猪苓　泽泻（各一钱）　白术（去芦，炒，二钱）　白茯苓（一钱五分）　白芍（炒，一钱五分）　肉桂　甘草（炙，各三分）
上剉一剂，生姜三片，枣二枚，水煎温服。泄泻稍久加升麻、防风，有热者加酒炒黄连，有寒者加炒干姜，暴泄水泻加滑石，食积加山楂、神曲，有痰加半夏、乌梅，气虚加人参、白术，气恼加木香，久泄加干姜、肉蔻，暴痢赤白相杂，腹痛里急后重，去桂加槟榔、木香、黄连。水煎服。
——论泄泻，饮食入胃不住，完谷不化者，气虚也。
益气健脾汤
人参（二钱）　白术（一钱五分，去芦土炒）　白茯苓（去皮，三钱）　陈皮（二钱）　白芍（炒，三钱）　苍术（一钱五分，米泔浸）　干姜（炒黑，八分）　诃子（煨，二钱）　肉蔻（面煨，六分）　升麻（酒洗，四分）　甘草（炙，八分）
上剉，枣姜煎服。腹痛加桂，忌油腻。
——论泄泻腹痛，泻水如热汤，痛一阵泄一阵者，火也。宜：
加味四苓散
白术（一钱五分）　白茯苓（去皮，二钱）　猪苓（二钱）　泽泻（二钱）　木通（二钱）　栀子（三钱）　黄芩（二钱）　白芍（三钱）　甘草（八分）
上剉，灯心十茎，水煎空心服。
——论泄泻或多或少，或泻或不泻者，痰也。宜：
加味二陈汤
陈皮　　半夏（姜炒）　白茯苓（去皮）　苍术（米泔浸炒）　厚朴（姜汁炒）砂仁　山药（炒）　车前子　木通　甘草（炙，各等分）
上剉一剂，生姜三片，乌梅一个，灯心十茎，水煎温服。
——论泄泻，腹痛甚而泄泻，泻后痛减者，食积也。用：
香砂平胃散
苍术（米泔浸，一钱五分）　陈皮（二钱）　厚朴（姜炒，八分）　白术（炒，去芦，一钱五分）　白茯苓（去皮，三钱）　半夏（姜炒，二钱）　砂仁（一钱）　香附（炒，二钱）　神曲（炒，三钱）　白芍（炒，二钱）　甘草（炙，八分）
上剉，生姜煎服。
——论刘草窓痛泻要方，伤食腹痛，得泻便减，今泻而痛不止，故责之土败木贼也。
白术（炒，三钱）　白芍（炒，一钱）　陈皮（炒，一钱五分）　防风（一钱）
上剉，水煎温服。
——论泄泻肚腹疼痛，四肢厥冷者，寒也。宜：
附子理中汤
白术（去芦土炒，一钱五分）　干姜（炒，八分）　人参（二钱）　白茯苓（去皮，三钱）　砂仁（一钱）　厚朴（姜汁炒，八分）　苍术（一钱五分，米泔浸炒）　熟附子（八分）　甘草（炙，八分）
上剉，生姜水煎服。
——论泄泻气弱易饱，常便稀溏者，此脾泄也。用：
扶脾散
莲肉（去心不去皮，一两半）　陈皮（一两）　白茯苓（一两）　白术（陈壁土炒，三两）　麦芽（炒，五钱）
上为细末，每服二钱，白砂糖二钱，白滚水送下，补脾助元气，令人能食止泻。
——论滑泻日夜无度，肠胃虚寒不禁。宜服：
八柱散
人参　白术（去芦土炒）　肉蔻（煨）　干姜（炒）　诃子（煨）　大附子（面裹煨去皮脐）　粟壳（蜜水炒）　甘草（炙，各等分）
上剉一剂，姜一片，乌梅一个，灯心一团，水煎温服。
补脾丸　症治同前。
白术（去芦，十两分四分，一肉蔻，二小茴，三故纸，四吴茱萸，各二两拌炒，去四味，只用白术）　莲肉（去心炒）　人参（各一两）　甘草（炙）　白芍（炒，各五钱）　木香（煨，四钱）　山药（炒）　陈皮（各七钱）　干姜（炒，三钱）
上为细末，煮粥，加炒神曲末，打糊为丸，如梧桐子大，每服百丸，空心淡姜汤下。专治老人弱人脾泄飧泄殊中。
——论泄泻脾肾虚弱，清晨五更作泻，或全不思食，或食而不化，大便不实者，此肾泄也。凡饭后随即大便者，盖脾肾交济，所以有水谷之分。脾气虽强而肾气不足，故饮食下咽而大腑为之飧泄也，治法用二神丸主之。
二神丸
破故纸（四两，炒）　肉豆蔻（二两，生用）
上为末，用大红枣四十九个，生姜四两切碎，同枣用水煮熟，去姜，取枣肉和为丸，如梧子大，每服五十丸，空心盐汤下。加吴茱萸泡炒一两，五味子一两，名四神丸，治经年久泄不止者神效。
——人善饮，便滑溺涩，食减胸满，腿足渐肿，症属脾肾虚寒，以金匮肾气丸，食进肿消，更用八味丸，胃强脾健而愈。
——人病泄，每至五更辄即利，此肾泄也，用五味子散数服而愈。因起居不慎，泄复作，年余不瘥，此命门火虚，不能生脾土，法当补其母。火者土之母也，遂用八味丸补其母，泻即止，食渐进。东垣云：脾胃之气盛，则能食而肥，虚则不能食而瘦，全赖命门火为生化之源，滋养之根也。故用八味丸委效，只用六味丸亦可。
——论大便滑利，小便闭涩，或肢体渐肿，喘嗽唾痰，为脾肾气血俱虚，用十全大补汤（方见补益）送下四神丸。
——论肾虚久泻不止，用六味地黄丸加五味子、破故纸、肉豆蔻、吴茱萸（方见补益）。
大抵久泻，多由泛用消食利水之剂，损其真阴，元气不能自持，遂成久泻。若非补中益气汤、四神丸滋其本源，后必胸痞腹胀，小便淋涩，多致不起。
——人患泄泻日久不止，以致元气下陷，饮食入胃不住，完谷不化，肌肉消削，肢体沉困，面目两足肿满，上气喘急，此元气脾胃虚之甚也，宜补中益气汤（方见内伤），依本方减当归，加酒炒白芍、茯苓、泽泻、山药、莲肉、木香、干姜炒黑，止泄泻之良方也。
——泄泻因内伤劳倦，饮食化迟作泻，及脾胃素蕴湿热，但遇饮食劳倦即发，而肢体酸软，沉困泄泻者，以益气汤去当归，加炒芍、茯苓、苍术、猪苓、泽泻，姜枣煎服。
按上诸方治泄泻，有湿泻，有气虚泻，有火泻，有痰泻，有食积泻，有土败木贼泻，有寒泻，有脾泻，有脾肾泻，有元气下脱泻，有肾泻，有虚寒滑脱久泻不止者，宜依病对方而用也。
——人食下即响，响而即泻，不敢食一些，食之即泻，诸药不效。以生红柿核纸包水湿，炭火烧熟食之，不三四个即止。
——秘方，治泄泻，用鸡子一个，将小头破开，入胡椒七粒，纸糊顶，煨熟，好酒送下，烧酒更好，将胡椒完吞下。
——泄泻二三日，或腹疼痛，生姜、豆豉、胡椒煎汤热服，立止。
——治暴泄不止，小便不通，车前子炒为末，每服二钱，米饮调下，其根叶亦可捣汁服。此药利水道而不动元气。
——治泄泻，用獖猪肚一枚，净洗去脂膜，入大蒜在内，以水煮烂捣膏，入苍术泔制、陈皮、厚朴姜炒、甘草炙，等分为末，同杵为丸，如梧子大，每服三五十丸，空心米汤下，盐汤亦可。
——治许州黄太守患泄泻，二三年不愈，每饮烧酒三盅则止，二三日以为常，畏药不治，召余诊之，六脉弦数，先服此药以解酒毒，后服理气健脾丸加泽泻而愈（方见伤食门）。
宣黄连（一两）　生姜（四两）
上为一处，以慢火炒令干姜脆色，去姜取连，捣末，每服二钱，空心腊茶清下。甚者不过二服，专治久患脾泄。
——大便溏泄，米谷不化，用：
黄连（酒炒）　白芍（煨）　吴茱萸（炒，各等分）
上为细末，用小米饭为丸，如梧子大，每服五六十丸，空心米汤送下。
——治泄泻手足冷，不渴腹痛，用人参、白术、干姜、甘草，水煎热服，中寒重者加附子。
——治久泻，大肠滑泄，五倍子炒五两为末，面糊为丸，如梧子大，每服五丸，米饮下，日三服。
六味丸　金匮肾气丸　八味丸　十全大补汤（俱见补益）
补中益气汤（见内伤）
●补遗
三白散　治一切泄泻如神。
白术（去芦，炒，一钱半）　白芍（炒，一钱五分）　白茯苓（去皮，二钱）　泽泻（一钱）　厚朴（姜炒）　黄连（炒，各一钱）　干姜（炒，五分）　乌梅肉（煎用三钱，丸用三钱）
如兼伤食，加神曲炒、麦芽炒各一钱。
上剉，生姜三片，水煎食前服。为末，神曲为丸服，尤效。
霍乱  ***************************
脉大者生，脉微弱而迟者死。脉代者，霍乱，气少不语，舌卷囊缩者皆不治。
夫霍乱者，挥霍变乱也，其症心腹卒痛，呕吐下利，发热憎寒，头痛眩晕，或泻而不吐，或吐而不泻，先心痛则先吐，先腹痛则先泻，心腹俱痛，则吐泻俱作，甚则转筋颓顿，手足厥冷，死生反掌间耳。治宜藿香正气散加生姜为上，不惟可以温散风邪，抑亦可以调理吐泻。盖有吐有泻，名湿霍乱，死者少也。若上不得吐下不得泻，名干霍乱，而死者多也，治之急须以盐汤灌之，令其大吐，庶有可生者，切莫与谷食，虽米饮一呷，入口即死，必待吐泻过二三时，直至饥甚，方可与稀粥慢慢调理可也。转筋不住，男子以手挽其阴，女子以手牵乳近肱两边，此千金妙法也。
——论四时不正之气，寒疫时气，山岚瘴气，雨湿蒸气，或中寒腹痛吐利，中暑冒风吐泻，中湿身重泄泻，或不服水土，脾胃不和，饮食停滞，复感外寒，头痛憎寒，或呕逆恶心，胸膈痞闷，或发热无汗者并治。
藿香正气散
藿香（二钱）　紫苏　陈皮　厚朴（姜汁炒）　半夏（姜汁炒）　白术（去芦，炒）　白茯苓（去皮）　桔梗（去芦）　大腹皮　白芷（各一钱）　甘草（五分）
上剉一剂，生姜、枣子煎服。霍乱转筋加木瓜二钱，腹痛加炒白芍二钱，寒痛加官桂八分，冷甚加干姜八分。饮食不化，心下痞闷，加香附、砂仁一钱。米谷不化加神曲二钱炒，麦芽炒，肉食不化加山楂。心下痞加枳实、青皮，中暑冒风加香薷一钱，扁豆二钱，时发憎寒壮热加柴胡一钱，干葛二钱，发热加麦门冬二钱，淡竹叶三钱。口渴作泻，小便不利，合五苓散。湿热相搏，霍乱转筋，烦渴闷乱，合黄连香薷散。心腹绞痛加木香一钱，若频欲登圊不通利者，加枳壳一钱。
——论霍乱之疾，未有不由内伤生冷，外感风寒而致也，余用藿香正气散治之，百发百中，一岁之内，常治百人，未有弗效者。但有热者须加姜炒黄连，寒甚者加干姜，万无一失。又腹痛加桂，痛甚去藿香加吴茱萸，小便不利加茯苓，如干霍乱，加枳壳、白茯苓、官桂最佳。
——治虚弱之人，上吐下泻，霍乱，手足厥冷，腹痛脉微者，乃阴症也。
理中汤
人参　白术（去芦，炒）干姜（炮）　甘草（炙，各等分）
若为寒气湿气所干者，加附子一两，名附子理中汤。
若霍乱吐泻，加青皮二钱，陈皮一钱，名治中汤。
若干霍乱心腹作痛，先以盐汤频服，候吐出，即进此药。
若呕吐者，于治中汤内加丁香五分，半夏二钱，生姜十片。
若泄泻，加橘皮、茯苓名补中汤。
若溏泻不已，于补中内加附子一两。
若不喜饮食，米谷不化，加砂仁八分，附子八分，陈皮二钱，茯苓三钱。
若霍乱吐泻，心腹作痛，手足厥冷，去白术加附子八分，名四顺汤。
若伤寒结胸，先以桔梗汤，再不愈，及诸吐利后胸痞欲绝，心膈高起，急紧痛手不可近者，加枳实二钱，茯苓三钱，名枳实理中汤。若渴者，再于枳实理中汤加天花粉三钱。渴欲饮水，加白术一钱五分，若霍乱转筋，理中汤加火煅石膏三钱。
若脐上筑者，肾气动也，去白术，加桂五分。肾恶燥，去白术，恐作奔豚，故加官桂。
若悸多，加茯苓三钱。
若腹满，去白术，加附子八分。
若饮酒过多，或啖炙煿热食，发为鼻衄，加川芎一钱五分。
若伤胃吐血，以此药能理中脘，分利阴阳，安定血脉。
——论转筋霍乱，上吐下泻，腹内疼痛，及干霍乱，俗名绞肠痧，真阴症，手足厥冷，宜服：
理中丸
人参　干姜（炮）　白术（去皮）　甘草（炙，各等分）
上为末，炼蜜为丸，每重一钱细嚼，淡姜汤下，忌食米汤。此即理中汤改为丸，取土能塞水之义，若仍煎汤，则不效矣。
——论干霍乱者，俗名绞肠痧，其症因宿食不消，心腹绞痛，欲吐不吐，欲泻不泻，挥霍撩乱，所伤之物，不得出洩故也，死在须臾，急宜多灌盐汤探吐之，令物出尽，却服理中汤，或理中丸亦可，更刺十井出血，并委中出血。
——霍乱身热口渴，此热暑中也，宜：
加减薷苓汤
猪苓　泽泻　香薷　干葛（各七分）　赤茯苓（一钱）　天花粉（二钱）　白术（去芦）　黄连（各五分）　甘草（三分）
上剉一剂，生姜煎服。如热极加石膏二钱，知母二钱。泄极加升麻五分，滑石三钱。腹痛加炒芍药五分，桂三分，寒痛亦加此。
——霍乱吐泻，用生姜细切，以新汲水调益元散，炖热服之立止。
——论霍乱吐泻，因饮冷，或冒寒，或失饥，或大怒，或乘车舟，伤动胃气，令人上吐下泻不止，头晕眼花，手足转筋，四肢厥冷，用药迟缓，须臾不救。
百沸汤
吴茱萸（五钱）　木瓜（五钱）　食盐（五钱）
上三味同炒焦，用沸汤煎，随病人意，冷热服之。
——方，用枯白矾为末，每服一钱，百沸汤点服。
——治伤食吐泻腹胀。
顺逆丹
白术（去芦土炒）　白茯苓（去皮）　陈皮　川厚朴（去皮，姜炒）　泽泻（各一两）　猪苓（八钱）　苍术（米泔浸炒，一两半）　神曲（炒，七钱）　麦芽（炒，七钱）　砂仁（三钱）　木香（二钱）　甘草（炙，五钱）
上为细末，炼蜜为丸，如龙眼大，每服一丸，米汤研化下。
——治脾虚气陷，吐泻烦渴，用：
参术散
人参　白术（炒）　白茯苓（去皮）　山药　藿香　葛根　升麻
上为细末，每服二钱，米汤调下。
——论霍乱已愈，烦热多渴，小便不利，宜：
麦门冬汤
人参（二钱）　白术（去芦，一钱五分）　白茯苓（去皮，三钱）　陈皮（二钱）　半夏（姜炒，二钱）　麦门冬（三钱，去心）　甘草（八分）　小麦（八分）　乌梅（二钱）
上剉，生姜五片，水煎温服。
——论干霍乱，上不得吐，下不得利，出冷汗欲绝者，盐一大把炒令黄，入童便一碗，温和服之，少顷吐下即愈。
——治霍乱吐泻，心腹作痛，炒盐两碗，纸包纱护，顿其胸前并肚腹上截，以熨斗火熨，气透则苏，续又以炒盐熨其背，则十分无事。
——治霍乱转筋，用皂角末吹一小豆入鼻中，得吐即愈。
——霍乱转筋，用大蓼一握，煎汤荡洗，北人以麦糖代之，使腠理开泄，阳气散则愈也。河间云：热气燥灼于筋，则挛瘛而痛也。
——转筋入腹欲死者，生姜一两捣烂，以酒五盏煎服。
——霍乱上吐下泻　邓对峰传。
用韭菜捣汁一盏，重汤煮热，服之立止。
——霍乱吐泻腹痛，服药即吐，无法可施，用百沸汤半碗，井泉水半碗合而服之即安，名阴阳汤，极效。
——治霍乱吐泻，樟树皮一把水煎温服，立止。
——论霍乱不拘寒暑，吐泻不出，腹痛烦躁，谓之干霍乱，死在旦夕，急将病人腿腕横纹上蘸温水拍打，紫红脉见，以布针或瓷瓦刺破，出紫血即愈。
——治霍乱吐泻，霍香梗一味，煎水服立效，一方加陈皮尤妙。
呕吐  ***************************
脉滑数为呕，代者霍乱，微滑者生，涩数凶断。
呕吐者，饮食入胃而复逆出也。有声无物谓之哕，有物无声谓之吐，呕吐谓有声有物，胃气有所伤，中气不足所致。有外感寒邪者，有内伤饮食者，有气逆者，三者俱以藿香正气散加减治。有胃热者清胃保中汤，有胃寒者附子理中汤，有呕哕痰涎者加减二陈汤，有水寒停胃者茯苓半夏汤，有久病胃虚者比和饮，医者宜审而治之也。
藿香正气散（方见霍乱）　治诸呕吐，照后加减。
——论外感寒邪呕吐者（依前方）。
——论内伤饮食呕吐者（依前方），加砂仁八分，山楂二钱，神曲二钱。
——论有气逆呕吐者（依前方），加木香八分，砂仁八分，白豆蔻八分。
——论胃虚有热呕吐者，宜后方。
清胃保中汤
藿香（一钱）　白术（土炒，一钱）　陈皮（八分）　半夏（姜炒，八分）白茯苓（去皮，八分）　砂仁（三分）　黄连（土炒，二钱）黄芩（土炒，二钱）　栀子（姜炒，二钱）　甘草（二分）　加枇杷叶（去毛，一钱）
上剉一剂，生姜三片，长流水和黄泥搅澄清二盅，入药煎至一盅，稍冷服。气逆吐甚加伏龙肝一块。因气，加香附炒一钱，枳实麸炒八分，去白术。心烦不寐，加竹茹二钱。酒伤脾胃，加干葛八分，天花粉三钱，白豆蔻八分。
——论呕哕痰涎者。
加减二陈汤
陈皮　半夏（姜炒）　白茯苓（去皮）　甘草　人参　白术　竹茹　　砂仁　山栀（炒）　　麦门冬（去心，各等分）
上剉一剂，生姜三片，枣一枚，水煎，徐徐温服。
——论水寒停胃作呕吐者。
茯苓半夏汤
白茯苓（去皮）　半夏（姜炒）　陈皮　苍术（米泔浸）　厚朴（姜炒，各一钱）　砂仁（五分）　藿香（八分）　干姜（炒，三分）　乌梅（一个）　甘草（三分）
上剉一剂，生姜三片，水煎，徐徐服。
——论阴证呕吐，或手足厥冷腹痛，属虚寒冷甚者，附子理中汤（方见中寒门）。
——论久病胃虚呕吐月余，不纳水谷，闻食即呕，闻药亦呕者。
比和饮
人参（一钱）　白术（一钱，炒）　白茯苓（去皮一钱）　藿香（五分）　陈皮（五分）　砂仁（五分）　神曲（炒，一钱）　甘草（炙，三分）
上剉一剂，用陈仓米一合，顺流水二盅煎沸，泡伏龙肝，研细，搅浑澄清，取一钟，生姜三片，枣二枚，同煎七分，稍冷服，别以陈仓米煎汤时啜之，日进药二三服即止，神效。
——论卒暴呕吐，虚弱困乏无力，及久病人呕吐，饮食入口即吐者，人参一两切片水煎，徐徐而服之立已。
——治胃气冷，吃食即欲吐，白豆蔻五钱为末，以好酒一盏，微温调服，日三盏。
——治冷涎呕吐，阴症干呕。
吴茱萸（汤泡炒，一两五钱）　生姜（一两五钱）　人参（三分）　大枣（五个）
上剉，水煎，食前服。
——治患呕吐，闻药即呕，百方不效，以伏龙肝为末，水丸，塞两鼻孔，却服对症药，遂不再吐，如神。
——治热症呕吐，或憎寒发热口苦，小柴胡汤多加生姜、人参须分两，或加乌梅。
——治胃热而呕吐，欲知胃热，手足心皆热者是。
竹茹汤
半夏（姜汁浸，二钱）　干葛（二钱）　青竹茹（四钱）　甘草（生，八分）
上剉，姜枣煎服，或加前胡三分。
——治呕吐属热者。
黄连（姜炒，一钱）　石膏（火煅，二钱）
上为末，白滚水送下。
——治热呕不止。
栀子（炒黑）　朴硝（各等分）
上为末，每服二三匙，白滚水送下。
——论大肠结燥，呕吐不止，汤药不入，老人虚人多有此症，幽门不通，上冲窍门，呕吐泛满之症，法须先以蜜导煎通其幽门，然后服药，盖人身之气上下周流不通，必宣其上，如前吐法是也，上不安必撤其下也。
藿香　厚朴（姜炒）　陈皮　白术（去芦，炒）　半夏（姜制）　白茯苓（去皮，各一钱）　砂仁（炒，五分）　枇杷叶（擦去白毛，三片）　甘草（三分）　生姜（一钱）
上剉，水煎服。
——治呕吐宿滞，脐腹痛甚，手足俱冷，脉微细，用附子理中丸一服益甚，脉浮大，按之而细，用参附汤一剂而愈。
——论阴虚于下，令人多呕者，乃诸阳气浮，无所依从，故呕咳上气喘，以六味地黄丸用盐汤送下。
——呕吐不食，腹痛后重，自用大黄等药一剂，腹痛益甚，自汗发热，昏愦脉大，予用参术各一两，炙甘草、煨姜各三钱，升麻一钱，水煎服而苏，又用益气汤加炮姜，二剂而愈。
翻胃  ***************************
脉浮缓者生，沉涩者死。脉涩而小血不足，脉大而弱气不足。
夫翻胃之症，其来也未有不由膈噎而始者。膈噎者喜怒不常，忧思劳役，惊恐无时，七情伤于脾胃，郁而生痰，痰与气搏，升而不降，饮食不下，血气留于咽嗌，五噎结于胸膈者为五膈，法当顺气化痰，温脾养胃。如阳脉紧而涩者，为难治之症。
夫翻胃即膈噎，膈噎乃翻胃之渐，大法有四，血虚气虚，有痰有热。血虚者，脉必数而无力，气虚者，脉必缓而无力，气血俱虚者，则口中多出沫，但见沫大出者必死。有热者脉必数而有力，有痰者脉必滑数，二者可治。
血虚者则以四物汤为主，左手脉无力。气虚者则以四君子为主，右手脉无力。粪如羊屎者，断不可治，大肠无血故也。痰以二陈汤为主，寸关脉沉，或伏或大，有气结滞，通气之药皆可用。寸关脉沉而涩大，不可用香燥热剂，宜薄滋味。又曰：膈噎翻胃之疾得之六淫七情，遂有火热炎上之作，多升少降。又有外为阴火上炎翻胃者，作阴火治之，大便必结。用童便、竹沥、韭汁、姜汁、牛羊乳，分气而用。
——论膈有十般之病，其实同出一源，皆因动性不能发泄，则郁于肝。人之膈膜属肝木，否则木乘土位，木曰曲直作酸，然酸则能收塞，胃脘因之而收小窒碍，乃作膈症，宜用此汤。
当归活血润膈汤
当归（酒洗，一钱五分）　桃仁（去皮尖，一钱）　广陈皮（青色者，八分）　川厚朴（姜炒，一钱）　黄连（吴茱萸煎汤炒，一钱）　大腹皮（甘草汤洗，一钱）　红花（七分）　片白术（盐水炒，七分）　炙甘草（三分）　善酒者加葛根七分。
上剉一剂，水煎温服。
按五噎名虽有五，原其要在于气弱血枯之人，思虑劳欲而成者也。气弱则运化不开，血枯则道路闭涩，盖心生血，肾生气，任脉乃阴之母，枯则精涸，任脉不润矣。任脉循咽嗌胸中胃之三脘，一直而下，肾虚则丹田清气不升，故中焦乏顺下之化，脾虽思味而爱食，因升降不利而成噎矣。宜绝欲以复精血，须节顺志以和心脾，用当归活血润膈汤去白术，加人参一钱，白豆蔻七个，黄柏酒炒七分，知母七分，栀子炒一钱，瓜蒌仁炒一钱，远志甘草汤泡，去心八分，红枣三枚，水煎服。
——论膈噎，胸中不利，大便结燥，痰嗽喘满，脾胃壅滞，此能推陈致新，治膈气之圣药也。
人参利膈丸
人参（三钱）　当归（二钱）　藿香（一钱五分）　厚朴（姜汁炒，一两）　枳实（麸炒，一两）　大黄（酒蒸，一两）　木香（一钱五分）　槟榔（一钱五分）　甘草（炙，三钱）
上为末，滴水为丸，如梧子大，每服五十丸，温水下。
——论噎食转食，宜：
加减不换金正气散
苍术（米泔浸，一钱半）　陈皮（去白，二钱）　厚朴（姜汁炒，八分）　藿香（三钱）　半夏（姜汁炒，二钱）　枳实（麸炒，二钱）　白术（去芦，一钱五分）　白茯苓（去皮，三钱）　白豆蔻（去壳，八分）　甘草（八分）　黄连（土炒，六分）
上剉，生姜三片，水煎服。
——论噎膈翻胃之症，皆由七情之气太过，郁则生火生痰而致病，病则耗气耗血以致虚，气虚不能运化而生痰，血虚不能滋润而生火。或朝食而暮吐，或暮食而朝吐，或食已即吐者，日久不愈，误投香燥攻克之药过多，以致危殆。宜以补中益气汤（方见内伤）依本方去柴胡、升麻，加半夏二钱，白茯苓三钱，白芍酒炒三钱，枳实麸炒一钱，神曲炒二钱，黄连姜炒六分。
——翻胃不食，脾胃虚弱，不进饮食，宜：
太仓丸
丁香（一两）　砂仁（一两）　白豆蔻（去壳，一两）　陈仓米（六两，黄土炒米熟，去土不用）
上为细末，生姜自然汁为丸，如梧子大，每服百丸，食后用淡姜汤送下。有怒气加香附子姜汁炒一两。
——论五噎者，气忧劳食思也。气噎者心悸，上下不通，噫哕不徹，胸胁苦痛。忧噎者，天际苦厥逆，心下悸动，手足厥冷。劳噎者，苦气膈胁下支满，胸中填塞，令手足逆冷，不能自温。食噎者，食无多少，胸中苦塞，常痛不得喘息。思噎者，心悸动，善忘，目视慌，皆忧恚嗔怒，寒气上攻胸胁。
五噎丸　治胸中虚寒日久，呕逆逆气，饮食不下，结气不消。
人参（五分）　白术（去芦，四分）　白茯苓（四分）　陈皮（六分）　细辛（四分）　川椒（五分）　吴茱萸（五分）　桂心（五分）干姜（五分，炒）大附子（煨去皮脐，四分）
上为末，炼蜜为丸，如梧子大，每服三丸酒下，日三次服。
保和丸　治积热翻胃。
陈皮　半夏（姜汁炒）　白茯苓（去皮）　连翘　神曲（炒）　山楂肉　萝卜子（炒，各三钱）　黄连（姜炒，五钱）
上为末，稀米糊为丸，胭脂为衣，粟米大，每服六七十丸，人参煎汤，入竹沥同下。
——论胃反不受食，食已即呕吐出。
人参（二两）　白术（去芦，一两）　半夏（汤泡，三两）　生姜（三两）　白蜜（一碗）
上五味㕮咀，以水五升，和蜜扬之二三百下，煮取一升半，分三次服之。
——论反胃，呕吐无常，粥饮入口即吐，困弱无力，垂死者，人参二两咀片，水煎顿服立效，再用人参汁煮稀粥与服。
——治翻胃，用六君子汤加炮姜、白豆蔻、黄连（用吴茱萸酒拌，过宿，炒，去茱萸）。
——治转食方，反翅鸡一只，煮熟去骨，入人参、当归、盐各五钱为末，再煮取与食之，勿令人共食。
——人年过五十，得噎症，胃脘作痛，食不下，或食下良久复出，大便结燥，人黑瘦甚。诊其脉，右关弦滑而洪，关后略沉小，三部俱沉弦带芤，此中气不足，木来侮土，上焦湿热，郁结成痰，下焦血少，故大便结燥，阴火上冲吸门，故食不下，用四物汤以生血，四君子汤以补气，二陈汤以祛痰，三合成剂，加姜炒黄连，麸炒枳实，瓜蒌仁，少加砂仁，又间服润肠丸百余剂全安（润肠丸方见大便秘方）。
——治翻胃，用大附子一个最大者，坐于砖上，四面着火渐逼，淬入生姜自然汁，又依前火逼干，复淬之，约生姜汁可尽半碗许，捣为末，每服一钱，用粟米汤下，不过三服立效。
——治噎膈大便燥结。
橘杏麻仁丸
陈皮（为末）　杏仁（去皮尖）　火麻仁（去壳，各三两）　郁李仁（去壳，五钱）
上三仁俱捣为膏，用枣肉和入石臼内杵为丸，每服五十丸，枳实煎汤送下。
呃逆  ***************************
脉浮而缓者易治，弦急而按之不鼓者难治。脉结，或促或微，皆可治，脉代者危，右关脉弦者，木乘土位，难治。
发呃者，气逆上冲而作声也，一名呃逆，因气逆奔急上行作呃发声，有数者不同，不可不辨。有胃虚膈热者，宜桔皮竹茹汤。有胃虚寒者，宜丁香柿蒂汤。有肾气虚损，阴火上冲者，宜六味地黄丸。有中气不足者，脉虚数，气不相续而发呃者，宜补中益气汤加生脉散、黄柏以降虚火，或少加附子，服之立愈。有阳明内实失下而发呃者，宜六一顺气汤下之。有渴而饮水太过，成水结胸而又发呃者，宜小陷胸汤，或用小青龙汤去麻黄，加附子，治水寒相搏发呃，大妙。有传经伤寒热症，误用姜桂等热药助起火邪，痰火相搏而为呃逆者，宜黄连解毒汤、白虎汤及竹沥之类治之。
——论呃逆，因吐利后胃虚膈热而呃逆者。
橘皮竹茹汤
陈皮（去白，二钱）　人参（一钱）　甘草（炙，一钱）　竹茹（一钱）　加柿蒂（一钱）　丁香（五分）
上剉一剂，生姜五片，枣二枚，水煎温服。身热发渴加柴胡、黄芩，去丁香。
——论吐利后，大病后，胃中虚寒，咳逆至七八声相连，收气不回者难治。
丁香柿蒂汤
人参　白茯苓　　陈皮　良姜　丁香　　柿蒂（各一钱）　甘草（五分）
上剉，生姜五片，水煎服。
——论咳逆而无脉者，用：
人参复脉散
人参（二钱）　白术（一钱五分，去芦）　麦门冬（去心，二钱）　白茯苓（去皮，三钱）　五味子（四分）　陈皮（二钱）　半夏（姜炒，二钱）　竹茹（四钱）　甘草（八分）
上剉，生姜五片，水煎服。
——论人因饱食后得气，发呃逆，连声不止者，宜：
顺气消滞汤
陈皮（二钱）　半夏（姜炒，二钱）　白茯苓（去皮，三钱）　丁香（三分）　柿蒂（二个）　黄连（姜炒，二分）　神曲（炒，二钱）　香附（二钱）　白术（一钱五分）　竹茹（四钱）　甘草（八分）
上剉，生姜五片，水煎服。
——论肾气虚损，虚火上冲而作咳逆者（自脐下上冲直出于口者，阴火上冲，难治），六味地黄丸（方见补益）依本方作汤，加柿蒂二个，沉香八分，木香一钱，砂仁八分。
——论中气不足，脉虚微，气不相接续，而作咳逆者，宜补中益气汤（方见内伤）依本方加麦门冬二钱，五味子四分，黄柏酒炒三钱，少加熟附子六分制。
——论伤寒阳明内实失下，而作呃逆者，用六一顺气汤（方见伤寒）。
——治伤寒发热而呃逆者，用黄荆子炒，不拘多少，水煎服。
——论伤寒发渴，而饮水太过，成水结胸而发呃者，用：
小陷胸汤
黄连（二钱）　半夏（姜炒，二钱）　瓜蒌实（三钱）
上剉一剂，生姜三片，水煎服。
——论伤寒表证未解，心下有水气，干呕咳逆，又治受寒喘嗽，宜以：
小青龙汤
桂枝（八分）　干姜（八分）　细辛（八分）　半夏（二钱）　芍药（二钱）　五味子（四分）　麻黄（八分）　甘草（八分）
上剉，水煎服。
——论伤寒阳症，呃逆潮热，小柴胡汤加生姜二片，竹茹四钱，橘皮二钱。
——论有传经伤寒，误用姜、桂等热药，助起痰火，而作呃逆者，用黄连解毒汤（方见感冒）、白虎汤（方见伤寒）。
——论因服攻病药，致伤胃气，下陷而元气将离，以致胃气共丹田之气疲毙，或久病人而至于呃者，乃三焦元气与胃气惫矣，乃危恶之兆也，宜用：
大补元汤
嫩黄芪（蜜水炒，一钱半）　楝参（去芦，一钱五分）　白术（去芦，炒，二钱）　怀山药（一钱）　广陈皮（七分）　石斛（七分）　白豆蔻（研，六分）　广木香（三分）　沉香（三分）　甘草（炙，七分）
上剉一剂，生姜三片，红枣二枚，粳米一撮，水煎，不拘时温服。
——论一切呃逆，用柿蒂烧存性为末，酒调服立止。一方，每服用柿蒂七个，焙为末，用黄酒调下。
——齅法，治呃逆服药无效者，用硫黄、乳香各等分为末，以酒煎，急令患人齅之。
——方，用雄黄二钱，酒一盏，煎七分，急令患人齅其热气即止。
——灸呃逆法（见灸法）
——治哕逆欲死者，其肺脉弱者不治，用半夏、生姜各一两，每服五钱，水煎服。
——治咳逆，连咳四五十声者，姜汁半合，蜜一匙与煎令熟，温服，如此三服瘥。
嗳气  ***************************
脉，嗳气嘈杂，审右寸关，紧滑可治，弦急则难，两寸弦滑，留饮胸间，脉横在寸，有积上拦。
夫嗳气者，胃虚火郁之所成也。因胃中有火，治疗之法，虚则补之，热则清之，气则顺之，气顺则痰消也。
——论嗳气者，胃中有火痰也，宜用：
星半汤
南星（姜制）　半夏（姜制）　石膏　香附　炒栀子（各等分）
上剉一剂，生姜煎服，或以姜捣汁亦可。盖胃中有郁火，膈上有稠痰故也。
——论嗳气声闻于外，因气胸膈闷，有痰，舌黑，乃痰之症也，宜服：
导痰汤
陈皮（二钱）　半夏（姜炒，二钱）　白茯苓（去皮，三钱）　白术（一钱五分，去芦）　香附（二钱）　青皮（去穣，二钱）　黄芩（炒，二钱）　黄连（姜炒，二钱）　瓜蒌仁（三钱）　砂仁（八分）　甘草（八分）
上剉，生姜三片，水煎服。
——论妇人嗳气，胸紧，连嗳十余声不尽，嗳出气心头略宽，不嗳即紧，宜：
破郁丹
香附（醋煮，四两）　栀子仁（炒，四两）　黄连（姜汁炒，二两）　枳实（麸炒，一两）　槟榔（一两）　莪术（煨，一两）　青皮（去穣，一两）　瓜蒌仁（一两）　苏子（一两）
上共为末，水丸如梧子大，每服三十丸，食后滚水送下，或以分心气饮服之，立效。
——上舍饮食失宜，胸膈膨胀，嗳气吞酸，以自知医，用二陈、枳连苍柏之类，前症益甚，更加足指肿痛，指缝出水，余用补中益气加茯苓、半夏治之而愈，若腿足浮肿，或焮肿寒热呕吐，亦用前药。
吞酸  ***************************
脉弦而滑，两手或浮而弦，或浮而滑，或沉而迟，或紧而洪，或洪而数，或沉而迟，胸中有寒饮。洪数者，痰热在胸膈，时吐酸水，欲成翻胃也。
夫酸者，肝木之味也，由火盛制金不能平木，则肝木自甚，故为酸也，如饮食热则易于酸矣。或言吐酸为寒者，误也，乃湿热在胃口上，饮食入胃，被湿热郁遏，食不得化，故作吞酸，如谷肉覆盖在器，湿则易为酸也。必用吴茱萸顺其性折之，乃在活法。
——论吞酸嘈杂，酸水刺心者，乃痰火郁气也，宜：
清郁二陈汤
陈皮　半夏（姜炒）　茯苓　香附　黄连（姜炒）　栀子（炒，各一钱）　苍术（米泔浸，炒）　川芎　枳实（炒，各八分）　神曲（炒，五钱）　白芍（炒，七分）　甘草（三分）
上剉一剂，生姜煎服。
——论郁结吐酸者，用：
茱连丸
苍术（米泔浸，一两）　陈皮（一两）　半夏（姜炒，一两）　白茯苓（去皮，一两）　黄连（一两半，姜炒，夏月倍用）　吴茱萸（炒，一两，冬月倍用）
上为细末，蒸饼为丸，如绿豆大，每服三五十丸，食后白滚水送下。
——论噫气吞酸嘈杂，有痰有热，有气有食，胸膈不宽，饮食不化，以：
香蔻和中丸
白术（去芦，炒）　山楂肉　连翘（各四两）　白茯苓（去皮）　半夏（姜汁炒）　枳实（去穣麸炒）　陈皮（去白）　神曲（炒，各二两）　干生姜（二两）　莱菔子（炒）　白豆蔻（炒，各五钱）　木香（二钱五分）
上为细末，神曲糊为丸，如梧子大，每服百丸，食后白汤送下。
——论妇人心酸，乃痰饮积在脾胃间，时时酸心或吐水，宜：
吴茱萸丸
大麦芽（炒，五钱）　肉桂（五钱）　吴萸（一两，盐汤洗）　苍术（米泔浸，一两）　陈皮（去白，五钱）　神曲（炒，五钱）
上为细末，稀面为丸，如梧子大，每服五七十丸，米饮送下。
——论醋心，每醋气上攻如酽醋不可当者，用吴茱萸一合，水一盅，煎七分，顿服，纵浓亦须强饮。曾有人心如螫破，服此方效。
——治口吐清水，用：
苍术（二钱，壁土炒）　白术（一钱半，去芦，炒）　陈皮（一钱五分）　白茯苓（三钱）　滑石（炒，三钱）
水煎服。
——儒者四时喜极热饮食，或吞酸嗳腐，或大便不实，足指缝湿痒，此脾气虚寒下陷，用六君子汤，加姜桂治之而愈。稍为失宜，诸疾仍作，用前药更加附子钱许，数剂则不再发。
——妇人吞酸嗳腐，呕吐痰涎，面色纯白，或用二陈、黄连、枳实之类，加发热作渴，肚腹胀满。予曰：此脾胃亏损，末传寒中。不信，仍作火治，肢体肿胀如蛊。余以六君加附子、木香治之，胃气渐醒，饮食渐进，虚火归经，又以补中益气加炮姜、木香、茯苓、半夏兼服全愈。
——治食后吐酸水，用干姜、吴茱萸各二两为末，每服方寸匙，酒调服，日二服，胃冷者服之立效。
嘈杂  ***************************
夫胃为水谷之海，无物不受，若夫湿面鱼腥，水果生冷，以及烹饪调和粘滑难化等物，恣食无节，朝伤暮损，而成清痰稠饮，滞于中宫，故谓嘈杂嗳气，吞酸痞满，甚则为翻胃膈噎，即此之由也。夫嘈杂之为症也，似饥不饥，似痛不痛，而有懊憹不自宁之况者是也。其症或兼嗳气，或兼痞满，或兼恶心，渐至胃脘作痛，实痰火之为患也，治法以南星、半夏、橘红之类以消其痰，芩连、栀子、石膏、知母之类以降其火，苍术、白术、芍药之类以健脾利湿，壮其本元，又当忌口节欲，无有不安者也。
——论嘈杂，乃痰因火动也，宜：
化痰清火汤
南星（姜炒，二钱）　半夏（姜炒，二钱）　陈皮（二钱）　黄连（六分）　黄芩（二钱）　栀子（三钱）　知母（一钱五分）　石膏（二钱）　苍术（一钱半，米泔浸）　白术（炒，去芦，一钱五分）　白芍（炒，二钱）　甘草（八分）
上剉，生姜煎服。
——论嘈杂因血虚而作者，宜：
养血四物汤
当归（三钱）　川芎（一钱五分）　白芍（炒，二钱）　熟地黄（姜焙，四钱）　人参（二钱）　白术（去芦，一钱五分）　白茯苓（去皮，二钱）　半夏（姜炒，二钱）　黄连（姜炒，六分）　栀子（三钱）　甘草（八分）
——方去人参，加香附二钱，贝母二钱。
上剉，生姜煎服。
——论妇人心胸嘈杂，多是痰症，或云是血嘈，而用猪余血炒食之则愈，此以血导血归原耳。此方治中脘心腹冷痰，心下嘈杂，口出清水，胁肋急胀满痛，不欲食，此胃气虚冷，脉沉迟弦细，宜此：
旋复花汤
陈皮　半夏（姜炒）　赤茯苓（去皮）　旋复花　人参　白芍（炒）　细辛　桔梗　官桂　甘草
上剉，生姜七片，水煎服。
——论妇人心胸嘈杂，用：
茯苓补心汤　即四物汤合参苏饮是也。
——治心中嘈杂，坐卧不宁，蔡完体传。
陈皮（一钱）　半夏（八分）　白茯苓（一钱）　赤茯神（八分）　酸枣仁（炒，八分）　益智仁（三分）麦门冬（去心，一钱）　甘草（二分）
上剉一剂，生姜水煎，半空心温服。
——人多思虑，以致血虚，五更时嘈杂是也，宜以四物汤加香附、山栀、黄连、贝母。
——肥人嘈杂，宜用二陈汤少加川芎、苍术、炒栀子，水煎服。
——论嘈杂者，痰火内动，如粗食在膈，令人不自安也，用：
痰火越鞠丸
海石（研，水飞，三两）　胆星（二两）　瓜蒌仁（去油，三两）　山栀（炒黑，三两）　青黛（水飞过，八分）　香附（童便浸，二两）　苍术（米泔浸透，搓去黑皮，切片炒，二两）　川芎（二两）
上各等分为细末，汤泡蒸饼为丸，如绿豆大，每服百丸，临卧白汤送下。
——论嘈杂属郁火者，宜：
加味三黄丸
黄芩（二两，去朽，酒炒）　黄连（六钱，去毛，姜炒）　黄柏（一两五钱，去皮，童便炒）　香附（二两，米醋浸透炒）　苍术（一两五钱，米泔浸透，搓去黑皮，切片炒）
上各等分为细末，打稀糊为丸，如绿豆大，每服七八十丸，临卧茶清送下。
诸气  ***************************
脉，下手脉沉，便知是气，沉极则伏，涩弱难愈，其或沉滑，气兼痰饮病也。
人禀天地阴阳之气以生，藉血肉以成其形，一气周流于其中，以成其神，形神俱备，乃为全人。故气阳而血阴，灌溉周身而无一毫之间断也。血则随气而行，气载乎血者也，有是气必有是血，有是血必乘乎是气，二者行则俱行，一息有间则病矣。今之人不知忿怒惊恐悲哀而损其身，忧愁思虑以伤其气，故人之疾多从气而生，致有中满腹胀，积聚喘急，五膈五噎，皆由于气也。
——论男子妇人一切气不和，多因忧愁思虑忿怒伤神，或临食忧戚，或事不随意，使抑郁之气留滞不散，停于胸膈之间不能流畅，致心胸痞闷，胁肋虚胀，噎塞不通，噫气吞酸，呕哕恶心，头目昏眩，四肢倦怠，面色痿黄，口舌干苦，饮食减少，日渐消瘦。或大肠虚闭，或因病之后，胸中虚痞，不思饮食，并皆治之。
分心气饮
青皮（去穣，二钱）　陈皮（二钱）　半夏（二钱，姜炒）　白茯苓（去皮，二钱）　木通（二钱）　官桂（五分）　赤芍（二钱）　桑白皮（三钱）　大腹皮（三钱）　紫苏（一钱）　羌活（二钱）　甘草（八分）
上剉作剂，生姜三片，枣一枚，灯心十根，水煎温服。性急加柴胡，多怒加黄芩，食少加砂仁、神曲，咳嗽加桔梗、半夏，胸膈痞闷加枳实、香附，三焦不和加乌药，气闭加萝卜子、枳壳，气滞腰疼加木瓜、枳壳，上焦热加黄芩，下焦热加栀子，翻胃加沉香磨服，水气面目浮肿加猪苓、泽泻、车前、木瓜、葶苈、麦门冬，气块加三棱、莪术。一方，去赤芍、羌活，加枳壳、桔梗、木香、槟榔、香附、莪术、藿香，治忧思郁怒诸气。
——论七情之气结成痰涎，状如破絮，或如梅核，在咽喉之间，咯不出，咽不下，或中脘痞闷，气不舒快，或痰涎壅盛，上气喘急，或因痰饮恶心呕吐等症。
加味四七汤
半夏（汤泡，五两）　白茯苓（去皮，四两）　川厚朴（姜炒，三两）　紫苏（二两）　桔梗（二两）　枳实（麸炒，二两）　甘草（一两）
上剉作十剂，生姜七片，枣一枚，水煎热服。一方治梅核气加槟榔。
——论一切气滞，心腹满闷疼痛，胁肋胀满难消，呕吐酸水，痰涎不利，头目昏眩，并食积酒毒及米谷不化，或下痢脓血，大小便结滞不快，风壅积热，口苦烦躁，涕唾稠粘，此药最能流湿润燥，推陈致新，滋阴抑阳，散郁破结，活血通经，治气分之圣药也，宜此：
利气丸
大黄（生用，六两）　黑丑（头末，六两）　木香（一两）　槟榔（一两）　枳壳（麸炒，一两）　香附米（炒，四两）　青皮（去穣，一两）　陈皮（一两）　莪术（煨，一两）　黄连（一两）　黄柏（三两）
上为细末，水丸梧子大，每服五七十丸或百丸，临卧淡姜汤送下，以利为度。如不利，再加丸数，通利则愈。瑞竹堂加黄芩、当归各一两。
——论脾胃不和，过食生冷油腻，面粉湿面，停滞不化，胸膈满闷，呕逆恶心，腹胁膨胀，心脾疼痛，憎寒壮热，或面目四肢浮肿，甚至脏腑闭涩，上气喘急，卧睡不安，但是有因气所伤，寒气、咽气、膈气、滞气、痞气、癖气、气块、一切气并治，用此：
沉香化气丹
香附子（一斤，炒，内四两生用）　黑牵牛（头末，八两）　苍术（米泔浸，炒，四两）　青皮（去穣炒，五两）陈皮（五两）　山药（二两）　枳壳（麸炒，二两）　枳实（麸炒，二两）　厚朴（姜汁炒，一两）　三棱（煨，三两）　莪术（煨，二两）　紫苏（二两）　木香（一两）　沉香（七钱五分）　丁香（二两）　丁皮（二钱五分）　官桂（五钱）　干姜（炮，一两）　良姜（一两）　砂仁（二两）　草果（去壳，一两五钱）　白豆蔻（去壳，一两）　南星（炮，一两）　半夏（炮，一两）　人参（五钱）　白茯苓（去皮，一两）　槟榔（一两）　石菖蒲（二两）　萝卜子（炒，二两）　神曲（炒，二两）　山楂（去子，二两）
上为细末，醋糊为丸，如桐子大，每服五十丸，临卧淡姜汤送下。膀胱疝气，空心盐汤下。如要大便通利，渐加至百丸，仍看老幼盛衰，增减丸数。此药蠲积聚，化滞气，逐利病原，立见神效。药性温平，不损元气，常服三五丸，疏风顺气，和胃健脾，消酒化食，宽中快膈，消磨痞块，孕妇不宜服。
——论男妇中风中气，牙关紧闭，口眼喎斜，不省人事，并传尸骨蒸劳瘵，卒暴心疼，鬼魅瘴疟，小儿急慢惊搐，妇人产后中风，赤白痢疾，一切急暴之症，最能顺气化痰，神效。
苏合香丸
沉香　木香　丁香　白檀香　安息香（酒熬膏　）　麝香　香附米　白术（去芦）　诃子肉　荜茇　　犀角（镑屑）　朱砂（各一两）　片脑　苏合油（入安息香膏内，各五钱）
上将各味咀成片为细末，入脑麝、安息香、苏合油，同药搅匀，炼蜜为丸，每丸秤过一钱，用蜡包裹，每用大人一丸，小儿半丸，去蜡皮，以生姜自然汁化开，擦牙关，另煎姜汤少许，调药灌下。
——人饮酒大醉后，气往外，仰头出不尽，有出气无收气，此乃气不归元，死在须臾，诸药不效，余以韭菜根捶烂，入陈酽醋炒热，绢包熨脐下，此一包冷了，又另换一包，熨至脐下温暖，气渐降而归元矣，妙不可言。
痞满  ***************************
脉来坚实者顺，虚弱者逆。
痞满与胀满不同，胀满是内胀而外亦形，痞则内觉痞闷，而外无胀急之形也。盖由阴伏阳蓄，气血不运而成，位心下之中，腹满痞塞，皆土邪之所为耳。有因误下里气虚，邪乘虚而入于心之分野，有因食痰积不能施行而作痞者，有湿热太甚，土来心下而为痞者。治之用黄连、黄芩、枳实之苦以泄之，生姜、半夏、厚朴之辛以散之，人参、白术之甘温以补之，茯苓、泽泻之咸淡以渗之。大概与湿同治，使上下分消可也。
——论按之坚而软，无块为痞，多是痰气郁结，或饮食停滞者。
加味二陈汤
陈皮（二钱）　半夏（姜炒，二钱）　白茯苓（去皮，三钱）　枳实（麸炒，一钱）　黄连（姜汁炒，六分）　山楂（去子，二钱）　木香（八分）　青皮（去穣，二钱）　砂仁（八分）　甘草（八分）
上剉，生姜煎服。
——论痞满，宜调中补气血，清痞清热，攻补兼施，简而当也。
平补枳术丸
白术（去芦土炒，三两）　白芍（酒炒，一两五钱）　陈皮　枳实（麸炒）　黄连（酒炒，各一两）　人参　木香（各五钱）
上为细末，荷叶煎汤，打米糊为丸如梧子大，每服五十丸，食远米汤下，渐加至六七十丸。
——论内伤元气脾胃，而作心下痞者，宜大补元气也，服加减补中益气汤（方见内伤）。
如脉缓有痰而痞，加半夏、黄连。脉弦，四肢满闭，便难而心下痞，加黄连、柴胡、甘草。大便闭燥，黄连、桃仁，少加大黄、归身，心下痞夯闷，加白芍，黄连。心下痞，腹胀，加白芍、砂仁、五味子。如天寒，少加干姜或肉桂。心下痞，中寒者，加附子、黄连。心下痞，呕逆者，加陈皮、生姜、黄连。夏月加黄连，少加丁香、藿香。能食而心下痞，加枳实三钱，黄连五分。如不能食心下痞者勿加之，依本方。食已心下痞，则服前枳术丸而愈。
——论一切心下痞，及年久不愈者，宜用：
大消痞丸
黄连（土炒，六钱）　黄芩（土炒，六钱）　枳实（麸炒，五钱）　半夏（泡，四钱）　陈皮（四钱）　厚朴（姜炒，四钱）　猪苓（二钱五分）　泽泻（三钱）　姜黄（一两）　干生姜（二钱）　人参（四钱）　神曲（炒，二钱）　砂仁（三钱）　甘草（炙，二钱）　白术（去芦土炒，一两）
上为细末，蒸饼为丸，如梧子大，每服五十丸，渐加至百丸，空心白滚汤送下。
——男子胸膈作痞，饮食难化，服枳术丸，久而形体消瘦，发热口干，脉浮大而微，用补中益气加桂姜，诸症悉退，唯见脾胃虚寒，遂用八味丸补命门相火，不月而饮食进，三月而形体充。此症若不用前丸，多变腹胀喘促，腿足浮肿，小便淋涩等症，急用加减肾气丸，亦有得生者。
——治痞闷气结食积，宜服：
内消丸
青皮　陈皮　三棱（煨）　莪术（煨）　神曲（炒）　麦芽（炒）　香附（炒，各等分）
上为细末，醋糊为丸，如梧子大，每服三五十丸，茶清送下。
——腹中窄狭，须用苍术，若肥人自觉腹中窄狭，乃是湿痰流灌脏腑，气不升降，燥饮，用苍术、香附行气。如瘦人自觉腹中窄狭，乃是热气熏蒸脏腑，宜黄连、苍术。
——论心下坚如盘者。
枳实（麸炒，一钱）　白术（去芦，三钱）
上剉一剂，水煎温服。
补中益气汤（方见内伤）
八味丸（方见补益）
鼓胀  ***************************
《经》云：其脉大坚以涩者，胀也。关上脉浮则内胀，迟而滑者胀，脉盛而紧者胀。胀脉浮大者易治，虚小者难治。水病腹大如鼓，脉实者生，虚者死，洪大者生，微细者死。中恶腹大，四肢满，脉大而缓者生，浮而紧者死。
丹溪云：七情内伤，六淫外感，饮食不节，房劳致虚，脾土之阴受伤，转输之官失职，胃虽受谷不能运化，故阴阳不交，清浊相混，隧道壅塞，郁而为热，热留为湿，湿热相生，遂成胀满，《经云》鼓胀者是也，以其外虽坚满，中空无物，有似于鼓。其病胶固，难以治疗，又名曰蛊，若虫侵蚀之义。
阴阳愆伏，荣卫凝滞，三焦不能宣行，脾胃不能传布，胀满之所由生也，曰谷胀，曰水胀，曰气胀，曰血胀，谓之四病。或寒或热，或虚或实，又不可以无别也。若久病羸乏，卒病胀满，喘息不得，与夫脐心突起，或下利频数，百方调治，未见一愈者矣。
朝宽暮急者为血虚，暮宽朝急者为气虚，朝暮俱急者气血俱虚。
《脉经》曰：胃中寒则胀满，此论内伤不足之邪，乃久病也。寒者非寒冷之寒，乃阳虚之义，故用参术以补脾为君，苍术、茯苓、陈皮为臣，黄芩、麦门冬为使，以制肝木，少加厚朴以消腹胀，气不运加木香，气下陷加升麻、柴胡提之，血虚加四物汤，有痰加半夏。《经》云：塞因塞用者是也。病胀久，脾胃虚者，虽有大小便不利之症，乃气不运血不润也，当大补气血为主，慎不可用下药也。鼓胀为病多端，宜照后方加减调治，毋得执泥以误人也。
——论病人初起心腹胀满，因于食伤脾胃，湿痰气郁，食积而作胀也，用此通治之剂，宜：
香砂和中汤
藿香　砂仁（各一钱二分）　苍术（炒，一钱五分）　厚朴（姜汁炒）　广陈皮（刮去白）　半夏（姜汁炒）　白茯苓（去皮）　枳实（麸炒）　青皮（去穣）　神曲（炒）　山楂肉（各一钱）　白术（去芦，炒，一钱半）　甘草（三分）
上剉一剂，生姜煎服。
——论脾虚鼓胀，手足倦怠，短气溏泄者，此调治胀满，王道之药，久病虚弱之人宜服：
六君子汤
人参（二钱）　白术（一钱五分，去芦，炒）　白茯苓（去皮，三钱）　半夏（姜制，二钱）　陈皮（二钱）　甘草（八分）
上剉，生姜煎服。一方加当归、白豆蔻、苏梗尤妙。
按《经》曰：塞因塞用，故用补剂以治胀，初服则胀，久服则通，此唯精达经旨者知之，庸医未足道也。若朝宽暮急为血虚，加当归、川芎。暮宽朝急为气虚，依本方。朝暮俱急，亦加芎归。
——论男妇因于气恼而心腹胀满，或痰嗽喘急者，予常见因气而作胀满者甚多，用此方甚效，分心气饮。（方见诸气）依本方，加槟榔、枳壳、香附、乌药。
木香消胀丸　治症同前。
木香（二钱五分）　槟榔（五钱）　陈皮　大腹皮　枳壳（麸炒）　桑白皮　苏子（炒）　香附子（炒，各一两）　萝卜子（炒，二两）
上为细末，水煮稀神曲糊为丸，如梧子大，每服五七十丸，淡姜汤送下。
——论腹胀发热，以阳并阴则阳实而阴虚，阳盛则外热，阴虚生内热，脉必浮数。浮则为虚，数则为热。阴虚不能宣导，饮食如故，致胀满者，谓之热胀，宜用：
枳实分消汤
川厚朴（去皮，姜汁炒，五分）　枳实（麸炒，一钱五分）　大黄（酒蒸，一钱五分）　官桂（一钱二分）　甘草（炙，一钱五分）
上剉一剂，姜枣煎服。呕吐加半夏，自利去大黄，寒多加干姜。
——论中满鼓胀、气胀、水胀、热胀，宜：
中满分消丸
人参（二钱五分）　白术（去芦，炒，二钱半）　姜黄（一钱五分）　猪苓（去黑皮，一钱）　甘草（炙，二钱）　砂仁　干生姜（各二钱）　泽泻　　陈皮　　知母（去毛，酒炒，各三钱）　白茯苓（去皮，二钱）　枳实（麸炒）　半夏（姜炒）　黄连（姜汁炒，各五钱）　黄芩（酒炒，六钱）　川厚朴（姜炒，五钱）
上为细末，水浸蒸饼为丸，如梧子大，每服百丸，焙热，食远白汤送下。
——论老人虚人中寒下虚，心腹膨胀，不喜饮食，脉浮迟而弱，此名寒胀，宜：
香朴汤
川厚朴（姜汁炒，五钱）　大附子（泡去皮脐，三钱八分）　木香（一钱五分）
上剉一剂，生姜七片，枣二枚，水煎热服。
——论中满寒胀寒疝，大小便不通，阴躁，足不收，四肢厥逆，食入反出，下虚中满，腹胀心下痞，下焦躁寒沉厥，奔豚不收，宜：
中满分消汤
益智　半夏（姜炒）　升麻　茯苓（去皮）　木香（各三分）　黄芪（炒）　吴茱萸（炒）　草豆蔻　川厚朴（姜炒，各五分）川乌（炮）　人参　泽泻　青皮（去穣）　当归　柴胡　黄连（姜炒）　澄茄　黄柏（酒炒）　干姜　生姜（各二分）
上剉一剂，水煎服，忌房劳酒湿面生硬冷物。
——论中满腹胀，内有积聚如石坚硬，令人坐卧不宁，二便涩滞，上气喘促，或通身虚肿，宜：
广茂溃坚汤
川厚朴（去皮，姜炒）　黄芩（炒）　黄连（姜炒）　益智仁　草豆蔻　当归（各五分）　半夏（姜炒，七分）　广术　升麻　　红花　　吴茱萸（各二分）　生甘草　柴胡　泽泻　神曲（炒）青皮（去穣）陈皮（各三分）　口干加葛根（四分）。
上剉一剂，生姜煎服，食远温服，忌酒醋湿面。
——论浊气在上，则生䐜胀，清气在下，则生飧泄，宜：
木香顺气汤
木香（三分）　厚朴（姜炒，四分）　青皮（去穣）　陈皮　益智仁　泽泻　干生姜　茯苓　半夏（姜炒）　吴茱萸（汤泡）　当归　苍术（米泔炒，各五分）　升麻　柴胡（各一分）　草豆蔻（三分）　白术（一钱）
上剉一剂，水煎温服。忌生冷硬物。
——治蛊胀。
黑丑（头末）　木香　甘遂（各一钱）
上为细末，用猪腰一对俱分破，将药撒在腰子内合住，纸包，炭火烧熟，空心或食一个，或食二个，大便行脓血见效。
——论血鼓，腹如盆胀，积聚痞块，宜：
化蛊丸
三棱（煨）　莪术（煨）　干漆（炒尽烟）　磠砂　虻虫（糯米炒）　水蛭（石灰炒）　琥珀牛膝（去芦，酒洗）　肉桂　大黄（各等分）
上为末，用生地黄自然汁和米醋调匀为丸，如梧桐子大，每服十丸，空心温酒下，童便亦可。
四炒枳壳丸　一治脾胃不和，血气凝滞，腹内蛊胀。
枳壳（四两，去穣，切作两指面大块，分四处。一两用萝卜子一两炒，去萝卜子不用。一两用苍术四两炒，去苍术不用。一两用干漆一两炒，去干漆不用。一两用小茴香一两炒，去茴香不用。）
上用原炒苍术四味，用水而碗，煎至一碗，去渣，煮糊为丸，如梧子大，每服五十丸，食后米汤下。
水肿  ***************************
水肿之症，有阴有阳，察脉观色，问症须详。阴脉沉迟，其色青白，不渴而泻，小便清涩。脉或沉数，色赤而黄，燥粪赤溺，兼渴为阳。水肿气急而小便涩，血肿气满而四肢寒。
蛊症大要有二，曰单腹胀，曰双腹胀。喘急气满，肿而不安，四肢微肿，此单腹胀，因内伤七情所致，取效微迟。四肢浮肿，肚大身重，此双腹胀，因外感风湿所致，取效甚速。又有水肿气肿之分，以指按肿处，有陷随起，随起者气肿，先须理气。陷指起迟者水肿也，只须导水立愈。
凡人年四十以上，气血壮盛者，得效之后，善自调摄，终身不发。五十以后，气血稍衰，调摄不谨，时或再复，此药尚能治之，但屡复屡治，而元气耗则难为矣。脉浮洪易治，沉细难治。浮洪者只用金不换木香丸，沉细者兼用沉香快脾丸，先服木香流气饮。
——论诸气痞滞不通，胸膈膨胀，口苦咽干，呕吐不食，或肩背腹胁走注刺痛，及喘急痰嗽，面目虚浮，四肢肿满，大小便闭涩。又治忧思太过，怔忡郁积，脚气风湿，聚结肿痛，喘满胀急。此药调顺营卫，流通血脉，快利三焦，安和五脏，凡治蛊胀，当先用此。
木香流气饮
木香（七钱五分）　丁皮（七钱五分）　藿香（七钱五分）　半夏（汤泡，二钱五分）　人参（五钱）　白术（去芦，五钱）　赤茯苓（五钱）　厚朴（姜炒，一两）　青皮（去穣，二两）　陈皮（四两）　草果（七钱五分）　槟榔（七钱五分）　大腹皮（七钱五分）　香附（二两）　紫苏（二两）木瓜（五钱）白芷（五钱）　麦冬（去心，五钱）　莪术（煨，七钱五分）　肉桂（七钱五分）　木通（一两）　石菖蒲（五钱）　甘草（二两）
上剉八钱，生姜三片，枣二枚，水一碗半，煎至七分，去渣热服。本方加沉香、枳壳、大黄，去藿香、石菖蒲，名二十四味流气饮。蛊肿加白豆蔻，肿满加黑牵牛，头面肿加葱白，肚腹肿加枳实倍青陈皮，脐至脚肿加桑白皮。
——论金不换木香丸，治蛊肿之神药也。先服木香流气饮三五剂，通加白豆蔻，次用金不换木香丸，至收功后用沉香化气丸调理，或心头烦热者，竹叶石膏汤，热甚加黄芩。前贤论蛊肿之症有五不治者，面黑如炭，肚大青筋，掌肿无纹，脚肿无坑，脐中凸起，此五症亦能治之，间有得生者。如败下黑水者不治，阳事不举者不治，其余青黄红紫皆能治之。又一症或肿或消，或作泄泻，知脾弱即泻，名曰洪水横流，服此宣之，其肿自消，其泻自止。忌一切生冷毒物，油盐酱醋，鱼鲊鹅鸭，房事等件一百日，无有不效者。
金不换木香丸
大戟（五钱）　芫花（炒，五钱）　甘遂（五钱）　黑丑（头末，二钱）　巴豆（去壳半生半熟，五钱）大黄（生，五钱）　青皮（去瓤，五钱）　陈皮（五钱）　南木香（五钱）　青木香（五钱）　胡椒（一钱，病冷倍用）　川椒（去目，五钱）　槟榔（五钱）　大腹皮（五钱）益智仁（五钱）　苦葶苈（五钱，炒）　射干（三钱）　桑白皮（五钱）　木通（去皮五钱）　泽泻（五钱）　连翘（五钱）　砂仁（五钱）
上二十二味为末，醋煮面糊为丸，如梧子大，每服五十丸，壮盛人加七八十丸。第一消头面肿，五更初，用葱白酒送下。第二消中膈胸腹肿，五更初，用陈皮汤送下。第三消脐以下脚肿，五更初，桑白皮汤送下。
沉香快脾丸
青皮（四钱）　陈皮（四钱）　三棱（煨，四钱）　莪术（煨，四钱）　苍术（米泔浸炒，四钱）　白术（去芦，四钱）　白茯苓（四钱）　砂仁（四钱）　草果仁（四钱）　木香（四钱）　沉香（二钱）　丁香（三钱）　藿香（四钱）　军姜（三钱）肉桂（三钱）　连翘（四钱）　商陆（白的，四钱）　黑丑（头末，四钱）大腹皮（二钱）　僵蚕（三钱）　神曲（四钱）　麦芽（四钱）　益智仁（四钱）　雄附子（五钱，看病虚实，实者不用）
上二十四味为末，面糊为丸，如梧桐子大，每服三四十丸，照前用之。第一，五更葱白汤下。第二，五更陈皮汤下。第三，五更紫苏汤下。第四，五更桑白皮汤下。
沉香化气丸　治蛊常服调理。
青皮（去瓤）　陈皮　三棱（煨）　莪术（煨）　人参　白术（去芦）　白茯苓　山药　砂仁　白豆蔻　丁香　木香　沉香　槟榔　石菖蒲（各六钱）　官桂（一两）　萝卜子（二两）　黑丑（头末，二两八钱）
上为末，醋糊为丸，如梧子大，每服五六十丸，姜汤下。
——治前症服药忌盐醋，一百日之后，用药开盐法。
猪苓　泽泻　白术　白茯苓　肉桂　盐（各等分）
上每用七钱，用鲫鱼一个，破肚去净，将前药入鱼肚内，加麝香少许，入瓦内火焙黄色存性，为末，姜枣汤调服。
——论腹胀紧硬如石，或阴囊肿大，先用甘草煎汤一钟热服，之后即用此药敷之。
大戟　芫花　甘遂　海藻（各等分）
上为末，醋糊和药涂肿处，一加椒目尤效。
按上诸方，治诸鼓胀肿满殊效，其中有病人气血虚不敢服者，又有服之而不效者，此皆得病日久，或误投攻击药太过，以致脾胃元气虚损之极，宜服后诸方，实有起死回生之功也。
——凡看蛊识症，一、朝肿暮消是阳蛊。二、朝消暮肿是阴蛊。三、腹上青筋起，气喘潮热是气蛊。四、四肢不收，无肉肚大，是食蛊。五、遍体肿，肚不胀，是翳油蛊。六、遍身潮热是脾蛊。七、房室过多是肾蛊。八、泄泻潮热是脾蛊。九、衄望上下，小便不通，是胃蛊。
——论水肿，四肢头面皆浮而肿，或单腹鼓胀，皆属脾虚不能制水，气虚不能运化。治之补元气，养心血，健脾胃，以培其本。清湿热，平肝木，利水道，以治其标。此药主之。
行湿补气养血汤
人参（二钱，去芦）　不油白术（一钱五分去芦）　陈皮（二钱）　当归（三钱）　川芎（一钱五分）　白芍（酒炒，二钱）　白茯苓（三钱）　苏梗（一钱）厚朴（姜炒，八分）　大腹皮（三钱）　萝卜子（三钱，炒）　海金沙（三钱）　木香（八钱）　木通（二钱）　甘草（八分）
上剉，姜枣煎服。气虚倍参苓术，血虚倍芎归芍，小便短少加猪苓、泽泻、滑石，以消其肿也。服后肿胀俱退，惟面足不消，此阳明经气虚，倍用白术、茯苓。
——论单腹蛊胀，只宜补中行湿，利小便，切不可下，宜用：
行湿补中汤
人参（八分）　白术（麸炒，一钱）　白茯苓（一钱）　苍术（米泔浸，一钱）　陈皮（一钱）　厚朴（姜炒，一钱）　黄芩（八分）　麦冬（去心，五分）　泽泻（五分）
气不运加木香八分，木通二钱。气下陷，加柴胡八分，升麻四分。
朝宽暮急，血虚，加当归三钱，川芎一钱五分，白芍炒二钱，香附二钱，黄连姜炒六分，去人参。
朝急暮宽气虚，倍参术。
朝暮急者，气血俱虚，宜双补之。
——论肿胀之症，因内伤而得者，或误服攻击克伐之过，以致元气脾胃虚损职极，肿胀尤甚于前，此气血两虚，肾水干涸，用此方以金匮肾气丸兼进。
加味补中益气汤
黄芪（炒，二钱）　人参（一钱）　白术（去芦，炒，二钱）　白茯苓（二钱）　陈皮（八分）当归（酒洗，一钱）　白芍（酒炒一钱五分）　柴胡（四分）升麻（三分）萝卜子（炒，一钱）　厚朴（姜炒，一钱）甘草（炙，二分）　枳实（麸炒，五分）
上剉一剂，生姜煎服。
——论脾肾虚，腰痛脚肿，小便不利，或肚腹胀痛，四肢浮肿，或喘急痰盛，已成蛊症，其效如神。此症多因脾肾虚弱，治失其宜，元气复伤而变症者，非此药不能救，必以补中益气汤早晚兼济，可收全功矣。
金匮肾气丸
怀熟地黄（四两）　白茯苓（三两）　牛膝（去芦，酒洗）　肉桂　泽泻　车前子　山茱萸（酒蒸去核）　山药　牡丹皮（各一两）　大附子（炮去皮脐，五钱）
上为细末，炼蜜为丸，如梧子大，每服百丸，空心米饮送下，临卧时服补中益气汤。
——论单腹胀，及脾虚肿满，膈间闭塞，或胃口作痛，此补中有消之意也。
调中健脾丸
黄芪（蜜炙，二两）　人参（二两）　白术（去芦黄土拌炒，六两）　白茯苓（二两）　陈皮（盐水炒，三两）　半夏（泡七次，三两）　苍术（米泔浸炒，二两）　香附（童便浸炒，三两）　白芍（煨，二两五钱）　黄连（吴茱萸煎水炒，去茱萸，二两半）苏子（炒，一两五钱）　萝卜子（炒，一两五钱）　山楂肉（炒，二两）　薏苡仁（炒，三两）　泽泻（炒，一两五钱）沉香（六两，另研）五加皮（炒，二两）　草豆蔻（酒拌炒，一两半）　法制瓜蒌（一两，用大瓜蒌二个，镂一孔，每个入川椒三钱，多年粪碱二钱，敲米粒大，外用棉纸糊完，再用纸筋盐泥封固晒干，炭火煅通红，取出去泥，其黑色一并入药）
上为细末，煎荷叶大腹皮汤，打黄米糊为丸，如梧桐子大，每服百丸，日进三服，白汤送下。
上方法制瓜蒌，多不便制，予每不用此味，亦获奇功，如有更妙。
按上诸方，治肿胀属虚，皆宜用此王道之剂。病者苦其肿胀难堪，予令朝服丸药，夕服汤药，或三朝五日，间服蟠桃丸，或石干散一服，谓之下棋打劫，而治病者，暂抒一时之宽，医者一补一攻，亦善治之良法也。
——人脾胃虚弱，肚腹鼓胀，遍身肿，按之成窠，其脉沉细，右寸为甚，此脾肺虚寒之症，治以八味丸或金匮肾气丸以补肾阳，行生化之源。至暮服之小便通，又数剂肿消，即止前药，复与六君子汤加木香、官桂、炮姜，以燥脾导气而瘥。后因不戒慎，病复作，但有气恼或饮食稍多即泄泻，仍用八味丸倍附子。
——儒者失于调养，饮食难化，胸膈不利，或用行气消导药，咳嗽喘促，服行气化痰药，肚腹渐胀，服行气分利药，睡卧不能，两足浮肿，小便不利，大便不实，脉浮大，按之微细，两寸皆短，此脾胃亏损。朝用补中益气加姜附，夕用金匮肾气加骨脂、肉果，各数剂，诸症渐愈，再佐以八味丸，两月乃能步履，却服补中八味，半载而康。
●补遗
蟠桃丸（益国圭秘传）　治男妇浑身头面手足浮肿，肚腹胀满疼痛，上气喘急，千金不传之妙。
沉香（三钱）　木香（三钱）　乳香（三钱，箬上炙）　没药（三钱，箬上炙）　琥珀（一钱或五分）　白丑（生用，头末，八钱）　黑丑（用牙皂煎浓汁浸半日，铺锅底焙一半，生一半，熟取出研末，八钱）　槟榔（一两，一半生，一半用牙皂煎汁浸透焙熟）
上为细末，牙皂水打稀面糊为丸，如梧子大，每服二钱七分，五更侵晨，砂糖煎汤送下。
张静虚道人治蛊胀神方（薛兵巡传）
石干散
石干（一钱）　黑丑（一钱，头末）　沉香（五分）　木香（五分）　槟榔（一钱）　葶苈（八分）　琥珀（五分）　海金沙（一钱）
上共为末听用，患者先服五皮散一二帖，然后服此末药，实者一钱，虚者九分，空心葱白汤下，隔一日一服，轻者二帖，重者不过三帖，全愈后服健脾养胃之药，永不发也。服药要忌盐荤腥二七，则肠胃清，病根拔。
——治肿胀仙方，名金枣儿。
红芽大戟一斤，红枣三斤，水煮一日夜，去大戟用枣，晒干，食之立消。
——治水肿，黑豆煮去皮，焙干为末，每服二钱，米饮调服。
——治肿胀仙方，名天命饮。
白商陆根似人形者，捣取汁一合，生姜自然汁二合，点黄酒一盏和服，空心服三日服一次，元气厚者服五次，薄者三次，止忌盐酱。凡人年五十以里者可服，五十以外者不必用。
——治肿，用粟米、绿豆各一抄，猪肝一叶切碎，三味煮作粥，食之，至重者不过五次，其肿自消，切忌气恼生冷之物。
——治十种水病，不瘥垂死者。
用青头雄鸭一只，治如食法，细切，和米并五味，煮极熟，化粥食之。
——方用鲤鱼一尾，重一斤，和葱白冬瓜煮食之。
——方用癞虾蟆一个，入猪肚内煮食，去虾蟆，将猪肚一日俱食尽。
——治蛊肿，用田螺不拘多少，水漂，加香油一盏于水内，其涎自然吐出，取其涎，晒干为末，每服不过三分，酒调下。其水自小便而下，其气自大便而出，其肿即消，即服养脾胃之药为妙。
——治水气肿满腹胀者，用黑白牵牛头末，每服二钱，大麦面三钱，水和为饼，以火煨熟，取出食之，茶汤送下。大小便利后，灸脐二寸，脐下一寸半，各一七壮，效。
——治十肿蛊胀，轻者服此立效。苦丁香去梗，微焙为末，用枣肉为丸，如梧子大，每服三十丸，空心米饮下，行水，日进二服。
——治十肿水气，五蛊胀气，其效如神。一人患腹胀，阴囊肿大，不一剂而病愈，真仙方也。
甘遂（赤皮细花不蛀者，不拘多少），用荞麦面水和作厚饼，内掺神曲末，将纸厚包甘遂在内。炭火中烧熟，取出晒干为末，每服一钱二分，以细面约一两许，合和水调，擀作面片。次用商陆二钱半，巴豆一个去壳，水一碗半，砂锅内煎至一碗，去渣，再入铁锅内，入前面片，煮熟食之，其商陆汤任其意服与不服，不在其限。服不一二时，水从大便出，如是血蛊即下血，气蛊即气下，当时肿消。若有喘嗽，尽皆妥贴，若腹中块渐消散，只一服见效。忌盐酱冬瓜香油荤腥之物，半月后用盐亦须炒过用之。若蛊症，加胡椒一钱，与巴豆同煮，其巴豆须看虚实加减，其壮者加至二三个无妨。
积聚  ***************************
脉来实强者生，沉小者死。脉来附骨者积也，在寸口，积在胸中，在关上，积在脐旁，在尺部，积在气冲。脉在左，积在左，脉在右，积在右，脉两出，积在中央。脉来小沉而实者，脾胃中有积聚，不下食，食则吐。
积者，生于五脏之阴也，其发有根，其痛有常处，脉必结伏。聚者，成于六腑之阳也，其发无根，其痛无常处，脉必浮。结由阴阳不和，脏腑虚弱，四气七情失常，所以为积聚也，久则为癥瘕成块。不能移动者是癥，或有或无，或上或下，或左或右者是瘕。气不能成块，块乃有形之物，痰与食积死血，此理晓然。在中为痰饮，右为食积，左为死血。大法咸以软之，坚以削之，行气开痰为要。积块不可专用下药，徒损其气，病亦不去。当消导，使之熔化其死血，块去，须大补。痞块在皮里膜外，须用补药，宜六君子汤加香附、枳实开之。
——论五积六聚，癥瘕痃癖，痰饮食积，死血成块者。
化坚汤
白术（去芦，二钱）　白茯苓（去皮，三钱）　当归（酒洗，三钱）　川芎（一钱五分）　香附（炒，二钱）　山楂（二钱）　枳实（麸炒，一钱）　陈皮（二钱）　半夏（姜炒，二钱）　桃仁（去皮尖，十粒）　红花（八分）　莪术（煨，一钱）　甘草（八分）
上剉一剂，生姜三片，水煎服温服。肉积加黄连六分，面积加神曲二钱。左有块，倍川芎一钱。右有块，加青皮二钱。饱胀加萝卜子三钱，壮人加三棱一钱，弱人加人参二钱。
——论五积六聚，痰积血积，食积气积，一切积块，或中或左或右，或上或下，久不愈者用此。
消积保中丸
陈皮（去白，二两）　半夏（汤泡切片，姜炒，一两）　白茯苓（去皮，一两）　白术（去芦，炒，二两）　香附（醋炒，一两）　青皮（去瓤，四钱）　木香（三钱，不见火）　槟榔（七钱）　莪术（醋炒，八钱）　三棱（醋炒，八钱）　莱菔子（炒，一两）　砂仁（炒，四钱）　神曲（炒，一两）　麦芽（炒，六钱）　白芥子（炒，一两）　黄连（姜汁炒，一两）栀子仁（姜汁炒，一两）桃仁（去皮尖，一两）　红花（五钱）　当归（酒洗，一两）川芎（八钱）真阿魏（醋浸，五钱）干漆（炒尽烟，五钱）
上为细末，姜汁酒打稀糊为丸，如梧子大，每服八十丸，食后白汤送下。体虚人，加人参一两，外宜化铁膏贴之。
——论五积六聚，状如癥瘕，随气上下，发作有时，心腹疼痛，上气窒塞，小腹胀满，大小便不利，宜以：
大七气汤
三棱（一钱）　莪术（一钱）　青皮（二钱）　陈皮（二钱）　桔梗（八分）　藿香（三钱）　益智（一钱五分）　香附（二钱）　肉桂（八分）　甘草（八分）
上剉一剂，生姜三片，枣子一枚，水煎温服，渣再煎服。心脾痛，加乌药、枳壳。
——论心腹坚胀，胁下紧硬，胸中痞塞，喘满短气，癥瘕积块，化痰饮，宽胸腹，顺气进食，消胀软坚，用此：
三棱煎丸
三棱（生，细剉半斤，捣为末，以酒三升，于砂锅内慢火熬成膏）　青皮（去穣，二两）　萝卜子（炒，二两）　神曲（炒，二两）　麦芽（炒，三两）　干漆（炒，三两）　杏仁（汤泡，去皮尖，炒黄色，三两）磠砂（用磁盏细研，入水调，坐于炭火上，候水干取出为末）
上为细末，三棱膏为丸，如梧桐子大，每服十五丸，加至二十丸，食远，米饮送下。
——论男妇五积六聚，七癥八瘕，破一切血，下一切气，宜：
消癥破积丸
三棱（煨）　大黄（煨）　干漆（炒去烟）　磠砂（入醋煎干）　巴豆（去油，各一两）
上为末，醋糊为丸如绿豆大，每服三丸至七丸，空心米汤送下，量虚实加减服之。不可过服，损人之真气。
——论癥积，心腹内结一块如拳，渐上撞心，及腹胀痛。
保安丸
大黄（三两，酒浸一宿，蒸焙）　干姜（炮，一两）　大附子（炮去皮脐，五钱）　鳖甲（醋煮一伏时炙黄，一两五钱）
上为末，陈米醋一升，煮取四五合，和药为丸如梧桐子大，每服二十丸，五更醋汤下。天明时再服五丸，去积如鱼肠脓血烂泥而下。
——论虚弱之人，腹中积聚癖块，胀满疼痛，面黄肌瘦，肚大青筋，不思饮食，此药消痰利气，扶脾助胃，开胸快膈，消痞除胀，清热消食，久服积块渐消，大效。
加味保和丸
白术（去芦，炒，五两）　枳实（麸炒，一两）　陈皮（去白，三两）　半夏（泡，姜炒，二两）　白茯苓（去皮，三两）　苍术（米泔浸炒，一两）　川厚朴（姜炒，二两）　香附（酒炒，一两）　神曲（炒，三两）　山楂肉（三两）　萝卜子（炒，一两）　连翘（二两）　黄连（酒炒，一两）　黄芩（酒炒，一两）　麦芽（炒，一两）　三棱（醋炒，一两）　莪术（醋炒，一两）　木香（五钱）
上为细末，姜汁糊为丸，如梧子大，每服五十丸，加至七八十丸，食后白汤送下。
——论五积六聚，七癥八瘕，或左或右，或上或下，或腹中有时攻作疼痛，诸医误治，以攻击太过，以致面黄肌瘦，四肢困倦，不思饮食等症，宜以此方久服，则元气渐复，脾胃渐壮。盖养正积自除，譬如满坐皆君子，纵有一小人，自无容地而出。此洁古之言，岂欺我哉。
加减补中益气汤
黄芪（蜜水炒，一钱五分）　人参（一钱）　白术（去芦，炒，一钱五分）　白茯苓（去皮，一钱）　陈皮（七分）　柴胡（五分）　当归（酒洗，一钱）　半夏（泡，姜汁炒，七分）　山楂肉（五分）　枳实（麸炒，五分）　厚朴（姜汁炒，七分）　甘草（炙，四分）
上剉一剂，生姜三片，枣一枚，水煎温服。与前加味保和丸兼而服之，久则病根自拔。
按上诸方，虚弱人患积块久不愈者，宜：
化铁膏
肥皂（四两熬膏）　生姜（四两）　葱（半斤）　蒜（半斤）　皮硝（半斤，化水）
大黄末四两，入膏再熬，贴块上，内服前保中丸。
——治痞块，心下坚硬，状若覆杯者，服此一料即愈。
三棱　莪术　　槟榔　草果　陈皮　枳壳　山楂（各二两）　小茴　甘草（各一两）　砂仁　木香浮铁皮（各五钱）　厚朴（姜炒）　苍术（米泔浸，各四两）　沉香（三钱）　枳实（一两）　神曲（酒炒）　麦芽（炒）　青皮（各二两）
上为末，酒糊为丸，如梧子大，每服十五丸，姜汤下。
——治痰块痞块，血块气块，不拘冷热，诸块皆效。
莪术（二两）　麦芽（二两）　神曲（二两）　鳖甲（二两）　山楂（二两）　青皮（二两）　砂仁（二两）　枳实（一两）　香附（二两）　巴豆仁（一两，不去油）
上巴豆仁同莪术、香附将水浸煮一昼夜，去豆不用，炒干为末，醋打米糊丸，如梧桐子大，每服五十丸，空心酒送下。如妇人腹内血块气块作痛，加红花酒炒一两，当归一两，荔枝核一两，乌药一两，官桂五钱。如痰块，加陈皮一两，半夏曲一两。
——治腹中痞气，两胁痞积，血块痰积等症。
琥珀（二两）　阿魏（二两五钱，绵纸包，水浸，煨干为度）　青皮（去瓤，四两）　三棱（煨去毛，三两，用前阿魏以水化之，取前青皮同三棱共一处炒干）　赤药子（童便炒，三两）　黄连（二两，内一两用吴茱萸一两酒浸同炒，去茱萸，用黄连内一两酒浸炒）　片芩（二两，微炒）　辰砂（三钱，炭火炒过，以紫为度）　陈皮（去白，二两）　枳实（二两五钱）　白豆蔻（二两）　甘草节（五钱）　瓜蒌仁（去油，二两）　沉香（八钱）
上为末，神曲一斤打糊为丸，如梧桐子大，每服五十丸，食远，白汤送下。
——治诸气食积，及噎膈痞满，胸胁刺痛，癥瘕疝气并治。
神仙一块气
青皮　陈皮　三棱　莪术　香附（童便炒，各一两）　神曲　麦芽　萝卜子　白丑（头末）　槟榔　郁金　黄连（各五钱）　枳实（三钱）　皂角（二钱半）　百草霜（二钱半）
上为细末，面糊为丸，如绿豆大，每服三五十丸，视疾上下，为食之先后，热酒姜汤任下。
中洲吴仰泉夫人，年五旬，患腹中积块如盘大，腹胀年余，后渐卧不倒床，腹响如雷，嗳气不透，口干吐白沫，下气通则腹中稍宽，五心烦热，不思饮食，肌瘦如柴。医更八人，并无寸效，一家哭泣，后事俱备，束手待毙而已。召余至，诊六部涩数，气口紧盛，余知是前医误以寒凉杀伐之过，使真气不运而瘀血不行。余以八物汤加半夏、陈皮、木香、厚朴、萝卜子、大腹皮、海金沙，服三剂后小便下血块如鸡肝状。服至十二剂，打下黑血块盆许，腹中仍有数块。又以八物汤加枳实、香附，五剂而痊。正是养正而积自除也，信哉不诬。
——人腹中积块，面黄肌瘦，腹大如鼓，死在旦夕。用端午日收下菖蒲，阴干，切薄片，放碗内，用滚米汤泡熟盖之，待温饮之，打下小蜈蚣百条，内一大条长二尺余，病即愈。
●补遗
贴痞妙方（照磨陈拓所传）
甘草（五钱）　甘遂（五钱）　磠砂（五钱）　没药（五钱）　葱白（七寸）　白蜜（一小盏）
上用马齿苋同鳖肉捣成膏，贴块上，效。
千金贴痞膏（薛兵巡传）
黄丹（十两，水飞七次，炒紫色）　阿魏（三钱）　乳香（三钱）　没药（五钱）　当归（三钱）　两头尖（五钱）　白芷（五钱）　川山甲（十片）　木鳖子（十个）　麝香（一钱）
上俱为细末，用香油一斤，槐桃柳桑榆各二尺四寸，巴豆一百二十个去油壳，蓖麻子一百二十个去壳。先将铁锅盛油，炭火煎滚，入巴豆、蓖麻在内，熬焦，捞去渣，次下前药，用桃柳等条不住手搅匀稠，然后下丹，滴水成珠为度，瓷器收贮。
——男子腹内有痞者，先以烫热好醋，将痞上洗净，量所患大小，用面圈圈定，用皮硝一升放入面圈内铺定，用纸盖硝上，熨斗盛火，不住手熨，俟硝化尽，再用烫醋洗去，用红绢摊膏贴于患处，用旧布鞋底炙热，熨两三时，每七日一换贴药，重者不过三七，肿血化去。
——小儿幼女患痞者，酽醋熬硝洗之，用红绢摊膏贴患处，一人将小儿双手抱住肩上，却用木鳖子捣烂，搽于双肾上，后用膏贴，炙鞋底熨之，觉腹内大热为度。
——戴雷门夫人，年近三旬，患腹左有一大块，坚硬如石，有时作痛，肚腹膨闷，经水不调，或前或后，或多或少，或闭而不通，白带频下，夜间发热，脉急数。予以：
千金化铁丸
当归（酒洗，一两五钱）　白芍（酒炒，一两五钱）　川芎（七钱五分）　怀生地（酒洗，一两五钱）　白术（去芦，炒，一两五钱）　白茯苓（去皮，一两）　陈皮（去白，一两）　青皮（去瓤，七钱五分）　半夏（姜汁炒，一两）　枳实（麸炒，七钱五分）　木香（二钱五分）　香附（炒，一两）　槟榔（五钱）　萝卜子（炒，五钱）　三棱（醋炒，一两五钱）　莪术（醋炒，一两五钱）　桃仁（去皮尖，五钱）红花（五钱）　干漆（炒烟尽，五钱）　磠砂（为末，磁器内煨过，五钱）　琥珀（五钱）
上为细末，醋打面糊为丸，如梧子大，每服三钱，白汤送下。早晚各进一服，服尽药其块潜消，经水即调，而后即孕，生一女也。
五疸  ***************************
《脉经》曰：凡黄候，寸口脉近掌无脉，口鼻黑色，并不可治。大抵脉大者死，微细者生，无脉鼻气冷者，不治也。凡渴欲饮水，小便不利者，必发黄也。
《内经》曰：诸湿肿满，皆属脾土。夫黄疸为病，肌肉必虚肿而色黄，盖湿热郁结于脾胃之中，久而不散，故其土色形于而与肌肤也。盖脾主肌肉，肺主皮毛，母能令子虚，母病子亦病，是故有诸中者必形诸外。其症有五，曰黄汗，曰黄疸，曰酒疸，曰谷疸，曰女痨疸，虽有五者之分，终无寒热之异，丹溪曰：不必分五，同是湿热，如盒曲相似，故曰：治湿热不利小便，非其治也。又曰：湿在上宜发汗，湿在下宜利小便，二法宜用，使上下分消其湿，则病无有不安者也。
——论治肾疸目黄，甚至浑身俱黄，小便赤涩者，宜：
肾疸汤
羌活　防风　藁本　独活　柴胡（各五分）　白茯苓（二分）　泽泻（三分）　猪苓（四分）　白术（五分）　苍术（一钱）　黄柏（二分）　人参（三分）　葛根（五分）　神曲（炒六分）　甘草（三分）　升麻（一钱）
上剉一剂，水煎稍热服。
——论湿热发黄，汗黄尿赤，及寒热呕吐，而渴欲饮冷水，身目俱黄，小便不利，不思饮食，用：
茯苓渗湿汤
猪苓　泽泻　苍术（米泔浸）　白茯苓　陈皮　枳实（麸炒）　黄连（炒）　黄芩　栀子　防己茵陈　木通
上剉，生姜三片，水煎服。如饮食不思，乃伤食，加砂仁、神曲、麦芽炒，各等分。
——论黄疸专属湿热，盒曲相似。
茵陈五苓散
茵陈（三钱）　白术（一钱五分）　赤茯苓（一钱五分）　猪苓（一钱）　泽泻（一钱）　苍术（一钱二分）　山栀（一钱二分）　滑石（一钱二分）　官桂（二分）　甘草（二分）
上剉，灯心水煎服。
——论五疸，俱是脾胃湿热相蒸，以致遍身发黄如栀子水染者是也。病延日久，医误以寒凉之过损伤元气脾胃，以致身体黑瘦，四肢沉困，憎寒发热，不思饮食等症，宜以：
加味益气汤
黄芪（蜜炒，一钱五分）　人参（一钱）　白术（去芦，炒，二钱）　陈皮（八分）　当归（一钱）　柴胡（五分）　升麻（五分）　茵陈　苍术（米泔浸炒）　栀子（炒）　猪苓　赤茯苓　泽泻　黄连　滑石（各一钱）　甘草（炙，四分）
上剉，生姜煎服。以六味地黄丸加苍术、白术、茵陈、黄柏各二两，蜜丸，相兼而进之。
——治发黄症，身口俱发如金色，小便如浓煮柏汁，诸药不效，用：
加味解毒汤
黄芩（二钱）　黄连（六分）　黄柏（一钱五分）　栀子（三钱）　柴胡（八分）　茵陈（二钱）　龙胆草（二钱）　木通（二钱）　滑石（三钱）　升麻（五分）　甘草（八分）
上剉，灯心煎服。大便实加大黄二钱，目睛黄倍龙胆草。
——治发黄，脉沉细而迟，体逆冷，腰以上自汗，宜用：
加味姜附汤
茵陈（二两）　大附子（一枚，麸煨去皮脐）　干姜（炮，一两五钱）　甘草（炙，一两）
上剉四剂，水煎服。
——治黄疸（安陵马进斋传，极效。）
露珠饮
露珠即土豆，形如姜，捣烂，取汁半碗，温服立效。
——治黄肿妙方（王少川传）。
苍术（一斤）　广陈皮（半斤）　川厚朴（五两）　草果（一两）　砂仁（一两）　茵陈穗（半斤）　香附米（一斤）　青矾（四两）
上青矾同香附米炒烧过，俱为细末，醋打面糊为丸，如梧子大，每空心酒下，姜汤亦可。
——治黄肿病最捷，用此：
绿矾丸
五倍子（半斤，炒黑）　绿矾（四两，姜汁炒白）　针砂（四两，醋炒红）　神曲（半斤，炒黄）
上为细末，生姜汁煮红枣肉为丸，如梧子大，每服六七十丸，温酒下，不能饮酒，米汤　下，终身忌食荞面。
——论黄胖，饮食无味，四肢无力，行步倦怠，脉涩而濡，或腹有积块胀满。
加减胃苓汤
苍术（米泔浸，一钱五分）　陈皮（一钱五分）　厚朴（姜炒，八分）　猪苓　泽泻（各二钱）　白术（去芦，一钱五分）　白茯苓（三钱）　藿香（三钱）　半夏（姜炒，二钱）　大腹皮（三钱）　山楂（三钱）　萝卜子（三钱）　三棱（一钱）　莪术（一钱）　青皮（去瓤，一钱）　甘草（八分）
上剉，生姜三片，枣二枚，水煎温服。
——治黄疸倦怠，脾胃不和，食少，小便赤，宜以平胃散合五苓散加滑石。
——治黄肿，腹中有积块胀满者，用：
退金丹（山东李西岭传）。
苍术（酒炒，八两）　香附（八两）　青皮（去穣，三两）　陈皮（四两）　良姜（一两）　厚朴（姜炒，二两）　乌药（四两）　三棱（煨，一两）　莪术（煨，一两）　青矾（八两，用百草霜同炒）
上为细末，醋糊为丸，如梧子大，每服五十丸，米汤送下。
——治酒疸食疸，五积六聚，七癥八瘕，心腹疼痛，潮热等症，不问大人小儿，皆可用此：
紫金丸
血竭（二两）　沉香（一两）　青皮（去瓤）　陈皮　厚朴（姜炒，各二两）　枳壳（去穣麸炒，二两半）　百草霜（一两）　蓁艽（一两）三棱（醋炒）　蓬术（醋炒，各三两）　皂矾（四两，醋煮过）　黄石榴矾（二两，即金丝矾是也）　香附（去毛，一两）　针砂（醋煮，一两）　干漆（炒过性，二两）　槟榔（二两）　甘草（五钱）　一方加仙术、白术各一两
上为细末，用大枣煮烂，去皮核，打糊为丸，如梧桐子大，每服六七十丸，温酒送下，或米饮亦可。
——治遍身发黄，妄言如狂，苦于胸痛，手不可近，此中焦蓄血为患，宜桃仁承气汤，打下瘀血即愈。
——治黄病爱吃茶者，用：
白术（去芦，炒）　苍术（米泔浸，各三两）　软石膏（煨，二两）　白芍（炒）　黄芩（各一两）　薄荷叶（一七钱）　胆星　陈皮（各一两）
上为细末，砂糖水调神曲糊为丸，如梧子大，每服五六十丸，砂糖水下。
——治黄病爱吃壁泥者，用：
黄泥（一斤）　砂糖（四两，和泥炒干）
上为细末，黄连膏为丸，如梧子大，每服五六十丸，空心糖汤下。
——治黄病爱吃生米者。
陈皮　白芍（炒）　神曲（炒）　麦芽（炒）　山楂　白茯苓（去皮）　石膏（各一钱）　厚朴（七分）　苍术（一钱二分）　藿香（五分）　白术（一钱五分）　甘草（三分）
上剉，水煎熟，入砂糖、一蛤蜊壳，食前服。
——治黄疸秘方
大虾蟆一个，黑矾三钱，猪肚一个，上二味装入肚内煮烂，虾蟆去骨，用煮汤洗令肚净，吃之即愈。
——治女劳疸方
四苓散合四物汤，去川芎，加茵陈、麦门冬、滑石、甘草。
——治诸黄疸，口淡怔忡，耳鸣脚软，恶寒发热，小便白浊，此为虚症，用八味丸（方见补益）用四君子汤吞下。
——治黄疸病医不愈，耳目悉黄，饮食不消，胃中胀热生黄衣，盖胃中有干粪使病，用煎猪脂一小升，温热顿服之，日三次，燥粪下去乃愈。

卷四  ——————————————————————————————————————————————————————————————————————————————————————————

补益  ***************************
脉法：气虚，脉细或缓而无力，右手弱。血虚，脉大或数而无力，左手弱。阳虚脉迟，阴虚脉弦，真气虚脉紧。男子久病，气口脉弱则死，强则生。女人病久，人迎强则生，弱则死。
夫人之正气不足曰虚，复纵嗜欲曰损。致病之因有六焉，一曰气，二曰血，三曰精，四曰神，五曰胃气，六曰七情忧郁。六气委和，则各司其职，曰无病，失养违和，阴阳偏胜克剥，则诸病生焉。夫气乃肺之主，血乃肝藏之，精乃肾之主，神乃心之主，饮食乃脾胃之主，七情则七神主之。凡应事太烦则伤神，喋谈朗诵，饥而言多则伤气，纵欲想思则伤精，久视郁怒则伤肝，饮食劳倦则伤脾，久行伤筋，久立伤骨，久坐伤肉，此五劳七伤之属也。其有禀赋素薄之人，又兼斫丧太早者，真阴根本受亏，肾水一亏，则火必胜，胜则克肺金，肺主皮毛，则腠理不密，鼻不闻香臭，火炎痰升，而致咳嗽，甚致肾水枯竭，肺子能令母虚是也。金水既病，则五脏六腑皆为贼，此火乃内出之火，宜补精血而火自退，当服五仁斑龙胶丸培复精神之圣药也。
夫鹿者，得先天气质之厚，又食灵苗之精，故曰寿牲，角乃众体之首，一身精华所聚者也。方名五仁者，黄精、参杞之类是也，男女虚弱之病，服之以复真元非此不能。故斑龙胶丸为血肉上品之良剂，善斡旋心肾，资填五内，益精神，充气血，滋益于一身，兼以参杞、门冬、鲜地骨皮等为佐，配以八物汤，如干咳嗽痰中见血者，加二门冬、牡丹、知母、五味、制柏，其却病延年之功，诚在斯矣。
世俗补阴丸，以知母、黄柏为主者，但可施于壮盛人，纵欲相火之多者可矣，若虚损精血不足之症已成者，及五十岁外人服之，则元阳精气何由而生。又人辄以人参肺热还伤肺之说，将以人参为虚损人之忌物者，盖不究心于《本草经》耳。参本味甘微寒，善补五脏，安精神，健脾胃，生津液，况《素问》言虚者治以甘温，乃万世不易之定论也，彼何期后学泥近书所注，肺热还伤肺之句，惑焉。则可说壮人患内外感，并积热固结于膈，宜清凉涤导言之。若概以虚损虚火痰嗽，及气虚中满者，妄议人参为不可用，是惑世诬人，陷于不寿，甚矣。
——论元气亏损，脾胃虚弱，饮食少进，或肢体肿胀，或大便不实，体瘦面黄，或胸膈虚痞，痰嗽吞酸等症。
四君子汤
人参　白术（去芦）　白茯苓（去皮，各二钱）　甘草（炙，一钱）
上剉一剂，姜枣煎服。加陈皮，名异功散。加半夏、陈皮，名六君子汤。去茯苓加干姜，名理中汤。
——论心血亏损，肝脾肾血虚，发热或晡热甚，头目不清，或烦躁不寐，胸膈作胀，或胁作痛等症。
四物汤
当归（酒洗）　怀熟地黄（各三钱）　白芍（酒炒，二钱）　川芎（一钱五分）
上剉一剂，水煎温服。
——论气血虚弱，恶寒发热，烦躁作渴，或不时寒热，眩晕昏聩，或大便不实，小便赤淋，或饮食少思，或小腹痛等症，宜用八物汤，又名八珍汤，即四君子汤合四物汤是也。
——论凡人元气素弱，或因起居失宜，或因饮食劳倦，或因用心太过，致遗精白浊，盗汗自汗，或内热晡热，潮热发热，或口干作渴，喉痛舌裂，或胸乳膨胀，胁肋作痛，或头颈时痛，眩晕眼花，或心神不宁，寤而不寐，或小便赤涩，茎中作痛，或便溺余沥，脐腹阴冷，或形容不充，肢体胃寒，或鼻气急促，或更有一切热症，皆是无根虚火，宜服后方。
十全大补汤
人参（去芦，二钱）　白术（去芦，一钱五分）　白茯苓（去皮，三钱）　当归（酒洗，二钱）　川芎（一钱五分）　白芍（酒炒，一钱）熟地黄（三钱）　黄芪（蜜炒，二钱）　肉桂（五分）　麦门冬（去心，二钱）　五味子（三分）　甘草（炙八分）
上剉一剂，生姜、枣子水煎，温服。
——论年老，房有少艾，致头痛发热，眩晕喘急，痰涎壅盛，小便频数，口干引饮，遍舌生刺，缩敛如荔枝然，下唇黑裂，面目俱赤，烦躁不寐，或时喉间如烟火上冲，急饮凉茶少解，已滨于死，脉洪大而无伦且有力，扪其身烙手，此肾经虚火游行于外，投以十全大补汤，加山茱、泽泻、丹皮、山药、麦门冬、五味、附子，水煎服，熟寐良久，脉症各减三四，再与八味丸服之而愈。
——论中气不足，肢体倦怠，口干发热，饮食无味，或饮食失节，劳倦身热，脉洪大而虚，或头痛恶寒，自汗，或气高而喘，身热而烦，或脉微细软弱，自汗，体倦少食，或中气虚弱而不能摄血，或饮食劳倦而患疟痢，或疟痢因脾胃虚而不能愈，或元气虚弱，感冒风寒，不胜发表，宜用此代之。或入房而后感冒，或感冒而后入房，亦用此汤急加附子，或泻痢腹痛，急用附子理中汤。此方能治一切诸症，误用攻击之药太过，以致元气脾胃虚损之极，病已垂殆，用之实有起死回生之效，宜此补中益气汤（方见内伤）
——论《经》云：壮水之主，以制阳光，夫人之生，以肾为主，人之病，多由肾虚而致者，此方乃天一生水之剂，无不可用。若肾虚发热作渴，小便淋闭，痰壅失音，咳嗽吐血，头目眩晕，眼花耳聋，咽喉燥痛，口舌疮裂，齿不坚固，腰腿痿软，五脏亏损，盗汗自汗，便血诸血，凡肝经不足之症尤当用之，盖水能生木故也，此水化为痰之圣药，血虚发热之神剂。又治肝肾精血不足，虚热不能起床，加大附子、肉桂各二两，名八味丸，又治肾阴虚弱，津液不降，败浊为痰，能治咳逆，又治小便不禁，收精气之虚脱，为养气滋肾，制火导水，使机关利而脾土健实，宜此：
六味地黄丸
怀生地黄（八两，要真怀庆生干地黄，酒洗净入砂锅内蒸黑为度，如病胃弱畏滞，再加生姜汁拌匀再蒸半晌，取出用手掐断，入后药同捣成饼。今市卖熟地黄皆是用铁锅煮过者，不可用）　山茱萸（酒蒸，剥去核取肉晒干，四两）　怀山药（四两）　白茯苓（去皮，三两）　牡丹皮（去土，三两）　泽泻（去毛，三两）
上忌铁器，将药精制，秤为一处，入石臼内捣成饼，晒干或微火焙干，或碓杵，或石磨为细末，炼熟蜜一斤，加水一碗，和为丸，如梧子大，晒干，磁器收贮，每服三钱，空心盐汤酒任下，忌三白。肾水不能摄养脾土，多吐痰唾，姜汤下。加麦门、五味，名八仙长寿丸。腰痛加鹿茸、木瓜、续断。消渴加五味子。诸淋沥，倍茯苓、泽泻。老人夜多小便，加益智仁，去泽泻，减茯苓一半。老人下元虚冷，胞转不得小便，膨急切痛，四五日困笃垂危者，倍泽泻，遗精去泽泻。虚火耳聋，加黄柏、知母、远志、石菖蒲。小儿遗尿，加破故纸、益智仁、人参、肉桂。小儿鹤节，加鹿茸、牛膝、人参。小儿解颅，头缝开解不也，加人参。小儿禀赋肾经虚热，耳内生疮，或肌肉消瘦，骨节皆露，名节疳，加鹿茸、牛膝各一两，五味子四两、若颅解不合，牙齿不生，眼睛不黑，腿软难行，最宜此药。
——论大补元气，培填虚损之圣药也，即六味地黄丸，依本方再加五子是也。
五子益肾养心丸
甘枸杞子（四两）　柏子仁（二两）　覆盆子（二两）　楮实子（炒，二两）　沙苑蒺藜子（微炒，二两）
上共十一味为细末，用蜜八两，入斑龙胶先炼，次入浮小麦粉四两，芡实粉四两水调，亦入胶蜜同炼熟，和药再杵千余下，丸如梧桐子大，每日服百丸，淡盐汤送下。
——论肾虚不能制火，六味地黄丸主之。肾非独水也，命门之火并焉，肾不虚则水足以制火，肾水虚则火无所制而热症生矣，名曰阴虚火动，河间氏所谓肾虚则热是也。令人足心热，阴股热，腰脊痛，率是此症。老人得之为顺，少年得之为逆，乃咳血之渐也。地黄、茱萸味厚者也，《经》曰：味厚为阴中之阴，故能滋少阴，补肾水。泽泻味甘咸寒，甘从土化，咸从水化，寒从阴化，故能入水藏而泻水中之火。丹皮气寒味苦辛，寒能胜热，苦能入血，辛能生水，故能益少阴，平虚热。山药、茯苓味甘者也，甘从土化，土能防水，故用之以制水藏之邪，且益脾胃而培万物之母也。
——论肾虚移热于肺咳嗽者，六味地黄丸主之。有足心热，内股热，腰痛，两尺脉虚大者，病原于肾虚也，地黄、茱萸味厚者也，味厚为阴中之阴，故能益肾，肾者水藏，虚则水邪归之，故用山药、茯苓以利水邪。水邪归之则生湿热，故用泽泻、丹皮以导坎中之热，滋其阴血，去其邪热，则精日生而肾不虚，病根既去，咳嗽自宁矣。
——论下消者，烦渴引饮，小便如膏，六味地黄丸主之。先有消渴善饮，而后小便如膏者，名曰下消，惧其燥热渐深，将无水矣，故用此方以救肾水。地黄、茱萸质润味厚，为阴中之阴，故可以滋少阴之肾水，丹皮、泽泻取其咸寒，能制阳光，山药、茯苓取其甘淡，能疗膏渴。
——论渴而未消者，八味丸主之，此即六味地黄丸加附子、肉桂也。渴而未消，谓其人多渴，喜得茶饮，不若消渴之求饮无厌也，此为心肾不交，水不足以济火，故令液亡口干，乃是阴无阳而不升，阳无阴而不降，水下火上，不相既济耳。故用附子、肉桂之辛热壮其少火，用六味丸益其真阴，真阴益则阳可降，少火壮则阴自升，故灶底加薪，枯笼蒸溽，槁禾得雨，生意维新。惟明者知之，昧者鲜不以为迂也。昔汉武帝病渴，张仲景为处此方，至圣玄关，今犹可想。
——论肾间水火既虚，小便不调者，八味丸主之。肾主水火，主二便而司开合，肾间之水竭则火独治，能合而不能开，令人病小便不出。肾间之火息则水独治，能开不能合，令人小便不禁。是方也，以肉桂、附子之温热益其火，以地黄、茱萸濡润壮其水。火欲实，丹皮、泽泻之咸酸者可以收而泻之，水欲实，则茯苓、山药之甘淡者可以制而渗之，水火既济，则开合治矣。
——论肾间水火俱虚者，八味丸主之。君子观象于坎，而知肾具水火之道焉，故曰：七节之旁，中有小心，小心，少火也。又曰：肾有两枚，左为肾，右为命门，命门，相火也，相火即少火耳。夫一阳居于二阴为坎，水火并而为肾，此人生与天地相似也。今人入房甚而阳事愈举者，阴虚火动也。阳事先痿者，命门火衰也。真水竭则隆冬不寒，真火息则盛夏不热，故人乐有善药饵焉。是方也，地黄、茱萸、丹皮、泽泻、山药、茯苓，六味丸也，所以益少阴肾水。附桂辛热物也，所以益命门相火。水火得其养，则二肾复其天矣。
——论阴虚于下，令人呕甚者，六味丸加盐汤送下。诸阳气浮，无所依从，故呕咳气上喘，此阴虚于下，而令孤阳上浮耳。是方也，地黄、茱萸质润味厚，可使滋阴，丹皮、泽泻气味咸寒，可制阳光，山药、茯苓味甘而淡，可使调下。
——论肾气热则腰脊不举，骨枯而髓减，发为骨痿，宜六味丸加黄柏、知母主之。肾者水藏，无水则火独治，故令肾热。肾主督脉，督脉者，行于脊里，肾坏则督脉虚，故令腰脊不举，骨枯髓减者，枯涸之极也，肾主骨，故曰骨痿。是方也，地黄、茱萸，味厚而能生阴，知柏苦寒而能泻火，泽泻、丹皮能去坎中之热，山药、茯苓能制肾间之邪。王冰曰：壮水之主，以制阳光，此方主之。
——论入房太甚，宗筋纵弛，发为阴痿，八味丸主之。肾，坎象也，一阳居于二阴为坎，故肾中有命门之火焉。凡人入房甚而阳事作强不已者，水衰而火独治也。阳事柔痿不举者，水衰而火亦败也。丹溪曰：天非此火不足以生万物，人非此火不能以有生，奈之何而可以无火乎。是方也，桂、附味厚而辛热，味厚则能入阴，辛热则能益火，故能入少阴而益命门之火。地黄、茱萸味厚而质润，味厚则能养阴，质润则能壮水，故能滋少阴而壮坎中之水。火欲实，则丹皮、泽泻之酸咸可以引而泻之，水欲实，则山药、茯苓之甘淡可以渗而制之。水火得其养，则肾宫不弱，命门不败，而作强之官得其职矣。
八味丸治下元冷惫，心火上炎，渴欲饮水，不能摄养，多吐痰唾，及治消渴小便反多，妇人转胞，小便不通。
——论肾劳背难俯仰，小便不利，有余沥，囊湿生疮，小腹里急，便赤黄者，六味地黄丸加黄柏、知母主之。肾者，藏精之脏也，若人强力入房，以竭其精，久久则成肾劳。肾主精，精主封填骨髓，肾精以入房而竭，则骨髓是枯矣，故背难俯仰。前阴者，肾之窍，肾气足则能管摄小便而溲溺惟宜，肾气怯，则欲便而不利，既便而有余沥，斯之谓失开其合之常也。肾者水藏，传化失宜则水气留之，则生湿热，故令囊湿生疮也。小腹里急者，此乃是真水枯而真火无制，真水枯则命门之相火无所畏，真火无制，故灼膀胱小腹之筋膜而作里急也。便赤黄，亦皆火之所为。地黄、茱萸味厚者也，味厚而为阴中之阴，故足以补肾间之阴血。山药、茯苓甘淡者也，甘能制湿，淡能渗湿，故能去肾虚之阴湿。泽泻丹皮咸寒者也，咸能润下，寒能胜热，故足以去肾间之湿热。黄柏、知母苦润者也，润能滋阴，苦能济火，故足伏龙雷之相火。夫去其灼阴之火，滋其济火之水，则肾间之精血自生矣。
——论气短有痰，小便赤涩，足根作痛，尺脉浮大，按之则涩，此肾虚而有痰饮也，用四物送六味丸而已。
——论六味地黄丸专补左尺肾水之药，八味丸既补左尺肾水，兼补右肾相火之药。少年水亏火旺，宜服六味丸，老年水火俱亏，宜服八味丸。况老年肾脏真水既虚，邪水乘之而为湿热，以作腰痛足痿，痰唾消渴，小便不禁，淋闭等症，非附桂之温散而能治之者乎。
——论八味丸治下元虚惫，心火上炎，渴欲饮水，或肾水不能摄养，多吐痰唾，及男子消渴，小便反多，妇人转胞，小便不通。
——养生书云：立秋后，宜服张仲景八味丸，治男子虚羸百病，众所不疗者。久服轻身不老，加以摄养者则成地仙。
——论命门火衰不能生土，以至脾胃虚寒，而患流注鹤膝等症，不能消溃收敛，或饮食少思，或食而不化，或脐腹疼痛，夜多漩溺。《经》云：益火之源，以消阴翳，即此方也。又治妇人脬转，小便不通，殊效。
八味丸
怀生地黄（用酒蒸黑，八两）　山茱萸肉（酒蒸去核）　山药（各四两）　白茯苓（去皮）　牡丹皮　泽泻（各三两）　肉桂（用三分厚者，去皮方能补肾，引虚火归源）　大附子（一两半重者，切四片，童便浸，火焙干，各二两）
上忌铁器，共为细末，炼蜜为丸，如梧桐子大，每服八十丸，空心滚汤白水下。
——治肾脏虚弱，面色黧黑，足冷足肿，耳鸣耳聋，肢体羸瘦，足膝软弱，小便不利，或多或少，腰脊疼痛，用八味丸加鹿茸、五味子，名十补丸。
——论凡有人不耐劳，不能食冷，或饮食胀，大便不实，或口苦常破如疮，服凉药愈盛，或盗汗不止，小便频数，腰腿无力，或咽津，或呼吸觉冷入腹，或阴囊湿痒，或手足冷，或面白，或黧黑，或畏寒短气，以上诸症皆属虚甚，八味丸主之。此丸用附子有功，夫附子一物，大辛热，除三焦痼冷，六腑沉寒，气味劲悍，有回阳之功，命门火衰，非此不补。惟虽有毒，但炮制如法，或用甘草、防风同炒，或童便久浸，以去其毒，复将地黄等味同用以制其热，润其燥，缓其急，假其克捷之功，而驾驭其剽悍之势，则虽久服亦有功而无害，惟在善用之而已。若执泥有毒，果有沉寒痼冷之疾，弃而不用，其能疗乎。观东垣八味丸论，则皎然矣。
——论诸虚百损，五劳七伤，滋肾水，降心火，补脾土，添精补髓，益气和血，壮筋骨，润肌肤，聪明耳目，开心定智，强阴壮阳，延年益寿，此药性味温而不热，清而不寒，久服则坎离既济，阴阳协和，火不炎而神自清，水不渗而精自固矣，平补之圣药也。
加减神仙既济丹　尚书刘春罔方。
楝参（去芦，二两）　嫩鹿茸（酥炙，二两）　山茱萸（酒蒸，去核取肉，二两）　甘枸杞子（酒洗，二两）　嫩黄芪（蜜水炒，二两）　怀山药（二两）　肉苁蓉（酒洗，二两）　　辽五味子（二两）　川巴戟（水泡，去心，二两）　川牛膝（去芦，酒洗，二两）　川杜仲（去皮，酒炒，二两）　白茯神（去皮木，二两）　远志（甘草水泡，去心，二两）　石菖蒲（去毛，二两）　小茴香（盐酒炒，二两）　怀生地黄（酒洗，二两）　怀熟地黄（酒蒸，二两）　麦门冬（去心，二两）　天门冬（去心，二两）　菟丝子（酒蒸捣饼晒干，二两）　当归（酒洗，二两）　川黄柏（酒炒，二两）　知母（去毛，二两）　柏子仁（二两）
上为细末，炼蜜和熟枣肉为丸，如梧子大，每服百丸，空心盐汤送下，或酒任下，忌三白。
——论此方主滋养肝肾，补益心血，利足膝，实肌肤，悦颜色，真卫生之良药也。
归茸丸
怀熟地黄（酒蒸，四两）　怀山药（酒浸，二两）　山茱萸（酒蒸去核，二两）　白茯苓（去皮，二两）　牡丹皮（一两）泽泻（一两）　当归（酒洗，二两）　嫩鹿茸（酥炙，四两）辽五味子（四两）　怀牛膝（去芦，酒洗，二两）　官桂（二两）　大附子（炮去皮脐，二两）
上为细末，鹿角胶半斤，酒打稀糊为丸，如梧桐子大，每服五十丸，空心盐汤温酒任下。
——论五仁斑龙胶，专治真阳元精内乏，以致胃气弱，下焦虚惫，及梦泄，自汗头眩，四肢无力。此胶能生精养血，益智宁神，顺畅三焦，培填五脏，补心肾，美颜色，却病延年，乃虚损中之圣药也。
五仁斑龙胶法
鹿角连脑盖骨者佳，自解者不用，去盖至生净五十两，截作三寸段，新汲淡泉井水浸洗去垢，吹去角内血腥秽水尽，同人参五两，天门冬去心皮五两，麦门冬去心五两，甘枸杞子八两去蒂，川牛膝去芦五两，五品药以角入净坛内，注水至坛肩，用笋壳油纸封固罐口，大锅内注水，用文武火密煮三昼夜足，时常加入沸汤于锅内以补干耗，取出滤去渣，将汁复入阔口砂锅内熬成胶听用，和药末，其角去外粗皮，净者为末，名之曰鹿角霜也。
仙传斑龙丸　滋补中之圣药。
鹿角霜　鹿角胶　柏子仁（另研）　菟丝子（酒制）　怀生地黄（酒蒸一日至黑，各十两）
上为末，先将鹿角胶磁器内慢火化开，却将胶酒煮糊和药，杵二千下，丸如梧桐子大，每服五十丸，淡盐汤下，酒亦可。
昔有一道人货此药，歌曰：尾闾不禁沧海竭，九转神丹俱慢说。惟有斑龙顶上珠，能补玉堂关下血。此药理百病，养五脏，补精髓，壮筋骨，益心志，安魂魄，令人悦泽，驻颜轻身，延年益寿，久服成地仙。
长生固本方
人参　甘枸杞子　怀山药　辽五味子　天门冬（水润去心）　麦门冬（水润去心）　怀生地黄　怀熟地黄（各二两）
上剉片，用生绢盛之，煮酒三十斤，以箬封坛口，放锅内水煮，坛水不过坛口，以米百粒放箬叶上，候气熏蒸米熟，住火，埋土出火毒饮之。此药甚平和，治劳疾，补虚弱，乌须发，久服面如童子。忌萝卜、葱蒜，食之与地黄相反，令人易白发，肉面不忌，亦忌绿豆饭。
——论仙家酒，大能益心气，补脑髓，治消渴劳怯，及风火症，老人尤宜。拣年幼壮盛、洁净无病妇人乳，每用以吸，即以指塞鼻孔，按唇贴齿而漱，乳与口津相和，然后以鼻内上吸，使气由明堂入脑，方可徐徐咽下。凡五次为一度，不漱而服者，何异饮酪于肠胃尔。
——论治诸虚百损，五劳七伤，用人乳两盏，好酒半盏，入银旋或锡镞器内荡滚，每五更服。
又方壮室人精血，或首经最佳，以棉帛收之，阴干，入乳香末少许，乳汁和丸，如樱桃大，每噙一粒，取女人气一口，乳汁送下。
——论主壮元阳，益真气，助胃润肺，宜用：
补精膏
牛髓（四两，捣烂去粗）　胡桃肉（去皮，四两）　杏仁（去皮，四两）山药（姜汁拌，蒸熟去皮，八两）人参（四两）　　红枣肉（去皮核，半斤）
上将杏仁、胡桃肉、山药、枣子四味捣为膏，用蜜一斤，炼去白沫，与牛髓同和匀，入磁罐内，重汤煮一日，空心以一匙用酒或白汤化服。
吕洞宾补屋修墙养生诀
少年豪气往前为，岂料中年力弱亏。休将药饵调真息，自有元阳养气时。
君子小人，莫知阴阳相媾之妙，幼年之人精强力壮，不顾身形，惟贪快乐，以泄为美，不知老之将至，百病来侵。盖因幼年骨脉未坚，父母愚蒙，早娶妻室，或因幼失父母，任意飘荡。醉饱行房，以致口苦舌干，虚热盗汗，诸症侵染，无药治疗。吕祖留下秘诀，用人参不拘多少，切碎，将米同煮，候熟取起，阴干。选小雌鸡二三只，每日将米喂养。待鸡生卵，每日食三五七个，不过百日之内，大有功效，形容娇美，返本还元。若有乌鸡更好。如用雄鸡同食此参，生抱小鸡，日往月来，其功不可具述。
——论治伤寒汗吐下后，及行倒仓法吐下后，与诸症误用攻击之过，以至元气耗惫，用此补之。韩飞霞曰：人参炼膏，回元气于无何有之乡，王道也。又肺虚嗽，亦宜人参膏补之。如肺虚兼有火邪者，人参膏与天门冬膏对服之，妙。
人参膏
人参去芦，不拘多少，切片，入砂锅内，净水文武火熬干一半，倾放瓶内，将渣又煎，又如前并之于瓶，凡熬三次，验参渣嚼无味乃止，却将三次所煎之汁滤去渣，仍入砂锅内文武火慢慢熬成膏，如人参一斤，只好熬成一碗足矣。及成膏入碗，隔宿必有清水浮上，亦宜去之，只留稠膏，每服二三匙，清米汤一口漱下。
白术膏
白术要好雪白者，去芦油不用，净一斤，入砂锅水熬三次，取汁，滤去渣，再入砂锅内文武火慢慢熬至三碗，入蜜四两，又熬成膏，入磁罐收贮封固，埋土七日出火毒，取出，每服四五匙不拘，米汤调服。善补脾胃，进饮食，生肌肉，除湿化痰，止泄泻。
茯苓膏
大白茯苓坚硬不拘多少，去黑皮，为细末，用水漂去浮者，漂时先令少用水，如和面之状，令药湿方入水漂澄，取下沉者，以净布扭去水，晒干，再为细末，再漂再晒，凡三次，复为细末，每末一斤，拌好白蜜二斤令匀，贮长磁罐内，箨皮封口，置锅内，桑柴火悬胎煮，尽一日，抵晚连瓶坐埋五谷内，次早倒出，以旧在上者装瓶下，旧在下者装瓶上，再煮，再入五谷内，凡三日夜，次早取出，埋净土中七日出火毒，每早晚用三四匙噙嚼，少时以白汤送下。补虚弱，治痰火殊效。
延寿丹
用白茯苓十斤，净锅内煮一夜，晒一日，去皮切片，拌蜂蜜二斤，蒸三炷香，晒干再加蜂蜜，再蒸再晒，如是三次，为细末，炼蜜为丸，如梧子大，每日三五十丸，温水送下。久服大补，殊效。
地黄膏
真怀庆大生地黄一斤，酒洗令净，加麦门冬去心四两，贮砂锅内，入水熬干一半，倾入磁盆内，又入水又熬，凡三次，将汁滤去渣，用文武火慢慢熬至三碗，入蜜四两，又熬成膏，入磁罐内封固，入土埋出火毒，取出，每服二三匙，空心白汤点服。能补肾水真阴，填精补髓，生血乌发。
枸杞膏
甘枸杞子一斤，放砂锅内，入水熬十余沸，用细绢罗滤过，将渣挤出汁净，如前再入水熬，滤取汁，三次，去渣不用，将汁再滤入砂锅，再慢火再熬成膏，入磁器内，不可泄气，不论男妇，早晚用酒调服，能生精补元气，益荣卫，生血，悦颜色，大补诸虚百损，延年益寿。
——论此膏能镇玉池，存精固漏，通二十四道血脉，锁三十六道骨节，主一身之毛窍，贴之血脉流畅，龟健不衰，精髓充盈，养精聚神，有百战之功。壮阳助气，固下元，通透三关，乃遂行之道。老人贴之，夜无小便，大人精不泄，补益虚损，延年益寿，至珍至宝。又治男子下元虚冷，小肠疝气，痞疾，单腹胀满，并一切腰腿骨节疼痛，半身不遂，贴三日神效。妇人子宫久冷，赤白带下，久不坐胎，产后战肠风，贴之三日神效。
千金封脐膏　内阁秘传。
天门冬　生地黄　熟地黄　木鳖子　大附子　杏仁　蛇床子　远志　牛膝　肉苁蓉　官桂　菟丝子肉豆蔻　虎骨　鹿茸　麦门冬　紫梢花（各二钱）
上为末，入油一斤四两，文武火熬黑色，去渣澄清，入黄丹半斤，水飞过松香四两，熬，用槐柳条搅，滴水不散为度，再下硫黄、雄黄、朱砂、赤石脂、龙骨各三钱，为末入内，除此不用见火，将药微冷定，再下腽肭脐一付，阿芙蓉、蟾酥各三钱，麝香一钱，不见火，阳起石、沉香、木香各三钱，俱不见火。
上为细末入内，待药冷，下黄蜡六钱，贮磁器盛之，封口，放水中浸三日，去火毒，取出摊缎子上，或红绢上亦可，贴之六十日，方无力再换。
——方，加乳香、没药、母丁香，此方其效如神，不可尽述，宜谨藏，宁将千金与人，灵膏不可轻授。
歌曰：灵龟衰弱最难全，好把玄书仔细看。助老精神还少貌，常时贴上返童颜。金龟出入超凡圣，接补残躯越少年。虽然不到天仙位，却向人间作地仙。
太和丸
饮食劳役，所关非细，饮食失节，损伤脾胃。劳役过度，耗散元气，脾胃损伤，元气衰剧，乃成内伤，诸病难治。保合太和，预防无虑，大补诸症，专进饮食。清痰降火，解郁消滞，养气健脾，王道之剂。不问老幼，男女通治。
白术（去油芦，炒，四两）　白茯苓（去皮，二两）　怀山药（二两）　莲肉（去心皮，二两）　当归身（酒洗，四两）　白芍药（酒炒，二两）　陈皮（一两）　半夏（汤泡切片姜炒，一两）　川黄连（姜炒，一两）　片枳实（麸炒，一两）　山楂（去子，一两）　神曲（炒，一两）　香附（童便炒，一两）　木香（五钱）　龙眼肉（一两）　甘草（炙，五钱）　人参（五钱）嫩黄芪（蜜水炒，一两）　白豆蔻（去，壳五钱）
上为细末，荷叶如掌大者煎汤下，陈仓米半钟，煮稀粥，和为丸，如梧桐子大，每服百丸，食后临卧米汤送下，年幼气壮者去参芪。
坎离丸　治灯窗读书辛苦，学问易忘，士大夫勤政劳心，精神昏倦，妙不可言。
思虑房欲，人为所累。思虑过度，心血耗散，房欲失节，肾水枯瘁，肾水一虚，心火即炽，酿成劳瘵，杂症难治。防其未然，坎离既济，补髓添精，调荣养卫，聪耳明目，安神定志，滋阴降火，百病皆治。日诵千言，不忘所记。
龙骨（火煅，五钱）龟甲（炙酥，五钱）　远志（甘草水泡去骨，一两）　白茯神（去皮木，一两）　酸枣仁（炒，一两）　石菖蒲（去毛，五钱）　当归身（酒洗，一两）　麦门冬（水洗去心，一两）　天门冬（水净去心，一两）　生地黄（酒洗，一两）　熟地黄（酒蒸，二两）人参（五钱）　山茱萸（酒蒸去核，一两）　五味子（一两）　山药（一两）　川黄柏（去皮，酒炒，一两）　知母（去毛，酒炒，一两）　甘枸杞子（一两）　柏子仁（一两）
上忌铁器，精制合为一处，石臼内捣成饼，晒干，磨为细末，炼蜜滴水成珠，每蜜一斤，加水一碗，调和前药为丸，如梧桐子大，每服三钱，侵晨空心盐汤或酒任下。节欲，忌三白。
长春不老仙丹
治诸虚百损，五劳七伤，滋肾水，养心血，添精髓，壮筋骨，扶元阳，润肌肤，聪耳明目，宁心益智，乌须黑发，固齿牢牙，返老还童，延年益寿，壮阳种子，却病轻身，长生不老，真陆地神仙。
仙茅（酒浸洗，四两）黄精（酒蒸，四两）赤何首乌（米泔浸洗，槌碎如枣核大，入黑豆同蒸三日极黑）白何首乌（同上制，各四两）大怀熟地黄（用生地黄酒浸洗，碗盛放砂锅内，蒸一日极黑，掐断晒干，二两）大怀生地黄（酒洗净掐断晒干，二两）天门冬（水润去心，二两）　麦门冬（水润去心，二两）　白茯苓（去皮，人乳浸晒三次，二两）　巨胜子（二两）　甘枸杞子（二两）　辽五味子（二两）　菟丝子（酒洗净入砂罐，酒炆烂，捣成饼晒干，二两）　覆盆子（二两）　补骨脂（酒炒，二两）　楝参（二两）　嫩鹿茸（酥炙，二两）　川杜仲（去皮，酒炒，二两）　怀牛膝（去芦，酒洗，二两）　当归身（酒洗，二两）　川巴戟（水泡，去心，二两）　肉苁蓉（酒洗，二两）　锁阳（炙酥，二两）　远志（甘草水泡，去心，二两）　青盐（二两）　柏子仁（二两）　小茴香（盐酒炒，二两）　川萆薢（酒洗，二两）　怀山药（二两）　山茱萸（酒蒸去核，二两）　川椒（去目微炒，二两）
阴虚火动，素有热者，加川黄柏（酒炒），知母（酒炒，各二两），紫河车一具（用壮盛妇人首生男胎，先以米泔水洗净，次入长流水中再洗，新瓦上微火焙干）。
上忌铁器，用黄道吉日精制，秤和一处，石臼内捣成饼，晒干，磨为细末，用炼蜜为丸，如梧桐子大，每服三钱，空心好酒送下，忌三白。如极虚，用后八仙斑龙胶化为丸，乃补益天下第一方也。
八仙斑龙胶
人参　天门冬（去心）　麦门冬（去心）　怀生地黄　怀熟地黄（同上生地酒蒸）　怀牛膝（去芦，各五两）　甘枸杞子　赤何首乌　白何首乌（各八两，以上俱剉咀片）　老鹿茸（燎去毛，截二寸长，劈两片，水洗净，五十两）
上将药均入大砂锅内，熬汁五次，将渣滤净，再熬至五碗，则成胶矣，每服银茶匙二三匙，好酒调化，空心服，或酒化胶为前丸便佳。
万病无忧酒
常服能除百病，理风湿，乌髭须，清心明目，利腰肾，健腿膝，补精髓，疗跌扑损伤筋骨，和五脏，平六腑，快脾胃，进饮食，补虚怯，养气血。
当归（五钱）　川芎（五钱）　白芷（五钱）　白芍（一两）　防风（七钱半）荆芥穗（五钱）羌活（一两）地骨皮（五钱）　牛膝（五钱）　杜仲（炒，一两五钱）　木瓜（五钱）　大茴香（五钱）　破故纸（一两）　五加皮（一两五钱）　威灵仙（一两）　钩藤（一两）　石楠藤（一两）　乌药（五钱）　紫金皮（一两五钱）　自然铜（火煅醋淬，七钱）　木香　乳香　没药　甘草（炙，各五钱）　雄黑豆（二两）
上共二十五味，和匀，用缯布为囊盛之，无灰酒一大坛，入药在内，春秋五日，夏三日，冬十日后，取酒温饮之，或晨昏午后，随量饮之，能去风活血，养神理气，其味又佳，如饮一半，再加好酒浸饮极妙。
延寿瓮头春　又名神仙延寿酒，周藩宗正西亭传，真仙方也。
天门冬（去心，一两）　破故纸（一两）　肉苁蓉（麸炒，一两）牛膝（去芦，一两）杜仲（麸炒，一两）川椒（去目，一两）大附子（水煮，五钱）粉草（一两）
以上八味为末，入曲内同和糜。
淫羊藿（一斤，米泔水浸，仙灵脾俗名）　羯羊脂（一斤，拌淫羊藿炒黑色）头　红花（一斤，捣烂晒干）　当归（四两）　白芍（一两）　生地黄（二两）　熟地黄（二两）　白茯苓（四两）　苍术（米泔浸炒，四两）　甘菊花（一两五钱）　五加皮（四两）　地骨皮（四两）
以上十二味，剉咀片，绢袋盛贮铺缸里。
缩砂蜜（五钱）　白豆蔻（五钱）　木香（五钱）　丁香（五钱）
以上四味后用，煮酒，为末用。
上药二十四味，共五斤四两，用糯米二斗淘净，浸一日夜，又淘一次，蒸作糜，取出候冷，用细曲末四斤，同天门冬等八味和匀，却将淫羊藿等十二味贮于粗绢袋，置缸底，将前糜拍实于其上，然后投上品烧酒四十斤，封固一七日，榨出澄清，方入坛，加砂仁等四味固封，重汤煮三炷香，埋土中三日以出火毒。每日量饮数杯，一七日百窍通畅，浑身壮热，丹田微痒，痿阳立兴，切忌醉酒饱食行房，只待血气和平，缓行无禁。久久纯熟，自然身轻力健，百病不生。若男妇俱服，两精和合，一度成胎，功效多端，未可名状，珍之重之。
——论长春酒，大补气血，壮筋骨，和脾胃，宽胸膈，进饮食，祛痰涎，行滞气，消酒食，除寒湿等症。
长春酒方　尚书刘三川传。
黄芪（蜜炒）　人参　白术（去芦）　白茯苓（去皮）　当归　川芎　白芍　熟地黄　官桂　橘红　南星（姜炒）　半夏（姜炒）　苍术（米泔水浸）　厚朴（姜炒）　砂仁　草果仁　青皮（去穣）　槟榔　丁香　木香　沉香　藿香　木瓜　石斛　五味子　杜仲　白蔻壳　薏苡仁　枇杷叶　桑白皮（蜜炙）　神曲（炒）　麦芽（炒）　甘草（炙）
上各件制了，净秤三钱，等分作二十包，每用一包，将生绢袋盛，浸一斗酒内，春七夏三．秋五冬十日，每日清晨一杯，甚有功效。
呼吸静功妙诀
人生以气为本，以息为元，以心为根，以肾为蒂。天地相去八万四千里，人心肾相去八寸四分。此肾是内肾，脐下一寸三分是也。中有一脉，以通元息之浮沉，息总百脉，一呼则百脉皆开，一吸则百脉皆合，天地化工流行，亦不出呼吸二字。人呼吸常在心肾之间，则血气自顺，元气自固，七情不炽，百病不治自消矣。
每子午卯酉时，于静室中，厚褥铺于榻上，盘脚大坐，瞑目视脐，以绵塞耳，心绝念虑，以意随呼吸一往一来，上下于心肾之间，勿急勿徐，任其自然。坐一炷香后，觉得口鼻之气不粗，渐渐和柔，又一炷香后，觉得口鼻之气似无出入。然后缓缓伸脚开目，去耳塞，下榻行数步，偃卧榻上，少睡片时起来，啜粥半碗。不可作劳恼怒，以损静功。每日能专心依法行之，两月之后，自见功效。
不炼金丹
且吞玉液，呼出脏腑之毒，吸采天地之清，太上玉轴六字气诀。《道藏》有《玉轴经》言，五脏六腑之气，因五味熏灼不和，又六欲七情，积久生疾，内伤脏腑，外攻九窍，以致百骸受病，轻则痼癖，甚则盲废，又重则丧亡。故太上悯之，以六字气诀，治五脏六腑之病。其法，以呼字而自泻去脏腑之毒气，以吸字而自采天地之清气以补之，当日小验，旬日大验，年后万病不生，延年益寿，卫生之宝，非人勿传。呼有六，曰：呵呼呬嘘嘻吹也。吸则一而已，呼有六者，以呵字治心气，以呼字治脾气，以呬字治肺气，以嘘字治肝气，以嘻字治胆气，以吹字治肾气，此六字气诀，分主五脏六腑也。
凡天地之气，自子至巳为六阳时，自午至亥为六阴时。如阳时则对东方，勿尽闭窗户，然忌风入，解带正坐，叩齿三十六以定神，先搅口中浊津，漱炼二三百下，候口中成清水，即低头向左而咽之，以意送下，候汩汩至腹中，低头开口，先念呵字，以吐心中毒气，念时耳不得闻呵字声，闻即气粗，乃损心气也。念毕仰头闭口，以鼻徐徐吸天地之清气，以补心气，吸时耳亦不得闻吸气，闻即气粗，亦损心气也。但呵时令短，吸时令长，即吐少纳多也。吸讫即低头念呵字，耳复不得闻呵字声，呵讫又仰头，以鼻徐徐吸清气以补心，亦不得闻吸声，如此吸者六次，即心之毒气渐散。又将天地之清气补之，心之元气，亦渐复矣。
再又依此式念呼字，耳亦不得闻呼声，如此者六，所以散脾毒，而补脾元也。次又念呬字以泻肺毒，以吸而补肺元，亦须六次。次念嘘字，以泻肝毒，以吸而补肝元。嘻以泻胆毒，吸以补胆元。吹以泻肾毒，吸以补肾元。如此者并各六次．是谓小周，小周者六六三十六也，三十六而六气遍，脏腑之毒气渐消，病根渐除，神气渐完矣。
次看是何脏腑受病，如眼病，即又念嘘嘻二字各十八遍，仍每次以吸补之，总之三十六讫，是为中周。中周者第二次三十六通，为七十二也。次又再依前呵呼　呬嘘嘻吹六字法，各为六次，并须呼以泻之，吸以补之，愈当精虔，不可怠废，此第三次三十六也，是为大周。总之为一百单八次，是为百八诀也。
午时属阴时，有病即对南方为之，南方属火，所以却阴毒也。然又不若子后巳前，面东之为阳时也，如早起床上面东，将六字各为六次，是为小周，亦可治眼病也，凡眼中诸症，惟此诀能去之，他症亦然。神乎，神乎，此太上慈旨也。略见《玉轴》真经，而详则得之师授也。如病重者，每字作五十次，凡三百而六腑周矣。乃漱炼咽液，叩齿如初。如此者三，即通为九百次，无病不愈。秘之，秘之，非人勿传。孙真人云：天阴雾，恶风猛寒，勿取气也，但闭之。
相国袁郡八十八翁介溪记
正德戊寅岁，二月中旬，一胡僧貌黟而颀者，造门诣余。与之语，语不异常人。问其所长，自称善啖饭。余曰，啖饭何奇？僧曰：人皆啖饭，多啖则饱，僧且无饱。弗啖则饥，僧且无饥。余亦未深信，因呼从者延之与别室，漫试之。为爨米三升，面如之，杂以幽椒菜蕈诸物。僧据案狼食，斯须殆尽。时余方治官，未暇叩所以，从者问以师饱乎？吾以复而主人翁耳。曰：吾安得饱。居两日，问以师饥乎？曰：吾安得饥。时遂去，去不可物色。
久之，僧复来，踵门语余曰，余方为公营一公德，乞十金斋百僧，公诺之乎？余对曰：十金可办也。僧因复留，与之食，食如前。值有客从海上来者，顾余论金丹，僧闭目摇手曰：公劳矣，适所讲求者，亡论未成，成竟尔食耳。余以其言异，复稍稍叩之。僧曰：天地间自有一种丹耳，非石非金，丹在灵台，金石无用也。时夜将半矣，僧手出一物视余，乃剃度谱也。以羊皮为之，字迹渐磨灭，尤依稀可观。僧指示余曰，此宋元以前人也，昔在五台山跌坐，时有一黄冠着授我服食方，今不可纪年矣。今得而服之，十年之后，不知其身之轻于鸿也。公倘欲闻乎？则举以告公，慎勿学丹，金丹不可学也。笔楮既具，僧口诵其诀，命余自书。书讫读之，卒无他奇也。僧知余易之，则起而执余手曰：公无讶，然吾膺于人者，其幸藏是也，再稔而试之可也。飘然行，行莫能留。余亦寝置于箧笥中，不复措意焉。
胤余请告归，每意有不慊，辄闷闷废餐，又时而惄然若饥也。方坐而自诊脉，制方以疗之。莱妇忽言曰：公不忆胡僧乎？公尝言渠大嚼弗饱，弗食弗饥也。今其方尚存，盍请试之。余笑曰：微汝言，吾几忘之，向固疑其鹿马而博十金也。今姑妄为之，不中无损也。乃命童采取起所修治者，一惟其方是依，服后即诸疴如遗矣。未几，而肌粟遍体生，生而复平，平若换皮骨焉。始信胡僧弗欺人，而不佞之目皮相也。当其时，彼岂无他奇术可摄生乎。美玉在门，余自失售耳。抑余服是方多年矣，即未能忘饥饱若胡僧，延寿算若胡僧然。使余得至耄至耋，而余耳余目聪明及人也，敢忘胡僧力哉。是方也，欲举而他授人也，安知不以余之疑胡僧者疑余乎？因识其颠末，俾子姓藏之，留俟知音者，挟之同登寿域云。
扶桑至宝丹歌
扶桑扶桑高拂云：海东日出气氤氲，沧海变田几亿载，此树移根今尚存。结子如丹忽如漆，绿叶英英翠可扪，真人采窃天地气，留与红霞共吐吞。濯磨入鼎即灵药，芝木区区未许群。飧松有人已仙去，我今朝夕从此君。叶兮叶兮愿玉汝，绿阴里面有桃源。
胡僧曰：蚕食吐丝，结成锦绣，人食生脂，延年除咎。盖嫩桑之叶，性本和平，不冷不热。生于效野之外者，惧为蛇蝎所沿，须择家园中嫩而存树者，采数十斤，洗以长流之水，摘去其蒂，曝于日中，以干为度。复取巨胜子为臣，炼蜜为丸，如梧桐子大。上吉日择一诚实之人，面授修治之方，不可委诸童仆。仍宜在静室中，屏去妇人女子及鸡犬等物，修合既成，日服二次，约可百丸，白滚水下。三月之后，体生轸粟，此是药力所行，慎勿惊畏，旋则遍体光洁，如凝脂然。服至半年之后，精力转生，诸病不作，久服不已，自跻上寿。老人服之，步健眼明，须白返黑，又能消痰生液，补髓添精，功效不细。此仙家服食上品，秘密难逢，传非其人，当有殃咎，戒之宝之。
老人  ***************************
延年良箴
四时顺摄，晨昏护持，可以延年。三光知敬，雷雨知畏，可以延年。孝友无间，礼义自闲，可以延年。谦和辞让，损己利人，可以延年。物来顺应，事过心宁，可以延年。人我两忘，勿兢炎热，可以延年。口勿妄言，意勿妄想，可以延年。勿为无益，常慎有损，可以延年。行住量力，勿为劳形，可以延年。坐卧顺时，勿令身怠，可以延年。悲哀喜乐，勿令过情，可以延年。爱憎得失，揆之以义，可以延年。寒温适体，勿侈华艳，可以延年。动止有常，言谈有节，可以延年。呼吸精和，安神闺房，可以延年。静习莲宗，礼敬贝训，可以延年。诗书悦心，山林逸兴，可以延年。儿孙孝养，僮仆顺承，可以延年。身心安逸，四大闲散，可以延年。积有善功，常存阴德，可以延年。救苦度厄，救困扶危，可以延年。
衰老论
夫二五之精，妙合而凝，两肾中间，白膜之内，一点动气，大如筋头，鼓舞变化，开阖周身，熏蒸三焦，消化水谷，外御六淫，内当万虑，昼夜无停，八面受攻。由是神随物化，气逐神消，荣卫告衰，七窍反常，啼号无泪，笑如雨流，鼻不嚏而涕，耳无声蝉鸣，吃食口干，寐则涎溢，溲不利而自遗，便不通而或泄。由是真阴妄行，脉络疏涩，昼则对人瞌睡，夜则独卧惺惺。故使之导引按摩，以通彻滞固，漱津咽液，以灌溉焦枯。虽云老者非肉不饱，肥则生气，非人不暖，暖则生淫。　侥幸补药者，如油尽添油，灯焰高而速灭。老子云：以其厚生，所以伤生也。况有明修礼貌，暗伏奸雄，麦蘖腐其肠胃，脂粉惑其清真，孤阳独盛，水谷易消。自恃饮啖过人，恣造欺天之罪，宿缘既尽，恶根临头。其或厌饮沉酣，身居勤俭，志益贪婪，方聚龟毛之毡，忽作女子之梦，倾天下之色不足止其欲，遍天下之财不足御其贪。
——论年高之人，阴虚筋骨痿弱无力，面无光泽或暗惨，食少痰多，或喘或咳，或便溺数涩，阳痿，足膝无力者，并治形体瘦弱无力，多因肾气久虚，憔悴盗汗，发热作渴，并皆治之。
八仙长寿丸
大怀生地黄（酒拌砂锅内蒸一日至黑，掐断，慢火焙干，八两）　山茱萸（酒拌蒸去核，四两）　干山药（四两）　白茯神（去皮木筋膜）　牡丹皮（去骨，各三两）　益智仁（去壳盐水炒，二两）　辽五味子（去梗，二两）　麦门冬（水润去心，二两）
上忌铁器，为细末，炼蜜为丸，如梧桐子大，空心温酒或炒盐汤送下，夏秋白滚汤下。腰痛加鹿茸、当归、木瓜、续断，消渴加五味子、麦门冬各一两。老人下元冷，胞转不得小便，膨急切痛四五日，困笃欲死者，用泽泻去益智。诸淋沥，数起不通，倍茯苓，用泽泻，去益智。夜多小便，加益智一两，减茯苓一半。治虚壅牙齿痛浮，治耳聩及肾虚，如耳鸣，用全蝎四十九枚，炒微黄色，为末，每服三钱，调酒送下百丸，空心服。
——论此膏填精补髓，坚骨强筋，万神具足，五脏盈溢，髓实血满，发白变黑，返老还童，行如奔马。日进数服，终日不食亦不饥，开通强志，日诵万言，神识高迈，夜无梦想。人生二十七岁以前，服此一料，可寿三百六十岁。四十五岁以前服者，可寿二百四十岁。五十岁以前服者，可寿一百一十岁。六十三岁以上服之，可寿至百岁。服之十剂，绝其欲，修阴功，成地仙矣。一料分五处，可救五人痈疫，分十处，可救十人劳瘵。修合之时，沐浴志心，勿轻示人。
琼玉膏
人参（拣好者去芦，十二两）　真怀生地黄（十斤，洗净捣取其汁）　白茯苓（坚白者去皮及筋膜，二十五两）　白砂蜜（五斤）
上将参苓为细末，忌铁器，蜜用生绢滤过，地黄取自然汁，去渣，同药一处，拌和匀，入磁器内封固，净纸二十余重密封，入重汤煮，用桑柴火煮六日，如连夜火即三日夜取出。蜡纸数重包瓶口，入井内去火毒，一伏时取出，再入旧汤内煮一日，出水气，取三匙作三盏，祭天地百神，焚香设拜，至诚端心。每清晨以二匙温酒化服，不饮者白汤化下。忌鸡犬声及妇人孝子见之。
臞仙曰：予所制此方，加沉香、琥珀各五钱，其功效异于世传之方。干咳嗽者，有声无痰之名也，火乘于肺，喉咙隐隐而痒，故令有声。病原于脾者有痰，病不由脾，故无痰也。《易》曰：燥万物者莫熯乎火，相火一熯，则五液皆涸，此干咳嗽之由也。生地黄能滋阴降火，蜜能润燥生津。损其肺者益其气，故用人参。虚则补其母，故用茯苓。又地黄、白蜜皆润，铢两又多，茯苓甘而属土，用之以佐二物，此水位之下，土气乘之之义，乃立方之道也。
——论阳春白雪糕，凡年老之人当以养元气健脾胃为主，每日三餐，不可缺此糕也，王道之品，最益老人（方见内伤）。
保生杂忌
齐大夫褚澄曰：羸女则养血，宜及时而嫁。弱男则节色，宜待壮而婚。男子破阳太早，则伤其精气。女破阴太早，则伤其血脉。
书云：精未通而御女，以通其精，则五体有不满之处，异日有难状之疾。
书云：男子以精为主，女子以血为主。故精盛则思室，血盛则怀胎。若孤阳绝阴，独阴无阳，欲心炽而不遂，则阴阳交争，乍寒乍热，久而为劳。
彭祖曰：美色妖丽，娇姿盈房，以致虚损之祸，知此可以长生。《阴符经》云：淫声美色，破骨之斧锯也，世之人若不能秉灵烛以照迷津，仗慧剑以割爱欲，则流浪生死之海，害生于恩也。书云：年高之时血气既弱，觉阳事辄盛，必慎而抑之，不可纵心恣意，一度不泄，一度火灭，一度增油，若不制而纵欲，火将灭，更去其油。
春秋秦医和视晋侯之疾，曰：是谓近女室，非鬼非食，惑于丧志。公曰：女不可近乎？曰：节之。
《灵枢》曰：元气者，肾间动气也，右肾为命门，精神之所合，爱惜保重，则荣卫周流，神气不竭，与天地同寿。
书曰：恣意极精不知惜，虚损生也，譬枯朽之木，遇风则折，将溃之岸，值水先颓，苟能爱惜节情，亦得长寿也。
抱朴子曰：才不逮强思之，力不胜强举之，伤也。甚矣，强之一字，真为戕生伐寿之本。夫饮食所以养生也，然便醉而强酒，饱而强食，未有不疾害其身，况欲乎。欲而强，元精去，元神离，元气散，戒之。
书云：饱食过房，劳损血气，流溢渗入大肠，时便清血腹痛，病名肠癖。
又云：大醉入房，气竭肝伤，丈夫则精液衰少，阳痿不举，女子则月事衰微，恶血淹留，生恶疮。
又云：忿怒中尽力房事，精虚气竭，发为痈疽。恐惧中入房，阴阳偏虚，自汗盗汗，积而成劳。远行疲乏入房，为五劳。月事未绝而交接生驳，又冷气入内，身面痿黄不产。
——金疮未瘥而交会，动于血气，故令疮败坏。忍小便而入房者，得淋疾，茎中疼，面失血色，致胞转，脐下急痛死。
书云：时疾未复，犯房者，舌出数寸长而死。
摄养
薄滋味，省思虑，节嗜欲，戒喜怒。惜元气，简言语，轻得失，破忧。除妄想，远好恶，收视听。
又：
惜气存精更养神，少思寡欲勿劳心。食惟半饱无兼味，酒至三分莫过频。每把戏言多取笑，常含乐意莫生嗔。炎凉变诈都休问，任我逍遥过百春。
附大学士高□等题
今日伏闻圣躬益安，中外无不欢忻。乃臣等窃闻往哲有言，调理疾病，尤当慎于初愈之时。盖客火初退，不可犯触，当以惩忿为要。元气初还，不可有挠，当以寡欲为要。以此自持，日复一日，则客火益消，元气尽复，自壮盛矣。此真调摄之术也。
皇上圣明，必然洞见，何待臣等言之。但犬马微忠，实有不能自己者。伏望皇上平气宁神，倍加静养，勿以思虑劳心，勿以动作劳形，节慎起居，多进食粥，以保卫天和。不止今日如此，即大安之后仍复如此。久之，自然圣躬强固，精神倍增，万万年无疆之庆，端在是也。臣等下情，无任忠爱，倦恳仰望之至奉。
圣旨：朕知道了。
痼冷  ***************************
丹溪曰：人之一身，贵乎阴阳升降，和平无偏，若有偏胜，即为之患。痼冷之症，由人之一身，真阳耗散，脾胃虚弱，加食冷物，有伤脾胃，固结其寒于脏腑不散，以至手足厥冷，畏冷憎寒，饮食不化，呕吐涎沫，或大肠洞泄，或小便频数。治法宜暖下元，兼理脾胃。又有脾虚而畏寒者，令人咳嗽，尤当详而治之。
——论阴症，身静而重，言语无声，气少难以喘息，目睛不了了，口鼻冷气，水浆不入，大小便不禁，面上恶寒，有如刀刮。先用葱熨法，次服理中汤。
葱熨法（方见中寒）。
加味理中汤
大附子（面包煨，去皮脐）　人参　白术（去芦炒）　干姜（炒）　肉桂　陈皮　白茯苓（去皮，各等分）　甘草（减半，炙）
上剉，生姜三片，枣两枚，水煎热服。
——论阳症归阴，阴囊缩入，手足厥冷，腹痛胀满，冷汗大出，脉或洪弦。
固阳汤
黄芪（蜜水炒）　人参（各一钱）　白术（去芦炒，二钱）　白茯苓（去皮，二钱）　干姜（一钱，炒）　白姜（一钱，炒）　良姜（一钱，腹痛倍用）　厚朴（姜汁炒，一钱）　大附子（炮，一钱）
上剉一剂，水煎热服。
——脱阳症，多因大吐大泻之后，四肢逆冷，元气不接，不省人事，或伤寒新瘥，误与妇人交，小腹紧痛，外肾缩入，面黑气喘，冷汗自出，须臾不救。先以葱白炒令热，熨脐下，次用：
附子（一枚，去皮重一两者）　白术（去芦，炒去油）　干姜（炮，各五钱）　木香（二钱五分）
上剉，每剂五两，水煎服，须臾，又一服。一方，用葱白连须六七根研烂，热酒调服，外用炒盐熨脐下气海，勿令气冷。
——治阴症，手足厥冷，急用：
三仙散
大附子（炮去皮脐）　官桂　干姜（炒，各等分）
上共为细末，每服三钱，滚酒调服即愈。
——论阴症，腹痛身冷，宜：
回阳散
硫黄（四分）　胡椒（六分）
上为细末，每服三分，烧酒调服。
——治阴症秘方。
硫黄化开，倾入井水内，取出为末，饭为丸，如梧桐子大，每服一钱，温酒送下。
——治阴症，用黑豆不拘多少，锅内炒热，以好酒淬之，就以盖住，勿令泄气，候温酒饮，大效。
——治阴症，用鱼鳔一根，烧存性，胡椒四十九粒，为末，热酒调下。
——治阴症腹痛，手足厥冷，阴缩，用朝脑二钱或三钱，滚酒和服，用枯白矾以水调涂于两手，相合于大腿内夹之，良久汗出即愈。
——治阴毒手足厥冷，脉息沉细，头疼腰重，兼治阴毒咳逆等疾。
川乌头、干姜等分，为粗散，炒令转色，放冷，再捣为细末，每服一钱，水一盏，盐一撮，煎取半盏温服。
——治阴症。
用大艾炷灸脐中，预将蒜捣汁擦脐上，后放艾多灸之，其脐上下左右各开一寸，用小艾炷灸至五七壮为度。
如玉茎缩入于内，速令人捉定，急将蕲艾丸如绿豆大，放在马口灸二壮，其茎即出，仍服加味理中汤。
——论阴症，小便缩入腹内，用极肥壮母鸡一只，利刀将脊上急急劈破，用手扯开，连毛带屎，合放病人肚脐上，令人脚踩鸡上，须臾热透，小便即出。
——论因女色成阴症者，宜：
回阳膏
白矾（生，三钱）　黄丹（二钱）　干姜（五钱）　母丁香（十个）　胡椒（十五个）
上为末，用醋和得，所以男左女右，手握药搭脐上，被盖出汗即愈。
——治阴症极效方。
芥菜子（七钱）　干姜（三钱）
上为末，水调作饼，贴脐上，手帕缚之，上放些盐，以熨斗熨之，数次汗出为度。又将病人小便攀阴茎往上尽头处，用艾炷灸七壮，神效。
——治阴症不能服药，不得汗出者。
回阳散
丁香　干姜　乳香　没药　胡椒（各三钱）
上为末，每用三钱，以唾调涂在两手掌心，安于两膝间，以手帕缚定，用绵被盖之，其汗自出。
——紧阴，及大小便不通。
小芥菜子半碗，为细末，黄丹一撮，腊醋烧滚调糊，摊脐上，以纸盖住，热如火不妨，以一炷香为度，将药去了，用青布沾水凉之，如忍得热，不用水更好。
——紧阴，用胡椒、干姜各二钱，为细末，唾津调涂自己手心，绵纸盖按阴户上侧卧，效。
斑疹  ***************************
脉多沉伏，或细而散，或绝无。滑伯仁曰：脉者血之波澜，故发斑者，血散于肌肤，故脉伏。脉阳浮而数，阴实而大，火盛而表，故阳脉浮数。下焦实热，故阴脉实大。
夫斑，有色点而无头粒者是也，疹浮小有头粒者，随出随收，收则又出者是也。非若斑之无头粒者，当明辨之。
若斑发红赤为胃热，若紫而不赤为热甚，紫黑为胃烂，故赤半生半死，黑斑者九死一生。大抵鲜红起发，稀朗者吉，紫黑者难治，杂黑斑烂者死也。凡斑欲出未出之际，宜先以升麻汤先透其毒，脉虚加人参，食少而大便不实加白术。斑已出，不宜再发也。斑不可汗，斑烂不宜下。如脉洪数，热甚烦渴者，人参化斑汤。
——论阳毒赤斑，出狂言，吐脓血，乃热毒蕴于胸中而发斑也，宜以：
升麻汤
升麻（二钱）　犀角屑　射干　人参　生甘草（各一钱）
上剉一剂，水煎温服。
——论只因内热发出，皮肤如蚊虫之啮，不宜汗下，但清热降火凉血气为要。若斑黑为不治之症，宜用：
人参化斑汤
人参（三钱）　石膏（一两）　知母（二钱五分）　当归　紫草茸　白茯苓（去皮）　甘草（各三钱）
上剉一剂，水煎服。
——论气分有热发斑者，宜：
柴胡汤
柴胡（三钱）　黄芩（二钱）　半夏（姜炒，二钱）　人参（一钱）　紫草（二钱）　黄连（二钱）　茯苓（二钱）　甘草（一钱）
上剉一剂，生姜煎服。
——论血分有热发斑者，宜：
当归散
当归（三钱）　赤芍（二钱）　生地黄（三钱）　黄连（六分）　红花（八分）　石膏（二钱）
上剉，水煎服。
——论瘾疹，因风热客于肌腠，气血积阻而成也，宜：
加味败毒散
羌活　独活　前胡　柴胡　当归　川芎　枳壳（去穣）　桔梗　茯苓　人参（各五分）　薄荷　甘草（各二分）　加白术　防风　荆芥　苍术（米泔浸）　赤芍药　生地黄（各五分）
上剉一剂，姜枣煎服。此因感冒风湿以致发斑者，服之良验。
——论斑者，如胭脂点而不起粒者是也。红斑可治，紫斑十活其一，黑斑十无一生，如有斑见，宜服：
解毒化斑汤
牡丹皮　生地黄　木通　归尾　知母　茜根　紫草茸　牛蒡子　远志（甘草汤泡去心）甘草（生带梢者）　好犀角（以乳汁磨下一二钱）穿山甲（炒成珠研末，一钱）
上用水煎药，调下山甲末，并犀角汁同服。
发热  ***************************
夫发热者，非止一端，杂病中俱有发热，医者宜照各门治法治之。盖病有虚实寒热之不同，岂可一律而治耶。
——论伤寒发热，是寒邪入卫，与阳气交争，而为外热。阳气主外，为寒所薄，而其失职，故为热。其脉紧而有力，是外之寒邪伤卫也。治主外，宜服九味羌活汤（方见伤寒）。
——论伤暑发热，是火邪伤心，元气耗散，而热邪入客于中，故发为热。汗大泄，无气以动，其脉虚迟而无力，是外之热邪伤荣也，治主内。宜服清暑益气汤（方见中暑）。
——论内伤发热，是阳气自伤，不能升达，降下阴分，而为内伤，乃阴虚也。故其脉大而无力，属肺脾，宜服补中益气汤（方见内伤）。
——论阴虚发热，是阴血自伤，不能制火，阳气升腾内热，乃阳旺也，故其脉数而无力，属心肾。《经》曰：脉大无力为阳虚，脉数无力是阴虚。宜服清离滋坎汤（方见劳瘵）。
——论大病后，气血两虚，遂成劳怯。潮热往来，盗汗自汗，或无汗燥热。世俗便以柴胡、地骨皮，往往不效，其病愈甚。
——论男子血虚，有汗潮热者，以人参养荣汤（方见后）。
——论男子气虚，有汗潮热者，以补中益气汤（方见内伤）。
——论血虚，无汗潮热者，以茯苓补心汤（方见妇人虚劳）。
——论气虚，无汗潮热者，以人参清肌散（方见后）。
——论女子血虚，有汗潮热者，以茯苓补心汤。
——论气血两虚，无汗潮热者，以逍遥散（方见妇人虚劳）。
——论发热咳嗽咯血，以人参五味子散，骨蒸者五蒸汤、清骨散。以上皆治劳热之圣药也（方俱见后）。
——论男妇四肢发热肌表热如火烙，此病多因血虚而得之，或胃虚遇过食冷物，抑遏阳气于脾土之中，即火郁则发之，即火郁汤。
升阳散火汤
升麻　葛根　白芍　羌活　独活　人参（各五分）　柴胡（八分）防风　生甘草　炙甘草（各三分）
上剉一剂，生姜煎服，忌寒凉生冷之物。
——论夜则静，昼则发热者，此热在气分也。宜：
小柴胡汤（方见伤寒）依本方加栀子、黄连、地骨皮。
——论昼则静，夜则发热者，此热在血分也。宜：
四物汤（方见补益）依本方加黄柏、知母、黄连、栀子、牡丹皮、柴胡。
——论昼夜俱发热者，此热在气血之分也。宜：
四物汤（方见补益）合小柴胡汤（方见伤寒）依本方五味，再加黄连、山栀子仁，一剂而安。
——论子午潮热者。
加减逍遥散
当归（二钱）　白芍（二钱）　白术（一钱五分）　茯苓（三钱）　柴胡（八分）　甘草（八分）　加胡黄连（六分）　麦门冬（二钱）　黄芩（二钱）　地骨皮（三钱）　秦艽（三钱）　木通（二钱）　车前子（三钱）　灯草（十根）
上剉，水煎服。
——论一切发热憎寒，非杂病发热者，此邪在半表半里也，宜：
柴苓汤
小柴胡汤（方见伤寒）　五苓散（方见中暑）二方相合是也。
——论积劳虚损，四肢倦怠，肌肉消瘦，颜色枯槁，汲汲短气，饮食无味也。
人参养荣汤
人参（三钱）　当归（二钱）　陈皮（一钱五分）黄芪（蜜炙，二钱）　桂心（五分）　白术（去芦，一钱五分）　白芍（二钱，酒炒）　熟地黄（三钱）　白茯苓（三钱，去皮）　五味子（四分）　远志（八分，去心）　甘草（炙，八分）
上剉，姜枣煎服。
——论男妇气虚，无汗潮热者，宜：
人参清肌散
人参（二钱）　白术（去芦，一钱五分）　白茯苓（三钱，去皮）　当归（二钱）　赤芍（二钱）　柴胡（八分）　半夏（二钱）　粉葛（二钱）　甘草（八分）
上剉，姜枣煎服。
——论虚劳潮热咳嗽，红痰盗汗，宜：
人参五味散
黄芪（二钱）　人参（三钱）　白术（一钱五分）　白茯苓（三钱）　当归（二钱）　熟地黄（三钱）　陈皮（二钱）　五味子（四分）　柴胡（八分）　前胡（二钱）　枳壳（一钱）　桔梗（八分）　桑白皮（三钱）　地骨皮（三钱）　甘草（八分）
上剉，生姜、乌梅半个，水煎，加知母、青蒿。
——论男妇五心烦热，骨蒸劳热，宜：
清骨散
人参（一钱）　赤茯苓（五分）　柴胡（二钱）　蓁艽（五分）　生地黄（二钱）　熟地黄（一钱）　防风（一钱）　薄荷（七分）　胡黄连（五分）
上剉，水煎服。
——论发热口干，小便赤涩，夜则安静，昼则发热，此热在气分也，清心莲子饮（方见赤白浊）。
——论男妇肌肉燥热，目赤面红，烦渴引饮，日夜不息，其脉洪大而虚，重按全无。《内经》曰：脉虚血虚，脉实血实。又名血虚发热，证象白虎，惟脉不正实为辨也。若误服白虎必死，此病得之于饥，因劳役起。宜服：
当归补血汤
嫩黄芪（蜜水炒，一两）　当归（酒洗，二钱）
上剉一剂，水煎温服。
——人虚劳发热自汗，诸药不能退其热者，服当归补血汤，一剂如神。
——沈大尹不时发热，日饮冰水数碗，寒药两剂，热渴益甚，形体日瘦，尺脉洪大而数，时或无力。王太仆曰：热之不热，责其无火，寒之不寒，责其无水。又云：倏热往来，是无火也，时作时止，是无水也，法用补肾，用加减八味丸，不月而愈。
——男子七十有九，头痛发热，眩晕喘急，痰涎壅盛，小便频数，口干引饮，遍舌生刺，缩敛如荔枝然，下唇黑裂，面目俱赤，烦躁不寐，或时喉间如烟火上冲，急饮凉茶少解，已濒于死。脉洪大而无伦，且有力，扪其身烙手，此肾经虚火游行于外，投以十全大补加山茱萸、泽泻、丹皮、山药、麦门、五味、附子二钟，熟寐良久，脉症各减三四，再与八味丸服之，诸症悉退，后畏冷物而痊。
——儒者发热口干，小便频浊，大便秘结，盗汗遗精，遂致废寝。用当归六黄汤二剂，盗汗顿止，用六味地黄丸二便调和，用十全大补汤及前丸兼服，月余诸症悉愈。
——人年近四旬，忽发潮热，口干喜饮冷水。求医，治以凉药投之，数服罔效，四五日浑身沉重，不能动止，四肢强直，耳聋谵语妄言，眼闭不省人事，六脉浮大无力，此气血脾胃虚损之极，予以十全大补汤去地黄、白芍，加熟附子一服，须臾病者睡痰响，人咸以为服桂附参芪之误。予曰：此病药交攻，不必忧疑也。又强进一服，过一二时许，即能转身动止，次日连进数剂，则诸病次第而潜瘳矣。此病从脉不从症而治之也。
——人发热烦渴，时或头痛，因服发散药，反加喘急腹痛，自汗如水，昼夜谵语。余意此劳伤元气，误汗所致，其腹必喜手按，询之果然。与十全大补加熟附子一钱服之，熟睡唤而不醒，举家惊惶。及觉，诸症顿退，再剂而痊。凡人饮食劳役，起居失宜，见一切火症，悉属内真寒而外假热，故肚腹喜暖，口畏冷物，此乃形气病，气血既虚，属不足，法当纯补元气，为善治者矣。
六味丸　八味丸　十全大补汤（俱见补益）
劳瘵  ***************************
脉，骨蒸劳热，脉数而虚热而涩小，必殒其躯，加汗加咳，非药可除。
夫阴虚火动，劳瘵之疾，盖由相火上乘肺金而成之也。伤其精则阴虚而火动，耗其血则火亢而金亏，人身之血犹水也，血之英华最厚者，精也，不谨养者，纵其欲而快其心，则精血渗涸，故脏腑津液渐燥，则火动熏肺而生。因其燥则痰粘于肺管，不利于出，故咳而声干。原乎精乏则阴虚，阴虚则相火冲胃而变为涎也。二火熏膈，则痰涎逆上，胃脘不利，则多嗽声。盖痰因火动，嗽因痰起，痰之黄厚者为有气，可治。状如鱼涎白沫者为无元气，难愈。
然斯病之起，非止过欲而已，或五味之偏，或七情之极，或劳役之过，耗散元气，损伤脾胃，气血亏损，脏腑虚弱，六脉沉细，微涩而数，百病由是次第而生。盖肾水一虚，则相火妄动，相火上炎，薰克肺金，肺受火邪所克，所以为咳为嗽，为热为痰，为喘急，为盗汗，为吐血、衄血，为便血、尿血，为四肢倦怠，为五心烦热，为咽干声哑，为耳鸣眼花，为遗精便浊，为蛊胀肿满，为一应难状之症。治之宜滋肾水，养心血，扶元气，健脾胃，以培其本。降相火，清湿热，化痰涎，润肺金，以治其标。宜以清离滋坎汤、补中益气汤、河车地黄丸、太平丸、瑞莲丸、宁嗽膏、白雪膏之类，宜对症选用，慎毋执泥。
盖此病非一朝一夕之故，其所由来者渐矣。然治之非一方一药所能疗焉。以上诸方对症投之，功不可以间断，效有难于速期。久而肾水上升，则相火下降，火降则痰消嗽止，水升则气足神完，水火既济，又何疾之不愈哉。又须病者坚心爱命，绝房劳，戒恼怒，息妄想，节饮食，广服药，以自培其根可也。万一毫厘不谨，则诸症迭起，纵庐扁复苏亦难为矣，可不慎乎。
——论因房欲过度，而成阴虚火动劳瘵之症，发热咳嗽，吐痰喘急，盗汗，五心烦热，吐血衄血，咽疮声哑，夜梦泄精，耳鸣眼花，六脉沉数而涩。
清离滋坎汤
怀生地黄（一钱）　怀熟地黄（一钱）　麦门冬（去心，一钱）天门冬（去心，一钱）当归（酒洗，一钱）　白芍（酒炒，一钱）怀山药（一钱）山茱萸（酒蒸去核，一钱）白茯苓（去皮，一钱）牡丹皮（六分）白术（去油芦炒，一钱）泽泻（炒，五分）　黄柏（蜜水炒，五分）　知母（五分）甘草（炙，三分）
上剉，姜枣煎，温服。痰盛加竹沥、姜汁。热盛加童便、人乳同服。盗汗加黄芪蜜水炒、酸枣仁炒。嗽盛加五味子。痰盛加贝母、瓜蒌仁。热盛加骨皮。心下怔忡，恍惚不寐，加远志去心、酸枣仁炒。遗精加龙骨、牡蛎煅。胸中不快加陈皮。泄泻加莲肉、陈皮，去黄柏、知母。吐血衄加犀角、玄参。气虚加人参。阳虚加熟附子。咽疮声哑加桔梗、玄参。
——论虚劳发热，口干咳嗽，吐痰喘急，自汗，四肢困倦无力，不思饮食，大便泄泻，肚腹蛊胀肿满，六脉浮数无力。
加减补中益气汤
黄芪（蜜水炒，一钱）　人参（一钱）　白术（去油芦炒，一钱半）　白茯苓（去皮，一钱）　陈皮（六分）　当归（酒洗，一钱）　白芍（酒炒，一钱）　怀山药（一钱）莲肉（一钱）　甘草（炙，三分）
上剉，姜枣煎服。痰盛加姜制半夏，嗽甚加五味子，口渴加麦门冬，腹胀加厚朴姜炒，胸痞加枳实麸炒，泄泻加炒黑干姜，呕吐加姜炒半夏，肿满加猪苓、泽泻、木通，憎寒发热加柴胡，元气下陷加升麻，元气虚惫加熟附子、肉桂。
——论年少之人，禀赋薄弱，不能谨慎，斫丧太过，以致肾水枯竭，相火妄动，而成阴虚火动之症，浑身发热，咳嗽吐痰，喘急上壅，夜多盗汗，五心烦热，日轻夜重，吐血衄血，尿血便血，咯血唾血，肺痈肺痿，咽疮声哑，口干发渴，耳鸣眼黑，头眩昏沉，蛊胀肿满，小便淋浊，夜梦遗精，足膝酸软，肌肉消瘦，四肢困倦，饮食少思，血虚发热之神药也。
河车地黄丸
怀生地黄（先将酒洗令净，再入酒拌匀，粗碗盛坐放砂锅内重汤蒸半日，取出加酒再蒸至极黑为度，再入生姜汁拌匀，慢火焙干，八两）　山茱萸（酒拌蒸去核取肉，四两）　怀山药（四两）　白茯苓（去皮筋膜，乳汁浸晒三次，三两）　牡丹皮（去骨，三两）　泽泻（三两）
上忌铁器，为最细末，用头生胞衣一具，男用男胎，女用女胎，长流水洗令净，磁碗盛放砂锅内，用文武火蒸一日极烂，入臼内杵如泥，入药再杵千余下，丸如梧桐子大，每服百丸，空心滚白汤送下。肾水不能摄养脾土，多吐痰唾，姜汤送下，或用斑龙胶酒化开为丸尤妙。如病人大便干燥，口干作渴，此相火太旺，加黄柏酒炒、知母酒炒、麦门冬去心、五味子各二两，同丸服。
——论虚劳，久嗽红痰，肺痿肺痈，卧不倒床，嗽声不绝者，宜用：
噙化太平丸
天门冬（去心）　麦门冬（去心）　知母（去毛）　贝母（去心）　款冬花　杏仁（去皮，各二两）当归（酒洗）　生地黄　熟地黄　黄连　阿胶（蛤粉炒成珠，一两五钱）　蒲黄　京墨　桔梗（去芦）　南薄荷叶（各一两）麝香（少许）　白蜜（四两）
上为细末，将蜜炼为丸，如弹子大，临卧浓煎薄荷汤，先灌漱喉中，细嚼一丸，津液送下。
——论阴虚火动，吐血咯血，咳嗽痰涎喘急，大敛肺气，止嗽化痰定喘之圣药也。
如神宁嗽膏
天门冬（去心，八两）　杏仁（泡去皮尖，四两）　贝母（去心，四两）　百部（四两）　百合（四两）　款冬花（五两）　紫菀（三两）
上以上俱为粗末，长流水煎三次，入饴糖八两，蜜一斤，再熬，又入阿胶四两，白茯苓水飞去筋膜四两，晒干，二味入前汁内和匀如糊成膏，每服三五匙。
——论治虚劳，脾胃虚弱，不思饮食，泄泻等症。
参苓白术散（方见内伤）。
理气健脾丸（方见饮食）　治男妇虚劳，肚腹胀痛，泄泻不止，咳嗽吐痰，上喘痞闷。
阳春白雪糕（方见内伤）　治虚劳百病，可兼前汤丸进之，大有补益。
——论虚劳发热，痰嗽喘汗，泄泻腹痛，脾虚虚弱，饮食少思，骨瘦如柴，宜：
瑞莲丸
干山药（炒，二两）　莲肉（去心皮，二两）　白术（去芦土炒，三两）　芡实（去壳炒，二两）　楝参（一两）　白茯苓（去皮，一两）　陈皮（一两）　白芍（火煨酒炒，一两）　粉草（炙，五钱）
上为细末，用公猪肚一个洗净，水煮烂，捣和为丸，如梧子大，每服百丸，米汤送下。
——论此膏治五劳七伤，诸虚劳极，元气虚损，脾胃亏弱，养血和中，滋阴抑阳，宁嗽化痰，退热定喘，止泻除渴，真王道之剂也。
调元百补膏　张尚书传。
当归身（酒洗，四两）　怀生地黄（一斤）　怀熟地黄（四两）　甘枸杞子（一斤）　白芍（一斤，米粉炒）　人参（四两）莲肉（四两）辽五味子（一两）　麦门冬（去心，五两）　地骨皮（四两）　白术（去芦油，一斤）　白茯苓（去皮，十二两）怀山药（五两）　贝母（去心，三两）薏苡仁（用米粉炒，八两）甘草（三两）琥珀（一钱三分）
上剉细末，和足水十斤，微火煎之，如干再加水十斤，如此四次，滤去渣，取汁，文武火熬之，待减去三分，每斤炼净熟蜜四两，春五两，夏六两，共熬成膏，每服三匙，白汤化下。吐血加牡丹皮二两，骨蒸加青蒿汁、童便各二碗，同热熬。
——人足热口干，吐痰头晕，服四物、黄连、黄柏，饮食即减，痰涎益甚，用十全大补加麦门冬、五味、山药、山茱萸而愈。
——男子年十六，夏月作渴，发热吐痰，唇燥，遍体生疥，两腿尤多，色暗作痒，日晡愈炽。仲冬腿患疮，尺脉洪数。余曰，疥，肾疳也，疮，骨疽也，皆肾经虚症。针之脓出，其气氤氲，余谓火旺之际，必患瘵症，遂用六味地黄、十全大补，不二旬而诸症愈，瘵症具，仍用前药而愈。抵冬娶妻，至春其症复作，父母忧之，俾其外寝，虽其年少谨疾，亦服地黄丸数斤，煎药三百余剂而愈。
——余尝闻士子读书作文辛苦，最宜节欲，盖劳心而不节欲则火动，火动则肾水日耗，水耗则火炽，火炽则肺金受害，传变为劳，此固深知读书之苦，洞得病情之由，而患者不可不知所预防也。
——阴虚火动，发热烦躁，服诸药不效者，非童便不能奏效，益气汤去柴升，加生地、赤苓、白苓、天冬、麦冬、赤芍、五味、黄柏、地骨皮、知母、贝母、银柴胡、龟板。
——若热来复去，昼见夜伏，夜见昼伏，不时而动，或无定处而作口舌生疮者，若从脚起，乃无根之火也，以八味丸、十全大补汤加麦门冬、五味子。
——治阴虚火妄，五心烦热，用七八岁无病童子小便，去头尾，要白色者一盏，或食前或食远服之，每日二三次。服之降火滋阴最速，童便红黄者勿用，若误服，伤脾胃而作泄泻，慎之。
——儒者形体魁伟，冬日饮水，自喜壮实。余曰，此阴虚也，不信。一日，口舌生疮，或用寒凉之剂，肢体倦怠，发热恶寒，余用六味地黄丸、补中益气而愈。
——治劳瘵阳旺不倒，用皮硝不拘多少，放劳宫，即手掌心内，两手合住，自化，其阳自痿，病愈。用起阳法，好烧酒和黄泥涂阴毛际处一日，其阳即起。
——方，治阳旺，用丝瓜小藤捣烂敷玉茎，阳即倒矣。
——方，痿阳效，用经霜丝瓜，不拘大小，白马尿浸一日，阴干为末，每服三钱，空心白酒送下。
——方，缩阳法。
马蝗蜞一曰马鳖，寻起九条，入水养住，至七月七日，取出阴干，称有多少，入麝香并合衣香，三样一般多，研为细末，用蜜少许为饼，遇阳旺时，即将少许擦左脚心，即时阳痿。过日复旺，又擦。
——论劳者劳于神气，伤者伤于形容。饥饱过度则伤脾，思虑过度则伤心，色欲过度则伤肾，起居过常则伤肝，喜怒悲愁则伤肺。又风寒暑湿则伤外，饥饱劳役则伤内，昼感之则病荣。夜感之则病卫，荣卫经行，内外交运，而各从其昼夜。始劳于一，一起为二，二传于三，三　通于四，四干其五，五复犯一，一至于五，邪乃深藏，真气自失，使人肌肉消，神气弱，饮食减，行步难。及其如此，则虽有命亦不能久也。
摄养良箴
养生之术，凡百有节。人之寿夭，在乎调摄。一有所偏，百病俱发。五劳七伤，损伤气血。酿成阴虚，痰咳喘热。脉来涩数，病成虚怯。犹树根枯，治当补接。斡旋元气，滋阳枯竭。神医妙手，庶免夭折。病者坚心，嚼钉咬铁。调摄经年，药饵千帖。妄想要息，房劳要绝。恼怒要除，饮食要节。若犯丝毫，噬脐莫及。洗心涤虑，谨遵成法。云林格言，非为浪说。却疾延年，千金秘诀。
——羊城马伏所，昔遘沉痾，诸医罔效，召予治愈，遂成莫逆之交。万历庚戌夏，乃郎年二旬余，素禀清弱，酷嗜酒欲，频年履遭惊骇，至今遂成虚劳之恙。召予至，诊其六脉弦数无力，其症潮热憎寒，盗汗如雨，时微痰嗽，手掌热而手指冷，心惊悸而梦遗。以上诸症，皆属肾水枯竭，心血干涸，相火上炎，熏克肺金，元气受伤，脾胃亏损，而脏腑气血皆耗惫矣。余治以十全大补汤，看病加减施治，用地黄丸壮水之以制阳光，加归麦酸志以补心血，用瑞莲丸、白雪糕以补元气脾胃，每日如此服之，如弹天平一般，不可偏胜，倘万有一偏，则病剧不可复救药矣。何也，若偏于补阳药多，则阳旺而阴愈消，相火愈炽，则咽喉肿痛，生疮声哑之症可立而待矣，若偏于补阴药多而用地黄、当归，泥滞脾胃，不运而为泻痢、肿胀、喘满等症生焉，所以用药不敢偏胜，有如此矣。余将前四药服之旬日，颇有微效，分付病家，执此以往调摄，期以岁年，投剂积以千百，度可免危而就安也。
予缘有司召，遂暂离而去，殊料病家欲速，即另更医，不审病原，误认为阳虚，辄投乌附参芪之类，数服诸症消减，一家欣然，而反罪余用归地之过，遂连进补阳之药，不半月而阳火愈炽，则喉痛声哑，诸症出矣。病之至此，虽日进归地数斤，亦无用矣。医之至此，急进人乳、童便以遏其火，将脾胃复惫，以致上热未除，而中寒复生，泄泻之病又作。若两斧之伐一枯，不数月而告终矣。吁，医者不悟妄治之失，病家不悔欲速之差，可胜叹哉。
●补遗
神仙粥
山药蒸熟，去皮一斤，鸡头实半斤，煮熟去壳，捣为末，入粳米半升，慢火煮成粥，空心食之，或入韭子末二三两在内尤妙，食粥后用好热酒饮一二杯妙。此粥善补虚劳，益气强志，壮元阳，止泄精，神妙。
——论男子劳伤而得瘵疾，渐见疲瘦，并传尸劳瘵，宜服：
还元酒
獖猪腰一对，用童便两盏，无灰酒一盏，以新瓦瓮贮之，密封，慢火煮熟，至中夜五更初温热，饮酒食腰子。病笃一月效，平日瘦怯者亦可服，盖以血养血，全胜金石草木之药。如吐血，加绣针草根二两，极效。
——治骨蒸劳热方
生地黄一斤，捣取汁，三度捣绞汁尽，分再服，若利即减之，以身凉为度。如劳瘦骨蒸，日晚寒热，咳嗽喘急，用生地黄汁三合，煮白粥，临熟入地黄汁搅匀，空心食之。
——论治虚劳咳嗽，痰喘自汗，用公猪肺不见水，用银簪剐烂，加入苋菜子在内，蒸烂，五更睡时细嚼吃下。
——治骨蒸劳咳嗽及肠风下血，传尸劳虫并虫咬心痛，用鳗鲡鱼二斤，如食法，切作骰子块，入锅内以酒二盏煮，后入盐醋于中食之。
——论传尸劳瘵，有传染灭门者，用鳗鲡鱼白水煮食之，用骨烧烟熏病人，断根。
——论治传尸劳病，乃有虫，百物思吃者，用此方百发百中。
白梗蓖麻子（净仁，一两，为末）　乳香　没药（各五分）　石膏（一钱）　葱（三根）
上用猪肝心肺一付，莫下水，将药和作一处，灌入猪肺眼内管中，用线扎住，用五十斤桑柴慢慢文火煮烂，不拘时食之。
——论久嗽痰火方
生姜汁　生藕汁　白果汁　萝卜汁　梨汁　荸荠汁
以上各汁七钱，同入砂锅内火熬，加白糖霜四两再煎数次，下蜜二两再煎，入猪油二钱同煎成膏，听用。
白茯苓（去皮，二两）　白硼砂（一两五钱）　白术（去芦油，一两）
上为细末，入前煎成膏，搅匀为丸，如芡实子大，每用一丸噙化，五更时再进一丸，以愈为度。
——论血虚肺燥，皮肤折裂，肺痿咳咯脓血，吐痰喘急，咳嗽失音等症。又云：去积聚风痰，补肺润五脏，去三虫伏尸，除瘟疫，轻身益气，令人不饥，延年不老。
天门冬膏
天门冬每料用十斤或五斤，先用温水洗净拣过，再用半温水浸一时即去水，则待软透至骨，去皮心捣碎，每斤先入水五碗，同煮一半干，却倾出，滤去汁，再入水再熬，再滤汁。如此三次，将三汁一同再熬成膏，再入蜜四两慢火熬成膏，埋土三日，出火毒。每服二三匙，不拘时白滚水送下。
吐血  ***************************
——切诸失血症，脉沉小身凉者生，脉大身热者死。吐后脉微者可治，吐衄后复大热，脉反躁急者死。
夫人身之血名曰荣，夫荣者，谓荣润于身之物也。血生精，故血充则力强体健。颜色青为血虚，色红为血热，白色气血两虚。血属阴，阴乃阳之守也，阴有质者，则阳气得以倚附焉，阴精一虚，则众火炎炎，众液沸腾妄行矣。盖人之五内，心主血，脾生血，肝藏血。尤水也，中和则循经调畅，寒则凝滞，热则涌射。惟小儿不知冷热，衣被过厚，亦致客热，则鼻衄也，郁热结于阳明之经，及伤寒鼻流血，名曰红汗，邪随而解矣。治法不同，其男妇皆于阴血，以致君相二火协动，系于心脾，而成血症。其先天真阴不足者，欲虽不淫，亦作斫丧精竭而论，相火暴炽冲上，血涌诸络管而来，鲜者宜凉补之剂止之，瘀者不可用京墨及十灰散、三七等劫药阻塞，惟清凉引血归元，补益滋阴降火为良策也。
——论吐血，皆因虚火妄动，血得热而妄行，此方主之。
凉血地黄汤
犀角（乳汁磨，临服入药内，或剉末煎用，四分）　生地黄（酒洗，二钱）　牡丹皮（二钱）　赤芍（七分）　黄连（酒炒，一钱）　黄芩（酒炒，一钱）　黄柏（酒炒，五分）　知母（一钱）　天门冬（去心，一钱）　扁柏叶（三钱）　茅根（二钱）　玄参（一钱）
上剉，水煎，入后十汁饮同服。一吐血成块者，加大黄一钱，桃仁十个去皮尖，研如泥。衄血加栀子、沙参、玄参。溺血加木瓜、牛膝、条芩、荆穗、地榆，倍知柏。便血加黄连、槐花、地榆、荆穗、乌梅。善酒者加干葛、天花粉。
十汁饮
藕节　甜梨　茅根　韭菜　萝卜　家园生地黄　沙蜜　竹沥　童便　京墨（磨藕汁）
上十汁合作一处，不见火，入前汤药半钟，频频服之，不可间断，服至血止，再服后滋阴清火汤同服。
——治吐血不止神方
家园生地黄（半斤，洗净捣烂扭汁）　生大黄末（一方寸匕）
上煎地黄汁三沸，下大黄末调匀，空心服，温饮一小盏，一日三服，血即止。
——治吐血咳嗽，上喘心慌，脉洪火盛，死在须臾，家园生地黄（北人呼为婆娑奶，遍地有之）取来洗净，捣汁半钟，白童便半钟，二味合一处，重汤煮一沸，温服立效。
——论吐血，觉胸中气塞上，吐紫血者，此上焦积热也，宜桃仁承气汤（方见伤寒）。
——治诸失血，韭菜连根洗净，石臼内捣烂，入童便在内，用布扭去渣，重汤煮荡令热，浊者居下不用，止用清者，或单服，或入药服俱好，或调百草霜二钱服之，血止，效。
——论吐血衄血，宜用：
滋阴清火汤
当归（一钱）　川芎（五分）　赤芍（七分）　生地黄（一钱五分）　黄柏（乳汁炒，一钱）知母（生，一钱）　麦门冬（去心，一钱）　牡丹皮（一钱）　玄参（一钱）　犀角（一钱）　山栀仁（炒黑，一钱）　阿胶（炒，五分）　甘草（三分）
上剉一剂，水煎，入十汁饮同服。如不思饮食，加白术去芦一钱。
——治吐血不止属实热者，胡云阁传。
将军丸
锦纹大黄酒拌，九蒸九晒，为末，水丸如梧桐子大，每服四五十丸，白滚水下。下血，条芩汤送下。
——论先吐血而后见痰者，是阴虚也，宜：
清火滋阴汤
天门冬（去心）　麦门冬（去心）　生地黄　牡丹皮　赤芍　栀子　黄连　山药　山茱萸（去核）　泽泻　赤茯苓（去皮）　甘草
上剉一剂，水煎，入童便同服。
——论先吐痰而后见血者，是积热也，宜：
清肺汤
白茯苓（去皮）　陈皮　当归　生地黄　芍药　天门冬（去心）　麦门冬（去心）　黄芩　山栀　紫菀　阿胶（炒）桑白皮（各等分）　甘草（减半）　乌梅（一个）
上剉一剂，枣一枚，水煎服。喘急加苏子，去天门冬。
——治吐血，一服立止。
归尾　赤芍　生地黄　百合　贝母　栀子（炒）　麦门冬（去心，各一钱）　蒲黄（炒黑）　牡丹皮（各七分）　川芎　熟地黄　阿胶（炒）　桃仁（去皮尖，各五分）
上剉一剂，生姜一片，水煎服。
——论痰中见血。
当归（一钱）　白芍（一钱）　白术（一钱五分）　青皮（五分）　桃仁（去皮尖，一钱）　牡丹皮（一钱五分）　黄芩（八分）　桔梗（五分）　贝母（一钱）　栀子（炒黑，八分）　甘草（三分）
潮热加柴胡、赤茯苓。
上剉一剂，生姜三片，水煎温服。
——论每言语过多，即吐血一二口，久有此病，遇劳即作，此劳伤肺气，其血必散，视之果然。宜服补中益气汤（方见内伤），依本方加麦门冬、五味子、山药、地黄、茯神、远志立效。
——论吐血，每遇劳即作，咳嗽有痰，吐血，脾胃肾三脉皆洪数，宜补中益气汤，依本方加贝母、茯苓、石枣、山药、麦门、五味。
——男子鳏居数年，素勤苦，劳则吐血，发热烦躁，服犀角地黄汤，气高而喘，前病益盛，更遗精白浊，形体倦怠，饮食少思，脉洪大，举按有力，服十全大补加麦门、五味、山药、山茱萸而愈。
——儒者素勤苦，吐血发痉，不知人事，余以为脾胃虚损，用十全大补汤及加减八味丸而痉愈，用归脾汤而血止。
——童子年十四，发热吐血，余谓宜补中益气汤，兼滋化源，不信，用寒凉降火，愈甚。始谓余曰：童子未室，何肾虚之有，参芪补气，奚为用之？余述丹溪先生云：肾主闭藏，肝主疏泄，二脏俱有相火，而其系上属于心。心为君火，为物所感，则易于动，心动则相火翕然而随，虽不交会，其精亦暗耗矣。又《精血篇》云：男子精末满而御女以通其精，则五脏有不满之处，异日有难状之疾，遂用补中益气汤及六味地黄丸，加麦门、五味治之而愈。后因劳怒，忽吐紫血块，先用花蕊石散，又用独参汤渐愈。后劳则咳嗽吐血一二口，脾肺肾三脉皆洪数，用补中益气汤、六味地黄丸而全愈。
●补遗
——凡人因酒色过度，或劳役太过，或场屋劳心，内损极深，或心肺脉破，血气妄行，血如涌泉，口鼻俱出，须臾不救（黄滨江方）。
侧柏叶（蒸干）　楝参（去芦，各等分）
上为细末，每服二钱，入飞罗面二钱，新汲水调和如稀糊服。一方用釜底墨研末三钱，米饮汤调下，连进三服。一方单用侧柏叶，阴干，水煎服，当茶吃。
——人吐血不止，发热面红，胸膈胀满，手足厥冷，烦躁不宁，用：
当归身（二钱）　川芎（一钱五分）　官桂（三钱）
上剉，水煎服，立效。
衄血  ***************************
衄血者，鼻中出血也，阳热怫郁，干于足阳明而上热，则血妄行，故衄也，治以凉血行血为主。如左孔流，用线将右手中指根紧扎，右孔流扎左手中指，血即止，如两孔俱出两指俱扎。
生地黄汤　治衄血。
生地黄（三钱）　川芎（一钱）　枯芩（一钱）　桔梗（一钱）　栀子（一钱）　蒲黄（一钱）　阿胶（炒，一钱）　侧柏叶（三钱）　茅根（三钱）　甘草（三分）　白芍（一钱）牡丹皮（一钱）
上剉一剂，水煎温服。
——治衄血秘方。
人乳　童便　好酒
上三味，各等分，碗盛，重汤煮热，饮之立止。
——治衄血，勿令患人知，以井花水忽然猛噀其面，立止。
——治衄血久不止，素有热而暴作者，诸药不效，用大纸一张作八折或十折，于水内湿，置顶中，以热熨斗熨至一重或二重纸干，立止。
——治鼻衄久不止，用驴粪焙干为末，血余烧灰等分，每少许吹鼻，立止。
——治鼻衄，用萝卜自然汁和酒饮之则止，盖血随气运转，气有逆顺，所以妄行，萝卜最下气而消导之，一服即效。
——治衄血不止，将头顶发分开百汇穴，将新汲泉井水一匙滴穴上，立止。
——治鼻衄不止，用山栀子、白芷等分烧存性，为细末，吹入鼻中，其血立止。
——治鼻血，用绿豆粉、细茶为末，凉水调服，立止。
——治鼻血不止，括人中白置新瓦上焙干，以温汤调服。即旋桶内积碱垢是也。
又方，人中白一钱，头发烧灰一钱，麝香一分，为细末，吹鼻少许，立止。
——治鼻衄不止，用大蒜去皮捣烂，如左鼻出血，贴左脚心，右鼻出血，贴右脚心，如两鼻出血，贴两脚心，血止即以温水洗脚心。
——人年近五旬，素禀怯弱，患衄血，长流五昼夜，诸药不止，六脉洪数无力，此去血过多，虚损之极，以八物汤加龙骨、熟附子等分，又加真茜草五钱，水煎频服，连进二剂，其血遂止。又依前方去茜草，调理十数剂而痊。
——治鼻中出血，用小儿胎发烧灰吹之，其血立止。
——治鼻血不止，大蚯蚓十数条捣烂，入井花水和稀，患轻澄清饮，重则并渣汁调服立愈，久不复作。
——女子因翻身往后一跌，鼻血长流。止后，一有所感，其血即出，诸医不效。一方用水和白面，包大附子一个在内，火煨熟，去附子，用面烧存性为末，每二钱，白水和服，永不发。
八物汤（方见补益）
咳血  ***************************
——论咳血出于肺，咳嗽痰中带血也。
清咳汤
当归　白芍　桃仁（去皮）　贝母（各一钱）　白术（去芦）　牡丹皮　黄芩　栀子（炒，各八分）　青皮（去穣）　桔梗（各五分）　甘草（三分）
上剉一剂，水煎服。潮热加柴胡、赤茯苓。咳血不易治，喉不容物，毫发即咳，血渗入喉，愈渗愈咳，愈咳愈渗，饮溲溺，百不一死，服寒凉，百不一生。
——论因嗽而吐痰，痰中有血者是，宜用：
当归（一钱）　白芍（一钱）　生地黄（一钱五分）　贝母（一钱二分）　知母（一钱）天花粉（一钱五分）　白茯苓（八分）　桔梗（一分）　麦门冬（去心，一钱）　甘草（五分）
上剉一剂，水煎温服。
——论咳血方。
天地丸
天门冬（一斤）　怀生地黄（酒拌砂锅内蒸至黑，半斤）
上为细末，炼蜜为丸，如弹子大，每服三丸，温酒送下，日进三服。
——论咳血痰盛身热，多是血虚，用青黛、瓜蒌仁、诃子、海石、山栀为末，姜汁、蜜丸噙化，咳盛加杏仁，后以八物汤加减调理，痰甚加痰药。
咯血  ***************************
——论咯血者出于肾，咯出血屑者，是亦有痰带血丝出者，宜：
清咯汤
陈皮　半夏（姜炒）　白茯苓　知母　贝母（去心）　生地黄（各一钱）　桔梗　栀子（炒，各七分）　杏仁（去皮）　阿胶（炒，各五分）　桑白皮（一钱五分）　甘草　（五分）柳桂（二分）
上剉，生姜煎服。
——方，治症同前。
白术（一钱五分）　当归（一钱）　芍药（一钱）　牡丹皮（一钱五分）　桃仁（研，一钱）　山栀（炒黑，八分）　桔梗（七分）　贝母（一钱）　黄芩（八分）　青皮（五分）　甘草（三分）
——剂，水煎。一方无青皮、黄芩，有知母、黄柏、麦门冬。
——论吐血咯血，大能润肺止嗽，宜此：
天门冬丸
天门冬（去心，一两）　白茯苓（去皮）　阿胶（炒）　杏仁（去皮尖）　贝母　甘草（各五钱）
上为细末，炼蜜为丸，如芡实大，每服一丸，含口中噙化下，日夜可服十丸。
呕血  ***************************
——论先恶心，而后呕出成升成碗者是，多因怒气逆甚所致，治方：
当归（三钱）　川芎（一钱五分）　芍药（三钱）　生地黄（四钱）　山栀（炒，三钱）
上剉，水煎，临服入童便一盏，姜汁少许同服。
——论呕血，脉大发热，喉中痛者，此是气虚，宜用：
黄芪（二钱）　人参（二钱）　黄柏（一钱五分）　荆芥（一钱）　当归（二钱）生地黄（三钱）
上剉，水煎服。
——论怒气逆甚而呕血，用：
瓜蒌仁（三钱）　当归（二钱）　生地黄（四钱）　桔梗（八分）　通草（一钱五分）　牡丹皮（三钱）
上剉，水煎服。
唾血  ***************************
——论唾血者出于肾，鲜血随唾而出也。
麦门冬（去心）　天门冬（去心）　知母　贝母　桔梗　黄柏　熟地黄　玄参　远志（去心）　干姜（炒减半）
上剉，水煎服。
便血  ***************************
——论下血者，大便出血也，乃脏腑蕴积湿热之毒而成，或因气郁，酒色过度，及多食炙煿热毒之物，或风邪之冒，或七情六淫所伤，使气血逆乱，荣卫失度，皆能令人下血，此方治大便下血，不问粪前粪后，并肠风下血皆治。
解毒四物汤
当归（酒洗，八分）　川芎（五分）　白芍（炒，六分）　生地黄（一钱）　黄连（炒，一钱）　黄芩（炒，八分）　黄柏（炒，七分）　栀子（炒黑，七分）　地榆（八分）　槐花（炒，五分）　阿胶（炒，六分）　侧柏叶（六分）
上剉一剂，水煎温服。腹胀加陈皮六分。气虚加人参三分，白术三分，木香三分。肠风下血加荆芥五分。气下陷加升麻五分。心血不足加茯苓六分。虚寒加炒黑干姜五分。一方去阿胶，加苦参七分。
——论大便下血去多，心虚四肢无力，面色痿黄，宜：
滋阴脏连丸
怀生地黄　怀熟地黄（各四两）　山茱萸（酒蒸去核）　牡丹皮　泽泻　白茯苓（去皮，各三两）　山药（四两）　川黄连（酒炒）　槐花（人乳拌蒸）　大黄（酒蒸九次极黑，各三两）
上为细末，装入雄猪大肠头内，两头扎住，糯米三升，水浸透米，去水，将药肠藏糯米甑内，蒸一炷香时为度，捣药肠为丸，如梧桐子大，每服八十丸，空心盐汤下。
——虚人大便下血，用补中益气汤加炒阿胶、酒炒椿根皮、地榆、槐花（方见内伤）。
——下血服脏连丸等药，其血愈多，形体消瘦，发热少食，里急后重，此脾气下陷，以补中益气汤加炒黑干姜，立止。
——论肠风下血者，必在粪前，是名近血，色青而鲜，其脉必浮，宜人参败毒散（方见感冒），依本方加黄连。
柏叶汤　治肠风下血。
侧柏叶　当归　生地黄　黄连　枳壳（麸炒）　槐花　地榆　荆芥　川芎（各等分）　甘草（减半）
上剉一剂，乌梅一个，生姜三片，水煎空心服。
槐角丸　治肠风下血，不问粪前粪后，远年近日皆效。
槐角子（一两）　枳壳（麸炒）　黄芩（酒炒）　黄连　黄柏（酒浸）防风　荆芥　地榆　归尾（酒洗）　侧柏叶（酒浸，各五钱）
上为细末，酒糊为丸，如梧桐子大，每服五七十丸，空心米汤送下，忌生冷，戒房事、烧酒蒜毒等物。
——论脏毒下血，必在粪后，名远血也，宜：
八宝汤
黄连　黄芩　黄柏　栀子　连翘　槐花（各一钱五分）　细辛　甘草（各四分）
上剉一剂，水煎空心服。
——论大便下血，大肠痛不可忍，肛门肿起，此下焦热毒盛也，宜：
加味解毒汤
大黄　黄连　黄芩　黄柏　栀子　赤芍　连翘　枳壳（麸炒）　防风　甘草
上剉，水煎空心服。
——治肠胃闭闷下血，积热脏毒。
黄连（四两，炒）　枳壳（去穣，四两，炒）
上为细末，水糊为丸，如梧桐子大，每服七十丸，茶清送下。
——论肠风脏毒便血，痔痛下血，宜：
槐黄丸
槐花（四两，炒）　黄连（酒炒，四两）
上为细末，入猪大肠内，两头扎住，入韭菜二斤，水同煮烂，去菜，用药肠捣烂，丸如梧子大，如湿加些面丸，每服八十丸，空心米汤送下。
——论大便下血久不止者，此脏腑虚寒故也，面色痿黄，身体瘦弱，宜：
断红丸
鹿茸（去毛醋煮）　大附子（炮去皮脐）　当归（酒洗）　续断（酒浸）　黄芪（炒）　阿胶（蛤粉炒）　侧柏叶（炒，各一两）　白矾（枯五钱）
上为细末，醋煮米糊为丸，如梧桐子大，每服七十丸，空心米汤送下。
丹溪云：下血久不愈者，后用温剂，先用四物汤加炮姜、附子、升麻，后服断红丸收效。
肠风下血，热者其血鲜，冷者其血青黑或成块。
——儒者素勤苦，因饮食失节，大便下血，或赤或黯，半载之后，非便血则盗汗，非恶寒则发热，血汗二药用之无效。六脉浮大，心脾则涩，此思伤心脾，不能摄血归源。然血即汗，汗即血，其色赤黯。便血盗汗，皆火之升降微甚耳，恶寒发热，气血俱虚也。乃午前，用补中益气汤以补肺脾之源，举下陷之气，午后用归脾加麦门、五味，以补心脾之血，收耗散之液，不两月，诸症悉愈。
——人素善饮酒，不时便血，或在粪前，或在粪后，食少体倦，面色痿黄。此脾气虚而不能统血，以益气汤加吴茱萸、黄连。
——男子便血，精滑发热，一男子便血发热，一男子发热遗精，或小便不禁，俱是脾肾亏损，用六味地黄丸、益气汤以滋化源，并皆得愈。
——论下血，服犀角地黄汤等药，其血愈多，形体消瘦，发热少食，里急后重，此脾气下陷，以益气汤加炮姜立效。
——治大便下血，用石莲肉四两去壳槌碎，入公猪肚内，水煮烂，去莲肉，将肚并汤食之立止。
——治大便下血秘方。
观音救苦方　马伏所传。
木香（四两）　黄连（二两）
上将黄连切片煎汁，浸木香，慢火焙干为末，乌梅肉捣为丸，如梧子大，每服六十丸，空心白滚水送下。
——患肠风下血者何也？人肠皆有脂裹之，厚则肠胃而安。肠中本无血，血缘有风或有热以消其脂，肠遂薄，渗入身中血，初患者必服冷药而愈，服之过者则肠寒而脂愈不生，其血必再作。凡热者其血鲜，冷者其血青黑，察其冷热用药可也。冷者用断红丸，热者用四物汤合黄连解毒汤加苦参、槐角、地榆、侧柏叶。
——肠胃流热则粪门暴肿，用蜗牛细研，涂之则消。
——治脏毒下血，用黄连解毒汤合四物汤，相停为末，滴水为丸，每服八九十丸，空心陈米饮送下。
补中益气汤（方见内伤）
归脾汤（方见健忘）
六味丸（方见补益）
溺血  ***************************
——论溺血者，小便出血，心移热于小肠也，宜：
清肠汤
当归　生地黄（焙）　栀子（炒）　黄连　芍药　黄柏　瞿麦　赤茯苓　木通　萹蓄　知母　麦门冬（去心，各一钱）　甘草（减半）
上剉一剂，灯心、乌梅水煎空心服。溺血茎中痛，加滑石、枳壳，去芍药、茯苓。
金黄散　治尿血。
槐花（净炒）　郁金（湿纸包火煨，各一两）
上为细末，每服二钱，淡豆豉调送下。
——治小便下血不止，地骨皮烧酒一钟煎至七分，去渣，空心服立止。
——治小便溺血，旱莲草、车前草各取自然汁，每服空心服，半茶钟愈。
又方，用壮年无病人头发不拘多少，烧存性，将侧伯叶捣汁，糯米糊为丸，如梧桐子大，每服百丸，四物汤送下。
——治溺血效方
小蓟根　生地黄（各二钱）　通草　滑石　蒲黄（炒）　淡竹叶　当归　藕节　山栀　甘草（各六分）　茯苓　车前草（各八分）
上剉一剂，水煎空心服。
——治尿后有鲜血，用柿三枚烧灰，陈米煎汤调服，因柿性寒故也。
——治尿血，六味地黄丸加黄柏、知母，殊效。
——尿血，因心肾气结所致，或忧劳房室过度而得之，实由气滑脱，阴虚火动，荣血妄行耳。尿行则不痛，尿淋血行则痛。
——治暴热尿血，山栀子去皮炒，水煎服。
——治小便出血，以车前草根叶多取洗净，取汁频服，可通五淋。
恶热  ***************************
恶热非热，明是虚症，《经》曰：阴虚则发热，阳在外为阴之卫，阴在内为阳之守。精神外驰，淫欲无节，阴气耗散，阳无所附，遂致浮散于肌表之间而恶热也，当作阴虚火动治之。
恶寒  ***************************
恶寒非寒，明是热症，亦有久服热药而得者。河间谓火极似水，热甚而反觉自冷，实非寒也。有用热药而少愈者，辛能发散，郁遏暂开耳。又曰：火热内炽，寒必荡外，故恶寒，实非寒症。凡背恶寒甚者，脉浮而无力者，阳虚也，用参芪之类，加附子少许。
——妇人六月恶寒之极，怕风，虽穿棉袄亦不觉热，此火极似水也。六脉洪数，小水赤少，予以皮硝五钱，温水化服而愈。
——罗工部仲夏腹恶寒而外恶热，鼻吸气而腹觉冷，体畏风而恶寒，脉大而虚微，每次进热粥瓯许，必兼食生姜瓯许，若粥离火食，腹内即冷。余曰：热之不热，是无火也，当用八味丸壮火之源以消阴翳。彼反服四物玄参之类而殁，惜哉。
汗症  ***************************
（自汗　盗汗）
脉大而虚浮而濡者，汗。在寸为自汗，在尺为盗汗。伤寒脉阴阳俱紧，当无汗，若自汗者，曰亡阳，不治。
自汗者，无时而湒湒然出，动则为甚，属阳虚，卫气之所司也。盗汗者，寐中出，通身如浴，觉来方止，属阴虚，荣血之所主也。大抵自汗宜补阳调卫，盗汗宜补阴降火。心虚而冷汗自出者，理宜补肝，益火之源以消阴翳也。阴虚火炎者，法当补肾，壮水之主以制阳光。又有火气上蒸胃中之湿，亦能作汗，凉膈散主之。凡汗出发润，汗出如油，汗缀如珠者，皆不治也。自汗大忌生姜，以其开腠理故也。
——论自汗属阳虚，时常而出也，宜：
参芪汤
黄芪（蜜炙）　人参　白术（去芦炒）　白茯苓（去皮）　当归（酒洗）　熟地黄　白芍（酒炒）　酸枣仁（炒）　牡蛎（煅，各一钱）　陈皮（七分）　甘草（炙，二分）　乌梅（一个）
上剉一剂，枣一枚，浮小麦一撮，水煎温服。
——论自汗虚弱之人，可服：
大补黄芪汤
黄芪（蜜炒）　人参　白术（去芦炒）　白茯苓（去皮）　当归（酒洗）　白芍（酒炒）　熟地黄　山茱萸（酒蒸去核）　肉苁蓉（酒洗，各一钱）　五味子（十个）　肉桂（五分）　甘草（炙，二分）　防风（七分）
上剉一剂，枣二枚，水煎温服。
——论盗汗属阴虚，睡中则出，醒则止也，此方治盗汗之圣药也。
当归六黄汤
当归（酒洗）　黄芪（蜜炒）　生地黄　熟地黄（各二钱）　黄柏　黄连　黄芩（各一钱）
上剉一剂，水煎空心服。
——论治盗汗，属气血两虚者，宜：
滋阴益阳汤
当归（酒洗）　熟地黄　生地黄　白芍（酒炒，各一钱）　黄柏（蜜水炒）　知母（蜜水炒，各八分）　人参（五分）　白术（去芦）　白茯苓（去皮）　黄芪（蜜炒，各二钱）　陈皮（八分）　甘草（炙，三分）
上剉一剂，枣二枚，小麦一撮，水煎温服。
——论自汗盗汗，宜实腠理也。男子失精，女人梦交，自汗盗汗，宜：
白龙汤
桂枝　白芍（酒炒）　龙骨（煅）　牡蛎（煅，各三钱）　甘草（炙，一钱）
上剉一剂，枣二枚，水煎服。
四制白术散
白术（四两）（黄芪炒一两，石斛炒一两，牡蛎炒一两，麦麸炒一两）
上止用白术为末，每服三钱，粟米汤调服。
——论心汗者，心孔有汗，则别处无也，宜：
茯苓补心汤
白茯苓（去皮）　人参　白术（去芦）　当归　生地黄　酸枣仁（炒）　麦门冬（去心）　陈皮　黄连（炒，各等分）　辰砂（研末，临服调入，五分）　甘草（炙，三分）
上剉一剂，枣二枚，乌梅一个，浮小麦一撮，水煎食远服。
——秘方，治冷汗时出，宜用公猪肚洗净，装糯米入内令满，用线缝口，入砂锅内水煮烂，将肚并汤一并食之。用糯米晒干为末，每用小盏，空心米汤调服。
——论额上常有汗出，不论冬夏者，得之醉后当风所致，头乃诸阳之会，酒能发阳，所以饮必见汗。醉后阳气上升，头面之阳气必开，当风坐卧，风时入之，以致头面出汗，名曰漏风。宜：
黄芪六一汤
黄芪（六两）　甘草（一两）　加肉桂、白芍，名黄芪建中汤。
上各用蜜炙十余次，出火毒，每服一两，水煎温服。
——论自汗不休，因内伤及一切虚损之症所得者，用补中益气汤，柴胡、升麻俱用蜜水炒，少加制附子、麻黄根、浮小麦（方见内伤）。
——论肾气虚弱，盗汗发热，用六味地黄丸（方见补益）。
——论肾气虚弱，盗汗恶寒，用八味丸（方见补益）。
——论气血俱虚而盗汗者，用十全大补汤（方见补益）。
秘方治盗汗自汗。
五倍子为末，津液调搽脐中，绢勒住，一宿即止。一方用何首乌末，津液调搽脐中。
——论头汗，邪在诸经。有蓄血亦有头汗。有头汗小便不利者死。关格不得尿，有头汗者死。元气下脱，有头汗如珠不流者死。柔汗发黄者死。
镇液丹
防风（去芦酒炒，一两）　黄芪（蜜炙，二两五钱）　白术（去芦微炒，一两）　中桂（一两）　白芍（酒炒，一两五钱）　大附子（面裹煨，去皮脐，童便炒，二两）
上为细末，酒糊为丸，如梧桐子大，每服五七十丸，空心酒下，加酸枣仁炒一两。
——治脚汗方
白矾（五钱）　干姜（五钱）
上剉水煎，逐日洗，连五日自然无汗。
——治盗汗，用牙猪心一个，水二碗，入砂锅内煮烂熟为度，去心不用，另用当归、人参各二钱半，入煮心汁内熬至大半瓯，去渣，不拘时服。猪心食否不拘。
——论凡内伤及一切虚损之症，自汗不休者，总用益气汤加熟附子、麻黄根、浮小麦，其效捷于影响，但升麻、柴胡俱用蜜水炒过，以杀其升发勇悍之性，又欲引参、芪等药至肌表不可缺也。如左寸脉浮洪而自汗者，心火炎也，本方加倍参芪加麦门、五味、黄连各五分。如左关脉浮弦而自汗者，挟风邪也，本方加桂枝、芍药，若不阴虚，只用桂枝可也。左尺脉浮洪无力而自汗者，水亏火盛也，本方加黄柏、知母各五分，熟地一钱，壮水之主以制阳光。右关脉浮洪无力而自汗者，只依本方倍参芪。右尺脉洪数无力而自汗者，或盗汗，相火挟心火之势而上伐肺金也，宜当归六黄汤。
——论自汗盗汗，乃阴阳两虚，或睡或醒，时常而出也。益气汤去升麻，加茯苓、酒芍、酸枣炒、牡蛎煅各一钱，黄柏蜜炒，知母蜜炒，乌梅一个，枣一枚，浮小麦一撮，水煎服。
——人四时出汗，畏风不敢当，虽炎天必须棉衣，冬天气喘，气不相接，遇夏热淋白浊，服八物汤不效，服补中益气汤少已。予以荆芥、防风、羌活、桂枝、薄荷、甘草，一剂而痊。
——治自汗盗汗久不止者，用侵晨采带露桑叶为末，每服三钱，空心米饮调服。

卷五  ——————————————————————————————————————————————————————————————————————————————————————————

眩晕  ***************************
风寒暑湿，气郁生涎，下虚上实，皆晕而眩。风浮寒紧，湿细暑虚，涎弦而滑，虚脉则无。治眩晕法，尤当审谛，先理痰气，次随症治。
眩者言其黑，晕言其转，冒言其昏，眩晕之与冒眩，其义一也。其状目闭眼暗，身转耳聋，如立舟车之上，起则欲倒，盖虚极乘寒得之，亦不可一途而取轨也。风则有汗，寒则掣痛，暑则热闷，湿则重滞，此四气乘虚而眩晕也。喜怒哀乐，悲恐忧思，郁而生痰，随气上厥，七情致虚而眩晕也。淫欲过度，肾家不能纳气归原，使诸气逆奔而上，此眩晕之出于气虚也明矣。吐衄崩漏，肝家不能收摄荣气，使诸血失道妄行，此眩晕之生于血虚也又明矣。以至新产之后，血海虚损，或瘀不行，皆能眩晕，是可不推寻致病之因乎。
治法随机应敌，其间以升降镇坠行焉，最不可妄施汗下。然而眩晕欲解，自汗则有之，若诸逆发汗，剧者言乱目眩，与夫少阴病下利止而头眩，时时自冒者，此虚极而脱也，识者将有采薪之忧。
清晕化痰汤　主方，治眩晕之总司也。
陈皮（去白）　半夏（姜汁炒）　白茯苓（去皮，各一钱半）枳实（麸炒一钱）川芎　黄芩（酒炒，各八分）　白芷　细辛　南星（姜汁炒）防风　羌活（各七分）　甘草（三分）
上剉一剂，生姜三片，水煎服，以此作丸亦可。气虚加人参七分，白术去芦一钱。血虚加当归，倍川芎。有热加黄连姜炒七分。
——论头旋眼黑，恶心烦闷，气短促上喘，无力言语，心神颠倒，目不敢开，如在风云中，头若裂，身重如山，四肢厥冷，不得安睡，此乃胃气虚损，停痰而致也，半夏白术天麻汤（方见头痛）。
——论劳役之人，饥寒眩晕者，脉虚弱也，补中益气汤（方见内伤）依本方加半夏、天麻、白芍、熟地黄。一眩晕属气虚有湿痰者，依本方去柴升，加白茯苓、川芎、半夏、天麻、桔梗、白芷。
——论阴虚火动眩晕者，脉必数也，清离滋坎汤（方见痨瘵）依本方加川芎、天麻、山栀、竹沥少许。
——论真阳不足，上气喘急，气短自汗，虚极欲倒，如坐舟车，手足冷，脉沉细也。
参附汤
人参（五钱）　大附子（炮，三钱）
上剉作一剂，生姜三片，水煎热服。
——论眩晕之症，因气虚痰火炎上故也。
清阳除眩汤
人参（六分）　白术（去芦，一钱）　白茯苓（一钱）　陈皮（一钱）　半夏（汤泡，一钱）　天麻（八分）　旋复花（八分）　槟榔（八分）　甘草（四分）
上剉一剂，生姜三片，水煎服。
——论肥白人，日常头旋眼昏，卒时晕倒者，名曰痰晕。
清痰祛眩汤
南星（姜泡）　半夏（姜炒）　天麻　苍术（米泔浸）　川芎　陈皮　茯苓（去皮）　桔梗　枳壳（去穣）　乌药　酒芩　羌活（各八分）　甘草（三分）
上剉，生姜水煎，临服入竹沥、姜汁同服。
——论虚体之人，一时为寒所中，口不能言，眩晕欲倒，手足厥冷。
姜附汤
干姜（一两）　大附子（生，去皮脐，一枚）
上剉，每五钱，水煎温服。
——论一切失血过多，眩晕不醒者。
芎归汤
川芎　当归（各等分）
上剉，水煎温服。虚甚加制过大附子。
——论气血两虚而挟寒，作头目眩晕者，十全大补汤（方见补益）依本方，如有痰加陈皮、半夏。
——治一人形体魁梧，不慎酒色，因劳怒头晕仆地，痰涎上壅，手足麻痹，口干引饮，六脉洪数而虚。予以为肾经亏损，不能纳气归原而头晕，不能摄水归原而为痰，阳气虚弱而麻痹，虚火上炎而作渴。以补中益气汤合地黄丸料，治之而已。
——人气短痰晕，服辛香之剂，痰盛遗尿，两尺浮大，按之如无。予以为肾家不能纳气归原，香燥致甚耳，用八味丸料，三剂而愈。八味丸（方见补益）。
——人形体丰厚，劳神喜怒，面带阳色，口渴吐痰，或头目眩晕，或热从腹起，左三脉洪而有力。予为足三阴亏损，用补中益气汤加麦门、五味，及加减八味丸而愈。
——大方痰晕汤
法制半夏（一钱）　橘红（一钱）　赤茯苓（一钱）　黄芩（酒洗，七分）　黄连（五分）　黄柏（酒炒，七分）　知母（七分）　石膏（一钱）　白术（一钱五分）　薄荷（五分）　川芎（五分）　甘草（炙，五分）
上剉一剂，生姜三片，水煎临卧服。
——生员形体魁梧，不慎酒色，因劳怒头晕仆地，痰涎上涌，手足麻痹，口干引饮，六脉洪数而虚。余以为肾经亏损，不能纳气归原而头晕，不能摄水归原而为痰，阳气虚弱而麻痹，虚火上炎而作渴。补中益气汤合地黄丸料治之而愈。其后或劳役，或入房，其病即作，用前药随愈。
——孟都宪气短痰晕，服辛香之剂，痰盛遗尿，两尺浮大，按之如无，余以为肾家不能纳气归原，香燥致甚耳，用八味丸料，三剂而愈。
——孙都宪形体丰厚，劳神善怒，面带阳色，口渴吐痰，或头目眩晕，或热从腹起，左三脉洪而有力，右三脉洪而无力。余谓足三阴亏损，用补中益气加麦门、五味，及加减八味丸而愈。
十全大补汤（见补益）
六味丸（见补益）
补中益气汤（见内伤）
八味丸　（见补益）
麻木  ***************************
脉浮而濡属气虚，关前得之，麻在上体，关后得之，麻在下体也。脉浮而缓属湿，为麻痹。脉紧而浮属寒，为痛痹，脉涩而芤属死血，为木，不知痛痒。《内经》曰：风寒湿三气合而为痹。故寒气胜者为痛痹，湿气胜者着痹。河间曰：留着不去，四肢麻木拘挛也。《经》又曰：痛者，寒气多也，有寒故痛也。其不痛不仁者，病久入深，荣卫之行涩，经络时疏，故不痛，皮肤不荣，故为不仁。夫所谓不仁者，或周身，或四肢唧唧然麻木不知痛痒，如绳扎缚初解之状，古方名为麻痹者是也。丹溪曰：麻是气虚，木是湿痰死血。然则曰麻曰木者，以不仁中而分为二也。虽然亦有气血俱虚，但麻而不木者，亦有虚而感湿，麻木兼作者，又有因虚而风寒湿三气乘之，故周身掣痛兼麻木并作者，古方谓之周痹。治法宜先汗而后补也，医者亦各以类推而治之，不可执一见也。
——论麻木，遍身手足俱麻者，此属气血两虚，宜：
加味八仙汤
当归（酒洗）　川芎　熟地黄（各六分）　白芍（酒炒，八分）　人参（六分）　白术（去芦，二钱）　白茯苓（去皮，一钱）　陈皮（八分）　半夏曲（七分）　桂枝（三分）　柴胡（四分）　羌活（五分）防风（五分）　秦艽（六分）　牛膝（六分）　甘草（炙，三分）
上剉一剂，生姜一片，枣一枚，水煎食远服。气虚加黄芪蜜炒八分。
——论麻是浑身气虚也。
加减益气汤
黄芪（蜜炒）　人参　白术（去芦）　陈皮　当归（各一钱）　升麻　柴胡　木香（各五分）香附　青皮（去穣）　川芎（各八分）　桂枝　甘草（各三分）
上剉一剂，生姜、枣煎服。
——论十指尽麻，并面目皆麻，此亦气虚也，补中益气汤，依前方去青皮、川芎、桂枝，加麦门冬、羌活、防风、乌药，共十四味。
——论木是湿痰死血也。
双合汤
当归　川芎　白芍　生地黄　陈皮　半夏（姜炒）　白茯苓（去皮，各一钱）　桃仁（去皮尖，八分）红花（三分）　白芥子（一钱）　甘草（三分）
上剉一剂，姜十片，水煎熟，入竹沥、姜汁同服。
——论手足麻痹，因湿所致也，香苏散（方见感冒），依本方加苍术、麻黄、桂枝、白芷、羌活、木瓜。
——论感风湿，手膊或痛或木，或遍身麻木，五积散（方见中寒）。
——论妇人七情六郁，气滞经络，手足麻痹，宜：
开结舒经汤
紫苏　陈皮　香附　台乌　川芎　苍术（米泔浸）　羌活　南星　半夏　当归（各八分）　桂枝（四分）　甘草（三分）
上剉，生姜三片，入姜汁、竹沥服。
——论口舌麻木，延及嘴角头面亦麻，或呕吐痰涎，或头晕眼花，恶心，遍身麻木。
止麻消痰饮
黄连　半夏　瓜蒌仁　黄芩　白茯苓　桔梗　枳壳（麸炒）　陈皮　天麻　细辛　南星　甘草
上剉，生姜三片，水煎服。血虚加当归，气虚加人参，亦有十指麻木，胃中有湿痰死血，加苍术、白术，少佐熟附子。行经中死血者，四物汤加桃仁、红花、韭汁，忌生冷鱼腥发风发热之物。
——论十指疼痛，麻木不仁。
大附子、木香各等分，每服三钱，姜三片，水一碗，煎七分服。
——论妇人遍身麻痹，谓之不仁，皆因血分受风湿所致，用祛风散，送下五补丸。
祛风散
生川乌　白术（去芦）　白芷（各三钱）　甘草（二钱）
上为细末，酒调，吞下五补丸。
五补丸
黄芪（蜜炒一两）　人参（五钱）　附子（一个）　当归（三钱）　白芍（酒炒，五钱）
上为细末，炼蜜为丸，如梧子大，每服五七十丸，祛风散送下。
——论不仁者，谓不柔和也，痛痒不知，针灸不知是也。《经》曰：诸乘虚寒而郁冒不仁。盖其血气虚弱，不能清流于一身，于是正气为邪气所伏，故肢体顽麻，不知痛痒，寒过厥如死尸而郁且冒也。用麻桂各半汤，不愈者，补中益气汤入姜汁，设或汗如油，喘不休，喘而直视，水浆不入者，皆为命绝也。
——论风热血燥，皮肤瘙痒，头面手足麻木。
清凉润燥汤
当归（酒洗）　生地黄（各一钱半）　黄连　黄芩　白芍（煨）　川芎（各一钱）　天麻　防风　羌活　荆芥（各八分）　细辛（六分）　甘草（五分）
上剉，水煎食远服。麻甚加川乌炮三分。
——论面上木处，可将桂枝为末，用牛皮胶和少水化开调敷之，厚一二分。若脚底硬木处，可将牛皮胶熔化，入生姜汁调和，仍入南星末五钱和匀，用厚纸摊贴二三分，乘半热裹贴脚底，上用温火烘之，此外治法也。
——治两手指麻木，四肢困倦，怠惰嗜卧，乃热伤元气也。
黄芪（八钱）　人参（五钱）　白芍（三钱）　柴胡（二钱半）　升麻（二钱）　五味子（一百四十个）　生甘草（五钱）　炙甘草（二钱）
上剉，水煎，稍热空心服。
——治两腿麻木，沉重无力，多汗，喜笑，口中涎下，身重如山，语声不出，右寸脉洪大。
黄芪（三钱）　当归（二钱）　苍术（四钱）　陈皮（五钱）　藁本（二钱）柴胡（三钱）　升麻（一钱）　黄柏（酒炒，一钱）　知母（酒炒，一钱）　五味子（一钱）　生甘草（二钱半）
上每剉一钱，水煎空心服，少待以早饭压之。
——治皮肤间有麻木，乃肝气不行故也。
黄芪（一两）　白芍（一两半）　橘皮（一两半，不去白）　泽泻（五钱）　炙甘草（一两）
上剉，水煎温服。
癫狂  ***************************
癫脉搏大滑者生，沉小紧急不治。狂脉实大生，沉小死。癫脉虚可治，实则死。
《内经》曰：巨阳之厥，则肿首头重，脚不能行，发为眗仆。（眗，摇其目而暴仆也。）是盖阳气逆乱，故令人卒然暴仆而不知人，气复则苏，此痫之类也。又曰：阳明之厥，则癫疾，欲走呼，腹满不得卧，面赤而热，妄见妄言。又曰：甚则弃衣而走，登高而歌，逾垣上屋，骂詈不避亲疏。是盖得之于阳气太盛，胃与大肠实热，燥火郁结于中而为之耳，此则癫狂之候也。曰癫曰狂，分而言之，亦有异乎。
《难经》谓重阴者癫，重阳者狂。《素问注》云：多喜为癫，多怒为狂。然则喜伤于心而怒伤于肝，乃二脏相火有余之症，《难经》阴阳之说恐非理也。大抵狂为痰火实盛，癫为心血不足，多为求望高远，不得志者有之。痫病独主乎痰，因火动之所作也。治法，痫病宜吐，狂宜下，癫则宜安神养血，兼降痰火。虽然，此三症者，若神脱而目瞪如愚痴者，纵有千金我酬，吾未如之何也已矣。
癫者，喜笑不常，颠倒错乱之谓也。狂者，大开目，与人语所未尝见之事，为狂也。又云狂者，狂乱而无正定也。谵语者，合目自言日用常行之事，为谵也。又蓄血症，则重复语之。郑声者，声颤无力，不相接续，造字出于喉中，为郑声也。阴附阳则狂，阳附阴则癫，脱阳者见鬼，脱阴者目盲。
——论癫者，心血不足也，此方主癫狂喜笑不常。
养血清心汤
人参　白术（去芦）　白茯苓（去皮）　远志（去心）　酸枣仁（炒）　川芎　生地黄　石菖蒲（各一钱）　当归　麦门冬（去心，各一钱五分）甘草（五分）
上剉一剂，水煎服。
——论狂者，痰火实盛也，宜后清心滚痰丸主之。若风热实盛者，宜防风通圣散（方见中风），依本方加牡丹皮、生地黄、桃仁主之，治一切大风癫狂之疾。
——论喜笑不休者，心火之盛也，以海盐二两，火烧令红，研细，以河水一大碗煎三五沸，待温，三次啜之，以钗探吐热痰，次服黄连解毒汤（方见感冒），依本方加半夏、竹叶、竹沥、姜汁少许。
——论妇人癫疾，歌唱无时，逾垣上屋者，乃营血迷于心包所致也。
加味逍遥散
当归　白芍（炒）　白术（去芦）　白茯苓（去皮）柴胡　生地黄　远志（去心）　桃仁（去皮尖）　苏木　红花　甘草
上剉一剂，煨姜一片，水煎服。有热加小柴胡汤、生地、辰砂，水煎服。
——论发狂无时，披头大叫，欲杀人，不避水火。古人治狂谓之失心，苦参主心腹结气，故足以治时热狂言。
苦参丸
苦参为末，炼蜜为丸，如梧子大，每服二三十丸，薄荷汤送下。
——论一切癫痫疯狂，或因惊恐畏怖所致，及妇人产后血虚，惊气入心，并室女经脉通行，惊邪蕴结，顿服此比比经效。
抱胆丸
水银（二两）　朱砂（一两，研）　铅（一两半）　乳香（一两，研）
上将铅入铫内，水银结成砂子，次下朱砂滴乳，乘热用柳木棍研匀，丸如芡实大，每一丸，空心井花水吞下。病者得睡，切莫惊动，觉来即安，再服一丸除根。一方薄荷汤化下亦可。
——论癫狂失心不寐，此方用朱砂能镇心安神，酸可使收引，故枣仁能敛神归心，香可使利窍，故乳香能豁达心志。许学士加人参，亦谓人参能宁心耳。
宁志膏
辰砂（一两）　酸枣仁（炒，五钱）　乳香（五钱）　加人参（一两）
上为细末，炼蜜为丸，如弹子大，每一丸薄荷汤化下。
——论癫狂失心，此病因忧郁得之，痰涎包络心窍，此药能开郁痰。
白金丸
白矾（三两）　郁金（七两）
上为末，米糊丸，每服五十丸，温水送下。
——论癫狂五痫惊悸，一切怪症，此皆痰火实盛也。
清心滚痰丸
大黄（酒蒸，四两）　黄芩（四两）　青礞石（煅，五钱）　沉香（二钱半）　牙皂（五钱）　犀角（五钱）　麝香（五分）　朱砂（五钱为衣）
上为细末，水丸，每服四五十丸，滚水送下。
——论心风者何，盖君火在心，因怒发之，相火助盛，痰动于中，胁气上攻，迷其心窍，则为癫为狂。所怒之事胶固于心，辄自言谈失其条序，谓之心风，与风何干也。若痰不盛者，则有感亦轻。
——论久患心风，癫狂健忘，怔忡失志，及恍惚惊怖入心，神不守舍，多言不定，此药大能安神养血，宁心定志。以紫河车一具，长流水洗净，慢火焙干为末，炼蜜为丸，空心酒送下。
——人癫狂乱打，走叫上房，用瓜蒂散吐出其痰数升，又以承气汤下之即愈。
——人气心风，即痰迷心窍，发狂乱作，用真花蕊石煅，黄酒淬一次，为末，每服一钱，黄酒调下。
——论癫狂五痫，眩晕时作时止，痰涎壅盛，心神昏愦，此属气血虚而挟风痰郁火也。
驱风化痰汤
人参　白术（去芦）　白茯苓（去皮）　半夏（姜炒）　陈皮　枳实（麸炒）　当归（酒洗）　川芎　白芍（酒炒）怀生地黄　桔梗（去芦）　南星瓜　蒌仁　白附子　僵蚕　天麻　远志（甘草水泡去心）　黄芩（酒炒）　黄连（姜炒）　甘草
上剉一剂，生姜五片，水煎温服。
——癫狂健忘失志，及恍惚惊怖入心，神不守舍，多言不定，一切真气虚损，用紫河车入补药内服之，大能安神养血宁志，治健忘惊悸，怔忡不寐。以六味丸加远志、石菖蒲、人参、白茯苓、当归、酸枣仁炒。
——治心恙狂惑，用无灰酒二碗，真麻油四两共和匀，杨枝二十条，逐一条搅一二下，搅遍杨枝，直候油酒相和如膏，煎至七分，狂者强灌之，令熟睡，或吐或不吐，觉来即醒。
——治狂言见鬼，用虾蟆一个，烧为末，酒调服。
——治癫狂诸病。
将军汤
大黄（四两，酒浸一宿）
上用水三升煎之，分作三服。
癫狂病者，多怒为癫，多喜为狂。癫者，精神不守，言语错乱，妄见妄言，登高骂詈是也。狂之病始发，少卧少饥，自贤自贵，妄笑妄动，登高而歌，弃衣而走是也。癫病者，责邪之并于肝，狂病者，贼邪之并于心也。此皆实证，宜泻而不宜补，故用大黄以泻之，取其苦寒无物不降，可以泻实。又必数日后方可与食，但得宁静，便为吉兆，不可见其瘦弱减食，以温药补之，及以饮食饱之，病必再作，戒之戒之。缓与之食，方为得体，故曰损其谷气则病易愈。所以然者，食入于阴，长气于阳故也。又宜滚痰丸下之。
——治癫狂不止，得之惊忧极者，用甜瓜蒂半两为末，每服一钱，井水调一盏投之，即大吐后熟睡，勿令惊起，神效。
——治邪狂癫痫不欲眠，妄行不止，用白雄鸡二只煮熟，五味调和，作羹食。
——治因惊忧失心，或思过多，气结不散，积成痰涎，留灌心包，窒塞心窍，以致妄言妄语，叫呼奔走。
雄朱丸
朱砂（颗块者二钱半，研）　雄黄（明净者研，二钱半）　白附子（一钱）
上和匀，以猪心血和为丸，如梧桐子大，另用朱砂为衣，每服三粒，以人参、菖蒲汤送下。常服一贴，能安魂定魄，补心益智。
——牧童小子，平日口中胡说，一片鬼话，令人惊骇。予诊之脉洪大，此实热也，以蚯蚓数条研烂，井水调服立愈。
痫证  ***************************
脉虚弦为惊，为风痫。
痫证者，发则仆地，闷乱无知，嚼舌吐沫，背反张，目上视，手足搐搦，或作六畜声者是也。盖痫疾之原，得之于惊，或在母腹之时，或在有生之后，必因惊恐而致疾。盖恐则气下，惊则气乱，恐气归肾，惊气归心，并于心肾，则肝脾独虚，肝虚则生风，脾虚则生痰，蓄极而通，其发也暴，故令风痰上涌而痫作矣。《内经》曰：然所以令人仆地者，厥气并于上，上实下虚，清浊倒置，故令人仆地，闷乱无知者，浊邪干乎天君而神明壅闭也。
舌者心之苗，而脾之经络连于舌本，阳明之经络入上下齿缝中，故风邪实于心胸则舌自挺，风邪实于阳明则口自噤。一挺一噤，故令嚼舌吐沫者，风热盛于内也，此风来潮涌之象。背反张，目上视者，风在太阳经也。足太阳之经，起于睛明，挟脊而下，风邪干之则实而劲急，故目上视而背反张也。手足搐搦者属肝木，肝木主筋，风热盛于肝，则一身之筋牵挛，故令手足搐搦也。搐者，四肢屈曲之名，搦者，十指开握之义也。或作六畜声者，风痰鼓其气窍而声自变也，譬之弄笛焉，六孔闭塞不同，而宫商别异是也。
夫痫之为病，角弓反张，手足搐搦，口吐涎沫，俗云猪圈风也，亦因金衰木旺生风，外由惊邪入内以致之。盖痫病一月数发者易治，周年一发者难治。虚实之判也，实则即攻之，虚者先补可也。治法，当先以瓜蒂散吐之，用甜瓜蒂为末，每服一钱，井水调一盏，投之即大吐，后熟睡，勿令惊起即效，后以汤药调理。
——论痫者，宜下宜吐，茶子喜涌而能吐顽痰，宜取一升捣烂，煎汤服，得大吐便止。
——论诸痫神智不宁，时发狂躁，多言好怒，面容不泽。
定神至宝汤
生地黄（姜汁焙，五钱）　橘红　贝母　白茯苓（去皮）　黄连　远志（去心）　石菖蒲　酸枣仁（炒）　枳实（麸炒）　瓜蒌仁　天花粉　甘草（少许）
上剉，生姜三片，水煎服。
——论痫者，痰涎壅并然也。
加减导痰汤　主方神效。
南星（姜制）　半夏（姜制）　陈皮（去白）　白茯苓（去皮）　瓜蒌仁　枳实（麸炒）　桔梗　山栀子　黄芩黄连（姜炒，各一钱）　甘草（三分）　木香（五分，另研）　辰砂（为末，五分）
上剉一剂，生姜煎，入竹沥、姜汁，磨木香，调辰砂末同服。
——论痫属气血虚而兼痰火者，此攻补兼施，平肝解郁，清火化痰，除眩晕诸痫之症。
清心抑气汤
当归（酒洗）　白芍（酒炒）　白术（去芦炒）　白茯苓（去皮）　陈皮（去白）　半夏（姜汁炒）枳实（麸炒）　竹茹　石菖蒲　黄连（姜炒）　香附（炒，各一钱）　麦门冬（去心）　川芎　人参　远志（去心）　甘草（各四分）
上剉一剂，生姜煎服。
——论大人小儿，忽然昏晕倒地，五痫之症。
朱砂（水飞，用猪心一个割开，入砂末五钱，湿纸包，慢火炙熟，取砂净，入后药心，与病人空心食之）　巴豆仁（五钱，石灰一碗炒红，入仁在内，灰冷取仁，将灰又炒，又以仁入内，再取出，用草纸槌去油灰不用）南星（沸汤浸三次，剉，姜制，二两）　全蝎（去头足尾，炙，二钱）　龙胆草（二两）
上为末，面糊丸如梧桐子大，每服十五丸，姜汤送下。
——论风痫搐搦，心志发狂，弃衣而走，登高而歌，或数日不愈，逾垣上屋，妄言骂詈，不避亲疏，妄见鬼神，一切潮热，及风中厥逆，牙关紧，并可吐之。
三圣散
防风（去芦，三两）　瓜蒂（炒，二两）　藜芦（去苗加减用，或一两，或半两，或二两）
上为粗末，每服五钱，用齑汁二盏煎三沸，滤于大碗中，再用齑一盏煎渣三沸，却入先煎药同熬三沸，澄清，候温徐徐投下，不必尽剂，吐。如吐不止，煎葱白汤咽三五口立解。　如不吐，再加服之。如服药多，不吐出涎，再饮齑汁盐汤各一两盏投之，如不出，以光钗喉中探引即出矣。须用白盆一个，黑盆不见涎形状，吐出青黄涎沫二三升为效，吐罢之后，吃微温白粥一二顿。此三圣散汗吐下三法俱行，防风发汗，瓜蒂下泄，藜芦涌吐，凡用法则禁忌，症候小者勿服，病久虽合吐，勿服。吐血人勿服，主病不正勿服，众口不能正勿服。先正病人心神，居净室中，善侍病者一二人，温克和柔，善诱病人则妙矣。提防吐后眩晕，跌扑呼叫，病人诸狂必损，吐泻罢，可与冰水及新水降心火，勿食热物。
——论诸风瘛疭，不能言语，怔忡健忘，恍惚去来，头目眩晕，胸中烦郁，痰涎壅塞，精神昏愦，心气不足，神志不宁，惊恐忧惨，虚烦少睡，或发癫狂，小儿惊痫风搐，大人暗风羊癫风癫，发叫如雷，其效如神。
千金保命丹　侍御何中寰经验。
朱砂（二钱）　珍珠（一钱）　胆星（三钱）　甘草　麻黄（去根节）　白附子（炮）　雄黄　薄荷（各一钱）　防风　琥珀　金箔　牛黄（各一钱）　僵蚕（炒）　犀角　麦门冬（去心）　枳壳（去穣）　桔梗（去芦）　地骨皮　神曲（炒）　白茯神（去皮木）　白术（去芦）　人参　远志（去心）　柴胡（各三钱）　天麻（二钱）　胆矾（一钱七分）　冰片（少许）　黄芩（七钱）　麝香（少许）　紫河车（七钱）　天竺黄（一钱）　荆芥（七钱）　蝉蜕（一钱七分）　川芎　牙皂（各一钱）
上为细末，炼蜜为丸，如弹子大，金箔为衣，用蜡包裹，用时取开，每服一丸，薄荷煎汤磨化下，不拘时服，忌猪羊肉虾米核桃动风之物。
——参伯王搢庵公子，患痫七年，诸医罔效，召余治，以追风祛痰丸、安神丸二丸兼进，半年而愈。逾四年未发，复因不善保守，病发如前，差役复求余治，余以此方制药一料，投之辄效，迄今数载不发，气体已复原矣。曩辱十公优渥，赠余匾曰：医士无双。余因此方治痫屡验，故更一字，名曰：
医痫无双丸
南星　半夏（二味用白矾、皂角、生姜煎汤，浸一日夜透，切片，随汤煮干，去矾皂姜不用）当归身（酒洗）怀生地黄（酒洗）软石膏（各一两）天麻（七钱）　僵蚕　荆芥穗　川独活　乌犀角　白茯神（去皮木）　远志（甘草水泡去心）　麦冬（去心）　酸枣仁（炒）　辰砂楝参　白术（去芦油）　陈皮（去白）　川黄连（去毛，各五钱）　白附子（煨）　真牛黄　珍珠　川芎　黄芩（三钱）甘草（各三钱）　金箔（三十片）
上为细末，好酒打稀糊为丸，如梧桐子大，金箔为衣，每服五十丸，空心白汤送下。最能祛风化痰，降火补益，养血理脾，宁心定志，轻者半料奏效，重者一料除根。
——儿十五岁，御女后复劳役，考试失意，患痫症三年矣，遇劳则发。用十全大补汤、加味归脾汤之类，更以紫河车生研如膏，入蒸糯米饭为丸，如梧子大，每服百丸，日三四服而痊。后患遗精，盗汗发热，仍用前药及六味丸而愈，此方治痫，不拘老幼皆效。
清心滚痰丸　治诸风癫痫有殊效（方见癫狂）。
——治惊痫方。
白矾（一两，半生半枯）　荆芥穗（二两）
上为末，面糊为丸，如黍米大，朱砂为衣，每服二十丸，姜汤送下。
健忘  ***************************
夫健忘者，陡然而忘其事也，尽心力思量不来，为事有始无终，言谈不知首尾，皆主于心脾二经。盖心之官则思，脾之官亦主思，此由思虑过矣。伤于心则血耗散，神不守舍，伤脾则胃气衰惫，而虑愈深，二者皆令人事则卒然而忘也。盖心生血，因血少而不能养其真脏，或停饮而气郁以生痰，气既滞，脾不得舒，是病皆由此作。治之必须养其心血，理其脾土，凝神定智之剂以调理。亦当以幽闲之处，安乐之中，使其绝于忧虑，远其六欲七情，如此日渐安矣。
——论思虑伤脾不能摄血，致血妄行，或吐或下，或健忘怔忡，惊悸不寐，发热盗汗，或心脾伤痛，嗜卧少食，大便不调，或血虚发热，或肢体重痛，妇人月经不调，赤白带下，或晡热内热，瘰疬流注，不能消耗溃敛，或思虑伤脾而作疟痢。
归脾汤　主方。
黄芪（蜜炒，二钱）　人参（三钱）白术（去芦，一钱五分）　白茯苓（去皮，三钱）　当归（酒洗，三钱）　远志（甘草水泡，去心，一钱）　龙眼肉（十枚）　酸枣仁（三钱，炒）　木香（八分）　甘草（六分，炙）
上剉，姜枣煎服。加柴胡、栀子，名加味归脾汤。神不宁而健忘，倍酸枣仁、茯神、当归，加柏子仁。
——论诸虚健忘，及惊悸怔忡等症。
加减补心汤
人参　白术　白茯苓　陈皮　当归　白芍（酒炒）生地黄　　远志（甘草水泡去心）　石菖蒲　麦门冬（去心）　酸枣仁（炒）黄柏（酒炒）知母　甘草
上剉，姜枣煎服。
——论宁心保神，益血固精，壮力强志，令人不忘，清三焦，化痰涎，祛烦热，疗咽干，除惊悸，定怔忡，育养心神，大补元气，读书劳神，勤政劳心，常宜服之。
天王补心丹　大中丞松石刘公传，加石菖蒲、百部、杜仲、甘草。
怀生地（四两）　天门冬（去心）麦门冬（去心）当归　柏子仁　酸枣仁（炒）　五味子（各一两）人参　远志（甘草水泡去心）　白茯苓（去皮）　玄参　丹参　桔梗（各五钱）　一方加酒炒黄连二两。
上为末，炼蜜为丸，如梧桐子大，朱砂为衣，每服二三十丸，临卧灯心、竹叶煎汤送下，灯心、枣汤亦可。如饮食不思，大便不实，恐不宜也，又当服后方。
安神定志丸　功同补心丹。
人参（一两五钱）　白术（去芦炒）　白茯苓（去皮）　白茯神（去心）　远志（甘草水泡去心）　石菖蒲（去毛忌铁）　酸枣仁（炒）　麦门冬（去心，各一两）　牛黄（另研，一钱）　辰砂（二钱五分，水飞为衣）
上为细末，圆眼肉四两熬膏，和炼蜜三四两为丸，如梧桐子大，辰砂为衣，每服三十丸，清米汤下，不拘时，日三服。
——论凡人多识不忘者，心血足而无所蔽也。若心血不足，邪气蔽之，则伤虚灵之体而学问易忘矣。龟介虫之灵物也，龙鳞虫之灵物也，假二物之灵以养心之灵，欲其同气相求云尔。远志辛温味厚，辛温可使入心，味厚可使养阴。菖蒲味辛气温，味辛则利窍，气温则通神，以之而治易忘，斯近理矣。
聪明丸　春元周用廷经验。
败龟甲（炙酥）　龙骨（入鸡腹中煮一宿）　远志（去心苗）　石菖蒲（九节者各等分）
上为末，每服一钱，酒调下，日三服。
——论读书辛苦，而有房劳者。
当归　生地黄　白术　玄参（各一钱）　川芎　白芍　白茯苓　黄柏（酒炒）　知母（酒炒）　麦门冬（去心）　山栀（炒）　甘草（各五分）
上剉一剂，生姜煎服。
——论癫狂健忘失志，及恍惚惊怖入心，神不守舍，多言不定，一切真气虚损，用紫河车入补药内服之，大能安神养气宁志，治健忘惊悸，怔忡不寐，用六味丸加远志、石菖蒲、人参、白茯神、当归、酸枣仁炒。
——论诸虚健忘等症，以十全大补汤去川芎、肉桂、黄芪，加陈皮、远志、石菖蒲、麦门冬、酸枣仁、黄柏、知母。
惊悸  ***************************
脉，寸口脉动而弱，动为惊，弱为悸。心中惊悸，脉必大结，饮食之悸，沉伏动滑。
夫惊悸即动悸也，动之为病，惕然而惊，悸之为病，心下怯怯，如恐人所捕，皆心虚胆怯之所致也。又曰：惊者，恐怖之谓。悸者，怔忪之谓。怔忪、健忘、惊悸三症名异而病同。又云：惊悸者，蓦然而跳跃惊动，如有欲厥之状，有时而作者是也，属血虚，时觉心跳者，亦是血虚。盖人之所主者心，心之所养者血，心血虚，神气不守，此惊悸之肇端也。
——人闻声即惊，医者令病人坐于堂上，使两人扶之，医自堂下，以小凳木槌手击而口云：吾击凳，亦常事耳，尔何必惊。且击且言，患者视之，久而惊遂定，此深得乎治之法也。
——论惊悸怔忡，健忘不寐，属心血虚者。
补心汤　主方。
当归（一钱二分）　川芎（七分）　白芍（炒，一钱）　生地黄（一钱二分）　白茯神（一钱二分）远志（去心，八分）酸枣仁（炒，八分）　麦门冬（去心，一钱）黄连（姜汁炒，一钱）　白术（去芦，一钱）　玄参（五钱）　甘草（炙，三分）
上剉一剂，水煎温服。一方加柏子仁。
——论血虚心神不安，惊悸怔忡不寐并治。
安神镇惊丸
当归（酒洗，一钱）　白芍（酒炒，一两）　川芎（七钱）　生地黄（酒洗，一两五钱）白茯神（去皮木，七钱）　贝母（去心，一两）　远志（去心，七钱）　酸枣仁（炒，五钱）麦门冬（去心，一两）　黄连（姜汁炒，五钱）　陈皮（去白，一两）甘草（三钱）　朱砂（研末水飞，一两，为衣）
上为末，炼蜜为丸，如绿豆大，每服五十丸，食远枣汤送下。
——论七情六淫相感而心虚，夜多梦寐，睡卧不宁，恍惚惊怖痰瘛，属心气虚者。
益气安神汤
当归（一钱二分）　黄连（姜汁炒）　生地黄　麦门冬（去心）　酸枣仁（炒）　远志（去心，各一钱）　白茯神（去皮心，一钱二分）　人参　黄芪（蜜炒）　胆星　淡竹叶（各一钱）　甘草（六分）
上剉一剂，姜一片，枣一枚，水煎服。
——论小儿大人被惊，神不内守，痰迷心窍，恍惚健忘，诸痫痴风心风等症。
安神醒心丸
南星末（五两）　川黄连末（一两五钱，先以姜汁拌，浸半日，入南星末调和匀成饼，于饭甑内蒸半日）　人参末（一两五钱）　制远志末（一两五钱）　飞过辰砂（研，七钱五分）　琥珀（七钱五分）　酸枣仁（炒研末，一两）
上用雄猪心血三个，入竹沥，打面糊为丸，如梧桐子大，金箔为衣，每服五十丸，食远白汤送下，小者二三十丸。
——论异梦多惊，有二法，一于髻中戴粗大灵砂一囊，一于枕中置真麝香一囊，皆能杜绝异梦，而疗夜魇。
——论夜梦，阴盛梦大水恐惧，阳盛梦大火燔灼，阴阳俱盛梦相杀，上盛梦飞，下盛梦堕，饱梦与人食，饥梦取人食，心实梦燔灼，心虚梦救火阳物坚，肝虚梦细草芒芒，肝实梦伏树下不敢起，脾虚梦饮食不足，脾实梦筑墙盖屋，肺虚梦白物斩血籍，肺实梦兵刃血战，肾虚梦舟船溺水，肾实梦伏水中，若有所畏。
怔忡  ***************************
夫怔忡者，心中不安，惕惕然如人将捕是也，属血虚。有虑便动属虚，时作时止者痰因火动，瘦人多见血少，肥人属痰。
怔忡者，心胸躁动，谓之怔忪，此心血不足也，多因富贵戚戚，贫贱不遂所愿而成。
——论血虚火盛，怔忡心慌恍惚，烦躁不宁。
养血清心汤
当归（酒洗，一钱）　川芎（七分）　白芍（酒炒）　生地黄（酒洗）　黄连（姜汁炒，各一钱）　片芩（去朽，八分）　栀子（炒，八分）　酸枣仁（炒）　远志（去心）　麦门冬（去心，各一钱）甘草（三分）
上剉一剂，生姜煎服。
——论心烦懊恼，惊悸怔忡，胸中气乱，此血虚而火盛也。
朱砂安神丸
朱砂（另研，水飞过，五钱）　当归（酒洗，二钱五分）地黄（酒洗，一钱五分）　黄连（酒洗，六钱）　生甘草（炙，二钱五分）
——方加人参、白术、茯神、酸枣仁炒、麦门冬去心，各等分为末，炼蜜为丸，如黍米大，每服五十丸，食远米汤送下。
——论思虑即心跳者，是心中无气少血，故作怔忡也。
四物安神汤
当归（酒洗）白芍（酒炒）　生地黄（酒洗）　熟地黄　人参　白术（去芦）白茯神（去皮木）酸枣仁（炒）黄连（姜炒）　栀子（炒）　麦门冬（去心）竹茹　辰砂（研末，临服调入）乌梅（一个）
上剉一剂，煎服。
——论心气怔忡而自汗者，不过一二服而愈。
参归腰子
人参（五钱）　当归身（五钱）　猪腰子（一对）
上先以腰子用水二碗煮至一碗半，将腰子细切，入二味药同煎至八分，吃腰子，以药汁送下。如吃不尽腰子，同上二味药渣焙干为细末，山药糊为丸，如梧子大，每服三五十丸，米汤送下。
——论精神虚惫，恍惚不宁，心思昏愦，气不足，健忘怔忡。
加味宁志丸
人参　白茯苓（去皮）　远志（甘草水泡去心）　石菖蒲（米泔浸）　酸枣仁（炒）　黄连（去毛）柏子仁（各一两）　当归（酒洗）　生地黄（酒洗，各八钱）　木香（四钱）　朱砂（研，水飞，一两二钱半，一半入药，一半为衣）
上为细末，炼蜜为丸，如绿豆大，半饥时，麦门冬去心煎汤下五六十丸。
虚烦  ***************************
夫虚烦者，心胸烦扰而不宁也，多是体虚者摄养有乖，荣卫不调，使阴阳二气皆有所偏胜也，或阴虚而阳盛，或阴盛而阳虚。《内经》曰：阳虚则外寒，阴虚则内热，阳盛则外热，阴盛则内寒。令人虚烦，多是阴虚生内热所致。虚劳之人，肾水有亏，心火内蒸，其烦必躁。吐泻之后，津液枯竭，烦而有渴，惟伤寒及大病后虚烦之症，却无霍乱，临病宜审之。
《巢氏病源》曰：心烦不得眠者，心热也，但虚烦不得寐者，胆冷也。
——论病后虚烦不得眠，及心胆虚怯，触事易惊，短气悸乏，或复自汗等症。
温胆汤
半夏（汤泡，七钱）　竹茹　枳实（麸炒，各三钱）　陈皮（四钱半）　白茯苓（去皮，二钱二分半）　甘草（炙，二钱三分半）
上剉，分二剂，姜枣煎服。一方加酸枣仁炒、远志去心、五味子、熟地黄、人参各等分。
——论大病后表里俱虚，内无津液，烦渴心躁，及诸虚烦热，与伤寒相似，但不恶寒，身不痛，不可汗下，宜服竹叶石膏汤（方见伤寒）。
不寐  ***************************
不寐有二种，有病后虚弱，及年高人阳衰不寐者，有痰在胆经，神不守舍，亦令不寐。虚者用六君子汤，加炒酸枣仁、黄芪。痰者用温胆汤，减竹茹一半，加南星、炒酸枣仁。伤寒不寐者，当求之本门。
——论心胆虚弱，昼夜不眠，百方无效，服此如神。
高枕无忧散
人参（五钱）　软石膏（三钱）　陈皮　半夏（姜炒）　白茯苓（去皮）　枳实（麸炒）　竹茹　麦门冬（去心）　酸枣仁（炒）　甘草（各一钱五分）
上剉一剂，龙眼五个，水煎服。
——论劳心，痰多少睡，心神不足。
养心汤
人参　麦门冬（去心）　黄连（微炒）　白茯苓（去皮）　白茯神（去木）　当归（酒洗）　白芍（酒炒）　远志（去心）柏子仁　酸枣仁　陈皮　甘草（等分）
上剉，莲肉五个去心，水煎温服。
安神复睡汤
当归　川芎　白芍（酒炒）　熟地黄　益智仁　酸枣仁（炒）　远志（甘草水泡去心）　山药　龙眼肉（各等分）
上剉，姜枣煎服。
——论心气不足，恍惚多忘，或劳心胆冷，夜卧不睡，此药能安神定志
加味定志丸
人参（三两）　白茯神（去皮木，二两）　远志（甘草水泡去心一两）　石菖蒲（一两）　酸枣仁（炒，二两）　柏子仁（炒去壳，二两）
上为细末，炼蜜为丸，如梧桐子大，朱砂、乳香为衣，每服五十丸，临卧枣汤送下。
附睡法
睡不厌踧，觉不厌舒。踧者，曲膝蜷腹，以左右肋侧卧，修养家所谓狮子眠是也。如此则气海深满，丹田常暖，肾水易生，益人弘多。舒体而卧，则气宣而寡蓄，神散而不潜，故卧惟觉时可舒体耳。西山蔡季通引《千金方》睡诀云：睡则必侧，觉正而伸，早晚以时，先睡心，后睡眼，晦庵以为此古今未发之妙。
——论胆虚卧不安，心多惊悸。
酸枣仁（一两炒令香熟）
上为末，每服二钱，不拘时服，竹叶汤调下。
——治心下怔忡，睡倒即大声打鼾，睡即醒，不寐，余用羚羊角、乌犀角各用水磨浓汁，入将所用或养心汤，或复睡汤内，服之立效。盖打鼾睡者，心肺之火也。
——治胆虚常多畏恐，不能独卧，如人捕状，头目不清。
人参　枳壳　五味子　桂心　甘菊花　白茯神　枸杞子（各三分）　山茱萸（五分）柏子仁　熟地黄（各一钱）
上为末，每服二钱，温酒调服。
厥症  ***************************
脉，阳厥脉滑而沉实，阴厥脉细而沉伏。
气虚则发厥，血虚则发热。厥者，手足冷也，气属阳，阳虚则阴凑之，故发厥也。血属阴，血虚则阳凑之，故发热也。气虚发厥者，当用温药。血虚发热者，不宜用凉药，当用温养气血之药以补之，宜养阴，黄芪建中汤之类是也。又有一种病实热者，极而手足厥冷，所谓热深厥亦深，此当用凉药，须以脉别之，此最难辨。
——论阳厥者，是热深则厥深，盖阳极则发厥也，急宜六一顺气汤治之。
——论阴厥者，始得之，身冷脉沉，四肢厥逆，足蜷卧，唇口青，或自利不渴，小便色白，宜四逆理中汤之类，仍速灸关元百壮，鼻尖有汗为度。
——论痰厥者，卒然不省人事，喉中有水鸡声者是也。用牙皂、白矾等分，研末吹鼻，即以香油一盏，入姜汁少许，灌之立醒，或烧竹沥、姜汁灌之亦可。
——论蛔厥者，乃胃寒所致。《经》曰：蛔者，长虫也，胃中冷，即吐蛔，宜理中汤加炒川椒五粒，槟榔五分，吞乌梅丸。
——论气厥者，与中风相似，但风中身温，气中身冷，以藿香正气散加南星、木香、乌药，如有痰，以四七、导痰汤主之。
——论暴怒暴死者，名曰气厥，盖怒则气上，气上则上焦气实而不行，下焦气逆而不吸，故令暴死，气上宜降之。
五磨饮子
木香　沉香　槟榔　枳实　台乌药
上五件等分，白酒磨服，立苏。
黄芪建中汤（见汗症）
六一顺气汤（见伤寒）
四逆汤（见中寒）
理中汤（见中寒）
藿香正气散（见霍乱）
四七汤（见诸气）
导痰汤（见痰饮）
心胃痛  ***************************
脉沉细而迟者，易治，浮大弦长者，难治。
胃脘痛者，多因纵恣口腹，喜好辛酸，恣饮热酒煎煿，复食寒凉生冷，朝伤暮损，日积月深，自郁成积，自积成痰，痰火煎熬，血亦妄行，痰血相杂，妨碍升降，故胃脘疼痛，吞酸嗳气，嘈杂恶心，皆膈噎反胃之渐者也。俗医以燥热之药治之，以火济火，误矣。古方有九种心痛，曰饮，曰食，曰风，曰冷，曰热，曰悸，曰虫，曰疰，曰去来痛。夫所谓冷者耳，岂可例以热药治之乎。须分新久，若明知身犯寒气，口得寒物而病于初得之时，当用温散温利之药。若病久则成郁矣，郁则成热，宜用炒山栀为君，热药为之向导，则邪易伏，病易退。病安之后，若纵恣不改，病必再作，难治矣。此病虽日久不食，不死，必须待服药数剂痛定，过一日，渐而少食，方得痊安。其有真心痛者，大寒触犯心君，又曰污血冲心，手足青过节者，旦发夕死，夕发旦死。发且死，非药所能疗焉。
——论胃脘积有郁热，刺痛不可忍者，此方治心胃痛之主方也。
清热解郁汤
山栀仁（炒黑，二钱）枳壳（去穣麸炒，一钱五分）　川芎（一钱）　黄连（炒一钱）陈皮（五分）　干姜（炒黑，五分）　苍术（米泔浸，七分）香附（炒，一钱）甘草（三分）
上剉一剂，生姜三片，水煎热服，服后戒饮食大半日，再服一剂神效。如痛甚，加姜汁二三匙，入药同煎。
——论诸积气为痛，心膈痛，腹痛，血积痛，肾气痛，胁下痛，大便不通，气噎，宿食不消等症。
神保丸
木香（二钱半）　胡椒（二钱半）　全蝎（全者七枚）　巴豆（十枚，去心研去油）
上为末，入巴豆霜再研，汤浸蒸饼为丸，如麻子大，朱砂三钱为衣，每服三十粒。心膈痛，柿蒂、灯心汤下。腹痛，柿蒂、煨姜煎汤下。血积痛，炒姜醋汤下。肺气盛者，白矾、蛤粉各一钱，黄丹一钱，同研为散，煎桑白皮，糯米饮调下三钱。气喘，桑白皮糯米饮下。肾气痛、胁下痛，炒茴香酒下。大便不通，蜜调槟榔末一钱下。气噎，木香汤下。宿食不消，茶下或酒浆饮任下。酒面热毒过度，痰饮致胃痛，柿蒂汤下。诸气惟膀胱气胁下痛最难治，独此药能去之。有人病项筋痛，诸医皆以为风，治之数月不瘥，乃流入背膂，久之又注右胁，挛痛甚苦，乃合一料服之，一投而瘥，再服除根。
——论治心胃刺痛，并两胁肋痛，呕吐胸痞大便坚，六脉数，或发热口干。
清上饮
柴胡　黄芩　赤芍　厚朴　枳实　栀子　郁金　黄连　半夏　青皮　大黄　芒硝　甘草
上剉，生姜三片，水煎热服。
——治心气及胃脘诸痛，郁火所致者。
肥栀子（去壳，十五枚，姜汁炒黑）　川芎（一钱）　香附（童便炒，一钱）
上剉，水煎三滚，入姜汁三四匙，再煎一滚，去渣，入百草霜二匙，调和服之。
——治心胃痛不可忍者，或心神恍惚。
栀子炒、黄连炒二味停用，茯苓、茯神减半，水煎服，立止。
——治因多食煎炒烧饼、米拌熟面之类，以致热郁胃脘，当心而痛，或呕吐不已，渐成翻胃。
黄连（六钱）　甘草（一钱）
上剉，水煎温服，立止。
——治胃脘心气作痛有热者。
酒饼（炒）　栀子（炒）　石膏（煅，各三钱）
上剉，水煎一服，立止。
——论男妇小儿，常惯心腹作痛，宜服此一料，以拔病根，永不再发。此药能清痰涎，消食积、酒积、肉积、茶积，一切诸积在胃脘当心而痛，及痞满恶心嘈杂，呕吐嗳气，吞酸脾疼，诸痛神效。
无价金丹
白术（去芦炒，三两）　枳实（麸炒）　苍术（米泔浸炒）　猪苓　麦芽（炒）　神曲（炒）　半夏（汤泡，各一两）　泽泻　赤猪苓（去皮）　川芎　黄连（陈土炒）　白螺蛳（煅，各七钱）　砂仁　草豆蔻　黄芩（陈土炒）　青皮（去穣）　莱菔子（炒）　干生姜（各五钱）　陈皮（去白）　香附子（童便炒）　瓜蒌仁　川厚朴（去皮姜炒）　槟榔（各三钱）　木香　甘草（各二钱）
上为细末，青荷叶泡汤，浸晚粳米，研粉作糊为丸，如梧桐子大，每服七十丸，多至百丸，米汤送下。吞酸，加吴茱萸汤泡，寒月用五钱，热月用二钱半。久病挟虚，加人参、扁豆、石莲肉各五钱。时常口吐清水，加炒滑石一两，牡蛎煅五钱。
——论胃脘痛属寒者。
丁胡三建汤
丁香　良姜　官桂（各一钱五分）
上剉一剂，水一碗，煎七分，用胡椒五十粒，炒为末，调入药内顿服。一方，用良姜末三分，米汤调下，立止。
——治心胃刺痛不可忍，属胃口冷气所致者。
干姜（炒）　官桂　苍术（米泔浸炒）　半夏（姜汁炒）
上剉，生姜煎服。
——论一切气痛心痛，肚疼及冷气痛。
良姜（一两五钱）　吴茱萸（四两，炒）　胡椒（一两）
上为末，每服五分，轻者三分，用飞过盐三分，温酒调服。
——论气自腰腹间攻心，痛不可忍，腹中冰冷，自汗如洗，手足挛急厥冷。
山栀子（大者四十九个，连皮捣碎炒黑）　大附子（一枚，炮去皮脐）
上为粗末，每服二三钱，酒煎八分，入盐一捻，温服。
——治诸般心腹气痛，或瘀血作痛。
桃灵丹
桃仁（五钱）　五灵脂（五钱，火煨制）
上为末，醋糊为丸，如梧子大，每服二十丸，酒下或醋汤下。
——人心胃刺痛，手足稍冷，出汗，指甲青，百药不效，余用当归三钱煎汤，外用水磨木香、沉香、乌药、枳壳，磨浓调服立止。
——论寒邪冷气入乘心络，或脏腑暴感风寒，上乘于心，令人卒然心痛，或引背膂，甚则经年不瘥。
桂附丸　西园公屡验。
川乌头（炮去皮脐，三两）　附子（三两）　干姜（炮，二两）　官桂（二两）　川椒（去目微炒，二两）　赤石脂（二两）
上为细末，炼蜜为丸，如梧子大，每服三十丸，温水下，觉至痛处即止，若不止，加至五十丸，以知为度。若早朝服无所觉，至午后再进二十丸，若久心痛，每服三十丸至五十丸，尽一剂，终身不发，治心痛彻背如神。
——论心腹疼痛，每作必胸满，呕吐厥冷，面赤唇麻，咽干口燥，寒热不时，而脉洪大，屡服寒凉损真之故，内真寒而外假热也。且脉弦洪而有怪状，乃脾气亏损，肝木乘之而然，当暖补其胃，补中益气汤（方见内伤），依本方加半夏、茯苓、吴茱萸。
——妇人胃脘，当心而痛剧，右寸关俱无，左虽有，微而似绝，手足厥冷，病势危笃。察其色，眼胞上下青黯，此脾虚肝木所胜，用参术、茯苓、陈皮、甘草补其中气，用木香和胃以行肝气，用吴茱萸散脾胃之寒，止心腹之痛，急与一剂。俟滚先服，煎熟再进，诸病悉愈。何使泥其痛无补法，而反用攻伐之药，祸不旋踵。
——妇人怀抱郁结，不时心腹作痛，年久不愈，诸药不应，余用归脾加炒山栀而愈。
——唐仪部胸内作痛，月余腹亦痛，左关弦长，右关弦紧，此脾虚肝邪所乘，以补中益气加半夏、木香二剂而愈，又用六君子汤二剂而安，此面色黄中见青。
——论有虫者，必面上斑白，唇红，又痛后便能食，时作时止者是也，用二陈汤加苦楝根皮煎服。上半月虫头向上，易治，下半月虫头向下，难治。或曰：痛而久卧不安，自按心腹，时大叫，面色或青或黄，唇缓目无睛光者，此虫痛也。
——治蛔虫作痛神方，用苦楝根上皮洗净，白水煎，露一宿，次日早烧猪肉一块，嗅其气，然后服药。其法上半月服，其虫尽下。
——治寸白虫作痛，用酸石榴东南根二两，槟榔五钱，大黄五钱，白水煎，露一宿，次日五更冷服，未服先烧些猪肉，嗅其气，不可食。其药上半月服之立效。
——论胃冷，蛔虫上攻，心痛呕吐，四肢冷。
乌梅丸
当归（四钱）　人参（六钱）　炮姜（一两）　肉桂（六钱）　大附子（炮，六钱）　川椒（去目炒，四钱）　细辛（六钱）　黄连（一两六钱，酒炒）　黄柏（六钱，酒炒）
上为末，乌梅三十个，去核捣烂，入蜜为丸，如梧桐子大，每服五十丸，空心盐汤送下。乌梅用好醋浸一宿，去核，于五升米饭上蒸熟，杵如泥，和药令相得，纳臼中杵三千下，入蜜和为丸。又治胃腑发咳，咳而呕，呕甚则长虫出。
——论虫攻心痛，并腹中有块，按之不见，往来痛无休止。
化虫丸
鹤虱（三钱）　胡粉（炒）　枯矾（枯）　苦楝根皮（去浮皮）　槟榔（各五钱）
上为末，面糊为丸，如梧桐子大，每服十五丸，米饮入真芝麻油一二点，打匀服之，其虫小者化为水，大者自下。
——妇年四旬，心胃刺痛，时痛时止，不思饮食，食则即吐，手足厥冷，胸中痞闷，口干作渴，余曰：此胃中有虫也，以二陈汤加槟榔、枳实、乌梅、花椒、炒黑干姜、苦楝根皮、生姜煎一服，打虫下一大碗，遂止。
——论急心痛。
玄灵散
五灵脂（去砂石）　玄胡索（炒）　莪术（火煨）　良姜（炒）　当归（各等分）
上为末，每服二钱，热醋汤调下。
——论诸心气痛不可忍者。
绛灵散
白矾（枯，一两）　朱砂（一钱）　金箔（三片）
上为末，每服一钱五分，轻者一钱，空心白汤调下。
——论心疼方
白矾（枯，一两）　白硼砂（一钱五分）
上为细末，姜汁打面糊为丸，如黄豆大，每服一丸，温酒送下。
——论心胃气痛如神，用生矾、枯矾等分为末，面糊丸如樱桃大，每服三丸，烧酒送下立止。
——治心胃刺痛，黑砂糖半钟，热烧酒调服。
——治心气痛，五灵脂一钱，枯矾二分，为末，温酒调下。
——治心胃痛至死，用良姜末三分，米汤调下立已。
——徐四可治胃脘痛，用炒盐一钱，生姜七片，水煎一钟，温服立止。
——论心腹痛，不问寒热新久，一服立止。
官桂（一钱五分）　白芍（二钱，酒炒）　甘草（五分）
上剉，水煎服。如感冒寒邪，加香苏散，有热加芩连。如大便闭，及下痢初起，任服凉药不通，腹痛不止，加大黄、枳壳立效。
——治胃脘痛甚，诸药不效者。
黄连（六钱）　大附子（炮去皮脐，一钱）
上剉一剂，生姜三片，枣一枚，水煎稍热服。
——治心疼，黄荆子炒焦为末，米饮调下。
又方，蜜一小钟，酒一碗，同蜜煎滚，调枯矾末一钱，温服出汗。
——治诸血诸气痛不可忍，及心脾气血诸痛，又治血滞腰痛。
三香沉麝丸　内翰苏沈方。
朱砂　血竭　没药（各一分）　沉香（三分）　木香（半分）　麝香（半分）
上剉为末，磁器煮，生甘草膏丸如皂角子大，每服一丸，姜盐汤嚼下。妇人产后气血痛并主之，亦治脾痛、血滞腰痛，用续断、牛膝、桃仁炒，煎汤磨下。血晕，用乳香泡汤研化服。
腹痛  ***************************
脉，心腹痛不得息，脉细小迟者生，脉大而疾者死。
夫腹痛，有寒气客于中焦，干于脾胃而痛者，有宿积停于肠胃，有结滞不散而痛者，有痛而呕者，有痛而泄者，有痛而大便不通者，有热痛者，有虚痛者，有实痛者，有湿痰痛者，有死血痛者，有虫痛者。种种不同，治之皆当辨其寒热虚实，随其所得之症施治。若外邪者散之，内积者逐之，寒者温之，热者清之，虚则补之，实则泻之，泄则调之，闭则通之，血则消之，气则顺之，虫则追之，积则削之。加以健理脾胃，调养气血，斯治之要也。
——论风寒外感，饮食内伤，七情恼怒过度，肚腹疼痛初起者，行气香苏散（方见饮食）。
——论外中寒邪，内伤冷物，肚腹绵绵痛不已，而手足厥冷者，五积散（方见中寒）。
——论肚腹疼痛，有寒有热，有食有气，治一切肚腹痛之总司也。
开郁导气汤
苍术（米泔浸炒，一钱）　陈皮（五分）　香附（童便浸炒，一钱）　白芷（一钱）　川芎（一钱）白茯苓（去皮，一钱）　干姜（炒，五分）　滑石（一钱）　山栀仁（炒黑，二钱）　神曲（炒，一钱）　甘草（少许）
上剉一剂，水煎温服。
——论绵绵痛无增减，脉沉迟者，寒痛也。
姜桂汤
干姜　肉桂　良姜（各七分）　枳壳（去穣麸炒）　陈皮　砂仁　厚朴（姜汁炒）　吴茱萸（炒，各一钱）　香附（一钱五分）　木香（五分）　甘草（二分）
上剉，生姜煎服。痛不止，加玄胡索、茴香、乳香。寒极手足冷加附子，去吴茱萸、良姜。泄泻去枳壳。
——论乍痛乍止，脉数者，火痛也。
散火汤
黄连（炒）　白芍（炒）　栀子（炒）　枳壳（去穣）　厚朴（去皮）　香附　川芎（各一钱）　木香　砂仁　茴香（各五分）　甘草（三分）
上剉一剂，生姜一片，水煎。痛甚不止，加玄胡索。
——论肚腹满硬，痛久不止，大便实，脉数而渴者，积热也。
枳实大黄汤
枳实　大黄　槟榔　川厚朴（各二钱）　甘草（三分）　木香（五分，另研）
上剉一剂，水煎温服。
——论痛不移处者，是死血也。
活血汤
当归尾　赤芍　桃仁（去皮尖）　牡丹皮　玄胡索　乌药　香附子　枳壳（去穣，各一钱）红花　官桂　（各五分）木香（五分，另磨汁）　川芎（七分）　甘草（二分）
上剉一剂，生姜一片，水煎服。
——论小便不利而痛，腹中勾引，胁下有声者，是湿痰也，二陈汤加减（方见痰饮）。
——论以手按之，腹软痛止者，是虚痛也。
温中汤
良姜　官桂　　益智仁　砂仁　木香（另研）　香附米　厚朴（姜炒）　陈皮　小茴香（酒炒）　当归　玄胡索　甘草（各等分）
上剉一剂，生姜煎服。
——论食积腹痛，其脉弦，其痛在上，以手重按愈痛甚，欲大便，利后其痛减者是也。
加味平胃散
苍术（米泔浸炒，一钱）　陈皮（一钱）　厚朴（姜炒，八分）　半夏（姜炒，八分）　川芎（五分）　香附（一钱）枳实（麸炒，一钱）　木香（三分）　神曲（炒，一钱）　山楂（一钱）　干姜（七分）　甘草（三分）
上剉一剂，生姜三片，水煎温服。
——论时痛时止，面白唇红者，是虫痛也。
椒梅汤
乌梅　花椒　槟榔　枳实　木香　香附　砂仁　川楝子（去核）　肉桂　厚朴（去皮姜炒）　干姜　甘草（炙，各等分）
上剉一剂，生姜一片，水煎服。
三仙丸　治虫痛。
雄黄　白矾　槟榔（各等分）
上为末，饭丸如黍米大，每服五分，食远白水下。干痛者，不吐不泄而但痛也，有时者，淡食而饥则痛，厚味而饱则否也。《经》曰：腹内干痛有时，当为虫，此之谓也。
——孩子腹中作痛，看看至死，腹中揣摸似有大小块，诸医不效，余则令人慢慢以手搓揉痛处，半日，其虫自大便出而愈。
——妇人腹痛如锥刺，每痛至死，不敢着手，六脉洪数，此肠痈毒也，用穿山甲、炒白芷、贝母、僵蚕、大黄，合一大剂，水煎服，打脓血自小便中出即愈。
——李仪部常患腹痛，治以补中益气加炒山栀即愈。
——朱太守因怒腹痛作泻，或两胁作胀，或胸乳作痛，或寒热往来，或小便不利，饮食不入，呕吐痰沫，神思不清，此肝木乘脾土，用小柴胡加山栀、炮姜、茯苓、陈皮、制黄连，一剂即愈。（制黄连，即黄连、吴茱萸等分，用热水拌湿，一二日同炒焦，取连用。）
——人内停饮食，外感风寒，头疼发热，恶心腹痛，予以藿香正气散加香附、川芎，一服而止。次日前病悉除，惟腹痛不止，以手重按，其痛稍止，此客寒乘虚而作也，以香砂六君加木香、炮姜服之，睡觉，痛减六七，去二香再服即愈。
——妇人脐腹疼痛，不省人事，只此一服立止。人不知者，云是心气痛，误矣。余用白芷、五灵脂、木通去皮，三味等分，每服五钱，醋水各半盏，煎至七分，去渣温服。
——论白芍味酸微寒，补中焦之药，得炙甘草为辅，治腹中痛之圣药也。如夏中热腹痛，少加黄芩。若恶寒腹痛，只少加肉桂一钱，白芍三钱，甘草一钱五分，此三味为治寒腹痛，此仲景神品药也。如深秋腹痛，更加桂二钱。如冬月大寒，腹中冷痛，加桂枝二钱五分，水二盏煎服。
腰痛  ***************************
丹溪曰：脉必沉而弦，沉为滞，弦为虚，涩者是瘀血，缓者是湿，滑者伏者是痰，大者是肾虚也。
夫腰乃肾之府，动摇不能，肾将惫矣。多因嗜欲无节，劳伤肾经，有为喜怒忧思，风寒湿毒伤之，遂致腰痛，或引于脊项，旁及二胁下，不可俯仰，此由肾气虚弱所致，宜滋肾调气，病可除矣。
——论常常腰痛者，肾虚也，此方主之。
补肾汤
当归（酒洗）　白芍（酒炒）　生地黄　熟地黄　陈皮　小茴香（盐酒炒）　破故纸（酒炒）　牛膝（去芦，酒洗）　杜仲（去粗皮，酒炒）　白茯苓（去皮，各一钱）　人参（五分）　黄柏（去皮，酒炒）　知母（酒炒，各七分）　甘草（炙，三分）
上剉一剂，枣二枚，水煎服。痛甚者加乳香、砂仁、沉香，去芍药、生地、陈皮。如常服合丸药，俱为细末，炼蜜为丸，如梧桐子大，每服五十丸，米汤下，酒下亦可。
——论腰胯湿热作痛者。
清热胜湿汤
苍术（米泔制）　黄柏（盐水炒）　羌活　白芍（酒炒）　陈皮（去白）　牛膝（去芦，酒洗）　木瓜　杜仲（姜汁炒）　威灵仙　泽泻（各五分）　甘草（三分）
上剉，生姜三片，水煎服。痛甚者，加乳香、没药为末，各五分。水湿停下，入黑丑、槟榔各五分。血痛，加归尾、桃仁去皮尖各一钱，红花酒洗五分。倦怠脚如沙坠，加苍术、防己、薏苡仁、白术各五分。冷风作痛，加熟附子一钱，虎胫骨末五分，去黄柏、泽泻各三分。游走而痛，加紫金皮、川乌。湿热加炒栀子，气不顺加乌药，酸软加牛膝、当归、地黄，肾虚加破故纸炒五分。
——论气滞腰痛，并闪挫腰痛，肾虚腰痛。
立安散
当归（酒洗）　官桂　玄胡索（炒）　杜仲（去皮，姜炒）　小茴香（酒炒，各一两）　木香（三钱）　黑丑（一两，半生半熟）
上为细末，每服二匙，空心温酒调下，一方去黑丑，以酒煎服。
——论腰痛神方
鱼鳔炒成珠，好酒一碗淬入内，温热通口连渣服。
——论此方专滋肾水，壮元阳，益筋骨，又能乌须，治肾虚腰痛、足膝痛，神效。
青娥丸
破故纸（酒炒）　川萆薢（童便浸）　杜仲（姜汁炒）　牛膝（去芦酒洗）　黄柏（盐水炒）
知母（酒炒，各四两）　胡桃肉（去皮泡，八两）
上为细末，炼蜜为丸，如梧子大，每服八十丸，空心酒送下。
——论肾气虚弱，肝脾之气袭之，令人腰膝作痛，伸屈不便，冷痹无力，夫肾，水脏也，虚则肝脾之气凑之，故令腰膝实而作痛，屈伸不便者，筋骨俱病也。《经》曰：能屈而不能伸者，病在筋，能伸而不能屈者，病在骨，故知屈伸不便，为筋骨之病也。冷痹者，阴邪实也，无力者气血虚也，独活寄生汤（方见中湿）。
——论元气虚弱，腰痛白浊，以补中益气汤（方见内伤）依本方加黄柏、知母、白芍，俱酒炒，牛膝去芦，酒洗，杜仲姜酒炒。
——论肾经虚损，腰腿遍身疼痛。
壮肾散　扶沟何晴岳传。
仙灵脾（酒浸，五两）　远志（去心，四两）　巴戟（去心，六两）　杜仲（酒炒，五两）　破故纸（酒炒，五两）　肉苁蓉（酒浸，六两）　青盐（八两）　大茴香（五两）　小茴香（炒，五两）
上为末，每服二钱，用猪腰切开，掺药末在内，纸裹，火烧熟，细嚼，酒下。
——论腰痛，人皆作肾虚治，诸药不效者，此瘀血痛也。大黄半两，更入生姜半两，同切如小豆大，于锅内炒黄色，投水二碗煎，五更初顿服，天明取下腰间瘀血物，用盆器盛，如鸡肝样，痛即止。
——治腰痛不能转侧，点药后少顷复旧，神妙。
雄黄（二钱）　黄丹（一钱）　焰硝（三钱）
去黄丹，名龙火丹。
上为细末，令病人仰睡，以银簪蘸药，点眼大角头少许，一二次神效。要天月德日合，忌鸡犬等物。
——治腰痛良方。
杜仲（姜酒炒，三钱）　破故纸（炒，五分）　小茴香（盐酒炒）　人参（三分）
上为末，用猪腰子二个，切开入药，蒸熟，带水渣同食即愈。
——治腰痛秘方　王明景传。
当归（酒洗）　杜仲（酒炒）　大茴香　小茴香（酒炒）　羌活　独活
上剉一大剂，用头生酒浸一宿，次早滤汁，温热服之，用渣将酒再煎，温服立效。
●补遗
青娥丸（马伏所秘传）　治诸虚百病，大补之圣药也，素患腰痛者殊效。
仙茅（酒浸洗，勿犯铁器，四两）　白茯神（去皮，四两）　川杜仲（去皮姜炒，四两）川萆薢（四两，童便浸七日，长流水洗净，去臭气）　破故纸（四两，酒浸一日）　怀生地黄（酒浸，砂锅内蒸黑，四两）　怀熟地黄（酒洗，四两）　当归（酒洗，四两）　巴戟（盐水泡去心，四两）　青盐（四两，水洗去泥，打碎炒）　天门冬（去心，四两）　楝参（二两）菟丝子（酒炒捣饼，四两）　肉苁蓉（酒洗去鳞，三两）　小茴香（盐酒炒，二两）　锁阳（三两）　黄精（酒蒸，四两）　甘枸杞子（四两）　牛膝（去芦酒洗，四两）　鹿茸（酥炙，四两）核桃肉（去壳，一百五十个，捣如泥）
上为细末，好酒打糊为丸，如梧子大，每服百丸，空心盐汤好酒任下，忌三白。
——治一切腰痛如神（宋东园传）。
黑丑半生半炒为细头，水和丸如梧子大，硫黄末为衣，每服五十丸，空心盐汤送下。
胁痛  ***************************
脉双弦者，肝气有余，两胁作痛。
夫胁痛者，厥阴肝经为病也。其症自两胁下痛引小腹，亦当视内外所感之邪而治之。若因暴怒伤触，悲哀气结，饮食过度，冷热失调，颠仆伤形，或痰积流注于胁，与血相搏，皆能为痛，此内因也。若伤寒少阳，耳聋胁痛，风寒所袭而为胁痛，此外因也。治之当以散结顺气，化痰和血为主，平其肝而导其滞，则无不愈矣。
——论左胁下痛，肝积属血，或因怒气所伤，或跌仆闪挫所致而为痛也。
疏肝散　主方。
黄连（吴茱萸煎汁炒，三钱）　柴胡　当归（酒洗，各一钱五分）　青皮（去穣）　桃仁（研如泥）　枳壳（麸炒，各一钱）　川芎　白芍（酒炒，各七分）　红花（五分）
上剉一剂，水煎食远服。
——论右胁痛者，肝邪入肺也。
推气散
片姜黄　枳壳（麸炒，各一钱）　桂心（少许）　甘草（炙，五分）
——方加陈皮一钱五分，半夏姜炒一钱。
上剉一剂，生姜三片，水煎食远服，
——论左右胁俱痛，肝火盛而木气实也。
柴胡归芎汤
柴胡　川芎　白芍　青皮（去穣）　枳壳（麸炒，各一钱五分）　香附子　当归　龙胆草　木香　砂仁　甘草（各等分）
上剉一剂，姜一片，水煎温服。
——论因内有湿热，两胁痛甚，伐肝木之气，泻肝火之要药也。
当归龙荟丸
当归　龙胆草　山栀子　黄连　大黄（酒浸纸裹煨）　芦荟　青黛（各五钱）　木香（二钱五分）　麝香（另研，五分）　加柴胡（五钱）　青皮（去穣醋炒，一两）
上为细末，神曲打糊为丸，如梧桐子大，每服二十丸，姜汤送下。
——论劳伤身热胁痛者，脉必虚也，补中益气汤（方见内伤）依本方加川芎、白芍、青皮、木香、砂仁、小茴、枳壳，去黄芪、白术、升麻。
——论左胁下有块，作痛不移者，是死血也，活血汤（方见腹痛）依本方加青皮，去乌药。
——论男子房劳兼怒，风府胀闷，两胁胀痛，此色欲损肾，怒气伤肝，六味地黄丸料加柴胡、当归，一剂而安（方见补益）。
——妇人口苦胁胀，此肝火也，用小柴胡汤加黄连、栀子稍愈，更以四君子汤加当归、白芍、柴胡，调理脾胃而瘥。
臂痛  ***************************
臂为风寒湿所搏，或睡后手在被外，为寒邪所袭，遂令臂痛，及乳妇从臂枕儿，伤于风寒而致臂痛者，悉依本方对症用之。
——论有因湿痰横行经络而作臂痛者。
二术汤
苍术（米泔浸，一钱半）　白术（去芦）　南星　陈皮　白茯苓（去皮）　香附　酒芩　羌活威灵仙　半夏　甘草（各一钱）
上剉一剂，生姜煎服。
——论臂痛因于寒者，五积散（方见中寒）。
——论臂痛因于气者，乌药顺气散（方见中风）。
——论臂痛因于湿者。
触痒汤
当归　赤芍　黄芪　羌活　姜黄　防风　甘草（炙，各等分）
上剉，生姜五片煎服。
——论臂冷痛，起手甚艰，或一臂痛，或两臂俱痛者。
五积交加散（叶主簿得效。）
五积散合人参败毒散，加木瓜、姜枣煎服，未效再加牛膝，未效可服乌药顺气散，加羌活、木瓜。
——论凡臂软无力，不任重者，乃肝经气虚，风邪客滞于荣卫之间，使血气不能周养四肢，故有此症。肝主项背与臂膊，肾主腰胯与脚膝，其二脏若偏虚，则随其所主而病焉，今此症乃肝气偏虚，宜补肝肾，六味丸主之。
——男子年六十余，素善饮，两臂作痛，恪服祛风治痹之药，更加麻木，发热体软，痰涌，腿膝拘痛，口禁语涩，头目晕重，口角流涎，身如虫行，搔起白屑，始信。谓余曰：何也？余曰：臂麻体软，脾无用也。痰涎自出，脾不能摄也。口斜语涩，脾气伤也。头目晕重，脾气不能升也。痒起白屑，脾气不能营也。遂用补中益气加神曲、半夏、茯苓，三十余剂诸症悉退，又用参术煎膏，治之而愈。
肩背痛  ***************************
——论脉洪大而脉促上紧者，肩背痛，沉而滑者，痰痛也。
豁痰汤
半夏（制）　栀子（炒）　陈皮　海桐皮　枳壳（各八分）　桔梗　赤芍　苍术（制）　香附（各七分）　茯苓（去皮，六分）　川芎　姜黄（各五分）　甘草（二分）
上剉一剂，生姜煎服。如痛甚，头剂加朴硝二钱。
——论肩背痛，不可回顾者，太阳气郁而不行也，以风药散之，脊痛腰强，腰似折，项似拔，此足太阳经不通行，以：
羌活胜湿汤
藁本（一钱）　防风（一钱）　羌活　独活（各二钱）　川芎（一钱）　蔓荆子（六分）　甘草（六分）
上剉一剂，水煎服。身痛腰沉，经中有湿寒，加防己一钱，轻者炮附子，重者炮川乌各五分。
——论背心一点痛者，痰气之所聚也。
参合汤
陈皮　半夏（制）　茯苓（去皮）　乌药　枳壳（麸炒）　僵蚕（炒）　川芎　白芷　麻黄　桔梗　干姜　紫苏　香附　苍术　羌活（各等分）　甘草（减半）
上剉，姜枣煎服。
——论风热乘肺，肩背强直作痛。
提肩散
防风　羌活　藁本　川芎　白芍（炒，各七分）　黄连（酒炒）　黄芩（酒炒，各五分）　甘草（四分）
上剉一剂，生姜三片煎服。湿加苍术、防己、薏苡仁各五分，气虚加人参，汗多加黄芪蜜炒一钱，血虚，加芎归、地黄。
——治肩背痛，汗出，小便数而少，风热乘肺，肺气郁甚也，当泻风热则愈，以：
通气防风汤
防风　羌活　陈皮　人参　甘草（各五分）　藁本　青皮（各三分）　白豆蔻　黄柏（各二分）　升麻　柴胡　黄芪（蜜水炒，各一钱）
上剉一剂，水煎，食后温服。如面白脱色气短者，不可服。
——论体虚人，背上恶风，或夏月怕脱衣，及妇人产后被冷风吹入经络，故常冷痛，或手足冷入骨者，又治腰痛，及一切冷痹痛，又治湿气。
御寒膏
用生姜八两取自然汁，入牛膝三两，乳香、没药末各一钱五分，铜勺内煎化，就移在滚水内炖，以柳条搅令成膏，又入花椒末少许再搅匀，用皮纸将纸作壳子，看痛处阔狭贴患处，用鞋热烘熨之，候五七日脱下，或起小痕不妨。
痛风  ***************************
夫痛风者，皆因气体虚弱，调理失宜，受风寒暑湿之毒，而四肢之内，肉色不变。其病昼静夜剧，其痛如割者，为寒多，肿满如剜者，为湿多。或汗出入水，遂成斯疾，久而不愈，令人骨节蹉跌，股胫消瘦者，为难疗矣。予考痛风脉理多端，有旦定而夜甚，脉弦而紧者，是痛风也，脉沉而伏，中气也，不可一例而治，临症当审辨矣。
《经》曰：痹者，谓风寒湿三气合而成痹，故曰痛痹，筋骨掣痛也。曰着痹，着而不行也。曰行痹，走而不定也。曰周痹，周身疼痛也。皆邪气有余之候耳。
——论痛风，腰背手足肢节疼痛，乃血虚气弱，经络枯涩，寒滞而然也。午后夜甚者，血弱阴虚，午前早上甚者，气滞阳弱。痛甚者乃曰白虎历节风。走注风夕膝，大胫瘦，曰鹤膝风是也。
参五秦艽汤
当归（二钱）川芎（七分）　赤芍（酒炒，七分）　生地黄（酒浸，一钱）　秦艽（去芦，一钱五分）　苍术（童便浸，一钱）　羌活（一钱五分）　川独活（一钱）　萆薢（一钱）　五加皮（二钱）　黑狗脊（去毛根，二钱）　黄连（姜汁炒，二钱）　黄柏（酒炒，一钱）　黄芩（酒炒，一钱五分）　红花（酒洗，八分）　黄芪（酒炒，二钱）　人参（二钱）　牛膝（去芦酒浸，一钱五分）　杜仲（每一两用小茴一钱、盐一钱、水三钟拌炒，二钱）　生甘草（三分）
上剉，桃枝七根，每长一寸半，灯心七根水煎，临服入童便、好酒各一盏，空心温服，渣再煎服，忌酒面鲤鱼湿热羊鹅。如天将作雨，阴晦时日，而预先觉痛甚者，加防风、天麻、　升麻。午后夜甚者，血弱阴虚，加升麻五分，牡丹皮一钱。早上午前甚者，气滞阳弱，加连翘、沉香、竹沥、乳汁。痛甚者，倍羌活、红花、酒炒黄芩，凉血则痛止。此症乃筋与骨症，幼者乃外淫侵入，大人及年近衰者，不善养而得。盖筋属肝血，骨属肾水，内损所致耳。
——论湿热作痛，不拘上下用之，苍术妙于燥湿，黄柏妙于去热，二物皆有雄壮之性，亦简易之方也，加牛膝则治湿热下流，两脚麻木，或如火燎之热者。
二妙散
苍术（米泔浸）　黄柏（乳汁浸透）
上为末，每服三钱，用酒调下。痛甚加生姜汁热服。
——论血脉凝滞，筋络拘挛，肢节疼痛，行步艰难，活血理气第一品也。
舒筋散
玄胡索（炒）　当归　辣桂（各等分）
上为末，每服二钱，酒调下。玄胡索活血除风理气。
十全大补汤　治劳倦遍身疼痛，加半夏姜制，倍佳。
——妇人年七十余，遍身作痛，筋骨尤甚，不能屈伸，遍身作痒如虫行，口干目赤，头晕痰壅，胸膈不利，小便短赤，夜间殊甚，用六味地黄丸料加山栀、柴胡，水煎服。
——论瘀血湿痰，蓄于肢节之间，筋骨之会，空窍之所而作痛也，肢节沉重者，是湿痰，晚间病重者，是瘀血也。
赶痛汤
乳香　没药　地龙（酒炒）　香附（童便浸）　桃仁　红花　甘草节　牛膝（酒浸）　当归　羌活　五灵脂（酒淘去土）
上剉，水煎温服。
——论寒湿之气，痹滞关节，麻木疼痛。
续断丸
黄芪（一两）　人参（七钱）　白术（七钱）　白茯苓（一两）　熟地黄（二两）　山药（一两）　山茱萸肉（一两）　牡丹皮（一两）　薏苡仁（一两）　续断（一两）　麦门冬（一两）石斛（一两）　防风（七钱）　桂心（一两）　鹿角胶
上为细末，炼蜜为丸，如梧桐子大，每服五十丸，空心温酒下。
——论人手足不能屈伸，周身疼痛。
消风饮　临川徐培鸿试验。
陈皮　白术（去芦）　当归（酒洗）　白茯苓（去皮，各一钱）　玄胡索　半夏（姜制）　牛膝（去芦）　川芎　（各八分）防己　羌活　独活　秦艽（各六分）　枳壳（去瓤）　防风（各五分）　木瓜（四分）甘草（三分）
上剉一剂，生姜煎，不拘时服。气虚加人参八分。
——论一切遍身骨节疼痛，或流注作痛，不可忍者，神效。
人参　白术（去芦）　白茯苓　当归　川芎　赤芍　生地黄　防风　羌活　独活　天麻　南星　陈皮　黄芩　甘草
上剉，生姜煎服。
——论风湿相搏，一身尽痛，以益气汤加羌活、防风、藁本、苍术治之。如病去，勿再服，以诸风药损人元气，而益其病故也。
——男子两胯痛不可忍者，临川徐扩吾试效。
黄芪（蜜炒，一两）楝参（五钱）当归身（酒洗，一两五钱）熟地黄（一两）苍术（米泔制，一钱五分）独活（一两）　杜仲（酒炒，一两五钱）牛膝（去芦酒洗，一两）秦艽（一两）桑寄生（一两五钱）　官桂（三钱）小茴（盐酒炒，五钱）桑寄生（一两五钱）木瓜（五钱）
上为细末，酒打面糊为丸，如梧桐子大，每服百丸，空心酒下。
——论雷火针。
苍术（五钱）　川芎（三钱）　硫黄（二钱半）　穿山甲（三钱，炒）　蔓荆子（三钱）　皂角（三钱）　麝香（五分）　雄黄（二钱）　艾叶（不拘）
上为末，纸卷如指大，以草纸七层贴患处，将药燃起淬之，知痛则止。
——论熨法，治诸风恶毒，冷痹麻木肿痛，或遍身骨痛，始觉肿痛，熨之即散。
苍术（二两）　羌活（一两）　独活（一两）　蛇床子（五钱）　蔓荆子（五钱）　穿山甲（五钱，土炒）　雄黄（三钱）　硫黄（三钱）　麝香（三分）
上为末，炒热，以绢包熨患处。一法以醋拌炒作饼，用绢包，烧秤槌放饼上，用绢包熨之。
——论雷火针法
咒曰：
天火地火，三味真火．针天天开，针地地裂，针鬼鬼灭，针人人得长生，百病消除，万病消灭。摄过。
上法可遇患人应痛处针之，用纸三层或五层，量病加减。衬纸于痛处穴上，将桃针向灯火点着，随后念咒三遍，针疾立愈。其针用五月五日东引桃枝，削去皮，两头如锥子样，长五七寸，用尖。
——人每劳，肢体时痛，或用清痰理气之剂，反不劳常痛，加以导湿，臂痛漫肿，形体倦怠，内热盗汗，脉浮大，按之微细，此阳气虚寒。用补中益气加附子一钱，人参五钱，肿痛俱愈，又以十全大补百余剂而康。
——人形体丰厚，筋骨软痛，痰盛作渴，喜饮冷水，或用愈风汤、天麻丸等药，痰热益甚，服牛黄清心丸，更加肢体麻痹。余以为脾肾俱虚，用补中益气汤、加减八味丸三月余而痊。以后连生七子，寿跻七旬。《外科精要》云：凡人久服加减八味丸，必肥健而多子，信哉。
——治白虎历节风，走注疼痛，两膝热肿。
虎胫骨（酥炙）　黑附子（炮制去皮脐，各一两）
上为细末，每服二钱，温酒调下，七日再服。
脚气  ***************************
脉弦者风，濡弱者湿，洪数者热，迟涩者寒，微滑者虚，牢坚者实。结则因气，散则因忧，紧则因怒，细则因悲。
脚气者，湿热在足而作气痛也，湿热分争，湿胜则令人憎寒，热胜则令人壮热，此其为症。亦有兼头痛者，颇类伤寒，惟其得病之始，本于脚气为异耳，又不可以脚肿为拘。亦有痛而不肿者，名曰干脚气，亦有缓纵不随者，名曰缓风，亦有疼痛不仁者，名曰湿痹，亦有转筋挛急者，名曰风毒，此在医者体会而辨证尔，各有治法不同。
大抵脚气之疾，壅疾也，喜通而恶塞，故孙真人曰：脚气之疾，皆由气实而死，终无一人以服药致虚而殂，故脚气之人皆不得大补，亦不得大泻，是方也，木通、防己、槟榔，通剂也，可以去热，苍白二术，燥剂也，可以去湿。然川芎能散血中之气，犀角能利气中之血，先痛而后肿者，气伤血也，重用川芎，先肿而后痛者，血伤气也，重用犀角。若大便实者加桃仁，小便涩者加牛膝，有热加芩连，时热加石膏，有痰加竹沥，全在活法，切勿拘也。凡脚气攻心，喘急不止，呕吐不休，皆死，水犯火故也。
——论专治脚气，憎寒壮热者，此湿热在足而作气痛也。
防己饮
苍术（盐水炒）　白术　黄柏（酒炒）　防己　生地黄（酒洗）　川芎　槟榔　木通　犀角　甘草梢
上剉，水煎空心服。
——论脚气初发，一身尽痛，或肢节肿痛，便溺阻隔，先用此药导之，次用当归拈痛汤服愈。
羌活导痰汤
羌活　独活（各一钱）　当归（一钱）　防己（炒，一钱）大黄（酒蒸，一钱五分）　枳实（炒，一钱）
上剉，水煎服。
——论湿热脚气为病，肢节烦痛，肩背沉重，胸胁不利，兼遍身疼痛，下注足胫肿痛，脚膝生疮赤肿，及内外生疮，脓水不绝，或痒或痛，并宜服之。
当归拈痛汤
羌活　茵陈（各一钱）　当归（酒洗）　防风（去芦）　知母（去毛）　泽泻　猪苓　白术（去芦，各五分）　人参　苦参　升麻　葛根（各四分）　苍术（米泔浸炒，四分）　黄芩（酒炒）甘草（各一钱）
上剉，水煎空心服。
——论三阳经脚气流注脚踝上，焮热赤肿，寒热如疟，自汗恶风，用人参败毒散各一钱，方见感冒门，加苍术米泔炒，大黄酒蒸各二钱，作一服，生姜煎，空心服，皮肤搔痒赤疹加蝉蜕。
——论风湿流注经络间，肢节缓纵不随，老人脚膝疼痛，不能履地。
七圣散
川牛膝（酒浸）　杜仲（姜酒炒）　续断　川萆薢　防风　川独活　甘草（各一两）
上焙干为末，每服二钱，酒调服。
——治脚气止痛奇方。
乳香　没药　天麻　白附子　僵蚕
上剉，各等分，为细末，每服五分，空心酒调服。
——治湿气攻注，腰脚痛，行步不得。
当归（酒洗）　肉桂　玄胡索　萆薢　没药（各二两）　杜仲（酒炒，一两五钱）
上为细末，每服三钱，空心温酒调下。
——治脚气浮肿。
川牛膝（去芦酒洗，一钱五分）　威灵仙（一钱）苍术（米泔水洗，一钱五分）　　汉防己（一钱）　五加皮（一钱五分）　川独活（一钱五分）当归身（一钱）　川黄柏（盐酒炒，一钱）
上剉一剂，生姜煎熟，入酒一杯同服。
——人有气如火从脚下入腹者，此虚极也，盖火起于九泉之下也，此病十不救一。治法以四物汤加黄柏、知母，降火之药服之，外以大附子为末，津调贴脚心涌泉穴，以引火下行。
——按此条言犹有未尽者，如果劳怯阴虚之人有此，固当作阴虚治，若壮盛之人有此，则是湿郁成热之候也，予尝冒雨途行，衣湿得此症，以后所制加味二妙丸一料，服之而愈，后医数人皆验。若误作阴虚治，则成痿疾矣。
——治足跟痛，有痰，有血热。血热，四物汤加黄柏、知母、牛膝。有痰唾者，五积散加木瓜。
——论两足湿痹疼痛，或如火燎之热，从足跗热起，渐至腰胯，或麻痹痿软，乃湿热为病，皆贪酒嗜欲，乘风所致然耳。
加味二妙丸
苍术（泔制，四两）　黄柏（酒浸晒干，二两）　牛膝（去芦，一两）　当归尾（酒洗，一两）　萆薢（一两）　防己（一两）　龟板（醋炙，一两，或去龟板加熟地黄二两亦可）
上为细末，好酒打糊为丸，如梧桐子大，每服七十丸，空心盐姜汤下。
治一切寒湿虚冷脚气，肿痛焦枯，经年卧床，不能动履者，独活寄生汤各等分，入好酒煮熟饮之效（方见中湿门）。
——论男妇五劳七伤，肾气衰败，精神耗散，风湿流注，脚膝酸疼，行步艰辛，饮食无味，耳焦眼昏，皮肤枯燥，妇人脏冷无子，下部秽恶，肠风痔漏，吐血泻血，诸风诸气，并皆治之。
经进地仙丹　西园公屡验。
黄芪（炒，一两五钱）　人参（一两）　白术（去芦，一两）　白茯苓（去皮，一两）　何首乌（三两）　川乌（炮，一两）　大附子（炮去皮，四两）　白附子（炮，二两）　牛膝（酒浸，四两）　肉苁蓉（酒浸，四两）　川椒（去目炒，四两）　覆盆子（二两）　菟丝子（酒制，二两）　川萆薢（二两）　骨碎补（去毛炒，二两）　乌药（二两）　天南星（炮二两）　防风（二两）　羌活（二两）　木鳖子（去壳，二两）　地龙（去土，三两）　金毛狗脊（去毛，二两）　赤小豆（二两）甘草（二两）
上为细末，酒煮面糊为丸，如梧桐子大，每服三四十丸，空心温酒送下。陶隐君以此地仙丹，编入《道藏经》，时有人自幼年时，得风气疾，久治不瘥，五十余年，隐居修合，日进三服，诸病顿愈，发白返黑，齿落更生。人常言看方三年，无病可治，治病三年，无药可用，噫，有是哉。余近苦脚膝酸痛，服经进地仙丹，三日而愈，由是知天下无不可治之病，医书无不可用之方，特在于遇医之明不明耳。
二十四味轻脚丸　脚气通用。
当归（酒洗，二两）　川芎（一两）　萆薢（盐水煮干，一两）　苍术（米泔浸炒，七钱）牛膝（酒洗，七钱）　杜仲（姜炒，一两）　木瓜（七钱）　槟榔（一两）　枳壳（一两）　木香（七钱）　续断（酒洗，七钱）　威灵仙（七钱）　防风（七钱）　羌活（一两）　独活（七钱）　细辛（一两）　麻黄（七钱）　五加皮（七钱）海　桐皮（七钱）　石楠藤（一两）　薏苡仁（一两）　五灵脂（七钱）　乳香（五钱）　没药（七钱）
上为细末，酒浸雪膏为丸，如梧桐子大，每服五十丸，辣桂、荆芥汤下，或枳壳、木瓜汤下。
——论寒湿脚气，疼痛不仁，两尺脉来沉细者，此痹症也。《内经》曰：寒气胜者为痛痹，湿气胜者为着痹，今疼痛不仁，是寒而且著也，两尺主二足，脉来沉者为里，迟者为寒。是方也，用桂附治其寒，苍术制其湿，甘苓脾家药也，扶土气之不足，制湿气之有余。然必冷服者，欲桂附之性行于下，而不欲其横行于上也。
六物附子汤
大附子（炮去皮脐）桂心　防己（各四钱）　白术（去芦）白茯苓（去皮，各三钱）甘草（炙，各一钱）
上剉，水煎空心服。
——论两膝肿痛，脚胫枯细者，名鹤膝风也。或痢后不谨，感冒寒湿，或步水履霜，以致两足痛痹，如刀剔虎咬之状，膝膑肿大，不能行动，补中益气汤去柴升、陈皮，加附子、牛膝、杜仲、防风、羌活、川芎、白芍、熟地、萆薢、防己，生姜、枣子煎服。
——论两腿酸软，或赤或白，足跟患肿，或痛或痒后痛，或如无皮，或如皱裂，日晡至夜胀痛焮热，以补中益气汤加入八味丸料，补其肝肾。
——论两足心发热作痒，以滚汤浸渍，渍而出水，肌体骨立，作渴吐痰，此脾肾虚而水泛为痰也。以补中益气汤兼进六味丸，久而元气复而诸症愈。
——论脚发热，则咽喉作痛，内热口干，痰涎壅上，此肾经亏损，火不归经，以补中益气汤加麦门、五味，及加减八味丸服愈。
——论两腿逸则筋缓痿软而无力，劳则作痛如针刺，脉洪数而有力，此肾肝阴虚火之象也，用六味丸而愈。
——论八味丸治脚气，足少阴经脚气入腹，腹胀痛，上气喘急，肾经虚寒所致也，此症最急，以肾水乘心火，死不旋踵（八味丸，方见补益）。
——论八味丸治脚弱，加续断、萆薢，老人加牛膝、鹿茸。治鹤膝风，加牛膝、人参、鹿茸。
——人以两足发热，或脚跟作痛，用六味丸及四物汤，加麦门、五味、玄参治之而愈。后因劳役，发热恶寒，作渴烦躁，用当归补血汤而安。
——人足热口干，吐痰头晕，服四物汤加黄连、黄柏，饮食即减，痰热益甚，用十全大补汤加麦门、五味、山药、山茱而愈。
——论风湿气，足胫肿痛，用此熏洗立效。
防风　荆芥　苦参　番白草　地榆　青藤　麻黄　苍耳草　苍术　生葱　炒盐　威灵仙（各一两）
上用水一桶煮热，于桶内熏蒸痛处，出微汗，待汤少温，再洗痛处一二次，觉痛减。如贫者，只用桃、柳、榆、槐、桑、椿六件木枝煎水洗，亦效。
——论凡人患寒湿脚气，疼痛不仁者，内服煎剂，外宜以此汤煎洗之，盖壅疾洗之，无有不良。
——椒汤洗法，用川椒一两，葱一握，生姜如掌大一块，水一盆，煎汤洗之。
——治远行脚打成泡，用水调生面糊贴，过夜间干，不可撬破。
——论两足痛如刀剜，不可忍者，先用生姜切片，蘸香油擦痛处，随用生姜火热捣烂，敷患处，须臾姜干而痛止，神效。
——论脚气冲心，用白矾三两煎水浸洗两足，良久自愈。
——论脚走急，被石块脚底垫肿，不能行步，痛不可忍者，用烧红砖一块，将草鞋浸于尿缸内一宿或半日，取来放在红砖上，将肿脚底立在草鞋上，火逼尿气入皮里即消。此病诸方不载，如不早治，烂入脚底，俗曰罨。
——治脚气肿痛，鹤膝风，不能动履，用真生姜汁一碗，入牛胶一两熬成膏，入乳香、没药末各一钱搅匀，绢帛摊贴，肿消痛止，次日将滚水入药碗内，去水，又摊又贴，效不可言。
补中益气汤（见内伤）
六味丸　八味丸（俱见补益）
当归补血汤（见发热）
十全大补汤（见补益）
●补遗
——论鹤膝不能动履，肿痛难当，及麻木风湿，属虚寒者宜之。
神仙风药酒
秦归身（一两）　大川芎（一两）　片白术（去芦，五钱）　白茯苓（去皮五钱）　大川乌（炮，五钱）　软防风（五钱）　荆芥穗（五钱）　羊角天麻（五钱）　全蝎（炒，三钱）　香白芷（五钱）　北细辛（五钱）　何首乌（五钱）　新草乌（炮，五钱）　威灵仙（五钱）　金钗石斛（五钱）　川牛膝（去芦，五钱）　川独活（五钱）　羌活（三钱）　麻黄节（三钱）　石楠藤（五钱）　薏苡仁（酒洗，一两）　赤桂（五钱）　川干姜（五钱）　尖槟榔（五钱）　宣木瓜（五钱）　真石乳（二钱）　明没药（二钱）　川续断（五钱）　白苍术（米泔炒，一两）　嫩黄芪（五钱）　两头尖（五钱）　南木香（一钱）　汉防己（五钱）　桑寄生（五钱）　赤茯神（一两）　虎胫骨（煅，乳浸，五钱）　骨碎补（五钱）　甘草节（五钱）
上合一处，用生头酒五升，文武火熬熟，去火毒，早晚饮酒随量。
——治男妇风湿相搏，腰膝痛或因坐卧湿地，雨露所袭，遍身骨节疼痛，风湿脚气并治。
秘传药酒方
白芷　桔梗　白芍　川芎　麻黄　茯苓　半夏　肉桂　甘草（各一两）　陈皮　厚朴（姜汁炒）　枳壳（炒）当归（各一两五钱）　苍术（米泔浸炒，四两）牛膝（去芦，二两）　杜仲（酒炒，二两）　木瓜（一两五钱）　槟榔（一两五钱）　乌药（二两）　防己（一两）　独活（一两五钱）
上各剉，以麻布袋盛，用无灰好酒三斗，将药袋悬胎于坛内，密封固坛口，放锅内煮一时久，然后取出，过三日后去药，随量饮之，渣晒干为末，酒糊为丸，如梧桐子大，每服七八十丸，空心温酒下。腿膝疼痛，加川乌、虎胫骨。腰痛，加破故纸、肉苁蓉、枸杞子。
江侯秘传药酒方　治脚膝肿痛，并手足痛。
五加皮（八两）　川牛膝（去芦）　杜仲（酒炒）　当归　怀生地黄（各三两）　地骨皮（二两）
上剉散，用好酒一坛入药，重汤煮二炷香，土埋三日，出火毒，随量饮之。
——论妇人下体肿痛，用人参败毒散加苍术、黄柏、威灵仙，痛减，又以四物汤加苍术、黄柏、防己、红花、泽泻。
——秘方，治脚气肿痛，用木瓜为末，好酒调敷患处，立止。
——治两脚俱是疙瘩，肿毒骨痛，用独蒜切片，铺放痛处，每蒜一片，用艾一壮，去蒜再换再灸，灸至愈。
㿗疝  ***************************
《内经》曰：肝脉大急沉皆为疝。心脉滑搏急为心疝，肺脉沉搏为肺疝，又三阳急为瘕，三阴急为疝。
夫疝者，由荣卫虚弱，寒湿不调，致令邪气乘虚入于心腹中，遂成诸疝。发则小腹疼痛，或绕脐逆上抢心，甚则手足厥冷，或大小便闭结。其诸疝因邪气流滞，乃成积聚，令人羸瘦少气，洒淅寒热，嗜卧，饮食不养肌肤，或腹满呕泄，遇寒则痛。又有妇人小腹肿痛，攻击及二腿者，亦疝气也。
——论疝气者，阴肿腹痛也。
川楝子　小茴香　破故纸　青盐　山茱萸（酒蒸去核）　三棱　莪术　通草　橘核　荔枝核　甘草（各等分）
上剉，水煎，空心服立效。收功加马兰花、苍术。如夏秋之月，暑入膀胱，疝气作痛，加黄连、香薷、扁豆、木通、滑石、车前子。
——论疝气肿痛，或大便闭结，或小便赤涩，或有寒有热，兼治之神方也。
川楝子（酒蒸去核取肉）　葫芦巴（炒）　小茴（盐酒炒）　青盐　黑丑（捣碎）　木香　大黄　滑石　木通　吴茱萸（炒）　乌药　车前子（各等分）
上剉，水煎空心服。
——治疝气小肠气　南塘侄试效。
猪苓　泽泻　苍术　赤茯苓　桂皮　川木通　白芍　川楝子　玄胡索　乌药　青皮　紫苏　马兰花　橘核仁（三十个）　尖槟榔　甘草（各等分）
上剉，生姜煎服。
——论治七疝，及奔豚小肠气，脐腹大痛。
七疝汤　知府刘水山传二方。
玄胡索　小茴香（酒炒）　川楝子　全蝎（炒）　人参　大附子（炮）　山栀子（炒）　木香（各等分）
上为细末，每服三钱，空心温酒调服。
秘方　治症同前。
青盐（二钱）　木通　甘草（各一钱）　川乌（炮，三钱）　灯草（一钱）
上剉一剂，水煎空心温服。
——论治外肾肿痛，诸般疝气，不论新久，一服如神，予尝用此丸治患疝气偏坠，已经十余年，服至一料除根，永不再发。
木香金铃丸　严副使方。
木香　乳香　没药　大附子（面裹火煨）　小茴香（盐酒炒）　川楝肉　玄胡索　全蝎　人参（各等分）
上为细末，好酒打糊为丸，如梧子大，每服百丸，空心热酒送下，一服立止。
——论疝气发于寒月者，寒邪入膀胱也，加减五积散（方见中寒）依本方加玄胡索，专治醉饱后色欲不节，触伤小腹，致成疝气，其症自小腹连两胁下，心头吊痛，额出微汗宜之。
——论疝气发于暑月者，暑气入膀胱也。
加减香苓散
枳壳（麸炒）　陈皮　香附　苍术　麻黄　香薷　猪苓　泽泻　木通　滑石　车前子　三棱　莪术　川楝子　玄胡索　甘草
上剉，姜葱煎服。专治偏坠气，初起憎寒壮热，发表，轻者一服而愈。
——论疝气偏坠疼痛，属肾虚者，久服除根。
六味地黄丸（方见补益）全料，内加人参（三两）　甘枸杞子（二两）　巴戟肉（三两）　怀生地黄（六两，用桂一两，酒二碗，煎一碗，拌地黄蒸之）　破故纸（二两，水三碗，大小茴香各一两，青盐三钱，煎至一碗，同拌巴戟、故纸，共四味，同炒同用之）
上为细末，酒打面糊为丸，如梧子大，每服百丸，淡盐汤下。
——论狐疝者，昼则气出，而肾囊肿大，令人不堪，夜则气入，而肿胀皆消，稍无疾苦。盖狐之为物也，昼则出穴而溺，夜则入穴而不溺，以斯症肖之，故曰狐疝。夫昼阳也，夜阴也，昼病而夜否者，气病而血不病也，补中益气汤（方见内伤）依本方加酒炒黄柏、知母。
——论㿗疝者，顽疝也，睾丸虽大而无疾苦也，此以父子相传，得于有生之初已然，非若有生之后，三因所致之疾也，故不必主治。
——论诸疝疼痛，太学生徐扩吾传。
猪苓　泽泻　木通　赤茯苓　胡芦巴　川楝肉　海藻　牵牛　巴戟　桂竹茹
上剉，水煎空心服。
——论治疝气，许碧沚传。
槟榔（一两）　木通（一两五钱）　橘核　川楝子　小茴香　白茯苓　白术　猪苓　泽泻（各一两）
上剉，水煎空心服。
——治偏坠气痛，用江子壳、橘核、角茴三味，同炒至褐色去壳，将三味捣烂，头酒煎服立愈。
——治偏坠气，用猪悬蹄烧存性为末，每服三钱，黄酒调服。
——论治小肠偏坠气，用猪毛烧灰，每服二钱，空心热酒送下，立已。一方加小茴炒。
——治疝气偏坠，肿痛不可忍，槐子一钱炒为末，入盐三分，空心热酒送下，立消而止。
——治阴囊风痒，浮萍煎水洗之。如成疮，用黄连、轻粉、鸡蛋壳先烧灰，将末擦之即已。
——治阴囊痒不可者，猪肉汤加胡椒煎汤，洗之立已。
——治阴囊肾茎肛门瘙痒，抓破出血，好了又痒者，人言、酽醋二碗，熬至一碗，洗患处立已。
——治外肾肿大疼痛者，大黄末酽醋调敷患处，立消。
——周少峰亲家患疝气，偏坠肿痛不可忍者，遇一秀才传一方，用黄土，水和作干泥，拍作大饼，火炷柱架火上烘热，熨痛处，冷则再易，立愈。
——外肾因扑损而伤，睾丸偏大，有时疼痛者，中有瘀血，名曰血疝，宜于夜分之时，自以一手托其下，一手按其上，由轻至重，玩弄百回。弥月之间，瘀血尽散，陈气皆行，诚妙术也。虽年深日久，无不愈之。
——治外肾着惊缩上者。
麝香（二钱）　朝脑（三钱）　莴苣子（一茶匙）
上用莴苣叶捣为膏，贴脐上。
——治疝气，戴耕愚传。
荔枝核（三钱，烧存性）　小茴（炒，一钱）　川楝肉（一钱）
上为末，盐酒调服，看时令，先要发散寒暑。
——治疝气偏坠，车左源传。
苍术（一斤，童便、酒、人乳、盐汤各浸三日炒干）　橘核（一两）
上为末，酒糊为丸，每服百丸，空心酒送下。
——治外肾肿大，麻木痛硬，及奔豚疝气偏坠。
七制金铃丸
川楝子不蛀者四十九个，去皮核，切片，分七制。七个用小茴香二钱五分慢火同炒，并用茴香。破故纸二钱五分同炒，并用故纸。黑牵牛二钱五分同炒，并用牵牛。盐一钱同炒，并用盐。斑蝥十四个先去翅同炒，去斑蝥不用。巴豆肉十四个切作四段同炒，去巴豆不用。　萝卜子二钱五分同炒，去萝卜子不用。外加：
大茴香（炒）　青木香　南木香　辣桂（各二钱五分）
上为细末，酒糊为丸，如梧桐子大，每服三十丸，食前盐酒下，积日计功。打坠瘀血症，本方加玄胡索半两略炒，没药为末，酒调下。
——治肾大如斗，不过三服除根。
舶上小茴香　青皮　荔枝核（各等分）
上剉散，炒黄，出火毒，为细末，酒调二钱，日进三服。
——治疝气外肾肿胀，神效。
四圣散
小茴香（炒）　穿山甲（炒）　全蝎（炒）　南木香（各等分）
上为末，每服二钱，酒调服，一服立效。
痿躄  ***************************
痿者，手足不能举持是也，又名软风，下身瘦弱不能趋步，及手战摇不能握物。此症属血虚，血虚乃阴虚，阴虚生内热，热则筋弛，步履艰难而手足软弱，此乃血气两虚，风湿之症。古方通用风药治之，非也，我东垣、丹溪二先生治法始合经意，而以清燥汤主之，丹溪又分湿热湿痰，气虚血虚瘀血等法。湿热用东垣健步丸，燥湿降阴火加苍术、黄柏、黄芩、牛膝之类。湿痰二陈汤加苍术、白术、黄芩、黄柏、竹沥、姜汁。气虚四君子加苍术、芩柏之类。血虚四物汤加黄柏、苍术，兼送补阴丸。亦有食积死血，妨碍不得下降者，宜从食积死血治之。他如潜行散、二妙散、虎潜丸，皆治痿要药也。
——论六七月间，湿令大行，子能令母实而热旺，湿热相合，而刑庚大肠，故寒凉以救之。燥金受湿热之邪，绝寒水生化之源，源绝则肾亏，痿躄之病大作，腰下痿软瘫痪，不能动履。
清燥汤
黄芪（蜜水炒，一钱五分）　苍术（米泔浸，一钱）　白术（去芦炒）　陈皮　泽泻（各五分）　人参　白茯苓（去皮）　升麻（各三分）　麦门冬（去心）　当归身（酒洗）　生地黄　神曲（炒）　猪苓（各三分）　黄柏（酒炒）　柴胡　黄连（各一分）　五味子（九个）　甘草（炙，二分）
上剉一剂，水煎，空心温服。
——论此药能去风顺气，活血壮筋，又治痢后脚弱缓痛，不能行履，名曰痢风。或两膝肿痛，足胫枯细，名曰鹤膝风。兼治一切麻痹痿软风湿，挟虚之候。
大防风汤
当归（酒浸，一钱）　川芎（七分）　白芍（酒炒，一钱）　熟地黄（一钱）　黄芪（蜜炙，一钱）　人参（五分）　防风（一钱）　羌活（五分）　牛膝（酒洗，五分）　杜仲（姜炒，一钱）　白术（去芦，一钱五分）大附子（炮去皮脐，七分）甘草（炙，五分）
上剉一剂，生姜五片，枣一枚，水煎温服。
按上四物汤以补血，参芪术草以补气，羌防以散风湿，以利关节，牛膝、杜仲以补腰肾，以附子行参芪之气而走周身脉络。盖治气血两虚，挟风湿而成痹痿不能行者之圣药也，观其治痢后风可见矣。然可以治不足之痿弱，而不可治有余之风痹也。
——论五子益肾养心丸，治精血亏损，下部痿软无力，不能步履（方见补益）。
养血壮筋健步丸　治症同前。
黄芪（盐水炒，一钱）　山药（一两）　五味子（一两）　破故纸（盐水炒，一两）　人参（一两）　白芍（酒炒，一两五钱）　熟地黄（四两）　枸杞子（一两）　牛膝（去芦酒炒，一两）　菟丝子（酒制，一两）　当归（酒洗，二两）　白术（去芦炒，一两）　杜仲（姜汁炒，二两）　虎胫骨（酥炙，一两）　龟板（酥炙，一两）　苍术（米泔浸，二两）　黄柏（盐水炒，二两）　防风（六钱）　羌活（酒洗，三钱）　汉防己（五钱）
上为细末，用猪脊髓七条，炼蜜为丸，如梧子大，每服百丸，空心盐汤下。
——治一切麻痹痿软风湿血虚之候，又治痢后脚弱缓痛，不能行履，名曰痢风。或两脚肿痛，足胫枯细，名曰鹤膝风。以十全大补汤去肉桂，加防风、羌活、牛膝、杜仲、大附子煨。
——人两足痿弱，不能动止，予以：
鹿茸、人参各五钱
上剉一剂，水煎，空心温服，连进数服而愈。
——治两脚痿弱，不能行者，用新砖火烧红，以好醋浇之，候温布包，烙脚上遍处，立能行动。
——治肾气虚惫，腰膝酸疼，行步无力。
起痿丹
菟丝子（酒洗炆烂，捣饼晒干，二两五钱）　肉苁蓉（酒浸，二两）　川萆薢　破故纸（酒炒）　胡芦巴（酒炒）　沙苑蒺藜（微炒）　川牛膝（去芦酒洗）　川杜仲（酒炒）　防风（酒洗）　甘枸杞子（各二两）
河间方去枸杞加桂减半。
上为末，酒煮猪腰子，捣烂和丸，如梧子大，每服七八十丸，空心酒下。
消渴  ***************************
消渴脉数大者活，虚小病深厄难脱。
夫消渴者，由壮盛之时不自保养，任情纵欲，饮酒无度，喜食脍炙，或服丹石，遂使肾水枯竭，心火大燔炽，三焦猛烈，五脏干燥，由是渴利生焉。口烦渴，口燥渴，口强中，三证者，消渴也。多渴而利，燥渴者，由热中所作，但饮食皆作小便，自利不渴，令人虚极短气。强中者，阳具不交，而精溢自出。凡消渴之人，常防患痈疽，所怕者，一饮酒，二房劳，咸食及面俱宜忌之。大抵脉大者易治，细小者难医也。
——论消渴引饮无度，脉实是也。
黄连　麦冬　牛乳汁　生地黄汁　生藕汁（各等分）
上二味及汁为膏，入和牛乳、黄连，佐姜和蜜为膏，徐徐于舌上，以白汤些少送下。或将前二味药和汁为丸，如梧子大，每服五十丸，白汤送下，一日进十次。
——论治三消总治之方，服之立愈。
人参　白术（去芦）　白茯苓（去皮）　当归（酒洗）　生地黄（各一钱）　黄柏（酒炒）　知母（去皮）　黄连　麦门冬（去心）　天花粉　黄芩（各八分）　桔梗（五分）　甘草（三分）
上剉一剂，水煎服。
天池膏　治三消如神。
天花粉　黄连（各半斤）　人参　知母（去毛）　白术（炒去芦，各四两）　五味子（三两）　麦门冬（去心，六两）　怀生地黄汁（二碗）　藕汁（二碗）人乳　牛乳（各一碗）　生姜汁（二酒钟）
上先将天花粉七味切片，用米泔水十六碗，入砂锅内浸半日，用桑柴火慢熬至五六碗，滤清，又将渣捣烂，以水五碗煎至二碗，同前汁又煎去二三碗，入生地等汁慢熬如饧，加白蜜一斤煎去白沫，又熬如膏，乃收入磁罐内，用水浸三日，去火毒。每用二三匙安舌咽之，或用白汤送下。
——论消渴，口干心热，用天花粉一味水煎，当茶服之，立效。
——论治三消渴神效，用缫丝汤，如无缫丝汤，却以原蚕茧壳丝绵煎汤，皆可代之，无时饮之，极效。盖此物属火，有阴之用，大能泻膀胱中伏火，引阴水上潮于口而不渴也。
——论阴虚火盛，烦渴引饮无度。
养血清火汤
当归（一钱）　川芎（八分）　白芍（酒炒，一钱）　生地黄（酒洗，一钱）　黄柏（蜜水炒，五分）知母（一钱）　麦冬（一钱）　石莲肉（五分）　天花粉（七分）　黄连（八分）乌梅肉（五分）薄荷（五分）甘草（五分）
上剉，水煎温服。
——治消渴病通用。
生地黄膏
生地黄束如碗大一把，洗切研细，以新水一碗调开，入冬蜜一碗，煎至半取出，入人参五钱，白茯苓去皮一两，为末拌和，磁器密收，用匙挑服，夏月可加五味子、麦门冬。
——治消渴。
玉泉丸
人参　黄芪（半生半蜜炙）　白茯苓　干葛　麦门冬　乌梅肉（焙）　甘草（各一两）　天花粉（一两五钱）
上为细末，炼蜜为丸，如弹子大，每服一丸，温汤嚼下。
——人消渴引饮无度，或令食韭苗，或炒或作羹，无入盐，日两三次，其渴遂止。
——人消中，日夜尿七八升者，鹿角烧令焦为末，以酒调服五分匕，日三次，渐加至方寸匕。
——治消渴。
天华散
天花粉（一两）　生地黄（一两）　麦门冬（五钱）　五味子（五钱）　粉葛（五钱）　甘草（五钱）
上剉，糯米一撮，水煎服。
——论肾水枯竭，不能运上作消渴，恐生痈疽。
参芪救元汤
黄芪（蜜炒）　人参　粉草（炙）　麦门冬（去心）　五味子（各等分）
上剉，水煎，入朱砂少许，不拘时服。
——论一常人平日口干作渴，因饮酒食炙煿，补剂房劳，凡若此类过多，致令肾水枯竭，不能上制心火，故有此症，后必有疽发也。宜：先服此以绝其源，及痈疽后服此，尤有益也。
八味丸
怀生地黄（酒浸瓦焙干，二两）　山药（一两）　白茯苓（去皮，八钱）　牡丹皮（八钱）山茱萸（去核瓦焙，一两）泽泻（酒浸焙干，八钱）五味（微焙，一两五钱）肉桂（五钱）
上为细末，炼蜜为丸，如梧桐子大，每服五六十丸，五更时淡盐汤送下，温酒亦可。
——论心肾不交，消渴引饮，有人病渴，用渴药累年不愈，用加减八味丸而愈。其疾本以肾水枯竭，不能制火，心火上炎，是以生渴。此药降心火，生肾水。
——人不时发热，日饮冷水数碗，寒药二剂，热渴益甚，形体日瘦，尺脉洪大而数，时或无力。王太仆曰：热之不热，责其无火，寒之不寒，责其无水。又云：倏热往来，是无火也，时作时止，是无水也。法当补肾，用加减八味丸，不月而愈。
——治肾水不足，虚火上炎，发热作渴，口舌生疮，或牙龈溃蚀，咽喉作痛，或形体憔悴，寝汗发热，五脏齐损，以六味丸加肉桂一两，五味子四两。
——人形体魁伟，冬日饮水，自喜壮实，余曰，此阴虚也，不信。一日口舌生疮，或用寒凉之剂，肢体倦怠，发热恶寒，以六味丸、补中益气汤而愈。
——晡热内热，不时而热，作渴痰唾，小便频数，而作口舌生疮者，此下焦阴火也，以六味丸效。
痓病  ***************************
痓，痉字之误也。强痓者，坚强而劲直，颈项牵急而背反张也。此因风寒湿三者客于太阳，伤其大筋，筋牵而急，故令痓也。然得之风湿者，令人有汗而不恶寒，名曰柔痓，昔人以桂枝加葛根汤主之是也。得之寒湿者，令人无汗恶寒，名曰刚痓，昔人以葛根汤主之。是方也，有麻黄、杏仁则可以发表散寒，有桂枝、芍药则可以解肌驱风，有防风、防己则可以驱邪胜湿，有人参、甘草则可以益气柔筋，有川芎、黄芩则可以和阴去热，乃附子之热，则可以温经，而亦可以去湿者也。
二痓歌
原来痓病属膀胱，口噤如痫身反张，此是伤风感寒湿，故分两症有柔刚。无汗为刚须易识，惟有葛根汤第一，有汗为柔见的端，桂枝葛根汤救急。二证皆宜续命汤，刚痓去桂用麻黄，柔痓去麻当用桂，只依此法最为良。
小续命汤
麻黄（去节）　人参　黄芩（酒炒）　白芍（酒炒）　川芎（酒洗）　防己　杏仁（去皮尖）　桂枝　甘草（各一钱）　防风　附子（炮去皮脐，各五分）
上剉一剂，水煎温服。
葛根汤
葛根（二钱）　麻黄（八分）　桂枝（八分）　芍药（二钱）　甘草（八分）
上剉，生姜、大枣水煎服。
——论刚柔二痓，头摇口噤，身反张，手足挛搐，头面赤，项强急，与瘛疭同治法。
如圣饮
柴胡　黄芩　半夏　赤芍　川芎　白芷　当归　防风　羌活　乌药　甘草
上剉，生姜，水煎服。有汗是柔痓，加白术、桂枝。无汗是刚痓，加麻黄、苍术。口噤咬牙，大便实，加大黄利之。
——论痓病有二，发热恶寒，头项顶强，腰脊反张，口噤面赤，瘛疭如痫，有汗柔痓，无汗名刚。以补中益气汤内去黄芪、柴升，加川芎、白芍、熟地、白茯苓。刚痓身热面赤脉紧，加防风、羌活、黄芩、干葛，去白术。柔痓身不热，手足冷，脉沉细，加熟附子、羌活。风痰痓，加羌活、防风、瓜蒌、枳实、桔梗、片芩、竹沥、姜汁，去人参、白术。破伤风痓，加僵蚕、全蝎、防风、羌活、南星、瓜蒌仁、枳实、黄芩、桔梗、竹沥、姜汁，去白术、人参。汗吐下多发痓者，本方倍人参、黄芪、当归、生地、荆芥、羌活、白术。
浊证  ***************************
两尺脉洪数，必便浊失精。
精之主宰在心，精之藏制在肾。凡人酒色无度，思虑过情，心肾气虚，不能管摄，往往小便频数，便浊之所由生也。因小便而出者，曰尿精，因见闻而出者，曰漏精。心不足而挟热者，为赤浊，心不足而肾冷者，为白浊。阴不升，阳不降，上下乖揆，是以有清浊不分之症，大率多是湿痰流注。直燥中宫之湿，兼降火升举之法，此为至要之语也。
——论便浊之证，因脾胃之湿热下流，渗入膀胱，故使便溺赤白，混浊不清也。宜燥中宫之湿，用升麻、柴胡提气，使大便润而小便长，不宜用寒凉伤血之药。
主方
陈皮（八分）　半夏（八分）　茯苓（一钱）　苍术（米泔浸炒，七分）　黄柏（酒炒，七分）　柴胡（七分）　升麻（三分）　白术（去芦，五分）　神曲（炒，五分）　牡蛎（煅，五分）　栀子（炒，一钱）　蛤粉（三分）　滑石（一钱）　甘草（三分）
上剉一剂，生姜二片，白果九枚，水煎空心服，渣再煎服，忌煎炒辛辣物。
——论心中烦躁，思虑忧愁抑郁，小便赤浊，或有砂膜，夜梦遗精，遗沥涩痛，便赤。如或酒色过度，上盛下虚，心火上炎，肺金受克，故口苦咽干，渐成消渴，四肢倦怠，男子五淋，妇人带下赤白，五心烦躁，此药温平清心，养神秘精，大有奇效。赤浊者，心虚有热也。
清心莲子饮
石莲肉　人参（各二钱五分）　黄芪（蜜炙）　赤茯苓（各二钱）　麦冬（去心）　地骨皮　黄芩车前子（各一钱五分）　甘草（三分）
热加柴胡、薄荷各一钱五分。
上剉一剂，灯草十根，生姜三片，水煎空心服。上盛下虚，加酒炒黄柏、知母各一钱。
——论心经伏暑，小便赤浊而有热也。
加味四苓散
人参（减半）　白术（去芦）　赤茯苓（去皮）　猪苓　泽泻　香薷　石莲肉　麦冬（去心，各等分）
上剉，水煎，空心温服。
——论小便白浊，溺数无度，漩白如油，光彩不定，漩脚澄下，凝如膏糊，此真元不足，下焦虚寒之所致也。
萆薢饮
益智仁　川萆薢　石菖蒲　乌药
——方加茯苓三钱，甘草八分。
上各等分，剉一剂，水煎，入盐一捻，空心温服。肾虚加牛膝三钱，杜仲三钱，山药三钱，便赤加泽泻二钱，麦门冬二钱。
——论白浊初起，或半月者，下焦虚热之所致也。
滋肾散
川萆薢　麦冬（去心）　远志（去心）　黄柏（酒炒）　菟丝子（酒炒）　五味子（酒炒，各等分）
上剉一剂，竹叶三片，灯草一团，水煎空心服。
——论赤白浊，乃水火之不分也。
水火分清饮
益智仁　萆薢　石菖蒲　赤茯苓　车前子　猪苓　　泽泻　白术（去芦）陈皮　枳壳（麸炒）　麻黄（各等分）　甘草（二分）
上剉，半水半酒煎，空心服。久病去麻黄，易升麻。
——治遗精白浊。
玉还丹　弟云嵩传。
五色龙骨　左顾牡蛎　莲花须　芡实　石菖蒲　五味子　黄柏（酒炒，各一两）
——方用石莲子，去石菖蒲。
上为细末，用金樱子煎汤为糊，入臼内捣千余下，成剂为丸，如梧子大，每服五十丸，盐汤下，干物压之。
——治遗精白浊。
山药（一两）　黄柏（酒炒，二两）　牡蛎（火煅醋淬七次，五钱）　白茯苓（去皮，一两）
上共为细末，酒糊为丸，如梧子大，每服五十丸，空心水酒送下。
——论白浊，梦泄遗精，及滑出而不收者。
樗根丸
樗根白皮（有荚者是）　黄柏（炒褐色）　蛤粉（炒）　青黛　干姜（炒黑）　滑石（各等分）
上为末，水和为丸，如梧子大，每服百丸，空心温酒下。虚劳，四物汤下。
——论白浊经年不愈，或时梦遗，形体瘦弱，当作心虚治之。
定志丸
远志（甘草水泡去心）　石菖蒲（各二两）　人参（一两）　白茯神（去木，三两）　黄柏（酒炒，二两）　蛤粉（煅，二两）
上为末，炼蜜为丸，如梧子大，朱砂为衣，每服三十丸，空心米汤下。
——治小便白浊，出髓条者。
人参　白术　白茯苓　青盐　破故纸　大茴香　益智仁　酸枣仁（炒）　左牡蛎（煅，各一两）
上为末，酒糊为丸，如梧子大，每服三十丸，温酒米饮任下。
——论瘦人阴虚火动，患赤白浊者，清离滋坎汤（方见劳瘵）依本方加萆薢、牛膝、山栀、蓄赤、赤芍药。
——论久患白浊不止而作头昏者，以益气汤加白茯苓、半夏。
——论发热口干，小便频浊，大便闭结，盗汗遗精，甚至废寝，用当归六黄汤二剂，盗汗顿止，用六味丸二便调和，用十全大补汤及前丸兼服，月余悉愈。
——论肥人湿痰，患赤白浊者，二陈汤（方见痰饮）依本方加苍术、白术、人参、当归、　生地、麦门、山栀、黄柏、萆薢、牛膝、萹蓄。
——论肝肾脾肺虚损，赤白浊久不愈者，六味丸、补中益气汤早晚兼服。
六味丸（方见补益）
补中益气汤（方见内伤）依本方加白茯苓、半夏。
——人久患白浊，发热体倦，用补中益气汤加炮姜，四剂白浊稍止，再用六味丸兼服，诸症悉愈。
——人患头晕白浊，余用补中益气汤加茯苓、半夏，愈而复患腰痛，用山药、山茱、五味、萆萆、远志顿愈。又因劳心，盗汗白浊，以归脾汤加五味而愈，后不时晕眩，用八味丸全愈。
●补遗
——治遗精白浊。
木贼　小川芎（各五钱）　粉葛居其中（一两）　　蛇蜕一寸半（头向上者）挂壁显神通
上用酒炆，空心服。
——治赤白浊，陈云岳传。
木通（去节七钱）　滑石（三钱）　粉草（四钱）　黄荆子（一勺）
上剉，水煎空心服，立已。
遗精  ***************************
遗精白浊，当验于尺，结芤动紧，二证之的。
夫梦泄者，其候有三，年少壮盛，鳏旷逾弱，强制情欲，不自知觉，此泄如瓶之满而溢也，是以无病，不药可也。或心气虚不能主事，此泄如瓶之侧而出也，人多有之，其病犹轻，则以和平之剂治之。真元久虚，心不摄念，肾不摄精，此泄如虚瓶而漏者也，其病最重，须作大补汤丸治之，不可缓也。
——论心所慕而作梦遗，此君火既动，而相火随之，治在心。
黄连清心汤
黄连（六分）　生地黄（三钱）　当归（三钱）　人参（二钱）　远志（去心，一钱）　白茯神（三钱，去皮木）　酸枣仁（炒，一钱五分）　石莲肉（一钱）　甘草（八分）
上剉，水煎服，加麦门冬去心尤妙。
鲁藩泰兴王验方　治遗精。
人参（二钱）　石莲肉（一钱）　莲须（二钱）　芡实（三钱）　麦门冬（二钱）　白茯神（三钱）　远志（去心，一钱）　甘草（八分）
上剉，水煎温服。一方加石枣一钱，柏子仁二钱，石菖蒲一钱，黄柏酒炒二钱。
——论心神宁静则精固，君相火息则溺清，有是症者，始因挠乎心，摇乎精而然也。龙雷火动，其水浊而不澄，尾闾不禁，即精关弛而不固，治宜补心宁神，滋阴固本。
益智固真汤
黄芪（蜜炒，一钱五分）　人参（三钱）　白术（去芦，一钱）白茯神（去皮木，一钱）当归身（酒洗，一钱）　白芍（酒炒，二钱）　麦冬（去心，一钱）　五味子（十二粒，夏月十六粒）　巴戟肉（三钱）　益智仁（去壳，一钱）　酸枣仁（炒，一钱）　山药（一钱）　泽泻（一钱）　升麻（五分）　黄连（酒炒，一钱五分）　黄芩（一钱）　黄柏（酒炒，七分）　知母（一钱）　莲花蕊（一钱）　甘草梢（生，一钱五分）
上剉，分二剂，水煎空心服。
——论心神不安，肾虚，每自泄精等症。
宁神固精丸
黄柏（酒炒）　知母（酒炒，各一两）　牡蛎（煅）　龙骨（煅）　芡实　莲蕊　白茯苓（去皮）　远志（去心）　山茱萸肉（各三两）
上为细末，煮山药糊为丸，如梧桐子大，朱砂为衣，每服五十丸，米汤下。
——论夜梦遗精或滑精，虚损之极，久不能止者。
滋补丹
人参　白术（去芦炒）　白茯苓（去皮）　当归（酒洗）　川芎　白芍（酒炒）　熟地黄（酒蒸）　甘枸杞子　杜仲（酒炒）　牛膝（去芦酒洗）　天门冬（去心）　麦冬（去心）　破故纸（酒炒）　远志（甘草水泡去心）　牡蛎（煅）　龙骨（煅）　金樱子（去毛）　莲蕊　甘草（炙，各等分）
上为细末，山药末打糊为丸，如梧桐子大，每服百丸，空心酒下。
——论男子发热遗精，或小便不禁，俱属脾肾亏损，补中益气汤（方见内伤）合六味丸（方见补益），二方合作汤剂，水煎服，以资化源。
——论嗜欲无度，梦遗精滑，昼夜长流，百方罔效，病将垂危者。
玉堂丸　扶沟何晴岳传。
莲须（色黄者佳，一斤）　石莲肉（净肉，一斤）　芡实（净肉，十二两）　麦门冬（水润去心，四两）
上用公猪肚一个，入莲肉带心皮一斤，入砂锅内水煮烂，去肚，将莲肉晒干，同前药为细末，炼蜜为丸，如梧桐子大，每服百丸，空心莲须煎汤送下，其效如神。
——男子水脏虚惫，遗精盗汗，往往夜梦鬼交，獖猪腰一枚，以刀开去筋膜，入大附子末一钱匕，以湿纸裹煨熟，空心稍热服之，便饮酒一二钟，多亦甚妙，三五服效。
——论养元气，生心血，健脾胃，滋肾水，止盗汗，除遗精，降相火，壮元神。
养心滋肾丸　临川徐绍志传。
人参（一两）　酸枣仁（炒，二两）　远志（甘草水泡去心，一两）　柏子仁（去油炒，一两）　白芍（盐酒炒，一两五钱）　怀熟地黄（酒蒸，二两）　当归（酒洗，一两）　石菖蒲（去毛，六钱）　麦门冬（去心，二两）　天门冬（去心，二两）　生地黄（酒洗，二两）　牡蛎（火煅，一两）　五味子（一两）　怀山药（炒，一两）　白茯神（去皮木，一两）　莲肉（去皮心，一两）　芡实（去壳，一两）　知母（去毛酒炒，二两）　黄柏（去皮盐水炒，二两）莲蕊（一两）
上为细末，炼蜜为丸，如梧子大，每服七十丸，空心盐汤下。
——论神者，精气之室也，神以御气，气以摄精，故人寤则神栖于心，寐则神栖于肾，心肾神之舍也。昼之所为，夜之所梦，男子梦交而精泄，女子梦交而精出，是皆不知清心寡欲之道者也。斯人也，神不守舍，从欲而动，昼有所感，夜梦随之，心不摄念，肾不摄精，久而不已，遂成虚损，或有神气萎靡，念虑猖狂，风邪乘其虚，鬼气干其正，与妖魅交通者，是又难状之疾也。以：
镇神锁精丹　主方。
人参　白茯神　远志（甘草水煮去心）　柏子仁　酸枣仁（炒）　石菖蒲（去毛，各一两）　白龙骨（煅）　牡蛎（煅，二各两五钱）　辰砂（水飞五钱，留一钱为衣）
上共为末，炼蜜为丸，如弹子大，每服一丸，枣汤下。
——论精滑久不愈，牡蛎砂锅内煅，醋淬七遍为末，醋糊为丸，如梧子大，每服五十丸，空心盐汤下。
——治心虚梦泄，用白茯苓去皮，一味为末，米饮空心调下。
——治遗精虚漏，小便余滴，及夜多小便者，用益智仁十四个，水煎，入盐少许同服。
——梦泄不止，脉弦而大。
石莲肉（六两）　甘草（一两）
上为细末，每服二钱，食前灯心汤下。
——人劳则遗精，齿牙即痛，以补中益气加半夏、茯苓、芍药，并六味地黄丸渐愈，更以十全大补加麦门、五味而痊。
——人白浊梦遗，口干作渴，大便闭涩，午后热甚，用补中益气加芍药、玄参，并加减八味丸而愈。
——人茎中痛，出白津，小便闭，时作痒，用小柴胡加山栀、泽泻、炒莲、木通、龙胆草、茯苓，二剂顿愈，又兼六味地黄丸而痊。
——人便血精滑发热，一男子尿血发热，一男子发热遗精，或小便不禁，俱属肾经亏损，用地黄丸、益气汤以滋化源，并皆得愈。
——人午后有热，遇劳遗精，其齿即痛，此脾肾虚热，先用益气汤送六味丸，更以十全大补汤而愈。
——人梦遗精滑，气血虚损，用十全大补汤加山茱、山药、五味、麦门。
补中益气汤（见内伤）
六味丸　八味丸　十全大补汤（俱见补益）
诸淋  ***************************
脉盛大而实者生，虚细而涩者死。
夫淋者，有五淋之别，气砂血膏劳是也，皆由膏粱之味，湿热之物，或烧酒炙肉之类过多。或用心太过，或房劳无节，以致心肾不交，水火无制，而成五淋之证。名虽有五，大概属热者居多，故有新久虚实之不同耳，学者审症而变通焉，慎毋胶柱以调瑟也。
——论气砂血膏劳五淋。
气淋为病，小便涩滞，常有余沥不尽也。砂淋为病，阴茎中有砂石而痛，溺不得卒出，砂出痛止也。膏淋为病，溺浊如膏也。劳淋为病，遇房劳即发，痛引气冲也。血淋为病，遇热则发，甚则尿血，候其鼻准色黄者，知其为小便难也。
——论心经蕴热，脏腑闭结，小便赤涩，癃闭不通，及热淋尿淋，如酒后恣欲而得者，则小便将出而痛，既出而痒，以此药主之。
八正散
大黄　瞿麦　木通　滑石　萹蓄　栀子　车前子　甘草（各等分）
上剉一剂，灯草水煎，空心服。
按上方治诸淋，属实热者宜之。
——治五淋神方。
海金沙散
当归（酒洗）　雄黄　川牛膝（去芦酒浸）　大黄（酒浸）　木香　海金沙（各等分）
上为细末，每服一钱五分，临卧酒调服，两服见效。
按上方治诸淋，不问虚实宜之。
——治淋沥疼痛，兼红淋。
滋阴清火散
当归（二钱）　生地黄（三钱）　熟地黄（三钱）　黄柏（酒炒，二钱）　知母（酒炒，二钱）　黄芩（三钱）　黄连（八分）　木通（三钱）　桑白皮（三钱）
上剉，水煎空心温服。
——治诸淋久不止者。
加味滋阴散
当归　川芎　白芍　熟地黄　陈皮　半夏（姜炒）白茯苓（去皮）　甘草（各五分）　升麻　柴胡　牛膝（去芦）　黄柏（酒炒）　知母（酒炒）　白术（去芦）　苍术（米泔浸炒，各一钱）
上剉，水煎，露一宿，空心服。
——论诸淋，多属膀胱之气虚弱，不能运用水道而成诸淋也。宜补中益气汤殊效（方见内伤）。
——论下淋久不止，乃元气下陷故也，宜补中益气汤（方见内伤）依本方参芪减半，加川芎、白芍、熟地、半夏、茯苓、牛膝、黄柏、知母、苍术，水煎，露一宿，空心服。
——论纵欲强留不泄，淫精渗下而作淋者。
益元固真汤
人参　白茯苓　莲蕊　巴戟　升麻　益智仁　黄柏（酒炒，各二钱）　山药　泽泻（各一钱五分）　甘草梢（三钱）
上剉，水煎，空心温服。
——治小便淋沥不通，又治老人虚寒者，患死血作淋，痛不可忍者，宜六味地黄丸（方见补益）依本方倍茯苓、泽泻。又治小便频数不禁，去泽泻，用益智仁。
——治苦病淋沥，而茎中痛不可忍者，六君子汤（方见补益）加黄柏一钱五分，知母一钱五分，滑石三钱，石苇三钱，琥珀八分，水煎服。
——治冷淋，诸药不效者，四君子汤（方见补益）加猪苓、泽泻、木通，连进二服，又以菟丝子研极细，用鸡翎管吹入小便孔内，极效。
——治心经积热，小便涩，及五淋。
火府丹
生地黄（二两捣膏）　木通　黄芩（炒，各一两）
上为细末，炼蜜为丸，如梧桐子大，每服三十丸，木通煎汤送下。加甘草名导赤散。
许学士云：一卒病渴，日饮水斗许，不食者三月，心中烦闷，时已十月，余谓心经有伏热，与火府丹数服，而渴止食进。此本治淋，用以止渴，可谓通变也。
——李司马茎中作痛，小便如淋，口干唾痰，此思色精降而内败，用补中益气汤、六味地黄丸而愈。
——儒者发热无时，饮水不绝，每登厕，小便涩痛，大便牵痛，此精竭复耗所致，用六味丸加五味子及补中益气，喜其谨守得愈。若肢体畏寒，喜热饮食，用八味丸。
——老人阴痿思色，精不出，内败，小便水道涩痛如淋，用八味丸加车前、牛膝立效。
——老人精已竭而复耗之，大小便牵痛，愈痛愈欲便，愈便则愈痛，服以八味丸，最有功效。
●补遗
——治血淋。
阿胶（炒，二两）　猪苓　泽泻　滑石　赤茯苓（各一两）　车前子（五钱）
上剉，水煎，空心服。
关格  ***************************
夫关格者，谓膈中觉有所碍，欲升不升，欲降不降，欲食不食，此为气之横格也，必用吐其气之横格，必在吐出痰也。有痰以二陈汤探吐之，吐中便有降。有气虚不运者，补气药中升降。
丹溪曰：此证多死，寒在上，热在下也。寒在胸中，遏绝不入，无入之理，故曰格。热在下焦，填塞不通，无出之由，故曰关。格则吐逆，关则不得小便。
《内经》云：人迎与气口俱盛四倍以上为关格，关格之脉，羸不能极于天地之精气，则死矣。
——论关格，上焦痰壅，两手脉盛是也。
枳缩二陈汤
枳实（麸炒，一钱）　砂仁（七分）　白茯苓（去皮）　贝母（去心）　陈皮　苏子　瓜蒌仁（各一钱）厚朴（姜炒）香附（童便炒，各七分）川芎（八分）　木香（五分）　沉香（五分）甘草（三分）
上剉一剂，生姜三片，水煎，入竹沥磨沉木香服。
——阴阳关格，前后不通，寻常通利大府，小水自行，中有转胞一症，诸药不效，失救则胀满闷乱而死。予尝以甘遂末，水调敷脐下，内以甘草节煎汤饮之，及药汁至脐，二药相反，胞自转矣，小水来如涌泉，此救急之良诀也。
遗溺  ***************************
夫尿者，赖心肾二气之所传送，膀胱为传送之府。心肾气虚，阳气衰冷，致令膀胱传送失度，则必有遗尿失禁之患矣。《经》云：膀胱不利为癃，不约为遗尿也。大宜温补。清心寡欲，又有产后不顺，致伤膀胱，及小儿胞冷，俱能令人遗尿失禁，各须随症治之。
——论小便不禁，出而不觉者，是有热不禁者，用五苓散（方见中暑）依本方去桂，加黄柏、黄芩、黄连、栀子、山茱萸肉、五味子，水煎空心服。
——治小便不禁虚弱者，用五苓散（方见中暑）依本方合四物汤（方见补益），加山茱萸肉、五味子，共十一味，水煎空心服。
——治肾气不足，小便频数，日夜百余次。
缩泉丸
乌药　益智仁（各等分）
上为细末，山药糊为丸，如梧子大，每服七十丸，空心盐汤下。
——治遗尿不禁。
鸡肶胵　（一具，并肠，干去秽净，不用水洗，男用雌鸡，女用雄鸡）
上为细末，每服二钱，空心滚汤调下，二三服即愈。
——治遗尿失禁。
益智仁七个，桑螵蛸七个，为末，酒调服，用熟白果七个送下。
——治夜多小便，用益智仁二十四个研碎，入盐同煎服。
——治小便多者，萆薢夜煎服之，永不夜起。
——治夜多小便，用胡桃，灰火煨熟，临卧温酒嚼下。
——治小便内虚热者，频数不禁，用六味地黄丸服效。
——气不足，脉微而涩，小便频数，用小茴香不拘多少，同盐炒为末，取糯米糕一片炙，软，热蘸药吃，立效。
——治小便频数，用猪尿胞洗净，以糯米煮烂，入椒少许同煮，去米，只用胞切吃。
——治小便遗尿失禁，多是气虚，以益气汤去柴胡，加茯苓、熟地黄、肉桂、益智仁。
——治小便频数，或劳而益甚，属脾气虚弱，以益气汤加山药、五味子。
——论身体虚瘦，夜常遗尿失禁。
人参（八分）　白术（麸炒，一钱）　山药（一钱）　益智仁（七分）　山茱萸（去核，七分）　当归（一钱）　白芍（酒炒，一钱）　黄芪（蜜炙，一钱）　酸枣仁（炒，七分）　甘草（炙，四分）
上剉作一剂，水煎服。
——论遗尿失禁，身体虚瘦，补中益气汤（方见内伤）依本方去柴胡，加山药一钱，益智仁七分，山茱萸肉七分，白芍酒炒，一钱，酸枣仁炒，七分。
——人因劳发热，小便自遗，或时不利，余作肝火阴挺，不能约制，午前用补中益气加山药、黄柏、知母，午后服地黄丸，月余，诸症悉退。此症若服燥剂而频数或不利，用四物、麦门、五味、甘草。若数而黄，用四物加山茱、黄柏、知母、五味、麦门。若肺虚而短少，用补中益气加山药、麦门。若阴挺痿痹而频数，用地黄丸而愈。
——论肾与膀胱俱虚，冷气乘之，不能约制，故遗尿不禁，或睡中自出。
加味地黄丸
怀生地黄（酒蒸，四两）　怀山药（二两）　牡丹皮（一两五钱）　白茯苓（一两）　山茱萸（酒蒸去核）　破故纸（炒，二两）　益智仁（一两）　人参（一两）　肉桂（五钱）
上为细末，炼蜜为丸，如梧子大，每服百丸，空心盐汤下。
——小便桶内起泡盈桶，此肾气衰也，用红鸡冠花为末，每服三钱，空心温酒调下。
小便闭  ***************************
小便不通，由膀胱与肾俱有热故也。肾主水，膀胱为津液之府，此二经为表里而水行于小肠，入胞者为小便。肾与膀胱既热，热入于胞，热气太盛，故结涩，令小便不通，小腹胀满。气急甚者，水气上逆，令心急腹满，乃至于死。诊其脉紧而滑直者，不得小便也。
——论膀胱有热，小便闭而不通也。
导水散
当归（二钱）　瞿麦（三钱）　车前子（二钱）　滑石（三钱）　赤茯苓（三钱）　泽泻（二钱）　猪苓（二钱）　木通（二钱）　石莲子（去壳，一钱）　山栀子（三钱）　黄连（六分）　黄柏（一钱五分，酒炒）　知母（一钱五分，酒炒）　甘草（八分）
上剉，灯草煎，空心温服。
——小便不通，百法不能奏效，服此无不愈。
禹功散
陈皮　半夏（姜制）　赤茯苓　猪苓　泽泻　白术（炒）　木通　条芩山栀子（炒，各一钱）升麻（三分）　甘草（二分）
上剉一剂，水二钟，煎至一钟，不拘时服，少时以鸡翎探痰吐之，得解而止，妙在一吐。譬之滴水之器，闭其上窍则涩，拔之则水通流泄矣。
——论溺溲不通，非细故也，期朝不通，便令人呕，名曰关格。又曰：不通而久矣，一见呕吐，便不可救。《经》曰：出入废则神机化灭，升降息则血气孤危，此之谓也。
——论小便闭塞，用凉药过多而不通者，是元气虚而不能输化也，以补中益气汤主之。
——论小便淋沥不通，以六味丸倍茯苓、泽泻。
——论小便不通，先将麝香半分填患人脐中，上用葱白、田螺各捣烂成饼，封于脐上，用布带缚住良久，下用皂荚烧烟，熏入阴中，其水窦自通。妇人亦用皂荚熏洗便处，即通。
——论小便不通，膀胱热者，朴硝为细末，每服二钱匕，茴香煎汤调下。
——论小便不通，腹胀，土蒺藜炒黄为末，黄酒调下。
——论小便不通，用猪胆汁投热酒中，服之立通。
又方，用蚯蚓研，以冷水滤浓汁，服半碗立通，大解热疾。不知人事欲死者，服之立效。
——论小便不通，脐下满闷者。
海金沙（一两）　腊茶（五钱）
上为细末，每服三钱，生姜、甘草梢煎汤调下。
——论小便不通，两尺脉俱沉微，乃阴虚故也，曾服通滑寒凉之药不效者，用大附子一枚，重一两者，炮去皮脐，盐水浸，泽泻一两，二味剉作四剂，每服水二盏，灯心七根煎，食远服。
——论小便不通，体肿喘嗽，用补中益气汤、金匮肾气丸兼服。
——论小便不通，服凉药过多，胀满几死，以附子理中汤加琥珀末，调服立通。
——妇人病饮食如故，烦热不得卧而反倚息，以脬系了戾，不得溺，故致此病，名曰转脬。但利小便则愈，八味丸主之（方见补益）。
——治男子消渴，小便反多，妇人转脬，小便不通，宜服八味丸。又治妇人阴冷。
立斋云：治老人阴痿思色，精不出内败，小便道涩痛如淋，八味丸加车前子、牛膝。
若老人精已竭而复耗之，大便小便牵痛，愈痛愈欲便，愈便则愈痛，此药最效，八味丸，见补益。
——治小便不通，用蝼蛄一个，焙熟嚼吃，黄酒送下，立通。
——治小便不通，并伤寒杂症，而不可以药通利者，用此药立通。皮硝煎化，用青布蘸水搭脐上，并小便上热则易之。
——治小便不通，已经七八日，遍身手足肿满，诸医罔效，余以紫苏煎汤，入大脚盆内，令病人坐上熏蒸，冷则添滚汤，外用盐炒热，熨脐上遍身肿处，良久便通，肿消而愈。
——治小便不通，小腹胀满，不急治，即杀人。连根葱白一斤，捣烂炒热，以布裹，分作二处，更替熨脐下即通，加麝香尤妙。
——治小便不通，诸药无效，或转胞至死，此法用之，小便自出。猪尿胞一个，倾出尿，用鹅毛管去头尾，插入窍孔内，线扎定，以口吹气令满胞，用线管下再扎住，管口放在小便头上，向窍孔解厚下线，手搓，其气透里，自然小便即出，效。
大便闭  ***************************
脉多沉伏而结，阳结脉沉实而数，阴结脉伏而迟或结。老人虚人便结，脉雀啄者不治。
夫阴阳二气，贵乎不偏，然后津液流通，肠胃润溢，则传送如经矣。摄养乖理，三焦气滞，运掉不行，遂成闭结之患。其有患五，曰风闭、气闭、热闭、寒闭、湿闭是也。更有发汗利小便，及妇人产后亡血，走耗精液，往往皆能令人闭结。燥则润之，涩则活之，闭则通之，寒则温之，热则清之，此则一定之法也。
——论大肠实热，大便闭结不通，用大黄、皮硝、牙皂三味各等分，水煎，一服立通。
又方，用大黄末三钱，皮硝五钱，用好烧酒一碗泡化，服之立通。
又方，用皮硝五钱，热酒化开，澄去渣，加香油三四茶匙，温服立通。
——论凡大便难，幽门不通上冲，吸门不开噎塞，不便燥闭，气不得下，治在幽门。以辛润之，专治大肠血少，结燥不通。
润肠汤　通幽汤去大黄、火麻仁。
当归（一钱五分）　生地黄（二钱）　熟地黄（二钱）　桃仁（一钱五分）　红花（五分）　升麻（一钱）　火麻仁（一钱）　大黄（煨，一钱）甘草（五分）
上剉，水煎去渣，调槟榔末二钱，稍温服。
——论大便闭结至极，昏不知人事，用大田螺二三枚，以盐一小撮，和壳生捣碎，置病人脐下一寸三分，用宽帛紧系之即通。
——论大便闭结。
导气丸
木香　槟榔　火麻仁　枳壳
上将枳壳每个切作四片，用不蛀皂角三寸，生姜五片，巴豆三枚，略槌碎，不去壳油，用水一盏，将枳壳同煮熟，滤去三味不用，只将枳壳剉细，焙干为末，入前三味末，炼蜜为丸，蜜汤下，不拘时服。
——治大便不通，乌桕木方停一寸，劈破，以水煎取小半盏，服之立通，不用多吃，极神。
——人大小便闭，数日不通，用商陆捣烂敷脐上，立通。
——论自汗，大便秘结不通，且便于老人并日久不能服药者。
蜜导法
蜜炼如饴，乘热捻如指长二寸，两头如锐，纳谷道中，良久下燥粪，若加皂角捻末少许更效。
香油导法
用竹管蘸葱汁，深入大便内，以香油一半，温水一半，同入猪尿胞内，捻入竹管，将病人倒放，脚向上，立时即通。
——论自汗，小便利而大便燥硬，不可攻，以此方导之。
猪胆导法
猪胆一枚，倾去一小半，仍入好醋在内，用竹管相接，套入谷道中，以手指捻之，令胆汁直射入内，少许即通，盖酸苦益阴以润燥也。
——论大便不通，并伤寒杂症，用药不行者，粟米水煮至熟，入火麻仁微炒，不拘多少，入粥内再煮二三沸，饮汤即通。
——论虚弱老人，大便闭涩不通。
润肠丸
杏仁（炒去皮尖）　枳壳（炒去穣）　火麻仁（炒）　陈皮（炒，各五钱）　阿胶（炒）　防风（各二钱五分）
上为细末，炼蜜为丸，如梧子大，每服五十丸，白汤送下。
——老儒素有风热，饮食如常，大便十七日不通，肚腹不胀，两尺脉洪大而虚，此阴火内烁津液，用六味丸二十余剂，至三十二日始欲去，用猪胆润而通利如常。
——妇人年七十有三，痰喘内热，大便不通，两月不寐，脉洪大，重按微细，此属肝肺肾亏损。朝用六味丸，夕用逍遥散各三十余剂，计所进诸药百余碗，腹始痞闷，乃以猪胆汁导而通之，用十全大补调理而安。若间前药，饮食不进，诸症复作。
——治老人大便闭涩，连日不通，火麻仁一盏半，研，水浸取汁，芝麻半盏，炒研，水浸取汁，荆芥穗一两，桃仁去皮尖，炒研一两，入盐少许，同煎服之，立效。
——治大便常闭结，宜久服：
活血润燥丸
当归（酒洗，一两）　怀生地黄（一两）　怀熟地黄（一两）　火麻仁（一两五钱）　枳壳（麸炒，七钱）　杏仁（去皮尖，五钱）
上为细末，炼蜜为丸，如梧子大，每服七十丸，空心温水送下。
——治大便不通。
大黄　皮硝　牙皂
上三味各等分，水煎一服，立通。
二便闭  ***************************
——论大小便不通，关格不利，烧皂角细研，粥饮下三钱，立通。
——方，用不蛀皂角，安瓦上烧着，置马桶内，坐上熏其粪门，自通。
二便闭结甚难医，急炒盐来塞满脐，蒜片覆盐推艾熨，利便良方少人知。
——论葱豉饼，专治老人大小便不通。
生姜（半两）　葱白（根叶一大茎）　盐（一捻）　豆豉（三十粒）
上捣烂安脐中，须烘热脐中，以帛扎定，良久气透即通，或再换一饼。
又方，用蜂蜜一钟，入皮硝二钱，滚汤一茶钟化下。
——治大小便不通，明矾末一匙安脐中，冷水滴之，冷透腹内自然通。如是曾灸无脐孔，即于灸盘上，用纸作圈子，笼灸盘，着矾末在内，仍以水滴之。若仓卒无矾，以盐烧过入脐内，蒜片上灸之。
——论关格胀满，大小便不通，独蒜烧熟去皮，绵裹纳下部，气立通，冷则易，腹满不能服药者用之。
——论大小便不通者，此气闭也。
铁脚丸
皂角去皮子，炙，不拘多少，为细末，酒打面糊为丸，如梧子大，每服三十丸，酒送下。
——论大小便不通，此方治之殊效。
蜗牛膏
用蜗牛三枚，去壳，捣如泥，加麝香少许纳脐中，以手揉按之立通，或用田螺亦可。
——治大小便不通。
猪牙皂角末，猪胆汁调，竹管吹入粪门。
小便不通，葱汁吹入马口，验。
六七月间，寻牛粪中有大蜣螂，不拘多少，用线穿起，阴干收贮，用时取一个，要全者，放净砖上，四面以炭火烘干，以刀从腰切断，如大便闭用上半截，小便闭用下半截。各为细末，新汲水调服，二便俱闭者则全用之。
——治小便不通，猪牙皂角末，猪胆汁调，竹管吹入粪门。小便不通，葱津吹入马口愈。
——人大小便不通十余日，腹胀欲死，诸医用硝黄牵巴等药罔效，予以冬葵子一剂，水煎服立通。
——论大小便不通，垂危者。
苏危散
苦瓜蒂（五钱）　川乌（炮）　草乌（炮）　香白芷　牙皂（炮）　细辛（各三钱）　胡椒（一钱）　麝香（少许）
上为细末，用小竹筒将药少许吹入肛内即通，神速。
——论脏腑实热，或小便不通，或大便不通，或大小便俱不通。
颠倒散
大黄（六钱）　滑石（三钱）　皂角（三钱）
上为细末，温酒送下。如大便不通，依前分两。如小便不通，黄三，石六，角如前。如大小便俱不通，黄石均分，角亦如前。
——治大小便不通，百方不效，肚腹胀满疼痛，咽喉饱塞，或痰壅盛气喘，伤寒结胸，卧不倒床，水米不下，死在须臾。此幽门气闭不通，用甘遂五分，面裹火煨熟，取出为末，入麝香三厘，用饭捣为丸，淡姜汤下，立通。或小便不通，或大便不通，或大小便俱不通者皆效。
痔漏  ***************************
脉沉小实者易治，浮洪而软弱者难愈。
夫痔漏之原，由乎酒色过度，湿而生热，充乎脏腑，溢于经络，坠于谷道之左右，冲突为痔，久而成漏者也。痔轻而漏重，痔实而漏虚。治痔之法，不过凉血清热而已。至于治漏，初则宜凉血清热燥湿，久则宜涩窍杀虫，而兼乎温散也。或曰：痔漏火是根原，何故而用温涩？殊不知痔止出血，始终是热，漏流脓水，始是湿热，终是湿寒，不用温药，何以去湿而散寒乎。非止痔漏，百病中多有始热而终寒者，如泻痢，如呕吐，初作则肠胃气实而热，久作则肠胃气虚而为寒矣。
——论痔疮肿痛初起，立效。
祛风解毒汤
黄连（一钱）　黄芩（一钱）　连翘（一钱五分）　赤芍（一钱）　枳壳（麸炒，一钱）　大黄（酒蒸，一钱五分）　苦参（一钱五分）　黄柏（一钱）　槐花（一钱）
上剉，水煎空心服。为末水丸，用温水下亦可。
——论《内经》曰：二阴皆属肾，虽见症于大肠，实阴虚而火盛也。
祛毒养荣汤
当归（一钱）　芍药（二钱）　生地黄（酒洗，一钱）　黄连（酒炒，一钱五分）　黄芩（一钱）　黄柏（酒炒，五分）　知母（一钱）　连翘（一钱）　升麻（五分）　荆芥（一钱）　槐角（二钱）　皂角子（二钱）　皂角刺（二钱）　天花粉（二钱）　黄芪（一钱）　人参（一钱）　甘草节（一钱）
上剉一剂，水煎，空心热服。远酒色则全愈。
——论千金不换刀圭散，治痔漏百发百中（方见中风）。
——论专治通肠痔漏。
济生莲蕊散
莲蕊（焙，一两）　当归（五钱）　五倍子（五钱）　黄连（五钱）　乳香（五钱）　没药（五钱）　矾红（四钱）　锦纹大黄（半生半熟，一两）　黑丑头末（炒，一两）
上共九味，为细末，欲服药，前一日勿食晚饭，次日空心用淡猪肉汁一钟，好酒一钟半和猪肉汁煎，秤药一钱二分调服，午后于干净黄土上疏宣时，见出为验，或如烂杏，五色相杂，亦为验矣。如散药难服，用酒糊丸如绿豆大，每服一钱五分，淡猪肉汤下。此方神效，不可轻忽，切忌烧酒色欲发物，鱼羊犬肉。
——论治痔漏累验。
猬皮丸　长葛张明山传。
刺猬皮（一个连刺，酒浸炙干）　当归（酒洗，二两）　槐角（酒浸炒，二两）　黄连（酒炒，二两）　地骨皮（酒炒干，二两）　甘草（蜜炙，二两）　乳香（二钱）　核桃（十个，内取膈三十六片）
上为细末，醋糊为丸，如梧子大，每服二十五丸，白汤或酒，早晚二服，一月后平复。神效。
——论凡人衣食丰饶，患痔必干于饮食色欲所致，及有乘酒犯房。若要除根，必须服此滋阴补内之药，大戒醇酒厚味，寡欲可也。
脏连固本丸
怀生地黄（六两）　山药（四两）　山茱萸肉（四两）　白茯苓（去皮，三两）　牡丹皮（三两）　泽泻（二两）　黄连（净，四两）　黄柏（去皮，四两）知母（去毛，三两）槐角（三两）人参（三两）　当归（二两）　皂角（二两）　天花粉（二两）
上各为细末，用雄猪大肠一段，去脂油，灌药末于内，两头用丝线缚住，用糯米一升煮饭，将半熟捞起去汤，将药肠盘藏于饭中，如蒸饭之熟，待冷些取出，去两头无药线缚之肠，将药肠入净石臼内杵烂，拣出肠渣筋，如不粘，加些饭杵之好丸，如梧桐子大，晒干，每服百丸，空心白滚水送下。
——论痔漏多年不瘥者，神方也。
收功补漏丸　临川徐学韦验。
白茯苓（去皮）　赤茯苓（去皮）　没药（各二两）　破故纸（四两）
上药俱不犯铁器，于石臼捣成块，春秋酒浸三日，夏二日，冬五日，取出木笼蒸熟，晒干为末，酒糊为丸，如梧子大，每服二十丸，缓缓加至五十丸，止空心温酒送下。予尝以此方加入全料六味地黄丸，同作一处同丸服，治年久漏不愈者，一料全愈。
——论漏疮，先须用补药，用补气血，参芪归术为主，大剂服之，外以附子为细末，津调作饼子，如铜钱厚，以艾多灸之，漏大者艾炷亦大，漏小者艾炷亦小，灸令微热，不可令痛，饼干即易之，再和再灸，又以补气血药作膏贴之。
——论痔疮，脓血淋漓，口干作渴，晡热便血，自汗盗汗，以益气汤加茯苓、半夏、炮干姜，脾胃渐醒后，用六味丸兼进而愈。
——治莲花痔疮，余绍坪得效。
黄连（三钱）　乌梅（三十个）　大黄（三钱）　穿山甲（炒，三钱）
上剉一剂，水煎空心温服。
●补遗
——治痔漏热症，有瘀血作痛，取出恶物，通利大小肠。
川芎（一钱五分）　白芷（一钱）　赤芍（二钱）　枳壳（一钱）　阿胶（炒，二钱）　莪术（一钱）　生地黄（三钱）　茯神（三钱）　木通（二钱）　五灵脂（一钱）　桃仁（十粒）　大黄（二钱）　白茯苓（三钱）　甘草（八分）
上剉一剂，生姜三片，蜜三匙，水煎食前服，以利为度。
——治痔漏脱肛便血方
川黄连（多用酒浸，约三日许净，四两）　防风（去芦，二两）　枳壳（去瓤麸炒，二两）　当归（全用，四两）
上四味为细末，以前浸黄连酒，和面糊为丸，如梧桐子大，每服七八十丸，空心米饮或沸汤送下，忌煎炒酒面羊鹅鱼腥之物。
生肌散
五倍子（炒黄色，二两）　乳香　没药　孩儿茶（各一钱）　白矾（枯，五分）
上为细末，每次以竹管吹入漏疮口内。
——治痔，谷道中虫痒不止，用水银、枣膏各二两，同研相和，捻如枣形状，薄绵片裹，纳下部，明日虫出。若痛者，加用轻粉作丸。
体气  ***************************
天香散　内阁秘传。
琥珀　乳香（各一钱五分）　白胶香（三钱）　白芷（二钱）　当归　蛤粉（各一钱五分）　枯矾（三钱）　蜜陀僧（五钱）
上为细末，洗净腋下，每日擦之，有加铜绿者。
——治体气方，蜘蛛一个，生捉大者，将瓦灯盏二个，一盛一盖，泥封固，火煅，轻粉一钱，枯矾一钱，赤石脂一钱，先服通药，后用自己小便洗，以此擦之。
——治体气并口齿恶臭方。
丁香（五钱）　藿香叶　零陵香　甘松（各三钱）白芷　香附　当归　桂心　槟榔　益智仁（各一两）白豆蔻（去壳，二两）麝香（五分）
上为细末，炼蜜为丸，杵千下，丸如梧子大，每噙五丸，至二十日，身体馨香。
——治体气方。
枯矾（一钱）　轻粉（二分）　蛤粉（二钱）　蜜陀僧（五分）
上为细末，研匀，每以少许擦之。
——治腋气方。
乌龙丸
当归（酒洗，一两）　怀生地（二两，捣烂）　白茯苓（去皮，二两）　甘枸杞子（炒，一两）　石莲肉（炒，一两）　莲蕊（焙，五钱）　丁香（三钱）　木香（五钱）　青木香（五钱）　乳香（五钱）　京墨（五钱）　冰片（一分五厘，另研）
上为细末，用陈米饭荷叶包，烧过捣烂，入地黄为丸，如黄豆大，麝香一分黄酒化为衣，每服三四十丸，临卧半饥半饱，用砂仁一二分炒，入黄酒内送下。妇人加乌药，醋炒三钱，香附米童便炒三钱。
收功后药
人参　当归　生地黄　乳香　没药　官桂　木香（各一钱）　麝香（八味用酒浸过）　青皮　陈皮　白芷　良姜　麻黄　米壳　甘草（各一钱）
上剉，水煎服。出汗，外用枯矾、川椒各一两为末，擦腋下，终身忌鳜鱼羊肉。去大小便不可与女人同厕。
——治狐臭神方，真轻粉研细，先用水洗令净，次擦上药立愈，每三日擦一次，搽一月而断根。何以知其根也，其患人多是油耳，若病根一去，则油耳自干，此为验也。
——治腋气，五更时用猪精肉二大片，以甘遂末一两拌之，挟腋下至天明，以生甘草一两煎汤饮之，良久泻出秽物。须在荒野之处则可，恐秽气传人故也。依法三五次即愈。虚弱者间日为之，其他蜜陀僧、胡粉之类，皆塞窍以治末耳。
——治体气秘方，专治五膈五噎痞塞，诸虚百损，五劳七伤，体气口气颡气，一切诸般臭气，初服一七，百体遍香，若常服，身体康健，壮阳滋肾，补益丹田，其功不可尽述。
透体异香丸
沉香　丁香　木香　藿香　没药　甘松　缩砂　丁皮　官桂　白芷　零陵香　细茶　香附子　孩儿茶　白豆蔻　槟榔　人参（各一两）　乳香　山柰　细辛　益智仁　当归　川芎　乌药（各五钱）　麝香　朝脑（各一钱）　薄荷（一两）
上先将大粉草半斤剉片，水煮汁，去渣，将汁熬成膏，将前药为末，炼蜜并膏捣和为丸，如芡实大，清晨噙化一丸，黄酒送下，忌生冷毒物解之。
沐浴方
防风　荆芥　细辛　当归　羌活　独活　皂角　藿香　白芷　藁本　番白草　水红花　川芎　甘松
上剉，水煎沐浴，令人香肌肤，去风癣。
脱肛  ***************************
脉小而缓者，易愈。
夫脱肛者，乃虚寒下脱，其病或因肠风痔漏，久服寒凉，坐努而下脱。或因久痢里急，窘迫而脱也。又有产妇用力过多，及小儿叫号努气，久痢不止，风邪袭虚而脱也。
夫脱肛者，肛门翻出也，盖肺与大肠为表里，肛者大肠之门，肺实热则闭结，虚寒则脱出。肾主大便，故肺肾虚者多有此症。若大肠湿热，用升阳除湿汤。若血热，用四物加条芩、槐花。血虚，四物加白术、茯苓。兼痔，加黄连、槐花、升麻。虚弱，用补中益气汤加芍药。肾虚，六味地黄丸主之。
升阳除湿汤　自下而上者，引而竭之。
升麻（八分）　柴胡（八分）　防风（一钱五分）　猪苓（二钱）　泽泻（三钱）　苍术（一钱五分）　陈皮（二钱）　神曲（二钱）　麦芽（三钱）　甘草（八分）
上剉，水煎，空心温服。胃寒肠鸣，加益智仁一钱五分，半夏二钱。
——论脱肛，乃脾肺虚寒下脱，肛门翻出也。
提气散
黄芪（二钱蜜炒）　人参（三钱）　白术（二钱去芦炒）　当归身（三钱）　白芍（二钱炒）　干姜（八分炒）　柴胡（八分）　升麻（四分）羌活（一钱五分）炙甘草（八分）
上剉，水煎服。
洗法
用五倍子三钱，白矾一块，水煎温洗，以芭蕉叶或荷叶缓缓托之。
——方，以蜘蛛七个，烧存性为末，每少许香油调敷。
——方，以生蜘蛛捣搭脐上，即收。
——方，以死鳖头一枚，烧令烟尽，捣末敷上，以手按挼之。
——方，以乌龙尾（即梁上尘灰）同鼠粪和之，烧烟于桶内，令坐其上，熏之数遍即上，不脱为效。
——治大便脱肛，翻出肿痛，有茨生柏勒子、川黄连各一两，炆酒二壶，每早空心服。
——论脱肛者肛门翻出，虚寒脱出也，益气汤去柴胡，加生地、白芍、茯苓、桔梗、炒干姜，姜枣煎服。
——治脱肛气热者，宜：
熊胆（五分）　片脑（一分）　孩儿茶（二分）
上为末，以人乳调搽肛上，热汁自下，而肛收矣。
诸虫  ***************************
脉沉实者生，虚大者死。尺脉沉而滑者为寸白虫，[匿/虫]蚀阴症，脉虚小者生，劲急者死。
《外台》云：虫脉当沉弱而弦，今反洪大，即知蛔虫甚也。
九虫形状
——曰伏虫，长四寸，为群虫之长。
二曰蛔虫，又曰长虫，动则吐清水，出则心痛，贯心则杀人。
三曰白虫，长一寸，又曰寸白虫，相生子孙，转大长至四五寸，或因脏腑虚弱而动，或因食甘肥而动，其发动则腹痛，发作肿聚，去来上下，痛有休息，亦攻心痛，口喜吐涎，及吐清水，贯伤心者死。
四曰肉虫，状如烂杏，令人烦满。
五曰肺虫，状如蚕，令人嗽而声嘶。
六曰胃虫，状如虾蟆，令人呕逆吐，喜哕。
七曰弱虫，状如瓜瓣，又名膈虫，令人多唾。
八曰赤虫，状如生肉，令人肠鸣。
九曰蛲虫，形至细微，状如菜虫，居洞肠之间，因脏腑虚弱而致，发动则为痔为疥癣，因人疮处，以生诸痈疽癣疮瘘瘑疥龋虫，无所不为。
谷道虫者，由胃弱肠虚，而蛲虫下乘也，谷道肛门大肠之候。蛲虫者，九虫内之一虫也，在于肠间。若脏腑气爽则不妄动，胃弱肠虚则蛲虫乘之，轻者或痒，或虫从谷道中溢出，重者侵蚀肛门疮烂。
——论诸般痞积，面色痿黄，肌体羸瘦，四肢无力，皆缘内有虫积，或好食生米，或好食壁泥，或好食茶炭咸辣等物者是虫积，只此一服除根。
指迷七气汤
青皮（去穣）　陈皮　三棱（醋炒）　莪术（醋炒）　香附　益智仁　藿香　官桂　桔梗　大黄　槟榔　甘草
上剉，水煎，露一宿，五更空，温服。不得些少饮食，不然则药力减而虫积不行矣。服药顷，肚腹必疼，当下如鱼冻，或长虫，或血鳖，至日午虫积下尽，方用温粥止之，后服退黄丸一料全愈。
退黄丸
平胃散（六两）　绿矾（一两）
上用醋糊为丸，如梧子大，每服六十丸，枣汤送下。忌食生冷发气湿面等物。
万应丸　治诸虫。
大黄（八两）　黑牵牛（四两）　槟榔（四两）
上为细末，用苦楝根皮一斤，皂角不蛀者十锭，用水二大碗煎成膏，搜和前三味药为丸，如梧子大，外用沉香、木香、雷丸各一两为细末，先用沉香为衣，然后木香、雷丸为衣，每服三丸，四更时分，用沙糖水送下。
——论蛔虫，或心如刺，口吐清水，用生艾取汁，宿勿食，但取肥香脯一方寸片，先吃，令虫闻香，然后饮汁，当下虫。
——论小儿诸疳生虫，不时啼哭，呕吐清水，肚腹胀痛，唇口紫黑，肠口湿[匿/虫]，宜服：
化[匿/虫]丸
青黛　芦荟　胡黄连　芜荑仁　虾蟆（烧灰）　川芎　白芷（各等分）
上为细末，猪胆汁浸蒸糕，丸如麻子大，每服一二十丸，食后卧时，杏仁汤送下。
——治下部生虫蚀，其肛烂，见五脏便死。艾叶入雄黄末，入管中，熏下部，令烟入即愈。
——治下部虫痒，大枣蒸取膏，以水银和捻，长三寸，以绵裹宿纳下部中，明日虫皆出，又治痔痛。
——治虫已蚀下部，肛尽肠穿者，取长股虾蟆青背者一枚，鸡骨一分，烧为灰，合纳下部令深，大效。
——论妇人阴中生疮，如虫咬痛，用桃叶捣烂，绵裹纳阴户中，一日换三次即安。
——论妇人阴蚀疮，阴户中有细虫，其痒不可当，食人脏腑即死，令人发寒热，与劳症相似。用猪肝切作大片，以花椒葱拌猪油煎干，待冷纳阴户中，少顷取出，再换一片，其虫入肝尽出，再用后方洗之。
洗榻散
五倍子　花椒　蛇床子　苦参　白矾　葱（各等分）
上水煎熏洗，神效。

卷六  ——————————————————————————————————————————————————————————————————————————————————————————

头痛  ***************************
脉：头痛短涩应须死，浮滑风痰必易除。寸口紧急，或短或浮或弦，皆主头痛。
夫头者，诸阳所聚之处也。诸阴至头而过，惟足厥阴有络上头至巅顶。其脉浮紧弦长洪大者，属风热痰火而致也。其脉微弱虚濡者，属气血两虚，必丹田竭而髓海空，为难治也。甚有真头痛者，脉无神而脑中劈劈痛，其心神烦乱，为真头痛也。旦发夕死，夕发旺死，盖头痛暴者，如鼻塞发热恶寒，乃感冒所致也。其曰头痛者，有虚有火有痰厥。头痛者，有偏有正。盖左边宜小柴胡汤加川芎、当归、防风、羌活。其偏于右边头痛者，补中益气汤加白芷、独活、蔓荆子、酒芩。其眉棱处痛者，二陈汤加酒炒片芩、羌活、薄荷。其脑顶痛者，宜人参败毒散加川芎、藁本、酒炒黄柏、木瓜、红花、酒炒大黄。
——论一切头痛主方，不问左右偏正新久，皆效。
清上蠲痛汤
当归（酒洗，一钱）　小川芎（一钱）　白芷（一钱）　细辛（三分）　羌活（一钱）　独活（一钱）　　防风（一钱）　菊花（五分）　蔓荆子（五分）　苍术（米泔浸，一钱）片芩（酒炒，一钱五分）　　麦门冬（一钱）　甘草（生，三分）
上剉一剂，生姜煎服。
——左边痛者，加红花七分、柴胡一钱、龙胆草酒洗七分，生地黄一钱。
——右边痛者，加黄芪一钱、干葛八分。
——正额上眉棱骨痛甚者，食积痰壅，用天麻五分、半夏一钱、山楂一钱、枳实一钱。
——当头顶痛者加藁本一钱，大黄一钱酒洗。
——风入脑髓而痛者，加麦门冬一钱、苍耳子一钱、木瓜、荆芥各五分。
——气血两虚，常有自汗，加黄芪一钱五分、人参、白芍、生地黄各一钱。
——论年深日近，偏正头痛，又治肝脏久虚，血气衰弱，风毒之气上攻，头痛头眩目晕，心松烦热，百节痠痛，脑昏目痛，鼻塞声重，项背拘急，皮肤瘙痒，面上游风，状若虫行，及一切头风。兼疗妇人血风攻注，头目昏痛，并皆治之。
追风散
防风（去芦，一两）　荆芥穗（一两）　羌活（五钱）　川芎（一两）　白芷（五钱）全蝎（去毒尾五钱）天麻（五钱）　　白僵蚕（一两，炒）白附子（炮，五钱）　　石膏（煅，一两）　　天南星（炮，一两）　地龙（五钱）　川乌（炮，去皮尖，一两）　草乌（炮，去皮尖，一两）　雄黄（二钱五分）　乳香（二钱五分）　没药（二钱五分）　甘草（炙，一两）
上为细末，每服五分，茶汤调，食后临卧服。清头目，利咽膈，消风化痰。
——论痰厥头痛，其症眼黑头旋，恶心烦闷，气短促上喘，无力以言，心神颠倒，目不敢开，如在云中，头苦痛如裂，身重如山，四肢厥冷，不得安卧，此乃胃气虚损，停痰而致也。
半夏白术天麻汤
黄柏（酒洗，一分半）　干姜（炒，二分）　泽泻　白茯苓（去皮）　天麻　黄芪（蜜炒）　人参　　苍术　（米泔浸，炒。各三分半）　神曲（炒）　白术（去芦，炒）麦芽　　半夏（姜炒）　陈皮（各七分半）
上剉，生姜三片，水煎热服。可一剂而愈。
——论头痛偏左者，属血虚火盛也。
加味四物汤
当归　川芎　生地黄　黄柏（酒炒）　知母（酒炒）　蔓荆子　黄芩（酒炒）　黄连　（酒炒）　栀子（炒）　　黄芩（各等分）
上剉一剂，水煎温服。风盛，加防风、荆芥。
——论头痛偏右者，属痰与气虚也。
黄芪益气汤
黄芪（蜜炙，一钱）　人参　白术（去芦）　陈皮　半夏（姜汁炒）　当归（酒洗）　川芎　藁本　甘草（炙，各五分）　升麻　黄柏（酒炒）　细辛（各三分）
上剉一剂，姜枣煎服。
——论头左右俱痛者，气血两虚也。
调中益气汤
黄芪（蜜炒）　人参　甘草（炙）　苍术（米泔浸，炒）　川芎（各六分）　升麻　柴胡　陈皮　黄柏（酒炒）　蔓荆子（各三分）　当归（六分）　细辛（二分）
上剉一剂，水煎温服。
——论偏正头风，一切头痛，诸风眩晕，头目昏重。
都梁丸
香白芷切碎晒干为细末，炼蜜为丸，如弹子大，每服一丸，荆芥点腊茶细嚼下。
——论眉棱骨痛者，风热并痰也。
选奇汤
羌活　防风（各二钱）　酒片芩（一钱五分，冬月不用，或甚者炒用）　半夏（姜汁炒，二钱）　甘草（一钱，夏月生，冬月炙）
上剉一剂，水煎，食后服。
——论雷头风者，头痛而起核块也。头面疙瘩，恶寒发热拘急，状如伤寒。
升麻汤
升麻　苍术（米泔浸）　薄荷叶（各等分）
上剉，水煎服。
——谭侍御但头痛即吐清水，不拘冬夏，吃姜便止，已三年矣。余作中气虚寒，用六君子加当归、黄芪、木香、炮姜而瘥。
——论颈项强直，筋痛不能回顾者，乌药顺气散加羌活、独活、木瓜。
——治偏正头痛头风。
羌活　白芷　细辛　川芎　蔓荆子　薄荷　防风　甘草（各等分）
上为细末，每服二、三茶匙，白汤调下。
——人头痛发热，眩晕喘急，痰涎壅盛，小便频数，口干引饮，遍舌生刺，缩敛如荔枝然，下唇黑裂，面目俱赤，烦躁不寐，或时喉间如烟火上冲，急饮凉茶少解，已至于死，脉洪大而无伦，且有力，扪其身烙手，此肾经虚火游行于外。投以十全大补加山茱、泽泻、牡丹、山药、麦门、五味、附子一钟，熟睡良久，脉症略减三四，再以八味丸服之，诸症悉退。后畏冷物而痊。
——治头风肿痛，偏正不拘，用艾捶烂，铺纸上，将筷卷成筒，次将黄蜡熔化，灌入筒内，以满为度，如左边痛，将药烧烟入右耳，右薰左即安。
——论半边头痛。
祛痛膏
防风　羌活　藁本　细辛　菊花（各五分）　南星　草乌　白芷（各一钱）
上为末，用连须葱一把洗净，同前药捣成膏，铜锅炖热，量痛大小，以油纸摊药贴痛处，周围以生面糊封之，再用干帕包定，其痛即止。一方，加菊花、独活各一钱五分、草乌一钱、麝香一分。
须发  ***************************
医者所论，人须发眉虽皆毛类，而所主五脏各异。故有老而须白眉不白者，或发白而须眉不白者，脏气有所偏故也。大率发属于心，禀火气，故上生；须属于肾，禀水气，故下生；眉属于肝，故侧生。男子肾气外行，上为须，下为势。故女子、宫人无势，则亦无须，而眉发无异于男子，则知不属肾也明矣。妇人无须，无血气乎？岐伯曰；今妇人之生，有余于气，不足于血，冲任之脉不荣唇口，故须不生。宦者，其须独去，其故何也？曰：宦者伤其宗筋，血泄不复皮肤，故须不生。天宦未尝被伤，其须不生，其故何也？曰：天宦禀赋不足，宗筋不成，故须不生。
天下第一乌须方　阁老高中玄传。
五倍子一斤择整个者，个个捶破，去虫土，拣粗者如黄豆大，次者如赤豆大，又次者如绿豆大，分三样入新锅内炒如栗壳色，以青湿布包之，以脚踏成饼，晒干为末，锡罐盛贮筑实封口，勿令泄气，听用。
红铜末半斤，淘去皮土，见清水，令干，入铁锅内炒大热，倾入酸醋少半碗，拌匀，湿透再炒，入醋七次，研为末，罗过，以绵纸另包，代用。
白矾（四两，为末，另包）　皂矾（四两，为末，另包）　白芨（四两，切片焙干，研为细末，纸包）
上每遇染须时，量须鬓多少用药。如五倍子九钱，铜末一钱八分，白矾、白芨、皂矾各九分，再加食盐九分，共入于碗内，再研极细，入小铜杓内，以浓茶卤调如稀糊，放木炭火上徐徐熬之，不住手搅匀，熬成稠糊为度。预先以肥皂水洗净须发，待干，以抿子挑药乘热涂须发上，用油纸兜住，外用乌帕包裹至顶，解衣护枕而睡，至半夜验药将干，以手搜去残药，如干甚，用茶卤湿润，去药，至天明洗面，略洗须鬓，如面皮上有黑处，以指蘸油涂摩，即用软纸擦去油迹，染后仍以香油少许润之，即明黑可观，先一月染上四次，后，半月染一次，永不露白。
野狐倒上树　尚书刘三川传。
黑铅（四两）　汞（二钱）
上先将铅化成汁，后入汞，凝成叶子，煎成钱样，外用铁丝穿作二三串，听用。再用大磁碗一个，入无盐好醋三碗，将铅钱入罐内，悬于醋上，离醋二指，内泡卷柏二个，鸭嘴胆矾四钱，用磁碟封口盖之，再用黄泥封固，夏月日中晒七日，冬月糠火煨七日，出罐，底摘一孔出醋，不用揭起碟来，扫下药霜来，用脂皮包住收之。临用药时，将须发以温水洗净，就湿再用脂皮包，手指拈药霜粘在须发上，自然黑到根，神效。切忌香肥皂水洗。
乌须方　刺史周如梅传。
宫粉（一两二钱五分）白矾（三钱）　白石灰（二钱）樟脑（二分）麝香（一分）轻粉（三分）百草霜（八分）　水银（一钱，先将铅一钱化开，入水银结成砂子）
上为末，咸水和，熬滚，涂须发上，烧半炷香好洗去。
青云独步丹　乌须黑发，延年益寿。
赤白何首乌（共一斤，黑豆三升半煮汁，浸何首乌一昼夜，去汁水，将豆拌首乌，木甑内蒸浸五次）赤茯苓（半斤，用牛乳浸过，煮干）白茯苓（半斤，用人乳浸过，煮干）菟丝子（半斤，酒浸，蒸，捣饼，焙干）当归身　（酒洗，三两）补骨脂（盐、酒炒，四两）　甘枸杞（酒浸，焙，三两）怀牛膝（甘草水泡，四两）怀生地黄（酒浸，入砂仁三钱同蒸，干为末）　真没药（一两五钱，去砂土）
上忌铁器，晒干为末，炼蜜为丸，如梧桐子大，每服三十丸，空心酒下，午间姜汤下，临卧盐汤下，忌三白。
造酒乌须方　本府梦推府传。
怀生地黄（四两）真生姜汁（四两）赤白何首乌（各一斤，煮水制过地黄，勿犯铁器）小红枣肉（三两，净）大当归（二两）麦门冬（去心，三两）甘枸杞（二两）　胡桃肉（三两）　莲肉（三两）　土蜜（三两）
上先用酒洗净地黄，将何首乌水去渣，入地黄煮，俟干，再用姜汁水煨干为度，便将地黄捣烂，以一官斗糯米水十二升作酒曲，药如常，俟酒悬浆来，方以水调匀地黄入酒糟内，过三日去糟，将前药切片，入绢袋中，悬酒坛内，笋壳包封，毋令出气，放锅内煮三炷香为度，后以酒坛埋土中三宿去火毒，任意饮三五杯。
乌须秘方用龟尿，研墨涂须乌立昌，要取龟尿亦有法，猪鬃刺鼻龟即尿。
乌须秘方
用马蝗蜞寻起数条纸包，要用时将鸡血或猪血将蚂蝗入血内令食饱，针出血，同龟尿同研墨，浓涂须发上，可乌一月，乃乌须第一方也。
乌须神妙方　本府苏同府传。
五倍子（炒黑，为末）　铜末（一钱）　白芨（末，八分）　食盐（三分）没石子（末，三分）白矾（三分）黑矾（三分）细辛（末，三分）诃子（末，三分）
上为细末，热茶调稀，重汤煮，入黑矾再煮，面上生光，搽须上，油纸裹，立黑。
乌须狐狸倒上树　周宾崇传，自蜀中得来。
山茄要极黑者，收约有八九升来，去蒂，以夏布包，洗去浆水，将山茄扭自然汁四五碗，入上等好墨四五钱，打碎黑矾四五钱，二味俱入山茄汁内，贮新瓦罐中。每用将竹片蘸药汁于须鬓上，自尾倒上，切莫粘肉上，则洗不去了。
——论乌须生发良方
蒲公英（摘净，切，四两）　血余（洗净，四两）　青盐（四两研）
上用磁罐一个，盛蒲公英一层，青盐一层，盐泥封固淹，春秋五日，夏三日，冬七日，桑柴火煅，令烟尽为度，候冷取出，碾为末，每服一钱，浸晨酒调下。
——儒者因饮食劳役及恼怒，须发脱落，余以为劳伤精血，阴火上炎所致，用补中益气汤加麦门、五味，及六味地黄丸加五味，须发顿生故。
——男子年二十，顶发脱尽，用六味地黄丸，不数日发生寸许，两月复旧。
——史万湖云：有男女偶合，须发脱落，无药调治，至数月后复生。
面病  ***************************
《难经》曰：人面独能耐寒者何也？盖人头者，诸阳之会也，诸阴脉皆至头颈中而还，独诸阳脉皆上至头，而足阳明胃之经起鼻，交额中，入齿中，侠口环唇，倚颊车，上耳前，过客主人穴。其或胃中风热，或风热乘之，令人面肿，或面鼻色紫，风刺瘾疹，或面热面寒，随其经症而治之。
——论面寒者，阳明经虚寒也。
升麻附子汤
升麻　葛根　白芷　黄芪（各七分）　大附子（炮，七分）　人参　草豆蔻（各五分）　益智仁（三分）　炙甘草（五分）
上剉一剂，连须葱白二根，水煎温服。
——论面热者，阳明经风热也。
升麻黄连汤
升麻　葛根（各一钱五分）　白芍（七分）　川芎（四分）　薄荷　荆芥（各三分）　苍术（八分半）　黄连（酒洗，五分）　黄芩（六分）　犀角（四分半）　白芷（二分）　甘草（五分）
上剉，水煎，食后服。
——论面上生疮者，上焦火也。
清上防风汤
防风（一钱）　荆芥（五分）　连翘（八分）　山栀（五分）　黄连（五分）　黄芩（酒炒，七分）　薄荷（五分）　川芎（七分）　白芷（八分）　桔梗（八分）　枳壳（五分）　甘草（三分）
上剉一剂，水煎，入竹沥同服。
——论面唇紫黑，乃阳明经不足也。
升麻白芷汤
升麻　防风　白芷（各一钱）　芍药　苍术（各三分）　黄芪　人参（各七分）　葛根（一钱半）　甘草（四分）
上剉一剂，姜枣煎服。宜早后午前，取天气上升于中，使阳达于面也。
——论面上粉刺者，肺火也。
清肺饮
连翘　川芎　白芷　黄连　黄芩　荆芥　桑皮　苦参　山栀　贝母　甘草（各等分）
上剉，水煎，临卧服。
——点痣方。
以巴豆七个，石灰等分为末，以咸水搜在盏内，藏糯米于巴豆、石灰内，候米烂，将痣用针拨动，以米膏点之，绝三日不洗，自然脱落。
——起字出青方。
矿石灰　紫蓼灰（各一钱）　人参（五钱）　咸（一钱）　加百草灰　辣蓼灰各一两。
上为末，水调写字上，有泥起，拂去再上。
——出刺青方：马肉不拘多少，尽令苍蝇饱食作坏生蛆出，晒干为末，以针拨动青处掺药，其青自出。
——抓破面皮：
用生姜自然汁调轻粉搽患处，更无痕迹。
——洗面方：
每早以嗽口水吐在手掌中洗面，久久自然光润，粉刺自消。
——治赤红烂脸：
水银一钱、桕油蜡一钱，共捣涂之。
——治面上渣鼻酒刺：
雄黄（一钱）　硫黄（五分）　铅粉（一钱）
上共为末，乳汁调涂，晚上敷，次日温水洗之，如此三次去矣。
耳病  ***************************
脉：两寸脉浮洪上鱼际为溢，两尺脉短而微或大而数，皆属阴虚，法当补阴抑阳。左寸洪数，心火上炎。两尺脉洪者或数者，相火上炎，其人必遗精，梦与鬼交，两耳蝉鸣或聋。
耳者，属肾而开窍于少阳之部，通会于手三阳之间，坎难交则聚气以司聪以善听也，关于肾而贯于脑。《内经》曰：五脏不和，则九窍不通。其耳鸣耳痒耳聋者，皆属肾虚，水不上头，清气不升所致也。从补益门治之。其壮年及小儿耳肿、耳痛、耳停，乃三阳风热壅遏所致也，宜升阳散火汤加黄柏、知母，晚间兼服金花丸可矣。
——论思虑烦心而神散，精脱于下则真阴不上泥丸而气不聚，故耳鸣、耳重不听及耳内痒。
安神复元汤
黄芪（蜜炒，一钱五分）　人参（一钱五分）　当归（酒洗，一钱五分）　柴胡（一钱）　升麻（五分）　黄连（酒炒，一钱）　黄芩（酒炒，一钱）　黄柏（酒炒，一钱）　知母（一钱）　防风（一钱）　蔓荆子（七分）甘枸杞子（一钱五分）麦门冬（一钱）　茯神（一钱）　小草（五分）　　酸枣仁（炒，一钱五分）　甘草（五分）
上剉一剂，圆眼肉三枚，水煎服。
——论劳聋、气聋、风聋、虚聋、毒聋、久聋、耳鸣，劳聋者，劳火鼓其听户也；气聋者，经气滞塞于听户也，风聋者，耳热闭塞其听户也；虚聋者，气血虚耗而神不用也；毒聋者，脓血障碍，妨于听户也；久聋者，病非一日，邪气痹塞也；凡有是聋者，势必耳鸣，故总系其耳鸣也。
千金补肾丸
当归（酒洗）　白芍（酒炒）　怀熟地黄（酒蒸）　黄芪（蜜炒）　人参　白茯神（去皮木）　山茱萸（酒蒸，去核）　牡丹皮　泽泻　兔丝子（酒制）蛇床子　肉苁蓉　石斛　干姜　桂心　大附子（炮，去皮脐）　巴戟（去心）　远志（去心）　细辛　甘草（各二两）　石菖蒲（一两）　防风（一两五钱）　羊肾（二枚）共二十三味。
西园公加山药二两殊效。
上为细末，炼蜜为丸，如梧子大，每服十五丸，加至三四十丸，盐汤下。
——论虚火上升，痰气郁于耳中，或闭或鸣，痰水炽盛，或忧郁痞满，咽喉不利，烦躁不宁。
通明利气汤
苍术（盐水炒，一钱）　白术（去芦，炒，一钱）　抚芎（八分）　陈皮（盐水浸，二钱）　香附（童便炒，一钱）贝母（三钱）　生地黄（姜汁浸，一钱）　黄连（一钱半，酒浸，猪胆汁炒）黄芩（一钱半，酒浸，猪胆汁拌炒）黄柏（酒炒，二钱）　栀子仁（炒，二钱）玄参（酒洗，二钱）　木香（五分）　槟榔（一钱）　甘草（炙，四分）
上剉二剂，生姜水煎，入竹沥同服。
——论阴虚火动而耳聋或鸣者。
六味地黄丸（见补益）依本方加黄柏、知母、石菖蒲、远志去心，屡验。
——治耳鸣主方。
黄连　黄芩　栀子　当归　陈皮　胆星（各一钱）　龙胆草　香附（各八分）　玄参（七分）　青黛　木香（各五分）　干姜（炒黑，三分）
上剉一剂，生姜三片，煎七分，入玄明粉三分，痰盛加五分，食后服。如作丸子加芦荟五分，麝香二分为末，神曲糊丸，每服五十丸，淡姜汤送下。如肾虚而鸣者服六味地黄丸。
——论耳主风者，耳肿作痛，牙关紧急，乍寒乍热，饮食不下是也。
射干散　苦竹吴绍源传。
升麻　桔梗　射干　昆布　连翘　甘草
上剉，水煎热服，汗出立愈。并治面肿、牙痛、咽喉痛，神效。
——治耳鸣如流水声，耳痒及风聋，不治久成聋，生乌头一味，掘得乘湿削如枣核大塞耳，旦易夜易，不三日愈。
——论塞药治耳聋，殊效。
石菖蒲（一寸）　巴豆（一粒，去壳）　全蝎（一个，去足、尾）
上为末，葱涎为丸，如枣核大，棉裹塞耳中即通。
——论塞药专治耳聋，或因病因气及感风邪而聋者，若年老而聋者不治。蚯蚓去土，阴干为末七分，麝香三分，用葱截寸许，塞药于内，左聋塞右耳，右聋塞左耳，左右俱聋，两耳俱塞。
——治耳聋。
通灵丹
安息香（一钱五分）　桑螵蛸（一钱五分）　阿魏（一钱五分）　朱砂（五分）　萆麻子仁（七个）　巴豆仁（七个）　独蒜（七个）
上为细末入二仁，与蒜同研为丸，如枣核大，每用一丸，绵裹入耳内，觉微痛即去。
——论停耳生脓并黄水。
红棉散
枯白矾（五分）　干胭脂粉（二分半）　麝香（少许）　片脑（一分）　熟炉甘石（五分）
上为末，先以棉杖子展干脓水，另将鹅翎管子送药入耳底。一方用蛀竹粉易矾、甘亦效。
——治耳卒肿出脓水，用枯矾为末，以笔管吹耳内，日三四次，或以棉裹塞耳中。
——治上热耳出脓汁。
甘草（炙）　升麻　木通　赤芍　桑白皮（炒）　生地黄　前胡　赤茯苓　蔓荆子　甘菊花（各等分）
上剉，姜枣煎服。
——治人耳如蝉鸣，服四物汤，耳鸣益甚，此元气虚损之症，五更服六味丸，食前服补中益气汤，顿愈。此症若血虚而有火，用八珍汤加山栀、柴胡，气虚而有火，四君子汤加山栀、柴胡。若因怒即聋或鸣，实用小柴胡加芎、归、山栀，虚用补中益气汤加山栀，午前甚用四物汤加白术、茯苓，久用补中益气，午后甚用地黄丸。
——论治人因怒耳鸣，吐痰作呕，不食，寒热胁痛，用小柴胡汤合四物，加山栀、茯苓、陈皮而瘥。
——论耳鸣因虚火妄动，心神不宁，以益气汤去升麻、参、芪，加半夏、茯苓、川芎、白芍、竹茹、黄柏、黄连、天麻、蔓荆子、细辛。
——论耳中常鸣，生地黄截塞耳，数易之，以瘥为度。一法，以纸裹灰火中煨之用，良。
——治耳鸣，肺火盛，肾气虚，以四物汤四钱，黄柏三钱，童便煎，空心服。
——寡妇耳内外作痛，不时寒热，脉上鱼际，此血盛之症，用小柴胡汤加生地黄以抑其血而愈。又，项间结核如贯珠，寒热，用加味归脾汤、加味逍遥散调理肝脾而愈。
六味丸（方见补益）
补中益气汤（方见内伤）
八珍汤（方见补益）
四君子汤（方见补益）
小柴胡汤　加味逍遥散　加味归脾汤（方俱见妇人虚劳）
——专治耳鸣耳聋。
独胜丸
川黄柏（去皮，八两，入乳拌匀晒干，再用盐水炒褐色）
上为细末，水糊为丸，如梧子大，每服百丸，空心盐汤送下。
——治耳内肿痛脓血出，白矾枯末入麝香少许吹耳中，日三四度，或绵裹塞耳中，立瘥。
——治耳聋，细辛为末，熔黄脑为丸，如鼠粪大，绵裹塞耳中。又以灸耳前陷中七壮。
——治气道壅塞，两耳聋聩，用甘遂如枣核大，绵裹塞耳中，却以甘草放口内随嚼。又宜生葱白塞耳内，频换即通。
鼻病  ***************************
脉：右手脉浮洪而数为鼻衄、鼻疏，左手脉浮缓为伤风、鼻塞、鼻流清涕。
夫鼻者，肺之候，时常和则吸引香臭矣。若七情内郁，六淫外伤，饮食劳役之过，则鼻气不能宣调。清道壅塞即为病也，为衄血，为壅，为塞，为疮疡，为窒塞不通，为浊涕不闻香臭，此皆脏腑不调，邪气郁于鼻而清道壅塞矣。寒则温之，热则清之，塞则通之，壅则散之可也。
——论肺热，鼻流浊涕，窒塞不通。又治鼻不闻香臭。
神愈散
细辛白芷与防风，羌活当归半夏芎，桔梗茯苓陈皮辈，十般等分剉和同，三钱薄荷姜煎服，气息调匀鼻窒通。
——治脑漏。
防风　荆芥　独活　连翘　藁本　辛夷　甘草　细辛　牙皂　石菖蒲
上剉，水煎服。如数服未效，可将后味三味为末，棉裹塞鼻内即效。
——论鼻流浊涕不止者，名曰鼻渊，乃风热在脑，伤其脑气，脑气不固而液自渗泄也。
苍耳散
白芷（一两）　辛夷仁　苍耳（炒，各一钱五分）　薄荷（五分）
上剉，水煎服。
——论鼻中流出臭脓水，名曰脑漏。
辛荑散
辛荑花（一钱）　黄芪（一钱）　人参（一钱五分）　当归（一钱）　白芍（一钱）　川芎（一钱）白芷（一钱）　细辛（八分）　黄芩（酒炒，一钱）　甘草（一钱）
上剉一剂，灯心三十根，水煎，食远服。
——治颡疳或鼻疳。
乳香　没药（各五分）　孩儿茶（一钱）　鸡肶胵（焙黄色，一钱）
上为细末，搽患处。
——老人鼻中流涕不干，独蒜四五个捣如泥，贴脚底心下，用纸贴之，其涕再不发。
——男子酒齄鼻，雄猪胆每日早以好酒调服一个，不过半月如旧。
——治糟鼻验方：用硫黄为细末，甚者加草乌尾为末，以酥油调稀涂患处。如觉痛苦，用栀子煎汤服之，或洗药处即愈。
——论鼻赤久不瘥，用大黄、芒硝、槟榔等分为末，水调敷患处三四次，洗净，以新银杏去壳嚼烂，敷于鼻上，不过五七次复旧。
——治赤鼻，槟榔为片，将茄汁浸晒一二次为末，面上红累硫黄以人乳浸满碗，入汤锅煮干，先须用唾湿鼻，方抹药末。
——论鼻渊头眩。
清泥丸敛神汤
人参　防风　麦门冬（去心）　当归头　枯芩（酒炒）　小草　黄连（酒炒。各一钱）　蔓荆子（八分）　升麻　生甘草（各三分）　明天麻半夏（制，各七分）
上剉，水煎，食远服。脑漏者加苍耳子二钱、黄芪一钱。
——论鼻流涕久不愈，乃成脑漏，必因亏损元阳，以致外寒内热，甚则有滴下腥臭之恶者也。知保养，服药方可。
加味防风汤
防风（一钱）人参（一钱）片芩（酒炒，一钱五分）　白芨（一钱）　麦门冬（去心，二钱）　生甘草（五分）当归头（一钱）白芍（一钱）怀生地（酒洗，一钱）　黄柏（酒炒，一钱）　黄芪（一钱）　黄连（酒炒，一钱）知母（一钱）　百合（一钱）
上剉，水煎，食远温服。
——论鼻涕长流，名鼻渊也。
当归　川芎　白芷　人参　白茯苓　麦门冬　防风　秦艽　荆芥　薄荷　苍耳子　香附子　蔓荆子　甘草（各一两）　天竹黄（三钱）
上为细末，炼蜜为丸，如梧子大，每服三、四十丸，米汤下。
——男子面白，流清涕，不闻馨秽三年矣，用补中益气汤加麦门、山栀而愈。
补中益气汤（方见内伤）依本方加黄柏、知母、白芷、细辛、藁本、五味子、白芍、辛夷、苍耳叶，水煎温服。
——论肺虚为四气所干，鼻内壅塞，涕出不已，或气息不通。或不闻香臭。
川芎　白芷　细辛　藁本　防风　木通　辛夷仁　木通　甘草
上剉，水煎温服。
——治鼻中肉赘，臭不可近，痛不可摇，以白矾末加硇砂少许吹其上，倾之化水而消，与胜湿汤合泻白散二剂。此味厚壅湿热蒸于肺门，如雨霁之地突生芝菌也。
——治鼻中肉赘，用藕节有毛处一节，烧灰存性为末，吹患处立瘥。
——治血热入肺，名曰酒渣鼻，此丸主之。
苦参（净末，四两）　当归（净末，二两）
上和匀，酒糊为丸，如梧子大，每服七、八十丸，食后热茶下。
——治鼻疳烂通鼻孔。予治陈都宪夫人患此得效。
鹿角（一两）　白矾（一两，俱放在瓦上隔火煅过）　　人头发（五钱，在灯火上烧过）
上为末，先用花椒汤洗净，掺药于疳上，三四次即愈。如疮不收口，用瓦松烧灰存性研末，干掺之即收。
——人酒渣鼻红赤，予用此方，晚服用六味地黄丸全料，加当归二两、苦参四两，空心服，不两月而愈。
金花丸
黄连（二两）　枯芩（二两）　黄柏（二两）　栀子（一两）　大黄（一两，酒蒸九次）　桔梗（二两）　白粉葛（二两）
右为细末，井水丸如桐子大，每服七八十丸，白温水下。
口舌  ***************************
脉左寸洪数，心热口苦。右寸浮数，肺热口辛。左关弦数而虚，胆虚口苦；甚洪而实，肝热口酸。右关沉实，脾胃有实热口甘；兼洪数者口疮，或为重舌、木舌。脉虚者，中气不足口疮，若服凉药不愈者者，宜理中汤。
夫口舌之为病，或为重舌、木舌，或为糜烂生疮之类。经云：肝热则口酸，心热则口苦，脾热则口甘，肺热则口辛，肾热则口咸，有口淡者，胃热也。口臭者，乃脏腑燥腐之气蕴积于胸臆之间，而生热冲发于口也。口疮者，脾气凝滞，加以风热而然也。治当以清胃泻火汤主之，此正治之法也。如服凉药不已者，乃上焦虚热，中焦虚寒，下焦阴火，各经传变所致，当分别而治之。如发热作渴饮水口疮者，上焦虚热也，补中益气汤主之，如手足冷，肚腹作痛，大便不实，饮食少思口疮者，中焦虚寒也，附子理中汤主之。如晡热内热，不时而热，作渴痰唾，小便频数口疮者，下焦阴火也，六味地黄丸主之。如食少便滑，面黄，肢冷，火衰土虚也，八味丸主之。若热来复去，昼见夜伏，夜见昼伏，不时而动，或无定处，若从脚起，乃无根之火也，亦用八味丸及十全大补汤加门冬、五味，更以附子末唾津调搽涌泉穴。若概用凉药，损伤生气，为害匪轻。
——论心肺蕴热口疮，咽痛胸闷，小便淋浊不利。
清金导赤散
黄连（六分）　黄芩（一钱五分）　栀子（二钱）　木通（二钱）　泽泻（二钱）　生地黄（四钱）　麦门冬（三钱）　甘草（八分）
上剉一剂，生姜三片，水煎，食后频服。
——论上焦实热，心胃二经之火而作口舌生疮肿痛者，并咽喉、牙齿、耳面肿痛皆效。
清胃泻火汤
连翘　桔梗　黄连　黄芩　栀子　玄参升麻　生地（各一钱）　薄荷（五分）　甘草（三分）干葛（七分）
上剉，水煎，频频温服。
——论饮酒过度，舌本强肿，言语不清，此脾虚湿热，以益气汤加神曲、麦芽、干葛、泽泻。
——论上焦虚热，发热作渴饮水，劳则体倦，此内伤气血而作口舌生疮者，以补中益气汤（方见内伤）依本方加麦门冬、五味子。
——论中焦虚寒，手足冷，肚腹痛，大便不实，饮食少思而作口舌生疮者，以附子理中汤（方见中寒）依本方。
——论晡热内热，不时而热，作渴痰唾，小便频数，而作口舌生疮者，此下焦阴火也，以六味地黄丸（方见补益），依本方。
——论如食少便滑，面黄肢冷，如作口舌生疮者，此火衰土虚也，依八味丸（方见补益）依本方。
——论若热来复去，昼见夜伏，夜见昼伏，不时而动，或无定处而作口舌生疮者，若从脚起，乃无根之火也，以八味丸及十全大补汤（方见补益），依本方加麦门冬、五味子。
——论口疮臭气秽烂而不瘥者，用黄柏一钱，青黛一钱五分为末，每用一钱于舌上，津咽下。
——论口疮，用黄连、川椒，等分为末，每少许搽疮上，噙漱良久，以凉水漱咽，咽喉有疮，加孩儿茶。
——治口舌生疮。
加味阴阳散
黄连、干姜、青黛、孩儿茶（各等分）
上为末，每用少许掺患处，立效。一方用五倍子为末掺疮上愈。
——治口疮良方　　徐杏庄老师传。
生白矾（一钱）　朱砂（二分）
上共为末，敷上立愈。
——论口舌生疮，咽喉肿痛，咳嗽痰涎，清声润肺，宽膈除热。
上清丸　黄滨江传。
百药煎（四两）　薄荷（净末，四两）　砂仁（二两）　诃子（五钱）　桔梗（五钱）　甘松（五钱）　寒水石（二两）　玄明粉（五钱）　硼砂（五钱）　片脑（一钱）
上为末，甘草熬膏，丸如梧子大，每嚼三五丸，茶清下。
——论口疮连年不愈者，此虚火也。
玄门丹
天门冬（去心）　麦门冬（去心）　玄参（各等分）
上为细末，炼蜜为丸，如弹子大，每服一丸，噙化下。
——人口内如无皮状，或咽喉作痛，喜热饮食，此中气真寒而外虚热也，用加减八味丸而愈。
——人舌肿舒出口外。舌者，心之苗。又脾之经络连舌本散舌下，其热当责于心脾二经。经所谓热胜则肿也。用蓖麻子去壳，纸裹捶出油，透纸作撚，烧烟薰之而愈，《本草》云：蓖麻主浮肿恶气，取油涂之，药主风肿不仁，捣蒸敷之，则其能解风肿内热也可知矣。
——人胃弱痰盛，口舌生疮，彼服滚痰丸愈盛，反泻不止，恶食倦怠，此胃气被伤也。予以香砂六君子汤数剂，少可，再以补中益气汤加茯苓、半夏而愈。夫胃气不足，饮食不化，亦能为痰，补中益气汤乃治痰之法也。苟虚症而用峻利之剂，鲜不危哉。
——人脾胃虚，服养胃汤、枳术丸，初有效而久反虚，口舌生疮，劳则愈盛，此中气虚寒，用理中汤少愈，更以补中益气汤加半夏、茯苓而安。夫养胃汤香燥之剂也，若饮食停滞，或寒滞中焦，服则燥开胃气，宿食消化，最为近理，使久服则津液愈燥，胃气愈虚，况胃气本虚而用之，岂不反甚其病者？亦有房劳过度，真气衰败，或元气不足，不能上蒸，中州不运，致饮食不进，以补真丸治之，若丹田之火上蒸脾土，脾土溢和，中焦自治，饮食自进，何口疮之不愈哉！
——人舌青黑有刺，乃热剧也，良由思虑过度，怒气所得。病者要将舌来土壁上贴之方好。予制此方即效。
清心散
赤茯苓（去皮，一钱）　酸枣仁（一钱）　麦门冬（去心，一钱）　远志（甘草水泡，去心，五分）　黄连（一钱）　胡麻仁（一钱）　枳壳（去穣，八分）　小木通（八分）　小甘草（三分）
上剉，水煎温服。
——男子口臭，牙龈赤烂，腿膝痿软，或用黄柏等药益甚，时或口咸，此肾经虚热，以六味丸悉愈。
——治口疮、喉痛、牙疼妙药，陈上余传。
硼砂（一钱）　孩儿茶（二分）　雄黄（二分）　青黛（一厘）玄明粉（一厘）胡黄连（三厘）　冰片（一厘）
上共研末，搽上。
——香薷治口气甚捷，盖口臭是脾有郁火，溢入肺中，失其清和甘美之意而浊气上干也。
——补舌唇方　　贾兰峰传。
用鲜蟹烧灰，每二钱用乳香、没药各二分半，涂之即生肉。如去多唇舌，用川乌、草乌为末，摊纸一条，以凉水调合，贴之即不觉痛，可用刀取，如流血以陈石灰涂之。愈后舌硬，用白鸡冠血点之即软。
——生舌方。以活蟹一个，炙干为末，收之。如遇此患，敷上合口即愈。
——治舌上肿硬。以百草霜、海盐等分为末，井花水调敷患处。又宜真蒲黄末频掺舌上，内以黄连一味煎汤服，以泻心火。
——治舌长过寸，研冰片敷之即收。
——治舌无故出血如泉，槐花炒为末，掺之立止。
——治舌忽胀出口外，俗云蜈蚣毒，用雄鸡冠血一小盏浸之即缩入。
——舌吐不收，名曰阳强。
——舌缩不能言，名曰阴强。
——男子舌常破而无皮状，或咽喉作痛，服清咽利膈散愈甚，予以理中汤治之乃愈。
茧唇  ***************************
《内经》云：脾气通于口。又云：脾之荣在唇。盖燥则干，热则裂，风则瞤，寒则揭。若唇肿起白皮，皱裂如蚕茧，名曰茧唇。有唇肿重出如齿者，有本细末大如茧如瘤者。或因七情动火伤血，或因心火传授脾经，或因厚味积热伤脾。大要审本病，察兼症，补脾气，生脾血，则燥自润，火自除，风自息，肿自消。若患者忽略，治者不察，要用清热消毒之药，或用药线揭去皮，反为翻花败症矣。
——论肝经怒火，风热传脾，唇肿裂，或患茧唇。
柴胡清肝散
柴胡　黄芩（炒。各一钱）　黄连（一钱五分）　山栀（七分）　当归（一钱五分）　川芎（六分）　生地黄（二钱）　升麻（二钱五分）　牡丹皮（一钱五分）甘草（三分）
上剉一剂，水煎，食后频服。若脾胃弱，去芩、连，加白术、茯苓。
——论阴虚火动，唇燥裂如茧。
济阴地黄丸
熟地黄（自制，杵膏，四钱）　山茱萸（酒蒸，去核，二钱）　干山药（三钱）　辽五味子（四分）　麦门冬（去心，三钱）　当归身（三钱）　肉苁蓉（二钱）　甘枸杞子（三钱）　甘菊花（三钱）　巴戟肉（三钱）
上为细末，炼蜜为丸，如梧桐子大，每服百丸，空心白汤送下。
——论中气伤损，唇口生疮，或齿牙作疼，恶寒发热，肢体倦怠，食少自汗，或头痛身热，烦躁作渴，气喘，脉大而虚，或微细软弱。
补中益气汤
人参　黄芪（蜜水炒）　甘草（各一钱五分）　白术（去芦）　当归　橘红（各一钱）　柴胡　升麻（各五分）
上剉一剂，姜枣煎服。
——论唇紧燥裂生疮，用橄榄烧灰为末，以猪油调涂患处，立已。
——论冬月唇干血出，用桃仁捣烂，猪油调涂唇上即愈。
牙齿  ***************************
脉，右寸关脉洪数或弦而洪，肠胃中有风热，齿痛。尺脉洪大而虚者，肾虚，主齿动摇疏豁，相火上炎而痛。
夫牙齿者，乃骨之萃也，骨乃肾主之，则诸经血脉津液皆润泽清凉矣。盖血旺则凉，凉则骨坚固。血虚则热，热则齿浮动。人之上唇人中之下牙属督脉，下前齿属任脉，其两颐上下及环口皆属乎阳明二经。故牙床属土，牙齿犹如木栽土上，土凉则根固，土热则焦摇，牙即骨也，骨不能痛。其痛者，牙龈筋肉也。人食梅多者，牙即矬麻痿而不能力嚼者，非木酸制土耶？其牙断肉脱，胃火也。牙疏脆者，肾之相火也。《经》曰：诸痛痒疮疡，皆属心火。言心火之下，阴精承之。若承之者不缺，何痛之有？其牙患之名，有风牙、虫牙、牙疳、牙宣，盖由一火之不齐也。故热则生风，风字有虫。又曰：血遇火则沸而出牙宣也。热兼外邪则肿痛。真阴未成而热炽者曰疳，乃溃塌之速。
凡为治者，保肾水者知其本，清胃火者知其标，疏风邪者知其权。盖风药善通经开腠，则是火郁宜发之义耳。修养家常食淡些则血不凝，戒慎厚味甘辛香辣则不积火。治牙至药不效时，热之积也。盖因纵欲而阴虚，嗜味以为补而益增其火。其目下嗜欲之节，乃为后边晚景不甚苦于牙也。禀阳明火多者，易作牙病也。凡用椒、姜、巴豆、荜茇性热辣者，擦而定痛，虽快于一时，实乃资邪益深矣。戒之戒之。其小儿牙疳、牙痛者，恣以甘，嗜以味，而不知节，厚其衣，重其绵，而不知摄。乳儿作疳者，母之遗热也。烘焙纯绵，夜暖圆于睡寐。况脏腑真阴未成，所以为害暴也。固不可不留心究明于斯矣。经云：肾衰则齿豁，精固则齿坚。
——论一切牙齿肿痛，皆属胃经火盛，多是辛热厚味及服温暖之药过多，以致胃热，上下牙痛，牵引头脑，面热，其齿喜冷恶热者。
加味清胃散
当归尾（二钱）　生地黄（三钱）　牡丹皮（三钱）　升麻（四分）　黄连（六分）　加防风一钱五分　　荆芥一钱　　软石膏三钱
上剉，水煎服。若带颧额半边痛者，加防风、白芷、羌活、细辛。若牙龈脱而出血者，加扁柏叶、黄芩、荆芥、栀子。若虚损人牙痛者，加黄柏、知母、人参、甘草。若满口浮而痛，不能力嚼者，加连翘、玄参、芍药。小儿牙疳者，乳母服，加天花粉、玄参、白芷。醇酒厚味，唇齿作痛，或齿龈溃烂，连头面颈项作痛者，并加犀角、连翘、甘草。胃气齿痛，加草豆蔻、细辛、防风、羊胫骨灰，去牡丹皮。
——论胃有实热齿痛，或上片痛尤甚者。
凉膈散
连翘　栀子（各三钱）　大黄（四钱，酒蒸，为君）　芒硝（一钱）　黄芩（三钱）　薄荷（八分）　知母（一钱五分）　升麻（四分）　石膏（三钱）　黄连（六分）　甘草（八分）
上剉，水煎频服。
——论风牙疼痛。
草乌（二钱，米泔水浸，去皮，炒焦）　细辛（一钱）　全蝎梢（五钱，洗，去躁）　白僵蚕（五条，炒，去嘴）　冰片（一分）
上研匀，搽患处，开口流涎，内服清胃散。
——治风牙肿痛。
保牙散
软石膏（一两）　川乌（三钱）　草乌（三钱）　花椒（三钱）
上俱生用为末，擦牙漱口，吐之，立已。
——陈省齐遇一道人治牙痛如神。
巴豆（去壳，三枚）　真川椒（七粒）
上先将川椒略焙为末，次入巴豆，同研极烂，入红米饭些须，捣研为末，为丸如黍米大，每用一丸，贴痛处。
——陈恕轩治牙痛不可忍者。
花椒（炒）　胡椒　白矾（半生半枯）　食盐（炒）
上各为末，合和同研，每少许擦痛处，吐涎即止。
——治风冷齿痛。
白芷　细辛　良姜　荜茇　川椒　香附　蜂房（炒）
上各等分为末，擦牙搐鼻。
——治牙痛方。
黑豆（一两，炒）　盐（六钱）　花椒（五钱）　生姜（六钱）　连须葱（六钱）　艾（六钱）
上白水煎，漱口吐去。
——论牙属肾，骨之余，不作痛。作痛者，乃手足阳明经之火，沸血牙壅根，齿龈浮起作痛也。宜清胃火为主。其牙齿疏脆剥下，渐觉齿稀，牙蛀去，乃属肾之真阴亏欠，牙不坚实矣。宜服六味地黄丸。
滋阴清胃固齿丸　善治牙疼，且能固齿。
山药末（一两）　牡丹皮末（一两）　黄柏（酒炒，末，二两）　黄边界（酒炒，末，二两）　升麻（末，一两）　当归末（酒洗，末，一两）　玄参（末，一两）　干葛（末，一两）
上用知母一两、山查肉二两煎浓汤，去渣，净汁煮葛粉为糊，又用秈米饭一盏，研烂和葛粉，同又研匀，调以上八味末为丸，如绿豆大，以水飞过朱砂为衣，晒干，每服三钱，食后白汤送下。要忌一切厚味姜蒜椒辣诸甜等物。
——论胃经虚热，齿牙作痛者。
补中益气汤（方见内伤）依本方加熟地黄、牡丹皮、白茯苓、白芍药。
——论齿动作渴，属脾胃虚弱阴火炽盛者。
补中益气汤（方见内伤）依本方加酒炒黄柏、知母。
——治每劳心则齿缝胀不能咀嚼，此元气虚弱也。
补中益气汤（方见内伤）依本方。
——论齿浮作痛，耳面黑色，口干作渴，日晡则剧，此脾虚也。用益气汤、加减八味丸而愈。
——朱工部午后有热，遇劳遗精，其齿即痛，此脾肾虚热。先用补中益气汤送六味丸，更以十全大补汤而愈。
——男子齿浮作痛，耳面黧色，口干作渴，日晡则剧，此脾虚弱也。用补中益气汤、加减味丸而愈。
——男子口臭，牙龈赤烂，腿脚痿软，或用黄柏等药益甚，时或口咸，此肾经虚热。余用六味地黄丸悉瘥。
——男子每足发热，牙即浮肿，此足三阴虚火，用加减八味丸而不复作。
——论肾气虚寒，牙齿作痛，面色黧黑，精神憔悴，脚膝无力，饮食少思，或痰气上升，小便频数，齿不坚固，或口舌麻闷，畏饮冷水，以八味丸数服而安。
——治胃中客热，牙疳，出血口臭，齿龈肿痛腐烂。
甘露饮子
枇杷叶（三钱）　石斛（三钱）　黄芩（二钱）　枳壳（一钱）　天门冬（三钱）麦门冬（各三钱）　生地黄　　　熟地黄　　山茵陈　　甘草（八分）
上剉末，煎服。
——李小园患满口牙齿疼痛溃烂动摇，饮食不下，乃牙疳也。诸医不效，忽遇一道人传方，一擦即愈。
川椒（炒，一钱半）　铜青（一钱）　硼砂（一钱）
上三味为末，每少许擦患处，流涎立已。
——治牙疳，牙根内臭烂黑色，有虫作痛。
鸡内金（即鸡肶胵内粗皮，阴干，一两）　白芷（五钱）　铜青（五钱）　麝香（一分）
上为细末，以温盐水漱口，贴患处。
——治牙疳臭烂，久不愈。
白硼砂（一钱）　白矾（枯，一钱）　芦荟（五分）　青黛（三分）　轻粉（二分）　雄黄（二分）　冰片（一分）
上为细末，候睡去时以竹管引药吹在牙疳上，或以鸡翎扫敷之。
——论牙痛或肿，风牙、虫牙、动牙，长痛不可忍。宋知府传。
马蜂窝　白蒺藜　花椒　艾叶　葱头　荆芥　细辛　白芷（各等分）
上剉散，醋煎，口噙良久，吐出即瘥。
——治牙痛，虫蛀不已，诸药不效者。
救苦丹
蟾酥（三分，剉细，乳汁些少溶化磁盏内）　雄黄（二分）　细辛（二分）　冰片（二分）
上将酥乳调和，细细纳蛀牙孔内，或痛牙龈缝中，口中涎任流出之，内服加味清胃汤。
——治风牙、虫牙作痛。用黄虿蜂窠一个，以花椒填满其窍，以白盐一钱封口，烧存性，入白芷、羊胫骨灰各一钱，同研为细末，先以清茶漱口净，然后以药擦之，及敷痛处，如有虫蛀孔作痛，以少许塞孔中，立验。
固齿明目乌须黑发良方
牙痛胃火，厚味所起，齿动肾虚，房劳过矣，补肾牙牢，清火痛止，节欲甘淡，何疾下愈，经验良方，擦牙固齿，明目乌须，香口润体，久而用之，其妙无比。
何首乌（黑豆拌蒸一次，牛膝拌蒸一次）　旱莲草（四两）　槐角（黑豆煮汁拌蒸，四两）　怀生地黄（酒拌，砂锅内蒸一日至黑，二两）　骨碎补（刮去皮毛，炒七次，一两五钱）　青盐（二两）　没石子（公母成对，二两）
上共为细末，每早擦牙，滚水咽下，能用于须发未白之先，可免染须之劳，乌须黑发，固齿牢牙，永世不落，真仙方也。
牢牙固齿乌须黑发秘方　　临川刘云莱传。
没石子（四钱）　青盐（二两）　细辛（一两）　地骨皮（二两）　熟地黄（二两）　破故纸（炒，四两）
上共为细末，每早擦牙良久，滚水咽下。
擦牙乌须方　本县丁族传。
白茯苓（去皮）　细辛　牙皂（烧成灰，存性）　五倍子（炒黑）
上各等分为细末，每早擦牙，日久须自黑。
——擦牙固齿，牙宣口臭，乌须黑发。吏部吴继疏试效。
旱莲草（阴干，切碎，半斤）　香附米（四两）
上二味入砂锅炒黑存性，为末擦牙。
——固齿乌须。王斗岳传。
青盐（炒，一两）　槐角子（炒，一两）　牡丹皮（酒洗，一两）　破故纸（酒炒，七钱）　细辛（酒洗，五钱）　熟地黄（酒浸一日，晒干，一两）　没石子（三钱）　百药煎（二钱）
上共为末，每早擦牙，咽下。
——擦牙防齿患。取青槐枝捶半碎半斤，水四碗，煎二碗，去渣，入好盐一斤，煮干，更将盐炒研细擦牙，温水漱口，吐水洗眼，目明齿固。修合日期：五月五日、六月六日。
眼目  ***************************
脉左寸脉洪数，心火炎上也；关弦而洪，肝火盛也；右寸关俱弦洪，肝木夹相火之势，而来侮所不胜之金，而制己所胜之土也。
夫天运拂经则两曜薄蚀，人身违和则两目眵昏，是眼目之在人犹日月之丽天，明则其常，而昏则其变也。一身之中，惟目最为贵重者，脏腑之精华萃焉，血脉之宗会系焉。东垣曰：按《阴阳应象论》云：诸脉皆属于目。又曰：目得血而能视。五脏六腑之精气皆上于目而为之精，精之窠为眼，骨之精为瞳子，筋之精为黑睛，血之精为目窠之总络，气之精为白眼，肌肉之精为约束，裹撷筋骨血气之精而与脉并而为系，上属于脑，后出于项，是故瞳子、黑眼法于阴，白眼、赤目法于阳，故阴阳合德而为精明也。是以五脏六腑、十二经脉、三百六十五络，其血气皆禀受于脾土，上贯于目而为明，故目者心之使也。心者，神之舍也。若精神乱而不守，卒然见非常之怪，邪中其精则精散，则视岐，观一物为两也。因事烦扰，饮食失节，劳役过度，致脾胃虚弱，心火太盛，则百脉沸腾，血脉并行。《经》云：天明则日月不明，邪害空窍是也。董院使云：目之首尾赤嘴属心，其满眼白睛属肺，其乌睛圆大属肝，其上下肉胞属脾，而中间黑瞳一点如漆者，肾实主之，是随五脏各有证应。
然论其所主，则瞳子之关系重焉。何以言之？目者，肝肾外候也，肝取木，肾取水，水能生木，子肝母肾焉。有子母而能相离者哉？故肝肾之气充则精彩光明。肝肾之气乏，则昏蒙眩晕。乌轮赤晕，刺痛浮浆，此肝热也。胆生清泪，枯黄绕睛，此肝虚也。瞳人开大，淡白偏斜，此肾虚也。瞳人焦小，或带微黄，此肾热也。又曰：白睛带赤，或红筋者，其热在肺，上胞下胞或目唇间如疥点者，其热在脾。又曰：眼者，轻膜裹水，照彻四方，逆源反本，非天一之水，人莫孰为之主宰乎？析而论之，则拘急牵飕，瞳青胞白，痒而清泪，不赤不痛，是之谓风。眼乌轮突起，胞硬肿红，眵泪湿浆，里热刺痛，是之谓热。眼浑而泪，胞肿而软，上壅朦胧，酸涩微赤，是之谓气。眼其或风与热并，则痒而浮赤。
风与气搏，则痒涩昏沉。血热交聚，故生淫肤、粟肉、红缕、偷针之类。气血不至，故有眇视、胞垂、雀目、盲障之形。淡紫而隐红者为虚热，鲜红而兼赤者为实热，两眥呈露，生胬肉者，此心热血旺，白睛红膜如纸伞者，此气滞血凝。热证瞳人内涌，白睛带湿，色浮而赤也。冷证瞳人青绿，白睛枯槁，气沉而浊也。眼热经久，复为风冷所乘则赤烂。眼中不赤，但为痰饮所注则作疼。肝气不顺而夹热，所以羞明。热气蓄聚而伤胞，所以胞合。刘河间曰：在腑则为表，当除风散热，在脏则为里，当养血安神。
如暴失明昏涩，翳膜眵泪斑入眼，此风热也。一云：斑入眼，此肝气盛而发在标也，宜表散以去之。如昏弱不欲视物，内障见黑花，瞳子散大，皆里也。血少神劳，肾虚也，宜养血补水安神以调之。观诸公所论治疗之法，大概以清心凉肝、调血顺气为先，不可固执水能生木之说而偏补养。盖肾水恶燥，设遇虚证，亦不过以当归、地黄等药润养之，轻则温补之亦可也。况夫肺能发燥，肝亦好润，古方率用杏仁、干柿、饴糖、沙蜜为佐，果非润益之意乎？抑且脾者诸阴之首，目者血脉之宰也，故脾虚则五脏之精气皆失所司，不得归明于目矣。心者，君火也，主藏神明，宜静而安，相火化行其令，相火乃包络之火主，百脉皆荣于目，既劳役妄动，又因邪气所并，而损血脉，是故诸病生焉。
翳目者，虽宜养血安神，又当兼理脾胃，乃良法也。至于退翳一节，尤关利害。凡翳起于肺，肺家受热，轻则朦胧，重则生翳，有曰真珠翳，状如碎米者易散；有曰梅花翳，状如梅花者难消。虽翳自热生，然治法先退翳而后退热者，谓热极生翳。若先去赤热，则血为之凝，而翳不能去。其有赤眼与之凉药过多，又且涤之以水，不反掌而水凝。眼特一团水耳，水性清澄，尤不可规规于点洗。缘其喜怒失节，嗜欲无度，劳役眼方，泣涕过伤，凌寒冲风，当暑冒日，不避烟火，饮啖诸多，此皆患生于脏腑者也，专事点洗可乎哉？在乎察受病之因，究标本之理，推明运气以调之，斟酌药饵以平之。患者又能静坐闲居，澄神息虑，节饮食，戒色欲，专内视，简外观，爱护目力，则无有不安者矣。
——论暴发眼肿如桃，并赤眼痛涩难开者。
祛风清热散
当归尾（二两）　赤芍（二钱）　川芎（一钱五分）　生地黄（三钱）　黄连（六分）　黄芩（二钱）　栀子（三钱）　连翘（三钱）　薄荷（八分）　防风（一钱五分）　荆芥（一钱）　羌活（二钱）　桔梗（八分）枳壳（一钱）　白芷梢（一钱）　甘草（八分）
上剉一剂，灯草七根，水煎，食后服。肿痛甚加大黄、芒硝。风热加蔓荆子、牛蒡子。乌珠痛加天麻、川乌（生用三片）。犯眼加苍术、朱砂。眼生翳障加白蒺藜。眼目被人打伤青肿加大黄。如杖疮肿痛未破，作憎寒壮热，或打重，血气攻心，加大黄、桃仁。如打扑伤损内重，瘀血不散，加桃仁、大黄，服之立愈。
——论治眼暴发赤肿，睑高苦痛，不可忍者。
救苦汤
连翘　桔梗　红花　细辛（各二分）　当归身（夏月减半）　甘草（炙。各一钱）　苍术（米泔浸）　龙胆草（各一钱四分）　羌活（太阳）　升麻（阳明）　柴胡（少阳）　防风　藁本　黄连（各二钱）　生地黄　　黄柏　黄芩　知母（各三钱）　川芎（六分）
上剉一剂，水煎，临卧服。
——治火眼赤眼，暴发肿痛，不可忍者。
黄连　黄柏（各一钱）　生白矾（二分）
上剉，胶枣一枚，煎水半钟，洗之立消。
——洗暴发烂弦风眼。用皂矾不拘多少，瓦器盛，于三伏内晒之至白色，须晒十余日方好，再入黄连末十分之一，每用少许，水和纸隔洗眼，立效。
——治眼暴发肿痛。用白矾枯过为末，每用三钱，生姜去皮取自然汁，调如膏，抹纸上，令患人闭目，将药贴眼上，烧一炷香尽，痛即止，用温水轻轻洗去，神效。
——外治火眼肿痛，用青矾炒三钱，黄土六钱，各为细末，井花水调作二饼子如眼大，先将水洗净眼，次用纸贴眼上，后用饼子贴纸上，令病人仰睡，用水润饼，如干再润，两三时即已。
——治眼暴发赤肿痛泪，隐涩难开。用大黄末，新汲水调涂两眉正上头两脑，水润之，须臾肿消痛止。
——治法如前，用黄连末五钱、薄荷二钱半为末，用鸡清和，隔纸涂眼上，良久，干则以水润之，即效。
——论凡眼疾暴发，新久肿痛，不可忍者，皆缘心家火起所致也。并治一应障翳等疾。
光明丸　李中山传。
生地黄　白芷　羌活　独活　甘草　薄荷　防风　荆芥　木贼　甘菊花　草决明　黄连　黄芩　黄柏　大黄　连翘　桔梗（各二钱）　归尾　川芎（各三钱）
上十九味为末，炼蜜为丸，如绿豆大，每服三五十丸，白熟水送下，清晨晚上各进一服。
——论暴发眼。
泻火升阳汤
黄芪（八分）　人参（七分）　甘草（五分）　柴胡（一钱五分）升麻（一钱八分）当归（三钱）　川芎（三钱）生地黄（三钱）黄芩（二钱）　栀子（二钱）薄荷（二钱）　菊花（二钱）　枳实（一钱六分）　甘枸杞子（二钱）　龙胆草（二钱）
上剉一剂，用水一钟、酒一钟，煎至一钟，临卧服，渣再用水三钟，煎至一钟，温服。忌鱼腥。
——论内障眼得之脾胃元气虚弱，心火与三焦皆盛，饮食失节，形体劳役，不得休息，故上为此症也。
冲和养胃汤
黄芪（一钱五分）　人参（一钱）甘草（炙，一钱五分）　当归（酒洗，一钱）　白术（去芦，一钱）　白芍（酒炒，六分）　白茯苓（三分）　柴胡（七分）　升麻（一钱）葛根（一钱）　　羌活（一钱五分）　防风（五分）　黄连（七分）　黄芩（七分）　干姜（一分）　五味子（二分）
上剉一剂，水煎，稍热服。
——论肝主目，肝受热而不能视，血弱则肝报无以荣养，肝气不荣则有花也。久视艰涩，大眥赤色，此血不足，肝之失养也。迎风流泪，肾之虚也。黑睛上有翳不散，此亦因劳受风，血弱不能行也。宜服此药补肝血滋胆水益肾气，大有殊效。
家传养肝丸
羚羊角（镑，另研，五钱）　生地黄（酒浸）　熟地黄（酒蒸）　肉苁蓉（酒洗）　甘枸杞子　防风（去芦）　草决明（炒）　菊花　羌活　当归（酒洗）　沙苑蒺藜（炒，各一两）　楮实子（炒，五钱）　羊子肝（小肝叶，煮，焙干为末）
上为细末，炼蜜为丸，如梧子大，每服五十丸，加至七十丸至百丸。早盐汤下，午茶下，临卧酒下，不饮酒人当归汤下。即补肝重明丸去赤芍、甘草。
——论素禀虚弱，勤劳，眼目昏暗。
当归（酒洗，一钱五分）　白芍（酒炒，一钱）　川芎（一钱）　生地黄（二钱）　人参（五分）　白术（去芦，一钱）　黄柏（人乳浸，炒，一钱）　知母（人乳浸，炒，一钱）　密蒙花（五分）　充蔚子（一钱）　龙胆草（酒洗，四分）　黄芩（酒炒，七分）
上剉一剂，水煎服。
——论病目，用凉药过多，以致隐涩难开。
防风（七分）　黄芪（一钱）甘草（炙，五分）　蔓荆子（三分）　当归（五分）　白芷（三分）　升麻（七分）　柴胡（五分）
上剉一剂，水煎服。
——论日晡两目紧涩，不能瞻视，此元气下陷也。
补中益气汤（方见内伤）　　依本方倍参芪。
——论肾水枯竭，神光不足，眼目昏暗，此壮水之主，以制阳光。
壮水明目丸
熟地黄（一两二钱）　山药（一两二钱）　泽泻（八钱）　山茱萸（酒蒸，取肉，一两二钱）　白茯苓（去皮，二两）　当归（酒洗，一两）　川芎（三钱）生地黄（五钱）　牡丹皮（八钱）　蔓荆子（一两）　甘菊花（五钱）　黄连（五钱）　柴胡（三钱）　五味子（五钱）
上为细末，炼蜜为丸，如梧子大，每服五十丸，酒送下。
——论远年近日，烂弦风眼，翳障青盲，肿痛百病。
点眼仙方　　临川马伏所传。
蕤仁（三钱，净，去皮，将竹纸碾去油，方入药，用笔筒卷纸，将药铺纸上，重层药碾）　珍珠（二分五厘，生用，绵纸包，打碎研烂）　琥珀（二分，生用，纸包，打碎研烂）　熊胆（一分五厘，生研）　牛黄（一分，生用）　麝香（半分，生，研）　片脑（一分五厘，生研）　蜂蜜（三钱五分，生用，温化滤去渣）
上先秤眼药罐，次加蜜，秤后入药，搅以上八味和匀，点睛。
——论暴发风热，时行火眼，神效。
紫金锭　陈省齐秘传方。
川黄连（四两，粗末，将井花水十钟浸二三日，入锅煎至三钟，去渣，再熬至半钟，下水胶一钱二分，溶化，调后药为锭）　铜绿（五钱）　轻粉（二钱）　官粉（三两）
上共为细末，将黄连汁调为锭，阴干，用时以井水磨，加熊胆五分，冰片二分尤妙。
——论两目翳障，烂弦风热，昏蒙色眼皆治。
光明散
芦甘石（上好的用四两）　珍珠（四钱）
上二味用竹纸包定，将倾银新紫泥罐为饼包石、珠在内为丸，外用熊胆一钱，硼砂二钱、火硝三钱研末为水，再用紫泥罐包裹，晒干，用炭火煅炼，以七根线香为度，炼四炷香，用童便淬之，浸黑色为妙，又炼根半香，以好醋淬之，又炼根半香，歇火听用。前炼过末药一钱加熊胆一分、火硝一分，为极细末，点眼，其效如神。
——论远年近日，内障青盲，云翳堆眵，火眼暴发，迎风冷泪，怕日羞明，肝肾虚损等疾，点之悉愈。能治七十二种眼疾，能医二十年目不通明者。惟有瞳人反背而惊散者不治。
仙传珊瑚紫金膏　薛兵巡秘传。
白炉甘石（南方出，名羊脑炉甘，童便浸七日，用灰火硝银砂锅内煅，投入童便内，共十日，晒干，研细，一两）　黄丹（高者名国丹，滚水飞过三次，晒干细研，一两）海螵蛸（即乌贼鱼骨，刮去皮甲，微火炙过，研细，二钱）　乳香（光明者，入砂锅，微火炒，出烟，细研，二钱）　没药（光明者，入砂锅内，微火炒，去烟，细研，二钱）　白硼砂（明净者，二钱，细研）　　麝香（拣净，去皮，细研，五分）　　青盐（去泥土，细研，五分）　片脑（细研，三分）
上将前七味各研细末称足，合一处入乳钵内，再研极细无声，后入麝、片二味，再研极匀，将蜂蜜用细袋滤过，熬蜜滴水成珠，夏老冬嫩，春秋酌老嫩之间，用蜜调药，令稀稠得所，磁器内封固，不可泄气，点眼神效。
——人两目作痛，服降火去风之药，两目如绯，热倦殊甚，余用十全大补汤数剂，诸证悉退，服补中益气汤兼六味丸而愈。复因劳役，午后目涩体倦，服十全大补而痊。
——人年二十，素嗜酒色，两目赤痛，或作或止，两尺洪大，按之微弱。余谓少年得此病，自当失明。翌早，索途而行，不辨天日，众皆惊异。余以六味地黄丸料加麦门、五味，一剂顿明。
——人目赤不明，服祛风散热药反畏明重听，脉大而虚。此劳心过度，饮食失节，用补中益气加茯神、酸枣、山药、石枣、五味顿愈。又劳役复甚，用十全大补，兼以前药渐愈，却用补中益气汤加前药而痊。
——儒者日晡两目紧涩，不能瞻视，此元气下陷，用补中益气汤倍加参、芪，数剂而愈。
——论眼病之后，微有上热，白眼红，多眵泪，每疼痛而隐涩难开，此苦寒太过而真气不能通九窍也。故眼目昏花不明，以益气汤去参、术、陈，加防风、白芷、蔓荆子。
——论内障眼得之元气、脾胃虚弱，心火与三焦俱盛，饮食失节，形体劳役，不得休息，故上为此症也。以益气汤加白芍、茯苓、葛根、羌活、防风、黄连、黄芩、干姜、五味，去陈皮。
——论诸般翳障，攀睛胬肉，内障青盲等症。
益府秘传拨云龙光散
蕤仁（五两，去粗壳取仁，用温水浸去嫩皮、膜、尖、心，用上好白竹纸包裹，捶去油，以白为度，用五钱）　白朱砂（即好白细磁器皿、五钱重，用头酸醋一碗，将碎器以砂罐盛，放炭火内烧红，先投入醋内，以七次为度，又用童便一碗，烧红投便内，以七七次为度，又将醋、童便合一碗，又烧红投入，以七七次为度，先将磁研烂，以水澄净，用中间的阴干，五分）　好珍珠（八九分，将雄鸡一只，以珠入鸡肚内，过一夜，杀鸡取出珠，用豆腐蒸过，用五分）　真熊胆（三分，以磁碗盛，放火上烘去水，用二分五厘）卤砂（三四分，将冷水一碗，以火煮干为度，用一分）　硼砂（二钱五分）牛黄（二分五厘）　琥珀（五分）冰片（一分）　当门子（一分）　白丁香（一分）　海螵蛸（水煮过六七次，二分）　人龙（用男人孩子口内吐出食虫，即用银簪破开，河水洗刮令净，阴干，二分）
上精制一处，研细，任意点眼，盲者复明，古今天下第一仙方，不可妄传匪人，秘之秘之。
——治气血虚损，眼目昏暗，此壮水以制阳光，有误服寒凉之过，黑暗全不通路，以十全大补汤加沉香、大附子、白豆蔻。
东垣谓：目能远视不能近视，火盛而水亏也，法当补肾，六味地黄丸主之。目能近视而不能远视，有水而无火也，法当补心，定志丸加茯苓主之。又曰：不能近视，晨服地黄丸。不能远视，卧服定志丸。是皆道手足少阴经也。是以知不能近视者，肾水亏火盛也，不能远视者，心血不足也。
定志丸
远志（去心）　石菖蒲（各二两）　人参（一两）　白茯神（三两）　加白茯苓（二两）
上为末，炼蜜为丸，朱砂为衣，每服二十丸，米汤下。
六味地黄丸（方见补益）
喉痹  ***************************
（附声哑、痄腮）
脉两寸脉浮洪而溢者，喉痹也。脉微而伏者死。
《内经》曰：一阴一阳结，谓之喉痹。一阴者，手少阴君火，心主之脉气也；一阳者，手少阳相火，三焦之脉气也。二脉并络于喉，其气热则内结，结甚即肿胀，肿胀甚则痹，痹甚则不通而死矣。夫推原十二经，足太阳则下项，其余皆凑于喉咙。然《内经》何独言一阴一阳结为喉痹？盖君相二火独盛而热正络，故痛者速也。余谓一言可了者，火也。故十二经中，言嗌干、嗌痛、喉肿、颔肿、舌本强，皆君火为之也。惟咽痹急速，相火所为也。夫君火者，犹人火也，相火者，犹龙火也。人火焚木其势缓，龙火焚木其势速。
《内经》之言喉痹，则与咽舌其两间耳。然其病同于火，故不分也。后之医者，各详其状，强立八名，曰单乳蛾、双乳蛾、子舌胀、木舌胀、缠喉闭、走马喉闭。热气上行，故转于喉之两傍，近外作肿，以其形似，是谓乳蛾，一为单，二为双。其比乳蛾差小者，名谓之喉痹。热于舌下，复生以小舌子，名曰子舌胀。热结于舌中，舌为之肿，名曰木舌胀。木者，强而不柔和也。热结于咽喉，肿绕于外，且麻且养，肿而大者，名曰缠喉风。喉痹暴发暴死者，名曰走马喉风。此八种之名虽详，若不归之火，则相去远矣。
其微者可以咸软之，而大者以辛散之，今之医者，皆有其药也。如薄荷、乌头、僵蚕、白矾、朴硝、铜绿之类也。至于走马喉痹，何特此乎！其生死人，反掌之间耳。其最不误人者，无如砭针出血，血出则病已。《易》曰：血去惕出，良以此乎？昔余治一妇人木舌胀，其舌满口，诸医不愈，余以银针小而锐者砭之五、七度，肿减，三日方平，计所出血，几至盈斗。又治一男子缠喉风肿，表里皆作，药不能下。余用凉药灌于鼻中，下十余行，外用拔毒散敷之，阳起石烧碎，与伏龙肝各等分，细末之，以新水扫百遍，三日热始退，肿始消。
又尝治一贵妇喉痹，盖龙火也，虽用凉剂而不可使冷服，为龙火当以火逐之。人火者，烹饪之火是也。乃使曝于烈日之中，登于高堂之上，令家婢携火炉坐药铫于上，使药常极热，不至太沸，通口时时呷之百余次，然火自散。此法以热行寒，不为热而扞格故也。
大抵治喉痹用针出血最为上策，但人畏针，委曲旁求，瞬息丧命。凡用针而有针创者，宜捣生姜块，调以热白汤，时时呷之，则创口易合。《铜人》亦有灸法，然痛微者可用，病速者恐迟则杀人。故治喉痹之人，与救人同，不容少待。《内经》火郁发之，发谓发汗。喉咽中岂能有汗，故出血者，乃发汗之一端也。后之君子毋执小方而曰：吾药不动脏腑，又妙于出血。若幸遇小疾而获效，不幸遇大病而死矣，毋遗后悔可也。
——论喉痹危急，死在须臾，牙关紧闭者。病人大指外边指甲下根，不问男左女右，只用布针针之，令血出即效，如大叚危急，两手大指俱针之，其功尤捷。
——论治不测急慢喉痹，咽喉肿塞不通。
龙脑破毒散
盆硝（研细，四钱）　白僵蚕（微炒，去嘴，八分）　青黛（八分）　甘草（生，八分）蒲黄（五分）　马勃（三分）　片脑（一分）麝香（一分）
上各为细末，秤足同研极匀，磁盒收贮，如有病症，每用药一钱，以新汲水少半盏调匀，细细呷咽，如是喉痹即破，出血便愈，如不是喉痹，自然消散。若是诸般舌胀，用药半钱，以指蘸药，擦在舌上，下咽津唾。如是小儿，一钱作为四五服，亦如前法用，并不计时候。马勃一名马术，菌也，虚软如紫絮，弹之紫灰出，状如狗肝，生湿园中久腐处，主恶疮马疥，敷诸疮。良以蜜揉拌，以水调呷，治喉痹咽痛。
——论咽喉肿痛，痰涎壅盛，初起或壮盛人，上焦有实热者可服。
清咽抑火汤
连翘（一钱五分）　片芩（一钱）　栀子（一钱）　薄荷（七分）　防风（一钱）　桔梗（二钱）黄连（一钱）　黄柏（五分）　知母（一钱）　玄参（一钱）　牛蒡子（一钱）　大黄（一钱）　朴硝（一钱）　　甘草（五分）
上剉一剂，水煎，频频热服。闻生过杨梅疮者，加防风、山奇粮二两。
——论虚火上升，喉痛并后喉内生疮，喉痹热毒，最能降火滋阴。
滋阴降火汤
当归（一钱）　川芎（一钱）　白芍（一钱二分）　怀熟地黄（一钱五分）　川黄柏（蜜水炒，一钱）　知母（生，一钱）　天花粉（一钱）　白桔梗（去芦，三钱）　甘草（生，三钱）　加玄参（一钱）
上剉一剂，水煎，入竹沥一盏，温服。
——论喉痹肿痛，声哑不出，饮食不下，阴虚相火上炎，咳嗽痰喘，潮热虚劳等症，内服此药，外以神仙通隘散吹之即愈。
滋阴清火汤
怀熟地黄（一钱）　山茱萸（酒蒸，去核，一钱）　白茯苓（去皮，一钱）　山药（一钱）牡丹皮（一钱）　泽泻（一钱）　桔梗（二钱）　玄参（一钱）　黄柏（蜜水炒，一钱）　天门冬（去心，一钱）　麦门冬（去心，一钱）　甘草（一钱）
上剉一剂，水煎频服，外用硼砂一味，噙化咽下，降痰消毒如神。
——论咽喉肿痛属素虚弱者，或服凉药过多而作泻者，皆可服。
清上养中汤
小甘草　桔梗（各二钱）　玄参　当归　黄芩（各一钱）　陈皮（去白）　白术（去芦）　白茯苓（去皮）　麦门冬（去心）　连翘（各八分）　人参　防风　金银花（各五分）
上剉，水煎，食远频服，有痰加贝母。
——论喉痹肿痛，不能言语，或吐或泻，或不食，或四肢冷痹，但可进药，无不愈者，此从治法也。
通关散
炙甘草（一钱五分）　人参　白术（去芦）　白茯苓（去皮）　桔梗（二钱）　防风（七分）荆芥　　薄荷（各五分）干姜（炒）　或加大附子（炮。各三分）
上剉，水煎，频频与服。
——论喉痹，双、单乳蛾风肿，吐咽不下，死在须臾，治一切喉痹之总司也。山豆根为末，用熊胆和为丸，用鸡胵皮阴干研末为衣，丸如绿豆大，每用一丸，放舌上，徐徐咽下，立愈。
——治喉风等症。
起死回生散
蜈蚣（三钱，焙，存性）　全蝎（二钱，炒，存性）僵蚕（去丝、嘴、炒一钱）　蝉蜕（一钱，焙，存性）蟾酥（三钱）　　穿山甲（三钱，麸炒）　　乳香（五分）　川乌（尖，一钱）
上为末，每服一钱五分或二钱，小儿每服一分或六七厘，用葱头捣烂和药，酒送下，出汗为度。如口不开，灌服，忌鸡猪羊油面七日。
——论单乳蛾、双蛾、风喉、喉痹肿痛，水浆不入，死在须臾。宾崇周渊家试验。
胆矾（一钱五分）　硼砂（一钱八分）　鸡内金（煅过，一钱）　枯白矾（二钱）　百草霜（三钱、以众末黑为度）
上各为细末，用绢罗过，用中指盛药，按上患处，久噙，令痰多，去后用薄荷汤漱口。如甚，将鹅翎削尖刺破，用药按上，或用鹅毛蘸醋带药刷上，满口刷，搅引痰出尽即愈。一方加熊胆五分更效。
——论喉风肿痛几死。双桥周渊家屡验。
茶子　霜梅　酽醋
上三味研烂去渣，将药汁蘸扫咽喉，即时吐痰而愈。
——论喉痹肿痛，汤水不下，死在须臾，用此一吹即活。
牛黄（二分）　硼砂（一钱）（雄黄三分）
上为细末，每用一分五厘，吹入喉内。
——论喉痹肿痛。车左源传，效。
郁金（一钱）　雄黄（五分）　巴豆肉（去壳，四个，两个生用，两个用猪油包，灯上烧熟，存性）
上为末，三味搅匀，每用一分二厘，入竹筒内吹患处，小儿用六厘。
——治喉痹、风闭难治者，猪牙皂角一条，用蜜调和，水煎，如急立服，缓则露一宿尤妙。倘如口紧者，击开灌之，虽将危者即苏。
——治喉风危急，用大黄为末，竹筒盛之，安青鱼胆七个，入末待干，研末听用。遇患喉痹，吹入鼻中或喉中，立效。
——论时气缠喉，渐入喉塞，水谷不下，牙关紧急，不省人事。
神膺散
雄黄　　枯矾　藜芦（生用）　牙皂（炙黄）
上各等分，为细末，每用豆大一粒，吹入鼻内，吐痰，神效。
——论喉痹乳蛾，咽喉肿痛，汤水不入，死在须臾。巴豆去壳，捣为末，入细辛末少许，同研匀，卷在纸内，中间剪断，如左患塞右鼻，右患塞左鼻孔中，双肿左右相替塞之，咽喉立开，如神。
——论喉痹肿痛，水浆不入，死在须臾。扶沟刘崑传。
先用皂角、细辛为末擦牙，次用陈盐、松菜烧灰、霜梅肉、生艾叶擂烂，同扎于筷头上，蘸喉数次，吐痰尽，即食百沸汤，后用米粥调服。
——治咽喉肿痛。
百药煎　硼砂　甘草　生白矾（各等分）
上四味为细末，用醋调涂外颈上，干则易，其乳蛾即破而愈。
——论喉风肿痛不可忍者，霜梅五、七个，去核，白矾一两，研烂，用好醋一碗，入药同煮，以矾化为度，待温，用筷扎绵，缴齿上下至喉，先缴牙外，自外而缴至舌下，舌下又缴至舌上，缴至喉，其痰自然涌出，痰带丝者即愈，无丝者、丝断不治。
——论喉痹壅塞不通者，用红蓝花捣，缴取汁一小钟服之，以瘥为度。如冬月无湿花，可浸干者，浓绞取汁如前服，效。
——论咽喉肿痛。
吹喉散　周印池傅。
牙硝（二两五钱）　硼砂（五钱）　雄黄（二钱）冰片（二分）僵蚕（二钱）
上共为细末，每用少许吹喉，立效。
——治咽喉肿痛，水吞不下。用青盐、白矾、硇砂各等分，为末吹患处，有痰吐出而愈。
——治咽喉肿痛，水浆不入，死在须臾。真蟾酥为末，用筷头点入，对嘴上，实时消散，其效速如风。
——论久嗽喉痛。
小太平丸
人参（二分）　五味子（三分）　天门冬（去心，二钱）　麦门冬（去心，二钱）　玄参（八分）　徽墨（三分）
上为细末，炼蜜为丸，噙化下。痰盛加贝母。
——论劳役过伤，忽咽喉肿闭，不省人事，喘促痰涌，汗出如水，肢体痿软，脉浮大而数，此饮食劳役，无根虚火上炎也。
补中益气汤（方见内伤）依本方加肉桂，倾生。
——论咽喉肿痛，口舌生疮，劳则愈甚，此脾肺气虚，膀胱有热也。
补中益气汤（方见内伤）依本方加玄参、酒炒黄柏、知母，稍愈去知、柏，加山药、山茱萸。
——论咽喉肿痛，服凉药过多，或过劳，痛愈甚，此中气虚热也。
补中益气汤（方见内伤）　依本方加炒芩连。
——论积热上攻，痰涎壅塞，喉痹痛哑，肿痛难禁。
上宫清化丸　内阁秘传。
黄连（去毛）　桔梗（去芦。各六钱）　山豆根　　粉草（各四钱）　薄荷叶（一钱）　白硼砂（六分）
上为细末，炼蜜为丸，如芡实大，时常噙化。
——论喉痛有痰，声哑。
薄荷（二两）　细茶（一两）　白硼砂（七钱）　乌梅肉（二十一个）　贝母（二钱）　冰片（三分）　孩儿茶（五钱）
上为细末，炼蜜为丸，如皂角子大，每噙化下。
——论声哑。
甘草　乌梅　桔梗　乌药
上剉，水煎，温服。
——治出声音方。
诃子（炮，去核，一两）　木香（一两）　甘草（五钱）
上剉，水煎，入生地黄汁一合，再煎数沸，放温，分六服，食后，日进半料。
——论声嘶失音。
铁笛丸
当归（酒洗，一两）怀生地黄（一两）　　怀熟地黄（一两）　　天门冬（去心，盐炒，五钱）　　麦门冬（去心，盐炒，五钱）　黄柏（蜜炒，一两）　知母（一钱）人参（三钱）　白茯苓（去皮，一两）　诃子（五钱）阿胶（炒，五钱）　乌梅肉（十五个）　人乳（一碗）　牛乳（一碗）　甜梨汁（一碗）
上为细末，炼蜜为丸，如黄豆大，每服八、九十丸，诃子汤下，萝卜汤亦可。
——治失音，用槐花，新瓦上炒熟，怀之，随处细嚼一、二粒，久久自愈。
——治失音，用生白矾，炼蜜为丸，服效。
——治声哑，失音不出，入猪板油切烂，入蜜内，重汤煮熟食之。
——论痄腮肿痛。
防风　荆芥　羌活　连翘　牛蒡子　甘草（各等分）
上剉，水煎服。外用赤小豆末醋调敷，恐毒气入喉难治。一方，用石灰不拘多少，炒七次，地下窨七次，醋调涂肿处，立愈。
——论治痄腮疙瘩肿痛及吹乳。
南薄荷（三钱）　斑猫（去翅足，炒，三分）
上为末，每服一分，烧酒调下，立消。服药后小便频数，服益元散一服。
——治卒喉中生肉，以绵裹筷头蘸盐措肉上，日六、七度易。
——人患喉闭，以防风通圣散治之，肿不能咽，此症须针之乃可，奈牙关已闭，遂刺少商穴出血，口即开，更以胆矾入患处，吐痰一、二碗许，仍投前药乃愈。尝见患此疾者畏针不刺，多毙。少商穴在手大指内侧，去爪角如韭叶许。
——人喉闭肿痛，寒热，脉洪数，此少阴心火，少阳相火二经为病，其症最恶，惟刺患处出血为上，因彼畏针，先以凉膈散服之，药从鼻出，急乃愿刺，则牙关已紧，不可针，遂刺少商二穴，以手勒去黑血，口即开，仍刺喉间，治以前药，及前吹口散吹之，顿愈。又以人参败毒散加芩、连、玄参、牛蒡子，四剂而平。《经》曰：火郁发之。谓发汗，出血乃发汗之一端也。河间云：治喉之火与救火同，不容稍怠，尝见喉闭不去血，喉风不去痰，以致不救者多矣。每治咽喉肿痛，或生疮毒，以荆防败毒散加芩、连，重者用防风通圣散。
——男子口舌常破，如无皮状，或咽喉作痛，用诸凉药愈甚，予以理中汤，数剂乃愈。
——人脚发热则咽喉作痛，内热口干，痰涎上壅，此肾经亏损，火不归经，用补中益气汤加麦门、五味，及加减八味丸而痊。
——人患喉痛，日晡益甚，此血气虚而有热，用八珍汤而愈。后每入房，发热头痛，用补中益气汤，又加麦门、五味，及六味地黄丸常服，后不复作。
——丹溪先生云：咽痛属血虚，用四物汤加竹沥。阴虚火上炎者，必用玄参。气虚加人参、竹沥。又云：咽喉肿痛，有阴虚阳气飞越痰结在上者，脉必浮大，重取必涩，去死为近。宜人参一味，浓煎，细细饮之。如作实症治之，祸如反掌。此发前人之未发，救无穷之夭枉。
——人因怒气大叫，将下腮脱落，任掇不上，众视措手。余以乌梅捶饼，塞于两腮坐牙尽头控处，张口流涎，须臾，随手掇上。
●补遗
——治喉痛如生毒物，并单蛾喉咙并治。用巴豆、半夏各等分，将此两味，用上好醋放小罐子里煎熟，取巴豆、半夏一起研末，用麻布包做数粒如豆子大，以前醋浸之，取一粒含在喉痛处，至热又换别粒含之，直至吐泻而后已，既以稀粥补之而愈。忌冷水猪油。
——利膈生津止渴清音常用之药也。
乌梅（一两）　苏州薄荷叶（四两）
上为细末，白糖霜四两，蜜为丸，如芡实大，每用一丸，噙化。
——治喉风咽痛，双单乳蛾，姜师周传。
乌梅去核，竹签插在蝣蜒身上，阴干，取烧灰存性为末，点患处，立已。
——治咽喉肿痛，生疮声哑，危急之甚，及治虚劳声嘶喉痛。
神仙通隘散　贾兰峰秘方。
白硼砂（二钱）　孩儿茶（一钱）　蒲黄（六分）　青黛（一钱）　牙硝（六分）　枯矾（六分）　片脑（二分）　黄连（末，五分）　白滑石（一钱）寒水石（一钱）　　黄柏（末，五分）
上为末，吹喉中，立效。
——治喉中热毒肿痛、喉闭、乳蛾等症。
清上丸
熊胆（一分）　雄黄（五分）　硼砂（一钱）　薄荷叶（五钱）　青盐（五分）　胆矾（少许）
上为末，炼化白沙糖为丸，如芡实大，卧时舌压一丸，自化入喉，神效。
——治声音不出。
真苏子（二两）　诃子（三个）　杏仁（三十个）　百药煎（二两）
上为末，每服二三钱，热酒调下。
——治欲好声音，用杏仁一升，熬去皮尖，酥一两，蜜少许为丸，如梧桐子大，空心米汤送下十五丸。
——治失音，皂角一枚，去皮子，萝卜三个，切作片，水煎服之，不过三服，能语声出。
结核  ***************************
结核者，火因痰注而不散，郁结坚硬，如果中核也。或在颈胁，或在手足，或在颈项，或在臂在腋，如肿毒，不红不痛，不作脓，不必溃发，但令热气散则核自消。大法宜二陈汤加竹沥，多服为效。
梅核气者，窒碍于咽喉之间，咯之不出，咽之不下，如梅核之状者是也。始因喜怒太过，积热蕴隆而成疠痰郁结，致有斯疾耳。治宜导痰开郁，清热顺气，加陈皮、半夏、川芎、香附、山栀、黄芩、枳壳、苏子之类是也。如老痰凝结不开，以咸能软坚之药，海石是也。
——论咽喉结核成块如核桃者，肿硬疼痛，四腋下俱有，及颈项肿硬，不能转头。
消解散
南星（泡，三钱）　半夏（二钱，姜炒）　陈皮（二钱）　枳实（一钱）　桔梗（八分）　前胡（二钱）　柴胡（八分）　黄连（六分）　连翘（三钱）　赤芍（二钱）　防风（一钱五分）　独活（二钱）　白附子（八分）　白芥子（二钱）　蔓荆子（二钱）　莪术（一钱）　木通（二钱）　苏子（三钱）甘草（八分）
上剉，生姜、灯草煎服。
——论不问男妇，遍身疙瘩成块如核，不红不痛，皆痰流注而成结核也。
醉翁仙方　方上异人传。
白头翁一斤，去叶用根，分作四服，每一服四两，用酒煎，一日三次服之，二日服尽而已。
——秘方，治症同前，效不可言。
蓖麻子一斤，去壳用肉，入放公猪肚内，酒煮，肚烂为度，取出蓖麻子，晒干为末，用前烂猪肚杵千下为丸，酒送下，一日服三次。
——论妇人遍身痰核，不红不肿不疼，内消之剂。
陈皮（二钱）　半夏（二钱）　白茯苓（三钱）　当归（三钱）　川芎（一钱五分）　白芍（二钱）　枳实（一钱）　黄连（六分）　香附（二钱）　桔梗（八分）　连翘（三钱）　防己（二钱）　羌活（二钱）　龙胆草（三钱）　柴胡（八分）　甘草（八分）
上剉，生姜三片，水煎服。
——论结核，浑身手足俱有如胡桃者，并治胸中胃脘至咽门窄狭如线，疼痛者，此风痰气热所致也。
开结导痰汤
陈皮（一钱）　半夏（七分）　枳壳（一钱）　枳实（七分）　桔梗（五分）　前胡（八分）　黄芩（一钱）　香附（童便浸，三分）荆芥（七分）　羌活（七分）　木香（五分）　槟榔（八分）　僵蚕（二分）　射干（七分）　威灵仙（七分）　甘草（七分）
上剉一剂，生姜三片煎服。
——论痰核气核，痄腮疙瘩及吹乳等症。
内消散　朱宾湖得效。
南薄荷叶（三钱）　斑猫（去翅、足，炒，三分）
上为末，每服三分，烧酒调下，立消。服之后，小便频数，服益元散。以乌鸡子清丸如绿豆大，每服一丸，茶下，加至五丸，欲每日减少一丸，减至一丸，后每日服五丸，治瘰疬，名内消丸。
——论痰核方　庠生石介伯传。
归尾（一两）　赤芍梢（一两五钱）　连翘（一两）　藁本（七钱五分）　细辛（八分）　羌活（一两）　独活（一两）　防风（一两五钱）　荆芥（八钱）　薄荷（一两）　　桂枝（一两）赤芍（一两）　小川芎（六钱）　　白芷稍（一两）　甘草节（六钱）
上为末，每服二三钱，食后酒调服。
——论痰核在喉咙上下左右，或生在两腋下，并治瘰疬。庠生敏所兄传。
防风（一两五钱）　山慈孤（一两）　川山甲（七钱）　射干（二两）　红内销（二两）　白芷梢（一两）　　车前子（一两）　汉防己（二两）　何首乌（二两）　　牛蒡子　　连翘　　桔梗（各一两五钱）　乌药（一两）　金银花　　夏枯草（各二两）薄荷（一两）　独活（一两）　僵蚕（一两）　半夏（一两）　赤芍（一两五钱）　皂角刺（二两）　小川芎（一两）　当归尾（一两）　甘草（五钱）
上剉剂，水煎食后服。有潮热加柴胡、黄芩各五钱。
——男子素善怒，左项微肿，渐大如升，用清痰理气，而大热作渴，小便频浊，余谓肾水亏损，用六味地黄丸、补中益气汤而愈。亦有胸胁等处大如升斗，或破如菌如瘤，不问大小，俱治以前法，必多服，以愈为度。
●补遗
——治痰疬妙方　陈柘所传。
天花粉（三两）　昆布（酒洗，八钱）　贝母（一两）僵蚕（炒，一两五钱）　全蝎（酒洗，五个）　黄连（炒，五钱）　土木鳖（去壳，十个）　知母（一两）　川山甲（土炒，一两）陈皮（一两）　　青皮（炒，一两）　归尾（七钱）黄芩（酒炒，一两）　连翘（去心一两五钱）红花（五钱）海藻（酒洗，一两五钱）栀子（一两五钱）　蒲公英（二钱）　夏枯草（一钱五分）
上将前十七味君臣药分作十剂，其蒲公英、夏枯草每服各照数用，白水煎，临服时加浓酒一杯同服。
——治痰核。
金星膏　苏九宁传。
金星凤尾草（一两五钱）　实竹叶（一两）　葱白（三十根）　侧柏叶（一两五钱）
上用香油一斤浸药一日，用火熬，看药焦黄为度，用绵布袋滤去渣，仍入锅内熬熟油一斤，净，入上好铅粉三两，用竹搅匀，文武火熬，看烟起黑色，再入铅粉四两，着四五十下锅，仍用竹不住手搅匀，滴水成珠，连锅放在地上，再搅，去火毒。
——治痰核气核，陈出寰传。
黄芩（一钱三分）　枳实（一钱）　苏子（一钱）　贝母（一钱）　连翘（一钱）　海带（七分）　香附（七分）　桔梗（七分）　白芥子（八分）　甘草（三分）
上剉，水煎食后服。
——治痰气核，用柏子胡一斤，晒干为细末，每用末二两，又将天门冬、连翘心各用一两为末，入小布口袋内，将白水酒二小瓶煨熟，窨二三日，食后每服一碗，半月内即消。
——治痰气核颈大，戴雷门传。
牛蒡子（五分）　枳实（五分）　僵蚕（五分）　防风（八分）　　桔梗（八分）　黄芩（八分）　连翘（八分）　贝母（一钱）　海藻（洗，一钱）　金银花（一钱）　枯矾（各钱）　夏枯草（八分）
上剉一剂，白水煎食后服。
——治痰核。　　心泉姪传。
用黄泥巴作窝，入生白矾四两，鹿角蛇一条，在窝内阴干，火煅化为末，每服一分，温酒调服，立消。
——治项后侧少阳经中疙瘩，不变肉色，不问大小，及日月深浅，或有赤硬肿痛。
生山药（一排，去皮）　蓖麻子（二个，去壳）
上二味研匀，摊帛上，贴之如神。
——治梅核气。
加减四七汤
苏梗（八分）　陈皮（一钱五分）　厚朴（八分）　南星（二钱）　半夏（二钱）　茯苓（三钱）　枳实（一钱）　青皮（二钱）　砂仁（八分）　益智仁（一钱五分）　白豆蔻（八分）　神曲（炒，二钱）　槟榔（一钱）
上剉，生姜煎服。
瘿瘤  ***************************
夫瘿瘤者，多因气血所伤，而作斯疾也。大抵人之气血循环，无滞瘿瘤之患。如调摄失宜，血凝结皮肉之中，忽然肿起，状如梅子，久则滋长。瘿有五种，曰石、肉、筋、血、气是也。瘤有六种，曰骨、脂、脓、血、石、肉是也。治法，瘿瘤二者，切不可针破，针破则脓误漏，则杀人。惟脂瘤可破去脂粉即为异。不可轻易为。余将瘤瘿之分于后，医者宜审辨之，则不误也。
消瘿汤
海藻（洗）　龙胆草　海蛤粉（各二两）　通草　昆布（烧存性）　枯白矾　松萝（各一两）　半夏（二两五钱）　麦曲（一两五钱）　白芷（一两）
上为末，每服五钱，酒煎，忌甘草虾鱼猪肉五辛诸毒等物，又要吞矾蜡丸。
——论治瘿瘤痈疽，便毒恶疮，久漏不愈者。
经验矾蜡丸
白矾（生，四两，为末）黄蜡（二两）
溶化，众手丸如梧桐子大，每服三十丸，空心白汤下。
——论内府秘传方，治瘿气。
海藻（热水洗净）　昆布（洗净）　海带　海螵蛸　海粉（飞过）　海螺（醋淬）　甘草（少许）
上如项下摇者用长螺，颈不摇用圆螺，各等分为末，炼蜜为丸，每夜临卧口中噙化一丸，功效不可言也。
——论系瘤神方，兼去鼠奶痔及瘤肉。用芫花根洗净带湿，不可犯铁器，须于木石器中捣取汁，用线一条，浸半日或一宿，以线系瘤，经宿则落，如未落再换线，不过三次自落，后用龙骨、诃子、赤石脂各等分，为末敷疮口即合。如无根，用芫花泡水浸线系。鼠奶痔依法用之，无不效。
——论洗瘤秘方，用染指草名金凤花一棵，煎水频洗，夏用鲜，秋、冬、春用干的煎水洗。
——治瘿验方
沉香　乳香　丁香　木香　藿香（各一钱五分）
上用腊月母猪眼子七个，同药酹好酒煮三炷香，露一宿，连药焙干为末，炼蜜为丸，如白果大，临卧噙化，服一料效。
——治颈下卒结囊欲成瘿者，海藻一斤洗去咸，酒浸饮之，加昆布等分研之，炼蜜为丸，如杏核大，含口中，稍稍咽下。
——治瘿消块。
神效开结散
沉香　木香（各二钱）　橘红（四两）　珍珠（四十九粒，入砂罐内，以盐泥封固，煅赤，取出去火毒，）　猪压子肉（四十九枚，用豚猪者，生项间如枣子大）
上为末，每服一钱，临卧酒调，徐徐咽下，患小三、五服，大者一剂愈。忌酸咸油腻滞气之物，须用除日于静室修合。
肺痈  ***************************
脉，寸口脉数而实者肺痈也。其脉短而涩者自痊，浮大者难治。
夫肺痈者，由寒热之气内含于肺，其气结聚之所成也。盖因调理失宜，劳伤血气，风寒得以乘之，寒生热，风亦生热，壅积不散，遂成肺痈。咳而脑漏，右胁隐痛，二脚肿满，咽干口燥，烦闷多渴，时出黄唾腥臭，状如糯米粥者难治。有脓而呕者不可治，呕脓尽而止则自愈。若吐黄色脓腥或带粉红色者，即肺痿也。大抵脉细而沉，里虚而变症矣。
——论咳嗽吐脓血，腥臭不可闻者，肺痈也。
黄芪（蜜水炒）　防风　金银花　忍冬藤　金沸草　牛膝　桔梗（各等分）
上用鸭一只，缢死，开破，入前七味药于鸭肚内，用好酒煮，酒尽为度，吃鸭。药渣晒干为末，酒调服，后服净脓汤。
净脓汤　此汤吃鸭后宜服。
甘草四两，剉作大帖，用水煎，顿服，如纳不得吐出之，服后：
化痰止咳丸
白矾（一两，枯）　百草霜（一两）
上二味为末，滴水为丸，每服三、五十丸，人参、五味子各三钱，煎汤送下，作三日用。
——论治肺虚，用白鸭一只，去内脏，用薏苡仁、杏仁各一两，入鸭腹中，饭上蒸熟，去药，只吃鸭肉，大能补肺。
——论肺痈吐脓腥臭，用黄豆以病人口嚼，不觉豆之气味，是肺痈也。
——论肺痈，以薏苡仁略炒为末，糯米饮调服，入粥煮吃亦可，或水煎服，当下脓血而安。
保肺丹
凡治肺痈，必将此药间而服之，以护膈膜，不致溃透心肺，最为切当。即矾蜡丸，用蜜水送下（方见瘿瘤）
肺痿  ***************************
脉，寸口脉数而虚者，肺痿也。
肺痿之侯，久嗽不已，汗出过度，重亡津液，便如烂瓜，下如豕脂，小便数而不渴，渴者自愈，欲饮者欲瘥，此由肺多唾涎沫而无脓者，肺痿也。
——论肺痿咳嗽，其证辟辟燥咳，胸中隐隐而痛，肺弱无力。
薏苡仁散
当归　白芍　黄芪　人参　五味子　麦门冬　黄芩　桑白皮　百部　薏苡仁
上剉，生姜煎服。
心漏  ***************************
——论胸前心口有孔，常出血水者，谓心漏也。
鹿子丸
嫩鹿茸（去毛，酥炙微黄）　大附子（炮，去皮、脐）　盐花（各等分）
上为末，枣肉为丸，空心，每服三十丸，好酒送下。
——论胁下生漏疮如牛眼之状，脓水不止，用盐少许，安白牛耳内，然后取牛耳中垢，以敷疮上即瘥。如不用盐，即牛耳不痒，难取其垢。其诸漏疮，外用蒜切片放疮上，将艾灸之，不论数次灸即愈。
——论漏疮，血水出不止。
蛇皮（烧灰，三钱）　五倍子　龙骨（各五钱）　川续断（五钱）　麝香（少许）
上为细末，用津唾调敷患处，立止。

卷七  ——————————————————————————————————————————————————————————————————————————————————————————

妇人科  ***************************
妇人之病，有可治有不可治者，皆由其心性善恶所关也。闻有德性柔良，举止端重，克尽妇道，孝敬翁姑，相夫教子，凡内助理家，女工、井臼、桑麻之事，无不尽善者，必无灾病。虽或有之，亦易为治也。有等逆妬险恶，罔尊凌卑，惟其衣食自私，全无宗祀之念，犯有七去，助无一能，天教病入膏肓，虽芦扁亦难治疗。予因痛识此病，借力医方，以为劝戒其真。胎前产后等病，各自有方，开具于后。
妇科总论  ***************************
夫妇人乃众阴所集，常与温居，荣卫和平，诸病无由而生。荣卫虚弱则百病生焉。《经》云：二七而天癸至，任脉通，太冲脉盛，月事以时下。交感则有子矣。其天癸者，天一生水也。任脉通者，阴用之道泰也。太冲脉盛者，血气俱盛也。
何谓之月经？月者，阴也。经者，经络也。过期而行经者，血寒也。未期而先行者，血热也。经行作痛者，气之滞也。来后或作痛者，气之虚也。其色紫者为风，黑者多热，淡者多痰，如烟尘水者血不足。余考古方耗其气以调其经，则以为人之正气不宜耗也。太冲者，气也。任脉者，血也。气升则升，气降则降，血随气行无暂息。若独耗其气，血无所施，正气既虚，邪气必胜，故百病生焉，其经安得调乎？况心生血，脾统之，胃为之元也。养其心则血生，实其脾则血足，气盛则血行矣。安得独耗其气哉！此调经之要法也。
行经之时，保如产母，一失其宜，为病不浅。当戒暴怒，莫损于冲任，远色欲，莫损于血海。一有抑郁，宿血必停，走于腰胁，注于腿膝，遇新血击搏，则疼痕不已，散于四肢则麻木不仁，入于血室则寒热不定，或怔忡而烦闷，或入室而狂言，或涌上出，或归大肠，皆四气七情之所致也。
余考产后一科，胎前血气用药温暖，于理最当治法。至于子和论产后出血数斗，世人皆以血气两虚，妄用温热之剂养血补虚，止作寒治，举世皆然，故有误者。殊不知妊孕如天地之孕物，阴阳和合，人物俱生，阴阳偏胜，岂得孕乎？譬如瓜果，值水旱花实萎落，故立秋后十八日寸草不结，乃寒不发生也。今妇人终于十月而产者，反为寒治，则非理矣。若子和之法，当行温凉温热之剂，实所禁也。以余常用和暖之剂，使血得暖以流通，其恶露自尽，故无后患耳。况生产有难易，血气有盛衰，岂可偏执一法，能尽产后无穷之变焉！余每经历新产，月里用温暖治效者十多八九，用温凉治效者百无二三。尝考子和之法，施于月外蕴热自甚，阴虚潮热往来，当行温凉之剂，故无禁耳。其月里可不慎哉，
人之受胎，虽系阳精所得，实赖母血而成，亦若瓜果，赖枝叶所荫也。今妇人于十月而产者，即瓜熟蒂悬脱壳之意。虽冒寒暑伤食，调理不宜急迫，则随手而愈。间有失珍重，不满十月而动胎产者，犹若枝蔓瓜果有所伤也。胞系腐烂，胎始堕落，故此得病则难愈矣。昔人所谓小产伤如大产者此也。
凡妇人新产，荣卫俱虚，腠理不密，或冒风寒，或伤饮食，或恶露不通，或血行过度，如此四者，俱能发寒热，身疼腹痛，又不可相类而用药也。又如产后脾胃极虚，或多食鸡子冷物，所伤脾胃，遂成伤食，以致身热，气口脉盛，当行消食之药。世人多因身热，便为外感，然行温凉之药，发汗退热，胃气转伤，岂无死者。产后半月之前，虽去内外之邪，亦当兼行血气，若过半月以后，若有杂症，不可专执产后一门治疗，又当各类中求之，庶无耽误病体矣。
调经  ***************************
——论此方调益荣卫，滋养气血，治冲任虚损，月水不调，脐腹疼痛，崩中漏下，血瘕块硬，发歇疼痛，妊娠宿冷，将理失宜，胎动不安，血下不止，及产后乘虚风寒内搏，恶露不下，结生瘕聚，小腹坚痛，时作寒热，妇人百病，宜：
四物汤
当归身（酒洗）　川芎　白芍药（酒炒）　怀熟地黄（各二钱）
上剉一剂，水煎温服，看病加减。
——经候将来，腹中阵阵作痛，乍作乍止者，血气实也。用生地，加黄连、香附、桃仁、红花、玄胡索、牡丹皮、莪术。
——经水常不及期而行者，血热也。用生地，加黄连、黄芩、白芷。
——经水常过期而来者，瘦人多是血少，倍当归、地黄，加黄芪、甘草，少佐以红花、桃仁泥，以为生血之引用也。肥人大概是气虚挟痰，阻滞升降然也，去地黄，加参芪、甘草、茯苓、半夏、陈皮、香附。
——常过期而紫黑成块者，血热也，多作腹痛，用生地，加香附、黄连、玄胡索、五灵脂、乳香、没药。
——过期而血淡色者，痰多血少也。用生地黄，合二陈汤煎服。
——肥盛妇人经水或三二个月一行者，痰盛而躯脂闭塞经脉，以导痰汤加芎归、香附、苍术、白术。
——经水适来适断，往来寒热，如疟者，合小柴胡汤煎服。
——经行过三五日，腹中绵绵走痛者，此血行而滞气未尽行也，加木香、槟榔煎服。
——经水行后而作疼者，血气俱虚也，加四君子汤煎服。
——经事欲行，脐腹绞痛临经者，血涩也，加川楝子、小茴、木香、槟榔、玄胡索。
——行经时忽着气恼，后得心腹腰胁痛不可忍，脉弦急不匀，乃瘀血作痛也。加桃仁、红花、玄胡、莪术、青皮，行血即愈。
——经行不止，加炒阿胶、地榆、荆芥穗。
——妇人因经血过多，得五心烦热，日晡潮热，加胡黄连，二三服效。
——妇人筋骨肢节痛及遍身，头痛，两手脉弦，憎寒如疟，每以散风止痛之剂罔效，加羌活、防风、秦艽、官桂，立效。
——血崩初起，不问虚实，加荆芥穗（灯上烧过）、防风、升麻。如不止，加蒲黄、炒白术、炒升麻。
——治血崩，加荆芥、黄芩、香附。
——治崩漏，加沙参、益母草、香附（炒）、阿胶（炒）、蒲黄（炒）、陈皮、白术、甘草，去当归不用。
——赤白带下，加柴胡、升麻（酒炒。各七分）、半夏（姜汁炒）、白茯苓、苍术（泔浸，炒）、黄柏（酒炒）、知母（酒炒）、干姜（炮），升阳除湿，带自除也。
——胎动下血不安，加艾叶、阿胶（炒）、黄芩、白术、砂仁、香附、糯米。
——胎死腹中，加官桂、白芷、麝香。
——产后恶露不行，加益母草、桃仁、苏木。
——产后血虚，昏晕不醒，加人参、白术、白茯苓、干姜、香附、甘草。
——腹中气块，加木香、槟榔。
——血积块痛，加三棱、莪术、官桂、干漆（炒）。
——口干烦躁，加麦门、干葛、乌梅。
——骨蒸劳热，加知母、地骨皮、柴胡。
——小便闭涩，加泽泻、木通。
——大便不通，加桃仁、大黄。
——虚烦不眠，加竹叶、人参、酸枣仁（炒）。
——心神恍惚，加远志、酸枣仁、白茯苓、辰朱另研。
——呕，加藿香、半夏、砂仁、陈皮。
——泻，加白茯苓、白术、莲肉、山药、炮干姜。
——妇人经水先期而至，血紫有块，腰痛，手足冷痹，口干，头眩，胸痞，本方加条芩、荆芥、香附、小茴、玄胡、续断、杜仲、地榆、甘草。
——妇人血块作痛，不可忍者，加三棱、莪术、青皮、小茴、香附、吴茱萸、玄胡索、木香、甘草、姜枣煎服。
——妇人经不下行，逆经，吐血不止，本方一两，加川大黄酒浸炒一两，水煎，入童便同服，立效。
——妇人女子经行愆期，以至鼻衄，错经妄行，本方去地黄，加桃仁、山栀（炒）、大黄（酒炒）、甘草，共七味水煎，临服入童便同服。
——妇人经行，三日后来多不止，本方加伏龙肝、地榆、蒲黄、黄柏、侧柏叶、黄连、白茯苓、甘草、栀子十三味，因气恼加香附。脾胃虚食少加白术。
——论妇人经不调，腹痛白带，或淋沥不止，或肌瘦者，头目眩晕，面色痿黄，四肢无力，以十全大补汤加香附、陈皮、玄胡、砂仁、阿胶、沉香、小茴香、吴茱萸。
——论室女十四岁，经脉初动，名曰天癸水至，失于调理，心腹胀满，恶寒发热，头身遍疼，此感寒血气不顺，宜服小温经汤、利气散主之。
小温经汤
桂枝（五分）　白芷（四分）羌活（四分）　柴胡（四分）　白术（五分）砂仁（四分）当归（酒洗，一钱）　香附（炒，一钱）川芎（七分）　黄芩（七分）　熟地黄（一钱）甘草（二分）　枳壳（去穰，七分）　小茴（酒炒，四分）　白芍（酒炒，一钱）血气刺心腹难忍，加玄胡、干漆（炒各五分），咳嗽，加杏仁（去皮尖，七分）、五味子（十个），桔梗（七分）
上剉一剂，生姜三片，水煎热服。
利气散
香附（炒，五钱）　黄芩（四钱）枳壳（去穣，炒，四钱）　陈皮　藿香　小茴（酒炒）　白术（去芦）　玄胡索　砂仁　草果（各三钱，去壳）　甘草（八分）　厚朴（去皮，五钱）
上为细末，每服二钱，空心米汤调，酒亦可。
——论室女十五六岁，经脉不通，日夜寒热，手足麻痹，饮食少进，头疼，恶心呕吐，腹中忽然结一块痛者，此症误食生冷所伤，可服：
加减四物汤
香附（炒，一钱）　当归（酒洗）　川芎　枳壳（去穣，炒）　柴胡　白芍（酒炒。各八分）　黄芩　陈皮　三棱（醋炒）　莪术（醋炒。各六分）　熟地黄（一钱）　白芷　玄胡索　小茴（酒炒）　白术（去芦，炒）　青皮（去穣）　砂仁　肉桂　甘草（各五分）
上剉，作一剂，水煎，空心热服。遍身痛加羌活。
——论室女十七八岁，经脉不通，或百日，或半年，颜色青黄，饮食少进，寒热往来，四肢困倦，头疼目眩，肚痛结块，五心烦热，呕吐膨胀，此乃脾胃受伤，血气俱弱，误食生冷，急宜和气血，扶脾胃，先以逍遥散，次服加味八物汤，后服调经丸。
逍遥散
当归（酒洗，一钱五分）　白芍（酒炒，一钱）　柴胡（一钱）　黄芩（一钱）　川芎（七分）　熟地黄（七分）　半夏（姜炒，七分）　人参（五分）　麦门冬（去心，五分）　甘草（四分）
上剉散，生姜三片，水煎热服。后服八珍汤十剂，又可服调经丸数服。若少睡加酸枣仁炒，以敛心血。
加味八物汤
香附　当归　白芍（酒炒）　白术（去芦）　川芎　人参　熟地黄　小茴香（炒）　黄芩　柴胡　白茯苓（去皮）　甘草
上剉，水煎服。腹痛加玄胡索、枳壳、干漆。呕吐恶心加良姜、砂仁、手足麻痹、恶寒，加肉桂。咳嗽加杏仁、五味子、款冬花。
调经丸
香附（醋浸，晒干，三两）　当归（酒洗）　白术（去芦，两半，如腹痛，以苍术代之）　枳壳（麸炒）　赤芍　陈艾（醋炒）　陈皮　小茴（酒炒）　川芎　厚朴（姜汁炒）　熟地黄（酒蒸。各一两半）　青皮（去穣，一两二钱）　玄胡　　砂仁　三棱（醋浸，煨）　莪术　牛膝（去芦，酒洗）　白芷　粉草（各一两）
上为细末，醋打米糊为丸，如梧子大，每服百丸，空心米汤送下。
——论妇人二十岁后，遇经脉动来，沿身疼痛，手足麻痹，寒热，头痛目眩，可服：
加减五积散
厚朴（去皮，姜汁炒）　苍术（米泔浸）　川芎　白茯苓（去皮）　当归（酒洗）半夏（姜炒）　白芍（酒炒）　独活　羌活　牛膝（去芦）　桔梗　白芷　枳壳（麸炒）　麻黄（去根）　陈皮（各等分）　甘草（三分）
上剉散，姜葱煎，热服。咳加五味、杏仁。泻去枳壳，加肉蔻。
——论妇人二十三四岁，经水不调，或赤白带下，或如梅汁淋淋，或成片，有阻二三月者，此乃气血虚弱，渐生潮热，咳嗽，饮食少进，四肢倦惰，日久变生骨蒸，即成劳瘵，急当调治，可服前加味八物汤四剂，方可服大温经汤。
大温经汤
香附（八分）　当归（酒洗，八分）　白芍（酒炒，七分）　熟地黄　　鹿茸（酥炙。各八分）人参　白茯苓（去皮）　白术（去芦）　　吴茱萸（炒）　玄胡索　川芎（各五分）　砂仁　　　陈皮　　小茴（酒炒，各四分）　沉香（三分）　黄芪（蜜炒，五分）　阿胶（炒）　肉桂　甘草（各三分）
上剉一剂，生姜三片，水煎，空心，热服。如汗不止，加酸枣仁炒、黄芪蜜炒。咳嗽加杏仁、五味、半夏、桔梗各五分。潮热，加柴胡、黄芩。
——论妇女二十四五岁所服药饵，加味四物六君汤。
加味四物六君汤
厚朴（姜汁炒）　半夏（姜汁炒）　当归（酒洗）　香附（各五分）　枳实（麸炒）白茯苓（去皮）川芎　赤芍　苏叶　槟榔　桔梗　白术（去芦。各四分）　砂仁　红花　黄连（酒炒，各三分）　全胡（三分）　陈皮（四分）　甘草（二分）
上剉散，生姜三片，水煎，空心热服。
——论妇人二十五六岁，血海虚冷，经水不调，或时小腹疼痛，或下白带如鱼脑髓，或似米泔，不分信期，每日淋沥不止，面色痿黄，四肢无力，头晕眼花目眩，宜服四物补经汤，兼服乌鸡丸调理。
四物补经汤
香附　当归　白芍（酒炒。各六分）　熟地黄　川芎（各五分）　黄芪（蜜炙）　白茯苓（去皮）　白术（去芦）　黄芩　玄胡索　陈皮（各四分）　砂仁　小茴（酒炒）　人参　阿胶（炒）　沉香（另研）　吴茱萸（各三分）　粉草（二分）
上剉，生姜三片，水煎，空心热服。
乌鸡丸
海金沙　侧柏叶（盐水浸，焙干。各四两）　香附（炒，三两）　厚朴（姜炒，三两）　当归（酒洗，三两）　白术（去芦）　川芎（各二两）　白芍（酒炒，二两）　熟地（二两）　羌活（一两半）　防风（一两半）　人参（一两）　砂仁（一两）　粉草（三钱）
上剉，用白毛乌肉膳鸡一只，不问三五年者俱好，杀，净去肠屎毛，将药一半入鸡肚中，放铜锅内，好酒五壶，水二瓶，文武火煮至干取鸡，去骨取肉切细，同药晒干为末，用粳米粉、酒水煮糊为丸，如梧桐子大，每百丸，空心米汤吞下，酒亦可。
——论妇人二十七八岁，身体虚败，经水不时淋沥，或成片，或下黑水，面色青黄，虚晕眼花，四肢困倦，宜服此四五剂，后服大温经汤十余帖。
止经汤
当归（酒洗，一钱三分）　白术（去芦，八分）　白芍（酒炒）　川芎　熟地黄　香附　阿胶（炒）　黄芩　蒲黄（炒）　侧柏叶　砂仁（各七分）　甘草（炒）
上剉，生姜煎，空心热服。咳加五味、杏仁去皮。肚痛加枳壳、玄胡索、干漆。气急，加半夏、苏子（各五分）。
——治妇人经水来多不止，用蕲艾一两，好生酒炒三次后，碗盖，淬入水，煎滚去渣，温服，立止。
——论妇人三十一二岁，年年生育，败血过多，以致经水不均，不时腹中疼痛结块，饮食少进，困倦目眩，潮热往来，五心烦躁，此血虚胃热，宜服红花当归散，兼用八物汤。
红花当归散
当归（酒洗，八分）　川芎　赤芍药　熟地黄　黄芩　香附（各六分）　枳壳（五分）　玄胡索（五分）　厚朴（姜炒）　小茴香（酒炒）　柴胡　陈皮　三棱（醋煨）　莪术（醋煨）　牛膝（去芦。各四分）　红花（三分）　甘草（二分）
上剉，生姜水煎，空心热服。
——论妇人三十四五岁，因经水来时当风坐卧，失于回避，腠理空虚，外邪乘入，遍身麻痹，不能转侧，肺经受风，咳嗽痰盛，宜服五积交加散三四剂，又服八物汤十余剂。
五积交加散　（只可服一二剂，勿多服）
羌活（一钱）当归（酒洗）川芎　独活　白芷　厚朴（姜炒）苍术（米泔炒）　防风（去芦）　枳壳（麸炒）　陈皮半夏（姜炒）　麻黄　桔梗　白茯苓　柴胡（各八分）　桂枝（四分）　甘草（三分）
上剉，姜葱煎，热服。再服去柴胡，加乌药、僵蚕各一钱，酒煎，热服。
——论妇人三十六七岁，经行太过，血气虚耗，胃气不足，故经水妄来，可进八珍汤，同乌鸡丸治之。
八珍汤
当归（酒洗）　白术（去芦。各一钱）　白茯苓（去皮）　人参　川芎　熟地黄　白芍（酒炒。各八分）　甘草（三分）　香附（八分）
上剉，生姜水煎，热服。
——论妇人三十八九岁，经水不行，腹中有块疼，头晕眼花，不思饮食，乃血断早，余血未尽，不时攻痛成疾，宜莪术散逐去余血。
莪术散
香附（三两）　当归（酒洗）　莪术（醋煨）　玄胡索　赤芍药　枳壳（麸炒）　熟地黄　青皮（去穣）　白术（去芦）　黄芩（各一两）　三棱（醋煨）　小茴香（炒）　砂仁（各八钱）　干漆（炒尽烟）红花（各五钱）　川芎（八钱）　甘草（一钱）
上为细末，每服二钱，空心好米酒调服。
——治妇人腹中常常作痛，上下不定，经年积血也。
青皮　陈皮　三棱　莪术　香附　乌药　干姜
上各等分，醋煮焙干为末，空心陈皮汤调下。
——论妇人四十二三岁，经水断绝，五十一二复来，或淋沥，或成片条，漏下不止，宜服和经汤，兼四物补经汤、乌鸡丸，相间服之可好。和经汤若三贴即去气药，乃香附、陈皮、小茴是也。
和经汤
白芍（酒炒，一钱二分）　当归（酒洗）　熟地黄　白茯神　黄芩　香附　白术（去芦）　川芎　酸枣仁（炒）　蒲黄（炒）　阿胶（面炒，各八分）　白芷（一钱）　陈皮　小茴（酒炒。各七分）　甘草
上剉，每服一两，姜枣煎，热服。四物补经汤　乌鸡丸方俱见前。
——凡妇人经水不调，或前或后，或多或少，时常头晕眼黑耳鸣，赤白带下，腰腹疼痛，五心烦热，四肢沉困，胸膈痞闷，不思饮食，肌肤减削，一切百病皆治，宜此：
调经滋补丸
香附米（酒、醋、童便、盐汤各浸一两、各炒干、共四两）　当归（酒洗，二两）川芎　白芍（酒炒。各一两）　怀生地黄（酒浸，砂蒸炒黑，二两）　白术（去芦，炒，二两）　白茯苓（去皮，一两）　陈皮（一两）　怀山药（一两）山茱萸（酒蒸，去核，一两）　牡丹皮（一两）　小茴（盐、酒炒，一两）　玄胡索（一两）　阿胶（蛤粉炒，一两）
上为细末，酒醋打面糊为丸，如梧子大，每服百丸，空心米汤调下。
——论妇人五十岁以外，经水犹不断，颠颠倒倒，不准而来，当预防，恐成败血症也。此丸甚妙。
十全丹
当归头（二两）　怀山药（三两）　白术（三两）　人参（二两）　黄芩（酒炒，二两）白茯神（去皮、心一两）怀生地黄（酒拌，烘干，四两）绵地榆（二两）　鹿角霜（二两）　黄柏（酒炒黑，二两）
上共为细末，用艾叶三两，水二斤，煎至一斤，去渣，入浮小麦粉六两，搅匀煮熟，糊和药为丸，每日空心服一百五十丸，扁柏叶煎汤送下。
——治妇人因怒吐痰，胸膈作痛，服四物、二陈、芩连枳壳之类不应，更加祛风之剂，半身不遂，筋渐挛搐，四肢痿软，日晡益甚，内热口干，形体倦怠，予以为郁怒伤脾肝，血气复损而然，遂用逍遥散、补中益气汤、六味丸调治，喜其谨疾，年余悉愈，形体康健。
——治妇人晡热，形体瘦倦，饮食少无味，月经不行，或鼻衄，或血崩久矣，或用顺气清热等剂不应，更加寒热，且时欲作呕，此乃郁怒亏损，脾胃虚火，错经妄行而然耳，以补中益气汤，兼进六味丸。
——治妇人多怒，经行旬余方止，后淋沥无期，肢体倦瘦，口干内热，盗汗如洗，日晡热甚，皆由肝脾亏损，无以生发元气，以补中益气汤加茯神、远志、麦门冬、五味、酸枣仁、牡丹皮、龙眼肉。
逍遥散（方见虚劳）
补中益气汤（方见内伤）
六味丸（方见补益）
十全大补汤（方见补益）
断产方论
妇人欲断产者，不易之事。虽曰天地大德曰生，然亦有生产艰难，或生育不已，或不正之属，为尼为娼，不欲受孕，而欲断之者，故录验方，以备所用。然其方颇众，且多有用水银、虻虫、水蛭之类，孕不复怀，难免受病，此方平和而有异验具于后。
——妇人断产验方，故蚕纸方圆一尺，烧为末，酒调服，终身不复怀孕也。
——千金断产方，油煎水银，一日方息，空心服如枣大一圆，永断不孕，且不损人。
——断子法，用白面曲一升，无灰酒三斗，打作糊，煮至二升半，绢袋滤去渣，分作三服，候月经来日，晚吃一服，五更吃一服，天明吃一服，经事即行，终身无子。
经闭  ***************************
脉，女人尺脉常胜而右手脉大，皆其常也。若肾脉微涩，或浮或滑，而断绝不匀，或肝脉沉而急，皆经闭不调之候也。
丹溪曰：经候有枯闭不通者，有不及期与过期者，有妄行者，有色紫黑及淡者，有成块者，有作疼者。夫经不通，或因堕胎及多产伤血，或因久患潮热销血，或因久发盗汗耗血，或因脾胃不和，饮食少进而不生血，或因痢疾失血，治宜生血补血除热调胃之剂，随症用之。或因七情伤心，心气停结，故血闭而不行，宜调心气，通心经，使血生而经自行矣。
——治妇女经闭，不论虚实寒热新久，即服此方，殊多功效。
清热通经汤
当归（酒洗，一钱）　川芎（八分）　白芍（酒炒，一钱）　生地黄（一钱半）　大黄（七分）　官桂（四分）　厚朴（姜炒，八分）　枳壳（麸炒，一钱）　枳实（麸炒，一钱）　黄芩（一钱）　苏木（一钱）　红花（五分）桃仁（去皮、尖，十个）乌梅（一个）
上剉，生姜三片，水煎，空心温服，不数剂而奏效。
——论妇女经水不通，腹中结块癥瘕，攻注刺痛，宜服：
归术破癥汤
归尾（酒洗）　赤芍　白芍　青皮　三棱（醋炒）　莪术（醋炒。各一钱）　香附（醋炒，一钱半）　乌药（七分）　官桂　苏木　红花（各五分）
上剉一剂，水煎，入酒一盏，空心服。
——论妇女经闭，一二年不通，脐左下一块如碗口大，间或吐血，或便血，发热咳嗽，吐痰盗汗等症，宜：
养血调经丸
当归（酒洗，二两）　川芎（一两）白芍（酒炒）熟地黄（四两）　山茱萸（酒蒸，去核，二两）　白茯苓（去皮，两半）　怀山药（二两）　牡丹皮（一两）　泽泻（一两半）　栀子仁（炒，一两半）益母草（二两）　生地黄（酒洗，二两）　香附（米醋炒，二两）　陈皮（一两半）
上为末，炼蜜为丸，如梧子大，每服三钱，空心淡姜汤送下。
——治妇人血瘕作痛，脐下胀满，或月经不行，发热体倦。
当归（八分）　桂心（六分）　玄胡索（炒，四分）　白芍（酒炒，六分）　血竭（六分）　蒲黄（炒，六分）
上为末，每服二钱，空心酒调下。
消积通经丸
香附米（醋炒，十两）　艾叶（醋炒，二两）　当归（酒洗，二两）　川芎（一两）　赤芍（一两）　生地黄（二两）　桃仁（去皮，一两）　红花（酒洗，一两）　三棱（醋炒，一两）　莪术（醋炒，一两）　干漆（炒，一两）
上为细末，醋糊为丸，如梧子大，每服八十丸，临卧淡盐汤送下。
——治妇女月经不通，鼻衄，出血不止。（侍郎张玉阳传）
当归（一钱）　川芎（一钱）　白芍（一钱半）　生地黄（酒炒，一钱半）　知母（一钱）　黄柏（盐水炒，一钱二分）　桃仁（去皮、尖，一钱）　红花（一钱）　牡丹皮（一钱）　大黄（以红花、苏木、茜根煎酒煮大黄一日，取出晒干，三钱）茅根　侧柏叶（各二钱）
上剉一剂，水煎空心服。
——治室女经水不行，翰林张明宇传。
当归　川芎　赤芍　生地黄　荆芥穗　枳壳（麸炒。各一钱）　马鞭草（一钱半）　杜牛膝　生蒲黄（各五分）　桂心（二分）　乌梅（半个）
上剉一剂，水煎服，日二剂。过期不行加泽兰叶。
——治室女经闭，咳嗽发热，属虚弱者，宜：
养血通经汤
牡丹皮　当归（各一钱五分）　白芍　生地黄　　陈皮　白术（去芦）　香附（各一钱）　川芎（七分）　柴胡　黄芩（各七分）　甘草（四分）
上剉一剂，水煎，空心温服。
通经调气汤　治症同前。
当归（酒洗）　川芎　白芍（酒炒）　生地黄　香附米（童便炒，各一两）　牡丹皮（八钱）　柴胡（六钱）　黄柏（酒炒，六钱）　知母（童便炒，八钱）　牛膝（酒洗，八钱）　桃仁（去皮尖）　红花（二味量加）
上剉十剂，水煎，空心一服，食远一服。
——治妇人经闭不通，不论新久，下取良法。
下取通经丸
乳香　没药　孩儿茶　巴豆（去壳）　血竭　葱白（各五分）　斑蝥（五个）
上为末，共捣为丸，绵裹三屋，紧放筒口上，将线系住，送入阴户内三四寸许，俟一炷香，经水即下。
——治妇人胃气素虚，为哭母吐血咳嗽，发热盗汗，经水三月不行，此乃悲则伤肺，以补中益气汤加桔梗、贝母，兼进六味丸。
——妇人经闭八月，肚腹渐大，面色或青或黄，用胎症之药不应，余诊视之曰：面青脉涩，寒热往来，肝经血病也，此郁怒伤脾肝之症，非胎也，不信，仍用治胎散，不应。余用加味归脾、逍遥之药各二十余剂，诸症稍愈。彼欲速效，别服通经丸一服，下血昏愦，自汗恶寒，手足俱冷，呕吐不食，余用人参、炮姜二剂渐愈，又用十全大补汤五十剂而安。
——妇人久患疟，形体怯弱，内热晡热，自汗盗汗，饮食少思，月事不行，或用通经丸，虚症悉具，此因虚而致疟，因疟以闭经也。用补中益气汤及六味地黄丸，疟愈经行。
——妇人性沉多虑，月经不行，胸满食少，或作胀，或吞酸，予以中气虚寒，用补中益气汤，加砂仁、香附、炮姜，二剂而胸膈和，饮食进，更加六君加芎、归、贝母、桔梗、生姜、大枣，数剂脾胃健而经自调矣。
——妇人素有胃火，或用清胃散而安。后因劳役，燥渴内热，肌肉消瘦，月经不行，此胃火消烁阴血，用逍遥散加牡丹皮、炒栀子以清胃热，用八珍汤加茯苓、远志以养脾血，而经自行矣。
补中益气汤（方见内伤）
六味丸（方见补益）
十全大补汤（方见补益）
逍遥散（方见妇人虚劳）
归脾汤（方见妇人虚劳）
六君子汤　八珍汤（俱见补益）
崩漏  ***************************
脉：妇人漏血下赤白，日下数升，脉急疾者死，迟者生。又曰：脉小虚滑者生，大紧实数者死。又云：尺寸脉虚者漏血，漏血脉浮，不可治也。
夫妇人崩中漏下者，由劳伤血气，冲任之脉虚损故也。冲脉、任脉为经脉之海，皆起于胞内。而手太阳小肠之经也，手少阴心之经也，此二经上为乳汁，下为月经。妇人经脉调适则月水依时。若劳伤冲任，气虚不能制其经脉，血非时而下，淋沥而不断，谓之漏下也，故五脏伤损。五脏之色随脏不同，若五脏皆虚损者则其色随血下。诊其脉，寸口弦而大，弦则为藏，大则为芤，藏则为寒，芤则为虚，虚寒相搏，其脉为牢，妇人即半产而漏下。又云：尺脉急而弦大，风邪入少阴之经，女子漏血下赤。又，漏下赤白不止，脉小虚滑者等到，脉大紧实数者死也。又，漏血下赤白，日下血数斗，脉急疾者死，迟者生也。又云：尺寸脉虚者漏血，漏血脉浮不可治也，若经候过多，其色瘀黑，甚者崩下，吸吸少气，脐腹冷极则汗出如雨，尺脉微小，由冲任虚衰，为风冷客乘胞中，气不能固，可灸关元百壮（在脐下当中三寸）。
——论女人漏下恶血，月事不调，或暴崩不止，多下水浆之物，皆因饮食不节，劳倦所伤，或素有心气不足，致令心火乘脾，必怠惰嗜卧，困倦乏力，气短气急。脾主滋荣周身者也。脾胃虚而心包乘之，故漏下月水不调也。况脾胃为血气阴阳之根蒂也，当除湿去热，抑风气上伸，以胜其湿。又云：火郁则发之。宜用：
升阳除湿汤
当归（酒洗，五分）　黄芪（一钱半）　苍术（米泔浸，一钱半）　柴胡（一钱半）　升麻（一钱）　藁本（一钱）　防风（一钱）　羌活（一钱半）　独活（五分）　蔓荆子（七分）　甘草（炙，一钱）
上剉，作一剂，水煎，空心温服。少时以早饭压之，可一服而愈。又灸足太阴脾经血海穴二七壮。此药乃从权之法，因风胜湿，为胃气下陷而气迫于下，以收其血之暴崩也。住后必须服黄芪、人参、当归、炙甘草之类数服以补之。
——治妇人崩漏多，因气所使而下者。
黄芪（蜜炒，五分）　人参（五分）　白术（去芦，一钱）　当归身（酒洗，一钱）　川芎（五分）　白芍（酒炒，一钱）　熟地黄（一钱）　香附（一钱，炒黑）　蒲黄（炒，五分）　地榆（五分）　升麻（三分）
上剉一剂，水煎空心服。
——治妇人经水过多，不止者。
樗根皮（七钱半）　白芍（炒，一两）　黄芩（炒，一两）　龟板（炙，一两）　黄柏（炒，三千）　香附子（童便浸一宿，二钱半）
上为末，酒糊为丸，如梧子大，每服五十丸，空心温酒、白汤任下。
——治妇人血崩，气血两虚而兼热者。
当归（酒洗，一钱）　川芎（七分）　人参（一钱）　黄芪（盐炒，一钱）　防风（八分）　荆芥（一钱）　白芍（酒炒，八分）　真阿胶（炒成珠，一钱）　艾叶（醋炒，一钱）　蒲黄（炒，一钱）　黄连（酒炒，一钱半）　黄芩（酒炒，二钱）　白术（去芦，土炒）生地黄（姜汁炒，一钱半）　地榆（一钱）　山栀子（炒黑，一钱）甘草（生，三分）
上剉一剂，水煎，空心温服，或姜枣煎服。
——治妇人血崩，或作肚腹刺痛者。
蒲黄（炒）　五灵脂　官桂　雄黄　甘草（各一钱）
上为细末，每服一钱，姜汤调下。
——治血崩，恶露去多，心神恍惚，战栗虚晕者，宜：
复元养荣汤
远志肉（五分）　人参（一钱半）　酸枣仁（炒，一钱）　黄芪（蜜炒，一钱）　荆芥（八分）　白芍（酒炒，一钱）　当归头（一钱）　地榆（一钱）　白术（去芦，一钱）　甘草（三分）
右剉，枣一枚，水煎温服。如虚极发晕，不省人事，口噤，急以醋噀其面。又将铁锤烧通红浸入醋碗内，沸起醋气薰本妇鼻透，此产后通用法也。
——治妇人经候凝结，黑血成块，左厢有血瘕，水泄不止，食有时不化，后血块暴下，并水泄俱作，是前后二阴有形血脱竭于下。既久，经候犹不调，水泄日三四行，食罢烦心，饮食减少，人形瘦弱，血脱益气，古圣人之法也，先补胃气，以助生发之气。故曰：阳生阴长，诸甘药为之先务也。甘能生血，阳生阴长之理，人生以谷气为宝，故先理胃气为要。
益胃升阳汤
黄芪（蜜炒，一钱半）　人参（一钱二分）　甘草（炙，一钱）　陈皮（一钱）　白术（去芦，二钱）　当归（一钱）　柴胡（五分）　升麻（五分）　神曲（炒，一钱）　生黄芩（二分）
上剉一剂，水煎服。腹痛加白芍（三分）、中桂（少许）。如口干作渴，加葛根五分。
——异人传授秘方，治血崩如神。
金凰膏
白毛乌肉雄鸡一只，吊死，水泡去毛，去肠杂不用，将金樱子之根洗净切片，装入肚内，酒煮令熟，去药，将鸡酒任意食之。
——治血崩试效方，云莱弟传。
怀生地黄（用砂仁、陈皮煎水蒸黑，六分）　牡丹皮（六分）　石枣（酒蒸，去核，六分）　怀山药（五分）　条芩（酒炒，八分）　蒲黄（六分，炒）　阿胶（炒，八分）　香附（醋炒，六分）　白芍（酒炒，八分）　白术（去芦，炒，六分）　黄连（姜汁，炒，八分）　陈皮（五分）　甘草（一分）
上合一剂，生姜三片，枣一枚，不拘时服。
——治妇人五十以上，经脉暴行。《内经》曰：火行主速。不可以冷病治之。如下峻药即死，只可用黄连解毒汤，以清其上，加棕灰、莲壳灰以渗其下，然后用四物汤凉血和经可也。
——方治血崩，用槐花一两，百草霜半两为末，每服二钱，烧红秤锤淬酒下。
——方治风热血崩，荆芥穗灯火烧焦为末，每服三钱，童便调服。
——方治血虚内热，血不归元而崩，桂心烧存性为末，每一二钱，米汤调下。
——方治血崩，枯矾为末，面糊为丸，指顶大，每一丸，好酒下。
——方治血崩，棕烧灰一撮，好酒调，空心一服立止。
——方治血崩，用益智仁为末，每服二钱，以烧红秤锤淬黄酒调服。
——方治血崩，用精肉四两、百草霜二两，筛过，蘸吃即止。
——方用干驴粪为粗末，入坛内烧烟，令崩妇坐其上，烟熏，久久自止。
——方用腥腥草剉一剂，水煎服，立止。
——方用鸡子一个，去黄，入银朱三钱，搅匀，烧存性，温酒下。
——方蚕砂拣净为末，每服三钱，空心温酒调服。
——方五灵脂炒尽烟为末，每一钱，温酒调下。一方半生半炒。
——方香附米炒黑为末，每服三钱，空心，热酒调服，米饮亦可。
——妇人崩漏，面色黄，或赤，时觉腰间脐下痛，四肢困倦，烦热不安，其经行先发寒热，两胁如束，此脾胃亏损，元气下陷，与相火湿热下迫所致，以益气汤加防风、白芍、黄柏（炒）。
——女子漏下恶血，月经不调，或暴崩不止，多下水浆之物，或白带脱落不止，皆因饮食不节，劳倦所伤，或素有心气不足，致令心火乘脾，必怠惰嗜卧，困倦乏力，气短气急。脾主滋荣周身者也，脾胃虚而心包乘之，故漏下月水不调也。况脾胃为血气阴阳之根蒂也，当除湿去热，抑风气上伸，以胜其湿。又云：火郁则发之，以益气汤去参术、陈皮，加苍术、藁本、防风、羌活、蔓荆子。
——妇人经行太过，血气虚耗，胃气不足，故经水妄行，可以十全大补汤去桂芪，加香附。
——妇人患崩，过服寒凉之剂，其症益甚，更加肚腹痞闷，饮食不入，发热烦躁，脉洪大而虚，此脾经气血虚而发燥也。急用八珍汤加炮姜以温补之，缓则不救。不信，乃服止血降火之剂，虚症蜂起，始信予言，缓不及治矣。
带下  ***************************
脉，妇人带下，六极之病，脉浮则为肠鸣腹满，聚则为腹中痛，数则为阴中痛，则生疮，弦则阴户掣痛。带下脉浮，恶寒漏下者不治。
妇女下白而不甚，稠者曰白淫，与男子白浊同也。系出于相火，如龙雷之扰而不澄清然耳。属于足少阴太阳，治当清补为主。其下赤白稠粘者谓之带下，属于心包手厥阴少阳，即若男子自遗之精，甚即如砂石之淋，原乎心胞系于脊，络于带脉，通于任脉，下抵涌泉，上至泥丸。王叔和云，崩中日久为白带，漏下多时骨中枯。言之切矣。治宜血肉之剂以培之。此乃穷源探本之论，百世不易之法。时人皆泥于常套，作湿痰以治，又以牡蛎、龙骨、地榆、胶、艾之类涩之，和以四物，兼以提升，殊不知根本损伤，以致腐败而来，彼塞滞不消之物，则益加其滞，升提不正之气，则增剧其郁。噫！或非医者之过，抑求治者之不贤也。凡遇是病，必以六龙内固丸、十六味保元汤主之。
十六味保元汤
黄芪（一钱）人参（二钱）山药（一钱）白茯苓（一钱）当归身（一钱）巴戟肉（二钱）　石斛（七分）　川独活（一钱）　升麻（七分）黄柏（酒炒，八分）杜仲（小茴、盐煎汤拌炒，一钱半）贯仲（去根、土，三钱）莲蕊（一钱）圆眼肉（三枚）骨碎补（先以稻草火上烙去毛，以粗布搓净，一钱）　生甘草（三分）
上剉一剂，水煎，空心温服。潮热加柴胡（八分）、黄芩（酒炒，一钱）。带甚者，月经必少，其有聚而反多者，或紫，适来适断，漓漓落落而不净者，加荆芥（一钱）、黄连（酒炒，七分）、地榆（八分）。若五心烦躁而口舌干者，加知母（一钱），麦门冬（一钱），地骨皮。大便涩而燥者，乃血少，火燥阳明也，四物汤加麻仁、大黄等分，研如泥，半夜热服之。带下久不能止，服前药不能奏效者，宜六龙固本丸，大效。
——论此药能生血固真，补心益肾，带不漏则经水自调，月经调准则有孕，男妇元气充足，产子少疾而有寿矣。此方不特赤白带下有效，凡小产后虚者，血山崩虚者，五劳七情，女劳怯者，一切不足之症，并欲求嗣得孕，妇女诸虚，皆有殊效者也。
六龙固本丸
怀山药（四两）　巴戟肉（四两）　山茱萸肉（四两）　川楝子肉（二两）　黄芪（二两）小茴香（一两，盐二钱煎汤拌楝肉，同炒干）　补骨脂（二两，青盐三钱煎汤拌半日，搓去皮，黄柏五钱，酒煎拌骨脂炒）　人参（二两）　莲肉（二两）　木瓜（二两）　用水三碗，煎至一钟，拌上三味同微炒干为度。
当归身（二两）　生地黄（二两）　白芍（一两）　川芎（一两）
四味用童便二钟，好酒一钟拌浸一日，烘，又浸又烘干。
上为末，用斑龙胶一料，和丸如梧子大，每服百丸，空心，淡盐汤送下。
班龙胶，方见补益，人多难得，予常用炼蜜为丸，服之亦效。
——治妇人经水不调，肚腹冷痛，赤白带下，子宫虚冷，久无子息，先宜服五积散，加香附、吴茱萸、小茴，入米糖一块，煎服，减麻黄，后服此丸药。
白凰丹
嫩黄芪（蜜水炒）　人参（去芦）　白术（去芦，微炒）　白茯苓（去皮）　当归（酒洗）川芎　白芍（酒炒）　肉桂　大附子（面裹煨，去皮、脐）　川干姜（炒））胡椒　小茴香（盐、酒炒）　破故纸（盐、酒炒）　艾叶（醋炒）　乌药（已上各二两）吴茱萸（炒）　甘草（炙。各一两）　香附米（醋炒，六两）　苍术（米泔浸，炒，四两）
上剉片，用白毛乌肉鸡一只，重二斤，吊死，水泡，去毛屎，并头足不用，放锅内，将药片盖上，入好酒煮烂为度，取去骨，同药在锅焙干为末，将煮鸡酒汁打稀米糊为丸，如梧子大，每服五十丸，空心好酒送下。
——治妇人赤白带下，宜补中益气汤加黄柏、知母、香附、半夏、川萆薢、川楝子肉、姜煎，先服此汤，次进后丸药。
归附地黄丸
当归（酒洗，三两）　川芎（一两）　白芍（酒炒，二两）　熟地黄（酒蒸，一两）　香附子（童便浸，炒，二两）黄柏（去皮，童便浸三日，晒干，一两半）　知母（去毛，一两半，酒浸，晒干）　陈皮（一两半）　五味子（一两半）　苍术（米泔浸，炒，二两）　牡蛎（煅，五钱）　椿根皮（酒炒，一两半）
——方有白葵花（一两），一方有山茱萸（酒蒸，去核，二两）。人虚，加人参、白术。
上为细末，酒糊为丸，如梧子大，每服五十丸，空心淡盐汤下，后用干物压之，忌葱白、萝卜、胡椒、煎炒发热之物。
——治妇人赤白带下，宜用：
溯源丹
当归（酒洗）　熟地黄（酒蒸）　蕲艾（醋炒。各二两）　香附（醋浸，炒，三两）　川芎　　人参　（各一两二钱）　白芍（酒炒）　阿胶（蛤粉炒）　白术（去芦）　茅术（米泔制）椿根皮（酒炒）　黄柏（酒炒，各一两）　地榆（七钱）　白茯苓（去皮，八钱）　白石脂（火煅，六钱）
上为细末，米醋糊为丸，如梧子大，每服五六十丸，空心米汤送下。
——治妇人赤白带下，上热下寒，口出恶气，或咽干，或牙痛，或耳鸣，或遍身流注疼痛，或发热憎寒，或口吐酸水，或心腹气痛，或下五色腥臭，用：
清玉散
当归（酒洗）　川芎　赤芍　生地黄　陈皮　半夏（姜制）白茯苓　苍术（米泔浸）　香附　黄连　黄芩　柴胡（去芦）升麻　牡丹皮　甘草
上剉一剂，生姜煎服。
——治妇人白带，其效如神。心泉姪传。
硫黄不拘多少，将豆腐刮去中一块，入硫黄居中，上仍用豆腐盖住，砂锅底放稻草铺之，放豆腐于内，上仍用草盖，入水煮一日，频频添水，煮至豆腐煮黑为度，取出硫黄，研为末，将白芍纸包水湿火煨，切片为末，各等分，合一处和匀，水打面糊为丸，如梧桐子大，每早空心用五分，好烧酒一钟送下，服五日后即愈。如未愈，每早服一钱，服至五日全愈。
——治妇人白带，男子白浊下淋。
干姜（炮，一两）　百草霜（一两）　为末，每服一钱，温酒调下。
——治妇人赤白带下，不论年月深久不瘥。
干姜（炒黑，五钱）　白芍（酒炒，二两）
上为细末，每服二钱，空心米饮调服。
又方，白鸡冠花为末，每服三钱，空心酒调下，赤带用赤鸡冠花。
又方，用鹿角烧灰存性为末，好酒调下，空心服二匙。
又方，鸡子开顶，入硫黄末三分，湿纸裹，火煨，嚼吃，好烧酒下。
又方，苍术（米泔浸，焙干），干姜（炮。各等分）为末，每服二钱，空心酒调服。
又方，白芷（四两），以石灰（半斤）淹三宿，去灰炒焦为末，清米饮空心调服。
又方，硫黄（五钱，炒化），胡椒（四十九个）为末，好酒调服。
又方，硫黄（五钱），用乌梅肉（三钱）捣丸黄豆大，每五丸，空心酒送下。
又方，黄荆子炒焦为末，空心米饮调服，以能燥湿痰也，亦可治心痛。
治赤白带下，五倍子（炒）、桃仁（炒，去皮尖）各等分，为末，每服二钱，空心烧酒调服。
——治妇人久患白带，瘦削无力，倦怠欲睡，腰酸腿痛，饮食无味，面黄，日晡烦热，小水淋沥，以十全大补汤去桂，加车前子、地骨皮、鹿角胶，大获全效。
——妇人带下，四肢无力，盖四肢者土也，此脾胃虚弱，湿痰下注，以补中益气汤兼归脾汤二药治之，愈。
——妇人年逾六旬，内热口干，劳则头晕，吐痰，带下，或用化痰行气，前症益甚，饮食愈少，肢体或麻，恪服祛风化痰，肢体常麻，手足或冷或热，日渐消削。此症属脾气虚弱而不能生肺，祛风之剂复损诸经也。当滋化源，以补中益气汤加白茯苓、半夏、炮干姜。
如圣丹
白矾　蛇床子（各等分）
上为末，醋糊为丸，如弹子大，胭脂为衣，薄绵裹，留绵线二尺许，系药丸深入玉户中，定坐半日，热极再换。大抵此疾多因子宫不洁，服药难以取效。
——治妇人带下，肠有败脓，淋露不已，腥秽殊甚，遂致脐腹更增冷痛，此盖为败脓所致，卒无已期，须以排脓乃已。
白芷（一两）　单叶红葵根（二两）芍药（白者）　白矾（各五钱，枯，另研）
上为末，同以蜡丸，梧子大，空心饭前米饮下十丸，或十五丸，候脓尽，仍用别他药补之。
五积散（方见中寒）
补中益气汤（方见补益）
归脾汤（方见妇人虚劳）
虚劳  ***************************
夫人之生以气血为本，人之病未有不先伤其气者。世有室女童男，积想在心，思虑过当，多致劳损。
男子则神色先散，女子则月水先闭。何以致然？盖忧愁思虑则伤心，心伤则血逆竭，血逆竭则神色先散而月水先闭也。火既受病，不能荣养其子，故不嗜食。脾既虚则金气亏，故发嗽。嗽既作，水气绝，故四肢干。木气不充，故多怒，发焦筋痿，传变五脏，至此成劳，最为难治。或有以为血热，用凉药解，殊不知血得热则行，冷则凝。凡经水少，渐至不通，手足骨肉烦疼，渐至羸瘦，渐生潮热，脉来微数，此阴虚血热，阳往乘之，水不能灭火，火逼水涸，当养阴血，慎勿以药通之。
——论治妇人以血旺气衰为本。心生血，肝藏血，今血衰而气盛者，由心气虚耗，又不能生血，又不能制乎肺金，使肺气得以乘乎肝木，肝之亏损，则不能藏血，渐至枯涸，不荣经络，固月信不调矣。此药专补心元之虚，抑其肺金之盛，调和荣卫，滋养血脉，其疾自愈，兼治气血过多，虚劳发热，及吐血衄血，咳嗽，痰喘上壅，胸膈不利，虚劳热嗽，痰喘无汗者，可服：
茯苓补心汤
当归（酒洗）　川芎　白芍（酒炒）　怀熟地黄　　陈皮　半夏（汤泡，切片，姜汁炒）　白茯苓（去皮）桔梗（去芦）　枳壳（去穣，麸炒）　前胡（去芦。各一钱）　干葛　紫苏（各七分）　人参　木香（各五分）　甘草（三分）
上剉一剂，生姜枣子煎服。
——论妇人诸虚百损，五劳七伤，经脉不调，肢体羸瘦，此药专调经水，滋血脉，补虚劳，扶元气，健脾胃，养心肺，润咽喉，清头目，定心慌，安神魄，退潮热，除骨蒸，止喘嗽，化痰涎，收盗汗，住泄泻，开郁气，利胸膈，疗腹痛，解烦渴，散寒热，祛体疼，大有奇效，不能尽述。
济阴至宝丹
当归（酒洗）　白术（去芦，炒，各八分）　白芍（酒炒）　白茯苓（去皮，各八分）　生知母（去毛）　贝母（去心）　香附（童便炒）　地骨皮　麦门冬（去心）　陈皮（各八分）　薄荷　柴胡　甘草（各三分）
上剉一剂，煨生姜三片，水煎温服。
——论妇人脾经失血，少寐，发热，盗汗，或思虑伤脾，不能摄血，以致妄行，或健忘怔忡，惊悸不宁，或心脾伤痛，嗜卧少食，或忧思伤脾，血虚发热，或肢体作痛，大便不调，或经候不准，晡热内热等症，依前方加柴胡、栀子是也。
——论妇人血虚劳倦，五心烦热，肢体疼痛，头目昏沉，心忪颊赤，口燥咽干，发热盗汗，减食嗜卧，及血热相搏，月水不调，脐腹胀痛，寒热如疟，及治室女血热阴虚，荣卫不和，痰涎潮热，肢体羸瘦，以致骨蒸劳热，宜：
逍遥散
当归　　白芍（酒炒）　白术（去芦，炒）白茯苓（去皮）　柴胡　甘草（炙，一钱）
上剉，煨姜一块，入薄荷少许，水煎温服。加牡丹皮、山栀仁（炒），名加味逍遥散。
——妇人发热齿痛，日晡益甚，月水不调，此脾经血虚，加升麻寻愈。后因怒复痛，仍以前药加川芎而瘥。
——论妇人虚劳血气，脾胃虚损之极，发热痰嗽，喘急之甚，相火妄动，肌肉消削，四肢沉困，夜出盗汗，精神短少，或大便稀溏，或腹中积块，或疟母癥瘕，面黄肌瘦，百药罔效，宜：
五仙汤
嫩黄芪（蜜水炒）　楝参（去芦）　白术（去芦，炒）　当归（酒洗，各二钱）　甘草（炙，一钱）
上剉一剂，龙眼五个，莲肉七个，水煎温服。有热加地骨皮、知母。嗽加五味子、桑白皮。痰加贝母、半夏。渴加五味子、麦门冬。吐血加生地黄、犀角、玄参、茅根汁。血虚加熟地黄、白芍药。
——论妇人气血两虚，五心虚热，或白带频频注下。先贤有云：妇人性悍，必多淫火，且少有不如意处，心中躁急，咸池之火上燔，五心如烈炭是也。宜：
十珍饮子
淮山药（一钱半）　杜仲（盐炒，一钱半）　人参（一钱）　白术（去芦）　怀生地黄（一钱半）　白茯神（去皮、木，七分）　当归（一钱）　川芎（七分）　白芍（酒炒，二钱）　甘草（三分）
上剉，枣二枚，灯心七茎，水煎空心服。
——治肝胆经症，寒热往来，晡热潮热身热，默默不欲食，或怒火口苦耳聋，咳嗽发热，或胁痛胠满，转侧不便，两胁痞闷，或泻痢，或呕吐酸水，宜：
小柴胡汤
柴胡（二钱）　黄芩（一钱半）　人参（七分）　半夏（一钱）　甘草（五分）
上剉一剂，姜枣煎服。
加味小柴胡汤
治肝胆经风热，耳前后肿痛，或结核焮痛，或寒热晡热，或经候不调等症，即小柴胡汤加栀子、牡丹皮。
——论肾虚发热作渴，痰唾，小便淋沥，头晕眼花，咽燥唇裂，齿不坚固，腰腿痠软，自汗盗汗，便血诸血，失瘖，水泛为痰之圣药，血虚发热之神剂。
六味丸
怀生地（自制，八两，用酒蒸至黑）　山茱萸（酒蒸，去核）　干山药（各四两）　牡丹皮　白茯苓（去皮）　泽泻（各三两）
上为末，炼蜜为丸，梧子大，每服三钱，空心白滚水下。
——论妇人经水不调，或不通，虚劳，吐血衄血，咳血便血，发热咳嗽盗汗，痰喘心慌，一切虚损劳怯骨蒸危笃等症，并皆治之。此方作汤服亦可。
滋阴地黄丸
怀熟地黄（姜汁浸，焙干，四两）　怀山药（二两）　山茱萸（酒蒸，去核，二两）　白茯苓（去皮）　牡丹皮　泽泻（去毛，各二两半）　天门冬（去心）　麦门冬（去心）　生地黄（酒洗）　知母（去毛，酒炒）贝母（去心）　当归（酒洗）　白芍（酒炒）　香附米（童便浸，炒，各二两）
上为细末，炼蜜为丸，如梧桐子大，每服百丸，空心盐汤送下。痰唾，淡姜汤送下。
——论妇女五劳七伤，骨蒸，五心烦热，心虚怕惊，经水或前或后，或淡白，或紫色，时常注带下，或因烦劳，性气恼怒，产后失调，致赤白带渗，及夜卧身体上下疼痛，及午后神疲，腰腿酸软，或心嘈，又时饱闷，及梦寐不清，或冲任二脉结癥瘕隐隐，久服大有功效。
白凰丹
真正白丝毛乌骨雄鸡一只，先以黄芪末一两，当归末一两，甘草末五钱，三味和米粉七合，匀作七分，调成小块，鸡食之，约有六、七日，吊死，不出血，去毛、肠不用。
当归身（酒洗，三两）　川芎（二两）　白芍（酒炒，三两）　怀生地黄（酒洗，五两）天门冬（去心一两）人参（一两）　丹参（水洗净，二两）　山药（三两）山茱萸（酒蒸，去核，三两）　小茴（酒炒，一两）　怀牛膝（去芦，酒洗，二两）　木瓜（一两半）　鹿角霜（四两）知母（去毛，酒炒，三两）秦艽（去芦，二两）　银柴胡（二两）胡黄连（一两）鳖甲（醋炙，一两）　生甘草（一两）麦门冬（去心，二两）
上俱制如法，剉匀，将鸡切作小堆，俱盛于磁坛内，用水二分，好酒二分，米醋一分，坛口用柿漆纸封固，置大锅内，桑柴火煮三昼夜，取出日晒夜烘，一干又入汁拌，又烘晒，以汁尽为度，为极细末，炼蜜和，杵千余下，丸如梧桐子大，每服百丸，空心淡盐汤送下。
——妇人为哭母吐血咳嗽，发热盗汗，经水不行，此悲伤肺，以补中益气汤加桔梗、贝母、知母，多服归脾汤，送下六味丸。
——妇人热来复去，昼见夜伏，不时而动，或无定处，而作口舌生疮者，若从脚起，乃无根之火也，以十全大补汤加麦门、五味子。
——妇人患劳嗽，不时发热，或时寒热，或用清热之药，其热益甚，盗汗口干，两足如炙，遍身皆热，昏愦如醉，良久热止方生，或晡热至旦方止，此阴血虚而阳气弱也。朝用六味丸料，夕用十全大补汤，月余诸症稍愈，更兼以补中益气汤，两月余而愈。
求嗣  ***************************
《易》曰：天地氤氲，万物化醇．男女媾精，万物化生。则氤氲者，升降凝聚之谓也。媾精者，配合交感之渭也。必二气合则生且生矣，否则独阴不成，孤阳不生，理有必然者。知此则人之不成孕育者，岂无由哉。抑岂夫妇竟无一交媾之遇哉。遇而不适其会，是亦独阴孤阳之谓也，不知者诿于天命则泥矣。间虽有倡为资药饵以养精血，候月经以种孕育之说，又多峻补以求诡遇，则求嗣未得而害已随之，予之痛惜也久矣。
夫种子之道有四，一曰择地，二曰养种，三曰乘时，四曰投虚是也。盖地则母之血也，种则父之精也，时则精血交感之会也，虚则去旧生新之初也。予尝闻之师曰：母不受胎，气胜血衰故也。衰则伤于寒热，感于七情，气凝血滞，荣卫不和，则经水先后不一，多寡不均，谓之阴失其道，何以能受。父不种子，气虚血弱故也。弱则原于色欲过度，伤损五脏，五脏皆有精而藏于肾，精既弱，譬之射者力微矢弱，安能中的。谓之阳失其道，何以能施。
究斯二者，皆由己之不能自实，以致真元耗散，阴涸阳枯，进成不孕者多矣。动辄归咎天命，不亦误哉。故必地盛则种可投，又必时与虚俱得焉，则未有不成孕而生子者矣。虽然至难养者，精与血，至难遇者，时与虚，苟不凭以药饵之力，示以调摄之宜，候以如期之法，则养与遇者竟茫然矣。是知种子之法以调经养精为首，而用药须审平和，夫妇尤必各相保守，旬日之间，可使精与血惧盛，所待者时也。
当夫月经一来，即记其时而算，以三十时辰乃两日半也，至积秽荡涤既尽，新血初生，所谓时与虚者俱会矣。当此时而有人道之感，虽平生不孕者亦孕矣，尚何疑哉。是乃历试历验，百发百中者也。
呜乎，是说也，岂畔道云乎哉？盖培植元气，颐养天真，特资药力以佐助之，所谓人定亦可以胜天者是也。及其既孕，将欲要定生男女，先以父生年一爻在上，母生年一爻在下，以受胎月居中，是乾坎艮震，阳象也，是巽离坤兑，阴象也，可预立某年某月为生男，某年某月为生女，可预定焉。予敢统为图后嗣者告。
画封算生：
父母之年上下举，坐胎之月为中主，乾坎艮震定是男，巽离坤兑抉是女。算男却生女，三五九岁死，算女却生男，终久鬼来缠，若是正胎者，寿考不须言。
乾　　坎　　艮　　震　　以上是男胎。
巽　　离　　坤　　兑　　以上是女胎。
千金种子方
进火之时，至阴节问而止，不尔，则过一言矣。盖深则少阴之分．肃杀之方，何以生化。浅则原明之分，融和之方，故能发生。所以受胎之处，在浅不在深也。非经后不可用事。经后一日男，二日女，三日男，此外皆不成胎。大风大雨，大寒大暑，明晦，日月蚀，皆不可交接，生子瘖聋瘖哑，四体不完，且自损寿。
——论凡妇人无子，多因七情所伤，致使血衰气盛，经水不调，或前或后，或多或少，或淡色如水，或紫如血块，或崩漏带下，或肚腹疼痛，或子宫虚冷，不能受孕，宜进此药，而效可通神。
调经种玉汤　少参姚范川传。
当归身（酒洗，四钱）　川芎（四钱）　白芍（酒炒，三钱）　熟地黄（酒蒸，六钱）　白茯苓（去皮，三钱）　陈皮（三钱）　香附米（炒，六钱）　吴茱萸（炒，四钱）　玄胡索（三钱）　牡丹皮（三钱）
若先期三五日，色紫者，血虚有热也，加条芩三钱。
若过期经水色淡者，血虚有寒也，加官桂、干姜炒、艾叶醋炒各三钱。
上剉作四剂，每一剂用生姜三片，水一碗半，煎至一碗，空心温服，渣再煎，临卧服。待经至之日上服起，一日服一剂，药尽经止，则当交媾即成孕矣。若未成孕，经当对期，俟经来再服四剂，必孕无疑矣。百发百中。
——论此方常服，顺气养血，调经脉，益子宫，疗腹痛，除带下，种子屡效，不可尽述。
种子济阴丹
香附米（四两，一两醋浸，一两米泔浸，一两酒浸，一两童便浸，各浸三日，焙干为末）　益母草（二两，以上二味忌铁器）　艾叶（醋浸，炒，一两）　真阿胶（蛤粉炒成珠，二两）　当归（酒洗，一两五钱）川芎（一两）　白芍（盐酒炒，一两三钱）　怀熟地黄（姜汁炒，二两）　陈皮（去白，一两）　半夏（汤泡，姜汁浸，香油炒，二两）　白茯苓（去皮，一两）　白术（去芦，土炒，两半）　条芩（炒，一两）　牡丹皮（酒洗，一两）　吴茱萸（汤泡，五钱）　玄胡索（四钱）　小茴香（盐、酒炒五钱）没药（五钱）川续断（酒洗，一两）麦门冬（去心，一两）　甘草（炙，三钱）
上为细末，酒糊为丸，如梧桐子大，每服百丸，空心米汤送下，温酒、滚水俱可。气虚加人参一两。一方加山药、石枣各一两。
——论孕育子嗣，全在调经理脾，血气充旺，调其经候，去其妒忌，再服孕方，自然有子。
调经育子方
当归（酒洗，一钱）　川芎（七分）　白芍（酒炒，一钱）　熟地黄（姜汁炒，七分）　陈皮（八分）　白术（去芦，一钱）　香附（酒炒，一钱）　砂仁（三分）　丹参（五分）　条芩（酒炒，一钱）　甘草（炙，四分）　水煎空心服
先期者，热，加黄连（姜汁炒，七分），倍黄芩。后期者，血虚，加黄芪（蜜炙）一钱，倍当归。腹痛有块，加元胡索（炒）、牡丹皮（各一钱）。发热，加软柴胡、地骨皮。赤白带下加柴胡、升麻（俱酒炒，各七分），半夏（姜汁炒）、白茯苓、苍术（米泔浸）、黄柏、知母（俱酒炒）、干姜（泡），升阳除湿也。肥盛者，痰脂满子宫，加南星、半夏、苍术、茯苓。瘦怯者，血少不能摄精，倍芎、归。经血过多，加炮姜（五分）、荆芥穗（炒，八分）、地榆（九分）。经闭不通，加桃仁、红花、苏木。气盛善恼，加乌药、陈皮、香附、柴胡。
——治妇人阴血不足，久无子者，能使胎孕。
六味地黄丸（方见虚劳）依本方全料加童便炒香附二两，炼蜜为丸服。
——治妇人无子仙方。
乌鸡丸
香附米（一斤，四制，酒、醋、童便、米泔各浸四两，炒干）　白茯苓（去皮，四两）　当归（二两）　川芎（一两）　白芍（一两）　陈皮（去白，两半）白术（去芦，陈土炒，一两）　山药（一两）　小茴香（二两）　吴茱萸（五钱，水浸，去苦汁）　莲肉（去心、皮、二两）　酸枣仁（一两）　大附子（一个，看虚实用）　黄芪（蜜炙，五钱）　阿胶（蛤粉炒，五钱）　黄柏（一两）知母（一两）　　怀生地黄（酒拌，砂锅内蒸黑，四两）
上用雄乌骨鸡一只，吊死，去毛，屎净，蒸熟，连骨捣烂，同前为末，炼蜜为丸，每服二钱，临经之日，每日三服，半月见效，多服恐生双胎。
补天育嗣丹　大方伯王如水传。
嫩鹿茸（酥炙，二两）　虎胫骨（酥炙，二两）　败龟板（酥炙，二两）　补骨脂（盐水，微炒，二两）　怀生地黄（去轻浮者不用，沉实者八两、好酒浸一宿，入砂锅内蒸一日，极黑）　怀山药（四两）　白茯苓（去皮，切片，乳汁浸，晒干，再浸再晒，三次，三两）　牡丹皮（去骨，三两）　泽泻（去毛，二两）　天门冬（去心、皮，二两）甘枸杞子（四两）当归身（酒洗，四两）
上忌铁器，为细末，用紫河车一具，此乃浑沌皮也，又名浑元衣，取首男胎者佳，此先用米泔水洗净，乃初结之真气也，再入长流水浸一刻，以取生气，取回入碗内，放砂锅内蒸一日，极烂如糊，取出，先倾自然汁在药末内，略和匀，此天元正气汁也，将河车放石臼内杵泥，却将药末汁同杵匀为丸，如干，再加些炼蜜，杵匀为丸，如梧子大，每服三钱，空心温酒送下，忌三白。此全天元真气，以人补人，玄妙不可言也。
续嗣壮元丹　种子天下第一方。
嫩鹿茸（酥炙，一两）　真沉香（一两）　肉苁蓉（酒洗，去甲，一两）　天门冬（去心，一两）　麦门冬（去心，一两）拣参（一两）　熟地黄（酒蒸，一两）　巴戟（去心，一两）甘枸杞子（一两）　山药（四两）　柏子仁（去壳，四两）　白茯苓（去皮，一两）　辽五味（一两）　当归（酒洗一两）　山茱萸（酒蒸，去核，一两）　川杜仲（酒炒，一两）　牛膝（酒洗，去芦，一两）　菟丝（酒洗令净，酒炒干，捣成饼，晒干为末，一两）　小茴香（盐炒，一两）　鳖甲（酥炙，一两）　破故纸（炒，一两）　何首乌（米泔浸，一两）　石菖蒲（去毛，一两）　朱砂（五钱）
上为细末，酒打面糊为丸，如梧子大，每服四十丸，空心温盐汤下。忌烧酒、胡椒、干姜、煎炒之物。专治虚损，阳事不举，少弱多情，痼冷，心肾不交，难成子嗣，遗精白浊，五劳七伤，一切亏损之疾，无不应验，临卧再进一服。
鲁府遇仙传种子药酒方
白茯苓（去皮，净，一斤）　大红枣（煮，去皮核取肉，半斤）　胡桃肉（去壳，泡去粗皮，六两）　白蜂蜜（六斤，入锅熬滚，入前三味搅匀，再用微火熬滚，倾入磁坛内，又加南烧酒二十斤，糯米白酒十斤，共入蜜坛内）　黄芪（蜜炙）　人参　白术（去芦）　当归　川芎　白芍（炒）　生地黄　　熟地黄　　小茴　　甘枸杞子　覆盆子　陈皮　沉香　木香　官桂　砂仁　甘草（各五钱）　乳香　没药　北五味子（各三钱）
上为细末，共入蜜坛内，和匀，笋叶封口，面外固，入锅内，大柴火煮二炷香，取出埋于土中三日，去火毒，每日早、午、晚三时男女各饮数杯，勿使大醉，安魂定魄，改易容颜，添髓驻精，补虚益气，滋阴降火，保元调经，壮筋骨，润肌肤，白发再黑，齿落更生，目视有光，心力无倦，行步如飞，寒暑不侵，能除百病，交媾而后生子也。神秘不可传与非人，宝之宝之。
——治妇人子宫虚冷，带下白淫，面色痿黄，四肢酸痛，倦怠无力，饮食减少，经脉不调，面无颜色，肚腹时痛，久无子息，服药更宜戒气恼，忌生冷，其效如神。
艾附暖宫丸
香附米（六两，醋煮）　艾叶（三两）　当归（酒浸，三两）　川芎（二两）　白芍（酒炒，二两）　怀生地（酒蒸黑，一两）　黄芪（蜜炒，三两）　川续断（一两半）　吴茱萸（三两）　官桂（五钱）
上为细末，醋糊为丸，如梧子大，每五十丸，空心淡醋汤下。
——论妇人气盛于血，变生诸症，所以无子，寻常头晕，膈满怔忡，皆服：
抑气散
香附米（童便浸，四两）　白茯神（去皮木，一两半）　陈皮（去白，二两）　甘草（炙，一两）
上为末，每服二钱，空心滚水送下。
去妒丸
天门冬（去皮、心）　赤黍米（去壳，为炒）　薏苡仁（去壳，炒，各四两）
上为末，炼蜜为丸，没服百丸，食远白汤送下，妇人常服则不妒也。
妊娠  ***************************
《经》云：阴搏阳别，谓之有子。此是气血调和，阳施阴化也。诊其手少阴脉动甚者，妊子也。少阴心脉也，心主血脉。又肾名胞门子户，尺中肾脉也。尺中之脉按之不绝者，妊娠脉也。三部沉浮正等，按之无断绝者，有娠也。又，左手沉实为男，右手浮大为女，左右俱沉实生二男，左右俱浮大生二女。又，尺脉左偏大为男，右偏大为女，左右俱大产二子。又左右手尺脉俱浮为产二男，不尔，女作男生。俱沉为产二女，不尔，男作女生。又左手尺中脉浮大者男，右手尺脉沉细者女。又，得太阴脉为男，得太阳脉为女，太阴脉沉，太阳脉浮。欲知男女，遣面南行，还复呼之，左回首是男，左回首是女。又看上圊时，夫从后急呼之，左回首是男，右回首是女。妇人妊娠，其夫左边乳房有核是男，右边乳房有核是女。
妊娠一月名曰始形。饮食精熟酸美受御，宜食大麦，勿食腥辛之物，是谓水贞，足厥阴养之。足厥阴者，肝之脉也。肝主血。一月之时，血流涩如不出，故足厥阴养之。足厥阴穴，在足大指岐间白肉际处是。
妊娠二月，名曰始膏。无食腥辛之物，居必静处，男子勿劳，百节皆痛，是谓始藏也。足少阳养之。足少阳者，胆之脉也，主于精。二月之时，儿精成长于胞里，故足少阳养之，足少阳穴在足小指间，本节后跗骨上一寸陷中者是。
妊娠三月始胎。当此之时，血不流，形像始化，未有定仪，见物而变。欲令见贵盛公主好人，端坐庄严，不欲令见伛偻侏懦丑恶形人及猿猴之类。勿食姜兔，勿怀刀绳。欲得男者，操弓矢射雄鸡，乘肥马放田野，观虎豹及走犬。其欲得女者，则著簪珂环，珮弄珠玑。欲令子美好端正者，数视白壁美玉，看孔雀，食鲤鱼。欲令儿多智有力，则啖牛心食大麦。及欲令子贤良盛德，则端心正坐，清虚和一，坐无邪席，立无偏倚，行无邪径，目无邪视，耳无邪听，口无邪言，心无邪念，无妄喜怒，无得思虑，食无到腐，卧无横足，思欲瓜果，啖味酸菹，好芬芳，恶见秽臭，是谓外象而变者也。手心主养之，手心主者，脉中精神，内属于心，无悲哀思虑惊动，手心主穴在掌后横纹是，诊其妊娠脉滑疾，重以手按之散者，胎已三月也。
妊娠四月之时，始受水精，以成血脉，其实宜稻秔，其羹宜鱼雁，是谓盛荣，以通耳目，而行经络。洗浴远避寒暑，是手少阳养之。手少阳者，三焦之脉也，内属于府。四月之时，儿六府顺成，故手少阳养之。手少阳穴在手小指间，本节后二寸是也。诊其妊娠四月，欲知男女，左脉疾为男，右脉疾为女，左右俱疾为生二女。当此之时，慎勿泻之，必致产后之殃。何谓也？是手少阳三焦之脉，内属于三焦，静形体，和心志，节饮食。
妊娠五月，始受火精，以成其气。卧必晏起，洗浣衣服，深其屋室，厚其衣裳，朝吸天光。以避寒殃。其食宜稻麦，其羹宜牛羊，和以茱萸，调以五味，是谓养气，以定五脏者也。一本云：宜食鱼鳖。足太阴养之足。足太阴脾之脉，主四季，五月之时，儿四肢皆成，故足太阴养之。足太阴穴在足内踝上三寸也。，诊其妊娠脉，重手按之不散但疾不涌者也五月也。又，其脉数者必向怀，脉紧者必胞阻，脉迟者必腹满喘，脉浮者必水怀为肿。
妊娠六月，始受金精，以成其筋。欲彻劳，无得静处，出游于野，数观走犬，及视走马，宜食鸷鸟猛兽之肉，是谓变腠膂筋，以养其爪，以牢其背膂，足阳明养之。足阳明胃之脉，主其口目。六月之时，儿口目皆成，故足阳明养之。足阳明穴在太冲上二寸者是也。
妊娠七月，始受木精，以成其骨。劳躬摇支，无使定止，动作屈伸，居处必燥，饮食避寒，常宜食稻秔，以密腠理，是谓养骨牢齿者也。手太阴养之。手太阴肺脉，主皮毛。七月之时，儿皮毛已成，故手太阴养之。手太阴穴在手大指本节后白肉际陷中是。诊其妊娠七月脉实大牢强者生，沉细者死。怀七月而不可知，时时衄而转筋者，此为躯衄，时嚏而动者，非躯也。怀躯七月，暴下斗余水，其胎必倚而堕，此非时孤浆预下故也。
妊娠八月，始受土精，以成肤革，和心静息，无使气极，是谓密腠理而光泽颜色，手阳明养之，手阳明者大肠脉，大肠主九窍。八月之时，儿九窍皆成，故手阳明养之。手阳明穴在大指本节后宛宛中是。诊其妊娠八月，脉实大牢强弦紧者生，沉细者死。
妊娠九月，以受石精，以成皮毛。六腑百节，莫不毕备，饮醴食甘，缓带自持而待之。时谓养毛发多才力，足少阴养之。足少阴者肾之脉。肾主续缕。九月之时，儿脉续缕皆成，故足少阴养之。足少阴穴在足内踝后微近下前动脉是也。
妊娠十月，五脏俱备，六府齐通，纳天地于丹田，故使关节、人神咸备，然可预修滑胎方法也。
——论妇人经脉不行，已经三月者，尺脉不止是胎也。
验胎散
川芎为末，每服一钱，空心，艾叶煎汤调下，觉腹内微动则有胎也。若服后一日不动，非胎，必是经闭。
——治妇人经水过月不来，难明有无胎孕。
艾醋汤
用好醋炒艾服半盏，后腹中番大痛，是有孕，不为痛，是无孕。
——论妇人经候不行，身无病似病，脉滑大而六脉俱匀，乃是孕妇之脉也。精神如故，恶闻食气，或但食一物，或大吐，或时吐清水，此名恶阻，切勿作寒病治之，宜服此药，如觉恶心呕吐，加丁香、生姜煎。
保生汤
人参（二钱）　白术（五钱）　橘红（五钱）　香附子（五钱）　乌药（五钱）　甘草（一钱）
每剉一两，水一盏半，生姜五片，煎七分，去渣温服，不拘时候。或为末，姜汤调亦可。
——论恶阻，谓妇人有孕恶心，阻其饮食也。宜服：
养胃汤
当归（酒洗）　白芍（酒炒）　白术（去芦，炒）　白茯苓（去皮）　陈皮　　半夏（汤泡透，切片，用香油炒过，不伤胎气）　藿香　砂仁　神曲（炒）香附（炒。各等分）　甘草（减半）
上剉，生姜三片，枣二枚，水煎温服。
——妇人有孕，呕吐不止，予用半夏姜汁炒用一半，陈皮、茯苓、甘草用一半，生姜七片，煎服，立止。
——妇人妊娠三月，其经月来三五次，但不多，饮食精神如故，此血盛有余，儿大能饮自不来矣，后果然。
——论子烦，谓妊娠烦躁而闷乱心神也，宜进：
竹叶汤
白茯苓（去皮，二钱）　防风（去芦，一钱）　麦门冬（水润，去心）　黄芩（各一钱半）
上剉一剂，竹叶五片，水煎温服。
——论子痫，谓妊娠痰涎潮涌，目吊口噤，不省人事也。
羚羊散
当归（酒洗）　川芎　防风　独活　白茯苓（去皮）　五加皮　薏苡仁　　杏仁（去皮）　酸枣仁（炒）　木香　羚羊角　甘草
上剉一剂，生姜五片，水煎温服。
——论儿在腹中哭，用多年空房下鼠穴中土一块，令孕妇噙之即止。
——论子悬，谓妊娠心胃连痛，兼治胎气不和，心腹胀满疼痛，或临产惊恐气结，连日不下，及胎前一切诸疾，悉宜此方加减治之。
紫苏和气饮
当归（酒洗）　川芎　白芍（酒炒）　人参　紫苏　陈皮　大腹皮　甘草
上剉剂，生姜五片，葱白五寸，水煎温服。腹痛加香附、木香。咳嗽加枳壳、桑白皮。热加黄芩。呕吐加砂仁。泄泻加白术（去芦，炒）、白茯苓（去皮）。感冒加羌活、麻黄。伤食加山楂、香附。气恼，加香附、乌药。
——论子肿，谓妊娠七、八个月前后，面目虚浮，肢体肿满也。宜：
茯苓汤
当归　川芎　白芍（煨）　熟地黄　白术（去芦，炒）　白茯苓　泽泻　条芩　栀子（炒）麦门冬（去心）　厚朴（姜炒）　甘草
上剉剂，水煎温服。
——论子气，谓妊娠自三月成胎以后，两足自脚面渐肿腿膝以来，行步艰难，以至喘闷，似水气之状，至于脚面指间有黄水出者，谓之子气。
天仙藤（即青木香藤，洗，略炒）紫苏　陈皮　香附（炒）　乌药　木瓜　甘草
上剉，生姜煎服，加苍术尤妙。
——论子淋，谓妊娠小便涩痛频数也，宜后方。
子淋散
麦门冬（去心）　赤茯苓　大腹皮　木通　甘草
上剉，淡竹叶十皮，水煎空心服。
——论转胞，谓妊娠卒不得小便也。因胎长逼近于胞，胞为所逼而侧，令人数溲，胞即膀胱也。然子淋与转胞相类，但小便频数，点滴而痛谓子淋，频数出少而不痛为转胞，间有微痛，终是与淋不同，并宜五苓散加炒阿胶，又宜冬葵散，治孕妇转胞，小便不通，及男子小便不通，皆效。
冬葵散
冬葵子（半两）　山栀子（半两，炒，研）　木通（三钱）　滑石（半两，研，此药滑胎，临月可用，六七月以前不可用）
上剉一剂，水一盏半，煎八分，温服。外以冬葵子、滑石、栀子为末，田螺肉捣膏，或生葱汁调膏，贴脐下，立通。
——妊娠转胞不得小便者，用八物汤加半夏、陈皮，名曰三合汤，服之探吐，以升提其气，上窍通而下窍自利也。
——论胎漏，谓妊娠有胎而血漏下，属气血虚而有热也。
芎归汤
当归尾　川芎（各五钱）
上剉一剂，好酒煎，入童便一盏同服，一服立止如神。
胶艾四物汤　治症同前。
当归（酒洗，一钱）　川芎（八分）　白芍（酒炒，一钱）　怀熟地黄（酒蒸，一钱）真阿胶（炒成珠，八分）　条芩（一钱半）　白术（去芦，炒，二钱）　砂仁（炒，一钱）　香附（炒，一钱）　艾叶（少许）　粳米（一小撮）
水煎服。
——方，加蒲黄（炒，一钱），陈皮（七分），杜仲（盐水炒，一钱），续断（一钱），甘草（炒，四分），去艾叶不用，只用水煎服。
——治胎动出血，产门痛，黄连为末，酒调二钱，日三服。
——论胎动，谓妊娠因事跌仆，子死腹中，恶露妄下，疼痛不已，口噤欲死，用此药探之，若子死腹中，立便逐下，若腹痛随止，子母俱安。又治临产难生，胞衣不下，及产后血晕，不省人事，状似中风，血崩，恶露不止，腹中血刺疼痛，血滞浮肿，血入心经，语言颠倒。如见鬼神，血风相搏，身热头疼，或似疟非疟，一切胎前产后，野狼狈垂死等症，并皆治之。宜：
佛手散
当归（酒洗，一两）　川芎（七钱）
上剉一剂，水煎将熟，再入酒煎，温服。如口噤，押开灌之，如人行五里许，再灌之便醒，立产。如胎漏下血不止，以酒煎，入童便一盏，温服。
——方治胎气动，用鲤鱼一个，水煮熟，并汤食，立效。
——因事胎动，致胎不安，动撞不已，及下血欲堕者，四物汤合四君子汤，加条芩、阿胶、砂仁、白芷、桑寄生。
——论安胎，谓安胎有二，有因病而胎动者，但疗母病，其胎自安；有胎不应，因触母病但安胎气，母病自瘥。
——论孕成之后，觉气不安，或腹微痛，或腰间作疼，或饮食不美，或胎动下血，及五六个月常服数剂，甚妙。
安胎饮
当归身（酒洗，一钱）　川芎（八分）　白芍（酒炒，一钱）熟地黄（酒蒸，一钱）　条芩（一钱半）　白术（去油、芦，炒，二钱）　砂仁（微炒，一钱）　陈皮（一钱）　苏梗（八分）　甘草（四分，炒）
上剉一剂，水煎温服，下血不止加蒲黄（炒）、阿胶（炒，各一钱）。腹痛加香附（醋炒）、枳壳（麸炒。各一钱）
——论半产，谓妇人怀孕，血气虚弱，不能荣养，以致数月而堕也。
芎归补中汤
黄芪（蜜水炒）　人参　白术（去芦，炒）　当归　川芎　白芍（炒）　干姜（炒）　阿胶（炒）
五味子　　杜仲（姜酒炒）木香　甘草（炙）
水煎温服。
——论阳施阴化，胎孕乃成，血气虚乏，不足荣养，其胎则堕。又有劳恐伤情，内火便动，亦能堕胎。火能消物，造化自然。予见一妇，但有孕及至三个月左右必堕，诊其脉，左手大而无力，重按则涩，知其血少，以其壮年，只补中益气，使血自荣。时正初夏，教以浓煎白术汤，下黄芩末一钱，与数十剂，得保全而生一子也。盖孕至三月上属相火，所以易堕。
安胎丸　　妊娠宜常服之。
当归（酒洗）　川芎　白芍（酒炒）　条芩（各一两）　白术（去芦，炒，五钱）
上为细末，酒糊为丸，如梧子大，每服五十丸，茶汤任下，空心日服，养血清热之剂也。瘦人血少有热，胎动不安，素惯半产者皆宜服之，以清其源而后无患也。
——妇人小产常服此，以保胎孕十月完足。湖莲肉去心四两，砂仁炒二两，共为末，每服二三匙，米饮调下，日服三四次。
——论妇人惯常小产，久而不孕者可服，过七个月不必服。
千金保孕丹
当归（酒洗，二两）　熟地黄（酒蒸，一两）　人参（一两五钱）　白术（去芦，炒，四两）　条芩（二两）　陈皮（一两）　香附子（童便浸，一两）　续断（酒浸，两半）　杜仲（盐、酒炒，一两半）
上为细末，糯米饭为丸，梧子大，每服七十丸，白汤下。一方去人参，加砂仁、川芎、阿胶、艾叶、益母草，枣肉为丸。
——论妇人曾经小产，今有孕，预先培补为妙。大凡妇人堕胎，只是奇经废弛，冲、任、带脉受亏而然，宜服此汤，大有益也。
加味八珍汤
黄芪（二钱）　人参（二钱）　白术（去芦，一钱）　甘草（炙，三分）　当归（酒洗，一钱）　川芎　（七分）　白芍（酒炒，一钱）　知母（一钱）　熟地黄（酒洗，一钱）防风（七分）　山药（一钱）　升麻（四分）　黄柏（酒浸，炒褐色，四分）　益智仁（研，八分）
以上剉一剂，水煎温服。
——治妇人每怀胎至三四月必堕，不肯服药，用四五年老母鸡煮汤，入红壳小黄米煮粥食之，不数日胎竟固全，至月满而生。
——论妊娠身居富贵，口厌甘肥，忧乐不常，食物不节，既饱便卧，致令胎胞肥厚，根蒂坚牢，行动艰难，因致临产必是难生。八月可服此药，日进二服，补其血而顺其气，使子易生而胎易落也。又治小产，瘀血腹痛及胎衣不下。
保生无忧散
当归　川芎　白芍（各七分）　乳香　　枳壳（各一钱，麸炒）　木香　甘草（各五分）　血余（烧灰，四分）
上剉一剂，水煎温服。
——治胎肥壅隘，动止艰辛，临月服之，缩胎易产。
瘦胎散
枳壳（五钱）　香附子（三钱）　甘草（一钱半）
上为末，每服二钱，百沸汤调服。
——论妊娠至八、九个月服数剂甚好，令易产，腹亦少痛。
达生散
当归身（酒洗）　白芍（酒炒）　白术（去油、芦，炒。各一钱）　人参　陈皮　紫苏（各五分）　大腹皮（洗，一钱）　甘草（炙三分）　或加砂仁五分　枳壳（麸炒，八分）　尤妙。
上剉一剂，葱五根，水煎服。如胎肥气喘，加黄杨脑七个，此黄杨树梢儿也（此物能瘦胎不长。夏加黄芩，春加川芎，冬加砂仁。气虚倍加参、术。气实倍陈皮、香附。血虚倍当归、加地黄。性急多怒加柴胡。有热加黄芩。食少加砂仁、神曲。渴加麦门冬。食易饥多加黄杨脑。有痰加半夏，姜汤泡，切片，香油炒，黄芩。腹痛，加木香。
——论妇人妊娠七、八月间服此，胎气敛束，令人易产。凡患产难者，多由内热灼其胎液，以致临产之际干涩而难，或脾气怯弱，不能运化精微，而令胞液不足，亦产难之道也。故令白术、茯苓益其脾土而培万物之母，用黄芩清其胎热，泻火而存胞液，乃陈皮者，取其辛利，能流动中气，化其肥甘，使胎气不滞，儿身不肥，此束胎之义也。
束胎丸
茯苓（七钱半）　陈皮（三两）　黄芩（夏一两，春秋二钱，冬五钱）　白术（二两）
上为末，酒糊丸，梧子大，每服五十丸，米汤送下。
——治妇人胎痛。
当归　川芎　条芩（酒炒）　阿胶（炒）　香附（炒）　玄胡索
水煎温服。
——治孕妇心痛。
玄胡索（五钱）　当归（一钱）　乳香（五分）　甘草（一钱）
上剉，水煎温服。
——治孕妇痛，或胎动不安。
砂仁（炒，二两）　条芩（炒紫黑，一两半）　白术（去芦，炒，一两）
上为末，每服三钱，紫苏汤调服。
——治孕妇腰痛，状不可忍。补骨脂不拘多少，瓦上炒令香熟，为细末，嚼核桃肉半个，空心温酒调下二钱。
——治妊娠偶有所触，或坠高伤折，致胎动不安，腹中痛不可忍者。砂仁不拘多少，熨斗内盛，慢火炒，令熟透，去皮，捣罗为末，每服二钱，用熟酒调下，须臾觉腹中胎动处极热，即胎已安，神效。
——治妊娠大便闭涩艰难。
当归　川芎　白芍　生地黄　　枳壳（去穰）　黄连
上剉，水煎温服。
——论妊娠下痢赤白，腹中疼痛。
当归（五分）　白芍（二钱）　白术（五分）　白茯苓（五分）　泽泻（五分）　木香（三分）　槟榔（三分）　黄连（五分）　黄芩（五分）　甘草（三分）
上切作一服，水一盏半，煎至一盏，空心温服，如白痢，腹痛甚者，恐有寒也，去芩、连，加干姜炒三分。
——治妊娠腹痛下痢，脓血不止。
黄连（八分）　厚朴（姜炒）　阿胶（炒）　当归（各六分）　艾叶　黄柏　干姜（炒。各五分）
上为末，空心，米饮调下方寸匕，日三服。
——论妊娠泄泻，肠鸣，腹冷痛，手足厥逆。
人参　白术（炒）干姜（炮）　甘草（炙）　加肉蔻、砂仁。
上切，生姜三片，枣二枚，水煎，空心温服。
——论孕妇疟疾，寒热相半，并产后疟疾。
当归　川芎　白芍　青皮　陈皮　半夏　白茯苓　槟榔　草果　良姜　紫苏　干葛　甘草
上剉，用姜枣煎，临发日服。
——论妊娠风壅咳嗽，痰喘满闷。
百合（蒸）　贝母　紫菀　白芍　前胡　赤茯苓　桔梗　甘草　生姜五片，水煎服
——论孕妇咳嗽，用贝母麸炒为末，研砂糖拌匀，丸如鸡头实大，口含化，效。
——论妊娠忽然口噤吐沫，不醒人事，言语错乱。
二合汤
当归（酒洗）　川芎　白芍（酒炒）　怀生地黄　陈皮　　半夏（姜泡，香油炒）　白茯苓（去皮）麦门冬（去心）　远志（甘草水泡，去心）　石菖蒲　竹茹　甘草
上剉，生姜、水煎服。
——论妊娠不语，非病也，闻有此者，不须服药，临产日期但服四物汤之类，产后便语。
——论妇人怀鬼胎，如抱一瓮。
《脉经》云：设令宫中人，若寡妇无夫，常夜梦寐交通邪气，或怀似胎而成癥瘕之疾，急当治下，宜用
斩鬼丹
吴茱萸　川乌头　秦艽　柴胡　白僵蚕（炒）　巴戟（去心）
上为末，炼蜜为丸，如梧桐子大，每服七丸，蜜酒送下，出恶物即愈。
——论妊娠癥瘕痞块，及二者疑似之间者，久服安养胎气，消散癥瘕，调经进食。
消补丸
枳壳（麸炒）　槟榔　黄连　黄柏　黄芩　当归　阿胶（炒）　木香（各一两）
上为末，水丸，梧子大，不拘时，温米饮下三十丸，日进二三服。
——论妊娠，或时有白浊白带而下，四物汤合二陈汤，加苍术、牡蛎、龙骨等药。
——论妊娠遗尿失禁。
白薇　白芍（酒炒，各等分）
上为细末，酒调方寸匕，日二服。
——论妊娠痰嗽见红。
当归身　熟地黄　天门冬（去心）　麦门冬（去心）　紫菀（各五分）　桑白皮（蜜炙）　杏仁（去皮）　甘草（炙）　桔梗　片芩　五味子　阿胶（炒，各二分半）
上剉，加竹茹一团，水煎，临服入小蓟汁同服。
——妇人每孕不数月而堕，忽又孕三月，患呕吐吞酸，嗳气嘈杂，肠鸣泄泻，胃脘疼痛。
陈皮（一钱）　半夏曲（七分）　白茯苓（一钱）　白术（去芦，一钱）　苍术（米泔炒，一钱）　神曲（炒，五分）　香附（炒，一钱六分）　藿香（四分）　黄连（姜汁炒，三分）　川芎（一钱　）甘草（炙，四分）
上剉，姜枣煎服。
——治胎孕九个月，将产消息，用猪肚一个，依常法着葱、五味煮熟食之不尽，再服，不与别人食。
——妊娠误服草药及诸般毒物，白扁豆生去皮为细末，清米饮调方寸匕，神效。
——妊娠下血，服凉血之药，下血益甚，食少体倦，此脾气虚而不能摄血，以补中益气汤治之乃愈。
——治妇人堕胎昏愦，不时吐痰，自用养血化痰之剂，昏愦不知，自汗发搐，痰涎壅出，彼以为中风，欲用祛风化痰，予曰：此属脾气虚寒所致，遂用十全大补汤去桂加知母、防风、山药、升麻、黄柏、益智仁。
——妊娠气喘痰盛，诸药不应，问治于余。询之云：素有白带，始于目下浮，两月余，其面亦然。此阴虚有痰饮也。用六味丸料，数剂而愈。
——妊娠每至五月，肢体倦怠，饮食无味，先两足肿，渐至遍身，后及头面，此是脾肺气虚，朝用补中益气，夕用六君子加苏梗而愈。凡治妊娠，毋泥其月数，但见某经症候，便用某药为善。
妊娠伤寒治法  ***************************
——治妊娠伤寒护胎法。
井底泥　青黛　伏龙肝
上为末，调匀，涂于孕妇脐中二寸许，如干，再涂上，以保胎孕也。
——治妊娠伤寒伤风，勿轻服药，发热头疼，恶风身痛。
紫苏　陈皮　香附　川芎　白芷　甘草
上剉一剂，加姜、葱煎服。
加味四物汤　专治妊娠伤寒诸症。
当归身　川芎　白芍　熟地黄（各等分）
上剉，每服五六、钱，水煎温服。
如妊娠伤寒，头痛身热，无汗，脉浮紧，加麻黄、细辛。
如妊娠伤寒中风，表里自汗，头痛项强，身热恶寒，脉浮而弱，加黄芪、地骨皮。
如妊娠中风湿之气，肢节烦疼，脉浮而热，头痛，加防风、苍术。
如妊娠伤寒，胸膈满痛，脉弦，加柴胡、黄芩。
如妊娠伤寒，大便硬，小便赤，气满而脉沉数，加大黄（生）、桃仁（去皮、尖，麸炒）。如妊娠伤寒小，便不利，加茯苓、泽泻。
如妊娠伤寒，小便赤如血状者，加琥珀、茯苓。
如妊娠伤寒，四肢拘急，身凉微汗，腹中痛，脉沉而迟，加附子（去脐）、桂（少用）。如妊娠伤寒畜血症，加生地黄、大黄（酒浸）。
如妊娠伤寒，身热大渴，蒸蒸如热，脉长而大者，加石膏、知母。
如妊娠伤寒，下后过解而不愈，温毒发斑如锦纹，加升麻、连翘。
如妊娠伤寒，下后咳嗽不止者，加人参、五味子。
如妊娠伤寒，下后虚痞腹满，加厚朴（姜制）、枳实（麸炒）。
如妊娠伤寒，不得眠者，加栀子、黄芩。
如妊娠伤寒，汗后血漏不止者，胎气损者，加阿胶、炙甘草、黄芪。
如妊娠伤寒，自利，腹中痛，饮食不下，脉沉者，去地黄、川芎，加白术、炙甘草、茯苓、黄芪。
如妊娠伤寒，头痛项强，身热口干，胸胁疼，用生地黄，加柴胡、前胡、人参、甘草。
妊娠食忌
——受孕之后，不可食之物切宜忌食，非惟有感动胎气之戒，然于物理亦有厌忌者。设戒不能戒忌，非特延月难产，亦能令儿破形母殒，可不戒哉。
食鸡肉、糯米合食，令子生寸白虫。
食羊肝令子生多厄。
食鲤鱼、鲙鱼及鸡子，令儿成疳多疮。
食犬肉令子无声音。
食免肉令子缺唇。
鸭子共桑葚同食，令子倒生心寒。
食鳖令子项短及损胎。
雀肉合豆酱食之，令子面生䵟黑子。
食豆酱合藿，食之堕殆。
食水浆绝产。
食雀肉令子不耻多淫。
食山羊肉令子多病。
食子姜令子多指生疮。
食螃虾令子横生。
食虾蟆、鱓鱼令儿瘖哑。
食驴马肉延月难产。
如此之类，无不验者，则知圣人胎教之法岂非虑有自其然乎。
产育  ***************************
——产母面赤舌青，母活子死。母面青舌赤，口沫出，子活母死。母唇皆青，口两边沫出，身重，寒热，舌上青黑，反舌上冷，遇此症者，子母俱死，不可治也。
——胎产横逆，多由坐草太早，努力过多，儿身未转，或已破水，其血必干，致胎难转。若先露脚谓之逆，先露手谓之横，当以小绢针于儿手足心针入一二分，三四刺之，以盐涂其上，轻轻送入，儿得痛惊转，一缩即当回顺而生矣。
——论产难，或横或倒，死胎烂胀于腹中者，几觉腹痛，或腰重欲坐草时，将神柞饮即温饮一盏，便觉心下开豁，如渴又饮一盏，觉下重便产，更无诸苦，横生倒逆过三服即正，子死腹中，不过三服即下，能保母子两全，最为神验。有一妇横产，手出至胛，肿胀，但欲截其手，不保其生，屡服催生药不效，以此药浓煎一碗与服，少顷苏醒，再与一碗，困睡少时，忽云：我骨节都拆开了，快扶起我，血水俱下，拔出死胎，全不费力，可谓更生，以此救人，百发百中。
催生神柞饮
生柞树刺枝（如小指大者一握，洗净，剉碎，一叶一刺才，处处有之）　甘草（五钱）
上剉一大剂，新汲水一碗半，入新瓦罐内，用纸三重密封之，文武火煎八分，温服。
——治孕妇临产艰难，或一二日不下者，服此自然转动下生。
三合济生汤
当归（三钱）　川芎（二钱）　枳壳（去穰，麸炒，二钱）　紫苏（八分）　香附（炒，一钱半）　大腹皮（姜汁洗，一钱半）　甘草（七分）
上剉，水煎，待腰痛甚，服之即产。
催生如意散　临产腰痛方可服之。
人参（一钱）　乳香（一钱）　辰砂（五分）
上为末，临产之时，急用鸡子清一个调药，用生姜自然汁调开水，冷服。如横生倒产，即时顺正，子母均安。
——论妊娠子死或未死，胎已动，芎归汤加紫苏，酒水煎服，死者即下，未死者即安。
——论胞衣既破，其血已涸，或元气困惫，用八珍汤斤许，再加益母草半斤，水数碗煎熟，时时饮之，饮尽再煎。孕妇临月预制此药，日进二服，则子易生而胞易落也。
——论横生逆产，须臾不救，子母俱亡。
蛇蜕（一条）　蝉蜕（十四枚）　胎发（一丸并烧灰）
上为末，分作二服，酒调下，须臾进一服，仰卧，霎时即下。
——治产难，凑心不下者，蛇蜕烧灰，同麝少许，研细温酒调下，立产。
——论临产破水，三五日不下，将死未绝者（江月池传）
鱼鳔用大者三寸，香油浸过，灯上烧之，滴下油入酒内，其灰研末，酒调服，立下。
——论难产沥浆，胞干，胎不得下。香油、蜂蜜各一碗和匀，入铜铫内，慢火煎一二沸，掠去沫，调白滑石末一两搅匀，顿服，外以油蜜摩母腹上下。
——妇人分娩艰难，产子已死，元气劳伤，用油纸燃烧断脐带，取其阳气以补之，俄闻儿啼作声，若以刀物如常断之，其母亦难保生。
夫子死腹中者，多因惊动太早，或触犯禁，或抱腰太重，或频揉拭水，胞衣先破，血水先尽，而胞干涸故耳。其候产母唇舌皆青者，子母俱死，若舌黑，或胀闷甚者，其子已死矣。先以平胃散一两，酒水各半煎，却投朴硝半两（即熟皮硝）服之，或用硝一两，以童便调下亦妙。
——治胎衣不下，鸡子清三个去黄，以酸醋一合和之，啜入口中即下。
——方治胎衣不下，即嚼生葱白数根即下。
——治胞衣不下，红花一两炒，清酒五爵沃之，温服。此乃气弱而瘀血盈于胞也，故用清酒壮其气，红花败其血。
——治胞衣不下，因产母元气虚薄，用芎归汤倍桂以温之，自下。
——治妇人难产及横生逆产如神，用蛇蜕炒焦为末，每五分，酒调下。
——治死胎不下，兼难产及横生、倒生，用桂心为末，每二钱，痛阵密时用温酒调下。
——方用麝香五分为末，加桂末二钱，酒和服。
——治产后胎衣不下，恶血冲心，腹中血块，锦纹大黄一两为末，以好醋半升，熬成膏，丸如梧子大，以醋化五丸服之，须臾即下。又治月经不通。
——治横生逆产，胎死，腹中不下，公老鼠腰子一付，轻粉一分，松香一分，共捣作三四丸，辰砂为衣，温酒下。
——治胎衣不下，令产妇衔自己发尾于口中，令呕哕，衣即下。
——论妇人分娩，交骨不开，或五七日不下，垂死者。
活命芎归汤
川芎　当归（各一两）　生男女妇人发（一握，烧灰存性）　自死龟壳（一个，如无，占过者亦可，酥炙）上为末，每一两，水煎服，良久，不问生死，胎即下。
——论妊娠十月满足，或因恣情内伤，或患潮热之症，又兼产前多吃热毒之物，瘀血相搏，七情怒气所伤，临产横逆之厄，怆忙不谨，辄用稳婆下手取胎，触死胎儿在腹，不能施所治，今备妙方，防此之祸，但服一二帖，加乌金丸二颗，甚妙。
活水无忧散
益母草（二两）　大枳壳（一两）　当归（四钱）　川芎（一钱）　白芍（二钱）　生地黄（二钱）官桂（二钱）　急性子（四钱）　陈皮（一钱）　甘草（八分）　生鲤鱼（一个）
上各剉，分二服，每用水三碗，煎至二碗，临服之时加好醋一匙，每一碗加乌金丸一颗，如其死胎不下，急取无根水再煎药渣，连进二服，即救其性命，奥妙不可轻传。
——论临产艰难，横生逆产，胎死不下，及产后诸病。
乌金丸
真阿胶（一两八钱，蛤粉炒）　苏木（一两）　艾叶（端午日收，去根，二两）　谷芽麦芽（晒干。各二两）　龙衣（即蛇蜕，要全者一条，焙干，又要蛇头下出的方好）
上共为细末，炼蜜为丸，如芡实大，每用一丸，童便和酒化下。
凡修合此药，拣天月二德天医生气吉日，凝神安虑，洒扫净室，画太极而生两仪，九宫而分八卦，所忌妇人、鸡犬声、喊音，要在夜间寂静，齐戒至诚，先念净口、净心、净身、净天地神咒，又念咒曰：天精精，地灵灵，精精灵灵，左朝北斗，右朝北辰，人逢此药，各保安宁，急急如律令。
——治横生逆产，并三五日不下，死在须臾（姜师师周传）。用从上往下蛇蜕一条，长尺余者，烧灰存性，鹁鸽粪等分为末，黄蜡为丸，一个，皮硝化水吞下。
——治妇人交骨不开，产门不闭，皆由元气虚弱，产前失于调摄，以致血气不能运达而然业。交骨不开，阴气虚也，用活命芎归汤、补中益气汤。产门不闭者，气血虚也，用十全大补汤，活命芎归汤（方见前）。
——治难产兼胞衣不下，及死胎不下。
巴三蓖七脱衣裳，细研如泥入麝香，捏作饼儿脐下贴，须臾子母便分张。
——方，用蓖麻子十四粒，去壳，研涂两足心，衣即下，可即浣去，如不去则肠出，如此时，就以此药贴顶心，缩回其肠，多用此药不妨，如肠入则洗之，神效。
——治难产或横或逆，或血海干涸，或胎死不下，惶惶无措，死在须臾（戴存愚传）。
皮硝（二钱　壮者三钱，弱者或寒天可加大附子，煨，去皮脐，三、五分）
上用好酒半钟，童便半钟，入硝煎一二沸，温服立下，百发百中。
——治胎死腹中，或产母气乏委顿，产道干涩，或手足冷，腹痛，即五积散（见中寒）依本方去麻黄，加川乌、附子、南星、阿胶（炒）、木香、杏仁六味。
补中益气汤（方见内伤）
十全大补汤（方见补益）
——治女人出生肠，用脚盆盛贮其肠，取芋煎水洗过，盖芋水甚滑，洗过则肠滑，后用冷水喷胸前，使患者因嗽气则肠收，又用人以手托之，使肠入内，后用马恰篼水洗，用渣搭于门口上，女人眠倒，脚高直些，过一时即愈。
产后  ***************************
产后扶虚消瘀血，脉却宜虚，叔和云：新产之脉缓滑吉，实大弦急死来侵，寸口涩疾不调死，沉细附骨不绝生。
凡产毕，不问腹痛不痛，有病无病，以童子小便和酒共一钟温服，则百病不生。少坐上床，倚高立膝仰卧，不时唤醒，及以醋涂鼻，或用醋浇炭及烧漆器，更以手从心捍至脐下，使恶露不滞，如此三日，以防血晕血逆。酒虽行血，亦不可多，恐引血入四肢，且能昏晕。宜频食白粥少许。一月之后，宜食猪蹄少许，仍慎言语、七情、寒暑、梳头、洗足，以百日为度。若气血素弱者，不计日月。否则，患手足腰腿酸疼症，名曰蓐劳，最难治疗。初产时不可问是男女，恐因言语而泄泻，或以爱憎而动气，皆能致病。不可独宿，恐致虚惊。不可刮舌，恐伤心气。不可刷牙，恐致血逆。须血气平复，方可治事，犯时微若秋毫，成病重如山岳，可不戒哉！
夫产后血晕虽同，其治特异，若下血多而晕者，当补血，以芎归汤为主，或恶露不止者，倍炒黑干姜止之。若去血少而晕者，黑神散主之。但凡血晕，不省人事，用火炭置产母傍，以醋沃之，使醋气薰入产人口鼻，轻者亦醒，重者亦省人事矣。一法，用韭菜细切，盛于有嘴瓶中，以热醋沃之，急封瓶口，以瓶嘴纳产妇鼻孔中搐之即醒。一法，用旧漆器烧烟，薰之即醒。一法，用荆芥穗研末，用一分，吹鼻即醒。一法，用鹿角烧存性，每一钱，酒灌下即醒。
夫产后发热，有去血过多者，有劳力过伤者，有恶露不尽者，有饮食失节者，有感冒风寒者，有夹食伤寒者，有内伤挟外感者，有三日蒸乳者，俱能发热憎寒，并身疼腹痛，不可相类而用药也。
——论去血过多发热者，脉必虚大无力，内无痛楚，此非有余之热，乃阴虚生内热耳，以归术保产汤主之。
——论有伤力发热，或早起劳动发热者，亦以归术保产汤主之。
——论恶露不尽，亦发热恶寒，必胁肋胀满，连大小腹，有块作痛者，宜黑神散主之。
——论脾胃虚弱，饮食必难克化，以致停滞发热，必有噫气作酸，恶闻食臭而口中无味，胸膈饱闷，气口脉必紧盛，发热恶寒头痛，宜理脾汤主之。
——论感冒风寒而发热者，其脉弦而紧，恶露欠通，头疼身痛，发热恶寒，手足厥冷，肚腹疼痛，宜五积散主之。此药祛除败血，生新血，调和荣卫，滋养脏腑，使阴阳不相胜负，邪气不能相干，则无寒热之患，并加米醋少许同煎，本方去麻黄（方见中寒）。
——论伤寒夹食必恶食，胸痞腹痛，头疼发热，气口脉来紧盛，宜行气香苏散，一消一发而治之（方见内饮食）。
——论内伤元气，外感风寒，其脉洪大而虚，其症身热而烦，头疼恶寒而渴，自汗气高而喘，宜补中益气汤加减治之（方见内伤）。
——论产后蒸乳发热恶寒者，必乳间胀硬疼痛，令产母揉乳汁通，其热自除，不药而愈。
——论产后发热恶寒，或口眼歪斜等症，皆是气血虚甚，当以大补气血为主。若左手脉不足，补血药多于气药，右手脉不足，补气药多于补血药。
——论产后中风，切不可便作风治，不可服小续命汤之类，宜大补气血，若中风口噤，乃血虚而风入夹口，筋得风则急，故口噤也。若角弓反张，乃体虚而风入于诸阳之经，故独腰背挛急，如角弓反张之状也，以归术保产汤去香附、干姜，加秦艽、羌活，又宜当归、荆芥各等分，水一盏，酒少许，煎七分，灌之。如口噤，以匙斡开，微微灌下，但下咽即效。又宜荆芥略炒为末，每服三钱，黑豆淋酒调下，童便亦可。
——论产后虚羸诸病，惟宜十全大补汤，此药性温平，补养血气，壮健脾胃，乃诸虚百损第一方也。
——产后血晕者，乃下血过多而眩晕也。不省人事者，气血大脱而神不用也，故用人参剉剂，水煎温服。盖人参甘温，益元气之品，可以回气，可以生血。而身热气急者，加童便一杯，身寒气弱者，加大附子三钱，外以炭火，以酽醋沃之，使醋气薰蒸入鼻，则能收敛，神效。
——论产后诸疾以求治之，大补气血为主。此方治一切诸症，气血虚损，脾胃怯弱，或恶露不行，或去血过多，或饮食失节，或怒气相冲，以致发热恶寒，自汗口干，心烦喘急，心腹疼痛，头眩眼黑，耳鸣等症。不语昏愦，不省人事，并皆治之。
归术保产汤
当归（酒洗，一钱半）　川芎（一钱）　白芍（酒炒，一钱）　熟地黄（酒蒸，一钱）　白术（去芦，炒，一钱）　白茯苓（去皮，一钱）　陈皮（八分）　香附米（童便炒，一钱）　干姜（炒黑，八分）　甘草（炙，三分）气虚加人参（七分）
上剉一剂，生姜三片，枣一枚，水煎温服。如去血过多，倍芎、归、干姜。胸膈胀满，加枳实（麸炒）、砂仁、厚朴（姜炒）、山楂（去子）。两胁肋痛，加青皮（去穰）、肉桂。小腹阵痛加玄胡索、桃仁、红花、苏木，甚者加三棱、莪术，俱煨，醋炒。有汗加黄芪（蜜水炒）、酸枣仁（炒）。口干苦加麦门冬（去心）。身不发热，小腹痛不可忍，用桃仁（去皮，捣烂，五钱），韭菜汁和酒送下，立效。恶露不行，加益母草、牡丹皮、桃仁，入童便、酒同服。吐痰加半夏、贝母。咳嗽不止加辽五味、桑白皮。着气恼加乌药。昏愦口噤不语加荆芥穗。
——论妇人产后一十八症，服之如神。
黑神散
棕皮灰　　当归（酒洗）　赤芍　白芍　生地黄　熟地黄　香附米（炒）　玄胡索　干姜（炮）　　五灵脂　蒲黄（炒，各一两）　沉香　乳香（各五钱）莪术　红花　大黑豆
上为细末，每服二钱，温酒、童便调下。
——胞衣不下，败血攻心，眩晕欲绝，服此即生。
——将产血多，儿食不尽，余血裹胎，难产，服此弃子救母。
——临产用力太早，儿不及转，横生倒出，亦当急救母命。
——子死腹中，母必肢体冷痛，口角出沫，指甲青黑，服此即出。
——恶露未尽，失而不治，又过食酸咸收敛之物，因而得崩漏。
——血昏眼花，坐起不得。
——血迷心窍，不能言语。
——败血乘虚散流四肢，浮肿。
——败血为害，口渴舌燥，乍寒乍热，似疟。
——败血入心，烦躁发狂，言语错乱，或见鬼神似癫。
——月中饮冷，败血凝聚，腹痛难忍，或致泻痢。
——败血停留肢节间，遍身疼痛。
——败血结聚，小便闭涩，大便艰难。
——肺窍鼻中气黑。
——败血冲心，喉中气急发喘。
——败血滞脾胃中，心腹胀满，呕吐似翻胃。
——产后诸般怪症，难以名状者，多是败血所致，服此立效，真仙方也。
——产后心腹痛，瘀血不行，或儿枕作疼，危急之甚。
当归（三钱）　川芎（二钱）　白芷　　官桂　　玄胡索　　牡丹皮　蒲黄　五灵脂　没药（各一钱）　白芍（酒炒，三钱）
上剉一剂，水煎，入童便，空心服。
——治产后小腹作痛有块，脉芤而涩，以四物汤加玄胡索、红花、桃仁、牛膝、木香。
——论产后停食，胸膈饱闷，身发寒热，不思饮食。
理脾汤
苍术（米泔浸炒，一钱）　陈皮（一钱）　厚朴（姜汁炒，一钱半）　砂仁（七分）　神曲（炒，一钱）　山楂（去核，一钱）　麦芽（炒，一钱）　干姜（炒黑，八分）　甘草（炙，二分）
上剉一剂，生姜三片，水煎服。泄泻加白术、白茯苓。大便闭，加桃仁、红花。小便闭涩，加大腹皮。
——治产后三日，牙关紧急，眼目直视，四肢厥冷，干姜炒黑五钱，水煎，入童便温服，立效。
——论产后晕倒，不省人事，眼黑耳鸣等症。并治中风不省人事，口吐涎沫，手足癖疭。
加味佛手散
当归　川芎　荆芥（各等分）
上剉一大剂，水煎，入童便温服。
——论产后恶露不快，腰疼，小腹痛，时作寒热，头痛，不思饮食。亦治久积恶血，月水不调。又疗心痛，小肠气痛，血气痛欲死者。又治心腹疼痛，及儿枕痛不可忍。又，或血迷心窍，不省人事。又治北人青筋症，用三钱，酒调下。
失笑散
五灵脂（水淘去砂，醋炒）　真蒲黄（炒，各等分）
上剉，酒煎，温服。一法为细末，每服三钱，酽醋熬成膏，白汤化下。痛甚加川芎、肉桂、元胡索各二钱。
——论产妇小腹作痛，忽牙关紧急，灌以失笑散，良久即生。又，用四物汤加炮干姜、白术、陈皮。
——论产后血虚，昏晕不省，以四物汤加人参、白术、茯苓、炮干姜、香附。
——论产后瘀血，心腹疼痛，或发热恶寒者，以四物汤加玄胡索、香附、桃仁、红花、青皮、泽兰、牡丹皮，水煎，童便、酒各一盏温服。若按之反不痛，是血虚，宜四物汤加参、术、茯苓。若痛而作呕是胃虚，宜六君子汤。若痛而作泻者，宜六君子汤加干姜（炒）、白芍（酒炒）。
——论蓐劳者，产中之名也，产中虚羸喘乏，乍寒乍热，病如疟状，名曰蓐劳。此是虚乏，气血不相顺接，虚故乍寒，壅故乍热，无时休息，症似疟，实非疟也。治宜大补气血，使其气血顺接则病愈矣。故用人参补气，当归补血，糯米益胃，葱豉醒脾，而猪肾者，取其以类相从，能补系胞之区也。
猪肾汤　治产后蓐劳，发热盗汗。
人参　当归（各等分）　猪腰子（一个，切片）　白糯米（半合）　葱白（三根）　淡豆豉（一合）
以水煮米熟，取清汁一盏，入药二钱，煎至八分，不拘时服。
——方治产后蓐劳发热，猪腰子一对，去白膜，切作柳叶片，用盐、酒拌，先用粳米一合，入葱、椒煮粥，盐、醋和，将腰子铺盆底，以热粥盖之，如作盒生状，空心服。
——治产后发热自汗，肢体疼痛，名曰蓐劳。
当归羊肉汤
当归（酒洗）　人参（各七钱）　黄芪（一两）　生姜（五钱）
上剉，用羊肉一斤，煮清汁五大盏，去肉，入前药，煎至四盏，去渣，作六服，早晚频进。
——论产妇牙关紧急，腰背反张，四肢抽搐，两目连劄，此去血过多，元气亏损，阴火炽盛，宜十全大补汤（方见补益）加炮姜，一剂而生，又数剂而安。
——论产后筋挛背软，肌肉掣动，此气血俱虚，用十全大补汤而愈。
——论产后血邪，心神恍惚，言语失度，睡卧不安，宜：
茯神散
白茯神（去皮、木，一钱）　人参　龙齿（研）　琥珀（研）　赤芍　黄芪　　牛膝（去芦，各五分）　生地黄（一钱）　桂心（五分）
上剉，每服用水煎温服。
论：产后不语者何？答曰：人心有七孔三毛，产后虚弱，多致停积败血闭于心窍，神智不能明了。又，心气通于舌，心气闭塞则舌亦强矣，故令不语，如此但服此汤。
八珍汤　　治产后败血停蓄于心，迷塞心窍，舌强不语。
人参　石菖蒲　怀生地黄　川芎（各一两）　细辛（一钱）　防风　　辰砂另研。各五钱）甘草（一钱）
上为末，每一钱，薄荷汤调下，不拘时服。
——论产后咳逆不止，用干柿一个切碎，以水一盏，煎至六分，热呷之，即止。
——论产后汗出不止。
嫩黄芪（蜜水炒）　熟地黄　　牡蛎粉　白术（去芦，炒）　麦门冬（去心）　防风（去芦）　白茯苓（去皮）　当归（酒洗）
上剉，红枣二枚，水煎温服。
——论产后消渴，饮水不止。
当归（酒洗）　川芎　白芍　生地黄　麦门冬（去心）　五味子　知母（去毛）　白茯苓（去皮）　黄芪（蜜水炒）　甘草
上剉，水煎温服。
——论产后胸痞腹胀。
当归（酒洗）　川芎（一钱）　白芍（酒炒）　白术（去芦，炒）　白茯苓（去皮）　陈皮　半夏（汤泡，姜炒）　砂仁　香附（炒）　厚朴（姜汁炒）　甘草
生姜煎服。
——论产后疟疾。
当归（酒洗，一钱半）　川芎（一钱）　白芍（酒炒，一钱半）　白术（去芦，炒，一钱半）　白茯苓（去皮，一钱半）　柴胡（八分）　青皮（去穣，八分）　甘草（三分）
上剉，白水煎服。
——论产妇血痢，小便不通，脐腹疼痛，以生马齿苋捣烂取汁三大合，煎沸，下蜜一合调，顿服即愈。
——治产后痢疾，不问赤白主方。
当归（酒洗）　川芎　白芍（炒）　白术（去芦，炒）　白茯苓　陈皮　木香　香附（炒）　神曲（炒）　干姜（炒）　甘草（炙）
上剉，水煎温服。不思饮食加砂仁。小便不利加泽泻。
——论产后痢疾久不止者，以四君子汤加黄芪、粟壳。
——治产后泄泻。
人参　白术（去芦，土炒）　白茯苓（去皮）　陈皮　白芍（炒）　干姜（炒）　泽泻　厚朴（姜汁炒）　砂仁　当归（酒炒）　甘草（炙）
上剉，姜枣煎服。
——治产后呕吐。
陈皮　半夏（汤泡，姜炒）　白术（去芦，炒）　白茯苓（去皮）　砂仁　藿香　人参　神曲（炒）当归（酒炒）　甘草（炙）
上剉，生姜五片，水煎温服。
——治产后头痛。
黄芪（蜜水炒）　人参　白术（去芦，炒）　陈皮　当归　升麻　柴胡　细辛　蔓荆子　川芎　藁本　甘草
上剉，生姜三片，水煎服。
——治产后发热咳嗽，痰喘发热。
当归（酒洗）川芎　白芍（酒炒）　熟地黄　　陈皮　半夏（姜汁泡，炒）　白茯苓（去皮）　枳壳（去穰，麸炒）　桔梗（去芦）　前胡　苏梗　干葛　　人参　木香　甘草
上剉散，姜枣水煎服。
——产妇咳嗽痰盛，面赤口干，内热晡热，彻作无时，此阴火上炎，当补脾肾，遂用补中益气汤、六味地黄丸而愈。
——论产妇粪后下血，诸药不应，饮食少思，肢体倦怠，此中气虚弱，用补中益气汤加吴萸、炒黄连五分，四剂顿止，但怔忡少寐盗汗未止，用归脾汤治之而愈。
——论产后大便不通，因去血过多，大便干涸，或血虚火燥干涸，可不计其日期、饮食数。多以药通之润之，必待腹满觉胀，自欲去下不能者，乃结在直肠，宜用猪胆汁润之。若用苦寒药润通，反伤中焦元气，或愈加难通，或通而泻不能止，必成败症。若属血虚火燥，用加味逍遥散。气血俱虚，八珍汤。慎不可用麻子、杏仁、枳壳之类。
——产前产后大便不通。
当归（酒洗）　川芎　防风（去芦）　枳壳（麸炒。各四钱）　甘草（炙，二钱）
上剉，姜枣煎服，忌动风之物。用蜜导之亦妙。
——产后五、七日不大便，切不宜妄服丸药，用大麦芽炒为末，每服三钱，沸汤调下，与粥间服。
——论产后胞损，小便淋沥不止。
人参（二钱半）　白术（去芦，二钱）　白茯苓（去皮，一钱）　黄芪（蜜炒，一钱半）　陈皮（一钱）　桃仁（去皮、尖，一钱）　甘草（炙，五分）
上剉一剂，水煎猪羊胞，后入药煎服。
——论妇人子宫肿大二日，损落一片，殊类猪肝，已而面黄体倦，饮食无味，内热晡热，自汗盗汗，用十全大补汤二十余剂，诸症悉愈，仍复生育。
——论产后阴门不闭，发热恶寒，用十全大补汤加五味子，数剂而寒热退，又用补中益气汤加五味子，数剂而敛。若肿既消而不闭者，补中益气汤，切忌寒凉之剂。阴门不闭，用石灰煎汤，先熏后洗。一方用荆芥、藿香、臭椿根皮煎汤熏洗。
——论产后阴户痛极不可忍，桃仁泡去皮尖，研如泥，涂之即已。
——论产后阴门痒极不可忍，食盐一两，涂之即止。
——论产后生肠不收，皆由气虚血弱，所以悬下，但养气和血，其物自收。
人参　白术（去芦，炒）　黄芪（蜜炒）　当归　川芎　甘草（炙）
上剉，水煎服。若悬二日，则入升麻五分升提之，日用热手心常熨腰肚，但腰肚气暖，其肠自收。
——治产后生肠不收，蓖麻子去壳研成膏贴头顶心即收，内服补中益气汤，倍升麻，去柴胡，加益母草二钱。
——论产后因子死经断不行，一日小腹忽痛，阴户内有物如石硬塞之，而痛不禁，此乃石瘕也。
当归（酒洗）　川芎　白芍（酒炒）　生地黄　桃仁（去皮、尖）　红花　大黄　三棱　槟榔　泽泻　香附　元胡索　血竭
水煎空心服。
——论产后有疾，郁冒则多汗，汗则大便闭，故难于用药，唯此药最嘉。
二子饮
苏子　火麻子（去壳）
二味各半合，净洗，研极细，用水再研取汁一盏，分二次煮粥啜之。此粥不惟产后可服，大抵老人、诸虚人皆得效。
——论产后阴户肿大，用吴茱萸煎汤洗之。
——产后恶寒发热，余欲用八珍汤加炮姜治之，其家知医，以为风寒，用小柴胡汤。余曰：寒热不时，乃气血虚。不信，乃服一剂，汗出不止，谵语不绝，烦热作渴，肢体抽搐。余用十全大补二剂益甚，脉洪大，重按如无，仍以前汤加附子，四剂稍缓，数剂而安。
——产妇泻痢年余，形体骨立，内热晡热，自汗盗汗，口舌糜烂，口吐痰三碗许，脉洪大，重按全无，此命门火衰，脾土虚寒而假热，然痰者，乃脾虚，不能统摄归元也。用八味丸补火以生土，用补中益气汤兼补肺金而健其脾胃。
小产  ***************************
小产重于大产。盖大产如粟熟自脱，小产如生采，破其皮壳，断其根蒂，岂不重于大产？但人轻忽致死者多矣。治法宜补形气，生新血，去瘀血。若未足月，痛而欲产，芎归补中汤倍加知母止之。若产而血不止，人参黄芪汤补之。若产而心腹痛，当归川芎汤主之。胎气弱而小产者，八珍汤固之。若出血过多而发热，圣愈汤。汗不止，急用独参汤。发热烦躁，肉筋筋惕，八珍汤。大渴面赤，脉洪而虚，当归补血汤，即黄芪一两、当归三钱是也。身热面赤，脉沉而微，四君姜附。
东垣云：昼发热而夜安静，是阳气自旺于阳分也。昼安静而夜发热，是阳气下陷于阴中也。如昼夜俱发热者，是重阳无阴也，当峻补其阴。王太仆云：如大寒而甚，热之不热，是无火也；热来复去，昼见夜伏，夜发昼止，时节而动，是无火也；如大热而甚，寒之不寒，是无水也；热动复止，倏忽往来，时动时止，是无水也；若阳气自旺者，补中益气汤；阳气陷于阴者，四物二连汤，即四物汤加胡连、川连是也；重阳无阴者，四物汤；无火者，八味丸；无水者，六味丸。
——论小产气虚，血下不止，宜：
人参黄芪汤
人参　黄芪（蜜炒）　当归　白术（去芦，炒）　白芍（酒炒）　艾叶（醋炒，各一钱）　阿胶（炒，二钱）
上剉一剂，水煎服。
——论气血虚半产，宜：
芎归补中汤（方见妊娠）
——论小产后瘀血，心腹疼痛，或发热恶寒。
当归川芎汤
当归　川芎　白芍（炒）　熟地黄　玄胡索　桃仁　红花　香附　青皮　泽兰　牡丹皮
上水煎，入童便、好酒，各半盏同服。
若小产腹痛，以手按腹愈痛，此是瘀血为患，宜用此药或失笑散消之。若按之反不痛，此是血虚，宜用四物、参、苓、白术。若痛而作呕，此是胃虚，宜用六君子。若痛而作泻，此是脾虚，宜用六君子送二神丸。
——妊娠五月，服剪红丸而堕，腹中胀痛，服破血之剂益甚，以手按之益痛。余曰：此峻药重伤，脾胃受患，用八珍汤倍人参、黄芪，加半夏、乳香、没药，二剂而痛止，数剂而全愈。
——妇人年二十余，疫疾堕胎，时咳，服清肺解表，喘急不寐，请治。余以为脾土虚，不能生肺金，药损益甚，先与补中益气加茯苓、半夏、五味、炮姜，四剂渐愈。往视之，又与八珍加五味及十全大补汤，全愈。
——小产下血不止，此气虚之甚也，以补中益气汤去升、柴，加白芍、川芎、香附、砂仁、艾叶、阿胶（炒）。
乳病  ***************************
乳房，阳明所经；乳头，厥阴所属。乳子之母不知调养，忿怒所逆，郁闷所遏，厚味所酿，以致厥阴之气不行，故窍不得通而汁不得出。阳明之血沸腾，故热甚而化脓。亦有所乳之子膈有滞痰，口气焮热，含乳而睡，热气所吹，遂生结核。于初起时便须忍痛揉令稍软，吮汁令透，自可消散。失此不治，必成痈疖。
治法，疏厥阴之滞以青皮，清阳明之热细研石膏，行污浊之血以生甘草之节，清肿导毒以瓜蒌子，或加没药、青橘叶、皂角刺、金银花、当归，或汤或散，或加减随意消息。然须以少酒佐之，若加以艾火两三壮于肿处，其效尤捷，不可辄用针刀，必至危困。托不得于夫，不得于姑舅，忧愁郁闷，昕夕累积，脾气消阻，肝气横逆，遂成隐核如大棋子，不痛不痒，数年之后方为疮陷，名曰奶岩，以其疮形嵌凹似岩穴也，不可治矣。若于始生之际，便能消释病根，使心清神安，然后施之治法，亦有可安之理。
——论有儿者，名曰外吹乳，有孕者，名曰内吹乳，可以急治，宜服：
立效散
白芷　贝母
各等分为末，每服二钱，好酒调服。若无乳行，加漏芦酒煎调服。
——论妇人乳肿作痛，欲成痈毒，宜：
神效瓜蒌散
大瓜蒌（黄熟者，一个，连皮、子、穣，重重纸包火煨，捣烂，每一剂半个）　白芷（一钱半）　玄参（二钱）　升麻（五分）　归尾（一钱）　桔梗（一钱）　连翘（二钱）　柴胡（一钱）　青皮（一钱）　川芎（八分）　天花粉　（一钱半）　知母（一钱）　木通（一钱）　穿山甲（炒，一钱）　木鳖子（两个）　玄胡索（二分）
上剉一剂，水煎温服。
——治妇人患吹乳肿痛，未成脓者，用生半夏一个为末，将葱白半寸捣和为丸，绵裹塞鼻一夜即愈。左乳塞右鼻，右乳塞左鼻，神效。
——外敷吹乳方，葱一大把，捣烂作饼，厚摊乳上，将瓦罐盛灰火扑在葱上，蒸出汗即消肿痛，甚妙。或内将紫苏煎汤频服。
——治妇人吹乳，韭菜地中蚯蚓粪研细末，醋调，厚敷于上，干则再易，三次即愈。
——治吹乳，用益元散五钱，以豆豉葱白汤调下，频服即愈。
——治吹乳法：入患家门，房上或墙上地上掐草四指长，以手捺，默念：我佛面前一棵莲，结下子来献西方，金头娘子害吹奶，明问左边右边，患者应人实告。再说：吹口气来医。即出，不可回顾，将草手心紧捺，出，放在墙缝，以土厚盖，不可透风，即能止痛消肿，妙哉。
——治妇人年五十外，乳痈初已，而又致穿破不得收功者，宜：
冲脉饮子
黄芪（每一两用桂一钱煎汤拌，碗盛，饭上蒸熟，每一剂用二钱）　人参（一钱半）　白术（一钱）茯苓（七分）　当归身（二钱）　白芍（酒炒，一钱）　川芎（一钱）　生地黄（酒浸，一钱）　柴胡（五分）　青皮（五分）　宣木瓜（四分）　皂角子（一钱）　甘草（三分）
上剉一剂，水煎，频服。大便不通润，加火麻仁（炒，二钱），黄连（酒炒，二钱）。
——论内外吹乳，乳痈肿痛，已成未成，服之立瘥，牙皂烧存性，蛤粉炒过，等分为末，每服五钱，好头生酒调下，以醉为度，热服，出汗立愈。外用巴豆三个，烧存性，香油调敷，放痈头上，上用膏药贴之，四围用：
铁箍散
白芨　白蔹　白芷梢　赤芍梢　为末，蜜调敷疮四围，立愈。
——治内外吹乳及溃浆，服之立效。
黄芪　人参　当归　川芎　白芍　木通　天花粉　连翘　漏芦　青皮（炒）　　橘蕊　防风　白芷　贝母　瓜蒌　　穿山甲（炒）　皂角刺　乳香　甘草
水煎，食后临卧服。
——治乳劳乳痈，已成化脓为水，未成即消，治乳之方甚多，独此神效。瘰疬疮毒尤效无比。（一名神效瓜蒌散）
瓜蒌（大者，两个，捣）　当归（酒洗）　甘草（各五钱）　乳香（另研）　没药（另研。各一钱）
上作二剂，用酒三碗，煎至二碗，分三次饮之，更以渣敷于患处，一切痈疽肿毒便毒皆效。
●补遗
——切吹乳肿痛不可忍者。
升麻　甘草节　白芷梢　青皮　归尾　连翘　贝母　金银花　瓜蒌仁（倍用）　橘叶（七片）
上剉，水煎，入酒半碗同服，不拘时。
——治乳痛风神方。
北细辛（一钱）　白芷梢（八分）　归尾（一钱）　赤芍（八分）　防风（一钱）　莪术（八分）　桔梗（八分）　乌药（一钱）　麻黄（二一钱）　小甘草（三分）
上剉一剂，水煎，加热酒同服，以渣搭患处，出汗为度。
乳岩  ***************************
妇人奶岩，始有核肿如鳖，棋子大，不痛不痒，五七年方成疮。初，便宜多服疏气行血之药，须情思如意则可愈。如成疮之后则如岩穴之凹，或如人口有唇，赤汁脓水浸淫，胸胁气攻疼痛，用五灰石膏去其蠹肉，生新肉，渐渐收敛。此症多生于忧郁积忿，中年妇人，未破者尚可治，成疮者终不可治。宜服
十味流气饮
当归　川芎　白芍（酒炒）　黄芪（蜜水炒）　人参　官桂　厚朴（姜炒）　桔梗　枳壳（去穣）乌药　木香　槟榔　白芷　防风　紫苏　甘草
上剉，生姜煎服。乳痈加青皮。亦治痘疹后余毒作痈瘤。
——治妇人乳岩永不愈者。
桦皮　油核桃（各等分，烧灰存性）　枯矾　轻粉（二味加些）
共为末，香油调敷。
——治妇人乳痈乳岩初起，先服荆防败毒散一剂以败其毒，次进蒲公英连根叶捣汁，入酒饮之，将渣敷患处立消。其败毒散即人参败毒散（方见伤寒）去人参，加防风、荆芥、连翘是也。
——妇人年逾三十，每怒后乳内作痛或肿，此肝火所致，与小柴胡合四物汤加青皮、桔梗、枳壳、香附而愈。彼欲绝去病根，自服流气饮，遂致朝寒暮热，益加肿毒，此血被损而然，予与八珍汤三十余剂，喜其年壮，元气易复，得而愈也。
——妇乳内肿一块，如鸡子大，劳则作痛，久而不消，服托里药不应，此乳劳症也，属肝经血少所致。先与神效瓜蒌散四剂，更隔蒜灸之，肿少退，再服八珍汤，倍加香附、夏枯草、蒲公英，仍间服前散，月余而消。亦有乳疽一症，其状肿硬木闷，虽破而不溃，肿亦不消，尤当急服此散，及隔蒜灸。斯二症乃七情所伤，气血所损，亦劳症也；宜戒怒，节饮食，慎起居，否则不治。
——妇人患乳痈，气血颇实，但疮口不合，百法不应。予与瓜蒌神效散四剂，少可，更与数剂，及豆豉饼灸之而愈。又一妇人患此未溃，亦与此方三剂而消。良甫云：如有乳劳，便服此药，可杜绝病根，如毒已成，能化脓为水，毒未成者，则从大小便中散之。
神效瓜萎散（方见前）
小柴胡汤（方见妇人虚劳）
四物汤
八珍汤（俱见补益）
通乳  ***************************
——论妇人素禀怯弱，血气虚耗，产后无乳，宜补养之剂，宜：
当归补血汤
当归身（酒洗，五钱）　嫩黄芪（蜜水炒，一两）
上剉一剂，葱白下根煎服。
——论产后乳脉不行，身体壮热疼痛，头目昏晕，此凉膈压热下乳。
玉露饮
当归（一钱三分）　川芎（五钱）　芍药（一钱半）　人参（二钱半）　白茯苓（二钱半）　白芷（五钱）　桔梗（炒，五钱）甘草（二钱半）
上剉，水煎，临卧温服。如烦热甚，大便结，加大黄（一钱二分）、金银花。乳脉不行，结成痈肿疼痛，加黄芪（蜜水炙）、当归、金银花、甘草（各二钱半），水煎，入酒半钟，食后温服。
——方下乳
三母散
牡蛎　知母　贝母
为细末，以猪蹄汤调下。
——论产后乳汁绝少，用猪蹄一只，通草四两，先水煎肉汁，后同通草再煎，去渣，食后服之。又取木梳子上梳垢，取下男梳者，丸如梧桐子大，每服七八丸，空心顺流水下。
——产后气血不足，经血衰弱，乳汁涩少。
猪蹄（下截，四只）　通草（二两）　川芎（一两）　穿山甲（十四片，炒黄）　甘草（一钱）
上用水五升，煮汁饮之，忌生冷，避风寒，夏月不宜失盖。更以葱汤频洗乳房。
——治乳汁不通。
通草（七分）　瞿麦　柴胡　天花粉（各一钱）　桔梗（二钱）　青皮　白芷　木通　赤芍　连翘　甘草（各五分）
水煎，食远服，更摩乳房。
——治乳妇思虑滞结，乳汁不行，宜：
涌泉散
王不留行（酒浸）　白丁香　漏芦　天花粉　白僵蚕（炒）　穿山甲（炒黄色，各五钱）
上为细末，每服三钱，食后，以猪蹄汤调服。
——治乳汁不行。
核桃仁（十个，去皮，捣烂）　穿山甲末（一钱）
黄酒调服。
——治产妇少乳。
穿山甲　　天花粉（各五钱）
入猪蹄水煮令烂，去渣，服之立愈。
——妇人产次子而无乳，服下乳药但作胀。予谓人乳皆气血所化，今胀而无乳，是气血竭而津液亡也，当补其气血，自然有乳矣。乃与八珍汤，倍加参、术，少加肉桂，十数剂奏效。
断乳  ***************************
——论小儿三四岁，或五六岁，当断乳而不肯断者，宜用：
断乳画眉膏
山栀子（三个，烧灰，存性）　雄黄（少许）　辰砂（少许）
上三味为末，入生麻油、轻粉各少许调匀，候儿睡了，抹于两眉上，醒来便不食，未效再抹。
——论妇人欲断乳方。
归尾　赤芍　红花（酒洗）　牛膝（酒洗）
水煎，临卧服。
——论妇人血气方盛，乳房作胀，或无儿吃，乳胀痛，增寒热。麦芽一二两炒，水煎服，立消。其耗散血气如此，何脾胃虚弱饮食不消方中多用之。一云：麦芽最消肾，敢血虚而乳汁自出者宜下十全大补汤。服之其子多不育。
妇人通治  ***************************
夫通治方者，盖胎前产后一切杂病，皆可治也。或一方而治数十症，不可入于专门，皆是素试之有验者。虽曰通治，不可胶柱而鼓瑟也。
——论妇人胎前产后诸病，三五六种冷血风，八十二种风，疝气，中风，淋沥血聚，胎孕不安，死胎不下，胞衣不落，一服立效。产后腹内脐下如刀刺，赤白带下，呕逆填塞，心气烦满，怀胎近产，一日一丸，临产不觉痛苦，经脉不通或来频，饮食无味，面赤唇焦，手足顽麻，麻身生黑点血斑者，产后中风伤寒，体如板者，麻黄汤研化服。
神秘万灵丹
何首乌（去皮，用赤豆拌，九蒸九晒，忌铁器）　当归（酒洗）　两头尖（各五钱）　川乌（火炮，去尖）　草乌（水煮过，去尖）　大茴香　川芎　人参（去芦）　防风（去芦、尾）　白芷　荆芥穗（米泔浸）　甘草（炙）　麻黄（用水煮三四沸，去节）　　天麻（十一味各二两）　白术（去芦，米泔浸）　木香（不见火）　辽细辛　血竭（另研，以上各五钱）　苍术（半斤，米泔水洗过，入酒浸一宿，晒干为末）
上共二十味，俱为细末，炼蜜为丸，如弹子大，每服一丸细嚼，黄酒送下。
——论妇人胎前产后一切之症，功效甚大。
济阴返魂丹
益母草（五月端五，六月六采梗、叶并子，阴干，不拘多少）
上为细末，炼蜜为丸，如弹子大，每服一丸，细嚼，米饮吞下。
——胎前脐腹刺痛，胎动不安，下血不止，水煎秦艽米汤或当归汤亦可。
——胎前产后，脐腹作痛作声，或寒热往来，状如疟疾者，俱温米汤下。
——临产并产后各先用一丸，童便、酒化下，安神定魄，血气自然调顺，诸病不生，又能破血，养脉息，调经络，功效不能尽述。
——产后胎衣不下，落在胞中，及产前一切难产横生不顺，死胎经日不下，胀满腹中，心闷心痛，炒盐汤下。
——产后中风，牙关紧急，半身不遂，失音不语，童便、酒各半送下。
——产后气喘咳嗽，胸膈不利，恶心，口中吐酸水，面目浮肿，两胁疼痛，举动失力者，温酒下。
——产后两太阳痛，呵欠，心忪气短，肌肤羸瘦，不思饮食，血风身热，手足顽麻，百节疼痛，温米汤送下。
——产后眼前黑暗，血晕血热，口渴烦闷，如见鬼神，狂言，不省人事，薄荷自然汁下。如无生者，浓煎干薄荷汤下，及童便、酒各半送下。
——产后面垢颜赤，五心烦热，或结成血块，脐腹奔痛，时发寒热，有冷汗者，童便、酒各半送下。
——产后未经满月，血气不通，咳嗽，四肢无力，临睡自汗不止，月水不调，久而不治，则为骨蒸之疾，童便、酒下。
——产后鼻衄，口干舌黑，童便、酒各半送下。
——产后大小便不通，烦躁口苦者，薄荷自然汁下，如无生，浓煎干薄荷汤下。
——产后痢疾，米汤下。
——产后漏血水，煎枣汤下。
——产后赤白带下，煎胶艾汤下。
——血崩漏下，糯米汤下。
——勒奶痛，或成痈，为末，水调，涂乳上，一宿自瘥，或生捣烂，敷上亦可。
——妇人久无子息，温酒下，服至一月，决有效验。
——论此方治产前产后腹痛，体热，头痛，及诸疾，缠产子，未进别物，即先服此药，能除诸疾，逐败血，生新血。
佛手散　（一名芎归汤）
川芎　当归（酒洗，三两）
上剉，水酒各半煎，温服。
——治诸般失血，伤胎去血，产后去血，血崩去血，金疮去血，拔牙去血不止。
——切去血过多，心烦眩晕，闷绝不省人事，头重目暗，举头欲倒，悉能治之。
——产后血晕，宜加酒炒芍药治之。
——产后腹痛不可忍者，加桂心等分，酒与童便煎服，立效，名桂香散。
——妊娠子死或未死，胎动不安，酒水同煎，连进数服，若已死，服之便下；未死，其胎即安，此经累效，万不失一。
——妊娠临月服之则缩胎易产，兼治产后诸疾。
——治虚损羸乏，腹中疼痛，往来寒热，吸吸少气，不能支持，头眩自汗，腹肉拘急，每服用精羊肉一两，姜十片，水煮熟，温服。
——妇人室女心腹疼痛，经脉不调，用水煎服。
——妊娠胎气不安，产后诸疾，加酒煎服。
——妇人血气，上喘下肿，二味等分为细末，每二钱，空心艾汤调下。
——产后虚损，败血冲心，腹胀气绝者神效。
——难产倒横，子死腹中，先用黑豆一大合炒熟，水一盏，入童便一盏，药末四钱，煎至一盏，分为二服，未效再作。
——产子后恶血注心，迷闷喘急，腹痛，依前用黑豆加生姜自然汁半合，煎服。
——脏毒下血，每服一钱半，拌入槐花末半钱，水煎服，三日取下血块即愈。
——产后头痛，加荆芥煎服。
——吐血亦宜服之。
女圣丸
香附米乃女中之圣药，以其气香则窜，无满气也，味苦能降无道之火，其性勇毅发畅，可解妇女郁结多怒之偏。本草只言益气，世俗多言耗气，男子不敢服，非也。先舂去皮、毛，用一斤净，分作四制，一用盐水加姜汁浸透略炒，主降痰，调下部血；一用水醋浸透煮熟略炒，主敛气补血；一用山栀仁四两同炒，去栀子不用，主降郁火；一用童便洗过，不炒，为末，一方加芎归各二两，共为末，酒煮，面糊为丸，如梧桐子大，每五七十丸，随引子送下。经水不调，酒送下。胎前诸病，艾汤下。产后诸病，芎归汤下。胸胁胀满，用姜汤下。头晕，薄荷荆芥汤入姜汁下。白带非冷，乃自庚辛金来，主忿气所致，用小茴香汤或木香汤吞下。其余病者与男子同症，随意用引，不能者只用白汤下。
妇人杂病  ***************************
——论妇人寡妇师尼，恶风体倦，乍寒乍热，面赤心烦，或时自汗，症类时疫，但肝脉弦长，欲男子而不可得者。
断欲丸　（一名抑阴丸）
生地黄（二两，酒浸，柞烂）　黄芩（五钱）　硬柴胡（五钱）　赤芍（一两）　秦艽（五钱）
上为末，加炼蜜少许，丸如梧子大，每服二三十丸，乌梅煎汤下。
——论寡居，独阴无阳，欲心萌而多不遂，是以恶寒发热，全类疟者。
柴胡抑肝散
苍术（炒，一钱）　香附（一钱）　川芎（七分）神曲（炒，八分）　山栀（炒，一钱）　连翘（五分）　柴胡（二钱五分）青皮（炒，二钱）　赤芍（一钱半）　生地黄（五分）　牡丹皮（一钱半）　地骨皮（一钱）
上剉，水煎服。
——论妇人与鬼交通者，由脏腑虚，神不守，故见气得为病也。其状不欲见人，如有对误，时独言笑，或时悲泣是也。脉息迟伏，或如鸟啄，皆鬼邪为病也。又，脉来绵绵，不知度数，而颜色不变，乃亦是此候也。宜：
安神散
白茯神（去皮、木，一两半）　白茯苓（去皮）　人参　石菖蒲（各一两）　赤小豆（半两）
上剉，水煎温服。
——论妇人心气不足，精神恍惚，夜梦颠倒，与鬼交通，语言错乱，或惊悸恐怖，悲忧惨戚，虚烦少睡，喜怒不常，夜多盗汗，饮食无味，头目昏眩，常服补养气血，安神镇心，宜此：
妙香散
黄芪（一两）　人参（五钱）　白茯苓（去皮，一两）　白茯神（去皮心，一两）　山药（姜汁炒，一两）　远志（甘草泡过，去心，一两）木香（二钱半）　桔梗（五钱）　甘草（炙，五分）　麝香（一钱，另研）　辰砂（三钱，另研）
上为细末，每服二钱，不拘时，温酒调服。
——论妇人阴肿起者，是虚损受风所为，胞络虚而风邪客之，风气乘于阴，与血气相搏，令气痞涩，腠理壅闭不泄越，故令肿也。宜
菖蒲散
石菖蒲　当归　秦艽　吴茱萸
上剉，葱白五寸，水煎空心服。
——治妇人阴中肿痛不可忍，洗法：
艾叶（五两）　防风（三两）　大戟（二两）
上剉，水煎，热洗。切宜避风冷。
——洗法
小麦　朴硝　白矾　五倍子
上剉，同葱白煮，热水洗之。
——论妇人阴痒者，是虫蚀所为。三虫在于肠胃之间，因脏虚三虫动作，蚀于阴内，其虫作，热微则为痒，重乃痛也。宜
将军散
大黄（微炒）　黄芩　黄芪（炙。各一两）　赤芍　玄参　丹参　山茱萸（取肉）　蛇床子（各五钱）
上为细末，每服二钱，食前，温酒调下。
——治阴痒，以小蓟不拘多少，水煮汤，热洗，日三次用之。蒜煮汤亦可。一方，用杏仁烧作灰，承热绵裹，纳阴中，日二易之。
——治女人阴冷痒方。
远志（二分）　干姜（生）　莲花（各三分）　蛇床子　五味子（各四分）
上为细末，先以兔屎涂阴门中，然后绵裹药一钱纳阴中，热即为效。一方，以硫黄末煎汤洗。
——治阴门下脱，先以淡竹根煎水洗，次用五倍子、白矾，为末掺之。
又方，用温盐汤洗软，以五灵脂烧烟薰之，次用蓖麻子研烂涂顶上，吸入即洗去。
——治妇人阴中生疮。
杏仁（烧末）　雄黄　矾石　麝香（少许）
上四味研细末，和敷阴中。
——治妇人阴户作痒，用猪肝炙燥，纳入阴户，则虫俱引出而痒自止。
——治妇人生门硬如石，衣撞着痛不可忍。
青鱼胆（七个），或鲫鱼胆（七个）亦好，用丝绵二三钱烧灰存性，同鱼胆调，取鸭毛搽上，立效，其硬不过半时即软。
——治女人生门翻出，流黄臭水作痛，取绵茧二三钱，烧灰存性，酒调，鸭毛搽上，其毒即收，一时即愈。
——妇人交肠病者，粪从小便出，尿从大便出，混浊不分，必是夏月伏暑而致，须用五苓散加牛膝、海金砂、木通、通草，但令大小便各归本脏即安。西园公治临颖徐少川母，服此药而愈，加车前子。
——凡妇人淫乱思色，久之必有猫鬼相侵，情意相通，似睡不睡，交接昏迷，淫精泄漏，隐而不说，日见容色衰瘦，用鹿角屑捣细末，以水调方寸匕服之，即言实也。
——治女人阴中生疮，如虫咬痛，用桃叶捣烂，绵裹纳阴中，三四次易即瘥。
茄病  ***************************
——治女人生门上茄病，取茄藤剉烂，煎水洗。若另出者，用巴豆将丝线二人牵住，用巴豆捋之，以丝线缠其毒上，过一晚即落，推生门边缚上，亦用茄藤煎水洗。如在内，用枯矾与茄藤同煎水洗。
——论妇人茄病，原因生产月未满足，因取重物，膀胱坠下，若是红茄、紫茄可治，白者不治。
人参（三钱半）　白术（去芦，二钱半）　当归（三钱）　川芎（二钱）　白芍（火煨，三钱）　怀熟地黄（二钱半）　陈皮（去白，三钱　）枳壳（麸炒，一钱半）　沉香（二钱）　肉桂（二钱）　吴茱萸（汤泡，二钱）　甘草（炙，五分）
上剉二剂，除沉香磨水，生姜一片，水煎空心服。再服
白薇散
白薇（二钱）　当归（三钱）　川芎（三钱）　怀熟地黄（三钱）　白芍（火煨，二钱半）　苍术（米泔浸，三钱）　牡丹皮（一钱半）　泽兰（二十片）　凌霄花（即紫薇花，三钱）
上剉一剂，泽兰叶每剂十片，水煎空心服。后熏洗之药，其物自上。
熏洗方
宣黄连（五钱）　金毛狗脊（八钱）　水杨柳根（一两）　五倍子（八钱）　鱼腥草（一两）　枯矾（七钱）
上为散，每贴用如数，大罐储药，煎滚，放桶内，去罐上纸盖薰，候药水略温，倾小半在盆内洗。次日再将前药煎滚，薰如前，洗，其物自收，次服三茱丸断根。
三茱丸
吴茱萸（水泡七次）　家茱萸（陈者佳，温水洗去尘垢）　山茱萸（去核，各一两）　白蒺藜（炒，去刺，八钱）小茴香（七钱，炒，入盐少许）　海藻（八钱，洗去盐）　玄胡索（七钱半）　牙桔梗（八钱半）　白茯苓（七钱半）　川楝子（去核，一两半）　五味子（七钱五分）　花青皮（去穰，七钱半）
上十二味俱要足秤，不可短少，为极细末，用真正头酒调早米粉，打糊为丸，如梧桐子大，空心白汤、淡加酒化下。

卷八·儿科  ——————————————————————————————————————————————————————————————————————————————————————————

小儿科  ***************************
（论歌脉症十五条）
●小儿形色论
夫小儿半周、两岁为婴儿，三四岁为孩儿，五六岁为小儿，七八岁为龆龀，九岁为童子。十岁为稚子矣。小儿半岁之间有病，当于额前、眉端、发际之间以名中食三指轻手满额按之，儿头在左用右手，在右用左手，食指为上，中指为中，名指为下。若三指俱热，主感受风邪，鼻塞气粗，发热咳嗽。若三指俱冷，主外感内伤，发热吐泻。若食、中指热，主上热下冷，名中指热，主夹惊。食指热，主胸膈气满乳食不消，又要观形察色，假如肝之为病则面青，心之为病则面赤，脾之为病则面黄，肺之为病则面白，肾之为病则面黑。先要分别五脏形症，次看禀受盈亏，胎气虚实，明其标本而治之，无不可者。
●入门审候歌
观形察色辩因由，阴弱阳强发硬柔，若是伤寒双足冷，要知有热肚皮求。鼻冷便知是疮疹，耳冷应知风热症，浑身皆热是伤寒，上热下冷伤食定。
●观形察色面目图
眼胞络属脾（痒烂主风热）　左腮属肝
眼乌珠属肝（青主肝有惊）　右腮属肺
眼瞳人属肾（不转睛肾亏）　额属心
眼尾角属心（红主心有热）　鼻属脾
眼白睛属肺（白主肺受冷）　颏属肾
●观面部
左腮属肝，其色青者为顺，白者为逆。若色赤主肝经风热，发热拘急，青黑主惊风腹痛，淡赤主潮热痰嗽。
右腮属肺，其色白者为顺，赤者为逆。若赤色甚者主咳嗽喘急，闷乱饮水，传于肾，则小便赤涩，或淋闭不通。
额上属心，其色赤者为顺，黑者为逆。若青黑主惊风腹痛，瘈疭啼哭，微黄主盗汗，头发干燥，惊疳骨蒸。鼻属脾，其色黄者为顺，青者为逆。若色赤主脾经虚热，饮食少思，深黄主小便闭而鼻燥衄血。
颏属肾，其色黑者为顺，黄者为逆。若色赤主肾与膀胱有热而小便不通。
●又：
面赤心家热，面黄脾有积，面白肺家寒，面青肝有风。
唇赤心家热，唇黄脾有积，唇白肺虚寒，唇燥脾有热。
眼赤心经热，眼青肝有惊，眼黄脾有积，眼白肺有寒。
鼻青主吐泻，人中青感风，人中赤肺家痰，人中黑腹虫痛。
风池红多蹄，风池黄吐逆，山根紫伤食惊，承浆黄主吐，青主惊。
唇红面赤伤寒，脸青唇黑惊风，唇青面白疟疾，面黄如土食症。
痢下眉头皱，惊风面颊红，渴来唇带赤，热甚眼朦胧，面黄多食积，青色是惊风，面白多成泻，伤寒色紫红。
●手指脉纹式
夫小儿三岁以下有病，须看男左女右手虎口三关纹理，两手食指本节为风关，中节为气关，第三节为命关。其纹曲直不同，如纹只在本节病易治，通过中节则病重，过第三节则难治。惊则纹青；淡红则寒热在表；深红必主伤风痘疹；纹乱则病久；纹细则腹痛多啼，乳食不消；纹粗直射指甲，必主惊风恶候；纹黑如墨必困重难医，此乃神圣工巧之一端也。
●虎口三关脉纹图
虎口，叉手处是也。三关在第二指，反看三节，第一节风关，第二节名气关，第三节名命关。
●脉指歌
小儿食指辩三关，男左女右一般看，皆知初气中风候，末是命门易亦难。要知虎口气纹脉，倒指看纹分五色。红黄安乐五脏和，红紫依稀有损益，紫青伤食气虚烦，青黑之时症候逆。忽然纯黑在其间，好手医人心胆寒，若也直上到命关，粒米短长分两端。如枪冲射惊风至，分作枝叉有数般，弓反里顺外为逆，顺逆交连顺已难，叉头长短犹可救，如此医人仔细看。初看掌心中有热，便知身体热相从，肚热脚冷伤积定，脚热额热是感风，额冷脚热惊所得，疮疹发来耳后红。孩儿无事忽大叫，不是惊风是天钓。大叫气促长声粗，误吃热毒闷心窍。急须吐下却和脾，若将惊药真堪笑。痢后努气眉头皱，不努不皱肠有风。冷热不调分赤白，脱肛因毒热相攻，十二种痢何为恶，噤口刮肠大不同。孩儿有病不可下，不热自汗兼自泻，神困囟陷四肢冷，干呕气虚神怯怕，吐虫面白毛焦穗，疳气潮热食不化，鼻塞咳嗽及虚痰，脉细肠鸣烦躁讶，方将有积与疏通，下了之时必生诧。孩儿实热下无辜，面赤睛红气壮强，脉大弦洪肚上热，胙腮喉痛尿如汤，屎硬腹胀胁肋满，四肢浮肿夜啼长，遍体生疮肚隐痛，下之必愈是为良。
●小儿脉理
小儿一岁，变蒸已足，方有脉自寸口而生。予见小儿初生未满月，手掌高骨之际亦有脉息吸吸而动。脉者气血之波澜，既生乃成。人必有气血，焉得无脉，但不比大人察其端的之至意也。
●小儿脉歌
小儿有病须凭脉，一指三关定息数，迟冷数热古今传，浮风沉积当先识。左手人迎主外证症，右手气口主内疾，外候风寒暑湿侵，内候乳食痰积致。浮洪多是风热盛，沉细原因乳食积，沉紧腹中痛不休，弦紧喉间作气急。紧促之时痘疹生，紧数之际惊风至。虚软慢惊作瘈疭，紧实风痫发搐搦。软而细者为疳虫，牢而实者因便闭。脉芤大小便中血，虚濡有气兼惊悸，滑主露湿冷所伤，弦急客忤君须记。大小不匀为恶候，二至为脱三至卒，五至为虚四至损，六至和平曰无疾，七至八至病犹轻，九至十至病势急。十一二至死无疑，此诀万中无一失。
●小儿五脏主病脉歌
心脉：心脉浮数惊与热，伤暑焦啼明白诀，吊肠疝气及盘肠，壅结口疮小腑涩。心脉沉迟脏腑寒，诸气有冷痛难当，小便频数肠中冷，下指端详仔细看。
肝脉：肝脉浮数定主风，目赤翳膜又主筋，流泪出血眼生粪，或痒或痛怕羞明，肝脉沉迟主有寒，面青唇白眼喜张，诸病传入慢风候，良医仔细要参详。
脾脉：脾脉浮数热痰涎，能食胃恶脾脏坚，滞颐口疮停壅结，唇红脸赤胃中热。脾脉沉迟主风吹，更加吐泻慢脾传，气虚胃弱不能食，滞颐呕恶醒脾丸。
肺脉：肺脉浮数主便血，伤寒咳嗽遍身热，气急痰甚或疮疹，泻痢潮热大腑涩。肺脉沉迟主虚寒，脏腑滑肠或洞泄，仍有咳嗽与痰涎，下根不定即无根。
肾脉：肾脉浮数实有热，偏坠膀胱痛又赤，口臭咬牙是肾惊，停身齿内出鲜血，肾脉沉迟定有寒，脏腑停留入肾囊，偏坠膀胱尤不痛，光浮虚大最难当。
●小儿死症真诀
黑色如悬针眼下，卢医也须怕。忽然腹痛鼻青时，不必更求医。青色连目横入耳，此候必知死。黑色绕口及连目，看看定不足。黑起眉间也不良，十日必然亡。人中黑色入口来，孩子入泉埋。水肿之病准头黑，报君肾气减。咳嗽切忌白入眉，肺绝要君知。孩子吐时鼻色白，命断再难得。中风切忌面如妆，焉能得久长。目陷无光兼直视，必定三朝死。更有瞳人不动时，死候要君知。目似开如又不开，也是死之媒。口噤全然不进乳，此病终不起。泻下之物如溺血，孩儿不得活。长吐不止止又吐，休要劳心顾。痢久不食更啖人，终与死为邻。泻痢不歇歇又来，指日下泉台。小便艰难又大渴，毕竟难得活。大便用药全不通，扁鹊也无功。耳上生疮黑斑出，医人无此术。久嗽四肢皆逆冷，无由难得醒。体热多应睡不醒，休要费精神。痘疹出后热不退，此候应为害。下粪青黑不止时，不必觅良医。久渴之后加燥渴，命必难得活。腹肿胀时气又粗，终久命不苏。
●小儿死候形症
太冲无脉，满口枯涎，身出黑汗，舌缩生疮，五心凸肿，泻出黑血，丹毒遍身，泻止又泻，直视看人，面黑狂躁，惊叫咬人，吐泻不止，鱼口气粗，鼻干黑燥，忽作鸦声，啼哭无泪，两眼半开，四肢羸瘦，气喘无烟，肚大青筋，四肢逆冷，汗珠不流，唇反舌缩，用手撮人，摇头动项，囟门作坑，涎如牵锯，拗腰凸腹，鼻内气冷，患者皆死。以上并是死候，难以医疗，不可顺情。
●看儿眼法
小儿诸病，但见两眼无精光，黑睛无转运，目睫无蜂芒，如鱼眼猫眼之状，个个不治。或神藏于内，外若昏困者可以活。眼者，五脏六腑神气之发，神气已脱，脉虽仅存，亦未能保。
●相儿命短长法
儿初生叫声连延相属者寿，声绝而复扬急者不寿。
啼声散不成人。啼声深不成人。
脐中无血者好。
脐小者不寿。
通身软弱如无骨者不寿。
鲜白长大者寿。
自开目者不成人。
小便凝如脂膏者不成人。
头四破不成人。
汗血者多死不寿。
汗不流不成人。
常摇手足者不成人。
早坐、早行、早齿、早语，皆恶性，非佳儿。
头毛不周匝者不成人。
发稀少者强不听人。（一作不聪）
儿生，枕骨不成者，能言而死。
尻骨不成者，能倨而死。
掌骨不成者，能匍匐而死。
踵骨不成者，能行而死。
膑骨不成者，能立而死
身不收者死。
鱼口者死。
股间无生肉者死。
头下破者死。
阴不起者死。
阴囊下白者死。
卵缝通达黑者寿。
急惊  ***************************
《脉诀启蒙》曰：小儿脉促急为虚惊。《直指》云：浮数洪紧为急惊。沉迟散缓为慢惊。虎口脉纹青紫为惊风。红者风热轻。赤者风热盛。青者惊积，紫者惊热。青紫相伴，惊积风热俱有，主急惊风，青而淡紫，伸缩来去，主慢惊风。紫丝青丝，或黑丝隐隐，相杂似出而不出，主慢脾风。情势弯入里者顺，出外者逆。
夫急惊风者，因内有郁热，外挟风邪，心家受热而积惊，肝家生风而发热。夫木制在金，若火盛金受克，金衰不能平木，木能生火，火得风则焰烟起，故子母纵横，血乱气并，痰涎壅塞，关窍不通，风火燔盛而不得泄，暴烈而盛，急惊也。其症牙关急，壮热涎潮，窜视反张，搐搦颤动，唇口眉眼眨引频，并六脉浮散洪紧。治先搐鼻通关。痰涎壅盛，以吐风散吐之，次用败毒散、保命丹，或雄黄解毒丸下之。惊退而神志未定投安神散。但喷药不下，通关不嚏，眼睛翻转，口中出血，两足摆跳，肚腹搐动，或神缓而摸床寻衣。症笃而神昏气促，心中热痛，忽大声叫者不治。
嚏惊散
半夏　牙皂
等分为末，用豆许，吹入鼻中。
——论小儿急慢惊风，发热口噤，不省人事，手心伏热，痰涎咳嗽，上壅喘急，并宜涌法。
吐风散
全蝎（炒，一个）　瓜蒂（炒，十个）　赤小豆（三十个）
上为末，每一岁儿服一字，温米饮调下。未吐再服。
——论小儿急惊风，初起发热，手足搐搦，眼上视等症，并一切感冒风寒，头疼发热，咳嗽鼻塞声重，及痘疹欲出，发搐，并时行瘟疫等症，宜
加味败毒散
羌活　独活　前胡　柴胡　白茯苓（去皮）　人参　枳壳（去穰，麸炒）　桔梗　天麻　全蝎　僵蚕　白附子　地骨皮　川芎　甘草
上作一剂，生姜三片，水煎，热服。
——论小儿急惊搐搦，眼翻口噤，摇头天吊，痰嗽喘热，服
南极寿星汤
胆星　防风　白附子　蝉蜕　薄荷　甘草
上剉，水煎服。
——小儿潮热惊啼。
木通　车前　赤茯苓　麦门冬　蝉蜕　防风　白芍　甘草　灯草
水煎服。
——小儿惊风，咳嗽痰喘。
天南星（一个，大者炮，去裂为末）
每服一钱，生姜三片，水煎温服。
——论小儿胎惊内吊，肚腹坚硬，目睛上视，手足搐搦，角弓反张，痰热咳嗽，一切急慢惊风，并皆治之。
至圣保命丹
南星（炮，去皮，用白矾水浸一宿，再出晒干，再用生姜水浸一宿，晒干再炒）　半夏（同上制）　薄荷　青黛（各一两）　全蝎（去尾尖）　天麻　白附子（略炒）　僵蚕（姜汁炒）　防风　郁金　甘草（各五钱）　麝香（少许）　朱砂（为末，五钱）
上为细末，炼蜜为丸，朱砂为衣，芡实大，每服一丸，灯心、薄荷汤化下。
——论小儿痰喘，急慢惊风，至死，但能开口，灌下无不活者。用
千金散　（内阁秘传）
全蝎（炙熟）　直僵蚕（各三分）　朱砂（四分）　牛黄（六厘）　天麻　　黄连（各四分）冰片（二分）　胆星　甘草（各二分）
上为细末，每服五、七厘，薄荷、灯心、金银花煎汤，不拘时调下。
——论惊风退后，恍惚虚怯，安神定志，调理之剂。
安神散
人参　茯苓（去皮）　远志（去心）　天麻　白附子　麦门冬（去心）　全蝎（去尾）　莲肉　茯神（去皮、木）　朱砂（各等分）
上为细末，每服灯心汤调下。
——小儿沉困发热，惊搐不乳，视其脉纹如乱鱼骨，此风热急惊之症也。先用抱龙丸少许，祛风化痰，后用六君子汤加柴胡，壮脾平肝，热遂退而惊定愈矣。
——小儿瘈疭啼叫，额间青黑，此惊风，肝木乘脾，腹中作痛也。先以六君子汤加木香、柴胡、钩藤钩，啼叫渐缓，更加当归，又二剂而安。
——小儿目内色青发搐，目上视，叫哭不已，或用牛黄清心丸不愈，反切牙顿闷，小便自遗，此肝经血气虚甚故耳。余用补中益气汤及六味地黄丸而痊。
慢惊  ***************************
夫慢惊风者，因外感风寒，内伤乳食，而作吐泻，或得大病之余，或误吐下之过，脾胃两虚，脾与肺母子也，母虚子亦虚而生粘痰，胃虚则能生风，风能动能开，故其症目偏喜开，痰滞咽喉如牵锯状，口鼻气冷，唇缓面青涎流，口角将复瘈疭是也。治宜祛风活痰，健脾生胃，不可妄用脑、麝、巴、粉等药。其有眼闭四肢厥冷者，名曰慢脾风，极危笃，速用回阳之药，手足渐温，复以醒脾散理之，其服药不效，大冲脉尚有者，灸百会穴。但面暗神惨，鱼口鸦声，脾痛胁动，身冷粘汗，头摇发直，睛定口疮，喘嗌尸卧，唇缩气粗者不治。
加味和中散　治小儿慢惊风。
人参　白术（去芦。各一钱）　白茯苓（去皮）　陈皮（各五分）　半夏（七分）　全蝎（炒，五分）　天麻（七分）　细辛（三分）　薄荷（三分）　甘草（各二分）
上剉一剂，生姜枣煎服。乳母亦宜服之。
——论小儿吐泻不止，作慢惊风，脾困昏沉，默默不食，宜
醒脾散
人参　白术（去芦）　白茯苓（去皮）　木香　全蝎　僵蚕　白附子　天麻　甘草
上剉，生姜三片、枣一枚，水煎服。
——方，去天麻、僵蚕，加炮南星、半夏曲、陈仓米二百粒，水煎熟，旋服之。
——论慢惊乃元气虚损而至昏愦，急灸百会穴，若待下痰不愈而后灸之，则元气脱散而不救矣。此乃脏腑传变已极，总归虚处，唯脾受之，无风可逐，无惊可疗，此因脾虚不能摄涎而作痰也。此方专治慢惊涎潮发搐，或吐或泻，不思饮食，神昏气弱，宜用
紫金锭子
人参　白术（去芦）　白茯苓（去皮）　山药（炒）　乳香　赤石脂（醋煅七次）辰砂（各三钱）　麝香（一钱）
上为细末，以糕一两为丸，如弹子大，金箔为衣，每一粒，薄荷汤研化服。
——小儿呕吐不食，手足搐搦，痰涎上壅，手足指冷，额黑唇青，此肾水胜心火也。用五味异功散加木香、炮姜，顿安，乃去炮姜，再剂而愈。
——小儿潮热发搐，痰涎上涌，手足指冷，左腮至申酉时青中隐白，手足时搐，此肝经虚弱，肺金所胜而潮搐，脾土虚弱而手足冷也，用补中益气汤以调补脾肺，用六味地黄丸以滋补肝肾而愈。盖病气有余，当认为元气不足，若用泻金伐肝清热伐痰则误矣。
——小儿慢惊，睡多惊啼，凡面黄脉细者难治。用此药与乳母服之。
酿乳法
木香　沉香　藿香　丁香（减半）　陈皮　人参　神曲（炒）　麦芽（炒）
上剉，每服四钱，紫苏十叶、生姜十片、枣二枚，水煎，先令乳母食，后捏去宿乳汁服之，即便卧，霎时，令药入乳之脉，次令儿吮，不可过饱，亦良法也。
五味异功散（方见脾胃）
补中益气汤（方见脾胃）
六味地黄丸（方见诸疳）
慢脾  ***************************
慢脾之症，面赤额汗，舌短头低，眼合不开，睡中摇头吐舌，频呕腥臭，噤口，切牙床，手足微搐不收，或身冷，或身温而四肢冷，其脉沉微，阴气极盛，胃气极虚，十救一二。盖由慢惊之后，吐泻损脾，病传已极，总归虚处，唯脾所受，故曰慢脾风。若遂风则无风可遂，疗惊则无惊可疗，但脾间涎痰壅滞而然耳。世所谓慢惊难疗者，慢脾风是也。宜服
加味四君子汤
人参（一钱）　白茯苓（五分）　苍术（三分）　炮干姜（四分）　白术（炒，六分）　制附子（一分）　羌活（三分）　炙甘草（四分）
上剉，生姜三片，枣一枚，水煎服。
——论慢惊慢脾，危恶之症，药力不到者，但看两脚面中间陷处有太冲脉，即灸百会穴三、五壮，炷如小麦大，灸后仍与醒脾之剂调之。
——论小儿慢脾风内虚，昏迷不醒，宜：
加味大醒脾散
人参　白术（去芦，炒）　白茯苓（去皮）　橘红　丁香　南星（炮）　全蝎（去毒，炒）　天麻（煨）　白附子（煨）　山药（炒）　木香　石莲肉（去壳）　石菖蒲　肉豆蔻　砂仁　甘草（炙）
——论小儿惊风后聋哑不能言，及诸病之后不能言。
天南星一个，炮去皮为末，每半字，五岁儿半钱，獖猪胆汁调，食前服。
——论治慢惊慢脾之圣药也，一锭即有起死回生之功，倾刻奏效，故名回生锭，真海上仙方也。急惊亦效。
回生锭
人参（五钱）　白术（去芦、油，一两）　白茯苓（去皮）　怀山药　桔梗（各一钱）　甘草（三钱）　胆星（五钱）　赤石脂（煅，五钱）　辰砂（三钱）　乳香（二钱半）　礞石（煅，金色，三钱）　牛黄（一钱）　麝香（一钱）
上为末，五月五日去棕捣匀，印作锭子，金箔为衣，阴干，每三、五分，薄荷汤化下。
诸疳  ***************************
《脉诀启蒙》曰：小儿脉单细为疳劳。虎口纹白色，白色者为疳。
夫疳者，甘肥无节，乳哺不调，或禀赋怯弱，血气不足。盖十五岁以前为疳，以后为劳也。书载五疳，病关五脏，要亦脾家一脏有积，失治而传其余也。脾家病去，余脏皆已，症虽分乎冷热，治当以补为先。宜用地黄丸、五疳膏、肥儿丸之类。
——论小儿疳病，面黄肌瘦，肚大青筋，大便色疳白，小便诨浊，或澄之如米泔，此疳病也。
消疳汤
山楂　　白芍（炒）　黄连（姜汁炒）　白茯苓　白术（去芦）　泽泻（各一钱）　青皮（四分）　甘草（生，三分）
上剉一剂，姜枣煎服。
——治小儿疳积发热，肚大青筋，骨瘦如柴。
消疳退热散
山楂（去子）　乌药　灯心　竹茹　槟榔尖　史君子（去壳）　芜荑仁　淮木通　黑牵牛　大黄　柴胡　莪术（煨）　枳壳（去穣）　黄芩　甜葶苈
上剉，水煎温服。
——论肝胆经热毒瘰，或耳内耳下生疮，发热潮热，或肝经湿热下注，囊痈便毒肿溃，或小腹胁股结核，凡肝经部分一切疮疡发热并用之。
九味柴胡汤
柴胡　黄芩（炒，各五分）　人参　山栀　半夏　龙胆草　当归　芍药（各三分）　甘草（二分）
水煎服。
——论小儿肝疳，白膜遮睛，肝经虚热血燥，或风客淫气，而患瘰疬结核，手足如冰，寒热往来，滑泄肚胀，口臭干渴，齿龈溃烂，爪黑面黧，遍身两耳生疮，或耳内出水，或发热，自汗盗汗，或便血诸血，失喑，或小便淋闭，咳嗽吐血，或咽喉燥痛，口舌疮裂，或禀肾不足，肢体瘦弱，解颅鹤节，五迟五软，或畏明下窜，或早近女色，精血亏耗，五脏齐损，凡属肝肾诸虚不足之症，皆宜用此以滋化源，其功不能尽述。
六味地黄丸
怀生地黄（酒浸，砂锅内磁碗盛，蒸至极黑掐碎，入石臼捣如泥成膏，八两）　山茱萸（酒蒸，去核，取肉）　干山药（各四两）　牡丹皮（去骨）　白茯苓（去皮）　泽泻（去毛，各三两）
上忌铁器，为细末，和地黄膏，加炼蜜为丸，如梧子大，每服三五十丸，空心白滚水下。
——治小儿五疳潮热，面黄肌瘦，烦渴，肚大青筋，手足如柴，精神困倦，历试有效，无疾预服此药，则诸疾不生，元气虚弱者服半月身体健壮。
保婴五疳膏
青皮（麸炒，二钱）　橘红（五钱）　白术（去芦，蜜水炒，一两半）　白茯苓（七钱半）　麦门冬（去心，一两）　史君子肉（剉，炒，七钱半）　山楂肉（五钱）　麦芽（炒，五钱）　金樱子肉（略炒，五钱）　芡实仁（二钱半）　莲心肉（隔纸炒，五钱）　甘草（一钱半）
上为细末，和匀，重七两，每次用药末一两，炼蜜四两，调成膏，每日中、晌、晚间各服一、二茶匙，温水漱口。身热咳嗽，加地骨皮、百部。肚腹饱胀，大便稀水，腹鸣作声，或因虫出不知，加槟榔二钱，木香一钱。禀受气弱加人参二钱半。
——论消疳化积，磨癖清热，伐肝补脾，进食杀虫，润肌肤，养元气，真王道也。
肥儿丸
人参（三钱半）　白术（去芦）　白茯苓（去皮。各三钱）　黄连（姜炒，三钱半）　胡黄连（五钱）　使君子（去壳，四钱）　神曲（炒）　麦芽（炒）　山楂肉（各三钱半）　甘草（炙，三钱）　芦荟（三钱半，碗盛，泥封固，置坑中，四面谷糠火煨透用）
上为末，黄米糊为饼，白汤化下，或作丸，黍米大，每服二三十丸，看儿大小，米汤下。
积癖  ***************************
夫癖块者，婴儿饮食失调，三焦关格，以致停滞肠胃，不得宣通，初得为积，久则气血与痰裹，积塞于腹胁，及疟家纵饮生冷浆水，亦能成之。其症作痛有时，面黄肌瘦，倦怠无力，或生潮热寒热是也。治先定去寒热，故用消坚散结和脾益胃之剂理之，更用灸法贴药，久之自效。
——论小儿腹中癖块，发热憎寒，口干，小便赤，或大便稀溏、或腹胀肿满，或痰嗽喘热，不思饮食，面黄肌瘦，四肢困倦等症。
净府汤
柴胡（一钱）　黄芩（八分）　半夏（姜炒，八分）　人参（三分）　白术（去芦，炒，八分）　白茯苓（去皮，二钱）　猪苓（五分）　泽泻（二钱）　三棱（煨，七分）　莪术（煨，七分）　山楂肉（一钱）　胡黄连（三分）　甘草（三分）
上剉一剂，生姜三片，枣二枚，水煎温服。
——论小儿癖积，日久不消，元气虚弱，脾胃亏损，肌肉消削，肚大青筋，发热口干，肚腹胀满。
抑肝扶脾散
人参（五分）　白术（土炒，八分）　茯苓（八分）　陈皮（六分）　青皮（香油炒，六分）　龙胆草（酒洗，八分）　白芥子（炒，八分）　柴胡（三分）　山楂肉（八分）　神曲（炒，六分）　黄连（姜炒，一钱）　胡黄连（三分）　甘草（三分）
上剉一剂，生姜三片，枣一枚，水煎温服。
黄龙丸　（扶沟刘小亭传）
雄黄（一钱半）　蜈蚣（两条，砂锅内炒，去头、足）　芦荟（三分）　阿魏（三分）　牛黄（一分）　天竺黄（三分）
上为末，化黄腊一两为丸，如绿豆大，先服七丸则热退，次服九丸则块消，三服十一丸则病根除。每用黄腊煎鸡子清入药于内，黄酒下。
肥儿丸（方见前疳门）　治癖疾如神。
——专贴癖积气块，身体发热，口内生疳，此药用狗皮摊，贴患处，每个重七钱，贴三日止热，七日觉腹微痛，十日大便下脓血为验，大有神效。忌生冷、腥荤发物百日。
神仙化癖膏
真香油（二斤四两）　秦艽（五钱）　三棱（五钱）　黄丹（一斤二两，水飞过，炒紫色）　黄柏（五钱）　穿山甲（十四片）　当归（三钱）　莪术（五钱）　全蝎（十四个）　大黄（三钱）　蜈蚣（五钱）　木鳖子（七个）
上将药入油内煎黄色为度，滤去渣，捣烂待用，油冷时下黄丹，用文武火熬，槐柳条不住手搅，黑烟气，滴水成珠，手试软硬，方可离火，次下五味细药，并入捣烂粗渣于内。
真阿魏（一两）　乳香（五钱）　没药（五钱）　麝（一钱）　皮硝（三钱，风化为末）
搅匀，以磁器内盛之。如用，坐水中熔开，不可火上化，如有马刀、疬子疮，加琥珀一两在内，无有不效验者也。
——将军百战百胜膏　贴癖如神。
大黄　　白芷（各二两）　三棱　莪术（各一两）　木鳖子（十个）　蜈蚣（十条）　穿山甲（十五片）　巴豆（百五十个）　蓖麻子（一百五十个）　栀子（五个）　黄连（五钱）　槐柳条（三百寸）
香油二斤，入药，熬黑色，去渣滤净，再加黄丹一斤，熬，滴水成珠，再加
血竭（五钱）　　芦荟（五钱）　天竺黄（五钱）　　轻粉（五钱）　阿魏（五钱）　麝香（五分）　　黄连（二钱）　　硼砂（二钱）
为末，下油为妙。
——治小儿癖疾，发热之甚，及眼蒙方。
明目化癖丹
牛黄（一分）　片脑（一分）　熊胆（一分）　麝香（三厘）　乳香（三厘）
上共为细末，先将乳汁于铜杓中炭火上滚黄色，下前药，急取出搅匀，于油单纸上丸如米粒大，男左女右，卧时点入大眼角内，合眼自化，头上汗出至胸前，第二丸汗至脐上，第三丸汗至脐下，再点三、二丸，腹痛下脓血即愈，妙不可言。
化癖金丹　（内阁秘传）
蟾酥（水泡）　黄蜡（各二钱）　羚羊角　牛黄（各五分）　麝香（三分）　巴豆肉（一钱）　硇砂　　冰片（各一分）
上为末，丸如菜子大，每用一粒，用扁豆针在患处刺破皮入之，用膏药贴上，一伏时揭起，其癖化脓血出尽，服调理脾胃之药而愈。
——论小儿患癖，年深不愈，诸医以攻克杀伐之剂，屡投不愈，以致元气耗惫，脾胃损伤，血气干涸，肢体羸瘦，面色痿黄，肚大青筋，身热自汗，喘急气促，泄泻腹胀，浮肿，不思饮食，予以补中益气汤久服而愈。
热证  ***************************
小儿之病唯热居多。夫热有虚有实，实则面红目赤，气粗口干燥渴，小便赤涩，大便坚闭，五心烦热，日夜焦啼，发壮热，宜大连翘饮主之；虚则面白眼青，气微，口中清冷，恍惚神缓，大便稀而小便频，夜则盗汗，发虚热，宜惺惺散主之。其有乍冷乍热，怫郁惊惕，上盛下虚，此冷热不调候也。如热在表宜汗，在里宜下，表里俱热则宜解散。其或表里已解，热又时来，此表里俱虚，气不归元，而阳浮于外，不可再服凉药，必使阳敛于内，身体自凉，宜参苓白术散主之。
又有潮热，则发热有时。惊热，颠叫恍惚。夜热，夕发旦止。余热，寒邪未尽。食热，肚腹先发热。疳热，骨蒸盗汗。壮热，一向不止。烦热，心躁不安。积热，颊赤口疮。风热，汗出身热。虚热，困倦少力。客热，来去不定。癖热，涎嗽饮水。寒热，发如疟状。血热，巳午时发热。疮疹热，耳鼻尖冷。十六者，大同而小异，诸症得之，各有所归，其间或有三两症交互者，宜随其轻重而处治之。
盖小儿气禀纯阳，脏腑生热，阴阳气变，熏蒸于外，致令身热也。若肝热则两眼赤痛，流泪羞明，或生翳障。心热则口内生疮，小便赤肿，淋沥不通。肺热则鼻衄不止，大腑闭结。脾热则多涎沫，口内长流。心脾热则生重舌、木舌。胃热则作口臭。肾热则耳聋，或出脓汁。此五脏所生，主热各不同，是不可以概论也。大抵热则生风，风则悸矣。
——论小儿心经邪热，心与小肠受盛，乃水窦之处，常宜通利，壅则结，滑则脱，热则涩，盛则淋，平凉心火，三焦自顺，不待疾作而解。证成而疗者，疏待有之矣。一十五味加汤使用，才觉蕴热客热，寒邪风邪，冒之肺经，心将受之，不受，独传于小肠，或闭或涩，或赤或白，淋沥不通，荣卫不通，壅之作疾，其发多端，以致膈热，眼目赤肿，唇口白疮，津液不生，涕唾稠盛，须在表里俱得其宜。惊风悉能散之，痰热亦自除，连翘之功，可谓大矣。
大连翘饮
连翘　瞿麦穗　滑石　车前子　牛蒡子　赤芍药（各八分）　山栀子　木通　当归　防风（各四分）　黄芩（一钱二分）　柴胡　甘草（各一钱六分）　荆芥穗（一钱二分）　蝉蜕（五分）
上剉作一剂，竹叶十个，灯草十茎，水煎服。风痰热，变蒸热加麦门冬。实热、丹热加大黄。胎热、疮疹余毒加薄荷叶。痈疽毒热加大黄、芒硝。
——论小儿蕴积热毒，唇口肿破生疮，牙龈出血，口臭、颊热，咽干，烦躁不宁，并痘疹余毒未解，或头面身体多生疮疖。宜：
五福化毒丹
犀角（镑，三钱）　桔梗（一两）　生地黄（酒浸）　赤茯苓（去皮）　鼠粘子（微炒各五钱）　粉草　　朴硝（各三钱）　连翘　玄参（各六钱）　青黛（二钱）
上为细末，炼蜜为丸，如龙眼大，每服一丸，薄荷汤研化下，兼有惊加朱砂为衣。
——论小儿变蒸一症，乃小儿蒸皮长骨，变幻精神，不须服药，其有兼伤风咳嗽痰涎，鼻塞声重，变蒸发热，宜服此方。
惺惺散
人参　白术（去芦）　白茯苓（去皮）　甘草（炙）　桔梗　白芍（炒）　天花粉　细辛　薄荷叶
上剉，每服三钱，水煎温服。
感冒  ***************************
——论小儿感风或冒寒，用老葱三四根，舂极烂，以手抹来相搽满掌，烘温暖，向病者遍身擦之，通气处再偏擦几遍，暖处出汗，立愈。又不相妨出豆疹，绝妙。
——治小儿面青身冷，默默不语，用灯火遍身手足按穴爆之，立醒。
——论小儿伤寒头痛，壮热恶寒，咳嗽，鼻塞声重，痘疹欲出，发搐惊风，喘嗽，手足搐搦等症，宜服：
人参败毒散
羌活　独活　柴胡　前胡　桔梗　白茯苓　枳壳　川芎　薄荷叶　人参　甘草
上剉，姜葱煎服。
——论小儿风寒外感，惊风，内积发热，喘促咳嗽痰涎，潮热搐搦，并痘疹初作。
羌活膏
人参　羌活　独活　前胡　川芎　桔梗　天麻（各五钱）　薄荷　地骨皮（各三钱）　甘草（二钱）
上为细末，炼蜜为丸，如芡实大，每服一丸，姜汤研化下。
——论小儿四时感冒，伤风瘟疫，身热昏睡，气粗喘满，痰实壅嗽，及惊风潮搐，蛊毒中暑，并疮疹欲出发搐，皆可服之。壮实小儿三五日服一丸，可免惊风痰嗽等疾。宜：
抱龙丸
南星（为末、入腊月黄牛胆中阴干百日取出，八钱）　天竺黄　雄黄　辰砂（研。各四钱）　麝香（一钱）
上为细末，煮甘草膏为丸，如皂角子大，每服一丸，薄荷汤研化下，百晬内者作三服。
或用雪水煮甘草膏汁和药尤佳。
按上方，若风热痰嗽，或急惊发搐，昏睡切牙，形病俱实，宜用此方。若初冒风寒，咳嗽痰盛气喘者，属客邪内作也，先用十一味参苏饮。若邪既解而腹胀吐泻，或发搐切牙，睡而露睛，属脾肺气虚也，用四君子汤加陈皮，名异功散，切忌祛痰表散。若过服攻伐而致前症者，尤宜温补脾肺。
参苏饮（方见咳嗽）
脾胃  ***************************
——论小儿诸病，因药攻伐，元气虚损，脾胃衰惫，恶寒发热，肢体倦怠，饮食少思，或兼饮食劳倦，头痛身热，烦躁作渴，脉洪大弦虚，或微细软弱，右关寸独甚，亦宜用之。大凡久病，或过服克伐之剂，亏损元气，而诸症悉俱者，最宜此汤调补。若无有前症，致儿为患者，尤宜用之。
补中益气汤
黄芪（蜜水炒）　揀参（各八分）　白术（去油、芦）　当归身（酒洗。各一钱）　陈皮　甘草（炙各五分）　升麻　柴胡（各二分）
上剉，姜枣煎，空心温服。
——论小儿脾胃虚弱，或因克伐之剂，致饮食少思，或食而难化，或欲作呕，或大便不实，脾胃虚损，吐泻少食，宜用：
四君子汤
人参　白术（去芦，炒）　白茯苓（去皮）　甘草（炙，各等分）
上剉，姜枣煎服。
六君子汤　治脾胃虚弱，饮食少思，或大便不调，肢体消瘦，面色痿黄，即四君子汤加陈皮、半夏。
——论小儿脾胃虚弱，吐泻不食，或惊搐痰盛，或睡而露睛，手足指冷，或脾肺虚弱，咳嗽吐痰，或虚热上攻，口舌生疮，弄舌流涎，若母有疾致儿患此，母亦当服之。
异功散
人参　白茯苓（去皮）　白术（去芦炒）　甘草（炙）　陈皮（各等分）
上用姜枣煎服。
伤食  ***************************
《经》云：脉滑者，有宿食也。虎口脉纹黄色为脾家有积。小儿脉沉者，为乳不消。
夫小儿伤食，皆因乳哺不节，过食生冷坚硬之物，脾胃不能克化，积滞中脘，外为风寒所搏，或因夜卧失盖，以致头疼身热，面黄，目胞微肿，腹痛胁胀，足冷肚热，喜睡神昏，不思饮食，或恶食，或恶心，或呕或哕，或口嗳酸气，或大便败卵臭，或气短痞闷，或胃口作痛。或心下痞满，按之则痛，此皆为陈积所伤也，宜：以万亿丸利之。若内停于食，或外又感寒邪者，则人迎气口俱紧盛，头疼，恶寒拘急，兼前等症，宜以太和散主之。葛氏曰：乳者奶也，哺者食也，乳后不可与食，食后不可与乳。缘小儿脾胃怯弱，乳食易伤，虽以消化，初则成积，久则成癖成疳，变为百病，可不慎乎。
万亿丸（方见通治）　治伤食百病。
——论内伤乳食，肚腹胀痛，外感风寒，头疼发热，宜服：
太和丸
紫苏　陈皮　香附　羌活　苍术　川芎　枳壳　山楂　神曲（炒）　麦芽（炒）　甘草（炙）
生姜三片，水煎温服。
——治小儿食积，腹痛膨胀，肚硬青筋。塔山王景明传
黑丑（半生半炒）　槟榔（各三钱）　木香（五分）
上为细末，每服五分，黑砂糖调入滚水服，立消。
——论小儿时常伤食，皮黄肌瘦，肚大腹胀，用此焦饼，常令食之。
消食饼
莲肉（去皮）　山药（炒）　白茯苓（去皮）　芡实（去壳炒）　神曲（炒）　麦芽（炒）　扁豆（炒）　山楂（去子）
上各等分为末，每四两入白面一斤，水同和，烙焦饼用。
——论此药消食止泄止吐，消疳消黄消胀，定肚痛，益元气，健脾胃。
启脾丸
人参　白术（去芦炒）　白茯苓　山药　莲肉（去心、皮。各一两）　山楂肉　陈皮　泽泻　甘草（炙。各五钱）
上为末，炼蜜为丸，如绿豆大，每三、四十丸，空心米汤送下，小儿常患伤食诸疾。服之立愈。
——论小儿伤食，肚大腹胀，用做酒小曲一枚为末，打入鸡子一个，搅匀，入盐少许，蒸熟食之，每早服一次，可数次而愈。
——论健脾胃，进饮食，消积滞，杀虫疳，长肌肉，乃保婴第一方也。
保婴丸　（临川徐培鸿试验）
人参（三钱）　白术（去芦，五钱）　橘红（刮净，五钱）　白茯苓（去皮，四钱）　甘草（炙，二钱）　青皮（去穣，三钱）　砂仁（二钱半）　木香（二钱五分）　山药（五钱）　莲肉（去皮、心，三钱）　使君子（去壳，三钱）　山楂肉（三钱）　六神曲（炒，三钱）
上共为细末，用生荷叶包粳米炒熟，去荷叶，将米杵烂，以净布扭出，更煮成糊为丸，如麻仁大，第二十五丸或三十五丸，至五十丸，陈米炒热煎汤，不拘时服。
——小儿食粽后切牙欲吐，顷间腹胀昏愦，鼻青黄赤，此脾土伤而肝气所动，食积发厥也。先令鸡翎探吐出酸物，顿醒，节其饮食，勿药而愈。
——小儿好吃粽，成腹胀痛，用白酒曲末同黄连末为丸，服之愈。
——小儿因停食腹痛，服峻利之药，后患疟，日晡而作，此元气下陷，以补中益气汤治之。
千金肥儿饼　小儿无病，日常食三五饼，可防患于未然，妙不可言。
婴儿恒阙乳，饮食不消停，脾胃一伤损，吐泻两相并。痰嗽加吭喘，热积致疳惊，面黄肌瘦削，腹胀肚青筋。赤子焦啼叫，慈母苦伤情，吾心怀幼切，家莲子茯苓，芡实干山药，扁豆薏苡仁，以上各四两，神曲麦芽陈，人参史君子，山楂国老并，六味每二两，占糯米二升，药米均为末，布裹甑内蒸，白糖二斤半，调和饼印成，每日二三饼，诸病即安宁，肥儿王道药，价可拟千金。
吐泻  ***************************
夫小儿吐泻，皆因六气未完，六淫易侵，兼以调护失常，乳食不节，遂使脾胃虚弱，清浊相干，蕴作而然。大概有冷有热有食积，三者之不同也。盖冷者脾胃虚寒，水谷不化，小便白而大便青，或如糟粕，手足厥冷，或吐或泻，宜助胃膏主之；如上之症，或兼有外感风寒，内伤生冷，身温乍凉乍热作吐泻者，宜藿香正气散主之。热者，脾胃有湿，大便黄而小便赤，口干烦渴，四肢温暖，或吐或泻，宜甘露散主之。如上之症，兼有中暑受热作吐泻者，宜薷苓汤主之，或益元散亦可。食积者，因伤食过多，积滞脾胃，则肚胀发热，若吐如酸馊气，或泻如败卵臭，宜万亿丸微利即愈，利后不愈，乃脾胃虚弱，仍助胃膏主之。凡吐泻初起，即服烧针丸镇固之即效。大抵吐泻之症，多因乳食过伤脾胃，乳食伤胃则为呕吐，乳食伤脾则为泄泻，吐泻不止，渐到日深，导其胃气之虚，慢惊之候自此而得，可不慎乎。
吐泻不治症
小儿泻不定，精神好者，脾败也。吐泻唇深红者，内热故也，不退必死。面黑气喘者不治。大渴不定，止之又渴，肾败也。遗泻不觉者死。
烧针丸　治吐泻如神。
黄丹（水飞过）　朱砂　白矾（火煅。各等分）
上为末，枣肉为丸，如黄豆大，每服三、四丸，戳针尖上，放灯焰上烧过存性，研烂，凉米泔水调服，泻者食前。吐者无时，外用绿豆粉以鸡子清和作膏涂脚心。如泻，涂囟门，止则去之。
——治脾胃虚弱，吐泻不食，凡虚寒症，先服此以正胃气。
五味异功散
人参　白术（去芦）　白术（去皮）　陈皮　甘草（炙）
上剉散，姜枣煎服。
——论小儿吐泻，脾胃虚弱，饮食不进，腹胁胀满，肠鸣久泻，虚寒等症。
助胃膏
人参　白术（炒）　白茯苓（去皮）　丁香　木香　砂仁　白豆蔻　肉豆蔻　官桂　藿香　甘草（各一钱）　陈皮（四钱）　山药（四钱）
上为细末，炼蜜为丸，如弹子大，每服一丸，米汤化下，兼治哯乳便青，或时夜啼，胎寒腹痛。
——论四时不正之气，寒疫时气，山岚瘴气，雨湿蒸气，或中寒腹痛，冒风吐泻，中湿身重泄泻，脾胃不和，或饮食停滞，复感外寒，头疼憎寒，或呕逆恶心，胸膈痞闷，或发寒热，无汗。
藿香正气散
藿香（一钱）　紫苏（八分）　陈皮　厚朴（姜炒）　半夏（姜汁炒）　白术（去芦，炒）　茯苓（去皮）　桔梗　大腹皮　白芷　甘草（炙。各五分）
剉一剂，姜枣煎服。
——论小儿夏秋之月霍乱吐泻，身热口渴。
加减薷苓汤
猪苓（七分）泽泻（七分）　白术（去芦，五分）　赤茯苓（去皮，一钱）　黄连（五分）　香薷（七分）　干葛（七分）　天花粉（二钱）　甘草（五分）
上剉，生姜煎服。如热极加石膏、知母。泻极加升麻。腹痛加炒白芍一钱，桂三分，寒痛亦加。
——论小儿五种泄泻，赤白痢疾，宜用
铁门拴
文蛤（一两，炒黄色）　白矾（二钱，半生半枯）　黄丹（二钱）
上为末，用黄腊一两，化开为丸，如绿豆大，每服大人十五丸，小儿五、七丸，用茶一钱，姜二钱煎汤下。
——小儿水泻痢疾，用蜜一匙，枯矾末三钱，萝卜汁调服，出微汗，忌醋。
——论小儿脾胃久虚，呕吐泄泻，频并不止，津液枯竭，发热烦渴多燥，但欲饮水，乳食不进，羸困失治，变成慢惊风痫，不问阴阳虚实，并宜服之。
七味白术散
人参　白术（去芦，炒）　白茯苓（去皮）　藿香　木香　干姜　甘草
上剉，姜枣煎服。如小儿频频泻利，将成慢惊，加山药、扁豆、肉豆蔻各一钱、姜汁一匙，煎服。
若慢惊已作，加细辛、天麻各一钱，全蝎三个，白附子八分。若小儿冬月吐蛔，多是胃寒胃虚所致，加丁香两粒。
若胃虚不能食而大渴不止者，不可用淡渗之药，但胃元气少故也。以白术散补之。如不能食而渴者，倍干葛，加天花粉。如能食而渴者，白虎汤加人参。
——论小儿呕吐不止，宜：
金枣丸
木香　半夏曲　南星（汤泡透，姜汁炒，各三钱）　丁香　陈皮（各二钱半）　砂仁　藿香（各五钱）　人参（一钱半）
上为细末，姜汁打糊，和成锭，辰砂为衣，淡姜汤送下。
——论小儿久泻久痢不止，及满口生疮，白烂如泥，痛哭不已，诸医罔效。
巴豆（去壳，一个）　瓜子仁（七个）
共捣一处如泥，津调，贴在两眉间正中，待成泡揭去，即愈。
——论小儿泄泻，用巴豆研末为膏，贴在囟门上，烧线香一炷，火尽即去巴豆，立效。
——小儿泄泻不止，用山药炒为末，不拘多少，入粥同粥食之，立止。
——小儿久泻兼脱肛，小腹重坠，四肢浮肿，面色痿黄，时或兼青，诸药到口即呕吐，审乳母忧郁伤脾，大便不实，先用补中益气汤，后用五味异功散及四神丸调治其母，不两月而子母俱痊。
——小儿伤食呕吐，服克伐之药，呕中见血，用清热凉血之药，又大便下血，唇色白，而或青，问其故于余。余曰：此脾土亏损，肝木所乘而然也。令空心用补中益气汤，食远用异功散，以调补中气，使涎、血各归其源而愈。
——小儿吐泻不止，或其转过多，四肢发厥，虚风不省人事，用此四肢渐暖，神识渐省。
回阳散
天南星为末，每服三钱，入京枣三枚同煎，温服。
——治小儿吐不定，五倍子两个，一生一熟，甘草一掘，用湿纸裹炮过，同为末，每服半钱，用米泔水调下。
痢疾  ***************************
小儿八痢者，乃饥饱劳役、风寒暑湿，因触冒天地八风之邪而得，故以命名也。大抵多由脾胃不和，饮食过度，停积于脾胃，不能克化，又为风寒暑湿干之，故为此疾。伤热则赤，伤冷则白，伤风则纯下青血，伤湿则下如豆汁，冷热交并，赤白兼下，若下迫后重，里急窘迫急痛者，火性急速而能燥物故也。或夏末秋初，忽有暴折于盛热，无所发散，客搏肌肤之中，发于外则为疟，发于内则为痢，内外俱发，则为疟痢。凡痢病久则为肿满，下焦偏冷，上焦偏结，则为上实下虚。若脾胃湿热之毒薰蒸清道而上，以致胃口闭塞而噤口之症。又有一方一家之内，上下传染，长幼相似，是疫毒痢也。当先推其岁运，以平其外，察其郁结，以调其内，审其所伤，别其虚实冷热以治之，条然明白，不致妄投也。
痢疾不治症
凡小儿下痢如豆腐色者死。下如屋漏水者死。下痢日久，大孔如孔者死。下痢如竹筒注水者死。又，小儿赤白同下，久而不禁，小便赤涩，腹痛发热，唇红舌胎，气促心烦，坐卧不安，狂渴饮水，谷道倾陷时复，面容似妆，饮食全不进者，并不治。
清热化滞汤　治痢主方。
黄连（吴茱黄煎汤拌炒）　白芍药　陈皮　白茯苓（去皮）　枳壳（去穣，炒）　黄芩　甘草
上剉，生姜一片，水煎，空心温服。初起积热正炽，加大黄、芒硝。血痢加酒炒黄芩、当归、地榆。白痢加厚朴、枳壳。赤白并下，加川芎、归尾、桃仁、红花、滑石、陈皮、干姜炒黑。白痢久虚，加白术、黄芪、茯苓，去芩、连、枳壳。赤痢久虚，下后未愈，去芩、连，加当归、白芍、白术、川芎、阿胶珠。里急后重，加木香、槟榔。腹痛加白芍、川归、玄胡索、枳壳。小便赤少，加木通、猪苓、泽泻。下如豆汁，加白术、苍术、防风。食积，加山楂、枳实、麦芽、神曲。久痢，气血两虚，加人参、黄芪、当归、川芎、升麻、肉蔻。下后二便流利，唯后重不去者，气陷于下也，以升麻提之。
——论小儿痢疾属热居多，用黄连、黄芩、大黄、甘草煎服，赤痢加桃仁、红花，白痢加滑石末同煎。
闸板丹
黄丹（飞过，二两）　黄腊（一两）　乳香（一钱）　没药（一钱）　杏仁（去皮、尖，八个）　巴豆（去油，八个）
上将四味为细末，将黄腊熔开后，将药末同腊拌匀，搅冷成块，丸如黄豆大，每服一丸，空心服。红痢，冷甘草汤下。白痢，冷干姜汤下。水泻，冷米汤下。忌生冷、油腻。
——治休息痢及疳泻，日久不能安，用鸡子一枚打破，用黄腊一块如指大铫内熔，以鸡子拌和炒熟，空心食之。
——治小儿痢疾方，用鸡子一个，冷水下锅，煮二三沸取出，去白用黄，研碎，以生姜汁半小钟和匀，与小儿服，不用茶，神效。
——治小儿患痢脱肛，色赤或痛，以补中益气汤送香连丸而愈。后伤食作泻，复脱肛不入，仍以益气汤服，更以蓖麻仁研，涂顶门。
——治小儿久痢，里急后重，欲去不去，手足并冷，皆胃气虚寒下陷也，以补中益气汤加木香、补骨脂，倍加升麻、柴胡。
——治红痢及噤口，用田螺捣烂盒脐中，顷刻奏效。
——治痢不拘赤白，白萝卜汁、蜜各等分，搅匀，服三、四匙，即效。
——治小儿噤口痢，用甜梨一个，挖空，入蜜填满，纸包，火煨熟吃，立止。
——治噤口痢，汤饮米谷不下者，石莲子去壳，并内红皮及心为细末，每服量儿大小，或五分，或一钱二钱，用陈食米汤调下。如呕，加生姜汁一二匙。
——治血痢，用苦参炒为末，每服三分或五分，米汤调下。
——治白痢，用肉豆寇面包煨，乳香一粒，共为末，每服二、三分，米汤调服。
——治久痢不止，用陈萝卜煎汤，一服立止。一方，用苋菜煎汤服，效。
——治泻痢久不止，不肯服药，用肉豆寇煨去油为末三钱，麦面四两同和，切面入葱、盐煮，如常食之。
疟疾  ***************************
夫疟者，外因感受风寒暑湿，内因饮食饥饱而作也。其症不一，先寒后热者名寒疟，先热后寒者名温疟，寒而不热者名牝疟，热而不寒者名瘅疟，不寒而热、骨节疼痛，身重腹胀、自汗善呕者名湿疟，嗳气吞酸，胸膈不利者名食疟。一日一发，受病一月，间日一发，受病半年，连发二日间一日者，气血俱病也。起于三阳者多热而发于日，起于三阴者，多寒而发于夜。发于日者随症而治，发于夜者加血药并用升提。暂疟可截，久疟可补。经久不愈，纵儿饮水，结癖中脘，名曰疟母，此最难痊。一二发间，用截太早，必变浮肿、疳利之疾。然婴儿之疟自饮食得之居多，治须以消导扶胃气为本，此秘诀也。
——论食疟呕吐痰沫，及时行瘴疟，不问先寒后热，诸疟通用。
清脾饮
青皮　厚朴（姜汁炒）　草果　白术（去芦）　茯苓（去皮）　柴胡　黄芩　半夏（姜炒）　甘草
上剉，枣煎服。小便赤加猪苓、泽泻。
——论停食感寒发疟，及中脘虚寒，呕逆恶心等症。
养胃汤
苍术（米泔浸）　厚朴（姜汁炒）　陈皮　半夏（姜炒）　白茯苓（去皮）　人参　藿香　甘草
上剉，乌梅一个，生姜，水煎服。
截疟饮
白术（去芦）　苍术（米泔浸）　陈皮　青皮（去穣）　柴胡　黄芩　猪苓　泽泻　常山　甘草
上剉一剂，用姜枣水煎，露一宿，温服。有汗而热多者加人参、黄芪、前胡、知母，无汗热多者加干葛、紫苏。寒多加干姜、草果。痰多，加半夏、贝母。食积加枳实、山楂、神曲、麦芽，夜发者为阴分，加当归、升麻。二日、三日一发者，加人参、黄芪、白术、乌梅，去苍术。单寒加干姜、附子、人参，去柴、芩、猪苓、泽泻。腹痛加厚朴、槟榔。室女、热入血室，加小柴胡汤。
截疟仙丹
五月五日午时用雄黑豆四十九个，先一日以水泡去皮研烂，入人言五分同捣为丸如黄豆大，雄黄一钱为衣，阴干收储。临发日早晨面东无根水下一丸。忌热酒、热物一时，仍忌鱼腥、生冷之物三日，黑豆圆者是。
——乳儿疟疾痞块。
川芎　生苄　白芍药（各一钱半）　陈皮　半夏　炒芩（各一钱）　甘草（四分）
上作一服，姜三片煎，下鳖甲末半钱。
——治鬼疟邪疟，用天灵盖烧灰存性为末，每服三厘，温酒调下，立已。
痰喘  ***************************
痰者，风之苗。热生于心，痰生于火。火者，痰之根，静则伏于脾土，动则发于肺金。水澄则清，水沸则浑。小儿痰嗽乃心火克制肺金，或寒邪停留肺俞，寒化为热，必生痰喘，咳逆上气，肺胀齁䶎，俗为马脾风，又为喉风，若不速治，立见危殆。
夺命丹　治小儿风涎灌膈，利痰去风。
青礞石煅为末，炼蜜为丸，如绿豆大，每七、八丸，薄荷汤下。
——小儿风痰吐沫，气喘咳嗽，肚腹膨胀，不思饮食。
小儿肺胀喘嗽，多人看作风喉，大黄槟榔二牵牛，人参分量等匀，五味研成细末，蜜水调量稀稠，每将一字着咽喉，不用神针法灸。
上，其症肺胀喘满，胸高气急，两胁搧动，陷下作坑，两鼻窍张，闷乱嗽渴，声啊不鸣，痰涎潮塞，俗云马脾风，若不急治，死于旦夕也。
定喘汤　治齁喘气急。
麻黄（六分）　杏仁（去皮、尖，三分）　半夏（六分，甘草水泡七次）　黄芩（微炒，三分）　桑白皮（蜜炙，六分）　苏子（四分）　款冬花（六分）　甘草（二分）　白果（五枚，去壳，打碎，炒黄）
上剉，水煎温服，不必用生姜。
——论小儿脾胃虚寒，久嗽不已，咽膈满闷，咳嗽痰涎，呕逆恶心，肚腹膨胀，腰背倦痛，虚劳冷嗽，诸药无效者，服
人参款冬花膏
人参（八钱）　紫菀（一钱）　款冬花（去梗，八钱）　桑白皮（炒，一两）　贝母（二钱半）　桔梗（炒，二钱半）　紫苏（五钱）　槟榔（五钱）　木香（五钱）　杏仁（去皮，炒，八钱）　五味子（八钱）　马兜铃（二钱半）
上为末，炼蜜为丸，如龙眼大，每一丸，姜汤化下。
——论小儿喉中痰壅喘甚神效方。
用巴豆捣烂作一丸，以棉花包裹，男左女右塞鼻，痰即坠下。
咳嗽  ***************************
夫咳嗽者，肺为娇脏，外主身之皮毛，内为五脏华盖，形寒饮冷，燥热郁蒸，最为伤也。而肺实肺虚皆能壅痰而发咳也。咳嗽二症，难作一涂，咳谓无痰有声，肺气伤而不清，嗽谓无声有痰，脾湿动而生痰，咳嗽谓有声有痰，因伤肺气，兼伤脾湿也。其症感风寒者，鼻塞声重，停寒者凄惨怯寒，夹热者则焦烦，受湿者为缠滞，停水者则怔忡，若痰饮则咳有痰声，痰出咳止，火极则咳声不转，面赤痰结，肺气则喘满气急息重，风痰壅盛则咳至极频，吐乳食，与痰俱尽，方得少息。而或实或虚，则视痰之黄白，唾之稀稠而可知也。
以一岁论之，春乃上升之气，夏乃火气炎上，秋由湿热伤肺，冬则风寒外束。以一日论之，清晨本曰痰火，午后皆曰阴虚，夜间或有食积，其咳而吐脓血者，肺热感也。久痰不已，必伤惊悸顽涎，甚至眼眶紫黑，如物伤损，血珠红赤如血，大可畏人。治法风寒宜疏散，烦热宜清利，受湿用胜湿之药，停水宜泻水之剂，痰饮则豁痰，火极则降火，肺胀则养血疏肝，风痰壅盛宜养胃去风痰也。况肺生胃门，更能温中与表，顺助其气，滋润肺经，和顺三焦，一将见气壮则咳渐减，胃复则痰不生，肺滋则咳不有。乳母忌饮食，慎风寒，咳何从而生乎。
——论春夏秋伤风咳嗽，痰热喘急，并夹惊伤寒等症，宜：
雄朱丸
牛胆南星　天花粉（各一两）　薄荷　荆芥　防风　羌活　天麻　朱砂　雄黄（各六钱）　麝香（三分）
上为细末，粳米饭为丸，薄荷汤送下。
——论冬月感寒咳嗽，夜不能睡，以此发之。
九宝饮
薄荷　紫苏　大腹皮　麻黄　　桂枝　桑白皮　杏仁　陈皮　甘草
上剉，生姜三片、乌梅一个，水煎温服。
——论小儿四时感冒，发热头痛，咳嗽喘急，痰涎壅盛，鼻塞声重，涕唾稠粘，乃内伤外感，一切发热等症，宜服
参苏饮
紫苏　陈皮　桔梗　前胡　半夏　干葛　白茯苓（去皮）　枳壳（去穣）　人参　木香　甘草
上剉，生姜煎服。
——论小儿咳嗽吐痰，用甜梨一个挖小孔入硼砂一分，烧热与服，或捣汁亦可。
——论小儿一切咳嗽不已，用
宁嗽膏
麻黄　　杏仁（去皮、尖）　桔梗（去芦）　甘草　知母　贝母　款冬花　黄芩　紫菀（各五钱）　黄连（四钱）　香附（童便炒，二钱）　牛胆南星（一两）
上为细末，炼蜜为丸，如芡实大，每一丸，白汤食后化下。
——论小儿身热感冒，鼻流清涕，或鼻塞咳嗽，吐痰轻者不药，候一、二日自愈。重者服此方，治痰为主，轻轻解之。
白术（去芦，一钱）　白茯苓（去皮，七分）　桑白皮（蜜炙，七分）　川芎（五分）　桔梗（五分）　橘红（五分）　半夏（泡，五分）　防风（四分）　甘草（三分）　薄荷（三分）　枯芩（炒，三分）
上剉一剂，生姜水煎服。
——治小儿伤风，咳嗽发热，服解表之剂，如喘促出汗，此脾肺气虚，以补中益气汤加五味子。
发痧  ***************************
小儿发痧，有阴有阳，阴痧则腹痛而手足冷，阳痧则腹痛而手足温。或其症似寒非寒，似热非热，四肢懈怠，饮食不思，容颜惨起，为症不一，俗呼为痧病，非痧也。多由感冒风寒而耍水伤湿得之。其治之法，宜用热水蘸搭臂膊，将苎麻频频刮之，候红色出为度。甚者以针刺十指背近其爪处一分许，仍先将儿两手自臂捋下，令血聚指头方刺，或视其身背有红点，以灯草蘸香油点灯燎之。以上诸法使腠理开通，寒邪易散，气血通畅而已矣。
——论小儿搅肠痧，心腹腰诸痛，用：
火龙丹
雄黄　　焰硝（各二钱）
共研细末，每用簪挑些点眼角大眦，男左女右，立愈。
通治  ***************************
神仙万亿丸
朱砂　巴豆（去壳）　寒食面
上先将朱砂研烂，即将巴豆同研极细，却以寒食面、好酒打成膏入药中，仍同研百余下，再揉和为丸，如黍米大，凡所服，不过二、五、七丸而已，看虚实加减，照后引下。
——感冒风寒，姜葱汤下，出汗。
——内伤饮食，茶清下。
——心痛，艾叶煎汤，入醋少许送下。
——伏暑热，冷水送下。
——心膨气胀，淡姜汤送下。
——霍乱吐泻，姜汤下。
——痢疾，空心茶清下。
——肚腹痛，热茶送下。
——疟疾，姜汤下。
——急慢惊，薄荷汤送下。
——切杂症，茶清下。
太乙混元丹
紫河车（焙干，三钱）　白梅花（三钱）　辰砂（一两，甘草一两水煮半日，去甘草）　滑石（六两，用牡丹皮二两煎水，去丹皮，煮水干为度）　香附米（一两，蜜水煮透）　粉草（一两，半生半熟）　甘松（四钱）　莪术（火煨，三钱）　砂仁（去皮，三钱）　益智（去壳，六钱）　山药（姜汁炒，二钱半）　人参（去芦，一钱）　黄芪（蜜水炒，一钱）　白茯苓（去皮，二钱半）　白茯神（去皮、木，二钱半）　远志（甘草水泡，去皮，一钱半）　桔梗（去芦，一钱）　木香（一钱）　麝香（三分）　牛黄（三分）　天竺黄（一钱）
——方，无混元衣、梅花。
上共为细末，炼蜜为丸，如龙眼大，金泊为衣，每服量儿大小加减，大人、妇女诸病并皆治之。
——中风痰厥，不省人事，姜汤下。
——伤寒夹惊发热，姜葱汤研下，宜出汗。
——停食呕吐，腹胀，大便酸臭，姜汤下。
——霍乱，紫苏、木瓜汤下。
——泄泻，米汤下。
——赤白痢，陈仓米汤下。
——咳嗽喘急，麻黄、杏仁汤下。
——积聚腹痛，姜汤下。
——虫痛，苦楝根汤下。
——疝气偏坠大小，茴香汤下。
——夜啼不止，灯草灰汤下。
——急惊搐搦，薄荷汤下。
——慢惊，人参、白术汤下。
——大便下血，槐花、陈仓米汤下。
——小便不通，车前子汤下。
——夜出盗汗，浮小麦汤下。
——发热，金钱薄荷汤下。
——痘疹不出，升麻汤下。
——中暑烦渴，灯心汤下。
——疳热，身疲肚大，手足细，或淋或泻，或肿或胀，或喘或嗽，陈仓米汤下。
——论小儿诸病有余，壮盛者宜服万亿丸，小儿诸病不足，虚弱者宜服混元丸。
雄黄解毒丸
雄黄（二钱半）　郁金（二钱半）　巴豆（二十四个，去油）
上为末，醋煮糊为丸，如绿豆大，每服七丸，热茶清吞下。
——中风卒然倒仆，牙关紧急，弓角反张，不省人事，茶清送下，吐痰立苏，未吐再服。
——小儿急惊风、痰热等症，加牛黄五分，硼砂一钱，水糊丸，薄荷汤下。
——缠喉风，急喉痹，每七丸研化，以热水研白梅花调下，或热茶下即苏，热则流通之意。缠喉风卒死，心头犹温者，灌下即苏。
——疟疾，中有癖，用沉香磨水送下，泄下黑血如泥极臭，立效。
——诸积下痢，煎五苓散送下。
——疔疮加全蝎一钱，皂角一钱，麝香少许，滴水丸，每服二十丸，茶下。若始不觉是疔疮，不曾发汗，过数日方觉，则寒热体痛皆罢，毒气入里，须用利药，使内中毒气下泄，此药主之。
——瘰疬疮，加斑蝥七个，去翅足，糯米炒，冷茶下。
——切热毒壅盛，又能取积消食下热，茶下。
小儿五宜  ***************************
——小儿分娩初离母体，口有秽毒，啼声未发，急用软绵裹指拭去口中恶汁。倘或不及，预煎甘草、黄连浓汁灌之，待吐出恶沫，方与乳吃。或用好朱砂水飞过，炼白蜜调和成膏，如小豆大，乳汁化服，三日内止进三粒，以除胎毒痘疹之患也。
——初生三五日，宜绑缚令卧，勿竖头抱出，免致惊痫。
——乳与食不宜一时混吃，儿生疳癖痞积。
——儿衣宜用年老人旧裙旧裤改作小儿衣衫，令儿有寿，虽富贵之家，切不可制紵丝绫罗毡绒之类与小儿穿，不唯生病，且抑折福。
——儿生四五个月，止与乳吃。六个月以后方与稀粥哺之，周岁以前切不可吃荤腥并生冷之物，令儿多疾苦。待二、三岁后，脏腑稍壮。方与荤腥庶可，若到五岁后食之尤嘉。（一云，小儿永无杂疾，大忌鸡肉，绝妙。）
洗儿法  ***************************
——初生儿洗浴，不可先断脐带，候洗了方断，不致水湿伤脐，可免脐风脐疮等症。浴儿调和汤水，须看冷热得宜，不可久浴，久浴伤风寒。夏不可久浴，久浴则伤热。浴时当护儿背，免风邪而入，不使发热成痫疾，用五根汤洗，以免疮疥之患。
五根汤
桃根　柳根　梅根　槐根　桑根
加苦参、白芷同煎，辟诸不详。
上每味一两，洗净切碎，用水煮，去渣，加猪胆汁一枚，候水温洗，放金银铜器，则辟诸恶邪之气。
断脐法  ***************************
——小儿初生，洗讫，断脐不可用刀割，以软绢裹脐，或膈单衣咬断，盖脐不可令长，又不可太短，只取儿足掌长。如长，引外风则成脐风之患，短则伤脏内痛，面青啼叫。脐带中有秽虫，宜急拨去，不然入腹成疾。
变蒸论  ***************************
夫小儿初生，血气未定，阴阳未和，脏腑未实，骨骼未生，有变蒸之候。变者，异常也。蒸者，发热也。所以变损五脏，蒸养六腑。须要变蒸多遍，则骨节脏腑由是而全，胎毒亦因变而散，气血方荣，性情有异，后来出痘亦轻可也。自生之日始，每三十二日一变，凡人有三百六十五骨，除手足四十五碎骨外，正有三百二十骨，自生下骨而上，一日十骨，三十二为一变，骨气始全，一变生一脏，或一腑十变，则脏腑始足。每变轻则发热微汗，其状似惊，重则壮热，脉乱而数，或吐或汗，或烦啼躁渴，轻则五日解，重则八日解。
凡小儿之病，无有不由变蒸而得也，而不热不惊，无他病候，是暗变者多矣。此受胎气壮故也。凡变蒸，须看儿唇口，如上唇微肿，有如卧蚕，或有珠泡子者，是真变蒸之候也。此则决不可妄投针灸药饵，若误之则为药引入各经，证遂难识，而且缠绵不脱，反为药之所害也。如或因伤食，因伤风，因惊吓等项夹杂，相值而发，令人疑惑，亦须守候二、三日，俟其病势，其的是食则消食，是风则行痰，是惊则安神，随症调治，或非变蒸，时而得伤寒、时行瘟病，则口上无白泡，其症皆相似，惟耳及尻通热，此为他病，可作余治，业幼科者奚不详究耶！
小儿初生杂证论方  ***************************
夫小儿初出腹，骨气未敛，肌肉未成，犹尚是血，血凝则坚而成肌肉也。又云：如水上之泡，草头之露。夫初生一腊之内，天地八风之邪岂能速害！良由在胎之时，母失爱护，或劳动气血相干，或坐卧饥饱相投，饮酒食肉，冷热相制，恐怖惊扑，血脉相乱，蕴毒于内，损伤胎元，而降生之后，故有胎寒、胎热、胎肥、胎怯、胎惊、胎黄诸症生焉。外因浴洗拭口，断脐灸囟之不得法，或绑抱惊恐，乳哺寒温之乖其宜，致令噤口、脐风、锁肚、不乳等症，病而致此，亦难治疗，良可哀悯。小儿杂病诸方，悉陈于后。
胎热，胎寒，胎肥，胎怯，胎黄，胎惊，锁肚，不乳，脐风，撮口，噤风，客忤，不尿，夜啼，中恶，天吊，鹅口，口疮，重舌，木舌，弄舌，牙疳，吃泥，丹毒，赤游，喉痹，乳蛾，眼疾，耳疾，鼻疮，头疮，脐疮，虫痛，尾骨痛，阴肿，疝气，盘肠气痛，脱肛，遗尿，尿浊，便血，下淋，吐血，衄血，小便闭，大便闭，水肿，黄疸，汗症，解颅，鹤节，行迟，诸迟，语迟，齿迟，龟胸，龟背，滞颐，囟陷，囟填，手拳，脚拳，痘疮，麻疹。
胎热  ***************************
——论胎热，因母孕时食热毒之物过多，令儿生下身热面赤眼闭，口中气热，焦啼燥渴，或大小便不通，法当渐次解热，先令乳母服药，儿服乳即解。决不可速效，以凉药攻之，必致呕吐而成大患也。慎之慎之。
酿乳方
生地黄（二钱）　泽泻（二钱半）　猪苓（去黑皮）　赤茯苓（去皮）　天花粉（各一钱半）　茵陈　　甘草（各一钱）
上剉散，每服三钱，水一盏，煎七分，令乳母捏去宿乳，却服药，少顷，乳之。
胎寒  ***************************
——论胎寒，乳母孕时受寒，生下再感外邪，令儿面色青白，四肢厥冷，大便青黑，口冷腹痛，身起寒栗等症，即宜当归散服之。
当归散
当归（炒）　黄芪（蜜炙）　桂心　黄芩　细辛　龙骨（细研）　赤芍（各二钱）
上为末，每服一字，用乳汁调下，日进三服，仍看儿大小加减。
胎肥  ***************************
——论胎肥，小儿生下肥，肉浓遍身，血色红，满月以后渐渐羸瘦，目白晴粉红色。五心烦热，大便难，时时生涎，当浴体，更别父母肥瘦，肥不可生瘦，瘦不可生肥。
胎怯  ***************************
——论胎怯，小儿面无精光，肌肉薄弱，大便白水，身无血色，时时哽气，多哕，目无精彩，宜以浴体法主之。
浴体法
天麻（末，二钱）　蝎梢（去毒）　朱砂（各半钱）　白矾　青黛（各二钱）　乌蛇肉（三钱，酒浸，焙，为末）　麝香（一字）
上同研匀，每用三钱，水三碗，桃枝一握，并叶五、七个，同煎至十沸，温热浴之，浴时勿浴背。
胎黄  ***************************
——论胎黄者，皆因乳母受热而传于胎也。儿生下遍体面目皆黄，状如黄金色，身上壮热，大便不通，小便如栀子汁，乳食不思，啼哭不止，宜用地黄汤主之。
生地黄　赤芍　川芎　当归　天花粉　猪苓　泽泻　赤茯苓　茵陈　甘草（各等分）
上剉，每服五钱，水煎，食前乳母服，并略滴些少与儿口中。
胎惊  ***************************
——论胎惊者，由孕妇调适乖常，饮食嗜欲，忿怒惊仆，母有所触，胎必感之。或外挟风邪，有伤于胎，故子乘母气，生下即病也。其候月内温壮，翻眼握拳，噤口切牙，身腰强直。涎潮呕吐，搐搦惊啼，腮缩囟开，或颊赤，或面青眼合，其有著噤撮口之类，亦此一种之所发也。视其眉间气色红赤鲜碧者可治，反出外者不治。治宜解散风邪，利惊化痰顺气，青金丸主之。慎不可作慢惊而用温药也。
青金丸
人参　天麻（煨）　白茯神（去皮、木）　白附子（炮）　牛胆南星（各二钱）　甘草（炙，一钱半）　青黛（一钱）　朱砂（水飞，半钱）　麝香（一字）
上为细末，炼蜜为丸，如梧桐子大，用钩藤、皂荚子煎汤研化，不拘时服。
锁肚  ***************************
——论锁肚者，由肚中受热毒壅盛，结于肛门，大小便闭而不通，腹胀欲绝者，急令妇人以温水先漱了口，吸咂于儿前后心，并脐下手足心共七处，每处凡三、五次，漱口吸咂，取红赤为度，须臾自通。不尔，无生意。有此症知此法，可得再生。
不乳  ***************************
——论不乳者，谓初出胞胎而不吮乳也。婴儿初出胎时，其声未发，急以手拭其口，令恶血净尽，不得下咽，即无他病。若拭口不全，恶秽入腹则令腹满气短，不能吮乳。或产母取冷过度，胎中受寒，致令儿腹痛也。宜用
茯苓丸
赤茯苓（去皮）　川黄连（去毛）　枳壳（去穣，麸炒。各等分）
上为末，炼蜜为丸，如梧子大，每服一丸，乳汁化下。
撮口  ***************************
——论撮口者，由胎气挟热，风邪入脐，流毒心脾之经，故令舌强唇青聚口，啼声不出者，当视其齿龈之上有小泡子如粟米状，急以温水蘸青热绵布裹手指，轻轻擦破，开口便安。甚者用牛黄三分、竹沥一蚬壳，调匀，滴入口中即愈。
噤风  ***************************
——论噤风者，眼闭口噤，啼声渐小，舌上聚肉如粟米状，吮乳不得，口吐白沫，大小便皆通，自满月一百二十日，见此名曰犯风噤，可急看儿上腭有点子，先以指甲轻轻刮破，次服定命散。如口噤不开，诸药不效者，生南星去皮、脐，研为极细末，龙脑少许和匀，指蘸生姜汁于大牙龈上擦之，立开。凡脐风、撮口、噤风，三者虽异，其受病之原则一也。大抵里气郁结，壅闭不通，并宜服淡豆豉汁与吃，取下胎毒。《千金》云：小儿初生，其气高盛，若有微患，即须下之，若不下时，则成大疾，难为疗矣。紫霜丸量而与之。
定命散　治初生小儿口噤不开。
蝉蜕（十四个，去嘴、脚）　全蝎（十四个，去毒）
上为细末，入轻粉少许，和匀，乳汁调，乳前服。
脐风  ***************************
——论脐风，多因断脐为风湿所乘，或者胎元有热毒，则儿下胎时，视其脐必硬直，定有脐风，必自脐发出青一道，行至肚却生两岔，行至心者必死。于青筋初发，急用灯心蘸香油，内灯于青筋头，并岔行尽处燎之，以截住，不致攻心，更以外灸中脘三壮，内服万亿丸二、三粒以泄其胎毒也。
——治小儿脐风撮口，用完全生葱捣汁，用直僵蚕三个研末，调涂母乳头上，令儿吮之，或用乳调蚕末灌之，儿口即开。
——治脐风摄口，用田螺捣烂，入麝香一分，再捣涂脐上，立效。
经验五通膏　治小儿脐风摄口。
生地黄　生姜　葱白　萝卜子　田螺肉（各等分）
上共研烂，搭脐四围一指厚，抱住一时许，有屁下泄而愈。
——治脐风，用蛴螬一条，将尾须二根剪断，自然出水，滴入脐内，少顷即愈。其虫只在多年墙孔内取，人家水缸底亦有。
——秘方治脐风撮口。
僵蚕末（三分）　牛黄（六厘）　冰片　麝香（各一厘）
先将僵蚕、牛黄搽上，次将片、麝用虾蟆胆抹之。
——小儿犯撮口风、荷包风、鹅口风、脐风等项，并牙龈边生白点，名为马牙，作痛啼哭，不吃乳，即看口内坚硬之处，或牙龈边白点，将针挑破出血，用好墨调薄荷汤，以手指调过，再用其母油发蘸墨遍口擦之，仍用青绢蘸新汲井水展口，即愈。
客忤  ***************************
——论小儿客忤者，初生儿因别房异户外来气息忤之，一名中人，是为客忤也。及家人或乘马行，得马汗气息，或衣染秽暴之气，未盥洗易衣便向儿边，皆令忤也。小儿衣布帛中不得有头发，履中亦尔。白衣青带，青衣白带，皆令中忤，亦能惊儿致病。欲防之法，葱外来所忌之物当将避之，勿令儿见，慎护一岁之内，方无忌也。
不尿  ***************************
——论小儿初生不尿者，皆因在胎之时母食糟煎炙等毒物，热气流入胎中，儿因饮血，是以生下肚腹膨胀肾肿，如觉脐四傍有青黑色及口撮，即不可救也。如有青黑色，不饮乳者，服
葱乳汤
葱白切作四散，用乳汁小半盏，同煎片时，分作四次服即通，不饮乳者服之即饮。
夜啼  ***************************
——论小儿夜啼者，此是邪热乘心也，宜
花火膏
用灯花三颗，以乳汁调，抹儿口，或抹母乳上，令儿吮之。
——治小儿触犯禁忌而夜啼者，宜醋炭熏，服苏合香丸。
——方，用火柴头一个，长四五寸，削平一面，朱砂写云：拨火杖，拨火杖，差来捉神将，捉着夜啼鬼，打杀不要放，急急如律令。
又方，治夜啼不止。用朱砂画“甲寅”二字，贴床头即止。
——治小儿夜啼，用竹园内无叶之竹．名为仙人杖，取三尺于儿睡处，勿使人知，即时愈。
——治小儿夜啼不止，作心经有热有虚治。
安神散
人参　黄连（姜汁炒。各一钱半）　甘草（五分）
上剉，竹叶二十片，姜一片，水煎服。
——方，治惊啼。用乱发烧灰，酒调服。
——论小儿夜啼，状如鬼祟。蝉蜕七个，半截为末，初生抄一字，薄荷汤入酒少许调下。或者不信，将上半截为末，依煎汤调下，复啼如初。古人立法，莫知其妙。
——治夜啼，用朱砂笔写在小儿脐上。
——治夜啼，用尿泼杓，水洗净，莫令人知，覆在儿床下即止。
中恶  ***************************
——论中恶天吊者，冒犯邪气也。小儿卒中恶毒，心腹刺痛，闷乱欲死等症。
辟邪膏　治中恶。
降真香　白胶香　沉香　虎头骨　鬼臼　龙胆草　人参　白茯苓（去皮，各五钱）
为细末，入雄黄五钱、麝香一钱，炼蜜为丸，乳香汤下。
天吊  ***************************
——治小儿天吊潮热。
钩藤散
钩藤　人参　犀角（镑屑，各五钱）　全蝎　天麻（各二钱半）　甘草（炙，一钱半）
上剉，作四剂，水煎温服。
鹅口  ***************************
——论小儿鹅口口疮者，胃中湿热也。小儿口中百病，鹅口、口疮、重腭，不能吮乳，及咽喉肿塞，一切热毒。
牛黄散
牛黄　冰片　硼砂　辰砂（研，各一分）　雄黄　青黛（各二分）　牙硝（一分半）　黄连末（八分）　黄柏末（八分）
上共入乳钵内研匀，每用少许，敷入口内。
——治小儿鹅口，不能食乳，用地龙擂水涂疮即愈，即䗪虫也。
口疮  ***************************
——治口疮。
泻心汤
用川黄连净为细末，每服一字，蜜水调下。
——论小儿口舌生疮，乃心脾受热。口疮赤，心脏热，口疮白，脾脏冷，口疮黄，脾脏热，宜用吴茱萸末醋调敷脚心，移夜即愈。药性虽热，能引热下行，其功至良。
——论小儿满口白烂生疮，口糜。
白术　猪苓　泽泻　木通　生地　赤苓　肉桂　甘草（各等分）
水煎服。
——论小儿白口疮，黄丹、巴豆仁同炒焦，去豆，用丹掺疮上，立已。
咽喉并口疮，我也有妙方，白矾二钱许，硼砂一钱强，咽痛用吹入，口疮蜜调当，一次若不愈，再用管安康。
重舌  ***************************
——论重舌者，脾经实火也。小儿心脾有热，舌下有形如舌而小者，名曰重舌，及唇口两傍生疮。
当归连翘汤　治重舌。
归尾　连翘　白芷（各三钱）　大黄（煨）　甘草（炙。各一钱）
上剉，作二剂，水煎，食后频服。
——方治重舌，用蒲黄涂之。
——方用胆矾研细敷之。
——治小儿重舌、木舌，乃舌下生舌也。用三棱针于舌下紫脉刺之即愈。又，宜竹沥调蒲黄芪末敷之舌上。
——治小儿绊舌，用布针舌下针数下，溏鸡屎一搽即愈。
——治小儿绊舌不语啼哭，用布针蘸桐油烧红，针下颏挨骨边，一针即已。
木舌  ***************************
——论木舌乃舌肿硬不柔和，脾经实火也。
泻黄散　治木舌、弄舌。
藿香叶（七分）　山栀（一钱）　软石膏（五分）　防风（四分）　甘草（七分）
上剉一剂，水煎，不拘时服。
——治木舌。
百草霜　芒硝　滑石
为末，酒调敷之。
弄舌  ***************************
——论小儿舌微露而即收，名弄舌，属心脾亏损，用补脾散补之。舌舒长而收缓，名吐舌，乃心脾积热，少用前泻黄散主之。兼口舌生疮，作渴饮冷，胃经实热，用泻黄散。作渴畏冷，属脾经虚热，用四君子汤。食少作渴，或大便不实，脾胃虚弱也，用吐泻门七味白术散。若午后甚者，脾血虚也，四物汤多加参、术、茯苓。未应，用内伤门补中益气汤。大病未已而弄舌者凶。
弄舌微微露即收，得于病后最难瘳，出长收缓名舒舌，热在心脾不用忧。
补脾散　治弄舌。
人参　白术（去芦。各一钱）　白芍（酒炒）　茯苓（各八分）　陈皮　川芎（各六分）　黄芪（蜜炙）　当归（酒炒）　甘草（炙各四分）
上剉，每剂三钱，生姜煎服。
牙疳  ***************************
——论牙疳者，阳明之热也。小儿齿肿流涎腮肿，走马牙疳等症。
清胃升麻汤
升麻　川芎　白芍　半夏（汤泡。各七分）　干葛　防风（去芦）　黄连（酒炒）　生甘草（各五分）　软石膏（煅，一钱）　白术（七分）　白芷（三分）
上剉，水煎，热服。能漱口即含漱而吐之，漱药不用白术、半夏。
——治小儿走马牙疳，一时腐烂即死，用妇人溺桶白垢，火煅一钱许，入铜绿三分，麝香一分半，敷之立效。
立效散　治走马牙疳。
青黛　黄柏　枯矾　五倍子（各一钱）
上为细末，用米泔水先漱口内，掺入患处。
——论小儿走马牙疳，牙龈臭烂，侵蚀唇鼻，先用甘草汤洗皮令血出涂之，亦理身上肥疮。但是疳疮，用之立效。
玉蟾散
蚵皮（即虾蟆，不鸣不跳者是，用黄泥裹，火煅焦二钱半）黄连（二钱半）　青黛（二钱）　麝香（少许）
上为细末，湿则干掺，干则香油调抹之。
吃泥土  ***************************
——治小儿爱吃泥土，乃脾虚胃热所致。面色青黄，或者虫动，此药皆治。若不急疗，癖症生焉。
清胃养脾汤
软石膏　黄芩　陈皮　白术（去芦）　白茯苓（去皮）　甘草　胡黄连　使君子
上剉，等分，水煎温服。或为细末，放于饮食内，令儿服之。
黄金饼　治好吃泥土。
干黄土为末，浓煎黄连汁为饼，服之立愈。
丹毒、赤游  ***************************
——论小儿丹毒赤肿，风热狂躁，睡卧不安，胸膈满闷，咽喉肿痛，九道有血妄行，遍身丹毒，及痘疮已出未出，不能快透，或已出热不解，急宜服。
消毒饮
牛蒡子（四钱，微炒）　荆芥穗　防风　黄芩（各一钱）　犀角（镑）　甘草（各五分）
上剉，水煎，不拘时服。如无犀角，以升麻代之。
泥金膏　治丹毒赤游风。
阴地上蚯蚓粪，熟皮硝，蚯蚓粪三分之二，共一处研细，新汲井水浓调，厚敷患处，干则再上。
喉痹、乳蛾  ***************************
——论小儿喉痹会厌两傍肿者为双乳蛾，易治；一傍肿者，为单乳蛾，难治。乳蛾差小者为喉痹。热积于咽喉，且麻且痒，肿绕于外名缠喉风。喉痹暴发暴死者名走马喉风。宜后方
苏危汤　主方。
桔梗（二钱）　山豆根（一钱）　牛蒡子（一钱）　荆芥穗（八分）　玄参（八分）　升麻（三分）　防风（八分）　生甘草（一钱）　竹叶（五个）
水煎，频服。外用硼砂一味，噙化咽下，降痰消肿。
碧雪散　治咽喉肿痛，水浆不下，或生疮重舌、木舌。
碧雪真青黛，硼砂与焰硝（盆过），蒲黄甘草末（俱生），等分掺咽喉。治咽喉肿痛，水浆不下，或生疮，重舌，木舌。
——治喉痹、乳蛾气绝者，即时返活。
单乳蛾用巴豆一粒，去壳打碎，入绵茧壳内塞鼻，在左塞左，在右塞右，若双蛾用两粒塞两鼻。
——喉痹、乳蛾风、口舌生疮，用黑牛胆一个，入生白矾末二两、银朱五钱，入胆内阴干，取出研末，每少许，吹入喉内，神效。
眼疾  ***************************
——论小儿两眼肿痛，上焦火盛也。
吹鼻散　暴病赤痛。
乳香　没药（各五分）　雄黄（三分）　火硝（一钱）　黄丹（水飞，一分）
上为细末，每用少许，吹两鼻孔。
——论小儿未周患两眼肿痛。
拔毒膏
用黄连为末，水调，敷脚心手心自愈。如肿痛难开，加姜黄、牙皂、朴硝为末，同敷太阳穴、手心、足心，加葱捣烂敷之尤妙。
——方，用熟地黄一两，以新汲水浸透捣烂，贴两脚心，布裹住，效。
——治小儿雀目，不计时月。
苍术二两为末，每服一钱，不计时候，用好羊子肝一个，以竹刀子批开，掺药在内，麻绳扎定；以粟米泔一大盏，煮熟为度，患人先薰眼，温服。
耳疾  ***************************
——论小儿耳肿、耳痛、停耳，乃三阳风热壅遏所致，宜升阳散火汤加黄柏、知母晚服，兼服金花丸。
——论小儿耳热出汁作痒，乃痰也，肾火上炎也。宜用
清肾汤
防风　天花粉　贝母　黄柏（盐水炒）　白茯苓　玄参　白芷　蔓荆子　天麻　半夏（泡。各五分）　生甘草（二分半）
生姜三片，水煎服。
——治小儿耳后月蚀疮，烧蚯蚓粪合猪脂敷之。
——治小儿患溃耳出脓水成疮，以蚯蚓粪末吹耳中。
又方，治脓耳。
羽泽散　枯矾末少许，吹入耳中即已。
——方，用五倍子烧存性为末，吹入耳中亦效。
——方，用抱出鸡卵壳炒黄色为末，香油调，灌耳内，即时痛止。
鼻疮  ***************************
——论小儿鼻疮，热壅伤肺，肺主气，通于鼻，风湿之气乘虚客于皮毛，入于血脉，故鼻下两傍疮湿痒烂，是名鼻[匿/虫]。其疮不痛，汁所流处又成疮。泽泻散主之。
泽泻散　治鼻疮。
泽泻　郁金　山栀　甘草（炙。各一钱）
上为细末，用甘草煎汤，食后临卧服。
——治久患鼻疮，脓极臭者，用百草霜研细，每服五分，冷水调服。
头疮  ***************************
——论小儿头生疮，或多生虱子，搔痒成疮，脓水出不止。
——扫光
细茶（一钱，口嚼烂）　水银（入茶内研，一钱）　牙皂　花椒（各二钱）
为末，香油调搽。
——小儿疮痛，经年不瘥者。
白矾（五钱）　胡粉（一两）　水银（一两）　黄连（一两半）　黄芩（一两）　大黄（一两半）　松脂（一两）　蛇床子（十八粒）
上为细末，以腊月猪脂和研水银，不时敷之。
——小儿头疮、胎毒、诸风热恶疮、痘疮。
黄柏　黄连　白芷　五倍子（各等分）
上为细末，用井花水调，稀稠得所，涂开在碗内，覆架两砖上，中空处灼艾烟薰蒸，以黑干为度，仍取下前药，再研为末，清油调涂。如有虫，则用煎油调搽，立效。
——小儿头生秃疮，用通圣散酒拌，除大黄另用酒炒，共为末，再以酒拌焙干，每服二钱，水调服。外以白炭烧红，淬入水中，乘热洗之，更用胡荽子、伏龙肝、悬龙尾、黄连、白矾为末，油调敷之。
脐疮  ***************************
——论小儿因剪脐外伤于风邪，以致脐疮不干，用：
矾龙散
枯矾　龙骨（煅，各五分）
共为细末，每用少许，干掺脐上。
——小儿脐中汁出并痛，用枯矾末干敷。又方，黄柏末敷之。又方，蚕茧壳烧灰存性掺之亦可。
虫积  ***************************
——论小儿虫积痛，凡腹疼，口中出清水者，虫积也。
追虫散
使君子（二钱）　槟榔（一钱）
作一剂，水煎，食远服。
使君散
使君子（去壳，一钱）　槟榔（一钱）　雄黄（五分）
上为末，每服一钱，苦楝根皮煎汤调下。
——治小儿虫积腹痛，用巴豆一枚去壳，捶去油，以朱砂一粒同研匀，用鸡子一个，开顶。微去白，入药在内，搅匀，仍将纸糊口，用秆圈坐于锅内，水煮熟，令儿食之，或以茶清送下，即打下所积虫，极效捷。
——治小儿吐蛔虫。
蛔虫出口有三般，口鼻中来大不堪，或如有白虫兼黑色，灵丹纵服病难安。
楝陈汤
苦楝根皮（二钱）　陈皮　半夏（姜炒）　白茯苓（去皮。各一钱）　甘草（五分）
上剉一剂，生姜煎服。
——女子肚大腹胀，虫积瘦弱，用马慈（一名地梨）食之，打下虫来，肚腹立消。
——治小儿冬月吐蛔虫，多是胃寒胃虚所致。
钱氏白术散
人参　白术（去芦）　白茯苓（去皮）　藿香　木香　干葛　甘草（各二钱）　丁香（二粒）
每服三钱，水煎服。
尾骨痛  ***************************
——小儿尾骨痛者，乃阴虚痰火所致也。
滋阴化痰汤
当归（酒炒）　川芎　白芍（好酒炒）　熟地黄　黄柏（酒炒）　知母（酒炒）　陈皮　半夏　（姜炒）　白茯苓（去皮）　甘草（各等分）
上剉，少用官桂为引，或以前胡、木香为引。如痛不止，加乳香、没药。
阴肿疝气  ***************************
——论小儿阴肿疝气者，寒邪所郁也，五倍子烧存性为末，好酒调服，出汗而愈。
——治疝气偏坠，肿痛不可忍者，槐子炒为末，每服一钱，入盐三分，黄酒调下，立止。
——治小儿疝气，小腹痛，引腰脊挛曲，身不能直。（京师传）
青皮　陈皮　三棱　莪术（炮）　木香　槟榔　川楝肉　芫花（醋炒。各五钱）　辣桂　牵牛（生取末。各三钱）　巴豆肉（不去油，一钱）
上为细末，面糊为丸，如麻子大，每三丸，空心一服，午前一服，姜汤下。
——治小儿阴囊忽肿，或坐地多时，或风邪，或虫蚁吹者，蝉蜕半两，水一大碗，煎汤洗肿处，其痛立止。若不消，再煎再洗，内服五苓散（方见中暑），灯草煎服。
又方，用葱园内蚯蚓屎，用甘草汁调涂肿痛处，或薄荷汁调涂亦可。
盘肠气痛  ***************************
——论小儿盘肠气痛，则腰曲干啼，额上有汗，是小儿为冷气所搏而然也。其口闭脚冷，或大便青色不实，上唇干者是也。此多因生下洗迟，感受风冷而致也。急用葱汤淋洗其腹，揉葱熨脐腹间，良久，尿且涌出，其痛自止。
乳香散　治盘肠气痛。
乳香　没药（各等分）
共为细末，以木香煎汤调服。
脱肛  ***************************
——论小儿脱肛，皆因久患泻痢所致，大肠头自粪门出而不收是也。用葱汤熏洗令软送上，或以五倍子末敷而频托入，又以五倍子煎汤洗之亦可。
又方，以鳖头烧存性为末，香油调敷。一云：以此物烧烟薰之，久久自收。
又，以陈壁土用汤泡之先薰后洗亦效。
提气散（方见脱肛门）　治小儿肛门脱下极效。
遗尿  ***************************
——论小儿遗尿失禁者，膀胱冷弱也。
益智仁（七个）　　桑螵蛸（七个）
为末，酒调服，用熟白果七个送下。
故纸散
用破故纸炒为末，每服一钱，热汤调下。
——治小儿遗尿，六味丸加破故纸、益智仁、人参、肉桂。
——治小儿睡中遗尿不自觉者，官桂为末，雄鸡肝一具等分捣丸，如小豆大，温水送下，每日进三服。
——治小儿遗粪，用枯矾、牡蛎煅，等分为末，米汤调下。
尿浊  ***************************
——论小儿尿浊，澄之如米泔水也。
澄清饮
白术（去芦）　白茯苓（去皮）　白芍（炒）　黄连（姜汁炒）　泽泻　山楂（去子。各一钱）　青皮（四分）甘草（生，三分）
上剉一剂，水煎，空心服。
——治小儿尿浊如米泔水，江南做酒小曲炒为末，每服五分，酒调下，三服而愈。
便血  ***************************
——论便血者，热传心肺也。凡初生婴儿七日之内大小便有血出者，此由胎气热盛之所致也。谓母食酒曲炙煿热毒等物，流入心肺，儿在胎内，受之热毒，亦传于心肺，且女子热入于心，故小便有之，男子热入于肺，故大便有之。治法：生地黄取自然汁，入蜜少许和匀服，男女皆效。
——方用生蒲黄、油发烧灰各一钱为末，生地黄汁或米饮、乳汁调同服。
下淋  ***************************
——论小儿下淋乃膀胱有热，水道不通，淋沥不出，或尿如豆汁，或如砂石，或冷淋如膏，或热淋如尿血。
五淋散
赤茯苓（去皮，六分）　赤芍药（二分）　山栀子（二分）　条芩（三分）　当归　甘草（各五分）
——方加生地、泽泻、木通、滑石、车前子各二分。
上剉一剂，灯心一团，水煎温服。
吐血、衄血  ***************************
——论小儿吐血、衄血、下血，宜用
黄金丸
黄芩不拘多少，为末，炼蜜为丸，如鸡头实大，三岁儿每一丸，盐汤化下。
——治小儿吐血不止，黄连末一钱，淡豆豉二十个，水一盏，煎六分，去渣温服，量儿大小加减。
——治吐血、衄血。
柏枝散
柏枝晒干，藕节晒干
各等分为末，三岁儿每服半钱，藕汁和蜜一匙，白汤调下。
便闭  ***************************
——小儿初生大小便不通，腹胀欲死，急令人以温水漱口，净口吸咂小儿前后心，并脐下、手足心共七处，每一处凡三五次，漱口吸咂，取红赤为度，须臾自通，不尔，则无生意。
——论小儿小便不通者，膀胱火盛也。
神通散
小便闭涩不堪言，为用儿茶末一钱，萹蓄煎汤来送下，霎时溲便涌如泉。
——治小便不通，腹胀欲死，野地蒺藜子不拘多少，焙黄色为末，温酒服，立通。又方，用火麻烧灰，酒调服。
——论小儿大便不通者，脏腑有毒也。小儿风与热滞留蓄上焦，胸膈高起，大便不通。
没药散
没药　大黄　枳壳（炒）　桔梗（各二钱）　木香　甘草（炙。各一钱）
上剉，每二钱，姜三片，水煎服。
——治新生小儿两三日不大小便，用葱汁、人乳各半，调匀，抹在口中，同乳带下，即通。
——掩脐法　治小儿大小便不通。
取连根葱白一茎，生姜一块，淡豆豉二十粒，盐一小匙，同研烂，捏作饼子，贴脐中，烘热贴之，用绢帛扎定，良久气透目通。不通，再易一饼。
二妙散
六七月间，寻牛粪中有蜣螂，不拘多少，用线穿起，阴干收储。用时取一个，要全者，放净砖上，四面以灰火烘干，以刀从腰切断，如大便闭用上半截，小便闭用下半截，二便俱闭全用，为细末，新汲水调服。
肿满  ***************************
——论小儿肿满，土亏水旺也。并四肢肿满，阴水阳水皆可服。
加味五皮散
五加皮　地骨皮　生姜皮　大腹皮　茯苓皮（各一钱）　加姜黄、木瓜各一钱
剉散，水煎服。一方，去五加皮，加陈皮、白桑白皮。
——治小儿诸般肿胀，黑牵牛半生半炒，取头细末，每服一二匙，桑白皮煎汤，磨木香汁调服。
黄疸  ***************************
——论小儿黄疸，寒热，呕吐而渴，或饮冷水，身体面目俱黄，小水不利，不得安卧，不思饮食。
茯苓渗湿汤
茯苓　茵陈　山栀　黄连　黄芩　防己　白术　苍术　陈皮　青皮　枳壳　猪苓（各一钱）　泽泻（三钱）
水煎，徐徐温服。如小便不通加木通。如伤食，不思饮食加神曲、麦芽、砂仁。
汗症  ***************************
——论小儿盗汗，潮热往来，胡黄连、柴胡各等分为细末，炼蜜为丸，如鸡头子大，每一丸至三丸，银器中用酒少许化开，更入水五分，重汤煮二三十沸，放温，食后和渣服。
——治小儿虚汗，或心血液盛，亦发为汗，此药收敛心气。
新罗人参　川当归（各三钱）
上细剉，用雄猪心一个切三片，每服二钱，猪心一片，并水盏半煎，食前作两服。
——治小儿盗汗，因食生冷之物过多，或热水淘饭，大能损土，为水之所伤，则不能制其津液，故成汗自出也。
牡蛎（煅，二钱）　黄芪（蜜炙）　生地黄（各一两）
剉散，水煎服。
——治小儿盗汗，用五倍子为末，津液调涂脐中，一宿即止。
又方，用何首乌为末，津液调涂脐，效。
解颅  ***************************
——论小儿解颅者，生下囟门不合也。长必多愁少笑，目白睛多，面色㿠白，肢体消瘦，皆肾虚也。
——治小儿颅囟开解，头缝不合，此乃肾气不成，肾主骨髓，而脑为髓海，肾气不盛，所以脑髓不足，故不能合。丹溪治解颅以八物汤，有热加酒炒黄连、生黄芩、甘草，水煎服，外用布帛紧束，又以白芨末敷之。
人参地黄丸
人参（二钱）　怀熟地黄（四钱）　嫩鹿茸　山药　白茯苓（去皮）　牡丹皮　山茱萸（酒蒸，去核。各三钱）
上为细末，炼蜜为丸，如芡实大，用人参煎汤研化，食远服。
鹤节  ***************************
——论小儿鹤节，因气血不充，故肌瘦薄，骨节呈露，如鹤之膝。
当归地黄丸
怀熟地黄（酒蒸，八钱）　山茱萸（酒蒸，去核）　干山药　泽泻（去毛）　牡丹皮（去梗）　白茯苓（去皮）　当归（酒洗，各三钱）
——方加鹿茸（酥炙），牛膝（去芦，酒洗。各二钱）
上为细末，炼蜜为丸，芡实大，每服熟水研化，食前服。仍以天南星炮，去皮、脐，研细末，米醋调敷绢帛上，烘热贴之，亦良法也。
行迟  ***************************
——论小儿行迟，肝肾虚弱，骨髓不充，不能行步。
加味地黄丸
怀熟地黄（八钱）　山药（四钱）　山茱萸（酒蒸，去核，四钱）　白茯苓（去皮）　牡丹皮　泽泻（各三钱）　嫩鹿茸（酥炙，二钱）　怀牛膝（去芦，酒洗，三钱）　五加皮（三钱）
上为细末，炼蜜为丸，黍米大，每服一钱，空心盐汤送下。
——论小儿禀受元气不足，颅囟开解，肌肉消瘦，腹大面肿，语迟行迟，手足如筒，神色　昏慢，牙齿生迟，诸尺。
调元散
干山药（五钱）　人参　白茯苓（去皮）　白茯神（去皮、木。各二钱）　白术（去芦，二钱）　石菖蒲（一钱）　白芍药（炒）　熟地黄　当归　川芎　黄芪（蜜炙。各二钱半）　甘草（炙，一钱半）
上剉，姜枣煎，不拘时服，婴儿乳母同服。
语迟  ***************************
——论小儿语迟者，心气不足也。
菖蒲丸
石菖蒲　人参　麦门冬（去心）　川芎　远志（甘草水泡、去心）　当归　乳香　朱砂（另研。各一钱）
上为末，炼蜜为丸，黍米大，每服十丸，食远，粳米饮送下。
齿迟  ***************************
——论小儿齿迟者，肾不足也。
芎藭散
川芎　干山药　当归　白芍（炒）　甘草（炙。各二钱半）
上为细末，每服二钱，白汤调下，食后服。将此干药末擦牙龈即生。
龟胸  ***************************
——论小儿龟胸者，因肺热胀满，攻于胸膈，即成龟胸也。又云：缘乳母食面热物五辛，转更胸高起也。
龟胸丸
川大黄（煨，六分）　天门冬（去心）　百合　杏仁（去皮、尖，麸炒）　木通（去节）　枳壳（麸炒）　桑白皮（蜜炙）　甜葶苈（隔纸炒）　软石膏（各一钱）
上为细末，炼蜜为丸，绿豆大，每服五丸，温水化下，食后临卧服。仍宜灸两耳前各一寸半上两行三骨罅间，六处各灸三壮，春夏从下灸起，秋冬从上灸起，依法灸之。
龟背  ***************************
——论小儿龟背者，由儿生下风邪客入于脊，入于骨髓，致成龟背也。龟胸龟背并用龟尿点其骨节自愈。取龟尿法，用青莲叶，按龟在上，用镜照之，其尿自出。
龟背丸
枳壳（麸炒）　防风（去芦）　独活　大黄（煨）　前胡（去芦）　当归　麻黄（去节。各三钱）
上为细末，面糊为丸，如黍米大，每服十五、六丸，看儿大小以米汤下，食后服。仍灸肺俞穴，在三椎下两傍各一寸半；心俞穴，在五椎下各一寸半；膈俞穴，在七椎下两傍各　一寸半，各灸三壮，以小儿中指节为一寸，艾炷以小麦大，灸五壮愈。
——治小儿龟背，儿生下客风入脊，遂于骨髓，即成龟背，治以龟尿点骨节即平。取龟尿法：用莲叶置龟于上，尿自出。
诸迟  ***************************
——论小儿行迟、齿迟、解颅、囟填、五软、鹤膝、肾疳、齿豁、睛白多愁，凡此皆因禀受肾气不足。当以六味丸加鹿茸补之。若因精气未满而御女以通，多致头目眩晕，作渴吐痰，或发热足热，腰腿酸软，或自汗盗汗，二便涩痛，变生诸疾，难以名状，余尝用六味、八味二丸，及补中益气之剂，加减用之，无不奏效。（方见补益剂）
——小儿五岁不能言，咸以为废人矣。但其形瘦痿，乃肺肾不足，遂用六味丸加五味、鹿茸，及补中益气汤加五味，两月余，形气渐健，将半载，能发一二言，至年许，始声音明朗。（方见补益）
滞颐  ***************************
——论滞颐，乃涎流出而溃于颐间也。涎者脾之液，脾胃虚冷，故涎自流，不能收约，法当温脾为主。宜服
温脾丸
半夏（姜汁炒，一两）　木香（五钱）　丁香（二钱）　白姜（炒，五钱）　白术（去芦，炒，一两）　青皮（去穰，五钱）　陈皮（五钱）
上为细末，姜汁打稀糊丸，麻子大，每二、三十丸，米饮送下。
囟陷  ***************************
——论囟乃脏腑有热，渴饮水浆，致成泄痢，久则血气虚弱，不能上交脑骨，故囟如坑，不得满平，宜用黄狗头骨炙黄为末，鸡蛋清调敷之即合。
囟填  ***************************
——论囟填者，囟门肿也。脾主肌肉，乳食不常，饥饱无度，或热或寒，乘于脾家，致使脏腑不调，其气上冲，为之填胀，囟突而高，如物堆垛，毛发短黄，自汗是也。若寒气上冲则牵硬，热气上冲则柔软，寒者温之，热者凉之，剂量轻重，兼以调气，小儿肝盛，风热交攻，亦然，未易瘥耳。
手拳  ***************************
——论手拳不展，禀受肝气怯弱，致筋脉挛搐，两手伸展无力。宜服
当归　薏苡仁　秦艽　米仁　枣仁　防风　羌活（各等分）
上为末，炼蜜为丸，如鸡头实大，麝香汤化下，量儿大小服之。
脚拳  ***************************
——论脚拳不展，所禀肾气不足，荣气未充，脚指拳缩无力，不能伸放。宜服
川牛膝（去芦）　山茱萸肉　　　当归身（酒洗）人参　牡丹皮　怀生地黄　　补骨脂
上为末，炼蜜为丸，如芡实大，空心盐汤送下。
——治富翁子，八岁不能步履，只因看得太娇，放不落手，儿身未得土气，以致肌肉软脆，筋骨薄弱，用黄土放入夹袄内与穿，内服地黄丸，加人参、鹿茸、牛膝、虎胫骨，服未半料，儿能行矣。
——治小儿禀赋肾经虚热，耳内生疮，或肌肉消瘦，骨节皆露，名节疳。六味丸加鹿茸、牛膝各一两，五味子四两。若颅解不合，牙齿不生，眼睛不黑，腿软难行，最宜此药。
痘疮  ***************************
夫痘疮者，乃胎毒之所致也。婴儿在胎之时，感其秽毒之气，藏于脏腑之中，发时有近远之不同耳。若值寒暄不常之候，痘疹由是而发，因其所受浅深而为稀调焉。大抵始发之时，有因外感风寒而得者，有因内伤饮食而得者，有因时气传染而得者，有因跌扑惊恐而得者。
大凡初起未见红点，与伤寒相类，发热烦躁，脸赤唇红，身痛头痛，乍寒乍热，喷嚏呵欠，喘嗽痰涎等症。身热未明，疑似之间，急须表散，可服败毒散，以微发其汗，则胎毒随汗而解，而痘疹亦随发而出矣。
痘苗一见之际，则禁表药，恐发得表虚故也。虽视痘之稀稠，稀者轻，不须用药，而稠者重，宜以九味神功散以化其毒，痘自出至齐，宜此加减用之，能除诸病，毒已解尽，又看痘之起胀何如，如痘不起胀，此元气虚也，宜以保元汤主之，而痘必起胀。又看痘之贯脓如何，痘不贯脓，此气血虚也，宜内托散加人乳、好酒，此贯脓之巧法也。贯脓已满，又看收靥如何，若当靥不靥，灰陷黑陷，呕吐白沫为表虚，宜木香散治之。若当靥不靥，寒战咬牙，痒塌泄泻为里虚，宜异功散治之。有过服热药，以致热毒猖狂，血气弥盛，痘烂不靥者，宜小柴胡汤、猪尾膏解之。
收靥已毕，又看痘后有无余毒，若余毒盛，必因过服附子，热毒失解，聚而不散，以致浑身手足赤肿，成痈疮也，宜消毒饮、五福化毒丹治之，又有毒攻发为诸病，宜随症而疗之。
大凡痘疮，七日以前为里实，不可投温燥之药，能助毒也。八日以后为里虚，不可投寒凉之剂，能伐生气也。但世俗不分寒热，但见痘出不快，举手悉用陈氏治虚寒热药。殊不知痘疮属燥热者多，急以丹溪凉血解毒治之。若概投热剂，岂无死者。今不知致病之因，又不求立方之意，仓卒之际，据症检方，漫尔一试，设有不应，并其书而废之，不思之甚也。
余观陈氏其意，大率归重于太阴一经，盖因手太阴属肺、主皮毛、足太阴为脾，主肌肉，肺金恶寒而易于外感，脾土恶湿而无物不受。观其用丁香、姜桂，所以治肺之寒，用术、附、半夏所以治脾之湿。使肺果有寒、脾果有湿而兼有虚也，量而与之，中病则已，何伤之有。今徒见疮之出迟者，身热者，泄利者，惊悸者，气急者，渴思饮水者，不问寒热虚热，卒投木香散、异功散，间有偶中，随有获效；设或误投，祸不旋踵，何者？古人用药制方，有向导，有监制，有反佐，有因用。陈氏之方之时，必痘疮而挟寒者，其用燥热补之，故其宜也。今未挟寒，而用一偏之方，宁不过于热乎？余尝会诸家之粹，求其意而用之，实未敢据其成方也。
若痘疮虚寒，淡白色，痒塌属虚寒，宜用之。若发热壮盛齐勇，红紫色，燥痒，此属热毒，宜凉血。自陈氏方盛行后，属虚寒者率得生，属热毒者愁不救。痘是胎毒，古人治法只解毒，然气血虚则又送毒气不出，及不能成就，故陈氏之法既行，而解毒之旨遂隐。只顾救其虚寒之痘，而不能治其燥热之疮也。余思治法，陈氏与丹溪寒热兼用，俱不可废，如痘疮陷顶，灰白色，寒战闷乱，腹胀泄泻者，属寒，只用异功等方治之。如热盛，红紫燥痒属热毒者，急用凉血之药，消毒等散，相兼而用之，岂有不中其病耶。
余谓痘疹，乃小儿之酷疾，生死反掌，古人论之不一，有见于寒者，有见于热者，学者不可执一而误赤子之生。何也？盖痘疹乃胎毒所致，初生小儿失于拭去口中秽毒者，一误也；及长，失于未用预解胎毒免痘之方者，二误也；初起发热，有当汗而不汗者，三误也；将出之际，有不当汗而汗者，四误也；既出之后，有毒盛当解毒而不解者，五误也；起胀贯脓之时，有当补虚而不补虚者，六误也；有首尾症平，不当下而下者，七误也；有首尾实热，当下而不下者，八误也；有首尾虚寒，当温补而不温补者，九误也；有过服热药，致痘疮后余毒，当解毒而不解毒者，十误也。凡此十误，当预慎之，务加变通，故曰：寒者温之，热者凉之，虚者补之，实者泻之。又曰：化而裁之，神而明之。若斯治者，庶免小儿夭枉之祸耳。
●视痘颜色轻重之法
空谷而向应，形动而影随。夫痘疮之发也，内热和缓，运于外者必轻，便闭烦躁，彰于外者必重。有诸中，形诸外，理势之自然也。夫颜色贵润泽而嫌昏暗，贵光彩而嫌枯涩，贵淡红而嫌黑滞，贵圆净而嫌破碎，贵高耸而嫌平塌，贵结实而嫌虚薄，贵稀疏而嫌稠密。根窠收紧，痘分阴阳。见点动活，更怕脸浮。出要参差，血宜归附。耳后、心、喉少于他处为佳，眉棱、两颧、额前光润不泄为妙。一发热便出者重，疮夹疹者半轻半重。里外微红者轻，外黑里赤者微重，外赤里黑太重，疮内黑点如针孔者，热极，青干紫陷，昏睡汗出，烦躁热渴，腹胀啼喘，大小便闭者困也。善治者观其形色而辩之，轻者获安，重能取效矣。
●痘症辨疑赋
胎毒蓄积，发于痘疮。传染由于外感，轻重起于内伤。初起太阳，壬水克于丙丁；后归阳明，血水化为脓浆。势若燃眉，变若反掌。若救焚兮，徒薪何如焦额；如落水兮，拯溺不及褰裳。欲知表里虚实，须明寒热温凉。证候殊形，脏腑易状，肝火激成水泡，肺主涕而脓浆。心斑红紫，脾疹赤黄，肾经居下，不受污浊，为变黑而可防。观其内症，推乎外脏。呵欠烦闷兮，肝木之因；咳涕喷嚏兮，肺金之象；目带赤兮，心火延于胸膈；手足厥冷而昏睡兮，脾土困于中央。耳尻属肾，温暖如常，二处烦热，痘疹乖张。
先分部位，次察灾祥。阳明从目落鼻，太阳形于头上。心火炎热则舌干面赤，肺金郁结则胸膈先伤。手足属乎脾胃，肝胆主胁肋之傍，头项三阳交会，腰背统乎膀胱。外症明分，用心想象。泄者邪盛于下，吐者邪盛于上。气逆而腹胀隐隐，毒甚而腰痛惶惶。心热甚而惊搐，胃邪实而癫狂。口燥咽干，肺受火邪而液竭；便闭尿涩，肾因火旺而津亡。
欲识痘之轻重，当观热于形状。毒甚兮心如炎上，毒微兮内外清凉，寒热往来神气爽，定知痘出必祯祥。数番渐出兮春回阳谷，一齐涌出兮火烈昆冈。蚕虫蚤斑，刻期而归阴府，蛇皮蝉蜕，引日而返泉乡。虽怕红紫，最嫌灰白，最宜淡红滋润，切忌黑陷干黄。色要明润兮，犹恐薄嫩之易破，痘贵干结兮，又愁痒塌之难当。面颊稀而磊落，清安可保，胸膈密而连串，吉凶难量。顶欲尖圆，不宜平陷。浆宜饱满，切忌空疮。皮喜老而愁嫩，肤爱活而怕光。结实高耸，始终无虑；丹浮皮肉，必主刑伤。唇面头肿兮，八九如何可过，腰痛胃烂兮，一切定主灾殃。疮堆口舌，毒缠颈项，咽疮喉肿，饮食难尝。泄痢脓血，毒陷无浆，人力难尽，天命匪张。痘疮焦落，辨别阴阳，人中上下，先靥为良。足腰先若黑靥，多凶而少吉祥。
●神断秘诀
细嫩无分地，粘连一片红，七朝虚痒塌，干燥定无脓。皮肤无光亮，胸前不空闲，一身红紫袍，九日往西天。痘肿皮不肿，眼开口又开，阴阳俱无缝，六日一场空。满面皆稠密，仔细看阴阳，天庭浆不足，此儿必有伤。头身色不润，脓绿臭难当，此般脾气绝，不久命须亡。初起疮贴肉，起后肉难通，寒热不分别，痒塌七朝中。见点如川样，焦枯黑陷伤，心肾二经绝，此痘火中央。头面方见大，顷刻又尖长，此般形像见，不羡有奇方。十四痂堪落，依然干燥脓，沉沉睡不食，延日不能生。目中光射斗，手足乱摇摇，若逢有此疾，不日命须倾。
五经穴痘上，斜视肿不分，总然与解毒，迟日一场空。舌尖上见黑，心经克肺经，皮红胭脂样，半月此儿亡。目白睛红赤，唇红痘三般，黄浆胃先腐，焦裂饮茶终。初见云中月，云中隐隐丹，两朝三日后，儿命待西天。脓黄色不活，干极脚摊红，牙疳泻不食，半月命须终。脐凸四肢浮，睛黄赤鼻头，类般颜色异，十五命难留。仔细看身疔，咽喉前后心，阴阳并脑后，肾舌顶阴生。十四痂该落，脓疮食不进，无神死蛇臭，儿命必身遁。，见点如肝样，针苗接一连，干红主绝水，十命九难延。目定神昏热，喉痰膝下冰，饮汤并下泻，顷刻命难存。舌上浮血点，喉疮咽不清，皮红痘不起，心经克肺经。如神真妙诀，学人要精明。
●预解胎毒免痘门
延生第一方
——论婴儿初生脐带脱落后，取置新瓦上，用炭火四周烧至烟将尽，放地上，用瓦盏之类盖之，存性，研为末，预将朱砂透明者为极细末，水飞过，脐带若有五分重，朱砂用二分五厘，生地黄、当归身煎浓汁一二蚬壳，调和前二味，抹儿口上腭间及乳母乳头上，一日之内，晚至尽。次日大便遗下秽污浊垢之物，终身永无痘疹及诸疾，生一子得一子，十分妙法也。
——论小儿未出痘疹者，每遇交春分、秋分时服一丸，其痘毒能渐消化，若只服一、二次者，亦得减少，其毒尽能消化，必保无虞。此方神秘，本不欲轻传，但慈幼之心不能己，愿与四方君子共之。
神效消毒保婴丹
缠豆藤（一两五钱，其时八月间收取，毛豆梗上缠绕细红丝者是，采取阴干，妙在此药为主）　黑豆（三十粒）　赤豆（七十粒）　山楂肉（一两）　新升麻（七钱五分）　荆芥（五钱）　防风（五钱）　生地黄（一　两）　川独活（五钱）　甘草（五钱）　当归（酒洗，五钱）　赤芍（五钱）　连翘（七钱五分）　黄连（五钱）　桔梗（五钱）　辰砂（水飞，另研，一两）　牛蒡子（纸烧过，一两）　苦丝瓜（两个，长五寸，隔年岁经过霜者方妙，可烧存性）
上为极细末，和匀，净砂糖拌，丸李核大，每服一丸，浓煎甘草汤化下。其前项药须预辨精料，遇春分、秋分，或正月十五日、七月十五日修合，务在精诚。忌妇人猫狗。合时向太阳祝药曰：
神仙真药，体合自然，婴儿吞服，天地齐年。吾奉太上者君急急如律令敕。一气七遍。
全生保安散　（鲁府秘传）治小儿不出痘疹
麻黄　羌活　防风　升麻　生地黄　黄柏（酒浸。各五分）　川芎　藁本　干葛　苍术　黄芩（酒浸）　茯苓　柴胡（各二分）　红花　细辛　苏木　白术　陈皮（各一分）　甘草　归身　黄连（各三分）　连翘　吴茱萸（各半分）
上剉一剂，立春、立夏、立秋、立冬之日，水煎，露一宿，次早温服。如一年之内依时服此四服，神效，永不出痘。
涤秽免痘汤　（大尹王天中传自上方异人）
十月经霜后取楝树子一升，收储到正月初一日半夜子时，父母之令一人知，将楝子入锅内，用水煮汤，待温，洗儿全身，永不出痘，真仙方也。
●乡邻出痘预服禁方
——凡乡邻如有时行痘疹，可以预防，宜节其饮食，谨其起居，加减衣服，预其药饵，亦制节谨度，顺天生道也。
麻油擦法
用麻油每夜临卧时以手中三指蘸油擦儿头、额、项、背、腰、两手腕、两足腕，然后睡，即可以使轻，此亦畅达流通，升脱凝滞之义也。
三豆汤
大黑豆、赤小豆、绿豆各一盏，甘草一两，细切，每日用四味，瓦罐煨熟烂，连豆带汤与儿食之。黑豆解肾经之毒，制相火也；赤小豆解心经之毒，制君火也；绿豆解阳明经之毒，制胃火也。用豆者，又以形治，以类从也。易简而便里闬，食治以便童稚，其为神巧矣乎。
永不出痘二五散　（贾兰峰传）
用有雄鸡蛋七枚，内取一枚开一孔，去清黄净，装入鲜明好朱砂四钱九分，其孔以纸糊，用鸡抱出鸡雏，将朱砂采日精月华各七日夜，收贮听用；再用起头结丝瓜一个，候老成种，干烧灰存性，为末，每服朱砂五分，丝瓜灰五分，为细末，蜂蜜水调服。服过三次，永不出痘疹，邻家出痘就宜服之。
油饮子
若遇痘疹行时，左右邻家有出者可预服之。用真香油一斤煎熟，逐日与儿饮尽，永不出痘。
●看耳后筋纹断法
凡耳后筋纹似水红色为上，杏红色次之，大红色宜退火，紫黑青色皆不治。又，须条匀直上耳尖，而无分枝者为上，若分枝缠绕者，虽淡红亦凶。其或过发际者，多不可救。
●纸捻照法
用学书竹纸，或烧钱草纸，烘干作捻子，如小指大，蘸香油于灯上，往来熏炙，令纸条无泡不爆吒，又饱蘸油，又薰炙，令油无泡，即点捻子，将患者房内窗门闭，令黑暗，有光处以衣蔽之，看其左颧有何色点，右颧有何色点，中庭有何色点。观两颧宜以捻子在两耳边及鼻边平照。观中庭宜以捻子在两目角平照，看其皮中历历可指，是赤是紫，是块是点，晓然明白。若是麻疹则浮于皮外，肉内无根，若是痘疹，根在肉内极深，若以捻子当颧及中庭正照，则黯而不见。捻子有灰眵，即掐去令明，如此照之，病情在内，可以预见。若日间以天日光观之，则不见矣。
●初起发热治法
——论发热之初，急宜表汗，使脏腑胎毒及外感不正之气，憎寒壮热，头疼腰痛，腹胀或喘嗽痰涎，鼻流清涕，或因惊恐跌磕而发搐搦，角弓反张，上宫天吊，一切内外所感，尽从汗散，则痘出自然稀少。但热甚者其毒亦甚，热微者其毒亦微。然表药必在红点未见之前，可服
败毒散
升麻　干葛　紫苏　川芎　羌活　防风　荆芥　前胡　薄荷　桔梗（去芦）　枳壳（去穰）　牛蒡子　蝉蜕　山楂肉　地骨皮　甘草
上剉一剂，生姜一片，水煎，临服加葱白汁五匙，热服。一方无干葛，加紫草。如热甚，加柴胡、黄芩。冬加麻黄。暑月加香薷。泻加猪苓、泽泻。
——论小儿痘疮，才觉发热者，服之不出，见苗者服之出稀，陷伏者服之起胀，妙不可言。
神效复生丸　（方伯王如水传）
当归身　西芎　升麻　干葛　白芍　人参　黄芪甘草　辰砂（一两二钱）　紫草茸（一两）
上为末，糯米粽为丸，如鸡头子大，每服一丸，河水煎滚，入黄酒少许送下。
——论痘初发热，一服即轻，百发百中。
预服万灵丹
紫草茸（一两）　山豆根（五钱）　升麻（小者）　葛根　蝉蜕（浮者）　僵蚕（炒，去丝）　白附子　　连翘（去心。各一钱）　全蝎（去毒，十个）　生甘草（五分）　雄黄（一钱五分）　麝香（一钱）　蟾酥（一钱，好酒炖化如蜜）
上十二味为末，用蟾酥丸如皂子大，每服一丸，紫草汤下。
——论痘疮初出，先用此药涂面，若用之早，则痘疹不生于面，用之迟，虽出亦稀少。
玉颜膏
黄柏（去皮，一两）　绿豆粉（四两）甘草（生，四两）　红花（二两）
上为末，香油调成膏，从耳前、眼、唇、面上并涂之，日三、五度。
●出痘治法
避秽气：
腋下狐臭气，房中淫液气，行远劳汗气，沟粪浊恶气，妇人经候气，诸疮腥臭气，硫黄烟气，吹灭灯烛气，误烧头发气，柴烟鱼骨气，葱蒜韭薤气，煎炒油烟气，醉酒荤腥气，麝香燥秽气。
又禁忌：
生人往来，詈骂呼怒，对梳头，对搔痒，勿扫地，勿对谎言，勿饮食歌乐，勿僧道师巫入房。
以上秽气、禁忌诸条，谨之则重可变轻，不谨则轻变重矣。
——论外解诸方，凡被房事、经水、生产之秽所犯者，以大枣烧烟解之。凡补五辛厌者，以生姜烧烟解之。凡被酒厌者，以葛根、茵陈蒿烧烟解之。凡被死尸之气及厉气所犯者，以大黄、苍术烧烟解之。凡被狐臭、犬、羊厌者，烧枫球解之。凡遇风雨，烧苍术枫球避之。
凡一切恶气，通以乳香烧烟薰之。仲景曰：小儿痘时宜烧乳香辟诸恶气。盖荣卫遇香则行，遇臭则凝故也。
世俗煮醋薰痘，谓其能活血。然醋煮收敛，故妇人血崩者用薰之。痘毒欲升发而不欲收敛，故不宜耳。尝见用醋薰痘，发痒搔破而败事者，慎之。
——论痘疹初出时宜用此酒遍喷四面床壁，及与患者服，役人皆饮，能辟秽毒。又，以净胭脂点两眼角，防痘入眼。
胡荽酒
胡荽三两，细切，以酒两钟煎沸，用纸密封，勿令气出，候冷去渣，从顶至颐颔，微微涂之，更喷背、脊、胸腹及两脚皆遍，再用满房壁门户遍洒之，尤妙。
——论痘疮欲出未出，热尚未解，毒气太盛，稠密成片，急进此三、四服，快透消毒如神，专治内蕴邪热，咽膈不利，痰涎壅嗽，眼赤脸肿，腮项结核，肿壅痰聚，遍身风疹，痹毒赤肿等症。
消毒散
牛蒡子（微炒，四钱）　荆芥　甘草（各一钱）　防风（去芦半钱）
——方加黄芩（一钱），犀角（镑，五分）
上剉，水煎温服。
——论痘疮已出，痘毒太盛，以此消毒，或出不快，皆宜服之。一云：痘疮欲出，浑身壮热，不思饮食，若服此一剂即内消。已有一两颗出，即解其半。若全出，即当日头焦，只三服瘥。予每用此治壮盛小儿痘出毒盛，殊效。若虚者，宜神功散，尤妙。
化毒散
紫草茸（五钱）　川升麻　甘草（各二钱半）
上剉，每服二钱，糯米五十粒，同煎服。
——论痘出毒气太盛，血红一片，不分地界，如蚊蚕种，或诸失血，或吐泻，七日以前诸症可服，解毒神效。
九味神功散
黄芪　人参　白芍　紫草　红花　生地黄　牛蒡子（各等分）　前胡　甘草（钱半）
上剉，水煎温服。渣再煎服。热甚者，加黄连、黄芩各一钱，未退再加大黄。有惊，加蝉蜕（去翅、足）。若头粒淡黑色者，有寒乘之，加桂一钱。如大便闭加大黄。
——痘发渴，服神功散，当不渴，或犹渴者，用红花子一味煎汤饮，无子即用红花亦好，加牛蒡子尤妙，盖能散胃口之瘀血故也。切不可用荔栀、枣，能助阳经之火。大发渴者，用真黄土，百沸汤碗盖泡，取出水，少加沙糖饮之，立止。
——痘出三日内顶陷者，非虚也，用神功散活血退火。
——四日以前有寒症，其色黑，掺保元汤加官桂。
——色白光者，寒乘之，神功散加官桂。
——腹痛者，毒盛也，神功散主之。
——面红不退，地界不分者，神功散倍前胡。
——吐者，毒盛乘火炎而宣也，神功散主之。
——泄泻者，火盛而奔越也，神功散加升麻以提之。
——身已凉，汗出不止，血随气溢也，用当归（五钱）、黄芪（三钱）、酸枣仁（炒，三钱），作一剂，水煎服，立止。
——有痰用白附子磨服，切不可用二陈汤，使燥阳明经，使孤阳无阴，不能施化也。
——嗽用杏仁煎汤，磨白附子服，即止。
——遍身疼痛者，以木香一味磨服即止。
——浆行作痒，此内热而外为风寒所乘，用荆芥穗纸裹紧，米糊粘住纸头，令不散，灯上烧了，却于桌上擦去灰，快放手指定痒痘头，点痒处一下即放退，每痘痒点之，立止。
——行浆，浆足而发疔，认定是黑疔痘，或黑而硬，或有红丝，或为大紫泡，未曾解毒者，仍以神功散加雄黄、黄连、大黄、黄芩煎服。却用点法：雄黄一钱，研胭脂，重浸水令浓，调雄黄末点疔头上，立时即红活，亦神法也。盖雄黄能解毒，胭脂能活血也。
——痘九日十日作泻，先令解毒者，宜用：
定中汤
真正黄土一大块，碗盛，以百沸汤泡，即以碗盖，少顷出用。如冷，倾于盏内，外以热水烫之。加入雄黄一钱、朱砂五分，二味为末，和匀，以黄土汤两盏，少加沙糖，温服立止。
——痘疮腹胀渴者，或泻渴者，或足指冷渴者，或惊悸渴者，或身温渴者，或身热而㿠白色渴者，或寒战渴不止者，或气急咬牙渴者，或饮水转渴不止者，以上九证即非热也，乃脾胃肌肉虚，津液衰少故也，木香散主之。如不愈，更加丁香、官桂，多煎服，丁香攻里，官桂发表，其表里俱实，而疮不致痒塌喘渴而死矣。
——痘十一、二日，当靥不靥，发热蒸蒸者，宜用
甘露回天汤
沙糖（半酒杯），百沸汤调一大碗，温服，立时热退。痘靥，百发百中，真有回生之力也。
●看痘不治法
初出涌壮者不治。出如蚕种者不治。随出随没者不治。如蚊虫咬者不治。气血相失者不治。倒出者不治。饮水如促鼻者不治，以肺气不能疏理也。
●看痘轻重歌
轻者热轻痘亦稀，大小后先出不齐，根窠红活疮肥满，饮食如常勿药宜。
重者热中疮并出，密如蚕种若胭脂，根白顶红并紫黑，若逢血活尚堪医。
●起胀治法
保元汤
人参（去芦，二钱）　嫩黄芪（三钱）　甘草（一钱）
上剉一剂，生姜一片，水煎温服。
——当起胀而不起，用穿山甲炒成珠，研末二钱，酒调服。
——血弱不起，根底淡薄，以保元汤加丁香三粒、肉桂一钱、当归二钱、川芎一钱，水煎温服。
——二日初出，圆晕成形，干红少润，毒虽犯上，其气血未离，以俟其气血交会也。然毒尚浅，急以保元汤加官桂，活血匀气之剂，如毒若盛，兼解毒之药。治血加当归（五分）、白芍（一钱），匀气加陈皮（五分），解毒加玄参（七分），蒡子（炒，七分），水一盏，煎七分，温服。
二三日，根窠虽圆而顶陷者，血亦难聚，为气虚弱不能领袖其血也，以保元汤加川芎、官桂，扶阳抑阴，岂有不痊者哉。
四五日，根窠虽起，色不光泽，生意犹存，为气弱血盛，以保元汤加芍药、官桂、糯米，助卫制荣，斯为调夑之妙也。
五六日，气盈血弱，色昏红紫，以保元汤加木香、当归、川芎，助血归附气位，以全中和之道也。
六七日，气交不旺，血虽归附，不能成浆，为气血少，寒不能制，急投保元汤加官桂、糯米，助其成浆，而收济惠之伟功，斯为治矣。
七八日，毒虽化而浆不满，为气血有凝，不能大振，以保元汤加官桂、糯米，发阳助浆，斯可谓保全生命矣。
——痘至此专主贯脓，脓已满，虽有他症亦不坏事。若痘无脓灰暗，虽无他症亦死。
——痘疮至八九十日，视痘顶心上有点如水珠见出，此痘漏，无药可医，死症也。
八九日浆不充满，血附线红，气弱而险也，以保元汤加糯米，以助其气而驾其血，斯浆成矣。
十一二日气血充满，血尽浆足，湿润不敛者，内虚也，以保元汤，血亦有力，加白术、茯苓，助其收敛而结痂也。
十三四日，毒虽尽解，浆老结痂之际，或有杂症相，仍以保元汤随症加减，不可峻用寒凉大热之剂，恐致内损之患故也。
十四五六日，痂落潮热，唇红口渴，不食，以四君子汤加陈皮、山楂、黄连。如渴甚，用参苓白术散。如热不解，以大连翘饮去黄芩主之。症去之后，多有内损，或余毒未解，此则尤为难治也。
凡痘疮发渴者，为虚弱而津液枯竭也，保元汤加麦门冬、五味子即止。如不止，以参苓白术散，一、二剂即止。
凡痘疮不起发，脓浆不浓，保元汤加川芎（五分）、丁香（四分）夏月二分）糯米（二百粒），煎熟，加好酒、人乳各半盏同服。
若头额不起胀，加川芎六分为引。若面部不起胀，加升麻四分为引。若胸膈不起胀，加桔梗四分为引。若两膝不起胀，加牛膝四分为引。若两手不起胀，加桂枝二分为引。
——论痘疮胃虚，不进饮食，或口干发渴，或吐泻等症。
参苓白术散
人参　白术（去芦，炒）　白茯苓（去皮）　甘草（炙）　白扁豆（炒）　莲肉（去心）　山药（炒。各一钱五分）　桔梗（八分）　薏苡仁（八分）　砂仁（七分）
上为细末，每服五、六分或一钱，红枣煎汤调下，或姜汤亦可。
●贯脓治法
——论痘疮血气虚损，或风邪秽毒冲触，使疮毒内陷，伏而不出，或出而不匀快，此药活血匀气，调胃补虚，内托疮毒，使之尽出，易收易靥。
内托散
人参　黄芪　当归（各二钱）　川芎　防风　桔梗　厚朴（姜汁炒）　白芷　甘草（各一钱）木香　官桂（各三分）
上方，如红紫干燥黑陷属热毒者，去桂加紫草、红花、黄芩，用此药调穿山甲炒成珠为末五分同服。若淡白灰黑陷伏属虚寒者，加丁香救里，官桂救表。当贯脓而不贯脓者，倍参、芪、当归，煎熟，临服入人乳汁、好酒同掺服，此贯脓之巧法也。泄泻加丁香、干姜、肉豆蔻。
——论痘疮已成，出齐而难胀，或已胀齐而难靥者，由内虚故耳。盖痘既出，灰白色，及顶平不起，或陷伏者，气血大虚也。宜此方
归茸汤
嫩鹿茸（酥炙）　当归身（酒洗）
上剉五钱，好酒煎，温服。
——论痘属虚寒，八九日色白如水泡，顶陷根白痒塌，寒战切牙等症。
回阳酒
鹿茸（酥炙）　大附子（面包煨，去皮、脐）　嫩黄芪　当归（酒洗）
上剉，好酒煎服。
——论痘出至贯脓收靥之时，倒塌伏陷，心慌，喘急闷乱，死在须臾。
好楝参一两，水煎浓汁，灌下即苏。
——论灰白黑陷，呕吐白沫，为表虚。
木香散（十一味）
木香（磨）　前胡　　甘草（炙）　赤茯苓（去皮）　诃子（煨，去肉）大腹皮　（一钱）　人参（五分）　陈皮　肉桂（各八分）　丁香（雄者五粒）　半夏（姜制八分）
上剉一剂，姜三片，水一钟，煎八分，温服。呕吐甚加白豆蔻去壳。
——论寒战切牙，痒塌泄泻，为里虚。
异功散（十二味）
当归（酒洗）　肉豆蔻（煨，去油）　陈皮　白术（去芦，炒）　白茯苓（去皮）　大附子（面包煨，去皮、脐）　半夏（姜汁炒，各一钱）　厚朴（姜炒）　肉桂（各八分）　人参（五分）　小丁香（七粒）　木香（磨，八分）
上剉一剂，生姜三片、枣三枚、水一种，煎至八分，温服。泄泻甚加诃子肉煨。
——论此方解毒发痘之圣药也。治红斑黑陷，顶不起，痘疔，一切恶症危者，用此立见起死回生之功也。
小灵丹
雄黄　朱砂（各二钱）　乳香　没药（各一钱五分）　大蟾蜍（取心肝，瓦焙干，五钱）　麝香（三分）
上研细末，取猪心血、鸡冠血丸如皂子大，每服一丸，身无大热生酒化下；热甚不饮酒者，紫草、灯心汤下，即时红活而起。如服此不效者决无可生之理也。
——论痘疮初出光壮，忽然黑陷，心中烦躁，气急喘满，狂言妄语，如见鬼神，急宜治之，不然，毒气入脏必死。
人牙散
人牙烧存性
为细末，每一个作一服，酒调下立效。
又秘方：用
人牙（一个，火煅），朱砂（三分），雄黄（三分）
为细末，先用甘草为末熬成膏，调入三味，再用无灰好酒调稀灌下。治恶症痘疹不发，危急之甚，服之立效。
无价散　治症同前。
人牙　猫牙　猪牙　犬牙
上等分，各将炭火烧留烟，瓦碗盖蔽，存性，为末，每五、六岁服三、四分，好热酒调下。痒塌寒战泄泻者，煎异功散调下。若无猫牙，用前人牙一味亦好，但不如四牙全方。
——论痘疮咬牙寒战，六七日陷而不发，不贯脓，陷入黑色，气欲绝者，神效，有泻者不宜服。
三仙散　（楚黄宾江传）
穿山甲半斤，用好浆儿酒一斤，以山甲微火炙干，再浸再炙，以酒干为度。
穿山甲（一两）　麝香（一分）　朱砂（以麻黄水煮过，一钱）
上为细末，每服五、七分，或一钱，温酒调下。
——方治前症，单用穿山甲用炭火炒成珠为末，每服五、七分，木香汤调服亦效。
——论痘疮紫黑干枯，变黑归肾，身如火炙之热，不泻者，可服
犀羚散　（吴竺阳传）
乌犀角　羚羊角
二味磨冷水服之，有回生之妙。
——论痘疮不出，黑陷于死者，可服。
万金散
人猫猪犬腊晨烧，少许微将蜜水调，百者救生无一死，黄金万锭也难消。
上将前四物的粪于腊日早晨日未出时贮于银锅内，用炭火烧，令烟尽为度，但是疮发不快，倒靥黑陷者，及一切恶疮，每用一字，蜜水调服，其效如神。
——论痘疮自出至收靥时，理不宜下者，用此导之，既靥之后，有前症者，又当下也。
——论痘疮中有长大紫黑者，为疔毒把住，痘不起发，急用簪挑破，纳入后药。
四圣散
珍珠（三、五粒，铁器上煿微黄色，研）　豌豆（四十九粒，烧灰存性）　头发（烧存性，不拘多少）
上为细末，用擦面油、胭脂调成膏子，将儿在温燠处安存，忌风寒秽气，先用簪尖平拨开疔口，将药纳入疔内，即变红色，余疮皆起，但挑破出黑血，或挑开用口咂去黑血，或用绵裹掐捏去黑血即愈。盖破疔而毒气即散也。
——女子出痘至胀满将贯脓时，忽紫黑，抓破流血，此痘属热毒太盛，用皮硝不拘多少，入花椒一撮，煎水用青布蘸搭患处频频，良久即起胀如旧。
●收靥治法
——凡痘十日、十一、二日，痘渐收靥，自上而下为顺，自下而上为逆，其遍身皆靥，虽数颗不靥，尚能杀人，犹蛇蜕皮，虽一节被伤，不能蜕者，是亦死也。
——十日至十一日，当靥不靥，其身不壮热，闷乱不宁，卧则哽气，烦渴咬牙，异功散加木香、当归，以救阴阳表里，若以蜜水、西瓜、红柿等冷物食之，速死。
——凡当靥不靥，泄泻，寒战咬牙，抓破，此虚寒也，宜异功散。
——凡过服热药，以致热毒猖狂，血气弥盛，痘烂不靥者，内服小柴胡汤、猪尾膏解之，外用败草散敷之。
——凡痘不收靥，气急上痰，声哑闭目，无神者死，靥后瘢红者吉，白无血色者，毒气归内也，恐生余症。
——治痘疮抓搔成脓血淋漓，宜：
败草散
用盖房多年烂草，或盖墙烂草亦可，其草经霜露，感天地阴阳之气，并解疮毒，其功不能尽述。取草不拘多少，晒干或焙干为末，干贴疮上。或浑身疮破，脓水不绝，粘贴衣裳，难以坐卧，可用二三升，摊于席上，令儿坐卧，其效如神，仍服木香散，加丁香、官桂同煎服。
硝胆膏
硝胆膏医口不收，疮瘢臭烂血脓流，宜研诸胆芒硝细，患处涂之病自瘳。
猪尾膏
龙脑（半字）研细，旋滴猪心血为丸，辰砂为衣，紫草汤化下。
——治痘疹抓破稀烂，用茧孔内入土蜜，新瓦上焙干，烧灰存性为末，如湿，干掺，如干，香油调搽，效。
——小儿三岁者，发热七日，疮出倒靥，色黑，唇口冰冷，危症也，祈福求神，无所不至。偶逢一士曰：此疾有药可起，以少许俾服之，移时即红活如常，不吝赀求方，其法：用狗蝇七枚擂细和醅酒少许调服。蝇夏月极多易得，冬月藏于耳中，不可不知，此蝇夏月狗身上飞者是也。
——痘疮属虚寒者，直可延至十数日后方死，属毒盛转色者不过七八日。盖痘是胎毒，自内出外，一、二、三日方出齐，毒气尚在内，出至六日则当尽出于表，七、八、九日成脓而结痂矣。若毒气盛不能尽出，过六日毒反内入脏腑，故须六日以前毒气皆出之时，急服凉血解毒之药以驱出之，六日以后医无及矣，故其死最急。若虚弱毒气少者，只是气血不足，不能贯脓成就，故绵延日久而后死，此虚实轻重之分也。
●痘后余毒
小儿痘疹余毒，轻则肌表津淫瘙痒，重则肢节壅肿作痛。若发热而大便闭结者，消毒饮；发热而大便调和者，清热消毒散。大便调和而渴者，麦门冬饮。肿痛发热而渴者，仙方活命饮。大凡根赤而作痒者，血虚也，四物汤加牡丹皮。色白而作痒者，气虚也，四君加当归、芍药。色赤而作痛者，血热也，四物汤加连翘、金银花；色白而不焮痛者，血气虚也，托里散。不成脓或不腐，血气俱虚也，八珍汤。脓既溃而不敛，脾气虚也，六君子汤。按之随指复起者，内有脓也，即刺之，勿使内攻，脓出儿安，不必服药。如脓稀清，或反作痛，或倦怠热渴，或作痛等症，皆属气血虚甚，急以参芪犀术之类补之。若虚中见恶症者，不可救。实中无恶症者，多自愈。
活命饮　托里散（方见痈症）
——论痘后余毒，或先服附子，热毒失解，聚而不散，以致头顶胸背手足肢节赤肿或痈毒者，宜消毒饮，或五福化毒丹。
消毒饮
鼠粘子（炒）　荆芥穗　甘草　防风（各五分）　犀角（镑末，二分）　金银花（三分）
上剉，水煎服。
——论痘后余毒未解，头面身体多生疮疖，上焦热壅，唇口肿破生疮，牙龈出血，口臭咽喉肿痛，口渴等症。
五福化毒丹
犀角（镑，三钱）　桔梗（一两）　生地黄　赤茯苓　牛蒡子（各五钱）　连翘（六钱）　玄参（三钱）　青黛（二钱）　朴硝　粉草（各三钱）
上为细末，炼蜜为丸，如龙眼大，每服一丸，薄荷汤化下，兼有惊，朱砂为衣。
——论痘后不问，痘毒发于何经，初起红肿时，却用黑、绿、赤三豆，以酸醋浸，研浆，时时以鸡翎刷之，随手退去，其效如神。
——论一切痈疽阳症，肿痛，发热作渴。
清热消毒散
连翘　山栀　黄连　当归（各五分）　川芎　芍药（炒）　生地黄（各六分）　金银花（一钱）　甘草（一分）
上剉一剂，煎服。
——论痘毒，发热作渴，咽痛。
麦门冬饮
麦门冬（去心，四分）　黄芩（三分）　甘草（五分）　人参　玄参（各三分）　金银花（五分）
上剉，水煎服。咽痛加桔梗五分。
——论痘后失音不出。
天花粉　桔梗　白茯苓（去皮）　诃子肉　石菖蒲　甘草
上为末，水调半匙在碗内，外以小竹七茎，黄荆七条缚作一束，点火在碗内煎，临卧时服。
——论痘疮愈后，疮痂虽落，其瘢犹黯，或凸或凹，用白蜜涂于疮上，其痂易落，且无疤痕，亦不臭秽。
——论痘疮后，身体及肢节生疳蚀疮，脓水不干，用出蚕蛾绵茧不拘多少，用白矾研碎，塞于茧内令满，以炭火烧，候矾汁干，取出，研，入麝少许，每用干贴疮上。若不早治，则溃难消。
——痘疮入眼成翳，用蝉蜕为细末，羊肝煎调化，食后服。
——痘疹后眼生翳膜。凡痘疮不可食鸡鸭卵，即时盲瞳子，其应如神，不可不戒。
拨云丹
兔粪（芒花、芦花色者佳）　蝉蜕　木通　白蒺藜（各二两）　炙甘草（二两）
上为细末，炼蜜为丸，如梧桐子大，每服八十丸，食后白汤下，日进三服，以愈为度。
——论痘后余毒，眼生翳障。
通明散
当归　川芎　芍药　生地黄　防风　干葛　菊花　蝉蜕　天花粉（各等分）　谷精草（倍）
上剉散，水煎服。眼赤肿加黄连、栀子。翳厚加木贼。
秘方
黄丹　轻粉（各一钱）
上为末，用鹅管吹。如左眼患，吹入右耳，右眼患，吹入左耳，一日吹三次，兼服通明散，或用雌雄槟榔磨水服之，效。
——治痘疹伤眼有白翳。用青果核磨水点之，立去。
——论痘余毒在脾肺者，则发咳嗽，宜服
清金散
陈皮（中）　半夏（姜制，中）　贝母（上）　天花粉（上）　麦门冬（去心，上）　桔梗（上）　栀子（炒）　黄芩（各等分）　甘草（生，下）
上剉，水煎，食远服。
——论小儿痘后咳嗽，不拘远年近日者，有此失治，乃贻终身患也。
白砒（一分）　雄黄　枯矾　鹅管石　石膏　寒水石（火煅，各一钱）
上研细末，用绿豆粉打糊，丸绿豆大，每服三丸，临卧井水送下，忌热物一夜无妨。
●补遗
益府秘传冲虚至宝丹　治痘初起，气血两虚，倒塌陷黑不起，不分地界，或咳或泻兼治。
紫草茸（八两）　荆穗（八两）　当归（四两）　鲜笋（一斤）　红花　木通　麻黄　白芷　白芨　牡丹皮　赤芍　怀生地　牛蒡子　甘草（各四两）
上共咀片，用水三十碗，锅内煮，去二分，起来再水十碗，煎至五碗，去渣，共前汁煎，滴水成珠，加蜂蜜四两，再熬成珠为度，听用；
梅花蕊（一两半）　蟾酥（三钱）　紫河车（一具，酒煮成膏，听用）　僵蚕（炒，一两）　全蝎（酒洗）　穿山甲（炒）　川黄连（酒炒）　杏仁（去皮、尖，另研）　黄芩　蜂房（炒）　连翘（炒）　地肤子（炒）　大胡麻（以上各一两）
上为细末，前膏一半为丸，如龙眼大，每用一丸，鲜鸡汤下，立起分地而出。
夺命象皮丸（益藩传）　治气不足，空壳无脓，一丸即有。
象皮（一两，酒炒，磨下）　稳小鹅（即鹅蛋抱，临出死于壳内者是，用一个，密纸封皮，焙黄色为度）　大附子（五钱，童便煮）　黄花地丁（净花，二两）　人参（五钱）　血竭（五钱）　沉香（二钱）　麝香（三分）　冰片（一钱）　马槟榔（五钱）　牛黄（五分）　黄芪（蜜炙，五钱）　细辛（五分）　射干（一两）　官桂（二钱）　鹿茸（五钱）　辰砂（三钱）　琐琐葡萄（小小者元核是，一两）　木香（二钱）　白附子（二钱）　仙茅（一两，黑豆汁煮）　甘草（五钱）
上共为末，白酒酻打秈米糊为丸，如龙眼大，每一丸，酒化下，立起。
神仙救苦丹（益藩传）　治痘初起三、五日，热不出，又泄又嗽，喉咙痛，腰痛，或痘或惊，皆可治。如痘初出，葱白汤下，惊风泄泻，咳嗽痰喘如神。
白附子（五钱，山东者佳）　天竺黄（二钱）　全蝎（二钱）　胆星（一两）　僵蚕（炒，一两）　肉豆蔻（五钱）　诃子（面包煨，去核，五钱）　麝香（一分）　射干（一钱）　蒲公英花（五钱）　朱砂（一钱）雄黄（二钱）　川黄连（二钱）
上为细末，煎膏为丸，如龙眼大，金箔为衣，滚水化下。
起死回生散　治痘疮七八日忽然变黑，收入腹内，遍体抓破，吭喘，死在须臾，服此从新另发出，立可回生。（扶沟赵神仙传）
当归　川芎　白芍　生地黄　升麻　红花
上陷加白芷。下陷加牛膝。遍身黑陷加麻黄、象皮微炒，如一岁儿用二钱，大则用到三、五钱者。
上剉一剂，半水半酒煎服，从新发出，脚下有黑疔，至七八日用针挑去，以太乙膏贴之，即拔去毒，连进二、三服。
麻疹  ***************************
古谓麻，即疹也。疹出如麻成朵，痘出如豆成粒，皆象其形而名也。夫胎毒一也。痘出于五脏，脏属阴，阴主血，故痘有形而有汁，其症寒热备有也。疹出于六腑，腑属阳，阳主气，故疹有形而无浆，其形多实热而无寒也。为症既异，则治法亦殊，痘宜内实，可用补剂，疹忌内实，祗宜解散。惟初热发表，略相似耳。既出之后，痘则补气以生血，疹宜补阴以制阳。何也？盖疹热甚则阴分受其熬煎而血多虚耗，故以清火滋阴为主，而不可少动其气。所以人参、白术、半夏，若燥悍之剂，首尾当深忌也。世知痘症所系之重，而不知疹子杀人尤甚，方书轻忽而不备，良可太息矣。
——论疹发热之初多似伤风，惟疹子则咳嗽喷嚏，鼻流清涕，眼胞肿，其泪汪汪，面浮肿，两腮赤，恶心干呕为异耳。但见此候，即是疹子，便宜谨避风寒，戒荤腥厚味，用药以表散之，使皮肤通畅，腠理开而疹毒以出也。
——论疹子初出，呵欠，发热恶寒，咳嗽喷嚏，流涕，头眩，宜：
升麻葛根汤
升麻　葛根　白芍（各一钱）　甘草（五分）
上剉，生姜水煎服，加紫苏、葱白以解肌，切忌大汗，斑不红者亦宜，乃麻疹初起之神方也。
——论麻疹既出，一日而又没者，乃为风寒所冲，麻毒内攻，若不治，胃烂而死。可用
消毒饮
鼠粘子（四钱）　荆芥（二钱）甘草（生，一钱）　防风（去芦，半钱）
上剉，水煎服，加乌犀角尤妙。
——论已疹既出而复没，或出不尽，心慌，哭啼不止，十分危急，死在须臾，或下痢腹痛，可用：
二仙汤　鄢陵刘孟门传。
黄芩（去朽）　白芍药（生用，各等分）
水煎温服，如神。
——论麻疹已出，谵语烦躁作渴者，可用：
白虎解毒汤
石膏　知母　黄连　黄芩　黄柏　栀子　甘草
上剉，水煎服。
——论麻疹已出，大小便闭，可服：
防风通圣散（方见中风门）
——论麻疹已出，谵语，小便闭者，宜：
导赤散
生地黄　　木通　甘草　淡竹叶七片
水煎服。
——论麻疹已出，泄泻不止，可服：
四苓散
猪苓　泽泻　白术（去芦）　白茯苓（各等分）
水煎服，如小便如泔者，或小便不通者，加车前、木通。
——论麻疹已出，寒热似疟，可服：
柴苓汤
柴胡　黄芩　半夏（减半）　猪苓　泽泻　白术（去芦）　白茯苓（去皮）　甘草
上剉，姜枣煎服。
——论麻疹已出，大便下血，或小便下血，吐血衄血，或二便闭涩，疮疹稠密，热渴赤痛。
犀角解毒汤
真犀角（一钱，如无，升麻代之）　生地黄（五分）　牡丹皮（一钱）　赤芍（一钱）　黄连　枯黄芩　黄柏　栀子
上剉，水煎服。如吐血、衄血，加炒山栀子，童便和服。
——论麻疹前后，有潮热不退等症，并为血虚血热，可服：
四物汤
当归　川芎　白芍药　熟地黄（血虚用熟，血热用生）
上剉，水煎服。发渴加麦门冬、犀角汁。嗽加瓜蒌霜。有痰加贝母、陈皮（去白）。
——论麻疹正出之时，虽不进饮食者，但得麻疹淡红润泽，真不为害也。盖热毒未解，内蕴实热，自不必食。退后若不食者，当随用四物汤加神曲、砂仁一二帖，决能食矣。如胃气虚者忌，少下地黄。
——论麻疹既出之时，如色红紫，干燥晦暗，乃火盛毒炽，宜四物汤，用生地黄，加红花、酒炒黄芩。
——论麻疹既出，已过三日，不能没者，乃内有虚热，宜用四物汤进之。如失血之症，宜用犀角汁解之。
——论麻疹退后，若有牙根腐烂，鼻血横行，并为失血之症，急用四物汤加茵陈、木通、生犀角之类，以利小便，使热下行。如疳疮色白者，为胃烂不治之症也。
——论麻诊之后，须避风寒，戒水湿，如或不谨，遂致终身之咳嗽，患疮，无有愈也。
——论麻疹前后，大忌猪肉、鱼、酒、鸡子之类，恐惹终身之咳，只宜用老鸡精肉煮食，少助滋味可也。
——论孕妇出麻，当以四物汤倍加白术、条芩、艾叶，安胎清热为主，则胎决无厄而疹易出矣。如胎气上冲，急用苎根、艾叶煎汤，磨生槟榔服之，更以四物汤大进之。
——论疹子没后，余热内攻，循衣摸床，谵言妄语，神昏丧志者死。如热轻，余毒未除，必先见诸气色，虽预防之，始终以升麻葛根汤为主，或消毒饮、解毒汤随症选用，仍忌鱼腥，葱蒜之物。
黄连解毒汤
黄连　黄芩　黄柏　栀子
水煎温服。
●补遗
十仙汤（序班孙双泉传）　治疹后余毒。
柴胡　葛根　玄参　黄连　黄芩　栀子　陈皮　茯苓　枳壳　生地黄
上剉，生姜煎服。
——小儿疹后咳嗽，腹胀喘急，烦躁泄泻，声哑，唇口青黑。（贾农峰传。）
黄连　黄芩　连翘　玄参　知母　桔梗　杏仁　白芍　麻黄　牛蒡子　干葛　陈皮　厚朴　甘草
上剉，水煎服。

卷九·外科  ——————————————————————————————————————————————————————————————————————————————————————————

痈疽  ***************************
夫痈疽疮疖者，皆由气血不和，喜怒不时，饮食不节，寒暑不调，使五脏六腑之气怫郁于内，以致阴阳乖错，气血凝滞而发也。亦有久服丹石燥热之药，热毒结深而发为痈疽也。夫此疾多生于膏粱富贵之人，以其平昔所食肥腻炙煿，安坐不劳，嗜欲无节，以致虚邪热毒内攻，煎熬气血而成也。痈者壅也，大而高起属乎阳，六腑之气所生也，其脉浮数。疽者沮也，平而内发，属乎阴，五脏之气所成也，其脉沉数。疮者，其总名也。疖者，有头小疮也。《经》云：诸痛痒疮，皆属心火。盖心主血而行气，若气血凝滞，夹心火之热，而生痈疽之类也。然所感有浅深，故所发有轻重大小之不同也。
六腑积热，腾出于外，肌肉之间，其发暴甚，皮肿光软，侵表广大者，痈也。五脏风毒积热，攻注于肌肉，其发猛恶，初生一头如痞瘰，白色焦枯，触之而痛应心者，疽也。热发于皮肤之间，是以浮肿，根小不过二三寸者，疖也。夫痈生于六腑，若燎原之火，外溃肌肉。疽生于五脏，沉涩难疗，若陶室之燧，内溃骨髓。痈则易疗，惟难将息而迟瘥，疽则难疗而易痊复。
夫诸疮之中，惟背疽疔疮最为急症。其次莫如脑疽、肠痈、喉痈之类，亦其急者也。至若瘰疬、悬痈、痔漏诸疮之类，其症可缓而治也。又有疥癣、臁疮、风疳之类，虽云俱属疮类，而其轻重缓急自有不同也。
夫痈疽之疾，须要察其是实是虚，是冷是热，或轻或重，对症用药，无失先后次序。凡人年四十以上，头顶鬓颐，背膂腰胁或筋骨之上，所视不见之处，稍有疮疖，便不可轻易待之，若视之怠慢，以为常疾，每见从微至显，丧命者多矣。便宜速治，庶几得救，譬之救火，初起则易救，至于燎原之势，不可扑灭矣，其理亦犹是也。凡疮未破，毒攻脏腑，一毫热药断不可用。若已破溃，脏腑既亏，饮食不进，一毫冷药，亦不可用，此是先后次弟之要诀也。
夫疮有五善七恶，不可不辨，若动息自宁，饮食知味，一善也。便利调匀，二善也。脓溃肿消，色鲜不臭，三善也。神彩精明，语声清朗，四善也。体气和平，五善也。如烦躁时嗽，腹痛渴甚，泄利无度，小便如淋，一恶也。脓血大泄，焮痛尤甚，臭恶难近，二恶也。喘粗短气，恍惚嗜卧，三恶也。未溃先黑，久陷面青，唇黯便污者，四恶也。肩项不便，四肢沉重，五恶也。不能下食，服药而呕，食不知味。六恶也，声嘶色脱，唇鼻青黑，面目四肢浮肿，七恶也。更有气噫痞塞，咳逆身冷，自汗无时，目眩耳聋，恍惚惊悸，言语颠倒，皆是恶症。五善见三则善，七恶见四必危，五善并至则吉而安，七恶全见必危而死矣。
●审症虚实诀
——凡大按乃痛者病深，小按便痛者病浅。按之处陷不复者无脓，按之处陷即复者有脓，不复者可消。若按之都牵强者，未有脓也，按之半软者，有脓也。又手按上下不热者无脓，若热甚者有脓，凡觉有脓，急当破之，无脓但气肿，若有血，慎之慎之，不可针破也，用诸拔毒之药敷散。四围坚中软者，此为有脓审也，一边软亦可有脓。都坚者，此为恶核，或有气也。都软者，此为有血，血瘤也，当审坚软虚实为要。若坚疽积久后，若更变热，偏有软处，当软处切不可针破也。软疽者，温暖裹衣置之耳，若针灸刺破，不可疗也。
●杂忌须知
——凡病时，忌怒忌疑虑，忌身体不洁人来看，忌鱼羊鹅肉、烧酒面食、生冷瓜果、腌藏等物。疮口敛百日后不作渴症者，方可入房。
凡一切痈疽肿毒将好未好之时，如往有丧之家，吊孝并拜望等项，其疮肿即复发，切忌切忌。
●用药治法
——凡痈疽等项大疮毒，初起一二三日内即服飞腾神骏膏，此药治疮初起，至将溃之际，俱可服。服后汗出，将恶毒尽皆发散，肿痛立消，其效如神。如疮已溃烂勿服。如无神骏膏，初起即服槐花酒，或千金消毒散二三剂，患处即用灸法灸之，疮初出至七日内皆可灸，七日外不可灸。疮未及灸，初起即以葱蜜膏或金蟾膏贴之即消，至四五日肿痛未消，用芙蓉膏敷之立效。敷至六七日作脓，将溃未溃之时，不得顶破，用替针丸频点疮头，自然皮破出脓，疮自初起至此，脓将出未出之际，即服真人活命饮一二剂，泻下脓血。
其疮溃烂，用猪蹄汤洗净，以三神膏搽之，内服千金内托散以托疮毒出外，间服蜡矾丸以护膈膜，二药相兼服之勿间，不计其数。再看溃烂流脓不止，此气血衰惫，脾胃亏损，肌肉不生，疮不敛口，用猪蹄汤洗净，将生肌散搽上，外贴神异膏，内服十全大补汤，兼进八仙糕，久服自愈。好后再服加减八味丸，可以绝根，庶免再生。若平日无疮时肯预服之，尤为防患于未然也。以上治法，俱要依次第而行，未有不奏效者，皆予百发百中之良法也。
——论飞龙夺命丹，乃外科恶毒第一方也（方见后诸疮）。
——论痈疽发背，瘰疬、鼠疬、气疬等症，此专门之方，其效捷如奔马。
飞腾神骏膏
麻黄（二斤去节，取一斤，净）　杏仁（四两，热水泡去皮尖，用砂钵擂烂，又入水同擂，澄去浊渣，用清汁）防风（去芦，净，四两）　地骨皮（去骨，净，四两）　甘草（四两）　木鳖子（去壳，十四个）　头发（一大把，温水洗净）　灯草（一大把）　黑铅（一块）
上熬膏，法不用柴烧，用白炭五十斤，用大铜锅一口，将前药入锅内，注清水二三桶，煮至五六分，看药水浓时，药渣滤起，药水另放缸注，又将前渣入锅内，再入水一二桶，又熬至五六分，药汁又注前汁内，如前法三次去渣，将前二次汁并作一锅，熬至干，去黑铅、头发、灯草三味不用，其味香甜，磁罐收贮，五年不坏。遇病每服三钱，好热酒调膏，临卧服，厚被盖，出大汗为度，徐徐去被，不可被风吹。次早用猪蹄煨食，汗后恐致虚人，以此补之，以复元气。好酒调服，随人酒量，以醉为度，汗出立愈。此治疮毒初起至溃破时，前后皆可服，神效。
——论凡人初觉患痈疽发背，已结未结，赤热肿痛，即用灸法，先以湿纸覆其上，立视后其纸先干处，即是结疽头处。取大蒜去皮，横切三文钱厚，安在头上，用大艾炷于蒜上灸之，三壮换一蒜片复灸，痛者灸至不痛，不痛灸至痛方住，最要早觉早灸为上。方发一二日者，十灸十愈，三四日者六七愈，五六日者三四愈，过七日则不可灸矣。若有十数头一处生者，用大蒜捣成膏，作饼子铺疮头上，聚艾烧之亦可。若背上初发赤肿，内有一粒黄如粟米者，即用独蒜切片，如前法灸之，次日去痂，脓自溃矣。
——论凡痈疽发背，一切无名肿毒初起。
葱蜜膏
生葱、生蜜、猪胆汁一个，倾石钵内，共捣成饼，贴患处，日换三四次即消。
金蟾膏　治症同前。
生白矾末五钱，加麝香一分，取活虾蟆一个，去肠肚，同捣烂如泥，四围留顶出气，不过一夜即愈。
——论发背及一切疔肿毒，不问已成未成，但焮痛者。
槐花酒
槐花四五两炒黄，乘热入酒二钟，煎十余沸，去渣热服，其毒即消，神效。
——论痈疽发背，无名肿毒疼痛，医所不识，初起壮盛人，宜黑白牵牛各一两槌碎，好酒一碗，煎八分，露一宿，次日温服，大便下脓血即愈。
——论初起一切恶疮毒肿痛，丹瘤瘰疬，疔肿鱼口，五发痈疽，初觉一二日便如伤寒，头痛烦渴，拘急恶寒，四肢沉重，恍惚闷乱，坐卧不宁，皮肤壮热，大便闭结，小便赤涩等症并治，妊娠勿服。
千金消毒散
连翘（二钱）　黄芩（一钱）赤芍（一钱）　当归尾（一钱）　金银花（一钱五分）　皂角刺（一钱）　天花粉（一钱）　牡蛎（一钱）　麻黄（一钱）　防风（一钱）　大黄（一钱）　芒硝（一钱）
上剉一剂，酒水各半煎服。
——论肠痈便毒疔痈疽，初起即消，已肿即溃，血从大便中出，疮溃后勿服。
加减真人活命饮　又名千金内消散。
当归尾（酒洗，一钱五分）　赤芍（一钱）　白芷（一钱）　木鳖子（去壳，一钱）　穿山甲（三大片，蛤粉炒）　金银花（三钱）　皂角刺（一钱）　白僵蚕（一钱）　瓜蒌仁（去壳，一钱）　天花粉（一钱）　乳香（一钱）　没药（五分）　大黄（一钱）　甘草节（五分）
上剉一剂，水酒煎服。
——论痈疽发背，肿痛如锥刺不可忍者，登时痛止。
芙蓉膏
芙蓉叶　黄荆子（各等分，为末）
上二味，入石臼内捣极烂，用鸡子清调敷患处，留顶，如烟起。此方用在未溃之先，或将溃之际。
——治痈疽发背已溃烂者。
三神膏
蓖麻子仁（一合）　陈醋（一大碗）　盐（一撮）
上三味置锅中，用槐条搅成膏，先将猪蹄汤洗净，或米泔水洗净，用鸡翎续续扫上，其皮即皱，其肉即生。
——论诸疮恶毒，发背痈疽，痛不可忍者，此药能卫护内膜，驱解诸毒，自然内消。
加味蜡矾丸
黄蜡（一两）　枯白矾（一两）　乳香（一钱）　没药（一钱）　雄黄（二钱）
上为细末，用蜡熔化为丸，朱砂为衣，如梧子大，每服五十丸，视疮上下，蜜水送下。
——论痈疽疮疖，皆由气血凝滞，风毒壅结，此药发散外邪，流行气血，排脓止痛，生肌长肉之剂，当用于五六日间，已溃未溃而作痛者，宜服之。
加味千金内托散
黄芪（盐水炒）　人参　当归（酒洗）　川芎　白芍（酒炒）　白芷　防风　川厚朴（姜炒）　桔梗　官桂　瓜蒌仁（去壳）　金银花　甘草节
上剉，每服一两，水煎，入好酒半盏，去渣温服。日进二三服之后，疮口有黑血出者，及有汗出，此药之功也，不问症候猛恶，未成者自散，已成者即溃矣。痛甚加乳香、没药，倍当归、芍药。
——论痈疽溃后，须当大补血气，和脾胃，托毒外出，实为切要。凡脓血出多，阴阳两虚，此药有回生起死之功，但不分经络，不载时令，医者当触类而长之可也。或见肿平痛宽，遂以为安，漫不知省，无补接调养之功，愈后虚证复见，因而转为他病而危剧者多矣。
收功万全汤
黄芪（蜜水炒，一钱五分）　人参（一钱）　白术（去芦炒，一钱）　白茯苓（去皮，一钱）　当归身（一钱五分）　川芎（七分）　白芍（酒炒，七分）　怀熟地黄（一钱）　官桂（三分）　白芷（三分）　陈皮（五分）　甘草（三分）　防风（五分）
上剉一剂，生姜一片，水煎温服。如作渴，加麦门冬、五味子。如烦躁，加生地黄、麦门冬。如有痰，加姜制半夏。如泄泻，加厚朴姜炒。如小便不利，加泽泻。如怔忡不寐，加远志、酸枣仁炒。胸膈不宽，加厚朴姜炒、山楂肉。
上方治痈疽发背，诸疮毒溃脓后，毒气已尽，气血虚弱，不长肌肉，不合口，脓清，欲作余症者宜之。
——论患痈疽发背，出脓后脾胃亏损，不思饮食，或呕吐泄泻，四肢沉困无力者。
八仙糕
人参（去芦，四两）　茯苓（去皮，四两）　干山药（四两）　芡实（去壳，四两）　莲肉（去心，四两）　不油白术（去芦，米泔浸，过一宿切片微炒，四两）　白糖霜（一斤半）　白粳米（二升，水淘净，磨极细末）
上将药末米粉糖霜和一处，搓揉极匀，筛放笼内，竹刀划成小片，蒸熟，入锅再焙干，任意食之。
敛疮止痛生肌散
宫粉（火煅黄色，一钱）　黄柏（一钱）　黄连　乳香　没药　孩儿茶（各五分）
上为末，掺疮上，并治下疳黄水热泡等疮。
——论痈疽发背溃烂，便要此汤荡洗。
猪蹄汤
当归　赤芍　白芷　羌活　露蜂房　生甘草（各五钱）　一方加黄芩
上细剉，看疮大小用药，如疮大加料用之，先将獖猪前蹄两只一斤，只用白水三升煮软，将汁分为两次，拨去上面油花，并下面渣肉，每次用药一两投于汁中，再用文武火煎十数沸，去渣，以故纸蘸药汤，温温徐徐，薄揩疮上，死肉恶血随洗而下。洗净讫，以布帛拭干，贴膏药，仍避风，忌人口气吹之。有狐臭人，并月经见行妇人及猫犬，并不许入病人房内。洗疮切勿以手触着。
——论一切恶疮痈疽发背等症，此药能追毒去死肉，有脓无头，用此点头上，自然皮破出脓。
替针丸
人言（为末入锅内，上盖明矾烧，不响为度，一钱）　磠砂（五分）　巴豆（十粒）　乳香（三分）　没药（三分）　白雄丁香（七分）
上为细末，面糊为丸，如豆大，用时以温水磨化，频点疮头上，神效。
替针散
用木鳖子、川乌二味磨水，以鸡翎刷疮上，留口大一处出脓，如药水干再刷上，不一时即穿。
——论治痈疽发背、发项、发脑等大毒，不拘已溃未溃，俱用此敷贴，如肿毒未溃，通敷自消。如已溃，将此敷周围肿焮之处，其破口处以神异膏贴之，每日换两三次，不许见风，神效。
二合消毒散
文蛤（槌碎炒黑色为末，三两六钱）　轻粉（研，三钱）　黄柏（去皮，蜜炙为末，三两）　寒水石（煅为末，一两）
上末，合为一处，用新凉水一半，蜂蜜一半，调令不稀不稠，如疮毒尚未开，将肿处遍敷之，用棉纸覆于上，但干即以水扫之，朝夕更换二次，如夏月或午时再换一次亦可。若已破，将此药敷于周围焮肿处，正有脓，破口处用神异膏满贴之，不必留口，亦一日三换。
——论痈疽发背溃烂，久不生肌肉，用此立效。但此方用之不可太早。
合口收功散
血竭（二钱）　乳香　没药　轻粉　龙骨（各一钱五分）　赤石脂（二钱）　朱砂　海螵蛸（各五分）
上共为细末，散在疮口上即生肌肉。
——论痈疽发背诸疮毒，不拘已成已溃未溃者，皆可用之。疮毒甚者，每日换二三次，中毒换一次，其药力方能胜毒，诸疮溃脓后不长肌肉，不合口者，神效。
神异膏
当归尾（五钱）　川芎（五钱）　赤芍（二钱）　生地黄（四钱）　防风（五钱）　羌活（五钱）　白芷（五钱）　玄参（五钱）　黄芪（五钱）　官桂（三钱）　桃仁（四十九个）　杏仁（四十九个）　木鳖子（十四个）　何首乌（三钱）牛蒡子（五钱）　穿山甲（四钱）　蜂房（三钱）　蛇蜕（二钱）　大黄（二钱）　黄柏（二钱）　乱发（男者一团如鸡子大）　槐柳枝（四十九节，每长一寸）
上用芝麻油二斤四两，将药入锅内浸，春五夏三秋七冬十日，以桑柴文武火煎油黑色，以穿山甲浮起黑为度，绢滤去渣，再熬油，滴水成珠，陆续下黄丹十四两，柳条搅不住手，成膏，软硬得所，再下乳香、没药各三钱，血竭三钱，真降香末三钱，次冷定，下麝香末二钱，水浸二三日，去火性，摊用。
——论痈疽疮疡痊后，及将痊，口干渴甚，舌或生黄，及未患先渴，此肾水枯竭不能上润，以致心火上炎，水火不能既济，故心烦躁作渴，小便频数，或白浊阳痿，饮食不多，肌肤渐削，或腿肿脚先瘦，服此以生肾水，降心火，诸症顿止，及治口舌生疮不绝。
加减八味丸
怀生地黄（八两，好酒拌，砂锅内蒸半日，捣膏）　　山药（一两）　桂心（去皮，五钱）　石枣（净肉四两，酒蒸捣膏）　泽泻（切片蒸，焙干）　白茯苓（去皮，各五钱）　辽五味子（二两五钱）　牡丹皮（五钱）
上为末，入二膏，加炼蜜少许，丸如梧子大，每服六七十丸，空心盐汤送。
——凡人久服加减八味丸，必肥健而多子。晚年服此不生痈疽诸毒，不患消渴等症。
——患痈疽之人，虽云有热，皆因虚而得之，愈后发渴，及先渴而后痈疽，非八味丸不能治。
——人病痈疽，多有愈后发渴而不救者，治之惟八味丸最效。疽安而渴者，服此则渴止，疽安而未渴者，预服此丸则永不生渴。气血壮盛，或未疽而先发渴者，服此不惟渴止，疽亦不作。
——人平日口干作渴，因饮酒食炙煿、补剂、房劳，凡若此类过多，致令肾水枯竭不能上制心火，故有此症，后必有疽发也。宜先服八味丸以绝其源，及痈疽后服此，尤有益也。
——论痈疽发背，诸疮出脓溃烂，日久不愈，饮食少思，身体倦怠，口舌干燥，或寒热往来，惊悸少睡，以补中益气汤去柴胡，加苍术、麦门、神曲、五味、黄柏，少睡加酸枣仁。疮肉生迟，加白薇一钱，肉桂五分。如脓多或清，倍加参芪归术。
——加味十全大补汤，治痈疽溃后，补气血，进饮食，实为切要。凡脓血出多，阴阳两虚，此药有起死回生之功。但不分经络，不载时令，触类而长之可也。或见肿平痛宽，遂以为安，漫不知省，无补接调养之功，愈后虚证复见，因而转为他病而危剧者多矣。
附骨疽  ***************************
丹溪曰：附骨疽者，皆因久食厚味及劳役，与酒后涉水得此，阳滞于阴之寒证也。又曰：环跳穴痛不止，生附骨疽，以苍术为君，佐以黄柏之辛，行以青皮，冬加桂枝，夏加条芩，体虚者加杜仲、牛膝，以生甘草为佐，作大料煎，入姜汁食前饮之。痛甚者，恐前药十数剂发不动，少加麻黄，一二剂又不动者，恐疽将成，急掘地坑，以火煅坑通红，沃以小便，令患者赤体坐于坑中，以席或棉衣围抱下体，使热气熏蒸，腠理开，气血通畅而愈。
——论疮生腿外侧，或因寒湿，得附骨疽于足少阳经分，微侵足阳明经，坚硬漫肿，行步作痛，或不能行。
内托黄芪汤
柴胡　连翘　肉桂　大力子　黄芪　当归尾　黄柏　升麻　白芷　甘草（各八分）
上剉，水酒各一盏，煎至一盏，食前温服。
——治附骨疽。
黄连消毒饮
黄连　羌活（各一钱）黄芩　黄柏　藁本　防己　桔梗　归尾（各五分）　生地黄　知母　独活　防风　连翘（各四分）　黄芪　人参　甘草　陈皮（各三分）　苏木　泽泻（各二分）
上十九味，切作一剂，水煎服。一老人年七十，因寒湿地气，得附骨疽于左腿外侧，少阳胆经之分，微侵足阳明经分，阔六七寸，长一小尺，紧硬漫肿，不辨肉色皮泽，但行步作痛，以指按至骨，大痛，与此药一服即止，次日坚软肿消而愈。
——论顽疮恶毒，年久不愈，多有附骨在内，先用贝母煎浓汤洗净，刮去腐肉，用刀拨去附骨，或用蜣螂脑子五六个，捣烂敷上，其骨即出，然后用人言五厘研细末，入黄铜灯盏内，用好醋一小盏，慢火熬干收起，过三日即生出铜绿来，研极细，用鸡翎蘸药扫疮上，即痛出水，腐肉去净，然后用后药。
珍珠象牙膏　楚黄宾江传。
珍珠（用豆腐一块切两片，将珠铺在内，两片合住缚定，入水煮，三炷香为度，研细末，一钱）　象牙（末，一钱）　天花粉（末，五分）　官粉（末，一钱）　白蜡（一钱）　香油（五钱）
上共合一处，入碗内重汤煮化，澄成膏，纸摊贴患处，神效。
——治诸疮大疼痛，不辨肉色，漫肿光色，名曰附骨痈。又治疮口久不合，酒调服，烧灰略存性。
三生散
露蜂房　蛇蜕　乱发（洗净，各等分）
上三味烧灰存性，研末，酒调服一钱匕。
臀痈  ***************************
丹溪曰：臀痈者，臀居小腹之后，在下，此阴中之阴，道远位僻，虽曰太阳多血，然气运不到，血亦罕来，中年后尤虑患此。才有肿痛，参之脉症，但见虚弱，便与滋补血气，可保终吉。若无滋补之功，其祸多在结痂之后，或半年以来，乃病多致失手，慎之慎之。
——论足太阳经中左右尺脉俱紧，按之无力，屁臀生痈，坚硬肿痛大作。
内托羌活汤
羌活　黄柏（酒炒，各二钱）　防风　藁本　归尾（各一钱）　黄芪（一钱五分）　苍术（米泔浸）　连翘　陈皮　甘草（炙，各五分）　肉桂（三分）
上剉一剂，酒水同煎，空心温服，以衣覆盖患处，使药力常行，不可去衣。
肠痈  ***************************
丹溪曰：肠痈常作湿热积治，入风难治。
《千金》谓肠痈妄治必杀人，其病小腹重强，按之则痛，小便如淋，时时汗出，复恶寒，身皮甲错，肚腹紧急，如肿之状，脉数者，微有脓也。巢云：洪数已有脓，脉若迟紧者未有脓，甚者腹胀大，转侧有水声，或绕脐生疮，或脓自脐出，或大便脓血，急服蜡矾丸酒下，兼进后方。
——论肠痈便毒痈疽，初起即消，已肿即溃，血从大便中出，宜千金内消散（方见痈疽，即加减真人活命饮）。
——论肚内生痈，及痈疽恶毒，宜：
内消沃雪汤
当归身　白芍　黄芪　甘草节　射干　连翘　香白芷　贝母　陈皮　皂角刺　乳香　没药　穿山甲　天花粉　金银花　木香　青皮　甚者加大黄
上剉，酒水煎服，秘方是世所奇，投之如神。
——论肠痈腹痛不安，或腹满不食，小便赤，妇人产后虚热，多有此疾，但疑忽间便不服，服亦无害，视其右关脉芤者是也。
薏苡仁（二两）　牡丹皮（一两半）　瓜蒌仁（一两）
上剉一两，水煎服，一方加川芎、桃仁。
——妇人腹痛如锥剜，每痛至死，不敢着手，六脉洪数，此肠痈毒也，用：
穿山甲（炒）　白芷　贝母　僵蚕　大黄
上剉一大剂，水煎服，打下脓血自小便中出即愈，后再无患，宜少食煎炒热物。
——治肠痈日久，溃烂出脓，腹内刺痛不可忍者。
用铁打一尺长三棱针，将鸭肠一条贯针在内，将鸭肠曲转，轻轻送入粪门内，送到痛处，方是疮痈之处，即将鸭肠扯动，针尖出，刺破其毒，脓随针而出，用手重按痛处，脓出尽而愈，此仙传秘法也。
囊痈  ***************************
丹溪曰：囊痈者，湿热下注也。有作脓者，此浊气顺下，将流入渗道，因阴道或亏，水道不利而然，脓尽自安，不药可也，惟在善于调摄耳。又有因腹肿渐流入囊，肿甚而囊自裂开，睾丸悬挂水出，以辅炭末敷之，外以紫苏叶包裹，仰卧养之。
——论痈疽入囊者，曾治数人，悉由湿热入肝经处治，而用补阴药佐之，虽脓溃皮脱，睾丸悬者皆不死。
——方用野紫苏叶，面青背红者是也，焙干为末敷之。如燥，以香油调敷。囊脱无皮者，外以青荷叶包之，其皮自生。
悬痈  ***************************
——论悬痈，此疮生谷道外肾之间，初发甚痒，状如松子，四十日赤肿如桃，治迟则破，而大小便皆从此出，不可治矣。
国老汤
用横纹大甘草一两，截长三寸许，取出山涧中流水一碗，不用井水河水，以甘草蘸水，文武火慢炙，不可急性，须用三时久，水尽为度，劈视草中润透，却以无灰酒二碗，煮至一碗，温服，一日一服，半月消尽为度。
将军散
大黄（煨）　贝母（去心）　白芷　甘草节（各等分）
上为末，酒调空心服。虚弱加当归一半。
——论肝经湿热，玉茎患疮，或便毒、悬痈、囊痈肿痛，或溃烂作痛，小便涩滞，或睾囊悬挂。
龙胆泻肝汤
龙胆草（酒拌炒黄）　泽泻（各一钱）　车前子（炒）　木通　生地黄（酒洗）　当归尾（酒洗）　山栀（炒）　黄芩（炒）　甘草（各五分）
上剉，水煎空心服。
瘰疬  ***************************
瘰疬属血气痰热，必起于少阳一经，不守禁忌，延及阳明，大抵食味之厚，郁气之积，曰风曰热，皆此二端拓引变换，须分虚实。实者易治，虚者可虑，此属胆经，主决断，有相火，且气多血少。妇人见此，其月经如期，不作寒热者易治，积久转为潮热，危矣。自非断欲食淡，神仙不治也。
——论瘰疬者，经所谓结核是也，或有耳前后连及颐颌，下连缺盆，皆为瘰疬。或在胸前及胸之侧，下连两胁，皆为马刀。手足少阳主之，独形而小者为结核，续数连接者为瘰疬，形长如蛤者为马刀也。
——论绕项起核，名曰蟠蛇疬。延及胸前及连腋下者，名曰瓜藤疬。左耳根肿核者，名曰惠袋疬。右耳根肿核者，名曰蜂窝疬。
——论瘰疬马刀，生耳前后，或项下胸腋间，累累如珠者，未破已破皆治。
消毒化坚汤
当归（一钱）　白芍（一钱）　黄芪（一钱）玄参（六分）　天花粉（六分）　连翘（一钱五分）　柴胡（一钱）　黄芩（五分）　牛蒡子（七分）　龙胆草（四分）　升麻（七分）　桔梗（一钱）　陈皮（八分）　羌活（七分）　薄荷（四分）　海昆布（七分）　甘草（四分）
上剉一剂，生姜煎服。一方加甘草节、知母、贝母、海藻，更佳。
升阳调经丸
升麻（八钱）　葛根（五钱）　芍药（三钱，煨）　连翘（五钱）　黄连（五钱）　黄芩（酒炒，五钱）　生黄芩（四钱）　黄柏（酒炒，五钱）　桔梗（五钱）　归尾（三钱）　三棱（酒炒，五钱）　莪术（酒炒，五钱）　草龙胆（酒洗，五钱）　夏枯草（五钱）　甘草（炙，各五钱）
上药秤一半，另研为末，炼蜜为丸，如绿豆大，每服一百二十丸，白汤下。一半作咀片，每服五钱，水煎服，半月即痊。
——论久患瘰疬流注，以致血气两虚，怀抱抑郁，饮食少思，或四肢患肿，肉色不变，或日晡发热，或溃而不敛，久不愈者。
益气养荣汤
黄芪（炙）　人参　白术（去芦炒，各一钱五分）　当归（酒洗）　川芎　白芍（炒黄）　怀生地黄　陈皮　香附　贝母（各一钱）　柴胡　地骨皮　桔梗　甘草（各五分）
上剉一剂，水煎食远服。如有痰加橘红，如胁下刺痛加青皮或木香。如午后有热，或头微眩，加黄柏炒。如脓水清，倍人参、黄芪、当归。如女人有郁气，胸膈不利，倍香附、贝母。如月经不调，加牡丹皮、当归。
——论瘰疬兼诸瘤皆治。
抑气内消散
当归　川芎　白芍（炒）　白术（去芦炒）　青皮（去穰）　白芷　半夏（姜炒）　陈皮　桔梗　羌活　独活　厚朴（姜炒）　防风　黄芩　乌药　香附　槟榔（各一两）　苏子（一两五钱）　沉香（三钱）　木香　人参　粉草（各五钱）
上剉，水煎温服，十余服即消。若再发，照分两制为末，酒糊为丸，如梧子大，每服五十丸，酒送下。
——论瘰疬未破，在左为瘰疬，宜：
内消调经散　山东李西岭传。
升麻（八分）　葛根　龙胆草　黄连　桔梗　连翘　黄芩　黄柏　莪术　三棱　甘草（各五分）　当归尾　白芍（各三分）
上剉，水煎服。稍虚加夏枯草，有痰加天花粉、知母各五分，少阳加柴胡四分。
——论在右为马刀疮，未破，宜：
柴胡通经汤
柴胡　连翘　归尾　甘草　黄芩　鼠粘子　三棱　桔梗（各二分）　黄连　红花
上剉一剂，水煎，热服。
——论瘰疬已破者。
补中胜毒汤
黄芪（一钱）　人参（三分）　甘草（各五分）　当归　生地黄　熟地黄　白芍（各三分）　陈皮（三分）　升麻　柴胡（各五分）　连翘（一钱）　防风（五分）
上剉，水煎热服。
——治瘰疬并颈项结核，或肿或痛，宜夏枯草水煎，食后顿服。一方用夏枯草一捆，水煎三次，去渣熬成膏，贴患处立消。
——治瘰疬元气无亏，用此以去之，若疬既去而不收敛，服前益气养荣汤。若元气怯弱宜先补后服。疬毒以后仍服前汤，庶无他疾。此方治瘰疬，未成者消，已溃者敛，元气壮者可服。
必效散
南硼砂（二钱半）　轻粉（一钱）　麝香（五分）　巴豆（五个去皮心膜）　白槟榔（一个）　斑蝥（四十枚，去头足翅，糯米炒熟，去米）
上研极细末，取鸡子二个，去黄用清调药，仍入壳内，以湿纸数重糊口，入饭甄蒸熟，取出曝干为末，每服五分，用炒生姜酒，五更初调服，如觉小腹痛，用益元散一服，其毒俱从大便出。
——治远年鼠疬疮神方。
千槌绿云膏
松香（半斤，熔七次，滤去渣）　乳香（二钱半）　没药（一钱半）　血竭（一钱）　铜绿（一钱半）　杏仁（去皮，一钱半）　孩儿茶（三分）　蓖麻子（去壳，二钱半）　麻油（二两）　乳汁（二盏）
上为细末，合作一处，同乳汁、油搅匀，槌捣千下成膏，用绢上药贴患处。
——妇人患瘰疬久而不愈，或以为木旺之症，不宜于春，预用散肿溃坚汤，肿硬益甚。余以为肝经亏损，用六味丸、补中益气汤至春而愈。此症若肝经风火自病，元气无亏，可用散坚泻青之剂。若肝自亏损，或水不生木，用六味丸。若金来克木，须补脾土，生肾水。若行攻伐，则脾胃伤，而反致木克土矣。
——妇人项核肿痛，察其血气虚实，先以必效散一服去之，更以益气养荣汤三十余剂补之而消。盖此症初起而血气虚弱者，先用益气养荣汤，待其气血稍充，乃用必效散以去其毒，仍用补药，无不奏效。若已成脓者，即针而补托之。气血复而核不消者，服散坚之剂。倘不应而气血如故，仍以必效散、养荣汤。又不应，灸肘尖、肩髃二穴，用千槌绿云膏自愈。若气血壮实，不用追蚀，亦能自腐，用药以腐之者，便易于收敛耳。若血虚而用追蚀，不惟无益，适以取败。凡不慎饮食七情者不治。
疔疮  ***************************
夫疔疮者，由四时迭更，阴阳交变，此二气互相击怒，必成暴气。然暴气卒然，大风大雾，大寒大热，若不能避而遇袭于皮肤，入于四体，传注经络，遂使腠理结满，阴阳二气不得宣通，遂成疔毒。但疔毒之名有十三种，必发于手足间，生黄泡，其中或紫色，有一带红线道直入者，用针于线处刺去毒血水，针时以知痛出血为妙，否则红线入腹攻心，必致危困。凡治疔毒，先以面浆水饮之，吐则是，不吐则非也。大抵脉洪而数者难愈也。
——治疔疮恶毒神效，飞龙夺命丹（方见诸疮）。
——治疔肿及无名疮毒，掐头去白水，以葱蜜捣贴，神效。
——治无名肿毒疔疮，手指无故生蛇头，指肿痛不可忍，有红筋入心者。
蜈蚣（二条）　归尾（二钱）　雄黄（一钱）　土赤芍（二钱）　白芷梢（二钱）
上剉为末，头生酒煨服，神效。
——论一切恶毒疔疮，诸般无名肿毒，及四时伤风伤寒，憎寒壮热无汗，初觉者。
赵府小灵丹
乳香　没药　轻粉　血竭　朱砂　川乌尖　草乌尖　细辛　巴豆霜　蟾酥　麝香（减半）
上为细末，糯米糊为丸，如黄米大，雄黄为衣，每服十三丸，小儿五七丸，用葱白三根劈开，入丸在内，细嚼，好酒送下，以被盖出汗，避风。妇人有孕不可服。
——论一切疔疮恶毒肿痛，神效。
类圣散
川乌　草乌　苍术　细辛　白芷　薄荷　防风　甘草（各五钱）
上为细末，蛋清调涂患处，留顶。
——凡患疔疮痈疽疖毒，此药能令内消，去毒化为黑水，从小便出，万无一失，不可轻视。
知母　贝母　白芨　半夏　天花粉　皂角刺　金银花　穿山甲（炒）　乳香（各一钱）
上剉一剂，用无灰酒一碗，煎至半碗，去渣，只作一服，温服，不得加减。再将渣捣烂，加秋过芙蓉叶一两，捣烂，用蜜调井花水，和敷疮口上，如干，再用蜜水润湿。过一宿自然消，不必用第二服药也，忌发物。
——人脚面生疔，形虽如粟，其毒甚大，宜峻利之药攻之，因其怯弱，以隔蒜灸五十余壮，痒遂止。再灸片时乃知痛，更用膏药封贴，再以人参败毒散渐愈。夫至阴之下，道远位僻，且怯弱之人用峻利之剂，则药力未到，胃气先伤，虚虚之祸，有所不免，不如灸之为宜。
便毒  ***************************
便毒一名跨马痈，此奇经冲任为病，而痈见于厥阴经之分野。共经多血，又名血疝，或先有疳疮而发，或卒然起核疼痛而发，皆热郁血聚而成也。初发宜疏利之即散，或脓后如常用此托里内补之药。
——论便毒，是厥阴经湿热，因劳倦而发，用射干三寸，以生姜煎，食前服，得利二三行立效。射干开紫花者是。
——论便毒极效方。
追毒散
当归尾　赤芍　白芷　金银花　天花粉（各一钱）　白僵蚕（炒，六枚）　木鳖子（十个）　穿山甲（三片）　大黄（三钱）　芒硝（二钱）　一方加五灵脂更妙
上剉一剂，好酒煎，露一宿，五更热服，厚盖发汗，利一二行即愈。其硝黄待群药煎将熟方入，再二沸用之。一方加射干，去芒硝。
——论鱼口便毒方。
神异散
金银花　天花粉　木鳖子（各二钱）　甘草（三分）　连翘　黄芩（各八分）　山栀子（七分）
穿山甲（炒，二钱）　皂角刺（三钱）　木香（五分）　大黄（三钱）
上剉一剂，酒水煎，空心服。
——治便毒肿痛神方，徐完愚传。
大黄　全蝎　蝉蜕　僵蚕　穿山甲（土炒成珠）　白芷梢　贝母　当归尾（各二钱）
上合一帖水煎，后加入大黄，再煎一二沸，去渣，入好生酒同服。如未散，加蜈蚣一条同煎服。
——治鱼口疮方，用猪胆一枚，投热酒一碗，温服即内消。
——治鱼口便毒方，木鳖子（去壳，三个）　巴豆（去壳，火烧，二个）　穿山甲（四片，炒）　僵蚕（三个）　五倍子（五个）
上为末，黄酒调下。
——治鱼口便毒方，陈云岳传。
僵蚕（炒，三十六个）　穿山甲（土炒，三钱）　蜈蚣（二条）　甘草节（一钱）　大黄（三钱）　杏仁（去皮尖，一钱）　五灵脂（二钱）　全蝎（一个）　皂角子（炒，一钱）　金银花（一钱）
上剉一剂，酒水各半煎服。
下疳  ***************************
下疳疮，乃男子玉茎生疮。皆因所欲不遂，或交接不洁，以致邪毒浸渍，发成疮毒，日久不愈，或成便毒，或损烂阳物，多致危笃。又鱼口疮，妒精疮，皆其类也。俗云：疳疮未已，便毒复来生也。
妒精疮，此盖因妇人阴中先有宿精，因而交接，虚热熏蒸，即成此疾。初发在阴头如粟类，拂之甚痛，两日出清脓作白孔，蚀之大痛。妇人有生于玉门内，正似疳蚀疮，不痛为异耳。
消疳败毒散　专治下疳疮
防风（六分）　独活（六分）　柴胡（一钱五分）　连翘（七分）　荆芥（七分）　黄柏（八分）　知母（七分）　黄连（七分）　赤芍（九分）　苍术（七分）　赤茯苓（九分）　木通（九分）　龙胆草（九分）　甘草（三分）
上剉一剂，灯心二十四寸，水煎空心服。如有便毒，量人虚实，加大黄一二钱煎服。
——治下疳疮。
天灵盖（煅）　红褐　小红枣（各烧存性，各等分）
上为极细末，先用好细茶煎浓洗净，掺之。
——治下疳痛不可忍，如神。
官粉（煨，五钱）　冰片（二分）　水银（三分，用锡三分制）
上为细末，掺疮上。
——治下疳溃烂。
珍珠（烧存性）　片脑（各一分）　人手指甲　足指甲（烧成灰，各一分）　血余（烧成灰，二分）
上为细末，掺患处。
——熏下疳方。
皮硝（一碗）　乳香　雄黄　孩儿茶（各五分）
上入小坛内，外用牛粪火煨热坛，其硝自化，熏之，晚上使，以心口凉为度。
——治阴头上疳疮，何和宇传。
五倍子（烧灰存性，一钱七分）　朱砂（七分）　孩儿茶（五分）　冰片（半分）　轻粉（二分五厘）　水银（一分）
上共为细末，撒患处。如从一边烂起，加狗骨烧灰二分。如从周围烂起，加鳖壳烧灰二分。
——治疳疮秘方。
八宝丹
乳香　没药　孩儿茶　红褐子灰　海蚆（焙，一个）　珍珠（炒）　象牙（煅）　龙骨（煅，各五分）
上为细末，先用米泔水洗疮，拭干掺上，神效。
——疳疮脓清不结痂，不合口，久不愈者，用六味地黄丸加黄柏、知母、麦门冬，四五剂而愈。
——治下疳疮搽药，陈钟岳传。
冰片（二分）　珍珠（另研，三个）　黄柏（以猪胆涂上，火炙焦为末，三分）　芦荟（一分）　轻粉（炒，三分）　天灵盖（火煅白色，一分）
上共研细末，搽患处，如有壳，香油调搽。
——治疳疮，黄柏去皮，以猪胆汁炙透为末，掺疮上。
——治阴囊上生疮，用甘草煎水温洗，却用腊茶末敷之。
——治阴头生疮，用溪港中螺蛳，入干锅内煅过，先以盐水洗五七次，后以此药敷之。
——治妒精疮，用大田螺两个，和壳煅过存性，为末，入轻粉敷之。
——治外肾生疮，用绿豆粉一分，蚯蚓屎二分，水研涂，干又敷。
——治肾脏风发疮疥，用红椒去目，水浸半日，和生杏仁研烂，擦两手掌，掩外肾，极效。
——治下部生湿疮，热痒而痛，寒热，大小便涩，食亦减，身面微肿，用马齿苋四两研烂，入青黛一两，再研匀敷上。
——治下疳疮。
白矾（一两）　黄丹（八钱，熬飞紫色）
上研为细末，以沟渠中恶水洗过，拭干敷上。
——治蜡烛发神方。
钟乳石（二分）　朱砂（三分）　珍珠（三分）　琥珀（一分五厘）　片脑（一分五厘）
上为细末，每用土茯苓四两，猪蹄一只，煎水三碗，早间服一碗，调前药末四厘，午间服一碗，调前药末四厘，晚间服一碗，调前药末四厘，一日服三次，共一分二厘，十日服尽，其疮必愈。其猪蹄随用之，忌动风发物，牛肉烧酒最忌之，神良之秘方也。
杨梅疮  ***************************
夫疠疮者，一名杨梅疮，因形相似，乃气受之，故坚实凸起，又名棉花疮。血受之，其形扁塌而溃，又名果子疮，亦类其象，而俗呼之也，北人曰天泡疮，皆一名，异而实同源，治疗当别。自致者重，传染者轻。盖自致者，必因淫欲太妄，以致阴处起火，及纵口恣味，三焦皆热，精竭血结，遗滞诸经而成者也。俗传以母猪犬羊肉鸡鲤毒物发出，谓毒尽，殊不知在火上添油矣。又有怕露出而求速效者，过服败毒散，则伤五内胃气，毒益陷伏，以药线熏脐，致使出不能出，收不能收，延移不得杜绝，手足心皮枯似白鹅掌风，及后筋骨疼痛，风块恶候，皆未获良治而然也。凡遇此患，托里解毒汤，外用千里光明汤频频洗浴，大效。
托里解毒汤
当归（一钱五分）川芎（一钱五分）赤芍（一钱五分）　生地黄（一钱）　连翘（一钱）　黄芩（一钱）黄连（一钱，酒炒）防风（一钱）荆芥穗（七分）　苦参（酒炒，二钱）　羌活一钱）　薏苡仁（二钱）　皂角子（二十一个）　防己（一钱）木瓜（五分）　生甘草（三分）　土茯苓（二两，湿者四两）
上剉，水二碗，煎至一碗，温服，渣再煎服。虚弱人加人参一钱，自生者加黄柏一钱，川牛膝一钱，独活一钱，宜服二十帖，每帖煎三次，一日服一帖。
千里光明汤
青木香　黄连　黄柏　黄芪　防风　荆芥　苦参　苍耳子　蛇床子　羌活　升麻　麻黄　甘草（各五钱）　鸡肠草（倍）　冬青叶（倍）
上作一剂，用布包水煮，于无风处服下前药，即以此汤浴洗，凉了又加热，药汤煮热，着实洗，微汗拭干，十日后不必频洗。其药渣并入，煎药渣再洗。鸡肠草一名千里光明草，又名九里明，俗名藤苦卖，其叶梢尖而歧，开花白色，处处有之。
——治杨梅疮初起，先服防风通圣散十余剂，后服此收功，永无后患。
十全丹　云莱弟验。
雄黄　朱砂　乳香　没药　孩儿茶　当归　白芷　丁香　槐角（各一钱）　轻粉（用花椒一钱煎水调蒸，八分）
上为细末，饭为丸如绿豆大，每服三十丸，土茯苓汤下。
——治杨梅疮，先服防风通圣散，加紫草一两同煎服，后服此良，十九服验。
白藓皮（二两）　皂角子（一百二十个）　防风（二两）　细辛（一两三钱）　川乌（二两）　草乌（二两）　罂粟壳（四两）
上剉十剂，每一剂用土茯苓一斤，猪肉半两，同煎服。
——治杨梅疮，黄左川传。
连翘（四两）　金银花（四两）　牙皂（二两）　杏仁（二十一个）　蝉蜕（二十一个）　肥珠子（三十一个）　冷饭团（一斤）
上俱剉，用酒拌炒，作十帖，水煎服。
——治杨梅疮毒，黄仰溪传。
青藤（二两）　归尾（二两）　皂角刺（二两）　金银花（一两五钱）　五加皮（一两）　白藓皮（二两）
上剉，分作十二剂，每剂用土茯苓四两水煎服，先服通圣散。
——治杨梅疮，南塘侄验。
汉防己（七钱）　槐花（二钱）　五倍子（四钱）
上三味为末，用土茯苓半斤研烂，猪肉半斤切碎，共作一服，用酒煮熟，连渣并肉通服。
——治杨梅疮良方，胡云斋传。
归尾（一两三钱）　牛膝（一两三钱）　黄芩（一两三钱）　大黄（一两三钱）　木瓜（一两）　金银花（一两三钱）　皂角刺（八钱）　蝉蜕（五钱）　土茯苓（二斤）
上剉，分作十帖，每帖用红枣、白果、皂角子各十枚，葱白三根，水煎临晚服，忌绿豆。
——治天泡疮神方，用铁锈钉酽醋磨浓，搽疮上立已。
——论凡人患杨梅、天泡、棉花等疮，致成一切难状之疾，或杨梅疮烂见骨，经年不收口者，或筋骨疼痛，举发无时，或遍身疙瘩不消，或手足皱破出血，或遍身起皮发靥，好一层起一层，或赤癜白癜、鹅掌风癣，或皮好骨烂，口臭难当，及年久臁疮不愈，一切顽疮恶毒，并皆神效。
通仙五宝丹
钟乳粉（三分）　大朱砂（一分五厘）琥珀（一分五厘）　冰片（一分五厘）　珍珠（一分五厘）
上为细末，用白飞面炒三分，共一钱二分，分作十二帖，每一日一帖，用一分，用土茯苓一斤水煎十二碗，每侵晨用半碗和服，其十二碗一日俱要吃尽，不可别用茶汤，一日一服。有不尽剂而愈者，有终剂而愈者，如病重未愈，须再服一料，忌鸡鹅鱼牛羊发物及房劳。
——治杨梅风块，作肿作痛，及痈疽瘰疬毒，一切无名肿毒。
黑虎膏
草乌（四两）　南星（二两）　半夏（二两）　五倍子（三两，同绿豆五两共炒焦）　大黄（一两）　黄柏（一两）　姜黄（一两）　干生姜（五钱）
上各为细末，共和匀，用葱汁米醋调成膏，贴患上，时常以葱醋润之，毋令干燥，其膏一日又取下，加些新的，复研再贴，以消为度。
——杨梅疮愈后遗癣毒，一层一层顽皮，痒不可当。
牛油　香油　柏油　黄蜡（各一两，熔化待温，入后三味）　银朱（一钱五分）　官粉（二钱）　麝香（五分）
上为末，入内搅匀，先将火烤癣令痒，抓破擦上药，再烤再擦如神。
——治杨梅疮，不论远近，先服防风通圣散，十数剂后服此丸收功，神效。
轻粉（一钱）　孩儿茶（一钱）　糯米饭（一钱）　芝麻（一钱）
上共捣为丸，作一百个，每早茶清下十丸，忌荤盐，要斋戒。
——治杨梅疮。
雄黄（二钱五分）　真轻粉（一钱）　杏仁（去皮尖，三十个）
上研为细末，入杏仁再研如泥，用雄猪胆汁调搽，疮要先洗净，拭干搽药，二三日效。
疥疮  ***************************
夫疥与癣，因热客于皮肤之所致。风毒浮浅者为疥也，毒之深沉者为癣也，多因风毒夹热得之。疥发于手足，或至遍身，癣则肌肉瘾疹，或圆或斜，或如苔藓走散，内藏汁而外藏有筐，曰干癣、苔癣、风癣、湿癣。四者莫不均有虫者，治癣去风杀虫是也。
——论风疮疥癣瘾疹，紫白癜风，赤游风，血风，臁疮丹瘤及破伤风，在上部者加桔梗一钱，在下部者加木瓜、牛膝各一钱，如湿气成患而在下者，去蝉蜕、僵蚕。
祛风败毒散
枳实　赤芍　前胡　柴胡（各五分）　荆芥　薄荷　牛蒡子　苍术（各六分）　独活　僵蚕　连翘（各七分）　川芎　羌活（各八分）　蝉蜕　甘草（各三分）
上剉一剂，生姜三片，水煎服。
——熏疥如扫。
银朱（一钱）　雄黄（一钱）　木鳖子（一个）　好撺香（一钱）　艾叶（三钱）
上五味为末，以纸卷条，阴阳瓦盛，熏两腿腕，以被盖之，留头面在外，先以布包裹二便。
——治熏疮疥虫疮。
花椒　雄黄　蕲艾
上三味，共为末，将纸卷筒放被内熏之。
——洗疥如玉。
防风　荆芥　马鞭草　白矾　花椒　苦参　野菊花
上剉，水煎汤洗，神效。
——治疥如神，徐金坡传。
大枫子（五钱）　水银渣（三钱）　樟脑（一钱五分）
上用油核桃同捣烂，绢帛包擦疥上。
——熏疥妙方，油核桃去囊一半，留一半捣烂，入人言末八厘，搅匀，仍合一处，放瓦上火烧烟熏之，即已。
——治诸疮疥癞一扫光　又名玉绣球。
大枫子肉（四十九个）　杏仁（泡去皮，四十九个，二味同研）　花椒（去目，四十九个）　白矾（生用，另研，二钱）　水银（三钱）　茶叶（另研末，一钱）　樟脑（二钱，另研，以上三味同研）　轻粉（一钱）
上和匀再研听用，先以槐柳桃楮桑五木枝，煎汤洗疥，拭干，将前药量疥多少，用柏油入盐少许，乘热和药擦上，一日搽三次，忌羊鸡鱼猪头等物。
——治干疥疮，香油四两，用花椒一两熬至焦黑，研烂，入大枫子去壳七个，轻粉三钱，硫黄一钱，人言三分为末，入油内搽之。
十香膏
白矾（枯）　轻粉　水银　雄黄　川椒（去目炒研）　樟脑（各一钱）　槟榔（一个，研末）　杏仁（四十个，去皮另研）　大枫子（取白肉，四十个，另研）
上共和匀，用柏油八钱，俱入乳钵内研至不见水银星为度，丸如弹子大，待疮搔破，将药丸于患处滚过。
——治遍身风痒生疮疥，土蒺藜苗煎汤洗之。
——治老人生皮风疥疮瘙痒，藜芦根为末，脂油调搽即愈。
——鼻闻香疥药，后山李怀严传。
大枫子（三十个，去壳）　朝脑（三钱，研极匀再入）　水银（一钱，研至不见水银星为度，后入）　油核桃仁（十个）
上共一处再研，用粗碗盛在内，用纸盖口，勿令泄气，用时擦手心内，以鼻闻数日即已，或擦亦可。
癣疮  ***************************
——风癣脓庖，疥癞血风，诸疮肿毒。
归尾（一钱五分）　赤芍　黄芩　黄连　黄柏（各一钱）　大黄（三钱）　防风（八分）木鳖子（去壳，一个）　金银花　苦参（各一钱）
上剉一剂，水煎，露一宿，五更服。若肠风脏毒下血，去木鳖子，加槐花一钱。
——治一切癣疮瘙痒甚者。
胡粉（另研）　雄黄（另研）　硫黄（另研，各一钱五分）　大草乌（三钱，生用）　斑蝥（一钱）　砒霜（五分）　全蝎梢（三钱）　麝香（三分）
上为细末，先用羊蹄根蘸醋擦动，次用药少许擦患处。
——治干癣不瘥。
天南星　草乌（各一个，生用）
上为末，用羊蹄根捣，绞汁调涂。
——治遍身顽癣。
大枫子（四十九个）　川槿皮（二两）　斑蝥（去翅足，五个）　川椒（一钱）　轻粉（二钱）　杏仁（三钱）　海桐皮（二钱）
上共为末，河水、井水各一碗，浸一夜，蘸汁擦之。
——治癣疮效方，万嵩鹤传。用马蜂窝一个，仰放炭火上，用枯矾末，渐渐填满下面，火炙令焦，为末，蜡脚醋调涂癣上即愈。
——切疥癣癞疮，及诸疮不能收口者，立见收口。
鱼腥草（晒干为末，为主）　雄黄（一钱）　银朱（一钱）　　木鳖子（去壳，一个）艾叶（不拘多少）
上为末，纸卷烧烟熏患处，立效。
——治疥癣、坐板、血风，痛痒神效，孙方、李存吾传。
大枫子（去壳，四十九个）　蛇床子（二钱）　木鳖子（去壳，二十个）　川椒（二钱）　枯矾（二钱）　轻粉（一钱）水银（一钱）　朝脑（一钱）
上为末，柏油捣匀，先将椒艾汤洗令净，待痒抓破擦患处，大效。
——治牛皮癣极痒抓烂，牛脚爪烧灰存性，为末，香油调搽，立效。
——治癣疮，用䤵针磨极尖快，当痒时于癣疮上各刺百针，血出尽，盐汤洗之，未愈再刺再洗。
秃疮  ***************************
白秃之候，头上白点斑剥，初似癣而上有白皮屑，久则生痂癝成疮，遂至遍头，洗刮除其痂，头皮疮孔如筋头大，里有脓汁出，不痛而有微痒时，其内有虫，甚细微难见。《九虫论》亦云：是蛲虫动作而成此疮，乃自幼小及长大不瘥，头发秃落，故谓之白秃也，宜以后方治之。
——治秃疮方。
藜芦（二钱）　枯矾（二钱）　苦参（二钱）　五倍子（二钱）
上为细末，香油调搽。
——治秃疮方，临颖杨子登传。
仙人垢（即埋葬过人棺板底上垢腻也，研烂不拘多少）
上用鲫鱼，以香油煎熟去鱼，将油调仙人垢，涂秃上一钱厚，一二次愈。
——治秃疮，先用水洗令净，用烧酒和芥末，调涂患处，立已。
——治秃疮。
胆矾（二钱）　乳香（二钱）　没药（二钱）　紫草（五钱）　食盐（三钱）　木柏油（一两）
油同草盐煎久，下前三味，剃头方搽。
——治秃疮如神，云松弟验。
紫草（三钱）木柏油（一两）胆矾（一钱）没药（二钱）石乳（二钱）　樟脑（二钱）淮盐（炒，三钱）
上为细末，柏油调匀，先将头发剃净，再洗令净擦药，一日搽一次，神效。
——治小儿白秃疮。
黄柏皮（五分）　枯矾（一钱五分）　硫黄　韶粉　轻粉（各一钱）
上为细末，腊月猪油调，日擦三次，又用大蒜，每早揩白处。
——治秃头疮，用鲫鱼一个，重三四两，去肚肠，以乱发填满，纸裹烧存性，雄黄二钱，共为末，清油调敷，先以薤洗，拭后用药。
又方，以苦楝皮烧灰，用猪脂调敷。
癜风  ***************************
紫癜风、白癜风，乃因心火汗出，及醉饱并浴后毛窍开时，乘风拽扇得之，扇风侵逆皮腠所致。宜服胡麻散或追风丸，外以洗擦药涤之。
——论紫白癜风并癣，及面上酒渣，又名粉渣面刺，俱可服之。
胡麻散
胡麻子（赤色扁者佳，另研，五两）　白芷（二两）　何首乌（二两）　防风（二两）蔓荆子（一两五钱）　甘菊花（一两）　苦参（酒炒，三两）　威灵仙（二两）　升麻（二两）　川当归（二两）　川芎（二两）　牛蒡子（微炒，二两，另研）　白蒺藜（三两）　荆芥穗（三两）　薄荷叶（二两）　　片黄芩（酒炒，二两）　黄连（酒拌一日，炒二两）　白芍（酒炒，二两）
上为细末，每服三钱，食远服。
秋分后至春分，白酒调服，用米糊细丸，食远白汤下亦可。
追风丸
何首乌（四两）　荆芥穗（四两）　苍术（米泔浸焙，四两）　苦参（四两）
上为细末，好肥皂三斤，去皮弦子，入砂锅内，水熬成膏，和为丸，如梧子大，每服五六十丸，空心温酒或茶任下，忌一切动风之物。
——治白癜风，用雄鸡肾、白果仁捣烂擦患处。
——治汗斑方。
白莲花　半夏
上各等分为末，飞面糊为丸，如弹子大，用六安茶擦之。
——治紫癜风、白癜风，即如今汗斑之类。
白附子　雄黄　密陀僧
上各等分为细末，用带皮生姜自然汁调，以茄蒂蘸药，擦之即愈。
——治紫白癜风神方。
雄黄（二钱）　雌黄（二钱）　硫黄（二钱）白砒（二钱）　白矾（二钱，并用透明者佳）
上共为末，每用时先一浴，令通身出汗，次以捣生姜拌药布包，患处擦之良久，以热汤淋洗。
——治白癜风方，用杜蒺藜子生捣为末，作汤服之，每服三钱。
疠风  ***************************
夫疠风者，天地杀物之风，燥金之气也，故令疮而不脓，燥而不湿。燥金之体涩，故一客于人则荣卫之行滞，令人不仁而麻木也。毛落眉脱者，燥风伐其荣卫，而表气不固也。遍身癞疹者，上气下血俱病也。诸痛属实，诸痒属虚，疠风之痒，固多有虫，而卫之虚不可诬也。是症也，主燥剂以主之，白花蛇，血气之属也，用血气之属以驱风，岂不油然而润乎。然其性中有毒，同气相求，直达疠风毒舍之处，岂不居然而效乎。皂角之性，善于洁身，则亦可以洁病。苦参之性，善于去热，则亦可以去风。昔人治以防风通圣散，此方乃汗下之剂也，非荣卫虚弱者所宜，今以玉屏风散更之，则黄芪可以排脓补表，防风可以利气疏邪，白术可以实脾而补肌矣。
补气泻荣汤
黄芪（三分）人参（二分）当归（三分）　生地黄（四分）　黄连（三分）黄芩（四分）　连翘（六分）　升麻（六分）　桔梗（五分）　甘草（一钱五分）　全蝎（三分）　地龙（三分）桃仁（二个）　苏木（三分）　梧桐泪（一分）　虻虫（一枚，去翅足微炒）　水蛭（三枚，炒尽烟）　麝香（少许）
上剉一剂，水煎温服。
——论治疠风，手足麻木，毛落眉脱，满身癞疹，搔痒成疮等症。
愈风换肌丹
白花蛇（一条，头尾全者，酒浸二三日，去骨阴干）　苦参（四两）　皂角（五斤，去皮弦，酒浸一宿，取出以水熬膏）
上为末，以皂角膏和丸如梧子大，每服七十丸，以防风通圣散送下。
苦参酒
用苦参五斤，好酒三斗，浸一月，每服一合，日三服。
苦参丸
苦参（一斤）金银花　防风　荆芥　羌活　独活　　当归　川芎　赤芍　连翘　黄连　黄芩　栀子　滑石　白术　甘草（各一两）
上为末，面糊为丸，如梧子大，每服百丸，苦参酒下。
——治癞风。
如圣丹
全蝎（酒洗，一两五钱）　天麻（一两五钱）　僵蚕（炒，一两）　蝉蜕（一两）　苦参（一两）　防风（一两五钱）　荆芥（一两）羌活（一两）　细辛（一两）　白芷（一两）　川芎（一两）　当归（一两）　白芍（一两）　人参（五钱）　白术（去芦，一两）　枳壳（去穣，一两）　桔梗（一两）　黄连（五钱）　黄柏（去皮，一两）　大黄（煨，一两）　芒硝（五钱）　麻黄（一两）　石膏（煅，一两）　滑石（一两）　皂角刺（一两）　郁金（五钱）　山栀子（一两）　连翘（一两）　大枫子（去壳，一个）　独活（五钱）
上三十味为细末，用红米糊为丸，如梧子大，每服五七十丸，用六安茶清送下，日三服，半月即愈。小便尿如靛水黑色，此病之深者，只用此药二料。如眉毛须发脱落，日渐生长，切不可食羊鸡鹅猪头蹄鲤鱼生冷，如肯食淡，百日全愈。如疮破裂，只用大枫子壳煎汤洗，春夏石膏、滑石依方，秋冬二味减半，遇春分秋分，服防风通圣散一帖，空心服，利三四次，以粥补之。（方见中风）。
——治疠风眉发脱落者，取皂角刺九蒸九晒，为末，每服二钱，温酒送下。久服眉发再生，肌肤悦润，眼目倍明。
——治大风恶疾，双目昏暗，眉发自落，鼻梁崩倒，肌肤疮烂，此方特效。皂角刺三斤，炭火蒸炙，晒干为末，煎大黄浓汤调服，数日间发生肌润目明，诸病立瘥。
——治大麻风，即大风疮，用人蛆一升，细布袋盛之，放在急水内流之，干净取起，以麻黄煎汤，将蛆虫连布袋浸之良久，取起晒干，再用甘草煎汤浸晒干，又用苦参汤浸晒干，又用童便浸晒干，又用生姜葱煎汤，投虫入内，不必取起，就放锅内煮干，就焙干为末。每虫一两，加麝香二钱，蟾酥三钱，共为一处，入磁器内，每服一钱，石藓花煎汤下，花即山中石上生白藓如钱样。以苍耳草煎汤洗浴，然后服药，七日见效，体厚者一日一服，弱者二日一服，神效。
臁疮  ***************************
夫臁疮者，皆由肾脏虚寒，风邪毒气外攻三里之旁，灌于阴交之侧，风热毒气流注两脚生疮，肿烂疼痛臭秽，步履艰难。此病生于臁骨为重，以其骨上肉少皮薄，故难愈。至有多年无已，疮口开阔，皮烂肉现，臭秽可畏。治法当先取虫，然后敷药，须翘足端坐，勿多行履，庶可痊矣。
——治臁腿生疮，或癣疥等症。
四生散
白附子　黄芪　羌活　沙苑蒺藜
上各等分为末，每服二钱，用猪腰子批开入药，湿纸包裹煨熟，细嚼，煎汤下，风癣酒下。
——论臁疮，乃湿毒所致，及治遍体热疮。
黄白散
黄柏（去皮，一两）　轻粉（三钱）
上为细末，用猪胆汁调涂，湿则干掺。
——论远年近日，一切臁疮溃烂，至骨疼痛，当时止痛，生肌如神。
三香膏
乳香（二钱）　松香（三钱）
上为细末，真生香油调，用包粽子笋叶薄者，密针刺孔，将药摊其上，用笋叶贴患处，药居中，上用完笋叶盖药上，帛扎住即效。
——方，用松香为末，入葱根须叶等分，同捣为饼，外用石乳香为末，少掺药饼上，搭在疮口，布帛紧扎，二日一换，盐茶洗净。
——治臁疮方。
密陀僧（八钱）　石乳（二钱）　血竭（一钱）　铜青（八分）
上为末，将油纸刺孔，桐油扫纸上，掺药在油上，隔纸贴之效。
——治臁疮、顽疮、裙边疮，许敬吾传。
柏油（二两）　黄蜡（三钱）　白蜡（三钱）　香油（三钱）　密陀僧（一两五钱，为末）
上将上四味入粗碗内，火上煎化，频频入陀僧在内，搅不住手，成膏为度，将油纸刺孔上药，油纸反折，以孔在下贴疮。
——治两足生臁疮，诸疮久不已，后山李怀严传。
轻粉（一钱）　官粉（二钱）
上用猪板油同捣烂，开油纸上贴疮，外帛包紧，一日换一次，先用盐茶洗净贴药。
——治臁疮烂脚方，先用米泔水洗净，再用川椒、艾叶浓煎水洗净，用黄丹不拘多少，真香油调搽，碗里以艾烧烟，熏至黄色上纸，隔纸膏贴之妙。
诸疮  ***************************
——专治疔疮、发背、脑疽、乳痈疽、附骨疽，一切无头肿毒恶疮，服之便有头，不痛者服之便痛，已成者服之立愈，此乃恶症药中至宝，病危者立可复苏，万无一失。乃家传之秘方，不可轻视，宝之宝之。
飞龙夺命丹
雄黄（三钱）　朱砂（二钱为衣）　轻粉（五分）　血竭（一钱）　乳香（二钱）　没药（二钱）　铜绿（二钱）　胆矾（一钱）　寒水石（一钱）　蜈蚣（一条，酒浸炙黄，去头足）　蜗牛（二十一个）　麝香（五分）　蟾酥（二钱，干者好酒化）
上为细末，先将蜗牛连壳捣烂，和前药为丸，如绿豆大，如丸不就，入酒打面糊为丸，朱砂为衣，每服二丸，先用葱白三寸，令病人嚼烂，吐于男左女右手心，将药丸裹于葱白内，用无灰热酒送下，于无风处以衣盖护之，约行人五七里之久，再饮热酒数杯以助药力，以发汗为度。病初觉，二丸即消。如汗不出重者，再服二丸，汗出即效。三五日病重者，再进二丸即愈。如疔疮走黄过心者难治之，汗出冷者亦难治。如病人不能嚼葱，擂烂亦可。疮在上，食后服，疮在下，食前服。服药后忌冷水、王瓜、茄子、猪鸡鱼肉湿面，一切发风发疮之物，数方校正无差。
——切百疮恶毒，兼治痔漏。
清毒百应丸　单水云传。
锦纹大黄（一斤，切片听用）　苍术　黄柏　当归　槐花　金银花　皂角（各四两）
上将六味细切，水二十碗，煎至十碗，去渣，浸大黄令透，取出晒干，又浸又晒，以汁尽为度。为末，面糊为丸，如绿豆大，每服六十四丸，白汤送下，以大便下滞物为效。
——治无名肿毒疼痛，痈疽乳硬等疮，初发时，即将真香油一杯温热饮之，则毒不攻心，可以缓治。
——切无名肿毒疮，须臾肿起痛难当，即将妙药频敷贴，免使猖狂作祸殃。
——治无名肿毒，发背痈疽疔疮等毒，白矾不拘多少，为末，入新汲水内，用粗纸三张浸内，将一张搭患处，频频贴之，更贴十数次立消。
——方，用葱头杵烂，炒熟敷患处，冷则易之。
——方，用五倍子炒为末，醋调涂患处。
——方，用大黄为末，醋调涂患处。
——方，以端午日，取白矾研为末，但遇疮毒初起，每服三钱，加葱头切拌，用酒调服。
——切无名肿毒初起，牙皂七个，烧存性为末，入真蛤粉炒过七钱，搅匀，用生酒调服。
——敷诸疮肿未破者，虾蟆一个，先以石灰炒过，后将虾蟆剁烂，同研如泥，用绵帛摊上，贴患处自破。
——治诸疮恶毒，臁疮疔疮，搭手背痈等疮。
葱白（一斤）　马齿苋（一斤）　石灰（一斤）
上三味，湿捣为饼，阴干为细末，贴疮即效。
——外消肿毒方。
猪苦胆（三个）　生姜（半斤，取自然汁）　好醋（一盏）
上三味合和一处，以好京墨磨浓，抹肿处立消。
——治外科诸毒，肿痛初起未破，用连须葱数根，用稻杆烧过，半熟捣烂，入蜜二匙，再捣匀成饼，敷患处立消。内服白矾熔化为丸，朱砂为衣，每服三钱，用葱酒送下，汗出立已。
——治无名肿毒，用家园生地黄捣烂敷之，立已。
——切无名肿毒疮疖。
树上马蜂窝（二钱）　壁钱扯破（一钱）　乳香　没药　孩儿茶（各八分）　鸡肫皮（一钱）
上各为末，蚕茧扯破一钱，撺香三根，共铺绵纸上，卷作筒，线缠，蘸入香油点着照患处，如肿盛，加艾少许。
——治诸般恶毒，肿痛不可忍者。广昌知县刊行于世，活人多矣。
——枝煎箭
白芨　天花粉　知母　牙皂　乳香　金银花　半夏　穿山甲（酥炙）　贝母（各一钱五分）
上剉一剂，酒二钟，煎一钟，温服，汗出即愈。
——切疮毒肿痛，成脓未成脓，用火罐拔三次，即将脓水拔出而消散矣。
洪宝膏
天花粉（三两）　赤芍（二两）　白芷（一两）　姜黄（一两）
上为细末，茶调敷之，此药一凉而已，能化血为水，凉肌生肉，去死肌烂肉，及能破血退肿，又能止痛出脓。或用三分姜汁，七分鸡清调敷，能使血退。姜汁性热，能引血潮，故血破散而后成脓。如热盛，疮毒恐随干随痛，赤肿不退者，用鸡清调敷，取其难干，如汤烧疗亦同也。
——敷治一切肿毒疼痛如神。
铁箍散
南星　草乌　白芨　白蔹　白薇　黄柏　天花粉　吴茱萸　白芷（各一两）　芙蓉叶（二两）
上为末，鸡清调敷。
——治血风疮，并湿热生霉，其形如钉，高起寸许者。
追风解毒汤
连翘　黄连　黄芩　黄柏　防风　荆芥　羌活　独活　全蝎　僵蚕　蒺藜　金银花　威灵仙　归尾　赤芍　甘草
上剉，各等分，水煎服。
——治血风疥癣，虫疮癞疮，痛痒发热等症。徐完初试验。
大枫子（去壳，一两）　樟脑（五钱）　水银（二钱）　轻粉（一钱）　核桃肉（十个）
上共研烂为丸，如弹子大，放手掌心揉擦，其疮自已，连擦四五次，以愈为度，或将药擦疮上亦可。
——治软疮疖毒，久不能开口，疼痛不可忍者。巴豆用簪穿，灯上烧存性，为末，放疮顶上，以膏药贴之即溃。
——治坐板疮，　琯四九兄传。
花椒（一钱炒）　胡椒（七分）　枯矾（一钱）　人言（一分）
上为末，柏油调搽。
——治坐板疮痛痒经年弗愈，中州傅爱泉传。
人言（一分）　密陀僧（三分）　硫黄（二钱）　石膏（一钱五分）
上为末，生猪油调搽患处。
——治疮口难敛，及多年恶疮，百方不瘥或痛，焮走不已者。马齿苋擂，罨口并周围立效。
——诸般疮毒，臭烂不堪闻者。
雄黄　生白矾
上等分，煎水洗之。
——治湿挠疮方。
黄蜡（一钱）　白蜡（一钱）　铜绿（一钱）　黄丹（一钱）　童女发（一钱）
上用香油二两，入铜勺内熬，入药同煎，将纸折作十数层，入锅内熬，贴疮。
——治冻疮，用茄子根浓煎汤洗，并山雀儿脑髓涂之。
——诸处冻疮久不瘥，年年发不歇，先痒后痛，然后肿破，出黄水不止。用雄雉黄一枚捣烂，黄蜡各等分，清油减半，上同于慢火熔熬，调搽患处。如治脚手冻疮，用橄榄烧存性，为末，入轻粉，油调涂上。
——治头上风疮，肿痛臭烂，用包银朱粗纸烟熏发里，虫即死而愈。
——治蛇头指，用鸡子开一窍，将指入内，待蛋化水，又换一个，如此三枚即已。
——手足患缠爪黄，肿痛作脓，不可忍者，用藠加石灰槌烂，敷上立已。
——蛇头指，痛不可忍，臭不可闻，用蜈蚣一条焙干为末，猪胆汁调涂。
——又指无名肿毒，痛不可忍。
白芨（末，一钱）　蟾酥（三分）
上共和为一处，用鸡清调涂，当时肿消痛止。
——治血风疮。
石膏　硫黄　百草霜
上各等分，柏油调搽。
——治肥疮、黄水疮。
红枣（烧灰）　枯矾　黄丹　官粉　松香（各一钱）　银朱（三分）
上为细末，湿则掺之，干则香油调搽。
——治脚上诸般疮毒膏药方。
水银（一钱）　没药（五分，新瓦焙干）　黄丹（五钱）　细茶（三钱）　大枫子（十个，去壳）　轻粉（一钱）　黄蜡（五钱）　石乳香（五分，瓦焙）　片脑（三厘）　真麻油（一盏）
上药俱研极细末，筛过，用黄蜡、麻油同煎，用文武火慢慢煎熔成膏，稍冷方下片脑，再煎一刻，取退，用细嫩油纸薄抹，随疮大小为度，不宜太阔，二日一换，每帖用后药煎水洗净疮口方贴。
大黄　苦参　黄柏　苍术　防风　金银花　艾叶　茶叶
上各等分，煎汤洗疮口。
——多年顽疮久不愈者，并诸疮不收口者。
黄蜡（二两）　黄丹（四两）　轻粉　乳香　没药（各二钱）　血竭　孩儿茶（各一钱）
上为细末，先将真麻油半斤熬熟，滴水成珠，下黄蜡化开，再入黄丹，就起离火方下诸药，搅匀入罐收用。
——翻花疮，极似花之状。
胭脂　贝母（各三钱）　胡粉（二钱五分）　硼砂　没药（各二钱）
上为细末，先用温浆水洗净，后敷之。
——月蚀疮，虫或生小耳内。
胡粉（炒微黄）　枯白矾　黄丹（缎）　黄连　轻粉　胭脂（各三钱）　麝香（少许）
上为末，以浆水洗之，拭干后搽药，上用麻油调敷即愈。
——脚生鸡眼作痛者，以挦鸡汤剥洗效。
——脚指缝白烂者，用鹅掌黄皮烧存性，为末敷之，如水出，用飞黄丹入花蕊石粉掺之。
——治脚胫上生疮，肿痛顽毒，溃烂久不已。
隔纸膏　陈云岳传。
枯矾（三钱）　密陀僧（三钱）　龙骨（煅，二钱）　黄丹（水飞，三钱）
上用油纸，将布针刺孔，桐油调，掺上，贴患处。
——治软疖方，用牛胶将滚水泡软，中留一孔出气，贴患处，久之自落。
——人累年遍身生疮疥风痒，热毒苦楚难禁，予制此方服之，永不生疮疥，妙不可言。
当归（酒洗，二两）　白芍（乳汁炒，二两）　怀生地黄（酒洗，二两）　防风（去芦，二两）　熟地黄（酒蒸，二两）　川黄柏（盐水炒一半，童便炒一半，各一两）　知母（去毛，二两，酒炒）　白术（壁土炒，一两）　土茯苓（六两）　苦参（去粗皮，四两）　甘草（一两）
上为细末，用猪肚一个，好酒四壶，文武火煮烂，捣和药末为丸，如梧子大，每服五十丸，酒送下，忌鸡鱼牛羊肉。
——治疮疽久不愈。
黄芪（二两）　当归（一两五钱）　白芍（二两）　白茯苓（一两）　白芷（三钱）　川乌（二两）　厚朴（五钱）　官桂（七钱）　陈皮（一两）　炙甘草（一钱）
上剉，姜枣煎服。
膏药  ***************************
——治一切风寒湿气，手足拘挛，骨节酸疼，男子痞积，妇人血瘕，及腰胁诸般疼痛，结核瘰疬，顽癣顽疮，积年不愈。肿毒初发，杨梅肿块未破者，俱贴患处。肚疼腹痛，泻痢疟疾，俱贴脐上，痢白而寒尤效。咳嗽哮喘，受寒恶心，胸膈胀闷，面色痿黄，心疼气痛，俱贴前心。负重伤力，浑身痛者，贴后心。腰眼痛、小肠气等症，贴脐下。治无不效。
神异膏　傅参将方。
木香　川芎　牛膝　生地黄　细辛　白芷　秦艽　归尾　枳壳　独活　防风　大枫子　羌活　黄芩　南星　蓖麻子　半夏　苍术　贝母　赤芍　杏仁　白蔹　茅香　两头尖　艾叶　连翘　川乌　甘草节　肉桂　良姜　续断　威灵仙　荆芥　藁本　丁香　金银花　丁皮　藿香　红花　青风藤　乌药　苏木　玄参　白藓皮　僵蚕　草乌　桃仁　五加皮　山栀子　牙皂　苦参　穿山甲　五倍子　降真香　骨碎补　苍耳头　蝉蜕　蜂房　鳖甲　全蝎　麻黄　白芨（各一两）　大黄（二两）蜈蚣（二十一条）　蛇蜕（三条）
上用桃柳榆槐桑楝楮七色树枝，各三七二十一寸，俱切粗片，用真麻油十二斤浸药，夏三宿，春五秋七冬十宿后煎，药枯油黑为度。用麻布滤去渣，贮磁器内，另以松香不拘多少，先下净锅熔化后取起，每香二斤用药油四两，搅匀，软硬得法，仍滤入水缸中，令人扯抽，色如黄金，即成膏矣。
——治风寒湿气所侵，跌扑闪挫伤损，一切疼痛，皆贴患处。心腹痛俱贴痛处，哮吼咳嗽贴背心，泻痢贴脐上，头痛眼痛贴太阳穴，及治一切无名肿毒，疔疽发背，疮疖湿毒臁疮。始觉时便贴患处即消，已成亦能排脓长肉止痛，甚效，不能尽述。
神秘万金膏
草乌　川乌　大黄（各六钱）　当归　赤芍　白芷　连翘　白芨　白蔹　乌药　官桂　木鳖子（各八钱）　槐柳桃桑枣（各四钱）　一方加苦参、皂角各五钱
上剉散，用真麻油二斤浸药一宿，用火煎至药焦色，以生丝绢滤去渣不用，将油再入锅内，以文武火熬至滴水成珠不散，方下飞过黄丹十二两，要炒过，陆续下匀，滴水成珠，不散为度。后入乳香、没药末各四钱，搅匀听用。
——方，加苏合香一钱，一名万应紫金膏。
——治杖扑、汤火伤损、疮毒，不问已溃未溃，肉虽伤而未坏者，用之自愈，肉已死用之而自溃，新肉易生。搽至肉色渐白，其毒始尽，生肌最速。如棍杖者外皮不破，内肉糜烂，其外皮因内焮干缩，坚硬不破，爬连好肉作痛，故俗云疔痂皮，致脓瘀无从而泄，内愈胀痛，难以溃敛，怯弱之人，多成破伤风症，每致不救。若杖疮内有瘀血者，即用有锋芒磁片，于患处砭去，涂以此药，则疔痂死肉自溃，脓秽自出，所溃亦浅。生肌之际，亦不结痂，又免皱揭之痛，殊有功效。
当归膏
当归（一两）　生地黄（一两）　黄蜡（一两）　麻油（六两）
上先将当归、地黄入油煎黑，入蜡熔化，候冻搅匀即成膏矣，盖当归、地黄、麻油、黄蜡主生肌止痛，补血续筋，与新肉相宜，白蜡尤妙。
——治诸疮肿毒，及诸病等症神效。
神效万灵膏
五台山无穷禅师秘藏方。
当归　川芎　赤芍　生地黄　熟地黄　防风　羌活　独活　连翘　山栀　黄连　大黄　玄参　苦参　白芷　五倍子　两头尖　皂角　桔梗　白芨　白蔹　红牙大戟　山茨菇　天花粉　官桂（各六钱）　蓖麻子（八十个）　木鳖子（四十个）　杏仁（四十个）　巴豆肉（四十个）　穿山甲（十片）
上剉散，用真麻油二斤四两，发余四两，入药浸，春秋三日，夏二日，冬五日，油药放铁锅内，文武火熬，用槐柳枝长寸许，各三十根，同熬焦色，用麻布滤去渣，再放油锅内熬，滴水成珠不散，倾出瓶内，秤准油二斤，下山东黄丹一斤，松香二两，姜汁煮过，黄蜡二两，桐油三两，熬至不老不嫩，冷了下乳香、没药、血竭、孩儿茶、阿魏、百草霜各三钱，麝香五分或一钱，轻粉三钱，马齿苋膏三钱，俱为细末，药油将好投下，早了恐泄药气。再熬，不粘手为度。将膏药埋土内三四日，出火毒，磁瓶内收贮，随意摊贴，倘膏嫩，加杭粉不拘多少，不粘手为度。
贴诸肿毒、疔疮、发背，治诸病法于后
——痈疽发背、瘰疬疮毒，才起一日贴，将火焙双手，一上一下摩百余次，出汗为度。如有脓血之疮，贴上膏药便罢，不用手摩。
——疥疮癣疮搔痒，贴上，不用手摩。
——风癞皮肤，先用木鳖子火煨熟，捣烂放肿上贴之。
——咽喉喘嗽，贴膏肓，焙手摩百次。
——无名肿毒贴患处，疮初起，焙手摩出汗，诸毒发阴阳，男子贴丹田，妇人贴血海，焙手摩百次。
——打破损刀伤，贴患处，如虚肿，贴肿处，焙手摩百次。
——冷嗽热嗽伤力，贴肺俞，焙手摩百次。
——风痰壅塞，贴心坎痛处，焙手摩百次。
——男妇诸痞块，用面作圈放痞上，用皮硝一两，鸽粪五钱，大蒜二颗，将为一处，用膏贴疮上，硝粪蒜放圈内，以熨斗火熨药上，要透热，煨木鳖子肉放膏内，小儿痞块不用硝熨，焙手摩百次。
——男妇偏正头风，俱贴太阳穴，焙手摩百次。
——男子遗精，妇人白带，煨木鳖子肉，男贴丹田，妇贴血海，焙手摩百次。
——蛊胀，贴心下脐上，煨木鳖子肉，焙手摩百次。
——左瘫右痪，湿气疼痛，贴于患处，煨木鳖子肉，焙手摩百次。
——暗风贴肺俞穴，并心口下三寸，焙手摩百次。
——月经不调，贴血海，焙手摩百次。
——醉后呕吐，贴肺俞心口，焙手摩百次。
——冷气冲心痛，肚腹疼痛，依病大小贴，焙手摩百次。
——四时伤寒，贴脊心，焙手摩百次，出汗为度。
以上诸般疼痛，照法贴之，焙手摩百次，其患处即愈。
杖疮  ***************************
——杖打破脚腿肿痛，金凤花科一根，捣烂如泥，敷患处，如干又涂上，一夜血散而愈。
——杖疮久不愈者，雄猪脊髓日夜搽破肿处，立已。
——杖打血侵膛肿痛，石灰三钱，入水搅澄，再入香油五钱，用金环脚搅打成膏，以鸡翎扫上，使血水长流，须臾肿消痛止。
——未杖之先，用白蜡细切入碗内，滚酒泡服，打着不痛。
——杖疮方，用麻油二分，水一分，黄丹一钱，入碗内，用银簪搅成膏，用鸭毛刷上，外用纸贴，日四五次，赶血下行，立时肿消痛止。
——治杖疮，及远年近日一切顽疮。
黄蜡（二两）　黄香（二两，为末，去黑渣不用）　香油（三两，炖温）　乳香（末，五分）　没药（末，五分）
上先将蜡入磁碗内，慢火化开，用筋敲碗边，续续入黄香乳没，取碗离火，入温香油于内搅匀，待冷入水缸内去火毒，三日取出，油单纸摊药贴患处。
——杖打伤重，败血攻心欲死。
苏木（三钱）　红花（三钱）　归尾（三钱）　大黄（二钱）
上共为末，童便一大钟，煎至一钟，不拘时热服。
——杖打后溃烂久不愈者，此气血虚也。
人参　白术（去芦焙炒）　白茯苓（去皮）　当归　白芍　陈皮　熟地黄　香附子　贝母　桔梗　甘草（各等分）
上剉一剂，水煎空心服。往来寒热加柴胡、地骨皮，口干加五味子、麦门冬，脓清加黄芪，脓多加川芎，肌肉迟生加白蔹、肉桂。
白龙棒疮膏　方外异人传。
腊猪油（一两七钱）　白蜡　轻粉　定粉（各五钱）　黄蜡（三钱）　朝脑（二钱五分）　乳香（一钱）　没药（二钱）　冰片（一分）
上为末，先以猪油同二蜡化开，入群药末调摊贴之。
寄杖神丹（何和宇传）　此药服后任打无妨，且血不侵裆。
乳香　没药（各五分）　血竭　孩儿茶　三七（各一钱）　木耳（焙干）　白蜡（各二钱）　辰砂（七分）　青木香（一钱）　海螵蛸（五分）　琥珀（三分）　天灵盖（火煅，三分）
上为末，砂糖为丸，如苦珠大，每服三丸，好酒送下，即打着不甚痛。如未受责，用两手槌背即消。
——杖疮溃烂生蛆，用皂矾煅过为末，干掺其内，蛆即死。
折伤  ***************************
夫折扑坠堕，皮不破而内损者，必有瘀血。若金仞伤，皮破出血，或致亡血过多，二者不可同法而治。有瘀者宜攻利之，若亡血者兼补行之。又察其所伤，有上下轻重浅深之异，经络气血多少之殊。惟宜先逐瘀血，通经络，和血止痛，后调气养血，补益胃气，无不效也。
大凡伤损，不问壮弱，及有无瘀血停积，俱宜服热童便，以酒佐之，推陈致新，其功甚大。
——论跌伤骨折，用药一厘，黄酒调下，如重车行十里之候，其骨接之有声。初跌之时，整理如旧，对住，绵衣盖之，勿令见风，方服药，休移动。端午日制，忌妇人鸡犬等物。
——厘金　大梁孙都督秘传神效。
土鳖（一个，新瓦上焙干）　巴豆（一个，去壳）　半夏（一个，生用）　乳香（半分）　没药（半分）　自然铜（火烧七次，醋淬七次，用些须）
上为细末，每服一厘，好酒送下。不可多用，多则补得高起。妙不可言。
——被打伤重，恶血攻心，或木石压死，并跌磕伤，从高坠下，跌死气绝，不能言语，取药末便急劈开口，以热童便灌之。一方用苎麻烧灰调酒服。
——凡跌伤打伤，肿痛不可忍者，以生葱捣烂，热罨之甚妙。
——伤肢折臂者，即将折处凑上绑定，用好酒一碗旋热，将雄鸡一只，刺血在内搅匀，乘热饮之，仍将连根葱捣烂，炒热敷上包缚，冷再换。亦治刀刃伤痛，与血随止。
——折伤，先用止痛法，白矾为末，每用一匕，沸汤一碗化之，以帕蘸，热熨伤处，少时痛止，然后排整筋骨，贴药。
——治伤损焮痛红肿，属热毒者，并接断。
济阴丹
天花粉（三两）　姜黄　白芷　赤芍药（各一两）
上为末，浓茶调搽患处。
——治跌打伤损伤骨，先用手扯伸，后用小奶鸡一二只捣烂搭上，外用杉木板夹之，次日再换，取效如神。
——论打扑伤损至重，大小便不通，瘀血不散，肚腹膨胀，上攻心腹，闷气至死者，此药通下瘀血，方可服补损药。
大成汤
大黄（二钱）　芒硝（二钱）　枳壳（二钱）　厚朴（一钱）　当归（一钱）　桃仁（一钱）　苏木（一钱）　红花（五分）　木通（一钱）　甘草（少许）
上剉，水煎温服。
——论从高坠下，恶血流于胁下，痛不可忍。
复元汤
柴胡（五钱）　当归（六钱）　穿山甲（土炒，二钱）　桃仁（去皮，五十个）　红花（二钱）　瓜蒌仁（二钱）　大黄（酒浸，一两）　甘草（二钱）
上剉一剂，水二盏，酒一盏，煎八分，温服，以利为度。
——论坠堕挫闪，气血凝滞，攻刺腰痛。
羌活桃仁汤
羌活　苍术（米泔浸）　当归尾　玄胡索　桃仁（去皮）　红花　牛膝（去芦）　杜仲（酒炒）　破故纸（炒）　小茴香（酒炒）　乳香　官桂
上剉一剂，半水半酒煎服。
——治跌扑伤损。
真牛胶（一两）　干冬瓜皮（一两）
上二味剉碎，入锅内同炒焦枯存性，为细末，每服五钱，好酒一钟调热服，后仍饮热酒二三盏，厚盖得微汗，痛即止，一宿接完如初，极效。
——论跌扑所伤，为敷凉药，或人元气虚寒，肿不消散，或不溃敛，及痈毒坚硬不痛，肉色不变，久而不溃，溃而不敛，或筋挛骨节，一切冷症并治。
回阳玉龙膏
草乌（二钱，炒）　南星（一两，煨）　干姜（一两，炒）　白芷（一两）　赤芍（一两，炒）　肉桂（五钱）
上为末，葱汤调搽，热酒亦可。
接骨止痛神方
楮根皮　茸花枝（又名合欢，捣，又名夜合花）
上二味用水一碗煎至七分，加酒一钟调入，火煅过。天灵盖一二钱温服，当时痛止。
——治跌扑伤损，蟹二只连壳捣烂，好酒二碗煎，去渣服，渣敷患处。
——治打扑青肿疼痛，用青榄核磨水，频扫患处，其青肿立退。
——论打扑跌损伤，牙咬刀伤出血，诸般毒肿，出脓后肌肉不生，痛不止者。
止血定痛生肌散
乳香（三钱）　没药（三钱）　血竭（二钱）　黄丹（飞过，五钱）　白芷（二钱五分）　龙骨（火煅，三钱）　软石膏（煅，去火毒，一两）　朝脑（少许）
上为细末，磁器盛，每以掺患处，血止痛定肌生。
——治伤损等症，失血过多，或因克伐，血气耗损，恶寒发热，烦躁作渴。
八珍汤
人参　白术　白茯苓　当归　川芎　白芍　熟地黄（各一钱）　甘草（炙，五分）
上剉，姜枣水煎服。
——治被人打伤筋骨，跌扑损伤，气血虚弱等症，宜万病无忧酒（方见补益）。
——治打扑损伤，落马坠车，一切疼痛。
乳香定痛散
乳香　没药　川芎　白芷　赤芍（各一两）　生地黄　牡丹皮（各二两）　甘草（五钱）
上为细末，每服三钱，温酒并童便调下。
——治风损如神膏，谢医风传。
用生姜汁、葱白汁、好醋各一碗，下黄丹末半斤同熬，又下香油四两，再入桐油四两，熬至滴水成珠不散，下黄丹一两，再熬成珠，入麝香五分，贴风损如神。
破伤风  ***************************
夫破伤风者，有因卒暴伤损，风袭之间，传播经络，致使寒热更作，身体反张，口噤不开，甚者邪气入脏。有因诸疮不瘥，荣卫虚弱，肌肉不生，疮眼不合，风邪亦能外入于疮，为破伤风之候。有诸疮不瘥，举世皆言蕲艾为上，是谓热疮。而不知火热客毒逐经，诸变不可胜数，微则发热，甚则生风，搐或角弓反张，口噤目斜。亦有破伤风不灸而病者，因疮着白痂，疮口闭塞，气壅于阳，故热易为郁结，热则生风也。
古方药论甚少，以此疾与中风同论，故不另立条目。惟河间论病同伤寒症治，通于表里，分别阴阳，有在表，有在里，有在半表半里者。在表宜汗，在里宜下，在表里之间宜和解，不可过其治也。故表脉浮而无力者，太阳也，脉长而有力者，阳明也，脉浮而弦小者，少阳也。若明此三法而施治，不中者鲜矣。
但中风之人，尚可淹延岁月，而破伤风，始虽在表，随即转脏，多致不救。大抵内气虚弱，而有郁热者得之。若内气壮实而无郁热者，虽伤而无害也。
——论破伤风，邪初在表者，急服此药以解之。稍迟则邪入于里，与此药不相合矣。
羌活防风汤
羌活　防风　藁本　川芎　白芍　当归　地榆　细辛　甘草（各一钱）
上剉，水煎热服。
——论破伤风在半表半里，急服此汤，稍缓邪入于里，不可用矣。
和解汤
羌活　防风　川芎　菊花　麻黄　石膏　前胡　黄芩　细辛　枳壳　白茯苓　蔓荆子　甘草（各五分）　薄荷　白芷（各二分半）
上剉，水煎热服。
——论破伤风邪传入里，舌强口噤，项背反张，筋惕搐搦，痰涎壅盛，胸腹满闷，便溺闭赤，时或汗出，脉洪数而弦也，宜导之。
通里汤
川芎　羌活　黄芩　大黄（各二钱）
上剉，水煎温服，脏腑通和为贵。
——论风伤肾而腰痛者，或左右痛无常处，牵引两足，宜五积散加防风、全蝎三个（方见中寒）。
——论破伤风及金刃伤，打扑伤损，并癫狗咬伤，能定痛生肌。
五真散
天南星（为防风所制，服之不麻）　防风
上各等分为细末，破伤风以药敷口，然后以温酒调下一钱。如牙关紧急，角弓反张，用药二钱，童便调下。打伤欲死，但心头微温，以童便灌下二钱，并进二服。癫狗咬破，先口噙浆水洗净，用棉拭干贴药，更不再发，无脓大效。
——治破伤风，初觉有风，急取热粪堆内蛴螬虫一二个，用手捏住，待虫口中吐出水，就抹破处，身穿稍厚衣裳，待少时疮口觉麻，两胁微汗出立效。如风紧急，速取此虫三五个，剪去尾，肚内黄水自出，涂疮口，再滴些少热酒饮之，汗出立效。烂草房上，亦有此虫。
——治破伤风五七日未愈，已至角弓反张，牙关紧急，服之神效。
蝉蜕（去头足土，净，五钱）
上为末，用好酒一碗煎滚，服之立苏。
——治破伤风。
夺命丹
川乌（火煅，去黑皮一两）　雄黄（一钱）
上为末，葱汁为丸，如莲子大，每服一丸，用葱叶一片，将药裹内，火微烧，嚼烂，黄酒下，衣盖汗出即愈。
灸法　治破伤风及疯犬咬伤（方见灸法）。
——治破伤风牙关紧急。
立效散
雄黄　香白芷
上各等分，好酒煎服。如牙关紧者，灌之即活。
汤火  ***************************
凡遇汤火所伤，切勿用冷水冷物冷泥，盖热气得冷气则却深，搏烂人筋骨，慎之慎之。先以盐水和米醋调敷疮上，又以醋泥涂之，次以醋泥涂之，仍用醋涂不绝，暂救痛苦，一面急捣生地黄，醋调敷疮上，直候疼止，虽厚至数寸不妨。
——切汤火伤咒云：龙树王如来授吾行持，北方壬癸禁火大法。
龙树王如来，吾是北方壬癸水，收斩天下火星辰，千里火星辰必降。急急如律令。
咒毕，即握真武印吹之，即用少许水洗，虽火烧手足亦可疗。
——治汤烫，被火烧破，疮毒疼痛，三方俱效。
——方，用大黄末，蜜和涂之，立愈。
——方，用鸡子清，磨京墨涂之，上用三层湿纸盖之。
——方，用生白矾为末，香油调，扫疮破处，不拘时。
——治汤火伤，用扫猪毛不拘多少，焙干，烧灰存性，研细末，真香油调，量患处大小周圈厚敷于上，中留一孔，一日一次，慢慢围笼，如敷急速及不留口，则溃而有疤痕矣。
——治汤烫火烧，此药止痛解毒生血。
清凉膏
生地黄（二两）　黄连　山栀子　白芷（各一两）　葱白（十根）
上剉细，用香油四两，煎至地黄等焦黑，滤去渣再煎，入黄蜡五钱，慢火熬蜡化，倾磁盆内，以鸡翎扫疮上。
——治汤烫火烧疮，家园生地黄，旋取新者，捣取自然汁，入香油、黄蜡少许，砂锅内熬成膏，以鸡翎扫敷疮上。
——汤火伤，用水磨炭末涂，或磨土朱涂，或用真桐油涂。
——方，用蓣头切开，水磨浓浆，敷之立效。
——方，用黄柏为末，香油调搽，立已。
虫兽  ***************************
——癫狗咬方
斑蝥（一日二日三日至七日止，用七个，以七日外记日，每日一个，百日百个）　雄黄（二钱）　麝香（三分，小儿不用亦可，或用二三厘）　滑石（五六钱或一二两亦可）
上俱观人禀气虚实，用糯米一勺，与斑蝥同炒，以赤为度，斑蝥去头尾翅足，各为细末，每帖用一二茶匙酒调服，如不饮酒，米汤亦可，服药去毒物，从小便中出，或口吐出，都是大小块子，毒出后，于疮口下去三寸，灸三壮效。先吃香油一碗，次用油洗疮口。又砂糖水调涂，仍服砂糖水一两碗。
——被虎伤，用生葛根汁服，并洗伤处，或白矾末纳疮口，痛即止。
——被骡马咬，用马鞭草烧灰，油调敷之。
——百虫入耳，用盐汁灌之，或葱汁尤良，或猪肉少许炙香，置耳边亦出，或芦管入耳内口吸之，虫随出。
——癫狗咬伤，番木鳖即马钱子磨水吃，即看脑顶上有红头发，急宜扯去。
——蝎螫方。
朱砂　雄黄　胆矾
上各等分，麝香减半，端午日取虾蟆，新蟾酥和为丸，一擦立止。
——癫狗咬伤神方。
斑蝥（去翅足，七个）　香附（七分）
上共为细末，作一服，烧酒调。如腹痛不可忍者，吃猪肉汤一两口解之即止，不一时小便出如狗形下来即已，避锣鼓、风一七日。
——蜈蚣入耳，以鸡肉置耳边自出。
——蜈蚣咬痛不可忍，用烧纸卷紧，烧烟熏咬口，立止。一方用纺线根，擂酒吃立止。
——蜈蚣咬痛不止，独蒜摩螫处，痛止。又宜乌鸡粪水调涂之，又宜蜒蝣研敷之。
——蛇咬。
雄黄　五灵脂　白芷　贝母
上各等分为末，每服二钱，热酒调服。又以白矾用滚水泡化洗伤处效。
——蛇咬，端午制。
雄黄　白矾（生研）
上各等分为末，熔黄蜡为丸，如梧子大，每服七丸，念药王菩萨药王菩萨七遍，熟水送下。
——蝎螫人，雄蝎螫人，痛在一处，雌蝎螫人，诸处牵痛。但将蜗牛捣烂涂伤处，毒即解散，蜗牛食蝎故也。手浸冷水，痛亦止。
——治蝎螫。
天南星（三个）　胆矾（五钱）
上用焰硝半斤，化成水，入二味末搅匀，滴成锭子，每遇蝎螫，擦之立愈。又治牙疼，用烧酒入此锭少许，漱口，数次即止。
——治蛇伤，用半边莲研生酒吃。凡被所伤，将棉帛扎住，勿令气上行，服药后即当解去，不然，则所伤之处必溃烂矣。
——疯犬咬人，急于无风处以冷水洗净，即服韭菜汁一碗，隔七日又一碗，四十九日共七碗。百日忌食鱼腥，终身忌狗肉，方得保全，否则十伤九死。一疯犬一日咬三人，止一人用此方得活，亲试其验。一用胆矾敷患处立愈。
——辟蚊虫法。
鳖盖（土炒）　楝花　芫花　苦参　藜芦　川乌
上共为末，枣肉为丸，日干燃之。又方，用黄鳝骨同锯末，卷作筒烟烧之。
——辟蚊虫方，用鳗鲡鱼干者于室内烧之，即化为水矣。
——凡蛇入七窍，劈开蛇尾，纳川椒数粒，以纸封之，其蛇自出。更煎人参汤饮之，或饮酒食蒜以解内毒。如被蛇咬，食蒜饮酒，更用蒜杵烂涂患处，加艾于蒜上灸之，其毒自解。凡毒虫伤并效。
——金猫辟鼠法。
椿树叶　冬青叶　丝瓜梗叶
上各等分，每四季烧烟熏于堂中，鼠远避，一年烧四次。
——治虫入耳，用猫尿滴耳中即出。取猫尿，以生姜擦鼻，其尿自出。或用麻油滴之，则虫死难出。或用炒芝麻按之，则虫亦出，更不如猫尿之速也。
——治百虫入耳，捣韭汁灌耳中即瘥。又宜川椒末一撮，以酢半升调灌耳中，行二十四步即出。又宜火熨桃叶卷之，取塞耳，立出。又宜葱汁灌耳中，虫即出。
——治蚁入耳，用穿山甲烧存性，为末，水调灌之即出。
——百虫入耳不出，以鸡冠血滴入耳中即出。
——蜒蝣入耳，地龙一条纳葱叶中，化水滴耳中，其蜒蝣亦化为水。
——黄蜂螫，以热酒洗之立效，或用清油搽上即愈。
——避蚊虫，用黄荆子为末，入人言末，加艾，以纸卷烧烟薰之。
——辟壁虱臭虫，用蜈蚣烧烟熏之。一方青盐水灌洗床帐，永绝其迹。

卷十  ——————————————————————————————————————————————————————————————————————————————————————————

单品杂治  ***************************
●食盐治验
——凡觉胸中酒食停积，或被人劝饮过多，一切诸物，心下胀满，只用盐花擦牙齿，温水漱下，不过三次，如汤泼雪，即时舒畅通畅也。
——用盐揩擦牙齿，少时吐水放掌中洗眼，夜见小字。此擦牙牙固，洗眼眼明。
——小便卒不通，炒盐纳脐中即下。
——干霍乱，上不得吐，下不得利，出冷汗，气将绝，用盐一大匙炒令红，童子小便一碗，二味温和服之，少顷吐下即愈。俗名绞肠痧腹痛。
——肝脏气虚，风冷搏于筋，遍体转筋入腹不可忍，热汤三斗，入盐半斤，乘热渍之。
——齿龈宣露，每日捻盐纳口中，以热水含漱百遍，不过五日即坚密。
——眼生浮翳粟翳，露膜遮睛，取雪白盐生研少许，以大灯草蘸盐，轻手指定浮翳就点。凡三次，不疼痛，勿惊恐，屡效。
——面上酒刺，并酒齄鼻，切忌手搔手挤，只用无灰好盐炒过，如痒，即将盐擦之，如出血出水，即将盐按在伤处止之，久即除根。
——蝎螫痛不可忍，以苦盐点大眼角，若螫左边点左，螫右边点右，或只以盐汤渍伤处亦妙。
——妇人阴户极痒极难忍，以盐涂之即已。
——寸白虫，上攻心痛，用盐煮马齿苋一碗，入醋半盏，空心食之，少时虫下。
——脚气作痛，每用盐涂擦脚膝至足甲，淹少时，却用热水泡洗即已。
——喉痹肿痛，用盐炒红研末，吹患处，五七次，吐出涎即愈。
●香油治验
——中风不语，或痰厥气厥，忽然倒仆，不省人事，急用香油三四两，入麝香末二三分搅匀，将病人之口斡开灌下，通其关窍，即便苏醒。如无麝香，用生姜自然汁半盏许同服亦可。
——中信毒，或因气恼自服，急用香油灌之一碗余，或吐或行下即愈。若以酒调服者难救，其毒发散于周身也。
——痈疽疖毒，并天泡杨梅等疮，用香油一斤，入水半钟煎炼，油耗白烟起住火，以磁瓶收贮，每早晚用熟油一钟，对好无灰酒一钟温服，七日除根。
——心疼噤了牙关欲死者，隔年老葱白三五根，捣如泥，取汁，将病人口斡开，用茶匙送葱汁入喉中，用香油四两灌下，油不可少用，但得葱油下喉，其人即苏。少时将腹中所停虫积等物，化为黄水，从大小便出，微利为佳，永不再发。若葱干无汁，略加水在内捣汁。
——诸虫入耳，香油灌之即出。
——产后生肠不收，用香油炼熟，以盆盛候温，却令产妇坐油盆中，约一顿饭久，用皂角末少许吹鼻中，即令作嚏，立上，神效。
——伤寒三五日，忽有黄，用生香油一盏，水半盏，鸡子白一枚，和之令匀，顿服之。
——虫咬心痛，香油盐熬，热服一盏。
——中菌毒，用香油一盏，入甘草不拘多少，煎一沸，勿令黑，冷服即解。
●生姜治验
——呕吐不止，用生姜一大块，薄切勿令折断，层层掺盐在内，用水湿苎麻布裹之，外用纸裹，水湿火煨，令纸干，取出苎麻布并纸，用姜捣烂，和稀米汤呷服即止，北方无苎麻，用夏布亦可。
——咳嗽连嗽四五十声者，用连皮生姜自然汁一合，加白蜜二茶匙，同放茶钟内，炖滚温服，三四次即愈。
——感冒风寒发热，头疼腹痛，用连皮生姜一大块，连根葱白七根，连壳核桃三枚打碎，细茶一撮，水三碗，煎热服，被盖出汗。
——痔疮突出疼痛，立坐不便，先用韭菜洗净，以沸汤煎于瓦木器内熏之，用手沃洗即愈。如未消，用生姜切薄片，放在痔上痛甚处，以熟艾作炷于上，灸三壮，黄水即出，自消。若肛门上有两三个痔，三五日后如前法逐一灸之，屡效。
——老人咳嗽喘息，烦热不下食，食即吐逆，腹胀满，生姜汁十五合，白砂糖四两，二味相和，微火温之，一二十漱即止，每度含半匙，渐渐下汁。
——伤寒胸膈不宽，一切寒结热结，水结食结，痞结血结，痰结支结，大小结胸，痞气结者，俱用生姜捣烂如泥，去汁取渣，炒热绢包，渐渐揉熨心胸胁下，其满痛豁然自愈。如姜渣冷，再入姜汁，再炒再熨，热结不用炒。
●葱白治验（神效葱熨法）
——虚怯人肢体患肿块，或作痛，或不痛，或风袭于经络，肢体疼痛，或四肢筋挛骨痛。又治流注并跌扑损伤肿痛，用葱头细切捣烂，炒热敷患处，冷则易之，再熨肿处即已。此外补阳气而运散壅滞之法也。
——刀斧伤破，血流不止，痛苦难禁，急将葱白捣烂炒热敷伤处，痛与血随止，葱冷再三易，遂不复痛。
——小便不通，小腹胀满，不急治即杀人。急用连根葱白一斤，捣烂炒热，以帛裹，分作两处，更替熨脐下即通，加些麝香在内。
——妇人胎漏，时时下血，用葱白一把，浓煎汁饮之。
——妇人吹乳乳痈，肿痛不可忍，用葱连根捣烂，铺乳患处，上用瓦罐盛火，盖在葱上，一时蒸热，汗出立愈。
——白虎风走注痛痒，用三年陈酽醋二碗，葱白一斤，煮一沸滤出，布帛热裹，当患处熨之。
——切肿疮，无名肿毒，以葱白共蜜捣如泥，贴患处立愈。
——人因伤其拇指，并爪甲劈裂，索金创药裹之，其痛不止，急取葱白入糠，炭火煨蒸热，剥皮劈开，其间有涕，取罨损处，仍多煨，取继续易热者，凡三易之立愈，又一夫因误截去一指，亦用此法，则血止痛消，亦不溃良方也。
●萝卜治验
——酒疾大便下血，旬日不止，用生萝卜拣稍大圆实者二十枚，青叶寸余及下根，用磁瓶取井水煮，令十分熟烂，姜米淡醋，空心任意食之立止。用银器重汤煮尤佳。
——腹内初有积聚，服此利下如鹅卵大即愈。用萝卜切如面条半盏，熟香油半盏，一处同炒黄色，入水二盏，煎至一盏，连萝卜空心温服，通后以米饮养二三日。
——吐血并衄血，用萝卜捣汁一钟，入盐少许，服之即止，或以萝卜汁藕汁同饮，及滴入鼻中亦妙。
——牙宣出血，用白萝卜捣汁一碗，加盐一钱，不时漱口即止。
——疥疮搔痒不止，用萝卜一个，内取一孔，纳硫黄不拘多少，仍塞口，炭火中烧成汁，取出捣研，再加脂油同捣，外加硫黄、银朱各少许，搽疥效。
——声音不出，用萝卜三个切片，入皂角一挺去皮子，水一碗，煎至半碗以下，服之，不过三服，能语声出。
●大蒜治验
——蜈蚣咬伤，痛不止，用独蒜擦螫处，痛立止。
——切无名肿痛恶毒，发背痈疽，用蒜掐断，擦患处立消。
——痢疾用古墓中石灰、大蒜捣为丸，如梧子大，米汤送下。
——心痛，五月五日午时，取独蒜五个，捣如泥，入黄丹二两为丸，鸡头子大，晒干，醋磨一丸服之。
——蒜味辛热，为阳中之阳，令人气实闷乱而自吐，若蛇虫蛊瘕尤为宜之。褚澄以蒜一升，吐李道念之鸡雏。《齐谐记》云：郭坦之儿，食蒜一畦，吐消食笼于顷刻，蒜之妙用如此。
——治小儿白秃疮，凡头上团团然白色，以蒜揩白处，早朝使之。
——治关格胀满，大小便不通，用独头大蒜，烧熟去皮，棉裹纳下部，气立通。又治腹满不能服药，以此导之，冷则易之，效。
●苦参治验
——时疫热病，狂言心躁，结胸垂死，苦参切片微炒，每服五钱，水煎温服，连进数服。有汗无汗即瘥，达斋以酒炒热服。
——伤寒四五日，头痛壮热，胸中烦痛，苦参五两，乌梅二十个，剉片，水二升，煎一升，分服。
——伤寒三四日，已呕吐，更宜吐之。苦参为末，每服二钱，酒调服，得吐立瘥。
——天行时病，四五日结胸满痛，身体壮热，苦参一两剉，以醋二升，煮取一升二合，尽饮，食当吐即愈。天行毒病，非苦参醋药不解，用温覆取汗愈。
——狂邪发恶，或披头大叫欲杀人，不避水火，苦参为末，蜜丸如梧子大，每服十丸，薄荷汤下。
——遍身风热细疹，痒痛不可忍，连胸膛脐腹，及近阴处皆然，痰涎亦多，夜不得睡。
苦参（一两）　皂角（二两）
水一升，揉滤取汁，银石器熬成膏，和苦参末为丸，如梧子大，食后，温水送二十丸至三十丸，次日便愈。
——疮疥，盖能杀虫，苦参炒带烟出，为末，米饮下。
——发背或痔疮疼痛，疥癞瘙痒，苦参炒为末，水丸，每服三钱，酒送下。
——杨梅棉花等疮，苦参生捣汁饮之效。
——肠风泻血，并血痢热痢，苦参炒带烟出，为末，米饮下。一方炒焦为末，水丸梧子大，每服五十丸，米饮下。
——发黄谷疸，食劳，头旋恶心，怫郁不安而发黄，由失饥大食，胃气冲熏所致。（劳疸者因劳为名，谷疸者因食而得。）
苦参（三两）　龙胆草（一合）
为末，牛胆丸如梧子大，生大麦汤下五丸，日三服。劳疸加栀子仁三七个。
——治卒心痛，又治饮食中毒，鱼肉菜等，取吐愈。
苦参三两，好酒一升半，煮八分，分二次热服。
——治酒渣鼻。
苦参（四两）　当归（二两）
为末，酒糊丸，茶下。
——治心肺积热，肾脏风毒攻于皮肤，时生疥癞，瘙痒难忍，时出黄水，及生大风，手足烂坏，眉毛脱落，一切风疾并治。
苦参（四两）　荆芥（一两）
为末，水糊丸梧子大，每服二十丸，茶下。
——治杨梅、疠风、大麻风等疮，能治内热，消疮毒，补心养气。苦参半斤，洗净剉碎，分作二处，将绢袋兜浸酒一坛，春冬浸一月，秋夏浸十日，后早晚间服，大治疮科之神药。平居无病浸此药，能消一切风毒，理脾胃，常服每坛用半斤，有疮用一斤，每坛用酒十五壶。
——苦参汤，齐大夫病龋齿，仓公为之作苦参汤，日漱三升，五六日病愈，盖取其苦能安齿蠹，寒能去风热也。后人无风蠹，有用苦参汤洁齿，久而病腰重，降多故也。
●百草霜治验
——白痢肚腹疼痛，百草霜为末，每服二钱，空心热酒调服，米汤亦可。
——久疟不愈。
百草霜（二钱）　香附米（三钱）
研末，生蜜为丸，每服三十丸，空心乌梅汤下。隔一日用一服，不过三服效。
——吐血下血，百草霜末，每服三钱，米饮调下。
——吐血，用糯米汤下。
——口鼻中出血，用一字吹入鼻。
——皮破血出，及灸疮出血，掺半钱立止。
——便血血痢，男用公猪血，女用雌猪血，和百草霜为丸，或以血蘸服。
——血崩，用陈槐花一两，百草霜半两，为末，每服二钱，烧红秤锤淬酒下。
——诸疮并臁疮，百草霜，过江龙（即验船石灰）烧过为末，二味研细，掺疮上即取水，敛疮口神效。
——舌肿硬，闭塞闷乱，百草霜、食盐等分，井花水调涂舌上。
——治热心气疼，百草霜末，每服三钱，热童子小便调下。
——治妇人产后下血不止，杂草烧釜锈二钱，酒调服。
——治吐血及伤酒饱食，低头掬损，吐血至多，并血妄行，口鼻俱出，但声未失者，投之无不效，百草霜每服三钱，童便酒和服。
——治跌扑损伤，恶血入肠胃，下血溺如瘀血者，百草霜研细，好酒调服。
杂方  ***************************
法制芽茶（鲁府传）　清火化痰，消食止渴解酒。
芽茶（一斤，净冷水洗过烘干）　白檀香末（五钱）　白豆蔻末（五钱）　片脑（一钱，另研）
上用甘草熬膏，拌匀茶，将三味药末撒为晒干，不拘时嚼咽任意。
法制枸杞子（鲁府传）　补诸虚，滋肾水，延年益寿。
甘枸杞子（红者，半斤）　白檀香末（五钱）　白豆蔻（四钱）　片脑（一钱，另研）
上用甘草膏拌枸杞子，三味末为衣，任意取用。
法制人参膏（鲁府传）
补元气，生津液，轻身延年。
人参（清河大而坚者，四两）　白檀香末（二钱）　白豆蔻末（一钱半）片脑（三分，研）
上甘草膏同煎为膏。
上清丸
龙脑薄荷（三两）　乌梅肉（二两）　孩儿茶（五钱）　硼砂（三钱）　真玄明粉（五钱）　百药煎（五钱）冰片（三钱）　白砂糖（三两）
上为细末，薄荷汤丸如弹子大，噙化。一方有诃子，无玄明粉、百药煎。
梅酥饼　清上焦，润咽膈，生津液，化痰降火，止咳嗽。
南薄荷叶（三两）　紫苏叶（五钱）　白粉葛（一两）　白砂糖（八两）　乌梅肉（一两半，另末）
上为细末，入片脑一分半，研细施入，同研匀，和炼蜜和成剂，略带硬些，丸如樱桃大。每一丸噙化。
桂花饼　清痰降火，止咳生津。
桂花（一两）　孩儿茶（五钱）　诃子（七个）　甘草（五分）
上剉末，桂花水为饼，每嚼一丸，滚水下。
玉露霜
真干绿豆粉一斤，研细薄荷叶一斤，以水微湿之，用甑先将薄荷铺底上，用棉布隔住筛子，筛豆粉于布上，又用薄荷铺上盖住，纸糊封固，蒸一炷香为度，取出，去薄荷，每豆粉一斤，用白糖霜四两，和匀用之。
楂梨膏
用鲜肥山楂十斤去核，甜梨十斤去核，共捣收自然汁，入锅煎熬如汁十斤，入蜜四两，共熬成膏。
法制半夏
大半夏一斤，先用汤泡七次，姜汁浸七日，白矾水浸七日，芒硝水浸七日，皂角水浸三日，再用白矾芒硝煎水浸，一日一易，至七日，大者切片。小者为末如霜露，名半夏膏，大者名法制半夏。每一斤加薄荷叶六两，炙甘草三两。
歌曰
开膈屡臻实效，止呕未必虚谈，更能止嗽化涎痰，蕴积胸中不散。夏月能消暑渴，冬天却解沉寒，随时细嚼有余甘，利济人生千万。
上上合香方
排草末（四两）　檀香（一两）　甘松（一两）　零陵香（三两）　丁香（三钱）　薄荷叶（二钱）　真麝（二钱）　荔枝壳（二两七钱）　白芷（二两五钱）　大黄（二两）　北细辛（五钱）　苏合香油（二两）
上为末用。
衣香方
官桂（二两）　白芷（三两）　大黄（二两）　山柰（一两）　小茴（五钱）　细辛（七钱）　薄荷叶（一两）
上为末用。
德州肥皂
独活（五钱）　白芷（三两）　细辛（七钱）　红豆（五钱）
上为末，肥皂三斤磨为末，净糖一斤，共搥烂为丸。
上上香茶饼
檀香（一两）　柯子皮（一两）　儿茶（一两）　硼砂（一两）　沉香（一钱）　薄荷叶（一两）　甘松（一两）　乌梅肉（五钱）
上为末，甘草一斤，水七斤，熬成膏为丸，再加些冰片尤妙。
京山王府香豆豉
盐（一斤）　薄荷叶（切，二两）　草果（十个，去皮）　莳萝（二两）　小茴（一两）　花椒（二两）　官桂（二两）　砂仁（二两）红豆（去皮，五钱）　陈皮（切丝，五钱）　甘草（去皮切，二两）　杏仁（去皮切四片，五钱）　瓜仁（五钱）　橙皮（切丝，二两）　紫苏叶（切丝，二两）　生姜（二片，临时切丝）　菜瓜（十斤，去穣切片，临时用）
上药俱为末，于三月三或五月五，用大黄豆一官斗，水淘净，浸一宿控干，笼蒸熟，冷一宿，细面拌匀，用筛罗去粗渣，登箔十二尺高，芦席摊豆，约二指厚，用黄蒿或楮叶并席密覆七日，上有黄衣，取晒干，簸净入料物，六月六日下，不用水搅匀，一日拌四五次，装坛内，逐日轮晒，至三七倾出，晒半干湿，复入坛内取用。或将油拌，即是湿豆豉。
糯米酱法
糯米一小斗，如常法做成酒，带浆入炒盐一斤。
淡豆豉（半斤）　花椒（三两）　胡椒（五钱）　大茴（二两）　小茴（二两）　干姜（二两）
上与酒浆盐药俱合作一处，磨成浆，则成酱，调和五味最佳。
神仙醋
清明日用粘米一小斗，注水浸一七日，不许下手放水米内去，一七日后将米放蒲包，吊在屋檐上，四月八日取下米，入水三壶，桃条搅，一七日封固罐内，六月六日来开，其味酸美。
三仙延寿酒
好上等堆花烧酒一坛，入龙眼去壳一斤，桂花四两，白糖八两，封固经年，愈久愈佳。其味清美香甜，每随量饮，不可过醉，能安神定志，宁心悦颜香口，却疾延年。
赛襄陵酒妙方
乌头（去皮脐）　细辛　白芷　良姜　官桂（去粗皮）　白术（去油芦，各十二两）　杏仁（一斤六两，去皮尖）
上为末，入白面一百斤搅令匀，用绿豆五斤煮熟，略冷，同和一处，踏成小块，内用桑麻叶包裹，外用白纸包裹，当风处置箔摊上，过一七翻一次，方用米一斗，用此面十二两。
疗病橐籥图  ***************************
此图专治红痰，昼夜不止，骨蒸劳热声哑，肌瘦气弱等症。若吐血者，行七日愈。用呵两鼻孔，入三分，要与鼻孔一般大，紧紧的不可出气。治红痰每次用小酒杯香甜人乳，鸡蛋两个，新鲜猪胰子油切极细，三味搅匀，磁器或银钟盛，砂锅内蒸熟，每早空心服，七日吃七次，每呵后方吃。
此图专治中满气蛊，用呵脐上，亦治女人经水不通，兼止梦遗。脐上未呵之先，将麝香三厘、乳香一钱、孩儿茶、没药、黄檀香各一钱，共为细末，将蜜调作饼，一饼贴脐上，用生姜一片，切如药饼，大半个铜钱厚，用蕲艾丸如豆子大，不论丸数，烧得姜热，觉得脐内微热即去药，就呵之，先一次用此药，以后不必用。
此图入在病人马口内，进二分，流精昼夜不止。初开马口窍，先用黄蜡条如筷头透开。
三样图器总论：
每呵，谕病者岁次为呵数，每岁一呵，要足三百六十下数。如病者十岁，每转十呵，要三百六十呵，有零宁可多呵几呵更好，不可缺数。
凡去呵气的男女，俱要末呵之先五七日，用好酒肉白米饭与食，补起他的气，方才气完，病者得效更速。若男子病用童女，女人病用童男，壮盛无病者呵之。若丈夫病用女人呵，妇人病用男子呵，亦可。
神仙接命秘诀  ***************************
——阴一阳，道之体也。二弦之气，道之用也。二家之气交感于神室之中而成丹也。万卷丹经俱言三家相会，尽矣。三五合一之妙，概世学仙者，皆不知下手之处。神室、黄道、中央戊己之门，比喻中五即我也。真龙、真虎、真铅、真汞、金木水火，此四象皆喻阴阳玄牝二物也。炼已筑基、得药、温养、沐浴、脱胎、神化，尽在此二物运用，与己一毫不相干，即与天地运行日月无二也。悟真云：先把乾坤为鼎器，次将乌兔药来烹，临驱二物归黄道，争得金丹不解生。此一诗言尽三家矣。干百万语俱讲三姓会合，虽语句不同，其理则一而已矣。但周天度数分在六十四封之内，以为签蹄。朝进阳火，暮退阴符，其数内暗合天机也。
诀曰（此乃仙师口口相传之秘旨也，宝之，宝之。）
——三二五与三七，四九行来五十一，六十三兮七十五，八十七兮九返七。若人知此阴阳数，便是神仙上天梯。
河图数
二五一都三个字，古今明者实然稀，东三南二同成五，北一西方四共之。戊己自居生数五，三家相见结婴儿，婴儿是一含真气，十月胎儿入圣机。
先天度数
〇十　〇八〇六〇四〇二　　温养火
十一　九　七　五　三　一　　朝屯暮蒙
暮退阴符
十六　十四　十二　十　八　六　四
戌时居右，自十六起至四止，炼己之度数，东升西降，诗云：河车周旋几千遭。正谓此工夫也。
朝进阳火
十七　十五　十三　十一　九　七　五　三
寅时居左，自三至十七止，每圈一次吹嘘，此道尽之矣。塞兑垂帘默默窥，待先天气至，自十六起，至四至止，就换于左起，三至十七止，即换炉用鼎。
在右自二、四、六、八、十吹嘘，不用上药，右边数尽即换于左，从一、三、五、七、九、十一行尽工夫，吐水而唾。其药周身无处不到，自然而然也，即林浴也。《经》云：采药为野战，罢功为林浴，此之谓也。自此得药之后，却行温养火候之功，十月共六百卦终，身外有身矣。却行演神仙出壳之功，一日十饭不觉饱，百日不食不显饥，尽矣。秘之秘之。此二节功夫，待人道周全方可行之。
凡行之时，先令病人仰面平枕，口噙热水或乳香酒一口，然后令童女照前数吹之。吹法，先取红铅，用未破身童女所行经脉，以夏布揉洗令净，或净花亦可，搌下晒干。如用时将热童便洗下，田干收起。临用时以童便化开，滴于橐籥小头口边，入鼻内，将大头令童女口噙，使力收之如上法，病人候吹气即吸入童女气。忌葱蒜酸辣之物，久久行之能接补天年。行后如觉内热，可服人乳即能解之。
通治  ***************************
——论解诸毒，疗诸疮，利关窍，通治百病，此药真能起死回生，当制十数万锭济人，奇效不可尽述。凡居家出入，兴大工，动大兵，及闽广云贵仕宦行兵，尤不可无之。
神仙太乙紫金丹（一名万病解毒丹，一名紫金锭，一名玉枢丹）
山茨菇（南北处处有之，俗名金灯笼，叶似韭，花似灯笼，色白，上有黑点，结子上有三棱，二月开花，三月结子，四月初苗，枯空地得之，迟则苗腐烂难寻矣。与有毒老鸦蒜极相类，但蒜无毛，茨菇有毛包裹。剥去皮，洗极净，焙干，二两）　川文蛤（一名五倍子，槌破，洗刮令净，焙干，二两）　麝香（拣尽血毛皮壳，细研，净，三钱）　千金子（一名续随子，去壳，拣色极白者，用纸包裹，换纸研十数次，去尽油，以色白再研，纸无油成霜为度，一两）　红牙大戟（杭州紫大戟为上，江南土戟次之。去芦根洗极净焙干，一两半。此方绵大戟色白者太峻利，反能伤人，弱人并有吐血者慎之慎之）
上制法，宜端午七夕重阳，或天月德黄道上吉日修合，量药多寡预期，数日前主人及医士俱斋戒沐浴，易新洁衣巾，于僻静室焚香。将前五味各为极细末，设盥洗盆，出入必净手熏香，各用新洁器盛，纸盖。至期夙于主人率医士焚香，陈设药品拜祷天地毕，用数盆，各逐盆配合分两，搅和数百次极匀，仍重罗两遍，依方用糯米浓饮调和，于木臼内杵数千下，极光润为度。每锭一钱，每服一锭，病势重者连服，通利一两行无妨，用温粥补住。要极其洁净，如法修制，毋令丧服、体气不具足妇人、鸡犬见之。
——切饮食药毒、蛊毒瘴气、恶菌河豚、吃死牛马驼骡等诸毒，并用凉水磨服。南方蛊毒瘴疠伤人，才觉意思不快，即磨服一锭，或吐或利即愈。
——痈疽发背、对口、天蛇头、无名疔肿、杨梅等一切恶疮，诸风瘾疹赤肿未破时，及痔疮，并用无灰淡酒磨服，及用凉水调涂疮上，日夜各数次，觉痒立消，已溃出脓血者，亦减分数。
——阴阳二毒伤寒心闷，狂言妄语，胸膈壅滞，邪毒未发，及瘟疫，及喉闭、缠喉风，冷水薄荷一小叶研下。
——心气痛并诸气，用淡酒或淡姜汤磨服。
——赤白痢疾泄泻，肚腹急痛，霍乱绞肠痧等症，及诸痰病，并用薄荷汤磨服。
——男子妇人急中癫邪，喝叫乱走，梦交鬼胎，鬼气狂乱失心，及羊儿猪癫等风，中风中气，口眼喎斜，牙关紧急，语言謇涩，筋脉挛缩，骨节风肿，手脚腰腿周身疼痛，行步艰辛，诸风诸痫，并用暖无灰酒下。
——自缢溺水死，心头暖者，惊死鬼迷死未隔宿者，冷水磨灌下。
——蛇毒风犬，一应恶虫伤，冷水磨涂伤处，另用淡酒磨服。
——久近疟疾，临发时，东流水煎桃柳枝汤磨下。
——小儿急惊慢风，五疳五痢，脾病黄肿，瘾疹疮瘤，牙关紧急，并用蜜水、薄荷小叶同磨下及搽，量儿大小，一丸作二三服。
——牙痛，酒磨涂，及含药少许，良久吞下。
——汤火伤，流水磨涂伤处。
——打扑伤损，炒松节，无灰酒下。
——年深日近头痛，太阳疼，用酒入薄荷研烂，磨纸花贴太阳穴上。
——诸蛊肿胀，大麦芽煎汤下。
——妇人女子经水不通，红花煎汤下，有孕妇人不可服。
——家患传尸痨，兄弟五人，已死者三，方士令服此药，遂各进一锭，一下恶物如脓状，一下死虫如蛾形，俱获生。遂以此药广济传尸症，无不验者。
女子久患痨瘵，为尸虫所噬，磨一锭服之，一时吐下小虫十余条，后服苏合香丸，凡半月遂如常。药品虽不言补，羸瘦人服之并效，诚济世卫身之宝也。每料费银不过二钱，可救数十人。内有山茨菇、千金子，皆有子可种，仁人君子合以济人，阴功不小。
——牛马六畜中毒，亦以此药救之。
——方，加雄黄透明者三钱，历试治诸疮，极效。
万应剪金丹　天数五，地数五，金木水火土，若人病血气，能救世间苦。
青皮（去穣，三钱）　黄连（去毛，三钱）　半夏（汤泡七次，九个）　乌梅（七个，全）　杏仁（二十五个，不去皮尖）　陈皮（去白，三钱）　木香（一两）　槟榔（二十一个）　枳壳（去穣，二钱）　巴豆（三十五个，去壳）　黄丹（水飞，一两）　乳香　没药（各二钱）　御米（五钱）　黄蜡（二两，溶入水中去渣，一两五钱）
上为末，用黄蜡溶开，入药末和匀，如硬，加蜜少许，为丸如梧桐子大，每服十丸，汤使于后。红痢，甘草汤下。白痢，干姜汤下。赤白痢，椿根白皮汤下。产后痢，当归汤下。噤口痢，莲肉、山药、防风、粟米汤下。痢下如鱼脑脓汁，用真人养脏汤加附子一片煎汤下。水泄，用五苓散煎汤下。霍乱吐泻，姜汤下。口吐清水，诃子汤下。咳嗽，桔梗、杏仁汤下。头痛腰疼，冷气冲心，下元虚损，酒下。气痛，宿食不消，生姜汤下。心痛酒下。腹痛葱白汤下。脐下痛，芥菜汤下。蛔虫寸白虫咬心痛，槟榔汤下。时气，井花水下。浑身壮热，砂糖水下。阳毒伤寒，栀子、黄连汤下。阴毒伤寒，附子、枣儿汤下。虚热，柴胡、竹茹汤下。寒热，乌梅汤下。上焦虚热，大黄汤下。脾胃虚寒，酒下。一切风痛，升麻汤下。大小便不通，木通汤下。一切疮疼，萝卜汤下。五劳七伤，猪胆汤下。打扑伤损，酒下。小儿天吊惊风，防己汤下。
十仙夺命丹
三棱　莪术　木香　沉香　丁香　没药　川芎　皂角　苦葶苈　巴豆（去壳，槌去油，各等分）
上为细末，枣肉为丸，如樱桃大，每一丸，空心凉水送下。
——梅核气，一鼓胀满，一积聚痞结，一癥瘕气块，一冷腹痛热水下，一冷心疼，一经脉不通，一食积，一气积，一冷积。
绝粮失食肌惫欲死方  ***************************
粒食者，人生之所资。数日乏绝，便能致命。《本草》有不饥之文，而医方莫言斯术者，当以其涉在仙奇之境，非庸俗所能遵故也。遂使荒馑之岁饿尸横路，良可哀乎。今略载其易为者云。若脱值奔窜在无人之乡，及堕坠溪谷空并深冢之中，四顾回绝，便须饮水服气，其服法如下。
闭口，以舌料上下齿，取津液而咽之，—日得三百六十咽便佳。渐习乃可至千，自然不饥。三五日小疲极，过此便渐轻，复有食十二时六成者诸法，恐危逼之地不能晓方面及时之早晚，故不论此。若有水者，卒无器，便与左手贮，祝曰：丞掾吏之赐真，乏粮正赤黄，行无过城下，诺医以自防。毕，三叩齿，右手指三叩左手，如此三遍，便饮之。后复有杯器贮水尤佳，亦左手执右手，以物扣之如法，日服三升，便不复饥，即瘥。
若可得游涉之地，周行山泽间者，但取松柏叶细切，水服二合，日中二三升便佳。又掘取白茅根洗净，切服之。此三物得行曝燥石上，捣碎服，服者食方寸，辟一日。又有大豆者，取含光明，币热以水服，尽此则解十日，赤小豆亦佳。得熬二豆黄末，服一、二升，辟十日。草中有木，天门、麦门冬、黄精、葳蕤、贝母，或生或熟，皆可单食。树木上自耳，及檀榆白皮并可辟饥也。
或遇荒年，谷贵无以充粮，应须药济命者，取稻米一斗淘汰之，百蒸百曝，捣，日一餐以水，得三十日都止，则可终身不食，日行三百里。
又方，粳米一斗，酒三升渍之，出曝之，又渍酒尽。
金疮  ***************************
夫金疮者，或刀斧枪剑所伤，出血不止。若出血太多者，外用止血生肌之药，内用清心补血而调理之。大抵脉浮细易治，紧数者难医。
——治金疮出血不止。
海螵蛸（五钱）　白龙骨（五钱）　五倍子（一两）　赤石脂（一两）　血竭（三钱五分）　麝香（少许）
上为细末，以冷水洗净，敷于伤处，百发百中。
——治刀伤石磕，损血不止，肿痛不可忍。用葱一大把切烂，炒如泥，热研，乘热敷之，如冷再换，其痛即止。
——治伤破手足，血出不止，一时无药，即以自己小便淋洗伤处，虽痛甚而即愈。
——治石伤刀损破者，用砖上陈石灰研细末，敷破肿处，血止即愈。不出脓，又不痛，神效。
——止血住痛生肌。
金疮丹
嫩老鼠（未生毛者，不拘多少）　韭菜根
上各等分，石臼捣烂，入嫩石灰末于内，掺干成饼为度，阴干，用时以刀刮药末敷伤处。
——论金枪所伤，并一切臁疮，马断梁等疮。
——捻金
用腊月黑牛胆一个，装入石灰四两，白矾一两，阴干取出，入黄丹炒一两，研和敷患处。
凡一切手足皮肤，偶然出血不止，或枪刀刺伤，或伤破手腕，血长流不止，用手指紧捺患处，或麻绳扎住，半日或一日即住，急服八物汤，生血气为主。
——治箭伤，能收敛金疮口，无疤痕，用刘寄奴为末，掺之立效。
——治金疮箭镞所伤，用松树悬皮，生为末，石灰炼通红，研为末，和匀敷之，止血收疮口，神效。
——治毒箭伤破欲死者，用盐汁敷之，如无盐，用靛青搽疮口立愈。
——治打破肢体，血出不止（中州傅体爱传）。用生半夏为末，掺患处立止。
——凡刀刃所伤，血不止，切勿饮水，令血不止而死者多，若血不止，急以布蘸热汤含之，令冷水浸之即止。
——箭头入骨肉，不能出者，用鹅管石为末，撒在四围，箭头自出。
——治刀斧重伤，斫断手足，血出不止，痛入骨髓，急用手按上捉住。
降真香（一两，剉末）　老松香（五钱）
上同研细末，童便洗净，四围用药敷住，止血住痛，生肌接骨。
——治金疮肿痛，出血不止，寒热口干，此气虚血无所附，而血不归经也。以补中益气汤加五味、麦门主之，阳气复而愈。
——治刀斧伤破，打破跌破，出血不止，开口不合，用此止血生肌住痛，立时见效。
金疮散
银末　血竭　发灰　人指甲（烧存性）　珍珠（烧存性，各等分）
上为末，研匀，每用掺于患处，立效。
——治医针人，而针折在肉中，以鼠脑捣如膏涂之。铁棘竹木诸刺在肉中不出，并蛇骨刺入毒痛方，烧死鼠敷之。
齿伤  ***************************
——人齿咬破指头，痛不可忍，久则烂脱手指并手掌，诸方不载。急用人尿使瓶盛之，将患指浸在内，一宿即愈。如烂者，用食蛇龟壳烧灰敷之，如无龟，用鳖壳烧灰，搽敷亦可。
中毒  ***************************
人为百药所中伤，其脉洪大者生，微细者死。又曰：洪大而迟者生，微细而数者死。大凡百毒所中，用甘草绿豆水煎服之，能解百毒。一方宜多灌香油最良。
——治信毒、水粉、山砒霜，及一切杀人之毒。
巴豆壳（壮者十四个，弱者七个）　花椒（去目，五分）　甘草（五分）
上共捣为末，凉水化服，即时呕吐，如不吐再服，其毒尽出。如呕吐不止，用旧壁土滚水泡服立止。
——论中砒霜毒，于肉饭中得之者则易治，饮酒中得之者，则散归百脉，难治。若在胃膈作楚可吐，在腹中可下，急服药，得吐泄则愈。
——中砒霜毒诸方
——方，用绿豆半升，细擂去渣，以新汲水调服。
——方，用人粪汁灌之立愈。
——方，用腊月猪苦胆服之立已。
——方，用旱稻草烧灰，以新汲水淋汁，绢巾滤过，冷服一碗，毒从下利。
——方，刺羊血饮之立效。
——方，用黑铅，井水磨服效。
——方，用生麻油一碗，灌之即愈。
——方，用羊血阴干收贮，用井花水调服。
——方，用新杀鸭血吃之，不用水调。
——中砒霜、水粉毒，用胆矾一分研烂，入井水一小盏和匀，服之立解。
——中山砒霜毒将死，用丝瓜根、木槿叶研，凉水吃一二碗，立解。
——中信毒、水粉、山砒霜毒，并小儿虫积，用荸荠食之立解。
——中巴豆毒，煮黄连汤饮之。
——中巴豆毒，利下不止。
干姜（炮）　黄连（炒）
上各等分，为细末，每服二钱，凉水调服。
——中水粉毒，陈壁隔去硝屑，水丸，百草霜为衣，水送下。
——解砒霜毒。
硫黄（四钱）　绿豆粉（五钱）
上为细末，冷水调，频频缓服，冬月用温服，如肚痛再加一服，待肚不痛，用鸡毛探吐，吐后用温温稀粥四五口，不可食饭粽，以此救数人效。
——治误吞金铁并铜钱，羊胫骨炭火烧存性，为末，每服三钱，米饮送下，取下物从大便中出。
——治误吞铜钱，或金银等物不能化者，用砂仁浓煎汤服之，其物自下。
——治误吞针，用雄磁石为末，水丸如樱桃大，吞下，即服通利之药，打下大便而出。
昔有一女子将针失咽下肚，诸医不治，用蚕豆煮熟，同韭菜吃下，针同菜从大便而出。
——儿误吞针，鲠喉不下，死在须臾，用黑砂糖和黄泥为丸，令儿吞下，泥裹针于内，大便而下。
——方，用木炭烧红，急捣细末，米汤调呷之。
——方，用磁石一块，常呵之自出。
——中半夏毒，以生姜汁饮之。
——中杏仁毒，捣蓝汁解之。
——中桐油毒，柿饼嚼吃立解。
——中花椒，闭气不通，新汲水饮之。
——中藜芦毒，葱煮汁服之解。
——中阿芙蓉毒，或致不省人事，用酽醋温热，入砂糖灌下一二碗，探吐之。
——中草乌、川乌、附子之毒，呕吐不止，以香油灌下立解。
——方，用多年陈壁土泡汤，如渴用水调服之。
——饮馔中毒，用黑豆、甘草煮汁，恣饮无虞，中砒毒者亦效。
——治人或酒后口渴，或发热太甚，夜间吃水，误食水蛭在腹，或至三五个月而面黄肌瘦，腹胀满闷，诸药不效，用泥土为丸，香油为衣，丸如绿豆大，每服一百丸，或二百丸，空心温水送下，其蛭随土而下。且油能泄泻泥土、水蛭之出也，故效。
——治误食河豚鱼毒，一时危困，仓卒无药，最能杀人。用香油多灌之，毒出尽即瘥。又法用白矾末，以沸汤调灌之，立解。
——治误吞田螺，哽喉不下，死在须臾。用鸭一只，以水灌入口中，少顷将鸭倒悬，令出涎水，与患人服之，其骨即化。
——治误食鳝鳖虾蟆毒，用豆豉一大合，新汲水浸，令豉水浓，温服之。此三物令人大小便秘，脐下痛，有致死者。
——治误食蟹中毒，煮紫苏饮一两盏即解。
——方，以生藕汁，或煮干蒜汁服，俱效。
——治凡中六畜肉毒，用犀角浓磨水，服一碗良。
——治误中斑蝥毒，煮黑豆汁饮之，又宜泽兰叶捣汁饮之。
●补遗
——治服信毒方，建昌胡春寰传。
威灵仙（生者七钱，干者一两）　绿豆粉（一钱）　芝麻（一钱）
上将威灵仙研烂，同下二味，入凉水三碗搅匀，先服一碗，次将鸡毛，如服白信，用红公鸡尾毛，如服红信，用白鸡毛一根，入喉中即吐，次又服前药，又探又吐，三日愈。
——治信毒神方，建昌邓少山传。
百草霜（一钱）　硫黄（五分）　白矾（煮过巴豆三粒烧成灰，三味研末）　鸡清（三个）　黄土（一两）
上水研化，滤去渣，将药入内调下。
——方，用绿豆粉、白矾、甘草，各等分为细末，每服三钱，香葱汤下。
——中硵砂毒，研绿豆汁以解之。
——治牛肉伤，成胀满，用干稻草浓煎汤，服之立消。
——中箭毒，以盐贴疮上，灸盐三十壮瘥。
——中鳝鱼毒，可食蟹即解之。
——中食牛马肉毒，甘草四两研酒服，尽量饮之，须臾即吐或泻，如渴，切不可饮水，饮之即死。
骨鲠  ***************************
——治一切骨鲠，或竹木签刺喉中不下。
胜金方
于腊月中取鳜鱼胆，悬北檐下令干，每有鱼鲠，即取一皂子许，以酒煎化，温温呷下。若得逆便吐，骨即随顽痰出。若未吐，更吃温酒，但以吐为妙，酒即随性量力也。若更未出，再煎一块子，无不出者。此药应是鲠在脏腑中，日久疼痛，面黄甚者，服之皆出。若卒求鳜鱼不得，蠡鱼、鲫鱼、鳙鱼俱可，腊月收之。蠡鱼即黑大头。
——治鸡鱼等骨所鲠，用金樱子根，将竹签取出，槌烂水煎，用罐嘴插入喉内灌下，勿犯牙。
——治诸骨鲠喉，用玉簪花为末，无花用根，取汁，用好醋调汁灌服，不可犯牙，犯之即落。
——治鸡鱼骨鲠，用霜梅肉槌成指大丸子，再将棉裹，用线穿在内，冷茶送下，扯住线头在手，一呕即出。
——论诸骨鲠喉，死在须臾，百方不效，用此符屡试屡验，神妙不可言者。
打诸骨鲠符
此碗化为东洋大海，咽喉化为万丈龙潭，九龙归洞，吾奉太上老君急急如律令。
吸东方生气三口，吹入碗中。每行此法，正而朝东，用净水大半碗放桌子上，左手执拳在胸前，右手持剑诀，于水碗上书前符号。假如鱼骨鲠，就书〖雨鬼龍〗字符，除凤虎二符勿书，又书下八符，余皆仿此。所食之骨，不过鱼与飞禽走兽，飞禽俱书[雨/鬼/鳳]字符，走兽俱书[雨/鬼/虎]字符。
——咒水治鲠法
以净器盛新汲水一盏，捧之面东，默念云：谨请太上东流顺水，急急如南方火帝律令敕。一气念七遍，即吹一口气入水中，如此七次，患人饮此水立下。用此咒可以食针并竹刺皆治之。
——治鱼骨鲠不出，以蒜纳鼻中即出。
——治鸡鱼骨鲠，灯心灰，以米糖如指大，蘸灰置喉中，勿令沾齿，待糖化，骨即化下。
——治诸骨鲠喉，以狗涎饮之即下。
——治骨鲠，取硼砂一小块，口含化即下。
——诸骨鲠喉（池素水传）。黄蜡为丸，如枣大小，将温茶饱服，多多为佳，然后服一丸，当时诸骨或吐或下，如神。
——鸡骨鲠，用香油煎滚，待温服之，即吐出。
——诸般骨鲠，及鱼鲠咽喉，吞吐不得，以橄榄食下即化。如无橄榄肉，用核烧灰，水调下亦化。
邪祟  ***************************
脉来乍大乍小，乍长乍短，为邪祟脉。又寸尺有脉，关中无脉，为鬼脉。
鬼脉得病之初，便谵语或发狂，六部无脉。切大指之下，寸口之上，有动脉者是。不用服药，宜符咒治之，或从俗送鬼亦可。
秦承祖灸鬼法
——治一切惊狂谵妄，逾垣上屋，骂詈不避亲疏等症，以病者两手大拇指，用细麻绳扎缚定，以大艾炷置于其中两介甲，及两指角肉四处着火，一处不着即不效，灸七壮，神效。
——论狐狸精迷人，不问男女，被他淫惑，直传至死，无法可治者。其狐狸精来，先用口、阴户一展，其人即昏迷不省，或男子来阳物上一展，即昏迷。用真桐油抹在阴户、阳物上，其狐即大呕而去，妙不可言，秘之。
——论妇人与鬼魅交通，兼辟瘟疾，此方最效。
辟邪丹
虎头骨（二两）　朱砂　雄黄　雌黄　鬼臼　皂荚　芜荑仁　鬼箭　藜芦（各一两）
上为末，炼蜜为丸，如弹子大，囊盛一丸，男左女右，系臂上，或当病人房内烧之，一切鬼邪不敢近耳。
——客忤者，中恶之类也，多于道间门外得之，令人心腹绞痛胀满，气冲人心胸，如不即治，亦能杀人。捣墨水和服一钱匕。
——飞尸者，游走皮肤，穿脏腑，每发刺痛，变作无常。
——遁尸者，附骨入肉，攻凿血脉，每发不可得近，见尸丧、闻哀哭便作。
——风尸者，淫濯四肢，不知痛之所在，每发昏沉，得风雪便作。
——沉尸者，缠骨结脏，冲心胁，每发绞切，遇寒冷便作。
——尸疰者，举身沉重，精神错杂，觉昏废，每节气至，则辄至大恶。
上俱宜服苏合香丸（方见诸气）。
——论中恶客忤，心腹胀满痒痛，如锥刀刺痛，气急口噤，停尸卒死者，以热汤或酒送下。若不下，扶头起，灌令下喉，须臾瘥。未苏更与三丸，腹当鸣转，即吐下便愈。若口已噤，亦须折齿灌之，药入喉即瘥。忌芦笋猪肉冷水肥腻之物。
备急丹
大黄　巴豆（去壳油）　干姜（各等分）
上为细末，炼蜜为丸，如小豆大，每服三丸，量老幼虚实用之。
——论卒鬼、系鬼、痱鬼，心腹痛如锥刺，下血便死，不知人事，及卧魇啮脚踵不觉者，诸恶毒气病方，此是汉文帝时太仓公淳于意方，故名。
仓公散
白矾（生）　皂荚　雄黄　藜芦（各等分）
上四味，各等分为细末，每用如豆大，纳竹管中，吹入病人鼻内，得嚏则气通便活。若未嚏，更吹之，以得嚏为度，能起死回生。一方治急时气缠喉风，渐入咽塞，水谷不下，牙关紧急，不省人事，名如圣散，加蝎稍七枚，吹鼻吐痰。
——论治妖鬼、猫鬼，病人不肯言鬼方。用鹿角屑捣末，以水调方寸匕，即言实也。
——论凡遇尸丧，玩古庙，入无人所居之室，及造天地鬼神坛场，归来暴绝，面赤无语者，名曰尸疰，亦曰鬼疰，即中祟之谓也，进药便死。宜移患人东首，使主人焚香，北面礼拜之，更行后火醋熏鼻法，则可复苏，否则七窍迸血而死。
——论凡感臭秽瘴毒暴绝者，名曰中恶，不治即死。宜烧炭火一杓，以醋沃之，令患人鼻受醋气，则可复苏，既苏，以藿香正气散服之（方见霍乱）。
——论初到客舍馆驿，及久无人居冷房，睡中为鬼物所魇，但闻其人吃吃作声，便令人叫唤。如不醒，可用:
牛黄　雄黄（各一钱）　朱砂（五分）
上共为细末，每用一钱，床下烧一钱，用酒灌之。
丹溪治一妇入如痫，或作或辍，恍惚不省人事。一日略苏醒，诊视间，忽闻床上有香气，继又无所知识。丹溪曰：气因血虚，亦从而虚，邪因虚入理或有之。遂以秦承祖灸鬼法灸之。病者哀告曰：我自去，我自去。即愈。
——论凡馆舍久无人到，积湿容易侵人，预制此爇之，即可远此害，极宜暑月烧之，以却瘟疫，并散邪气。
太仓公辟瘟丹
茅术（一斤）　台乌　黄连　羌活　白术（各半斤）　川芎　草乌　细辛　紫草　独活　防风　甘草　藁本　白芷　香附　当归　荆芥　天麻　官桂　甘松　干姜　山柰　麻黄　牙皂　　芍药（各四两）麝香
上为末，红枣肉为丸，如弹子大，每用一丸烧之。
——卒中恶，捣韭汁灌鼻中，又宜葱心黄刺鼻孔中，血出良。
论祟脉
祟脉面色黯惨，或邪视如淫，凡脉乍大乍小，乍浮乍沉，乍长乍短，乍有乍无，或错杂不伦，或刮快駃暴至，或沉伏，或双弦，或钩啄，或滚运，或横隔，或促散，或尺部大于寸关，或关部大于尺寸，皆是染祟得之。刮駃钩啄，多见于脾，洪运滚滚，多见于肝，横隔促散，多见于心肺。大抵祟脉，心脉虚散，肝脉洪盛，尤可验焉。盖心藏神，肝藏魂，心虚则惊惕昏迷，神不守舍，而神气得以入其魂耳。
●补遗
——治客忤卒死。
还魂汤
麻黄（三两，去节）　杏仁（七十个，去皮尖）　甘草（一两）
上剉，水二碗，煎至一碗，去渣灌之，通治诸卒死。
——男子被鬼击身，有青痕作痛者，金银花煎汤，饮之即愈。《本草》谓此药大治飞尸，此其验也。
五绝  ***************************
五绝，一曰自缢，二曰墙壁压，三曰溺水，四曰魇魅，五曰冻死。
凡五绝，皆以半夏为末，冷水为丸，如豆大，纳鼻中愈，心温者一日可治。又治卒死，半夏末如大豆大，吹鼻中。
扁鹊治产后晕绝，半夏为末，冷水丸如豆大，纳鼻孔中即已。
——救自缢死。凡自缢高悬者，徐徐抱住解绳，不得绝断上下，安被放倒，微微捻正喉咙，以手掩住口鼻，勿令透气，一人以脚踏其两肩，以手挽其顶发，常令弦急，勿使缓纵。一人以手摩捋其胸臆，屈伸其手足。若已僵直，渐渐强屈之。一人以脚裹衣，抵住粪门，勿令泄气。又以竹管吹其两耳，候气从口出，呼吸眼开，仍引按不住，须臾少小姜汤或清粥灌令喉润，渐渐能咽乃止。此法自旦至暮，虽已冷可活，自暮至旦，阴气盛为难救。心下微温者，虽一日以上亦可活，百发百中。一法以半夏吹鼻中。
——治自缢气已脱，极重者，只灸涌泉穴，男左女右脚，灸三壮即活。
——法，男用雄鸡，女用雌鸡，刺鸡冠血，滴入口中即活。
——救水溺死。一溺死者，先以刀斡开溺者口，横放筋一只，令其牙衔之，使可出水。又令一健夫屈溺人两足着肩上，以背相贴，倒驼之而行，令出其水。仍先取燥土或壁土置地上，以溺者仰卧其上，更以土覆之，止露口眼，自然水气吸入土中，其人即苏。仍急用竹管，各于口耳鼻脐粪门内更迭吹之，令上下气相通，又用半夏末搐其鼻，又用皂角末棉裹塞粪门，须臾出水即活。一方艾灸脐中即活。
——冻死及冬月落水，微有气者，脱去湿衣，随解活人热衣包暖，用米炒热，囊盛熨心上，冷即换之，或炒灶灰亦可。候身温暖，目开气回后，以温酒或姜汤粥饮灌之。若先将火灸必死。一用雄黄、焰硝各等分为末，点两眼角。
——压死及坠跌死，心头温者，急扶坐起，将手提其发，用半夏末吹入鼻内，少苏，以生姜汁同香油打匀灌之，次取药服。如无药，以小便灌之。一取东边桃柳枝各七寸，煎汤灌下。
——中恶魇死者，不得近前呼叫，但唾其面，不醒，即咬脚跟及拇指，略移动卧处，徐徐唤之。待少苏，用皂角末吹鼻取嚏，或用韭汁灌鼻内亦可。
井塚  ***************************
——凡夏月不可淘井，井中及深塚中皆有伏暑气，入则令人郁闷杀人。如欲入，必须先以鸡鹅鸭鸟毛投之，直下至底，则无伏气。毛若徘徊不下，则有毒气也。亦有纳生六畜等置其中，若有毒，其物即死。若或不日而入，当先以酒数升，先洒井塚中四边畔，定少时，然后可入。若觉有此气冲欲死者，还取其井中水洒人面，令饮之，又以灌其头及与体即活。若无水，取他水用之。
又方，如已中毒，以水噀其面，并含水调雄黄末一二钱，入水噀之。若转筋入腹，痛欲死者，使四人捉手足，灸脐左边二寸十四壮。又生姜一片劈破，酒五盏煮浓顿服。又醋煮衣絮令彻温，裹转筋处。又浓煮盐汤，通手洗患疾手足，麻胸肋间即苏。
蛊毒  ***************************
夫蛊毒者有数种，皆妖魅变感之气而毒人也。令人心腹搅动痛，痛如有物咬，血肉皆烂。若即治，食人五脏则死。病有缓有急，急者十数日便死，缓者延引岁月，游走腹内，气力羸瘦，骨节沉重，发则心腹痛烦躁，而所中之物变为虫，渐食脏腑则死矣。欲验之法，令病人唾于水内，沉者是蛊，浮者即非。大抵脉数而细者死，浮而缓者生。
——治蛊毒方。
晋福散
晋矾　福建茶（各二两）
上为末，每服三钱，新汲水调下，即吐效也。未吐，再服必吐。
——论解一切毒，并蛊毒，如被狐蛊毒，鼠毒，恶菌毒，河豚毒，疫死牛马驴肉毒，或蛇虫恶犬所伤，又治之痈疽发背，并一切恶疮，诸风瘾疹，及无名肿毒，随手取效，万无一失。凡人家居旅行不可无此药。
万病解毒丸　（又名神仙太乙紫金丹，方见通治。）
凡中蛊毒，不论年月远近，但煮一鸡卵去壳，以小银钗插入其中，并含入口，一饭之顷，取钗视卵，俱黑即为中毒。
嚼生大豆，不觉腥者蛊，豆皮胀烂者蛊，噙白矾甘不涩者蛊，唾津液水碗中，沉是蛊，浮非蛊。
——辟蛊用荸荠果，俗名地栗，须用江南所产之大者，切晒为末，常随身，每以白汤调下二钱。传闻下蛊之家，知有此物，便不敢使其术矣。
——治百蛊不愈，用白鸡鸭血灌入口中良。
——解药毒蛊虫蛇诸毒，大甘草节以真麻油浸，年岁愈多愈妙。取甘草嚼，或水煎服神效。
仙传解蛊毒咒法。凡入蛊毒人家，方入，先暗念咒三遍或七遍云：
父为蚯[虫舀]虫，母为罗蛇女，眷属七千人，吾尽识得汝。
上，入门先暗通蛊毒万福，举眼从左手直上，数屋椽一遍，却低头。如有茶酒食物来，即左手潜入衣服内，拽取阴毛一茎于盘内，称归就主，如前暗念咒三遍。如有药，盘上自有虫物出来，却将毛系之，方知本主自中。又方垢腻散，取白矾一块，令病人咀之，如觉矾甜，即是蛊毒，乃用梳齿内垢腻，不拘多少，食之即吐恶物也。
救荒辟谷  ***************************
辟谷仙方
黑豆五升，洗净后蒸三遍，晒干去皮，火麻仁三升，汤浸一宿，滤出晒干，胶水拌晒，去皮淘净三遍，碓捣，下黑豆。
上为末，用糯米粥合成团，如拳大，入甑蒸，从夜至子住火，至寅取出，于磁器内盛贮，不令风干，每服一二团，以饱为度，不得食一切物。第一顿七日不食，第二顿七七日不食，第三顿三百日不食。渴即研火麻子浆饮，更滋润脏腑，容貌胜常。若要重吃物，用葵子三合，杵碎煎汤饮，开导胃脘，以待冲和，无损。
救荒代粮丸
黑豆（去皮，一升）　贯众（一两）　甘草（一两）　白茯苓（去皮，五钱）　吴术（五钱）　砂仁（五钱）
上切碎，用水五升同豆熬煮，文武火直至水尽，拣去各药，取豆捣烂，丸如鸡头子大，将瓦瓶密封，每嚼一丸，则任食苗叶，可以终日饱，虽异草殊木，素所不识，亦无毒，甘甜与进饭粮亦同。
防俭饼
栗子、红枣、胡桃、柿饼四果去核皮，于碓内一处捣烂揉匀，捻作厚饼，晒干收之，以防荒俭之用。余见一僧化缘，但有所得，即置此四果捣烂，印作砖块，纸包晒干，收叠柜内，一两月晒一次，积久至多，砌作一墙，人莫能知。后遇饥荒，人皆逃窜，而僧独留于寺中食此。予尝劝一富人制此成墙，以防饥馑，行以赈济饥人，此莫大之阴功也。
辟谷散
山药　莲肉（去心皮）　芡实（去壳）　白扁豆（去壳炒）　绿豆（去壳炒末，各八两）　薏苡仁（去壳，十二两）　小茴（炒，四两）　白粳米（炒黄，二升）
上共磨为末，每服五钱，滚白汤调服，或用白汤调，蒸糕食之亦妙。
凡远行水火不便，或修行人欲省缘休粮，用黄芪、赤石脂、龙骨各三钱，防风半钱，乌头一钱，泡于石臼内捣一千杵，炼蜜丸如弹子大。要行远路，饱吃饭一顿，服一丸可行五百里，服二丸可行一千里。
长生不老辟谷丹
云南雪白大茯苓，去黑皮令净，定粉、黄丹、白松脂、白沙蜜、黄蜡各二两，朱砂五钱，金箔二十个，水银三钱，先将蜜蜡松脂于净磁碗内溶为汁，倾药在内，以木匙搅匀，候温就大丸如指头大，用水银为衣。有死水银法，先洗手净，用水银三钱点在手心内，以指头研如泥，见手心青色，将药三五丸搓揉，后以金箔约量摊碗内，以药丸在内摇动，使金箔都在药上，密器收贮。服时用乳香半钱，水三小盏，煎汤温送下，不嚼破。服后第三日觉饥，以面和白茯苓末烙成煎饼，食半饱，以后药在丹田，永不饥渴。久则交过五脏，阴滓俱尽，长生不死。诸人得服，并无所忌。使人添气力，悦颜容，身轻体健，百病皆除，救贫拔苦，实济世之良方，长生之妙法。其间若欲饮食，俱不妨事，但七日之内吃食，药必随下，至半月药在丹田，永不出矣。
服时面东，持药念咒一遍，吹在药上，如此七遍毕，以乳香汤送下。咒曰：天清地宁，至神至灵，三皇助我，太甲护形，去除百病，使我长生。清清静静，心为甲庚。左招南斗，右招七星，吾令立化，于天长生。吾奉太上老君急急如律令。
养元辟谷丹
安五脏，消百病，和脾胃，补虚损，固元气，填精补髓，能令瘦者肥，老者健，常服之为佳。
用黄健牛肉不拘多少，去筋膜，切作棋子大片，用河水洗数遍，令血味尽，仍用河水浸一宿，次日再洗一二遍，水清为度，用无灰好酒入瓦坛内，黄泥封固，桑柴文武火煮一夜，取出焙干为末。如黄沙色者佳，焦黑无用。每牛末一斤加入后药二斤为则。
人参（四两）　白术（去芦，陈土炒）　白茯苓（去皮为末，水浮去筋，晒干）　薏苡仁（炒）　怀山药（水润切片，同葱盐炒黄，去葱盐不用）莲肉（葱盐炒去心，并葱盐不用）芡实仁（去壳，各半斤）　小茴香（炒，四两）　干姜（炒，四两）　白扁豆（姜汁炒，半斤）　砂仁（炒，二两）　青盐（四两）　甘草（四两）　乌梅肉（二两，熬浓汁半瓶）　粳米（炒黄，取净粉，五斤半）　川椒（去目，炒，二两）
上药为末，与米粉牛末和匀，外用小红枣五斤，陈年醇酒五斤，煮枣极烂去核，加炼蜜二斤，共和为丸，如弹子大，每服二丸，不拘冷热，汤水任下嚼吃。一日服三五次，永不饥。按此方实王道之妙用，平时预合，荒乱之时可以避难济饥，虽一两月不食，不损胃中元气宝之宝之。如渴只饮冷水。
灸法  ***************************
定例
——定分寸，取本人男左女右手中指，相屈如环，即以杆心从中节旁侧，量两头横纹角，即截断为一寸，用之不误，最为的当。
——点穴法，皆要平正四体，勿使歪斜，灸时恐穴不正，徒坏好肉矣。若坐卧立，并不得拳缩，坐点则坐灸，卧点则卧灸，立点则立灸，反此一动，则不得其真穴矣。然下火则灸，先阳后阴，先上后下，先左后右，先多后少，宜审用之。
——论艾炷大小，《经》云：凡灸，欲艾炷根下广三分，若不及三分，使火气不得远达，病未能愈。则是炷欲大，惟头与四肢欲小耳，但去风邪而已。小儿及体弱者如麦大。
——点艾火，古忌松柏枳橘、榆桑枣竹八木，切宜避之。今用清麻油点灯，传火于艾茎，点发其艾是也。兼滋润灸疮至愈，仍不疼痛，用蜡烛更佳。
——着艾时，宜正巳午时方可用火。若午后未时，气盛不可下火，并失饥伤饱，忧愁恐怒，骂詈喜笑，天阴雨下，风雷闪电，人神血忌，并皆忌之。下艾时，必先以蒜切片擦穴上，然后安艾，不然则动止之间，其艾必落矣。
——着艾火，痛不可忍，预先以手指紧罩其穴处，更以铁物压之即止。
——着火有眩晕者，神气虚也，宜仍以冷物压灸处，其晕自苏。再停良久，以稀粥或姜汤与饮之，以壮其神，复如前法，以终其事。
——着艾火后，须要疮发，所患即瘥。不得疮发，其疾不愈。若见灸疮不发者，用故鞋底炙令热，熨之，三日而发，仍以小鸡鲢鱼豆腐等热毒者与食之，谓以毒攻，其疮必发。若气血虚弱者，调之以药饵。
——灸后疮未发，宜乌桕树叶贴之。
——灸后切宜避风冷，节饮酒，戒房事，远七情，可择幽静之居养之为善。
——灸疮痛不止，用柏叶、芙蓉叶，端午午时采，阴干为细末，每遇灸疮黑盖子脱了，水调少许如膏，贴纸上，贴之即愈。
——灸疮洗法，以葱艾薄荷煎水温洗，令逐风邪。
——灸疮已发，黑烂疼痛，用桃枝、杨柳枝、胡荽、黄连，煎水温洗。
——灸疮出血，用百草霜为末，掺之即止。
——灸疮已发，可用膏药贴之，一二日一易，使疮脓出多而疾除也。其膏必用真麻油，入治病之药，或祛风除湿、养气滋血、疗损补虚之药，随症入之为妙。
取穴法
脊骨二十一节，大椎三节，至尾骶，共二十四节。
合谷（一名虎口）　手大指次指歧骨间陷中，手阳明大肠脉所过，为原，虚实皆拔之。
曲池　肘外辅骨，屈肘两骨中，以手拱胸取之，手阳明大肠脉所入，为合穴。
颊车（一名机关）　耳下曲颊端，近前陷中，开口有空。
肺俞　项后第三椎下，两旁相去各一寸五分，《千金》：对乳引绳度之。甄权以搭手，左取右，右取左，当中指末是，正坐取之。
心俞　五椎下，两旁相去脊各一寸五分，正坐取之。
肝俞　九椎下，两旁相去脊中各一寸五分，正坐取之。
脾俞　十一椎下，两旁相去脊中各一寸五分，正坐取之。
肾俞　十四椎下，两旁相去脊中各一寸五分，与脐平，正坐取之。
膏肓俞　四椎下，近五椎上，两旁相去脊中各三寸，正坐曲脊，伸两手，以臂着膝前，令端直，手大指与膝头齐，以物支肘，毋令摇动取之。《铜人》：灸百壮，多至五百壮。如病人已困，不能正坐，当令侧卧，挽上臂，令取穴灸之。又当灸脐下，气海、丹田、关元、中极四穴中取一穴，又灸足三里，以引火气实下。
腰俞　二十一椎节下间，宛宛中，以挺身伏地舒身，两手相重支额，纵四体，后乃取其穴。
百会　前顶后一寸五分，顶中央旋毛中，可容豆，直两耳尖。
中脘　脐上四寸，居心蔽骨与脐之中，胃之募，手太阳少阳、足阳明、任脉之会，上纪者，中脘也。
丹田　脐下二寸，三焦募也。
关元　脐下三寸，小肠之募，足三阴、任脉之会，下纪者，关元也。
气海　脐下一寸半，宛宛中，男子生气之海。
三里　膝下三寸　胻骨外廉，大筋内宛宛中，两筋肉分间，举足取之，极重按之，则跗上动脉止矣。
灸诸病法
——论中风口噤不开，牙关紧闭，及中气皆效。
人中（一穴）　颊车（二穴）　三里（二穴）　合谷（二穴）
——论卒中恶风，心烦闷痛欲死，秘穴立效，取两足大指下横纹，随年壮灸之。
——论中风口噤不开，机关二穴，在耳下八分微前，至五壮即语。
——论风中血脉则口眼喎斜，中腑则肢体废，中脏则性命危。凡治莫如发表、调气血、治痰诸法，然可扶持疾病。若要收全功，火艾为良也。
——论风中血脉，口眼喎斜。
听会（二穴，在耳前陷中，张口得之有穴，动脉应手）　颊车（二穴，在耳下二韭叶许，陷者宛宛中，开口得之）　地仓（二穴，在横口吻旁四分外近下，有脉微动者是）
凡喎向右者，为左边脉中风而缓也。宜灸左喎陷中二七壮，　向左者，为右边脉中风而缓也，宜灸右喎陷中二七壮。
——论风中腑，手足不遂等症。
百会（一穴，在顶中央旋毛中）　肩髃（二穴，在肩端两骨间，陷者宛宛中，举臂取之）　曲池（二穴，在肘外辅骨，屈肘曲骨中，以手拱胸取之，横纹头陷中是）　风市（二穴，在膝外两肋骨，平立，舒下两手着腿，中指尽处宛宛中）　三里（二穴，在膝下三寸，胫骨外廉大筋内筋骨之间，陷者宛宛中）　绝骨（二穴，在足外踝上三寸动脉中）
凡觉手足痒，或不仁或痛，良久乃已，此中腑之候，宜灸此七穴。病在左则灸右，在右则灸左。
——论风中脏，气塞涎上，不语昏危者，下火立效。
百会（一穴，在顶中央旋毛中）　风池（二穴，在颞顬后发际陷中）　大椎一穴，在项后第一椎上陷者是）　肩井（二穴，在肩上陷罅缺盆上，入骨前一寸半，以三指按之，当中指下陷者，中举臂取之）　曲池（二穴，同前）　间使（二穴，在掌后三寸两筋间）　足三里（二穴，同前）
凡觉心中愦乱，神思不怡，或手足麻痹，此将中脏之候。不问是风与气，可速灸此七穴。但依次第灸之，各五七壮，日别灸之，随年壮止。如素有风人尤须留意，此灸法可保无虞。此法能灸卒死。凡人风发，强忍怕痛不肯灸，忽然卒死，谓是何病，风入脏故也。
——论暴哑不能言者，速灸脐下四寸，并小便阴毛际骨陷中，各灸一七壮，重者二七壮。并男左女右手足中指头尽处，各灸三壮，神效。
——论癫痫，不拘五般，以两手中指相合，灸之神效。
——治痫疾尽发，灸阳跷申脉，在外踝下赤白肉际。夜发灸阴跷照海，在内踝下赤白肉际，各二七壮。
——癫狂，诸般医治不瘥者，以两手并两足大拇指，用软绳急缚之，灸三壮，要四处着艾，半在肉半在甲，要四处尽烧则效矣，此法神效。
——狐媚神邪，及癫狂，诸般医治不瘥者，以两手并两足大拇指，用软绳急缚之，灸三壮。要四处着艾，半在肉半在甲，要四处尽烧。一处不烧则不效矣。此法神效。
——论魇死秘法。凡夜梦魇死者，皆由平日神气不足，致使睡卧神不守舍，魂不依体。凡魇者切不可执灯照之，但向暗中呼其名即醒。又一法，啮患人足踵，及大指甲侧即苏。又法，用牙皂末吹入鼻中亦妙。若经一二更者，亦可灸之。又一法，灸大敦穴七壮即醒。
——论妇人月家得此，不时举发，手足挛拳，束如鸡爪疼痛，取左右膝骨两旁，各有一个小窝，共四穴，俗谓之鬼眼，各灸三壮即愈。
——治阴毒腹痛，脉欲绝者，先以男左女右，手足中指头尽处各灸三壮，又灸脐下一寸五分，名气海穴，三寸名关元穴，各灸七壮极效。
——论真阴证，四肢厥冷，腹痛如锥胀，急服大附、姜桂。如冰，此中焦寒冷之甚，宜急灸脐上二穴，脐下二穴，脐左右两穴，每七壮即效。
——论中寒阴症神法，但手足温暖，脉至，知人事。无汗，要有汗即生，不暖不醒者死。
气海穴在脐下一寸五分，丹田在脐下二寸，关元在脐下三寸，艾灸二七壮。
——论哮吼神法。
胸中两边名郁中二穴，百会一穴，用艾灸之立已。
——论霍乱吐利，及伤寒忽患咳逆，连声不绝。
乳根在正直乳下，容一指许，骨间陷中，妇人则屈乳头度之，乳头齐处是穴。艾炷如小麦大，灸三壮，男左女右，火到肌即瘥，只是三壮，不可多灸。
——论呃逆即咳逆，灸气海三五壮，气海直脐下一寸半。
——论灸疟秘法，无问新久。
令病人仰卧，以线量两乳中间，折其半，从乳至下头尽处是穴，男左女右灸之。
——治疟如神。
令病人跣足，于平正处并脚立，用绳一条，自脚板周匝截断，却于项前般过背上，两头绳尽处，脊骨中是穴。先点记，待将发，急以艾灸之三七壮，其寒热自止。此法曾遇至人传授，妙不可言，名曰背篮穴也。
——论腹中有积，及大便闭结，心腹诸痛，或肠鸣泄泻，以巴豆肉捣为饼填脐中，灸三壮，可至百壮，以效为度。
——论灸远年咳嗽不愈者，将本人乳下大约离一指头，看其低陷之处，与乳直对不偏者，此名为直骨穴，如妇人即按其乳头，直向下，看其乳头所到之处，即是直骨穴之地位。灸艾三炷，其艾只可如赤豆大，男灸左，女灸右，不可差错，其嗽即愈。如不愈，其病再不可治矣。
——论灸劳虫，于癸亥日灸两腰眼低陷中之穴，每穴灸艾七炷，若灸十一炷尤妙。先隔一日前点穴方睡，至半夜子时，一交癸亥日期便灸，其虫俱由大便中出，即用火焚之，弃于江河中。如虫有黑嘴者，则其在内已伤人肾脏矣，此不可治。虫宜谨避，瘵有数虫，如蜈蚣，如小蛇，如虾蟆，如马尾，如乱丝，如烂面，如苍蝇，如壁油虫，上紫下白，形锐足细而有口，或如白蚁，孔窍中皆出，此皆劳瘵根毒。若传至三人，则如人形，如鬼状。
——论四花穴治骨蒸劳热，以稻杆心量口缝如何阔，断其多少，以如此长裁纸四方，当中剪小孔，别用长稻杆踏脚下，前取脚大指为止，后取脚曲踿横纹中为止，断了却还在结喉下，垂向背后，看稻杆止处，即以前小孔纸当中安，分为四花，灸纸角也，可灸七壮。此四穴正合太阳行背二行膈俞、胆俞四穴。
——论泄泻三五年不愈者，百会穴五七壮即愈。（有灸至二三十壮而愈者。）
——论小儿大人吐泻日久，垂死者。
天枢（二穴，在脐旁各开二寸是）　气海（一穴，在脐下一寸半）　中脘（一穴，在脐上四寸）
——论霍乱已死，而腹中尚有暖气者，以盐纳脐中，以艾灸，不计其数。
——论翻胃垂死，男左女右，手拿棍一条，伸手放在地上，与肩一般高，肩上有窝，名肩井穴，灸三壮即效。
——论翻胃噎膈神效。
膏肓（二穴，令病人两手交在两膊上，则膊骨开，以手指揣摸第四椎骨下，两旁各开三寸，四肋三间之中，按之酸痛是穴。灸时手按则膊上不可放下，灸至百壮为佳）　膻中（一穴，在膺部中行，两乳中间陷中，仰卧取之，灸七壮，禁针）　三里（二穴，在膝下三寸胻外臁两筋间，灸七壮）
——论头痛连齿，时发时止，连年不愈，谓之厥逆头痛。
曲鬓二穴在耳上，将耳卷前，正尖上，可灸五七壮。左痛灸左，右痛灸右。
——论牙疼痛，随左右所患肩尖，微近后骨缝中，小举臂取之，当骨解陷中，灸五壮。灸毕项大痛，良久乃定，永不发。
——论牙痛百药不效，用艾炷如麦大，灸两耳当门尖上，三壮立已。
——论治心疼神法。
两手肘后陷处酸痛是穴，先用香油半钟，重汤煮温服，即用艾入水粉揉烂为炷，每处灸五壮，其痛立止。
——论偏坠气痛妙法。
蓖麻子一岁一粒，去皮研烂，贴头顶囟上，却令患人仰卧，将两脚掌相对，以带子绑住二中指，于两指合缝处，艾麦粒大，灸七壮，立时止去，神效。
——论蛊病及痞块。
中脘（一穴或两分三寸）　右关（二穴）　分水（一穴在右）　章门（一穴在左）
再用线比患人五手指之长，作朝圆贲，以铜钱调下背，至此钱所止脊骨处。
——论痞积妙法。
以双线系开元旧钱一个，悬于颈上适中处所，钱胸前直垂而下，孔对脐为率，却将顶上之线悬于喉上，向背后垂下，至钱孔对脐而止，用墨点孔之中，再钱之两边点处各灸一火，至十余壮，更服他药，痞积即消，其效甚速。
——论黄疸。
病人脊骨自上数至下，第十三椎下，两旁各量一寸，灸三七壮效。
——论衄血良法。
项后发际两筋间，宛宛中，灸三壮立止，凡衄血自此入脑注鼻，实妙法也。
——治衄秘法。
急用线一条，缠足小指，左孔取左，右孔取右，俱出则俱听取，于指头上灸三壮，如绿豆大。若衄多时不止者，屈手大指，就骨节尖上灸各三壮，左取右，右取左，俱衄则俱取。
——论下血不止秘法。
命门一穴，用篾二条，自地至脐心截断，令患人平立取之，即向后自地比至脊尽处是穴，又须按其穴突处酸疼方可灸，不痛则不灸也。灸可七壮止，永断根不发。
——论脱肛秘法。
百会一穴，尾骶一穴，各灸三壮，炷如小麦大，当正午时，用桃柳枝煎汤浴净，灸之神效。
——论灸肠风脏毒便血，久不止者，以患人平立，量脊骨与脐平处，椎上灸七壮。或年深者，更于椎上两旁各一寸灸七壮，无不除根。
——灸痔疾，先以柳枝浓煎汤洗痔，便艾灸其上，连灸三五壮，忽觉一道气转入肠中，因大转泻，先血后秽。
灸诸疮法
——论一切疮毒大痛，或不痛，或麻木，如痛者灸至不痛，不痛者灸至痛，其毒随火而散。盖火以畅达，拔引郁毒，此从治之法也，有回生之功。
——隔蒜灸法。
用大蒜头去皮，切三文钱厚安疮上，用艾炷于蒜上灸之，三壮换蒜复灸，未成者即消，已成者亦杀其大势，不能为害。如疮大，用蒜捣烂摊患处，将艾铺上烧之，蒜败再换。如不痛或不作脓，及不起发，或阴疮，尤宜多灸。而仍不痛，不作脓，不起发者，不治，此气血虚之极也。
——论脑项后疽，一名禾疽，俗名对口，男左女右，脚中指下俯面第三纹正中，用好蕲艾灸七壮。
——论发背痈疽，初起未破，用鸡卵半截盖疮上，四围用面饼敷住，上用艾灸卵壳尖上，以病人觉痒成泡为度，臭汗出即愈。
——灸疔疮，用大蒜捣烂成膏涂疔四围，留疮顶，以艾炷灸之，以爆为度。如不爆，难愈，宜多灸百余壮，无不愈者。又灸痘疔、蛇蝎、蜈蚣、犬咬、瘰疬，皆效。
——论灸痔神法。
用克薄虫，其虫圆而扁，去足，将此虫令放痔上，用艾炷灸七壮立消。
——论痔漏肿痛，脓水粘，痛不可忍，用艾炷如梧桐子大，灸尾细骨尖上七壮，全愈。
——论瘰疬已破未破，以男左女右，手搦拳后纹尽处，豌豆大艾炷灸三壮，三四日已。
——论瘰疬，用养荣汤，其疬皆消。唯一二个不消者，用癞虾蟆一个，剥取皮盖瘰疬上，用艾灸皮上七壮立消。
——治两脚俱是疙瘩，肿毒骨痛，用独蒜切片，铺放痛肿处，每蒜一片，用艾灸二壮，去蒜，再换再灸，至愈为效。
——论赤白汗斑神法。
或以针刺之出血亦已，宜灸夹白穴，先于两乳头上涂墨，令两手直伸夹之，染黑处即是穴也。
——论破伤风及风犬咬伤，此方最易而效良。
用胡桃壳半个，填稠人粪满，仍用槐白皮衬扣伤处，用艾灸之。若遍身汗出，其人大困则愈。远年者，将伤处如前灸之亦愈。
——论癫狗咬伤，并治瘰疬，用：
穿山甲（剉黄土炒）　熟艾　斑蝥
上为末，和匀作炷，如黄豆大，每一齿伤处，用乌桕叶贴疮口，灸十四壮。如无乌桕叶，以干人粪薄薄贴之。
——人被人打死或踢死，急灸百会穴，在头顶中，艾灸三壮立苏。
——论妇人难产及胞衣不下，急于产妇右脚小指尖头上灸三壮，炷如小麦大，立产。
——论妇人无子，及经生子，久不再孕，及怀孕不成者，以女人右手中指节纹一寸，反指向上量之，用草一条，量九寸，舒足仰卧，所量草自脐心直垂下，至草尽处，以笔点定，此不是穴，却以原草平折，以折处横安前点处，其草两头是穴，按之有动脉，各灸三壮，如筋杪大，神验。
——论小儿初生三四日至七日内，口噤不吮乳，多啼者，是客风中于脐，循流至心脾二经，遂使舌强唇撮。灸承浆一穴，取法在唇棱下宛宛中是穴，次灸颊车二穴各七壮，在耳下曲颊骨后是穴。
——论小儿脐风，以艾灸脐下即活。
又方，用线比两口角折中，以墨记之，放脐中四下，灸七壮。又用新针七个，刺两眉口圆圈一百余下。又用房四角草为火，将小儿在火上左右各转三遭，令出汗即已。
——论小儿慢惊慢脾危症，药力不到者，但看两脚面中间陷处有太冲脉，即灸百会穴。其穴直取前后发际折中，横取两耳尖折中，在头之中心端正旋毛处是也。如有双旋，及旋毛不正者非。艾炷约小麦许，但三五壮而止，灸后仍与醒脾散等补药。
——论小儿雀目，夜不见物，灸手大指甲后一寸内臁横文头白肉际，各一炷，如小麦大。
——论小儿吼气，无名指头灸之良愈。
——论小儿脱肛泻血，每厕脏腑撮痛不可忍者，百会三壮。
——论小儿惊风，男左乳黑肉上，女右乳黑肉上，周岁灸三壮，二三岁儿灸五七壮，神效。
——灸蛇毒，人被蛇所伤，用艾当咬处灸之，引去其毒即瘥。
益府秘传太乙真人熏脐法，能补诸虚百病，益寿延年。
麝香（五分，为末，入脐内，后用药末放麝香上，将面作圈围住，上用槐皮灸一百二十壮，不时要换槐皮）　龙骨　虎骨　蛇骨　附子　南木香　雄黄　朱砂　乳香　没药　丁香　胡椒　夜明砂　五灵脂　小茴　两头尖　青盐
上各等分，共为细末入脐中，用艾灸之。
夫肺为五脏之华盖，声音之所出入，皮毛以之滋润，肾水由之而生。腠理不密，则为风寒暑湿乘虚而入矣。有七情当调抑之，有郁结当解利之。或不审而伤于辛燥之药，则气不散留滞于肺中，多生粘痰而喘急咳嗽。或伤于房劳，饮食不节，致使吐血咳血，作寒作潮，头眩体倦，精神怯弱，饮食不思等症。医者治之无益，则必用此急治，其效可胜言哉。
用麝香以引透诸药，入五脏六腑之中，大无不入，小无不至。丁香坚守其胃，启饮食之进。青盐入肾以实其子，使肺无泄漏。夜明砂以补其血，散内伤之有余，乃伏翼之粪，食蚊子，盖取其早食雨露，夜饮人血，而得天人之气，故能补五劳七伤之病，非此不能达也。乳香、没药、木香、小茴，升降其气，不致咳嗽。龙骨、蛇骨、朱砂、雄黄，以削病根。两头尖巡视各经络，有推前拽后之功。附子、胡椒补其元气，使血行血室，气归气宅，痰散为津液。五灵脂连操其肺，削有余，补不足。用槐皮之浆，闭押诸药之性，使无走窜之患，用艾灸之，有拔病除毒，起死回生之功。使其患劳瘵失血，阴虚遗精白浊，阳事不举，精神倦怠，痰火等症，妇人赤白带下，子宫冷极无子，凡百重病，无所不能疗者。用此灸法，则接人性命，夺造化之成功；延年益寿，得卢扁之妙术矣。
其法先用面作一圈，将药一料分作三分，先以麝香入脐，后以面圈置药在内，按紧，以槐皮盖上，以蕲艾灸至三十壮，但觉热气自上而下，或自下而上，一身热透，其人必倦怠，沉沉而睡矣。至六十壮，必大汗如淋，上至泥丸，下至涌泉，骨髓内风寒暑湿，脏腑中五劳七伤，尽皆拔除。至一百壮，则病鲜有不冰释者矣。灸时慎风寒，戒油腻生冷酒色，其效难以尽述。当珍藏之，毋轻泄千古秘妙也。