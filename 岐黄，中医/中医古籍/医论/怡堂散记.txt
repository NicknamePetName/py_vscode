
曹序  ***************************
《橡村痘诀》一书，予既读而序之矣。橡村先生以医名吾乡，固不特善治小儿，更不特痘症，予颇疑橡村胡不尽出所学，为寿世资，而仅使蒙其麻者在小儿也。今橡村又出书一册，曰《怡堂散记》，分上下二卷，又《痘诀余议》一卷，予受而读之，其书列病症，详医方，以已所临治有验者，悉书其原委曲折，各加论辩，以兴古相发明，盖进而上焉，不独使幼孤得遂长矣。予不知医，窃怪岐黄以降，其书几汗牛充栋，学者习焉而守其法足矣，胡为作者代兴，必各矜创获迭擅神奇，乃以成救世之效，以是知理之无穷，而其法随时有异也。夫《灵》《素》经书千古不易，而天地气化、人生禀赋随时为厚薄，且南北异宜，山川间隔，一郡一乡气感各别，即一乡之中又随世变转，而寒热水旱之不齐错出乎其中，吾见今之疾不必同古之疾也，又况药物之产随地气变迁，或同一名而古今迥殊，或犹是一物而前人审验未真，久而益辨者，而谓第执成言遂可自足也哉。橡村博览古书，相时症之变，融会变通而出之，其于药物皆细加考验，谓必使吾之精神与药之气味两相融洽，而后药为我用，其用力也勤，其宅心也诚矣，今不敢自秘，将出以广其传，吾不知此书果尽今之病症及治法与否？传之后来，又有因时而变更者与否，要其有益于时者固已多也，又况杂採群书，俾知人物之生与天地阴阳相消息，推气化之原以正性命之养，尤邃然通道术之要，而士君子所当深致体验者哉。板焉而试其功用，吾见较前刻之大而远也，于是乎言。
嘉庆二年岁次丁己秋九月竹溪曹文埴拜手

序目  ***************************
怡堂散记上卷　散者，无头无绪，不整不齐之谓。老医临症数十年，终日应酬不暇，得心应手之处，思欲记之。有时研砚而客至，有时执笔而饭熟，于是失者十之七。心之所向，欲舍不能，随时记忆，存于腹稿，大概不在途中，则在枕上，此诊治之散记也。讲习古方，节录名言，蒐罗于寒夜，是涉猎之散记也。记虽不多，类而推之，其理不外是矣。
怡堂散记下卷　读古人书，全在得解。咽哝读过，虽多何益？临病制方，要从古法。不由规矩，何以为工？医之为道，实万世岐黄之道，所言者天下之公言，非一家之私论。偏执之流不以人命为重，各私其学于家，气候不分，寒热不辨，执守一方，终身行之而不悟，受其害者何可胜纪？予欲唤转迷途，不辞苦口，将古人未畅之旨，醒出一二，启悟后来，愿学者临症推详，以求合乎先贤之治，计其效验，归之大公，由是而深造逢原，私心自涤矣。


卷上  ——————————————————————————————————————————————————————————————————————————————————————————

风痰  ***************************
风痰一症，乳儿最多，四时皆有。大概冬春之交，宜温散，荆、防、甘、桔、橘、半、生姜、杏仁、苏子之类。夏令宜清散，杏仁、牛蒡、栀子之类。秋令宜清润，枳壳、瓜蒌之类。冬令严寒有用麻黄汤而解者，肺为娇嫩之脏，总宜疏解，不得妄投丸散。肺虽喜润，胃中湿痰宜燥，小儿乳腻生痰，外症有鼻水，多涕泪，二陈为治痰总剂，合之前胡、桔梗、荆防、苏子、枳壳、麦芽、杏仁之类，或加生姜、葱白，结者散之，保赤之善也。肺喜润，润之中亦有分辨，如杏仁、苏子，温而润者也，宜于冬春；杏仁、牛蒡，散而润者也，宜于夏；杏仁、瓜蒌则清而润者矣，宜于秋燥。能知此等界限，则用药不杂。
瓜蒌一味，能发呕易滑泄，乳儿无用瓜蒌之理，穀食之儿，燥火伤肺，嗽久不止，乃可用之。
半夏毒轻，姜汁制而陈者，性平，故可入君子汤。南星毒烈，实非良药，制以牛胆之苦寒，病久胶结，或可少投，时行感冒，无可用之理。竹沥、姜汁之润下，海石之咸能软坚，尤非风痰可轻试者。
书云蚕与马并属午火，在卦为离主心。又云：蚕食而不饮性燥，得湿则腐，得风则僵，故能宣风化痰，辛温之药也，风寒闭结者宜之，痰热结聚，非所宜也。
肺为贮痰之器，只有开提一法，为解化之用。世俗之化痰丸，徒伤胃气耳。至若王隐君之礞石滚痰丸，为治顽痰怪症而设，于小儿有何干涉。
风痰乳滞，小儿轻病，不从疏解而事丸散，杀儿实多，目睹心伤，为之苦口。

惊风发搐  ***************************
辛亥首春，婴幼多惊风之患，此天行之病，气候使然。经曰：己亥之岁，上见厥阴，厥阴司天，其化为风，小儿纯阳之体，冬月伏阳在内，生痰生热，乘春气而病发，惊风作矣。医家视其色脉，察其虚实，当为之清痰热、平肝风，则风熄而热平。粗工昧此，但持通套之方，予见用荆防柴葛者，病不除而加甚，用羌活者，一服而惊厥不回，因制对症之方，取效甚多，示以为法。
连翘　赤芍　炒山栀　天麻　钩藤　橘红　半夏　代赭石　茯苓　甘草　加灯心金器同煎。
肝以散为补，荆、防、柴、葛，皆疏散肝风之药。肝家有郁热，宜用以疏达，肝木病，逢春旺，若再达之，是助纣为虐矣。故一概疏肝之品，皆叱不用，连翘、赤芍、山栀、灯心，泻心肝之蕴热，所谓实则泻其子也。天麻、钩藤所以平肝，代赭、金器所以镇肝，肝木既平，惊风自熄。再加二陈以开痰结而保脾土，盖风木旺，则脾土自亏，泻其太过，补其不及，药虽平淡无奇，而功用切当，未可移置他时者，医贵变通，必先岁气，举此可为法也。
凌氏子患惊风，大便下青黄沫，日五六次，本方加白术、车前、冬瓜仁，去灯心，二剂愈。仰氏子惊作，日夜十馀次，加辰砂、琥珀二分，二剂愈。毕氏子摇头目窜，战慄不宁，加菊花、桑寄生二剂愈。茶园孙氏子，手足反张，面青咬牙，加羚羊角、川芎、二剂平，去灯心、山栀，再加当归、白芍，二剂愈。王氏子食入即呕，除栀子、灯心、赤芍，加白术、藿香二剂愈。此皆春二、三月病也。
风木之旺，冬至后甲子日为始，经曰：「巳亥之岁，上见厥阴，厥阴司天，其化为风。」风令最早，小儿得春气之先，风胜则动，其病为搐。
岁气之病，各有所主，此专言已亥之岁，如子午之岁，上见少阴，少阴司天，其化为火，火则旺于夏。钱氏泻心、导赤为对症之方。丑未之岁，上见太阴，太阴司天，其化为湿，民病吐泻，风痉胃风，胃苓、羌活胜湿之类，甚则加黄连，又为对症之药也。
春杪夏初多见发热不退之症，治之屡验，因记之。小儿纯阳之体，四月为纯阳之月，若乾之上九，六阳皆现，小儿时感，多有发热不退之病。幼科用药，无非发散消食。甚致乱投丸散，胃气为药所伤，病不能去，食减人困，累成慢惊者有之，凡病已得汗，表既开而热不退，二便皆利，里无阻滞，而热又不退，再发什麽表，消什麽食，予遵钱氏诀制救阴煎，从时令上用药，经所谓必先岁气，毋伐天和者是也，八九月秋燥亦宜之。
生地　丹皮　麦冬　陈皮　茯苓　甘草
此方止六味，而归重救阴。外见有风症，再加柴胡、防风，惊惕加钩藤勾，嗽加桔梗、杏仁，有痰或呕加半夏、苏子，吐乳加麦芽，泄加神麴、泽泻，大便不出加梨汁，小便不利加山栀、木通，唇红舌疮加连翘、山栀、贝母，午后夜间热甚加青蒿、地骨皮。

论暑月吐泻初起须用黄连香薷饮  ***************************
长夏暑湿当令，脾土受病，暴感时行之气，多有发热吐泻者。吐泻，里症也，发热汗出，表症也；口渴心烦，表里俱病。黄连香薷饮为对症之药，一服可平，再服可愈。庸俗不明此理，例用疏散消食通套之方，药病不合，徒伤正气，吐泻不止，精神已困，额热指冷，目陷神脱。虽名暑风，实与慢惊同类。病家恐骇，每每更医。医有见其额热口渴，暑症犹在而用黄连者；有见其发热指冷，表症犹在，而用香薷者，不知吐泻大作，胃气暴伤，故目眶陷而四肢冷，暑邪内陷。故内热口渴心烦，其治法与初病不同，初病正气未伤，可服黄连香薷饮，故一服而效。及待胃气既伤而始用，是用于不可用之时也。一见目眶陷四肢冷长虫出，虽有额热口渴心烦等症，总以六君扶正为主。体素实者，少加炒黄连于剂内。若囱门陷，面㿠白，体素虚者，虽有热症，六君子只加扁豆花、黄土水甘寒之品，以清脾胃之暑，一切金石等丸屏弃不用，庶凡十救二三。若汤丸乱投，十不救一矣。长夏秋初，小儿患此者，岁岁皆然，予前有参连饮之论，又有黄土稻花汤之论，皆属后起之功，点破机关，莫若黄连香薷饮，劈头一服之为愈也。
新定黄连香薷饮
香薷　黄连　厚朴　麦芽　生扁豆　木瓜　陈皮　半夏　茯苓　甘草
分两量儿大小
暑伤脾胃，解暑为急，故用香薷从外一升，黄连从里一降，药之担力，二味为主，剂之偶者也。厚朴、麦芽以平胃气，扁豆、木瓜以和脾气。二陈和胃以行痰水。暑湿伤脾之症，何患不除。临症虽有加减，亦宜斟酌，不可轻易变乱万万。未至盛暑，霉月湿甚，多有风湿挟食之症，发热吐泻，又宜香砂平胃，藿香正气等方。黄连、香藿是暑热之药，风湿非所宜也。
暑邪初感，病气方盛，虽体质素虚，亦宜劈头一服，盖清急于补也。病经多日，目陷肢冷，虽有热症未除，亦宜六君扶正，盖补重于清也。
四肢冷不得用黄连，泻痢皆然。尤当视唇舌，唇舌绯红、乾渴，四肢虽冷，亦有用黄连者，是用黄连，又当以唇舌为准，壮热烦渴叶泻初作，黄连生用，吐甚者，姜汁炒，泻甚陈土炒，皆有分辨。
单吐而不泻者最恶，宜加代赭以镇逆，泻而不吐，无热症，六君不能止者，钱氏益黄散是为对症之药，凡止泻，丸散优于汤剂，宜备用。
加减钱氏益黄散
青皮　醋拌炒三钱　白术　土炒五钱　木香　面裹煨三钱　诃子肉　同上四钱　炙甘草　三钱
共为细末，磁瓶收好，或用六君调下，或炒米水调下。

甲辰秋时痢甚计其所见覆论症记之  ***************************
河间云：「下痢红白，俗谓赤热白寒者非，通作湿热处治」。又云：「寒则不能消穀，何由反化为脓也。」又云：「俗言寒热相兼，其说尤误，寒热异气，岂能俱甚于肠胃而同为病乎？通作湿热处治，此定论也。」
问下痢之本，必由夏伤于暑，常见时气传染，感而病作，何也？予曰：是人肠胃中本有伏暑，兼有停滞，时气相引，则病作，我无伏暑，何患时气。
问下痢脓垢，白如豕膏，此何物也？予曰：是肠胃中之脂膏也，俗名刮肠痢，热逼肠胃，如刀刮而下也。肠胃脂膏，以厚为贵，刮则腹痛，腹痛则作势而所下无多，非糟粕，是脂膏也。刮多则肠薄。洁古云：宜黄连厚肠胃而止痢，玩厚字之义，自知刮肠之病也。
问河间言通作湿热处治，古名家治案，亦有用姜附而愈者，何也？予曰：此伤于瓜果生冷，或食烧炙之后饮冷贪凉而成，故其初起以温药佐之效，若屡进，必加甚矣。
凡痢疾身热脉大者不治。予重用芩、连一二服，热渐减，脉渐平者，续用调中之剂亦愈。
唇红口渴者不治。有用黄连乌梅者，有用人参白虎者，但得应药，即有转机。
见食即呕不治。《名医类案》云：方荫山治一小儿，八岁患时痢，日夜百度，食入即呕，以面作饼炙熟，分二片，以一片中空之，用木鳖子三个去壳、捣烂，加麝少许，填入饼中，贴脐下，软帛系定，外用热鞋底熨之，待腹中作响，喉中有香气，即思食、食少进，是夜痢减半，三日后渐愈。予用此法治噤口痢多验，胜于用田螺多矣。
渴而思酒者不治。渴之甚，茶水不能解，故思酒。呕甚作哕声音不治，呕之声短，哕则其声重大而长，胃中空，则邪热干之，故作呕、作哕，呕出长虫者亦不治。皆验。
目陷神脱者不治，额汗指冷者不治，若欲救之，急用四君加木香、乾姜。此芩、连之过剂也。
长虫下多者不治，胃气败，虫不得安也。
粪门如竹筒者不治。茎头起白点者不治。
痢多日，肠胃热甚，有口角鼻门疮烂者，有腮肿牙疳臭烂者，有身发紫癍者，有肛门湿烂作痒者，此等见症皆由初起不善治而得，或误服辛热药亦有之。与伤寒、狐惑、胃烂、发癍同类，不治之症也。若欲救疗，急须白虎汤加黄连。
下痢脱肛，有虚有实。虚者略努便脱，色淡而不甚肿，宜补中益气汤，陷者举之。肛门壅肿，努甚脱出，色如紫李、身热脉大，此为湿热下逼，芩、连、山栀佐以理气升提之味。
肛门脱出不宜见风，洗冷水，犯之则难收。有痢止而肛不收者，温水频洗，软帛托入，再用石榴皮煎水洗之，或用热醋沃新布折坐亦好。
用药有三法，霉令长夏湿胜于热，治宜从湿。入秋则热胜于湿，重宜清热。秋深久亢则湿气尽消，燥气方胜，用药不宜燥剂。盖痢甚津液既伤，燥与利皆损液之药也。
霉令湿胜，用平胃散加防风、葛根以升清气，少佐芩连以清热，山楂、神麴行滞，一二剂后再加赤苓、泽泻、车前以渗之。
入秋热胜，初宜柴、葛以升清，芩、连以泄热，厚朴、槟榔、木香以通肠胃之壅闭，车前、木通以导其湿热。食滞不行，神麴、山楂、麦芽以化之。腹痛甚，芍药、甘草以和之。病热稍平，然后芩，连可退，再加和胃之品。
发于秋深久亢，口渴唇燥舌起黑煤者有之，津液大伤，贫士无力服参，予尝用沙参、麦冬、生地、甘草以生津液，少加芩连以泄热，白芍、木香以和血行滞，变燥为润，因乎时也。痢有譁口。刮肠之辨，噤口者治在胃，刮肠者治在肠。噤口者得食便定，刮肠者热不除虽能食亦死。脓垢从肠中刮下，始而肠薄，渐致肠化，湿热蕴于肠中，如痈脓之腐烂而化出也。
肠刮而腐化者，多属小肠，故红痢腹痛甚，痛甚则肠断而死，以大肠肥厚而小肠薄嫩也。
小儿夏月暑湿之热，客于营卫，结成痒疖。入于肠胃则为泻痢，痢之红白如疖之脓血，脓出不尽，则疖必不收，红白不尽，痢必不止。
其时疟痢并作者数人，皆用和解行滞之剂，疟先止，痢亦渐减。惟惊与痢并作者，竞不能救。
溪南吴氏子六岁，园中随赏桂花，其夜发热腹痛，天明下痢，上午惊作，连下数行，延予至已二更矣，急入诊视，额汗指冷，脉息已绝。后数日，又一三岁子，亦于夜间发热、腹痛，天明惊作，旋下白冻，延予至，见其病难救，不忍坐视，勉与平肝风扶脾土之剂，六君加柴胡、钩藤、山栀、白芍、木香、车前，一服而惊梢定，二服而食稍进，但腹痛下痢不减，第三日清晨连下数行而脱。予所见惊与痢齐作者，竟不能救。有惊定热退而后痢作者，又在可治之例。
有痢后作惊者，脾土亏败，肝木生风，亦不治之症。
痢后多有浮肿、肚胀之患，大概服芩、连之后，热症既除，寒症续起，四肢冷，皮色白而光亮者是也，总以补脾去湿为主，不得用辛热药。
有痢止未久而复作者，腹痛后重粪后有脓血，名曰休息痢。此湿热伏于曲肠之中，最难速止，予用补中益气汤加白芍、木香、茯苓、车前子之类多愈。

杂治得心随录可为法者二十二症  ***************************
家虞部奕皇侄之孙，周岁，盛暑时，病壮热烦呕、有汗，是暑邪为患，初与香薷饮一剂，热不退，烦渴加甚。予曰：时逢酷暑热甚，宜加黄连，服药后热稍平而症不减，呕渴人困、头抬不起，此热伤正气也。热甚务在必清，正气为热所伤，亦须急固，方用人参、麦冬、陈皮、半夏、茯苓、甘草、黄连、栀子、竹叶心煎服。次日精神起而热犹不退。予曰：精神起则人参可除，热不退者，清凉之力薄，当以生水之味佐之，乃克有济，方用生地、丹皮、麦冬、黄连、山栀、石膏，加以二陈和胃，连进二服，热退神安，烦渴皆定。小儿纯阳之体，暑为阳邪，最伤心脾二脏。热而烦者心受之，热而呕渴脾胃受之也。心受之，则黄连、山栀，胃受之，则石膏、竹叶。纯阳之体无阴以制，则热不能退，故用生地、丹皮、麦冬生水以济阳。黄连得其滋助而功始倍，更加二陈以和胃，而胃气不伤，病因此愈。此症热经七日，认症的确，药有次第，故得收功，使病家少有纷更，则变生不测矣。
风暑合病为暑风，暑喜伤心，风喜伤肝，此但有暑而无风，故虽热而惊不作，予故不用风药。
儿体本不虚，忽而神困者，是正气为热邪所伤，只宜泻热，人参只用一剂后即除之。且大便二、三日一次，里气不虚，若再用人参，必助邪为患矣，用药当见机者此也。
热退旬日，忽然又发呕渴如前，以俗情言必曰复感。予曰：此胃家馀热未尽，天气过亢，馀热复聚，用养阴和胃稍加石膏二剂而平。
奕皇侄之孙女，九岁。风湿发丹，遍身搔痒，三日丹发未透，热未退，大便多日不解，腹痛，此寻常小病也，与疏托利湿消食之剂，其夜忽发惊风，目直大叫，手足搐搦，唇口连掣，少停又搐，一夜十馀次。举家惊愕，延予至，初视之不解其故，再四推求，外无新感之风邪，内有未泄之湿热。据侍者云：因高处猫跳而受骇，惊由是作。予曰：脾经湿热断无作惊之理，因于惊则脾家所蕴之热乘惊而入于肝胆，是脾移热于肝病之变者也。此病在脾则为湿，入肝则为风，肝得惊风病斯作矣。其治法当疏肝胆之风，泄脾土之湿，表里一通，庶凡骤解，稍迟病深则难救矣。为处一方：羌活、防风、天麻、钩藤、殭蚕、全蝎、当归、赤芍、枳壳、大黄、山栀、木通、甘草共十三味，其法盖合泻青丸、牵正散、四顺清凉三法，以成疏肝泄闭之方，一服而表里双解，其病如失。
义呈朱嗣倚兄孙病春温，五朝大热不退，头痛，烦渴，脉大，恶人与火，阳明邪热甚也，与小剂白虎汤，初用石膏三钱，不效加至五钱，又不效，病亦不加，但人倦耳，其家请易方。予曰：药对症故病不加，药力轻故病不减，据症而论无可易也，用熟石膏一两、知母二钱、甘草五分、粳米二钱，再一剂而热退。治麻痘，石膏宜生用，伤寒方中石膏宜煨用。
胡旭如兄孙女六岁，春中患发热、头痛、呕吐、脉大、唇红如朱，予曰：此胃热呕吐也，用陈皮、半夏、茯苓、甘草、知母、石膏、粳米，煎一剂愈，此病初作而用对症之药也。
汪利宾兄孙，发热，呕吐，食少出多，长虫出，目眶陷，心烦不宁。方春木气旺，上冲于胃，宜泻肝和胃，用橘红、半夏、茯苓、甘草加代赭二钱，水芦根五钱，黄连三分，一剂愈。泻肝热而用黄连，实则泻其子也。
岩镇潘氏子，十岁，壮热五日不退，目窜反张，头额红肿，医作惊风，治用牛黄抱龙等丸不效，请予治，诊其脉大。予曰：此太阳风症无汗，为刚痉，今额上红肿兼湿毒上攻，当从太阳，处方用羌活五分，秦艽一钱，连翘、赤芍、苍术各八分，荆芥、防风、蝉蜕、木通各六分，酒炒桑枝一钱，一剂病减十之三，二剂病减十之七，除去羌活、苍术，加入钩藤、菊花、炒栀子、马料豆，又二剂而痊。
岩镇方氏子，周岁，深秋无外症，夜间忽然吐乳一口，随发惊搐二次，初服表药一剂，搐不作，无热症，但夜间烦吵，又服广东抱龙、牛黄等丸，乳食如常，六日不大便，六日后又复发搐抽，出大便青黄色，微有痰，一连三日抽掣无时，搐定时，安卧能乳不发热，请予治。予曰：惊搐不由外感，无寒热痰食之患，此病从内发也。发时吐乳一口者，时方食乳冲涌而出，非吐乳也，外症面色青，肝病也，手掣，头摇，肝木生风之象，颅肿筋现，目生脂，唇口红，皆火象也。小儿纯阳之体，先天不足，不能制火，加之秋燥，衣棉早，郁遏太过，热从内生，上冲肝胆而作搐，病自内生，当从内治，用平肝养阴之剂，生地、丹皮、麦冬、炒栀子、陈皮、茯苓、泽泻、钩藤、代赭一剂，服药后胸中暖气，微有痰声，食乳后涌出痰二口，此膈间有阻滞，次日用分治之法，早用橘红、半夏、茯苓、石菖蒲，少加生姜，先服半杯，以开其痰，午后用六味加参、麦，陆续夜服，搐虽作而势渐缓，连守二日搐定人倦，抱起时头尚摇、面色青，时作努恨声，此肝气未舒也。易以柴胡、钩藤、兰叶、茯苓、橘红、半夏、甘草一剂，而肝气舒，日间困倦，夜间啼吵不寐，复请予治，视其唇口乾，目生脂，舌有刺，头皮光急，青紫筋现，按之如熟柿子，抱起时头倾不能竖，予曰：颅胀如此，急宜养阴以平肝肾之热，大剂六味加白芍、龟板、磁石、羚羊角，外用涂囟法、导引法，二日而诸症略平，除去磁石、羚羊，加入百合，龙骨又二剂，而颅收大半，夜亦安卧，五日后抱起，头可竖，目有神，命自制六味加麦冬、龟板缓缓调之。
涂囟法：龙骨醋磨汁，摊青绢上微焙温，紧束头颅，一日一换。
导引法：用肉桂三分，川椒三十粒，研细少加白面、姜汁调成膏焙热，贴脐下及两足心，热手频护，二日后揭去。小儿阴不足，不能服桂附，故用导法可以引热下行，椒性善下，胜于附子。
颅胀与囟填不同，囟门凸起，为囟填，属心火，钱氏用泻心汤。颅胀则头皮光急，额角皆大，肝肾虚热上冲，六味地黄汤加重剂以镇之。
又有囟门不合，头骨分开不病而颅解，此先天不足之质，其儿面㿠白，目白睛多，又宜阴阳双补，六味加鹿茸、龟板，如无鹿茸，角胶代之。
岩镇程氏子，六岁，冒风伤食，发热，咳嗽、呕恶、不思食，此寻常病也，初服疏散消食药，呕、咳不除，热不退，汗出气喘，以时感而见虚症，人渐困。请予治，已五日矣。诊其脉弦大，热不退，咳出痰沫，食入则呕，人极困，此秋热伤肺，正气虚，热邪留于肺胃，宜泻热以保肺气，所服荆、防、柴、葛、秦艽、赤芍、神麴、麦芽之类，皆非对症之药，故病日加甚，方用沙参、麦冬、桔梗、甘草、茯苓、橘红、炒山栀，加竹叶心、粳米，煎一剂安，二剂愈。解曰：发热、喘嗽，热在肺也，呕渴不食，热在胃也。故以甘、桔、栀子清肺，竹叶、麦冬清胃，药虽淡而功自专，且与质弱之儿相称，所谓补而不滞，清而得当者也。
海阳金氏子，十三岁，腹痛三年，杂治不效。发则喊叫不可耐，遇风则作寒热，呕吐，汗出，面青，脉弦。予曰：此风根也，用桂枝、防风、柴胡、黄耆、白术、陈皮、半夏、白芍、甘草加生姜煎，二剂平，四剂愈。
湖边程芑堂兄子，十岁，久患牙肿不消，屡用吹药脱去一齿，因大骇。请予治。予诊视无外症，令服六味地黄汤，不用吹药，为之立案云：小儿纯阳之体，阴未足，每多热症，故钱氏以六味为主，治久患牙腮肿。不红不痛，非阳明风热可知，吹药过施，致损一齿，古方吹药多用冰硼，冰片辛窜之性，直透齿根，硼砂能柔五金化腐肉，所损之齿，损于药非损于病也，且内热，脉数，时作耳闭，皆阴虚之明证，当此夏令火旺，金水俱亏，服药宜以养阴为主，一切吹药皆不可，必阴得所养，则虚火自不上浮，齿患自然不作，治病求本，此之谓也。六味加麦冬、霍斛，蜜杵为丸，服之两月病不复作。
南源王氏子，患血舌，色若紫肝，自言作胀，无外症，或令以刀劙出血病当愈。其父不敢，褪负而求我，诊其脉数大，方用生地五钱，丹皮、赤芍、栀子各一钱，红花、犀角、菖蒲、枳壳、木通、甘草各五分，命以银针刺舌旁，服药二剂，刺处先退，又二剂舌尖退出，再四剂而痊。
邻人程氏子，十岁，夜饭后从戏台跌倒而下，赖人提起回家，当时呕吐，初吐出夜饭，续吐清水，扶坐床上，吐则以盆盛，天明请予看，吐出之水绿如菜汁。予曰：此胆倒也，翻跌而下，胆汁倾出，汁尽则死矣。为定一方：橘红、半夏、茯苓、甘草、枳实、竹茹六味为温胆汤，再加枣仁一钱，代赭石二钱，以收正其胆腑，可名正胆汤，一剂吐止，二剂头目清而愈矣。因忆昔年曾见此症二处，不知治法，皆不救。
溪南吴氏子，三岁，四月初，食乌饭油腻而起，发热，腹痛，旋服疏散消食药，热不退。更医，服药皆主消食，热退复发，病经两月，请予治，诊其脉小弱，面色青而㿠白，二便利，腹无所苦，午后发热，天明渐退，食少人困。予曰：病虽起于伤食，屡服消伐之剂，食滞久已消矣，过消则胃伤，热久则阴伤，故食少，神困，汗出而热不退也，方用人参、麦冬、陈皮、穀芽、扁豆、茯苓、甘草加小枣二枚，二剂而热退，麦冬易白术，又二剂而食加。
山根本家二岁子，断乳后伤食，腹痛，医与消导过度，人渐黄瘦，又谓其有疳积，令服鸡肝药，旬日之间肌肉尽脱，仅存皮骨，请予治。予曰：大肉已脱，无药可疗，速寻乳母试其肯食乳否？每日早晨先与参米饮半杯，以壮其胃气，然后食乳，一月之后，复请予视，面圆发泽，已无病矣。此消伐损脾之误，非本气自败者，故得痊。
昉村本家一女十岁，脾虚有湿，浮肿，肚胀，服补脾利湿之剂愈，而复者再，脐中流出淡黄水，水中流出虫一条，长四寸，此亦未见之事。水与虫皆湿热所生也，仍用补脾利湿之剂，每剂加土炒黄连三分，渐次愈，愈后多服补脾末药，病不复作，此水退筑堤之义也。
梅口江氏子，七岁，先因湿热伤脾，浮肿，肚胀，目发黄疸，数日而疟作，又数日而下痢红白，一身而见四症。予曰：病虽叠见，皆湿热所生，药可兼治，方用：柴胡、黄芩、苍术、厚朴、陈皮、神麴、槟榔、大腹皮、赤芍、茵陈、山栀、木通、甘草出入加减，先止疟，次止痢，目黄、腹胀旬日而退。
唐模书颜侄之孙，三岁，戊申秋抄，患痢纯白，先期发热惊搐，搐定而后痢作，日夜百度，米粒不进，此噤口痢也，况在惊后，视其势不可为矣。力求予治，不得已，先用木鳖子三个煨熟去壳，加麝香一分，捣如泥，旋作面饼，乘热劈开，以一片摊药合脐下，此先贤旧法也，用之屡效，姑与之，逾时稍能食粥，为定一方：人参、白术、茯苓、甘草、当归、白芍、黄连、木香，连进二服，痢少减，食少加。再以石莲、石脂、白头翁、罂粟壳等味出入加减，去人参则食少，去黄连则痢多，人参、黄连竞不能除，守定一方，旬日而愈。予前所治惊后痢作皆不得起，不意此子竞得成功，虽赖人参之力，亦由惊定而后痢作，小有不同。
义成朱藻卿兄子，周岁，时感发风痰之病，五日不解，延予治，时壮热，烦渴，手强，目窜，咬奶咬唇，举家以为惊作。予曰：非惊也，此阳明热甚生风也，烦热汗渴皆白虎症。小儿纯阳之体，一冬蕴热内伏阳明，因感惊风引动伏热而病作，若随俗用化痰、抱龙等丸便不可救。方用熟石膏五钱，知母、麦冬、炒栀子各一钱，枳壳、竹叶各五分、粳米一钱，长流水煎，一服而烦热减，二服而汗渴除，药减半再一服而热退，然后用甘桔二陈清痰和胃而痊。
张翼高兄孙女，九岁，素有蕴热目赤，瘰疬之患，复感时疫，发热，烦躁，遍身发出紫斑，间有青蓝色者，口鼻出血有秽气，大便不解。书所称胃烂发斑，不治之症也，急与犀角地黄汤加元参、石膏、枳壳、木通，一服病无增减，次日分两加重，更加大黄二钱，连泄两次，热退血止，稍能食，再与凉血解毒之剂，数日而痊。此以重剂救急症也，稍迟则无及矣。
桂林洪氏子，五岁，发热、腹痛、头皮光肿。此病之因于湿者，用平胃散加羌活、秦艽、神麴、木通，一剂，次日手足皆肿如秤锤。予曰：此五肿也，脾家风湿，循经而发，加入独活、防风、桑枝、黄柏，腹痛甚，再加枳壳、槟榔，一剂大便连泄数行，遍身发出小水泡，头肿消，腹痛止，再与平胃散加防风、神麴、赤苓、炒栀子数剂，水泡退皮，手足渐消而愈。
绍村张氏子，六岁，腹胀如鼓，青筋现，能食而肌瘦，内热，大便后有血，与香砂枳术数剂，消未久而胀复作，彼求末药，方用广陈皮六钱，真神麴、赤茯苓各一两，鸡肫皮、五穀虫洗净炒各八钱，胡黄连五钱，大干蟾二只，共为细末，服完一料，腹胀消，肌肉生矣。
丙辰长夏鄂霞侄之孙，周岁，患暑风壮热，唇红，一连七日目窜，反张，抽掣无定，视其胎气旺，能食乳，风暑皆盛，实证也。连用香茹、防风、柴、葛、黄连、石膏重剂，调下益元散，全然不效。因思六淫之感，当重岁气，辰戊之岁，上见太阳，太阳膀胱之邪，当用羌活、黄柏，此黄连之所以不效也。复定一方：羌活、防风、秦艽、天麻、钩藤、黄柏、赤茯苓、桑寄生，滑石、甘草，一剂而抽掣减，二剂而热退搐定，掣多筋弛，手足不利，续服和血养阴之剂，数月始能坐立一时。经历暑风症甚多，胃气未败者，皆用羌活、黄柏取效，岁气之应如此。

方脉治验随录十五症  ***************************
江丽彩兄，素有痰热，手战之患，一日忽头眩、呕吐、心烦、狂叫，牙痛如锥，又如虫行，口漱凉水，温则吐而易之，失水则痛叫不可耐，舌已咬碎，口不能言，心却明白，手虽战而能书，屡书「烧死也」三字，大便四、五日不解，小便赤而少，脉弦滑按之搏指。此因思虑过度，气结火郁，兼之平日好酒，湿热内蕴，结为实火症也。病在胃不可用下药，以大苦寒之剂降之。
生地黄一两、捣汁　丹皮二钱　麦冬三钱　黄连五分　炒栀子一钱五分　花粉　知母　炽实　木通各一钱　生石膏二两　竹叶心一钱五分　犀角磨汁一钱，长流水煎，连服二次，药后梢平静，二便利，痛定，口不漱水，夜少卧，次早用逍遥加减：柴胡　薄荷　生地　丹皮　茯苓　炒栀子　陈皮　半夏　甘草　竹叶　琥珀，二剂愈。
程氏子，年少好酒，每醉必吐，吐甚带血，心中嘈杂，此是胃家血，宜安胃，不得作血症治：陈皮六分　半夏曲六分　茯苓一钱　甘草三分　沙参一钱　麦冬八分　老米二钱
乾荷叶五分。一剂定，二剂愈。
此治江丽彩兄次日事也，时有议予用药过甚者，予以此方示之，凡治急症如救焚拯溺，刻不容缓，治缓病当用调和之法，轻重缓急，用药之权衡也。
胡依莲先生孙媳，产后五朝发热，腹痛，小便不利，服产后通套之剂，病反甚，夜请予视，诊其脉弦大，唇红，面赤，目怒，心烦，少腹胀痛已极，昏闷者数次。予曰：此恶阻膀眈也，徒利水则恶不行，破恶则水不利，宜二法并用，或可救急：丹参三钱　桃仁　归尾　赤芍　红花　元胡　泽兰　车前　木通各一钱，柴胡　升麻　枳壳各六分　琥珀研末四分，急流水煎服，夜半进药，天未明恶水并行而解。
雄村曹氏妇，年三十馀，霉雨初过，日气方蒸，园中摘苋而归，发寒热一日夜，小便不利，次日头痛，腹胀，或烦或呕，服药病加甚。予过其地，邀入求救，诊其脉弦大，发热腹胀，坐卧不能，势甚迫。予曰：此风暑湿三气合而为病也，与胃风汤调服天水散，未时进药，申时小便，酉时热退，药病相当，所谓迎刃而解也。胃风汤即平胃散加防风。
渔梁胡氏妇，年四十，久不乳，忽内热头昏，两乳作胀，以手捻出鲜血，医用逍遥、归脾，胀甚，血愈多。予曰：脉弦大，肝热也，用生地、丹皮、生白芍、青皮、泽兰、车前、炒栀子、麦芽，二剂平，四剂愈。
黄备张绪周兄内人，患头痛，痛在额，甚至自撞墙壁，已半年矣，杂治不效。予制都梁丸与服，十日而痊。
福林侄孙妇，早寡，姑老子幼，素多忧郁，内热食少，胸中隐隐痛，不安卧者旬日，忽呕出脓血数口，诊其脉滑数，按之无力，病似肺痈，肺痈为实证，脉无力难胜重剂，因请亲家汪赞禾先生商酌议曰：脉无力，屡言心中难过，宜以轻剂消息治之，甘、桔、牛蒡、茯苓、橘红、贝母、紫苑、泽兰数味，次日忽大吐盈盆，尽是脓血，予曰：肺痈咳唾脓血无此之多。一涌而出，胃院痈也，脓血去多，理应重补，虑其有馀不尽，犹与橘红、茯苓、稆豆、银花、桔梗、泽兰、甘草等淡剂，以涤胃中余秽，二日脓血已尽，人虽困能食粥，然后用黄耆、狮党、麦冬、归、芍、生地、丹皮、茯苓、贝母、甘草等补剂，幸能受补，分两日加，调理半月而痊。
江振霞表兄，至日换皮袍受寒，怯寒，发热，服温散之剂，微汗，热已退，时作寒战，小便不利，势甚迫，夜半请予视，诊其脉细弱无力，平日小便点滴，汗出之后点滴全无，用茯苓三钱　人参一钱　肉桂五分，服药后小便利，安卧而愈。
孝廉朱直如，年四旬，得软足病五年不愈，望其颜色肌肤犹在丰腴之例，聆其声音嘹亮如无病人，问其平日保身之道，但言心事有之，一切颇知自爱，切其脉则举指弦大，重按有力，合四者而论，非虚证也，既非虚证，治宜除病。风从上受，湿从下受，伤筋则筋纵不能束骨，骨重难以久行，而失治致成痿躄者有之，为著痹者有之。人身之受病如器之受物，湿留于身久而不去则生热，热气上浮，致有头旋、眼黑之患，流于经络，致有足膝动掣之患，脉来弦大有力，有力者病气旺也，非气血之有馀也，素多痰亦湿热也，欲治此病，当先祛湿，湿去则筋强，筋强则骨健，筋骨健强，举步自然轻捷，不言补而补在其中矣：方用：
茅苍术三两　黄柏一两　苡仁二两　茯苓　五加皮　荜薢　天麻各二两　广陈皮　半夏各一两五钱　甘草一两，共制为细末，用嫩桑枝四两熬汁叠为丸，绿豆大，早服三钱，开水送下。
六淫之邪乘虚不乘实，软足病虽由湿伤筋，始得之时亦必乘虚而入，病久且深，已难提出，服清利湿热之药，一月病无增减者，实有其病当之，故略觉松耳，道路既开于前，再以淡渗之味加入坚骨强筋剂中，攻补兼施，亦一法也，为定第二方：
赤白首乌　杜仲　牛膝　枸杞子　巴戟天　虎胫骨　茯苓　苡仁　泽泻　五加皮　黄柏　鹿筋熬膏和蜜为丸。
服第二方三个月，自秋历冬，弦大之脉渐平，筋骨稍强，步履渐觉轻便，但言腰部虚似欲人扶。予曰：腰者，肾之府，补肾当君地黄，药无二君，首乌易地黄，时值寒冬，脉已平，黄柏理应除去，苡仁味淡亦可除，用大熟地六两，加黄耆三两，附子一两，以鼓动一阳来复之气，再加陈皮一两，利膈消痰能使全方活动，守至春回自当渐入佳境。春回步履渐轻，束装北上矣。
后坞张薪传兄，感时气传染之热症，经旬不解。一日请予治，入其室闻呻吟之声，诊之身热、脉大，一日夜不小便，少腹胀痛欲死。予曰：此热邪传入太阳膀胱腑，急宜五苓散，下之稍迟，膀胱坏矣。茯苓三钱　猪苓、泽泻、白术、桂枝各一钱，长流水煎服，未逾时小便如注，床上床下成流，汗出倦卧，病遂渐解。此仲景伤寒大法也。
侄孙乾吉，得传染病，时值深秋，初感面暗指冷，医以为寒，疏散药中用桂枝、附子、煨姜，一剂人事昏沉，热不退。予适病足，其母位而求救，勉强往视。诊其脉数大，目瞪口张，唇焦舌黑，以指探之，枯藁如锉。予曰：热才三日，津液虽伤，断不如此之甚，是津液为药所伤也。急救津液，更无他法，用大生地一两，大麦冬五钱，知母、丹皮各二钱，柴胡、青蒿各一钱，生甘草五分，加梨汁冲服，徐徐进药，尽一大剂，人事渐明，舌稍润，再进一剂，热退能食。次日午后忽大寒振作，口鼻俱冷，其母急走来告，予曰：无恐，此变疟也。尔后回身已热矣，小柴胡中犹加知母、麦冬，数日而痊。传染时气在七日前和解居多，予用大剂急救津液是医药非医病也，时令传染多有似寒症者，香苏饮为妥当，若遇孟浪之辈，动辄姜附桂枝，杀人甚速，录此以为戒。
文学汪绎如，初夏得心病有似癫狂之状，彻夜不成寐，举家惊愕，甚可虑，眼药旬日，有用逍遥加味者，有用补心丹者，有作痰治用胆星者，作火治加黄连者，皆不效。请予治，诊其脉弦大，重按无力，唇红面赤，予曰：脉大无力非实火也，此由用心过度，心火上浮、不能下交于肾，肾水虚不能上潮于心，当用交通心肾之法，以予自服八仙长寿丸，辰砂为衣，令早晚各服三钱，纳心火于肾水之中，以成既济之象，服之数日，神安脉静，守服此丸，病遂愈。予治心肾不交，用六味地黄丸，辰砂为衣，效者甚多，是能以法治病者。
施德木匠黄老三，病寒热头痛，初服疏散药，头肿如斗大，额上皮绽，渍出黄水，服清震汤不效，七日不大便，小便亦少，诊其脉滑实，予曰：此湿热壅甚，当服清利之剂，用连翘、赤芍、枳壳、防风、槟榔、厚朴、大黄、木通、生甘草，一剂二便利，肿微消，除去大黄加入稆豆、菊花二剂而愈。
西干汪氏女，年十八，将出阁，传染时热病，适逢经后，热入血室，十四朝而热解，头发尽落，竟成一秃子不能嫁，请予治。予曰：发为血之馀，热伤血，故发落，重宜养血兼服丸药，趁此初亏，发或可生，久则难出矣，四物加阿胶以养血，柴胡以疏达肝气使之上升，发之生必秉火气，再加枸杞以补木中之火。服之两月，发渐生，半年而盈尺，此是因热邪所伤，非本气内亏，故能应药。治热病多服黄芩，发秉火气而上生，养血中宜加补火之味，若用桂附，反伤其血，惟枸杞一味润而不燥，此用药之善也。次年出阁，发长可绾矣。
张光远兄第五媳，劳伤小产，血多一空而脱，予在近邻，夜半叩门求治，诊其脉已绝，身尚温，微有鼻息，其家以为死矣，欲放平。予曰：且慢，问家有人参否，答曰：有参一钱。予曰：足矣。用当归一钱同煎，以匙呷之，徐徐尽一酒杯，静候片时，复诊视脉微，续唇口微动，服二煎安卧，至天明能食粥，再与归脾汤二剂而起。此症有不死者三，予在近邻，一也；家有人参，二也；命勿放平，三也。三者缺一，死矣。此时用药只有参归二味，气血双提，若再加一味，便非治法，且不能受。

病可治病家不知信任者录四  ***************************
胡仰山兄，素善饮酒贪凉，病因于湿，湿之在外者，浸淫两足，溃烂而出不尽，则臀生疖，肛门肿。湿之在脾肺者，则生痰作嗽，上为喘呼不得卧，喘甚则汗大泄，数见脱象而复定者，胃气强肾气不败也，予用肾著汤：
茯苓三钱　白术　半夏　泽泻各一钱　乾姜五分　稆豆二钱，（大豆黄卷更好）长流水煎服。
因痰而嗽治在脾，因湿生痰当利湿，湿从下受著于肾，故用肾著汤加半夏以润肾，而以稆豆泄肾之湿也。药力缓，服之二日无大效，其家不信，竟服金匮肾气汤，数日而死。
萧氏女，年十五，日随母绩麻，一春多雨，坐处常湿，湿从下受，致有脚气之病，始而右足肿痛，服药未已，左足又肿，漫肿不红，渐生寒热，甚致头目眩晕，治之不善，患延一月，请予治时，目直头仰，腰背反张，人事不省，已成痉痓之症。予曰：此脚气上攻之病、风湿在经，久而失治，渐传入脏，急宜从经解散，可望生机，方用羌、独、桂枝、秦艽、萆薢、苍术、防己、川芎、橘红、半夏、石菖蒲、连翘、木通、甘草，加酒炒桑枝，共成一剂。其家畏用羌独，另请他医，先与苏合丸，续投温补之剂，竟成不救。
潭渡黄氏妇，患腹痛，痛在胃脘，烦呕不能食，日夜不成寐，延予治时，病旬日矣，诊其脉滑大，体素丰腴，见其痛甚作晕，且与和胃理气一剂，不效，次日复诊，予曰：腹痛久，脉当沉细，寸口滑大而数，此胃脘痈也。病者又言，一月之前大便曾下恶血，近来不下，其痛有如雀啄之状，此胃中积瘀，渐作痈脓无疑，必待呕出脓血，其病方解。脓尚未出，方用桔梗、甘草、连翘、蒡子、银花、赤芍、丹皮、归尾、乳香、贝母、枳壳为一剂。饮药些须无大验，病家以为荒唐，遂更医，为之一叹。
上里江氏妇，患休息痢二年，虽愈而肠垢未尽，能食体渐复，怀孕后不时犹有坐努之弊，至产后大便自前阴出，医用分利提补之剂，半年不效，坐努难任，请予治。予曰：大小便并出前阴，非肠交也。不自肠痈致病，非肠溃也，大便日夜十馀次，前出者十之七，后出者十之三，是必大肠易位而小肠犹故道也，大肠之所以易位者，必由临产用力而就前阴，产后不归穀道致成斯病，且肠本有垢，垢则滑，轻车熟路，久而成惯，坐努无时，此致病之由也。欲归穀道，当先实肠，肠实则水穀自分，再与多服补中益气汤，庶几可望大气旋转，若大气不升，糟粕不聚，无返本之期矣。其家无力服参，遂寝予议。

见而不能治者录四  ***************************
邻翁程彤，身体素强无血症，年近七旬，忽呕血，脉弦，强与以清热平肝之剂，血遂止。一月后胸中忍忍又吐数口，服药又止。一日忽吐出肝一块，重两许，再吐如棋子大者五六，遂困顿不食，数日而逝。
□溪项锦州兄长媳，久嗽咯血，内热人困，延予治时，病数月矣，诊其脉弦数，按之无力，予曰：此火盛灼金之症，时值夏令火旺，与以泻火保金之剂，守至金秋得令，再望生机。所服煎剂大概参麦居多，丹皮、茯苓、紫菀、百合之类出入加减，一日吐出肺两块，意如熟猪肺，胸中忍忍痛，再用参麦加入白芨、阿胶等昧，遂不应未几而逝。
邻翁何天一患腹痛，痛甚频下大便黑如炭，小便如墨汁，腹痛日夜不止，食入作呕，用芍药甘草汤不应，六君不应。自言胸中作烧，加入芩连，又不应。其人平日好酒，恒蓄烧酒于家，无夜不醉，老年不胜曲糵，此肠胃腐败无治也，数日而逝。予前所见，酒客得病，下如败酱、如漆渣者，数入皆不治，但未有如此之黑也。
大便下血者不死，小便尿血者多死。予曾治毕文高兄，溺血二、三年一发，甚至岁发一、二次，服补中益气加炒黄柏、山栀数剂而止。年过七旬服药无效，竟以尿血死。后又见胡秉轴兄、毕振宇兄尿血成条，药皆不应，逾月而死。

见闻事实录四  ***************************
一族兄卖水为生，好酒。夏月卧处尝湿，病寒热，旬日遍身发出疮疥，一疮中生一虫，痒不可耐，以针挑取小者如粟，大者如米，或令以鸡蛋摊饼贴之，不能遍及。江藕塘先生命採桑叶一石晒乾，铺楼板，夜卧其上，桑叶能去风湿，虫闻桑叶香，尽皆钻出，再以黄柏、苦参作汤浴之，数日而愈。医者，意也。此不药之药也。
龙松年先生云：一人病咳，经年皮肤甲错，肌肉尽脱，胸中隐隐难过，作肺痿治久不效，自度必死。时逢初夏枇杷正熟，医令取黄熟枇杷三十斤，去皮核熬成膏药一大斗，每日早晚开水溶服二合，服未毕咳止，胸开，皮肤渐润，肌肉渐生，此润肺之功也。肺喜润，脾喜燥，润肺之药多不利于脾，二冬之类是也。枇杷色黄味甘能补脾土，以生肺金，胜于二冬多矣。此其所以效也。
一人久患鼻渊，浊涕腥秽，无肯与近者，时逢长夏，医命取艾茸四两，摊作二饼，用新瓦两片，烈日中曝热，摊艾茸于凹几上，先安一枕，以额抵之，冷则频易，数日而病除，此之谓「日灸」，针锋相对，脑寒去矣。大凡病久不愈者，药未至病所耳。
江斯符兄作客湖南，见一行主人风疾在榻，交易写算尚能应客，一游方卖药者在门，拥挤多人，有碍客商，行主人恶之，命驱去，卖药者顾谓主人曰：勿驱我，我为尔起足疾。主人耐之至夜，沽酒邀入，卖药者问足废几年矣。对曰：三年矣。又问痛否？对曰：阴雨时掣痛。间此地有骡马坊否？对曰：有。引至坊中，铲取骡蹄底下皮两许，至行中酒洗瓦灸为末，瓶中倾出炙过乳香一钱和入，分三日淡酒冲服。三日之后下榻移步，再服一料足疾愈矣。江斯荇兄亲见其治，归以伺予曰：骡蹄治风疾，书有之乎？予曰：未之见也。问何以能速效？予曰：骡马善行，去风其力在蹄，加乳香借酒力安得不速。阿胶，驴皮所煎，尚能去风，况骡蹄乎！此四者中在方书之外，实在理法之中，录之足以广医家之见识。

妇人病  ***************************
妇人孕八九月乳流出者，名乳溢，血气旺也，所见甚多。广陈皮五分　醋炒麦芽二钱，煎服自愈。室女年大乳流出者，名乳泣，多隐而不言，有其母代求药者，予以黑逍遥治之，未几出阁而病愈。中年妇乳胀流血，名乳衄。三十年前曾见姚氏妇，今又见张氏妇，初流血续出黄水，予亦以黑逍遥愈之，此三种皆可治之病也。
室女少妇天癸未行，有每月鼻衄者，有每月齿缝中出血者，名齿衄，又谓之倒经，皆经水逆行之病，予所治多人，方用四物加丹参、栀子、元胡、益母早之类，月季花一朵同煎，天癸行而衄止。

看虎口  ***************************
钱氏（仲阳）看小儿脉纹，男左女右，取决于虎口之次指，未有究其义者。予考之《素》《灵》，恍然悟曰：以其属阳明之脉之根始也。阳明之脉起于大指次指之端，两阳合明，故曰阳明，阳明常多气多血，有病则先应之，小儿纯阳之体，更于此手始，故即于此以观其变焉可也。
先师有言，小儿之脉见于虎口，亦犹大人之脉见于寸口也，又云三关直透者不治，屡验。
看脉纹辨三关是近世幼科一诀，三关之中复有曲里弯外、青紫红黄等语，屡试多不大验，莫若以色浮而显者为邪在表，色隐而暗者为病在里，青紫为惊热为实邪，浅红为虚热，青黑而沉为寒为痛，黄白为虚而无热，一切惑人之处皆可尽扫，盖以视幼吉凶，多决于精神面目，所重不在此也。

小儿常有之病  ***************************
一曰癫痫之为病，小儿常有之。诸书皆言，积惊成痫，故有惊风三发便为痫之语。大概肝主惊风，初作之时不为疏解，便投金石丸散，使邪留于心包肝胆之中，久而不除，生痰生热，触著便发，或目直喊叫，摇头手掣，口吐白沫，或卒然昏仆不知人，或作猪声羊声、鸡犬牛吼之声，后世遂有五痫之名、阴阳之别，多方杂出，莫非雄朱金珀胆星牛黄铅粉之类，愈治愈深，逼成坏证者有之。予治此证，惟以肝主惊风为本，得之未久，体质旺者，用钱氏泻青丸去龙胆加橘、半，以疏豁之，病久体弱者，用逍遥加橘，半以疏达之，搐鼻散不时嚏之，兼以调和胃气，久久自除。
一曰疝，疝之为病虽发于肾，实本于肝，虽始于寒，实成于热，时发时好，肿一睾丸，故名偏坠，邪伏厥阴之经，不移之病也。小儿多有之，皆由坐卧湿地而得，古人治疝，每用寒热兼施之剂。亦有初生月内即患此者，湿则有之，寒则必无，不可以温药急攻，予制治疝煎方：柴胡、青皮、钩藤、香附、栀子、橘子、川楝子、山楂子、荔枝核、茯苓、稆豆、泽泻之类出入加减，外用橘叶葱艾三物煎洗，久久自除。
一曰鬾病，巢氏云，妇人怀孕有鬼神导其胎中，妒嫉小儿，致令此病，其状微微下利，寒热往来，毛发鬇鬡，情思不悦也。《千金》论亦云：「鬾者，小儿鬼也，乳子未能行，其母复有孕，令儿渐渐羸瘦，骨立发稀，大便不匀，乃鬾病也。法当用紫霜圆下其鬾乳，后以益黄散补之，令儿断乳即安。」予谓妇人乳子情意所关，腹既怀娠，生气注于胎，虽乳何益？《淮南》有言：「男子艺兰，美而不芳；鬾子得乳，萎而不泽，情不相往来也。」此真透达之言，鬼神之说无足为据，速令断奶为是。
一曰无辜疳，无辜，鸟名。啼时两颔扇动，如瘰疬之项，小儿肝热，目暗颈核累累状，类无辜，因以为名。后人穿凿，遂谓儿衣夜露不收为无辜，鸟羽所落感而成病，荒唐之甚，予用逍遥加减，缓缓调理，愈者甚多。

少见二症  ***************************
黄滨馀外甥女，七岁，下白儿不自知，其母疑焉，夜卧时以帛垫其身，始识其病，请予治。予曰：女子二七任脉通，始有赤白带下之病，任脉未通，带脉未成，何以得此，是必脾经有湿，兼禀母气而然。用陈皮、白术、茯苓、山药、苡仁、扁豆、芡实、白芍、甘草九味，为末，服之止。其女出阁，逾年，一产而脱，体气早亏之过。
萧方来兄子，天姿聪敏，十岁时即有梦遗、盗汗之患，用六味加龙骨、龟板，以静摄之，以龟龙皆潜藏灵物也。久服病渐止，毕姻后，竟以损症早逝。

华先生中藏经论治  ***************************
夫病有宜汤者，宜圆（丸）者，宜散者，宜下者，宜吐者，宜汗者，宜灸者，宜针者，宜补者，宜按摩者，宜导引者，宜蒸熨者，宜暖洗者，宜悦愉者，宜和缓者，宜水者，宜火者，种种之法，岂惟一也。若非良善精博，难为取愈，庸下浅识，乱投汤圆（丸）、汗、下、补、吐，动使交错，轻者令重，重者令死，举世皆然。其汤可以涤荡脏腑，开通经络，调品阴阳，祛分邪恶，润泽枯朽，悦养皮肤，养气力助困竭，莫离于汤也。丸可以逐风冷，破坚症，消积聚，进饮食，舒荣卫，定开窍，缓缓然，参合无出于圆（丸）也。散者能祛风邪、暑湿之气，摅寒湿浑浊之毒，发散四肢之壅滞，除剪五脏之结伏，开肠和胃，行脉通经，莫过于散也。下则疏豁开塞。补则益助虚乏。灸则起阴通阳，针则行荣引卫。导引则可以逐客邪于关节。按摩则可驱浮淫于肌肉，蒸熨辟冷，暖洗生阳。悦愉爽神。和暖安气。若实而不下，则使人心腹胀满，烦乱，臌肿。若虚而不补，则使人气血消散，肌肉耗亡，精神脱失，意志昏迷。可汗而不汗，则使人毛孔闭塞，闷绝而终。合吐而不吐，则使人结胸、上喘、水食不入而死。当灸而不灸，则使人冷气重凝，阴毒内聚，厥气上冲，分坠不散，以致消灭。当针而不针，则使人荣卫不行，经络不利，邪渐胜真，冒昧而昏。宜导引而不导引，则使人邪侵关节，固结难通。宜按摩而不按摩，则使人淫随肌肉久留不消。宜蒸熨而不蒸熨，则使人冷气潜伏，渐成痹厥。宜暖洗而不暖洗，则使人阳气不行，阴邪相害。不当下而下，则使人开肠荡胃，洞泄不禁。不当汗而汗，则使人肌肉消绝，津液枯耗。不当吐而吐，则使人心神烦乱，脏腑奔冲。不当灸而灸，则使人重伤经络，内蓄痰毒反害于中和，致于不可救。不当针而针，则使人气血散失，机关细缩。不当导引而导引，则使人真气劳败，邪气妄行。不当按摩而按摩，则使人肌肉䐜胀，筋骨舒张。不当蒸熨而蒸熨，则使人阳气偏行，阴气内聚。不当暖洗而暖洗，则使人湿灼皮肤，热生肌肉。不当悦愉而悦愉，则使人神失气消，精神不快。不当和缓而和缓，则使人气停意折，健忘伤志。大凡治疗要合其宜，脉状病候，少陈于后：凡脉不紧数，则勿发其汗；脉不疾数，不可以下；心胸不闭、尺脉微弱，不可以吐；关节不急、荣卫不壅，不可以针；阴气不盛，阳气不衰，勿灸；内无客邪勿导引；外无淫气勿按摩；皮肤不痹勿蒸熨；肌肉不寒勿暖洗；神不凝迷勿悦愉；气不奔急勿和缓。顺此者生，逆此者死。脉病之法，备说在前。

喻喜言先生议病式  ***************************
从上古以至今时，一代有一代之医，虽神圣贤明力量不同，然必不能舍规矩准绳，以为方园平直也，故治病必先识病，识病然后议药。药者所以胜病者也，识病则千百药中任举一二味用之，无不通神。不识病则岐多而用眩，凡药皆可伤人，况于性最偏驳者乎？迩来习医者众，医学愈荒，遂成一议药不议病之世界，其夭枉可胜悼哉！欲彼此惑，无如议病，病经议明，则有是病即有是药，而不知者，必欲执药性为去取，何其陋耶！

与门人定议病式  ***************************
某年某月某地某人，年纪若干，形之肥瘦，长短若何，色之黑白，枯润若何，声之清浊长短若何，人之形志音乐若何，病始何日，初服何药，次服何药，某药稍效，某药不效，时下昼夜孰重，寒热孰多，饮食喜恶，二便滑涩，脉之三部九候，何候独异，二十四脉中何脉独见，何脉兼见，其症或内伤或外感，或兼内外，或不内外，依经断为何病，其标本先后何在，汗吐下和寒温补泻何施，宜用七方中何方，十剂中何剂，五气中何气，五味中何味，以何汤名为加减，其效验定于何时，一一详明，务令纤毫不爽，起众信从，允为医门矜式，不必演文可也。
某年者年上之干支，治病先明运气也。某月者治病必本四时也。某地者辨高卑燥湿五方异宜也。某龄某形某声某气者，合色脉从图万全也。形志苦乐者，验七情劳逸也。始于何日者，察久近传变也。问药物验否者，斟酌己见也。昼夜寒热者，辨气分血分也。饮食二便者，察肠胃乖和也。三部九候何候独异者，推十二经脉受病之所也。二十四脉见何脉者，审阴阳表里无差忒也。依经断为何病者，名正则言顺，事成如律度也。标本先后何在者，识轻重次第也。汗吐下和寒温补泻何施者，求一定不差之法也。「七方」，大、小、缓、急、奇、偶、复，乃药之制，不敢滥也。「十剂」，宣、通、补、泄、轻、重、滑、涩、燥、湿，乃药之宜，不敢泛也。五气中何气、五味中何味者，用药最工之法，寒热温凉平，合之酸辛甘苦咸也。引汤名为加减者，循古不自用也。刻效于何时者，逐款辨之不差，以病之新久五行定痊期也。若是则医案之在人者，工拙自定，积之数十年治千万人不爽也。

医宗必读全经始知治法  ***************************
医家始读岐黄书，识其病之所生，不能通悟治法，以全书古奥，难乾记诵，多有弃而读后世浅近之书者，至滑伯仁、张介宾、汪訒庵诸公，节取经言，裁成类纂，虽为医门捷径，而日复一日，渐失全经。因思汉末华先生《中藏经》祖述岐黄，备言治法，盖由《素》《灵》浅而出之者也。华先生神于医，有剖腹浣肠之技，而独述经言，不为奇论。是欲以规矩绳后世，不以长技授人，其虑远矣。予自少至老，苦读全经，仅足知医，行之一字多有未备，洵乎医道之难言也。仲景长于汤液，针灸之法，间一及之。宗仲景者，续称大家，予习其方，以应时变。所遇必欲针灸及按摩导引诸法者，百中一二，亦尝用之，古法中又不徒以一方毕乃事也。近世以来，惟尚虚名，不求实学，徒有医之名而无其实，千思百虑，启悟后人于华先生论治之外，更录喻嘉言先生议病定式，为医家诊治之大法，后之学者能从此法，不难入仲景之门，望岐黄之道矣。

诊治杂言  ***************************
凡视病初起未药时，最宜斟酌，一病到手，轻者勿论，形色脉象一有疑焉，便不可忽。病初起服药一差，如领路的错了，赶回来岂不耽误？
举业重首艺，为将重先锋，讼狱贵初供，善奕者不失先著。病起用药，一差势必加甚。更医诊视，须振衣揭领，小误不难持正，若大虚似实，大实似虚，以寒为热，以热为寒，冰炭之分霄壤之隔矣。《经》言：「勿实实，勿虚虚。」损不足，而益有馀，如此死者，医杀之耳。
儿病初作，服轻剂病未减，后手略一斟酌不难取效，若开手孟浪，病势日加，最难接手，稍不说明，罪归后犯。
一病到手，小有疑义未决，恰值匆忙，用药且宜从缓，若疑团未解，妄施猛烈之剂，一或有差，追悔无及。
有寒邪未解，误投凉药，谓之入井下石。热邪未发，误投热药，谓之抱薪救火。此时将医病乎？医药乎？予有一诀，人以胃气为本，且与冲和之剂，养其胃气，俟其胃气稍回，然后审症用药，是急脉缓受之一法，若胃气不回，药虽对症，亦难受矣。
亦有大病初起，医家诊治不差，或药料不精，或服药太少药力未到，病势不转，病家势必更医，接手之辈，若是法家，必承上文而言求所以不效之故，推进一步益求其精，自然对症。若换一低手，或贪功嫉能，颠倒是非，误人性命者多矣，此又在病家之信任也。
庸工药误，煎剂犹可，丸散更甚，丸散可以藏拙。庸工多用之，煎剂有方在，其误易见，丸散之误，何处捉摸！
散者，散也。丸者，聚也。古方之用散是以药料为粗末，煎服若干，虽名散，犹是汤也。
宿搏丸散相习成风，愚夫愚妇多受其害，予前集已言之矣，未达不敢尝，明者自晓，何待予言。
丸药长于补，无病而调养者宜之，标病力在驱邪，汤剂可以救急，间亦有宜丸散者，务须当面制配，不以一毫隐晦存乎其间，使服者坦然无疑。致若怀秘方，索重价，非君子之道也。
尝见人有疾病，自谓知医，初起时自服一剂，及待病进然后求医，只缘把医道看轻了，《札》云：为人者不可不知医。俗语又云：卢医不自医。知医者欲人知医师之工拙，非自治之谓也。
门外好名之辈，轻举送方，本不知医，无足为怪。世其业者，多执成方以应变，幸中之处固多，而失手之处亦复不少。惟愿后起者，能于失手之处，清夜自思，吾知其必有进矣。予生老山乡，见闻不广，所治验者，皆吾歙风土所生之病，岐经有南北政之论，风土气候之不齐，又未可以予言概也。其所同者，辨症之法，寒热虚实之分，病状万殊，同归一理，故于古圣先贤卷帙之中，寻出脉络以渡金针，斯则予之苦心也。

又论治体  ***************************
张刘朱李是医家必读之书，餬口之辈多略而不详，訒庵先生约而释之，以救时弊，医门之捷径也。《准绳》《医统》《景岳全书》《辨证录》等篇，是病家查阅之书，非行道之书也。
仲景方非用之难，在对症之难，认症既真，用无不效，上工善诊治之准绳也。东垣方有併力，有加减，细微曲折无不中理，中工善体认之师也。丹溪方首重养阴，而六淫症治无不俱载，但言某病用某药，并不究其所以然，是为庸工餬口者开捷径，非其学之浅也。河间书以亢害承制为主，法遵仲景，随时审症，多所发明，用力最专。亦称大家，但非文士之笔，难于记诵，人师其意而已。
薛立斋所治，皆王公大人膏粱味厚之辈，故其所用皆归脾、八珍、补中益气等方，逍遥即是散剂，平胃即是攻剂。张子和所治多山野藜藿之辈，故其所长在汗、吐、下三怯。设以立斋方治藜藿，适足以增病，以子和法治膏粱，三法未毕而气已绝矣。医家读古人书，先要设身处地，乃能通变。


卷下  ——————————————————————————————————————————————————————————————————————————————————————————

肾者主水受五脏六腑之精而藏之故五脏盛乃能泻解  ***************************
《经》曰：肾者主水，受五脏六腑之精而藏之，故五脏盛乃能泻。是精藏于肾，非生于肾也。五脏六腑之精，肾实藏而司其输泻。输泻以时，五脏六腑之精相续不绝，所以成其坎而位乎北，上交于心，满而后溢，生生之道也。《经》又曰：阴之所生本在五味。褚尚书澄曰：「精血者，饮食五味之秀实也。」故东垣立言，首重脾胃。脾胃一亏，生化之源绝，精何由生？肾气虽强，可坐而败。可怪今之治虚损者，专以补肾为事，是不明肾者主水之文，若以精为肾所专主，则何不曰肾气盛乃能泻，而曰五脏盛乃能泻也？藕塘居士有云：「钱粮贮在库中，库中不出钱粮，所谓民脂民膏者是也。」善补肾者，当于脾胃求之。

脾主长夏说  ***************************
时行长夏，湿令当权，即今之霉月也。俗称芒种逢壬入小暑，重庚出者是也。居岁之中央，正脾之用事，湿土主之，何尝寄旺于四季哉？《中藏经》曰：「脾主四季，正旺长夏。」此方可为定论矣。然四季独寄旺于长夏者何？盖火能生土，土得火而旺也。东垣氏谓君火持权，不与之子，以其中央旺极之日，而君火占之，恃父势也。火势退而秋初矣，湿土之令补而足之，即今之木樨霉者是其验也。若谓四季各旺一十八日，徒有其言，并无确据，惟以之配合七十二日以成一岁之纪则可，若以之主治主时则不可也。
河间《原病式》云：「长夏属土地之体也，庶物隆盛之时也，万物至此无不长茂，故曰长夏。」长字当读上声，读平声者非也。理亦近是，并存之。

秋伤于湿辨  ***************************
东垣李氏云：暑者，季夏也。季夏者，湿土当令之候也。君火持权不与之子，湿土之令不行也。湿土之令虽不得行，必终于行，故于申之分不与君火争其权，至酉之分乃得其权，故发于大暑以后也。此《经》所谓「秋伤于湿」之所由来也。然燥气又为秋之正令，其所主时，必先让湿土之令过而后行，是以迟至白露后始见。盖以六气配四时，当分六步看，不得以四时拘。喻嘉言解作秋伤于燥，虽多演文，亦非无据，予为之断曰：「伤于湿者秋之始，伤于燥者秋之终也。」
又，秋主阳明燥金，谓秋伤于湿者，湿，客气也；燥，主气也。《经》言：「未至而至曰病，去而不去曰病。」湿应去而不去，是以秋伤于湿也，是客气伤于主气也。春伤于风、夏伤于暑、冬伤于寒，辞理皆顺。时字伤令字也。独秋伤于湿，作令字伤时字，读者不疑也。乘秋则肺先受之，故上逆而咳，肺朝百脉，故发为痿蹶，或曰冬寒夏暑，皆天地之常。彼留而不去之湿，或偶一有之，非常气也，岂能如寒暑之岁岁皆然。予曰：「《内经》原为病设也，若一于正气而无留邪则无病矣。天地或无必留之气，人身则有留邪之病。不必尽人而病也，但有其留之者则为秋伤于湿也。
又汪赤厓读《经》有言：「《难经》以右肾为命门，谁不知其误撰，而赵养葵为之穿凿，喻嘉言改经文为秋伤于燥，是偏执之聪明，后世亦有附会其说者。」

肝藏魂肺藏魄  ***************************
魂，阳也。肝主血而藏魂，阳入于阴也。魄，阴也。肺主气而藏魄，阴附于阳也。凡入，昼则魂出而用事，魄乃藏于肺；夜则魄出而用事，魂乃藏于肝，魂魄之出入若参商。然问魂魄从何道出入，答曰：魂从目中入，目合则魂藏。多梦纷坛，肝不藏也。魄从鼻中出，鼻息宁则魄藏也。

肝沉而肺浮  ***************************
《难经》论肝沉而肺浮，有浮石、沉香之谕。予以浅言出之：肺属金而反浮何也？气举之也；肝属木而反沉何也？血实之也。

邪之所凑其气必虚  ***************************
《经》曰：「邪之所凑，其气必虚。」又曰：「风雨寒暑，不得虚，邪不能独伤人。」两人同时遇风，则虚者病矣。两人同时遇病，病与人身之元气交战，壮者气盛则病退；怯者气馁则病进，是以仲景立法以元气为主。

三阳结谓之隔  ***************************
三阳结谓之隔。三阳：手太阳小肠、足太阳膀胱也。结者，燥也。小肠、膀胱主精液，肺胃之液下输肠与膀胱，二腑受液则传导易。肠既结不受胃之液，则其液上溢而为涎，于是结者愈结，溢者愈溢，如之何可治？
三阳结而服润剂，未吐涎则可，若涎涌而食不下，不能润肠，反滋其液，是速其毙也。如欲服药，究竟以六君为是，脾喜燥而恶湿，胃液不行，肠于何润？
粪如羊矢者为三阳结，治在肠；大便溏而食哽，治在胃。

伤寒小解  ***************************
六淫之邪自伤寒始，故《经》言「冬伤于寒，春必病温」，仲景推广经言著《伤寒论》原始也。冬伤于寒，病不即发，至春变为温病，至夏变为暑病，此暑字作热字读，即《经》言：「热病者，皆伤寒之类也」。其有冬时严寒感而即发者，为正伤寒，在太阳可用麻黄、桂枝；直中三阴可用真武、四逆。其时一阳之复甚微，肃杀之气正酷，寒邪新感未变为热，非辛温大热之剂冲动不开，故其立法如此。至若寒变为热，由渐而传及时行传染之热病，只与伤寒比类，依仲景六经传变之方随症加减，无不取效。东南风土，春夏秋燥之令而患热病者，大忌辛热，不可轻投。
又《经》言：「人之伤于寒也，则为病热。」热虽甚，不死。其两感于寒而病者，必不免于死。常读东垣《此事难知》，问两感从何道入，答曰：伤寒一日太阳与少阴俱病。太阳者，腑也，自背俞而入，人所共知。少阴者，脏也，自鼻息而入，人所不知也。鼻气通于天，故寒邪无形之气从鼻而入。肾为水脏，水流湿，故肾受之。表里两感，脏腑俱病。欲汗之则有里，欲下之则有表，故死。然人之体质有虚实，病之所感有浅深，感之深者必死，感之浅者犹或可救，故立两感方，以待好生之君子用之。

大羌活汤  ***************************
羌活　独活　防风　防己　黄芩　黄连　苍术　白术　细辛　甘草　各三钱　知母　川芎　地黄各一两
共为粗料，每服一两，水二盏，煎至盏半，热饮一大盏，不解，再服。病退则止，若有馀症，依仲景法随经治之。
予又闻先辈有言，两感者，感而复感也。老幼体弱之人，皆无此病，强壮者有之。体弱之人一感已觉难任，慎重而调治焉，故热虽甚不死。强壮之人恃其气血，不肯服药，病虽未作，邪实未除。数日之间复感于寒，后至者入，前至者传，前至者传，后者随之，是以一日之间太阳与少阴俱病，二日三日如之，六经皆受邪。水浆不入，不知人，六日死。予曾见病两感者数人，皆出强壮，皆系六日死。前辈称此病为打好汉，信然。因制两感夺命汤，辨之早或有可救。
麻黄　桂枝　杏仁　附子　细辛　甘草
二日加葛根、黄连。泄加乾姜、白术、茯苓。谵言加石膏。
三日加柴胡、黄芩。囊缩而厥加吴萸。
东垣以表里齐受为两感，后世以感而复感为两感，然实有此二种，究竟齐受者急，复感者稍缓，后学宜并知之。
又伤寒与时疫，有同处，有不同处。其同处在传经，其不同处，伤寒有直中症，时疫无直中症，以时疫由于传染而又非严寒之令也。
又直中之伤寒，阴未伤，急宜救阳，故有真武、四逆诸方。热病之伤寒，烁伤阴液，只宜救阴，故姜附不可犯。
又凡病时疫传染多起于发热恶寒。俗医不识，误用桂枝、姜、附，有鼻衄者，有牙肿喉痛者，有服药之后烦躁不宁者，有延数日而发斑者。明医视此，必重用清凉，倘能应药渐解，多是所误之轻者。若连进姜附，继以参耆，邪得补而愈虐，朋竭胃藁，口燥唇焦，旬日而死者甚多。病家不知，反归怨于凉药医家，若遇此等，必先与病家任事之长者反复说明，然后用药。
又误用桂枝姜附，冬春犹可，若时值夏秋，流金烁石，津液先亏，岂堪任此，所以仲景云：桂枝下咽，阳甚则毙。
又尤可怪者，俗以有房室者为阴症，而用姜附，不思有房室者阴已先亏，用姜附更竭其阴，殆矣！仲景之用姜附，是寒邪直中之阴，所谓无热恶寒者也，非房室之谓也。
又或问房劳而得热病者，何以治之？予曰：房劳之人阴已先亏，热邪乘虚陷入，与妇人热入血室同例，清热养阴是其治法。
又俗言：「伤寒宜禁穀食，尤不得食粥。」不知出于何典？仲景方首称桂枝汤，服药须臾，啜稀粥一碗，以助药力，胃气自然充畅，邪不能入，汗复易出，所谓汗生于穀。法之至神妙者，不读仲景书何足语此。
又予读《伤寒论》注十馀家，有析疑者，有穿凿者，虽所见不同，要皆以惜元气、惜津液为主。元气固当借，而津液为尤甚。书云：火燃枯鼎，虽赤而气不升，注之以水，则气自来矣。求汗于血，生气于阴，信哉！

阳常有馀阴常不足  ***************************
朱彦修有「阳常有馀，阴常不足」之论。云：人受天地之气以生，天之阳为气，地之阴为血，故气常有馀，血常不足。天之阳，日也。常明不息，阳有馀也。月盈则亏，朋不足也。人之阴血应月，故男子十六而精通，女子十四而经行，是有形之后，犹有待于乳哺、水穀以养阴气，始成而可与阳气为配，故古人必三十、二十而后嫁聚，可见古人之善于摄养也。男子八八而精绝，女子七七而经断，人身之阴只供三十年之用，以此难成易亏之阴。情欲无涯，若之何而可以供给也？其为不足也，明矣。养阴之说可不先讲乎？
俞子容曰：近时医者多执前人「肝常有馀，肾常不足」之说，往往举手便用平肝之剂。《圣济》经云：「原四时之所化，始于木。究十二经之所养，始于肝。女子受娠一月，厥阴肝经养之，肝乃春阳发动之始，万物生长之源，故戒怒养阳，使先天之气相生于无穷，所以肝主色，气和则体泽，气伤则枯藁，故戒怒养肝是摄生之切要也，不可泥平肝之说。
王安道云：三焦，焦字取火能腐物之义。火之性自下而上，三焦者始于原气，由于中脘，散于膻中，皆相火之自下而上也。其曰：上焦主纳而不出，下焦主出而不纳，其纳其出皆系乎中焦之腐熟，焦之为义可见矣。

大家论治  ***************************
张子和云：气，一也。因所触而变为九。《内经》有九气不同之说，东垣发脾胃之论，统而为一，以升降之，振衣揭领之法也，故《直指方》有橘皮一物汤治诸气病。
子和云：河间治五志独得言外之意，凡见喜怒悲思恐，皆以平心火为主，致于劳者伤于动，动便属阳，惊者骇于心，心便属火，亦以平心火为主。今之医者不达此旨，遂有寒凉之谤。
丹溪云：凡腹痛之脉皆见沉细，寒热之辨在缓与数，不在大小。痛处要分上下左右，是气？是血？是痰？是食？虽喜按亦有属实症者，故诸痛无补法。
丹溪言：人身气血冲和，百病不生，一有拂郁，诸病生焉。苍木、抚芎总解诸郁，郁在中焦，苍术、抚芎开其气以升之，假如食在气上，提其气则食自降矣。
又云：郁者，结聚而不得发越也，当升者不得升，当降者不得降，当变化者不得变化，传化失常，六郁之病见矣。
河间《原病式》云：凡病热甚，则郁结而气血不能宣通，神无所用而不遂其机，随其郁结之微甚，有不用之大小焉。是故目郁则不能视色；耳郁则不能听声；鼻郁则不能闻香臭；舌郁则不能知味，至如筋骨痿痹不能为用者，皆热甚郁结之所致也。
洁古云：「静而得之为中暑，动而得之为中热。中暑为阴症，中热为阳症。避暑于深堂大厦者，名中暑，阴寒所遏阳气不得伸越，大顺散主之。若行人、农夫于中日劳役得之，名曰中热，必肌肤大热、大渴引饮，汗大泄、元气以动，此天热外伤肺气，苍术白虎汤主之。」所病虽有动静之殊，其为天暑一也，大顺饮中甘草最多，乾姜、杏仁、肉桂次之，三物皆炒用，盖温剂也，吾恐不能解暑，反增内烦矣。
世俗不明，类曰：「夏月阴气在内，大顺散为必用之药。」其误人也，甚矣。夫阴气非寒气也，盖夏月阳气发于外，而阴气则在内耳。岂可视阴气为寒气而用温热乎？阴果为寒，何以夏月则饮水（冰？）乎？人之六腑为阳、五脏为阴，如肝肾之阴，阴在内阳之守也，肝肾之阴非肝肾之寒也。作如此看，痴人亦当唤醒。

又录名言  ***************************
诸痛为实，通则不痛。二语甚确，凡痛必喊叫，非实而何？凡治病不可损胃气，胃气一伤，病皆滋长，轻者重，重者死矣。
年少妇人病久发泽者无妨，血未伤也。
凡小儿面黄、腹大、发如枯草者，不可服消燥药，血已伤也。
肥人之身以火为宝，瘦人之身以湿为宝，故肥人不任清凉，瘦人不任温补。
肝以散为补，心肾以收为补，脾以燥为补，肺以润为补，肠胃以通为补。古人有以大黄为补剂者，肠胃闭结气不行也。

制方之难  ***************************
《素》《灵》一书，但言脏腑经络受病之源见于脉象，针灸而外，只治之以兰、治之以鸡矢醴及饮以半夏汤等语。君臣之制、补泻之方、大小奇偶、正治反佐之法，示其意而已。仲景为制方之祖，《伤寒》《金匮》二编因病立方，神妙无匹，后世名流大家，窥其奥旨，如洁古、海藏、河间、朱、李等公，莫不师其意而推广之。门外好名之士经旨未明，广制成方以待病，遂致群方杂出，医学无宗，东垣《局方发挥》批驳殆尽。东垣以往，能知用古者即良医也。制方之难非后世所能及，今录七方之制以为法，再举数方以为用方之门径，后之学者从此推求，庶可渐通制方之义矣。

七方之制  ***************************
方有七：大、小、缓、急、奇、偶、复是也。张从正曰：大方有二，有君一、臣二、佐九之大方，病邪不一，不可以一二味治者宜之。有分两重而顿服之大方，肝肾及下部之病道远者宜之。小方有二，有君一、臣二之小方，病邪专一，可一二味治者宜之。有分两小而频服之小方，心肺及在上之病宜之，徐徐细呷是也。完素曰：肝肾位远，数多则其气缓，不能速达于下，必大剂而数少，取其迅速下行也。心肺位近，数少则其气急，不能升发于上，必小剂而数多，取其易散而上行也。《经》曰：「补上治上制以缓，补下治下制以急，急则气味厚，缓则气味薄，适其病所而中道，无越其制度也。」王冰曰：「假如病在肾而心气不足，服药宜急过之，不以气味饲心，肾药凌心，心复益衰矣。」
完素曰：「圣人治上不犯下，治下不犯上，治中、上下俱不犯，故曰诛伐无过者命曰大惑。」从正曰：「缓方有五，有甘以缓之之方，甘草饴蜜之属是也。病在胸膈，取其留恋也，有丸以缓之之方，比之汤散其行迟慢也。有品件众多之缓方，药聚则递相拘制，不得独骋其性也。有无毒治病之缓方，无毒则性纯缓也。有气味俱薄之缓方，气味薄则长于治上，及其至下药力已衰矣。」好古曰：「治主宜缓，缓则治其本也。治客宜急，急则治其标也。」从正曰：「急方有四：有急病急攻之急方，中风、关格之病是也。有汤散荡涤之急方，下咽易散而行速也。有毒药之急方，毒药能上通下泻，以夺病势也。有气味俱厚之急方，直趋于下而力不衰也。奇方有二：有独用一物之奇方，病在上而近者宜之，有药合阳数一、三、五、七、九之奇方，宜下不宜汗是也」。完素曰：「小承气，奇之小者也；大承气，抵挡汤，奇之大者也，因其攻下而为之也。桂枝、麻黄、偶之小方也；葛根、青龙、偶之大方也，因其发汗而用之也。偶方之制，有两味相配之偶方。有古之二方并用之偶方，古谓之复方，皆病在下而远者宜之。有药合阴数二、四、六、八、十之偶方，宜汗不宜下是也。」好古曰：「奇之不去复以偶，偶之不去复以奇，故曰复，复者再也。王太仆以偶为复方，七方之中有偶又有复，岂非偶乃二方相合，复乃数方相合乎？」

千金参麦汤  ***************************
东垣云：三伏之日为庚金受囚之日，肺属金畏火实甚，暑月逢庚，肺金之气下伏于肾水之中，谓之「母藏子宫」、「子隐母胎」，暑退而秋金得令，故又能生水。千金参麦汤能引肺金之气下藏于肾，金水相生，制方之妙义也。

桂附八味丸  ***************************
阳根于阴，古人慾补阳先补阴，如盏中无油，哪有光焰？纳桂附于六味之中，是为灯烛之光，真补阳之药也，真阳，命火也。命火在坎宫，故以八味补之，乾姜、附子是仲景驱寒之药，非补阳也。

阴八味  ***************************
生人之秉赋不齐，阴阳各有偏盛，药为补偏救弊而设。六味加桂附治相火不足，真阳衰惫，王冰所谓「益火之源，以消阴翳」，尺脉弱者宜之。桂附易知柏名「阴八味」，治阴虚火动、骨痿精枯，王冰所谓「壮水之主以制阳光」，尺脉旺者宜之。予体素多热，自少耳鸣、梦泄、五心常热，服知柏五十年，并无寒中之患。七旬后食减人瘦始停知柏，尚有目赤畏明、耳脓红肿之患，发时足心如烙，改服八仙长寿丸，体觉渐安。非予喜服苦寒，体性当如是耳，补偏救弊信然。

六味丸  ***************************
钱仲阳先生为幼科之祖，以小儿纯阳之体不任辛热，故将仲景八味减去桂附以养真阴，是善于用古者。后世大小通用养阴之剂，遂以六味为宗，然只宜于男子，不利于妇人，妇人阴血，自有四物在也。

逍遥散  ***************************
古方逍遥散为疏肝散郁第一方，木喜条达，郁则脾土受克，病生于内，故见寒热往来、头旋胸胀、口苦舌乾、目暗耳鸣、咳嗽便涩、月候不调等症，治宜调理肝脾。当归、白芍补肝血之药也，陈皮、白术、茯苓、甘草补脾土之药也，其中柴胡、煨姜、薄荷三味最妙。论云：东方先生木，木者生生之气，即火气也，火伏木中，木郁则火郁，火郁则土郁，土郁则金郁，金郁则水郁。以一方治木郁而诸郁皆解，逍遥散是也。盖胆为甲木少阳之气，其气柔嫩，象草穿地而未伸，惟得温风一吹，郁气始得条达，柴胡、煨姜、薄荷之妙，真化工肖物之妙，有难以言语形容者，妇人多郁，郁则生热，薛氏加丹皮、栀子名黑逍遥，亦善于用古矣。

滋肾丸  ***************************
东垣先生治王善夫小便不通渐成中满，腹坚如石，腿裂出水，夜不得眠，不能饮食。思得治法至旦不寐，因记《素问》云：「无阳则阴无以生，无阴则阳无以化。」又云：「膀胱者，州都之官，津液藏焉，气化则能出矣。」此病便秘是无阴则阳无以化也，此因膏梁积热，损伤肾水，火又逆上而为呕哕，内关外格之症悉具，死在旦夕矣。遂处此方大苦寒之剂，黄柏、知母各一两，桂一钱为引，药才入腹，须臾前阴如刀刺火烧，溺如瀑泉，肿胀遂消。此亦圣于制方者，不入仲景之室，何以能此！

玉屏风散  ***************************
古方治表虚自汗玉屏风散。黄耆、白术、防风三味。黄耆补气专固肌表，白术补脾专主肌肉，防风为卒伍之职，黄耆畏防风而使之卫外，药至病所亦犹补中益气之用升柴也。

五苓散  ***************************
五苓散，仲景太阳膀胱腑之下药也。太阳之邪在表则汗而发之，在里则引而竭之，此仲景制方之义也。后人通治湿热泄泻小便不利者多效，遂为湿家通用之方。曾世荣治小儿惊风泄泻用五苓散以泻丙火渗土湿，云：内有桂能抑肝风而扶脾土。可谓善用五苓者矣。

地黄饮子  ***************************
河间云：风病多因热甚，俗言风者，言未而忘其本也。中风而有瘫痪诸症者，非谓肝木之风实甚而卒中之也，亦非外中于风也。良由将息失宜，肾水虚衰则心火暴盛，水不制火也。火热之气怫郁，神明昏冒，筋骨不用而卒倒无知也。亦有因喜怒悲思恐五志过极而卒中者，五志过极热甚故也。脾之脉连舌本散舌下，脾脏受邪故舌强；火气炎上，传化失常，故津液涌而为痰，痰涎上潮，稠黏难出故作声也。一以属脾，一以为胃热，谓之属火与土不亦宜乎，此地黄饮子之所由作也。

清燥汤  ***************************
东垣氏言：「诸痿生于肺热。」只此一句，便见治法大意。《经》曰：「东方实，西方虚，泻南方，补北方。」此固是就生克言补泻，而大经大法不外于此。东方木，肝也。西方金，肺也。南方火，心也。北方水，肾也。五行之中，惟火有二，阳常有馀阴常不足，故《经》曰一水不胜二火，理之必然。肺金体燥而居上，主气，畏火者也。脾土性湿而居中，主四肢，畏木者也。火性炎上，若嗜欲无节，则水失所养，火寡于畏而侮所胜，肺得火邪而热矣。木性刚急，肺受热则金失所养，木寡于畏而侮所胜，脾得木邪而伤矣。肺热则不能管摄一身；脾伤则四肢不能为用而诸痿之病作。泻南方则肺金清，而东方不实，何脾伤之有？补北方则心火降，而西方不虚，何肺热之有？故阳明实则宗筋润，能束骨而利机关，治痿之法，无出于此，此清燥汤之所由作也。

补中益气汤  ***************************
东垣李氏云：人以胃气为本，人受水穀之气以生。所谓清气、荣气、元气，卫气、春升之气，皆胃气之别名也。若饮食失节、寒温不适，则脾胃乃伤，或七情耗损元气，既脾胃气衰而心火独盛。心火者，阴火也，起于下焦，其繫系于心。心不土令，相火代之，相火者，元气之贼也，火与元气不两立，一胜则一负。脾胃气虚则下流于肾，溺火得以乘其土位，故脾症始得则气高而喘、身热而烦，其脉洪大而头痛，或渴不止，其皮肤不任风寒而生寒热。盖阴火上冲则气高，喘而烦热，为头痛、为渴而脉洪，脾胃之气下流，使穀气不得升浮，是春生之令不行，则无阳以护其荣卫，则不任风寒乃生寒热，此皆脾胃之气不足所致也，与外感风寒之症颇同而实异。内伤脾胃乃伤其气，外感风寒乃伤其形。伤其外为有馀，有馀者泻之；伤其内为不足，不足者补之。内伤不足之病误作外感而反泻之，是虚其虚也。然则奈何？当以辛甘温之剂补其中而升其阳，甘寒以泻其火则愈矣。《经》曰：「劳者温之、损者益之。」又云：「温能除大热。」今立治始得之症补中益气汤：
黄耆十分　甘草五分　人参三分　以上三味除湿热、烦热之圣药也。
当归身酒洗二分　橘红　白术除胃中热，利腰脐间血，陈皮导气，得诸甘药又能益元气。
升麻引胃气上腾而复其本位便是行春令。柴胡引清气行，少阳之气上升，以上各三分。
右八味都作一服，水二盏煎至一盏，去渣，食远，稍热服。如伤之重者不过二服而愈。若病久者，权立加减法治之。
腹中痛加酒炒白芍、炙甘草；恶寒冷痛加去皮中桂；恶热喜寒而腹痛者，于加白芍、甘草中更加生黄芩二、三分；天凉时恶热而痛，芩桂并加少许。
如天寒腹痛去芍药，加益智仁、半夏、生姜，以芍药味酸而寒故也。
头痛加蔓荆子，痛甚加川芎，脑顶痛加藁本，如苦痛者加华阴细辛二分。
如脐下痛者加熟地黄五分，其痛立止，如不止者，乃大寒也，更加肉桂二、三分。《内经》所说：少腹痛，皆寒症，从复报中来也。《经》云：「大胜必大复」，从热病中变而作也，非伤寒、厥阴之症也。
如胸中壅滞加青皮二分；如风湿相搏，一身尽痛加羌活、防风、苍术，病去勿再服，以风药损人元气而益其病也。
如大便闭加当归梢，闭结不行者煎成汤，先用一口调元明粉一钱，得行则止，此症不宜下，下之恐变凶症也。
如春月咳嗽加佛耳草、款冬花；夏月咳加五味子、麦冬。
如病人能食而心下痞，加黄连一二分；不能食而心下痞勿加。
如胁下痛或胁下急缩，俱加柴胡一倍。

清暑益气汤  ***************************
《经》曰：「脉虚身热，得之伤暑。」又曰：「阳气者，卫外而为固也。」热则气泄，今暑邪干卫，故身热自汗，以黄耆甘温补之为君；人参、当归、橘皮、甘草甘微温补中益气为臣；苍术、白术、泽泻渗利而除湿；升麻、葛根甘苦性平，善解肌热，又以风胜湿也；湿伤脾胃则食不消而作痞满，故加炒曲、青皮辛甘微温消食快气；肾恶燥，急食辛以润之，故以黄柏苦寒借甘味泻热补水，滋其化源；以参麦五味救天暑之伤于庚金，为佐。名曰清暑益气汤。

葛花解酲汤  ***************************
夫酒者，大热有毒，气味俱阳，乃无形之物也。若伤之只当发散，汗出则愈，其次莫如利小便，葛花解酲汤主之。
莲花　青皮各三分　木香五分　陈皮　人参　茯苓　猪苓以上各五分　白术　神麴　乾姜　泽泻以上各二分　砂仁　白蔻仁　葛花以上各五分
共为细末，每服三钱，白汤调下，但得微汗，酒病去矣。

枳术丸  ***************************
易水张先生常戒：服药不可峻利，药才下咽施化其标皮之力，便言快也，所伤之物已去。若更待一两时辰，药尽化开，其药之峻利自有性情，病去之后，脾胃更损，真气、元气则坏，促人寿命。当时设下一药，枳实一两麸炒黄色，白术二两土炒黄色，只此二味，荷叶烧饭为丸。以白术甘温补脾胃之元气，其中苦味除胃中之湿热、利腰脐间血，先补脾胃之弱，过于枳实克伐之药一倍。枳实，味苦寒，泄心下之痞闷，消化胃中所伤。药入胃，其所伤不能即去，须待一两时辰，食才消化。是先补其虚，而后化其所伤，则不峻利矣。当此之时，未悟用荷叶烧饭为丸之理。老年，味之始得，可谓奇矣。荷叶之物，中央空，象震卦之体。震者，动也，人感之生足少限甲胆者，风也，生化万物之根蒂也。《经》曰：「履端于始，序则不愆」。人之饮食入胃，营气上行，即少阳甲胆之气也。胃气、穀气、元气、甲胆上升之气，一也。荷叶之体生于水土之下，出于污泥之中，挺然独立，其色青，其中空，象风木者也。食药感此气之化，胃气何由不上升乎？其主意用此一味为引，可谓远识深虑，合于道者也。更以烧饭和药，与白术协力滋养穀气而补胃，再不致于内伤，此东垣先生老年致戒之说也。推而广之，胃中痰滞，则有橘半枳术；食滞则有曲糵枳术；正气虚则有人参枳术；实则有三黄枳术，此用方之妙义也。所云荷叶烧饭者，是以荷叶煮汤作饭，用荷叶包饭煨而用之者非。

六一散  ***************************
河间六一散：滑石六两　甘草一两，取天一生水，地六成之之义。治盛夏暑湿生热，心烦口渴、小便不利等症。真善于制方者。保赤家加辰砂、琥珀治小儿夏月暑热生风，尤为对症之药。

青蒿丸  ***************************
近时有制青蒿丸送人者，服之不效，药味杂也。《保婴集》古方青蒿丸，青蒿节内虫十条，朱砂、铅粉各五分，杵为丸，粟米大，一岁一丸，乳汁送下，云治惊风百不失一。其诗云：「一半丹砂一半雪，其功只在青蒿节，任教死去也还魂，服时须用生人血（生人血，人乳也）」。此治心包肝胆痰热生惊之方也，青蒿节内虫能入脏而清热，朱砂、铅粉能入心包坠痰，病入心包、肝胆者用之效。邪未入脏，不可轻投。

火花膏  ***************************
《婴童百问》火花膏止小儿夜啼。夜啼者，脏冷也。火花阴中之阳，自然之妙，剪下一朵，辰砂一字蜜调成膏涂乳上，令儿舔吸，用法亦妙。医者，意也，此小巧之妙方也。［一字：用量相当于铜制钱四个字中的一个字上堆放量。］

举卿古拜散  ***************************
陈无择妇人方，荆芥一味焙研为末，淡酒冲服，名举卿古拜散，治产后中风有神功。盖厥阴血分药也。《唐韵》荆字举卿切，芥字古拜切。隐其名者，重其事也，非故疑惑后人。盖欲学者读书知音义也。

因病制方  ***************************
因病制方者，仲景之一百十三方为驱病而设也。方从体制者，丹溪之大补阴丸，三才封髓，河间之地黄饮子，皆本气自病之方也。至东垣脾胄诸方兼内外而言之也。有议东垣升阳方中提散药多者，东垣之意盖藉参耆之力，併力举之也。药虽多，份量轻，是能以法治病者。汪赤厓云：「逆流挽舟，纤多几板也好。」得东垣之心矣。
仲景一百十三方，卷中不录者，非不用也，十二经传变，移步换形合成全局，不可以分。欲学，犊全书耳。
河间《保命集》云：「仲景桂枝、麻黄之辈，在皮者汗而发之之法也。葛根、升麻之辈，因其轻而扬之之法也。承气、陷胸之辈，下者引而竭之之法也。泻心、十枣之辈，中满者泄之之法也。瓜蒂、栀豉之辈，高者因而越之之法也。此仲景因病制方之法也。
保赤诸方当以钱氏为宗，五脏见症各有治法，如肝脏之泻青丸。心脏之导赤散、泻心汤、生犀散。肺脏之泻白散、补肺阿胶散。脾脏之泻黄散、益黄散。肾脏之地黄丸。分门立方，至当不易。不读钱氏书，未有能知保赤者。
张、刘、朱、李，临病治方，医家习其法，辨证不差，用之多效。惟张介宾先生盈尺之书，述古者人所共晓，新方八阵全以理言，非临病治验之方，是窗下所制，以待病者，谓之纸上谈兵。病家查阅调理，未尝不可，医家执而用之，多不获效，非应敌之兵也。
医者，意也。临症要会意，制方要有法，法从理生，意随时变，用古而不为古泥，是真能用古者。
罗太无言：「以古方治今病，如拆旧屋架新屋，其材木非一，不再经匠氏之手，其可用乎？」
喻嘉言先生云：「医家当先读无方之书，后读有方之书。《素》《灵》《甲乙》《难经》，无方之书也，张、刘、朱、李，有方之书也。」
学士商辂云：「医者，意也。如对敌之将，操舟之工，贵乎临机应变。方固难于尽用，然非方则古人之心弗传，茫如望洋、如捕风，必有率意失之者矣。方果可以不用乎？虽然方固良矣，然必熟之《素问》，以求其本；熟之《本草》，以究其用；熟之诊视，以察其症；熟之治疗，以通其变。始于用方，而终至于无俟于方，夫然后医之道成矣。此论最为精切。

药性解  ***************************
药之有性，犹人之有性，无所赋也。识其性，然后用之。不知其性而轻用，鲜有不败事者。《纲目》分门辨类，药无钜细，先释名，次辨误，次修治，然后因其形、色、气、味之各别，以合乎脏腑、经络而施之补泻之用。《本经》以下，代有增补，药品日繁，何能尽识？医家选用古方各随风土之宜，以合君臣之制，凡用一药，先读《本草》者知其体，次究古方者知其用，体用既明，然后置诸囊中，一有疑焉，未可轻试。仲景方箭无空发，东垣方众志成城，如炼兵炼将，各尽所长，要使吾心之精神与药之气味两相融洽，则药为我用，自有得心应手之妙。若不亲尝气味，训练乎平日，不可以为医也。为记药性解，欲学者知药之性，则知所用矣。
参耆之气，秉天地冲和，所谓得气之粹者为良是也。其气入胃，与人之元气相合，故能相生相长，以成补益之功，此参耆之用也。四物、阿胶得天地阴成之味，其味入胃与人之阴液相亲，故能相生相长以存其根，此四物之用也。有气血两虚而合用者，有五脏偏亏各随其所喜而加引经之味者，是在临症变通各从其类可也。
冬令伤寒，初感病在太阳尚未传里，麻黄、桂枝两把火往外一撑，严寒之气何患不解，此仲景麻黄、桂枝之用也。寒邪入里变而为热，则有苦寒之味三黄、白虎、承气等方从内而泄，此仲景攻下之用也。寒邪在表，以辛温之气散之，热邪入里，以苦寒之味泄之，《经》所谓升降浮沉则顺之，寒热温凉则逆之是也。
良药治病者，草木之性顺天之生气也，毒药攻病者，虻虫、水蛭、砒石、硝黄之类驱地之戾气也。病来杀我，我不杀他，不足以为治，势不两立之用也。医家能施毒药固是高手，一或有差，大命随之矣。胆欲大而心欲细，至言哉。

人参解  ***************************
《纲目》注云：「人参，《本经》称人□，或省笔作蓡字，以年浸渐长成根如人形故谓之人蓡，后世因字文繁，遂以参星之字代之。张仲景《伤寒论》尚作蓡字，从古本也。或云唐本作参字，非参商之参，谓人参受天地之正气而得人形，与天地之气并立为参，是参字之义也。
《纲目》：人参生上党山谷及辽东。二月、八月上旬採根，竹刀刮去皮，曝乾，无令见风，状如人形者有神。上党，今潞州也。其次用高丽者，高丽地近辽东，所产人参不及上党者。欲试上党参，但使二人同走，一含人参一空口，急走三、五里，其不含人参者必大喘，含者气息自如，人参乃真也。
高丽人作《人参赞》，云：「三桠五叶，背阳向阴，欲来求我，椴树相寻。」但言採取，未及功用。椴木甚大，阴广则多生，採作甚有法，其味与上党者同，其形体与上党者小异，上党者有狮头，高丽者无狮头也。
「唐·韩翃诗《送客归上党》，有「佳期别在春风里，应是人参五叶齐」之句，则唐时已重上党人参矣。三桠五叶，其产与高丽同也。
古本人参重上党力胜也，至明末上党参力渐薄，入药无功，始重辽参。辽参，初採红润肥大，肆中所货一枝有重三、五钱者，价不过十换，曾闻前辈有言，误服人参三、五分有发狂者，阳气如此之旺也。
人参得天地正阳之气而产于阴，此即阳根干于之义。其味入口先苦后甘，此苦味非苦寒之苦，是炎上作苦之苦，先苦后甘，火生土也，苦作寒字解，岂能后甘。
人参之生三桠，法三才；五叶应五行；金井玉阑是其体；先苦后甘是其味；功力之大能回元气于无何有之乡，岂区区凡草可同日语哉？
人参之体柔熟为上，白熟次之。柔者，软也，非取其色之油润也。白熟者，皮白而中润并不枯硬，若皮白而粗揉之枯硬者，不堪用。
一部《本草》归之「形」、「色」、「气」、「味」四字。形色，药之体也；气味，药之用也。药之主病气味为重，人参之伪在形，明者自能辨，予所辨者在气味。
人参一片，入口咀之，先微苦而后甘，愈咀越隽，津液自生，是人参之真味也。
今之狮党无苦味，入口沮之，但甘淡耳，此其力之所以薄也。人参之伪不止于荠苨，或全苦而不甘，或但甘而不苦，或带辛酸之味。挟利者取形似以害人，予故以味辨之。
高丽参其味与辽参相近，述来，参价贵甚，有以高丽参惑人者，其形色大略相似，予取尝之，全无参味，是高丽参亦假也。
洋参皮白而中实，金井玉阑，但欠红润耳，入口咀之，先苦后甘，颇似人参，咀之久，其味厚于人参，汤亦浓于人参。人参气味俱薄，得冲和之气浑然自升，元气之所以生也；洋参味厚而汤浓，沉阴而降，乏冲和之气，非金玉之君子，用者详之。
近岁以来，辽参採取日繁，生长不及，市中所货，枝小而力薄，略可观者二三百换，自古以来所未有也，贫士无力服，医家因伪多不敢用，遇一虚症，听命而已。
人参之用甚多，其大纲有四：一、参耆、二、参麦、三、参附、四、参连。临症变通，用之得当，其功未可尽录也。

地黄  ***************************
《本经》乾地黄，取生地黄百斤，择肥大者六十斤，洗净晒令微皱，以四十斤，洗净木臼中捣汁，投酒再捣，绞取汁尽，拌地黄日中晒或火干，此古之乾地黄也。生地黄掘取鲜者，捣汁只入犀角地黄汤及小儿痘症大热斑狂失血之症，余皆用乾者。
熟地黄，仲景八味丸始用之，蒸晒九次为滋补肝肾血液之第一药，后世始与乾地黄分用，妇人四物汤中所用者乾地黄也，肆中制作不精，凡用亦宜淡酒洗净、晒乾、咀断用。
地黄，纯阴之品，火与日，阳也，蒸晒九次，阳之极也，从阳引阴，从阴引阳，成交泰之象。其色绝黑，其液尽透，大有阳生阴长之义。仲景八味丸用作阴中补阳之药，盖阴之体阳之用也。桂附之力依熟地之力以为功，故无灭裂之患，是用药相制之法也。

肉桂  ***************************
《别录》云：「桂生桂阳、南海。」陶宏景云：「南海，即是广州。」陈藏器云：「桂林、桂岭，因桂得名，今之所生，不离此郡，从岭以南际海，尽有桂树。嵇含《南方草木状》云桂生合浦、交趾，生必高山之巅，则桂为炎方之木，禀纯阳之气而生，今则岭广以南所产之地甚多，只州因桂名一语，则今之所用者非假，用之不差，其功自在，但取新而肉厚者，不必定求交趾。

附子  ***************************
附子，野生者近时难得，《本草》所称底平、八角、重一两以上者，则野生数年之附子。今之附子，虽出西川，皆种而生，如种芋然，一岁一收，哪得底平、八角，较之野生则力薄矣。凡用须自制，拣大者，小便中浸三日，洗净晾乾，面裹煨令发析，乘热切片，磁瓶收好用。
仲景《伤寒论》附子用作驱寒之药。八味丸，附子为少阴嚮导，其补自在地黄，后世以附子为补，误矣！附子走而不守，何补之有？

炮姜  ***************************
柯韵伯《伤寒注》云：凡治伤寒当知惜津液，津液一伤，病不能解。炮姜为损津液之第一药，以辛温大热之性而更炮之以烈火，胃无真寒，何以堪此？唇焦齿藁、四肢反厥，吾见多矣。欲求病解，得乎？
仲景为制方之祖，《伤寒》《金匮》二书如四逆、真武、理中、白通诸方为救急驱寒之重剂，皆用乾姜，无所谓炮姜者。即丹溪、河间、东垣诸方，亦未之见。喻嘉言治卒中寒邪，讲明仲景救急回阳之法，亦从古法用乾姜。则炮姜为后世之制可知，俗医不察，动辄轻投，杀人多矣。
桂附之纯阳，天之阳也，天之阳，阳中必有阴，桂之有油，即有阴矣。附子置器中，久之则器润，即有阴矣。乾姜虽极辛辣，其中尚含生气，炮之以烈火，生气何在？
其有四时感冒之症，多见恶寒指冷，只宜生姜以温散，乾姜尚不可用，况炮姜乎？
药之炮炙有二：脾胃药穀芽、神麴、耆、术、甘草之类宜炙者，脾喜燥，火生土，借火力而为用也。芥、连、知、柏有宜酒炒者，制其苦寒之过，借酒力而达表也。乾姜之性秉天地之阳，业已温矣，何待于炮？
或谓止血之药多炒黑用，如荆芥、蒲黄之类皆是。予曰：荆芥本血分药，炒黑故能去血分之风而止血。蒲黄性涩，炒黑亦能止血。血之为病，热则妄行，炮姜岂容轻试。或曰：荆芥、蒲黄轻浮之性，炮姜力猛直达下焦去恶生新，能引血药至气分而生血，子何訾之深也？予曰：大剂四物，少加熟附佐之未尝不可，若必藉炮姜止血，吾恐其逼血妄行，血海为之竭矣。此系有关生命之药，故谆谆及之。」
姜以川产者力胜，故书称「蜀姜」，取色淡黄者为上，肉黑者不中用。

白附子  ***************************
白附子，阳明风药、大热纯阳，与附子相类而色白故名。古方牵正散用之除面瘫。陶宏景云：「此药久绝，无复真者，今之白附，体圆脐正，非附生可知，亦鬼臼由拨之类耳。用为面药不见其害，汤丸中不用为是，牵正散予以石菖蒲代之。

款冬花  ***************************
《本草备要》一书，由博返约归于正宗，为医家便读之书，其中可仪者唯款冬花一味，随诸家杂演成文，似非訒庵手笔。既曰辛温纯阳，则偏胜之药也，又曰泻热、润肺、消痰、除烦。岂有辛温纯阳之性而能泻热除烦乎？至若定惊明目一句，尤属支离，无从著落，药为补偏救弊而设，断无寒热虚实皆可施用之理。予故急为指出，用者详之。
款冬花开于隆冬，感一阳之气而生，蕊小、色红、气微辛，能温肺散寒，治肺寒咳嗽之药也，肺热咳嗽者忌用。东垣[用]佛耳草气热味酸，亦治寒嗽之药，故用款冬为之使。

大黄  ***************************
大黄，大苦、大寒，气味俱厚，沉阴而降之药。积瘀生热及症瘕积聚、痞满坚实之症，闭结不通，用以荡涤肠胃，推陈致新，如定祸乱以致太平，所以有「将军」之号。古言用药如用兵者，此也。凡救急之药，病不急者不用；病急须用其全力，畏首畏尾，医之下也。仲景三承气，太阳经，酒浸；阳明经，酒洗，余不用酒。东垣谓：其下行最速，若邪热在上，非酒不至，必用酒浸引至至高之分，驱热而下，如物在高巅，必射以取之也。若用生者，则遗至高之邪，病后或目疾，或喉痹，或头肿，或膈上热痰生也。此之谓节制之兵，若近世之九制大黄，猛利之性全消，攻坚破积不及凡品，徒有将军之名，而无其实，大黄之不幸也。试思以霸王之勇而缚其手足，舆至阵前可能却敌否？
上工治病，力在驱邪，攻坚破敌，如救焚拯溺，刻不容缓，故仲景为医之圣。调补之方，中工能讲之。
或谓：如子所言，则九制大黄竟成无用之物矣。予曰：亦有可用之处，如大肠血燥闭结不行，配当归、枳壳、麻仁为润肠之剂，亦对症之药也。此外，无合用者。
予前集有九制胆星亦成无用之物，而有肝胆蕴热发为癫狂之症用为引经，竟与此同。
九制之药，大概利于补不利于攻，地黄、首乌为滋补良药，故宜于蒸晒，愈蒸则其液愈透，其味愈厚，守而不走，其力乃纯。大黄之用气味俱厚，走而不守，气先至而味随之。九蒸则气散，气散则所存者渣滓耳，故无用也。

陈皮  ***************************
予师常论药性，云：药先入胃，必胃和而后药力行。陈皮一味，能补能散，可升可降，药之取效陈皮之力居先。须备广产二、三年者为上，新者气烈，半夏亦然。予遵其说，至老不易。

厚朴  ***************************
予每炒厚朴而畏其气之辛烈，一室之中，逾时乃散，谓子弟曰：「此非良药也。《本草》苦温能散实满，胃中壅闭不行可稍稍用之，胃无壅闭而轻用则元气受之矣。尔辈宜知之。」平胃散用之者，佐苍术而为消。承气汤用之者，佐大黄而为下。承气汤，仲景之利剂也。大黄、芒硝之猛，厚朴佐之从胃中推荡而下，将军之功尚赖其胁，则厚朴亦将军也，不逢大敌，将军可轻动乎！

天麻  ***************************
天麻苗名赤箭，一茎直上，有风不动，无风反摇，故又名定风草。岁生十二子，闰岁生十三子。其茎中空，子从中落，名还筒子，有还源之妙，返本归根之意。不独能治风，亦补肝肾之药也，血虚生风者宜之、妇人肝热生风头旋眼黑者，四物汤中加用多效。用治小儿惊掣，用之浅者也。

桑寄生  ***************************
草木生乎土，皆以土为母，寄生生于桑，则以桑为母矣。桑乃箕星之精，故能治风。寄生得桑之全力，其功倍于桑枝，能利关节。坚筋骨。关节利则风去，风去则血脉通而筋骨坚矣。但苦难得真者，故世俗以桑枝代之。

龙骨  ***************************
《纲目》龙背八十一鳞，具九丸之数，阳之极也。骨为阳中之阴，龙潜则骨长，骨长则身重，故老龙脱骨则体轻。陆佃《埤雅》云：「蛇易皮、龙易骨、麋鹿易角、蟹易螯，则龙骨是所脱之生骨非死龙之骨也。」书言晋地、川穀及泰山岩穴中甚多。齿为骨之馀，骨脱则齿亦脱矣。蛇易之皮、鹿解之角，山人多拾之，龙骨之拾亦由是也。
骨为阳中之阴，以潜而长，性涩，舔之黏舌，故能敛浮越之正气。《十剂》曰：涩可止脱，龙骨、牡蛎之属是也。牡蛎生于水而无雌，为阴中之阳，故二物每相须用。

土  ***************************
土为万物之母，坤之体，脾之用也。用时宜旋取纯黄色含生气者为上，陈土一物皆自坏墙坼灶中出，其土和过石灰，不堪收用。吾乡土色纯黄者多，每于长夏土旺之月，掘取纯黄无杂色者一石，米汤和杵，捻成弹丸，烈日中晒收，所费二三十文可支数年之用。予常备置囊中，黑壤之地一时难觅者，以数丸赠之。

盐  ***************************
天一生水，水曰润下，润下作咸，人之精血味皆咸，盐为先天之味，故淡食则人乏。小儿麻、痘忌之者，麻痘之出以血运行，咸能凝血故也。病水肿人忌之者，能助水气为患也。

姜枣  ***************************
姜枣所以和营卫。姜能宣通阳气，枣能致津液，二味并行，无汗能发，有汗能止。古方多用之大枣，北枣也，沉重味厚，长于补脾。和营卫之功，小枣为上，小枣入水轻浮，合之生姜，辛甘升阳能至病所，予迩来所用皆小红枣也。

辰砂琥珀  ***************************
琥珀，木体，冲服则浮。辰砂，石质，冲服则沉。虽镇心安魂之药，若加一二分于煎剂，不能入胃，用之何益？凡用此者，必先为末，置器中以熟蜜一二匙调匀，然后以汤冲服。止血方中有用棕灰、发灰者，亦宜先用蜜调，不尔则泛。

饭膏  ***************************
近有吊米露之法，病不能食以之代饭，予见饮米露者数人病加而谷绝。米露之性一团火气上升而出，与烧酒同，虽无曲糵，其理一也。莫若以熟米作饭，饭成再入砂锅煮烂，夏布绞出饭汁，洁白如膏，浓厚和软，不难吞嚥。冲和之性，与粥饭同，胜于米露多矣。

甘草  ***************************
叶时可先生一日观钓鱼而悟甘草之用，谓予曰：鱼竿在手，所用者丝与钓也，投竿于水，丝属木而性浮，钓属金而性沉，腰间必系一泛留于水面，能使浮者不浮、沉者不沉，钓者之心视为准则，是钓鱼无需于泛子，非泛子竟不能得鱼。药中之甘草极似之，以其味长于甘而守中也，古称甘草能和百药，药留于胃则从容分布，升者循经，降者入腑，非甘草所治之病，而药之得力皆赖其停顿之功，无用之用大已哉。


卷末  ——————————————————————————————————————————————————————————————————————————————————————————

节录名言医者当识  ***************************
医家应读之书甚繁，《素问》《灵枢》，訒庵先生辑成《类纂》，本草亦成《备要》，可谓便读之书矣。岐黄教人治病必先岁气，毋伐天和，故详言乎气运。南华有言：寇莫大于阴阳，无所逃于天地之间，人在气交之中与万物同体，不由生人生物之显然可见者而寻绎之，则阴阳之患渺不可得，故于医经而外採录名言作岐黄之羽翼，为仲景之津梁，理达人情，语皆实录。一木之叶、一虫之臂，莫非天之所生、地之所成，中含太极，外应五行，运随时转，道与日新，识其道者，可以治病，可以保身；不知其道，茫茫四顾，恍若迷津。欲传薪于后学，宜远汲乎古人。
李时珍曰：天造地化而草木生焉，刚交于柔而成根菱，柔交于刚而成枝干。叶萼属阳，花实属阴，得气之粹者为良，得气之戾者为毒，故有五形焉、五气焉、五色焉、五味焉、五性焉、五用焉。炎帝尝而辨之，轩岐述而著之。此《纲目》之小序也。草木之交，无人指出，《纲目》之所以称大成也。
刘完素曰：药之用，必本于气味。寒热温凉，气生于天；酸苦辛咸甘淡，味成于地。是以有形为味，无形为气。气为阳，味为阴。阳气出上窍，阴味出下窍。气化则精生，味化则形长，故地产养形，形不足者温之以气。阳生则阴长。天产养精，精不足者补之以味。阳根于阴。故有七方十剂，以尽药之用，此太古先师设绳墨而取曲直，叔世方士出规矩以为方圆。夫物各有性，制而用之，变而通之，其功用岂有穷哉？
天以阴阳五行化主万物，周流不息之谓行。阴阳者，五行之父母也。草木之生根荄，为奇，甲坼为偶。合抱之木，皆从偶中出。《经》曰：「天地气交，万物华实。」《易》曰：「天地不交，则万物不生也。（李时珍）
梅、杏、桃、李，花皆五出，其中有六出者，实必双仁，奇偶之相应也如此。
凡诸果实中含生意，故称仁，仁皆顾祖，故根本不可失。
水潜，故蕴为五精；火飞，故建为五臭；木茂，故华为五色；金坚，故实为五声；土和，故滋为五味。（关尹子）
升者为火，降者为水，欲升而能升者，为木，欲降而不能降者，为金，惟土能始终之。
五行所以相害者，天地之性。众胜寡，故水胜火；精胜坚，故火胜金；刚胜柔，故金胜木；专胜散，故木胜土；实胜虚，故土胜水也。（《白虎通》）。
木与木相摩则燃；金与火相守则流，月固不胜火，于是乎有僓然而道尽。月金，魄水所生也，不能胜火。僓，音颓，衰敝之貌。其道尽，因以地水救之。（《庄子》）
夫湿之至也，莫见其形，而炭已重矣；风之至也，莫见其象，而木已动矣；日之行也，不见其移，骐骥倍而驰，草木为之摩；阳燧未转，而日在其前。故天之且风也，草木未动，而鸟已翔矣。其且雨也，阴曀未集，而鱼已潜矣。以阴阳之气相感动也。故寒暑燥湿，以类相从；声响疾徐，以音相应也。（《淮南子》）
阳燧在掌而太阳火，方珠运握而少阴水。抱薪救火，燥者先燃；平地注水，湿者先濡。
《月令》：二分之日，日夜分则同度量，钧衡石，角斗甬，正权概。二至之日，阴阳争，死生分，验气至于前三日，垂土炭于衡两端，轻重均。阴气至则土重，阳气至则炭重。（《天文志》「以铁易土」）
《月令》：冬至，麋角解；夏至，鹿角解。《本草》：夏枯草，冬至生，夏至枯。阴阳迭变，毫釐不爽。
书称桐叶知闰，黄杨厄闰，《月令广义》云：草木皆知闰，不独桐叶也。棕木岁长一节，棕毛十二片，闰岁得十三片；凤尾草左右十二翎，岁闰得十三翎；芋生十二子，闰岁益一子；藕生应月，月长一节，遇闰则益一节。草木之受气如此。
升降浮沉，物之性也。曾子云：击舟，水中鸟闻之而高翔，鱼闻之而深潜。《易》言：「本乎天者亲上，本乎地者亲下，则各从其类也。」
子夏问于孔子曰：「商闻易之生人及万物鸟兽昆虫各有奇偶，气分不齐，而凡人莫知其情，唯达德者能原其本焉。天一、地二、人三，三为九，九九八十一。一主日，日数十，故人十月而生。八九七十二，偶以从奇，奇主辰，辰为月，月主马，故马十二月而生。七九六十三，三主斗，斗主狗，故狗三月而生。六九五十四，四主时，时主豕，故豕四月而生。五九四十五，五为音，音主猿，故猿五月而生。四九三十六，六主律，律主鹿，故鹿六月而生。三九二十七，七主星，星主虎，故虎七月而生。二九一十八，八生风，风主虫，故虫八月而生。其馀各从其类矣。鸟、鱼生于阴而属于阳，故皆卵生，鱼游于水，鸟游于云，故立冬则燕雀入水化为蛤。蚕食而不饮，蝉饮而不食，蜉蝣不饮不食，万物之所以不同。介鳞，夏食而冬蛰。齕舌者，八窍而卵生。蛆嚼者，九窍而胎生。四足者，无羽翼。戴角者，无上齿。无角无齿者，膏。无角无后齿者，脂。昼生者，类父，夜生者，类母。是以至阴主牝，至阳主牡。敢问其然乎？」孔子曰：「然，吾昔闻老聃亦如汝之言。」子夏曰：「商闻《山书》曰，地，东西为纬，南北为经。山为积德，川为积刑。高者为生，下者为死。丘陵为牡，溪谷为牝。蚌蛤龟珠与月为盈虚，是故坚土之人刚，弱土之人柔，墟土之人大，沙土之人细，息土之人美，㘪土之人丑，食水者善游而耐寒，食土者无心而不息，食木者多力而不治，食草者善走而愚，食桑者有绪而蛾，食肉者勇毅而悍，食气者神明而寿，食谷者知慧而巧，不食者不死而神。故曰羽虫三百六十而凤为之长，毛虫三百六十而麟为之长，甲虫三百六十而龟为之长，鳞虫三百六十而龙为之长，倮虫三百六十而人为之长。乾坤之美也，殊形异类之数，王者，动必以道动，静必以道静，必顺理以奉天地之性，而不害其所主，谓之仁圣焉。」子夏言终而出。子贡进曰：「商之论也，何如？」孔子曰：「汝何谓也？」对曰：「微则微矣，然非治世之待也。」孔子曰：「然，各其所能。」（《家语》）
东方有比目鱼，不比不行，其名谓之鲽。南方有比翼鸟，不比不飞，其名谓之鹣鹣。西方有比肩兽，与邛邛岠虚比，为邛邛岠虚吃甘草，即有难，邛邛岠虚负之而走，其名谓之蟨。北方有比肩民焉，迭食而迭望，中有枳首蛇焉。此四方中国之异气也。（《尔雅》）
《雷公炮炙论·序》摘言：鲑鱼插树，立便乾枯，用狗胆涂却当荣盛。无名止楚（无名，异石药也。楚，痛也。），截指而似去甲毛（截去指头敷之，如去甲毛，不觉其痛。）。圣石开盲明目，而如云离日。铁遇神砂，如泥似粉。石经鹤粪，化作尘飞，断絃折剑，遇鸾血而如初（以鸾血作胶，涂折处，铁永不断。）。海竭江枯，投游波而立泛（游波，燕也。）。令铅拒火须仗修天（今呼为补天石。）。如要形坚，岂忘紫背（紫背，天葵草名。）。长齿生牙，赖雄鼠之骨末（齿折不生者，取雄鼠脊作末揩折处，齿自生。）。发眉堕落涂半夏而立生（以生半夏茎杵取涎涂之。）。
橘踰淮化为枳（《周礼》）。貉踰汶则死（《考工记》）。是囿于地气也。
鸟生于林，其羽象叶，兽生于山，其毛象草，鱼生于水，其鳞象纹，此地气之承天也。（李时珍）
羊无瞳而视，蛇无足而行，鱼无耳而听，蝉无口而鸣，菟丝无根依木而生，水母无目以虾为目，天之所以庇其不全也。
象胆游行于四足，獭肝月分一叶，龙蛇之蛰，虫鸟之鸣，随一岁之气运也。
□荚朔生望落，月季花月开一度，随一月之气运也。
山鸟朝嘲，水鸟夜咬，猫睛十二时变，随一日之气运也。
雄鸣上风，雌鸣下风，雄翼掩右，雌翼掩左，此一定之天也。（《禽经》）
葵花向日，菱花向月，鹧鹕南飞，柏叶西指，是天性之不可夺者。
蜒蚰食蝍蛆，蝍蛆食蛇，蛇食蜒蚰，三物相逢，至死不动，物之相畏有如此者。
人有忌漆者，见漆而发疮肿。曾患疔疮，见麻勃而立死。食蓖麻者，一生不得食炒豆，犯之则胀死。物之相忌有如此者。（《纲目注》）
磁石引针，琥珀拾芥，气相感也。磁石不能取惫铁。（一说磁石不受曲针）琥珀不能吸腐芥。物之腐败，生气绝矣，故不受。（《化书》）
腥膻委地，群蚁自来，不待招也。冰盘在室，苍蝇自去，不待驱也。
食梅津生，食芥泪堕，此液之自外夺者也。悲则涕生，愧则汗发，此液之自内致者也。（《鹿门子》）
人之瞳子黑，故昼见夜不见，阴与阴合也。枭獭之瞳子赤，故夜见昼不见，阳与阳合也。虎、豹、猫、犬、驴、马之瞳子黄，故昼夜皆见。（《眉公秘笈》）
男子禀天之阳，阳气聚于面，男子面重，故溺死者俯；女子禀天之阴，阴气聚于臀，女子臀重，故溺死者仰。（褚尚书澄）
男子三十而娶，女子二十而嫁。阳数奇、阴数偶。男长女幼者，阳舒阴促。勇三十筋骨坚强，任为人父。女二十肌肤充盛，任为人母，合五十应大衍之数，生万物也。（《白虎通》）

续刻落成喜而占此  ***************************
医是儒家事，儒家未肯兼。变齑成我志，种杏为谁甜。识以经多广，心缘戒慎严。此肱閒不住，筠管暇时拈。
保赤当恒产，朝斯夕在斯。不惭为道小，但恐济人迟。有验皆留简，无稽匪我思。杜陵曾有句，得失寸心知。
针艾粗知穴，生疏业不加。（予少，过姑苏虎丘，谒前辈尤松年先生，留三月，师其针艾，未卒业而归）一心师尹圣，汤液作生涯。（伊尹不事针灸，著《本草汤液》）草木多殊性，君臣习大家。寄言诸后起，毋使用时差。
望色知生死，良工早见几。但求无鬼责，何暇计人非。洁己名能保，贪功罪有归。顺时调气运，心理莫相违。
著书难闭户，创稿每焚膏。好辨非得已，年衰敢告劳。情怀优耿耿，岁月水滔滔。收拾馀生事，都归这一遭。
