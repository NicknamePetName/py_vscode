
序  ***************************
人之有生孰要哉？要莫过于全此生也。全此生孰要哉？要莫过于修此身也。于是玄门有修真之说，实吾儒修身之理一也。矧其间，慎寒暑、节口腹、养性情、寡嗜欲，而尤修身之要者哉。且夫欲全此生，人心之所同然，然未有不修其身而能全此生者也。苟有以昧之，是何异愿凉而执热乎？噫！人心既欲全此生，则其惧死也必矣。故修真之说易为动之无惑乎？舍本求末，舍近求远，舍易求难，种种为无益之举也。余既有感于中，而复为多病所楚，妄希全生，敢曰无之第惧蹈夫无益之举耳。故于暇日，採其摄修之法，当于理而切于人者，编辑成书，目为《类修要诀》。内非歌诀，虽要而不录者，又取便夫记诵也。盖修门之端不一，余固编辑之而分其类，使之便于览而知所趋矣。乃复等之以自本而末，自近而远，自易而难者何哉？亦欲使世之为全生计者，不为易动所惑，躐等妄行，而至于无益已也。试举其要者，而先行之。非惟合于吾儒修身之理，即自此而全生之效，庶亦为可获矣。倘未能合夫彼而惟徒务诸此，是虽生犹弗生也。奚益之有哉？此又余之深意存焉。世之论修者，悟此而知虽死犹生之道，不以儒玄为二途，则余是书或有小补。余不佞谨序。
秣陵陈邦泰大来书


卷上  ——————————————————————————————————————————————————————————————————————————————————————————

孙真人卫生歌  ***************************
天地之间人为贵，头象天兮足象地。父母遗体宜宝之，箕裘五福寿为最。卫生切要知三戒，大怒大欲并大醉。三者若还有一焉，须防损失真元气。欲求长生先戒性，火不出兮神自定。木还去火不成灰，人能戒性还延命。贪欲无穷妄却精，用心不已失元神。劳形散尽中和气，更仗何能保此身。心若大费费则竭，形若大劳劳则怯；神若大伤伤则虚，气若大损损则绝。世人慾识卫生道，喜乐有常嗔怒少。心诚意正虑自除，顺理修身去烦恼。春嘘明目夏呵心，秋呬冬吹肺肾宁。四季长呼脾化食，三焦嘻却热难停。发宜多梳气宜炼，齿宜数叩津宜咽。子欲不死修崑崙，双手揩磨常在面。春月少酸宜食甘，冬月宜苦不宜酸，夏要增辛宜减苦，秋辛可省但教酸。季月少咸甘略戒，自然五脏保平安。若能全减身康健，滋味偏多无病难。春寒莫放绵衣薄，夏月汗多宜换著，秋冬衣冷渐加添，莫待病生才服药。惟有夏月难调理，伏阴在内忌冰火。瓜桃生冷宜少餐，免至秋来成疟痢。心旺肾衰宜切记，君子之人能节制。常令充实勿空虚，日食须当去油腻。大饱伤神饥伤胃，大渴伤血多伤气。饥餐渴饮莫大过，免致膨胀损心肺。醉后强饮饱强食，未有此身不生疾。人资饮食以养生，去其甚者将安适。食后徐行百步多，手搓脐腹食消磨。夜半灵根灌清水，丹田浊气切须呵。饮酒可以陶情性，大饮过多防有病。肺为华盖倘受伤，咳嗽劳神能损命。慎勿将盐去点茶，分明引贼入肾家。下焦虚冷令人瘦，伤肾伤脾防病加。坐卧防风来脑后，脑内入风人不寿。更兼醉饱卧风中，风才著体成灾咎。雁有序兮犬有义，黑鲤朝北知臣礼，人无礼义反食之，天地神明终不喜。养体须当节五辛，五辛不节反伤身。莫教引动虚阳发，精竭容枯病渐侵。不问在家并在外，若遇迅雷风雨大，急须端肃畏天威，静室收心宜谨戒。恩爱牵缠不自由，利名萦绊几时休。于宽些子自家福，免致中年早白头。顶天立地非容易，饱食暖衣宁不愧。思量无以报洪恩，晨夕焚香频忏悔。身安寿永福如何，胸次平夷积善多。惜命惜身兼惜气，请君熟玩卫生歌。

陶真人卫生歌  ***************************
世言服灵丹、饵仙药，白日而轻举者，但闻而未见也。至于运气之术，甚近养生之道。人禀血气而生，故《摄生论》云：「摄生之要在去其害生者。」此名言也。予所编此歌，盖採诸家养生之要，能依而行之，则获安乐。若尽其妙，亦长生之可觊。今著其歌于下：
万物惟人为最贵，百岁光阴如旅寄。自非留意修养中，未免病苦为心累。何必餐霞饵火药，妄意延龄等龟鹤。但于饮食嗜欲间，□其甚者将安乐。食后徐徐行百步，两手摩胁并腹肚。须臾转手摩肾堂，谓之运动水与土。仰面仍可三吩呵，自然食毒气消磨。醉眠饱卧俱无益，渴饮饥餐犹戒多。食不欲粗并欲速，只可少餐相接续。若教一饱顿充肠，损气伤脾非汝福。生餐黏腻筋韧物，自死牲牢皆勿食。馒头闭气宜少餐，生脍偏招脾胃疾。鮓酱胎卵兼油腻，陈自醃葅尽阴类。老衰莫欲更餐之，是藉寇兵无以异。炙煿之物须冷吃，不然损齿伤血脉。晚食常宜申酉前，向夜徒劳滞胸膈。饮酒莫教令大醉，大醉伤神损心志。渴来饮水兼啜茶，腰脚自兹成重坠。尝闻避风如避箭，坐卧须当预防患。况因食后毛孔开，风才一入成瘫痪。视听行坐不必久，五劳七伤从此有。人体亦欲得小劳，譬如户枢终不朽。卧不厌蹙觉贵舒，饱则入浴饥则梳。梳多浴少益心目，默寝暗眠神晏如。四时惟夏难将摄，伏阴在内腹冷滑。补肾汤药不可无，食物稍冷休哺啜。心旺肾衰何所忌，特忌疏通泄精气。寝处尤宜绵密间，宴居静虑和心气。沐浴盥漱皆暖水，卧冷枕凉俱勿喜。瓜茹生菜不宜食，岂独秋来多疟痢。伏阳在内三冬月，切忌汗多泄阳气。阴雾之中无远行，暴雨震雷宜速避。不问四时俱热酒，太热不须难入口。五味偏多不益人，恐随脏腑成灾咎。道家更有颐生法，第一令人少嗔恶。秋冬日出始求衣，春夏鸡鸣宜早起。子后寅前寝觉来，瞑目叩齿二七回。吸新吐故无人悟，咽漱玉泉还养胎。热手摩心熨两眼，仍更揩擦额与面。两指时将摩鼻茎，左右耳根筌数遍。更能干浴遍身间，按䏶时须紝两肩。纵有风劳诸冷症，何忧腰背复拘挛。嘘呵呼嘻吹及呬，行气之人分六字。果能依用口诀中，新旧有疴皆可治。声色虽云属少年，稍知栉节乃无愆。闭精息气宜闻早，莫使羽苞火中燃。有能操履长方正，于名无贪利无竞。纵向歌中未能行，百行周身亦无病。

孙真人枕上记  ***************************
侵晨一碗粥，晚饭莫教足。撞动景阳锺，叩齿三十六。大寒与大热，且莫贪色欲。醉饱莫行房，五脏皆翻覆。火艾慢烧身，争如独自宿。坐卧莫当风，频于暖处浴。食饱行百步，常以手摩腹。莫食无鳞鱼，诸般禽兽肉。自死禽与兽，食之多命促。土木为形像，求之有恩福。父精母生肉，那忍分南北。惜命惜身人，六白光如玉。

孙真人养生铬  ***************************
怒盛偏伤气，思多太损神。神疲心易役，气弱病相萦。勿使悲欢极，当令饮食均。再三防夜醉，第一戒晨嗔。夜静鸣云鼓，晨兴漱玉津。妖邪难犯己，精气自全身。若要无诸病，常须节五辛。安神当悦乐，惜气保和纯。寿夭休论命，修行本在人。若能遵此理，平地可朝真。

戒怒歌  ***************************
君不见大怒冲天贯斗牛，擎拳嚼齿怒双眸，兵戈水火亦不畏，暗伤性命君知否。又不见楚伯玉、周公瑾，疋马乌江空自刎。秪因一气殒天年，空使英雄千载忿。劝时人，须戒性，纵使闹中还取静。假若一怒不忘躯，亦至血衰生百病。耳欲聋，又伤眼，谁知怒气伤肝胆。血气方刚宜慎之，莫待临危悔时晚。

抱一子逍遥歌  ***************************
人言晚饭少吃口，享年直到九十九。我今一百又三岁，晚饭越多越寿久。日间乳饼粥三顿，一顿两碗无馀剩。缓足徐行百步多，双手摸肚往下运。临卧两碗山药粥，煮熟红枣二十六。油盐炒慄十三双，雄吞大嚼才压足。未到五更心上饿，糖煮秋梨吃一回。翻来覆去睡不著，老来还要少年货。大便坚润小便长，精神矍铄骨筋强。有时矜持学检束，有时叫跳任猖狂。子前午后正好修，心君常静肾常兜。牙齿常叩耳常按，手常辘轳脚常勾。面皮呵手勤勤摸，脐腹换手勤勤擦。眼珠常转口常闭，唾津常咽胜服药。脚底涌泉时常摩，腰眼肾腧时常搓。头颈常转肩常耸，鼻吸常调不嫌多。夜间守定泥丸宫，日间守定脐腹中。行住坐卧无间断，丹田里面暖溶溶。锁住心猿不敢劣，拴住意马不敢蹶，守住庚申不敢犯，固住元阳不敢泄。年来又长坚固子，两胯两肘皮肤里，不疼不痒如铁石，佛家舍利子可比。一阴一阳之谓道，此语在人元切要。阴阳乖戾疾病生，阴阳翕合真玄妙。齿落更生世罕有，一二十里不惮走。嘉餚佳蔬十数样，杂东杂西不离口。背不负重腰不痛，眼不昏花耳不聋。三花已聚顶门上，五气复朝元海中。半夜元神常放光，皮肤滋润不生疮。贪嗔痴绝性天定，精气神全骨肉香。寿筋鲇背身有之，半夜肾囊如荔枝。外肾有时不见了，想归内窍筑丹基。子子孙孙三十七，习诗习春兼学易。杼朱拽紫有定命，偎红倚翠无虚日。我先每寻安乐法，逢人常结喜欢缘。吟风咏月偿吾债，随时保重学延年。人人呼我陆地仙，曾炼先天与后天。铅汞相投丹易就，住世延年五福全。修真事件虽然多，其间作用赖黄婆。人衰人补真妙诀，听我长生逍遥歌。

养心要语  ***************************
笑一笑，少一少；恼一恼，老一老。斗一斗，瘦一瘦；让一让，胖一胖。

养身要语  ***************************
元气实，不思食；元神会，不思睡；元精足，不思欲；三元全，陆地仙。

养生要诀  ***************************
无劳尔形，无摇尔精，无动尔神，乃可长生。
●又
发宜多栉，手宜在面，齿宜数叩，津宜常咽。
●又
安穀则生，绝谷则亡，饮食自倍，肠胃乃伤。
●又
春夏宜早起，秋冬任晏眠。晏忌日出后，早忌鸡鸣前。
又
●避色如避仇，避风如避箭。莫吃空心茶，少食中夜饭。
●又
莫吃空心茶，休饮卯时酒。更兼戌后饭，禁之当谨守。

吕纯阳祖师未生诗  ***************************
父母未生前，与母共相连。十月胎在腹，能动不能言。昼夜母呼吸，往来通我玄。无情生有情，虚灵彻洞天。剪断脐带子，一点落根源。性命归真土，此处觅真铅。时时防意马，刻刻锁心猿。迷失当来路，轮回苦万千。若遇明师指，说破妙中玄。都来二十句，端的上青天。

逍遥子导引诀  ***************************
水潮除后患，平明睡醒时，即起，端坐，凝神息虑，舌抵上腭，闭口调息，津液自生，渐至满口，分作三次以意送下。久行之，则五脏之邪火不炎，四肢之气血流通，诸疾不生，永除后患，老而不衰。
火起得长安。子午二时，存想真火自涌泉穴起，先从左足行上玉枕，过泥丸降入丹田三遍。次从右足，亦行三遍。复从尾闾足，又行三遍。久久纯熟，则百脉流通，五脏无滞，四肢健而百骸理也。
梦失封金柜，欲动则火炽，火炽则神疲，神疲则精滑而梦失也。寝寐时调息思神，以左手搓脐二七，右手亦然。复以两手搓胁腹，摆摇七次，嚥气纳于丹田。握固良久乃止。屈足侧卧，永无走失。
形衰守玉关。百虑感中，万事形劳，所以衰也。返老还童，非金丹不可。然金丹岂易得哉？善提生者，行住坐卧一意不散，固守丹田，默运神气，冲透三关，自然生精生气，则形可以壮，寿可以延矣。
鼓和消积聚，有因食而积者，有因气而积者，久则脾胃受伤，医药难治。孰若节饮食，戒嗔怒，不使有积聚为妙？患者当升身闭息，鼓动胸腹，俟其气满，缓缓呵出。如此行五、七次，便得通快即止。
兜礼治伤寒。元气亏弱，腠理不密，则风寒伤感。患者端坐盘足，以两手紧兜外肾，闭口缄息，存想真气自尾闾升过夹脊，透泥丸，逐其邪气。低头屈抑如礼拜状，不拘数，以汗为度，其疾自愈。
叩齿牙无疾，齿之有疾，乃脾胃之火薰蒸。侵晨睡醒时，叩齿三十六，通以舌搅牙根之上，不论遍数，津液满口，方可嚥下，每作三次乃止。及凡小解之时，闭口紧叩其齿，解毕方开，永无齿疾。
升观鬓不班。思虑太过则神耗，气血虚败而鬓班。以子午时握固端坐，凝神绝念，两眼含光，上视泥丸，存想追摄二气自尾闾上升，下降返还元海，每行九遍。久则神全，气血充足，发可返黑也。
运睛除眼翳，伤热伤气，肝虚肾虚，则眼昏生翳，日久不治，盲瞎必矣。每日睡起时，跌坐凝息，塞兑垂帘，将双目轮转十四次，紧闭少时，忽然大睁开，行久不替，内障外翳自散。切忌色欲并书细字。
掩耳去头旋。邪风入脑，虚火上攻，则头目昏旋，偏正作痛，久则中风不语，半身不遂，亦由此致。治之须静坐，升身闭息，以两手掩耳，折头五、七次，存想元神逆上泥丸，以逐其邪，自然风邪散去。
托踏应轻骨，四肢亦欲得小劳，譬如户枢终不朽，熊经鸟伸，吐纳导引，皆养生之用也。平时双手上托如举大石，两脚前踏如履平地，存想神气依按四时，嘘呵二七次，则身健体轻，足耐寒暑矣。
搓涂自美颜。颜色憔悴，良由心思过度，劳碌不谨。每晨静坐闭目，凝神存养，神气冲澹，自内达外，两手搓热拂面七次，仍以漱津涂面，搓拂数次。行之半月则皮肤光润，容颜悦泽，大过寻常矣。
闭摩通滞气，气滞则痛，血滞则肿，滞之为患，不可不慎治之。须澄心闭息，以左手摩滞七七遍。右手亦然。复以津涂之。勤行七日，则气通血畅，永无凝滞之患。修养家所谓干沐者，即此义也。
凝抱固丹田。元神一出便收来，神返身中气自回。如此朝朝并暮暮，自然赤子产真胎。此凝抱之功也。平时静坐，存想元神入于丹田，随意呼吸。旬日丹田完固，百日灵明渐通，不可或作或辍也。
淡食能多补，五味之于五脏，各有所宜。若食之不节，必致亏损。孰若食淡谨节之为愈也？然此淡，亦非弃绝五味，特言欲五味之冲淡耳。仙翁有云：断盐不是道，饮食无滋味。可见其不绝五味也。
无心得大还。大还之道，圣道也。无心，常清常静也。人能常清静，天地悉皆归，岂圣道之不可传，大还之不可得哉？《清静经》已尽言之矣。修真之士体而行之，欲造夫清真灵妙之境若反掌耳。

锺离祖师八段锦导引法  ***************************
闭目冥心坐，握固静思神。叩齿三十六，两手抱崑崙。左右鸣天鼓，二十四度闻。微摆撼天柱，赤龙搅水浑。漱津三十六，神水满口喷。一口分三咽，龙行虎自奔。闭气搓手热，背摩后精门。尽此一口气，想火烧脐轮。左右辘轳转，两脚放舒伸。叉手双虚托，低头攀足频。以候逆水上，再漱再吞津。如此三度毕，神水九次吞。嚥下汨汨响，百脉自调匀。河车搬运讫，发火遍烧神。邪魔不敢近，梦寐不能昏。寒暑不能入，灾病不能逃。子后午前作，造化合乾坤。循环次第转，八卦是良因。

许真君引导诀  ***************************
仰托一度理三焦，左肝右肺如射鵰。东肝单托西通肾，五劳回顾七伤调。游鱼摆尾通心脏，手攀双足理于腰。次鸣天鼓三十六，两手掩耳后头敲。

长生引导歌  ***************************
子午披衣暖室中，凝神端坐面朝东。澄心闭目鸣天鼓，三十六局声亦同。两手向腮匀赤泽，七回摩掌熨双瞳。须知吐纳二十四，舌搅华池三咽终。

钱九华山人金锁歌  ***************************
人生寿夭贪色欲，听我从头说补益。要补益，锁心猿，牢擒意马养心田。若还不守真阳气，气散形枯命不坚。紧提防，降五贼，时时照顾猿马劣。猿马颠狂伏最难，一时火起性根灭。要保命，在坚精，坚精之法不易寻。鸳鸯枕上叮嘱记，切莫男儿先动情。初下手，调鼎器，温存相抱胸前戏。摩挲两乳他兴浓，含唇咂舌通心气。手抚琴絃牝户开，滑津流泄真情至。玉茎坚刚宜浅裁，九一之法留心记。鼓橐籥，往来诀，进则呼兮退则吸。舌拄上腭牙紧关，毋令气喘真精泄。但气喘，且停机，神气相随精自回。若还走泄真阳气，将何配对作丹基。他若紧，我不忙，深则益阴浅补阳。龙弱虎强宜缓刺，虎弱龙强势要刚。情意浓，莫贪味，守丹田，牢固济。鼎中春气霭融和，调理神龟慢慢戏。慢慢戏，似火热，少时舌冷如冰铁。须臾一点过吾来，补续天年莫乱说。莫乱说，此事不比寻常言。一度栽接一纪寿，十二周时陆地仙。陆地仙，不易得，天机不谨精走泄。精走精牢把截上，弦细细吸清风下。弦紧闭，勿令泄，毋令泄少人知强。兵战胜，用枢机，倒吸小腹须著力，紧撮穀道内中提。内中提，三十六，上关提动下关续。若要夹脊双关透，倒骑意马双辘轳。双辘辘，大关键，铜汞相投成一片。黄河逆转至崑崙，九窍三关都贯串。三十六宫总是春，须臾火发周天遍。先后天，著意寻，得之如醉保长春。云情雨意休贪久，恐丧吾家无价珍。无价珍，要安逸，夫妇交欢情意翕。壶中别有一乾坤，塞兑垂帘慢调息。绵绵固蒂与深根，时时温养知消息。一口炼之一日功，功夫纯粹须百日。若人透得金锁歌，陆地神仙能事毕。

起阳诀  ***************************
急讨华池数十口，引气送下丹田守。令彼呵手擦热搓，八十一次阳刚久。一七之内似婴儿，固济真阳永不走。若能炼气并採阳，返老还童天地久。

散精诀  ***************************
精回通夹脊，一气撞三关。耸肩撮穀道，仰目视泥丸。双手分开阖，辘轳九转还。拍顶轻三下，精化如云烟。此是还元道，非人誓莫传。

交媾法  ***************************
九浅轻提慢一深，二迟八速要留心。天门细吸清风气，地户牢关莫出声。舌拄上腭牙紧合，毋令气喘丧精魂。劝君临阵休轻战，恐泄元阳无处寻。

固精诀  ***************************
惯骑三足马，能牵独角牛。内提三十六，黄河水逆流。

螽斯秘诀（计七条）  ***************************
三十时辰两日半，二十八九君须算。落红将尽是佳期，金水过时徒霍乱。徒霍乱兮枉用功，树头树底觅残红。解得花芳能结子，莫愁我代继前踪。一日十二时，两日半者，三十时辰。盖妇人月信来止是有两日半，假如初一日子时月信来，数至初三日巳时是也。当此算之落红将尽，乃是月信行至二十八九时也。佳期指阴阳交姤也，盖此时子宫开而纳精也。金水即月信，若过此时，子宫已闭而不纳精矣。若金水有过不及者，是血脉之不调，宜服药饵也。

结胎受形  ***************************
洞里桃源何处寻，都来一寸二分深。交欢之际君须记，过却区区枉费心。洞里者，阴户也。桃源者，子宫也，在阴内一寸二分深。泄精之时不可深入，深入则泄精他处，胎不结而子难成，是区区无益也。若值桃源，定生男产女。

虚实论  ***************************
他虚我实效乾坤，以实投虚是的真。总是两家皆寡欲，佳期相值始相亲。男寡欲则实，女寡欲则虚。又值落红将尽，佳期调琴鼓瑟，候彼先悦，阴血先至而阳精后冲，则血裹精而乾道成矣。结胎之后，更不可搅乱，若恣一时之乐，胎亦动摇。至子将成复产，必多风疾，俗谓之胎病。

占男女诀  ***************************
双岁是双单是单，乾坤爻位两头安。中间正位玄机事，产女生男在此问。上爻为父，下爻为母，中间正位为下种之月。假如父母年俱是单，若单月下种是得乾卦为男。父母年俱是双，若双月下种是得坤卦为女。余皆仿此。下种之月，以得节气为准。如正月内得二月节，作二月算。若节气交度之际，慎不可交接下种，犯之恐成半阴半阳骈胎品体也。慎之！慎之！
●又云
七七四十九，问娘何月有。除却母生年。单奇双是偶。奇偶若不常，寿命不长久。先下四十九数于算盘，乃加其母受胎月数，总之得若干数是总数。中除却母年，余单是男，余双是女。若单而生女，双而生男，定有夭折之灾。假如四十九数，若值正月受胎，是总数五十，其母年三十一，除去母年，此数是馀一十九数，九则为单，单则男矣。余仿此。
●总数
古今此法少人知，别是天机一段奇。寄语世间无嗣者，生男生女定无疑。
●又
要知产女生男法，似向家园下种时。此法直白，诚为粗俗无状，实非矫揉，不假药饵滋荣。虽有栽裁培种树，然庸夫孺子，农家市户，无意之所为者，偶合自然之要，盖巧窃天机之妙。孕嗣人伦之大端也，大凡仕宦流俗中，如得其人而不传者，是失其人也。不得其人而反传之，是失其传也。但当敬授之慎，默之可也。

採产芝田歌诀  ***************************
採阴须採产芝田，十五才交二八年。不瘦不肥颜似玉，能红能白脸如莲。胎息有育都是汞，命门无路不生铅，炼成铝汞归元海，大药能为陆地仙。

採战六字延生歌诀  ***************************
●一曰存　守城
出入由从自有方，入时宜弱出宜强。时须闭口神游外，进退何劳急急忙。
●二曰缩　知止
两肾中间一足神，命门之处是精根。莫令走失牢坚固，穷取生身死户门。
●三曰抽　野战
元精欲走禁无由，手足须知钳与钩。努目掣提玉茎退，身如缩项一猿猴。
●四曰吸　採取
入炉温养意悬悬，一深九浅数为先。进迟退速能收取，益精补髓壮丹田。
●五曰闭　持盈
收取华池玉液津，情浓速要退灵根。真机闪过徐徐出，吸夺归来贺万春。
●六曰展　练习
精养灵根气养神，元阳不走得其真。丹田养就千金宝，万两黄金莫与人。

採战举要歌诀十二首  ***************************
●上峰玉池
上峰玉液浸华池，玄妙真机君不知。青龙摆尾银波涌，白虎先奔造化奇。
●中峰神水
细问中峰事合宜，胸中两粒是根基。频频採助真阳实，岁月长生不老期。
●下峰玄扉
一峰一窍扉门中，多少男儿错用功。妄採花心为服饵，此回端的误春风。
●搬运还元
採罢须当仰卧眠，切须谷缩与腰悬。双肩紧束鸣天鼓，搬运真精得复元。
●採战要旨
採花须採花中心，採得花心保此身。会取花间消息意，从教不老得长生。
●爱护精气
醉饱饥寒切莫亲，大劳荣卫损元精。贪欢窃取一时乐，气耗精枯自误身。
●休亲败炉
休亲瘦病生新疾，产后之炉损丈夫。年少若教依老妇，阳衰阴盛是危途。
●提防误害
女抱休教抚肾堂，命门要处怕侵伤。无心对景须情畅，玉液真峰要得香。
●待时行道
抚弄双峰待兴浓，灵根方种牝池中。阴精动处炉中润，风月无边造化功。
●黄河逆流
初从脐腹升腰脊，次想真精住玉山，此号黄河逆流水，存精进气过三关。
●无根妙药
未见开花结子处，固令补益我丹田。此是无根真妙药，调匀铅汞作神仙。
●採炼真阳
採得真阳火里炎，炼成温养若烹煎。阳衰阴补花移树，此术神仙口内传。

吕纯阳祖师可惜许歌  ***************************
可惜许！可惜许！可惜元阳宫里主，一点既出颜色枯，百神泣送真阳去。三尸喜，七魄舞，血败气衰何所补。灵源真物属他人，赤宅元君谁做主。劝世人，须慕道，休慕色，慕色贪淫有何益？不念形骸积渐枯，逢人强说丹砂力。丹砂力，人难识，谁人肯向身中觅？灵源经里号真铅，丹华诀内名金液。三茅真君唤作一，子得一时万事毕。圣人秘一不能传，不晓分明暗如漆。一神去，百神离，百神去后人不知。几度欲说不欲说，临时下口泄天机。
●又诗
醉饱无忧倚翠娥，闻将精气自消磨。当时只道欢娱好，今日番成怨悔多。锦帐张时开陷井，金钗横处动干戈。玉山自倒难扶起，纵有仙方怎奈何。
又　倾国倾城古有之，未闻好德似于斯。一朝乐极悲生处，纵有灵丹也莫医。
又　精养身兮气养神，此真之外别无真。丹田幸有菩提子，不与人间种子孙。


卷下  ——————————————————————————————————————————————————————————————————————————————————————————

张紫阳莫人金丹四百字（内外丹注）  ***************************
真土擒真铅，真铅制真汞。铅汞归真土，身心寂不动。《内丹》注曰：真土是意，真铅是身中一点真阳之气，真汞是心中一点真阴之精。以意求铅，铅自制汞，铅汞归意，身心不动。故悟真云：好把真铅著意寻。《外丹》注曰：真土是黑铅、朱砂，真铅是黑铅中之气也，真汞是砂中水银也。真土能制真铅，真铅能干真汞。故曰：铅会汞黑气，径死石中砂。虚无生白雪，寂静发黄芽。玉炉火温温，鼎上飞紫霞。《内丹》注曰：头为金顶，腹为玉炉，驱铅汞二物归玉炉化为气，故为黄芽。以火养之，升上金鼎，到此气化为液，谓之白云。故曰：鼎上飞紫霞。《外丹》注曰：铅中乾汞为之黄芽，鼎上交乾汞养作明窗尘，为之白雪。《参同契》曰：二物合，相形变化号黄芽，第一变化。毁性便受其形体为灰土状，若明窗尘，即是白雪，此第二变化也。华池莲花开，神水金波静。夜深月正明，天地一轮镜。《内丹》注曰：以铅名曰华池，即身中真阳之气升在心中；真阴之精，包含身中真一之气而下降也。《外丹》注曰：乾汞为华池，伏汞为神水也。朱砂炼阳气，水银烹金精。金精与阳气，朱砂而水银。《内丹》注曰：朱砂是液中正阳之气，水银是气中真一之精。学仙之士，液中採取真阳之气，气中採取真一之精，二气交感，炼而成丹，则凡精凡气亦化为真气矣。《外丹》注曰：砂中採真汞，铅中採真铅，二物相感，结成一块，是谓金精与阳气。朱砂、黑铅化而成立，是谓朱砂而水银。水银者，黑铅也。砂中汞，为真汞也。《丹书》曰：欲要水银死，先须死水银。水铅是黑铅中採取真铅，谓之水中银。若将水中银制伏而死，作大丹之基制，水银立便倒矣。故曰：水银若不死，如何死水银。故祖师亲口诀一味水中银。日魂玉兔脂，月魄金乌髓。掇来归鼎内，化作一泓水。《内丹》注曰：心属乾，纯阳，阳中真阴之精。阳中有阴为离，离者，日也。日中有金乌，魂也。身属坤，纯阴。阴中有真阳之气。阴中有阳为坎。坎者，月也。月中有玉兔，魄也。二物採归鼎中，则化一泓水矣。《外丹》注曰：朱砂是日中之精所产，中感月华而生为真汞。黑铅是月中之华所产，中感日之精而生真铅。所谓阴中有阳，阳中有阴。故曰：一千八百年成形，产出谁知日月精。天上毕方原是相，人间铅汞本无根。药物生玄窍，火候发阳炉。龙虎交会时，金鼎产玄珠。《内丹》注曰：药物者，真精气也。生玄窍，身心也。在下，为阳炉，二物至此起；火在上，为宝鼎，三物至此产。《玄珠外丹》注曰：药物者，铅汞也；生玄窍者，朱砂也，黑铅也。二气交感于阳炉，产宝于金鼎也。此窍非凡窍，乾坤共合成。名为神气穴，内有坎离精。《内丹》注曰：此窍只是自己身心。心属乾，身属坤，故曰乾坤共合成也。心为神室，身为气府，故曰：名为神气穴也。人身中有一点真阳之气，气属离；心中有一点真阴之精，精属坎。故曰：内有坎离精。学道之士，离了此个身心，向外求玄关一窍，採坎离之精，便是外道邪谬之说也。《外丹》注曰：此窍只是朱砂与黑铅也。朱砂属乾，天硫也，黑铅属坤，地矿也。故曰：乾坤共合成。砂为神室，铅为气府，名为神气穴也。朱砂中有真阴之精，属离，乃是真火也；黑铅中有真阴之精，属坎，乃是真汞也。故曰：内有坎离精也。炼丹之士，若离了朱砂、黑铅，向外求寻三黄八石之药而成丹，谬矣。故曰：若用凡杂类，总是不成真。木汞一点红，金铅三斤黑。铅汞结成珠，耿耿紫金色。《内丹》注曰：心中一点真阴之精，名曰木汞，取将身中一点真阳之气，点化心中一点真阴之精，立化为阳，则一身之阴气皆化为纯阳之体也。《外丹》注曰：将真汞炼而成丹，取之一丸，点汞三斤，立便为金矣。故信金丹一粒，蛇吞成龙，鸡餐成凤，飞入清阳真境也。家园景物丽，风雨正春深。耕锄不费力，大地皆黄金。《内丹》注曰：家园景物者，是心中有宝也。遍体阳和，风升雨降，当此之时，正好下功，不用纤毫之力，则一身变为金也。《外丹》注曰：家园景物者，鼎中药物和气氛氤于其中。风者，火也；雨者，水也。水火既济，进退得宜，则鼎中之药无不成宝也。真铅生于坎，其用在离宫。以黑而变红，一鼎云气浓。《内丹》注曰：真铅即是身中一点真阳之气也。离宫者，心火也。欲求其气则用此心，一静则真铅之气自然飞冲上升也。《外丹》注曰：黑铅属坎，坎中有真铅，朱砂属离。欲取坎中真铅，须将黑铅匮于砂釜之中，则真铅自然出矣。真汞出于离，其用却在坎。奼女过南园，手持玉橄榄。《内丹》注曰：真汞者，即心中一点真阴之精也。坎位者，身也。欲採其精，须用其身，身不动，则真汞之液自然奔驰下炉也。《外丹》注曰：朱砂属离，离中有真汞，黑铅属坎。欲取离中真汞，须将朱砂种于铅鼎之中，则真汞自然出矣。震兑非东西，坎离不南北。斗柄运周天，要人会攒簇。《内丹》注曰：水中有金，火中有木，二物包含四象。若人得斗柄之机，则水中金而上升，得火中木则下降，水火既济，金木交併，四象和合攒簇，归于中宫矣。《外丹》注曰：水中有金铅也，火中有木汞也，二物包含四象。炼丹之士得此造化之机，水火既济，金木交併，四象和合攒簇，归入鼎也。火候不用时，冬至不在子。及其沐浴法，卯酉时虚比。《内丹》注曰：一阳升初为之卯，一阴交姤为之午，阳分阴降为之酉，此身中之节候。非用人间之子时为冬至，午时为夏至。卯酉为之沐浴，不刻时中分子午，无爻卦内别乾坤是也。《外丹》注曰：一年火候，鼎中置药，进火之日为之子月之初。值卯酉月不增大火，不减火，为之沐浴。值午退符抽火之日为之午月之初，亥月进火候数足，此一年之火候也。故曰：内有天然真火候，外炉增减要勤功。乌肝与兔髓，擒来归一处。一粒复一粒，从微而至著。《内丹》注曰：人禀天地真元气三百八十四铢而重一斤八两，日之精八两，月之精八两，故曰：乌肝兔髓行火之日。日採一粒，重一铢二分，著行十个月火候，採九百粒，重三百八十四铢，入于中宫而成丹也。故曰：河车九万匝，搬运入泥丸。又曰：药重一斤须二八，调停火候托阴阳。《外丹》注曰：取一斤真铅乾一斤真汞，养为明窗尘，不制入于金鼎，养火一年，炼成紫粉，用楮汁为丸，如黍米大。每服一粒，空心清水送下。改换凡形，玉骨金筋则成仙矣。《参同契》曰：金砂入五内，雾散若风雨。混沌包虚空，虚空括三界。及寻其根源，一粒如黍大。《内丹》注曰：混沌者，父母之精血也。虚空者，气也。三界者，气化为骨血也。根源者，乃先天一气也。大如一粒之黍，是人生之本也，即真铅汞也。《外丹》注曰：混沌生天地，天地运日月，日月产砂铅，砂铅含至精。炼成丹此是根源也。天地交真液，日月含真精。会得坎离基，三界归一身。《内丹》注曰：乾宫是天地交真液之谷，坤宫是坎离交姤之基，中宫是结丹之处。人若得此造化，则三界归于一身矣。《外丹》注曰：天地是炉鼎，日月是药物，坎离是真土。炼丹之士得此造化，则三才备矣。龙从火里出，虎向水中生。两兽战一场，化作天地髓。《内丹》注曰：震为青龙，东方起向西山，若使龙吟云起而下降，虎啸风生而上升，二兽相逢，交于黄庭，则风云庆会，自混合为一块矣。《外丹》注曰：沧海浪涌青龙至，华岳颠峰白虎来。恶猖狂，谁敢敌？被吾活捉到瑶台。龙吞虎髓云见散，虎啖龙精风自开。不是金公与土母，至今那得结成胎。金华开汞叶，玉蒂长铅枝。坎离不曾閒，乾坤经几时。《内丹》注曰：金华者，身中真铅也。玉蒂者，心中真阴也。真铝乃真阳之气，擒制化心中真阴之精，如金乌搦玉兔，一上一下，往来不息。故曰：坎离不曾閒。工夫至日，水火既济，天清地宁，身心大定也。《外丹》注曰：以铅制汞销汞乾，故曰：金公无言奼女死，黄婆不言犹怀胎。所谓铅销汞自于，薰蒸丹已熟。阴尽变纯阳，体貌如玷玉。沐浴防危险，抽添自谨持。都来三万刻，差失恐毫釐。《内丹》注曰：一年十二月，一月三十日，共三百六十日。一日一百刻计，三万六千刻。行火候之时，簇在半月之内。以一日异两个月，六个时异十二个月，不行火候之时。沐浴馀十个月，但行火候也。此火候，身中水火一升一降谓之周天。升则为进，火谓之抽铅；降则为退，符谓之添汞。沐浴防则为进，火谓之抽铅；降则为退，符谓之添汞。沐浴防危险，恐行火之躁，有危有险而伤其丹，故子午卯酉沐浴，谓之水候，不行火候，以防水之患也。日用火候玄微秘细，尽行泄漏，悉备其中矣。《外丹》注曰：进火候退符时，谓之抽添，频频水，谓之沐浴。水者，以防火躁也，恐伤其丹耳。夫妇交会时，洞房云雷作。一载生个儿，个个会骑鹤。《内丹》注曰：夫妇者，身中真阴真阳也。二气交感，云腾雨施，一年之内，胎息气足，产个婴儿。九载功成三千，行满八百，超脱凡躯，白日动举，谓之天仙也。子又生孙，化造三界，个个会骑鹤也。《外丹》注曰：夫妇者，真铅、真汞也。二气相感，汞中阴气绝，一年之火候数足，则体变为纯阳。人若服之，变为仙侣。初服身轻体健，行步如飞；次服则涉江河如登平地；终服则跨鹤乘鸾。此则外丹之功效也。

吕纯阳祖师三字诀  ***************************
这个道，非常道，性命根，生死窍。说著丑，行著妙。人人憎，个个笑。大关键，在颠倒。莫厌秽，莫计较。得他来，立见效。地天泰，为朕兆。口对口，窍对窍。吞入腹，自知道。药苗新，先天兆。审眉间，行逆道。滓质物，自继绍。二者余，方绝妙。要行持，令人叫。气要坚，神莫耗。若不行，空老耄。认得真，老还少。不知音，莫语告。些儿法，合大道。精气神，不老药。静里全，明中报。乘凤鸾，听天诏。

吕纯阳祖师百字碑  ***************************
养气忘言守，降心为不为，动静知宗祖，无事更寻谁。真常须应物，应物要不迷。不迷性自住，性住气自回。气回丹自结，壶中配坎离。阴阳生返复，普化一声雷。白云朝顶上，甘露洒须弥。自饮长生酒，逍遥谁得知。坐听无弦曲，明通造化机。都来二十句，端的上天梯。

崔公入药镜（了真子注）  ***************************
先天气，后天气，先天气乃天元一气也，在天枢之上注之。后天气，地元一气也，在地枢之下注之。人若得斗柄之机斡运，则升降往来，周而复始，与天同运矣。元和子曰：人身大抵同天地也。得之者，常似醉。人能得斗柄之机斡运阴阳之气，则恍恍惚惚，杳杳冥冥，自然身心和畅，如痴如醉，肌肤爽透，美在其中。日有合，月有合，夫月因日以受其明，晦朔合璧之后，魄中生魂，以阳变阴。月晦象年终，月朔象岁首。自朔旦受日辰之符，因水生银，至月晦阳气消尽，即金水两物情性之符，自相包裹。《参同契》云：月晦日相包，隐藏其匡廓。穷戊己，定庚申。金液还丹，非土则不能造化，当穷究其真土。古歌曰：五行处处有，何处为真土。紫阳诗曰：离坎若还无戊己，虽合四象不成丹。庚西方金也，甲东方木也，二物间隔，不能交併，须仗黄婆媒合，金始生水，木始生火，水火既旺，则金木交併矣。高真人《象先歌》曰：庚要生，甲要生，生甲生庚道始萌。西华圣母曰：生甲生庚，堪为大丹之祖，真土者，坤位是也。上鹊桥，下鹊桥，此复指上下二源，鹊桥乃天河也，人能运用，若天河之流转上下无穷也。天应星，地应潮。在天应星，如斗柄之斡运；在地应潮，如月之盈亏。《元枢歌》曰：地下海潮，天上月是也。起巽风，运坤火，息者，风也，火不能自炎，须假风以吹之。《锺离丹诀》云：炼药凭巽风。《古林诗》曰：吹嘘藉巽风。运者，动也。坤乃西南之地，水火聚会之源也。入黄房，成至宝。既经起火符之后，则运入黄房之中，结成至宝矣。黄房亦曰黄华，玄关一窍乃真土，故曰黄房也。水怕干，火怕寒，修炼金丹全藉火工调变。添水之时，以救其火之燥也；运火之时，又恐其火之寒也。故水亦怕溢，亦怕干；火亦怕燥，亦怕寒。故有斤两法度，须要调匀，使其不致于大过，亦不致于不及也。差毫釐，不成丹。运火之际，细用调变，毫发之差则天地悬隔矣。《紫阳诗》曰：毫发差殊不作丹。铅龙升，汞虎降，铅，火也，龙也，沉而在下。汞，水也，虎也，浮而在上。太白真人曰：五行不须行，虎向水中生。五行颠倒术，尤从火里出。以法制之，则自然升降矣。驱二物，勿纵放。当其龙虎升降之时，须要把捉，不可纵放也。《紫阳诗》曰：既驱二物归黄道，怎得灵砂不解生。产在坤，种在乾，药产西南，西南乃坤地也，产于坤地则移种于乾宫也。上下二源，其理明矣。但至诚，合自然。真一子云：至诚修炼此药乃白日飞昇之道也。阴真君曰：不得地，莫妄为。须隐密，审护持，善保守，莫失天地机。盗天地，夺造化，修炼莫不盗天地之机，夺造化之妙，运用日符乾坤，否泰抽添，则象日月盈亏，定刻漏，分二絃，隔子午，接阴阳，通晦朔，合龙虎，依天地之大数，叶阴阳之化机，阴符阳火依约卦爻周而复始，循环互用，不失其时。一鼎之中造化，一一明象天地，运动发生万物也。倘或火候失时，抽添过度，寒暑不应，进退差殊，即今天地之间凭何而生万物哉？阴阳之气凭何而生龙虎哉？攒五行，会八卦。五方以中为主，五行以土为主，位居于中而有土德之尊。故水得土则潜其形，火得土则隐其明，金得土而增其色，木得土而益其润。土无正形，挨排四象，五行既聚，则八卦自然相会矣。水真水，火真火，离中有阴，则心中之液乃真水也；坎中有阳，则肾中之气乃真火也。此一身之真水大也。水火交，汞不老。夫地之气，上腾而为雾；天之气，下降而为露。阴阳相交而成膏雨，滋荣万物者也。一身阴阳之相交而成真液，滋荣五脏六腑，复归于下田。结而为丹。故万物无阴阳之气则不生，五脏六腑无津液则病矣。水能流，火能焰，水在上，故能流下；火居下，故能炎上。《参同契》云：水流不炎上，火烈不润下。是此意也。在身中，自可验。真水真火在人一身之中，于修炼之际，自可验也。是性命，非神气，左为性，性属离；右为命，命属坎。坤之中，阴入乾而成离；乾之中，阳入坤面成坎。当知离坎是性命神气之穴也。水乡铅，只一味。水乃坎也，铅乃金也，亦曰水中金。《云房丹诀》曰：铅铅水乡，灵源庚辛，室位属乾，常居坎户，隐在兑边。刘海蟾诗曰「炼丹须是水乡铅，只此一味乃还丹」之根蒂也。归根窍，覆命根，既得上下二源乃归根，覆命之根窍也。贯尾闾，通泥丸。上通泥丸宫，下贯尾闾关，言其一气上下循环而无穷也。真橐籥，真鼎炉，《升降论》曰：人能效天地橐籥之用，开则气出，合则气入，气出如地气之上升，气入如天气之下降，一气周流，自可与天地齐其长久矣。上曰金鼎，下曰玉炉，然皆人身之真，造化也。无中有，有中无。《金碧经》曰：有无互相制，上有青龙居。两无宗一有，灵化妙难窥。《参同契》曰：上闭即称有，下闭即称无。无者以奉上，上有神德居此两孔穴，法金气亦相须。托黄婆，媒奼女，奼女在离宫也，坎男不能与交会，须托黄婆而媒合之。黄婆乃真土也。轻轻运，默默奉。进火之际，当轻轻然运，默默然奉也。《杏林诗》曰「如如行火候，默默运初爻」是也。一日内，十二辰，年中用月，以一月三百六十时准，一年月中取日，则一日十二时准。一月日中用时，时中用刻，到此微妙，莫非口诀。意所到，皆可为。一日十二时辰内，遇一阳动皆可下手也。紫阳曰：一刻之工夫，自有一年之节候，此乃顷刻之周天也。马自然诗曰：不刻时中分子午，无爻卦内别乾坤。饮刀圭，窥天巧，飞剑自上釜採而饮之，故曰饮刀圭也。上下二源皆真土也。窥者，观也。《阴符经》曰：观天之道，执天之行，尽矣。辨朔望，知昏晓。可辨明一身之朔望也。昏晓者乃朝屯暮蒙二卦也。识浮沉，明主客，铝沉而银浮，铝沉而在下，银浮而在上。既识浮沉，须明主客。《紫阳诗》云：饶他为主我为宾。无他，此乃先升后降之理也。要聚会，莫间隔。水火常要聚会，莫使之间隔也。採药时，调火功，採药之时，全藉调变火功，一刚一柔，一文一武，二八封门，六一固济，循卦爻，沿刻漏，分二絃，隔子午，始于复而终于坤也。《参同契》曰：既得真铝，又难真火，可不细意调变而使之无大过不及之患也欤？受气吉，防成凶。《紫阳诗》曰：受气之初容易得，抽添火候要防危。受气之初，使金木交併，水火同乡，若可喜也。及其脱体归坤，沐浴以防其凶，守诚以虑其险也。火候足，莫伤丹，九转火足，当息符火。若不知止足，必致灵汞飞走矣。天地灵，造化悭。此乃言其悭吝不可纵意也。初结丹，看本命，初结圣胎，则看受气之初，初本命也。终脱胎，看四正。终脱胎，则看四正宫，乃玄关也。密密行，句句应。能依此密密而行之，则句句应验矣。吕公诗云：因看崔公入药镜，令人心地转分明。

吕纯阳祖师敲爻歌  ***************************
汉终唐国飘蓬客，所为敲爻不可测，纵横逆顺没遮拦，静则无为动是色。也饮酒，也食肉，守定胭花断淫欲。行谈畅咏胭粉词，持戒酒肉常充腹。色是药，酒是禄，酒色之中无拘束。只因花酒悟长生，饮酒戴花神鬼哭。不破戒，不犯淫，破戒真如性即沉，犯淫碎却长生宝，得者须由道理人。道理人，真散诞，酒是良朋花是伴。花待柳陌觅真人，真人只在花街玩。摘花戴，饮琼浆，境里无为道自昌。一任群迷多笑怪，仙花仙酒是仙乡。到此乡，非常客，奼女婴儿生喜乐。洞中常有四时花，花花结就长生药。长生药，採花心，花蕊层层艳丽春。时人不达花中理，一诀天机值万金。谢天地，感虚空，得遇锺离是祖宗。附耳低言玄妙诀，提上蓬莱第一峰。第一峰，是神物，惟产金芽生恍惚。口口相传不记文，须得灵根坚髓骨。坚髓骨，炼灵根，片片桃花洞里春。七七白虎双双养，八八青龙总一斤。真父母，送元宫，木母金公两情通。十二宫中蟾魄现，时时地魄降天魂。铅初就汞初生玉，炉金鼎，未经烹。一夫一妇同天地，一男一女合乾坤。庚要生，甲要生，生甲生庚道始萌。拔取天根并地髓，白雪黄芽渐长成。铅亦生，汞亦生，生汞生铅一处烹。烹炼不是津和液，天地乾坤日月精。黄婆匹配得团圆，时节无差口付传。八卦三元全藉汞，五行四象岂离铅。铅生汞，汞生铅，夺得乾坤造化权。杳杳冥冥生恍惚，恍恍惚惚结成团。性须空，意要专，莫遣猿猴取次攀。花露初开切忌触，锁归土釜勿抽关。玉炉中，文火烁，十二时中惟守一。此时黄道会阴阳，三性元宫无漏泄。气若行，真火炼，莫使玄珠离宝殿。抽添火候切防危，初九潜龙不可炼。消息火，刀圭变，大地黄芽尽长遍。五行数内一阳生，二十四气排来宴。火数足，药方成，便有龙吟虎啸声。三铅只得一铅就，金果仙芽未现形。再安炉，重立鼎，跨虎成龙离凡境。日精才现月华凝，二八方当返在丙。龙汞结，虎铅成，咫尺蓬莱抵一程。坤铅乾汞金丹祖，龙铅虎汞最通灵。达此理，道方荣，三万神通护水晶。黑铅过，药素清，一阵交锋定太平。天神祐，地祗迎，混合乾坤日月精。虎啸一声龙出窟，鸾飞凤舞出金城。朱砂配，水银停，一派红霞列太清。铅池迸出金光现，汞火流珠入帝京。龙虎妒，外持盈，走圣飞灵在宝瓶。一时辰内金丹就，上朝金关紫云生。仙桃熟，摘取饵，万化来朝天地喜。斋戒等候一阳生，便进周天参同理。参同理，链金丹，水火薰蒸透百关。内丹成，外丹就，内外相接好延寿。丹入腹，非寻常，阴形剥尽化纯阳。飞昇羽化三清客，名遂功成达上苍。三清客，驾琼舆，跨鹤腾霄入太虚。太虚之上修真士，顿了圆成一物无。一物无，惟显道，五方透出真人貌。仙童仙女彩云迎，五明宫内传仙教。传仙教，话幽清，只是真铅链汞精。声闻缘觉冰消散，外道修罗缩颈惊。点枯骨，立成形，信道天梯似掌平。九祖先灵悉解脱，谁羡繁华富与荣。寻烈士，觅贤才，同安炉鼎化凡胎。若是悭财并吝宝，千万神仙不肯来。修真士，不妄说，妄说一句天公折。万劫尘沙道不成，七窍眼睛皆迸血。贫穷子，发愿切，要把凡流尽提接。同起蓬莱仙会中，凡境熬煎尽了歇。尘世短，受思量，洞府乾坤日月长。坚志苦心三二载，百千万劫寿无疆。达圣道，显真常，虎兕刀兵不敢伤。水火蛟龙无损害，拍手天宫笑一场。这些功，真奇妙，分付与人谁肯要。愚徒死恋色和财，所以神仙不肯照。真至道，不择人，岂问高低富与贫。日饶帝子共王孙，须去繁华锉锐纷。嗔不除，怒不改，堕入轮回生死海。堆金积玉满山川，神仙冷笑应不採。名非贵，道极尊，圣圣贤贤示子孙。腰金跨玉骑骄马，瞥见如同隙里尘。隙里尘，石中火，何枉留心为久计。苦苦煎熬唤不回，夺利争名如鼎沸。如鼎沸，水沉沦，失道迷真业所根。有人平却心头棘，便把天机说与君。命要诀，性要悟，入圣超凡由汝做。三清路上少人行，六道门中争入去。报贤良，休慕顾，性命关键堪守护。若是缺一不芳菲，执著波查应失路。悟真常，不达命，此是修行第一病。只修祖性不修丹，万劫阴灵难入圣。悟命基，迷祖性，恰似整容无宝镜。寿同天地丈夫儿，把握阴阳为本柄。性命全，玄又玄，海底洪波渡法船。生擒活捉蛟龙首，始知匠手不虚传。

吴奠师大道歌  ***************************
大道不远在身中，物即皆空性不空。性若不空和气住，气归元海寿无穷。欲得身中神不出，莫向灵台留一物。物在心中神不清，耗散真精损筋骨。神御气，气留形，不须杂术自长生。术则易，知道难，遇纵饶遇了不专。行所以千人万人，学毕竟终无一二。成神若出便收来，神返身中气自回。如此朝朝并暮暮，自然赤子结真胎。

丘长春真人青天歌（混然子注）  ***************************
青天莫起浮云障，云起青天遮万象。青天者，指人性而言也；浮云者，指人杂念而言也。此二句是修行人一个提纲。大凡平日二六时中，心要清净，意要湛然，不可起一毫私念间隔真性，自然如青天无云障也。若苟有心，君不能为王，对境触物，随念所迁，其出弥远，是云起而遮万象也。万象森罗镇百邪，光明不显邪魔旺。此谓一性正位，百邪自归，则身中天地万气一气也，万神一神也，自然心君泰定而镇百邪也。若忿不能惩，欲不能窒，放情不返，被魔所摄，是吾光明不显而邪魔旺矣。我初开廓天地清，万户千门歌太平。此言得道之士，勘破生身，本来无个什麽，只什麽清静存真，常如赤子，性自空而命自固，则通身四六八万四千毫孔血气周流，无处不畅。易坤卦云：黄中通理，正位居体，畅于四肢，美在其中矣。岂不是天地清而万户平也欤？有时一片黑云起，九窍百骸俱不宁。此言有人恶念动处，即如黑云之起，当此时急要知觉，便好回光返照，养其良心可也。若无禁戒，随眼耳鼻舌四门所漏，被形所役者，性天则黑云销门，苦海则淫欲波翻，是以一身九窍百骸俱不宁也。《道德经》云：开其门，济其事，终身不救。禅家所谓不怕恶念生，只怕知觉迟。孟子又曰：失其鸡犬而知求，放其心而不知求，哀哉！学者可不戒欤？是以长教慧风烈，三界十方飘荡彻。此一节警戒学人：心常要在腔子里，一动一静在乎刚洁，不可与万缘作对。若遇诸色相须是决烈其志，慎勿动念。尹喜真人曰：凡物之来，吾则应之以性而不对之以心。《金刚经》亦曰：不应住色生心，不应住声香味触法生心，应无所住而生其心，如是降伏其心。孔子故曰：君子素其位而行不愿乎，其外此所以教人。心君若能主正，智慧自然圆通，则身中三宝归体，十方肃清，无有障碍也。云散虚空体自真，自然现出家家月。此承上云既得三界十方荡彻自然，一念不生，则吾真性常存其妙，通身星月俱现光明，此乃内景坐忘之道也。如《度人经》云：诸天覆位，又如颜子屡空是也。月下方堪把笛吹，一声响亮振华夷。此以下乃言修命工夫。月下者，言身中冬至子时，一阳动处癸生时也。当此时急下手採之，便以神呼气，气归窍，内吹其音，外闭其门，调和律吕，混合百神。此乃吹吾身中无孔之笛，发一声响亮而振动华荑也。非遇真师口诀不可知也。惊起东方玉童子，倒骑白鹿如星驰。惊起者，熏蒸也，从下而上也。东方者，甲木生火于寅位也。玉童子者，流意飞神也。倒骑者，逆转也。白鹿者，炼精化为白气也。总而言之，凡作丹入室之时，性君主内，流意沉下，水府熏蒸存中根，候阳火渐炽，举动上头关，捩从寅至巳流戊土，督进阳火，进逐金精，直透三关，上入南宫，补离中之阴，是成乾象，则要如星驰之速。逡巡别转一般乐，也非笙兮也非角。逡巡者，杜渐也，从上而下也。别转一般乐者，此言六阳会乾阳，无终阳之下，继此以从则当杜渐。自午至亥，以已土退阴符，从金阙下鹊桥华池，滂滂沛沛入重楼绛宫，直送至坤宫土釜而止。产个明珠似月之圆，非笙非角之可比也。三尺云璈十二徽，历劫年中混元斫。此承上文别转一般乐之义，于此故云。三尺云璈者，乃言三般大药归鼎，妙合凝真，一息工夫即夺回一年十二月造化。丹经所谓簇年归月，簇月归日，簇日归时。一时之中只用二候，运行周天符火，採药入室，以行内事。混融煅炼，结成圣胎，乃曰历劫年中混元斫也。《度人经》云：中理五气，混合百神，十转回灵，万气齐仙了。真子故曰：「大药三般精气神，天然子母互相亲。回风混合归真体，炼煅工夫日日新」是也。玉韵琅琅绝郑音，轻清遍贯达人心。此承上云混元斫之义，于此故云。玉韵琅琅者，乃得其真大锻链之功，脱去其旧染之污，是得神和而气和，如舜韶之纯翕。从此绝其郑声之淫，觉吾身中土皆作碧玉，无有异色，自然遍贯达于人心也。《度人经》云：金真朗郁，流响云营，玉音摄气，灵风聚烟是也。若非真传实践工夫知如是妙乎？我从一得鬼神辅，入地上天超古今。此言丹道圆成变化自在，则宇宙在乎我，万化归乎身。到此地位，阴阳由我运，五行由我役，风雨由我召，雷霆由我呼。是以现大身遍微尘，藏小身载须弥，于是鬼神莫测其机，自得束首侍卫。入其地，上其天，超古今，总在我应化无穷也。纵横自在无拘束，心不贪荣身不辱。此承上云超古今之义，于斯故云。纵横自在者，乃言唯道为身，不随世变，倒用横拈，变化由我，岂有拘束也？富贵荣华，到此时尽底掀翻，岂心再有贪荣而身有辱也？此个活路，若非大丈夫决烈手段，焉能致此？閒唱壶中白雪歌，静调世外阳春曲。此言閒唱者，自得其真乐也。则吾身别有壶天景致，常有漫天白雪之飞，清清朗朗，了无纤尘，可入庄子所谓虚室生白，神明自来。尹真人亦曰：一息冥情而登大道。此所以九和十合，一气绳阳而超三界之外，岂非歌阳春之曲乎？我家此曲皆自然，管无孔兮琴无弦。此言九转丹成，脱胎神化，是自然之道。体同虚空，非形象之可睹。元始天尊故曰「视不见我，听不得闻，离种种边，名为妙道。岂管真有孔而琴有弦邪？这些消息，可以默会。古人所谓道本无形，我亦非我，铁璧银山，蓦直透过。学人于此转得一语，则参学事毕，有何疑哉？得来惊觉浮生梦，昼夜清音满洞天。此一节总结一篇首尾之妙。所谓得来者，得来真道，永证金刚不坏之身，觉悟浮生一切有为之法，知梦幻耳。是得今日升无上妙道身中，昼夜常有不乐之音满洞天也。此又警示后之学者，纵得功名盖世，文章过人，不得真传至道，到头总是虚浮不著实也。若只管贪迷不醒，流入浮生，梦寐轮回无期，何能出于生死？除是决烈丈夫信得及参得透，割得断，一悟回头，直超无色之界，向吾大道而修，内则存神养气，外则混俗同尘。此乃东世出世即与仙佛并驾，岂虚语哉？

注解金谷歌（附诗三首）  ***************************
炼丹诀，炼丹诀，无限天仙从此越。达人悟此寿延长，愚人不省天还折。此诀相传有万年，予今料得徒饶舌。我哀丹士空高慢，不肯低头谁肯说。
仔细对君说。宝丹非凡物，一味分两穴。空告木头人，枉把天机泄。良言告诫耳边风，吐出鲜红不当血。母气初传子，石中有宝天然理，逼出水中真汞体。精凝气结长黄芽，运化成功感戊己。初子性初掘。子幼初迷母气绝，欲待峥嵘难辨别。温温惟恐失寒泉，轰轰又怕身枯竭。次子亦如然，混沌难分别。家传二代生子孙，柔性难凭立祖业。阳炎韶光未度秋，焉敢与弟分优劣。三子始光明，点化分刚诀。离兄离弟自优游，一点芳心启阀阅。火速灵棋法正严，虎奔龙跃都除灭。一子诞一子，九子性猛烈。祝融烧竭水晶宫，龙女随夫朝玉阙。摘下骊珠曜日辉，万劫之中尤难说。清净步太虚，天仙来迎接。气化神真体更轻，血变白膏三虫灭。名销紫府注南宫，自有群仙下降接。此丹传圣道，莫与非人说。丹宝相传惟圣贤，丹经莫对愚顽阅。参同煅炼止三人，市井临凡皆隐密。丹丹丹一粒，遐龄千万劫。一粒朝生一粒接，从微至著何曾歇。是知大地总黄金，续绪产砂超亿劫。一生二，二生三，三生万物无休歇。水火均平惟自生，化生遍遍物芸芸。子识一谷三十辐，上下轮环岂暂停。无缘难遇此丹经，此是圣人真口诀。缘薄分浅一生分，睹面相逢话不说。遽幸千生一遇逢，契合丹经千万帖。艮无头，斧无耳；庚为表，辛为里。子良还向赤中求，金银由从黑里取。玄黄相抱返阴阳，内外刚柔铅汞体。别无别药直下取，惟有水火相配对。都来一味水中银，莫听狂徒用杂类。水汞将来合火铅，均停盛化成既济。燕雀相生凤，狐兔不乳马。物因类聚必用徒，牝牡乌能马附狐。燕雀不生鸾凤子，五金徒炼八石枯。若无真父母，所生都是假。金公玉母两相依，玄女黄男暗约期。无质有形真是母，先天原不是凡躯。种禾当用粟，无粟谷不生。嘉禾玉稻非草子，丹宝金母岂金银。多因愚迷无高见，使我疏狂要注经。炼宝须用宝，无宝丹不成。不是朱砂及水银，只因神气结丹匀。堪笑狂徒炼草木，徒劳八石与金银。若用凡杂类，总是不在真。世物滓质是有形，遇迷只作炼丹成。逢人先说十分会，炼到百年枉费功。用铅不用铅，须向铅中作。此铅不是炼形铅，权借天铅作匡郭。自有真铅里面生，须赖天铅主鄞鄂。及至用铅时，用铅还是错。真铅老母三旬体，化成嚣尘俱零落。用罢真铅向弃捐，况他黑锡与银朱。若要水银死，先须死水银。湿汞须凭干汞擒，汞干宝死水银真。不知先死铅干汞，白发中年只是贫。水银若不死，如何死水银。谩烧八石与金银，草木灰霜更不亲。脆汞结砂并铅煮，不明阳火总为阴。生熟自相制，相制自通灵。自生铅火号为生，抽出朱砂熟水银。金木并时为自制，调和子性自通灵。黑赤丹砂汞结成，明知此理最幽深。黑赤熟生两相因，汞虎铅龙是的亲。炼药须凭金里水，丹成还是水中金。不离男女生男女，生下男女更长孙。阴阳二八变成三，父变坤兮母变乾。八卦六爻生万物，丹丹一粒满金丹。水银一物别无物，先作肉兮后作骨。同出异名非二物，华池神水悠漂没。表铅里汞分离坎，红化肉兮黑化骨。骨肉相亲化作真，从此河车任反复。刚柔表里返阴阳，结成一粒大如橘。矻矻河车不暂停，还丹终坤始由复。此药无炉只有鼎，一鼎化为千万鼎。太乙神炉亦有准，火中真鼎配客明。金光照定玉龙子，好把真胎分石金。金化金兮银化银，何曾别有外神灵。水里藏龙化子银，子银化作满堂金。庚辛气化凭神火，何用他家异物亲。转制分胎三次后，却嫌宗祖是嚣尘。季子英豪益子兄，数足三十转匀明。元荧后代增枝叶，谁念当年老母恩。药即是金金是药，母能养子意偏深。铅气谁知药是金，汞乾子隐母铅因。汞成芽子凭铅母，子母相亲实更亲。奼女牢藏神室内，深闺养之自坚心。翠娥归于黄婆舍，愿与金郎自合亲。门户合辟因戊己，炎天谁敢出黄庭。五田金谷谁时种，吾今细说论分明。王粒频收天地金，一斛结熟万石粳。不得中秋真种子，去年徒费万年心。得之守之宜秘隐，不秘不隐遭天嗔。得意须知后水银，师真弟信两思诚。若将此真为常语，自有天雷斧劈形。

下手工夫口诀  ***************************
脚跟著地鼻辽天，两手相悬在穴边。一去引从天上降，吞时须要满山川。
●修炼精气神
此精不是交感精，乃是玉皇口中涎。此气不是呼吸气，乃是元始一比肩。
●玄关无定位
有形有质皆非正，无质无形始是玄。无极无极中太极，太极中便是后天。
●萧紫虚橐籥歌
乾坤橐籥鼓有数，离坎刀圭採有时。铅龙升兮汞虎降，灶蛇上下两相持。天上日头地下转，海底婵娟天上飞。乾坤日月本不运，皆因斗柄转其机。人心若与天心合，颠倒阴阳止片时。虎龙战罢三田静，拾取玄珠种在泥。黄婆媒合入中宫，婴儿奼女相追随。年中用月日用时，刻里功夫妙更奇。暗合斗牛共欢会，天机深远少人知。进火烹煎天地髓，开炉沐浴霞迸辉。九还七返在片饷，蒸气薰蒸达四肢。温养婴儿惟藉母，守城野战要防危。一时八刻一周天，十二时辰准一年。始于复卦终于剥，朝屯暮蒙有后前。春夏秋冬依次第，练至坤宫始凝坚。不须究易行卦气，身中自有一坤乾。天地日月若交会，打破虚空只一拳。宇宙造化在吾手，向上天机不妄传。惟人至尊而至贵，可链金液大还丹。还丹口诀无多字，练就移身入洞天。

重阳祖师坐忘铭  ***************************
常默元气不伤，少思慧烛内光。不怒百神和畅，不恼心地清凉。不求无谄无明，不执可圆可方。不贪便是富贵，不苟何惧君王。味绝灵泉自降，气定真息自长。触则形毙神游，想则梦离尸僵。气漏形归厚土，念漏神趋死乡。心死方得神活，魄灭然后魂昌。转物难穷妙理，应化不离真常。至精潜于恍惚，大象混于渺茫。造化若知规绳，鬼神莫测行藏。不饮不食不寐，是谓真人坐忘。

胎息铭  ***************************
三十六咽，一咽为先。吐唯细细，纳唯绵绵。坐卧亦尔，行立坦然。戒于喧杂，忌以腥膻。假名胎息，实曰内丹。非只治病，决定延年。久久行之，名列上仙。

马自然金石诰  ***************************
大海东头红日轮，青山几度碾为尘。百年三万六千日，一日死生多少人。九转灵丹非五金，若无神授恐难寻。欲知子母真仙诀，炼药先须学炼心。何必烧丹学驻颜，闹非朝市静非山。时人慾觅长生药，对境无心是大还。速养丹田速养身，好将阴德济斯民。此身不向今生度，更向何生度此身？欲得长生调伏心，莫观往古与来今。但向静中神气合，何愁不到大仙林。

李清庵太极颂（计二十四章）  ***************************
道本至虚，至虚无体。穷于无穷，始于无始。
虚极化神，神变生气。气聚有形，一分为二。
二则有感，感则有配。阴阳互交，乾坤定位。动静不已，四象相系。健顺推荡，八卦兹系。运五行而有常，定四时而成岁。
冲和化醇，资始资生。在天则斡旋万象，在地则长养群情。
形形相授，物物相孕。化化生生，奚有穷尽。
天地万物生于有，有生于无。有无错综，隐显相扶。
原其始也，一切万有未有不本乎气；推其终也，一切万物未有不变于形。
是知万物本一形气也，形气本一神也。神本至虚，道本至无，易在其中矣。
天位乎上，地位乎下，人物居中。自融自化，气在其中矣。
天地物之最巨，人于物之最灵，天人一也。宇宙在乎手，万化生乎身，变在其中矣。
人之极也，中天地而立命，禀虚灵以成性。立性立命，神在其中矣。
命系乎气，性系乎神。潜神于心，聚气于身，道在其中矣。
形神则有生，有生即有死。出生入死，物之常也。
气化则无生，无生故无死。不生不死，神之常也。形化体地，气化象天。形化有感，气化自然。
明达高士，全气全神，千和万合，自然成真。
真中之真，玄之又玄。无质生质，是谓胎仙。
欲造斯道，将奚所自？惟静惟虚，胎仙可冀。
虚则无碍，静则无欲。虚极静笃，观化知复。
动而主静，实以抱虚。二理相须，神与道俱。
道者神之主，神者气之主，气者形之主，形者生之主。
无生则形住，形住则气住，气住则神住，神住则无住。是名无住住。
金液炼形，玉符保神。形神俱妙，与道合真。
命宝凝矣，性珠明矣，元神灵矣，胎仙成矣，虚无自然之道毕矣。
大哉，神也！其变化之妙欤？


类修要诀续附  ——————————————————————————————————————————————————————————————————————————————————————————

太清中黄胎藏论略  ***************************
内养形神除嗜欲，心不动摇，六府如烛，常修此道，形神自足。专修静定身如玉。内绝所思，外绝所欲。一者上虫居脑宫，《洞神玄诀》曰：上虫居上丹田，脑心也。其色白而青，名彭居，使人好嗜欲凝滞。学道之人，宜禁制之。万端齐起摇子心。常思饮膳味无穷，想起心生若病容。学道者，不得内行扶身，却为三虫所惑乱也。二背中虫住明堂，《洞神玄诀》曰：中虫，名彭质，其色白而黄，居中丹田，使人贪财好喜怒，浊乱真气。遣子魂梦神飞扬。或香或美无定方，或进或退难守常。精神恍惚似猖狂，令子坐卧败谷粮。子若知之道自昌。怡然不易，其道自成也。三者下尸居腹胃，下尸其色白而黑，居下丹田，名彭矫，使人爱衣服，耽酒好色。令子淡泊常无味。若常守淡泊，三尸既亡，永无思虑矣。静则心孤多感思，挠则心烦怒多起，服气未通，被三尸虫较力，或多怒，或多悲思，或多嗜滋味。使人邪乱失情理。子能守之三虫弃，得见五牙九真气。五牙为五行气生子五脏中。五牙咸恶辛酸味，若五味不绝，五脏灵气不生，终不断思欲想。为有三虫镇随子。尸鬼坐待汝身死，何得安然不惊畏？三尸之鬼，常欲人早终，在于人身中，求人罪状。每至庚申日，白于司命。若不惊不惧，不早修炼形神，使年败气衰，形神枯悴，纵使志若松筠，亦复无成矣。劝子将心舍烦事，静持心神，止舍烦务。超然自得烟霞志。超然洞悟，烟霞之畅在乎目前。咸美辛酸五脏病，津味入牙昏心境。但是五味入牙，皆通于两眼之穴，散沾于百脉之内。致令六腑神气衰，百骸九窍不灵圣。九仙真气常自灵，三虫已死复安宁。由于运动呼吸生，神气若足，呼吸运动兴起，云雾自然得成，隐化无滞。居在丹田内荧荧。服气成者，居在丹田中，凝结若鸡子炳焕，肌肤坚白，筋骸清劲。地府除籍天录名，坐察阴司役神明。内合胎仙道自成，入胎息至五百息，当入异境，地籍除名，三天录仙。至千息，魂游上境。胎息真仙食气得，却闭真气成胎息。服气二百日，五脏虚疏，方可学入胎息准九天。《五神经》云：先须密室无风，厚软毡席，枕高四指，才与身平。求一志人，同心为道侣。然后捐舍心识，握固仰卧，情无所得，得无所牵，灵气渐开，心识怡然。初闭息经十息，至五十息，至百息，只觉身从一处，如在一房中。只要心不动移，凡一日一夜十二时都一万三千五百息。故《太微升玄经》云：气绝曰死，气闭曰仙。魄留守身，魂游上天。至百息后，魂神当见其魄。缘是阴神常不欲人生耳。羽服彩霞何所得，皆自五脏生云翼。蝉为饮气乘露故生羽翼，人服元气而天衣不碍于体。五脏真气芝苗英。《太华受经》曰：元气含化，布成六根，吉凶受用，应行相从。内气为识，胎气为神，子能胎息，复还重婴。反魂五脏之始，先布于水，内有六府，外应六根。丹主东方其色青，《五纬经》曰：肝主于木，生于水，克之于土，来自东方，其色苍。当存想青气出之于左胁，但六时思之不辍，当见此气如青云。用此气可治一切人热疾、时行、肝肿、疥癣、急嗽，但观前人疾状，量其浅深，想此气攻之，无不愈者。如观前人肝色枯悴，不可治也。子但闭固千息经，青气周流色自成。胎息经千息为内养，此气青色，当自凝结。心主南方其色赤，服之千息赤色出。《五纬经》曰：心主于火，生之于木，克之于金，来自南方，其色赤。每日午时，想赤气在心大如鸡子，渐渐自顶而出，自散。咒曰：南方丙丁，赤龙居停，阴神避住，阳官下迎。思之必至，用之必灵。如此三咒之，能常行此气，存想五十日不阙，当为赤气如火光自见。用此气可治人一切冷病，当用气攻之。若病人面色带青，即不治。肺主西方其色白，服之千息白色极。《五纬经》曰：肺主于金，生之于土，克之于木，来自西方。常服每至丑时，存想肺间有气状如白珠，其光渐渐上注于眉间。后乃咒曰：西方庚辛，太微玄真，内应六府，化为肺神。见于无上，游于丹田，固护我命，用之成仙。急急如律令。存念一遍，如此四十九日，肺中有气如白云自见。此气照地下一切宝物，及察人善恶。如寒，用心气，缘是火气；如热，用肾气，缘是水气。不辨用气，即无效也。脾主中央其色黄，服之千息黄色昌。《五纬经》曰：脾主于土，生之于火，克之于水。闭气千息，不敢伏脏藏，存想黄色。但一念一想，不限时节，亦无咒。其脾脏存之四十九日，自见此气。已后用，可能自蔽形影。肾主北方其色黑，服之千息黑色得。《五纬经》曰：肾主于水，生之于金，克之于火。此五牙神气。但至五更初，各存想气色都出于顶上讫即止，亦不假一一别存想，兼不用咒亦得。只是较迟，满百日方有效验也。驱役万灵自有则，服气心志，正兼行内，行内外相扶，一年后，应是人间鬼怪精魅及土地神祗并不敢藏隐；所到去处，地界神祗随卫道者，阴司六籍，善恶具知也。乘服彩霞归太极。《胎息伏气经》曰：内息无名，唯行想成，若不行戒，行入胎息未得合神。《太微灵隐书》曰：凡人入胎息，游人间，行尸解术，随物所化。故有托衣衾所化者，常以庚辛日取庚时，于一净室内，焚名香一炉于所卧床头。兼须设几案，上著香炉，下著所柱者龙杖及履鞋等物，尽安置于头边，身衣不解，以衾盖之，首西而卧。自念身作死人，当阴念此咒七遍。咒曰：太一玄冥，受生白云，七思七召，三魂随迎。代余之身，掩余之形，形随物化，应化而成。此存念一食间，但依寻常睡，如常存念之起。一食久，辄不得与人语。若与人语，其法不成。如此常行四十九日，渐渐成法。后要作，不问行住坐卧，阴念此咒七遍，随手捉物，便别处去。众人只见所把之物身以死矣，后却见物还归本形。此法即可以下界助身，不可以便行非法之事，大须护慎。其法大须隐默，若卧在床上，但以被覆身，隐念一遍，便却出入。只见所卧衾被是身，不见被形。若于财色留心，当为神理销折矣。九行空门至真路，大道不与人争怒。动息能持勿暂停，阴神返照神常助。持心不息，其道易成。诸行无心是实心，因心运得归天去。无心之心，因心运心。虽无有心，还因心有。除苟无心是谓真，众事曰苟，无事曰除。除心上念，万行归馀。自随胎息入天门。胎息以善行为要机，无念为至路。玄元正理内藏身，无曲潜形体合真。《洞玄经》曰：心无曲，万神足。三部清虚元气固，六府翻成百万神。三元静，六府调，真气归于真形，二理相合，五脏六府诸神共有百万，自然相和应也。大肠之府主肺堂，肺为首，三焦之主。中有元神内隐藏。《太明经》曰：大肠主肺也，鼻柱中央为候色也，元气自足，其气当见。肾府当明内宫女，外应耳宅为门户。《内神经》曰：精主肾，肾为后宫，内宫列女主。耳，肾之宫，承气于耳。左肾为任，右肾为癸，循环两耳门内，有元神守自都管，兼主志。凡人好嗔怒即伤肾，肾伤即失志，俱丧元神。故道者忌嗔怒。膀胱两府合津门，气海循环为要路。膀胱是两府气，肾合膀胱，乃受津之府，上应于舌根也。津液往来常润，肥泽舌岸，以应两膀胱气。若少不润，服气人未成，当欲少语，以养津也。语多即口乾，难用气也。中有神，其神常抱无贪之行。故道者不贪，志合神理。子当得见内神章，终身不泄神常助。

李真人长生一十六字妙诀  ***************************
一吸便提，气气归脐。一提便咽，水火相见。上十六字，仙家名曰十六锭金，乃至简至易之妙诀也。无分于在官不妨政事，在俗不妨家务，在士商不妨本业，只于二六时中，略得空閒，及行住坐卧，意一到处，便可行之。口中先须嗽及三五次，舌搅上下腭，仍以舌抵上腭，满口津生，连津嚥下，汨然有声。随于鼻中吸清气一口，以意会及心目寂地，直送至腹脐下一寸三分丹田元海之中。略存一存，谓之一吸。随用下部轻轻如忍便状，以意力提起，使归脐，连及夹脊双关肾门，一路提上，直至后顶玉枕关，透入泥丸顶内。其升而上之，亦不觉气之上出，谓之一呼。一呼一吸，谓之一息。气既上升，随又似前汨然有声嚥下。鼻吸清气，送至丹田，稍存一存，又自下部如前轻轻提上，与脐相接而上。所谓气气归脐，寿与天齐矣。凡嚥下，口中有液愈妙，无液亦要汩然有声咽之。如是一咽一提，或三五口，或七九，或十二，或二十四口。要行即行，要止即止。只要不忘作为正事，不使间断，方为精进。如有疯疾，见效尤速。久久行之，却病延年。形体变，百疾不作，自然不饥不渴，安健胜常。行之一年，永绝感冒、痞积、逆滞不和、痈疽疮毒等疾，耳聪目明，心力强记，宿疾俱瘳，长生可望。如亲房事，欲泄未泄之时，亦能以此提呼咽吸，运而使之归于元海，把牢春汛，不放龙飞，甚有益处。所谓造化吾手，宇宙吾心，其妙莫能述也。

胎息秘要歌诀  ***************************
●闭气歌诀
忽然身染疾，非理有损伤。敛意归閒室，脱身卧本床。仰眠兼握固，扣齿与焚香。三十六咽足，丹田气越常。随心连引到，损处最为良。汗出以为度，省求广利方。
●布气与他人攻疾歌诀
修道久专精，身中胎息成。他人凡有疾，脏腑审知名。患儿向王气，澄心意勿轻。传真气令咽，使纳数连并。作念令其损，顿能遣患情。鬼神自逃遁，病得解缠萦。
●六气歌诀　病瘥即止，不可过，过即败气。
一曰呬。呬法最灵应须秘，外属鼻根内关肺，寒热劳闷及肤疮，以斯吐纳无不济。
二曰呵。呵属心王主其舌，口中乾涩身烦热，量疾深浅以呵之，焦腑疾病自消灭。
三曰呼。呼属脾神主其土，烦热气胀腹如鼓，四肢壅闷气难通，呼而理之复如故。
四曰嘘。嘘属肝神主其目，赤翳昏昏泪如哭，都缘肝热气上冲，嘘而理病更神速。
五曰吹。吹属肾脏主其耳，腰膝冷多阳道萎，微微纵气以吹之，不用外边求药饵。
六曰嘻。嘻属三焦有疾起，三焦所有不和气，不和之气损三焦，但使嘻嘻而自理。
●调理津液歌诀
人因食五味，壅滞闭三焦。热极苦涩盛，冷多淡水饶。便将元气疗，休再问壶瓢。热随呵自退，冷宜吹始销。口中频漱咽，津液自然调。若得如斯妙，冷热可无交。
●服气饮食所宜歌诀
修道欲得见真的，庖馔之中堪者吃。淡粥朝餐渴自销，油麻润喉足津液。就中粳米饭偏宜，淡面餺FG飥也相益。好酒饮时勃气销，生椒服之百病息。食前宜咽六七咽，以食为主是准则。饭了须呵三五呵，免教毒气烦胸臆。
●服气饮食杂忌歌诀
密室避风隙，高床免鬼吹。藏精身有益，保气命无亏。喜怒情须戢，利名心可灰。真神兼本属，禽兽及虫鱼。此等血肉食，皆能致食危。荤茹既败气，饥饱也如斯。生硬冷须慎，酸咸辛不宜。雨云风罢作，雷电晚休为。萝卜羹须忌，白汤面勿欺。更兼避热食，瓜果勿委随。陈臭物有损，死生秽无裨。须防咽入腹，服气勿多疑。
●休粮歌诀
千旧功夫如不辍，心中渐得尸虫灭。更教充实三丹田，转得坚牢百骨节。只欲思惟断食因，懒将品味加餐啜。腹虚即嚥下脐轮，元气便将为休绝。饱即宁心勤守中，饥来闭咽忘言说。如斯励力久成功，方信养生在秘诀。岂并凡常服药人，终朝修炼无休歇。营营药力尽成空，矻矻忍饥守不彻。争似常服太和精，便能清净生光悦。如贪外美乱正元，百疾临身自尪劣。
●慎守歌诀
精气切须坚慎守，益身保命得长久。人多嗜欲丧形躯，谁肯消除全永寿。未病忧病病难成，已灾去灾灾遣否。临终始解惜危身，不及噬脐身已朽。胎息纵然励力修，欲情不断也殃咎。阴丹体得道方全，如此之人还鲜有。
●九载功变歌诀
气并血脉共肉髓，筋骨发形依次起。欲遣衰老却童华，一年一为九载矣。
先端坐澄定，闭目息气，然后鸣天鼓四八通。以舌掠上唇外九遍，次掠下唇外九遍，又掠上唇里九遍，又掠下唇里九遍。即上唇外为南方，下唇外为北方，上唇里为东方，下唇内为西方，即以舌柱为中方。待津满口，即数努两腮，内气二十一遍，微从鼻涕出些子便咽。咽时须喉中鸣即汨汨也，想津气入下丹田。如此三遍、五遍。又，咽时须俟气出便咽也。

去病延年六字法（其法以口吐鼻取）  ***************************
总诀此行六字功夫秘要诀也。非此六气行不到于本经，以此导之若引经耳，不可不知。
肝若嘘时目睁睛，肺知呬气手双擎。
心呵顶上连叉手，肾吹抱取膝头平。
脾病呼时须撮口，三焦客热卧嘻宁。
●吹肾气诀
肾为水病主生门，有疾尪羸气色昏。
眉蹙耳鸣兼黑瘦，吹之邪妄立逃奔。
●呵心气诀
心源烦躁急须呵，此法通神更莫过。
喉内口疮并热痛，依之目下便安和。
●嘘肝气诀
肝主龙涂位号心，病来还觉好酸辛。
眼中赤色兼多泪，嘘之立去病如神。
●呬肺气诀
呬呬数多作生涎，脑膈烦满上焦痰。
若有肺病急须呬，用之目下自安然。
●呼脾气诀
脾宫属土号太仓，痰病行之胜药方。
泻痢肠鸣并吐水，急调呼字免成殃。
●嘻三焦诀
三焦有病急须嘻，古圣留言最上医。
若或通行去壅塞，不因此法又何知。

四季却病歌  ***************************
春嘘明目木扶肝，夏至呵心火自閒。
秋呬定收金肺润，肾吹唯要坎中安。
三焦嘻却除烦热，四季长呼脾化餐。
切忌出声闻口耳，其功尤胜保神丹。

许真君暗铭注  ***************************
学道养圣胎，长生久视之道，人人尽有希生之心，亦少学者也。圣胎者，胎息也，想婴儿赤子即长生不死之道也。存亡不存来。有信道气之者，不惜身命，始坚学道之心，深採玄微，方知究竟。则存亡而不存来。学之道，气通流以得玄趣为期，不畏亡而成之也。泥丸通百节，泥丸眉间入三寸是也，中有路入通顶后背脊，兼通达脚骨，中入气海大小利门，出似醍醐之效也。丹阙脉三才。丹阙，中宫心所治。丹者，赤色也，为绛宫，心君治之。管百城千国，皆心君血脉通焉。脉者，调摄和净也。三才者，三焦。上焦象天，中焦象人，下焦象地，治取元和之气也。去作三周计，不知玄道是气冈，测远近宽迮程途，亦恐不逢。坚志往游且若探讨学之周也。还时七日回。探讨得气之术，妙不能已，身不在他人，故不用多时回也。玄珠求海阔，言海内求珠，向来曾求则求无不得也。但恐思之能成，若不曾求，即如海阔也。赤水路无媒。赤水者，血也。玄珠未得，津血不成，无媒路也。善恶怀中秀，长生之术，善修之则易到，恶者不达之玄妙。修到气海，怀先光彩，一如秀影也。尿阿两畔催。唯思蕙白之气于背脊两畔去来。催者，急也，而成玄珠也。其中无一物，气在其中无一物，道气已成，用心已到无心之境，行住合无为之理，自然之乡也。搔首坐瑶台。首者，头也。搔者，动也，去之貌也。瑶台琼室，则日月之宫也。此为阳界，三魂受事之府，人神所居之宫也。

杨少师神仙起居法  ***************************
行住坐卧处，手摩胁与肚。心腹通快时，两手肠下踞。踞之彻膀腰，背拳摩肾部。才觉力倦来，即使家人助。行之不厌频，昼夜无穷数。岁久积功成，渐入神仙路。

白玉蟾真人秘诀  ***************************
我有神仙方，教子无损伤。频频热擦手，勤勤摩肾堂。心火常宜健，神水不可吐。华池灌频吞，切不可回顾。精盛而生气，气盛而生神。三物药周流，金刚不坏身。一念起于心，龙虎难拘束。子若不谨戒，安能去色欲。

养生要诀  ***************************
戒暴怒以养其性，少思虑以养其神。省言语以养其气，绝私念以养其心。
●又
早漱不若晚漱，晚餐岂若晨餐。节饮自然脾健，少餐必定神安。
●又
服药千朝不如独宿一宵，饮酒一斛不如饱食一粥。

正阳翁诀  ***************************
修真法，也无多，只要忘机炼睡魔。静定惺惺神不昧，养成真体出娑婆。

左野云口诀  ***************************
先补气，后补血，补得丹田温温热，便是长生不老诀。

紫阳真人固精铸剑接命口诀  ***************************
龙吞虎气全凭剑，虎气投龙剑自灵。
曲直刚柔从我用，诛妖万里不容情。
固精有妙诀，作用不寻常。左手拿龙住，右手运顶良。卧时数数百，前轻后重忙。心酸频洗水，才得剑坚刚。若是精微动，三指穀道藏。急将小便缩，提气望明堂。如此四五口，精回气自扬。二七令鼎作，诚心不要狂。缓缓依前法，从容体自强。三七行捶打，龙身壮且长。左手顺托住，右手作拳张。周回轻重打，洗水要相当。若有精微动，如前便气扬。周而复有作，百日剑光鋩。此是仙家法，知音要保藏。炼成行採补，却病一身康。

孙真人保生铭略  ***************************
人若劳于形，百病不能成。饮酒忌大醉。诸疾自不生。食了行百步，数将手摩肚。睡不苦高枕，唾涕不远顾。寅丑日剪甲，理发须百度。饱则立小便，饥乃坐漩溺。行坐莫当风，居处无小隙。向北大小便，一生昏幕幕。日月固然忌，水火仍畏避。每夜洗脚卧，饱食终无益。思虑最伤神，喜怒伤和息。每去鼻中毛，常习不唾地。平明欲起时，下床先左脚。但能七星步，令人长寿乐。酸味伤于筋，辛味损正气。苦则损于心，甘则伤其志。咸多促人寿，不得偏耽嗜。春夏任宣通，秋冬固阳事。独卧是守贞，慎静最为贵。强知事大患，少俗终无累。


类修要诀后言  ——————————————————————————————————————————————————————————————————————————————————————————

心丹歌  ***************************
内丹成就能有几，外丹我心亦不喜。惟晓人生天地间，顺受其正而已矣。父母遗体宜保全，更须为圣与为贤。圣贤万世不泯灭，要知能此即神仙。神仙有个捷径法，便泄天机且谈却。真丹原来即此心，心本良兮休作恶。任他众独不拘时，一味应教静养之。君既静兮则日休，四体诸臣自得宜。修行第一戒妄想，妄想能令真元丧。真元既丧病来侵，未免魂升与魄降。这粒真丹忒煞灵，好将性命认分明。若还苦被尘嚣累，何异风前去点灯。更闻心是枢机比，不运之时心要死。去拙存仁念莫差，视听言动一以礼。外役纷纷不可劳，精神有限易年高。行立坐卧皆须慎，无益之人莫妄交。虽然莫劳亦莫逸，陶侃终朝曾运甓。若逢有事力不胜，此是先时未能习。作事莫待筋力衰，少年去了不复来。天生我才必有用，肯教虚负天生才。我负才兮因嗜酒，极能溃胃休沾口。我今止酒觉气清，寡欲由来寿能久。寿能久，色莫贪，贪色何能种女男。採补之说亦邪道，阴阳道理合自然。合自然，须听命，财若妄求命亦尽。至于大怒更伤肝，不见乌江空自硬。人之脏腑要调和，大勇还须令不磨。七情俱要得其正，心自无疚乐自多。寒和暑，慎衣服；饥与饱，节口腹。衣服慎兮虚亦安，口腹节兮穷亦足。为人不可不知医，知医不被别人欺。无病休教常服药，药多不效反伤脾。一身全是脾为主，脾若一伤无计处。六般呼吸甚分明，升得水时火不举。火不举，在静中，莫听人言学坐功。坐功运气气不接，往日功夫一旦空。劝君更莫将摩按，按摩血脉终分散。只是搓揉自己行，自己行时甚方便。或对天时欠爽神，也须珍重小天身。小天能与大大合，那羡大天千万春。千万春兮如瞬息，此心更要存阴德。阴德从来用不穷，子子孙孙受其益。受其益，莫蹉跎，也须牢护此黄婆。若要形名长住世，请君试玩心丹歌。我作此歌皆正道，歌向君前君莫笑。世人苟能依此修，内丹外丹俱不要。舍却心丹若外求，何异挟山超海俦。不信但看黄河水，昼夜滔滔只顺流。
余既编辑是书而序诸前矣，不尽之意，将复有所后言。客曰：盍亦作一歌以代后言哉？余曰：余愧村妇驽马，乌敢效颦于西施之侧？驱驰于良骥之前哉？客曰：何伤乎？亦各言其志也。余遂唯唯承客命，援笔而作此歌，不尽之意，聊一写之。第以玄学，素昧其间，多所妄率，似有逆乎编辑之旨。然而要其理，实无二端。故玄则系之以迩，幽则系之以显，盖亦欲人得其旨而归之于正耳目者，幸勿讶焉。
万历壬辰孟秋朔日钱塘洞玄子胡文焕德甫书于全初庵中
