
自序  ***************************
于戏，霍乱而死者，可胜痛哉。夫霍乱，危急证也。霍乱而转筋，则证之尤危尤急者也。人一病之，生者少而死者多。大抵皆不死于霍乱，而死于治霍乱之医药者耳。僻处穷乡，赤贫如洗，偶病霍乱，犹有活者。以无医药之害，或仅藉外治饮水，反不致十死八九矣。夫医药之害，岂易言哉。今之为医者，大半食古不化，指鹿为马，好为大言以欺人。开口《伤寒论》，动手四逆汤，卤莽减裂，似是而非。又有读书不成，商买无资，从游于庸恶陋劣之门，以讹传讹，自以为是。不识人命攸关，峻药妄投，轻病转重，重者转为不治。而一遇霍乱，不问是寒是热，无不以丁附姜桂香燥温热之药，服之而不死者。尠矣，病家亦以为如此温热，而犹不能生，直霍乱者之命数耳。特未知医药之害，甚于霍乱。遂致孤人之子，寡人之妻，而人家并不咎诸医药。而为医者，能不动心乎？且是证也，每于夏秋之间，甚则流人似疫，合境皆然，而莫甚于去年，往往有减门之染。谓非暑湿热三气之所酿，兼之医药之害，抑何至于斯析乎。余目击病霍乱，而医者之丁附姜桂，服之无不含冤而毙，每一念及，辄为心痛。兹姑缕述前人名论如干，则是寒是热，朗若列眉，俾家置一编，庶几人人尽知霍乱之原由，胸中早已澈底澄清，则断不听医之模糊影响之谈，而被丁附姜桂之害也。因名之曰《霍乱燃犀说》。斯说之是耶，非耶，天必知之，非也，天将夺我之算，而是也，天必假我数年矣。请鉴此说者，拭目以俟。
光绪十四年戊子午月江左老瓠许起识于吴门竿术第二盦

题辞  ***************************
壬翁著作等身，惟此《霍乱燃犀说》，人家性命攸关，尤属紧要。非此刻翠裁红之句，急胜才华音韵之词，斯编一出，患者何幸如之。读竟浮一大白，并题两绝于下。
病分寒热路东西，识得东西路不迷。读此编如知定向，南针不号号燃犀。燃犀棒喝百千言，真谛分明要不烦。虽说浮生如短梦，岂容桎梏抱沉冤。
世愚弟杨引传初稿
时疫流行岁不虚，无分城市与村墟。扁卢也要区寒热，此是人间有用书。此是人间有用书，详言霍乱义无馀。那知诬热为寒证，积习难反溢里闾。
世愚弟王韬拜题
余于典坟，颇喜泛览，独方书从未问津，兹壬老亲家出示所著《霍乱燃犀说》，卒读之馀，恍然比年来时疫颠连，半由误治。亟促刊行，以挽未俗。
姻愚弟石鸿翥拜识
羡君妙术擅岐黄，卖药余间著作忙。素秉婆心存济世，更烦莲舌别成方。笔无滞象千言富，胸有灵犀一点藏。寒热瞭然能洞见，斯编彷彿是慈航。
姻愚小弟朱以堮初草
荒谬推谁最，人间第一医。死生若有命，药石亦何为？抛却丹山凤，呼来白屋鸱。吾公深感慨，涕泣语时师。
寒热如冰炭，此编读便知。参耆迷毒草，姜桂侮行尸。伤往纵难挽，追来尚不迟。亟刊行字内，免腐病人肌。
侄庭铨拜读谨题
迩年夏秋间每多吊脚痧与绞肠痧，即霍乱转筋与乾霍乱也。每多误以夏月伏阴所致，热药妄投，辄遭夭横。吾师特著《霍乱燃犀说》一编，悯含冤于既往。犀积弊于将来，诚济世之宝筏也。
受业谢继康百拜谨志


卷上  ——————————————————————————————————————————————————————————————————————————————————————————

霍乱证  ***************************
霍乱证，无论四肢厥冷，畏寒，舌白，一派阴寒气象，毕呈显露。若服丁附姜桂等药，则百无一生者矣。须知霍乱，总以暑热而成，有热极似寒者，即假寒也。所以徐灵胎有寒霍乱百不得一之说。
霍乱，非轻小证也。然治之偶合古法，竟有不药而霍然者。如饮水单方刮刺之类。
霍乱，有称为吊脚痧者，即霍乱之剧而转筋者，原非另有一证也。
霍乱，有呼为绞肠痧者，即乾霍乱也。按方书自古以来，从无痧证之名，殆不知始于何时也。至医说始载，叶氏用蚕退纸治痧之法，而江民莹误为解亦证。虽为杭堇浦所讥，然亦可见从前痧证不多，故古人皆略而不详也。迨国初时，其病渐盛，自北而南，所以又有满洲病与番痧之名，郭右陶著《痧胀玉衡》一书，推原极变，其说甚说，而痧之证治乃备。张路玉复分臭毒番痧为二者，盖谓恶气更毒于秽气也。王晋三又辨痧即外邪骤入，阻塞其正气流行之道之谓，而痧之病义益明。至情志多郁之人，稍犯凉热，即能成痧。且不时举发，亦由气血失其宣畅也。若干霍乱，则亦有不因痰湿饮食之滞，但为暑暍之气扰乱于中者，当以新汲水、地浆等治之耳。
霍乱，举世皆名为痧证也。王晋三曰：痧者，寒热之湿气皆可以为患。或四时寒湿凝滞于脉络，或夏月湿热郁遏于经隧，或鼻闻臭气而阻逆经气，或内因停积而壅塞腑气，则胃脘气逆，皆能胀满作痛，甚至昏愦欲死。西北人以杨柳枝蘸热水鞭其腹，谓之打寒痧。东南人以油碗，或油线，括其胸背手足内胻，谓之刮痧，以碗锋及扁针刺舌下指尖，及曲池委中出血，谓之搠痧。更服玉枢丹以治其内。是皆内外达窍，以泄其气，则气血得以循度而行，其胀即已，实即霍乱耳。非另有痧邪也。
霍乱，有先吐泻而心腹绞痛者，从秽气而发者多。先心腹绞痛而吐泻者，从暑气而发者多，郭右陶之说也。瀛按：霍乱有吐泻并作，有吐而不泻，有泻而不吐，有先吐后泻，有先泻后吐，总不外内停饮食，外感暑秽，而郁阻中宫，贼胃则先吐，贼脾则先泻。故先心痛者，则先吐。先腹痛者，则先泻。心腹俱痛，吐泻交作矣。然吐泻之霍乱，乃暑秽伤人气分，宜用油盐刮其皮肤。则痧不内攻。若心胸胀闷，腹中绞痛，或如板硬，或如绳缚，或如筋吊，或如锥刺刀割。虽痛极而不吐泻者，名乾霍乱。乃邪已入营，宜以针刺出血，则毒有所泄，然后再审其因而药之。若痧胀已极，难于刮刺者，又必先以药救醒，乃可以回生。明此三法，庶可十全。
霍乱，有素多湿滞而犯臭气，则正气郁遏，腹痛乃作。或上连头额俱痛，或下连腹腿俱痛。有痛死不知人，少间复甦者。有腹痛不时上攻，水浆不入，数日不已者。甚至欲吐不吐，欲泻不泻，或四肢厥逆，面青脉伏，或遍体壮热，面紫脉坚。但与生黄豆嚼之，觉香甜者，是臭毒也。急以烧盐探吐，或以童便制香附四五钱为末，煎汤顿服最效。世俗有用水搭肩背及臂者。有以苎麻水湿刮之者。有以瓷碗油润刮之者。有以瓷锋针刺委中出血者，总欲使腠理开通之意耳。其脉多伏，或细小紧涩，或坚劲搏指，中带促结，皆是阴逆阳伏之象，不可误认阴寒而投以丁附姜桂。虽砂仁之辛温香窜，亦不可轻用，若见面青唇黑，脉劲搏指，厥逆喘促，多不可救也。
霍乱，以脾土湿盛，而滞其升降之机。则浊反厥逆于上，清反抑陷于下，虽有热化寒化之分，必以治中焦之湿为要领也。瀛按：《灵枢》曰：清气在阴，浊气在阳，清浊相干，则为霍乱。盖因暑秽之气，郁滞中焦，使脾土阻而不能运动，气隧遏而不得舒，居中既隔滞，势必上逆为吐，下奔为泻。苟不急治中焦之湿，则顷刻间三焦皆邪，阴阳乖舛，而病益剧矣。
霍乱者，挥霍闷乱，成于顷刻，变动不安之谓，邪在上则吐，邪在下则利，邪在中焦，上逆而为呕吐，复下注而为利者。若久病上不能纳，下不能禁，名曰吐利，不得谓之霍乱也。
霍乱，头痛发热，身疼，霍乱之表症也。而有寒热之分者，以中焦上位，乃阴阳之交，而无一定之性。从阴化则为寒，每因寒凉而病始发，冬月多有之。从阳化则为热，因暑热而病始发，夏秋多有之。然因寒者，口必不渴，稍渴者，必属于热。仲景云：下利慾饮水者，以有热故也。瀛按：《伤寒论》有热多欲饮水，寒多不用水之文，此言外感之证，有热多寒多之辨。盖外感热邪入里已多，所以口渴而喜饮也。
霍乱之发，每因吸受暑秽，或饮食停滞，遂至清浊相干，乱于肠胃，而为上吐下泻。治宜宣土郁而分阴阳，祛暑秽而行食滞。土郁者，中焦湿盛，而升降之机乃窒，诸郁之发，皆从热化也。
霍乱，系因热而成者。经云：不远热则热至，热至则身热，吐下霍乱。奈《病源》《三因》等书，咸谓霍乱，无不本之风冷。遂致薛立斋，张介宾辈，专主于寒，从此印定后人眼目。凡患热霍乱者，皆被此数公杀之矣。如劳役田野之间，则暑热自外而入矣。或安享膏粱之奉，则湿热自内而生矣。是以不远热三字，亦非但以药食为言也。
霍乱一证，每发于夏秋之间者，正以湿土司气，而从热化耳。若其人中阳素馁，己土不胜湿，而复袭凉饮令，则湿从寒化，而成霍乱者，亦有之。然热化者，天运之自然，寒化者，他气之所逆，知常知变，庶可以治霍乱焉。
霍乱属热，《内经》文也。刘守真云：三焦为水穀传化之道路，热气甚，则传化失常，而吐利霍乱，火性躁动故也。奈薛立斋之流，敢以寒多立论，贻误后世，未窥至理，远不如徐氏百不得一之识见耳。
霍乱，有身热烦渴，气粗喘闷，而兼厥逆躁扰者，伤暑也，慎勿认作阴证。但察其小便必黄赤，舌苔必黏腻，或白厚，宜王孟英所制然照汤，澄冷服一剂，即现热象。此时若投丁附姜桂等药，转见浑身青紫而死矣，甚有手足厥冷，少气，唇面爪甲皆青，腹痛自汗，六脉俱伏，而察其吐出酸秽，泻下臭恶，便溺黄赤者，是热伏厥逆也。热极似阴，瀛按：至真要大论诸呕吐酸，皆属于热，诸逆冲上，皆属于火是也。急作地浆煎竹叶石膏汤服之。又有吐泻后，身冷如冰，欲沉欲绝，汤药不下，或发哕，亦是热伏于内。医不能察，投药稍温，愈服愈吐。验其口渴，以凉水与之即止，后以驾轻汤投之，脉渐出者生。然暑之为病，伤之骤者，则发之暴，伤之不渐者，则发之缓，故九月时候，犹多伏暑霍乱之证。
霍乱，以暑气入腹，恶心腹痛，上吐下泻，泻如水注。张凤逵曰：春分以后，秋分以前，少阳相火，少阴君火，太阴湿土，三气合行其政。故天之热气下，地之湿气上，人在气交之中，受其蒸淫之气，由口鼻入而扰其中，遂致升降失司，清浊不分。所泻者，皆五脏之津液，急宜止之。非通因塞用之谓也。湿甚者，胃苓汤分利阴阳，暑亦自去。热甚者，桂苓甘露饮清其暑火，湿亦潜消，若火甚之体，内本无湿，而但吸受暑邪者，白虎汤之类宜之。盖脏性有阴阳之别，阴虚者火旺，虽病发之时，适犯生冷。而橘朴等，仅宜暂用，阳虚者湿胜，虽寒润之品，非其所宜。如胃苓汤，已为合法，纵或体气极弱，亦不过补气清邪并用。若因其素秉之虚，而忘其现病之暑，进以丁附姜桂之剂，真杀人不转睫矣。
霍乱之转筋，尤在泾曰：肝主筋，上应风木，肝病生风，则为转筋。其人臂脚直，脉上下行，微弦。经云：诸暴强直，皆属于风也。转筋入腹者，脾土虚而肝木乘之也。按薛一瓢以转筋与痉证同，推义亦本此。《原病式》云：转反戾也，热气燥烁于筋，则挛瘛而痛，火主燔灼，躁动故也。瀛按：《内经》云：诸转反戾，皆属于火是也。或以为寒客于筋者，误也。盖寒主收引，然止为厥逆禁固，屈伸不利，安得为转也。所以转者，动也。阳动阴静，热证明矣。夫转筋者，多由热甚，霍乱吐利所致，以脾胃土衰，则肝木自盛，而热烁于筋，故转筋也。夫发渴则为热，凡霍乱转筋而不渴者，未之有也。张路玉曰：呕吐泄泻者，湿土之变也。转筋者，风木之变也。湿土为风木所克，则为霍乱转筋，平胃散加木瓜主之。有一毫口渴，即是伏热，种种燥热之药，误服即死。虽五苓散之桂，亦宜酌用。仲圣虽立热多欲饮水者，五苓散主之之法。然上文有头痛恶寒之表证，所以仍取两解之义，是桂枝原为兼有风寒者而设。故虽兼表证而非风寒之邪，或本无表证而内热甚者，岂可拘泥成法，不知变通，而徒藉圣人为口实哉。凡霍乱转筋，脉为兼弦，正以木旺而侮其所胜也。湿盛者，平胃散加木瓜可矣。火盛者，木瓜汤送左金丸为宜，王孟英因鸡矢白散之意，而立蚕矢汤一方，屡收奇绩矣。
霍乱，又有感恶毒异气所致者，即张路玉所谓番痧证也。卒然昏倒，腹痛，面色黑胀，不呼不叫，如不急治，两三时即毙，腹痛麻瞀，呕恶神昏者。或濈濈汗出，或隐隐发斑，此毒邪焮发于表也。有发即泻利，厥逆腹胀，无脉者，此毒邪内伏也。所患最暴，多有不及见斑而死者。初觉即以荞麦，焙燥去壳，取末三钱，温汤调服。重者，少顷再服，即安。盖荞麦能炼肠胃滓秽，降气宽胸，而治浊滞，而痧毒之专药，其毒甚面黑者，急砭委中穴，去黑血以泄毒邪。盖骤发之病，勿虑其虚，非此急夺，束手待毙。倘无荞麦，或服之不应，即宜理气为先。如香苏散加薄荷、荆芥，辛凉透表。次则辟邪为要，栀子豉汤加牛蒡、生甘草解毒安中。表热势甚，清热为急，黄芩汤加连翘、木通分利阴阳。斑点深赤，急用茺蔚汤下其血分之毒。如见烦扰腹胀，脉来数疾，急投凉膈散。如局方以竹叶易生姜，则毒从下夺。热剧神昏，虽合三黄，多不可救。烦渴引饮，遗尿，速清阳明，白虎汤加葱豉，使毒从表化。以上诸法，在未经误药，庶可挽回一二。

列方  ***************************
●地浆　《千金》　治乾霍乱及霍乱转筋。
掘黄土地作坎，深三尺，以新汲井水沃入，搅浊，少顷，取清饮三五盏，即愈。大忌米汤。
罗谦甫曰：霍乱乃暑热内伤，七神迷乱所致。阴气静则神藏，躁则消亡，非至阴之气不愈。坤为地，属阴土，曰静顺，地浆作于阴地，坎中为阴中之阴，能泻阳中之阳也。王孟英谓，得罗氏此言，治霍乱已思过半矣。蒋式玉称其勤求古训，信不诬也。按霍乱因无形之邪，由口鼻吸入肺胃之络，而阻其气道之流行，乃否塞不通之病，或清不能升，而泄泻无嚏，浊不能降，而腹痛呕吐。故用药皆以清凉宣畅为法。凡周时内，一口米汤下咽，即胀逆，不可救者。盖以穀气入胃，长气于阳，况煎成汤液，尤能闭滞经络也。盖汤热汤，饮酒澡浴并忌者，为其能助热气上冲也。若吐泻既多，元气耗散，内已无邪者。须以清米汤凉饮之。以为接续，不可禁之太过，而反致胃气之难复也。
●阴阳水　《本草纲目》　治霍乱吐利。
新汲水　百沸汤
各半和服。
李濒湖曰：上焦主纳，中焦主腐，下焦主出，三焦通利，阴阳调和，升降周流，则脏腑畅达。一失其道，二气淆乱，浊阴不降，清阳不升，故发为霍乱吐利之病，饮化即定者。分其阴阳，使得其平也。
●冬瓜汤　王孟英　治霍乱大渴。
冬瓜（去皮瓤）
水煎清汤，俟凉，任意饮之。
按：《永类铃方》用陈仓米作汤，今改用冬瓜汤，其功更胜。盖陈仓米虽能清热，霍乱平后，用之颇为得宜。若邪势方张，吐下未平之际，服之犹嫌其守。惟冬瓜甘淡微凉，极清暑热，无论病前病后，用以代饮，妙不可言，即温热病，用之亦良。
●救急良方　《外台》　治暑热霍乱，吐泻转筋。
新汲水
以一碗冷饮之。外以一盆盛水，浸两足，忌食热物。
●疗霍乱代穀食方
荞麦（焙燥去壳，磨粉，不拘多少）
上沸汤调熟，候温服之。盖荞麦性能炼肠胃滓秽，降气宽胸，而治浊滞，为痧毒之专药也。瀛按：《杨氏简便方》绞肠痧痛，用荞麦面一撮，妙黄，水煎服。李时珍亦曰：炒焦，热水冲服，治绞肠痧。庭按：方书荞或作荍。《诗》　陈风，视尔如荍。《毛传》云：荍，芘苤也。《尔雅》，荍，蚍衃。郭注云：今荆葵也，似葵紫色。谢氏云：小草，多华少叶，叶又翘起。邢疏舍人云：荍，一名蚍衃。陆玑云：荆葵，似芜菁，华紫绿色，可食，微苦。《本草》载，荞麦茎弱而翘，然易长易收，磨如麦面。又白居易诗云：荞麦铺花白是也。
●金茎露（顾圣符）　治霍乱转筋。
扁豆叶一握
捣绞汁，一碗饮。瀛按：扁豆叶，《别录》曰：治霍乱吐下不止。苏恭亦曰：吐利后转筋，用生扁豆叶一把，捣汁，入酢服立瘥。叶天士《种福堂》霍乱门中，亦选此方。
●伤暑霍乱方（包瑞溪）
冬瓜叶（一斤）　白霜梅肉（一钱，并核中仁用）
研烂，新汲水调服立瘥。
●处治转筋方
转筋起于足腓，俗呼腿肚。但以好烧酒摩擦其硬处，软散即愈。一法作极咸盐汤于槽中，暖渍之。一法以省头草同炒盐擦之，亦良。一法以棉絮浸酒中，煎滚取出，乘热裹之。一法以醋煮青布掩脚膝，冷复易之。一法令病人偃卧，将膝腕内以手蘸温水轻轻急拍，直待紫红筋现起，即郭右陶所谓痧筋。用瓷锋刺出血，立愈。并治乾霍乱。此名委中穴，在膝后对面。
●刮法（郭右陶）　治霍乱痧胀，乾霍乱。
背脊颈骨上下，及胸前胁肋，两背肩臂，用铜瓷蘸香油刮之。或用刮舌刡子脚，蘸香油刮之。头额腿上，用棉线或麻线蘸香油刮之。大小腹软肉处，用食盐以手擦之。按，张会卿曰：凡毒深病急者，非刮背不可。盖以五脏之系，咸附于背也。又须自轻而重，向下刮之，则邪气亦随之而降矣。
●刺法（同上）　治乾霍乱痧胀。
尝览古人遗书，东南卑湿之地，利用砭，今以针刺出血，即用砭之道也。凡霍乱痧胀，邪已入营，必有青筋紫筋，或现于数处，或现于一处，须用银针刺之，去其毒血，然后据证用药。看其腿弯上下，有细紫深青色，或紫色，或深红色者，肌肤白嫩者。方有紫红色，即是痧筋，刺之，方有紫黑毒血。其腿上大筋不可刺，刺亦无毒血，反令人心烦。腿两边硬筋上筋不可刺，刺之恐令人筋吊。若臂弯筋色亦如此辨之。其馀非亲见不明白，故不具载。至如头顶心一针，惟取挑破，略见微血，以泄痧毒之气而已。不可直刺，其指尖刺之太近指甲，虽无大害，当令人头眩。即一应刺法，不过针锋微微入肉，不必深入。按：乾霍乱，因毒邪入于营分，周身隧络为之壅塞，故又谓之痧胀，失治即死。唯用针刺，砭去恶血，取效最捷。益母草、莱菔汁之治番痧，皆取其能散恶血也。即古方探吐，以烧盐和热童便。虽云：性专润下，亦为其凉血之功有独擅耳。唯腹虽痛极而喜得温按，唇口刮白者。乃内虚阴寒之病，慎毋误用清凉，妄施针刺，而遗人夭殃也。
●茺蔚汤　治乾霍乱，腹痛骤发，深赤斑毒，俗呼为番痧。
益母草
以水浓煎，少投生蜜，或可不用。炖温恣服，取效。或加生莱菔汁半杯良。
●燃照汤（孟英）　治暑秽挟湿，霍乱吐下，脘痞烦渴，外显恶寒肢冷者。
草果仁　淡豆豉　醋炒半夏　佩兰草　制厚朴　黑山栀　酒炒黄芩　滑石
水煎凉服。
●连朴饮（同上）　治湿热内伏之霍乱，兼能行宿食，涤痰涎。
川连　醋炒半夏　香豉　川朴　石菖蒲　黑山栀
水煎服。
●栀子豉汤（《伤寒论》）　治暑热霍乱之主剂，兼解暑证，误服附桂而致殆者。
栀子　香豉
水煎服。
按：此伤寒吐剂也。王孟英治热霍乱，独推以为主剂。盖栀子苦寒，善泄郁热，豉经热腐，性格和中。凡霍乱皆由湿郁化热而扰攘于中宫，唯此二物最为对症良药，奈昔人咸未之察也。且二物之奇，匪可言罄，如偶以竹叶清暑风，配以蔻仁宣秽恶，湿甚者臣以滑朴，热胜者佐以芩连，同木瓜、扁豆则和中，合甘草、鼠黏而化毒。其有误投热药而致躁乱昏沉者，亦必藉此以为解救，厥功懋矣，而古人之治霍乱者，从不录用，岂非一大关典耶。
●六一散　即益元散又名天水散　河间　治暑热霍乱。
滑石　甘草
为粉，水飞，每服三钱，新汲水下。
●左金丸（丹溪）　治霍乱转筋，火邪内炽。
黄连　吴茱萸
为末，米饮为丸，如梧子大，每服三钱，以陈木瓜五钱煎汤下。此证因湿盛，而风木行脾者，石顽主平胃散加木瓜矣。若热胜而火烁于筋者，孟英独推是方为妙。张雨农极为首肯，云尝在京师，见社石樵少宰，亦以此药救活多人也。然昔贤皆未採用，何左金丸之蹇于遇乎。
●蚕矢汤（孟英）　治霍乱吐利，转筋腹痛，口渴烦躁，危急之症。
晚蚕沙　川连　大豆卷　酒炒黄芩　苡仁　木瓜　吴茱萸　醋炒半夏　黑山栀　通草
以阴阳水煎，稍凉徐徐服之。
●解毒活血汤（同上）　治温者痧邪深入营分，转筋吐下，肢厥汗多，脉伏溺，无口渴腹痛，面黑目陷，势极可危之证。
连翘　淡紫菜　川连　益母草　生苡仁　丝瓜络　石菖蒲　蚕沙　地丁　银花
水煎，入生藕汁，或茅根汁，或加白童便。
●黄芩定乱汤（同上）　治温病转为霍乱，腹不痛而肢冷脉伏，或肢不冷，而口渴苔黄，小水不行，神情烦躁。
黄芩　黑山栀　醋炒半夏　蒲公英　蚕沙　淡豆豉　陈皮　川连　吴萸
阴阳水煎服，转筋加生苡仁、丝瓜络，溺行者加木瓜，湿盛者加连翘、茵陈。
●昌阳泻心汤（同上）　治霍乱后，胸前痞塞，汤水碍下，或渴或呃。
石菖蒲　半夏　川连　竹茹　芦根　苏梗汁　黄芩　川朴　枇杷叶
水煎服，如小溲秘涩者，加紫苑。按，昌阳者，能扫涤浊邪，而昌发清阳之气。
●驾轻汤（同上）　治霍乱后，馀邪不清，身热口渴，及热邪内伏，身冷脉沉，汤药不下而发呃。
鲜竹叶　黑山栀　金石斛　省头草　冬桑叶　淡豆豉　生扁豆　陈木瓜
水煎服。
●致和汤（同上）　治霍乱后，津液不复，喉乾舌燥，小水短赤。
北沙参　枇杷叶　生扁豆　木瓜　陈仓米　麦冬　鲜竹叶　生甘草　金石斛
水煎服。
●黄连香薷饮（《活人》）　治暑热霍乱。
黄连　香薷　厚朴
水煎服。按：若夏月无表证者，切勿误服香薷，以疏卫气而贻暑患。
●木瓜汤（《圣惠方》）　治霍乱转筋腹痛。
木瓜一两
水煎服。余汤浸青布裹其腓，本方加桑枝五钱尤良。《外台方》用木瓜子根皮，食前汤服。
●扁豆散（《普济方》）　治霍乱吐利。
生扁豆
为末，入少醋，冷水和服，按：木瓜、扁豆，皆治霍乱之生药也。于此二方可见。瀛按：扁豆，李时珍曰：通利三焦，能升清降浊，故专治中宫之病，消暑除湿，而能解毒。《千金方》有扁豆、香薷各一升，水六升，煮二升分服，治霍乱吐利之方。
●藕汁（圣惠方）　治霍乱吐利。
生藕
捣汁服。瀛按：《圣济总录》治霍乱烦渴，用藕汁一盅，生饮。陶隐居、孟同州皆谓藕之功用，在乎破血故也。
●柳州方（柳子厚）　治乾霍乱不得吐泻，甚至冷汗出而气欲绝者。
盐（一撮，放刀上，用火炙透。）
以热童便和服，少顷，即得吐下，而气通矣。按此方极易极效，真神剂也。或用新汲水和服亦可。
●白虎汤（《伤寒论》）　治暑火炽盛而霍乱者。
石膏　知母　甘草　粳米
水煎，米熟汤成，去渣服。按治霍乱，宜用陈仓米。
●人参白虎汤（同上）　治证如前，而元气已虚者，宜此。前方加人参一味。
●竹叶石膏汤（同上）　治体虚受暑，霍乱吐泻，及暑邪深入等证。
竹叶　人参　半夏　粳米　石膏　麦冬　甘草
水煎服。此方治热极似阴之霍乱，用地浆水煎更妙。
●四苓散（《瘟疫论》）　治湿热霍乱，胸闷溺涩而渴者。
茯苓　猪苓　泽泻　陈皮
水煎服。按吴氏于五苓方去桂，而治胃中湿热，最为有见。且以橘皮易术，则无实中之弊，而有利气之功，当变而变，可谓善用古人之法矣。
●平胃散（《局方》）　治湿热内甚，霍乱吐泻。
苍术　厚朴　橘红　甘草
为末，每服七钱，水煎，加木瓜治转筋霍乱。按：此方专治湿重热伏之证，故多香燥。


卷下  ——————————————————————————————————————————————————————————————————————————————————————————

霍乱证  ***************************
客有见前编而谓曰：子于霍乱之热证，固属引古证今，述而不作，辨讹异别，义已无馀矣。然则寒霍乱百不得一之说，苟一遇之。将何施治，盍再以寒霍乱病证方药，详细述之。俾获见其说属热属寒，瞭如指掌矣。余即将寒霍乱之原由併成方，又缕述焉。
经云：岁土不及，民病飧泄霍乱。夫岁土不及，则脾胃素虚之人，因天运而更见其虚，中阳既虚，寒湿自盛，以致朝食暮泻。而为飧泄，甚加呕吐，而为霍乱。观其与飧泄并称，则知利者，必是清穀，而非臭秽。吐者，亦必澄澈，而非酸浊，小便之利，口之不渴，又从而可必矣。如此，才是寒湿霍乱，可以理中汤之类治之。故读书须以意逆其理，自然触处洞然，无往而不贯矣。且寒霍乱多见于安逸之人，以共深居静处，阳气不伸，加以坐卧风凉，起居任意，冰瓜雪藕，恣食为常。虽在盛夏之时，原不可谓之暑病，王安道论之详矣。轻则藿香正气散，或平胃散加木香、藿香、生姜、半夏之类。湿盛而四肢重著，骨节烦疼者，胃苓汤加木香、藿香、大腹皮之类。七情郁结，寒食停滞者七香饮。头疼恶寒无汗者，以香藿饮先解其表，随以大顺散等调其里。如果脉弱阳虚，腹痛喜得温按，泻出不臭者，来复丹。若吐泻不止，坐气耗散，或水粒不入，或口渴喜冷而不多饮，或恶寒战慄，手足逆逆，或烦热发躁，揭去衣被。但察其泻出不臭者，乃内虚阴盛格阳，宜理中汤，甚则四逆汤加食盐少许。更有暴泻如水，冷汗四逆，脉弱不能言者，急进浆水散救之，并宜冷服。然此辈实由避暑而反为寒伤致病，若误投清暑之剂，而更助其阴，则顷刻亡阳莫挽矣。世治此病而愈者，犹未确识其为寒也，送谓夏月暑病，通宜温热。噫，自家错认面目，而欲专信后人，何异痴人说梦耶。瀛按：治寒霍乱，亦必首察其厥阴之动静。倘其人肝阴素亏，内风暗动者，姜附等极宜慎用。即当用，亦须妥为驾驭。盖虽系中焦土病，然土病木必侮之。设使过剂，虽不似热霍乱之即为害，亦必增剧而缠绵难愈。
《伤寒论》云：吐利汗出，发热恶寒，四肢拘急，手足厥逆者，四逆汤主之。此阳虚之体，寒邪得以直入而为霍乱也。发热恶寒者，身虽热而恶寒，有热为格阳之假象，恶寒为虚冷之真谛也。四肢拘急，手足厥逆者，阳气衰少，不柔于筋，不温于四末也。首重汗出者，为阳有外去之象，故径用四逆汤祛其既入之寒，而挽其将去之阳。若止见厥逆恶寒，四肢拘急，脉来沉细弦紧，面如尘土，泻出不臭，虽属阴寒，而无汗出之候者，但宜冷香饮子治之。寒主收引，故四肢拘急，乃筋强不能屈伸之谓，与热症之转筋迥别，临诊极宜分辨，苟或颖倒误施，祸成反掌。
又云：既吐且利，小便复利，而大汗出，下利清穀，内寒外热，脉微欲绝者，四逆汤主之。此亦虚冷霍乱之候，四肢拘急，手足厥逆，虚冷之著于外也。下利清穀，脉微欲绝，虚冷之著于内也。虚冷甚于内，则反逼其阳于外矣。故其外候，每多假热之象，或烦躁去衣，而欲坐地，或面赤喜冷，而不欲咽，或脉大虚弦，而不住按，是皆元氧耗散，虚阳失守，甚加喘哕，最为危险。唯四逆汤可以驱内胜之阴，而复外散之阳。但小便复利，下利清穀八字，最宜著眼。灵胎所谓一证不具，即当细审也。倘热霍乱，因暑邪深入而滞其经隧，显脉细肢寒之假象者，必有溺赤便臭之真谛，临证慎毋忽焉。
又云：吐下已断，汗出而厥，四肢拘急，脉微欲绝者，通脉四逆加猪胆汁汤主之。尤在泾曰：吐下已止，阳气当复，阴邪当解，乃汗出而厥，四肢拘急，而又脉微欲绝，则阴无退散之期，阳有散亡之象，于法为较危矣。故于四逆加乾姜一倍，以救欲绝之阳，而又虑温热之过，反为阴气所拒而不入，故加猪胆汁之苦寒以为响导之用，即《内经》盛者从之之意也。
又云：吐利止而身痛不休者，当消息和解其外，宜桂枝小和之。如吐利止，里已和也。身痛不和者，表未解也，故须桂枝和解其外，所谓表病里和，汗之则愈也。但此为寒霍乱之兼有风寒表邪者而言，热霍乱后之表不解者，不得妄引此例。王孟英制驾轻汤最为合治，然其意亦不敢出仲圣之范围也。详其一日消息，再曰小和之者。盖以吐利之馀，里气已伤，故必消息，其可汗而汗之。亦不可大汗，而可小和之也。况彼热霍乱之后，津液尤虚，其可妄施汗法乎，此孟英之所以但以轻清为制也。
又云：少阴病，吐利，手足厥冷，烦躁欲死者，吴茱萸汤主之。少阴病，吐利，烦躁四逆者死。王孟英曰：寒中少阴，吐利交作，阴邪盛极而阳气不胜也。然先厥冷而后烦躁，犹有阳欲复而来争之兆。故以吴茱萸温里散寒，人参、大枣益气安中为治也。若先烦而后四逆者，阳不胜而将绝也，故死。此二条本少阴中寒，非霍乱也。然既明霍乱之治，不得不列其类证。盖恐后人遇此等病，亦以霍乱法施之。即仲圣列霍乱于《伤寒论》之意耳。

列方  ***************************
●理中丸（《伤寒论》）　治寒霍乱口不渴者。
人参　甘草　乾姜　白术
为末蜜丸，亦可水煎作汤服，合五苓散名理苓汤。
●附子理中丸（同上）　治证如前，而寒甚者。
前方加附子一味。
●四逆汤（同上）　治阴热霍乱，汗出而四肢拘急，小便复利，脉微欲绝，而无头痛口渴者。
甘草　乾姜　附子
水煎服。
●通脉四逆加猪胆汁汤（同上）　治阴寒霍乱愈后，四肢拘急，脉微欲绝者。
乾姜　甘草　附子　猪胆汁（和入）
水煎服。
●五苓散（同上）　治霍乱吐泻，口渴欲饮水，头疼身痛发热者。
猪苓　泽泻　桂　茯苓　白术
为末，白汤和服。合平胃散，名胃苓汤。按：此仲圣治热霍乱之兼有风寒表邪之方也。然隅反化裁，在人善用，如证与本条适合者，方中当用桂枝。若内伏暑湿之邪，而又过食生冷者，方中当用肉桂。其外无风寒之表，内无饮冷伤中，则桂可轻用哉。此石顽之所以示戒，而河间之所以加三石，吴氏之所以有四苓也。苟能因此而引伸其义，则无穷活法，皆可心领而神悟矣。
●桂枝汤（同上）　治寒霍乱后，身犹痛者。
桂枝　芍药　甘草　生姜　大枣
水煎服。
●厚朴生姜半夏甘草人参汤（同上）　治虚寒挟湿之霍乱吐利。
药即汤见。
孟英曰：古今治霍乱者，从未论及此方，予每用之，以奏奇绩。
●吴茱萸汤（同上）　治少阴吐利，厥逆烦躁，亦治厥阴寒犯阳明，食谷即呕之证。
吴茱萸　人参　生姜　大枣
水煎服。
●浆水煎（洁古）　治阴寒霍乱，暴泻如水，汗多身冷，气少脉沉或脱者。
桂枝　乾姜　附子　甘草　良姜
为末，每服三五钱，地浆水煎服。
●大顺散（《局方》）　治袭凉饮冷，阴寒抑遏阳气，而成霍乱，水穀不分，脉沉而紧者。
甘草　乾姜　杏仁　桂枝
上炒，如法为末，每服二三钱，汤和服。
●冷香饮子　治阴寒霍乱，脉沉细，或弦紧，无汗恶寒，面如尘土，四肢厥逆，阳气大虚之证。
附子　陈皮　甘草　草果　生姜
水煎一滚即滤，井水浸冷服。
●七香饮　治七情郁结，寒食停滞，而成霍乱者。
乌药　香附　枳壳　厚朴　木香　陈皮　紫苏
水煎服。
●神香散（景岳）　治乾霍乱，腹痛之属于寒湿凝滞脉络者。
丁香（七粒）　白豆蔻（七粒）
为末，清汤调下，小腹痛者，加砂仁七粒。
王晋三曰：此方治寒湿痧胀有神功，与益元散治湿热痧胀，可谓针锋相对。
●灸法　治阴寒霍乱。
以盐填脐内，上盖蒜片，安艾炷而灸之。《外台》法，以手拗所患脚大拇指，当脚心急筋上七壮。急筋，即屈伸不利而拘急也。喻氏法，凡卒中阴寒厥逆，吐泻色清，气冷凛慄无汗者，用葱一大握，以带紧束，切去两头，留白寸许，以一面熨热，安脐上，用熨斗盛炭火，熨葱白上面。取其热气从脐入腹。甚者连熨二三饼，又甚者，再用艾炷灸关元、气海各二三十壮。若腠理素疏，阴盛逼阳而多汗者，用附子、乾姜回阳之不暇，尚可熨灼以助其散越乎。
王孟英曰：读仲圣《伤寒论》，乃知病属阴虚血少者，概不可灸。必阳虚气弱者，始可用灸。而嘉言复辨阳虚者，固可以灸，若阳虚至于外越者，岂容再灸？可谓发前人之未发，足补长沙之未及也。世之不别阴阳而妄施灼灸以伤人者，岂特霍乱为然乎。吁，可叹已。
●附暖脐方　霍乱一症，皆由寒邪郁结，气闭不通，因而吐泻交作，至于多利亡阴，血液枯涸，则筋脉挛急，手足拘牵，即俗名吊脚痧也。此症朝发夕死，夕发朝死，无论药力不及，即重用猛烈之品，而热剂劫阴，终于不救。此散药虽峻猛，而由脐纳入，自能温通脏腑，不致伤阴，屡试屡验，识者珍之。
上猺桂心（八钱，去皮）　母丁香（一两二分）　硫黄（五钱）　生香附（一两八钱）　当门子（四钱）
上药共研极细末，每用三分，纳入肚脐中，外用膏药封贴，一时即愈。药性猛烈，断不可吃，孕妇忌用。

补方  ***************************
●藿香正气散（《局方》）　治内停生冷，外感风寒之霍乱，亦主水土不服之病。
藿香　半夏　甘草　紫苏　茯苓　厚朴　陈皮　桔梗　白芷　苍术（一本作大腹皮）
为末，每服三五钱，水煎服。若温暑热证，不兼寒湿者，禁用。林按：藿香正气散，温散之剂也误施于热霍乱，必增烦躁，面赤，揭衣卧地等证。而况动辄即投丁附姜桂者，当见下咽，无不昏沉厥冷，浑身青紫而死。犹谓阴盛已极，如此大热，尚不克救，而死者含冤。吁，可叹也。
●六和汤（同上）　治夏月虚人湿热内伏，而伤生冷，外感风寒之霍乱，吐泻寒热交作。
香薷　半夏　砂仁　人参　扁豆　赤苓　藿香　厚朴　杏仁　甘草　木瓜
●香薷饮（同上）　治暑月乘凉饮冷，阳气为阴气所遏，头痛发热，恶寒烦躁，口渴腹满之霍乱。
香薷　厚朴　扁豆
水煎，冷服。
●十味香薷饮（同上）　治虚人伏湿，复兼感冒食滞而成霍乱者，宜此方加减治之。
香薷　人参　白术　广皮　茯苓　厚朴　黄蓍　扁豆　甘草　木瓜
水煎服。本方去参、蓍，加藿香、苏叶，名消暑十全散，治夏月久伤生冷，复重感风寒而成霍乱者。
●鸡矢白散（《金匮》）　治转筋入腹。
鸡矢白（雄鸡矢，乃用白，腊月收干之）
水煎，滤清汁服。
●葱豉汤（《肘后》）　治霍乱发斑。
葱白（一握）　香豉（三合）
水煎，和童便服。
●芦根汤（《千金》）　治霍乱烦闷。
芦根　麦冬
水煎服，或与竹叶同煎。
●桂苓甘露饮（河间）　治暑热挟湿之霍乱。
茯苓　白术　猪苓　滑石　凝水石　肉桂　甘草　泽泻　石膏
为末，每服三钱，水调下。桂苓白术散，即本方去猪苓，加人参也。
●黄芩汤（《伤寒论》）　治温病变霍乱之主方。
黄芩　炙草　芍药　大枣
水煎服。
●黄芩加半夏生姜汤
原方加半夏生姜。
●半夏厚朴汤（一名四七汤　《金匮》）　治情志不舒，痰湿阻气而成霍乱者。
半夏　厚朴　茯苓　苏叶　姜
水煎服。按：此方既主七情不适之郁痰证，亦治寒湿不化，风感外侵，食滞不消，误投滋腻因而病剧者，无不所向辄捷。
●麦门冬汤（同上）　治霍乱后，馀热未清，神倦不饥，无苔而渴，或火升气逆，乾咳无痰。
麦冬　半夏　人参　甘草　粳米　大枣
水煎服。按：海藏以竹叶易半夏，治温热后房劳复之气欲绝者，大效。即不房劳复，而气液两亏，不能受重剂峻补，皆可以此汤，接续其一线之生机。
●附子粳米汤（同上）　治中寒霍乱，肢冷腹痛，吐少呕多者。
附子　半夏　炙草　大枣　粳米
水煎服。
●来复丹（《局方》）　治上盛下虚，里寒外热，伏暑夹阴，吐泻霍乱危证。
太阴元精石　硝石　小青皮　舶上硫黄　广橘红　五灵脂
为末，古法以醋丸，今易米饮为丸。
●异功散（钱氏）　治霍乱后，中虚主剂。
人参　白术　茯苓　炙草　橘红
水煎服。
●雪羹汤　治暑热霍乱吐泻，口渴气逆，烦躁眩晕等症。
陈海蛇（四两，浸洗极淡）　凫茈（二两，切即荸荠）
水煎至蛇烊尽，温服，代茶亦可。
●专治霍乱转筋方（《圣惠》）
原蚕沙（一两）
阴阳水煎，澄清温服。按：蚕沙，乃桑叶所化。夫桑主息风化湿，既经蚕食，蚕亦主胜风去湿，且蚕僵而不腐，得清气于造物者独纯。故其矢不臭，不变色，殆桑后蚕化，虽走浊道，而清气独全。《金匮》以鸡矢治霍乱转筋者，鸡属巽，虽不溺而矢独干，亦取少胜风湿，以领浊气下趋也。蚕沙既引浊下趋，又能化浊使之归清，性较鸡矢更优。故余以为霍乱转筋之主药，颇奏肤功，嗣见治痧飞龙夺命丹，用人中白一味，领诸药迅归浊邪下趋阴窍，较他方之藉硝以达下者，更觉贴切。故奏效尤捷，制方之义，可谓精矣。至来复丹之用五灵脂，亦从鸡矢白脱胎也。
枇杷叶（去毛）　浓煎徐饮。此方不但解霍乱之渴也，若深冬採之，刷毛洗净，切碎，净锅炒乾，瓷瓶密收，常以代茗，可杜暑湿时疫，及噎呃诸病。
生芋（一片）　垂危者放入病人口内，咽汁即苏，苏后再吃几片，取其宽肠去垢浊，破血清痧毒也。世传饮油、吞矾二方，取其引吐澄浊也。油滋腻，矾儿涩，皆有流弊，不如生芋也。
●普洱茶　浓煎温服。
●西瓜汁　治霍乱转筋，大渴苔黄，汗频无溺者。
按：凡阳气遏抑在内，虽热证而无汗，西瓜汁慎用。


跋  ——————————————————————————————————————————————————————————————————————————————————————————

跋  ***************************
霍乱，非怪证也。然而仓卒变端，医药辄误，则霍乱之不怪而怪，较诸怪证，而尤为怪也。惟是霍乱，医者都以热证为寒证，而治以热药，至死终不一悟。此则不独证之怪，而医亦无不怪矣。医药之怪，更怪于霍乱之怪。霍乱用医药误治而成怪，而医药在在皆然，不自以为怪，而怪乃锢矣。于是霍乱之无所为怪，而遂成怪证，怪何能知，怪亦可烛，此季父作《霍乱燃犀说》之由来也，昔温大真燃犀以照水怪，历历可数，虽医药霍乱之怪，非水之怪也。然读是说，则属寒属热，绝无混淆，胸有成竹，不使霍乱之遁形变相，不致医药之视赤成碧，岂非怪而不怪。设或霍乱之有怪，医药之怪，人能尽悉其怪，而怪肯化为不怪。是说奚翅燃犀之明，仅照水怪哉。
戊子夏日从子玉林百拜谨跋于崑山隐园之寓庐
