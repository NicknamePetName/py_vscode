
自序  ***************************
学道不成，退而学艺；鸡窗灯火，四十寒暑，转益茫然，诚哉！此事果难知也。医赘二卷，聊述旧闻，都无片段，就正有道，何啻一吷，詅痴之诮，所不免夫。
道光己亥重九日瘦吟自识。


卷上  ——————————————————————————————————————————————————————————————————————————————————————————

卷上  ***************************
1. 伤寒虽分六经，而三阳为要，而三阳则又以阳明胃尤要；以胃主生阳故也。若三阴不过阳明胃里事耳。未有胃阳不虚而见太阴证者，亦未有胃阴不虚而见厥阴证者；至于少阴，尤为阳明之底板，惟阳明告竭，方致少阴底板外露，若阳明充盛，必无病及少阴之理。盖少阴有温、清二法，其宜温者，由胃阳偏虚，太阴湿土偏胜而致；其宜清者，则由胃阴偏虚，厥阴风木偏胜所致。阳明偏虚则见太阴、厥阴，阳明中竭则露少阴底板。故柯韵伯以阳明为三阴之外护，可谓卓见。然愚以谓阳明亦三阳之同赖也。如太阳宜发汗，少阳养汗，汗，非阳明之津液乎？
2. 太阴以温为主，救胃阳也，厥阴以清为主，救胃阴也；由太阴湿胜而伤及肾阳者，救胃阳以护肾阳，由厥阴风胜而伤及肾阴者，救胃阴以滋肾阴，皆不离阳明治也。邪在太阳，须藉胃汁以汗之。邪郁少阳，所谓半表半里、经络之间，从乎中治者，须藉胃汁以和之，养汗以通元府之法也。谓之养汗者，太阳宜汗，阳明禁汗，少阳则不宜汗而欲其汗，不禁汗而非发汗，欲阴阳自和而如时雨之化者也。伤寒一证，全藉阳明，非至要至要者乎。
3. 《伤寒论》最重「桂枝」、「柴胡」二方，百十三方从「桂枝」、「柴胡」出者，实居大半。可见治病以和为贵，偏寒、偏热，不得已也。
4. 今之伤寒，皆温热病也，如太阳之「麻」、「桂」、「青龙」等证无有也。初起只须「葱豉」合「清心」、「凉膈」，或「阳旦」，或「葛根芩连」，或「柴连」、「温胆」之属，散表邪兼清里热，令其微汗而解；如热仍不退，渐觉口乾、舌燥，便当撤去表药，参入玉竹、天麦冬、生地之属以存津液，略佐薄荷叶等轻扬清透；若舌润不渴，而见胸痞，恶心，可于前「葱豉」等散表清里方中，枳、桔、「小陷胸」、「泻心」之类，宽胸消痞，此气窒不宣，故宜辛泄，不必滋清；若津液既伤，壮热渴饮，须「玉女煎」、「竹叶石膏汤」大滋胃液；若再烦闷、舌绛，须防斑点，急进「犀角地黄」，化入「至宝」、「牛黄」以清包络；即不传包络，胃液既劫，尚防厥阴风动而致痉厥。热痢宜「复脉」及「黄连阿胶」、「白头翁」等选用，以清滋少阴。此大略也；若作太阳伤寒治，失之远矣。
5. 温热病，利小便用「猪苓汤」；暑湿病，利小便用「桂苓甘露饮」。
6. 伤寒以阳为主，阳司开，故治太阳、太阴；表寒散太阳，里寒温太阴也。温热以阴为主，阴司合，故治阳明、厥阴；实热清阳明，虚热滋厥阴也。寒热不齐，从乎中治，中为枢也，故治少阳、少阴；或从枢而开，或从枢而合，旋转阴阳，环应不忒也。
7. 伏邪都属伏气郁发，盖所受者非一气，所积者非一年，蕴于异所，无关经络、藏府，风寒触之而不动也，暑湿触之而不动也，必俟天地之大气转旋，虚空之伏气郁发，而后人之有伏邪于气机之隐微者应焉。故其发也，往往充彻藏府，弥满三焦，难分经络，且其气错杂，非可以常法构也；然大旨不外苦寒清热，芳香解毒而已；以郁久而发，纵有寒湿，亦变燥热也。然此犹言其常也，如近年来寒湿伏邪，亦正不少，如「东坡圣散子」，自明以来从无用者，而今则应用颇繁。总之时行之邪，当因时制胜，不可拘守成法，亦不可偏信司天运气之说，而致迂远不切，但起《热病论》《伤寒论》熟读精思，更参之后世各家名论，如或论伤寒，或论温热，或论暑湿，或论温疫，或论中恶等书读之，久久得其气化之会通，则自能握其制化之要领矣。
8. 内无伏气，纵感风、寒、暑、湿之邪，病必不重，重病皆新邪引发伏邪者也，惟所伏之邪有微甚，有偏全，人之藏性有阴阳，有强弱，故就中又有轻重之分焉。
9. 大抵治伏邪总以通阳为主，通阳非用温之谓，虽用硝、黄亦通阳也；清阳旋转，节节通灵，何伏邪之不消散乎。无形令其旋转，三焦自有专司，叶天士可谓聪明绝世。
10. 内科于疡症多不甚留心，故方法亦不甚精熟，然肠痈有腹痛、吊脚、肩痠沉重、肌肤甲错可辨，肺痈有咳唾臭痰、胸前隐痛可辨，故不致南辕北辙。惟脉痔一证，与便血初无分别，而内科则仅知为便血而已，殊不知脉痔十居八九，凡三年、五年以至数十年不愈之便血，皆脉痔也。夫「阴络伤则血内溢」，是谓便血，病关藏真，死生参半，岂有久延之理；痔血出于肠府，故虽年久不致疲惫。此症最多，不可不知。
11. 今治风邪，都用辛散表药，不知风从燥化，汗为津液，于仲圣「桂枝」、「柴胡」二方所用人参、芍药、甘草、大枣之意，可谓全无理会。
12. 孙真人谓凡中风多由热起，可为要言，后世缪仲淳、王肯堂颇领其旨。
13. 《金匮》「防己地黄汤」，用地黄独多，《千金·中风门》用地黄、麦冬等汁者亦不少，可见风邪化燥，而治风必先治血也。后世此旨不传，乃有真中、类中之别，其实类中固宜固本，而真中亦无一味辛散之理，徒自妄生分别耳。
14. 《伤寒论》只百十三方，而治风、治寒、治暑、治湿、治燥、治火、治气、治血，治痰、治食、治水、治虫等法，无不备焉。
15. 今人皆以《伤寒》为不全之书，谓之未读《伤寒》可矣。试思东垣、立斋畅论内伤，能出「建中」、「复脉」范围否；河间、震泽畅论热病、温疫，能出「白虎」、「承气」范围否；喻西昌独出手眼，擅改《内经》，快谈秋燥，能出「竹叶石膏」范围否。而尚谓之非全书，真同说梦矣。
16. 左：心、小肠、肝、胆，肾；右：肺、大肠、脾、胃、命之说，本于《难经》《脉经》，非高阳生之杜撰，况以六气配六部，确有至理，未可非也。西昌乃谓二肠脉不当混处心、肺清虚之上；吾谓不然，手经皆自手走头，若二肠脉不应同诊于两寸，则二肠经亦不应上行之头矣，况六部皆手太阴也，降寸于尺，何殊五十步百步耶。
17. 脉位之说，吾所见者有四：《难经》《脉经》《脉诀》一也；景岳、西昌、士材所注《脉要精微论》二也；《褚氏遗书》三也；《韩氏医通》四也；可以合参，不可偏主一说。近见叶天士《医效秘传》一条亦佳，可以参观。
18. 凡病皆当合参，不可偏主一说，如舌苔白如积粉，就吴又可而论，乃疫邪初离募原，「达原饮」证也；而王绛雪又谓戊午岁自春徂秋，民病毋论三因，舌苔白者居多，有白滑、白屑、白粉之异，用姜、附则白苔厚而液燥，用芩、连则手足冷而阳脱。因制「姜桂汤」：姜汁为君，辛润泄卫，肉桂通营，佐以参、归、南枣甘补，应手而愈，若进吴氏法，岂不大谬。
19. 杨汘村以舌胖为阳虚之微。然须与肿大有辨；肿大而紫，乃是酒毒。
20. 舌色如猪肝，胃败之象，病多不起。
21. 看温热时邪，以验舌为要，而验舌之法，以辨燥润为要。
22. 舌起烟煤，总属胃虚，急宜甘温醒胃；平生经手用「人参养营」起者甚多，不可拘牵外象之寒热等证也。
23. 伤寒、温热、时邪，以渴不渴为要诀。不渴者用「柴胡」、「小陷胸」、「枳桔泻心」等为一队；渴者有二，伤上焦津液者，用「玉女」、「竹叶石膏」、「犀角地黄」等为一队；伤下焦津血者，用「白头翁」、「复脉」、「黄连阿胶」等为一队。盖肺、胃、心包宜甘寒，肾、肝宜参苦泄，苦以坚阴也。若调治非法而致实结，宜下；或络闭，宜开。攻伐太过而致正虚，宜补；或阳亡欲回，则皆属坏病，随机应变可也。「麻黄」、「青龙」之真伤寒证，江浙绝无，断不可用；惟冬温为秋燥之馀气，即伏暑之类而更感寒邪束之，间有用「麻杏石甘」者，亦不多见也。若寻常冬温，只须「葱豉汤」加玉竹、桔梗、白薇、青木香、生甘草足矣。
24. 暑疟多燥，其治在肺，重者，「人参白虎」或「竹叶石膏」加厚朴；轻者，杏仁、滑石、蔻仁、丝瓜叶、芦根、米仁之属。湿疟多寒，其治在脾，宜苓、桂、术、姜或「消暑丸」之属。暑湿两甚者，「桂苓甘露」加草果、知母。久疟多虚，「四兽饮」、「归耆建中」之类，更吞「鳖甲煎丸」。
25. 白痢湿化，虽主大肠而内关脾脏；赤痢风化，虽主小肠而内关肝脏。故白耐刚而赤耐柔也；久则同归于肾矣。或煦督阳，或濡任阴，皆治肾也。今人用药，全不察脏性之耐刚、耐柔，闻有治肾之说，便泥熟地为久痢要药，殊为可叹。
辟如「五苓散」，太阳之刚剂也，而「导赤散」，柔剂也；「平胃散」，阳明之刚剂也，而「白虎汤」，柔剂也。就一方而论，如「桂枝汤」，桂枝、生姜刚药也，而人参、大枣柔药也。或刚剂而参以柔药，或柔剂而参以刚药，无非因脏性之体用，病机之出入而为之错综变化，约之虽一言可了，推之实神变无穷。
26. 虚能生百病，因虚而致病者，断不可见病治病，然亦不可蹈蛮补之弊，当因证变通，随时消息；如中风一症，可用「续命」、「三化」等汤者固绝少，若一例「地黄饮子」，亦非法也。
27. 汉、唐人用丸子补药，所服甚少，不过十粒、二十粒而止，此意最精。盖服药如吃饭，必上顿消尽，然后能吃下顿，惟其消化之尽，而人之精神便充长于生生化化，之所谓造化存神也。若消有不尽，便属停滞，反为害矣；服药亦然，必药之渣滓、气味消融尽净，而药之精华醇粹方潜然默长，日积月累，有无中生有之妙，盖存神于气血之先也。今人用丸补方，有用至每服两许者，胃怯者安能免停滞之弊乎。
28. 《寓意草》治金鉴春温一症，自述收功反掌，并笑人见热烦枯燥之症，不敢用附子之愚。夫温病之异于伤寒者，在不恶寒而渴也，今身踡足冷，非不恶寒矣，半渴不渴，则非渴矣，且不载脉象，何所据而谓之春温邪？盖金鉴自是虚阳不归，阴火上盛，更感于寒，寒邪束其浮阳之夹阴伤寒证也，岂温病邪。果系春温而投「麻附细辛」，及「附子泻心」二方，覆杯而毙矣。
29. 世有患痼疾而百药不灵，往往奉行《感应篇》《阴骘文》而愈，此有至理。盖吾人身根于气，而气根于性。性者，气之生理也。气虚而投以参、耆补气，亦惟气中之生理也，未屈者方能有功。若生理已屈，补气何益？盖惟积德行善，乃所以直接生理而气自充长，以理为气之先天也。盖人之生也直而性本善，积德行善，则隐微之地，自有一种惬意悦心之处，故生理自完，而生气常伸，所谓「义理之悦心」，「犹刍豢之悦口」也。刍豢悦口，可以滋养其身，义理悦心，独不能温存其性乎？性得养而生理日充，生理充则生气自日新矣。此实理也。《老子》曰：「死而不亡者寿」，盖性无生死，生生不息者也，完得性分，与天同寿，生死且不足计，况区区病幻乎。
30. 治病必求其本，如同为湿热之证，因湿而蒸热者，必化其湿而热方退；因热而蒸湿者，必清其热而湿方行，不可混也。又如同为白舌、口渴之证，若湿邪内聚而津液不主上承者，当以舌白为据，而用辛温开湿，不以口渴为忌也；若燥邪上受，津液不司通降者，当以口渴为据，而用清润化燥，不以舌白为拘也。又可混治乎？
31. 看虚劳全要留心胃纳。胃纳强者，或清润，或滋填，可随证施治；若胃纳不佳，或大便不实，便当以照管胃关为要，不但清润非宜，滋填尤非宜也。
32. 看病总要在空处盘旋，方能「得之环中，超之象外」。
33. 「柴胡加龙骨牡蛎汤」，徐灵胎谓能祛肝胆惊痰，可治癫痫；「桂枝去芍药加蜀漆龙骨牡蛎救逆汤」，叶天士用以治疟疾之汗多亡阳者。并可为用古之法。
34. 「四君」补气，参、苓通，补胃气；术、草守，补脾气。「四物」补血，芎、归通，补络血；地、芍守，补经血。皆当分别以用。
35. 六淫之邪，惟寒、湿伤阳，风、暑、燥、火则无不伤阴，故治伤寒以存津液为要。
36. 六经实热，总清阳明；六经虚寒，总温太阴。
37. 六淫之感于一时者轻，伏气之积以数年者重。感于一时，不外六经，积以数年，乃在异所，即募原及奇经之属，卫气不到之区。故病不发则相安于不觉，如小儿之痘疹，然必异气外触，而后伏邪内动也。若夫冤业之邪、则尤甚焉。盖伏气虽隐于无形，终为病气，气尚有迹；故神仙鼓八脉之气而卫阳通彻，则邪无所容而终身无病。冤业不然，乃历劫以来无明所结，蕴于神光不照之区，而痴情不断，闇昧难求，非内照功深，天心洞彻，超然物外者，未易烛其隐而消其障也。《圆觉经》曰：「有形之罪可免」，其如无形乎；《中庸》②曰：「君子之所不可及者，其惟人之所不见乎」。此医者第一义谛也。不能医无形之病，非至医也，六淫云乎哉！伏气云乎哉！
38. 读《生气通天论》而知天人一理，天道生生不息，人能体天地好生之心以为心，修仁、敬、孝、悌、慈、信之行，以崇生生之本，是谓养生主也。若不能于天心上修仁、敬、孝、悌、慈、信之行，而徒务静功，纵能完复精神，终归变灭。盖不合《上古》《通天》之旨，而自绝于生生之本矣，乌得「死而不亡」之妙谛哉。
39. 邪入太阳，先伤营卫，而营卫实心肺主；「麻黄」治卫，肺家药也；「桂枝」治营，心家药也。推而进之，胃为卫之本，脾为营之源；故「麻黄」有加石膏法，散肺卫兼清胃气；「桂枝」有加饴糖法，和心营兼补脾血也。
40. 知心营、肺卫之统于太阳，则知叶天士所谓「温邪上受，首先犯肺，逆传心包」之说，仍不外太阳治也；盖「苇茎汤」之泄肺卫，「犀角地黄汤」之清心营，虽曰手经，实太阳地界也。
41. 今人知太阳主表，而不知太阳之里；今人知膀胱为太阳之里，而不知胸膈之上，心营、肺卫之间，皆太阳所统也。仲景不云乎，「病有发热恶寒者，发于阳也」，此太阳之表，表之表也；「无热恶寒者，发于阴也」，此太阳之里，表之里也。故误下而为结胸、痞症，则用「大、小陷胸」及「泻心」等方。曰泻心、曰陷胸，明明心胸之间为太阳所统也。此明证也。今人惟不知太阳里病，故于发阳。发阴之旨，往往不得其解，虽《尚论》《论翼》具空前绝后之识者，亦于此昧昧焉。殊不知发阳、发阴，同属太阳，同为热病；以发为中阴者固非，以无热为未热者，又宁免支离之诮乎。
42. 「病发于阳」，表之表者，「麻黄」证也；「病发于阴」，表之里者，即阳明之表，「栀豉」证也。今之温热病，用「清心凉膈散」，即「栀豉」之意，「病发于阴」之治法也；亦有发热恶寒而参用葱、苏、葛根之属者，即「麻」、「桂」之意矣，而不竟用「麻」、「桂」者，以江浙温暖，人多蕴热，无西北严寒之故也。若冬、春之交，如「萎蕤汤」、「阳旦汤」，因亦未始不用也。盖「发」者，自内而出之谓。「发于阳」、「发于阴」虽不同，而同为热自内出之太阳证，故曰：「热病者，皆伤寒之类」也。此旨不明，千家聚讼，而后叶天士有心营、肺卫之辨，可谓发仲景千古之蕴，惜其不引《太阳篇》中原文为证，而反牵合吴氏《温疫论》之说亦一失也。
43. 伤寒只一，而伤寒之类非一也。治伤寒只三法，汗以「麻黄」，吐以「瓜蒂」，下以「承气」；而治伤寒之类非仅三法也。世之病伤寒者少，病伤寒之类者多，世之医者仅知三法者多，而能立方于三法之外者少，此仲景所以有《伤寒论》之作也。「桂枝汤」，辨非「麻黄」证也。「栀豉汤」，辨非「瓜蒂」证也。「泻心汤」，辨非「承气」证也。种种妙义，无非为株守三法者设。是教人辨伤寒之类，非教人治伤寒也；是教人慎用三法，非教人用三法也；此仲景之苦心也。而后人乃谓仲景立汗、吐、下三法以治伤寒，其然乎。
44. 或谓怔忡病不全属心，亦当责之肾；梦遗病不全属肾，亦当责之心。可知心、肾之相关矣。
45. 太阳、太阴、少阴，大旨宜温；少阳、阳明、厥阴，大旨宜清。甲乙归戊土燥化，壬癸归己土湿化，此伤寒之大局也。
46. 喻西昌独辟秋燥，叶香岩大阐手经，自朱南阳、郭白云以来，诚可谓独开生面，别树一帜。盖温热之邪，皆从燥化，而心营、肺卫实当冲要，三焦之火用太过，二肠之津液被戕，必致心包之清窍不宣，而成内闭外脱之症，此「清燥救肺」、「犀角地黄」，以及「至宝」、「牛黄」、「紫雪」等方，实足以发仲景未宣之蕴。然其为病也，多燥而少湿，有热而无寒，故只须以上焦津液为主，而清解络热，不比正伤寒之头绪错杂、应变多方之难治也。
47. 「阳气者，若天与日」，吾人生身之命之本也。盖人之一身，五官百骸、皆死物也，所以运此五官百骸者，是活物，所谓阳气也。阳气有通而无塞，充满于五官、百骸、九窍、十二脏而运转不息。或外邪触之，或情志郁之，则失其健运之常，而通者塞矣。然治之者，仍须目注其阳气之屈伸，阳机之出入而利导之，则病无不解；所谓无形令其转旋，则三焦自能升降，如庖丁解牛，行所无事而塞者自通，此决病第一要诀，不可不精察者也。若不明阳气为生人之本，则受病者谁受，发病者谁发，而能却此病者，果藉谁之力而却之，皆茫无把握矣。
48. 阳气作而人因以生，阳气息而人因以死；一阳气之屈伸耳。故人虽有死、生之殊，而彼阳气者，初未尝与生俱生、与死俱死也；盖其为气，至大至刚，以直养而无害，则塞于天地之间，而超于死生之外。
49. 天体纯阳，有通无塞，有直无曲，有生无死，故为医而能通人之塞，直人之曲，生人之死，便是天医。
50. 仲景、叔和而后，能得《伤寒》之大旨者《千金翼》《本事方》《活人书》《补亡论》《总病论》数种为最精。今之读《伤寒论》者，类取后世无实之空言为秘本，欲其艺之出人头地也，难矣！
51. 《内经》治伤寒，只汗、下二法，故仲景虽分六经，而阳明、太阳证最多。（寒病统于太阳，热病统于阳明。）
52. 胸痞为少阳证者，以胸为太阳之里，又为阳明之表，表里之间，正少阳也。然太阳自是太阳病「泻心」证也，阳明自是阳明病「栀豉」证也，少阳自是少阳病「柴胡」证也，不可混治。何以别之？太阳必无热恶寒，阳明必发热不恶寒，少阳必往来寒热也。胸痞为温热、时邪所必见之证，而今之医者，亦不外「柴胡」、「栀豉」、「泻心」三法以治，但不能溯其源流，未必一一对症，故表而出之。温热之胸痞，盖阳明病也。
53. 刘河间、王安道、陶尚文、吴又可、张凤逵诸公，已畅言温热矣，后此如喻嘉言，周扬俊、张路玉、叶天士、薛生白，皆精于温热之源流者也，可知温热之不少于伤寒矣。吾四十年越历以来，凡病之属阳明、少阳、厥阴而宜滋清者，十有八九，如太阳、太阴、少阴之宜温散、温补者，百无一二，不知时代之不同欤，抑南北之异也。
54. 《四明心法》，亦只论得温热，故以养阴为要，若论伤寒法，岂止此。
55. 太阳病二三日，不得卧，但欲起，心下必结，脉微弱者，此本有寒分也。反下之，若利止，必作结胸，（寒实结胸。）未止者，此作协热利。（「未止者」下，原有「四日复下之」五字，盖衍文。）结胸宜「枳实理中汤」，协热利宜「桂枝人参汤」。注者以结胸为陷胸证，大谬。故拈出之。
56. 太阳与阳明合病、必自下利，「葛根汤」主之。《千金翼》云：「一作葛根黄芩黄连汤」，其义似长。
57. 太阳主表，阳明主里，焉得合病？惟太阳之里，即阳明之表，同位于心胸之间，故合病也。而半表半里正属少阳心胸之间，又少阳所辖，故三阳皆得合病，而三阴则无者，以不涉心胸故也。知此则不但合病、并病之由心胸以转旋，即传经亦由心胸以传化可知矣。盖三阳皆受气于胸中，胸中为诸阳之本故也。
58. 巨阳为诸阳主气，而阳明、少阳，不过因病以变名，非别有一气也。病在表，则为太阳；病在里，则为阳明；病在半表半里则为少阳。在表、在里及半表半里者，病也；曰太阳、曰阳明与少阳者，气也。病有风、寒、暑、湿之不齐，故面目不一，而应病之气则同，此巨阳初无二致，其为之阳明、少阳者，犹之金阊之有胥门、齐门，非不另有其门，然只是金阊而已。
59. 太阳为气实，阳明为血实，惟少阳为血弱气虚，故不可汗、下。
60. 三阴惟少阴有「承气」证，急下以存津液也，厥阴、太阴并禁下。《厥阴篇》所谓诸厥宜下者，是下其热，盖酸苦以泄之，非谓「承气」也。《太阴篇》曰：「若下之，必胸下结硬」，亦非谓误下太阴也，言纵有实热应下之症，见太阴即不可下，下之必阳邪内陷，太阴症仍在而反增胸下结硬矣。要知厥阴内寄相火，下之利且不止，太阴为至阴之脏，下之岂仅胸下结硬而已耶。再，厥阴何以下之便利不肯止，盖木火本伤脾阴，苦寒复损脾阳，阴阳并伤，脾将绝矣，利何由止；用「乌梅丸」者，一以杀木火之威，一以救脾阳之困，盖误下者厥阴而利不止，已属太阴，故刚柔之必并进也欤。
61. 少阳是开合之枢，太阳由胸而开，阳明由胸而合也；少阴亦开合之枢，太阴由腹而开，厥阴由腹而合也。三阳惟少阳症最少，表邪不及少阳，里邪亦不及少阳也。三阴惟少阴症最多，寒邪能犯少阴，热邪亦能犯少阴也。少阳无死症，二阳同卫之也。少阴多死症，二阴同贼之也。
62. 阳道实，故风寒实邪从太阳汗之，燥热实邪从阳明下之，邪之微者从少阳和之。阴道虚，故寒湿虚邪从太阴温之，风热虚邪从厥阴清之，虚之甚者从少阴补之。阳道虽实，而少阳为阳之微，故和而兼补；阴道本虚，而少阴尤虚之极，故补之须峻。
63. 《千金》《活人》有虚烦一症，此症甚多，而今人往往不知，误治者多矣。古法用「竹叶汤」，予常用「温胆汤」加麦冬、生地甚效。又百合一症，热病后肺胃阴虚而馀邪不清者，亦所常有，今人都不识也。
64. 热已离表，汗之既迟，热未入腑，下之太早，故用「白虎」，直清阳明，使热邪从小便而出，所谓「气化则能出矣」。当识「五苓」化寒水之气，「白虎」化燥金之气也。
65. 肝虚络痛，「旋覆花汤」佐以芎、归、桃、柏二仁甚效。热者「金铃子散」，寒者「当归四逆汤」，并皆佳妙。
66. 少阴主虚，故太阳之寒、阳明之燥、太阴之湿、厥阴之风，并能犯之，与少阳之汗、下、温、清皆不及者天渊。少阳为「中清之府」、「中正之官」，不染一尘者欤。
67. 太阳宜汗，阳明宜下，少阳宜和，太阴宜温，少阴宜补，厥阴宜清，此千古不易之法；但病有合、并，方有离、合，故治有先、后、缓、急。彼此之殊，须如星家之推命，纵同此八字，而取用有大不同者，取用或差，全不验矣。医家亦然，病不外此六经，治不外此六法，而错综变化之间，倘取用不真，纵方能对症，往往先后倒施、缓急失机而贻祸，况方不对症乎。故能读古书，犹非难事，善取用神，实医家第一难也。
68. 厥、利不尽属寒，柯韵伯特集热厥、利症于《厥阴篇》后，颇可嘉惠后进。
69. 太阳用太阳方，阳明用阳明方，人知之也；太阳不用太阳方，阳明不用阳明方，人不知之矣。有一经、两经同病而方亦兼治之者，有两经、三经同病而只治一经者，有全不用此两经、三经之方而反治他经者，有先治一经而再治一经者，有从脉不从证，有从证不从脉者，有脉证并不从而得之象外者；仲景书中，无巧不备，皆所以教人善取用神之法也。
70. 「太阳病，头痛至七日以上自愈者，以行其经尽故也」，此指本气。「若欲作再经者，针足阳明，使经不传则愈」，此指病气。七日再传太阳之说，及本气来复，非为病气传入厥阴，而再传太阳也。「若欲作再经」，亦非说七日以上不愈，而「欲作再经者，针足阳明」，使归併阳明也。
71. 古人谓杜诗可以治疟，此有至理。要知好文字皆可以治病，不独杜诗也；知此则知符篆却邪之理矣。总之：心精结撰，无不通灵，心力到处，感鬼格神，况区区病魔乎；但非平日心地上具有功夫，临时便少定力，徒恃符篆，亦不灵也。
72. 六经惟厥阴最难调治，盖厥阴内寄相火，本属有热无寒，纵使直受寒邪，症现四逆、脉细，仲景只用「当归四逆」、而不与姜、附可悟也；而「乌梅丸」中乃桂、附、辛、姜并进者，何也？盖厥阴火郁，必犯阳明，阳明气实则厥火自由少阳而散，苟胃阳不支，则木邪乘土，必撤阳明之合，而为太阴之开，以至吐利交作，亡阳可畏，故必重用温脾，俾以就阳明之实，而不陷太阴之虚，此转绝阴为生阳，以破绝阴之法也；否则酸苦等味，虽有清泄厥阴之长，能无害胃伤阳之弊乎。总之厥阴症全以胃阳为用神。胃阳胜，则转出少阳而病退；胃阳负，则转入太阴而病进。观仲景用「理中」以治霍乱，其义又易见也。
73. 害生之病，惟郁为最；养生之方，惟乐为先。乐者，不郁之谓。夫人之神气，好伸而恶屈，其屈伸之机，在自欺自慊之微，不仅能达观之谓也。但人非贤圣，焉能在在慎独，当此缺陷世界，苟能旷观一切，超然物外，不为薄俗炎凉所动，亦养生之要矣。
74. 人有无故而常郁郁不乐者，此由胆气不伸，膻中之阳不能敷布而然，当用「十味温胆」合「逍遥」治之，或「甘麦大枣」煎送「枕中丹」亦妙。不得意人往往犯此，医者见其脉涩，不知气郁，误为阳虚者多矣。
75. 嘉庆甲子以来，天气偏温，往往暑热太过，冬令少藏，人在气交之中，是以肾真不固，脾无正火，木失土培而不条达，郁久火发，反凌脾土，多致霍乱气脱。治之之法，大概「乌梅丸」是其主方，温通脾肾之阳，清泄厥阴之热，并行不悖也。就中有宜先温而后清者，有宜先清而后温者，有一温而肝火自散，不必再清者，有一清而真阳自回，不必再温者，有以填下而气固者，有以培中而木达者，有用芳香而阳始通者，有用金石而气方定者。种种治法，难以缕举，在人知其纲要而随机应变，不可执死板以求，然大旨则不能出「乌梅丸」苦、辛、酸协济之范围耳。
76. 热厥以「白虎汤」为主方，清化燥金也，而暑邪则加人参者，以其脉虚也。瘅疟则加「桂枝」者，以其骨节烦痛也。古人用药，一丝不乱。如此，又可见暑病而骨节烦痛，亦可加桂枝；瘅疟而脉虚，亦可加人参。医必执方而不执方，医不执方而必执方也。
77. 「太阳病，发热恶寒，热多寒少」，「宜桂枝二越婢一汤」。「脉微弱者，此无阳也，不可更汗」。此倒笔法，注家并谬，故订正之。
78. 周慎斋有肾不纳气，脾无正火，肝木火起之说。查庚辰、辛巳二年大疫，正合此义。盖庚辰春夏之交，雨水太过，湿邪内聚，长夏酷热四十馀日，阳气偏泄，冬冷过暖，少阴不藏，故是岁已有霍乱转筋、骤脱之症，然犹未甚。至辛巳春分时，肝木郁发之证，十人而九，所谓肾不纳气，肝木起火也；夏至后或吐泻，或筋急，须臾即死，闽、广最甚，江、浙继之，岂非其地温暖，阳气偏泄，以脾无正火而风动，湿郁则阴闭阳脱欤？后竟蔓延北省，远及外洋，是又非可以常理测矣。吁！安得慎斋其人，起而一救此生灵欤。
79. 少阳主骨，故柴胡为骨蒸要药。
80. 凤尾草背有金星，故又名金星草，其金星即海金沙也；用其根洗去泥、打烂，同鸡子清研和如膏，入麝香少许，厚敷脐上，一日一换，小便即长，退水肿甚速，不动藏府，信良方也。《纲目》有「青蛤丸」：用蛤粉同生蒜头打和，乾湿得所，丸如梧子大，每服二十丸，空心、开水吞送，亦小便渐长而肿自退。上方治热，此方治湿。
81. 鲜鲜合欢皮两许，煎服，治鸡盲颇效。俗名乌绒树。
82. 吐蛔，瓦松、炙存性，等分研细，和入制过炉甘石内，敷烂弦风眼，极有神功。
83. 青盐水煅管仲，为末，三钱、开水调化；止血热妄行，吐、衄等症。可代「十灰散」。
84. 一味白及，微炒、为末，糯米浆糊为丸，每服三钱，开水吞送；治肺痈神效，十服全安。袁简斋《子不语》误作白术，想及、术声音相近，听未确耳。
85. 疥疮外治无一定之方，惟每日煎鲜首乌一两、川萆薢五钱；服一、二十剂，重者二、三十剂，无不效。
86. 鲜鲜苍耳叶，搓熟塞鼻，男左、女右，截疟甚效。
87. 肾囊湿痒，用山茱萸皮、核，煎洗一二次即安。
88. 小儿小水不通，胀急欲死。囫囵莲房一只，煎服即通；鲜者尤妙。
89. 对口疽：用白狗矢、甘蔗渣，煅、等分研细，蜜调，厚敷患处，便渐高起，不必洗去，日日厚封其上，自然流出毒水而愈。
90. 妇人玉门腐烂：用硷一斤，研碎，置净桶中，冲入滚水半桶，坐上薰之，衣被围紧，勿令泄气，一二次自安。
91. 小儿关[疒/善]⿸疒贡头：拣食盐中硬块，填入烂孔令满，外盖膏药，即愈。
92. 「鸡肝丸」。治小儿疳积，目翳，肚大，唇红，渴饮，泄泻，此神方也：
琥珀、西黄、真珠、麝香、冰片、芦荟、辰砂、雄黄、青黛、百草霜各一分。用田鸡肝，煮熟；研和为丸，如绿豆大，每服二三分，醇酒送下。
93. 「金不换」。治一切无名肿毒：
麝香三钱，辰砂二钱，青红娘、去头翅、三钱，雄黄五钱，共为细末。掺膏药上贴。
94. 蜈蚣咬：用鼻涕乾擦上，立刻止痛；虽符禁无此神速。
95. 「定风散」。治猪、羊痫症。此方治胶痰实症，虚者宜参、茸、河车之属，庶可望安。
鱼胶二两，铅粉一两、鱼胶炒，皂矾一两、醋煅红，辰砂三钱、飞，共为末。每服二钱，酒调下。
96. 胡椒、雄黄，等分为末，掺膏药上，贴脐，截疟。马钱子、母丁香、各四枚，为末，掺膏药上，贴脐，止痢；或用米饮和丸，安入脐中，外盖膏药亦妙。
97. 「疔膏」：以透明松香、沥青各五钱，蓖麻子肉二钱五分，二味、大青石上以铁锤锤至前药黏在锤上，黏起如清水一般为度，又加飞丹一钱，再锤数百下，收小瓷杯内。如遇初起疔毒，以新青布照疔大小，摊膏药贴之，痛即止。少顷，毒水渐渐流尽。疔根如灯芯一条，拔出，仍将原膏贴上；至重者，再换一膏全愈矣。摊法：取瓷杯隔汤炖化，竹箸摊约一文钱厚。
98. 「六汁饮」。治咽喉痛久，形枯虚热，恹恹就毙者：
十年陈酱汁一两，竹沥一两，姜汁五分，白莱菔汁五钱，石菖蒲汁一钱，枳实磨汁一钱五分。以上六汁，调和、隔汤炖温，徐徐频服。愈后接服「雪羹」两月。
99. 盘肛杨梅疮，用熟石膏一两，黄升丹四分，研细，掺，神效。
100. 「海浮散」虽能止痛，然亦能长肉；毒未尽者不可轻敷，宜「寿星散」为妥。
101. 灶马俗名蟑螂，徽州人呼为油虫，炒熟，研细，每服二、三钱，井水调服；治小儿疳积神效。
102. 汉口膏药：
陶丹十两，铜绿十两，蜜陀僧五钱，白桐油四十两。先将桐油煎开，下陶丹，不住手搅，看油色紫黑，下铜绿，不住手搅，俟油中泡破、青烟起，下蜜陀僧，不住手搅，煎至滴水成珠，倾入瓷器，临用摊贴。
此方甚佳，予常用木鳖半斤，煎麻油三斤，以代桐油，尤妙。呼脓用「寿星散」（水澄南星粉），解毒用「生肌散」（生石膏、熟石膏、赤石脂），收口用「海浮散」（乳香、没药），去腐用「乌金膏」（巴豆炭）。
103. 外疡初起，用「远志膏」涂，最妙，「二味拔毒散」亦妙。
104. 七里神效散：
归尾二钱，乳香一钱五分，儿茶二钱五分，红花八钱，没药二钱五分，朱砂二钱五分，雄黄八钱，血竭二钱五分，冰片三分，麝香三分。
以上诸药，共研为细末。治刀伤、跌打损伤、昏迷；沉重者用温热水冲服三钱，轻者服二钱，外以药掩刀口伤处。如跌打未破者，止宜冲服，不必敷掩。约人行七里即愈，屡试屡验，真神方也。
105. 下疳方：
铅粉一两，乳香二分半，没药二分半，雄黄二分半，银朱二分半，轻粉二分半。用猪腰子剖开，搽药其上，扎患处。
106. 陈年烂腿方：
铅粉四两，龙骨二两，朱砂二钱，白佔二两，牡蛎二两，轻粉二钱。香油调。
107. 围边方：
铜绿一两，烟胶四两，回丹二两，枯矾三两，胆矾一两，人中白一两。香油调围。


卷下  ——————————————————————————————————————————————————————————————————————————————————————————

卷下  ***************************
108. 「冬伤于寒」者，非仅指冬时之伤中风寒，正谓「冬不藏精」也。「冬不藏精」之人，不但冬时易感风寒，亦且春易病温，夏易病暑湿，秋易病燥；六淫之邪，无不由不藏精而致也。故仲师特以伤寒名其书，正欲人葆精于未病之先，岂仅以伤寒一病之伤寒而名之哉。
109. 厥阴只是血虚郁热。
110. 寒实者，痰热也；无热者，无表热也；「小陷胸汤」的是正方。「白散」，劫法也，故曰「亦可服」。「亦可」者，非正法也。
111. 「麻黄升麻汤」，乃治误下厥阴温热、歹证之方。「千金麦门冬汤」、「五味子汤」、「活人萎蕤汤」，从此方脱胎者也。
112. 「文蛤散」，当从柯氏作「文蛤汤」。
113. 伤寒之邪，传胃而定。胃家实，则力能吞併诸邪而招降制化，自不致于传变。故凡传变之病，皆胃之无权者也。
114. 后人都以葛根为阳明表药。亦知阳明主里，无表法耶！少阳半表不可发汗，况阳明乎。
115. 脚挛急是血虚。
116. 胃为卫之本。故卫气之健行，亦藉胃阳之充实；太阳亦倚重阳明也。
117. 湿病脉沉细，阳虚气滞也；痉病脉沉细，阴枯血涩也。
118. 「证象阳旦」一条，乃血虚风燥之症，因用「桂枝」误汗致变，故详叙其救逆回阳，仍归补血、和胃等法。虽病属厥阴、阳明，而却与「桂枝」相疑似，故列于《太阳》以合辩。因稍有错简，遂为千古疑团耳。
119. 太阳之表已衰，阳明之里未实，是谓少阳病也。
120. 少阴「黄连阿胶」症，脉数、心烦，已逗厥阴之机矣；盖少阴只有虚寒，以君火藏而不用故也。凡有热象，皆相火之所为，非本病也。犹之厥阴门一切虚寒之症，亦少阴之所为，非厥阴本病也。
121. 便脓血乃厥阴热邪，用「桃花汤」者，因痢久伤及太阴之阳，故为之堵截阳明耳。
122. 观「吴茱萸汤」一方，则知少阴犯胃，的是厥阴来矣；温阳明以制厥阴，则少阴自甸安矣。
123. 少阳主气，故先寒后热；厥阴主血，故先厥后热。厥阴转少阳，则阳机通而病退；少阳转厥阴，则阳机塞而病进。
124. 蔬者，疏也，以能疏利肠胃也。乡村小儿多蔬食，故痘出稀而鲜险逆；鸟雀常以生菜饲之则不生黄，皆疏利肠胃食毒之功也。古人蔬谷并重，良有以也。
125. 风寒治在太阳，中寒治在少阴，风温治在少阳，风燥郁热治在厥阴，暑热治在阳明，湿温治在太阴。风湿治在太阳，寒湿治在太阴，燥火治在阳明。
126. 太阳脉浮，阳明脉大，少阳脉弦，太阴脉濡，少阴脉微，厥阴脉涩。风脉多弦，寒脉多紧，暑脉多虚，湿脉多濡，燥脉多涩，火脉多空；温热病脉大，疫病脉浑浑不清。
127. 近年有一吐泻而脉。色并脱者，此属气脱，与暑湿霍乱不同，轻者「理中」、「真武」，重者「来复丹」，如救一二。皆坐连年冬藏不固，炎暑太过，真阳泄越所致；养生者冬令宜远房帏，入夏更淡口腹，并戒生冷，可免此等病症。
128. 东垣方多偏温燥，盖中虚则脾阳不醒，寒湿内生，但用甘补而不参辛通，必反致壅滞矣。
129. 伏暑之邪，古无是说，至深秋而发者，始见于叶氏《指南》，然亦从无伏至来春始发者。近年则不然，往往秋暑过酷，冬令仍温，收藏之令不行，中气因大泄而伤，邪热因中虚而伏，直至春深夏初，因感他病而伏邪併发，其绵延淹滞，较《指南》所论更甚，而调治之法则尤难，非参、耆所能托，非芩、连所能清，惟藉轻清灵通之品，缓缓拨醒其气机，或可望生。若稍一呆钝，则非火闭即气脱矣。临症者不可不熟究之也。
130. 仲景谓有热属脏者攻之，不令发汗。脏者，心营、肺卫也，攻之如「千金苇茎」、「犀角地黄」、「黄连阿胶」，以及「紫雪」、「至宝」、秋露、花露、金汁之属皆是。盖脏热则气血呆钝而不灵，灵其气机，清其血热，的是第一要义，所谓无形令其转旋，三焦自有专司也。
131. 伏暑难治，固矣；即平常暑湿之邪，而遇中气素亏及好酒之人，亦不易调理也。盖中气先虚，而暑复伤气，暑必挟湿，而湿复滞气，气机已先呆钝不灵，用药稍不空灵，往往反增其病。如因其热，而用膏、连以清之，稍过则气陷而泄矣。因其湿，而用蔻、朴以开之，稍过则津涸而痉矣。或因其虚，而用参、术以补之，稍过则湿更壅，热更郁，而病更甚矣。夫清也，开也，补也，不可非也，而稍过、不及便不应手者，皆坐不明病机之进退，由于气机之转旋故也。临症者，苟能注目于气机之灵钝，而旋转其无形之生化，则或清，或开，或补，或兼用，或全用，或超然于三法之外，而仍能针锋相对，不离乎三法之准绳，则庶几乎。
132. 先天者，未形之机，不可以方所求，能立方于病机未动之先，是则真知先天者。近世都以肾为先天，夫肾，特脾胃之先天耳，非凡病之先天也。若然，则先天有方所矣，岂其然乎。
133. 《名医类案》载人暴缩小一症，盖死病也。嘉善金介峰云：曾目击一女，年二十馀，无故身渐缩小，不半载，居然襁褓，医无识者，后忽思羊肉，乃日饵之，渐复如旧，至今无恙。理之所必无，事之所或有，此之谓矣。
134. 治紫云风方：
胡葱十斤，用好酒十斤煮烂，去渣，再入钩藤十斤，三五沸，去渣。将酒饮尽即愈，重者不过两服。
秀水曹振翁亲试。据云：此症初起不过如蚤蝨斑一点，奇痒不堪，渐多渐大，如游风块而色红紫，隔夜已蔓及遍体，而手足尽肿。一乞者授此方，一服而愈，后传一人，亦效。
135. 痹症惟血痹、热痹二症最多；血痹宜「黄耆五物汤」，热痹宜「木防己汤」。
136. 痿症只是热，热为本，虚为标；东垣「清燥汤」、丹溪「虎潜丸」，治痿主方也。
137. 痿阳不尽属虚，有湿热下注者（滋肾丸），有胆郁不伸者（白蒺藜丸）。
138. 痉厥乃木火郁发，非水不涵木，即土不培木，无实症也。
139. 脚气乃湿郁肝火，臌胀亦然；但脚气气实，臌胀气虚。
140. 痘属脏，喜温暖，亦有腑热壅盛而宜清凉者，然非以清凉治痘。痧属腑，喜清凉，亦有脏气不振而宜温暖者，然非以温暖治痧。费建中之论痘，论疫疠也，高士宗之论痧，论内伤也，非痘痧之正法。
141. 病变不常，气血有素。穷不常之病变，须门门透彻；葆有素之气血，要息息通灵；斯可以言医矣。
142. 痘症始终以脾胃为主，钱仲阳之清凉，治阳明也，陈文中之温热，治太阴也。阳明无燥火，何必膏、黄，太阴无寒湿，何必姜、桂。
143. 伏气有二：伤寒伏气，即春温、夏热病也。伤暑伏气，即秋燥、冬温病也。所伏之气不同，而受病之体质亦异，且邪伏既久，正气必伤，故治之之法，与伤寒、伤暑正法大异。夫痘，即先天之伏气也，而可株守一说以求治乎？惟其发必沿门合境，有似乎吴又可《瘟疫》之说，故费建中一以清凉为主，而作《救偏琐言》。想其时、其地，适当其宜耳，非必后世他乡尽同其气也。不然，何以吴又可治大疫之年，即喻西昌治大疫之年也，而彼则谓惟进人参者多不死，与吴说大相径庭乎。学者思之。
144. 识得伏气，方不至见病治病，能握机于病象之先也。然非熟于亢害承制之理，亦岂能测未来之病乎；然非谓司天运气也。雨暘寒燠，在在留心，久当自悟耳。
145. 凡病以开郁为先，如表郁而汗，里郁而下，寒湿而温，火燥而清，皆所以通其气之郁也。病变不同，一气之通耳，塞则病，通则安，无所谓补益也。补益乃服食之法，非治病之法也。然近世宜补之病十九，不补之病十一，则何也？此固虚也，而非病也。盖虚能幻百病，东垣之所谓内伤似伤寒也，而非伤寒；景岳之所谓非风似中风也，而非中风；无非因虚变幻。由此推之，如疟、如痢、如痹、如痞，独不许因虚而变乎？因虚而致，焉得不补。是补者，补其虚，非补其病也。病无补法，开其郁，通其塞而已矣。虽就中非无因病致虚，及病不因虚而人虚之症，自宜通补并进。然通者，自通其病；补者，自补其虚。虽两相兼，仍两不借也。
146. 凡病皆可属寒，凡病皆可属热，凡病皆可属虚，凡病皆可属实。头痛身热者同，而所以头痛身热者不同也。医者眼光心力，苟未能洞照于头痛身热之表，宁免受病魔所瞒。盖治病者，治其所以头痛身热，而非治头痛身热也。
147. 治寒病，须察其有无热邪；治热病，须察其有无寒邪；治虚病，须察其有无实邪；治实病，须察其有无虚邪。留心久久，自能识病于病外，而不受病瞒矣。
148. 春温一症，固宜清凉，然不可不照管肾中真气。以其病由冬不藏精而致，恐热邪解而真阳亦脱，故邪解及半，便宜参以收摄肾真，如「生脉」、「都气」之属；若浮阳不潜，附子亦可加入。如国手下棋，遥遥先布一子，看似閒著，殊不知正是收局时之要著。盖众人较量官子，而国手胸罗全局也。今之见病治病，而后来缓不及事者，皆较量官子而失全局者也。
149. 无论大病、小病，都要通盘打算；狮子搏象用全力，搏兔亦用全力。仲景过人处，亦只是思致周密耳，粗心人断断不可为此事也。
150. 暑热无不伤气，补气而不清暑热，气虽复而暑热未必全消，必待秋凉、冬冷，方得潜融默化。若秋暑仍盛，冬令过温，则热伏不化，直至入春阳气开发，乃渐渐乘机窃发。治法：轻者「凉膈」、「解毒」，重者「承气」、「紫雪」，不但大忌参、耆呆补，即地、冬亦在所慎，以热伏既久，气壅不宣故也。观仲景用人参于「白虎」，东垣用益气于「清暑」，治虚而仍以理邪为主，自无将来留热遗患之弊。因知古人虽随时应病立方，无不通盘打算，后人草草看过，有负多矣。
151. 湿热胶固之邪，最不易治，要惟熟读西昌、石顽诸家，精通其义，不泥其方，而变化出之者，庶几得之。
152. 寒病少，热病多。寒病易识亦易治，以其无变端也；热病变幻不测，故难识、难治。如伤寒，热病也，故传变不常；若中寒，则显然易见，亦易治，始终不变也。稍有变端，必病已化热，应作热论矣。六淫之邪，皆从火化，能调火病，百病涣然冰解矣。
153. 吾吴前辈吴正功，只教人看《医方集解》，徐炳南晚年，案头只两本《广笔记》，青浦吴元常，以《临症指南》为枕中之秘，甪里平孚亭，于《己任编》亦然；可见心得处不在多也。然无心得者，不得以此藉口，欲求心得，正非多读古书不可，盖不博，亦断不能约也。
154. 人心无火则无孽，人身无火则无病。或曰：真火奈何？余曰：古无所谓真火之说也，《难经》但曰「肾间动气」，后人乃有命门真火之说，其实命门非水非火，秉于有生之初，生生之元气耳。寒邪直中，元气飞越，故用桂、附驱散寒邪而元气回，非补火也；热极而元气亦脱，古人用「生脉散」、「六味」以回其元气者，亦补火欤。「火与元气不两立」，岂有元气虚而反补其火者欤。此说始于立斋，原为内真寒而外假热之症而说，初不教人专以补火为事也。
155. 丹溪曰：「气有馀便是火」，盖平气即所以清火，清火即所以平气也；而景岳乃曰：「气不足便是寒」，然则补气即可以驱寒，驱寒即不须补气乎，殊为费解。吾恐气不足正因火耳，「火与元气不两立也」，经曰：「少火之气壮，壮火之气衰」；景岳之说，似于少、壮、承、制之理，尚欠分晓。
156. 东垣曰：内伤极多，外伤间而有之。丹溪曰：凡证与伤寒相类者极多，皆杂症也，杂病亦有六经所见之证，故世俗混而难别。由此观之，今所谓伤寒者、岂真伤寒哉。吾行道四十馀年，所治内伤十之七，杂病十之三，未见一真伤寒也，古人岂欺吾哉。
157. 「壮水之主」，补肾也；「益火之源」，补心也。后世以「肾气丸」为益火之方，恐非确论。
158. 胃虚宜补肾气，脾虚宜滋心血，心肾为脾胃之源，脾胃为心肾之交。胃实宜降肺阴，脾实宜升肝阳，肺肝为脾胃之用，脾胃又为肺肝之纽。心、肾、肺、肝无不交纽于脾胃，此脾胃之所以独立一科，而东垣、立斋之所以自成一队欤。
159. 心生脾而脾生肝，肝复生心；肾生胃而胃生肺，肺复生肾。心、脾、肝主血，肾、胃、肺主气。
160. 今人知心生血，脾统血，肝藏血，而不知肾生气，胃统气，肺藏气。
161. 人知木剋土而土剋水，而不知水生土而土生木。「二神丸」可以健胃，非肾生胃乎；「建中汤」可以养肝，非脾生肝乎。
162. 徐灵胎具有卓识，但欲超刘、李、朱、薛而远绍汉、唐，恐无是理。立法虽千古不易，用方须应时相传，岂有千百年不变之风气耶。
163. 丹溪谓瘦人心下痞，乃是郁热所致，此即立斋、鼓峰辈用「滋肾生肝饮」及「逍遥」合「左金」之证也。
164. 郁热化燥，自宜滋清；若郁热生湿，则仍当以「凉膈」、「通圣」等方为主，滋腻在所禁也。后人往往咎丹溪偏用芩、连、知、柏，殊不知丹溪本为湿热立法，不为燥热立法也；若血燥生风之症，丹溪亦不用芩、连、知、柏矣。缪仲醇佩服丹溪者，而立方都偏滋润，岂丹溪家一味苦燥哉。
165. 凡上年秋冬不寒，而入春反寒之年，肝家必多郁热，肾气自少藏聚，纵当清疏肝郁，不可不照管生阳，盖邪火与正火已混合一区，恐正随邪尽也。且肝本无热也，因木不条达，郁而生热，而木不条达，则由于脾无正火，而脾无正火，则又由于肾失藏聚。然则肝之邪火，即脾之正火，但藏于肾而为正，郁于肝而为邪；使肾气得藏，则脾土温暖，肝木条达，而郁热自化矣，何待疏耶。即使木火亢甚，亦宜连、附，或萸、连并进，断断不可偏用苦寒，致贻得指而失肩背之诮也。
166. 「逍遥散」加连炒吴萸，煎汤吞「附子都气丸」，庶几近之。此又春温门一内伤变局，较阴旦、阳旦，更上一层楼矣。
167. 纳气之法不一：如肾经寒湿而致气不归原者，治以「真武汤」，冲脉伏热而致气不归原者，治以「滋肾丸」，阴不恋阳而致气不归原者，治以「都气丸」；此皆气之不归，而非气之虚也。若气虚不续，自宜以「保元」为主，不但温清并缪，即滋纳亦隔靴搔痒矣。
168. 同一治内伤也，东垣是饥饱劳倦之伤，立斋是思虑色欲之伤，若近年却是秋暑、冬温之伤。既已消耗于酷日，又不使敛藏其残喘，中气几何，宁不困惫，故近年治法，总以培植中阳为第一义，如「异功散」加五味、炮姜、木香，可为主方；面白如傅粉者，再加黄耆、归、桂；如有伏热，佐使兼顾，燥热加麦冬，湿热加萸、连，但不可过剂；若中阳既醒，便去姜、桂，一以「生脉」、「六君」调理；病因暑伤，仍归暑治，辛热之品亦不得过剂也。
169. 沉良哉兄向有目疾，因上年冬暖，未免房劳，入春暴寒，以致浮阳不潜，目赤疼痛，两脉濡细，尺部尤空，用「附子都气」去泽泻，加牛膝、细辛，两剂痛止而红不退，因思相火之僭，不仅肾气之浮越，亦由君火之无权也，乃减去细辛，加入枣仁、龙齿、菖蒲、远志，四五剂而红全退矣，可见目疾之必关心也。
170. 凡伏暑伤中之症，亦必以补心之药收功，以暑喜归心故也。
171. 李述翁去秋病伏暑晚发症，自初起至向安，约百馀日，寒热如疟，不寐，不饮，不纳，大便不行者三十馀日，小水点滴疼痛，舌苔如漆。予因知其为内伤也，不论其症，不论其脉，直以参、耆退其寒热，以参、耆通其二便，以参、耆化其舌苔，以参、耆安其眠食而已，就中佐使如柴胡、石膏、生地、竹茹、首乌、归、药、栀、翘之属，无不出入，参、耆则无日无。盖翁由绵州解组旋里，寄迹鸳湖，水陆之劳，八千馀里，寒暑之侵，风水之忧，兼之令侄病殇，二女未嫁，妻妾善病，望七老翁，其心境为何如哉？见病治病，其能免乎。同时有叶丈者，与翁同病，亦且同庚，而纳穀、安眠，强翁十倍，邀余诊治；余用「金匮麦冬汤」。商之他医，咸谓必邪尽方可投补，乃日从事于犀角、石膏，渐至胃闭不纳，虚阳浮越，头项发肿，而医者犹作暑疡论治，以致肿势日盛，复邀余诊，则脉色并脱矣，惜哉。为医而不知岁气之亢害承制，人情之苦乐劳逸，死板医书，不能会通古今之全局，而欲操活人术，吾谁欺？欺天乎。
172. 大人、小儿，同一时也。伏邪、痘疹，同一义也。近来大人伏邪多挟内伤，补正为主，理邪佐之；每岁经治，无不尽然，间有不需补者，亦不多也。何小儿痘疹火毒之盛，亘古不变，而犀、连、膏、黄，动手便用耶？每当发痘之死丧无算，吾恐死于痘者十之三，死于药者十之七，岂今之儿医，但知有费氏一家，如陈文中、魏桂岩、万密斋、聂久吾诸家，全不知耶！抑劫数耶？伤哉。
173. 今春所见皆「冬不藏精」，春伤于寒之症。「冬不藏精」，则脾失温养，而肝木无气，不能条达；春伤于寒，则无气之木更郁，不伸而屈曲化火。其病多微寒微热微溏，心疼热，口乾苦，脉则细、软弦、涩，治之之方，温摄脾肾为主，清疏肝郁为佐。予用人参、山药、五味、益智、菟丝，以固其本，参入柴胡、白芍、青皮、萸、连，以理其标，往往见效。不用大苦大寒，恐更败其胃，不用大辛大热，恐更伤其气，但用从、引法，使之自归自化，而却病于不觉也。若立方稍不平淡，则病不服而激变矣。
174. 今年之病，只有养之一法，《己任编》有「养汗」之说，虽一隅之举，正今日之救命金丹矣。汗、下、温、清，无不宜养，直汗、直下、直温、直清皆杀人也。然非蛮补也。《古今医案》载：沉尧峰治大头天行一案，深得养法之妙，精玩之，可悟治近年之病。
175. 沉友山幼女出痘，延专科治之，曰：乾红、渴饮，火毒痘也，立方用犀角、黄连等药。且云：险中之险，六朝关节。友山素奉孙真人，因诣云豫堂求请签方而不服医药，不数日，灌浆结痂而愈。其签方则参、耆、归、术、桂、附等也；使进犀、连，尚有生理乎。
176. 痘症不必延医。痘果逆，医断不能生之；痘本顺，医反足以杀之。宁守中医之戒。
177. 有外感者，有内伤似外感者，有内伤挟外感者，同一头痛身热，不可不各求其故也。
178. 邪祟亦外感也。阴虚感热，阳虚感寒，神虚感鬼。
179. 血热肝痛，亦能发黄；盖血本湿类，气郁生热，则蒸黄矣，「许氏甘露饮」最合。
180. 鹤膝风乃足三阴不足之症，断不可用风药。
181. 痉病，燥病也。喻西昌谓「秋伤于燥」，吾亦谓「诸痉项强」，皆属于燥。观仲景于项背强，用「桂枝加葛根、加栝蒌根」二汤；于脚挛结用「芍药甘草汤」，都以生津养阴为主，则其为燥病显然矣。
182. 酸症，总因肝郁，但致郁之由不同。有风寒外郁，有湿热内郁，有气虚木不条达，有血虚木失滋润，以及气阻食滞，皆能作酸，治之当各分其因，不可混用「左金」一方。
183. 阴虚火炎而致失血，丹溪用知、柏则往往败胃，濒湖用丹皮亦未免辛散，予每重用山药一、二两，时见奇功。盖阴火上炎，总属脾虚不能坐镇中宫，任脉失其担任而致，苦辛焉能中窍，山药甘淡性涩，大补脾阴，脾阴固，则阴火自潜矣。
184. 血病初起，必先调气，气病日久，必佐调血。
185. 治虚劳，用丹溪法往往致败。然予曾治盛川一妇，年未三十，咳血夜热，一侧眠，饮食大减，口苦，脉来数软；用阿胶三钱，贝母二钱，川连七分，米仁、地骨皮各三钱，青蒿一钱，鳖甲五钱，川柏一钱；四帖，胃口大启，后用「四物」、知、柏、柴胡、鳖甲、丹皮，八帖，全安。先是其兄咳血畏寒，求治，按脉偏弦，知其饮邪，与「苓桂术姜汤」加五味、半夏、杏仁而愈，乃同其妹就诊，岂知病同而所因霄壤。因知东垣之甘温，治气分之虚火，丹溪之苦寒，治血分之实火，各有攸当，不可偏执也。
186. 曾治骨蒸热劳，用「紫雪」及生石膏露而愈者。《外台》《圣济》等方，岂可不考。
187. 拔管药条方：一江湖医者试过，余以万钱得之。
白矾一两，胆矾三钱，白人言三钱、用生豆腐煮过，火硝三钱，水银一两，铜绿三钱，锡粉三钱。以上七味，同入小铁锅内，用粗厚中碗盖好，无令走气，再用桑皮纸拈条以封碗口，再加生石膏末，将纸条盖没，再少用白矾末，水调，洒石膏末上；其碗底用生绿豆一撮铺平，然后政放上炼三炷香。老管用此。
新管用：巴豆油八分，生石灰一钱，铜绿三钱，斑蝥五枚，硷一分。共研细末，入生石膏入用。
洗方：红花、荆芥、归尾、生川乌各一钱。
188. 「酒客病，不可与桂枝汤，得汤则呕。以酒客不喜甘故也。」「喘而汗出者，葛根黄连黄芩汤」主之。
「太阳病，桂枝症，医反下之，利遂不止，脉促者，表未解也」，「桂枝人参汤主之」。（此两条错简，注家都顺文牵合，故订止之。）
189. 心气不足，痰火素盛，一下而阳邪内陷，神怯、烦、惊，直犯少阳之腑，故立方以镇胆为主。柴胡、参、半，温存胆气，铅丹、龙、牡，重镇胆怯，桂、苓通太阳之阳，大黄调阳明之阴，共勷清肃胆府之功也。
190. 「救逆汤」之蜀漆，乃蜀黍之误；古漆字无水傍，与黍相似故也。黍为心谷，用以救惊狂起卧不安者，取其温中而涩肠胃，协龙、牡成宁神镇脱之功也。二千馀年，惟柯韵伯疑非常山之苗，而不知蜀漆之果是何物，故特正之。此余闻之方大章先生者，先生名燮，吴中诗伯，尤工书法，袁仓山、梁闻山二老之高第弟子，精于医。
191. 太阴提纲：「若下之，必胸下结硬」，非下太阴也，太阳误下而成结胸与痞，则属太阴，便当于「桂枝人参汤」、「枳实理中丸」二方消息之。
192. 少阴虽属君火，以藏为用，其体常虚，惟赖太阳卫之于外，而表寒不侵，阳明镇之于中，而里寒不起；若卫阳不固而胃阳尚强，寒邪犹未便斩关直入，惟是胃阳失守，寒水无制，鼓厥阴之风而厥逆，挟太阴之湿而下利，则真火立见消亡矣。以此知卫阳尚倚胃阳为根蒂，而三阴则无不仰胃阳为柱石，可不重欤。
193. 凡少阴之宜滋清者，皆属厥阴，而厥阴之用温热者，则皆少阴也；以厥阴风化，内藏少阳相火，而少阴虽属君火，实主太阳寒化。
194. 厥阴转阳明则病退，转太阴则病进，故戒下，下之利不止，陷生阳而入绝阴也。厥阴病之生死，全看胃阳之进退，故以少阴负趺阳者为顺也；少阴负趺阳太过，不过咽痛、便脓血耳，故为顺也；若趺阳负少阴，则厥、利不止，而去生远矣。
195. 肝为血海，故厥阴病以亡血为眼目，观热厥之「四逆散」、寒厥之「当归四逆汤」，并以柔润为主，可知刚燥之非宜矣。又可知厥阴门之姜、附，断断为少阴设矣。
196. 乡里小儿遗屎于地，十日、半月之后，其土中必有一黑壳虫飞出，俗名疴夹虫。据吴西林云：伊族叔小卢先生，曾治一人得疴奇疾，诸药无效，后于先世所遗破书堆中，得一方投之，立愈；盖用疴夹虫为末，生军三钱煎汤调服也。病果奇，方亦神矣。
197. 伤寒，「胃家实」则不复传变，胃家虚则变证蜂起，于此见东垣果得仲景之心印也。
198. 丙申秋冬不雨，丁酉春夏沉霪，血素虚者，木郁不宣，加以雨湿伤脾，木邪郁发，夏秋之交，吐泻、转筋者比比，「厚朴温中汤」、「当归四逆汤」固是正治；然「黄连香薷饮」参合「四逆散」者，亦复不少。可见不尽属寒也，岂可与庚辰、辛巳年之寒疫同论哉。
199. 赵养葵、高鼓峰用「逍遥」、「六味」以治伤寒，盖暗合仲景厥阴门正法；后来叶天士，乃溯源于「复脉」及「黄连阿胶」等方，虽曰承接西昌，其实四明诸老、先有以启之矣。
200. 金蟾化管丸：
水银三钱，雄黄一两，大蟾一只，银硝一两，明矾一两。
先以水银、雄黄，用火酒二斤、渐煮渐添，酒尽为度，共为末，用纸包好，取大蟾去肠，留肺、肝，以药纳入缝好。另用银硝、明矾研末，入阳城罐，加水半茶盅，放火上熬干于底，入蟾于内，升文火二枝、中火一枝、武火一枝候，开看；刮下灵药，用蟾酥汁为丸，如芥子大。听用。
凡管用一丸，放管口，外盖膏药，自入至底，虽弯曲处能到；嫩管自化，老管自退，七日见效，如不全退，再用一丸，无不除根。海宁萧贯斋传，乃郎亲试过。
201. 倭烟之性，大概升提而涩敛，故初嗜之能醒睡，兴阳，摄痰，消食，平肝止泻，然大耗津液，尤伤中气，故久嗜之必反痰多，泄痢，痿阳，减谷，遗精，消瘦，甚至愈病愈嗜，愈嗜愈病，以至于死，无苟免者；诚大劫数，盖自作孽也。瘾未深者，痛自惩艾，用真川椒，或白芥子，或吴茱萸，日日吞服，亦可渐戒；即念稍深者，日服上药，大进补益，亦可渐减。但见断烟者数人，往往烟止而寿亦不永，可见此物之毒人者深矣。故凡烟客有病，当同大虚人感邪例治，不可见病治病，凭脉立方也。若因烟致病，则万病万死，和扁却走者矣。
202. 《金匮》痰饮门「甘遂半夏汤」，劫法也，故用甘草以激甘遂之悍，以逐饮邪之留伏也。赵以德、程云来并谓用甘草以缓甘遂之峻，恐未然。
203. 煮马兰，饱吃，可治内痈，试效者非一人矣，萧贯斋传。时同人在吴山啜茗，望隔江山色。桐乡冯春墅少尹，亦传一治臁疮夹膏方，用：
没药二钱，轻粉二钱，叭哒杏仁八粒，去皮尖。上三味共为细末，用脊髓大者一条、小者可两条，去衣，捣和，用老油纸如疮口大小，一面刺满细眼，夹好，缚于患处；重者两、三膏，无不愈。丁酉十二月二日，书于武林郡斋。
204. 墓头回，一名鸡粪草，切片，每服二钱，用水、酒各一盏煎服，治妇女血崩及经事淋沥等证，神效。此药在北京正阳门外同仁堂兑，每斤八百大钱。
205-1. 上海王协中先生言：血症愈后，每多反复，此由胃膜破伤，须用法补之。订方用：白及、鱼膘、丝绵烧灰，等分、丸服，永不复发。
205-2. 一人唇上一疮，血出如箭，月馀不止，医治无功，自分死矣。忽梦其先亡，语用：慄一枚，连壳烧灰，同硫黄等分研末，和敷而愈。以上二则，见新安《程杏轩医案》。杏轩著有《医述》，惜觅之未得。
206. 百合、狐惑、阴阳毒，皆厥阴病也，故汇为一篇。
207. 太阳主营卫。营出中焦，营气虚者，必加人参以建其中。卫出下焦，卫气虚者，必加附子以固其本。
208-1. 「伤寒脉浮，自汗出，小便数，心烦，微恶寒，脚挛急，（厥阴血虚风热，「芍药甘草汤」症）。反与桂枝汤，欲攻其表，此误也，得之便厥。咽中干，烦躁、吐逆者，作甘草乾姜汤与之，以复其阳；（救逆。）若厥愈足温者，更作芍药甘草汤与之，其脚即伸，（正治。）若胃气不和，谵语者，（胃气生热。）少与调胃承气汤；若重发汗，复加烧针者，（其阳则绝。）四逆汤主之。」（因甘草乾姜汤加附子参其间，附子温经，亡阳故也。）
208-2. 「问曰：证象阳旦，（桂枝。）按法治之」而增剧，厥逆、咽中干，两胫拘急而谵语。师言：夜半手足当温，两脚当伸；后如师言，何以知此。答曰：寸口脉浮而大，浮则为风，（风热。）大则为虚，（血虚。）风则生微热，虚则两胫挛，病症象桂枝，（芍药甘草汤症。）增桂令汗出，厥逆，咽中干，烦躁，阳明内结，谵语烦乱，更（平声）饮甘草乾姜汤，（若重发汗，复加烧针者，因加附子参其间，附子温经，亡阳故也，四逆汤主之。）「夜半阳气还，两足当热，胫尚微拘急，重与芍药甘草汤，尔乃胫伸，以承气汤，微溏，则止其谵语，故知病可愈」。
此二条，厥阴救逆症。
209. 「脉浮而芤，浮为阳，（胃阳。）芤为阴，（厥阴。）浮芤相搏，胃气生热，（胃阳。）其阳则绝」。（厥阴。）厥阴病，热多厥少为病退，「胃气生热」也，厥多热少为病进，「其阳则绝」也；故少阴负趺阳者为顺，趺阳负少阴者必逆，厥阴为阴之绝阳也。
210-1. 「阳明病，反无汗，（阴不得有汗也。）而小便利，（病不在气分也。）二三日，呕而咳，手、足厥者（厥阴。）必苦头痛，（三阴惟厥阴有头痛。）若不渴、不呕，手、足不厥者，头不痛。（非厥阴血虚火动矣，乃阳明液燥不汗也。）
210-2. 「阳明病，但头眩、不恶寒，故能食（中风）而咳，其人咽必痛，（厥阴风火上攻。）若不咳者，咽不痛。（「非风火矣，胃未和也。）
此二条，阳明、厥阴疑似症。
211. 「病人有寒，复发汗，胃中冷，必吐蛔」。此即趺阳负少阴之厥阴病也。
212. 纵、横二症，及热入血室诸条，皆厥阴血虚风火之症。
213. 痉病诸条，有曰：「发其汗，其表益虚」，谓之益虚，则未发汗而表自虚矣。有曰：「无汗而小便反少」，则不因汗而里自虚矣。有曰：「风病，下之则痉」，厥阴血液下竭也。有曰：「发汗太多致痉」，太阳津液外竭也。有曰：「疮家，发汗则痉」，盖津血重伤也。由此参观，痉之为病，其人体质本自血虚风燥，更外感风、寒、暍、湿等邪，治不如法，燥极而成者也；窃宜与霍乱同参，不仅与湿、暍合论也。盖霍乱吐泻，固属太阴湿土为病，而所以致上吐下泻者，实由厥阴风木乘脾而郁发也。故其眼目全在阳明，必以趺阳不负为顺：如胃家实者，既吐泻则湿郁已发，而风木自息；倘胃家不实而阳虚，则风木必挟寒水以凌脾，吐利不止而四逆；胃家不实而阴虚，则风木必煽相火以窜络，拘挛不伸而痉急。盖阳虚者，风从寒化；阴虚者，风归火化。霍乱与痉，总以趺阳为柱石者，其病同源也。吁！霍乱为太阴病，知之矣；而所以致霍乱者属厥阴，人未知之也。至于湿竭化燥、动风窜络之痉病，应属何经，应从何治，无怪其更不知矣。二千年来，厥阴一病，真同长夜，良可叹也。
214. 痉者，风燥病也，纵挟寒湿外邪，必兼顾胃津肝血。故仲景治太阳中风用「桂枝汤」，姜、桂固温散太阳，芍、枣、甘草，非滋养厥阴乎。「在天为风」，「在藏为肝」，「肝藏血」，治风先治血也，况痉固筋病乎。
215. 「百合」，心包络病也。伤寒汗、吐、下后，大邪虽解，津液未回，馀热熏蒸，肺不清肃，膻中郁结而成，盖热病后之馀邪也。肺朝百脉，心为百脉之一宗，故所用诸方，不外清肺通络，养心泄热而已；若燥涩甚者，「复脉汤」可以商进也。亦有不经汗、吐、下而病者，非伤寒遗热，乃离愁菀结，喜乐不宣所致，大约与脏躁相类。惟脏躁属足厥阴肝血虚，胆气不伸，百合属乎厥阴心包，血热而肺津不降为稍异，其为血虚气郁则一也。
216. 狐惑，亦伤寒病后遗邪，气血不清、厥阴风热郁蒸之证，较阳毒、阴毒则略轻，较百合则已甚矣。
217. 阳毒，阳经之热毒。阴毒，阴经之热毒。名之曰毒，自当以解毒为第一义矣。后人有以中寒为阴毒者，岂其然。
218-1. 暑邪入肝为疟，乃千古要诀。欲其提散，必需柴胡；欲其清解，必用青蒿；肝燥欲润，可用鳖甲；但寒不热，谓之牡疟，乃热郁使然，开提可效。
218-2. 痢疾：外有头痛，身热，胃风者，脉多浮数，用「香苏散」（香用藿香），加建曲、滑石、银花炭、生山楂肉；如赤白相兼，重用楂肉以和血。如系里症，亦属吸受时令暑湿，拒格三焦，用滑石为君，生姜渣、建曲、苏梗、鲜藿香、荷叶汁、稻秧；如赤多，加荷藕数片；胸膈拒痛作痞，加炒银花、蒲公英。如里寒症，「枳实理中」、「真武汤」。虚症必久痢休息，因病致虚，断无因虚致病者也。
218-3. 臌症：湿邪入络居多，消滞利水，徒伤气分，焉能奏绩。定方用：新绛一钱半，蜣螂虫二钱，延胡索一钱半，丝瓜络一枚，淡木瓜一钱半，川通草一钱，路路通十枚，生米仁八钱，陈香橼皮半只，干佛手三片，川郁金一钱，远志八分。即此数味，加减出入，自能奏捷。至消滞莫如红曲、鸡内金，达下莫如车前子，降气莫如苏子、川贝。
218-4. 咳嗽：新病辛以散之，久而虚者，甘淡为妙，如：沙参、川贝、米仁、玉竹、叭哒杏、川斛、蛤壳之属。阿胶绝无真者，滥用反致腻膈滞痰，碍胃减食。
218-5. 吐血：必理外感，徒以凉血，为害非小。
218-6. 消症：总属痰火，竹沥之外，缫丝汤亦妙。
218-7. 霍乱：系疫疠滞而不宣所致，有用热药幸而全，乃郁散而然，岂真有寒霍乱耶。如乡僻之所，只消鲜藿香煎服为妙；若转筋，揉、拿、刺、刮，或用棉纱线煎汤，顾亦能通络。至如「大顺散」、「附子理中」等，此因暑而过进冰水、瓜果所致之方，另是一症，不可漫试也。
218-8. 病名中风，其实不拘六淫何邪，入于血分络中，肝风因之而动，当审证用药，不可株守成法。
以上八则，不知何人手笔，在《己任编》眉间，虽未尽善，然非三折肱者，不能具此妙悟也，故录之。
219. 尝治一徽商，积虚痰喘，用「金水六君」加熟附、细辛、五味，煮米仁浆，丸，外用水澄生半夏、生姜二粉为衣，终剂而十馀年之疾如失，后治数人并效。
220. 北芦埂陈姓子，年二十许，手足拘挛，脉虚无力，作血痹治，用「黄耆五物汤」，加党参、熟附、归身、虎骨，百馀剂始能行动，乃去附子，加枸杞、白蒺藜、杜仲、陈皮，百剂全安。
221. 五弟润斋，纵酒失血，成盆不止，自觉少腹汹汹如潮上涌，医用大剂镇补罔效，时予寓闻川，急足促归，见其面色纯青，脉数，举按无力，肝伤竭矣，非大剂甘缓不可，用炙甘草二两，炮姜五钱，浓煎；一剂吐缓，三剂全止，继与「人参养荣」、峻补半年而安。损其肝者，缓其中也。
222. 方大章师之第三世兄，一日忽恶寒之至，蒙被昼寝，顷刻吐鲜血盈盆；师自脉之，曰：紧甚，此中寒也，投以「麻黄附子细辛汤」，一啜而愈。
周惠泉，酒湿凝寒，少腹㽲痛，桂、附、姜、椒，杂进半载，如水投石；乞方于师，授以茅术，吴萸各三钱；小水如注，其痛若失，不复再剂，浊阴出下窍也。
223. 客谓：「小柴胡」转少阳阳枢，「四逆散」转少阴阴枢。又曰：阳在阳位，阴在阴位，「阴阳不相顺接」，故厥；治者当下其阳于阴，如苦、辛、酸辈，若以厥为寒，而误与辛温发汗，则动其阳部之阳，必致口伤烂赤矣。
