
序  ***************************
《慈济医话》乃孙子云先生平日讲医徐谈，门人所窃闻而手志者也。先生川北汉中人，精岐黄术，医书无所不读，乃十年功夫，十年经验，犹于病者原委，未敢信心，又闭户自修者五稔，专攻《本》《内》二经，始悟医之为术，必先致力二经，洞悉形、脏变化之功能，药性生克之效力，然后涉猎群籍，舍短取长，方不蹈泥古杀人之弊也。癸亥春，北平实善社之医学研究会既告成立，先生主讲《本》《内》二经，并施医焉，积日渐久，其讲义及医方之记录，即各成专书。至课馀绪语及论病琐言，记者笔录所及，动关精理，仁言利溥，不可以终秘也，爰将癸亥全年录稿，分季编次，末附学者辑成论说二则，刊作医话第一卷，虽长篇短幅，繁筒不同，要旨为寿世活人而发佛主慈悲，儒崇施济，胥是道也，题日《慈济医话》，俾读者知书旨所在，不持高论，不尚空谈，无非本一片之婆心，施千万之仁术已耳。噫！医界后进，误于墨守一家言者众矣，玩索是编而有得焉，生死人，肉白骨，功德何限？古有句云，「闻君一夕话，胜读十年书」，不啻为医话咏也，是为序。
岁在甲子长夏祥寿谨序


卷一  ——————————————————————————————————————————————————————————————————————————————————————————

慈济医话（癸亥夏季）  ***************************
〔内经注重穀气〕
《内经》全部结晶，即在穀气，反复申论，总不离戊已部（戊已部属土，土属脾胃，病皆由土而生，土不生金，金不剋木，故治病当先以清胃、养阴、和肝为主宰）。
〔学医首要在读本、内二经〕
古方有不适于今世者，缘古今天之气候不同，人之嗜欲亦异。古方由伊时经验而得，故宜于古，不宜于今，亦犹今医本其心得，著书、立方，于今固宜，过千百年后，因气候嗜欲之转移，亦不适用矣。故曰：尽信书不如无书。吾以为学医初步，当先肆力于内经、神农书二种，既明人身形脏变化之功能，药性生克之效力，然后博採群书，舍短取长以作参考，庶不为书所欺，蹈泥古鲜通之弊。
〔立方忌泥〕
治病当尽力而为，症变与否，视彼命耳。然用方不可过泥，吾以书为成法，故翻而新之。诸子当以吾言为成法，再翻而新之，则更上一层矣。
〔今病多宜凉剂〕
今日用凉药，每见奇功，温散一投，立现败象。古方则用温散法者居多，论者咸怀疑焉。盖仲圣论医，乃言秋令伤寒宜用辛温以扶阳，与今之用凉药以养阴清胃者，其症不同，其法亦异，并非背道而驰。且创始难，改造易，凡事愈进愈精，不可泥古而废今，不可是今而非古，奚怀疑为，回忆二十年前曾用重凉剂（例如石膏八两、生军八钱），尚难见效，今则更宜加重。缘近日灯燃煤油，其光炫耀，夺人元神；其气邪恶，入人空窍，耗散天真，伤阴最甚。故阴亏之人较昔尤多，更加以不时御神，故用柴、桂，必见败象。若大凉剂，呈施之弱人，无伤也。
〔儿病视指筋定之〕
小孩视食指之筋，则知病所由来者，因商阳穴（食指之端）乃大肠之本穴，下通隐白（脾），旁连少商（肺），及于涌泉（肾），故筋至商阳则胃败，良医弗为。其筋不现而病重者，寒热至极而闭也。其筋现而病不重者，偶感暴寒、暴热也。寒热内侵，肺胃首当其冲，故阳明筋现，重长轻短，乃寒热侵感其筋所致也。
〔治痧疹之法〕
凡人饮食之输送，以脾为君；口鼻之呼吸，以肺为君。各病发源，不由饮食之停滞，则由口鼻之吸秽。治病之本，必先养阴而清胃。然服药胃当其冲，故清胃尤重。今人多谓痧疹宜散不宜降，害人不可计数。此症统发于胃肺二经。轻者散之，可以获愈。重者若一用散，则以风生火而热内陷矣。吾对斯症，以石膏清胃，生军降滞而为君，故必重用。臣以木通去小肠热，知母固其先天，佐以鲜芦根、鲜生地，以清肺，以二花、连翘去毒而为使，再以生草和之，视病之轻重而后用引。
〔治痧疹之用药〕
治痧疹之药，大黄可重用，朴硝不可用者，缘朴硝能泻真阴，大黄则有消瘀生新之功，并能透表也。
〔论膈症〕
膈症凡四种：一由胃寒而得，必畏酸心糟，宜丁香为君；二痰热结于胃，宜毛红、生军大消之；三血瘀胃间，宜桃仁、当门子破而散之；四即消症，宜活鹿尾血大补之，此种最难治，十可活六。
〔痰带血治法〕
痰中带血，治法以清肺、凉肝为主，佐以茅根，重用藕汁为引。他如杷叶、鲜生地、鲜石斛，均可过两用。若花蕊石，则性滞不宜多用。
〔温病治法〕
温病燥粪既下，正汗可出，药不能离芦根、薄荷、大黄、石膏，引不能离紫雪、牛黄散。
〔劳症治法〕
劳病之午后发烧者，因形神妄用，虚极成劳，午后阴正用事，阴阳相争，上下不并，阴与阳争而外泄，阳为阴格而内扰，真阴不固，故午后作烧。治法应以大养阴品为君，佐以真牛黄清心丸，可冀万一。
子后作烧，天明盗汗、作喘之劳症，乃阳气不足也。子后阴将衰，阳将盛，阳气外泄，阴为所克，故子后作烧，天明盗汗作喘。治法宜参宜耆，或可万一。稍一不慎，阴阳倒置，死于药矣。今死于药者，十居八九，伤哉。
〔肝症治法〕
肝气为热症，发源于心之不遂。盖木郁则生火，火生则土败，土败之由，因木盛有以克之。治法在泻肝以治本，养阴以治标。金木一平，脾土自固。若因土败，遂投养脾之品，使之反助木火，奚啻以油救火？故参及首乌均不可用，即耆亦不可重用也。
〔怪病治法〕
人必先自迷，而后鬼能迷之，故吾医怪病，用药而不用术。凡遇鬼神之病，在初起时，用通关散开其窍，用安宫牛黄丸清其内，若附会鬼神而不医以药，则疯癫之症成矣。
〔肝疯治法〕
某妇症系肝疯，菌由脏内生，手术难达，毒药难攻，故为痼疾。精神学吾素茫然，然以理测之，当与道家法相近。道家治病有二法，一、因病家信仰，心坚即利用之，使其心专而蔽欲，欲寡则神自易养，而病可得愈。二、我自有纯功，五脏皆有馀气，运我身气之有馀，以补病者气之不足是也。故道家功夫，皆本于《易经》，法于《内经》，用心性自养之法而成，与精神学大概相通。此疾吾有一法，未卜效否。使其打坐，用玄牝法以左手握右手大指，再用右手握左手，先盘右膝，次盘左膝，心想两目间之祖窍，目微睁，不可用，不可睡，以身上舒畅后，将疲未疲而止。地须静室，不拘何时及时之长短，但须先缓腰带、腿带，使血流通，心要专一，悲喜胥忘，一意注于祖窍，暴风疾雨时不可入坐，如识字者，可诳读经卷或格言，每日若干遍，谓长生之术。在是，令其心专神固，声发气宣，亦或收效于万一也。若服药则不过凉肝化痰之品。
〔大黄木香适用何病〕
大黄、木香皆足伤气，然二者比较，性各不同。寒凝气滞者宜用木香，绝无伤气之弊，于气虚者用之则破气矣。大黄有消瘀生新之功，不过重用伤血耳。
〔脾湿啜粥法〕
薏仁米（半斤）　真建莲（四两）　芡实米（四两）　合而熬成极烂之粥，饥则用白糖调食，不可咸食，一次熬出，可用二、三日。

慈济医话（癸亥夏季）  ***************************
〔六脉之部位〕
左寸：手少阴心（与手太阳小肠相表里）。关：足厥阴肝（与足少阳胆相表里）。尺：足少阴肾（与足太阳膀胱相表里）。
右寸：手太阴肺（与手阳明大肠相表里）。关：足太阴脾（与足阳明胃相表里）。尺：手厥阴心包（与手少阳三焦相表里）。
左为脉之起处，右为脉之会处，尺为脉之根，寸为脉之止。左脉根于足少阴，止于手少阴，肝木居中枢。故脉之起处根于足，而止于手也。右脉根于手厥阴（心包通肾居下），止于手太阴，脾土居中枢，故脉之会处根于手，亦止于手也。就五行言之，左为脉之起处，肾部居下，又为天一生水，故居左尺。水生木为肝，故居左关。木生火为心，故居左寸。火生相火为心包，故居右尺。相火生土为脾，故居右关。土生金为肺，故居右寸，此五行相生之序也。再就气血言之，肾主藏，为阴中之至阴；心主火，火为阴中之阳；心包生于心，为阳少而阴多；肺主气，为阴中之至阳，此二气相摩之理也。
左心、小肠、肝、胆、肾，心与小肠是手少阴及手太阳，肝与胆是足厥阴及足少阳，肾是足少阴。右肺、大肠、脾、胃、命，肺与大肠是手太阴及手阳明，脾与胃是足太阴及足阳明，命是命门。阴阳离合论之太阳起于至阴，结于命门，命门是两目，因心包之脉（上通于肝，下达于肾，输肝肾之精上注于目而放光明，故孟子以眸子瞪睬，证胸中正否也。惟依上所述，左右皆有脏腑，尚少膀胱、三焦、心包三腑，三者究居何处乎？夫既一脏一腑相为表里，当然无二脏或二腑相为表里之理，此定例也。关于手少阴与手太阳之相表里，可知足少阴与足太阳之相表里，足少阴肾居左尺，则是太阳膀胱亦居左尺无疑也，况肾与膀胱恰一脏一腑之相表里也。关于足厥阴与足少阳之相表里，可知手厥阴与手少阳之相表里，手厥阴心包既上通于目，下达于肾，因其通肾，定居右尺，则手少阳三焦亦居右尺无疑也。况心包（是别脏）与三焦恰一脏一腑之相表里也。
〔以肺为盖以胃为釜以肾中相火为炊故能化穀气而养形脏驳论〕
为此说者，就形迹言，似亦近理，不知实大谬也。欲驳此论，当先考人之五脏，何脏有火，火是何物，各脏之火，是何名词，果一一瞭解于心，则肺盖、胃釜、肾炊之说，不攻自破。盖人赖天气以温气血，壮火乃六腑有馀之气，承天气以成之者。少火乃五脏所藏之血，得天气以温之者。壮火以小肠为主，以三焦为散布于各脏之机关，心得壮火而温血，名曰君火；经过心包名曰相火；由心包分布于四脏，皆曰少火。心与小肠相表里，小肠首先受胃之穀气，故小肠为腑之君火；又以三焦首先受气于膀胱，其功用能升清降浊，化水精而行于各脏，故三焦为腑之相火。壮火在胃能化五穀，若谓胃为釜、肾为炊，则是脏腑不相连，何能肾为胃之炊，肺为胃之盖？即使相连，谓胃无火，赖相火为炊，不识胃为肉质，抑为铁质。如为肉质，何堪火炼？如为铁质，岂相火所能奏效，若谓胃独有火，则上蒸肺，下攻大肠，恐致病久矣。盖火也者，不过以天之生气温人之气血，而假定之名词耳。火恃长虫、短虫为输送，长虫居腑，短虫居脏，所谓蛔虫是也。病时则为虫、为痨、为痞等疾，亦皆虫所输送。要之同归一理，皆阴阳之作用而已。
〔说虫〕
五脏六腑，各有水火气血，各有官守职司，传而不回（有顺进，无逆行）。然能使水火气血流通不滞者，惟长、短虫之力而已。长、短虫秉天地之气，承气血所生，其质热，其性动，故有传播气血水火之能力，俾收水火相济之功。至虫之类别，不一其种。凡红、白、血轮等虫，皆属短虫。蛔虫、寸白等，皆属长虫。人罹病时，则有输送病气之能力。传染病虫为短虫，短虫多秉脏中阳气而生，故凉药能杀之，间亦有用热药者。长虫多秉腑中阴气而生，故热药能杀之，间亦有用凉药者。要之，虫为气血所生，当然能为气血所化。居人体中，质皆属热，但须究其所生，属阴属阳，然后对症施药，庶几近之。
〔医者用药之难〕
今人动谓医理难，用药易。不知用药之难，更难于医理。不明医理固不可用药，医理明矣，而不善用药，仍未必收效也。病如猛虎，医如猎户。药如弓矢，持满而发，射之必中，中之必痊，可以为医矣。若见病之时，理亦明，弓矢亦备，乃胆小而力却，或胆大而力猛，则纵虎归山，致遗后患。过与不及均失也。况医理未谙，乱用虎狼之药品，以轻于尝试，反曰用药易、医理难，吁！病毒未减，药毒又增，方寸几何，讵堪内外寇之交鬨？不死于病，将死于药，人之性命保存者幸也。
〔立方时宜慎之点〕
立方先须认症，知邪气之所倚伏，正气之为盛衰，方可著手。病重者正气必败，邪气不甚盛，宜轻剂，用重剂必败。初病者邪气甚盛，正气未大伤，宜重剂，用轻剂必败。内本寒外感热，宜先清凉而后温散。内本热，外感寒，反前法可也。用药宜开窍，使病从汗走，或从涕出，或从二阴下，可相机为之。若服牛黄而腹鼓如盆，服乾姜而囊缩无形，皆未开所行之路也。附、桂、朴为热药，宣行之上品。川军、杷叶、薄荷为凉药，宣行之上品。至巴豆、皮硝，厥性暴烈，非奇方不可轻用，此大较也。
〔涕之关系轻重不同〕
伤风乃肺为寒荡而不甚，故涕，邪有出路，不治可痊也。若夫肺将绝而涕，魄不藏而汗，脾寒而作泄，肾虚而遗溺，皆为病所致。是在观其情状，而或宣或涩以疗之。
〔病之宜宣宜涩〕
邪在宜宣（宣者行也，在表汗之，在里下之）。若邪未去而正已衰，法宜宣涩兼施，以扶正而抑邪。
〔症之寒热〕
寒症温之，热症清之，此定法也。惟寒极似热者，不问其热，但治其寒也可。热极似寒者，不问其寒，但治其热也可。
〔温病痧疹夜发烧而昼不发烧之故〕
研究此理，须知痧疹系何物所变，方知发烧与不发烧之所以然。盖痧系毒入气分所变，疹系毒入血分所变。二者无汗均不能出，故汗为痧疹所需要也。汗系水穀所化，汗出则血液伤。血属阴，血液伤于供痧疹需要之时，则阴伤矣。阴伤则阴虚，夜间属阴，于阴盛阳衰之时，而阳乘阴虚以用事，故热。白昼属阳，于阴衰阳盛之时，而阳用事，正其令也，故平。此发烧与不发烧之理由也。
〔发烧有阴阳虚实之不同〕
劳病午后发烧，为阴虚阳盛。午前发烧，为阳虚阴盛。同一发烧，何以有阴阳虚实之不同？盖病者身寒为有馀，身热为不足，此无早晚、无春秋之通例也。但午后为阴，故阴盛阳衰则平。若阴不能代阳而阳自为用，则午后发烧。午前为阳，故阳稍盛阴稍衰则平。若阳不能代阴而阳外走，则午前发烧。
〔论痧疹〕
痧疹病以汗为顺，表之似为正法。何以今日表之则陷里？下之或饮冰水则汗出也？盖表之而温散以发汗，则邪火内炽，津液以伤，汗源既竭，五内如焚，所以陷里而变症蜂起也。若下之则热由便泄，阴液自复，里气通，而表气和也。或饮以冰水，济其焚而救其阴，则热去阴复，汗源乃充，故汗自易出也。
〔舌脱壳痧出而人反死〕
舌蓝，邪入厥阴也。白痧，肺为病也。舌蓝而脱壳，木剋土，脾将败也。痧由白而红，火烁金，肺将绝也。
〔温病痧疹有时不思凉反思热〕
热气团结而未走，故似寒，然非大热不能团结，即大热似寒之理也。当于唇焦、便赤辨之。此症又名代阴。代阳是寒症，代阴是热症。戴阳目红面赤，唇红而润，不渴，气粗而不蒸，便白，非重用附子、肉桂不可。
〔论湿热〕
湿热之症生于脾，走大肠为痢，走小肠为淋，走子宫为带，走皮肤为肿、为泡，病情以此四种为多。治法，君药以黄连、黄苓，燥湿而清热。走大肠者佐地榆，走小肠者佐瞿麦，走子宫者佐白芍，走皮肤者佐蝉衣、荆芥、地肤子，大致如是。再气虚者加白术为使，血虚者加黄耆为使。用法既不可自作聪明，又不可胶执成法。他如走于肾而腿肿，深入脾而为疸等症，治法亦甚多，如能认症变法，自然目无全牛。
〔肝气病之治法〕
肝气之为病，皆由急怒而得。其始也，治之甚易，凉肝即已。何者？肝为阴中阳而能生火，急气之来，肝液暴发而不藏血，则疾作而热生，其因肝气成痼疾者，皆为温肝药所误也。必也肝为寒侵，或寒水为疾，母伐其子，方能适用温肝药。
〔木剋土病之治法〕
肝气每于食后病胃者，木剋土也。此疾立方，其标为胃，当以小枳实清胃为君；其本在肝，当以胆草凉肝为臣；作呕必有瘀血，当以桃仁泥为佐；木土为疾，肺必不宣，大肠亦必有滞，当以军炭为使，开下行之路，再以川朴佐君而行胃滞，以石斛佐臣而镇肝，以白茅根佐佐而生新，以通草佐使而使清浊异路，此配方之梗概也。
肝病为本，胃病为标，似应以凉肝之药为君，乃以清胃之药为君者，治病宜先治标也。标之为病既甚，不清其标，难治其本。惟治本时不必顾标，治标时必兼顾本。不顾本而徒治标，标无日见轻。盖标本关系綦切，必俟标痊而始治本，此为必无之事。但病既有标本，不先稍理其标，则正气易败耳。
〔停食作烧之治法〕
此不分标本之病也。宜以生军为君而降滞，以薄荷为臣而退烧，以枳壳为佐而清胃，以木通为使而逐水，并分生军之劳，而使生军专利于降滞。
某君谓食留胃脘，停而未消，似先以消化为是，用楂炭、穀芽、膍胵之属为宜。倘积已下趋，非降不下，然后用军为妥云云，是说亦有见地，但本草皆以军为霸品，而因不敢用军，致病人失下而死者，不知凡几，吾用药几于无方无军，从未有伤脾胃者，此层与某君用法稍有不同。
〔内有热外为寒搏忌用白虎汤〕
此症必腹痛作烧，先宜用清凉活血之法。如烧退痛减，小便赤，可不用热药。如烧退而痛不减，唇不甚焦，便清，可用温药逐寒。如痛稍减，心不烦，唇不焦，便仍清，可再与之。如一剂痛大减，而心烦、唇焦、思凉，则不可再与，仍宜用清凉活血法，而稍佐温平。及小便赤，阳已大回，可重用清凉，切不可佐温平，寒者亦如之。一发之失，生死立判。心不可不细，胆不可不大，但非慧心人不易领会。
〔内有寒外为热搏先用清凉之理〕
此症如用温散法，反将外热荡起。寒因热搏，热愈荡，寒愈不得外宣矣，故宜先清热，热去寒宣，方可施法。此症医得其法，断无加重之理。有如冻柿，以温水浸之，顷刻即化。以新沸浇之，外皮虽温，内冻愈坚。缘四周过热，不特寒不易宣，反为热迫而内结矣。是时浸以凉水，待冰凌外宣，再沃以热水，则涣然冰释，物理可借证也。
〔今日外科症多由湿毒热结所致然往往用大凉则陷里用温补则易已其故安在〕
大阴症岂温补所能奏效。盖外科除大阳宜凉，大阴宜热外，余多得之于肝脾，或由闷郁，或由厚味，使热毒聚于一处，然后入腑则甚，入脏则死。故于症之初起，先降毒，后护心。又因热聚一处，血液不为气行，则血必寒，寒必腐，故次宜生新补气。
〔外症为热毒所聚其腐也何以反由血寒〕
盖热则血行而内消，必不腐矣。其腐也，因患处虽热，他处在在梗塞，则热为寒搏而不通，故腐而生脓。脓则热随血行，他处亦温，不脓则热入于内，患处亦寒，所以脓者易疗，不脓难已。至于治法，欲其脓则补之，欲其消（有可消之希望时），则大凉大降可也。迨脓去后，病虽愈，气必伤。故外症以能食为顺，虽参耆并用，而君药之二花却不可少。［二花即银花。〕
〔妇科胎前产后之用药〕
近治甲乙两妇症，一则胎前用苦寒，产后亦用苦寒；一则胎前用大凉，产后用温行。所以异者，盖产后用药，一视胎前而定，苦寒品为普通产后所大忌，贸然投之，败象立见。甲妇小产，原系湿热裹胎，几不能认其有胎，周气血皆为湿热所伤，其病在母不在子，乃子为母伤之症，故始终用苦寒也。乙妇乃胎热烁血之症，其病在子不在母，故母反为凉血所伤，以致血行不畅，痛连腰脊，且胎前为母子俱不能保之险症，血分因虚而瘀，故治法先凉而后温。
再乙妇症极难治，即俗称抱子劳。在守成法者，不知害人多少。依症胎前寡食，由受孕至临盆，无一日安适。产后先寒，乃阴未大伤，阳亦尚固，惟血为胎前凉药之馀毒耳，回阳即可止病。若产后仍热，则是阴分大伤，阳气外窜，施以大救阴之法，不过十活六七。盖产后寒易治，热难为也。
〔论抱子劳〕
孕妇无劳症，倘将入劳，则不成胎，理最明显，医者不察、以寒能凝血、能下胎。遇胎热症，不敢投凉剂，以致多亡，因是美其名曰抱子劳。症之初来，先嗽后喘，脉弦数而搏指。医者认为血虚，投以归、耆，不应。又疑为肺寒，投以麻、苏。胎热之人，受此热剂，未有不母子俱亡者。间有医者或见及此，虽用凉药，亦必佐以归、芎，仍不敢投重剂。杯水车薪，胡能有济？故有一二特出者，敢以重剂相投，乃病者见而却走，亲友闻之咋舌。即有服药见愈者，或作医案以传世，后人不但不信，反曰著者欺人。吾从前遇此症甚多，竟无一人按法服药，以致未曾救活一人，良可慨也。医生临症，遇症如遇敌，用药如用兵，胆宜大，心宜小，识宜明，行宜慎。君臣佐使，丝毫不可乱。量数轻重，分釐不可差。常见医者用成版汤头，药品不敢易一字，而分量反意为增减，一剂不效，则改方针。二剂不效，则曰变症，或嘱另延他医。噫！凉热杂投，药误病剧，虽有良医，弗可为也已！
〔妇女崩漏有寒热虚实之不同〕
寒症则少腹作痛而不胀，唇白，口思热，舌滑而润。热症则因热荡血，腹胀而痛或不痛，面赤唇焦，舌腻口渴。实症则气促多热，虚症则气短多寒。盖黑色成块多热（色黑亦有寒者，但视其他现象以定之）；色不正而黏，多寒。实则块多，虚则稀而少块。总之此症或黑紫，或淡红，或无红色者，见证不一也。
再寒能凝血，而患崩漏者，女子天癸，按月而来，因寒将血闭，月留一点，累月所积，一旦俱下，则为崩漏。治法以艾、桂逐瘀。
〔解拍花迷药法〕
通关散能解拍花迷药。常佩避瘟散，或上等香面、香水等，及麝香、乳香、沉香、木香、檀香、雄黄、白芷、荆芥、皂角刺、兰花子等药均可。要之，使鼻不得闻他味，且鼻窍常开而不闭，则迷药无法可施。
〔耳肿治法〕
用田螺加冰片浸出水，敷之即愈。盖田螺性寒，其色青黑，故凉肝滋阴。耳肿于肝热，以田螺去肝热之结毒，加以辛温之冰片而散其瘀，则肿自消。
〔苦胆与牛黄之异性〕
苦胆能清心火，下燥粪，其功与大黄、石膏等。牛黄气香味苦色黄，能固脾胃，其性和缓。
〔论《全生集》〕
《全生集》是极好之书，法多可取。盖成方往往无规模，且多蛮补之方。是集汤头，颇少斯弊。用药补散品为正，凉泄品为奇，大热品为偏。我同人用补用凉用热，能指挥如意，则外科之能事毕矣〔评王维德著《外科证治全生集》〕。

慈济医话（癸亥秋季）  ***************************
〔医者责在救人〕
医者临症，惟恐认症或左。认症不明，万不可冒昧贪功而误生命。认症既明，又不可敷衍了事而失良机。如症不中变，总须尽力而为，期收圆满效果。惟有三不治：败象现不治；真脏脉现不治；病家二三其意不治，以徒劳无益也。吾从不敢以医自炫，只以近来汤头医生，与日俱增，病人因药而死者，亦与医俱增。长此以往，人命不知枉死若干，坐视不忍，乃作根本改革之图，此组织医学会之起原也。本会研究医学，直接因为造就医生，间接实为保全民命。责任重大，程途遥远，愿与诸子共勉之。
〔医道浸衰之原〕
医道与营业迥异，营业取专利，医道贵广传也。自来医道浸衰，误于秘本。秘本之起源有二：一则偶得效验之方，视为至宝，秘不示人；一则稍通文墨者，闭门杜撰，侥倖一得，遂夸大其词，录为抄本，吝不付梓。即有谬误，不肯就正高明。噫！谈医之人，盈千累万，而得理之人，不过十数。遑论乎道，彼秘密不传，或谬种相传者，则比比然也。自误误人，甚至误天下，误后世，可胜慨哉！吾讲书论医，舍群家，屏秘本，专取本、内二经，示之准绳，庶几积习少挽。
〔论《内经》之主要〕
《内经》为养生之书，首篇即论持满御神，以全天真。又曰：虚邪贼风，避之有时。次篇即论四气调神，以养脏腑之数端者，可括全经之主要。盖凡百病状，皆缘不知持满御神，不知避虚邪贼风，不知四气调神所致。凡百治法，皆须审查，不知持满御神、不知避虚邪贼风、不知四气调神之故，而施以相当之方术也。
〔处方宜洞明医理〕
论脉、论病、论药皆易，独配方则难。不知医理，则不能配方。不能配方，万不可读汤头。盖配方以专治某病尚易，因病而随证配方甚难，必具有因病配方之能力，然后始可读汤头，藉资参考。设不能因病配方，据读汤头，以古方加减为法则，势必不肯潜心深造，流入粗工也。
〔治病不宜胶执成法〕
治病须法由我定。若胶执成法，欲适合今病，何异削足适履。如春忌疏散而喜凉下，设病真伤寒，岂可下乎？秋喜疏散而忌凉下，设遇内热症，岂可散乎？立方以治病为的，不厌重复。如百人同病瘟，则同用一方，而视病之轻重，体之强弱，略予增减之，虽治百人可也。如阴阳交争，病虽在于一人，而今日阳盛则助阴，明日阳败则又须助阳。随病更方，并非矛盾，虽一人而兼用数方亦可也。医者不察，往往得一方以为奇珍，无论何症，皆用一方，误矣。矫其弊者，又或自诩饱学，不问病之何属，但易人即易方。此人病瘟而用凉，彼人病瘟而用热，矜奇立异，皆不明理之工也。
〔治病不宜专决于脉〕
治病之法，先察色音，后察二便，询其所苦，问其所欲，然后取决于脉，则十得八九矣。若自作聪明，仅以脉断，未有不贻误者。缘病之所生，多由于风，风脉未有不浮者。如吐而头痛，项强，便难，脉浮，则宜降。不吐而头痛，项强，便利，脉浮，则宜散。同一浮象，而轻入则散，深入则降，缘头痛则太阳病，吐则太阳阳明俱病。仲景著作，诚大观也。
〔治病贵得病家信心〕
某君之疾，为最难最险之症，缘肝热气虚，湿盛为本，感热为热，感寒为寒。故首宜生血，次宜固气。寒盛宜治寒，热盛宜治热，此难于施法之症也。医者认症不清，则不敢治。认症清而病家不信，亦不能治。故斯疾微吾不能治，微某君不能愈，施者受者，彼此均有关系。诸子遇斯症，务先与病家说明症变之理，倘病家相信，得完全施以相当方法，庶可多救几人。
〔用药泻多于补之理〕
治病如修理时表，表之待修，以积有油垢耳。人非水穀不生活，饮食入肠胃，积日既久，则所食之厚味，及难消之食物，逐渐积滞于肠胃，一受外邪，因而致病。故治病之法，除虚寒内伤另论外，其它各病，无不须清胃而去滞者，则修表涤垢之类也。若虚寒则如表内机件之不固，内伤则如表内机件之损坏。此二种病，在表非仅涤垢可以竣事，在人亦非仅降滞可以获痊也。
〔水穀精微经行脏腑之次序〕
脏腑资水穀而生养，水穀因脏腑而变化。水穀之于脏腑，其关系诚密切也。而水穀之精微，经行各脏腑，其曲折奥衍，实有一定不易之次序焉。盖胃为受纳水穀之所，饮食入口，先至于胃，经脾与胆汁消化之，其所化之精微，由胃之管而下入膀胱，著于膜即化为水（液体）。此水经肾阳之蒸，膀胱之化，清者上升，由三焦入肺而为气（气体）。浊者下降，则由溺道行矣。胃中所馀之渣滓，注入小肠，经一度之变化，输入大肠，再变化其形体，而为糟粕（固体），则从魄门出矣。再饮食入胃，除前言精微入膀胱，糟粕走魄门外，其极精微者，由胃化精为血而入肾。血为阴，复入其所生之脏，以养五脏之真气。于是由肾而肝，而心，而脾，而肺，流转而不息焉。其入肺所化之气为阳，复入其所克之脏，以运穀气之精微，于是由肺而肝，而脾，而肾，而心，循行而不已焉。气血在人身中，往来运行，如环无端，周而复始。而水穀之变化，脏腑之生养，于是相生相剋而相成矣。
〔误药之败象及死期〕
热病轻者，或饮凉水而愈，或并不服药而愈。以邪在皮肤，邪去则病已，故勿药有喜。若误服热药，反增剧矣。
热病误服热药，当现口渴、神昏、谵语、唇焦，或全身雍肿之象。寒病误服凉药，当现面青、唇白、下泄、腹痛，或气短、胃寒、盗汗之象，此大略也。尚有败象种种，未可执一而论。病势虽轻，若误服药，虽属平妥之剂，速则一月，迟则半年必死。盖人身气血之消长，视月之朔晦为转移。至一月则气血随月之递亏，渐渐被药消尽，生命乃亡。若气血盛者，一月伤太阳，二月伤阳明，三月伤少阳，四月伤太阴，五月伤少阴，六月伤至厥阴而死。
又死期一月、半年之分，亦关伤胃、伤脏之异。伤胃则胃气渐绝，一月必死。如热病败象，为神昏谵语。寒病败象为作泄乾呕。皆反药攻入阳明之象，然要知非由太阳传入，缘胃本热或寒，继以反药来攻，变本加厉，胃乃于裂或收缩，致不克收纳水穀，分布脏腑，其人不亡何待？故断以一月死也。伤脏则脏气将败，半年必死。如热病之壅肿，寒病之胃寒，皆由少阳攻入太阴之象。盖热病至唇焦、畏寒、口渴、便燥，知病在太阳，及全身壅肿，则入太阴矣。寒病至头痛、项强、唇不焦、便利，知病在太阳，及胃寒气短，则亦入太阴矣。由一月太阳起，至迟不过传至六月厥阴而亡，其间无论在何经期内，一现神昏谵语或乾呕作泄之败象，未有不立即身死者。
误药之后，如气血未至大伤，亦可救药。缘此病既非内伤，又非邪客，不过为药毒影响所致，故气血苟未过伤，尚非不治之症。
《伤寒论》传经以日计。《内经》之传经，或以日计，或以月计，或以年计者，盖邪多以日计，失调多以月计，内伤多以年计也。
前言误药不即死而可救治者，指身壮害轻者言，非普通也。医者以术救人，用药辨症，万不可不周详审慎，设因轻心武断，误投剂以杀人，在医者不知，在病者亦不知，医者误断，曰绝症。病家亦误信，曰绝症，杀人于不知不觉之中，虽无法律相绳，奈阴骘何！言念及此，心滋痛矣，可不慎诸？
某儿始患瘟热泻痢，用误服参、术及西药，近现唇焦齿枯，音闭，大便黑红，皮肉粗厚等象，乃邪灼太阴之证，法宜养阴、凉脾、舒肺、降滞、活血疏邪以治之。若全身肿溃，音闭便结，死无日矣。
〔阴阳之开阖枢〕
读书固不能任意翻案，亦不可泥古鲜通，《内经》各家注，以王注为最正确。吾讲《内经》，亦不过推广各注，酌量取舍而已。《内经》以厥阴为阖，他若《甲乙经》《中藏经》，亦皆以厥阴为阖。吾意总以少阴为阖，而厥阴为枢。何者？足太阳在足少阳、阳明之下，阳当上升，膀胱开其上升之路，故为开。至胃而藏，散布各处，故为阖。胆居胃与膀胱之间，为输送阳气上升之枢纽，故为枢也。又足太阴在足少阴、厥阴之上，阴当下降，脾开其下降之路，故为开。至肾而藏，散布各处，故为阖。肝居肾与脾之间，为疏泄阴气下降之枢纽，故为枢也。证之《伤寒论》一曰太阳，二曰阳明，三曰少阳，四曰太阴，五曰少阴，六曰厥阴，亦似以开阖枢为传送之次序。敢贡一得，以资折衷，但各家注厥阴为阖之理，实为精确不磨，故义可并存，又不可强分轩轾也。
〔营荣卫〕
血中所含之气为营，阳也。血为荣，阴也。其行于营荣之外之气，而为营荣之卫护者曰卫。卫即出毛孔之气。西医所谓用数千百倍显微镜，照见毛形如树，其下有坑，坑内有许多虫，或入或出，即卫气也。《内经》论之綦详。今人能分营卫者有几？营荣卫及胃气，为全部《内经》重要之点。学者宜剖别清晰。卫气赖营荣以养之，营荣赖胃气以养之。养生之道在此，疗疾之道亦在此。如以卫为营，则营字可废。以营为卫，则卫字可废。吾不惮反复引伸者，恐有遗误耳。自误罪小，误人罪大。
〔风伤卫寒伤营〕
卫在外，风能伤之。营在内，必须寒侵内而后能伤。营伤则血凝，故经云：「热伤气，寒伤形。」其实热亦能伤形，寒亦能伤气。不过热重方能伤血，热轻则否。寒则伤气三分，伤血七分。
〔肝肺部位中西论各不同究应何从〕
肝肺之说有四：或曰肺右肝左；或曰肝右肺左；或曰肺居心上、肝居心下；或又曰肝系在左，部位在右；肺系在右，部位在左。之四说者，虽各有见，实未中肯。吾谓欲求肝肺之左右，须知膂脉系左降而右升。肺之呼吸之喉在右，盖肺主呼，肝主吸。肺虽在上，其系实居脊右；肝虽在下，其系实居脊左。《内经》既曰肝左肺右，膂脉又右升左降。《难经》又曰：吸为肝肾，呼为心肺。气管又为右喉，以上诸据，足证肝系确在脊左，肺系确在脊右。心主呼，故为表，其系从肺，亦必在右。肾主吸，故为里，其系从肝，亦必在左。
〔脉何以能动何以因其动而能测表里虚实〕
脉为血之府，气率血行，故能动。肺运五脏之气，行至寸口而止。邪客于气则浮，故在表；邪客乾血则沉，故主里。气血俱盛，则急为数，故曰实；气血俱竭，则缓为迟，故曰虚（此论脉之缓急，谓其至数，非谓其来去也。）。
〔经络脉之别〕
人身之筋，束骨络肉，形则中空，经络即就筋而定名。十二经气血所行之筋为径，由经分布之筋为络，由络分布之筋为孙络，径与络与孙络之内有孔，孔有薄皮之管，内通于心。心血因气输送于管，分布于各经及络及孙络，以荣筋肉。其行于经内气血之动者为脉，重按之而觉酸者为穴，缘脉遇筋之薄处，或气血盛处则应指而动，因其内通于脏，故能切人之表里虚实。再筋之根发于肝，而系通于心，真血行于筋内，常血走于筋外。试以寸、关、尺言，其鼓荡之力，皆在筋内，常血亦由筋分布于外以荣内。
〔筋薄处是否即穴〕
凡有动脉处皆为脉。而穴之所在，则不限于筋薄处也。例如寸口，尺泽，太阳，虚里等穴，则皆筋薄而脉可按。小海等穴，则筋厚而脉不可按。
〔论嗽〕
立方当问病因，然四时司天之权，亦非绝对无关系。如春嗽，冬日腠理阖闭，邪风不易内侵，其嗽也，多由煤炭之薰蒸所致，故宜养肺，但终日仆仆风尘，由风寒作嗽者，不在此例。如秋嗽，夏日腠理开张，最易感受风邪，故宜清肺，但由内热作嗽者，不在比例。又阴虚皆作嗽，当问其有无口渴，便燥，舌腻等象而分之。
〔口渴之种类及原因与治法〕
胃热口渴为本病。由他种原因所传，因之口渴者，更约有五种：因腑热灼胃而作渴，一也。因脏热灼胃而作渴，二也。因血虚灼津液，胃失津养而作渴，三也。因血淤胞门，致津液不得上行润胃而作渴，四也。因水停膈间，不能化津液润胃而作渴，五也。诸渴之治法，皆宜先养阴生津以润胃，再视其发于何种，以定佐使。
〔胃寒而呕脾虚而泄与霍乱之热证吐泄其区别安在〕
胃受寒则血瘀气滞，少受盛之能力，故食入胃则逆而呕。脾虚而失运化之能力，故食不化则泄。霍乱乃寒热相争之证，寒胜者气血俱凝，故不得吐泄；热胜者，气血俱张，故上则吐，下则泄。因受病之情形不同，外形自不能无异也。
〔论霍乱症〕
霍乱乃阴阳相争之症。阴盛为寒，阳盛为热。故霍香正气，为治寒热未分胜负之正方，取其香窜分解寒热，使邪外走也。如胜负已分，非理中、自虎汤不可。理中治阴盛，白虎治阳盛。知滑润与否，为最大之关键，然脉象外形亦不可不察。因热极亦有舌滑而润者，但甚少耳。又已吐泄者多热，欲吐泄而不能者多寒，为霍乱之公例。
〔论便红症〕
便红症脉皆洪大，医者多以为浮紧，妄下附子、升麻。不知便红除虚弱已极外，皆因过于饱食，大络横解，以致络血妄行。肠结为热，非重用白茅根，不足收效。
〔论虚弱便红症〕
虚弱便红，乃气不固血所致，可用升麻、附子。其脉浮而无力，大而不实，与热症脉象外形迥乎不同。
〔伤寒有热入血室，白昼清明，夜则谵妄，如见鬼状，显系热邪，古方何以反用柴胡汤加牡丹皮治之？〕
此须视病人情形如何。热甚，用白虎汤亦可，佐麝香亦可，但用柴胡亦自有理。缘血满心包，故用丹皮凉下，柴胡平升，一升一降，血自有出入之路，而症可已也。
〔喉症治法〕
喉症甚多。寒者可温散，用半夏、陈皮。热者用黄苓、牛蒡子。实者用桔梗、前胡。惟虚者最难，其症多白喉，可大养阴大降，重用生地、元参，犀角、羚羊均可用。至紫雪、安宫牛黄丸，势在必去，因该两药内多开窍及忌品，用之收功甚缓，症势急不待缓，必致于亡。
〔病人闻有人耳语之故〕
有李某者，每闻有人耳语，嘱以早归，不可迟滞人世，不久即病亡。盖人肝虚则魂离，心虚则神离。神魂俱离，则神魂自能为言，而本窍应之，故有是状。人有久病濒死，能知远方之事，或见鬼见神者，皆是此理。
〔用针用药〕
用针用药，俱是一法。须先知阴阳脏腑之职能，经络血脉之所主，方能用针用药。若学针仅知刺，学药仅知汤头，则不足谈医矣。
〔梅花刺与阴刺阳刺〕
阴刺阳刺，均与梅花刺法无关。梅花刺不过刺之一法，直入一，旁刺四，为梅花刺。又旁穴刺者，因正穴禁针，则于正穴之旁刺之，是为阴刺。若正穴不禁针，则于正穴刺之，是为阳刺。有谓直入一、旁刺四或斜刺为阴刺者，则大误也，此为针法最重要之点。
〔前讲热走小肠为淋，今讲热留小肠为闭而不通，前后不同何故？〕
热为气化，由小肠入大肠。因为气结，故未经大肠，即由三焦脉系入膀胱，而为淋症。若热与血结，则专走大肠而便燥矣。

慈济医话（癸亥冬季）  ***************************
〔医贵明理〕
道以理明，医亦以理明。药以气味为本，形质为未。人以气血为本，经络为末。欲知药之形质之机能，须明药之气味。欲知人之经络之机能，须明人之气血。此为格物之至理。溯本求原，为科学之初步。
〔论治病之难〕
治病一道，言之易而行之难。撮而言之，其难有五：人之病也，医者能知而病者疑，其难一。病者信而医者不知，其难二。奇病怪疾，不载于书，其难三。医有发明之心得，公布于众而众不信，其难四。医生能知，病者亦信，而不善于调养，其难五。
〔治病用法之步趋〕
治病用法，当以《本、内》二经为主体，以《伤寒》《金匮》为参考，始协正轨。若专崇一家，或仅贯串数家，未有不偏者也。他家仅可为佐证耳。取法乎上，仅得乎中，况取法于下，而又下者乎。学者用法，当步趋正轨以行，神而明之，自无难症。若泥守他家，一遇未经论及之症，则束手无策矣。
后世之医，往往心无见地，仅持二三汤头，出而问世，乃执方而觅病，非对症而立方也。无所谓难症不难症。遑论乎步趋，如肯博採群书，有暇并对于《本、内》二经，时加寻绎，即步趋也。藉曰《内经》难解，《本经》药少，则无步趋矣。
〔论中西医〕
西医每谓中医不精外科，中医又谓西医不精内科，皆自弃之语。中医果精，何曾不善治外科。西医果精，又何曾不善治内科。法分中西，理实一贯，必强分界限以定瑕瑜，岂非执一之见乎？
〔论中西医〕
世人近为生计所迫，业中医者日多。道理不明，脉脏不达，所在皆是，无怪西医晒之。但西医未谙中医之理，每谓中医不知脏腑之部位及作用。岂知《内经》灵兰秘典论部位及作用，较西医尤细。中医又谓西医轻视人命，不知内科，尤为可笑。盖西医经数千年之研究，若无真实学识，其道何能行于我国？中医著作，历数千年之久，成于诸圣之苦心，若无真实道理，亦岂能传至今日。乃西医日见进益，中医日见衰微，人命存亡，争此一线，何忍坐视，现在讲解医书，愿与有志之士，重兴我道。听讲诸子，对于中医复兴，责任綦重，好自为之可也。兹将所讲书目，另行编订如下：（一）、《素问》。（二）、《灵枢》。（三）、《本草经》。（四）、《脉经》。（五）、《难经》。（六）、《药性赋》。（七）、《甲乙经》。（八）、《中藏经》。（九）、《伤寒论》。（十）、《金匮要略》。
〔《内经》成于何代作于何人当就文字推定〕
《内经》中「九州」及「阉者」等句，皆二帝三王以后之历史，足证非黄帝时书，可断言也。但有谓系秦汉方士所作者，引例固详，亦难尽言。试就经文以定时代，实兼三时代之文字而有之。其文体之古奥也，言简意该，与左传、四子相伯仲，是可断为列国时文。其文词之偶涉夸张也，与古奥句法判然不同，逼肖秦汉时人之口吻，是可断为秦汉时文。其篇名所定，与《中藏经》笔调相同，词采所流，与三国文作法无异，是又可断为三国时文。在三时代之医圣，列国则有和缓，秦汉则有仲景，三国则有华佗。全经文字岐异，笔墨非出一手，故观于文字之深老，知著作者为和缓，观于语意之铺张，知润色者为仲景，观于标题遣词之工雅，知成书者为华佗。
〔注解医书以《内经》为最难〕
古今医书伙矣，或以《易、礼》二经而讲医，或以子集而讲医，等而下之，或论方、或论药、或论形骸，议论纷如。彼此聚讼，是非不免互见矣。若严格取之，求其医理精确不磨者，厥惟《本、内、难》三经，尤以《内经》为精深而难解。后世学者，或法长沙，或学河间，次之或取景岳，或宗洄溪，或读修园，鲜不为一家言所束缚，即有一二志趣远大者，亦不过专攻《本经》，或究心《难经》，缘前人于《本、难》二经，不无精确之注解也。惟《内经》一书，注者虽近百家，大半依样葫芦，陈陈相因，绝少独抒心得，能发前人所未发者，吾辈何人，敢持高议？但于仔肩所寄，不敢不勉，拟于《内经》，从事注解，竭千虑一得之愚，避影响模糊之诮，俾数千年发挥未尽之学理，或放一线光明焉。道无终秘，愿与同志共勉之。
〔注解《内经》宜博于参考〕
吾讲《内经》，并不甚精，因于《易》《礼》二经，不过略知大概耳。大凡讲书材料，首在串文及取舍各家注。吾辈欲精注《内经》，亦宜先串文，次看各家注，再细究《易》《礼》之奥，再旁参《老子》《关尹子》《抱朴子》《孙子》诸著作，然后下笔注《内经》，自较以《甲乙经》注《内经》之启玄子为佳。吾不过为识途老马，若拘执吾之所讲亦非正确，盖七七八八之数，不以《易》讲，不透。宫商角征羽之音，发于喉、舌、唇、齿、鼻，与脏之关联，不以《礼》讲不透，此吾所短，希诸子有以济吾。
〔注解《内经》宜求真是〕
著书一节，不可谓古人遗法，不敢轻易一字，亦不可藐视古人，不加思索，随意窜改。自来注《内经》各家，王病在不改，李病在擅改，高、吴二家虽较善，然亦犯王、李之病。即我所讲，我见为是，未必人以为是。即人以为是，亦不过暂定为是。设有人将我之理驳倒，另有较长之理，则彼是而我非。又有人将彼之理驳倒，更有较长之理，则彼非而此人是矣。
〔论《新内经》〕
前有人以《新内经》送阅，考其内容，不过翻译西书，乱驳古籍，将中国数千年古圣先贤，概以方士二字，一笔抹煞，多见其不知量而已。
〔改脾为厥阴心包为太阴之主张〕
脾为厥阴及厥阴为枢，此吾个人之主张也。厥阴为枢之理，前曾论及。兹再述脾为厥阴之理。古说脾肺属太阴，心肾属少阴，肝与心包属厥阴，究之土生金，太阴之脾肺，二者乃相生也。水剋火，少阴之心肾，二者乃相剋也。至厥阴之肝与心包，生克皆所不居，二者乃不相干也。各阴配合之关系，参伍错综，似无定例可循。何如？以肝脾属厥阴，则为木剋土。以肺及心包属太阴，则为相火剋金。再加以少阴心肾之水剋火，是手足三阴，皆取义于相剋而相成，其说较为整齐划一乎。惟是《内经》三阴，由阴阳互助之理而成，铁案天然，无法可以驳倒，吾之杜撰，虽有具体之理由，姑存一说可也。
〔间脏与不间脏〕
五脏有病，母子相传，为间脏，即间其所胜之脏，而传于所生之脏也。五脏次序，肝传脾而心间之，心传肺而脾间之，脾传肾而肺间之，肺传肝而肾间之，肾传心而肝间之。例如肝病，脾则肝所胜之脏，心则肝所生之脏也，肝因为心所间，不传于脾而传于心，是为间脏，其气相生，虽病亦轻而易愈。若肝不为心所间，而传于所胜之脾，以木剋土，是为不间脏，其气相残，有病必甚而难治。
〔心之部位与脉气〕
《难经》云：呼出心肺，心主呼。其系从肺，因肺在左，心亦必在右，乃就部位言也。《内经·脉要精微论》云：左外以候心，是言寸左以候心，乃就脉气言也。两说各有所指，似相左而实相成。
〔心包脉之部位〕
心包上通于目，下达于肾，既通肾，定在右尺也。左为脉之起处，肾居下，为天一生水，故居左尺。水生木，故肝居左关。木生火，故心居左寸。火生相火，故心包居右尺。相火生土，故脾居右关。土生金，故肺居右寸。就五行言，心包亦应在右尺也。惟《内经·脉要精微论》云：内以候膻中（膻中为心包别名）。所谓候膻中为左寸者，乃火将生相火之象，由左寸生右尺，非谓心包之脉在左寸也。
〔肾志恐〕
肾主藏，其脉下达于足及睾丸，上通心包，由肝至目而止于手。惟其主藏而通目，故目触怪象而摇其藏，此恐之所由生也。
〔论三焦〕
论三焦非绘图不易瞭解。兹绘纵断面图如下：□。四线皆池膜，统名三焦。两直线即等于圆形中空之油膜，此膜外贴筋骨，通腠理，内连脏腑。两横线为两圆形薄片之油膜，即膈膜也。上层油膜，居心肺之下，下层油膜居肝之下，肾之上。上线之上为上脘，两旁直线为上焦。上线之下为中脘，两旁直线为中焦。下线之下，为下脘。两旁直线为下焦。三焦小孔甚多，便于输运，具输送水分，运化精微之功能。间有大孔十数，以络脏腑之孔，为往来相通之引线。总之，三焦形如竹筒，中隔二节，不过为玲珑体耳。
〔论胃气〕
或问胃气有无之关系？曰：凡病重呕逆，或脉涩而现真脉者，其结果必死。盖人赖水穀以生，胃为水穀之海，更赖脾之液，肺之气，以化五穀也。若胃因病耗而蒸乾，则脾液必不能达，肺气亦难输送，呕逆继作，不能消化水穀，分布各脏矣。夫气率血行，肺因胃干而失能力，则气败不能率血，故脉涩。
〔论脉之润涩〕
或问人谓脉有馀则生，不足则死，其信然乎？曰：然。滑润之脉即有馀，枯涩之脉即不足，如雀啄、屋漏等脉，皆枯涩而失滑润者，故弦脉必如寻长竿历贯珠，方为平脉，极形容脉之滑润也。
〔脉分五色之故及观脉色之法〕
心生血，血色赤。肝藏血，血不甚流则青。脾统血，因流急而色淡，故黄。入肺尤淡，遂化为津，故白。肾受血而不流，故黑。总之血液本色属赤，生色黄，因血流也。死色黑，因血滞也，色润则流，色暗则滞，此五脏分五色之故也。至脉分五色，亦同此理，皆血之多少或流滞之关系而已。脉为血府，真血行于筋内，血少当现白色，即淡红色，因尚流通也。若不现白色，反现青色者，因血少筋空，寒乘虚而入，血为寒凝，故青，此为脱血。脉平为红色，血多为紫色，血多而又为热结，为黑色。隔肤观脉，其色殊难指实，缘青白红黑紫皆有青色，乃肉肤色也。凡观脉色，当由青内求青白红黑紫。言之易而观之难，只可以词藻形容之，如青而华润者为平，华而青色淡者为白，华而青色深者为紫，华润俱失，筋暴而青者为青，甚于青者为黑。
〔论运气〕
运气之说不一。《内经》谓由正二月起，每两个月为一运。《难经》则以冬至后第一甲子起运。世补斋又以立春日起运，彼此不同何也？曰：皆是也。学者研究运气，当先知运气二字作何解释。运者五运，木火金水土也。气者六气，风暑燥湿寒热也。简言之，即阴阳也。推言之，五脏为阴以应运，六腑为阳以应气。人身之阴阳，莫非天地之运气也。是以就五脏言，则以立春说为是。就六腑言，则以冬至说为是。若推而广之，就宇宙之纷纭万象言，尤当以干支说为正。此《内经》所载，所以包括一切而靡遗也。
〔五行相生之中亦能相剋〕
五行相生相剋，各有定序。然相生之中，亦有相剋之理存焉，何者？木因火培而生，火因钻木而生，土因火炼而生，金因土产而生，水因金化而生，此五行相生之概也。木见金而立断，土见木而立分，水见土而立干，火见水而立熄，金见火而立化，此五行相剋之概也。伊古以来，人之宫室、衣服、饮食、器皿诸项，无不本于天然生克之力，以运用而不穷。但细推之，相生之中，亦能相剋，藉收相制相成之功。如木能生火，然以柴遇火而木成灰。火能生土，然以土灭火而火即熄。土能生金，然以金为铲而土自分。金能生水，然以金置水而金立炸。水能生木，然以木渗水而水自干。是以五行虽妙，运用在人，不可执一而论。如经典所谓子夺母，母夺子，未尝非是理也。然此理虽圆，作为疑案则可。若著为正解，恐钝根人反无轨道可循，故此理吾初不欲言，又不能终于不言，读者会通其意可也。
〔论人之强弱〕
人之强弱，不在身体之胖瘦，而在精神之盛衰。精神活泼，是瘦亦强。精神颓丧，虽胖亦弱，故断人壮弱，不能以肌肤肥瘠论。
〔论妇科〕
医者于妇科之症，动渭难于男科。此论吾殊不解。治病之要，但观人之禀赋何如、病症何如，以判难易，无老少男妇一也。妇人隐疾，不过阴挺、阴痒、带浊等症而已。余若经事、胎产诸症，虽变幻百端，若以标论，固莫知病所由来，试推其本，仍不过脏腑虚实，气血寒热之分，有以致之耳。
〔论幼科〕
幼科只要分清寒热虚实，便无死于药者。医者动谓幼科为难，吾疑其未明望、闻、问、切之理耳。
〔论病传之分类〕
《内经》所论之传病，有顺传，有逆传，有不顺不逆之传（标本病传篇之病，忽表忽里，忽顺忽逆是也）。有表里相传者，有父子相传者。或以日计，或以月计，或以季计，或以年计。其不同者，因病而各异。故《内经》分篇，一篇是一篇之病，篇篇绝不相同。每篇之标题，最关重要也。所谓以季以年计者，内伤症急则以季计，如劳病是。缓则以年计，如杂劳偏枯，肝气疯痈等类是。偏枯不过十二年，疯痈不过六十年。
〔风湿之理〕
欲求风湿之理，先求热湿之理。水因热蒸，能外达汗，则无湿矣。其酿为湿者，因气蕴结过深，不能外达，则为湿热。是时寒邪深客，化热为寒，则为湿寒。汗欲出时，遇风荡而化汗为湿，蕴于皮肤，则为风湿。是以寒湿、热湿在里，风湿在表。例如壁前置火炉，上置釜而盛水，水因热蒸，化气升腾，以盖覆之，盖必湿，此热湿之理。置湿盖于严寒处，盖必冻，此寒湿之理。设无盖而有风，气因风荡，侵及于壁，壁必湿，此风湿之理。
〔隐轸之解释〕
心中郁结不舒，曰隐轸，其病在内。景岳以较为疹，其议论虽若贯珠，但根本误解，故后世治疹者，遵用其法，十不过活一二耳。学者用功，当思仲景何以为仲景，盖学仲景则不如仲景，果其志在仲景，须觅仲景之师而师之。读《伤寒论》，则知仲景为师《本》《内》之人，吾等取法乎上，亦当屏诸家，研《本》《内》，庶可补长沙之不足。
〔论受寒治洁之不同〕
今人论医，寒热分两派。用温者谓用寒者非，用寒者谓用温者非，不知皆偏也。人之病，感寒则用温，感热则用寒，论固是矣。但能明辨者甚鲜，大都用下散两法，以为应付。散者以病皆受于外，故主散。下者以病多滞于内，故主下。二者虽略有见地，仍昧于标本耳。人之病各有标本。例如甲阴虚而受寒，其病如滴水于旺火，火将愈旺。故法宜清热养阴，药宜甘寒。乙胃寒而感寒，其病如滴水于冰，冰将愈坚。故法宜温胃散寒，药宜辛温。之二人者，同时受寒，其标虽同，其本则异，是不能不异其法以治之。否则治法从同，势必一生一死，此为我道最要最难之点。能理会此意，天下少难症矣。
〔治肝宜分别虚实〕
实宜柴胡，虚宜石斛。盖肝为邪克，不得疏泄，为实。柴胡性悍而散，故宜柴胡以疏泄之。肝阴不足以润肝，则肝虚而失其疏泄能力，石斛性平多液，故宜石斛以润之。
〔脉色青或黑之治法〕
血既少，又为寒所凝，则青。当用附子理中汤治之。附子至少须用一两。血既多，又为热所结，则黑。当用犀角地黄与大承气汤加减之。
〔论痧疹〕
吾论痧诊屡矣。名医对于疹症，恒用温散者，大约皆为景岳所误。景岳以为气热为痧，血寒为疹。痧宜清解，疹宜温散。其理由殆谓血为寒凝，流动不利，结而成疹，非温散不可。不知此症为寒痱，与疹判然两岐。疹乃血为热煎，流动不利，聚而成疹也。故寒痱则身不壮熟，面白、唇润、舌华、脉迟、畏寒、能食、不嗽。疹则口渴、唇焦、心烦、脉数、嗽而多汗。二者种种不同。景岳不知此理，误寒痱为疹，粉饰多辞，以惑后进。噫！古今死于此案者，不知若干人也！
〔羊毛疔治法〕
斯疾由肺热极而得，毛乃肺心所生。治法以鸡子清和荞面搓前心，毛即隐现皮肤间，可随搓随挑。
〔黄病治法〕
此症乃脾热过盛所致。黄为脾之本色，而五脏之精，上注于目，故水邪由脾泛溢于五脏。湿热上蒸，脾色外现，身目俱黄。治法宜大凉肝，大养阴，故犀角、羚羊、牛黄，可以并用，胆草可用六钱，活蝌蚪、活蚯蚓，俱可常吃多吃（小蚯蚓每日七条，病重倍之，多亦无妨），俾肝阳失上亢之势。乃庸医对斯症，多误于利脾，利脾亦未必即死，因热化热也。惟二十剂后，虽无败象，必致良医失其功，良药失其效。果其脉缓，虽危尚可救，若脉不缓，容虽华，亦难为矣。
〔热因风闭血为所煎而脉甚静之治法〕
此疾难治。因气血俱伤，治气则伤血，治血则伤气；散阳则阴脱，养阴则阳败也。治本之药品，当以黄耆固阳，佐以养阴之品，甚者可用西洋参、龟板。至臣使应用之药，随标加减之。发汗品虽助阳攻阴，使阴气汗解而平。若阴虚无可攻，使汗出则阳气亦随之外越，此阴不内守，阳不外卫之义也，故吾杜撰为散阳。
〔寒泄之治法〕
寒泄之症，乃肾阳虚而寒水胜，魄门失职所致。治法当分其气，温其下焦，兼固其阴。古方对此，殊少善法。盖用术，则脾虽利，而气滞尤甚，脾反受其克，惟用木香、元胡等药分其气，则脾自利。若用附子，则走而不守，能败血。用乾姜，则守而不走，能温下焦。故附子不可用，乾姜可用。再用生地、二冬养阴，以佐木香、元胡，庶得其平，凡患泄者，不死于理脾，即死于热中。
〔阴虚作嗽之治法〕
近日嗽症大发，阴虚嗽症，大剂养阴清热可痊。若谓病者阴虚或体弱，宜参、耆，一剂嗽略止而胸满，再剂嗽止而失眠，三剂嗽复，四剂午后烧作，劳成形矣。今年时令，恐转为劳病者，居十之五。
〔问答十五则〕
问喉症有几，治法如何？曰约分四种：红肿为实，白肿为虚；喉闭为里，喉紧为表。实宜清宣，虚宜养阴；表宜解表，里宜大下，外以神效异功散、锡类散施之。异功散于虚症、里症尤宜。若实里二症，甚则非刺不痊。
问汗如洗之治法？曰：汗为五脏津液，皮毛为肺所主，皮密汗藏，津液乃四布以资荣养。今肺不司职，致津液不输布于内部，而外泄于皮毛。汗多则亡阳，治法不可发散。重用黄耆，必须过两。并用西洋参、当归、女贞子、枸杞子等药，或可起死回生。以黄耆固中止汗，以西洋参补肺气而涩魄汗，以当归固肝，以女贞子、枸杞子养心肾而济水火，再用通草、郁李仁以开二阴之窍，则尽制化能事矣。
问胃受实邪，邪郁结于经，脾病如折，治法如何？曰：此乃为热症，宜轻用附子、乾姜、肉桂、杜仲、芍药治之。缘胃脉下髀，胃受邪则热攻入脾而不走，胃亦因之而寒。故用附子攻热，乾姜理胃，桂心引经，杜仲治髀。
问胃因受邪，失其运化水穀之职，致病食痹，治法如何？曰：宜用木香、桃仁大破气血，引用滑石、军炭，开其阴窍。若用三承气汤，则呕不下而气反伤。
问脾统血，脾受邪而血无所统，致肺失养而病少气，治法如何？曰：此为阳虚症，可用补中益气汤。
问肾虚腰病如折之治法？曰：用虎骨、鹿茸等药。
问肝肾不足，血液毁伤，唾咯不止，治法如何？曰：肝不足者火必盛，肾不足者火亦盛。火盛则毁伤血液。此症首当养阴，养阴则肾水足而心火灭，心火灭则肝已补矣。再佐以活血清胃之品，或可救也。
问善食易饥之治法？曰：胃热盛极，食入胃即化，而行于大便，不能运津液养脏腑，故善食易饥，成消中之症，当用大温补品（鹿茸、燕窝、薏苡仁等类）治之。此本热症，仍治以热药者，因胃热而能化食，与胃干消渴者大反。食不能化津液则脾虚，脾虚则一脏寒虚，牵连各脏，即壮火食气之谓，因病在胃，故须先大补脾土。
问稀屎劳之治法？曰：此症系胃受风邪，失其运化之职，致成飧泄。治脾治肾均欠妥，凉肝破血或可痊。盖风邪入脾，必致木不能剋土，而木火反旺。若理脾则燥金，金伤则不能剋木，而木火愈旺。若补肾则血液愈凝，故均非宜。惟凉肝则木乃足以制土，破血则血液输达，脾乃足以统血也。
问脉象沉数细散，虚实并至，其病为寒热，治法如何？曰：此阴阳相搏之症，治法可羚羊、黄耆并用。先用耆以固其阳，后用凉药以养其阴，此分理阴阳之法也？
问脉象浮散，目摇动而不明，头眩晕而颠仆，治法如何？曰：浮为阴虚，散为神不足，此阴虚不能济阳之症也。阳无所附，则孤阳上越，神气将亡，故眩仆。治法如西洋参、黄耆、生地、二冬俱可用。万不可用桂、附、薄荷、茵陈等药，盖凉热散品均不宜，凉热补品均可用也。
问脉象细而沉，静而不躁、且骨痛，治法如何？曰：沉细为阴，脉象细而沉，病在阴经也。且邪甚入骨，故骨痛。治法寒脉不躁，当大养阴，舒筋活血。若用散品，则更痛矣。
问脉象数而代，下泄及便脓血，治法如何？曰：此阳盛已极，血为热伤，脉不接续，故六动一止，非五脏替代之绝脉也。血为热迫，由阳明而下入大肠，故下泄及便脓血。治法：用白虎汤加犀角和桃仁承气汤剂，可速效，惟此症十活三四。
问阳气不上升或不下降之治法？曰：阳不下降，有用沉香、肉桂，引火归源以降阳者。阳不上升，有用柴胡、桔梗以升阳者。升降两种治法，尚非甚妥，升阳降阳另有一法，可通治之。缘二疾皆作阳有馀，不过一蕴于上，一结于下耳。阳既有馀，阴必不足，阴不足则可大养阴，阴足则阳平。故二症能以一法治之，即用枇杷叶、二冬、紫雪、安宫牛黄丸可也。
问腰脊痛而身有痹之治法？曰：此乃升阳之气少，不能通经达络，腰脊部失阳气温养也，气少不能运血，血不通故作痛。且周身血脉不通，故闭塞而成诸痹，治法：宜用补阳还五汤。
〔论姜母之病〕
姜母病之获痊，非吾之功。初病时热象外陈，确为阴虚之症，但未及投军（大黄），仅下石膏数钱，而已泄作，又似阳不能固之兆。及使诊脉，又云浮数洪大，吾故烦某医复诊，据云：滑数有力，吾则得法矣。因吾与姜君，是谊属师生，而情同手足，始用大养阴大清解法，与数相争衡。复因调养得法，乃庆更生，设无某医之复诊，姜君等之调摄，吾法无用矣。
〔论程君之病〕
程君病象，现在两脉沉细，舌乾，畏寒思热，吐水腹胀，尚未脱险。甲医所主之三甲，加西洋参。乙医所主之猛燥，于理固是。但西洋参不能用，以味甘苦而性略缓敛也，三甲亦为时尚早。吾曾为某君用三甲者，因大病已去，仅馀嗽耳，是时非三甲不能培其元。今程君因何思热畏寒吐水，盖其疾为舍脉从症之症，不能论脉也。日前既唇焦、便赤、发狂，确为阳狂之症，服药二大剂不效，故烦医往视。十一日未见大便，确为实满阳狂之症，非用元明粉不可。因拟一大剂，尚称顺手。旋又用二大剂，舌乾、呕逆、腹胀，种种败气毕陈。今虽不呕逆，必仍舌乾，其吐水腹胀，乃肺因肠结实，热蒸将枯，不能分理水气之故。畏寒思热，亦缘肺为热结而不得宣，吾用大救阴法，亦不过强与数争，此为生命关系，特详论之。
再斯疾至今日，脏腑津液皆枯，其不死者，仅一线之馀阳耳。吾法欲假其馀阳以润脏腑，姜母年老，是法尚能收效。王君病，亦赖是法得不死。今用是法，或能胜数，并未可知。
〔本年（癸亥）冬温之治法〕
今年冬温，宜用甘寒化热，复其津液，用生军荡邪，分阴阳、通里气，则疾自愈。表药除芦根重用，薄荷少用，及茵陈、板蓝根外，皆不可用，虽荆芥亦在禁例。生地鲜者可重用，生地则不可用。
〔预防春瘟〕
或问入冬缺雪，恐酿春瘟，请立代茶饮方，以预防之。再感春瘟者，初为何状，应服何药以杜其萌乎？曰：冬而不行冬令，温疫已露，但预防则可。若拟染病后之方，因人禀赋不同，分两难预定也。此病初起时，浑身疼痛，憎寒、憎热、头晕、唇焦无味，或咳嗽、多涕多泪。法宜白虎汤加减治之。预防之法，室不宜过暖，宜少食厚味，多食萝卜、绿豆、梨、藕等物，又代茶饮方开后：
二花（四钱）　鲜生地（六钱）　霜桑叶（四钱）　寸冬（三钱）　炙杷叶（四钱）　郁李仁（三钱）　甘菊（四钱）
〔生军之效用〕
或问中医谓生军不但破血，且能生新。而西医炮制药品，提炼最精。经数百年之研究，数千名医之化验，证明生军无生新之能力，何也？曰：中医论药，不但论其质，且论其气、论其味、论其色。生军一药，其质重，且有液质，故能破坚。因液而能生血。其色黄，故能清胃。其味苦，故性寒。味厚，故下行。其气芳，故能破血，若仅提出气芳之质用之，破血则可，下行则不可。若制片用之，则能逐瘀生新，清胃破结。
〔白莲花〕
其色白，其气芬，其味涩，专入肺肝。降肺之浊，升肝之清。又因其本中空而生于水，其性微寒，破瘀功同蓬莪术，性涩功同白芍。红莲花与之略同，惟走心肝，白莲花泻而不走，破而不生。
〔枇杷叶〕
性平、味淡、气厚、质重、色青，故有理肺、疏肝、燥湿之功。缘色青可疏肝，味淡能燥湿，质重气厚有升降肺部清浊之能力。
〔三甲与生地元参之别〕
三甲与生地、元参，同为养阴上品，然性质稍异，用法亦殊。三甲取其咸腻而走，生地、元参取其脂液清润。三甲因其不守，故兼入气分。生地、元参因其清润，故专入阴分。三甲若佐清凉，治温尚可用。至三甲复脉汤，治太阳少阴两感之症则可，治温则殆。

附录  ***************************
〔认穴说〕
医者治病，本以救人，认病不真，误投方剂，反以害人。用针利害，亦犹是也。夫人为阴阳之气所生，不能无病。既病矣，无论病源由于内伤或外感，总之不能离乎瘢身之经络。是以用针之法，深浅疾徐，虚实补泻，固宜加慎。而认穴之重要，尤于病人生死，有莫大之关系焉？试详言之。盖脏腑有井、荣、腧、经、合诸穴，皆为经络之脉所通行。脏有五，每脏有井、荣、腧、经、合之五腧，五脏则五五二十五腧。腑有六，每腑有井、荣、腧、原、经、合之六腧，六腑则六六三十六腧。再加心包络一经，则经脉计有十二。十二经有十二络穴。又加以督之长强，任之尾翳，及脾之大包，则络脉计有十五。以十二加十五，凡有二十七气，以井、荣、腧、原、经、合之腧，而行上行下。其始所出之穴名井穴，如水之泉也。水从此而流，则为荣穴，又从此而注，则为腧穴，又从而经过之，则为经穴，又从而水有所会，则为合穴。是二十七气所行，皆在井、荣、腧、经、合之五腧。言五腧而不言原穴者。以阴经有腧而无原。阳经之原，则以腧并之也。人罹病时，其致疾之原因，与邪气之所在，莫不发现于经络，用针者洞烛隐微，按穴取之，其病可立愈也。如病胀者，当取胃、胆、膀胱之足三阳经。飧泄者，当取脾、肝、肾之足三阴经。邪气在上者，必针于上，以取其陷脉。浊气在中者，必针其中脉。阴经有阳病者，当取之足阳明胃经下陵三里穴。里阴之病见于上者，当取之足太阴脾经膝内下臁之阴陵泉穴。外邪高而在外之下者，当取之足少阳胆经膝下外臁之阳陵泉穴。以及春刺散腧及分理，夏刺络腧，秋刺皮肤循理，冬刺俞窍于分理之类。良以诸病，各有所取之经。经各有穴，穴各有所。各病有各病当治之穴，各穴有各穴固定之所。用针者明乎症属何经，穴居何所，勿胶成见，勿掉轻心，始不至以毫釐之差，致成千里之谬。非然者，认穴不明，而乱刺之，不但病不能愈，反灌他病，甚至杀人，其害速于枪矛。如手阳明大肠经五里穴，为五脏禁刺之穴，误刺之，则脏气尽。刺胸腹者，必避五脏，误刺之，则中心者壬癸日死，中脾者，甲乙日死，中肾者戊已日死，中肺者丙丁日死，中膈者不过一岁必死。以及取五脉者死，夺阴者死，皆坐误刺之害。固不仅如《素问》所云：春刺夏秋冬诸分，夏刺春秋冬诸分，秋刺春夏冬诸分，冬刺春夏秋诸分，足以发生种种之病也。《灵枢经》关于针学各篇，于诸经之穴，论之綦详，有列其行次而言者，有指其穴所而言者，凡以示人觅穴之法也。医者研究针术，务于平时将经脉、络脉、孙络脉之各三百六十五穴会，玩索有得，使诸经之穴，一一瞭然于心目，烂熟于胸中，庶一旦临症，如按图索骥，如探囊取物，得心应手，动中肯綮不难矣。
〔五脏气血生养说〕
人同秉气血而生，有春秋逾百岁而形体不敝者，有年半百而动作皆衰者，其何故哉？盖人之精神气血，有先天，有后天，先天之精神，实藉后天饮食之水穀，有以资主而资养。何脏之气血，由何脏而生，复养何脏。五脏相生，同于五行，有天然一定之次序，有相因一贯之功能。顺之则生，逆之则病。从之则寿，违之则夭。试将其理说明之。万物离土不生，脾在五脏，旺于四时，有运输之功，与天时之闰相同。故胃纳五穀，脾司消化，提其精华，成中焦之穀气，以养四肢。成心之阴气，以养神明。成木之阳气，以运穀气。一脏已动，五脏相连，而阴阳作用判焉。其阴为血，入其所生以养之，如脾土津液，能生肺金而养皮毛。肺金津液，能滋肾水而养精髓。先天肾水，能涵肝木而养筋脉。肝木血液，能生心火而养神明。心火运化，能生脾土而资健运。惟其相生，故能相养。血脉因以流通，所以心生血而现本色，其色赤。肝藏血而流不畅，其色青。脾统血而流甚急，其色淡而黄。肺纳血而化为津，其色尤淡而白。肾受血而不流，其色黑。此阴血入其所生以养之之理也。其阳为气，入其所克以运之。盖阳气为水穀之精微，入于何脏，即化为何脏之气，以养五脏之真气。如肾为水脏，受五脏之精而藏之。而肾之精液，又入心化赤而为血，流溢于冲任，为经血之海，而养肌肉。苦归心而主火，气属肺而主金。心火宣布，又能化气外达而为汗。肝主清阳之气，得肺金以制之，则木郁而火，清气得以上升。又如脾土之运化，由于肝阳之疏泄，肾气之封藏，由于脾土之制水，此皆阳气入其所克以运之之理也。总之五脏之气，虽相剋而实相成。所以气也、血也、生也、养也，流转不息，周而复始，互为其根。而究其一本之源泉，不可不归功于穀气。百穀秉天地之真气以生，故其气入土而生肌肉，入水而滋精血。人能法于阴阳以修行，运用穀气以修神，则精神完而气血足，未有不永其天年者。


卷二·上篇  ——————————————————————————————————————————————————————————————————————————————————————————

慈济医话序  ***************************
余自幼侍先慈疾，垂三十年。每延医，术之工拙不知也，药之温凉不知也。为人子而不知医，举所以能已吾亲之疾苦痛痒者，悉委之他人，而懵然不知所由，不幸有变，则曰天曰命。一若与己无与焉者。呜呼！不孝孰大于是？偶从友人假得《黄坤载医书八种》，听夕披览，初惊其议论高朗，继思之，人之阴阳，不能偏畸轻重。寒症宜温，热症宜凉，此阴阳调燮一定之理，百世不能易也。黄氏专主扶阳抑阴，疑非确论。旋得柯韵伯、喻嘉言、陈修园、徐灵胎、陆九芝诸医书，始知医之为道，非深求农轩，无以探其原；非精研仲景，无以穷其变。世衰道微，难遇明师指导，而古书词义奥衍，注家又聚讼纷如。与时医谈农轩、仲景，辄曰古方不能治今病。余乃愈读愈惑，惧将自误误人，遂置焉而废读者有年矣。癸亥秋，见报登《〈内经注解初稿〉，征求教言启》，语有根抵，实获我心，下款署实善社启，亦未详社址何所，继复续登注解数篇，览诵一过，心目开朗。何之不得其解者，今如桶底脱矣，不禁拍案曰：斯世而竞有斯人乎？竟有注解《内经》如斯详明者乎？究不知注者为谁何？因按日剪存备研诵，无何登不数日，遽绝止，怅然如失者累日。甲子春，在署见祥君瑞年案头，有手抄《内经注解》数纸，详询始知实善社之所在，并敬审孙子云先生临坛主讲，寄庐距社远，不能逐日往受教，仅由数纸印刷品，藉窥门径，然较昔时愈读愈惑者，豁然快慰多矣。
先生学通天人，婆心救世，注释经论，既已述大道而正其传，暇日复集群，弟子，即病症、病情，设论辩难，既究病原，兼详治法。提命之下，学者手录，日久成帙，颜曰医话。其癸亥年辑者为第一卷，业经刊印行世。兹又拟将甲子年辑者刊行，藉广仁慈而期博济，洵足拯救斯人，而为功于造物，其所繫岂浅鲜哉，是为序。
岁在乙丑端阳徐道鸿谨序

太极两仪四象八卦图  ***************************
此图乃总括初卦先后天卦而集其成也，太极可括两仪，四象可括八卦，故太极与四象，共得五数。
太阳为乾兑。□太阳先，—阳后，故乾为阳；□少阴先，—阳后，故兑为阴。少阻为离震。□少阳先，—阳后，故离为阳；□太阴先，—阳后，故震为阴。少阳为粪坎。□太阳先，—阴后，故粪为阳；□少阴先，—阴后，故坎为阴。太阴为艮坤。□少阳先，—阴后，故艮为阳。□太阴先，—阴后，故坤为阴。伏羲画卦，即胚胎于此。
乾离粪艮，所以为阳者，因其先阳后亦阳，或先阳而后阴，皆先阳也。兑震坎坤，所以为阴者，因其先阴后亦阴，或先阴而后阳，皆先阴也。总之，先天卦自上而下，阳居上为阳盛，故为阳，阴居上为阴盛，故为阴。
八卦除□、□二卦为纯阳纯阴外，余卦各兼阴阳两卦。

太极生理气象数图  ***************************
太初理之始也，太虚气之始也，太素象之始也，太乙数之始也，太极理气象数之始也。太初、太虚、太素、太乙，皆居太极之后，太极生阴阳，阴阳生理气象数，故太极为理气象数之始。
或问前图之两仪，阳仪为太阳、少阴两家，阴仪为太阴、少阳两家，此图则一为阳仪，□为阴议，□为元，□为亨，□为利，□为贞。太初、太虚合为阳仪，分为元利两象。太素、太乙合为阴仪，分为亨贞两象，是阳仪中为太阳、少阳两象，阴仪中为太阴、少阴两象也。两者不同何也？曰：前图分论阴阳，此图合论阴阳也。（若论纯者为分，驳者为合，似前图系合论，此图系分论，不知两图以先后分，非以纯驳分。前图就阴阳初分时析言之，后图则归纳阳与阳，或阴与阴，而总括其意旨也。）例如天干，分论则甲、丙、戊、庚、壬为阳；乙、丁、己、辛、癸为阴。合论则甲、乙、丙、丁、戊为阳；己、庚、辛、壬、癸为阴。又地支，分论则子、寅、辰、午、申、戌为阳；丑、卯、巳、未、酉、亥为阴。合论则子、丑、寅、卯、辰、巳为阳；午、未、申、酉、戌、亥为阴。又八卦，分论则乾、离、巽、艮为阳；兑、震、坎、坤为阴。合论则乾、兑、离、震为阳；巽、坎、艮、坤为阴。

初卦及先后天卦之递嬗  ***************************
阴阳始动，而生□与□之卦，天地分，则□天□地之卦生而方隅定，方隅定则日月生，日月生则水火生，水火生则四时成，四时成则五行生，五行生则万物生，于是□父□母之卦生。故初卦变为先天卦，先天卦变为后天卦。初卦者尚未完全成卦，乃天地未分将分之卦也。先天卦为伏羲所画，天地之道，阴阳之本，乃天地已分之卦也。后天卦为文王所演，既后于天，则人生焉。君子之道，造端乎夫妇，乃天地生人以后之卦也。三者时期各异，故阴阳不同。

初卦图  ***************************
一为太虚，即一阳，□为太素，即一阴，（在四象太虚为太阳，太素为太阴。在两仪太虚为阳，太素为阴，分合不同，理则一也。）此一阳一阴，为阴阳之始，不在三阴三阳之列。由是生□为少阳，□为太阳，□为老阳。生□为少阴，□为太阴，□为老阴。盖一为阳之本，□变为□，即成少阳，□变为□，即成太阳，□变为□，□变为□，即成老阳。□为阴之本，□变为□，即成少阴，□变为□，即成太阴，□变为□，□变为□，即成老阴。
或问初卦阴阳次序，由少而太而老何也？曰：初卦阴阳渐生，至极而止，故由少而太而老，犹人之由幼而壮而老也。初卦尚未成卦，故由少而太而老。

先天卦图  ***************************
先天卦以乾为阳，由乾右推，以兑、离、震为阳，坤为阴。由坤右推，以艮、坎、巽为阴，是以以阴定位，左阳右阴。以阳定位，左阴右阳。故乾居南，右兑、离、震为阳，左巽、坎、艮为阴。坤居北，左震、离、兑为阳，右艮、坎、巽为阴，此先天卦之阴阳。
先天卦以□为阳之本，□为阴之本，至□，因阴居中，为□阴始动之象。至□，因阳居中，为□阳始动之象。由□至□，皆由阳渐阴。由□至□，皆由阴渐阳。其阴阳消长之次序，由□而太阳、而老阳、而少阳、而少阴、而老阴、而太阴。而□，又由□而太阴，而老阴、而少阴、而少阳、而太阳，而□。循环无端，周而复始，因其渐也，始有太少老三阴三阳。
或问太阳老阳，皆二阳一阴，而有太老之分何也？曰：□为阳，□乃阳极阴生之变。□变□，则上爻为阴，是阴始加于阳，阳尚不纯，故为太阳，又□当阴阳交争，上爻渐为阳败，乃变□为□，则中爻动极思静，自反变为□。而□卦成，乃次于阳极，盛于太阳之卦。即次于乾之极阳，而又盛于兑之太阳也。先天卦自上而下，以阳居上者为盛。离卦上爻为阳，故为老阳。兑卦上爻为阴，故为太阳。此太阳老阳，虽皆二阳一阴，所以太老不同也。
或问先天卦阴阳次序，就阳言，则由太而老而少，而渐至少阴、老阴、太阴。就阴言，则由太而老而少，而渐至少阳、老阳、太阳。何也？曰：先天卦阴阳已生，阴阳生则升降消长，循环不绝。惟其升降消长之循环，故盛极斯削，微极斯著。犹四时之长夏经秋而至冬，隆冬经春而至夏也。
或问先天卦阴阳，由少而老而太。即阳卦由震而离而兑，阴卦由巽而坎而艮也。以迹象论，似震为一阳初动之卦，巽为一阴初动之卦，坎、离为阴阳变化之中卦。乃论者皆以坎为一阳始动之卦，离为一阴始动之卦何也？曰：震为春，为阳卦之始；兑为秋，为阴卦之始；离为夏，为阳卦之极。阳极阴生，故离中虚为一阴初动之象。坎为冬，为阴卦之极。阴极阳生，故坎中满为一阳初动之象，至艮、巽、坤、乾，为变化阴阳之卦。

后天卦图  ***************************
乾与坤合，一索而得震，再索而得坎，三索而得民。因乾合于坤，故为阳。坤与乾合，一索而得巽，再索而得离，三索而得兑。因坤合于乾，故为阴。
后天卦自下而上，□以一为初爻。阳加于阴，故乾一索而得长男。一渐渐而上，变一为二爻，则成□，故再索而得中男。再上变□为□爻，则成□，故□索而得少男。又□以□为初爻，阴加于阳，故坤一索而得长女。□渐渐而上，变□为□爻，则成□，故再索而得中女。再上变□为□爻，则成□，故三索而得少女。
后天以坎离代乾坤。坎离者阴阳之成质，居先天之终，后天之始，先后天之交。故坎离交合则生物，阴阳之成功也。

初卦先后天卦比较图  ***************************
先天以乾坤定位，及天塌西北，地陷东南，遂以乾而补天，以巽而镇地。故后天卦以坎离代乾坤。先天后天之三阴三阳，除巽以少阴变太阴，震以少阳变太阳外，余皆阴阳易位。如先天兑为太阳，后天变为少阴。离为老阳，变为老阴。坎为老阴，变为老阳。艮为太阴，变为少阳。
先天以乾坤定位，□乃太极阳仪太阳之阴卦。因□少阴居上，□阳居下也，及以□为天，则变为太阳，因阴始加阳，阳犹盛于阴也。及以□为母，则变为少女而为少阴，因阴加于阳也。□乃太极阴仪少阳之阳卦，因□太阳居上，□阴居下也。及以□为地，则变为少阴，因阴居下而渐升也。及以□为母，则变为长女而为太阴，因阴加于阳也。余卦类此。

由先后天卦推及脏腑之关键  ***************************
太阳少阳，以一为始。太阴少阴，以□为始。八卦生方隅，始有日、月、水、火而生万物。人以气血应日、月、水、火，以十二经应万物。故以太阴应太阴，以少阴应少阴，以厥阴应老阴；以太阳应太阳，以少阳应少阳，以阳明应老阳。人身一小天地，形体之三阴三阳，莫非乾坤之三阴三阳，此脏腑卦所以可以推而得也。次列脏腑卦图一，乃就阴阳分言之，阴为阴，阳为阳也。脏腑卦图二，乃就阴阳合言之。阴与阳合，阳与阴合也。

脏腑卦图一  ***************************
□为阳明，以应大肠与胃。□为太阳，以应小肠、膀胱。□为少阳，以应三焦与胆。□为少阴，以应心与肾。□为太阴，以应肺与脾。□为厥阴，以应心包与肝。□为壮火，以统三阳。□为少火，以统三阴。此由人而推及脏腑，卦又一变也。
□在后天为中男，因阳加于阴，故为老阳（阳盛于中，上下之阴皆弱）。今因为水，阳居中而动则水行，故为太阳。三在后天为长男，故为太阳。今因为木，阳始升为初爻，故为少阳。三在后天为少男，故为少阳。今因得太阳之阳为一，得少阳之阻为□，□阳合明，故为阳明。□在后天为中女，因阴加于阳，故为老阴。今因□居中，静以应坎中爻之动，而成既济之用，故为少阴。□在后天为少女，故为少阴。今因地气将升，故为太阴。□在后天为长女，故为太阴。今因得太阴之阳为□，得少阴之阴为□，二阴合德，故为厥阴。

脏腑卦图二  ***************************
此与天一生水，地二生火，天三生木，地四生金，天五生土之八卦相同。如□卦中之□为膀胱，□为肾。□卦中之□为小肠，□为心。□卦中之□为肝，□为胆。□卦中之□为肺，□为大肠。□及□两卦中之一为三焦，□□为脾。□及□两卦中之□□为胃，□为心包。

八卦应十二月图  ***************************
八卦应十二月者，正、二月甲乙木，为肝胆，当为震卦。三、四月丙丁火，为小肠与心，当为离卦。五月相火为三焦，当为艮卦之上爻。六月相火为心包，当为巽卦之下爻。七月戊己土不胃，当为乾卦及巽卦之上中两爻。八月戊己土为脾，当为坤卦及艮卦之中下两爻。九、十月庚辛金，为大肠与肺，当为兑卦，十一、十二月壬癸水，为膀胱与肾，当为坎卦。

以地支定六气司天表  ***************************
辰戌为太阳，而北辰居之，辰为三月，戌为九月。辰为春末夏交之际，阳气已旺之时，太阳膀胱上升以应之。戌为秋末冬交之际，阳气潜伏，以养万物之本，而太阳小肠消化水穀，即阳气潜伏之功，故应之。
卯酉为阳明，卯为二月，酉为八月，时在春秋之中。少阳在前，太阳在后，前得少阳之阳，后得太阳之阳，两阳合明，故曰阳明。又仲春为木土当令，仲秋为金土当令，故大肠与胃应之。
寅申为少阳，寅为正月，申为七月，时在春秋之首。春初为阳气发生之始，秋初为阳气降收之始，一为阴极阳渐生，一为阳极阴将生，阳气均不甚旺，故曰少阳。春盛德在木，所属之干为甲乙。胆为甲木，居胃与膀胱之间，为阳气上升之枢纽。膀胱化气，亦由三焦而上行，故胆与三焦应之。
丑未为太阴，未为六月，丑为十二月，时在夏冬之末。阴极于亥，而严凝之气，至丑方终。六月虽长夏土当令，实为阳气将衰，阴气将生之时，故为太阴。肺主清肃下降之令。脾虽属土，而居足少阴厥阴之上。阴之下降，脾实开下行之路，故肺脾应之。
子午为少阴，午为五月，子为十一月，时在夏季冬季之半，子午月为阴阳升降之起点。子月阴气盛极，物极必反，一阳来复。五月阳气盛极而渐衰，阴气伏久而渐生，故为少阴。此即乾卦中爻变阴则成离，坤卦中爻变阳则成坎之理也。离为火，心主之；坎为水，肾主之。水火相交，则生机潜动，万物从此发生。心肾相交，则真精内含，真光外露，神明于是发出，故心肾应之。
巳亥为厥阴，巳为四月，亥为十月，时在夏冬之首。脉解篇以三、四月为厥阴，因夏初为万物已笋之时，阳气虽发于外，而冬日末净之阴气，尚伏于中，故为厥阴。又一阴生于午月，至亥月而盛极，故亦为厥阴。肝主藏，为阴中阴，心包为阴，故心包与肝应之。
或问辰戌为太阳，卯酉为阳明云云，此三阴三阳之地支，以年言乎？以月言乎？以方位言乎？抑均包括在内乎？与五运六气之盘位，不无异同。例如本年甲子，在五运六气之盘位主运初运为木，客运因甲己合而化土。初运为太阴，主气初气为厥阴。惟客气初乞为太阳，与子午为少阴之说不同，何也？曰：子午言六气，当以风、热、火、燥、湿、寒定之，甲已言五运，当以藏生统化受定之。无论以年论，以月论，或分论，或合论，皆一理也。
三阴三阳，由分而合，分则阴为阴，阳为阳也。合则阴与阳合，阳与阴合矣，再详论之。阴阳未合时，子午为少阴。子午为南北，少阴为心肾，是北方子位，南方午位，均为心肾也。及阴阳合，则少阴肾与少阴心分离，而与太阳膀胱合，居于北方坎水而为子。又少阴心与少阴肾分离，而与太阳小肠合，居于南方离火而午。
阴阳未合时，卯酉为阳明。卯酉为东西，阳明为大肠与胃，是东方卯位，西方酉位，均为大肠与胃也。及阴阳合，则厥阴肝与少阳胆合，居于东方震木而为卯，太阴肺与阳明大肠合，成于西方兑金而为酉。
阴阳未合时，辰戌为太阳，巳亥为厥阴，分居东南与西北，是东南辰位，西北戌位，均为膀胱与小肠，东南已位，西北亥位，均为心包与肝也。丑未为太阴，寅申为少阳，分居东北与西南，是东北丑位，西南未位，均为肺与脾。东北寅位，西南申位，均为胆与三焦也。及阴阳合，则太阳小肠与少阴心合，由东南而居于南。太阳膀胱与少阴肾合，由西北而居于北。太阴肺与阳明大肠合，由西南而居于西。少阳胆与厥阴肝合，由东北、东南而居于东。其原在东西卯酉两方之阳明胃，与原在东北方之太阴脾合，原在西南方之少阳三焦，与原在西北方之厥阴心包合，分居乾、艮、巽、坤四隅皆为土，而为丑、寅、辰、巳、未、申、戌、亥，此阴阳之合也。

脏腑应十二月图  ***************************
脏腑应十二月者，子月为膀胱，丑月为肾，寅月为胆，卯月为肝，辰月为小肠。巳月为心，午月为三焦，未月为心包，申月为胃，酉月为脾，戌月为大肠，亥月为肺（此段意出《难经》）。
再详推之，阳生于少阳，故历建寅。建寅故寅、卯、辰为春，属于肝。巳、午、未为夏，属于心。午、未、申为长夏，属于脾。申、酉、戌为秋，属于肺。亥、子、丑为冬，属于肾。阴阳离合升降之变化，则主令之各异。虽变化无穷，然有定理，有定法，丝毫不紊也。

阴阳已分而五行未相生图  ***************************
天一生水，故甲乙居坎而为水。地二生火，故丙丁为火而居离。天三生木，故戊己居震而为木。地四生金，故庚辛为金而居兑。天五生土，故壬癸居乾、艮、巽、坤四隅而为土。
甲乙居坎而为水者，乃阴阳未分将分，而五行未相生也。甲乙为十干之首，水为五行之首，故甲乙水也。

五行相生方位围  ***************************
震为长男，在人为少阳，在时为二月。时值春阳之首，故震为甲乙。木生火，则离为丙丁火，生土，则乾、艮、巽、坤为戊己。土生金，则兑为庚辛。金生水，则坎为壬癸。

五行以土定位变化图  ***************************
天干甲、乙、丙、丁、戊为阳；已、庚、辛、壬、癸为阴。五行土气最厚而居中。甲为阳之首，己为阴之首。以土定位，则甲己为土，土生金，故乙庚为金。金生水，故丙辛为水。水生木，故丁壬为木。木生火，故戊癸为火。无论如何变化，不外此理。

天一生水地六成之地二生火天七成之天三生本地八成之地四生金天九成之天五生土地十成之  ***************************
伏羲取象河图。引而伸之为一，图□而成□，阴围阳为水，又因坎卦始于一阳，故曰天一生水，取象河图。。引而伸之为□，因一而成□，阳围阴为火，又因□生于两个。。，故曰地二生火。取象河图。。。变而为□以成□，适得离卦之初爻二爻。但两爻不成卦，又加坎卦三爻而成□，因此卦起于□，适合离卦之两爻，加坎卦之一爻，一二相加，故曰天三生水。取象河图。。。。变而为□以成□，适得离之阴爻而上升，二二相成，故曰地四生金。取象河图￼而生四卦（伏羲本河图画八卦，一二三四，已有坎离震兑四卦，其乾坤巽艮四卦，系由￼而生），三生于□，□生于□，三生于￼，三生于□，再五个。之象，每。均有一阴一阳，盖□及□，五阳馀一阴，其一阴为馀数，并于五数中之一数内，仍化为阳而为五阳。□及□五阴馀一阳，其一阳为馀数，亦并于五数中之一数内，仍化为阴而为五阴。五阴五阳相合，仍为￼，故曰天五生土。
此为一加四之数，其馀之一及□，即相火。故四行与土成则土为五，土与四行成则土为六。例如□卦加-　-　-　-　-　-　之四卦，则为□□之两卦。□卦加—　—　—　—　—　—　之四卦，则为□□之两卦。
天一生水，加土之五，为天一加天五，则成六。六为偶数，偶数为地，故曰地六成之。地二生火，加土之五，为地二加天五，则成七，七为奇数，奇数为天，故曰天七成之。天三生木，加土之五，为天三加天五，则成八，八为偶数，偶数为地，故曰地八成之。地四生金，加土之五，为地四加天五，则成九，九为奇数，奇数为天，故曰天九成之。四行成土，得奇则为天，得偶则为地，奇为天数，偶为地数也。土本身之数为五，分其馀之相火则为六，土旁四行，加四行则为十，故曰地十成之。
或问前释天五生土，不曰二加三，而曰一加四，何也？曰：例如□□，为一阳爻，五阴爻，在卦为艮为坤，艮在后天为阳，坤为阴，阴阳合，成六爻之卦，析之则为□为少阳，□为太阴，此六爻系一少阳加二太阴为四阴爻，以二太阴之四阴爻，加少阳之一阴爻，得数五，故非曰一加四不可。

五运图  ***************************
起运之法不一，以阴阳论，由冬至起。以气候论，由立春起。以气交论，由大寒起。三者各有所主，不容是此非彼。但以冬至起运之说为较长，由去年冬至（冬至阳生，故去年冬至为本年春之始），至本年立夏为角运。立夏至夏至为征运。夏至至立秋为宫运。立秋至立冬为商运。立冬至冬至为羽运。年凡五运，但五运初二三四终之序，随年推移，非属固定。例如丁壬之年，初角运，二征运，三宫运，四商运，终羽运。戊癸之年，初征运，二宫运，三商运，四羽运，终角运。甲乙之年，初宫运，二商运，三羽运，四角运，终征运。乙庚之年，初商运，二羽运，三角运，四征运，终宫运。丙辛之年，初羽运，二角运，三征运，四宫运，终商运。
或问除丁壬年外，馀年之角、征、宫、商、羽五运，先后次序，不免倒置何也？曰：因司天在泉，间气之不同，是以各异也。
六气运行，甲子相乘，合而复离，周而复始，如环无端。故司天在泉，以六十为一大会，兹再揭六图之一以明之，举一反三，余皆例此。
太阳为坎而居水，寒气应之则为寒，因太阳为寒，少阴当然为热，坎离已定，寒热已分，则阳明为燥，太阴为湿，少阳为火，厥阴为风，此阴阳合而复分之象也。假设少阴居南，则太阴居西南，厥阴居东南，阳明居北，则少阳居西北，太阳居东北。此离阴阳之本而言阴阳，故少阴居南，阳明居北，即《难经》旺水由少阳起，《伤寒》由太阳起之理也。
或问三阴三阳之司天，其初气与四气互有不同何也？曰：六气起运，以三终定位，以初四为首，三阴三阳之比较，初气四气，互易其位，因以类求类也。故阳气司天，则初气起干司天左间，阴气司天，则初气起于在泉左间。
或问足厥阴肝、足少阳胆皆木也。手少阴心、手太阳小肠皆君火也。手少阳三焦、手厥阴心包皆相火也。是太阴脾、足阳明胃皆土也。手阳明大肠、手太阴肺皆金也。足太阳膀胱、是少阴肾皆水也。而论六经者，舍胆取肝，舍小肠取心，舍心包取三焦，舍胃取脾，舍肺取大肠，舍肾取膀胱何也？曰：以阴阳论，腑为阳，脏为阴，气为阳，血为阴。六腑中胆与小肠与胃，皆为化水穀之械，三焦则输气之机，大肠则通气之府，膀胱则化气之源也。三阳主气，故舍胆、小肠、胃，取三焦、大肠、膀胱。六脏中心包与肺与肾，皆为布精输血之脏，肝则藏血，心则生血，脾则统血也，三阴主血，故舍心包、肺、肾，取肝、心、脾。是以三焦、大肠、膀胱为气之源，肝、心、脾为血之本。
或问司天在泉，以间气推之固无疑，以生克推之似难通。少阳火司天，则其母厥阴木在泉。阳明金司天，则其所不胜少阴火在泉。太阳水司天，则其所不胜太阴土在泉。厥阴木司天，则其子少阳火在泉。少阴火司天，则其所胜阳明金在泉。太阴土司天，则其所胜太阳水在泉。或由子而母，或由母而子，或由所不胜而所胜，或由所胜而所不胜，种种不同何也？曰：以阳精所降阴精上奉之理推之，自无所不通。阳气能降必有枢，人以少阳为枢，因为枢纽，故阳下降，当归根于母，此子司天母在泉之理。阴上升，当笋子而上达（厥阴为木，笋子则生少阳火而上达），此母司天子在泉之理。阳下降，阴必侵之，此所胜司无所不胜在泉之理。阴上奉，阳必助之，此所不胜司天所胜在泉之理。
或问阴何以侵阳，阳何以助阴？曰：就阴阳升降言之，阴常静，其气易保，阳常动，其气易散，此一证也。就阴阳内外言之，阴生阳长，阴内守，阳外卫，阳皆助阴，非仅前言太阳阳明也。即阴偏胜时，阳仍可外卫，俾阴得内守。设阳偏胜时，阴则以静制功，此又一证也。是以阳病见阴脉多死，阴病见阳脉，多生。阴虚可疗，阳虚难治，即此理也。

三阴三阳与八卦五运配合图  ***************************
三阴三阳生于太极，化为卦爻，配合干支，包罗万象，此阴阳与八卦、五运相合之理也。天干为五运，地支为六气，讲运气，宜先考日月、寒、暑、水火与气血之关系，然后以二十四节气，合八卦，应脏腑，自得要领。但运气与历书不同，历书以甲子为标识，运气以六气定甲子。依历书干支推算之，本年为太阳司天，实则去冬燥甚，倘泥太阳司天之例以医病，恐十活一二而已，何者？去冬既燥，今春当为阳明司天，四时气候，既乘其常，则运气之推算，不特不可以六十年计，且不可以年计，直可权以季计。本季燥，下季当为阳明司天，本季热，下季当为少阴司天。本季寒，下季当为太阳司天。本季火，下季当为少阳司天，本季风，下季当为厥阴司天。本季湿，下季当为太阴司天。缘风、热、火、湿、燥、寒，一侵脏腑，则脏腑立失藏生统化受之能。无论六十年、或一年、或一季，久暂虽异，感受则同。故善医者彰往察来，神而明之，存乎其人，运用之妙，在于一心，未可执一以从事也。

天之五行五位五气表  ***************************
以地气上为云，天气下为雨之理考之，天有五行。言天受风、热、湿、燥、寒之鼓盈，而有雾、雨、露、霜、雪之五行。因天之雾、雨、露、霜、雪，以御气之和、急、缓、散、聚。因气之和、急、缓、散、聚，而生风、热、湿、燥、寒。其理如环，归于太初。
或问地之五行，土旁溉四行，天之五行，有旁溉四行者否？曰：湿是也。湿上蒸为露，遇风为雾，遇热为雨，遇燥为霜，遇寒为雪，故天之五行皆有湿。

人之五藏五气五志表  ***************************

天地人之五妙五行五运表  ***************************
藏之究竟为生，生之究竟为统，统之究竟为化，化之究竟为受，受之究竟又为藏，其理如环，周而复始，此五运之究竟也。

五行之真气性味表  ***************************


卷二·下篇  ——————————————————————————————————————————————————————————————————————————————————————————

论《本、内》二经  ***************************
看书须要神化，既不可泥于书，又不可随意驳。《本、内》二经，尤难理会。吾对此二书，宁可慢讲，使多几人明白，不敢粗粗过去。二书讲毕，他书自易领会。

学医不可分门户宜宗《本、内》二经  ***************************
近日治病，有三大论：一、吐汗下之法；一、辛凉之法；一、理脾之法。主吐汗下者，谓邪中于人，不用斯法，邪无出路。主辛凉者，谓人赖阳气而生，热多寒少。既有寒，亦随阳化热，不用斯法，其源不清，邪焉得去。主理脾者，谓人以脾胃为主，脾胃壮，正气自足，邪无由入；脾胃弱，正气自虚，邪乘而入，故正气虚者，邪气盛，不用斯法，不能立本，邪何能除。三说皆理圆意畅，反使学者有一国三公之势。不知人之邪气盛，亦能煎耗正气，正气虚，邪气亦能乘之。内本无热，初感风寒，亦不能遽投辛凉之剂。吐汗下创自仲圣，条理分明，立法严整，皆因病以施法，无臆度武断之弊。辛凉创于二吴，然瑕瑜互见，已稍去仲圣之道。黄氏宗东垣，创理脾之法，执一之见，又在二吴之下。然二吴及黄氏，亦颇各具只眼，不失医中之杰。但后之学仲圣及二吴、黄氏者，不能会通其义，强分三派，私立门户，互相倾轧，医道一落干丈。吾人论病，首当揣情度理，分寒热虚实，不可以无情无理之门户，自相束缚。敖吾主学医由《本、内》入手，即斯意也。

学医宜矫时弊  ***************************
人身强弱不同，气血运行，迟速自异。邪之中人，亦因有深浅，故病同而治异。若内伤之病，血气自亏，非仅药饵所能奏效。当用药以调其已伤，兼自养而勿使再伤，庶足以起沉菏。今人治病，或深信药力，或不信药力，或轻重不免失宜，或出奇动思制胜，或束于书，或泥于忌，或贪功妄进，或胆小不进，虽皆小误，实关身命，要为医家所必忌。至学识仅限于汤头，阅历不能辨表里，虽语此而弗明，更不足责矣。故初学者教其入于正轨，升堂者教其进而入室。世俗种种之陋习，当扫而空之。查中医以俗法为秘诀，向无开诚之讨论，以倾轧为惯例，从无相助之大义。以上诸耻，希诸子引为己责以洗之，不特开医学之光明，且益彰医道之广大。

学医贵知新  ***************************
学问不在驳人，而在翻新，吾讲《内经》虽弗佳，无一句不从经文，无一句不按经旨。虽删改者有之，杜撰者有之，要之非不尊经，不过翻新其义而已。《内经》除主要者，吾已发挥。其不主要者，待学医诸子翻新，希留意。

学医之步骤  ***************************
张君问本人学医之步趋，是否有误？曰：学由《本、内、难》三经入手，自异庸俗。仲圣之学，渊源在此。因证立方，法极正确，论症严整不紊，论方君臣不乱，允推正则。俗医不达，非逾越法度之外，即泥守章句之中。君以数学推运气，以病论方，虽未尽善，然亦足济世。君如好之，希共同讨论。改革中医，庶可放光明于世界，吾尝论后人不知注书，仅知著书，以致真理晦没，精粹荡然，伪而乱真，贻人讥消，反疑古籍为方士之书，殊堪浩叹。又其甚者，无交换学识之公心，有党伐异同之私见，无怪医道愈趋愈下也！

学医至上之法  ***************************
学医之士，取下法者，为读《汤头》。取中法者，为讲《脉诀》。取上法者，为推求医理。但皆不足为至上之法。至上者，医理药性，皆宜贯通，大小通涩之方，亦宜洞彻。盖配方之制，非具以上学问，不能合宜。果于医理、药性、方制三者，统筹兼顾，化而为一，配成方剂，始臻妙境。此条言之甚易，行之维艰，希诸子力争上游，医道始昌。

配方之法  ***************************
配方之法，虽用药不同，但易一、二味，则功用大差。例如理湿之用鲜生地佐滑石，若去滑石，则失理湿之能。如养阴之用生地、元参，若杂茯苓，则功用尽失。汤剂有仅用君药一味为一剂者，有佐使配合至二十味为一剂者。今人以专用一味，不能收功，过十味则曰太杂。不问君臣佐使之理，仅随意开药七味或九味为一剂，而曰古方古法，吾不知其可也。
立方之道，为医者所必须，然无真实学识，不能立严整之方。自来杂乱之方，固不可取，泥古之方，亦多误事。立方宜先审病之标本，再严定君、臣、佐、使，俾药与症针锋相对，无懈可击。是以严整之方，加减一味，增损一分，则效力全失。虽然欲于今时之医界，求严整之医方，殆几希矣，诸子其精研详究，自能出巧而成严整之方。

古无秘方  ***************************
古人传医，有大道，无秘法。所谓秘者，皆后人矫揉造作，藉耸听闻之语。即医案各家，亦半出于造作，并非真相。吾讲医书，不敢谓宣传奇秘，但亦堪信稍补医界所不足。观仲圣之方，对症下药，意密法整，何等慎重，岂三五味至数十味药之死方，徒事捃拾，不论症象，自诩不传之秘者，所可同日语也？

审症当察天时及病因  ***************************
人于天气亢旱之时，阴无不亏，热无不盛，故看春病，宜先度春之燥润，再度去冬之燥润，然后查病因之为寒热、表里、虚实，以定用药之标准。庶病者免死于药。否则执一以行。差如毫釐，谬以千里矣。
人身之病，在经、在卫、在营、在腑、在脏，名目繁多，认症略疏，变象立起，虽有简便之方，亦多旁途，此层不可不想一极正确、极简便之法。盖病类虽繁，不过阴阳而已，推之亦不过气血而已，再推之，又不过寒热虚实四大纲耳。只须有精密之审切，自少错误。

临证之要  ***************************
临证虽难，只要将大法认定，自少错误，初临症者，如遇大症，先宜以轻剂问之。倘有经验，则宜用大剂攻之。病体早愈一日，早养一日正气。

论阴阳  ***************************
医学之理，首在阴阳。阴阳之理，既精且细。或曰：阴阳名目繁多，令人难辨，是阴阳无一定之理也。以无定之理之学而治病，岂能断生死，起沉痾？此一说也。或曰：阴阳显甚，如人则背阳而腹阴，物则表阳而里阴。推之万物，阴阳判然。是阴阳甚易知，易知若此，岂不尽人而医耶？此又一说也。然则欲知阴阳之理，难乎易乎？曰：知之则易，用之则难。阴阳有定而无定，亦无定而有定，或以理而推阴阳，或以气而推阴阳，或以象而推阴阳，或以数而推阴阳。倘能因时而用，自尔妙化无穷，要之不外平衡而已。反是则阴阳错乱，变端百出矣，燮理阴阳之谓何？

论五行  ***************************
以制胜生成论五行，始知五行变化之妙。若以生克论五行，则为五行所拘，反不得其妙，若不以制胜生成或生克论五行，则大法已失。可随意颠倒，不复成五行矣。故五行之理，至活而至严。

论风  ***************************
风善行而数变，八节不正之风，或害空窍，或走经络，或传脏腑，迨久蕴内动，或鼓热而作厥，或助寒而成痿，或耗气而盗汗，或煎液而成痰。七情六淫，莫不由风媒介之，故风为百病之始。
虚风正风之分，邪风是正风，因邪风虽害人，然能生杀万物也。动作鼓荡之风（人力所为者）为虚风，于人虽无大害，于物实无生杀权，故曰虚风。
风为热者，因热极而风，故风为热。

论五音  ***************************
角、徽、宫、商、羽，角音调和而亢直；徽音和美而柔顺；宫音重浊而宏大，商音高扬而流利、羽音沉著而稳固。春万物始生，其调亢直以应生。夏万物生荣，其调柔和以应长。长夏为土，故调重大，以表其独厚。秋主收敛，故调高扬以应之。冬主潜藏，故调沉稳以应之。此其正也。又因音有高低，故有太、少之分。又因天地人之不同，阴阳升降之变化，故上应天，中应人，下应地，而有上、中、下之分。盖每音均有太、正、少及上、中、下，以应三阴三阳。太、正、少为阴，因本音之变音，故为三阴。上、中、下为阳，因阴阳升降之变音，故为三阳，要之本音、变音为静，非本音、变音之变音为动。

五味之所欲  ***************************
五味所欲，经无明文。然考其义，以酸收、苦坚、甘缓、辛散、咸软之理推之，以同气相求之义证之，是收、坚、缓、散、软，即酸、苦、甘、辛、咸之所欲也。

九窍与脏腑之关系  ***************************
九窍司五脏盛泄之职。耳能闻，可长心思。目能视，可和肝。鼻能嗅，可养肺。口能食，可纳五穀而养脏腑。二阴排泄渣滓，以清脏腑，故人能为万物之灵。

咽嗌之解释  ***************************
上曰咽，下曰嗌，合而言之曰喉。嗌法地，即咽喉之下口。

脏腑相表里  ***************************
脏腑赖募原而相连，因作用为表里。心与小肠相表里者，因小肠布气之变化，赖心液之流通也。肾与膀胱相表里者，因膀胱化气而藏液，赖肾受血而灌输也。肺与大肠相表里者，因大肠之排泄，赖肺气之升降也。肝与胆相表里者，因胆汁之变化，赖肝之条达也。脾与胃相表里者，因胃之消化，赖脾之消磨也。腑属于表，脏属于里。例如人之饮食，水穀先入胃，排粗布精，始由腑而入脏。《内经》云：「壮火食气，少火生气。」似近此理。

募原之解释  ***************************
问脏腑赖募原而相连，募原何物也？曰：募原即隔膜。但横为隔膜，竖为募原。以形论，为网油；以象论，为三焦。譬如铜煤油灯，统全部名之，曰灯，曰铜灯。分一部论之，有灯罩、灯托。夫灯犹三焦也。铜灯犹网油也，灯罩、灯托，犹募原、隔膜也。四名等于一物，故合三焦、网油、募原、隔膜等各而一之，曰三焦而已。问募原有半表半里之说，信乎？曰：半表半里，以气化论耳。如不以气化论，肺可为太阳，膀胱可为太阴。

两感于寒之解释  ***************************
问《伤寒论》两感于寒，［何〕所谓也？曰：两感云者，既感于腑，复感于脏也。问两感是否同时？曰：不同时。

肾为先天胃为后天  ***************************
以气血论，气为先天，血为后天。以脏腑功能论，脏以肾为要，腑以胃为主。胃虽赖脾为消化，实赖肾气以养之，肾水以润之。然后脾之消化，始能化水穀以养形脏，是以胃之功能，因肾之技巧，始能施其功能。盖肾无胃不能施其巧，胃无肾不能行其职。故以功能论，肾为先天，胃为后天。后人不明肾阳、肾阴之理，谬指肾气为命门，更有以肾为炊之说。明其义不知其理，无怪有指鹿为马之误。

脾藏意  ***************************
意静而生动。脾为太阴，其性本静，又司运化，从静而生动，故藏意。

脾之动用  ***************************
土赖天之雨露，地之泉水，而生万物。然有生即有长，有长即有收，有收即有藏。故土在理言之，则法天地，主四时。在人言之，则升降阴阳，旁灌四脏。

胃主凤  ***************************
肺主皮毛而通天气，又与大肠相表里。胃上通于肺，下通大肠，故能主风。

胃行气于三阳  ***************************
胃阳明之气，能行于少阳而助运化，又能行于太阳而化精微，逼糟粕。

脾行气于三阴  ***************************
脾太阴为老阴，少阴为所胜，厥阴为所不胜，此一说也。贯胃、属脾、络嗌，此又一说也。（脾贯胃络隘，乃脾络之行也。至脾统三阴者，乃太阴为统，万物所归。况脾为厥阴、少阴之开，脾血脉功用，又相连贯。）

胆可称奇阳  ***************************
胆虽藏有胆汁，然既非如脏之化血，又非如腑之化气。不过承浊于肝，布汁于脾胃，助其消化。因有纳布之能，故偏于阳。其作用别于脏腑，又偏于阳，故可称奇阳。

君火相火  ***************************
问何为君火、相火？曰：姑不论君、相火，先要明何谓火？以壮火食气，少火生气之理证之，火非真火，即气也。设真有火，则脏腑焦烂矣。壮火是腑中吸入之气，少火是脏中呼出之气。气是少火之精而温肌肉者。小肠承胃之气，输于三焦，由三焦送各腑而达各脏。心承腑之气，输于心包，由心包达各脏以养肌肉。故在腑，小肠为君火，三焦为相火。在脏，心为君火，心包为相火。

论荣卫  ***************************
荣卫即血气。血气以体言，荣卫以用言也。然荣行脉中，卫行脉外，荣卫并行于全身，分五十度。每昼夜运行一周，荣血周行五十度，复返于肺，与卫气相会。卫气周行五十度，亦返于肺，与荣血相会。每五十度之中，荣卫各当令二十五度。荣当令于夜，自午至子。荣出而卫入，荣气略呈，卫气略伏。卫当令于昼，自子至午。卫出而荣入，卫气略呈，荣气略伏。荣卫昼夜循环，有如日月，但日月不相见，而荣卫不相离也。故子午二时，为荣卫当令二十五度之交点。再荣虽外出，决不能达皮；卫虽内入，决不能至骨。二者互为当令，仅可分别气之盛衰，不能过分位之内外也。

论脉  ***************************
人身筋、经、络皆有动脉、是以督脉在筋，任脉在经，寸口在络。
《内经》论脉，以胃气为主，以血气为宗，以弦、钩、毛、石、绥而定脏，再以浮、沉、中而候上、中、下三部。腑属于脏，则未深论，《难经》推广之，《脉经》又阐发之。以寸、关、尺而定脏腑，又以浮为腑，沉为脏；外感为浮，内伤为沉，但精确皆不及《内经》。然吾人取脉，先宜以绥急推胃气之盛衰，再以弦、钩、毛、石、绥推脏气之所在，再以浮、沉及寸、关、尺之盛衰，推及表里气血，然后再以寸，关、尺参看脏腑之盛衰。得其所在，察其外证，严立方脉，自无大谬。
脉为医之大疑，吾早拟略论之，但知脉者甚鲜。今诸子对脉，既入手研究，特论述以示正轨。
问胎脉如何？曰：妇人受孕，则阴脉滑动，阳脉滑大。自来气血搏结者，无论病之有无，脉必有力而动。若滑则无病，无病而气血搏结者，妊也。
问尺脉浮为女子不月之脉，有是说乎？曰：有则有之，但妊而感冒，尺亦浮滑。论脉之法，当以外证之所现，察气血之所伤。以气血之所伤，进而推求脉之理。如代阴脉迟，当用白虎。代阳脉数，当用理中。以此推之，思过半矣。否则执一以求，胶瑟刻舟，胡能论脉？
问在寸为肺脉，浮沉皆为肺病乎？曰：浮为大肠，沉为肺，故浮而短涩，病在肺；浮而长大，病在大肠。此指右寸一部之理言。若治病则当考其全体之证，不可囿于一部之理。
问沉脉亦有大肠病乎？曰：沉而散，温在肺；沉而实，病在大肠。若以浮沉言，则腑浮而脏沉。若以病言，则又当以邪正考之，不可限于浮沉也，此脉之妙用也。
问治病诊脉，是否应诊全部？曰：外证考脉，全部及尺寸，皆当考察。益人之所以生者，赖气血流动耳。病无论表里、虚实、经络、脏腑，皆由气血不调所致。脉因气率血行而现寸口，故气血不调者，脉象必变。外证考脉，当先察全部，后审尺寸。若六脉皆浮而嗽，肺病也。若右寸浮，大便燥，肠病也。
问弦脉主何病。曰：六脉弦，肝病也。左三部弦，胆病也。右三部弦，食滞胃病也。脉等弦也，而变化无穷。若参透《内经》《脉经》则知其妙。今人仅知默诵《脉诀》，诚舍本逐末矣。
问弦为肝脉，左三部弦，其理易晓，右三部弦，其理安在？又何以知为胃病？曰：肝、胆、胃病，三者俱载于经，但未剖别其理耳。肝脉当弦，肝藏血，肝为邪乘，血与邪搏，故六脉皆弦。邪在肝之表，而未达肝，且肝胆又居左，故左三部弦。设弦而不沉，虽六部亦为胆。设左关独弦，沉亦为肝。胃有滞作痢，肝失疏泄，胃居右部，食滞胃病，故右三部弦。
问趺阳脉何属？曰：趺阳同冲阳，穴名。在足背，属于胃脉。
问奇经八脉之所在？曰：由三阴三阳推之，督脉在背为阳，任脉在腹为阴。故督脉属于太阳，任脉属于太阴。带脉属于厥阴，冲脉属于阳明，二蹻属于阳明，二维属于少阴。再参经文，考外象，自然少误。如腰痛，脉浮紧，则督脉为病。脉沉弦，则厥阴为病。

寒邪热邪  ***************************
邪无寒热，以人气血之寒热为寒热。气血寒则为寒，热则为热。始霍乱邪正相争也。热盛为阳，寒盛为阴。在未分阴阳时，刺可立已。在既分阴阳后，非药不瘳。

虚实  ***************************
虚虚气虚，阳犹内伏，故为合症，得生。虚症气实，阳华外露，阳将脱，故为反症，必死。虚实指正气而言，盖历邪而伤气，气在内受邪克而虚。是邪正相搏之时，及邪胜而深入，阳败而外窜，反实，故死，即外强中乾之理也。

生阳死阴不治之理  ***************************
心肺在呼吸为阳，在脏亦为阳。阳气将竭，则阳中之真阴始消。肝肾在呼吸为阴，在脏亦为阴。阴气将竭，则阴中之真阳始露，故死阴生阳皆不治。

内伤病难痊之理  ***************************
人之患病，多由自失检点。饮食能养人，亦能病人。饮食过量，易滞于肠胃，则肠胃垢生，内蕴邪热，外感寒凉，病因以生。有谓内伤由劳累而得者，不知劳累能活筋骨，壮肌肉，不能病人。故农家少疾病，多寿考。内伤虽关七情，约之则二，曰欲、曰郁而已。欲则伤肾，郁则伤肝，水不济金，木以剋土，则病成焉。内伤本可治，便以欲字已难去，郁字尤难去。欲字尚可勉强使之去，郁字断非涵养不能去，是以内伤多难痊。

痓与痉之别  ***************************
痓乃阴阳俱虚，火邪内灼，急而为痓。痓抽搐后，筋不舒，故筋先抽而后痛。痉乃湿邪内蕴，蒸筋作痛，痛而筋动作抽，故筋先痛而后抽。

呕之分别  ***************************
呕而有物曰吐。呕而无物曰乾呕。欲呕不能分乾湿，嗢嗢然如有物欲呕曰欲呕。郁郁然膈不舒而欲呕曰喜呕。闷闷然气不畅欲呕而未呕曰善呕。

喘之分别  ***************************
问阳明厥喘，因入经入脏而判生死，入经入脏，从何知之？曰：大喘则知其入经，似喘而汗出如油，则知其入脏。盖热蓄于胃，使各腑失其升降之能，胃之热复上蒸于肺，致浊气与肺气相争，故大喘。及热入肺，则肺焦枯，欲大喘而肺已伤，其呼吸必不便，故似喘。肺伤太过，精华外走，故汗出如油。

泄之分别  ***************************
问寒泄、热泄、湿泄、滞泄之分。曰：分别之法不可拘定。一视口之渴否；二视溺之或短或长，或清或赤；三视腹之或胀或痛；四视脉之或弦或滑，或沉或缓，或数或迟。当得要领，再参以他证及日数，则分明矣。

论今春之病不发烧而脉沉细之故（甲子春）  ***************************
去冬气燥，蕴积脏腑。今春寒热不定，又少风以应时。春既失风之宣发，则人受寒受热，而无风可受，是以燥气不得宣发而蒸金，故嗽症居多，次喉，次痧疹。因其不得宣发，故脉沉细而厥逆。治法：养阴清里则生，温散辛表则死。今春之症，虽脉沉细而厥逆，但口不渴即干，鼻虽流清涕，而目起矢，小便不赤即短，大便不燥即泄，皆火盛阴虚之象也。

胃胁串痛大便不燥口不渴之治法（甲子春）  ***************************
现在时症，以胃胁串痛，大便不燥，口不渴者居多。此乃寒热相搏，肝阳气逆之故，治法宜用厚朴、杷叶、芦根、郁金、香附、莪术、姜皮、军炭、豆蔻、石斛、蓁艽、代赭石等品。忌用二冬、鲜生地、鲜石斛、元参、生军等品。

少阳司天之病症及治法（甲子夏）  ***************************
现交夏令，人皆以为少阴司天，不知今春无雨而寒，阳气未得发越。春既未得发越，夏必发越。又因春寒而火气内闭，其发越者必火也。少阴本宜暑热而主静，若火气发越，则司天者为少阳，非少阴矣。少阳为三焦与胆，三焦为决渎之官，人必贪饮，霍乱必应时而起，法宜香薷饮。胆为中正之官，人必患耳聋，头昏，法宜白虎汤，佐清解。
少阳司天，则厥阴在泉，厥阴为肝与心包。人必多热病，及卒然昏倒。热病，法宜大凉养阴。卒然昏倒，法宜香窜开窍之品。按本季病之治法，以清解为主，香窜次之，阴柔又次之，阴柔除热病外，不可妄投。以鲜生地佐滑石，或鲜石斛均尚可用。至二冬、元参等品，均宜慎之。又此病预防法，宜常服益元散。

夏末秋初宜用之药品  ***************************
吾于春末，已言宜用香窜苦寒之品。今夏季将终，湿已大行，太阳有司天之象，辛温之药，可先少用无妨。滋柔之品，非其时也。

夏多虚症  ***************************
夏何以多虚症？盖夏令繁华外秀。既外秀，故内虚。又夏日阳气外泄，内必空虚。《内经·四气调神论》篇言之綦详。

治疟之方（甲子秋）  ***************************
以现令论，疟之热多冷少者，宜桂枝白虎汤加减之。冷多热少者，宜柴胡承气汤加减之。脾寒者，当用红砒黑虎丸。久疟者，当用青蒿鳖甲汤加减之。红砒黑虎丸，以红砒、黑豆制之，每豆一两，加砒二分，粒如小豆子，水打成丸，病较轻者服一丸。忌热、忌食、忌菸、宜凉、宜走。
治疟者，或以邪在腠理，立柴胡汤以汗之。或以邪深入脏，立理中汤以补之。或以十二经皆有疟，立法纷纷，奠知孰是，吾论无论在经、在腑、在脏，既均作寒作热，又皆发于胃气，故以清胃为法。热甚以石膏清之，寒甚以红砒温之。但红砒重量，不得过二釐。服砒后，勿坐、勿食、须饮凉水或冰，须远行。柴胡汤之法，固因寒热莫辨，爱立是法，俾邪从腠理而解也。不知此症得之于腠理，轻者可痊，重则难效。吾谓热者用白虎汤，热甚者用牛黄。寒者用承气汤，寒甚者加白术，佐红砒。
凡疟皆当清大肠，承气汤虽大黄苦寒，然枳壳有下胃气之力，姜、朴有逐胃寒之功，故生军佐石膏则清胃热，佐姜、朴则理胃寒。若胃中寒热相结，以承气汤为主。热甚于寒者，加重生地，减轻姜朴。寒甚于热者，加陈皮、木香。水气聚结坚固为寒，寒固可用附子，热亦可用少许附子为引，以镇水气。然此法不可妄用。
问疟作寒作热之原因。曰：三焦与心包，主输送营荣之别脏，寒热之作，乃由寒或热搏于胃气，致胃气失其升降之能，故肺与大肠，因而绝其表里相应之力，则寒热作矣。疟疾寒热之作，与他病寒热之作不同。他病寒热之作，邪有定所。疟则邪无定所，故专重治胃。以胃为后天，统主五脏六腑之气血，而为五脏六腑之大源也。
问痎疟之分。曰：痎者，风热相结也，疟者阴阳相争也。其先寒者，乃三阳虚也，阳虚则阴盛，阴盛故寒。其后热者，寒极生热也。连日作者，邪在腠理也。间日作者，邪将薄腑也。
问截疟用常山，于法当乎？曰：常山消水温脾，治疟可用，截字于义无取。

论伤寒  ***************************
伤寒包括甚广，故仲圣《金匮》，无温症一门，已赅于伤寒中也。或曰伤寒与温症为两种，或曰仲圣温症一篇已遗失。究之推度揣测，毫无根据。试读《内经》，何尝不明言「冬伤于寒，春必病温；冬不藏精，春必病温」耶。

论脱骨伤寒  ***************************
此疾乃阳明症，或因药误，或因失调、致将邪热攻入少阴，由少阴蒸入厥阴。诸节属于筋，故按节溃烂。或因邪热伏于骨中，由骨空之节而蒸筋，故曰诸节溃烂，脱骨伤寒。总之因始阳[伤］于寒，渐至邪热脱落于骨中也。脱骨伤寒分阴阳，热邪曰阳，寒邪由阳入阴曰阴。属于阳者，十愈六七；属于阴者，十愈二三。

各症问答十七则  ***************************
问治痧疹之用药？曰：痧疹治法，宜用鲜生地、鲜石斛、鲜芦根、生军、生石膏、二花、连翘、知母、寸冬、甘菊、薄荷、大青叶、茵陈、木通、通草、栀子、黄苓、川连、羚羊、犀角、紫雪、牛黄等品。忌用元参、天冬、荆芥、葛根、柴胡、麻黄、浮萍、三甲、防风、二活、当归、红花等品。再痧疹回紧之治法，惟通里气一法可救。盖何愈之候，为毒渐散，离体而播于空际。回紧之候，为毒忽陷，循际而深入脸理，初非真有回紧、回迟之不同也。
问喉症之治法？曰：喉症不同，湿热闭症，牛蒡子、豆根，苓、连皆可用。白喉宜养阴；湿热宜疏解宣下，忌养阴。起白非白喉，亦有阴虚不起白者。盖白喉之白，与非白喉之白有别，不润者为白喉。若有白而二便利，口渴不思饮者，非阴虚。若无白而二便不利，口渴思饮者，为阴虚。论症当互证情形，不可拗执一隅。谓白喉为阴虚之一种则可，谓有白即为白喉则不可。
问喉症有头热、身不烧、口不渴、吐泄、脉沉细者，如何治法？曰：此湿痹喉症也。且因痹而阴虚，先宜牛蒡子、豆根清宣之品。利止，宜大生地、正元参镇润之剂，吐者宜清宣兼下法，生军可用。
问养阴清肺汤，有以为治白喉之主药者，有以为治白喉之毒药者。缘用之或收奇效或见败象，结果不同，持说乃异，未知孰是？曰：白喉由于阴虚，故起白硬而少液，养阴清肺诚对症药也，况症有轻重，在《忌表抉微》，亦不专限于养阴清肺汤也。后人不细读，仅学其方，不学其理。致有湿热溃烂之喉，亦视为白喉，误投养阴剂者，岂能奏效耶！不悟用法之非，反诬立法之是，一误再误，靡所底止，不可以不辨。
问癫、狂、痫诸症之别？曰：狂属阳，癫属阴，故重阳为狂，重阴为癫。初得时辨之，癫则口吐白沫，而面白唇青，狂则否。查其形状，凡语言骂詈，不避亲疏，声高气粗为狂。语言呢喃，时作时止为癫。最重要者在查其目，目直而神不定为狂，目直而神时清时不清为癫。痫症有二种，一胎毒入于厥阴，多得之于童年。一由闷郁伤肝，多得之于成年。治之之法，古方虽有，但难去根。痫惊是因惊而痫。痫与风不同，风如卒然中风之类。痫时作时止，如羊角疯之类。然风与痫皆得之于惊，此乃脏腑为热所煎，猝逢惊恐，热气上逆，故在脏则为风，在腑则为痫。
问邪在大络法宜引经之理？曰：邪不入经而流溢于大络者（十五络内之五脏络曰大络），谓之奇邪，法宜用药饵将大络之邪，引入在经、以便施治。缘人身之形脏，以经为斡，以络为束，有如以骨为斡，以筋为束之理。邪中络时，其邪虽轻，药则难达。虽有香窜药可以达络，然或因热邪，或因体虚，往往弊害立见。故不如先引络邪，使入六经，再施相当之法，或补或泻，邪自易出。
问逢冬作嗽之治法？曰：咳嗽之病，不一其类，逢冬必犯者最多。此症早轻暮重，脉洪者为阴素虚，及冬阳气潜藏，阴虚阳扰而作嗽。当用鲜生地、元参以固阴，杷叶、芦根以利肺即可。若用酸敛或宣通品，则难效。
问某君头痛，壮热、肢冷恶寒、口不渴，唇焦有泡、溺赤便燥，脉沉，此何症？治宜何法？曰：此症头痛似表，肢冷恶寒似阳微，口不渴似湿。然认表，脉不浮；认阳微，脉不微；认湿，唇不滑，壮热，唇焦有泡，溺赤便燥，乃系热郁于里，蒸为壮热。其唇焦有泡者，热不宣也，故滋赤而便燥。其肢冷恶寒者，阳为热郁也。口不渴者，热未发越也，故脉沉而不洪。法宜通里清热，白虎承气汤加减之：用生石膏、生军、小枳实、知母、黄苓、川连、生草等药。
问某君四肢厥冷作搐，脉微，系何症？治宜何法？曰：阳虚不达四肢，以致厥冷作搐，法宜助阳。附子（三钱）　陈皮（三钱）　人参（一钱）　甘草（一钱）　生姜（二钱）　半夏（三钱）　桂皮（二钱）
问某君畏冷口渴，气促喜卧，尺寸俱大，此何病？治宜何法？曰：阳明为多气多血之腑，若有滞热，则有馀脉现，故经云阳明脉大。伤寒以阴阳俱大及洪大为阳明之脉，是以阴阳俱大，系滞热郁于胃，兼困脾气，阳气不宣，则畏冷口渴气促喜卧。法宜白虎承气汤加减之，用生石青、小枳实、知母、生军、甘草、粳米等药。
问某壮男猝患气喘汗出，脉沉，系何症？治法如何？曰：壮男猝病，非虚可知。汗出脉沉，阳明热象。喘乃阳明之热，蕴蒸于肺也。法宜小承气、麻杏石膏汤加减之。
问某君头痛身烧，饮黑糖姜水，覆被而卧，醒则汗出，头痛解，身略热，惟增喘，脉浮，治法如何？曰：风热误汗，致邪蕴于肺，故头痛止而作喘。法宜辛凉，用生石膏、炙杷叶、鲜芦根、甘菊、薄荷、二花、连翘等药。
问某君脉迟缓、胸痛、呕逆，系何症？治宜何法？曰：症系寒邪伤胃，以致胸痛，呕逆而脉迟缓，法宜宽中温胃，散寒降逆之剂：法半夏（钱半）　陈皮（三钱）　白术（三钱）　厚朴（二钱）　木香（一钱）　茯苓（三钱）　生姜（三钱）　砂仁（六分）　炙甘草（一钱）。
问舒母年七十，热病已愈，惟腰及脊骨作痛，何药治之？曰：法宜养阴润下活血。生军现不可用。
问面部及颈项，起小粟作痒，宜何法治之？曰：症系风湿，法宜贮荆芥于袋中，用以擦痒，或用花露水擦之。
问外科治法，消托二者，以为何宜？曰：外科之法，虽分阴阳，往往以托法为上，不知治外科当以消法为主，托法次之。主治，分阴阳，审虚实，调气血，为其常法。但身壮之人，虽溃亦可用消法，能使速痊。身虚者用托法，不过较消法略迟耳。消法不能离军，托法不能离耆。主治，热盛血虚，可以鲜生地代耆。惟金银花，无论消托，皆当用之。
问针法补泄？曰：针法补泄，以呼吸定之为正法，以左右定之为偏法。人之五脏除脾居中权外，肺当在右，肝当在左。肝既在左，肾必属焉。肺既在右，心必属焉。吸则肝肾主之，故左主降。呼则心肺主之，故右主升。此左降右升之理。

妇科六则  ***************************
问妇人年未五十，经血不行，腹大而动，两脉滑动，逾十月，为疾为孕？于何证之？曰：以乳胀否为断，乳不胀则宜舒气活血，乳胀则宜舒气养血。
问某妇腹大而动，经水不行，已及一年，按之腹软，何药治之？曰：症似气滞，如乳不胀而脉数，宜用郁金、杷叶、芦根、葶苈。脉不数，则沉香、木香皆可用。惟恐臌症已成，则收效非易矣。
问某妇经水不行，已逾一月，身烧腹大，口渴思凉，其症为何？曰：太阴大伤，则脾失运化，肺失升降。如升降作用尚未全失，大小便通利，可治，不通利则不治。其口渴思凉，亦肺气不能化液之故，与热病之口渴思凉不同。
问康氏年逾四十，经闭已及十月，午后作烧，饮食即呕，腹胁胀痛，青筋外露，咳嗽胸满，口渴唇焦，身倦，便溏溺黄，此何病？治宜何法？曰：肝旺血虚，脾胃已伤，期以六月，无法医治。
问某妇年近五旬，素日经水逾期，心常烦跳，口乾渴，头晕，腹有条块，脉细弱而弦，此何症？治宜何法？曰：脾气虚弱，致失运化之力，不能运血下行，故经水逾期。血既不以时下，久留成聚，阻隔气道，故心烦跳，乃气不养于中焦也。口乾渴，头晕，乃气不能运液上达，润咽荣头也。脉细弱，乃脾气不能运胃气，使肺气达于寸口也。脉弦，乃血聚阻隔气道也。治法当用潞党参、白术为君以补脾，肉桂、陈皮为臣以化瘀，当归、川芎为佐以润咽荣头，助参术之力，用茯神、槟榔为使，茯神使当归、白术，以助脾气而去心烦跳，槟榔使当归，以燥其湿润之性，俾专奏温化之功，用伏龙肝为引，以土引药入脾。
治经血不调，赶前带下，善后丸药方：西洋参（一钱）　生牡蛎（六钱）　真阿胶（三钱）　粉丹皮（三钱）　白术（钱半）　杭白芍（六钱）　白（败）龟板（六钱）　生鳖甲（六钱）　全当归（四钱）　川芎（三钱）　建曲（四钱）　炒麦芽（三钱）　楂炭（四钱）　桃仁（四分）　火麻仁（四钱）　金斛（六钱）　郁金（四钱）　鲜生地（四两）　鸡血藤膏（八钱）　盖母膏（八钱溶化）　鲜藕汁（四两）　以上各药，共为细末，炼蜜为丸，每丸钱半，空心服之。

儿科二则  ***************************
问某儿年二岁，尿道不通，小便及肾囊皆肿，以田螺法治之，愈肿，此何病？治宜何法？曰：湿热下注，壅塞不通，现情甚危，西法较速。中法用田鸡活剥其皮，而以皮贴于肿部。内服利水药，略佐升提。
问某女年十岁，口渴齿枯，唇白焦，舌华，便燥溺短，腹痛，目微赤，四肢串痛，足不能行，身皮甲错，此何病？治宜何法？曰：滞热日久，胃液大伤，正气已虚，攻之不可，补之不能，危险有日，不可治矣。

论药  ***************************
论药之性，宜审气之厚薄，味之甘辛，质之轻重，及生长之时候，然后定寒热，评功能，则乾鲜炮制，不学可知，其变化及相畏，相反，相助，皆不离生克之理，亦不问可知。若不察其本，仅记某药寒、某药热，或畏某药，或喜某药，或反某药，及某药治某病。不特不能知变化性能，设执一书中未载之草木或金石，问治何病，必膛然无所答。
观药品芳腐之浓淡，则气之厚薄分，辨甘辛之轻重，则味之厚薄定，察质地结合之空密虚实，则体量之轻重知。
药味之性，因干、鲜而多不同。石斛干、鲜尚不甚差，人参、生地则不然。石斛干、鲜色俱黄，人参干则色微黄，鲜则色白润。生地干则色纯黑，鲜则色黄白。石斛色不变，故性亦不变。人参、生地色既异，性岂能同乎？有如人乳，鲜则色白，其性平。经日曝则色红，其性大热，即此理也。
凡药皆俱毒性，人第知黄耆、生地为上品，然投黄耆于病温者，投生地于虚寒者，或血寒者，实足以杀之。砒石、水银，人皆知为大毒，然投砒石于脾寒者，投水银于骨中毒者，立收起死回生之效。故有病必须服药，无病万不可服药，盖无药不毒，以毒攻毒则利人，无毒招毒则祸人也。
问军咀、军炭，各于何种病为宜？曰：凡血瘀者宜用咀，停滞者宜用炭。
问半夏之效用？曰：升降疏转阳气。
问温病痧疹，有用桃仁泥或不用之别，何也？曰：凡色不正，血未畅行者，宜用桃仁泥。

用药于小节亦宜慎  ***************************
医者用药，往往苦寒而加甘寒，或甘寒而加苦寒，皆由佐使不甚得法。例如有湿，则二冬不可用。阴虚无湿，则苓连不可用。否则佐使小失，虽服者未必增病，亦于愈期之迟速有关（某医惯将生地、二冬、芩、连等药，同方并用，因发此训）。

中药与西药  ***************************
中药与西药不同，有志之士，恒主用制西药法以制中药，用意固善。但西药吾虽不知，以理度之，皆取其一种质，或一种液而已。中药则不然，以气之芳臭，色之黑白，味之甘咸，质之轻重，液之多寡，而定其功用。若以西法提取之，则成分已差，效用必异，变中药为西药，殊不易也。然西药若未经提取，亦未尝不可为汤剂。
