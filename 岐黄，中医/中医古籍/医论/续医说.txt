
序  ***************************
御寇有言：医者，理也；理者，意也。何稽乎？理言治，意言识。得理与意，料理于未见，曰医。超然望闻者，无几也。降则不理、不治、不识、不明。斯二者，不言不详，以故圣人尚乎辞说者，谓经始于轩、岐、缓、鹊辈，识其意者也。仲景下，代有名士，有方，有论，有原，有辨，有法，耿耿与繁星并丽而不磨者。圣人以道仁天下，起危而养安，斯已矣。而又立言，以匡扶百代，其为虑不广且勤哉！神而明之在人，子容氏有意焉久矣。苦心探赜，学以聚之，问以辨之，精思以强勉之。董生曰：勉强学问，则闻见博，知益精。然会博而归约，则君子贵乎详说也。
是书述古法今事，积有岁月，得理与意者，纂载不遗，子容之用心亦勤矣。病其繁也，故略节取之，以讲于家塾，有就有道，意盖以人之司命，不敢肆然而轻耳。考其言，有先经以始事，有后经以终义，则系之以“经曰”，示无专也。有以脉而辨证，有以证而辨剂，的之已见者，则系之以“余曰”，示无私也。得之前烈，参之时贤者，则系之曰“某人曰”，示无掩焉。盖得于意则见于言，本始以清其源，推委以别其流，酌中随时，以明其宜，以通其变，而参伍设置，尚其权也。有论而无方，神其用也。祖乎帝，继其志也。征诸今，尚时也。文以足志，达其意也。削屡而成什，要诸理而止也。博而要，辨而精，简而覈，迹其所到。真可究之施行者矣。殆与医案、医原相胜负，其可也。鬼神泄其秘于此矣，子能秘之家塾，不布百代耶？噫，孰知无是心。也俟乃绵邈，光于世世，则从起者，吾谅其惑焉。子容姓俞，名弁以翁约斋号，故自附曰“守约”云。
嘉靖甲午卿贡进士白海吴恩序
序  ***************************
太史公作《史记》，传淳于公，备书其所奏治病死生验者，主名病状，诊候方药，具悉不遗。夫史，必关天下之故，而书纪传所略者亦众矣，而何独详于一艺焉？嗟乎！人之所病，病疾多；医之所病，病道少。苟有明效大验，章章若是，而可不大而传之乎？盖将以析同异，极变化，决嫌疑，定可治。求合先圣之道，以立度量于万世，轩、岐、尹、鹊之空言，由是不诬。其所关岂小小哉！
余友俞子容氏，好数喜书，其身所取效者，无虑数十，既皆表而籍之，乃益取近世名人文集杂纪有裨于医者，及耳目所睹，记得失论而附焉，名曰《续医说》，来求余为序。余以自汉以还，良工数人，代有作者，论针砭则祖《素》《难》，言本草则宗《汤液》，说脉法则推叔和，述方论则称仲景，涂辙虽殊，要皆有利于物。然学者视为术数小道，致远恐泥，缙绅先生不道焉。而仓公独赖史迁之文，至今交于学士大夫之口，是知为术虽精，取效虽多，诊籍虽详，非文无以传也。今子容所纂，其大者既有以拾四子之遗，探三圣之奥，析同异极变化，决嫌疑，定可治，而尤不专于一方一论之微，每于先正巨儒之言有取焉，可以知其志之所尚矣。视夫医案脉旨歌括图说之流，果何如哉？其传盖可必矣。
嘉靖丁酉春三月既望壬午七月望日
赐进士出身承德即礼部仪制清吏司
主事管理制敕长洲陆师道书
自序  ***************************
齐梁之人有言曰：不明医术者，不得称为孝子。此过论也。宋儒谓：治病委之庸医，比之不慈不孝，事亲者不可不知医。斯言旨哉！昔之名医，若甄权、许智藏、李明之、朱彦修，咸以母病习医，研精覃思，遂究奥妙，盖君子之存心，无所不用其至也。弁虽不敏，癖于论医，或闻师友讲谈之余，或披阅诸史百家之文，凡有会于心者，辄手抄以备遗忘，积久成帙，劙为十卷，名曰《续医说》云。匪敢与古人颉颃，将来好事者共之。
壬午七月望日叙

卷一  ——————————————————————————————————————————————————————————————————————————————————————————

原医  ***************************
●至人隐医
医之为道，由来尚矣。原百病之起愈本乎黄帝，辨百药之味性本乎神农，汤液则本乎伊尹。此三圣人者，拯黎元之疾苦，赞天地之生育，其有功于万世大矣。万世之下，深于此道者，是亦圣人之徒也。贾谊曰：古之至人，不居朝廷，必隐于医卜。孰谓方伎之士岂无豪杰者哉。国朝医学
今世之业医者，挟伎以诊疗者，则有之矣。求其从师以讲习者，何鲜也。我太祖内设大医院，外设府州县医学，医而以学为名，盖欲聚其人以敩学，既成功而试之，然后授以一方卫生之任，由是进之，以为国医，其嘉惠天下生民也至矣。某尝考成周所以谓之医师，国朝所以立为医学之故。精择使判以上官，聚天下习医者，俾其教之、养之，读轩岐之书，研张孙之技，试之通而后授之职，因其长而专其业，稽其事以制其禄，则天下之人皆无夭阏之患，而跻仁寿之域矣。是亦王者仁政之一端也。（《大学衍义》补）
●古之良医
《物理论》曰：夫医者，非仁爱不可托也，非聪明理达不可任也，非廉洁淳良不可信也。是以古之用医，必选名姓之后，其德能仁恕博爱，其智能宣畅曲解，能知天地神祗之次，能明性命吉凶之数，处虚实之分，定逆顺之节，原疾疢之轻重，而量药剂之多少，贯微达幽，不失细小。如此乃谓良医，岂区区俗学者能之哉。（《初学记》）
●医儒同道
金华戴叔能曰：医以活人为务，与吾儒道最切近。自《唐书》列之技艺，而吾儒不屑为之。世之习医者，不过诵一家之成说，守一定之方，以幸其病之偶中，不复深探远索，上求圣贤之意，以明夫阴阳造化之会，归又不能博极群书，采择众议，以资论治之权变，甚者至于屏弃古方，附会臆见，展转以相迷，而其为患不少矣。是岂圣贤慈惠生民之本意哉！（《九灵山房集》）
●医不三世
宋景濂云：古之医师，必通于三世之书。所谓三世者，一曰《针灸》，二曰《神农本草》，三曰《素问》《脉经》。《脉经》所以察证，《本草》所以辨药，《针灸》所以祛疾，非是三者，不足以言医。故记礼者有云：医不三世，不服其药。而传经者，乃以父子相承为三世，何其惑欤？噫！古之豪杰自振者不能悉举，若李东垣、朱丹溪、滑伯仁辈，皆非世传，而精造医术，屡起危殆，著书立言，为后学楷范，初不闻其父子相传也。是知医在读书，而不在于三世明矣。
●医贵权变
王忠文公（祎）云：李明之弟子多在中州，独刘守真之学传之荆山浮图师，师至江南，传之吴中人罗知悌，而南方之医皆宗之矣。及国朝，天下之言医者，非刘氏之学弗道也。刘、李之法，虽攻补不同，会而通之，随证而用之，不行其存乎？近时吾吴中，称良医师，则以能持东垣者谓之王，持张、刘者谓之伯。噫！尧舜以揖让，汤武以干戈，苟合道济世，何必曰同。余尝病世之专于攻伐者，邪气未退，而真气先薾然矣。专于补养者，或致气道壅塞，为祸不少，正气未复，而邪气愈炽矣。古人有云：药贵合宜，法当应变。泥其常者，人参反以杀人；通其变者，乌头可以活命。孙真人所谓：随时增损，物无定方。真知言哉。
●视时盛衰
葛震父云：为医当视时之盛衰。刘守真、张子和辈，值金人强盛，民悍气刚，故多用宣泄之法。及其衰也，兵革之余，饥馑相仍，民劳志苦，故张洁古、李东垣辈多加补益之功。至若宋之季年，医者大抵务守护元气，而不识攻伐之机，能养病而不能治病，其失在于不知通变也。王好古云：大定间，医者用防风通圣散，盛行于世而多效，何哉？虽市井之徒，口腹备，衣服全，心志乐而形不苦，是以多效而少失。或遇扰攘之世，饥馑之年，齑盐糟糠犹不能充，况加以值天地肃杀之运，岂可一例用凉药如承平之时、丰稔之岁哉？殊不知张仲景用桂枝于当汉之末，韩祗和则戒用桂枝于当宋之隆，此亦因时而用药者也。
●轻自制方
东垣、丹溪之书大行于世。今之医者，见其不用古方，率皆效颦，辄自制方治病。药性不明，处方无法，卤莽乱投，反致变证多端，遂难识治。若非平日熟读《本草》，深究《内经》，而轻自制方者，鲜不误人也。（王汝言《续医论》）
医书  ***************************
●《痘疹全书》
痘疹，自汉以前，方书不载，至拓拔魏时，始有方药。自唐迄宋，有董汲、钱乙挺然独出，著方立论，羽翼圣经，最为有功。近时慈溪赵继宗著《小儿痘疹全书》，板行于世，余始读其序，窃谓继钱乙之后者一人，及读至终篇，详加考究，与序大异。其书总出六十二方，其间喜用紫草、蝉壳、大力子、露蜂房四味，如是者凡四十六方，抑何其偏戾如此耶？若小儿气实，有风邪热毒者，用之可也。设使气虚血虚，表里不实，大便自利灰白色，顶陷，咬牙，寒战等证，其可轻用之乎？按胡大卿《痘疹方论》云：紫草虽是疮疹家圣药，然性寒，利大肠，若大便结者可用。又云：蝉壳八日之后忌用。鼠粘子即大力子，有虚寒者禁之。按：《本草图经》云：露蜂房，味苦咸，气平，有毒，主惊痫、蛊毒、肠痔、肿毒、风牙等证。并不及小儿痘疹。赵氏每方用之，此用药之一误也。小儿柔脆弱质，前哲用药恒少，剂不过三四钱，赵氏动辄用一两六七钱，此用药之二误也。或内虚泄泻，或头温足冷，或烦渴，或腹胀，或气喘，或寒战咬牙，此表里俱虚也。赵氏则曰：不可便谓之里虚，乃伤食伤冷所致。既曰伤食伤冷泄泻，主治仍用鼠粘子、紫草，此用药之三误也。甚至痒塌内虚作泻气促者，复投寒凉之剂，此用药之四误也。赵氏既云寒战咬牙，脾胃受冷，鼠粘子、紫草、苦参更不忍舍，殊不知寒凉太过，脾胃清纯之气宁无损乎？经曰：五脏皆禀气于胃。胃者，五脏之本。胃气一虚，其死可立而待。杨仁斋有云：诸热不可骤去，宜轻解之。盖痘疮无热则不能起发，比之种豆值天时暄暖则易生。古人用药，审度寒暄，推详运气，苟执一偏之见，其误人也必矣。余岂好辩哉，亦幼吾幼之意云尔。
●《格致余论》
丹溪，医之圣者也。其为《格致余论》一书，超迈今古，奚容轻议。然沉潜反覆，窃有可疑者焉。论中左大顺男，右大顺女之说，丹溪独指气血之阴阳，反遗脉位之阴阳，乃以医人之左右手立论，有戾经旨，可疑者一也。醇酒宜冷饮之论，吾见世人饮热酒者亦无恙，饮冷酒者虽盛暑亦致病焉，可疑者二也。至如倒仓一法，且丹溪自云，得之西域异人，近世余目击土夫数人，信行此法，死者相继，可疑者三也。噫！西域之人，殊方异域，风气不同，禀赋亦异，此法岂可行于东南柔弱之人乎？门人误录于劳瘵吐血门中，为祸甚大。且劳瘵咳血，真阴亏损，脏腑脾胃虚弱，津液枯竭，不宜吐泻。昔徐文伯治范云之疾，有取汗之戒，尚促天年，况吐下之法施于劳损之人可乎？或以是罪，余轻议前人者，余应之曰：孙真人《千金方》有房中补益法，丹溪辩之曰：苟无圣贤之心、神仙之骨，未易为也。又曰：若以房中为补，杀人多矣。丹溪能为孙公之忠臣，余顾不能为丹溪之忠臣乎？语曰：不以人废言。使丹溪复生，其殆不废余言矣。
●《和剂局方》
或问曰《和剂局方》，丹溪发挥辨之详矣，戴原礼乃丹溪高弟，今观其所著《证治要诀方论》，皆祖《局方》，何也？余曰：《局方》亦何负于人哉？前后活人不知其几。丹溪但辨其用药者误耳，非方之罪也。血虚证不宜用香燥之剂，痿痹证不可混作风治，亦何尝屏弃之乎？今人遂以《局方》例不可用，或者有宜北不宜南之说，殊不知《内经》治寒以热，治热以寒，微者逆之，甚者从之，权变得宜，消息以为治，安可限以南北之分，而无寒热之异哉？原礼盖得丹溪之心法者，其有取于《局方》，非苟然也。
●《苏沈良方》
《苏沈良方》十卷，前有永嘉道士林灵素序，余家有宋刻本。窃意灵素在二公文集中，或杂记或笔谈等书抄出，汇成一编，附托二公之盛名，以行其方耳。李东垣谓《苏沈良方》犹唐家类诗，何也？盖言不能诗者之集诗，犹不知方者之集方也。一诗之不善，止不过费纸而已，不致误人；一方之不善，则其祸有不可胜言者矣。噫！后之集方书者，尚慎之哉。
●《中藏经》辨
《中藏经》八卷，相传华元化撰。按《唐书·艺文志》有吴普集元化药方，别无“中藏”之名。普，广陵人，亲授业于元化之门，以术艺知名。今集中诸论，非普不能作。灵洞道士邓处中自序，元化外孙因吊寝室，得此书于梦中。余窃疑其妄诞。论后附方意者，皆邓生增入之耳。如地黄煎丸，内有山药，古方名薯蓣，为避宋英宗讳，故易名山药。烧肝散内有白术、苍术，《本草》及古方书止云术，不分苍白二种。牢牙地黄散细注云：此方见僧文莹《湘山野录》。文莹，宋僧。三者可证其出于邓生之手，览者当自知之。
●《十药神书》
葛可久《十药神书》，其方治劳损吐血，颇有功效。但疑太平丸后跋语云：此方利人甚众，所得贶不可胜纪，未尝妄传非人。余渐老恐致泯失，由是编次，与子孙济人无穷之利云。观此等语，知其非葛氏之书矣。可久，豪杰士也，虽医术亦所不屑为之，岂区区言利者哉。《姑苏志》有可久传，称其著书有《医学启蒙》《经络十二论》，而不载《十药神书》，非其所著也明矣。
●《明医杂著》
凡人血病，则当用血药。若气虚血弱，又当从气虚，以人参补之。阳旺则能生阴血也。东垣曰：血脱益气，古圣人之良法，补胃气以助生发之气。故曰阳生阴长，用诸甘剂为之先务。举世皆以为补气，殊不知甘能生血，此阳生阴长之理也。故先理胃气，人之身内以谷气为宝。近时医者多执王汝言《明医杂著》云：阴虚误服甘温之剂则病，日增服之，过多则死。由是一切脾胃饮食劳倦之证，认为阴虚，惟用四物汤加苦寒之药。吾恐地黄、当归多能恋膈，反伤胃气，所谓精气、血气何由而生？血未见生，而谷气先有所损矣。昔一士人，形肥而色白，因见《明医杂著》所载补阴丸，服之数年，形瘦短气。蜀医韩天爵用辛热剂决去其滞，余而燥其重阴，然后和平无恙。此则未达方书而轻率自误，可不戒哉。
●《儒医精要》
夫人之一身，阴常不足而阳常有余，故丹溪谆谆勉人，养阴以配阳实，非欲补阴以胜阳也。余近见赵继宗《儒医精要》一书，驳丹溪专欲补阴以并阳，是谓逆阴阳之常经，决无补阴之理；二辨王叔和命门属火之误；三辨张仲景伤寒无汗、吐、下法；四辨张洁古无中暑、中热之分；五辨中风无火、气、湿三者之论；六辨十二经之脉差缪。赵公偏执己见，妄立邪说以欺人，乘悖经旨，得罪于名教多矣。噫！仲景、叔和，医之圣也，百世之师也。继宗何人，而敢轻议如此，多见其不知量也。
●牛黄清心丸
《和剂局方》皆名医所集，可谓精矣。其间差舛者亦有之。且如牛黄清心丸一方，用药二十九味，药性寒热交错，殊不可晓。昔见老医云，此方止是黄芩、麝香、龙脑、羚羊角、牛黄、犀角、雄黄、蒲黄、金箔九味而已，自干山药以后二十一味，乃《局方》补虚门中山芋丸，当时不知何故，误作一方。以上载周密《癸辛杂志》。余始得此说，甚未以为然，及考诸方书，果信二方之合而为一也，志之以俟博洽者订焉。
●《内外伤辨》
李东垣《内外伤辨》，先欲理脾胃极本之论也，未免药伤于杂。前辈谓其如韩信之用兵，多多益善，盖讳之也。朱彦修医推于儒，其识见颇高于杂病，伤寒之旨恐非其长。国朝名家作手，唯戴原礼、赵良仁二人，之外落莫无闻也。近代王汝言似窥庭户，得前人之糟粕，或者谓其议论，名浮于实。要之，成功则难矣哉。（石门刘桂《医论》）

卷二  ——————————————————————————————————————————————————————————————————————————————————————————

古今名医  ***************************
●盛启东
盛御医启东。永乐中，东宫妃张氏十月经不通，众医以为胎而胀。一日上谓曰：东妃有病，往视之。东宫以上命医也，导之惟谨。既诊，出复曰，使长病状早若何，晚若何，一如见。妃闻之曰：朝廷有此医者，不早令视我，何也？出而疏方，皆破血之剂。东宫视之，大怒，曰：好御医早晚当诞皇孙，乃为此方何也？遂不用。数日病益急，乃复诊之曰：再后三日臣不敢用药矣。仍疏前方。乃锁之禁中。家人惶怖，或曰死矣，或曰将籍没家矣。既三日，红棍前呼，赏赐盛甚。盖妃服药下血数斗，疾遂平矣。既而上亦赐之，曰：非谢医，乃压惊也。（《王文恪公笔记》）
●孙景祥
长沙李文正公（东阳），自言三十九岁时患脾病，其证能食而不能化，因节不多食，渐节渐寡，几至废食，气渐薾，形日就惫。医咸谓瘵也，以药补之，病愈剧。岁将暮，医曰：吾伎且穷矣。若春木王，则脾土必伤重，吾父闻之甚忧，会有老医孙景祥来视，曰：及春而解。因怪问之，孙曰：病在心火，故得木而解，彼谓脾病者，不揣其本故也。子得非有忧郁之患乎？曰：嘻，是也。盖是时有丧妻，亡弟悲怆交集，积久成病，非惟医不能识，而自亦忘之矣。于是尽去旧药，悉听孙说，三日而一药，药不过四五剂，及春来差。因自叹曰：医不能识病，而欲拯人之危，难矣哉。又叹曰：世之徇名遗实，以躯命托之庸人之手，亦岂少矣哉。向不此医之值，而徒托诸所谓名医，不当补而补，至于羸惫，而莫知悟也。因录以自戒。（《麓堂文集》）
●盛文纪
盛文纪以医名。吴中有谢训导，病头疼，发热恶寒，初作外感治，或以风治，见热则退热，痛则止疼，或又以气虚治，由是病转剧，人事不省，饮食已绝，家人意其必死。谢曰：吾病惟盛文纪不曾视脉。命其子延至，盛乃诊视曰：君几误死，法当先去其滞，遂用二陈汤加大黄六七钱，令守者曰：急煎俾服，至夜分左眼若动，肝气乃舒，大泄，则有可生之机矣。至夜半时觉腹中有声，左眼果开，遗秽物斗许，中有坚硬如卵之状，以竹刀剖视之，即痰裹面食也。既而气舒结散，津液流通，即索食矣。众医问故，盛曰：谢君，北人也，久居于吴，饮酒食面皆能助湿，湿能伤脾，脾土一亏，百病交作，有是病服是药，更何疑焉。众医咸服。
●刘宗序
葑门仰同知（璇），喜看方书，凡遇家人有病，辄自料理。其姊六月间劳倦中暑，自用六和汤、香薷饮之类，反加虚火上升，面赤身热。后邀刘宗序诊视，六脉疾数，三部豁大而无力，刘曰：此病先因中气不足，内伤瓜果生物，致内虚发热，非六和、香薷所能治疗，况夏月伏阴在内，重寒相合，此为阴盛隔阳之证。急用补中益气汤加附子三钱煨、干姜一钱同煎，置冰中浸，冷服之。其夜得熟寐，至天明微汗而愈。仰拜谢曰：伏阴之说已领教矣，但不解以药冰之何也？刘曰：此即《内经》热因寒用，寒因热用之义，何难之有？仰大叹服。
●史载之
宋蔡元长苦大便秘，国医用药俱不能通利，盖元长不肯服大黄故也。时史载之未知名，往谒之，阍者龃龉久之乃得见，既而诊脉，史欲出奇，曰：请求二十文钱。元长问何为，曰：欲市紫菀耳。史遂以紫菀末之而进，须臾大便遂通。元长惊异，询其故，曰：大肠，肺之传送。今之秘结无他，以肺气浊耳。紫菀能清肺气，是以通也。自此医名大著，元长深敬服之。（施彦执《北窗灸輠》）
●王时勉
常熟徐氏病中气不足，延王时勉治脉，曰：此证宜补剂，当用参芪，譬如筑基造屋，不可以时日计其成绪，须服药百裹，乃可望愈。一至于十，病不少减。更谋一医，病势增剧。复请于王，王脉之曰：尔信道不笃[yl1]，又更别药，以致增剧。徐莫讳，乃曰曾服利气之剂，王曰：必如吾言则生，否则非吾所能也。从之，果及期而愈。余尝见《格致余论》载：浦江郑君仲夏患痢，丹溪煎人参膏与服，至五斤而痢止，十斤而病安。今人轻身重财，不顾体之强弱，病之浅深，亟于求效，况谋利嗜贿之徒，动辄便施刚峻劫剂，至于轻病变重，重病至危往往有之，古人有言曰：不死于病而死于医。可不慎欤。
●张养正
元杜清碧学道武夷，至婺源，病脑疽，自治不愈，朱丹溪往视之，曰：何不服防风通圣散？清碧曰：已服数四矣。丹溪曰：盖以酒制之。清碧乃悟，服不尽剂而愈，自此心服丹溪。弘治乙丑岁，吾苏儒学闻教谕恭遘羸疾，吴医治之，率用三白汤，无奇效。一日谒张养正求治，亦用三白汤，家人曰：前医用之多矣。养正正色曰：子勿哓哓，吾用汤使不同。遂投熟附二三片煎，俾服之，即瘥。
●黄师文
宋人施彦执《北窗灸輠》载：黄师文治一妇人，卧病垂三年，状若劳瘵，名医皆以虚损治，不差。师文往视之，曰：此病食阴物时或遭大惊也。问之：其妇方自省悟曰：曩者食水团时，忽人报其夫坠水，由此一惊，病延至今不能愈。师文以青木香丸兼以利药一帖与之，须臾下一块，抉之乃痰包一水团耳。盖当时被惊，怏怏在下而不自觉也。其后安康无恙。近时小儿医陈日新形体尫羸，常日病热，至暮尤甚，医以阴虚治，或以劳瘵治，荏苒半载，病势转危。日新谓其父曰：欲得大黄通利大肠，为之一快，虽死无憾。其父龃龉久之，姑从其请，遂以导痰汤入硝黄剂煎服。自辰至申，下结粪一块，如核桃许，抉开视之，乃上元看灯时所食粉饵也，因痰裹在外，不能消化，由是致热，日渐销铄耳。向使日新不自知药性，则久为泉下人矣，谁谓刘张之法无补于世哉。
●蒋仲宾
蒋仲宾，江阴人，精于医，后来，吴中人未知奇。有老兵行泣道上，问之，曰：吾子为鬼魅所凭，医莫能治，今垂绝矣。仲宾往视之，其子方裸体瞠目大诟且欧人，人不可近。仲宾即令其家取大蚯蚓数十条，捣烂投水中，去泥，以水遥示病者，病者见水遽起，持饮未尽，帖然安卧，更与药泻之而愈。由是名著吴下。（王止仲《半轩文集》）
●王光庵
金华戴原礼，学于朱彦修，既尽其术，来吴中为木客。吴人以病谒者，每制一方，率银若干。耳仲光时为儒，未知医也，慕而谒焉。因咨学医之道，原礼曰：熟读《素问》耳。仲光归而习之三年，原礼复来见仲光，谈论大骇，以为不如，恐坏其技，于是登堂拜母以定交。时仲光虽得纸上语，未能用药。原礼有彦修医案十卷，秘不肯授仲光。仲光私窥之，知其藏处，俟其出也，径取之归。原礼还而失医案，悔甚，叹曰：惜哉，吾不能终为此惠也。于是仲光之医名吴下。（杨南峰《苏谈》）
●蒋用文
淮南蒋用文，儒而医，老益精练。由戴原礼荐入为御医。永乐中，升院判，极蒙宠异。仁宗特加院使，赐谥恭毅。国朝太医院官赐谥，唯公一人而已。吾乡沈以潜，宣德间征入为医士，未甚知名。会院判蒋用文病，上遣中使问之曰：卿既死，谁可代者》用文书以潜名进，即擢为御医，进对称旨。上谓用文能知人，以潜为不负所举矣。观此则知前辈忠厚之风，互相推荐，有如是夫。
●张彦明
鲁德显云：人有恒心，践履端谨，始可与言医道矣。凡有请召，不以昼夜、寒暑、远近、亲疏、富贵、贫贱，闻命即赴，视彼之疾举切吾身，药必用真，财无过望，推诚拯救，勿惮其劳，冥冥之中，自有神佑。如临安张彦明，为医未尝计利，应有求药，期于必效。一日城中火灾，周围爇尽，烟焰中独存其居，厥后子孙荣显。以此见天道好还，信不诬矣。（《活幼心书》）
厚德  ***************************
●钱朱谦德
昔钱乙在宋神宗时，治皇子仪国公病瘛疭，国医莫能治，乙进黄土汤遂愈。神宗问曰：黄土汤何以愈斯疾？乙对曰：以土胜水，木得其平则风自止，且诸医所治垂愈已，小臣适当其愈耳。神宗悦其对，尝赉甚厚。余近见丹溪先生《诲子十说》，其一云：同道中切宜谦和，不可傲慢于人，年尊者恭敬之，有学者师事之，倘有医类但当义让，不可攘夺致怨招谤。经云：礼之用，和为贵。噫！观二公之谦德，足以为后学之楷范。
●王李义让
李某，文江人，医名甚著，家业饶裕。崇仁县有富民病笃邀李医治之，约病愈当以钱五百千为谢。李疗拯旬日不瘥，李告归。病家以其不效，聊赠二百千酬之而去。复延临川王医，李询王所之，以富民之疾委曲相告，王曰：君既不能治，吾亦徒往耳。李曰：不然，吾得其脉甚精，处药甚当，奈何主人病不愈者，盖吾之运蹇，不胜享其钱物耳。余药尚在，吾往视之，其疾必愈。王素敬李，诊脉用药一如其说，惟易汤使而已。越三日，富人病痊，阖家大喜，酬以五千缗，王归郡，即往诣李，以所得分赠其半，李坚辞不受，乃曰：愈病得酬物，君之功也，于吾何有？二人相让逾时，人咸叹服。吁！与世之毁谤同道，妒贤嫉能者，有间矣。（《择从录》）
●张陈二医
吾乡张御医致和，为人治疾，有召即往，往则必为之尽力。一日有老媪拜于途，泣而告曰：妾有子，病滨于死，贫无药资，公能恤之乎？致和忻然往，视其脉，授以药，又封裹数服，嘱之曰：旬日后启之。及愈后，启其封，乃楮帛也。媪往问之，致和曰：若子之疾，积忧所致耳。今虽愈，安知不以贫苦而复作也。吾为此计，欲慰尔子之心，俾尔衰年有所倚赖耳。母子感泣，拜谢而去。近时陈聘夫征，先君至友也，博通诸家医书，融会精彻，处方制剂率与众异，每应人之求，不择贫富。尝有一妇人产后得奇疾，邀陈疗治，愿以首饰三十金致谢。陈许诺，及病瘥，其夫置酒携所约之物至，陈曰：前所以相诺者，欲取信于君之夫妇也，首饰乃妇人所爱，吾安忍取之邪？固却之而去。噫！世之乘危射利之徒，闻二公之行，其颡得无有泚乎。

卷三  ——————————————————————————————————————————————————————————————————————————————————————————

辨惑  ***************************
●论弦脉
四明张世贤《医学百问》云：弦之一脉，在仲景则以为阴，在叔和则以为阳。吾苏卢丹谷谓：世贤议论牴牾，其说不归于一定，决无为阳之说。丹谷据《脉经》“弦为阴”三字辟之，余窃疑焉。按：《六经病篇》曰：尺寸俱弦者，少阳受病。按此以弦为阳也。切详仲景以弦为阴，而又为阳者，何谓也？许叔微曰：夫仲景之意，以弦脉为阴者，兼合乎众脉而言。且浮大者阳也，兼之以动滑数之类，安得不为阳；沉细者阴也，兼之以涩弱弦微之类，安得不为阴也。又《少阴病篇》曰：手足寒，脉弦迟者，阴也。盖此亦兼迟而言之，乃为阴证宜矣。若夫沉微而弦，沉伏而弦，沉涩而弦，沉细而弦，皆为阴证之脉也。盖少阳之脉弦者，按仲景之意，以一脉而言之也。然少阳之气通于春，春脉弦者，以应春阳时令之脉也，岂得不为阳也。如浮大而弦，洪长而弦，浮滑而弦，浮数而弦者，皆为阳也。夫仲景以弦脉分阴阳，二用之理，其义微也。王叔和以弦脉为阳，而不言弦为阴者，是以独指一脉而为杂病也。故仲景之脉，不可与杂病同日而语也。丹谷驳之太过，例以《脉诀》为高阳生之赝本，不足取信，亦难矣哉。
●三焦有形状
王叔和言，三焦无状，空有名。千载之下，议论不一。至宋陈无择之通达，尚惑徐遁之荒唐，且曰：三焦有脂膜如掌大，正与膀胱相对，有二白脉自中出，夹春而上贯于脑。何其谬也！按：《内经·六节藏象论》曰：胆、胃、大肠、小肠、膀胱、三焦者，仓廪之本，营之居也，能化糟粕转味而出者也。《五脏别论》曰：夫胃、大肠、小肠、膀胱、三焦，此五者天气之所生也，其气象天，故泻而不藏。此受五脏浊气，名曰转化之腑。由是观之，圣人且以三焦为有形状矣。又按蔡西山《脉经》，其间有论三焦一篇，后引《礼运记》曰：上焦若窍，中焦若编，下焦若渎。然未曾发明其义。新安孙景思氏，因推其义而解之，曰：上焦若窍，窍者，窍漏之义，可以通达之物，必是胃之上脘。经曰：上焦在胃之上口，主纳而不出，是也。中焦若编，编者，编络之义，如有物编包之象。胃之外有脂如网，包罗在胃之上，以其能磨化饮食，故《脉诀》云膏凝散半斤者，此也。必是脾之大络，此为中焦，经曰：主腐熟水谷，是也。下焦若渎，渎者，沟渎之义，可以决渎，可以传道，乃是小肠之下，曰阑门。泌别水谷自此，而厘清浊之所，此为下焦。经曰：在膀胱上口，主泻而不藏。又曰：主出而不内。又曰：下焦为传化之府。又曰：三焦曰水谷之道路，气之所终始也。盖水谷之所入，水自上而中，自中而下，至于糟粕转输传道而下，一无底滞，如此尤可表其为有形明矣。所谓形者，非谓脏腑外别生一物，不过指其所而为形耳。或曰：经之本文乃中焦若沤，今改作编字，于理未安。愚谓蔡西山据《礼运记》而言，又按《白虎通·性情篇》沤亦作编，二说安得俱误，恐沤与编殆相似而讹之耳。
●冲为血海
《甲乙经》曰：丈夫以右为命门，左为肾；女子以左为命门，右为肾。无求子曰：男子得阴以生，先生右肾；女子得阳以长，先生左肾。是以女右手命门为子宫，左手肾为血海。二说不同，何也？张洁古云：妇人皆左为肾，右为命门。男子主藏精者，气海也。女子主系胞者，血海也。所主者异，受病则一也。此说当为定论。《灵枢经》曰：冲为血海，任主胞络。血海者，冲脉也。
●胃家湿热
近世方书，惟戴原礼《证治要诀》议论切当，有益后学。但其间有云：诸血药中，半夏、陈皮自不可少。余窃疑之。半夏性燥，功能去湿健脾，古人发渴者尤且禁用，恐其性燥，损耗血分耳，惟气证发渴者，不在此例。当时原礼必因好酒之人胃气湿热而致吐血者，用之则宜，若云诸血药中自不可少，恐非原礼之言，或门人误记之耳。
●转矢气
张长沙用大承气汤，必转失气则可服。此失字之义，其意何也？曰：仲景云，伤寒潮热，大便六七日不行，先服小承气汤，若腹中转失气，此有燥粪，方服大承气汤。盖转失气是下焦泄气，俗云去屁也。考之《篇》《韵》，屎矢通用，窃恐传写之误矢为失耳，宜从转矢气为是，且文理颇顺，若以失字，则于义为难训矣。（《医学全书》）
●心胞络
越人以手心主之经谓之心胞络，且人之心为君主之官，不受邪气凌犯，其所以致病者，心包络也，故经曰：真心不受邪者，此也。或谓心包络乃胸中之脂膜，或又谓之裹心之肉，皆非也。乃裹心之黄脂膜，包于心外，似脂非脂，似肉非肉，外则有细筋膜如系，与心肺相连者，此则是心包络也。余谓诸兽之内景，大概亦与人相同，观其心形，亦略可见矣。（孙景《思医论》）
●食挂
朱思，古眉州人，年三十岁时得疾，不能食，闻荤腥即呕，惟用大铛旋煮汤沃淡饭，数数食之，医莫能治。史载之曰：俗辈不读医经而妄欲疗人之疾，可叹可骇，君之疾正在《素问》经中，名曰食挂。凡人之肺，六叶舒张而盖下，覆于脾，子母气和则进食，一或有戾，则肺不能舒，脾之为敝，故不嗜食。遂授之一方，以清气润肺为治，服之三日，病者鼻闻肉味觉香，取啖之甚美。此事宋人载于传记，余考之岐黄书，皆无食挂之说，或记者假托耳，或史公妄言以欺世惑人欤？二者皆未可知也。
●社日受胎
今人指须、眉、发如雪而肌肉纯白者，以为社日受胎，故男曰社公，女曰社婆，此说非也。按：徐巽《胎育产化论》云：受胎之时，母之经水正行，荣血泛溢，是以成胎，则肌肉色白。《褚氏遗书》所谓血先肌肤则身白者是也，或又问曰：毛发皆白，目视䀮䀮者何也？经曰：毛发者，血之余。又云：肝受血而能视。今值水月方行，血耗肝虚，毛发失所润，目睛失所养故也。此理晓然，足以破愚者之惑。（《席上辅谈》）
●通则不痛
王荆公解痛字云：宜通，而塞则为痛。今医人凡痛，须用通利脏腑，故曰诸痛为实痛，随利减。世俗以利为下也，假令痛在表者，实也；痛在里者，实也；痛在血气者，亦实也。故在表者汗之则愈，在里者下之则愈，在血气者散之、行之则愈，岂可以利为下乎？宜作通字训则可，故经曰：通则不痛，痛则不通，此之谓也。
●抑阳扶阴
空同子曰：夏月阳气发散在外，伏阴在内，谓丝丝未绝之阴，潜伏待时，夏至为姤，如冬至之复也。验之井泉，则阴之伏，亦九渊之底。而病暑者，以大顺散治之，姜桂大热，意为过饮冰水瓜果者，设非谓伏阴而用之也，正丹溪所谓阴字有虚之义，若作阴冷看，其误甚矣。经云：春夏养阳，秋冬养阴。王太仆注：春食温，夏食寒，所以抑阳扶阴之义也。
●圣散子方
圣散子方，因东坡先生作序，由是天下神之。宋末辛未年，永嘉瘟疫，服此方被害者不可胜纪。余阅叶石林《避暑录》云：宣和间，此药盛行于京师，太学生信之尤笃，杀人无数，医顿废之。昔坡翁谪居黄州时，其地濒江，多卑湿，而黄之居人所感者，或因中湿而病，或因雨水浸淫而得，所以服此药而多效，是以通行于世，遗祸于无穷也。弘治癸丑年，吴中疫疠大作，吴邑令孙磐令医人修合圣散子，遍施街衢，并以其方刊行，病者服之十无一生，率皆狂躁昏瞀而卒。噫！孙公之意本以活人，殊不知圣散子方中，有附子、良姜、吴茱萸、豆蔻、麻黄、藿香等剂，皆性味燥热，反助火邪，不死何待？若不辨阴阳二证，一概施治，杀人利于刀剑，有能广此说以告人人，亦仁者之一端也。
●祝由科
《外台秘要》载祝由一科，丹溪谓之移精变气，祝说病由而已，可治小病。若内有虚邪，外有实邪，当用正大之法，然符水惟膈上热痰一呷凉水，胃热得之岂不清快，亦可取效。若内伤涉虚之人，及冬天严寒之时符水下咽，胃气受伤，反致害者多矣。予考之《文献志》云：祝由，南方神也，或以“祝”训“断”，谓但断绝其受病之由。二说两存之，未知孰是。
●从乎中治
王好古《此事难知》云：从乎中治。中治者，少阳也。又云：寒热俱伤，必当从乎中治。中治者，温之也。一书两出而各异，余切有疑焉。后阅东垣先生《医学发明》，云此中字，盖欲医人临病，消息酌中用药耳，是《中庸》所谓君子而时中之义也，此说明白。
●草庐论运气
世之言运气者，率以每岁大寒节为今年六之气所终，来年一之气所始，其终始之交，隔越一气不相接续。余尝疑于是，后见杨子建《通神论》，乃知其论已先于余，余请以先天后天卦以明之。夫风木冬春之交，北东之维艮震也；君火春夏之交，东南之维震巽也；相火正夏之时，正南方之离也；湿土夏秋之交，南西之维坤兑也；燥金秋冬之交，西北之维兑乾也；寒水正冬之时，正北之方坎也，此主气之定布者也。地初正气子中而丑中震也，地后间气丑中而卯中离也，天前间气卯中而巳中兑也，天中正气巳中而未中乾巽也，天后间气未中而酉中坎也，地前间气酉中而亥中艮也，地终正气亥中而子中坤也，此客气之加临者也。主气土居二火之后，客气土行二火之间，终艮始艮，后天卦位也。始震终坤，先天卦序也。世以岁气起大寒者，似协后天终艮始艮之义，然而非也，子建以岁气起冬至者，冥契先天始震终坤之义，子午岁之冬至起燥金而生丑中之寒水，丑未岁之冬至起寒水而生丑中之风木，寅申岁起风木，卯酉岁起君火，辰成岁起湿土，巳亥岁起相火，皆肇端于子半，六气相生，循环不穷，岂岁岁间断于传承之际。哉然则终始乎艮者，可以分主气之所居位，而非可以论客气所行之序也。（《草庐文集》）
●解《内经》义
《内经》云：天明则日月不明。近见虞天民解云：君火太过，热令早行，火为离明之象，故曰明淫。观其所释，终不了然。偶阅《医垒元戎》云：天明则日月不明，邪害空窍，天所以藏德者，为其欲隐大明，故大明见则小明灭，故大明之德不可不藏，天若自明，则日月之明隐矣。所论者何言？人之真气亦不可大泄露，当清净法道，以保天真，苟离于道，则虚邪入于空窍，风热之害人，则九窍闭塞，雾露之为病，则掩翳精明。取类者，在天，则日月不光；在人，则两目隐耀也。
●褚氏转语
《褚氏遗书》其论男女之脉，与叔和大异，不知有所据否。如《本气篇》中有一转语云：心以役气，肺以通气，脾以养气，肾以泄气，惟肝不用。愚谓肝非无用也。《素问》云：肝者，将军之官，谋虑出焉。四脏皆与气相关，不以肝而节度谋用焉，则必至于太过不及之患矣。《黄庭内经》云：肝脏胆腑最为紧切，如变化设施，断谋远虑，其功有过于四藏者。但以心主血、肝藏血者，收藏之义，大抵血随气行，不以气而制驭之，则血妄行，若言肝与气不相关，则不可也。
●肝常有余
近时医者，多执前人肝常有余、肾常不足之说，往往举手便用平肝之剂。按：《圣济经》云：原四时之所化，始于木；究十二之所养，始于肝。女子受娠一月，是厥阴肝经养之。肝者，乃春阳发动之始，万物生长之源，故戒怒养阳，使先天之气相生于无穷，所以肝主色，气和则体泽，气伤则枯槁，故养肝戒忿是摄生之切要也，不可专泥前说。
●饮食入肝
《证治要诀·伤食门》有云：人之饮食下咽而入肝，由肝而入脾，由脾而入胃，因食所伤，肝食不理，故痰涎壅塞，如中风状，有半身不遂者，肝主筋故也，治以风药则误矣，余谓此论甚正，但云食下咽而先入肝，次入脾，再次入胃之语未免有疑。按：《存中笔谈》云：凡人之有咽有喉二者而已，咽则纳饮食，喉则通气。咽则下入胃脘，次入胃，又次入肠，又次入大小肠；喉则下通五脏，出入息五脏之气，呼吸正如冶家之鼓鞴。人之饮食药饵，但自咽入肠胃，何尝能至五脏？凡人之肌骨、五脏、肠胃，虽各别其入肠之物，英精之气味皆能洞达，但滓秽即入大小肠矣。凡所谓某物入肝，某物入肾之类，以气味到彼尔，物质岂能至彼哉。余因未谙前说，而书此以证之，或原礼别有一说也。

卷四  ——————————————————————————————————————————————————————————————————————————————————————————

格言  ***************************
●异法方宜
近时医者偏执己见，或好用热药，或好用凉药。然《素问》有异法方宜论，抑何尝偏执邪？古之良医，必量人之虚实，察病之阴阳，而后投以汤剂，或补或泻，各随其证。若的是阳虚失血，治以干姜、附子；诸虚百损，补以人参、黄芪；痰热壅嗽，清以芩、连，大便结热，利以硝、黄，其法岂尽废乎？许叔微有云：形有寒邪，虽婴孩亦可服金液；脏有热毒，虽老羸亦可服大黄。至哉，通变之说也。
●正治反治
病有正治，有反治。然正治之法，人皆知之；反治者，从顺病气之法也。假如治热证，不可纯用寒凉，佐以辛温之药为之向导；治寒证不可纯用温热，佐以辛凉之药为之向导。否则病拒药而扞格不入，其病反纵，反纵则痛发尤甚。丹溪治疝，用山栀除湿热，佐以乌头散寒郁。古方以蜜煎附子，葱白散加大黄之属，即经所谓用寒远寒、用热远热之意云。
●权变处治
昔闻老医云：治北方之疾，宜以攻伐外邪为先；治南方之疾，宜以保养内气为本。盖北方风气浑厚，禀赋雄壮，兼之饮食倍常，居室俭素，殊少戕贼元气之患，一有疾病，辄以苦寒疏利之，其病如脱，而快意通神矣。若夫东南之人，体质柔脆，腠理不密，而饮食色欲之过侈，与西北之人迥异，概以苦寒之剂攻之，不几于操刃而杀人乎？余因其言而推广之曰：北人禀气固厚，安能人人皆实？南人禀气虽薄，安能人人皆虚？学者当以权变处治，因其虚实而药之，斯无一偏之弊矣。
●治病六难
嘉禾周伯器（鼎）云：惟贵势人之病难治者有三：群医争，欲售所能，攻补杂施，一难也。遇下不以礼自重者，不苟往所往者，非所重，二难也。唯唯取悦，孰得尽禁其欲，三难也。余亦有三难，以补周之未备：朝病暮药，速欲求效，四难也。猎涉方书，有病自治，五难也。不信服药，惟仗鬼神，六难也。
●元气为本
脾土上应于天，亦属湿化，所以水谷津液不行，即停聚而为痰饮也。夫人之病，痰火者十之八九。老人不宜速降其火，虚人不宜尽去其痰，攻之太甚，则病转剧而致危殆，须以固元气为本。凡病推类而治之，亦思过半矣。（空同子）
●处方贵简
医者识脉方能识病，病与药对，古人惟用一药治之，气纯而功愈速。今之人不识病源，不辨脉理，品数多每至十五六味，攻补杂施，弗能专力，故治病难为功也。韩天爵《医通》云：处方正不必多品，但看仲景方何等简甚，丹溪谓东垣用药如韩信用兵，多多益善者，盖讳之也。
●心腹内虚
夏文靖公云：夫人之痈疽伏于身，未溃则忧不测，已溃则可缓治，宜进和平之剂，加之资补，俟血气调和而自愈。若不小忍，而惟毒之是攻，侵淫不已，心腹内虚，恐患复生于他处，不可不虑此。虽文靖借喻国政之言，深得病情，故表出之。
●形证脉病
医乃人之司命，不可妄意为之，须心中晓然，指下明白，以形证脉，以脉究病，按指当有法，而指无大遽，病必有源，而病必详推，然后察人之虚实，视时之寒燠，体之肥瘠，以至风土异宜。如西北之地，山广土厚，其俗所食黍麦粱肉，故其禀差壮而多风痹之疾；东南之地，土薄水深，其俗所食粳稻鱼虾，故其禀受差弱而多脾胃之疾。苟能察此用药，则庶乎可以言医矣。
●附子单服有毒
吴球《诸证辨》云：处州地阜岚气湿热，每行辛凉之药多效，金华连境，相隔百余里，民俗有病，动辄便施附子、姜、桂以为常事。地之相近，尚且不同，况南北之地相去千里者乎？余尝闻台州村落愚民，有病单服附子，是以患喉证死者多矣。陈无择《三因论》有云：附子不宜单服，须佐以人参、甘草、生姜方可，以制其毒。经云：六分分来一分寒，故热病多而寒病少也。医者用姜、桂、乌、附僭燥之药，不审寒热虚实，岁运迁移，犹如抱薪救火，为害滋甚可不慎乎！
●学贵知要
世医治病，不先理脾胃及养血安神，是不明标本之理也。凡人病脾虚发热，痰气壅塞，不审虚实寒热，动辄牛黄清心丸，一概施治，殊不知药性稍凉，胃气受伤，失其本矣。惟宜温养其胃，使其饮食少进，而后攻其他疾，是之谓标本之理也。前辈有云：学贵知要，不在贪多；用贵适时，不专泥古。正此谓欤？
●脾胃属土
经云：脾为黄婆，胃为金翁，主养五脏六腑。若脾胃坚固，则津液通行，气血流转，使表里冲和，一身康健。若脾胃一虚，何病不起？盖脾胃属土，万物资生。李空同曰：五行木、金、水、火四气不纳邪，邪入则坏。惟土纳汗，汗变则化，化则神，是故贯四时而独功也。在人，脾为土，游溢精液，输灌肺、肾、肝、心，不然百物食之，腥荤臭味秽杂于胃中，何以发神明而行变化？《庄子》曰：神化则臭腐，臭腐复为神化。盖言土也。
●真元根本
五劳者，五脏之劳，皆因动作勉强，用力过度，曰劳。《索矩新书》云：受气贪欲则为劳。夫人身之真元根本，气血、精液是也。世之劳瘵之证，最为难治，盖因人之壮年，恣意酒色，以致耗散真元，不生津液，遂至呕吐血痰，骨蒸体热，肾虚精惫，面白颊红，白浊遗精，及痰涎咳嗽，谓之火乘金，候重则半年而死，轻则一年必危，俗医不究其源，苦以大寒大热之药，妄投乱进。殊不知大寒则气愈虚，大热则血愈竭。是以世之犯此疾者，多不能免于死，由医之不得其人也，良可悯哉。
●用药有权
震泽王文恪公云：今世医者，率祖李明之、朱彦修，其处剂不出参、术之类，所谓医之王道也，信知本者矣。然病出于变，非参、术辈所能效者，则药亦不得不变。可变而不知变，则坐以待亡；变而失之毫厘，则反促其死，均之为不可也。故曰：可与立，未可与权，药而能权，可谓妙矣。明之、彦修未尝废权也，世医师其常而不师其变，非用权之难乎。（《震泽文集》）
●寒热折衷
东嘉项昕氏云：坚痛为热，本指疮疡而言。经曰：诸痛瘇痒、疮疡皆属心火。盖心主热化，故痛属热，即不以寒言。至于急痛因寒，故《举痛论》诸痛为寒之说。经曰：寒淫于内，以辛热散之，佐以苦寒。张长沙以辛热之剂，散其错乱风寒之气，良以此耳。凡所临证，固当察脉之阴阳，验人之虚实，不可专以为有热而无寒，亦不可专以为有寒而无热，斯能尽折衷之道也。
●妄治
刘文泰
弘治末年，孝宗皇帝之崩病热也，院判刘文泰误以热剂进，上服之渴甚，索水饮，文泰执不可，内侍有进西瓜者，上啖之，仅能出言，召大臣刘健等受顾命，于是文泰下狱，然仅谪广西，戍而死。昔后周姚僧坦，名医也，帝因发热欲服大黄药，僧坦曰：大黄乃快药耳，至尊年高不宜轻用，帝不从，服之遂至不起。及明帝有疾，诸医皆谓，至尊至贵，不可轻脱，宜用平药。僧坦曰：脉洪而实，必有宿食，不用大黄，必无差理。帝从之，果下宿食乃愈。医者当先明强弱虚实，又察脉之沉浮，非大黄之罪，医者之误也。
●刘观妄对
太医院院判刘公（观），常侍太宗左右。大暑中，上方束一带，乃片脑合成者，问观曰：此带何如？观对曰：片脑性寒伤肾，惟有香耳。上遽命解去。按：《本草》云：片脑性大辛，善走，故能散热。今刘谓之性寒，何也？丹溪云：龙脑属火，诸香皆属阳，岂有至香之物而反寒乎？噫!刘观漫言，盖不学无术之过欤。
●医僧庸妄
陈汝中尝病脾胃郁火之证，求治于盛用美。盛诊其脉曰：如此治可生，如彼治可以死，如此治可以少生，如彼治可以速死。既而治之，汝中迟其效，或以浮屠善医荐者，汝中惑其说，遂求治，饮其药，呕血一升，遂死。噫！医以用药，药以攻疾，疾不能去而反以致死，则何以医药为哉！彼浮屠者，乃庸妄人也，目不知医经，口不辨药性，指不察脉候，人之虚实，病之新久，一切置之不问，而惟药攻击之，其杀人盖亦多矣。予咎汝中之不善择医而致速死，书此以为世轻服药者之戒。（吴文定《家藏集》）
●妊妇药误
昆山周知县（景星）家，一妇病腹中块痛，有产科专门者，诊之为气积，投以流气破积之剂，令人以汤饼轴戛之，不效。后得一医，诊之乃曰，此胎气也，用四物汤安之而愈。后果生一男。又南京户部主事韩文亮妻，病腹中作痛，按之若有物，在脐之左右，适浙中一名医至京，请诊视之，云是癥瘕，服三棱蓬术之剂，以其不效乃止，旬余腹渐觉大，至数月生二男。噫！此皆有命而然，可不慎哉。（《菽园杂记》）
●无病服药
浙人柯敬仲、陈云峤、甘从化三人，自恃禀气强盛，预防痈疽之患，皆好服防风通圣散，每日须进一服，以为快，其后三人不及中寿之年，无病暴亡。噫！岂非好服凉药太过，销烁元气，急无所救者欤？欲求益生，反致殒命。嗟夫！张洁古有云：无病服药，乃无事生事。可不戒哉。（杨太史《山居新话》）
●木鳖子有毒
木鳖子不可服，与猪肉相反，犯之立死。余尝见刘绩《霏雪录》载：一富人生二子，皆钟爱之，恣其食啖，遂成痞块。其父得一方，用木鳖子煮猪肉同食之，其幼子当夜死，明日长子死。近见山塘吴氏子年二十余，患便毒，清晨服木鳖子药，至午饱饷猪肉，须臾叫噪而死。是以益信刘之所记不妄云。
●世医好奇
老人痰气，及小儿慢惊，脾风欲绝之时，虚痰上攻咽喉，引气粗大，脉来浮数，是谓阴盛格阳，或误认为阳气已复，又有喉中痰响如锯，一二日间但闭目不开，此虚极之故。医者不识覆灯将灭之证，反行下痰之药，往往痰随气下，气随痰绝，医者慎之。顷岁吴士黄得之妻病羸疾，绝食骨立，延世医治，遂用猪尾膏疗之，药才入咽立毙。余见《颅囟方》书，猪尾膏主治痘疮血疱，旬日后不结脓窠痂疕，心火炎燥，气喘妄言，如见鬼物者用之。今乃以治气血久虚之人，致其速死。观此医其可以世论耶？书此以警好奇者。
药戒  ***************************
●矾石有毒
余读《淮南子》曰：人食矾石而死，蚕食之而不饥；鱼食巴豆而死，鼠食之而肥。类不可必推也。昔见宋人记，洪文安公亦信庸医，误服矾石丸，竟至精液皆竭，七窍流血而死。《淮南子》之言亦有征矣。
●寒食散猛毒
魏晋间人喜服寒食散，即五石散是也。孙真人载于《千金方》中，而皇甫谧因试其药，遂为废人。隆冬裸袒食冰，当暑畏热，悲恚欲自杀。噫！服此散者，不闻有利于人，其为害甚多。余读《晋史》载裴秀服此散，遂致暴死。裴秀不足较，若皇甫谧谙药性，著医书而亦误服，何哉？故颜之推深戒子孙，不可轻服古方，乃援引皇甫谧、殷仲堪，为戒者此也。（石林《避暑录话》）
●戒服松脂
颜之推尝戒儿辈有曰：凡欲饵药，必须精审，不可轻妄。近有王爱州在邺，曾服松脂不得其法，服之肠塞而死。为药所误者甚多，汝曹不可不深戒也。余尝见东坡《志林》，备载服松脂法，称此方有牢牙、驻颜、乌须之功，惜坡翁未深考焉。

卷五  ——————————————————————————————————————————————————————————————————————————————————————————

养生杂言  ***************************
●不处大室
室大则多阴，台高则多阳，多阴则蹶，多阳则痿，此阴阳不适之患也。是故先王不处大室，不为高台，味不众珍，衣不燀热。燀热则脉塞，脉塞则气不达；味众珍则胃克，胃克则中大鞔，大鞔则气不达。以此求长生，其可得乎？（《吕氏春秋》）
●七十悬车
礼年七十悬车。悬车者，以年薄虞渊，如日之仄，体气就损，神候方落，不可复劳形，驱于风尘，役方寸于外物矣。（陶隐居《真诰》）
●形神福全
导筋骨则形全，翦情欲则神全，靖言语则福全。（《亢仓子》）
●养蔬养果
灌园所以养蔬也，驱禽所以养果也，养生之士，岂不如养蔬、养果之人乎？较其理之轻重何如哉。（《耄智余书》）
●保养为本
天地以生成为德，有生所甚重者，身也，身以安乐所可致者，以保养为本。世之人必本其本，则本必固；本既固，疾病何由而生，夭横何由而至此？摄生之道，无逮于此。（《养生杂抄》）
●四养
养耳力者常饱，养目力者常瞑，养臂指者常屈信，养股趾者常步履。（《褚氏遗书》）
●修昆仑
发宜多梳，齿宜数叩，液宜常咽，气宜精炼，手宜在面。此五者所谓子欲不死，修昆仑耳。（《黄庭内经》）
●五难
养生有五难：名利不灭，此一难也；喜怒不除，此二难也；声色不去，此三难也；滋味不绝，此四难也；神虑精散，此五难也。五者必存，虽心希难老，口诵至言，咀嚼英华，呼吸太阳，不能不夭其年也。五者无于胸中，则信顺日深，玄德日全，不祈喜而自福，不求寿而自延，此养生大理之所归也。（嵇康《养生论》）
●明目化痰
食后以小纸捻打喷嚏数次，气通则目自明，痰自化。（《琐碎录》）
●存泥丸
早起东向坐，以两手相摩令热，以手摩额上至顶上，满二九止，名曰存泥丸。（《太平御览》）
●菊花枕
菊花枕久之令人脑冷，以决明子置之枕中，最能明目。（《琐碎录》）
●叩齿得寿
夜行常琢齿，琢齿亦无正限数也，煞鬼邪，鬼常畏琢齿声，是故不得犯人也。若兼之嗽液祝说亦善。昔鲍助者，都不学道，亦不知法术，年四十余，忽得面风气，口目不正，气入口，而两齿上下恒相切叩，甚有声响，如此昼夜不止，得寿年一百十七岁。（《真诰》）
●阴阳失和
凡人饮食，恣意膏粱，阴阳失和，最为百病之本，致使七情内损，六气外侵，所以共成其害。如此，惟当勤于药术疗理，岂得倚仗于神明乎？所谓鬼道显，医道微，可慨也夫。（真诰）
●公度知道
柳公度年八十余，步履轻健。或求其术，曰：吾无他术，但未尝以元气佐喜怒，气海常温耳。盖知道之士，怒不见于色；而暴悍之夫，动辄忿戾，其所伤多矣。摄生者宜以此为戒。
●奉养倒置
进士刘遁遇异人，曰：世人奉养，往往倒置，早漱口不若将卧而漱，去齿间所积，牙亦坚固。（《云笈七签》）
●移心法
张畋苦痁疾，既瘳，谒九河公，公曰：子于病中曾会移心法否？畋对曰：未也、公曰：人能于病中移其心，如对君父，慎之静之，不药而愈。（张畋《语录》）
●生子不备
雷电交合之子必病癫狂，故曰：有不戒其容止者，生子不备也。（《玄女中房经》）
●肠胃虚薄
尊年之人，不可顿饱，但频频与食，使脾胃易化，谷气长存。若顿令饱食，则多伤满，老人肠胃虚薄，不能消纳，故成疾患。为人子者，深宜体悉，此养老之大要也。（《奉亲养老书》）
●思邈论养性
凡人饱暖、安乐、纵情、恣意以致夭折者多矣。使辛苦忧畏拂乱心志，能谨畏，无意外事，可以永年。孙思邈论养性，以忧畏为本，其言反复切甚，正此谓也。（《倚觉粗杂记》）
●养生小劳
善养生者，形要小劳，无至大疲。故水流则清，滞则浊矣。养生之人，欲其血脉运动如水之流，坐不欲至倦，行不欲至劳，频行不已，然宜稍缓，即是小劳之术也。嵇康有云：流水不腐，户枢不蠹。谓其运动而然耳，养生者识之。
汤名  ***************************
●越脾汤
《金匮要略·水气门》越婢一汤，成无己注云：脾治水谷，为卑脏，其职若婢，故名越婢。杨善注云：脾，裨也，在胃之下，裨助胃气，生化水谷。二说皆非，余阅赵良仁《金匮衍义方论》云：越婢之一汤，婢当作脾，然甘者是土之本味，所以脾气不和，和以甘热，胃气不清，清以甘寒，故以石膏、麻黄、甘草行其津液，所以发越脾气，以散皮肤间风水，越脾之名盖有自云。
●三建汤
三建汤所用附子、天雄、川乌，而莫晓其命名之义。比见一老医云：川乌建上，头目虚风者主之；附子建中，脾胃虚寒者主之；天雄建下，腰肾虚惫者主之，故名之曰三建汤是也。（《癸心杂志》）
●承气汤
凡人胃气为湿热所伤，必泻其土实而元气，乃得上下同流，此承气之所由名也。
●泻心汤
或曰：吐血、衄血之证，乃心气不足所致。仲景治法，不用补心汤，而反用泻心汤，何也？余曰：若心气独不足，则不止吐衄也，此乃邪热因不足而客之，则虚火妄动，故有吐衄之证。得大黄之寒，以苦泄其热，以苦补其心，则火亦有制，而无妄动之害，一举而两得之矣，岂莫学所能知哉。
●达生散
●古人汤散命名，必有取义，如催生方名为达（音脱）生散，何也？羊初生曰达，羊子易生，无留难也，故取其易生，而无产难之义。《诗经·生民》篇云：诞弥厥月，先生如达，是也。

卷六  ——————————————————————————————————————————————————————————————————————————————————————————

伤寒  ***************************
●传经失次
戴原礼辨《伤寒论》中所谓传经，一曰太阳，二曰阳明，三曰少阳，岂有第二日病在里，而第三日又在半表半里者，何也？以五行生克论之，阳主生则水生木，太阳膀胱阳水合传之少阳胆木，兼太阳在表，少阳表里之间，阳明在里，自外渐入于内次第，正当阳明居少阳之次。此说实前人之所未发，陶节庵《伤寒琐言》未之及，何耶？
●退阴回阳
近世患阴证伤寒，往往疑似参差，初便不敢用附子，直待阴极阳竭而用之，则为迟矣。大抵治法，有是病而投是药，岂可狐疑而误治也哉。且夹阴伤寒，先因欲事伏阴于内，却又着寒内外皆阴，阴气独盛则阳气以衰，故脉沉而足冷也，必须急用人参健脉，以益元气为主，佐以附子，温肾经，散寒邪，以退阴而回阳也。若舍此二味不用，将何以救之哉。近见一人病阴证伤寒，先因感寒湿，既而发热不食，数日后不省人事，语多错乱，神思昏迷，面青齿露，人谓其必死。张致和诊之，两手脉沉细，先以小柴胡汤与之，急以四君子汤加炮附子数片，煎成药置盆中，以水制其热性，少时令温与服，其脉渐回，神思亦爽，更用他药调理而愈。
●仲宾治伤寒
一人病伤寒期月，体兢兢而振，齿相击不能成语。医环视束手，仲宾后至，诊之曰：急取羊肉来。群医咍曰：伤寒大忌羊肉。仲宾曰：诸君无哓哓。以羊肉斤许，熟之，取中大脔，别用水煮良久，取汁一升，与病人服，须臾战止，汗大出而愈。（《王止仲文集》）
●秀州医僧
平江张省干病伤寒，眼赤舌缩，唇口破裂，气喘失音，大便自利，势甚危笃。诸医皆欲先止其泻。适有秀州医僧宝鉴者过苏，张延视诊脉，乃投以茵陈五苓散、白虎汤而愈。诸医问故，僧曰：仲景云五脏实者死，今大肠通更止之，死可立待，五苓以导其小便，白虎以导其邪气，此则医家之通晓也，何难之有？（《云麓漫抄》）
●伤寒坏证
世谓伤寒汗、吐、下三法差谬，名曰坏证。昔张致和，用独参汤救治一人垂死，手足俱冷，气息将绝，口张不能言，致和以人参一两去芦，加附子一钱，于石铫内煎至一碗，以新汲水浸之若冰冷，一服而尽，少顷，病人汗从鼻粱尖上涓涓如水，此其验也。盖鼻粱上应脾，若鼻端有汗者可救，以土在身中周遍故也。近陆同妇产后患疫证二十余日，气虚脉弱，即同坏证，亦以此汤治之，遂愈。孙真人云：人参汤须得长流水煎服，若用井水则不验。盖长流水，取其性之通达耳。
头痛头风  ***************************
●头痛治验
世俗尝言：头无寒疼，腹无热痛。此不经之说也。黄帝问曰：病头痛，以数岁不已，此何说？岐伯对曰：当有所犯大寒，内至骨髓，髓者以脑为主，脑逆故令头痛，齿亦痛也。余昔治杨氏妇，年五十余，病头痛历岁侵久，或治以风，或治以痰，皆不效。余脉之，左寸沉迟而芤，曰：此气血两虚也。用当归二两，附子三钱，一服减半，二服其病如失，更不复发。用药对证，不啻影响有如是乎。一妇人偏头痛久不愈，医用大承气汤即瘳，何也？盖阳明燥金胜，乘肝气郁，气郁则血壅，血壅则上下不通，故燥结，以承气汤疏通之，则气血流行而肝气通矣。《伤寒治例》云：少阳偏头痛，多便闭，宜下之。此为新病者，设若久病，元气不足者，更作处治。
膈噎诸气  ***************************
●气主生化
天地之气，万物之祖也。是故气化则物生，气变则物易，气盛则物壮，气弱则物衰，气正则物和，气乱则物病，气绝则物死。是故先天而天弗违，后天而奉天时，在乎善养之而无暴云耳。《内经》曰：百病皆生于气。良有以哉。
●形小气大
俗儒谓形实气虚，虚如何载得实？殊不知形小气大，形亦是气之所凝结者也。气虽运乎形之外，而实未尝不行乎形之中，若非气之至健，则形虽实，岂能以自立哉。气在天地，则该乎万物而言；在人身则该乎一体而论。夫人之一身，所以能运动奔走者，莫非气之所载，及其此气一绝，则形即仆矣。是气之健，非形之健也，虚能载实，此之谓也。（《理学类编》）
●七气汤
诸气成疾，有若同门失欢，惟和而已，若用峻剂下之，则元气受伤，变证百出矣。余尝治周时中内伤七情，腹中有块，坚牢如杯，或上或下，小腹绞痛，气奔息急，七日不食，别无他证，此名奔气。古人虽有奔气汤，与脉不对，只宜加减七气汤，大剂与服，至夜半稍定，明旦又进一服，气平如故。若不论其虚实，概以耗气破坚之剂投之，则元气愈伤，而气喘愈急矣。所谓差之毫厘，失以千里也。
●猫胎治噎
猫生子胎衣，阴干，煅存性，酒调服之，治膈噎病极有效。尝闻猫生下子后，即食胎衣，若欲取之，必候其生时，急令人取可得，若稍迟则落其口矣。（《菽园杂记》）
喘嗽痰火  ***************************
●附子治嗽
吾乡沈方伯良臣，患痰嗽，昼夜不能安寝，屡易医，或曰风，曰火，曰热，曰气，曰湿，汤药杂投，形羸食减，几至危殆。其子恳求治于张致和，张脉之，乃曰：脉沉而濡，湿痰生寒，复用寒凉，脾家所苦，宜用理中汤加附子。其夜遂得贴枕，徐进调理之剂，果安。或曰：痰证用附子，何也？殊不知痰多者，戴原礼常用附子疗治，请观《证治要诀》
●积痰类祟
昔刘子正妻病气厥，笑哭不常，人以为鬼祟所凭。后遇儒医倪惟德，胗其左右手曰：脉俱沉，胃脘必有所积，有所积必作疼。遂以二陈汤导之，吐痰升许病果愈。
●单方愈嗽
仇山村少时尝苦嗽疾，百药不瘳。有越州学录者，教其取桑条向南嫩者，不拘多寡，每条约寸许，用二十一枝纳于沙石锅中，用水五碗，煎至一碗，遇渴饮之，服一月而愈。（仇远《稗史》）
●火有虚实
盘溪周训导舜卿年五十，时患痰火之证，外貌虽癯，禀气则厚，性不喜饮。请朱医视脉，孟浪指为虚火，用补中益气汤加参、术各五钱，病者服药逾时，反致气喘上升，喘息几不能活，复延钱中立视之，曰：此实火也，宜泻不宜补，痰气得补，火邪愈炽，岂不危殆？先用二陈汤探吐，出痰碗许，其夜安寝，平明仍用二陈去半夏加朴硝、大黄，下结粪无数，其热始退，更用调理药，旬日始安。吁！不识病机，妄施补泻，鲜不败事者矣。（e）
●麻油化痰
苏合香丸，古方多以酒调服，是以往往服者不能奏功，若以人参汤佐之，其功倍于常也。凡中风不省人事，牙关紧急者，用此丸旋加麝香一二分，以真麻油调灌之，无不吐痰而苏者。盖麻油最能化痰，试滴痰上，须臾痰化为水。若口开脉绝者不救。
泄泻痢疾  ***************************
●理脾安肾
凡病人汤饮入胃，就觉至脐下，便欲小便，由精气不输于脾，不归于肺，则心火上攻，使口燥咽干，是阴气太甚也。饭后随即大便，乃脾肾之疾。夫脾肾交济，所以有水谷之分，脾气虽强而肾气不足，故饮食下咽而大腑为之飧泄也。治法宜理脾安肾。盖脾肾之气交通，则水谷自然克化，此所谓妙合而凝者也。（《仁斋直指方》）
●痢疾治验
一人大醉，饮水与冷茶无数，后病，便血甚鲜。先以吴茱萸丸，翌日又与平胃，五苓散各半，三大服，血止。复变白痢，又与神应丸四服，白痢乃止，安和如故。或问曰：何不用寒凉解毒？所用者，温热之剂。医曰：君用寒凉药，其疾大变难疗。寒毒内伤，复用凉药，非其治也。况血为寒所凝，侵入大肠间，而滞下作痛，得温乃行，所以用温热，其血自止。经曰：治病必求其本，此之谓也。（《医垒元戎》）
●脾胃伤冷
吾邑陆炳文，本富家子，年三十岁时，七月间患血痢，日夜百余度，肚腹㽲痛。医悉用芩、连、阿胶、粟壳之剂，皆不效，其病反剧。家人惊怖，邀老医刘宗序脉之，曰：脾胃受伤，苦用寒凉，病安得愈？投以四君子汤加干姜、附子，其夕病减半，旬日而愈。或问其故，刘曰：病者夏月食冰水、瓜果太多，致令脾家伤冷，血不行于四肢八脉，渗入肠胃间而下。吾所用附子、干姜，补中有发散，其所伤冷毒，故得愈也。王汝言《杂著》有云：芩、连、芍药为痢疾必用之。岂其然乎？
●食蟹致痢
宋孝宗尝患痢，众医不效，德寿忧之，过青宫偶见小药肆，遣使问之能治痢否，对曰：专科。遂宜之至。请得病之由，语以食胡蟹多，故致此疾。遂令诊脉曰：此冷痢也。遂进一方，用莲藕一味，不拘多寡，取新采者为佳，细捣汁，以热酒调服，捣时用金杵臼，酒调数次而愈。德寿大喜，就以金杵臼赐之，仍命医以官，至今呼为金杵臼严防御家，可谓不世之遇。（仇远《稗史》）
●涩剂禁用
仲景治痢法，可下者十法，可温者五法。谓之下者，率用承气汤加减；谓之温者，率用姜附汤，何尝以巴豆、粟壳之剂乎？俗医见自利而渴，烦躁不眠，手足微冷者，皆用苦剂攻之。殊不知阴盛发燥，欲坐井中，故前哲用吴茱萸汤，甚者用四逆汤。经曰：阳虚阴乘之谓也。丹溪用吴茱萸汤治霍乱、吐泻、转筋者，亦此意也。近时医人，不审痢之赤白，病之新久，骤用罂粟壳、石榴皮之类，以为秘方，其功但施于久痢洞泄者则宜，若初起者用之，闭塞积滞，变生别证，以致经年累月，谓之体息痢者是也。世俗但知涩剂之能塞，不知通剂之能塞也。后之学人，贵在变通，不可执一而治。
●冷酒致痢
参政陆公（容）尝于客座，闻一医者云酒不宜冷饮，陆颇讶之，谓其未知丹溪之论而云然耳。二三年后，秋间，陆公偶得痢疾，延此医治之，云：公得非多饮凉酒乎？陆以实告，遵信丹溪之言，暑天常饮冷醇酒。医云：丹溪但知热酒之为害，而不知冷酒之害尤甚也。服药数帖而止。余阅《儒门事亲》云：张戴人治一人病危笃，戴人往视之，其人曰：我别无病，三年前当隆暑时，出村野，有以煮酒馈余者，适村落无汤器，冷饮数升，便觉左胁下闷，渐作痛，结硬如石，至今不化，针灸磨药殊无寸效。戴人诊其两手脉，俱沉实而有力，先以独圣散吐之，一涌二三升，气味如酒，其痛即止，后服和脾安胃之剂而愈。始知冷酒之致病也如此。
●血痢治验
王一山年六十余，因多食蟹，蓄毒在脏，秋患大便脓血，日夜三四十度，医率用止血之剂不效。延至半载，气血渐弱，饮食渐减，肌肉渐瘦，服热药则腹愈痛，血愈下，服凉药则泻注，诸医技穷，束手待尽而已。所亲邀余治之，遂用人参一两，椿白皮五钱，甘草一钱五分，一服减半，二服渐可，三服脓血顿止，大便见粪矣。后加调理，半月颜貌腴泽，精神倍强，饮食如故，脉息平和矣。
疟疾  ***************************
●疟禁劫药
疟之为疾，寒热并作，谓之疟，二日一发谓之痁，经年累月谓之痎，《内经》问答详尽，今人未尝深究，但持无痰不成疟之说传习。砒黄、豆粉为丸，衣以朱砂，谓之疟丹；或以常山一味为君，名为疟药，不问虚实，概行施治，或偶与痰疟相投，暂得取效。若脾虚气弱之人，疟不因痰而或七情所致者，投之大作呕吐，精源髓海倒流逆动，病势转增，为祸不浅，妇人所畏者，吐耳尤难遽投，当详其病源，有暑、风、湿、痰、食、老疟之不同。若贫贱之人，其身虽苦，其志则安，虽用砒石、朱砂有毒之药，以热攻热，亦能取效。至于富贵之人，往往役心大甚，加之奉养过厚，内火与外火俱动，以热攻热，变为吐血、泻血、疮疡、呕吐之证，岂可以一概而治之哉。
●附子愈疟
岭南一大商病疟，胸中痞闷烦躁，昏不知人，愿得凉药，清利上膈。其证上热下寒，脉沉而微，以生姜、附子作汤，浸冷俾服，逾时苏醒，自言胸膈疏爽，然不知实用附子也。若庸工见其胸中痞闷，投以凉药下之，十无一生。然此法惟山岚瘴气所致下体虚冷之人宜施，若暑疟、痰疟，则别处治可也。

卷七  ——————————————————————————————————————————————————————————————————————————————————————————

仙方  ***************************
●纯阳仙方
吴中王省干遇仙丹，治风淫末疾。而四肢为四末也，脾主四肢，风邪客于肝则淫脾，脾为肝克，故疾在末。若风寒、湿、痹而气滞不行，或麻木作痛，手足不仁，此为有余之证，法当行气胜湿，服此丹有功。若痿痹之证，得之血虚所致，认作有余而治，去生不远。或有问余曰：此方纯阳真人所授，何西北之人服者多效，东南之人服者几危？其理殆不可晓。余曰：西北水深土厚，禀气盛，是以乌、附、姜、桂之剂可以胜之，脾恶湿，得燥则愈；南方禀气弱，木动火明，阳气易升，投之为害甚矣。故曰：天有四时寒暑迭用，地有五方高下随宜。此之谓欤？
●张景芳遇仙
成化丁酉年七月间，钦天监张台官景芳领朝命，往陕西秦邸兴平王治葬。张至半途，偶获腹胀之证，医莫能疗，寓居卧龙寺，待尽而已。抵夜见庞眉一叟忽过访，自云能治此疾。张延诊。视两手脉，即口授一方，以杏仁、陈皮、海螵蛸等分为细末，佐以谷树叶、槐树叶、桃树枝各七件，翌日正午时，汲水五桶，煎三四沸，至星止时再煎一沸，患者就浴，令壮人以手汤中按摩脐之上下百数，少时转矢气，病即退矣。张领教一如其法，黎明此老复至，病去十之七八矣。酬以礼物，纤毫不受。是夕肿胀平复，此老更不复见矣，或谓张景芳遇仙云。（《客座新闻》）
●医者得道
昔有贵人病，而天方不雨，更十数医，皆莫效，最后一人至，脉已，则以指计甲子，曰某夕天必雨，竟出，不言治疾之方。贵人疑之曰：岂谓吾疾不可为耶？何言雨而不及药我也。及是夕果雨，贵人喜起而行乎庭，达旦疾若脱去。明日此医来谒，贵人喜且问曰：前日视脉而言雨，今得雨而果瘳，何也？医对曰：君侯之疾以忧得之。然私计君侯忠且仁，所忧者民耳，以旱为忧，以雨为瘳，理固然也，何待药而愈也。若是医者，可谓得其道矣。方书之所具，成说之所有，夫人皆能用也，求之于言语之外，而得其所不言之意，非奇士其孰能之？（《逊志斋文集》）
神针  ***************************
●女膝穴
刘汉卿郎中患牙槽风，久之颔穿，脓血淋漓，医皆不效。在维杨时，有丘经历，妙于针术，与汉卿针委中及女膝穴，是夕脓血即止，旬日后颔骨蜕去，别生新者，完美如昔。又张师道亦患此证，复用此法针之，亦愈。委中穴在腿䐐中，女膝穴在足后跟，考诸针经无此穴，惜乎后人未之知其神且验也。（《癸辛杂志》）
●可久针肉龟
一人患腹疼，延葛可久视脉，谓其家曰：腹有肉龟，视熟寐吾针之，勿令患者知，知则龟藏矣。患者问故，家人诳曰：医云寒气凝结，多饮醇酒自散矣。患者喜，引觞剧饮，沉酣而卧，家人亟报葛，以针刺其患处，病者惊悟，俾以药饵，须臾有物下，俨如龟形，厥首有穴，盖针所中也，病遂愈。（黄日升《蓬窗类记》）
●读易悟治法
江西医士黄子厚，为术精诣，其治往往出人意表。有富翁病泄泻弥年，礼致子厚诊疗，浃旬莫效。子厚曰：予未得其说，求归一日。读《易》至乾卦天行健，朱子有曰：天之气运转不息，故閤得地在中间，如人弄碗珠，只运动不住，故在空中不坠，少有息则坠矣因悟向者富翁之病，乃气不能举，为下脱也。又作字，持水滴吸水，初以大指按滴上窍，则水满筒，放其按，则水下溜无余。乃豁然悟曰：吾可治翁证矣。即治装往，翁家惊喜，至即为治，艾灸百会穴未三四十壮，泄泻止矣。（《朱石文集》）
●脚气灸风市
蔡元长篇开封尹，据案，忽觉虫自足心行至腰间，落笔晕倒，久之方苏。吏曰：此疾非俞山人不能疗。遂召之。俞曰：真脚气也。灸风市一艾而去。明日又觉虫自足至风市便止，又明日疾如初。俞曰：是疾非千艾不治，一艾力尽，故疾复作。遂灸数百壮而愈。一人足痹，灸以风市、肩隅、曲池、三里，寻亦愈。（《洪氏经验方》）
奇疾  ***************************
●视正为斜
淮安陈吉老，儒医也。有富翁子忽病，视正物皆以为斜，凡几案书册之类，排设整齐，必更移令斜，自以为正，以至书写尺牍莫不皆然。父母甚忧之，更历数医，皆不谙其疾。或以吉老告，遂携子往求治。既诊脉后，令其父先归，留其子设乐开宴，酬劝无算，至醉乃罢。扶病者坐轿中，使人升之高，下其手，常令倾侧展转，久之方令登榻而卧，达旦酒醒，遣之归家。前日斜视之物皆理正之，父母跃然而喜，且问治之之方，吉老云：令嗣无他疾，醉中尝闪倒，肝之一叶搭于肺上，不能下，故视正物为斜，今复饮之醉，则肺胀展转之间，肝亦垂下矣。药亦安能治之哉。富翁厚为之酬。（《云麓漫抄》）
●视物倒植
元末四明有吕复，别号沧洲翁，深于医道。临川道士萧云泉，眼中视物皆倒植，请治于复。复问其因，萧曰：某尝大醉，尽吐所饮酒，熟睡至天明，遂得此病。复切其脉，左关浮促，即告之曰：尝伤酒大吐时，上焦反覆，致倒其胆腑，故视物皆倒植，此外因而致内伤者也，法当复吐以正其胆。遂以藜芦、瓜蒂为粗末，用水煎之，使平旦顿服，以吐为度，吐毕视物如常。（《九灵山房集》）
●邹妻发瘕
张子和《十形三疗》云：戴人治王宰妻病胸膈不利，戴人用痰药一涌，而出雪白虫一条，长五六寸，有口鼻牙齿，走于涎中，病者忿而断之，中有白发一茎。余按：永徽中，僧病噎者，腹中破一物，其状如鱼，即所谓生瘕也。嘉靖初，长洲邹表妻患小腹下左生一块，形如梅李，久之吐出，始则腐溃，若米粞之状，中则若蚬肉之状，以指撚开，则有长发数条在其内，名医竟不能治，遂至不起。余尝见蛇发等瘕，往往载于方书，或偶因食物相感，假血而成，理或有之不，可指为妄诞也。
食忌  ***************************
●河豚有毒
弘治巳未春，邻居一人食河豚子而毙，与之同食者急饮秽汁，虽无恙，然犹数日始安。尝闻此鱼有不可食者三：赤目、苍点、燕尾。余若烹庖得法，可食。能发痼疾，肝不熟，食之令人麻；子不熟，食之令人胀；食其眼则酸。唯江阴人好食子，必埋之于地中，经二三宿取出煮，竟日以红曲同煮焉，观其色通红则可食，否则食之必死。误中其毒者，用橄榄芦根汁解之，调地浆亦能解。
●斑鱼微毒
刘文洁妻有妊，产期将近，偶食斑鱼，入夜四肢厥冷，胸满腹胀，气塞痰上，喘息不定，须臾叫躁而死。噫！斑鱼长不满三寸，然其形状亦类河豚，有娠者宜禁食。《本草》云：河豚无毒，然则斑鱼其毒若是，况河豚乎？《本草》之言，吾亦未深信也。
●酒制马毒
《席上辅谈》云：凡驴马之自毙者，其肉食之皆能杀人，而肝尤甚。《医书》云：马火畜也，有肝而无胆，五脏不足，故食其肝者死。《史记》云：秦穆公亡马，野人得而食之者三百余人，吏欲法之，缪公曰：君子不以畜产害人，吾闻食马肉者，不饮酒伤人。乃皆赐酒而赦之。近见葛生食马肉致病极重，医教以煮酒入盐，饮之而愈，然则酒可以解马毒也。又周密《癸辛杂志》云：马肝至毒，人欲食之者，以芍药根同煮之，则无毒矣，或误食之，用芍药浓煮汁饮之，可制其毒矣。
●猪脑柔物
昔一人好食猪、羊脑，期年手足柔弱不能行，遂成瘫痪。按：《内则》云：豚去脑，鱼去翼，鳖去丑。郑氏云：是皆不利于人也。《左传》云：晋侯梦楚子伏已而盐其脑。子犯曰：吉，吾且柔之矣。杜预注云：脑所以柔物，今人熟皮必用猪脑，欲其柔也。乃知《内则》与《左传》之言，信不诬矣。（《席上辅谈》）
●葱蜜相反
仲景《金匮要略》云：葱与蜜不可同食，食之令人心疼。正德间，嘉兴王姓者，因远归，以鱼鲊馈送其姻家，偶因荐觞食者咸死。或谓其鲊之有毒故也。窃意鲊与蜜安得杀人，造鲊者，其中必有葱，盖葱与蜜同食能杀人耳。古人云：蜜罐不可盛鲊，食之致死，岂欺我哉。
●风药忌芋
服风药禁食芋，不惟无效，亦甚相反。杨诚斋语此，尝见人立至于死。（《韦航纪谈》）

卷八  ——————————————————————————————————————————————————————————————————————————————————————————

白浊  ***************************
●浊本脾胃
小便白浊方虽多，而效者甚少，由治之不得其本也。夫小便，水类也，静则清，挠则浊。今之医防其挠者，必养其心；求其静者，必安其肾。殊不知五行之常，水无土则不制不蓄，其本在脾胃，其标在膀胱。脾胃，土也，挠之必动，乌得不浊。今夫挠脾胃者，莫不因饮食生冷肥甜油腻所伤；理脾胃者，莫不先去伤滞，后调其饥饱，是固然也。孩提之童，僧尼之辈，治各不同，未可以是专其说。盖挠其动者，乃所以挠其神也。五脏有七神，惟脾以意、以智为神，事之不如意者挠其意，谋虑之关乎智者挠其智，意智俱伤，水源之挠，其源不清，其流必不清矣。故经曰：饮入于胃，游溢精气，上输于脾，脾气散精，上归于肺，通调水道，下输膀胱，禀化乃为溲矣。则知小便白浊，其源在脾胃，其标在膀胱，若浊而沉腐者，为精败而浮脂，为肾虚，法宜补肾。昔有人患白浊，服玄兔丹不愈，后服附子八味丸即瘳，医者不可不知。
●酒蒸黄连丸
南安太守松江张汝弼，曾患滑疾白浊，久服补肾药，皆弗克效。一日遇一道人，俾服酒蒸黄连丸，其疾顿瘳。其法以宣黄连一斤，去须煮，酒浸一宿，置甑上累蒸至黑，取出曝干，为细末，蜜丸桐子大，日午临卧酒吞三十丸。脏毒下血者亦治。
●冬瓜治淋
《游宦纪闻》云：程沙随苦血淋之疾，百药无效，偶阅《本草》，因见白冬瓜治五淋，于是日煮食之，至七日而愈。按：《日用本草》云：冬瓜性走而急，久病及阴虚之人忌食之。霜降后方可食，不然令人成番胃病，肥人食之令人瘦，今人往往指以为补，非也。瓜子曝干为末，治白浊白带，单用多服，酒下为良。
●精滑引气
木渎吴姓者，病精滑，百药勿疗。或授以一术，但以胁腹缩尾闾，闭光瞑目，头若石压之状，即引气自背后直入泥丸，而后咽归丹田，不计遍数，行住坐卧皆为之，仍教服保真丸，行之半年，颜色悦泽，病不复作，此术亦可疗头风。（《席上辅谈》）
●早枯零
牛顺头草一名早枯零，生西山黄堰岭诸处，收之作齑，可治梦遣之证，屡试神效。（东原《耕余录》）
●脱阳遗精
永乐戊子夏，郁文质遘遗精之疾，形体羸弱，兼以痰喘交作，日夕不能休息，遍召他医治之，转剧。后迎盛启东视之，曰：此阳脱也，急治则生，缓之则死，非大料重剂则不能瘳。于是用附子、天雄佐以参、苓、白术，日加数服，夜则减半，自秋及冬，所服附子约百余只，余药不计，厥疾乃差。（《盛氏家乘》）
诸血  ***************************
●血证分寒热
诸血之证，医者便认为热，而以苦寒攻之，至死不悟。殊不知苦泻土，土，脾胃也；脾胃，一身之本。今火既为病，而泻其土，火固未尝除，而土先已病矣。土病则胃虚，胃虚则营气不能滋荣百脉，元气不循天度，气随阴化而无声，肌寒，至此则难治矣。按：《褚氏遗书》云：诸血服寒凉者，百无一生，饮溲溺者，十无一死。杨仁斋《直指方》云：吐血须煎干姜、甘草作汤与服，或四物、理中汤亦可，如此无不愈者。若服此生地、犀角、藕节之类，则难救矣。如遇相火用事之时，血多妄行，切禁止涩，宜清表攻里，其血自止，若先用止涩之剂，去生便远。凡男子、妇人血证，散者、或色鲜红者属热，或成块者、或色瘀者属寒，不可拘于血得热而淖溢之说。古云：水寒成冰，血寒成块，《玄珠经》十剂条内有云：气温则血滑，气寒则血凝。虽然，亦有中寒气虚，阴阳不相守者，血乃妄行。经所谓阳虚阴必走者是也。法当用辛温之药加官桂、干姜，中温则血自归经矣。吐衄、泻皆有此证，当切脉以明之，慎不可例用凉药，夭折人命。
●援古证今
林回甫病小便下血，医人用八正散与服，服后不胜其苦，小腹前阴痛益甚。一医俾服四君子汤，遂稍瘥。后服菟丝子山药丸，气血渐充实，其病始愈。吾乡张太守纲，病脏毒，下血十余载，久服凉剂无寸效，后服小菟丝子丸，药尽而痊，亦一验也。故录前说为证。
●平胃散治便血
周辉患大便下血，百药俱尝，暂止而复作，因循十五年不愈。或教以服人参平胃散，逐日进一服，至月余，而十五年之病瘳矣。噫！广求博访，徒费前劳，道在迩而求诸远，其斯之谓欤？（《清波杂志》）
●轮回酒
轮回酒，人尿也，有火病者，时饮一瓯，以酒涤口，久服有效。跌扑伤损，胸次胀闷者，尤宜用之。妇人分娩后，即以和酒煎服，无产后诸病。南京吏侍张公纶，尝在锦衣狱六七年，不通药饵，胸膈不利，眼痛、头疼、发热辄饮此物，无不见效。又沈王府长史王庭任，国子学正，时病大便下血，势颇危殆，一日昏愦中闻有人云：服药误矣，吃小水好。庭信之，饮小水一碗，顿苏，逐日饮之，病势渐愈。（《菽园杂记》）
●盛暑鼻衄
李嗣立《痈疽方》载：赵季修赴龙泉知县，单骑速行，时值盛暑，未几患鼻衄，日出血升许，嗣立教服藕汁地黄膏方。赵云：某往年因赴铨曹听选，省前急走数回，心绪不宁，感热骤得鼻衄之证。寻叩临安一名医，服药遂痊，谢以五万钱。临别时医再三嘱云：恐后时疾作，万勿轻信医者，服生地黄藕汁之药，冰冷脾胃无复可生者。半月，易医无效，李乃就此方隐其药味，俾赵服之，三日疾愈。赵问曰：药如是灵验，得非与临安医者之药相同乎？李笑曰：即前所献之方也。赵叹曰：前医设为谲谋，几误性命，微君调治，吾其鬼矣。余谓古之至人，惟以济人利物，今之医人，往往妒贤嫉能，率用诡道，以要厚贿，毁訾名方，自坏心术，此皆含灵之巨贼，名教之罪人也。
水肿  ***************************
●水肿治验
象山县村民有患水肿者，咸以为鬼祟，讯之卜者。卜者授以此方，良效，用田螺、大蒜、车前草和研为膏，作大饼覆于脐上，水从便旋而出，数日顿愈。（仇远《稗史》）
●泽医识鉴
休宁汪某客游维阳，嘉靖年间患腹胀，百药无效，反加胃呕，食减尫羸，所亲以名医荐，汪延视脉，毁訾前医用药之误，因举诸腹胀大皆属于热之说，按脉而治，数日腹愈胀，食愈减，名医惭恧辞去。汪之子即揭手榜于市，云能治此疾者，愿以百金谢。顷有一泽医诣汪寓，自言能治，躬煎药饵以进，汪服之便觉爽快，熟寐逾时，溲溺满器，肿胀渐消，食知其味矣。众皆喜，讯何药神验如此？泽医曰：吾不识脉理，但以详问病源，以意臆度之耳。汪，富商也，酒色过度，夏天多食冰浸瓜果，取凉太过，脾气受寒，故有此证。他医复用寒凉，重伤胃气，是失其本矣，安能去病。吾以丁香、木香、官桂健脾和胃，肺气下行，由是病除，无他术也。汪遂如约酬之而去，泽医识鉴亦过人远矣。
●蜘蛛治蛊
一人病气蛊，四肢不浮，惟腹胀大，戴原礼所谓蜘蛛病是也。俗医进以泄水之剂，病转剧。时值炎暑，或以清暑益气汤治之，当煎药时，偶堕蜘蛛一枚，腐熟其中，童子惧责，潜去蜘蛛，寻以药进，病人鼻闻药香，一啜而尽，须臾腹中作声，反覆不能安枕，家人疑药之误用而然也，既而溲溺斗许，腹胀如削，康健复平日矣。按：《本草》云：蜘蛛气寒有毒，主治小儿丁奚腹大，烧熟啖之。未闻其功能治气蛊也。
虫类  ***************************
●湿热生虫
青阳夏戚宗阳家，素业医，任江阴训科。有儒生之父患腹胀，求其诊视，乃曰：脉洪而大，湿热生虫之象，况饮食如常，非水肿、蛊胀之证，以石榴皮、椿树各东行根加槟榔，三味各五钱，用长流水煎，空心顿服之，少顷腹作大痛，泻下长虫一丈许，遂愈。（《客座新闻》）
●獭爪治肺虫
《本事方》云：肺虫如蚕，能杀人，居肺叶之内，蚀人肺系，故成瘵疾，由是咳嗽、咯血、声嘶，药所不到，治之为难。《道藏经》中载：诸虫头皆向下，唯自初一至初五以前虫头向上，故用药多取效者此也。又姚宽《西溪丛话》云：五脏虫皆上行，唯有肺虫下行，最难治，用獭爪为末，调药于初四初六日治之，此曰肺虫上行也。二说小异，姑两存之，以备参考。
●蚰蜒入耳
北方有虫名蚰蜒，状类蜈蚣而细，甚好入人耳，往往食人脑髓，髓尽人死。一人昼卧，蚰蜒忽入其耳，初无所苦，久之觉脑痛，疑其食脑，甚苦之，莫能为计也。一日将午饭，就案而睡，适有鸡肉一盘在旁，梦中忽喷嚏，觉有物出鼻中，视之乃蚰蜒在鸡肉上，自此脑痛不复作。（《菽园杂记》）
●又
蚰蜒入耳，用猫儿屎灌在耳中立出。取猫屎，用生姜擦猫牙即得之。（张子和《十形三疗方》）
●又
虫之类能入耳者，不独蚰蜒，凡虫皆然。有人患脑痛，为虫所食，或教以桃叶枕一夕，虫自鼻出，形如鹰嘴，人莫能识其名。（陈正敏《遁斋闲览》）
●蛲虫至微
木火属春夏，湿土属季夏，水从土化故多虫。又云：蛲虫至微，形如菜虫，居肠胃中，多则为痔，极则为癞。（《儒门事亲》）
●诳绐治虫
唐时京城医人吴元禛，治一妇人，从夫南中还，曾误食一虫，常疑之，由是致疾，频治不减，请吴医治之。吴揣知其所患，乃请主人姨婢中谨密者一人，预戒之曰：今以药探吐，但以盆盂盛之，当吐之时，但言有一小虾蟆走去，然切不可令病人知之，是诳绐也。其婢仆如约，此疾顿除。（《北梦琐言》）
●鸡卵制蜈蚣
金庄一农夫，夏天昼卧于地，熟寐之间，蜈蚣入其口，既寤，觉喉中介介如梗状，咯不能出，咽不能下，痛痒不定，甚为苦楚。一医用鸡卵劈破，入酒调匀，顿服，仍以大黄为末，和香油饮之，顷刻泻出蜈蚣，尚活动不死。盖蜈蚣被鸡卵拘挛，其足不能舒，动以利药下之，故从大便而出，鸡性好食蜈蚣，亦取相制之意耳。（《菽园杂记》）

卷九  ——————————————————————————————————————————————————————————————————————————————————————————

眼齿耳鼻  ***************************
●卯酉相克
凡人损目者，命多是卯酉相克。盖卯酉者，日月之门户，所为光明也。卯为子所刑击，酉乃自刑，必有目疾，验之多应。（周密《癸辛杂志》）
●烧酒疗目肿
眼暴痛热肿，饮凉剂而疼，饮烧酒而愈者，何也？且人病浅质厚，《内经》治法亦许用劫，以热攻热，气行热散，正合此义。若久病涉虚体弱之人，法当正治，如用劫法，愈劫愈剧，则不可也。
●叩齿三百下
颜氏家训曰：吾尝患齿摇动欲落，饮食热冷皆苦，疼痛一日。偶阅《抱朴子》，见篇中有牢齿之法，早朝叩齿三百下，甚佳，行之数日，即平复。
●耳痛伤肾
昔王万里时患耳痛，魏文靖公劝以服青盐、鹿茸煎雄、附为剂，且言：此药非谓君虚损服之，曷不观《易》之坎为耳痛，坎水藏在肾，开窍于耳，而水在志为恐，恐则伤肾，故为耳痛，气阳运动常显，血阴流行常幽，血在形如水在天地间，故坎为血卦，是经中已著病证矣，竟饵之而良愈。（杨升庵《丹铅续录》）
●鼻渊分寒热
古方鼻渊，即今之脑漏是也。当分明寒热二证，若涕臭者属热，宜用辛凉之药散之；若涕清不臭，觉腥气者，属虚寒，用温和之药补之，二者不可不详审也。昔一士人患此证，脉疾而数，余知其有内热，遂以黄鱼脑（即石首鱼头中二块是也）取二三十枚，煅过存性，为末，先以一二分吹入鼻中，以五分酒下，不数服全愈，更不复发。
骨鲠  ***************************
●巧术治鲠
一富家子弟被鸡骨鲠所苦，百方不能治，家人惊惶，忽有一叟至，自云：我有巧术，但行手法取之，不劳药饵也。富翁许厚谢，遂出千缗。叟谓之曰：速取新绵、白糖二物。将绵裹糖如梅大，令其子咽下入喉间，留绵一半千外，时时以手牵掣，俾喉中作痒，忽然痰涎壅出，其骨粘于绵上矣。富翁大喜，如约酬之而去。
●萼根杀人
近见常熟瞿御史祥，其弟可十七八岁，读书能文，偶为鱼骨鲠其喉，一人授以白萼花根捣汁令服，约进一盏许，明日咽喉腐烂，不食而死。噫！孔子不尝未达之药，今瞿生付性命于庸夫之手，悲矣。
痈疽疮疡痔漏  ***************************
●痈疽治验
吾乡周评事观患背痈，疮口久不合，召疡医徐廷礼疗治，恒以托里、十宣二散与服，不效。徐谓周曰：更请盛用美来共事料理则可，否则吾技穷矣。既而盛至，按脉用药，率与徐类，但多加人参五钱，附子稍行功耳。服后两足俱暖，自下而上，谓其子曰：今日之药何神哉？顿觉精神爽快，服之旬日，而疮口平复。国初吾吴中老医，多见其用附子，往往治病如庖丁解牛，恒中肯綮。近之医者摈弃而不用，吾不知是否何如耶、
●苦藘疗痔
《内经》曰：因而饱食，筋脉横解，肠澼为痔，皆为脾胃湿热之气下迫大肠，遂致此疾。有经年累月不痊者，《索矩新书》云：醉饱行房太劳则为痔漏，尤难治疗，其方固多，而效者鲜。吾乡陆大参文量，在宣府时患痔疾，甚为所苦，久不能愈。太监弓胜秘传此方，用苦藘菜或鲜或干，煮汤沸，熟烂为度，和汤置新桶中坐熏之，汤温即操苦藘频洗，汤冷即止，日洗数次，至明日果效，他方不及也。藘一作苣，一名苦遮菜，徽人以此当蔬，性苦寒，无毒，其色赤如荞麦，冬不凋，月令所谓苦菜秀者是也。北方甚，南方亦有之。
●痔漏下血
《春秋传》曰：土厚水深，居之不疾。言其高燥也。予往年守郡江表，地气卑湿，得痔漏下血之疾，垂二十年不愈，未尝有经日不发。景德中，从驾幸洛阳，前年从祀汾阴往还，皆无恙，今年退卧颍阴滨嵩之麓，井深数丈，而绝甘美，此疾遂已。（《杨文公谈苑》）
●脏腑秘滞
山谷与曹使君书云：贤郎痈肿，亦是天气亢沴，故有热者先得之，若脏腑秘滞，可用犀角丸服之，得大便流利则痈自衰杀，若头痛焮热，宜消风散，盖脓结不溃耳。如此治，无不差。犀角丸方用甘草炙一两，生大黄一两，朴硝一两。先制甘草、大黄为细末，研朴硝相和，炼蜜丸如梧桐子大，初可二十丸，渐加三十丸，温熟水空心服。（《刀笔》）
●楸叶膏
一人患发背，肠胃可窥，百药不差，一医者教用楸叶膏敷其外，又用云母膏作小丸子，服尽四两，不累日，云母透出肤外，与楸叶膏相粘着，疮口遂平，功亦奇矣。其方立秋日太阳未升之时，采取楸叶熬为膏，傅疮疡，一切恶疮肿毒立愈，谓之楸叶膏云。（葛常之《韵语阳秋》）
●还元水
还元水者，腊月以空坛不拘大小，细布缄其口，引之以索，浸大粪厕中，日久粪水渗入其坛内，取出埋土中，二三年化为清水，略无秽气。凡痈疽毒疮初发时，取一碗饮之，其毒即散，此法甚良，俗名金汁者是也。小儿初生饮半盏，能解胎毒及出痘疹稀少，是其功也。（《菽园杂记》）
●治汗斑
穀树汗调轻粉，用生姜切平，蘸药擦之，汗斑自退。（戴章甫《濯缨杂录》）
●治金疮
昔有人肩髀中创，血如涌出，医用原蚕蛾炒为细末，敷之，血立止。一云用真降香煅存性，为末，贴之尤妙。（俞文豹《吹剑续录》）
又方
余近得一金疮方，大有神效，功在三日，长肌肉，以黄牛胆煅存性，为细末敷之，此实一奇方也。
●砒毒伤人
一富人暮年得一子，钟爱之。痘疮后头发小疮，求药于疡医，以药敷之，其头痒不可忍，爬搔其血，以头触柱，至夕而毙。噫！殊不知其药有砒，见血则害人矣，可不畏哉。
妇人  ***************************
●种子妙诀
《褚氏遗书》云：男女之合，二情交畅，阴血先至，阳精后冲，血开裹精，精入为骨而男形成矣；阳精先入，阴血后参，精开裹血，血入居本而女形成矣。昔俞石涧《席上腐谈》记：澄江郭伯英试行此法，连得六女，伯英怃然曰：吾为褚氏所误矣。按：王明清《挥尘录》云：凡妇人受胎，皆以经绝一日三日五日夜半后，生气之时，夫妇交会者，主生男；经绝后二日四日六日交会者，主生女。六日之后，皆不成孕。此言庶几近理。若褚氏所谓阴血阳精先后定男女者，吾未之信也。或问曰：贵公子侍妾满前，得子反少；渔郎一夫一妇，得子反多，何也？盖寡欲乃有子，多欲则无子，譬调一杯羹，盐恰好有味，若盐少则无味也。士大夫欲得子，法宜清心寡欲，此种子之妙诀也。
●成胎禁欲
妇人有娠，男子即不宜与接，若不忌，主半产或产难。盖女与男接，欲动情胜，亦必有所输泄，而子宫又闷固，而致半产。尝闻牛马之类受胎后，牡者近身则蹄之，谓之护胎，所以无半产者。人唯多欲而不知忌，故往往有之。按：演山《活幼口议》云：凡成胎之后，父母若不禁欲，甚为不可，又有临产行淫，其子头戴白被而出，此病夭之端也，不可不戒。
●新产禁补
南濠陈鳌妻新产四五日，患腹痛，恶寒发热，医曰：此原气大虚，正合丹溪云产后当大补气血，遂用人参大剂，入口痛剧，面黑发喘而死。殊不知丹溪以产后当以大补气血为主，治虽有杂证，以末治之。今陈氏之妻因瘀血未尽而恶寒发热，不先去其恶血，骤施大补，是失丹溪“主”、“末”二字之意矣。主末者，即标本之谓也。
●荆芥疗蓐风
余治一妇人新产后七日，为将息失宜，腠理不密，偶因风寒所侵，身热头痛，两眼反视，手足瘛疭，名曰蓐风。用荆芥穗一味，新瓦上焙干，为细末，豆淋酒调下二钱，其疾即愈。古人珍秘此方，隐〖括/木〗其名，故曰举卿古拜散，盖用韵之切语，举卿为荆，故拜为芥，《曾公谈录》谓之再生丹，亦神之也。
●血闷
仇远《稗史》载：奉化陆严以医术行于时。新昌徐氏妇病产后暴死，但胸膈微热，陆诊之曰：此血闷也。用红花数十斤，以大锅煮之，候汤沸，以木桶盛汤，取窗格，藉病者寝其上熏之，汤气微，复进之，有顷，妇人指动，半日遂苏。此法亦许胤宗治王太后病中风不能言之余意云。
●胆衡
钱仲阳以颅囟著名，其治一产妇，因事大恐而病，病虽愈，目张不得闭，人皆不能晓，以问于钱。钱曰：病名胆衡，煮郁李仁酒饮之，使醉则愈。所以然者，目系内连肝胆，恐则气结，胆衡不下，郁李仁可去结，随酒入胆，结去胆下，目则能闭矣。如言而效。昔人称钱仲阳医如李靖用兵，度越纵舍，卒与法会，观此信然。
●妇人性执
妇人性偏执任气，况多嗜欲，易为七情所伤，或经水二三月不行，一身百病，胸膈咽塞，呕吐恶心，全不喜食，或吐酸水痰涎，或一块如卵筑筑心下而疼，或腹中有块，或左或右，动则作痛，时发閧热，四肢无力，惟喜食果子杂物，此是有孕，当以脉参之，宜安胎理气，消痰为主，不可专恃攻击、通经等剂。所谓孕妇做得百般病者，此也。
●吐血行经
一妇寡居，郁结成疾，经事不行，体热如炙，忽吐血若泉涌，或用止血药不效。余以茆花根捣汁，浓磨沉香，服至五钱许，日以酽醋贮瓶内，火上炙热，气熏两鼻孔，血始得降下，吐血不复作，经事乃行。
小儿  ***************************
●乳哺得法
初生婴儿乳哺得法。乳者，奶也；哺者，食也。乳后不得与食，哺后不得与乳。小儿脾胃怯弱，乳食相并，难以克化，幼则成呕，周岁以上而成乳癖，结于腹中作疼故也。大则成癖，小则成积，疳气自此始也。（《隐微方》）
●指甲破疱
婴儿每日频就无风处看上腭并两颊内，有白皰妇膜起者，速以指甲刮破，若更生，再去之，更看舌下，恐生重舌，皆由儿生胎中，母吃炙爆肥腻、饮酒、服热药所致。（《产乳庆育集》）
●小儿脐风
小儿初生不啼不乳，盖因剪脐带之时，为风所入，自脐以上循咽喉，攻至下胲，牙龈当中有小水泡如黄粟一粒，疼不可忍，故不啼不乳，但以指甲破之，出黄脓一点而愈，后以此法教人，活数儿矣。（《席上辅谈》）
●掬水杀火邪
宣德间，院使钱公瑛一日治宁阳侯孙，始生九月，患惊悸，数啼哭而汗，百方莫效。瑛最后视疾，乃命坐儿于地，使掬水为戏，惊啼顿止。人问之，曰：时当季春，儿丰衣重帷不离怀抱，其热郁在内，安能发泄耶？使之近水，则火邪杀得土气，则脏气平矣，故不药而愈。
●开元钱治惊
周必大《二老堂杂志》云：开元钱最治小儿急惊，以水磨服少许，神效。余意小儿心受热而发惊，肝生风而发搐，盖木邪侮土，用金制木之义耳，似亦有理。
●误吞线锤
近有稚子戏，以线锤置口中，误吞之。有胡僧啖以饧糖半斤，即于谷道中随秽而下。僧云：凡误吞五金者，皆可啖也。（《近峰闻略》）
●韭可坠金
邻人冯湘，生儿数月，偶遗金网巾圈于案上，儿误吞之，哀泣不已。湘求救于医，医适出，湘伺于门，坐立不定。或询其子何疾，惊徨如是？湘以前事告，或教以急买韭数茎，熟而不断，与蚕豆同咽之，不过二次，其圈从大便出矣。此法方书所不载，故表之。（刘浣《北壕纪言》）
●用药差少
孙真人云：小儿不涉霜雪乃不病，伤寒大人往往有之，然天行时疾之气，小儿其亦得之故，多患斑疹者是也。治其时行节气，即与大人同法，惟用药剂差少，药性差凉耳。丹溪亦云：大抵治小儿药与大人同，但剂料少耳。近时吴中名医某治大人用小剂，某治小儿用大剂，皆不得其中，均有太过不及之病，何也？假如病大而汤剂小，则邪气未尽而药力已乏矣，犹一杯之水救一舆薪之火，竟不能灭，是谓不及。病小而汤剂大，则邪气已尽，而药力有余，反伤正气，犹火炎昆岗，玉石俱焚，莫之能止，是谓太过。二者皆粗工所为，后学不可以为法。
●痘疮虚实
痘疮属虚寒者，直可延至十数日后方死；属毒气盛转紫色者，不过七八日。盖痘是胎毒，自内出外，一二三日方出齐，毒气尚在内，至六日则当尽发于表，七八九日成脓而结痂矣。若毒气盛不能尽出，过六日毒反内入脏腑，必须在六日以前，毒气该出之时，急服凉血解毒之药，以祛出之，六日以后，医虽妙手，亦无及矣，故其死最速。若虚弱毒气少者，只是气血不足，不能贯脓成就，故绵延日久而后死。此虚实轻重之分也。又云：痘疮多者是毒气多，当先解毒，然多则恐气血周贯不足，故随后亦宜兼补药，以助成脓血。（薛立斋《家居医录》）
●摩脊法
小儿初见发热，痘疮未出之时，预先用芝麻油蘸手研熟，按儿背，摩数遍，能令轻者不出，重者虽出稀少，此亦古人按摩之法。盖所以散寒水逆流之毒。背为太阳膀胱经也，正与东垣论相合。须令谨慎妇人按之，恐手重则伤小儿肌肤也。又一小儿惊风发搐，两眼反视，药至口即吐出，余遂用竹茹、灯芯锉碎，磨成粗末，入生姜自然汁少许，和以芝麻油调匀，按摩小儿，自额上起，直至背心、两手足心数十遍，仍以薄荷煎汤，渐渐与之饮，逾时惊搐遂平，热退而愈。

卷十  ——————————————————————————————————————————————————————————————————————————————————————————

药性  ***************************
●鸡矩子
丹溪《药按或问》一书，门人赵良仁编集。余见其发热论中，用鸡矩子治中酒人发热，初不解鸡矩子为何物。《苏沈良方》云：鸡矩子，俗谓之癞汉指头，嚼之如牛乳。亦欠明白。后阅僧赞宁《物类相感志》云：枳枸，一名枝枸子，俗讹为鸡矩子，又名木蜜。味甘平，无毒，树形似白杨，其子着枝端，如小指，长数寸，屈曲相连，啖之如饧美，八九月熟。以此木作屋柱，令一室之酒味皆淡薄，其功能解酒毒，疗消渴之圣药，古人单方治酒积甚良。江南谓之白石树，诗所谓“南山有枸”是也。
●蓬虆
蓬虆、覆盆子，《本草》旧注曰：覆盆、蓬虆一物异名。今注曰：蓬虆，覆盆之苗；覆盆，蓬虆之子。则全误矣。《衍义》又谓软红可爱，则又指蓬虆为覆盆矣。按：云南张侍郎《南园漫录》云：蓬虆初则浅红，熟则深紫，味甘酸而淡，其芒长，蔓生条而长甚，刺大而稀，虽枯败而枝梗不败。覆盆子初则黄，熟则赤黄，味甘酸而深，其芒微，树生枝而不甚高，刺细而密，枝叶四时如一。张公博物之士，据所见以证《本草》旧注之误，其功多矣。古人有云：误注本草，非细故也。余特详之。
●益母草
益母草，一名野天麻，一名茺蔚子，主治妇人胎前产后一切诸疾。四五月开红紫花者宜入药，白花者不用。其状类夏枯草。《丹溪本草》云：夏枯无臭味，益母有臭味，明是两种，俱生于春，但夏枯草不生子，交夏至则枯，盖禀纯阳之气，得阴则枯，故曰夏枯草。益母后枯而结黑子，采药者宜明白收用，庶不误人。《外台秘要》虽云名书，以益母草谓夏枯草，其亦谬矣。
●长松
朱少章《曲洧旧闻》云：齐州释普明寓五台山，晚得风疾，眉发俱脱，手足腐烂，哀号苦楚，人不忍闻。忽遇异人，教服长松，僧不能识，复告之曰：长松生古松下，取其根饵之，皮色如荠苨，长三五寸，味微苦类人参，清香可爱。僧采服之，不旬日毛发俱生，颜貌如故。惜乎今之有风疾者未之服也。按：《本草》陈藏器云：长松，味甘温，无毒，主风血冷气宿疾，温中去风，此草似松，但叶上有脂，产关内山谷中。近韩懋[yl3]《医通》云：长松产于太行西北诸山，似独活而香。三说未知孰是。
●当归
当归，血中主药也，通肝经，头、身、稍分三治，全用则活血，若气血昏迷者，服之即定，能使气血各有所归也，故名之曰当归。其功用但从人参、黄芪则能补血，从大黄、牵牛则能破血，从官桂、附子、茱萸则热，从大黄、芒硝则寒，此非无定性也，夺于群众之势，而不得不然耳。譬如生姜，人皆指以为热，殊不知姜备五色，存皮则温，去皮则热；又如半夏之性，能为君子，能为小人者也。近之医者，或治男妇血病，往往禁用当归，书此以破其惑。
●苦草
吴中习俗相传，产妇恶血不尽，单服苦草一味，以为圣药。殊不知白芍药，丹溪禁用，以其酸寒，恐伐生气故耳，况苦草之至寒者乎！有信服者，他日必生心腹之疾，或白带。血崩。漏下之证，经年不痊，戕贼元气，竟不知遗害于后也。初产之妇，气血俱虚，大宜温热之剂，岂可轻用寒凉，重伐其发生之气也。经曰：无伐化，无违时，必养必和，待其来复。此之谓也，余尝考诸本草及诸方书，皆不载，不知吾吴中始于何人，而传袭之误如此，莫之能革，产家切宜知此。
●何首乌
何首乌，本名交藤，因何首乌服而得名。何首乌者，顺州南河县人，祖能嗣，本名田儿，生而阉弱，年五十八无妻子。一日醉卧野中，见田中藤两本异生，苗蔓相交，久而解，解合三四。田儿心异之，掘根持问乡人，无能识者。遂曝干捣末酒服，七日而思人道，百日而旧疾皆愈，十年而生数男，后改名能嗣，又与子庭服，皆寿百六十岁，首乌服药亦年百三十岁。唐元和七年，曾文象遇茆山老人，遂传其事，李翱因著方录云。（《甘泉蕞残录》）
●附子
杨天惠《附子记》云：附子之品有七种，本同而未异。其种之化者，为乌头；附乌头而旁生者，为附子；又左右附而偶生者，为鬲子；又附而长者，为天雄；又附而大者，为天佳；又附而上出者，为侧子；又附而散生者，为漏蓝。皆脉络连贯如子附母，而附子以贵，故独专称。附子之形，以蹲坐正节角少为上，有节多鼠乳者次之，若漏蓝、侧子，园人弃之不取。又云：春采为乌头，冬采为附子。此言大谬。又云：八角者良。其角多者为侧子矣，不亦谬乎。（赵与时《宾退录》）
●金钗石斛
姚宽《西溪丛话》云：石斛，出始兴六安山，傍石上。或生栎树上者，谓之木斛，虚长不堪入药用。精好如金色者佳。凡用洗去土，酒浸焙干。石斛有补脾清肺之功，遗精、白浊、虚烦之要药也。
●黄柏　　知母
黄柏、知母，世人谓其补肾，非也。特以肾家火旺，两尺脉盛者，用其泻火，则肾亦坚固，而无梦遗之患，岂诚有补肾之功哉。故肾家无火而两尺微弱，或右尺独旺者，皆不宜用黄柏、知母，能降十二经之火。《内经》所谓强肾之阴，热之犹可者，正以其泻肾之火，则肾令方行，而热亦不作矣。但凡肾家有热，两尺脉旺而成诸疾，或眼疼，或喉痹之类，皆宜用之。《脾胃论》云黄柏、知母不可久服，恐阴气为害故也，东垣岂欺我哉。
●香附子
香附子，主气分之病，香能窜，苦能降，推陈致新，故诸书皆云益气。而俗有耗气之讹，女科之圣药，皆非也。治本病略炒，兼血以酒煮，痰以姜汁，虚以童便浸，实以盐水煮，积以醋浸水煮。然其性勇毅发畅，可解妇人郁结多怒之偏，气行则无疾矣。《衍义补遗》曰：引至气分而生血，此阳生阴长之义也。此说恐碍，盖香附主气，味主血，果何以生血乎？此又不可不辨。
●青姜
青姜顺气、化痰、化癖，复于气血，功侔造化，虽十两半夏、南星，抵不得青姜一两。余考本草俱不载，后阅江少虞《皇朝类苑》云：岭南青姜，根下如合，捧其附旁而生者，状如姜，往往如大芋，南人取其中者干之，名为青姜，北人则呼为蓬莪荗，韵书亦无荗字，名之为术。土人病泻痢者，用青姜磨酒，服之多愈。盖取其有和气之功耳。王硕《易简方》云：蓬莪荗功能破癥消癖，其性猛烈，不宜常服，然今之所用者，乃红蒲根耳，性虽相近，而功力实不同真者，如广蓬荗之状，青黄黑色者为佳，如无真青姜，以老姜黄代之可也。
●锁阳
鞑靼野地有野马，与蛟龙合，所遗精于地，遇春则勃然如笋出地中，大者如猫儿头，笋上丰下俭，其形不典，亦有鳞甲筋脉，故其名曰锁阳，即所谓肉苁蓉之类，或谓鞑。妇之淫者，亦从而好合之，其物得阴气则怒而长。土人收之，以剥去皮毛，洗涤令净，日干之，为其药力百倍于肉苁蓉，其价百倍于常品也。（周密《癸辛续集》）
●肉苁蓉
琐阳代肉苁蓉用，味甘气平，煮粥可食，补阴气，大便虚而燥者可用。盖肉苁蓉难得真者，多是金莲根以盐淹而为之。北方有草苁蓉，名曰列当稍，性味咸，实难倚仗。此说得之于罗大无先生。（《丹溪本草》）
●马槟榔
马槟榔出自云南元江军民府，形如松子，一名马金囊，又名马金南，味如白豆蔻，嚼之多饮冷水则无伤，盖热物也。按：《丹溪本草》云：治妊妇产难，将坐蓐时，以此药去壳，新汲水下二枚，须臾儿生下，两手各握一粒而出。余尝考《云南志》云：马槟榔下宿水，得解诸毒，细嚼可以涂恶疮，但油者不堪用，肥白者为佳。
●马莲花
北方田野人患胸腹胀者，取马莲花子击碎，凉水下，即泄数行而愈。此法可备途中仓卒无药者之一助云。（水东日记）
●麋茸
麋茸补阳，鹿茸补阴。按月令，仲夏日鹿角解，仲冬日麋角解。鹿以夏至陨角而应阴，麋以冬至陨角而应阳。故知二者阴阳之性不同也。
●菟丝子
山谷与王子均书云：承示尊体多不快，亦是血气未定时，失调护耳。某二十四五时正如此，因服菟丝子，遂健啖耐劳。此方久服，不令人上壅，服三两月，其啖物如汤沃雪，半岁则太肥壮矣。若觉气壅，则少少服麻仁丸。某尝传此法与京西李大夫，服不辄，啜物、作劳如少年人也。服菟丝子法：菟丝子不拘多少，用水淘净，研为细末，焙干，用好酒一升浸三日许，日中晒干，时时翻，令沥尽酒，薄摊曝干，贮瓷器中。每日空心抄一匙，温酒吞下，则饮食大进。（《山谷刀笔》）
●香蛇
白花蛇，出蕲州者佳，黄州者次之，其尾有佛指甲者为真，虽死而两目光彩，用之治风疾甚验。（张文潜《明道杂志》）
●海石
造海石法：用苦瓜蒌连皮子捣烂如泥，和真蚌粉拌匀作饼，悬透风处阴干，入药用，去痰最胜。盖咸能软坚，蛤生海中，凝结成壳，得咸性多，故能破痰。而瓜蒌又去痰之圣药，故用之相和，则攻凝结之老痰，极有功效。若以海浮石为海石者，非也。或云自有真海石，惟御药房有，庶民之家则罕得也。（《濯缨亭杂记》[yl4]）
●泽兰叶
泽兰产于吴中，开白花，叶似火麻，其根名为地笋，能解斑蝥毒，妇人胎前产后一切诸病之圣药。（《苏州志》）
●胡麻
胡麻，主肠中虚羸，补五内，益气力，长肌肉，填髓脑，坚筋骨，去虚热，久服明目轻身，不老延年，一名巨胜。四棱为胡麻，八棱为巨胜。陶弘景云：八谷之中，唯此为良。又云：味甘，在米豆部。此正是乌麻也。今时所用巨胜，茎荚虽小类麻，而叶子大，极味苦，其性甚冷。夫味苦不可入米谷，性冷不可为补益，其叶又与麻不同，阴晦日则低，日烈则起，此当别是一物，非巨胜胡麻也。俗医但用，不辨其非，正当用乌油麻。味甘而叶有四棱者为胡麻，八棱者曰巨胜，正合《本经》，不当用苦而冷者也。
●仙茅
洪州西山有谌母观，母乃许旌阳授道之师也。观有母所种仙茅，与今山野中所产不相远，但采以作汤，则香味差别耳。若少年者饮之，至于口鼻皆出血，其性极热也。此说出吴曾能《改斋漫录》
●五加皮
五加皮性微寒无毒，其树身干皆有刺，叶如楸，俗呼为刺楸，在在有之，春采芽可食，味辛而微苦，食之极能益寿。古人以此酿酒，《本草》云：主治风痹，四肢挛急，补中益精，坚筋骨，强志意，能消皮肤间瘀血。又云：宁得一把五加，不用金玉满车。此药有益于人，故珍重如此。
●海蛰
《北户录》云：水母，一名蚱，又名石镜，南人治而食之，性热，偏疗河鱼之疾。《物类相感志》云：蜡，一名樗蒲鱼，大者如床，小者如斗，无肠胃，无眼目，以虾为目，虾动蜡行，故曰水母。按：《本草》云：味咸无毒，主生气，及疗妇人劳损，血积带下，小儿风疾、丹毒。然则味咸，性寒矣，《北户录》乃云性热，误也。吴人名为海蛰云。
●石龙芮
石龙芮，俗名猫迹草，叶毛而尖，取叶揉臂上成泡，谓之天灸，治久疟不愈。
●豨莶草
稀莶草，俗呼火杴草，春生苗，叶似芥而狭长，茎高二三尺，秋初有花如菊，秋末结实，颇似鹤虱，夏采叶晒干用，单服甚益元气，治风疾甚良。
●苦蒿草
山东有一人家共爨，五百余口，二百余年不染瘟疫、瘴气。其家每岁以三伏日清晨，采取苦蒿头一束，阴干，冬至日捣罗为细末，至除夜，用蜜调和，从少至老，每人服一匕，终身不染一切毒病。此亦古人屠苏之法，余闻此说于杭州士人俞冕云。
●番药
西域回纥部挦思干城，产药十余种，皆中国所无，疗疾甚效。曰阿只儿，状如苦参，治马鼠疮，妇人损胎，及打扑内伤，用豆许咽之自消。曰阿息儿，状如地骨皮，治妇人产后胞衣不下，又治金疮脓不出，嚼碎敷疮上即出。曰奴哥撒儿，形似桔梗，治金疮及肠与筋断者，嚼碎敷之自续。回纥有虫如蛛，毒中人，则烦渴饮水立死，惟过醉葡萄酒，一吐则解。（《马氏日钞》）
●押不芦
回回国之西产一物，极毒，全似人形，如人参之状，其名谓之押不芦。生于地中，深数尺，取之者，若伤其皮，则毒气著人必死。取之之法，先开大坑，令四傍可容人，然后轻手以皮条络之，系皮条于大犬之足，既而用杖打犬，犬奔逸则此物拔起，犬感其气即毙。然后别埋他土中，经岁取出，曝干，别用药以制之。若以少许磨酒，饮之人即遍身麻痹而死，虽加之刀斧，亦不知也，三日后，别以少药投之即活。昔华佗治病，若针药所不能疗者，乃先以酒服麻沸散，既醉无所觉，因割破腹背，湔肠涤胃，恐即此药也。（《志雅堂杂抄》）
●胡蔓草
胡蔓草一名断肠草，其叶如茶，其花黄而小，有大毒。广西愚民有争斗者服之，百窍流血，人无复生，急取鸡抱卵（即哺退鸡子），劈破，以清油调和，灌入其口，须臾吐尽恶物而苏，少缓不可救矣，宦游者不可不知。
●玉蝴蝶
云南临安之南，产灵草于河底（地名），状似蝴蝶，土人名之为玉蝴蝶。凡仕宦闽广者，以此草缀于衣领中，可以预知蛊毒，领中飒飒作声，其家具膳断不可食矣；无毒则寂然无声，以是为验。此草虽土人亦罕得之，刘绍卿宦游此地，得藏于家。
●天灵盖
人顶骨谓之天灵盖，《神农本经》不载，惟后世医家好奇者为之，殊非仁人之心也。近一男子患杨梅疮，结毒遍体，岁久不痊，传海上人方用天灵盖，密令家人往寺院停柩中取之，既而携归，病者仓忙发狂，自言曰：我商人某也，丧于吴，未能殡葬，汝何损坏骸骨，我当置汝不祥也，明日有报应。其家恐惧不已，复送顶骨原归旧所，仍祭牲醴而获安。噫！世称孙真人有大功于世，以其《千金翼》中用虻虫、水蛭之类，君子谓其损害物命，尚且不忍，况天灵盖乎？仁者宜不用也。
●萆薢
《外台秘要》云：建武中，军伍往南阳击虏，所得恶疮，呼为虏疮，剧者数日而死，或有得差，其疮瘢紫黯色，弥年方灭，此恶毒之气所致也。弘治末年，民间患恶疮自广东人始，吴人不识，呼为广疮，又以其形似，谓之杨梅疮。若病人血虚者，服轻粉重剂致生，结毒鼻烂足穿，遂成痼疾，终身不愈。近医家以萆薢鲜肥者四五两为君，佐以风药，随上下加减，服者多效。按：《本草元命苞》云：萆薢，味甘平，无毒，主腰背骨节疼痛，治风湿㿏〖疒尃〗不仁，疗瘫痪软风，治恶疮久不愈。生真定山谷，今荆蜀有之，凡有二种，无刺虚软为胜，有刺白实次之，一名仙遗粮，一名土茯苓，俗谓之冷饭团是也。
●王瓜
王瓜生苦菜秀，非今作菜之瓜，其实小而有毛者，北人呼为赤包儿，能治膈噎病者是也。一云马剥儿，一名马雹儿。（《式斋文集》）
●鱼腥草
鱼腥草《本草图经》不载之，古人用以疗痔疾，殊验。其状三角，一边青一边红，山中多有之，然其叶若荇菜，多生于佛殿阴处，以指捻之，其臭与鱼腥相似，故名。患者取一握煎汤熏洗，仍以生草浥其痔，不日而愈。（《琐碎录》）

书后  ——————————————————————————————————————————————————————————————————————————————————————————

书续医说后  ***************************
今之郡国，绝寡赫然高医者，何哉？夫亦由守习先术者。安无变裁，纵任胸臆者，肆为施疗，苛疾庶且刻之功，授剂需铢锱之财，邦靡禁条，十全道废。况夫医者，圣智之长，神明之事也。古以康物，今以丰家，古以名世，今以糊口，无怪乎仓、扁之寥寥也。俞弁少穷《素》《难》，博研群典，测古酌今，表奇征谬，笔为《医说》续集，非知医之深者不能与此。噫！若子容者，可以光于青囊之学矣。
嘉靖庚寅五月五岳山人黄省曾撰
吾吴中故多医，自项老成沦谢，此道盖衰，妄一男子挟数十品药，辄自诡知医，实未尝读《素》《难》一字，徒漫谰射利，以人生死为戏耳。悲夫，俞君此编，授据该博而立论，能发前人之秘，在今日曰绝无而仅有，非耶？君好读书，自稗官小说无所不窥，手自笔录，至数百千卷，君子谓其深于医也。盖稽古之力多矣。丁酉秋日小疾新愈，漫读一过，为书其后。
石帆山人陆粲谨志
万治元年戊戌仲冬谷旦