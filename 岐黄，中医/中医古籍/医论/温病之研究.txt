
序  ***************************
夫疫之为病，古今不同，其变态区区不可枚举也，长沙氏述素难作伤寒论，以救当世夭横，然于温病，但举一端而已千载之下，有又可氏出，发明其馀论，以著温疫论，可谓千古活眼，能羽翼长沙氏者也，生民到今，蒙其泽谁敢不矜式之，虽然，又可氏亦有所略而不说，百年之后，发其馀论者谁，吾　先大夫温恭府君也，天明戊申，疫气流行，延门合户，为之死者，不可胜计，当时疫气一变，而上盈下虚，属少阴证者多，初尚依又可氏法而疗之，不能获效，于是焦神覃思，求有所以救济，适读岭南卫生方，始有所发，乃用附子，往往起死回生焉，自此以往，疗疫数百人，豁然贯通，左右逢原，遂详指其所因，明辨冶法，记所经验，名曰温病之研究，临卒稿成，（不肖）德舆，恐其湮没，欲与同社共之，命绣梓以播告四方，门生愿与疫论并行于世，则于疗疫，庶几乎其无所过失矣，乃　先大夫之志也，呜呼，可谓能羽翼又可氏者也矣。
文化辛未仲冬
（不肖）德舆谨撰


卷上  ——————————————————————————————————————————————————————————————————————————————————————————

募原  ***************************
（募与膜通，慕各切，举痛论作膜原）
疟论曰，邪气内薄于五藏，横连募原，（王冰曰，鬲膜之原系也），举痛论曰，寒气客于胃肠之间，膜原之下，血不得散，（王冰曰，膜鬲间之膜，原鬲肓之原），百病始生篇曰，虚邪传舍于肠胃之外，募原之间，较此数语，膜原之地，指伏膂之内，肠胃之外，鬲膜之下，言之，又可氏曰，伏脊之内，附近于胃，正当经胃交关之所，是为半表半里，故热淫之气，浮越于三阳，易陷于胃，是以全篇亶主胃实，而立论，他若战汗、发黄、畜血、下利、二便癃闭诸症，亦为系其变移，一语无放诞之文，咸出其经验，能解病之肯綮，然而余历眎近世之疫，邪之所舍，同在膜原，至其所传，属胃实证少，而上盈下虚，及少阴症最多，有异乎又可氏所论之规范者何也，虽曰邪之所凑，其气必虚，岂当年下虚人寡，而今下虚人多，有此二传证乎，夫风有世运，而情无古今，私欲餐居，与其时相同，而所以其证异者，必非缘乎人事，乃厉气之少变态也，考之针经（第一篇），曰，肓之原出于脖胦，（按肓鬲肓，甲乙经曰，气海一名脖胦，一名下肓，在脐下一寸五分，奇病论曰，肓之原在脐下，，脖音勃，胦音坱，脖胦脐也），王启玄曰，（疟论注），肾脉直行者，循膂伏行，谓之伏膂脉，并据此语，从膜原传肾，行乎便道也，上盈下虚，乃分传胃肾二藏也，又可氏谓九传，而外如此甚者，有二传焉，不可不讲，若逢此等证，不论热之多少，津液之涸濡，便将附子，引火归原，通肾为要，苟不会到于此理，如无楫行舟，难矣哉治今之疫。
余尝讲温病之研究，读至募原曰，募音慕各切，与膜古通，一老医先生，卒而厉声曰，字书募音暮，无膜音，以余为误读，傲然骂不休，余从容问其说，先生骤言曰，吾有秘说不敢语，遂不答，盖难经曰，募俞原穴之事也，与此篇之义没交涉，固不足道，曾以有受乡讪，聊记席上颠末，解嘲耳。
又可氏曰，邪之舍膜原，气壅火积，气也，火也，邪也，三者混一，化成邪热，则气消血熬，精神几微，遂至殒命，故客邪贵乎早逐，半日不逐，有半日之蔽，一日不逐，有一日之蔽，乘其气血未乱，肌肉未消，津液未耗，病人不至危殆，投剂不至掣肘，愈后亦易复，善医者，不过知邪之所在，早拔去病根耳，是千岁不易之确言，莫有间然焉，今云邪之离膜原，有二三日即溃者，有半月十数日不传者，延缠日久，愈沉愈伏，多致不起，至于此，余始疑，半月十数日，其不传之间，晏然以达源饮，勉希邪之离膜原，而不离，徒历日之际，藏府愈壅塞，荣卫增郁遏，邪火日炽，气血津液，逐时煎耗，又可氏怖其煎耗，加大黄导邪陷胃家，俟其实，下而取之，是开门劫贼之义也，理亦不顺，于禀赋之厚者尚可，若遇有下焦一隅之亏者，恐生不测之害耳，然则俟自离膜原耶，不然，有一术于此，及原邪无积阳之助，热势未涨大，将瓜蒂以搜邪之巢窟，驱之使出，自初所入之门，即与发散之义同，于理莫切焉，但未尝试之，私思淑之已，适听弟元隆行此法，治疫之说，契合余夙所思，姑举按，证余说之不妄。
一老贾感疫，始憎寒，而壮热无汗，呕逆烦渴，舌胎满白，请弟元隆治，与三消饮而不解，至于八九日，诸症增剧，病人更请曰，为与吐剂，不吐不瘳，元隆曰，子甫过知命，血液已涸，非吐之所宜，不听，固请不已，卒与独圣汤，得快吐三次，大汗淋漓，衣被湿透，翌日热解胎脱，诸症霍然而治，调理数日而愈，他日诘问所以请吐，乃曰，我不知也，发病二三日以来，神气昏蒙，无一所知觉，请吐亦讝语耳，老贾本无文，不辨医事，而请吐不已，吐而得愈，盖依冥护矣，又可氏记黄连条，所谓灵变同一轨耳，今就此按而视之，所谓膜原为半表里与导之内而下，不如吐而出之外之为捷径也，亦为一手段，若遇邪势之剧而不溃者，孰与托之达原，旷日稽留乎，足以补本论之遗。

传变不常  ***************************
下气空虚，邪热乘之，致小便闭塞者，又可氏以承气疗之，令所视之症，一无下症，下元虚惫，阳气不施于膀胱而闭，其症虽多，有非茯苓四逆辈不治者，其症舌上乾燥而无胎，详见于本条。

急证急攻  ***************************
此证多在用力过度，常劳筋骨人，用力则筋骨先受伤，肌肉畜火，血液常热，脉络膹兴，大便燥结，皮肉紧薄，实为阳藏人，疫邪一来，有著其实，两热相搏，熇熇径张乎分外之热，妆饰出乎许多之变态，犹之燎原火，加风一时为灰烬，一日三变，殆乎类此，余尝视三日而毙者，即夜发讝语，二日神气惛闷，三日狂躁，病势之暴，颇如烈火，不可向近也。

热邪散漫  ***************************
邪杂膜原，散漫于肌肉也，又可氏注误，成无己去石膏专达肌表，知母石膏苦甘，以发散之语，以白虎为辛凉发散之剂，清肃肌表气分药也，又可氏常以此意用白虎，故全篇至言白虎，辄有多少之差，夫邪之在肌肉也，向里蒸胸腹，则烦渴，向外熏肌表，则大汗出，石膏能消肌肉之热，热消则渴已汗止而愈，知母消腹中散漫之热，甘草和胃气，粳米和石毒，又可氏于此剂加生姜，几乎画蛇足。

内壅不汗  ***************************
内壅不汗者，下之便得汗而解，与服白虎，大汗而解义同，若其无下证者，可如之何，初于伏邪欲溃未溃之际，表有大热，肌燥不汗者，得达原加茈胡，蒸蒸而振，汗出而解，间又有属少阴者，虽论云三阴不得有汗，而投附子，反得汗而解，附子者，通肾气引火归元，夫邪火之混同者，得附子，正邪分离，方发微汗而解，此亦时疫之一体也，不可不记。

下后脉浮  ***************************
此条脉证如本论，宜茈胡清燥汤，转枢润燥，缓缓可解已，白虎不中与，若皮燥微烦，蒸蒸热之难解者，此为馀热停于肌肉，宜竹叶石膏加减（减石膏分两去半夏加知母）与之，如用白虎类，牛刀割鸡，恐却伤胃气耳，又可氏误会白虎，为发散之剂，间有不合其矩规，而似庸医之为敢弹其一二解后进之纷，本论云，邪热浮于肌表，当为肌肉邪浮肌表，应见发热恶寒，治亦用羌葛之类，今无寒热证，则可非肌表，又云，身微热，即身无大热也，（白虎麻杏甘石越婢条）又云，白虎辛凉，除肌表散漫之邪热，当为白虎寒凉，除肌肉散漫之邪热，此则无一味辛，何得言辛，肌表有三阳之经界，浮于太阳，则头背热，浮于阳明，则胸腹热，浮于少阳，则胸胁热，而余所可征，言合浮于三阳，即合病证，犹热有偏不可言之散漫也，至于肌肉，无有经络之分界，邪入于此所，周身皆热，是为散漫之热，又可氏于白虎，颇觉技痒耳。

下后脉复沉  ***************************
下后脉沉而弱，发渴者，为邪陷于少阴，经云，肾恶燥，渴自救耳。

邪气复聚  ***************************
又有得战汗而解者，须与本条查看。

下后身反热  ***************************
下后虽身热不休，唇舌乾燥，而脉弱食少不进，神惛不复者，为邪尚在膜原，施及少阴，宜冷香饮子。
冷香饮子方
草果　附子　陈皮　甘草　生姜
上五味照常煎服（丹溪心法），

下后脉反数  ***************************
误下之后，口燥舌乾而渴，其脉数若数疾，额上热者，虽心腹硬满而痛，数日不大便，小便稀而利者，此阴证之似阳，虚阳之奔腾，阴凝不流之所致，乃属下虚上盈，四逆加猪胆汁人尿主之，小便甚稀，神惛不省，茯苓四逆加前二味为佳，但不因误下，亦此证常居多，（数疾脉，下虚上盈证，并见于本条），

因证数攻  ***************************
又有阴证似阳，而数反复者，其证热渴共甚，口舌乾燥而无胎，（又有至生芒刺者），或头痛，或下利，腹候无下证，脉数而无力，与加减真武汤，二三日而热解，渴休舌润，错语减咳痰轻，食增神苏，一二日而前证复起，如此三五次而毙者，此属阴证，虽热解之际，仍宜与附子剂，勿忽诸。
周因之案中曲尽与承气之趣，能得长沙之法，苟不度热毒之微甚，谅精气之多少，决正邪之胜败，而制剂之轻重，虽证治相当，而恐招乎伐天和，诛无辜之过，岂可不慎乎，又云，有应用柴胡清燥汤，有应用犀角地黄汤，私观时师之为，有知用柴胡清燥者，于犀角地黄，乃非见血证之后，不敢与，类遘盗而后修门，不亦迟乎，学者须用心焉。
朱海中者证，四肢不举，身卧如塑，目闭口张，舌上胎刺，问其所苦，不能答云云，其危不可言，而不死者何，第无烦躁讝语，无烦燥讝语，则神气尚完，神气尚完而死者未之有，况脉有神乎，与醉卧勿醒者，情态有同趣焉，又有少阴证，形状几相似，而舌无胎刺，但乾燥已，余尝与真武加减方而得效，又有脱气而尔，神彩脉状，大异可察。

病愈结存  ***************************
一少妇温疫热解后，脉证俱平，唯大便不通，少腹沿横骨结块，累累相连，如藤荚状，按之不痛，无他妨害，饮食惭进，至三十七日方通，四五日块尽而愈。
此条云，往来蛙声之一证，因于中焦虚寒，下焦阖气不通，详见于下项本条。

下格  ***************************
不拘大便之通否，时时作呕，饮食不进，少得汤水，则呕吐愈加，又有蛔厥证，详见于下项本条。
下格大便不通，有阴阳二证，若无变无害者，只投本证之剂，勿拘于下格，津液既回，自润下而愈，论曰，小便数者大便硬，不更衣十日无所苦也，又曰，今为小便数少，以津液当还入胃中，故知不久必大便也，然则大便不通，亦有因津液桔燥者也，概勿为热闭，妄投下剂。
一女子，温疫瘥后，大便三旬不行，以其疫本属阴证，无一可下之候，荏苒与补中汤（临时加减），　之际，食渐进津液从回，大便得行而愈。
一男子，甫及强壮，轻疫之后，大便不通旬余，常苦后重，医与承气麻仁辈，愈不通转加夯闷，以导药挑之亦无功，更请治于余，诊之得其脉大，大为阴亏，证属虚燥，脉证相应，虽饮食不进，动作尚未衰，乃处肾气丸，作汤与之已旬日，大便方行，小便从利而愈。

注意逐邪条  ***************************
此篇说逐邪之旨趣，曲尽无遗恨，读者贯透于此理，于疗疫乎何有，非止疗疫而已，百病皆然。
本论曰，原邪传胃，蒸而为结，大便当不行，又有蒸作极臭，状如黏胶，至死不结，此因其人平素，大便不实也，余较之多人，非必因其人之平素，原邪入胃，蓦然暴则无暇稽留于胃，而蕴热骤然直下走，其色初焦黄，随利随薄，甚至下利完穀，以承气逐邪则便止，有止而复下利者，馀邪复聚胃也，宜下之便止，如此至于再四者，胃气惫败而死，又有少阴证，非同日之谈，但不可下之候，正在心下与舌上，以其人下走，热不蒸上焦，故舌无胎，以其亡津液，邪热独存，舌上红滑乾燥而已，又以其下利，心下必软，但按腹有心下一点硬痛，是毒之未尽也，并宜下之，毒尽而利止。

畜血  ***************************
本论曰，畜血一证，尽因失下，亦有少阴证而下血者，其证初邪在膜原，其未离午后发热，与达原饮，引日之际，精神恍惚，但欲寐，舌根白胎，唇口乾燥，肠鸣下利，或不利而微渴，小便不甚赤，发热不止，手足时冷，全无下证，亦无畜血候，而下血如注或如崩，作片婆娑者，是少阴证，而下血也，经（举痛论），曰，寒气（百病始生篇作虚邪），客于肠胃之间，膜原之下，血不得散，血气稽留，不得行息而成积，所谓膜原之下，即鬲肓之原，为少阴之地，冲脉属焉，主行血，是以知原邪之传少阴，逆走径路也，阴证而下血，邪火相煽，暴其所属也，由此视之，畜血之始，在邪舍膜原之际，方当此时，穷思挑拨，贵早使离膜原，早离膜原，则无传少阴之忧，不传少阴，固无畜血之害，若稽滞经日，及热千血络，留为衃血，不肯不下，其已下也，能得免者，十二三而已。
夫畜血之候，不论阴阳二证，迨合夜必发热，或少腹急结按之痛，较他处其热稍盛，或其热连右胁，大便数日不通是也，又大便利，亦有下血，论以小便利为其候，本论云，不利亦有畜血，往往有不拘利不利，又以大便黑如漆为其候，但见此候者，不俟时日直下血，无暇预为备，至于善忘喜笑如狂之证，常不多见，畜血候如此不多，间有不见定候，不意下血而不拯者，故于此一证，余未得其襟辖，聊举所历试一二条取证。
曾见有下血，如崩如注，连日弗止者，精神未乱，言语未错，而卒不起，此因失血过多，原气已败，与产后脱血而死者一理，又有精神已乱，言语已错，烦躁不宁，比之前症，危不可言而苏者，虽系治之巧拙，实因原气之虚实，又有下血连日而稀少，外有热者，与吴氏茈胡汤加生地，而血止而愈者。
夫下血证之发，必在耽挨延日，热欲减不减，不食多时，精神已惫之际，便欲攻之，藏气不胜其剂，如犀角地黄，虽能当其证，日暮途远，倒施不及，若血下愈多，则至阳亡厥逆，而不济于事，余依经云，脾裹血，急与单人参汤，以耑救中焦，中焦一苏，则血随收，其有热者，副用童便，清热滋阴，而择用犀角地黄，参附养荣辈，以收全效，近顷以此法，数有效功，用攻击剂，挽回者未之有。
单人参汤方　下血吐血过多，虽额上汗出，脉虚微而数，尚宜此剂。
人参（一钱）　以水二合半，烹取一合，分再服。
发黄疸是府病非经病也
舍弟诠曰，此论发黄初有其条目，此题发黄疸是府病非经病也之十字，盖此本文，误为篇目也，此条意，因于小便不利，与胃家移热也，然则病原，不属小肠膀胱，则属于胃，虽黄见于外，非管于经，故谓疸是府病之二句，为此篇冒头之语也。
黄晓峰本曰，旧论发黄，有从湿热，有从阴寒者，是亦妄生枝节，学者未免有多歧之惑矣，夫伤寒时疫，既以传里，皆热病也，熯万物者，莫过于火，是知大热之际，燥必随之，又何暇生寒生湿，辟若冰炭，是岂容并处耶，既无其证，焉有其方，智者所不信，古方有三承气证，便于三承气，加茵陈山栀，常随证施治，方为尽善。
此一条刘徐二本并阙，黄本独有此一条，条末曰，此言为吴君白珪之玷，而不说所以其为玷，徐天章就黄之言，举阴寒湿热，皆有发黄之说，适遗原文耳，刘方舟，未见黄本徐本，故于愚按一条云，重刻者驳正之论，不斥言其人为谁。
按黄家，从湿热蒸成，又有阴黄证，虽黄口儿，犹能知之，况于又可氏乎，安不知此义，然谓无有此证者，乃就瘟疫胃实上而论之也，故上文云，伤寒温疫，皆热病也，何暇生寒生湿，即论三承气加茵陈，其意自见，黄徐看原文，黭浅妄造杂驳之说，复使后学执迷焉，可叹。
所云，吴氏所论，乃阳明发黄，一途而已，又有邪陷三阴，则热与阴化，亦为阴黄，不可谓温疫无阴黄，曾视下虚上实证发黄者，其证虽腹中硬满，按之则痛，然勿遽治黄，宜急救下焦，下焦得复，而后治黄，未为迟也。
天明戊申正月晦，京师大火，嗣后洛中外，温疫大行，至于九十月，厉气寖衰，寻黄疸行，概以茵陈五苓散治之，其证心下微满，小便黄如蘖汗已，若小便短少，大便秘结，眼中黄黑色者，以茵陈蒿汤下之，二三旬而得复常，医宗金鉴曰，天行疫疠发黄，名曰瘟黄，死人最暴，是一种之黄，非令所记之比。
温疫胃实失下，暴身面发黄，眼中如金，于是，与之承气加茵陈而不及，不日告赴，又可氏所云，燥火发黄是也，盖脾胃困极于热，而所发，但见此证，每在濒死之时，挽回实难，全因失下，治岂不慎耶。

邪在胸膈  ***************************
此证与蛔厥易混，病在初起之际，为邪留胸膈，在病阑之日，多属蛔厥，但兼善寐证，则属少阴证，概鉴之为据，更审脉证而莅之，可无大过矣。

辨明伤寒时疫  ***************************
正误中，驳冬伤于寒，春病温云，感冒轻者，尚当即为病，不能隐容，今伤寒非细事也，反能藏伏，过时而发耶，其说甚确也，于时疫更言，感久而后发，时疫何故感不即发，久而后发，伤寒时疫等为厉气，以荣卫之行度，视内外为一致，彼何感而即发，此何感久而后发，与正误所说，迳庭矛盾，又可氏之言，似僻而不通矣，后更考之，夫肌表者，一身之藩屏，而卫气护之，虽毫芒，刺肤则痛而苦楚，不除不已者，护者之固，而不隐容也，护内亦如此，而容藏便不发，何也，今有误吞骨核之类者，入腹不觉痛，经日之后，上吐下泄，而忘少害，是内有所受之壖地，容藏而不妨，以时而出也，以此视之，膜原表里之分界，必有游地，邪乘其隙伏匿，阴养乎屈起之势，故感而不觉，久而后发，或亦有之乎。
又可氏以伤寒，为伤于非时之风寒，故不传染误也，又可氏所谓伤寒，阳明曰，中寒是也，夫伤寒者，疫厉之总称，而与热病相类，故难经曰，伤寒有五，有中风，有伤寒，有湿温，有热病，有温病，其所苦各不同，又长沙曰，余宗族素馀二百，建安纪年犹未十稔，其亡者三分有二，伤寒居其七，自非疫厉而传染，安能如此其伙乎，长沙东南地，风气和平，人生其地，而住其土，固习其风土，多少之寒燠，纵令能伤，岂人至于死耶，非使冀方人，移居于此之比，以此为据，则又可氏所云，几乎属荒唐。
又可氏曰，风寒疫邪，与吾身之真气，势不两立，一有所著，气壅火积，气也，火也，邪也，三者混一，与之俱化，失其本然之面目，至是均为邪矣，但以驱逐为功，所云气即阳气，充身而温和者也，若一壅塞，则郁为火者，阳之体也，其发为热者，火之象也，故热之微甚，因邪之轻重，邪轻壅塞微，邪重壅塞甚，只将甚使壅塞者，以硝黄驱而除之，则郁阳为伸，而淫邪鼠窜，是视热施治之襟辖也，但于少阴一证，罔可驱逐之证，勉以附子通肾气，引所混同之火，径归于原，则邪与藏相离，热势顿减，肾气日正，邪气随衰，于是舍附子，耑事滋阴，以收全效，彼逐邪以救正，此通肾气以屏邪，阴阳二证，治法之迥别，岂翅霄壤耶。

战汗  ***************************
（按辨脉所云战汗由血虚，吴氏所云，战汗由表气内陷，二说虽异，战之理一也，然以疟之战慄视之，吴氏之说为几），
战汗状，原病中说之，详悉宜查看。
凡战汗候，伏邪已溃，欲离不离，表无大热，里无实证，但有肌热，不增不减，数日不解，而津液微回，舌傍生润，粥食不绝，脉状带数，如此者，多作战汗而解，但此证不一而足，有至二三次，或五六次而方解，其间每隔五七日，势缓者，有隔十馀日复发，病家不胜其哉，其热，其汗，有半途生疑，更医取败者，又有战汗后，神气当爽慧，反神疲食减，经旬日才复故，故是战汗最重而里衰，法从疟治，以清脾辈，破膜原疏胃家，而得愈，又上盈下虚证，亦有战汗者，翌日热解，气爽慧，洒然如洗，于是仍宜与真武，冷香辈，以守真护元为要，勿拘战汗，不尔以津液从汗泄，肾精转耗，邪气愈陷，午后气分沉滞，神气惛晦，言语不与人主当，荏苒罢弊，甚者气高，奄忽而逝。
又可氏曰，厥不回，汗不出者，为正气脱，厥回无汗者，真阳尚在，言一死一愈，而为之不立治方，置之度外，舍而不顾也，余按经（阴阳应象论），论肾曰，在变动为慄，又（五运行大论），曰，其性为凛，据此视之，所以战慄者，邪顿陷于肾也，肾气实，则不受其邪，推而出之外，为发热大汗而解，若肾有亏，则无与邪相抗之力，肾气与战共衰，为搐，为痉，而毙，故若逢此证，宜急与四逆辈，帮扶真元，肾气得通，厥回神苏，渐复前证，至于此，仍与附子，以备他日之再战。

自汗  ***************************
第一论云，有汗无汗，存邪结之轻重，然亦因津液之多寡，凡瘟疫首尾，漐漐有汗者，为津液有馀也，虽不亟解，竟易透表，无汗皮燥如灼，津液先亏也，必成里证，或生局外之变，瘟疫热大半解，而汗出不止者，馀热从汗解，勿拘于汗，宜茈胡清燥，茈胡养荣，诸汤择用，若热已解食能进，而自汗盗汗者，新造荣卫，不胜穀气也，杀穀则止，又热已解食不进，肢体无力，汗出不止，脉数者属虚象，宜麦门冬饮，盗汗同法方。
麦门冬饮方
麦门冬　人参　五味子　黄耆　当归　生地黄
上六味照常煎服。
邪入阴热自减，有汗亦应止，（论曰，三阴不得有汗），而汗易出者，亡阳之兆也，虽唇舌乾燥，渴而大便不通，宜急与真武四逆辈，时师畏此假热证，不知敢行附子，所以世多冤魂也。

盗汗  ***************************
难经曰，漏水下百刻，荣卫行阳二十五度，行阴亦二十五度，为一周也，又可氏曰，人目张则卫气行于阳，目瞑则卫气行于阴，行阳谓升发于表，行阴谓敛降于内，难经所说，谓荣卫之常度，又可氏以寤寐，发明此义，诚千古之确论。

狂汗  ***************************
（伤寒阳明病，内有水寒，阳气格而不通，则为骨节痛，若能食者，水不胜穀气，卒然狂汗而解，按伤寒狂汗，为腹内事，吴氏以为肌表事，亦发长沙之馀绪），
狂汗候顿发狂，躁烦瞋目惊呼，其状可怖，但其证甚稀，不知此候者，瞠然无所措手足耳。

发斑  ***************************
（按外台伤寒发斑，系胃烂内热，危甚，温疫发斑，因伏邪已溃，外出荣分为易治，轻重之间，岂翅霄壤耶），
斑之所由发，详于斑汗合论中，但斑每易内陷，急与举斑汤，托之为要，若毒内陷者，宜副用底里野加。
一人大发斑，其色浓红，如绯桃花，三四十日不解，其际热有潮汐，食有增减，体罢神倦，似势难支，勉与举斑汤，时副用半夏藿香汤，二阅月而全愈，所谓斑发，血分重浊，难化可知，又有伏邪已溃，大半传少阴，小半传血分，外发斑，内下利善寐，于是舍斑护少阴，与真武加当归，若有热，以生地代当归，日后斑自消，而不为害。

数下亡阴  ***************************
阴证下利，多日不止，亦有两目加涩，口舌乾燥，尚宜真武，甚者副用童便，如白通加人尿猪胆汤，邪尽津液回，亦是一术。

解后宜养阴条  ***************************
温疫解后，馀热动支饮，痰涎涌甚，胸膈不清者，与蒌贝养荣汤，不出五七贴而有效，及十馀贴无效者，非其证也，宜更张，又有下虚证，客气动膈，咳痰不休者，宜主用生姜附子，其证多大便下利，脉状不实。

用参宜忌条  ***************************
又可氏于人参，其意中焦无虚候者，断不可与之，今实者再三投之，即加变证云云，又可氏之所云太佳，可针砭乎时师之俗肠，但至于其谓人参行血里之补药，不能无论，欲说之，辞涉繁衍，姑置不记，所谓变证者，腹胀不食，呕逆趺肿，小便不利等是也。
一官娃甫四十馀，初患轻疫，误治延日，几乎一月所，请余诊，身热不食，唇燥舌燥，错语困卧，大便滑，寸口脉微，趺阳微而不鼓，神彩甚衰，辞不治，固请，与之补中益气汤加附子，顿奏奇效，热减诸证良轻，尚与前剂，至于五六日，前证复起，腹胀食减，趺肿更加，神气惛懵，知是过用参附之所致，更与安心养血汤，亦不利，前后投药旬日，而固辞，后月馀赴闻至，私考此，非参附为害，几微神气，固属不治，偶藉参附之力，挽回馀气，暂照残光耳。

下后反痞  ***************************
心胸即心中，为上焦，邪留上焦，无可下之理，又可氏指心下，言心胸，一家之常言，且心下痞证，长沙禁下之，若遇此证，能可审虚实，妄勿下之。
一老夫，温疫得下证，下之诸证，除去七八，精神稍苏，言语略正，五六日，而心下更硬满，按之痛，下证复具，虽老人不得不下，斟酌复下之，心下反逆满，气促急，投真武加减汤，峻补连进，毫无寸效，精神日衰而死。

下后反呕  ***************************
又可氏云，下后反呕为胃寒，亦有属蛔虫，详见于本条，饮家亦能发呕。
一妇人，甫三十岁所，温疫经日，身热不已，唇口乾燥，喘咳卒甚，不食小便不利，脉滑而数，余与蒌贝养荣汤，一贴得效，二三贴，而唇舌生津，食进小便利，脉亦静，忽发呕时吐食，更与乾姜半夏汤，呕吐不日而愈，按此妇，身体肥白，素为饮家，故投此汤而愈。

夺液无汗  ***************************
又有不汗下，以夺液而无汗者，津液素不充也，虽脉浮，不可强责其汗，假今何药，每无遗滋阴，为上策，但于滋阴药，有腻膈妨食者，亟却去勿与之，欲津液之回，莫善谷焉，莅于此际，百斤地黄不如一杯饭，时师不知此理，谓热病不食，其常事，有强滋阴，愈增不食，中焦先亏，变证百出，无遑于求津液，而噬脐者。

补泻兼施  ***************************
循衣摸床，撮空理线，筋惕肉瞤，肢体振战，目中不了了等证，又可氏云，精神殆尽，邪火独存，则致此证，将黄龙汤，冀回生于万一，余说异之，至于此际，勿论于邪火，耑系乎神气虚惫之极，言如杂病之无邪热者，在濒地之时，尚见此候，岂可言之邪火，而攻之耶，如以石投卵，未有不溃者矣，故余临此证，辄用真武加减方，甘草以缓热和胃，附子以引火归原，勺药养荣，生姜化饮回阳，茯苓定心烦，如此或有反日之功，然此证补泻不及，两无生理，与其仰黄龙而死，孰若服玄武而亡乎，似又可氏未会此理矣。
又可氏又曰，云云等证，此皆大虚之候，将危之证也，急用人参养荣汤，虚候少退，速可屏去，余按证候甚危急，药剂甚柔缓，主八分之人参，合之多味，以欲敌之，犹之以滕薛之兵，欲掩齐师，固无可胜之理，仓公曰，病重而剂轻不治，是也，又又可氏云，虚候少退，速可屏去，恐非经验言矣。

停药  ***************************
或曰，此条云，服承气停药，乃中气大亏，天元几绝，大凶之兆也，若不服承气，恐不至于此，是非容易事，盍初商量其虚实，而后与之，与之之后方知变，用生姜人参，欲挽回焉，恐日晚途远矣，吴氏所行，似未切矣，余曰，是失下证，不得已而攻之，伤寒阳明一条，犹有此症治，曰，阳明病，讝语发潮热，脉滑而疾者，小承气汤主之，因与承气汤一升，腹中转气者，更服一升，若不转气者，勿更与之，明日又不大便，脉反微涩者，里虚也，为难治，是便停药证，又可氏发其馀绪耳，夫潮热讝语实也，为大承气证，然其脉滑而疾，滑为内热，疾为卫气失度，非胃实之正脉（以实若紧为胃实脉），亦非阴证之脉，以其近实，欲先与小承气，视其真实否，果见阴脉，故为难治，是与承气之后，就脉状判之，长沙氏盍断之于未与承气之前，而于后判之，与此条义相同，不可耑责乎又可氏也，其用参姜者，所谓发馀绪也，余于此证，异乎二公之撰说，见于脉数疾条。

虚烦似狂  ***************************
师才诊脉，将手缩去，此证间有之，未见其愈者，似非阴证，实凶兆也，特标出尔，后学勿容易下手。
向余疗此证，始大热，下利纯臭水，数日不止，食日减，遂至虚烦无宁刻，于是请治，余诊之，身热脉数，心下硬满，按则痛，精神疲弊，邪热胶固，此因失下，以不治辞，请不休，遂与大承气汤，得下四五行，腹满减，下利止，烦躁稍定，思食而不能食，翌日腹更满而利，烦躁复发，复下三四行，诸证随减，精神方苏，口生穀气，至夜诸证复起，随起随下，如此四五次，腹满愈甚，一不见虚候而毙，有如此者，全因失下日多，精神先亏之所为也。
肌热略解，穀食稍进，而烦躁不定者，血液已涸，神不安乎舍，（痿论曰，心主身之血脉，调经论曰，心藏神），实为膏肓之患，尚撰用安神养血汤加辰砂，火府丹料，辰砂六一散等，药无效者多不起。
火府丹方
黄芩　木通　生地黄
上三味照常煎服。
辰砂六一散方
辰砂（一钱五分）　滑石（六钱）　甘草（一钱）
上三味为细末，每服五分，一日服二三次。

神虚讝语  ***************************
烦躁者，莫不讝语，讝语者，有不烦躁，然治法不相远，又可氏之意，以为郑声讝语，长沙两立名色，暗斥长沙，是不读古文之过也，长沙不两立名色，故六经篇中，无复言郑声，余说出于伤寒论说。

夺气不语  ***************************
本论曰，唯向里床睡，似寐非寐，似寤非寤，呼之不应，此正气夺，与服药不当，莫如静守，虚回而神思自清云云，此俨少阴确证，非附子恐不回，若果正气之夺，非容易事，岂唯静守而回耶，曰，服药不当，故至于此，邪之在少阴，人参之力，岂能至焉乎，犹短绠汲井，固所不及，但此一证，有能食而死者，乃属除中。
温疫之寐与不语一类，皆因于少阴枢之不转，（根结篇曰，少阴为枢折，则脉有所结，而不通），而神气不旺，附子之力，以通肾气，则机枢转，而精神爽慧，寐者寤焉，默者语焉耳。

妄投寒凉药  ***************************
疫邪之著于人身也，就其所著，驱而出之，一定之法也，其著膜原也，疏利之，外出于三阳也，发散之，浮越于分肉也，清解之，内传于胃则下之，下入于肾则温之，上聚于胸则吐之，又无表里之确证，热有休作，而难解者，茈胡以挑发之，是为常法，时师不谙此法，又不悟苦寒专清热，而无驱邪之能，以为热清则邪去，不识邪不去，即热不清之义，每每连连黄连解毒汤而无效，便加石膏，或白虎加黄连，只清热之务，既热未消，旋随伤胃气，穀食愈不进，缠绵延日，气竭血涸，遂幽泉路，亦何限矣，岂可不悯耶，又可氏所论，针砭时师之膏肓，百六十年于此，尚未有医者，可长忾矣，本论，论妄投破气补益剂之医，夫莅温疫，拟与是等药，固无眼者也，不敢齿录焉。

大便  ***************************
邪之在表也，视证观色，较诸脉状，而可知而疗之也，邪之在里也，燥证观色，参之脉状，伍之腹候，亦可知所在，其知之也，皆系表察，故每多疑虑，动执迷误，治亦不鲜也，但于舌与大便小便，此三者，径可亲视里之体，寒热虚实，莫不见于此，能谛此三证，昭昭乎，如照藏之鉴，洞腹之草，二竖无遁形焉，死生吉凶，于是乎判，非唯温病而已，为百病之关辖，学者须覃思焉。
又可氏曰，协热下利者，其人素大便不调，邪气乘于胃，便作协热下利，馀数遇此证，平素大便实者，尚作此证，由此考之，伏邪之传胃，暴则不能稽留于胃，蓦然乘势迸出也，故其色初焦黄，寖变正黄黄白，一如虚寒下利也，是热势急躁，不暇乎焦著而出，当下之，宜承气汤，勿拘色之浓淡，臭之微甚，有得汤其色却焦黄，其臭复⿰酉宛恶，是因大黄荡涤邪热，而除却腐秽，下止思食，则为胃气苏，停汤勿与。
温病初起，午后发热数日，忽心下疼痛，而不痞硬，下利臭秽，既而肠鸣虚满，小便稀少，唇乾舌润，脉数而无力，跗阳少阴，脉不甚见，此为协热下利，但以一无下证，医为阴证，与之附子剂，毫无效验，脉证自如，于是更方转剂，延捱旷日之际，津液日竭，精气日弊，耳瞶舌燥，食减神惛多卧，二便自利，或下血遂至不济，此固非阴证，必由失下也，初心下痛者，是伏邪之传胃也，他不见下证，及藏气未疲，津液尚存，急下之，恐不至于此，宜达原加大黄，若承气汤，随证撰用，利止食进，二三日后，有复下利，为馀邪再传胃，虽心下不甚痛，而见其机急下之，耽阁移时日，旧弊复起，神脱气竭，非前日之比也。
又协热下利，有欲下而不可不者，其腹热而软，其脉数而弱，延捱日久，唇口乾燥，一无下证者，宜黄连阿胶汤，若此证在初起，而无下证者，宜四逆散，（二方并见伤寒论），所谓无下证者，毒已从下利而消，馀热之未解也，岂必承气汤而已乎。
大肠胶闭，其状意欲大下利，莅便则屎黏著于肛内，其所通却此些已，（此证于杂病，亦有为难治，宜张子和木香槟榔丸），
又可氏曰，温病愈后，反腹痛里急者，下焦别有伏邪，所发欲作滞下也，若果下焦有伏邪，初逐毒之时，藉其药力而下尔，譬如破竹，迎刃自裂也，夫肠胃一路，何处伏留乎，今有此证者，乃大邪新除，肠胃尚薄弱，自易感时行气，别所发之病也，但以里无宿毒，虽病亦易解耳。
一羁客四十馀岁，轻疫新解后，大便不行半月，穀道夯闷，日夜不休，以状如脾约证，医连进麻仁丸，分毫无效，愈增下重，请余诊之，其脉大而不实，（脉法大为虚，不实即弱，弱为气衰），其舌白而无胎，（白而无胎为阳微），亦不能干燥，不食时呕，病属少阴不足，投六成汤，副用肾气丸，诸证渐治，有故不竣事而辞去，夫此证与脾约，形态无异，但以脉状，可别之矣，不通此义，取证舍脉，反与刚剂，徒使胃气逆，遂至呕不食而毙，夫脾约属实，虚秘属虚，霄壤之迟，而其证相同，每易致误，岂可不慎乎。

小便  ***************************
又可氏曰，热结膀胱，小便闭寒，而不及阴证，（阴证下更宜有阴证字），亦有小便不利，甚至闭寒，夫膀胱肾之府，肾和则能出，今肾受邪，则戚促不施于膀胱，而膀胱为死藏，容而不出，泄而不觉，有而如无，因肾气之通否，经云，肾主二阴，是也，故小便闭塞，小便不利，虽利而稀，治在少阴，宜真武去术，肾气一通，则膀胱得苏，而小便便利，若尚难利者，外灸石门，从内外内阳，必利焉，此证间有，时师见其大便亦秘久不通，固无意投附子，妄引开北得南风之譬，以大黄下之，速死于倏忽，亦不鲜也，岂不忾哉。
小便闭寒，不论阴阳二证，必少腹结块，其块日渐肿大，有至于脐上，每苦急迫，但阴证不急迫而苦，如无害者也，医药得法，虽小便利，结块未消尽，为肾气尚不全复，服附子勿懈，块尽肾复，但此证神气惛愦者，烦躁不宁者，腹满加哕者，皆属不治。
又有初小便不利，卒至于一日夜，仅一二行，通则利二三合，是膀胱津液满而自泄也，与遗尿同趣，非肾气通而利也，并宜真武去术，又有阴证而小便数急淋痛者，伏邪传肾及膀胱也，治以附子剂通少阴，以益元散解膀胱热，不得纯用猪苓辈，疏泄膀胱，恐日后有助下利之弊。
一妇人阴证，神气惛闷，小便闭塞，数日不通，小腹结块，大如气球，医以手术，按而出之，卒脱气而死。
一贵妃阴证，神气恍惚，大便十数日不行，已至腹满，小便亦不利，一医欲下之，但以无胃实证，且腹中时为水声，余固持不攻，已而小便快利，得二三合，则便额上出冷汗，淋漓欲流，四肢逆冷，急投四逆汤，回阳而愈。
上件二则，寻常所不见，姑记具参考。

前后虚实  ***************************
先实后虚，又可氏概为失下，血液搏尽证，亦有未然者，伏邪欲溃之际，热势日张，殆为胃实状而不实，隐然该见少阴证，此为上盈下虚，终不可攻之。

脉厥  ***************************
（宜与后条查看），
脉厥神色不败，言动自如，别无怪证，此三句著眼处，如此而脉厥，果是阳证也，舌无胎，腹不硬不痛，尿不甚赤而脉厥，果是阴证也，故下条云，须以神气形色，病证相参，以决安危是也。

体厥  ***************************
体厥一证，施幼声医案中，论之详悉，又有藏结亦体厥，厥阴篇曰，伤寒脉微而厥，至七八日肤冷，其人躁无暂安时者，此为藏结，夫藏结者，无阳证而体厥，至其困极则体厥，阳证隐焉，二者皆躁烦，殆乎难辨别，但此证常无，有所逢亦甚稀，其候难明言，特就烦躁上论之，偏在躁扰无宁刻，与有安静之时而已。

伏邪传少阴  ***************************
所谓伏邪传少阴者，初热势日张，微渴微烦，或大便下利，如协热利状，或大便秘而不通，而无所苦，心下似满非满，似硬不硬，按之似痛亦不觉，小便微赤而稀疏，或癃闭不通，势如欲旦夕传胃状，而奄忽见善眠证，欲呕不呕，欲吐不吐，是少阴之确证也，人视其善眠，以为邪势折，医亦安焉不省，概投茈胡剂，延捱引日，遂至于危殆，若果邪势之折，当精神微苏，口思食饮，诸证随衰，今热不减利不止，舌增乾燥，胎虽薄不脱，神气恍惚，如有如无，于是急不通肾气，水源先涸，真气内惫，恐有噬脐之悔矣，宜加减真武汤茯苓四逆汤辈。


卷下  ——————————————————————————————————————————————————————————————————————————————————————————

下虚上盈  ***************************
所谓伏邪分传于胃肾二藏，名为上盈下虚，其证上中二焦，大热大渴，口燥舌乾，黑始生芒刺，（或无胎），耳聋不食，烦燥谵语，是逆头痛如破，鼻衄如溅，是邪传于胃也，亦至夜间，大便滑泄，小便稀疏，日夜仅行一二，时时腹痛为水声，或为往来蛙鸣，惛惛善眠，手足时厥，是邪传于肾也，二藏证兼见者，假令大热短气，心下硬急，与附子无辞，二藏证该见，其脉沉眩而数，或数疾如急湍，如此脉证，最为难治，就上欲攻肾，则有害于胃，欲回下虚，反助上实，将虚实兼疗乎，王叔和所云，神丹甘遂，合而饮之也，言巧似是，其理实迟，夫病有浅深，治有先后，能得其法，便有一举两得者，夫下虚不温，肾气不通，则上实不降，上实不降，则大热不减，亦非参附养荣辈缓剂之可救，故舍附子，无如之何而已，余窃考之，伏邪本虽甚，分传之上下二藏，则热势不专一，自易制之理也，虽然，上热反剧于胃家实，熇熇然势不可当何也，夫邪入于少阴，肾气动而不宁，上有感招之实热，少阴之火，随而奔腾，混同为一，以张分外之热，但阴火之性，煽而扬之，延蔓之速，犹燎原之火，不可向近也，故欲治之，所谓先平治肾气，引火归原，则壮热颇半减，胃中唯馀五分之客热，使其势孤弱，自易化耳，是以余于真武汤中，去术加甘草，以疗此证，所以然也，夫壮热之气，苦寒以清之，为治之常法，唯有于温疫少阴证，并上盈下虚，便用常法，反激而不服，其弊逮下虚之所，转增虚候，于是甘以缓之，则激者下降，烈焰自熄，即柔能胜刚之义也。
加减真武汤方
茯苓　芍药　附子　生姜　甘草
上五味以水二合，煮取一合冷服，若热甚，津液涸竭者，加熊胆童子小便服之。
甘草降火，芍药养荣，又二味戮力，以和胃气，茯苓利小便，治心烦，生姜化饮回阳，（所以不用干姜嫌其燥热也）附子通肾气，引火归原，归原则津液随生，邪气自化，其所以冷服，资一以润上之二焦，一以停药力不下走，但此剂虽有甘草芍药，以滋辛热，犹恐有抱薪投火之弊，故至津涸者，加胆汁童便，以护燥清热，亦长沙之遗意耳。

瘖哑  ***************************
松峰说疫，刘秉锦曰，失瘖者，舌仍能转运，而喉中寂然无声也，与舌强不能言者，自难混呼矣，温病无声，十不救一，所谓热病喑哑不言，三四日，不得汗出者死也，此证总由温邪入藏，热气冲寒，燔灼所致，余考经文（宣明五纪篇），曰，邪搏阴则为瘖，又（脉解篇），曰，内夺而厥，则为瘖俳，此肾虚也，肾脉侠舌本，邪入肾经脉不流，故瘖不得言也，吴刘二氏，以为心气耗损而然，刘又举病因数条，果然也否，但值此证常不多，故适值亦不经意，逢变方噬脐，不知者仍恝然不介意，岂可不讲乎哉。

数疾脉  ***************************
数疾脉，状如奔马，又如急湍，脉法曰，脉数疾，卫气失度，浮滑之豚数疾，发热汗者，此为不治，夫卫气失度，藏府经络，四肢百骸，无所不失度，犹之天之日月星辰，缠度之有差，缠度之有差，因北极之机枢有变动也，卫气之失度，乃下元之失守也，岂此容易之事乎，故得此脉者，病辄为难治，譬之自鸣钟，去其雌坠，则大小诸轮，一时急转，輷然雄坠直下，下尽至地则休，及其未至地，以雌坠挂下之，复更诸轮瑟瑟转，常度行无舒疾，雄坠之下亦平也，所谓雌坠者，下元之守也，诸轮之转者，荣卫之行度也，雄坠之直下者，脉之数疾也，至地则休者，其人死也，及其未至地，以雌坠挂之者，投附子以回下元之阳也，能及其时，则营卫复常，脉息得度，数疾之退，乃雄坠之平也，世医不会到此理，随证与茈胡投承气，反能杀人，余每遇此脉，辄舍证取脉，候脉状之复，而后随馀证疗之，或回生于九原下。

掐阴  ***************************
温疫阴证，偶有掐阴器不休者，于失下证亦有，比比皆死，但至见此证，精神已惛蒙，诘问不得何故所为然，近顷一儿染疫，六七日，烦躁讝语，神惛不宁，频掐阴，坐卧不休，余诊之，少阳孪结，连于少腹，按之至横骨傍则蹙额，如痛难堪状，而所掐便止，放手复掐，体作随手，照馀证，与加减真武汤，八九日而热解，神少苏，所掐渐止，于是问其所以掐，儿曰，䘒痛不掐不堪，故掐，始知此藏结证，所云胁下痛连少腹，入阴筋者死，是也，余尝疗几人不治，斯儿独得生者，非吾之力也，盖因精气未散，混然天机完固也，聊记备后案。

杂气论  ***************************
方书云，天行时行病，而不言其所行之气，为何等气，又可氏乃言之杂气，杂气中，有一种之猛烈，言之厉气，往哲所未阐发，卓荦确论也，然唯谓六气之外，别有杂气，其为气也，无所可求，无象可见，而不言其气之为何物，其起从安所，则泛然几乎河汉之言已，盖杂气之起，当复有因焉，因明而百杂气可辨也，余读左氏（昭四年）申丰曰，冬无愆阳，（冬温）夏无伏阴，（夏寒）秋无苦雨（甘霖）春无悽风（寒）雷出不震，（霆）无菑，霜雹疠疾不降，（疠恶气也），，民不夭札，（短折为夭，夭死为札），据是观之，疫疠之行，因六气之不和，郑玄曰，疠疫，气不和之疾，疫疠之气，即风寒雨阳，不正之气所化成，非六气之外，别有一种之疠气者，医和曰，淫生六疾，淫过也，过度失常即不正，不正即淫邪，淫邪之行，变幻不一，而足杂气之作疾，变态无限，恶莫所不抵，故所谓杂气者，即六气不正之所酿成，非六气外别有一气也，故方其发也，多挟时令之气，又可氏言之，借时气而发，难经（五十八难），举五伤寒曰，有风温，有湿温，长沙氏作伤寒论曰，中风，中寒，风湿相搏，周官曰，四时疠疫，春时有痟首疾，夏时有痒疥疾，秋时有疟寒疾，冬时有嗽上气疾，皆以带专令之气，致有许多之名色，是古义也，故谓杂气者，六气不正之气，非别有一种，亦足以证。
兵荒之后，疫疠大行何也，夫一气之不和，尚有杂气行焉，况如兵乱凶荒，由阴阳之气，乱不调燮，且饿莩不敛，死亡无讼，怨魂残气，充塞其地，能合不和气，发为疠气，子产曰，鬼有所归，则不为疠，其治在君子，医巫攻之。
杂气之一篇，又可氏究力，曲尽乎杂气之情态，无得而可间然矣，但至于大麻，鹤膝，历节，老人中风，肠风，厉痫，痈疔，流注，丹毒等之疾，以众人所病，其证相同，言之杂气之所谓，然其病名显然，有因而后发，不可言之杂气，若以众人其证相同，言之杂气乎，如虚劳劳瘵，亦言杂气所为可乎，乃矫曲过正，驷不及舌也，又云，瓜瓤温，探头温，疙瘩温，幸而几百年来，罕有之证，余于他书，未尝见此病名，近于清人刘松峰，杂疫论中，始见载瓜瓤疙瘩之证，治须查看，备不虞。

蛔厥  ***************************
蛔厥之一证，又可氏所说，在胃实之际，兼见蛔厥也，故治胃热，蛔厥自愈，是发伤寒论之馀绪也，余顷年屡遇此证，从胃寒来者居多，其证不异厥阴篇所云，夫温病及热稍解，乃饮食应进，有忽发呕反不食，是属蛔厥，其证两顩潮红，下唇鲜红而干，时心烦臂热，或发热呻吟，时静默不语，或腹痛腹热，心下妨闷，时唾涎沫，其脉数而弦，若浮大，是其证候也，虽口舌乾燥，大便几日不行，宜陶氏安蛔汤，与汤数日，假令无其效，勿错虑于其间，是虫气之盛，而药力之未达也，有旬日方有效者，又有不过二三贴，而有效者，若腹痛不已，投剂无效者，宜甘草粉蜜汤救急。
此证每于热稍减之际而发，有与升阳散火汤证相似，几乎难别者，余常以舌胎之有无捡之，百无一失，理中安蛔汤方。
甘草粉蜜汤方
人参　术　茯苓　山椒　乌梅　乾姜　甘草
上七味照常煎服，今加甘草，乃虫得甘则动，动者易制，椒梅以杀之，即乌梅以蜜丸之意也，若手足微冷，加附子。

呃逆  ***************************
呃逆古曰哕是也，（又可氏亦似被注误陶等）又可氏云，寒热皆令呃逆，但治本证，其呃自止是也，巢源（卷九）热病哕候曰，伏热在胃，则令人胸满，胸满则气逆，气逆则哕，若大下已后，饮下多胃内虚冷，亦今哕也，今按不唯胃冷，属阴证最多，又可氏所讥者，吴人每见于胃实之际哕者，亦以为胃冷治之也，哕有寒热之别，应将馀证参考，自勿错误之失尔。
温疫下证，具投承气下之，烦狂已定，忽有发哕，以其脉无力，更与四逆汤，凡十有馀贴而止，以其无即效，勿半途换剂，非剂之不应，病深药未彻其处也。
少阴证发哕，与四逆辈而不止者，宜天枢气海灸之，温疫发哕，不论寒热，其证甚重，宜勿忽诸，故经曰，病深者其声哕，是也，又有兼见腹鸣，为往来蛙声，其证极危。

腹鸣  ***************************
腹鸣与转气，其证自异也，转气属实，雷鸣属虚寒，考之经论，无一属实，其甚者，为往来蛙声，是因中焦不运，下焦不通，其状腹内阁阁盈盈如蛙鸣，从呼吸上下，时与呼气偕迸出，其声浊恶而长，谓之硬气，此因上焦不归，上焦不归，下焦不通，固莫可治之理，但其不至与呼气偕迸泄，食之不绝者，或可挽回矣。
一男子，热稍解，腹无宿结，心下膨闷，时为往来蛙声，饮食俱减，小便不利，其脉无力，是欲为下利也，与补中汤（出济世方），加附子而愈。
一武弁，甫下强仕，以纵酒多欲，阴素大亏，适感温疫，十有馀日，而及热半解，精神随衰，食亦日减，小便稀通，忽发哕不止，以势危笃，请治于余，视其脉弱而无神，可维特辞，以逆施不及，固请，与四逆汤加人参无效，忽兼见往来蛙声证，以无他策，增重剂而投之（每日所与之附子凡二十有馀钱，参姜称此），连日无寸效，跗上见肿而毙，聊记证治，以具参酌云。

论食  ***************************
温疫有首尾能食者，有从初不食者，以不食者，较能食者，其能食者，不唯胃气和而已，津液润泽，热自易化，不食者，津液日涸，藏府熯燥，难治之理也，但如少阴证，间有略能食，一日不断者，特勿恃食，忽本证焉，肾气不通，则真气先竭，精神恍惚，言语错乱，遂至不济，虽食无益也。
此篇须论除中证，（古云消中是也）蛔虫证，不举此二证，吴氏之阙典也，夫如蛔虫证，抵热略解之际，诸证亦减却，饮食稍进，唯腹中微热不减，尚时发，忽恶食不食，或心烦乾呕而不受，强与之呕而困闷，一二旬不食，终亡害，值此等证，不论热之多寡，宜安蛔汤加附子，又如除中证，只食而能饥，饥而能食，虽食而津液不回，瘦弱不复，复热不除，大便不利，或利而不止，日渐罢弊，是由脾胃之衰惫，值此等证，不问热之剧易，宜理中辈，伤寒论论之谛矣。

论饮（论渴）  ***************************
又可氏曰，如不欲饮冷，当易百滚汤与之，乃至不思饮，则知胃和矣，凡渴欲饮者，以邪热之焄蒸，津液为之涸，腹里如汤涫，故渴而自救耳，其好冷水，固常事也，今畏冷好热饮，恐以热助热，不可以不辨，夫伤寒温疫之渴，概属于阳明少阴之二证，其属阳明者，必好冷水冰雪，白虎承气证是也，又心下有留饮，津液为不化生，藏府失液而渴，其有热者好冷水，无热者好暖水，不特好冰水，乃留饮即滞水也，五苓证是也，又经曰，肾恶燥，今邪热归于少阴，则邪热与阴化，下利亡津液，遂成虚寒，故渴引热饮，而自救耳，假令其不下利，亦有渴者，以肾气不通，津液不施也，将附子回阳，则肾气得通，而五液并溉，热渴自止，故渴好热汤者，属少阴也。

清热  ***************************
又可氏曰，时疫首尾，一于为热，独不言清热者，是知因邪而发热，但能治其邪，不能治其热，而热自已，邪之与热，犹形影相依，形亡而影未有独存者，又可氏此论，实不易之确论，孰敢间然焉，但其所谓治邪，言以汗吐下三法，攻之也，然间有可攻之证，而熇熇大热，蒸蒸身热，或时有休作，热仍不解，不可如之何也，时师逢此证，概投升阳散火，茈白诸汤而不解，更与黄连解毒，白虎加黄连辈，妄事清热，愈清愈热，荏苒移时日，其际大便不秘即滑利，或小便不稀即癃闭，或内衄吐红，不食日重，精神疲弊恍惚，言语不与人主当，是虽时师罪，然无可攻之证，则不由清热，将何处索道乎，时师之务清热，未可言无谓也，但诊候不谛，故无效而已，苟诊候诊谛，乎可无大过矣。
夫风寒与温疫，等是为热邪，有一所感，其处必热，诊热之轻重，以知邪之所在，若风寒之邪，始著太阳，故头背热甚，而胸腹热微，若温疫之邪，横著膜原，故两胁热甚，而及胸腹，午后势渐张，以与太阳不相涉，头背热反轻，是温疫与风寒之别也，不识此形势，而临病家，失之于初，则病中生许多之祸也，及邪之入里也，诊犹有若此者，假令内蓄风毒，外必不仁，内结痈脓，外必甲错，见于外者，必根于内，推而扩之，诊大表，可知邪之所在，古之法也，知邪之所在，考之脉证，瞭然历历可视，见而为制剂，药无虚发，虽不中而不远矣。
胸中有热者，虚里动而臂热。
胃实者，腹中热，心下硬满而痛。
少阳有热者，右胁下热，其经拘急，若连少腹，膨然微满者，或下血。
胸腹及周身大热，若无大热，无甚发作，烦渴好冷水，舌上白胎，其脉洪大，若微洪大，不论有汗无汗，为热在肌肉。
额骨热如灼，少腹热不甚，若微冷，为下虚上盈。
四肢厥逆，腹中反热者，为阳气缩退。
是诊热之大略也，所谓某处热，唯某处热，非言他处无热，较之他处，特某处殊甚而已，啻诊候不切，几乎难得矣，是余积年覃思，私所得也
向余疗女孺，甫五岁，系温疫，六七日视之，证属阳明，心下硬满壮热，按之辄啼，因知其痛，与小承气汤加甘草，至夜再诊，大便未利，然心下已软，热大减，微思食，但少腹热反甚，是胃中之燥屎，已降肠中也，虽未得利，知不俟朝必利，其夜果得下二行，不日而愈，夫燥屎在胃，则心下壮热，已降肠中则少腹热甚，盖小儿皮肉薄弱，邪之所在，玲珑可鉴，至于大人，肌肉敦厚，虽不如此莹彻，而于理无二，则能通其义，或有得焉矣。
又按法治之，热仍不解，反求之少阴，得附子方解者，间复有之，详见于少阴条。

应下诸证  ***************************
舌白胎　疫邪在募原，舌上白胎，是其正候也，伤寒邪传少阳，亦白胎，胎无二等，是热病之所为，何以别之，少阳白胎，其证往来寒热，疫邪白胎，便渴而无恶寒是也，又阴证之极，有白胎滑如摊肪。
舌黑胎　固属胃实，下后硬黑，变软黑，是其常事，若下后，神不苏善寐，为馀邪入少阴，又上盈下虚，亦见黑胎，与胃实无异。
舌黑无胎　又可氏曰，此经气，非下证也，妊娠多见此，阴证亦有此，并非下证，所谓经气，在经之邪热，不能透发于外，却内蒸于胸中也，此证数欲漱，而不欲饮，治法宜茈胡剂。
妊娠多见此者，内多蓄血液，为外热所蒸，变见其色也，犹地黄以酒蒸之，其色便黑，治法同经气。
阴证，见此者，肾气之困，见其色也，犹瘀热在脾，便发黄，而有甚于此，又见离离灰黑色，乃肾气之倾也，并非附子剂，不能挽回矣。
舌黑乾燥　伏邪日久，不离募原，则邪热熏胸中，与心火相併，郁为大热，津液涸竭，则白胎老，作焦黑色而乾燥，恰与胃实之舌相似，而无胎为异，且以腹无胃实候，应别之。
又有蛔动，虫气熏膈，见此候，应就本条求之。
舌芒刺　此候不繫于疫之轻重，人之老少，延捱引日，津液素涸者，舌上乾燥，易生芒刺，治法，虽欲为主生津润燥，而为馀证所拘，无暇专行滋阴也，苟非慧悟于匕剂者，多失乎机会，悔而不及矣。
舌裂　上盈下虚，亦见此候。
舌短　舌硬　舌卷　阴阳二证，俱见此候，多易取败。
白沙胎　下利伤津液，亦见此候。
舌红滑　以大便下利，不暇热熏胸中，故无胎，以下利亡津液，热毫不除，故红滑乾燥，宜急下之，失下必死，又伏邪陷于少阴，所云舌黑乾燥随消，亦变作红滑色，宜加减真武汤。
舌两道白胎　邪尚在募原。
唇燥裂　唇焦色　唇口皮起　并属胃热，固当下，又上盈下虚，亦见此候，唇口皮起，阴证常多见此候。
口臭　因胃热涌宿饮，宜下。
鼻孔如烟煤　又可氏曰，此疫毒在胃，下下勿辞，古人以为肺绝，见此证必死，仍应较馀证，审谛发药，又有卧床日久，灯烟煤黑者，宜再审勿忽弃。
齿衄　鼻衄　胃实之溢于经也，宜下之，又上盈下虚，亦见此证，宜降火，但鼻衄有连日不止，至于二三升者，勿怪，里热从血解，与汗解同理，血已止，专主养荣，又力役行旅，总劳身体者，系疫或为鼻衄，鼻衄者多死所以然者，本因强力伤肾也。
口燥渴　此证不独阳证而已，阴证亦每见此证，经曰，肾恶燥，邪陷少阴，五液不生，故口燥渴自救，时师不晓此义，概投清热药，徒延时日，过事不鲜。
目赤　咽乾　气喷如火　上盈下虚，亦见此证，小便赤黑，涓滴作痛。
小便极臭　并热迫下焦，脉沉实而数为里实并可下，但无力者，未可下。
扬手掷足　即躁烦，有虚实之分，宜较馀证而定之，概躁烦，属真气几微，尚有可治者，至身不宁危。
潮热　谵语　二证并见属胃实，固可下，又有神虚谵语，详见于本条。
善大息　短气　属胃实，此证心下必满，并可下，上盈下虚，亦见此证。
心下满　心下高起如块　心下痛　腹胀满　腹痛按之愈痛　心下胀痛　并胃实之正候，固可下，但脉无力数疾，并不可下，又阴证大便不通，小便稀，亦能胀痛，不可下之，二便利，而胀痛自已，又下后下证减，而按之心下仍痛者，有水结，有积聚，不可概为胃实。
腹皮贴背　此以胃实失下，累日不食，胃气失养，邪毒独存，胀满顿除，反作仰瓦状，形势甚危，似难施下，务急下之，或免鬼录，但腹软者，属虚。
头胀痛　头热　耳鸣　上盈下虚，亦有此三证。
小便闭　阴证每多此证，详于本条，又有神怯恍惚，小便闭者，宜道赤散，但遗失者，不治。
大便闭　阴证每多此证，详于本条，又虽闭至一二旬，而不下重，无害于小便，慎勿下之，津液回而自通。
大肠胶闭　协热下利　热结傍流　并详于本条。
四逆　脉厥　体厥　并失下者，间至于此，但烦躁无宁刻者不治，又不下后，有见此证者，宜四逆辈，不及者死，详见于本条。
发狂　此证特见于白虎证，其他概烦躁谵语之甚，乃作狂状也。

应补诸证  ***************************
又可氏曰，虚证散在诸篇，此不再赘，余检阅诸篇，至说阴证，乃仅仅匆匆而已，此主张阳证，务唱下剂，至迄阴证，故省略之，求其意，乃曰，温疫无阴证，故不附载，此以当年所行之疫，与今时之疫，其证有霄壤之违，详见于下项条，今採摘类聚乎阴证，上盈下虚证，虚脱证，以便参阅。
●阴证
善寐　仲景云，少阴为病，但欲寒，以此证所见平稳，人皆以为热消病减，晏然不悚疑，安知少阴之始证，而阴险从此生，又邪在少阳，亦有眠者，其他无有此证，但病愈善寐者，不繫焉。
唇口乾燥而无胎　唇口皮起　并津液不至咽。
舌红滑　邪热入少阴，上并手少阴，则五液乾燥，上焦仍热，故舌见红滑，又见于前应下证中。
舌黑沙胎　发渴　并虚火之妄动也，详于口燥渴条。
大热而腹软　大热舌无胎　并诊腹大热如灼，翣时按之，手却觉热轻，此系虚火妄动，若手不觉热轻，仍宜以脉参较。
夜间大便滑泄　此因内阳守乏，夫至夜阳气渐退，阴气随长，宜以下利之时刻，度虚寒之微甚。
下利厥逆　此证既具在伤寒论，更不附悬。
哕逆　腹中蛙声　并属虚寒，名见于本条。
小便稀　小便闭　小便遗　大便闭　此皆因阳气不充于下焦也，只将真武辈，俟阳气还回，不劳而自利，若强欲利，用行气利水药，不唯无益，反招害。
脉沉数而弱　浮数而弱重按如无　见此脉者，属阴证，况于微弱乎，虽热甚不可下。
脉数疾　其状如奔马，如急湍，此卫气失度也，得此脉者，虽诸阳证具，非附子实下焦，而不治，详见于本条。
●上盈下虚证
诸证附见于应下条中并本条，其他三证具下。
头哄热　下焦不治，虚火奔腾之所致。
短气息疏大　吸气不至肾。
周身大热，少腹热轻或冷。
●虚脱证
如撮空理线，微喘盼视，发根搔痒等，五藏绝证，人皆当所谙，更不附载，今举所数经过证二三，以具参考。
白㾦　时师误言白疹，此证因卫气衰，而偶有治者，但精神日虚惫不治。
诊脉牵手缩去　此，证所见虽微，而未见得生。
瘖不得言　见此证必死，详见于本条。
屈膝仰卧　此证系真气虚微，多不治，犹鱼之将死，仰浮于水上。
下血如崩　此证男子每十七八死，妇人每十五六生，此以女子阴有馀也。
躁烦无宁刻　必死，但四肢不厥者，头安于枕上者，或可挽回，又热略解食稍进，而烦躁不治者，为邪乘心，虽不至无宁刻，而必死。

论阴证世间罕有  ***************************
天明壬寅年，东西诸国，温疫大行，其死亡者，不可胜殚，京师亦行，其证概属胃家实，先之馀刻温疫论，从此法疗，多得全活，然世鲜传本，虽有馀刻，而轻视不敢读，人皆以伤寒法，发汗为要，汗出热仍不解，愈更增取汗，是以津液先涸，未至胃实，烦躁至死，亦不为不多，是吴又可之所惧也，无几何，东奥西肥之徒，各驰书谢曰，顷温病大行，依吴氏法治之，其易如探囊中物，皆先生之赐也，余益信又可氏之有功于温疫，时师亦稍稍知取而读之，遂大布行，久之，或为余语曰，一人系疫，百疗无效，服附子理中汤，得愈有诸，初余冷笑不肯也，适值肠澼病，以苦寒攻之，证候反剧，更投桂枝人参汤，脉腹俱和而愈，夫肠澼亦病属热，治尚如此，特于温疫，未尝无此理，每值温疫难瘥证，诊而不谛，思而不得，中心愦愦焉，后读岭南卫生方，于瘴疟条，私心略领之，有感乎或语。
天明戊申春正月，京师大火，十万之家，顿为烧土，人民落胆，彷徨于道路，无身可依，或窜居于陋巷僻地，或假寓于仓库之存，苟且图生者，十居其九，诚可务恤也哉，未几何，温疫稍行，至四五月盛行，其证如胃家实，而有所微见阴证，仍用大黄死，用附子则生，与岭外之瘴疟，趣相类，示后年年，所视之疫证，治略相同，但属大黄证，每十不过二三，多用附子以免危，与所谓胃实证，霄壤悬隔，初见伏邪证，非敢有异，今证之径庭，何其甚邪，儿德舆曰，盖邪有刚柔也，犹热病有中风伤寒，俱感于太阳，随其所传，百证变见，疫邪亦有刚柔，俱著于膜原，随其所传，百证变见，但刚邪势剧，同气相感，传于阳明，柔邪势缓，不能传胃，同类相聚，径入于少阴，下虚上盈，犹伤寒有两感证，刚柔相半也，吴氏言温疫无阴证，非吴氏之过，顾其时柔邪尚不行，吴氏未视疫有阴证也，此说虽无据于古，而于理未可挤根之，又余尝历观，伏邪之传胃，每不多引日，是邪离膜原之速，而轻悍也，其陷于少阴，欲离膜原，而不离，稽滞多日，方见阴证，是邪重浊也，指之言刚邪，言柔邪，似不可为河汉言，据此求之，治术亦有可为矣已。
宽政辛亥年，从客臈温疫稍行，有阴证有阳证，有上盈下虚证，于一门内，虚实并行，以常惯阴证，动易执迷致误，非能讲究，而瞭然乎胸坎，安得缓急相应乎。
余一时疗疫，大小三次，因岁气有不同，如今所记，总系经验，苟有所违于法，不死必危，吉凶直见，非如杂病之可左右也，读者其思之，又可氏曰，随其证治之，勿臆度其虚为阴证骤温补，可也，至曰与房欲何与焉，未可也，经曰，藏于精者，春不病温，又（玉版论要篇），曰，病温虚甚死，又可氏于四损证，置之度外，亦由精不足也，余久历视，病形似不死而死，多在多欲人，少欲者，虽失下羁迟，尚有得生，学者应留意焉，谓与房欲不与，揉曲过正也。
又可氏曰，真阴者，始则恶寒而不发热，四肢逆冷，其脉沉细，急投附子汤回阳，王履所云，直中伤寒是也，余按此证，是中寒之急证，犹暑时之霍乱也，吴王以此系伤寒温疫，似径窦相失，夫伤寒温疫，当渐攻传里，而作阴证，未闻有如此之阴证。
又可引捷要法曰，阴阳二证，以小便赤白为据，万不失一，若夫如此，于别阴阳乎，何难之有，以余所诊视之，虽阴证小便仍赤，所以然者，本因热邪之所内陷，与藏气相搏，荡摩冲击之际，津液带其气而下，故其色每赤，但赤有浓淡已，若上盈下虚，其色尤甚，于其际欲区别，固为难，若俟其清白，方为阴证，岂翅迟三十里而已乎。

舍病治弊  ***************************
一医看此条，纵饮冷水，大热顿解，脱然而愈，适值大渴证，今恣饮水，至二十馀盏，而渴止则腹中暴胀，发喘而死，此轻视长沙与水禁之过也。

轻疫误治条  ***************************
伤寒论平脉篇，脉浮而大条云，久久为痂癞，太阳篇，伤寒吐下后条云，久而成痿，阳明篇，阳明病，若中寒者条云，欲作固瘕，如此等证，皆因误治成痼疾，又可氏于此篇，发其馀绪，示虽轻疫，不可忽视，余尝视温疫差后，发狂者，为虚劳者，应查看下项，主客交条。

肢体浮肿  ***************************
下后比热稍解，稍知食味，有跗上微肿，其人或微头痛，此阳明气通，非虚候也，饮食调理，不药自愈。

服寒剂反热  ***************************
气为邪阻，抑郁为火，火邪混同，发作大热，此邪本也，火末也，邪退气自通，火消热自清，故邪不除，无热清之理，但邪非汗下不除，今无可汗可下之证，无邪可逐之路，不得已以苦寒清热为务，不唯热不清，反抑遏胃气，气益不伸，火更屈曲，所以反热也，此又可氏之意，善道清热之无益，而不置治方，其意任下而取之，若遇其无下证者，将如之何也，欲汗下以驱邪，无可逐之证，欲苦寒以清热、抑遏胃气，欲养荣以胜热，黏膈不受，此余所疑而不决也，疗多人之间，若值下焦一隅之有阙者，辄本甘下火之语，主用甘草附子降火和胃，引火归原，大热过半减却，神气少苏，所馀小半之邪热，此自易化，谈笑可治耳。

知一  ***************************
论感疫而热，与饮酒而醉，其趣即一，宛然好比喻，语曰，能近取譬，是之谓也。

四损  ***************************
吴氏曰，四损，言正气，真血，真阴，真阳之毁损，当此之际，忽又加疫，邪气虽轻，併为难治，以正气先亏，邪气自陷，故谚有云，伤寒死下虚人，所云，真阳亏损邪气陷，死下虚并言邪气陷少阴也，又云，气不足以息，言不足以听，即汲汲少气也，欲言而不能，即瘖而无声也，并属下虚证，所云，四肢厥逆，下利清穀，肌体恶寒，恒多泄泻，至夜益甚，口鼻冷气，即是少阴证，感邪虽重，反无发热燥渴胎刺等证，今视少阴证，多兼此等证，（但舍此等证恃通肾气为佳），又云，阴凝不化，即肾气不通也，邪留而不行，即不传于他也，余按，于四损中，除亡血家之外，总是少阴证也，自指阴证，不言阴证，而谓温疫无阴证，又云，阴证散见诸篇，其言不一定，窃以似吴氏于己心，有所不安，以不置治方，是以世读温疫论者，不知瘟疫有阴证，而过人最多，是所以余郑重论辨也。
吴氏曰，真血不足者，即亡血虚家也，真阴不足者，即津液乾涸也，津液属肾，血属心，虽所治异位，至于荣养四肢百骸，乃血液无贰，今血液乾涸，热邪乘之，藏府经络，一时乾焦，滋阴养荣，无暇施及，神气飘荡而死，但有真阳一点之资者，或回生于万一。

劳复　食复  ***************************
一少妇罹疫，以婿家少看护，移病于外家，而请治，余诊证属失下，越三十日，邪热已解，肪证俱平，唯血气未复，余嘱父母曰，古语云，病如少愈，看护勿懈，顷之，少妇坐不堪旷閒，请行药拜舅姑，遂去宿婿家，翌晡发大热，烦渴口舌乾燥，不食，病势日加重，药无寸效，六七日而逝，又一男子病脚气新瘥，但脉数未平，傍人曰，彼宿有合卺约定，婿在近，而难愆期，奈之何，余曰，外台云，脚气因肾虚，今娶必死耳，不听遂娶，其夜冲心而死，女劳之复，如此其急，岂可不慎乎。
一妇人甫廿有五，病疫为下虚上实证，四十馀日，而邪热已解，饮食渐进，时至过饱，制之不肯，一日大吃食肉，卒发大腹痛，四肢厥逆，头汗淋漓，六脉虚微，急与四逆加人参汤，数贴方回阳，续大热复发，饮食大减，诸如前日证，更与茈胡清燥汤，十有五日，才复旧观，食后证，有如此甚者。

温疟  ***************************
前条二则，一论疟疾数日，而见疫证，一证疫热已解而见疟状，此条所论，乃疟而见下证，即疟疫兼证耳，不可别建温疟之目。
一妇岁四十馀病疟，七八发，用劫法截之，六七日后，复更发热，势甚于前日，连发数日，发无定期，或一日再发，及其发也，两脚指头焮痛，号呼动傍人，不可触近，已及其醒，痛亦随减，诊之，舌上黑胎，大便难不食，脉微欲绝，或沉伏不应，此疟兼微疫，失下之所致，殆为脉厥，与知母汤，（见愿体广类集），加鳖甲大黄，取下日二三行，至六七行，疟势随减，痛亦随已，旬有馀日而愈。

瘟疫脚气兼证  ***************************
瘟疫十馀日，一夜心下大痛，下利三四行，嗣后痛减，而下利不止，小便日减，脚渐痹痛，经数日复热加重，唇舌乾燥，胸腹大满，两脚不举，神气惛蒙，二便遗失，脉沉数而弱，趺阳少阴，伏而不应，时师与桂附剂，数日无效，请余诊之，曰，此证因下利，下焦衰弱，脚气乘其虚也，是为温疫脚气兼证，今虽表无大热毒，引毒已薄心，危在旦夕，若不忍坐视，莫如用紫雪，幸有利，热毒并解，为一举两得矣，病家怖而不服，不日而逝，又向视梅毒脚气兼证，冲心气急，旦不待夕，余将紫雪救烧发之急，不得全效，然延命数日，若及未濒死，或得回天之功尔，以其则不远，附言于此。

斑黄併发  ***************************
松峰疫说，举斑黄併发证治，其证先发黄，旋即发斑，以其人素弱，用托里举斑汤，茵陈五苓散，于二方中採择与之，已服一剂，次早发战汗，而后斑黄并退，豁然而愈，随名其方曰斑黄双解散，茵陈猪苓茯苓泽泻栀子生地黄甘草芍药当归以上九味，余未视此证，或可有之证，故採录以备参酌，若此证有于实家，以茵陈蒿汤取一下，瘀热以行，斑毒自透彻，如所云搏足鸟之论。

妇人时疫  ***************************
吴氏曰，妇人时疫，与男子无二，但其所异者，独为热入血室，故全篇，就伤寒热入血室三条，演其义而已。

妊娠时疫  ***************************
经（六元正纪论），曰，妇人重身毒之，有故无殒，亦无殒，通篇依此义立论，吴氏云，用当其证，见大黄为安胎之圣药，孙真人以大黄，置补药之第一，（千金翼），又可氏之言有所祖。

小儿时疫  ***************************
通篇善曲尽时情飞霞幼幼集成，论搐全依此篇，以扩充义理，颇有可观者。

主客交  ***************************
三甲散，从大黄䗪虫丸拈出，但䗪虫丸，逐瘀为主，破结滋阴为次，三甲散，破结滋阴为主，逐瘀为次，盖又可氏煅炼之方，可与䗪虫丸并驾也，又可氏云，男女因他病，肌肉消烁，邪火独存，此际感疫，医家易误诊失治，逡巡旷日，则客邪虽轻，尚胶固于血脉，主客交浑，遂作痼疾，乃谓成虚劳病也，余每值此证，度轻重深浅，随证撰用此二方，其未至劳极，间奏殊效。

正名  ***************************
仲景祖述热论，而作伤寒论，业已曰热，曰寒，至发热而渴，不恶寒证，表里证该见，无更可目焉，夫寒热阴阳之偏气，阴带阳曰冷，阳带阴曰温，即有表里相兼之义，取以命之曰温病，盖非有他义矣。

九传  ***************************
又可氏于此条，详论伏邪有九传，其要不过外传于三阳，内传于胃之二途，以历年余所诊考之，于二途外，又有二途，有伏邪径传于肾，有半传于胃，半传于肾，名曰下虚上盈，其传胃者，大黄可下而取，传肾者，附于可通而回，至下虚上实，乃用大黄，则胃热可泻，而滋损肾气，复用附子，则肾气可通，而增助胃热，然则附子大黄并用乎，外台云，神丹甘遂，合与之类也，故于此二途，下虚上盈，尤为难治，经（评热病论），曰阴阳交者死，此证亦可谓也，证治详见于本条。

正误  ***************************
伤寒例以下，诸子不认温疫之真，冥搜摸索，为空误妄说，恐诖误来学，喻嘉言擒而硬笞诸前，吴又可从而刑诸后，以二公之明，千载之滞义，一时如洗冤，仲景再出，必以龙图见矣。
