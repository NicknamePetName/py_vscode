
陆序  ***************************
今之求医者，率择齿危之老，或且乘青雀、曳罗系，苍头庐儿，美衣刺肥，曰是所谓名医者也。不则，矜世传哆禁方，日不识六七，写杜仲为土中，书枳壳为只壳，而病者亦礼而进之，曰是所谓专医者也。嗟呼！儒之于世务，概不能竟其施，而独于医则尤相枘凿，曰：吾儒人也而谈医，病者必唾其面。嗟呼！此岂非天挤冯生，而难为俗人道耶？予尝考医之起于名儒者，伊尹汤液最为老师，以至汉奉张机尝为太守，魏称华佗亦擢孝廉，皇甫谧序重三都，著经《甲乙》，殷中军清言能品，颇善经方，而陶宏景有《别录》之书，梁简文著劝医之论，若此之伦更仆难数，盖以搢绅先生之徒，学缘博而获中，识因微而造巧，故其所诣必非凿工所敢望，而奈何以儒之敏赡颖灼，为反足累于医乎？即近世节斋、念西诸先生亦未尝不繇甲科高第，治灵兰家言，而卒以起沉痼，擅神明之誉，遂乃著书满家，训流来叶，彼群医者，持一布鼓作苍蝇声，蹩蹩何地耶！予自业医以来，得闇斋先生折肱一编，伏而读之，知其覃精桐跗之玄，钩智阳里之秘，且于昔之易州、东垣，今之天民、新甫，同尚资调，往辙有合，而又以身所历涉者，著为劝戒，嘘枯吹生，明道解惑，此书之成，实苍生之厚幸也。且先生荦荦治行，扬历中外，回翔合阁，笔不胜书，而及乎天步棒芜，则又杜门广武，息驾彭泽，有砺俗长往之志。予尝欲执弟子礼，请见先生，尽发其所藏，今年乃得与次君复仲定交，而先生亡矣。呜呼！予之为儒，欲师大樽先生，而大樽就殒；及其为医，欲师闇斋先生，而闇斋继亡，天使予沉沦转徙于四民杂流之中，而所至旋夺其师，吾将安放？何其痛也，况能与名医专医争一日之慕用乎哉！
西陵后学陆圻景宣氏拜撰

金序  ***************************
狄怀英、司马君实为唐宋第一流人物，各究心轩岐之道。怀英以神针活人儿奇疾，却其馈谢千缣，曰我以行志非售术者。君实罢官居洛日，抄集经验方书，遇病人辄疏方示之，两公俱疗宇宙瘻痹之人，苏黔黎瞑眩之手，小大繇之，其为康济一尔。馀年兄黄闇斋先生，岐嶷善病，最谨卫生，虽日亲医而斟酌至当，则审以虚衷，揆之定理，不敢一徇成案，执臆见为误，故自诸生以下，惟攻苦为镂心刿腑之文，取科甲肩仕任，出入讽议，中外扬历，为大谏参藩所在，于国事民痪，握其对病之药石，匡危起痼，不遗馀力，而气体不衰，精神加旺，其得于执玉捧盈，维持调护者精矣。乃殷然思嘉惠同人，偕臻康强而勤职业也，疏其从来医药所宜，胸怀所见，付剞劂曰《折肱漫录》。余于卧疴间阅之，大指谓人之致疾，无不起于元气单虚、寒暑之外侵、饮食之内停，蔑不因此，养生之家但当保护其真元，专扶其根本，间或相宜微佐以消导，正气固则邪自渐除，必不可求速效而轻用表散之剂，漫加削伐之品，以致噬脐，每篇之中叮咛戒慎，不啻数反复焉。旨哉言乎，何独养生之家，盱衡治道亦犹是也。当运会尪羸，民生憔悴，譬之病久虚弱，善医国者，宜一切与民务休息无为，宽疏节目，待其元气之自回，若纷然攻砭，即或取快暂时，久之或杂病蜂起，所攻治在此，而意外疾生在彼，故无论治身、治天下，皆当虚心守一，不可持以躁心。鞅之相秦、参之相汉，其明证矣。秦越人视疾。隔垣洞见五脏而后敢以五分之熨、八减之剂，投之无不如意，降此则药草不能自言，脏腑无所吁诉，谨守营卫，必不敢轻尝试者。闇斋此论中，多情深极致之言，匪徒可保护色身，并可滋培慧命，其存心济物，与怀英、君实今古同符，所称卫生之朗镜，医国之良规非耶？兹圣明愿治方殷，及求启沃，是录以献股肱，惟人可也，无徒云折肱矣。
丁丑孟夏望日年眷弟金丽兼拜书

折拔漫录小引  ***************************
古人云「不为良相，则为良医。」意在济世也。予少年病羸徽缠，一二十年备尝诸苦，少不知医多误药，苦乃弥甚。当茹茶时，苦极而悔，悔极而恨，惝恍侘傺，几滨于死。私自矢曰：「吾病得愈，吾年得老，必揭此以告同患者，使毋蹈予之覆辙。有所苦，随笔记之，久而成帙，迨后病得渐瘥，更得致身云路，碌碌世缘，未暇间此，且念吾年未老，阅历未深，恐识见尚有误以误人，姑笥而藏之。今归田无事，年已六十矣，阅历深、识见定矣，庶可灾梨以告同患乎，乃搜故簏所存，而益以近记，题曰：《折肱漫录》，盖取三折肱成良医之义，一曰养神、一曰养形、一曰医药，非身所亲历、口所亲尝、目所亲睹，都不敢混载以欺人。盖予生平凡方书所载之症十患四五；本草所载之药亦十尝四五，夫岂剿陈言、拾道听，以侈观览者。予官虽不甚显，而宦辙所到，必孜孜以利济为事，今梓是编亦一片婆心所使，上不能为良相，而颇存良相之心；下不能为良医，而略明良医之道云尔。
祟祯乙亥菊月胐乐白道人黄承吴题于乐白轩
黄履素，前明万历丙辰进士。幼而赋质虚弱，年至七十馀岁，自云药品十尝四五，则一生无日不在病中矣。有妄投峻剂为医误者，有调理不善而自误者，历验亲切，遂著《折肱漫录》一书，一则曰「养神篇」、一则曰「养形篇」、「一则曰「医药篇」，其意是惕病者之鉴戒，原非为医家立说也，曾收入《杏林法海书目》中，盖欲医与病者皆不可粗忽也，沉存中有五难之说，此非二难乎？如阴亏质弱之人，或一流览，则病情不致于固结，医药不致于轻试，则此书之功亦不浅矣。但养神篇虽所採皆子史，傍及释道，其说颇杂，莫如案头置《鹤林玉露》等书更胜矣，故不刊木。
乾隆五十九年三月古吴瘦樵程永培跋于紫藤花下读书轩。


卷之一·医药篇一  ——————————————————————————————————————————————————————————————————————————————————————————

总论  ***************************
《内经》云：「气口独为五脏主」，又曰：「胃为水穀之海，六腑之大原也，」故人生以胃气为本，善养生者，毋轻伤胃气，苦寒之药不可多服，致损化源。丹溪发「阳常有馀阴常不足」之论，于虚劳潮热盗汗等症立方以四物汤加知母黄柏治之，《经》谓：「内热未除，寒中复起，正犯斯禁。」前贤辟之已详。东垣立论则以人之一身脾胃为主，而特创补中益气汤以垂后世。至薛立斋绍而述之，动辄以此汤为前矛，遇阴虚之症则谓阴虚乃足三阴虚，尤当补脾阴为主，亦用此汤以滋化源。化源者何？盖补脾土以生肺金，使金能生水，水足木自平，而心火自降，又佐以六味地黄丸以温存肝肾。发前贤所未发，开千古之聋聩，功莫大焉。夫李朱二贤各有所长，未敢轻为轩轾，然以区区管窥蠡测，则谓造化生物，惟此春温之气，鸭子以火温而雏，蚕种以人怀而育，阳春一转，草木甲拆，惟此温和故也。盛暑则万物焦，隆冬则万物萎，秋气清肃，万物以调。彼大寒大热之药，犹之盛暑隆冬，而清凉之剂则秋金之令也，独此甘温之品煦之、育之，可使生机勃发而满腔皆春。东垣信有卓识，若用寒药补阴则胃气先伤、五脏皆无生气，常见遵丹溪之法以治劳症，往往脾败以至不救，不能不归咎于丹溪之作涌。予少年多误，后确守立斋之法，得延残喘以迄于今。药者，人生之大利大害也，不遇良医，不如不药，不药而误也侮，药而误也，亦悔，然不药之悔小，药之悔大。
病者所忌，自酒、色、劳役、饮食，及一切例禁外，所大忌者有二：认病为真，终朝侘傺，一也；求速效而轻用医药，二也。予病中守戒甚严，独犯此二者，以是久而不痊，慎之哉！
子舆氏曰：「尽信书则不如无书，」在岐黄家尤甚。盖见解不同识，古今不同运，在智者神而明之，若执书以治病，为误滋多，或因书以生忧，反受其害。予所亲试者，如盛称枳术丸之能健脾，可常服也，而反以伤脾；如言玉屏风散之能御风寒也，而反以开腠理；如侈口豨莶丸之能延年也，而反以耗精神；如谓痰中缕血之最重难治也，火起九泉之下之百不救一也，予少年患此，忧不可言，而尚延残喘，虽予之能慎疾勤服药，得免于死，而方书不足尽信，大概如此矣。
玉节斋遵丹溪之旨，立补阴丸方论以治劳症，世上依法医治，百无一效，反致胃气伤损而殒命者多矣。薛立斋、王宇泰两先生力辨其非，可为大有功于民命。夫『阳常有馀，阴常不足』其论固是，而必抑阳以扶阴，则其见谬矣。曷言之？天地间之理，阳自先乎阴，阳生则阴长，故天包乎地外，月借日之光以为光，昼动夜静，君令臣共，夫倡妇随，大《易》之理，每每扶阳而抑阴；修仙之道，必期纯阳而后已，阳之贵于世也久矣。须知阳原该有馀，阴原该不足，乃欲以阴沉之药抑阳以扶阴，阳消而阴能独长乎哉？相传丹溪之书多杂以赝本，故有颇谬处，或者其然。
薛立斋先生之论阴虚，发前贤之所未发。其谓阴虚乃足三阴虚也，足三阴者，足太阴脾、足少阴肾、足厥阴肝也，而脾属土尤为至阴而生血，故阴虚者，脾虚也，补阴宜自补脾始。大凡足三阴虚多因饮食、劳役，以致肾不能生肝，肝不能生火而害脾土不能滋化。但补脾土则土生金，金生水，木得平而自相生矣。先生治一人，饮食失宜，患哺热、口乾、体倦、小便赤涩、两腿痠痛，令服补中益气汤，彼不信而服四物汤知母黄柏之剂，变症百出，后仍服甘温等药而愈。盖脾禀于胃，故用甘温之剂以生发胃中元气而除大热，顾乃反服苦寒复伤脾血耶，若前症果属肾经阴虚，亦因肾经阳虚不能生阴耳。《经》云：「无阳则阴无以生，无阴则阳无以化」，又云：「虚则补其母，」当用补中益气、六味地黄以补其母，尤不宜用苦寒之药，世以脾虚俱为肾虚，辄用黄怕知母之类，反伤胃中生气，害人多矣。
立斋云：若人少有老态，不耐寒暑，不胜劳役，四时迭病，皆因少时气血方长而劳心亏损，或精血未满而御女过伤，故其见症难以悉状，此精血不足，但滋化源，其病自痊。又若饮食劳役七情失宜，以致诸症，亦当治以前法。设或六淫所侵以致诸症，亦因真气内虚而外邪乘袭，尤当固胃气为主。盖胃为五脏之根本，故黄柏知母不宜轻用，恐复伤胃气也。凡杂症属内因，乃形气病气俱不足，当补不当泻，伤寒虽属外因，亦宜分其表里虚实，治者审之。先生此论提纲挈领，「滋化源」、「固胃气」二语真医杂病者之龟鉴也。《经》云：安穀则昌。人之有生也，先天元气全赖后天之穀气以助之，故脾胃不伤，即有他病，犹可调治，若脾胃坏，饮食少，本根之地既摇，则杂症蜂起而难为力矣。故切脉先看胃气，有胃气则生，无则死。养病家第一先须于脾胃上著丸，每治他病，切须照顾脾胃，不可一意攻伐，忘其根本。予自恨年少不知医，受累已多，故特揭此以告患者。
薛立斋先生治虚劳诸症，大概以补中益气汤、六味地黄丸二药兼服，取效最为纯正妙理，但王者必世后仁，此药亦须岁时方效，若服之三四月辄以为无大效而置之则谬矣。予初病时亦曾遵此法以自服药，一两月未见效，遂尔易方，医药乱投几殆，比受苦二十年，后来毕竟以此收功，悔之无及。
王节斋极言阴虚之症不可服人参，服人参过多者，不治。人参为中和之妙药，虽云补气，佐以血药亦能补血者，何得概禁勿服。予初守此戒，凡遇肺火冲激，痰涎壅盛辄禁，参术不入口，而服清凉之剂，殊不效。后读他书有悟，即痰盛喉腥亦服参术不辍，究竟不见助火，而肺气旋清，始知肺中实火方忌人参，若虚火非参不治。土为金母，虚则补其母，故服参术等药而痰火反愈，妙理昭然，王氏之言误人不浅。
予生平善病，方书所载之症候十息其五，《本草》所载之药品亦十尝其五，于病之情状、药之利害，知之已深。今年六十馀矣，而后知治病必以脾胃为本，东垣、立斋之书，养生家当奉为蓍蔡者也。至于脾土补之不应，则求端于其母，而补命门之真火以生之，立斋之论尤精。
方书言：「治病者，衰其大半而止，不可过剂，过则反伤元气。」大凡以药攻病者，去其大半即宜养正气而佐以祛邪，正气充则邪气自尽，若必欲尽去其邪而后补正，将正气与邪气俱尽，而补之难为力矣。予少不知此理，每为人言所误，王节斋论治痰谓中焦之痰，胃亦赖其所养，难以尽去，去尽则胃虚而难治，亦同此理，常闻庸医有祛邪务尽之语，大是误人！
《玉机微义》，其议论多精妙处，亦医书之上乘也，腠理虚，为阳虚，为表虚，为卫虚，人身中清阳之气上升达表，所以固皮毛而实腠理，谓之卫气，卫气象天，天包地外，一气之所摄持，犹卫气包护一身而使内者不出、外者不入，故卫得其养则阳气自觉常充，汗少泄，风邪自不能中内，《经》云：「阳密乃固」，阳密，即腠理密矣。此气盖本于胃而主于肺，故胃充即卫充，肺虚即卫虚，益气汾以甘温养胃中生发之元气，以升柴提下陷之清阳，清阳上升，卫气自实，汗不敛而自固矣。又谓：「脾气一虚，肺气先绝，汗乃大泄，」故先以参术壮其脾，使土旺金生，则腠理自密而汗乃戢，盖养胃助脾即所以补肺之母而充固卫气，无他法也。若阳气虚甚而津脱不止者，前汤不能取效，须加熟附子以固其阳，阳回卫气斯复矣。要知畏风、多汗、易于感冒等症，总皆阳气不足所致也。
立斋云：「凡人元气索弱，或因起居失宜，或因饮食劳倦，或因用心太过，致遗精、白浊、自汗、盗汗，或内热、哺热、潮热、发热，或口乾作渴、喉痛舌裂，或乳膨胀、胁肋作痛，或头颈时痛、眩晕目花，或心神不宁、寤而不寐，或小便赤涩，茎中作痛，或便溺余滴、脐腹阴冷，或形容不充、肢体畏寒，或鼻气短促，或更有一切热症，皆是无根虚火，但服十全大补汤固其根本，诸症自息，若攻其风热则误矣。」此千古格言，不可不察。
沉香化气丸最为猛烈，无经不伤，无脏不损，不可轻用者。
倒仓之法不宜施于者弱，曾闻有以倒仓而不起者。
阴络伤则下血；阳络伤则吐血。误服攻积之药，故伤阴络；误服破气之药，故伤阳络。
予当夏令时患小便黄涩、短少，时值秋冬又患小便频多而利，予总听之「不治亦无大害」，古人云，凡老人小便短少便是病进之兆，亦未必尽然。
王节斋先生亦医家名手。但所著《明医杂著》议论多偏，薛立斋每条下一注脚而梓行于世，盖恐后人误信，贻害不浅，故特为剖析其是非，其有功于世也大矣。
王节斋论东垣用药如韩信将兵，多多益善，丹溪不过能将十万，故不敢效其多，二公医品原自径庭，况丹溪之书所传失真，故遵其法以治病多致误人，学医者其察之。
立斋曰：「《异法方宜论》云：『东南之域卑下湿热，其人腠理疏通，汗液妄泄，阳气内虚，故宜食椒、姜辛热之物以助其阳；西北之域高陵风寒，其人腠理致密，汗液内固，阳气充实『不宜食椒姜辛热之物反益其阳。』昔东坡先生仕黄州，其民疫疠流行，先生以圣散子治之甚效，盖其地卑湿。四时郁热，腠理疏通，阳气虚寒，是以相宜。西北疫疠民用之死者接踵，风气各别，治法不同，不可不知也。」
立斋云：「王太仆先生曰：『大寒而甚，热之不热是无火也，大热而甚，寒之不寒是无水也。昼见夜伏，夜见昼止，不时而动，是无火也。』大抵病热作渴饮冷、便秘，此属真热。或恶寒发热，引衣蜷卧，或四肢逆冷，大便清利，此属真寒。或躁扰狂越欲入水中，不欲近衣，此病属虚，乃外假热而内真寒也。故虚劳发热之症，治以寒药而反甚者此也。由此观之，则热症常少，而寒症常多，芩连栀柏等药岂宜轻用。无火者，益火之源以消阴翳，八味丸是也；无水者，壮水之主，以镇阳光，六味丸是也。此治法之大略也。」
临川陈先生云：「医风先医血，血行风自灭」，盖肝藏血而主风，又肝气为阳为火，肝血为阴为木，若肝火旺，则肝血必虚，故凡风病多因肝经风火为患，当推五脏相胜相生，以益其血。《经》云：「肾藏精而主骨。」故肾虚则骨中热或涌泉穴或两胫两足内热，多患骨痿以致不起，属足三阴亏损之虚热耳，滋其化源庶可保其生。
立斋云：「针灸各有所忌。《经》曰：『形气不足，病气不足，此阴阳俱不足也，不可刺之，刺之则重，不足重不足，则阴阳俱竭，血气俱尽，者者绝灭，壮者不复矣。」东垣曰：「脉浮数而发热、咽乾、面赤、时渴者，皆热在外也，不可灸，灸之灾害立至，俱不可不慎。」

卒中  ***************************
予父予母予兄皆以卒中不起，父母病时予医理未透，予兄病时，予在燕京，皆随俗先进牛黄清心丸，延到时师皆用祛风化痰之剂，绝无一效，乃阅立斋医案治王车驾卒中昏愦，口眼喎斜，痰气上涌咽喉有声，六脉沉伏，此真气虚而风邪所乘，以三生饮一两加人参一两煎服，即苏。五不治症，用前药亦有得生者。夫前饮乃行经络治寒痰之药，有斩关夺旗之功，每服必用人参两许，驾驱其邪而补助真气，否则不惟无益，适足以取败矣。观先哲用耆附、参附等汤，其义可见，即立斋先生之言。要知牛黄丸乃香散通经之药，亦宜用人参两许煎汤调服方可，若单服则真气愈散矣，竟以不知医而误用，可胜痛恨，为人子者不可不知医，信夫！虽然，前条治法以施于中风、中寒诸症妙矣。又有虚火冲逆，热痰壅塞，以致昏愦颠仆者，状类中风，恐附子非所宜服。立斋治王进士劳役失于调养，忽然昏愦，谓是元气虚，火妄发，挟痰而作，急灌童便，神思渐爽，更用参、耆各五钱，芎、归各三钱，元参、柴胡、山栀、炙草各一钱服之，梢定，察其形倦甚，又以十全大补汤加门冬、五味治之而安。予从弟履中，年方强仕，以劳心忧郁而得斯症，痰升遗溺，眼斜视，逾时不醒，竟类中风，亦灌以童便而苏，此等症候皆火挟痰而作，又非三生饮所可治者，并姜汤亦不相宜也。同一卒然昏愦，而所因不同，须细审而治之。
海宁陈月坡云：「几卒中者，不宜杂饮以汤，即姜汤亦不可与饮，饮便乱经脉。」陈有刺穴法甚妙，先学士葵阳公年近六士，精神正旺，苦疡、误信友人草方，服大黄下之，遂致精神顿衰，肌肉尽削，调理半载，竟不可复，后又患泄泻，遂得前症，立斋治法正相宜，恨不早究心此书，尤恨时师何无一人读此书而皆贸贸也。
风自火出，故热则生风，试观天道，每遇伊郁之极则发大风，必然之理，故中风之症，多生于内热，若血凉水足，风自何主？六味丸、益气汤所以当常服也。风不必皆外感，常从内生，不可不知，薛立斋治风症，亦间用愈风丹，然佐以八珍汤、六味丸，非单服前丹也。
凡人精神极壮实者，偶患痰厥，可服牛黄丸，龙人屠伯尚忽然痰壅不能语，服牛黄丸立愈。予姊丈周公美一日忽神呆目怒，顷之痰涌，手扬足掷，有类中风，不服药，次日自愈。此等禀赋，百无一二。

脾胃  ***************************
凡人脾胃气虚而饮食难消者，必以参术为主治而少佐以消导，初服颇觉迷闷，闷后必得渐爽，若专治其食，则愈消愈虚，而食愈不消矣，此与治痰同理。盖治病必穷其本，见病治病，岂为良医？
乙巳之夏，予患中脘痛，既而泄泻，偶遇姑苏一名医，令诊之，惊曰：「脾胃久伤，不治将滞下。」予体素弱，惮服攻克之剂，因此医有盛名，一时惑之，遂服枳实、黄连、厚朴、山楂、木通等药数剂，又服枳术丸一月，以致脾胃大伤，是秋遂溏泻不止，渐觉饮食难化，痞闷倒饱，深自悔恨，服参术等药及八味丸十馀年始得愈，然而中气终不如故，苦不耐饥，梢饥则中气大虚，其惫不可状。凡山楂等消导之物，入口即虚，脾胃之不可妄攻如此。方书极言枳术丸之妙，孰知白术虽多，不能胜枳实之迅利。予龙胡孝辕刺史亦误服枳术丸而大病，可见此丸断非健脾之药，或饮食停滞，偶一二服可见耳。
参术膏补脾之功最大，人不能多饮食者多服此膏能令饮食大进，予长子寅锡服此甚验。
予生平饮食喜热而畏冷，系中气虚寒，常服六君子汤加炮姜，气滞更加木香，甚效。
凡人脾病服补土药不效，即宜服八味丸以补其母，予服此甚效。许学士云：「有人全不进食，服补脾药不效，予授以二神丸，服之顿能进食」。盖治法虚则补其母，不能食者，戊已虚也，火乃土之母，故以破故纸补肾为癸水，以肉豆蔻厚肠胃为戊土，戊癸化火，同为补土母之药，再加木香以顺其气，使之斡旋，空虚仓廪自能受物。凡人肾气怯弱，真阳衰虚，坎水不温，不能上蒸脾土，是以饮食不进或食而作胀，大腑溏泄，譬如诸鼎釜之中置诸水穀，下无火力，终日米不熟。黄鲁直常记：「服菟丝子，淘净，酒浸、曝乾，日挑数匙以酒下之，十日外饮啖如汤沃雪。」服二神丸、菟丝子，与服八味丸同一理，是千古不易之妙法。严用和云：「古人谓补肾不如补脾，予谓补脾不如补肾、肾气若壮，丹田火盛，上蒸脾土，脾土温和，中焦自治，膈开能食矣。」　
立斋云：「凡停食泄泻之症，若食已消而泄未已，宜用异功散以补脾胃，如不应，用补中益气以升发阳气。凡泄利色黄，脾土亏损，真气下陷，必用前汤加木香、肉豆蔻温补，如不应，当补其母，宜八味丸」。又参之疟疾门，有云：凡停食症宜用六君子汤加枳实、厚朴；若食已消而不愈用六君子汤。立斋治停食泄泻等症，必以参术助正气而佐以消导，庶不伤元气，真为良法。予见时医治泄泻，未有不以消导、分利为常法者，阴损人无气而人不知亦可叹也。又考王节斋云：必泄泻病误服参耆等甘温之药则病不能愈而或变为黄疸，盖泄泻属湿，甘温之药能生湿热，故反助病邪，久则湿热甚而为疸也。」即立斋医案中亦言李少宰泄泻误服爹耆变为黄疸，然则泄泻初起，益气汤所宜禁者，历考立斋治泄泻，大都用六君子加木香、神麴等药，盖六君子无黄耆、当归，而又加苦泄之药，自非甘温比耳。予脾胃本虚，往时误服消克之药，顿觉中气下陷，胃脘中空空然，神气倦怠，虚汗不止，手足不温，大便亦无气推送，急服益气汤等药，连服十馀剂，中气乃渐复，消克之药不可轻服也。女此俗有以食消食之法，以饭、肉等所伤之物烧灰存性为末，用酒或陈皮汤下之，颇效。此物似不甚伤脾，可用，王宇泰先生《准绳》中亦曾载之。又有以酒药烧灰，服者便觉伤脾。更有服生酒药者，最为峻厉，不宜用。立斋云：大凡食积痞块症为有形，所谓邪气胜则实，真气夺则虚，惟当养正则邪积自除矣。虽云坚者削之、客者除之，若胃气未虚，元气尚实，乃可用攻削，或病人虚羸，或元气素弱者，但当固本为主，而佐以消治。不然，反致痞满不食而益其病矣。」《王机微义》之论积亦同此见，是千古格言不可忽也。予在临江时，误服厚朴，伤中气之后，偶食犬肉一块，遂觉停滞，时中气正虚，不敢加山楂等药，考《本草》食犬肉不消，煮芦根汁饮之可消，予如法煎饮，觉右胁下微痛，次日大痛殊不可解，自是日甚一日，坐卧皆妨，反侧痛如刀刺，右胁下按之有物如鸡子。方书言，右胁痛属食积、痰积，有谓须攻治者，有谓不宜攻，必须助正以消邪者。时有医主攻治，谓不治将成痞块，予不以为然，确守助正之说，当痛极时不敢服药，静以守之，俟痛小定，气虽痞即用六君子加木香等行气之药，以渐调之，竟得痊可。若误信攻伐，不知死所矣。
脾胃好暖而恶寒，脾虚必宜温暖之药。予内人少患脾有冷痰，时患呕吐不止，服聂溯元五气丹数丸遂不复发。予近患脾不和，不时溏泻，服参术两三月不效，眼胡与辰金铅一丸，脾气顿佳，得两三月安妥。家庵中有一比邱尼，久患脾疾甚殆，肛门不收，秽水任出，服金铅一丸，肛门顿敛，渐调而愈，其神效有如此者，故知脾病之宜于温暖也。胡乃仪真人。
痢之初起用芍药汤而加大黄，以荡涤其滞，此常法也。然禀质有强弱、岁运亦有不同，概服大黄常有至陨命，不可不慎。
脾胃为五脏之本。饵术不宜独后于人参，以术一两佐人参五钱，煎膏最能补中气，近有以术二斤佐陈皮半斤煎膏服之亦妙。予饵术常不辍，计一岁所服可得五六斤，参则仅一斤许耳。
时师见小便不利、大便不实，多用茯苓、泽泻等淡之药不以为意。立斋每谓淡渗导损阳气，反益其病，而兢兢乎慎之，绝不用以治此症。识见超出等夷，吾人不宜轻忽淡渗之剂而频服之也。
伤饮食者，医多妄下，使清气下陷，则浊气不得降反生䐜胀，故东垣治以补中益气汤，所以升举其下陷之清气，则浊气自降，不治而愈也。
立斋论伤食不消，若伤性热之物，用二陈汤加黄连、山楂；若伤湿面等物，用二陈加神麴、麦芽；若伤米食，用六君子加谷糵；伤面食者，六君子加麦糵；伤肉食者，六君子加山楂；伤鱼腥者，六君子倍加陈皮；伤角黍炊饭者，六君子倍加酒麴。若食已消而泄米愈者，此脾胃受伤也，单服六君子汤。若饮食减少，或食而难化者，属脾胃虚寒，加炮姜、木香、肉果，不应，加五味子、吴茱萸、补骨脂。若脾肾虚寒者，服八味丸，否则，多患脾虚中满之症。其神麴、麦芽虽取戊土以腐熟水穀，然麦芽一味，予常以治妇人丧子，乳房胀痛欲成痈者，用一二两炒熟煎服即消，其破血散气可知矣。丹溪云：麦芽消肾。」《妇人良方》云：「神麴善下胎。」皆克伐之剂，不宜轻用。
立斋云：「凡久泻脾虚饮食难化之症，多由泛用消食利水之剂损其真阴，元气不能自主持，遂成久泄，若非益气汤、四神丸滋其本源，后必胸痞腹胀，小便淋沥，多致不起。」

腹痛  ***************************
痛无补法，自古记之。然立斋治唐仪部腹痛，面色黄中见青，左关弦长，右关弦紧，用益气汤加半夏、木香而愈。治李仪部腹痛，面色黄中见青兼赤，肝脉弦紧，用益气汤加山栀而愈。盖木本剋土，土衰则木愈胜而乘之，故脾病多受肝累，然察色须审黄乃脾色；青乃肝色；黄中见青，乃为木乘土，兼赤则是木土又生火矣，故用山栀以清之，益气汤本不宜于治痛，加半夏、木香等药则补而不壅矣。此先生妙手，非他人所及。
大凡腹满痛按之不痛为虚，痛者为实。盖此症须细察虚实，虚则用立斋之治法，实则当守痛无补法之戒。至若霍乱腹痛，误饮米汤即死，屡屡见之，不可不慎也。

虚损  ***************************
予少患下元气虚，不能多言，稍不戒则气怯不可状，丹田若无物者，甚则夜半阴极之时阳气欲脱，手足厥冷，汗大泄，一交子丑气乃渐复，此系肾阳衰弱之候，常服温肾之药于滋阴料中，多用菟丝子、枸杞子、肉苁蓉、五味子、鹿茸、紫河车之属，遂得渐愈。前症因目病误眼黄连丸顿剧，要知阳衰之症寒药所最忌，如知母、黄柏之属最伤胃中生发之气，即平人亦不宜多服者。又《本草》云：「升麻、川芎，下虚人忌服。」予服四物汤川芎稍多，服补中益气汤失加人参，皆顿觉下虚，前病陡发，药之响应如此。
予自二十四岁患下元虚怯，中年大受其累，终日以三缄为戒，至四十后渐充，老年反无此苦，岂壮年气反不足耶，抑老来得力于服药之久耶。予弱冠患伤风不远床第，每晨起即鼻重流涕，竟日痰不绝口，留连月馀遂见痰中缕血，遗害无穷。谚云：「伤风不醒结成劳。」盖金水二脏，情关子母，金伤则不能生水，子泻则其母愈虚，水不能制火，火乘金而金益败，此劳嗽之症所由成耳，信乎！伤风虽小，病最不可不慎者，故补脾保肺乃养生家第一义，而肺病极宜断色欲，相关相应捷于影响。
予临场虑不耐风寒，合玉屏风散服之反自汗津津不止，盖防风与黄耆各等分之谬也！《本草》云：「黄耆得防风其功愈大」。用黄耆七分配防风三分，斯得之矣。
予弱冠患痰中缕血，忧惶特甚，治以清痰凉血之药，殊不效。以忧病，病日进，面热而手冷，喉腻而口乾，两背不舒，夜作微热，几成瘵症。就医吴门，医者投以芩连之剂，甫两服，忽然手冷过肘，足冷过膝，陡觉鼻中出冷气，神魂飘忽如从高桥下坠，阴阴然莫测所止之状，急呼姜酒饮之，速煎人参汤加姜服之，神稍定，延名医张莲水诊之，云：「无害，平调之可矣，勿以寒药伤。」而遂服热药也，治以八物汤加天麻，予遵服二三十剂，神气虽稍宁，然自此阳气顿衰，三冬必以火自随，而惨惨浙沥之象几无生人之乐矣。予后阅方书云：「郁火之症最忌寒凉，犯之当死。」予本以忧郁成此火症，竟犯此忌，不死幸耳！初以阴虚致疾，到此则阴阳两虚，乃大服温补气血之药及紫河车、红铅、秋石之属，病乃稍瘥。缕血之症，十馀年间不时乍发，后来置之度外不复省视，竟尔相忘。予睹友人患此症者颇多，俱未见夭折，要知此症亦非难治之症也。
壮热是火，不时发热是无火，火衰而浮火不归源，故反致发热。
立斋云：「凡人饮食起居失宜，见一切火症，悉属内真寒而外假热，故肚腹喜暖，口畏冷物，此乃形气病气俱属不足，法当纯补元气为善。」内伤症似外感，一时难辨，立斋以腹喜暖、口畏冷物二者别之，最为良法。
心为君火，可以水折，可以凉治。相火为龙火，不可以直折，当从其性而治之，故世间之火可以水灭，至于龙雷之火及火井之火，见水则炽，得火则灭，此亦绝可异事而有妙理存焉。盖真阳虚耗，故火不归源而变为假热之症，此必用桂附等佐补药引火归源，而后游行之火始伏。乃信此理微妙，世医少知。
又有肾阴虚，阳无所附百发于外，亦见假热之症。王太仆云：「大热而甚，寒之不寒，是无水也。」当峻补其阴，用加减八味丸大料，多加肉桂以恣饮之，阴虚而用肉桂者，寒因热用之意也。大凡以热药治寒症、以寒药治热症，一时格拒不入，故用一味引而从之，其理至妙。有热药冷饮、寒药热饮之法，亦即此意。
大凡劳心好色者，久则阴虚火盛。若入房而骤病者，多属阳虚火衰。
劳则发热无时，此系气血俱虚之症，但补其虚，不宜治其热，此予所经患者。
丹溪医案有人足热不可加绵，自夸壮实。丹溪云：「此阴虚也，不治将痿。」其人不信，年近四十患痿而死。又云：「人有热气从脐下起者，此名阴火，又有从涌泉穴起入腹者，此为火起九泉之下，百不救一。」予久病后患左肾常热年馀，忽觉足热，其火游移不定，或发于足面，或发于足心，或发于两腿，虽不至如所云起自足心冲入腹内，然大概相类此症，不胜忧疑，据丹溪治法，须用四物汤加知母、黄柏等剂，予向忌寒凉，不敢依此治法，仍用温暖之药，竟无大害。盖肾热、足热，其为阴虚水少，此不待言，智者知之，但治以寒凉，非徒无益，而又害之，惟用补肾养血之药而以暖药引经，则以火伏火，其火自平，此即龙火井火见火则灭之义。予此病十年方愈，后亦间发，惟能坚信确守无欲速之心，如法调治，与病相忘，久而自去，若遵丹溪之法以求速效，此时墓木已拱矣，谨揭以告同患。
面赤、吐痰多是虚火，不可作实治，予少时患面热、手冷、喉腻、多痰、夜热，谬认为火症，不服温补之药，以是久而不愈。
王损庵先生论阴虚之症，谓自子至己属阳，自午至亥属阴，阴虚则热在午后子前，寤属阳，寐属阴，阴虚则汗从寐时盗出也。升属阳，降属阴，虚则气不降，气不降则痰涎上逆而连绵吐出不绝也。脉浮属阳，沉属阴，阴虚则浮之洪大，沉之空虚也。治法不宜遵丹溪四物汤加知母、黄柏之方，宜用薏苡仁、百合、天门冬、麦门冬、桑白皮、地骨、丹皮、枇杷叶、五味子、酸枣仁之属，佐以生地黄汁、藕汁、乳汁、童便等，如咳嗽则多用桑皮、枇杷叶，有痰则加贝母，有血则多用薏仁、百合，加阿胶，热盛则用地骨皮，食少则用薏仁至七、八钱，而麦门冬常为之主，以保肺金而滋生化之源，无不应手而效。盖诸药皆禀燥降收之气，气之薄者为阳中之阴，气薄则发泄，辛甘淡平凉是也，以施于阴虚火动之症，犹当溽暑伊郁之时，而商飚飒然倏动，则炎敲如失矣！与治暑热用白虎汤同意，然彼是外感，为有馀，故用寒沉脏之药，而后能辅其偏。此是内伤，为不足，但用燥降收之剂而已，得其平矣。予病时，前方亦常用之，颇为相宜。又云虚劳之疾，百脉空虚，非黏腻之物填之，不能实也。精血枯涸，非滋湿之物濡之，不能润也，宜用人参、黄耆、地黄、天麦门冬、枸杞子、五味子之属煎膏，另用青蒿以童便熬膏，及生地汁、白莲汁、藕汁、人乳什、薄荷汁，隔汤炼过，酌定多少，并麋角胶、霞天膏合和成剂，每用数匙汤化服之。按此膏补益之功甚大。予病时，常煎此服之，颇得其力。大略前言薏仁之属，治肺虚，后言参耆地黄膏之类，治肾虚。
昔时治吐血者，皆言犀角地黄汤，近世医家亦多悟此症不宜以寒凉遏之，治法稍稍异矣。有言此病只须服六味丸者，予亦常闻之，至立斋兼用益气汤，则先生之独见而时师不敢措手者也。人谓此症系血热妄行，但知求端于阴血，而不知阴阳互为其根，非两截不相关者，先生透明此理，故每兼用六味丸及益气汤以取效。此症毕竟大吐者，危于咳血者，世医皆言痰中咳血甚于吐血，未必其然，大都火盛咳频而血多者，方是危症，若咳稀而血少，此偶伤于热，或伤于酒而然，但遵立斋法，汤丸并进，久当自愈，不必视为重病而介介也。
内伤发热，有阳虚。阴虚之别。王节斋云：脉大而无力为阳虚，脉数而无力为阴虚。薛立斋云：阳虚宜益气汤、八味丸，阴虚宜六味丸，阴阳两虚宜十补丸。总论二症，虽有阴阳气血之分，实则皆因脾胃阳气不足所致。其发热属形气俱虚，故禁服知母、黄柏，恐复伤阳气，以致元气下陷，腹痞作泻，则不可救耳。
立斋论劳嗽见血之症，有劳伤元气，内火妄动，而伤肺者，有劳伤肾水，阴火上炎，而伤肺者，有因多服天门冬、生地黄寒药，损伤脾胃，不能生肺气而不愈者，有因误用黄柏、知母之类，损伤阳气，不能生阴精而不愈者，凡此皆脾肺虚损而肾水不足，以致虚火上炎，真脏为患也，须用益气汤补脾土而生肺金，六味丸滋肾水而生阴精，否则不救。
立斋云：太凡病久气虚血弱，必致发热，须用四君子之类，调补脾胃，脾胃一健，气血自生。若认为血虚而用四物治阴之剂，径生其血，则脾土伤而诸脏皆病，虚症蜂起，反为难治，甚则不救。立斋云：琼玉膏、固本丸、坎离丸，皆沉阴泻火之剂，非肠胃有燥热者不宜服。若足三阴虚发热者，久服之则大便不实，饮食少思，且兼阴痿无子，盖损其阳气则阴血无所生故也。
予少时患阴虚内热，久服六味丸甚效。此丸性甚宽缓，加首生河车一具，其力便厚。
天王补心丹气味多寒而湿，脾胃虚弱，六腑溏泻者不宜服。予服此药，即苦脾病。盖火旺脾健人宜服，脾弱人患心血不足者，止服龙眼膏。
予里屠谕德公夫人，患怔忡，闻声即惊，服天王补心丹立效，则知肝旺人，此丹原自宜服也。
手少阴经不足之症，亦要分气虚、血虚。心血虚者，必有火，以天王补心丹之类补之。心气虚者，神思恇怯，须以人参、黄耆之属补之。
春夏之交，患头疼、足软、食少、体热之症，名曰疰夏，盖因三冬闭藏之际，不远女色，及三夏为火土太旺，金水衰涸之时，不行独宿淡味所致，治用六味丸及益气汤去升柴，加麦门冬、五味子，或炮姜，或肉桂。


卷之二·医药篇二  ——————————————————————————————————————————————————————————————————————————————————————————

遗精  ***************************
梦遗之症，其因不同，治亦罕效。此病患之者甚多，非必尽因于色欲过度，以致滑泄。大半起于心肾不交。凡人用心太过，则火亢而上，火亢则水不升，而心肾不交矣。士子读书过劳，功名心急者，多有此病。其心一散，则火降水升既济，而病将自愈。凡病起于心，大都非药石之所能疗。先大夫少年极苦此病，盖用功过苦，名心太急所致。每临场则愈频，阳事少著物即遗，苦无可奈，将床蓆俱穿一大孔，以卧使其无著。是科发解，武林居停，邀其亲戚女客饮喜酒，相率观解元公书室，则床蓆有大孔，皆莫解其故，以为笑谈。一自发解后，梦泄便希，及登第后，则愈稀矣，予少年亦苦此，迨登第后顿稀，渐老愈减。于是益信此病关心，不可独责于肾。心病非药石所能疗，故治遗少良方也。
不梦而遗，谓之遗精。予年三十二曾患之，龟头时有精微微流出，昼夜常然。予初时惊惧特甚，人身中几许精血，而堪此涓涓不绝乎。医之高明者，慰予无害，但毋服涩药。予病以误服附子得之，知是火症，劝予凉补而勿热补，仍服六味丸加沙苑蒺藜、菟丝子及炒黄柏少许等药，将此病付之度外，莫置诸怀，如常将理，凡两年而始全愈。龙骨、牡蛎等药，从未入口。盖人身中惟气血周流斯快畅，岂可涩之使滞，虽得暂效，贻害实深，患者审之。予初有惧心，及两年间应酬如常，绝无倦态，岂此精与交媾之元精不同，故无大害耶。

痿痹  ***************************
肌肉蠕动，方书亦指为风。薛立斋独主气血虚热，不作风治，此论高出等夷。予向患指麻时，亦见此症，但补气血，不治其风，故不受其害。
予四十七岁，忽患小指麻软，时作时止，每夏愈而冬甚。素闻指麻当防中风，固讲求予防之法。有言宜法风化痰者，其说大谬。有言宜顺气活血者，谓气行则痰自消，血活则风自灭，其言近是。及读薛氏医案治蒋州判，中满、吐痰、头晕、指麻，先生云：「中满者，脾气亏损也；痰盛者，脾气不能运也；头晕者，脾气不能升也；指麻者，脾气不能周也。遂以补中益气汤加茯苓、半夏以补脾土，用八味地黄丸以补土母而愈。后惑于《乾坤生意》方云：凡人手指麻软，三年后有中风之疾，可服搜风、天麻二丸以预防之。乃朝饵暮服，以致大使不禁，饮食不进而殁。」夫预防之理，当养气血，节饮食，戒七情，远帏幕可也。若服前丸以预防，适所以招风取中也。予读之快然，确守先生之法，盖于今十有三年矣。
予既信服立斋之书，又遇海昌名医陈月坡，诊予指麻之症，议与薛合，将补中益气汤加减，令予作丸服之。医家守古方皆谓汤不可丸，丸不可汤，独月坡以汤为丸，殊是创见。予遵而服之，其力大胜于汤。予病后弗能胜劳，服前汤未效，自服此丸，遂觉劳而不病。然则古人所立汤丸之方，亦不必守胶柱之见也。
立斋谓指麻是脾气不能周，真确论。惟脾气不周，又不加意调摄，以致虚而愈虚，故忽有中风之症。若认指因风而得麻，而预饵祛风之药，以防之，真所谓招风取中矣。盖搜风等丸，多戕贼脾胃之药，断不可轻服。凡人脾气不伤，虽病可疗，若脾元一败，卢扁却走。《乾坤生意》等书，误人不浅，故非明理之儒，医书不可乱读。
凡臂痛指麻等症，粗工无不以风治，至于口斜、语涩、痰涌，更无不确信以为风者，薛立斋治法独推本于脾，而必以补脾肺之药奏效，斯真元元本本之论，不可为粗工道者。
立斋治高金宪两腿倭软无力，劳则作痛如刺，人皆以为风。立斋曰：此肝肾阴虚火盛所致。痿软者，真病之形，作痛者，邪火之象。用壮水益肾之药而愈。前症往往认为风，辄用发散，而促其死者多矣。
予己酉夏，应试南都，与姊丈吴公甫联社课艺，见公甫步履微有不便，云苦腿痛，精神固无恙也。听庸医之言，以为风湿，遂专服祛风燥湿之剂。形容日藁，八月间，见咯血之症，肌肉尽削，至冬而殁。即此验之，则腿足痠疼，不可概作风治，也益明矣。腿足皆足三阴部位，多系肝肾阴虚，法宜滋补，顾反服风药以耗之，宁不速其死！
王节斋云：凡中风偏枯麻木症之痰，必用南星、半夏。立斋云：先用前药清其痰，即用六君子之类扶胃气，痰自不生。若概用风药，耗其阳气，而绝阴血之源，适足以成其风，益其病耳。

感冒  ***************************
时师治人感冒，不论形气虚实，辄忌人参。不知古人论虚人感冒，不任发表者，服补中益气汤，夫参且忌之，而令服耆、术，有不惊而咋舌者乎。予初病外感，惮不敢服参，名医朱心园始教我助正疏邪，不妨并剂。及览方书，亦有触发，遂取补散兼施，颇觉相宜。后至黄耆与防风并用，亦未见壅闭外邪。大概医家立论不同，止有二说，一则谓外感之候，必须先散而后补；停食之候，必须先消而后补。一则谓攻补可以兼行。两说每致枘凿。予初亦不能无惑，乃后屡以身试，始悟。气体壮实者，可以散之、消之而后补。若气体虚弱之人，必先扶其正，而后可以攻其邪，一补一攻，邪气乃去。倘泥于先攻后补之言，则邪气未即去，而元气已先伤矣，可不戒哉！
凡人感风寒，医家必云，不治邪将入内，须及其在表而散之。殊不其然。予遇体中不快，或时发热，未审是外感，是劳伤，将补药、表药一概停止，惟避风静养、禁荤、啖粥以守之，恒得渐愈。盖外感劳伤病形相似，误药有大害。即曾误服紫苏汤数口，体便狼狈，每至夜分后，即自汗，大费调理，不可不慎。
外感肩背拘急，劳伤亦然，不可误认。其馀方书辨之甚详。
人感风寒，两背必觉拘束不快。及服表散药汗之，而拘束犹故，此荣卫伤而血气不充故也。若外邪犹未尽，而再表之，则受虚虚之祸矣。
立斋云：凡感冒咳嗽，若误行发汗过多，喘促呼吸不利，吐痰不止，必患肺痈。今人但遇伤风咳嗽，即服疏散之剂，请以此语为鉴。
凡恶风寒流清涕及寒噤喷嚏等症，只宜茹素避风，好自调理，不可轻服散风之药。《薛氏医案》中，载误服疏风药致体麻、痰壅，壮类中风，治以益气汤加门冬、五味而愈。可不慎欤。予腠理素虚，自幼畏风，风寒一袭，涕嚏随至，甚则发热，汗津津不止。少时不知医理，谓必先散其风，而后服参耆以实之。岂知愈散愈虚，外感益易。四十岁以后，方悟此理。遂以补中益气汤丸为常服之药。若值外感，但守服益气汤，而疏散之药禁不入口，茹素避风以守之，数日自愈，而元气不伤。要知腠理疏豁之人，即感冒亦不可轻易发表，慎之！慎之！
立斋论咳嗽云：肺气虚则腠理不密，风邪易入，治法当解表兼实肺气。肺有火则腠理不闭，风邪外乘，治法当解表兼清肺火，邪退即止。若数行解散，则重亡津液，邪蕴而为肺疽、肺痿矣。
又云夏月尤当服六味丸壮水以镇阳光。

痰郁  ***************************
凡痰火症时，师必禁用熟地，以其腻也。多用橘红、贝母、天花粉等药，以消痰，及凉药以降火。常观先贤用六味丸稍加别药以治痰而奏效。盖痰因火动，补其阴则火降，而痰自消，若专治其痰，脾胃先伤，而痰终难治矣。况又有肾虚而水泛为痰者，尤宜服六味丸。予常患痰症，不辍六味丸未见腻膈、助痰，而屡以得效。
立斋治痰，每言肾虚水泛为痰，法当补肾。予壬申秋，咳嗽多痰，自知因于色，遵先生法恪服六味丸，更不治痰嗽，月馀竟愈。时师治痰，最忌熟地，以为腻膈，是乌知箇中妙理哉？
归脾汤治脾而开郁，逍遥散治肝而疏郁，治郁此为妙剂。他药恐耗散元气，宜慎用之。

疟疾  ***************************
立斋云：大凡久疟乃属元气虚寒。盖气虚则寒，血虚则热，胃虚则恶寒，脾虚则发热，阴火下流，则寒热交作，或吐涎、不食、泄浊、腹痛、手足厥冷，寒战如慄。若误投以清脾截疟二饮，多致不起。按山疟久不止者，多成坏症。想不遵此治法，而医药乱投之故。予表兄沉鸿生孝廉，精神素旺，自闽游归，患山疟几一载，元气都耗，后疟虽止，而面黑眼黄，见者惊异，如是又二载，卒以鼓胀亡。先生指久疟为元气虚寒，信为确论。
立斋截疟，法以参、术各一两，生姜四两，煨熟煎服，即止。或以大剂补中益气汤加煨姜尤效。生姜一味亦效。
立斋治疟，与时师迥异。时师大都用黄芩、柴胡之类，谓必先散其邪，而后用补剂。予少时曾患此，虽不敢服清脾截疟等药，而所服皆柴胡、黄芩之剂。十四、五发方得止，亦甚狼狈矣。此病最忌生冷荤腥，使滋味淡泊，邪气自衰。予病时守戒甚严，疟止后，茹素者半月，馋极乃荤，以是脾胃顿开，饮食较未病前倍增，精神始旺。

杂治  ***************************
立斋治好饮酒而致脾虚湿热者，用六君子加葛根、神麴、山栀。盖葛根、葛花能解散酒，神麴能消酒积，山栀能泻火。然葛根、葛花解肌疏腠理，神麴伐脾、败血，山栀性寒，体弱人亦宜审用。王宇泰先生《准绳》中，载有饮酒发热人，治以补剂加乾葛，犹不禁其散，而极言治酒病者无如枝矩子之妙，此物一名枳椇，一名木密，俗乎癞汉指头，北人名曰烂瓜，江南谓之白石树。杭州货卖名密屈立，诗所谓南山有拘是也，树形似白杨，其子著枝端，如小指长数寸，屈曲相连，春生秋熟，经霜后取食如抬美。以此木作屋柱，令一室之酒味皆淡薄。赵以德治酒人发热，用枝矩子而愈，即此也。又曰此物苏州亦有呼为密六曲，徽州最多，呼为金钩子。九月有之，予留意遍访，尚未得见也。
立斋云：凡伤酒泄泻之症，若湿热壅滞，当用葛花解醒汤分消其湿。湿既去而泻未已，须用六君子加神麴，实脾土化酒积，此虽为酒而作，实因脾土虚弱，不可专主湿热。
古方治目赤，多用疏散寒凉之药，本体虚弱人不宜服此。予乙亥春，患目竟不服药，俟其势梢杀，即服四物汤加甘菊、决明等养血之药，三七方愈，虽无速效，而气血不伤。
予少时神气不足，患目每用目稍过，辄酸涩无光者累日，博考方书多云六味地黄丸可治目。予连服二、三料，目疾转甚，改服别方，补肾养气血之药，始得稍愈，后读《医学钩玄》，有目病不宜服六味丸辨，谓泽泻、茯苓渗水，山茱萸不宜于目，言之甚详。以予验之，此论良是。予从今思之，目病有属血虚，亦有属气虚者，予血固不足，气则尤虚。薛立斋治两目紧涩，不能瞻视，以为元气下陷，用补中益气汤，倍加参耆而愈。予悔往时不多服前汤，而专事于补肾养血，以致久不痊。治四十后以指麻，多服前汤，原无意于治目而目光渐亮，始信往时之误，予幼时患风弦烂眼，甚受其累，百药罔效。遇一陈姓医士，于长安邸授予白未药，令敷于眼眦患处，随敷随愈，取效如神，不肯传方，予略访之，云有吐蛔在内。吐蛔者，小儿口中吐出蛔虫，收干候用，其中想更有制就芦甘石配之者，真奇方也。
立斋引东垣先生之言，曰五脏六腑之精气，皆禀受于脾，上贯于目，脾者，诸阴之首也，目者，血脉之宗也。故脾虚则五脏之精气皆失其所司，不能归明于目矣。心者，君火也。主人之神宜静而安，相火代行其令。相火者，包络也，主百脉皆荣于目，若劳役过动，热乃妄行，又因邪气所并，而损血脉，故目病生焉。凡医者不理脾胃及养血安神，治标而不治本，是不明正理也。若概用辛凉苦寒之剂，损伤真气，将促成内障矣。
予中年患痔，点洗都不效。惟白萝卜煎汤，频洗差佳。近读《琅嬛集》中载经霜冬瓜皮同朴硝煎洗翻花痔，立愈。又法以白萝卜代冬瓜亦效。冬瓜未之试，萝卜已验矣。　
予座师茅五芝先生长公茅子京，偶于臀间患一毒，地非要害，直易视之，子京素知医，恐痛伤元气，辄服人参，其毒愈甚，发寒热，乃始延医，又遇粗工，溃后胸满，应服参耆，反不能多服，竟致不能收口而没。盖痈疽初起，先宜泻毒，而后议补，若补之太早，遂有此祸可鉴也。
凡臃肿、结核等症，世人多视为外科之症，而付之疡医。立斋以为此属肾水亏损，肝火血燥筋挛，法当滋肾水生肝血，用六味丸益气汤治之，其有胸胁等处，大如升斗，或破而如菌如榴，不问大小，具治以前法。
立斋论瘰疬，乃脾经血燥，当清肝火滋肾水，不宜令外科竟作痰治，多成怀症。
予年三十时，臀生一小瘤，根细如线，而头如豆大，越十年而渐大如荔，有妨跨马。予有鉴于决瘤之说，不敢医。常叹曰：吾年若六、七十，此瘤当如碗大，必妨行坐矣，奈何？既而叹曰：吾若得至六、七十，即碍行坐亦何妨。遂安意养之，及四十七岁时，偶擦伤瘤皮，水渗出不止，予惧其成漏，乃延潘慧峰商之。潘云：欲去此瘤甚易，塞此漏甚难，瘤去则漏自满矣。予不得已听其泊。潘以药涂瘤，甚痛，其肉尽黑，少顷血出津津，予甚惧且悔，不复求治，但求止血之药，越宿则黑肉已坚如石片，数日脱去，其根尚存如豆，水出仍不止。予复商之。潘云：不去其根，漏仍不可塞也。又以前药点之，痛甚，肉黑如初，次日复点，凡三次，内服托里散，每剂用黄耆五钱，旬日坚肉脱去，则根已平，仍服托里散，外用长肌收口药，绝欲息劳，以渐收满，肌肉完好。予之服药守禁，固勤且慎，而潘君亦可谓妙手矣。
予窗友贺立庵方伯常言其伯父贺岳精于医，刻有《医经大旨》。曾治一孕妇，蒋坐草，患小便不通，百药不效，愈饮愈饱，束手待毙。贺君诊之曰：此乃脾气虚弱，不能胜胞，故胞下坠，压塞膀胱以致水道不通。大健其脾，则胞举而小便自通矣。以白术二两，土炒，加炒砂仁数钱，别加一、二辅佐之药，服一剂小便立通，其神如此。予常记此言于怀中。壬寅岁，内人有妊，临月意同此症，医药无功，危甚。予以此法告于医者，喜医者虚心。如贺法治之，立效。遂举长子寅锡，予若不闻言，母子均殆矣。
予家有女流，患便痈，两拗肿痛不能起，疡医用散毒药十馀剂，以围药逼之出脓，肿痛愈甚。予查薛立斋《外科枢要》，此症皆因郁怒伤肝得之，治用加味归脾汤、加味逍遥散间服，遂遵而服之，不三剂而肿痛减半，六剂而起，药能中病神效有如此者。予孙孟溥，出痘，起发贯浆，俱如法，惟回浆太早，九朝左臂发一痘毒，医家通用清热解毒之药，不四剂而寒战咬牙之症作矣。医家泥于豆毒，不敢用参术，止用归耆，而尚欲兼解毒。予谓痘后气血俱虚，复以塞药伤脾，故见斯症。阳气已虚甚，即有归耆，亦何能济，而况尚兼清解乎，必无幸矣。于是详考立斋《保婴撮要》寒战咬牙门，用十全大补汤，即痘毒门初发时只用仙方活命饮一、二剂，旋用托里散，助其元气，则未成可消，已成可溃，设使气血不充，则不脓不溃，难以收拾。予于是断以已意，服十全汤三剂，而寒战止，再数剂而咬牙定，乃延疡医妙手，外治其毒，内服参耆归术不辍，凡匝月而全愈。当寒战症作，臂肿方掀，用药颇多疑虑。人参且不敢多用，而况白术，至于桂更不敢用至三分者，予叹曰：予生平服立斋之书。立斋不误我，岂独误此孩乎。即误宁误于立斋，遂决意用大剂参术加桂至五、六分，不惟寒战、咬牙之症得痊，而臂毒亦旋愈。立斋之治幼科，其妙亦如此。
余媳申氏多郁怒，忽患不月，腹渐大，疑有妊。医者视之，亦以为妊也。十馀月而弗产，诸症动见，乃始疑之。医者亦以为蓄血之症，时有欲下之者，众议以为体弱不能胜，止可暗消，于是久用行血、调血之药，而不敢用下血之药，竟弗效。厥后医药杂投，遂至不起。馀一日偶阅《震泽纪闻》载盛启东治东宫妃一案，大为悔悼，永乐中东宫妃张氏，经不通者十阅月，众医以为胎也，而胀愈甚，上命太医院盛启东诊之，一一如见，妃喜甚，及出而疏方，皆破血之剂，东宫大怒曰：早晚望诞育，而用此方其可乎，置之，数日病益剧。乃复召诊，启东仍疏前方，东宫用其药而禁其人，家人惶怖以为不免。越三日归，红棍前呼，赏赐甚盛。盖妃服药，下血数斗而疾平也。予媳病正与此符，当十月外，既确知非妊，即宜大胆下之，当可得生。惜医家无此胆，不亦伤乎！予倩孙培之得胡与辰金铅丸，有一比邱患山疟久不止，与一丸服之，减半，再与一丸，顿止。盖山疟属元气虚寒，金铅丸能助阳气，故两丸而竟愈也。予家有庖丁王姓者，生平多欲，年四十患脚痛，往针于茗上。予谓此足三阴虚，针无益也。数年后，患痰喘胸中痛，昼夜不能眠。予谓此肾虚，气不归源，峻补其下，则气自降。适名医陈月坡来诊，其持论与予略同。奈病者服陈药嫌其作闷，别寻粗工治之，大服降气宽中之剂，服后觉宽，宽后复发。病者尚以暂宽为效，信服之，以至于死，良可叹也。大凡此等病服药，初觉闷，久当渐宽渐愈。愚者嫌闷而别求宽药，死者比比而是。如脾虚者亦然，初服术必作闷，久则自宽。破气消导之药，服之觉宽，久乃愈闷，至不可救，病者不可不知。


卷之三·医药篇三  ——————————————————————————————————————————————————————————————————————————————————————————

品药  ***************************
人参，固补气，亦能补血，盖补气而血自生，阴生于阳，甘能生血也。王节斋谓：劳疾阴虚服人参过多者，不治，恐是一偏之论。盖节斋方论用参最少。与时师动必用参者，其弊相等。惟肺受火邪实热与夫阴虚劳极而喘急者，则忌用耳。予幼时参价甚贱，十五、六岁时，亦时服参，忆一两止价三钱耳。后曰渐腾贵，不数年，价即与银等，迨后，价益高，甚至三锾，东事败后，参之腾涌无足怪，前此何以顿贵耶？盖前此医者多不敢轻用参，每等于附子，用者少故价贱。后来服参如果，无人不用，且世俗日益奢，参之价势不得不日高，乃世变使然，亦可慨也！
乾地黄性寒，而鲜地黄尤寒，不宜单服，恐伤脾胃。鲜地黄捣取自然汁不见水，煎膏贮磁瓶，经年不坏。怀庆土疏而田多山泉，故质大而味厚，予曾陪巡怀庆，用意觅大地黄不可得，士人云：上等地黄一出，即为客人贩往苏州，本地止存次等者。谚云：出处不如聚处，信然。
黄耆之功不下人参，但性太绵密，能闭腠理，有邪者禁服，不如人参之补而能宣耳。然补益之功，似出人参之上。我郡岐黄家，多不敢用耆，惟恐误补邪气。王字泰先生用耆最多，予少病时，因服耆不多，终不能胜劳，而汗症莫疗。四十岁后，大服补中益气汤，计一岁服四、五斤，然后能胜劳，而汗症渐减。往时多服参而无济，后来兼服耆而始效。予故驾其功于人参。外科毒溃后，用生耆补托，予臀后生一瘤，医用药点去几成漏，每日加耆五钱于诸药内，服之竟得收功。
王节斋云：药之气味不同，如五味子之味厚，故东垣方，少者五、六粒，多者十数粒。今世医或用二、三钱，深以为非，吾地时师悉遵此法，独王宇泰先生及缪慕台用药五味子甚多。王先生治梦遗，单煎五味子膏一味，考《元和纪用经》五味子散止一味，近来儿曹苦梦遗，以五味子一味为丸，服之良效。又种子方以五味子、肉苁蓉各等分，丸服，则东垣之言，似亦不必拘也。
白芍药，为助脾泻肝之要药，治泻、补脾方中多用之。薛立斋独言有损于脾，罕用此药，想以其性寒耶。养生家审之。
凡汗症人，桔梗、薄荷亦不宜轻服。紫苏，人忽视之，其发散更甚，鲜者其力尤猛，非真有感冒不可混食，《本草发明》云：若下元虚及怒气上升，不可服桔梗、升麻。
砂仁能下气，凡中气虚人不可服。
石菖浦能通心气，养心丹中多用之。然心气不足者少用，以能散气也。
肾藏志，故补肾药中用远志。
菊花，清香妙品，又能益血祛风。点茶、酿酒俱快事，同地黄酿酒能黑发，作枕治头风明目，叶亦明目，香不减花，人不多用之何耶？
肉苁蓉、五味子各等分，加蜜丸，助阳、种子。友人言有奇效，予未之试。
泽泻一味，有医多用之，十剂而五者。薛立斋每言淡渗之药，不宜轻用。惟泄泻水火不分时，暂用一、二剂以分利，既分即不可渗泄，恐导损阳气，变成胀满之症，治者审之。
大黄极不宜轻用，因大黄妄下而致殒者，予目中盖屡见矣，即痢之初起，大概宜早下，然亦须审形症是强、是弱，而后斟酌用药。方书中原有老弱不可下之说，慎勿可轻。
仙茅助阳，原非常用之药，有人极赞其功效，予宦南安，檇十馀斤归以遗友，应大室方伯不受，复予柬云：此药有毒，能杀人。予遂不敢以相遗。尚容再考。
附子，信不宜轻用。予少患下元气虚，误服寒药，以致夜半气脱，虚汗大泄不止，飘飘似将绝者，心中惶惧，煎参附汤服之，用熟附至钱余，病虽少定而火症大发，旋患遗精，两载方愈。近年，曾因中气误服克伐之药，以致顿虚，参、术、耆等药服之，竟不应。遂于补中益气汤内加熟肘子三分，服一剂便觉腰热之病复发，后患鼻衄，左鼻管中时时有乾血，在内调养一年馀，方得愈，附子之气烈乃尔。若加于地黄丸内，则有众养阴之药和之，便不觉其热矣。
予常阅《本草》，成都节度张益州进豨莶丸，表颂其功用之妙不可殚述。及阅缪慕台《本草经疏》言，凡病人患麻痹、骨节疼、腰膝无力，由于脾胃两不足，非因风湿所中而得者，不宜服此。予深服其言。盖豨莶之性，轻扬而香，治风、治湿信有神功，断非补益之药，若误信而久服，必损神气。
向读《本草》，赞豨莶丸之妙，久服可以轻身延年。予初患指麻，人咸谓宜服此丸，予以为虽祛风而无伤元气，制之与补剂兼服。然心疑之，天下无祛风而不伤元气之理。友人徐显甫在燕，亦患指麻，单服前丸一月馀，精神大减，步履俱艰。遂改服补药一月馀，步履始得如故，乃知此药亦是耗损元气之物。《本草》之言，未足信也。
《本草》云：人知兰花之香，不知兰叶之妙，散陈郁之气，治消渴、利水道、益气生津、润肤逐痹。如此妙药，而人多弃之不用，可惜也，兰乃幽兰。
忍冬花，摘鲜者酿酒，清香可爱，此药久服可免痈疽等症。香而有益，不服亦愚矣。
枳实性烈而速下，有推墙倒壁之力，若中气不足者，虽兼补剂亦不可用。方书极言枳术丸之妙，予服之阅月，脾胃久伤，终身受害。慎之！慎之！
厚朴性亦猛厉，虚弱之人宜审用。《本草》言：误服脱人元气。予中气素弱，每因腹痛误用少许，即觉中气衰惫，无不立见。有时加于六君子汤中，亦觉大伤中气。要知此药，非纯善之物，即参、术同用，亦不能胜也。
藿香，须自种乃真。
吴茱萸、辛热气猛，下气甚速。要知吴茱萸酱虽快口，亦不宜常服者。
苏合香，甘温而性走窜，能散气，故蜡丸不宜轻服。
竹叶、竹沥，皆取淡竹者为佳。世多不辨，混取杂竹而用之，安能对症疗疾。又淡竹草开翠花者，俗亦名淡竹叶，乡人不识药性，有妄认以为是者，亦谬矣。
橘皮下气，脾虚人不宜常食。予常于中气虚时，偶服一、二片，即觉气虚不堪，以是知亦所宜忌。
龙眼肉，《本草》言，其能补心脾，功与人参并。若患心血少，以龙眼煎膏收贮，任意酒饮之。予少时，思虑伤神，后来每遇劳心，辄觉心中枯燥，几有心火自焚之象，服此膏屡效。
山楂，消肉食，亦疏肝气，亦去食积痰。然有积滞者，宜食；无滞，不可用。棠球大于山楂，其消食亦同，每见人造楂膏及楂丁，以为食用之供，脾弱人不宜混食伤脾。予中气素弱，每伤肉食，用六君子汤加山楂煎服，不觉其消，有时而畅，或胸中无食滞而误服前剂，即觉中气顿虚，乃知此药亦非和缓之剂，故参术不能胜其消克也。
人阴毛中生蝨，名八角子，贴伏毛根最痒，恼人。相传此蝨不医，延及头发眉毛，其人当死。治法以生银杏捣烂敷合毛上，隔宿其蝨尽死。予少年曾患此，用此法神效。有友为予言，生此蝨者，运会将否之兆。予患此之后，抱病十馀年，备尝苦楚，其言果验。
胡麻最有补益，古人称为仙人饭，配别药名胡麻丸。又方独制一味，为胡麻饼，用鳖色胡麻择净淘洗，摊于蒸茏内，以滚汤从上浇之。此药油最多，蒸茏下如丝流挂，久而不止，俟挂尽上锅蒸之，蒸熟晒乾，又如前法入蒸宠内，以滚汤浇之，又蒸又晒，九度乃止，牵捣为末，炼蜜为饼。饥时可以当饭用，酒下之颇香，甘可食，久服明目延年。但苦油多，不宜于溏泄者，亦不宜以茶汤下之。予游宦常携此，以充饥代饭。
神麴，能消面、谷等宿食，人皆视为和易之药，殊不知性亦克伐，能坠胎。予常误服，中气顿虚，故知亦不宜轻用者。
大麦芽，能消食如神麴，但能消肾水，不宜多用。
吴中所造豆豉，味美而不可入药，《本草》所载淡豆豉出江西。予宦湖西始尝此味。泰和产者良，其味亦有韵，可下酒，粗人不识也。
予家有仆妇，患小便不通之症，时师药以九节汤，腹渐满而终不通，几殆矣。有草泽医人，以白萝卜子炒香，白汤吞下数钱，小便立通，此予亲见之者。
薄荷性凉能散热，紫苏性温能散寒，皆散气之剂。世人不识药理，暑月每点薄荷汤代茶。紫苏以作饼、作蔬，忽为食物，不知多食大损人气。
香薷乃散阳气、导真阴之剂，真中暑方可用。今人畏暑，辄浸冷而快服之，适所以招暑而取病耳。若元气素虚，及房劳过度者，尤不宜服。立斋云：人有患暑症，没而手足、指甲或肢体青黯者，皆不究其因，不温补其内，而泛用香薷之类所误也。
丹砂、雄黄乃金石之药，非水飞极细者不可服，服亦不宜多。
元明粉性凉消痰，予曾听方士炼服，亦未见效，《本草发明》云：仙经虽备述其功浩大，若脏腑虚寒，脾胃气弱不可服，此为格言。
六一散，非盛暑中奔走极热不宜服，能损脾胃，盖此药乃利窍渗湿热之剂，误服之，则耗津液矣。
炉甘石煅过，治风弦、烂眼甚效。
乱发煅成血馀入药，最能补血，胎发更效。
麋、鹿是二物，麋乃鹿之大者。麋茸性热、补阳。鹿茸性温、补阴。麋角冬至解，鹿角夏至解，大有分辨。今人概指为鹿茸、鹿角而混用之，何耶？世上通行鹿胶不甚效，须加毛角数枝方有力。
鹿角胶，人皆以透明者为佳，殊不知毛角制就者，其色黑暗，品之优劣，全不繫明暗也。闻善制此胶者，将角入竹篮内，置长流水中任其流涤侯净尽煎之，则毫无渣滓，照之色如琥珀可爱。然渣滓涤尽，血气亦无存矣，亦何益于治病，徒为观美则可耳。
阿井之水相传是济水，其色绿，其性急而沉，其体较他水颇重。予曾至其井取试之，盖济性清而下，故阿胶能益肺降火，胶必得乌驴皮煎者，兼补肾脏，斯为合法。然世间阿胶，皆杂驴皮所煎，非亲制不可得也。
羚羊角，相传明目益肝。予因目病服之殊无效。
败龟板取其自死者，血肉尽渗甲中，气性全具，故佳耳。予闻之王字泰先生云：龟性最恋躯壳，故死后，其甲尚灵，可占吉凶。有人久服龟板，腹中滋生小龟无数，以此病死，确有证验。故王先生用药多不用龟板。
炼服红铅，实为有益。予之得延，藉力于此非浅。予往时病丹田气怯不能言，百药不效。遇一医家，以五气丹授予，才两、三服，即觉气充能言，其效如此。是后自畜鼎器，广收红铅制服。较之草根树皮，功真倍蓰。乌衣巷聂逆元之五炁丹，名闻海内。予曾服之，果效。李鸿胪进光庙之丹，予亦曾尝。有友张中吴以红铅制为一粒丹，用乳调匀，灌于鼻内，男左女右，以鼻孔向上仰承之，名为进大药，密室中避风，避劳，或三七，或二七日，淡味将理，断欲百日，果有奇效，能回阳助元，予曾两试之。
予生平亦甚得紫河车之力，炙乾河车不佳，性热动火。取鲜者，长流水洗去恶血，其淡红水不必尽去，再用酒漉一遍，沥去酒，入磁瓶封固，重汤煮之一昼夜，熟烂为度，配以药末，捣为丸。如药末多，仍加蜜。其药方，视人症候所宜，大约入补阴药中最合。有人谓河车性热有火，人不宜服，此说最误人。河车乃是补血补阴之物，何常性热。但以其力重，故似助火耳。配药缓服之，何能助火。胞上紫筋，有谓宜尽挑去者，非是，此乃自然之血筋，非恶血比，挑去则损功力。
秋石入药，必须水炼者佳。古人取秋露炼成，故名秋石。今露不可多得，惟以清水炼之。若火炼者，则精华已去，徒存盐质，恐未必能补阴。且盐湿亦难以入药。古方所指秋石，决指水炼者而言。
附子加于八味丸中，有地黄等阴药佐之，便不觉其热。加于补中益气汤中，其性便热。予曾加三分，服一剂鼻衄顿发，数载受其患。
古方用何首乌以赤白各等分用，今以得何首乌，一时难兼两种，勉强成丸服之，亦效。近来吾乡多不可得大者，若重二斤，便为奇货。出山西者最大，六、七斤者甚多。予宦于虔州觅此药，亦有重三、四斤者。但人言此药出越中者良也。他地所产服之多不效。予虔州所得以制七宝丹，功力果逊，人言或者其然。
七宝丹古方服之甚有益，加杜仲四两，名八珍丹，人称其更佳。此药若得大何首乌重三、四斤者，更得赤白相配恰合，则功力当更有大焉。


卷之四  ——————————————————————————————————————————————————————————————————————————————————————————

养形篇上  ***************************
人身中精气虽分阴阳，然真阴真阳原有互根之妙、相生之理。天下未有真阳固密而阴精不足之人，亦未有阴精充满而元阳不壮者。但燥热之阳，乃能伤阴，沉寒之阴，乃能伤阳。经固有少火、壮火之别，则阴可类推矣。至若饮食、药物之阴阳，积寒、积热，必能伤气伤精，又不可不慎，阴阳均不可偏。然凡人调摄，则助阳必兼助阴。阳辟则火也，阴辟则油也，火，有气、有形而无质，油则纯以质用矣。气非形质则无所附丽，厚其形质，元气乃充，故如萤者此火，燎原者亦此火。火原无衰旺，因所附以为衰旺。吾人日用饮食，总是补之以味，总是补其精，精补则气自足，若舍形下之器，别无形上之道。
补虚助弱，用药概须温和，久服自能奏功，乃无留害。如知母、黄柏之属，太寒伤气。桂附之属，太热伤精。即有阴虚劳瘵，亦宜投以清和之剂。若折以苦寒，火未必退，脾家元气先伤。即有阳虚怯弱，亦宜佐以温养之方，若助以辛热，少火未生，壮火先灼，养生者慎之。
人身如天地，和煦则春，惨郁则秋，春气融融故能生物，秋气肃肃故能杀物。明乎生杀之机者，可与论养生。
心为一身之宰，脾为万物之母，养心、养脾，摄生最要。
王节斋云：凉风、寒露、雾湿气，体弱者常须避之。汗出及脱衣去袜之时，莫当风取凉，最易感冒。恼怒尤忌之，酒后亦忌当风取凉。脱中袜后，便用手多磨擦，令毛窍闭为妙法。予生平确守此忌，盖气血本虚之人，又以不慎招外邪，再伤其气血，大非所宜耳。
予病时，俗人相慰云：常病大仙。予时笑以为迂，后见强壮者，忽登鬼籙。而多病者，或得绵延，始信恒言，却有至理。盖无病者，以有所恃而纵恣。常病者，以有所惧而冰兢，故得失相反如此。予当年筮病得《否》之九五曰：「其亡其亡，繫于苞桑」意，正与此合，慎之时义大矣哉。
频浴亦非病者所宜，能耗元气。
予生平有满奋之畏，然有时冲风行路，虽大风不感，有时坐卧閒居，偶微风竟病。予深维其故，盖行路时精神勇往向前，我气胜，故风不能入。坐卧时，精神懒散，则腠理疏，故风得袭之耳。风中尤不可睡，睡即腠理开，邪最易入也。
予中气为误药所伤，遂觉虚弱，不能耐饥。丁巳岁，随同邑卿大夫谒上台，谈三邑田粮事，日旰不了，予受饥一时中气虚怯，倦怠自汗，服补中益气汤数十剂，中气方稍稍复然。自此，益不能耐饥。予每出必以乾粮从，而对客多不便食，予乃制补脾药为大丸，日携之囊中，偶值饥不得食，即服数丸，腹便果然。予历宦途二十载，而脾胃不受病者，赖此药之功。
体弱人，每事当知所节，节欲、节劳、节饮食，此其大要。子瞻云：伤生之事非一，而好色者必死，人当好色情浓时，特提死之一字，敌之可得衰减，凡用心、用力及用目、用耳，一切事稍觉其劳，即便却去以节省之，稍息再劳，庶不至受病。若待病而后调之，费力多而取效难矣。失饥伤饱，脾胃乃伤，养生家有言，未饥先食，稍饱即止，此是保脾胃良法。然世途中人，安能如此惬适，但常存此心，便不至于大饥大饱，以伤天和矣。
醉之为害，不可胜言。其于节欲更须戒醉，醉后最易犯欲，《内经》言，醉以入房，养生大忌，能致百病。盖醉里乾坤，另一光景，生平瑾凛，顷刻恣睢，尊生一念，遂置度外，故摄养家切忌纵欲。
凡人患脓颗疖子，虽曰湿、曰热、曰气血不和，毕竟还是气血有馀，故少年人多患此。予弱冠前亦然，及病以后永无此患，想气血不旺之故也。至若痈疽之毒，则有所以致之，有因心怀郁结者，有因好饮火酒，喜炙爆者，有因阴血涸者，不可不慎其因。昔王损庵先生曾对予言，人参养荣汤若人终身服之，可永免痈疽之患，盖以能调和气血也。忍冬藤时时酿酒服之，亦可以解此。
古人言，毋以脾胃热冷物，毋以脾胃软硬物，毋以脾胃熟生物，可谓至言。
暑月，劳役于暑中及炎房逼浅受暑而病者名中喝，其避暑纳凉于深林大厦之间而病者，名中暑。摄养家于三伏之候，但居于宽厂稍凉之处，使不至中暍即已。切不可因热贪凉，处于阴寒之地以为怏。暑中劳役非人情所乐，此必出于不得已，然后利与此身亦须稍分轻重，至于遇凉招疾，乃所自取，于人何尤。
四时偶遇怪风，切须谨避，《内经》所言厉风殆谓此。《内经》论风之为害独详。要知避风亦是摄养家要事。古云：避风如避箭，避色如避仇，真药石之言也。风固宜防，露尤须避。风属阳，露属阴，阴气中人最易得疾。故夏月不宜久坐露下纳凉，秋来多致患疟。每日将昏时即有露气，其气能直透房栊，故夜卧须闭窗而后睡，次日体自舒健。
谚云：早饭要早，中饭要饱，夜饭要少。语语皆格论。空腹莫多言，最能伤气。中午必须饭，饭必满量而止，则神气自旺。晚餐微酣，不可过醉，亦不可过饱，自然神清气爽。
予少年血气不足，十日九病，自虑不能老，幸延残喘以迄于今，中丞、给谏两兄，生平精神大旺，竟年不满六旬。盖予以病，万分加意保摄，所以得全其生。两兄役役世法中，药饵调摄不知为何事，以有所恃而促其算，予病原因于色，后来极其节欲。腠理虚不禁风，坐卧必于屏风处，不敢肆，觉饥即食，觉寒即衣，觉暖即减，觉劳即息，不敢强力以作，生平药饵无一日辍，初未知医药，颇有误，后识岐黄妙理，大得其益。居官甚有碍于调摄，上鉴两兄皆以劳心政务得疾而殒，故未老即挂冠，予之重养生也，盖如此。
晋候求医于秦，秦伯使医和视之，曰：「疾不可为也，是谓近女室，疾如蛊。非鬼非食，惑以丧志。」公曰：「女不可近乎？」对曰：「节之。」而引乐以为喻，谓「五降之后不容弹矣。于是有烦手淫声，滔埋心耳，物亦如之。至于烦，乃舍也已，无以生疾。」又以六淫配六疾，曰：「阴淫寒疾，阳淫热疾，风淫末疾，雨淫腹疾，晦淫惑疾、明淫心疾。女，阳物而晦时，淫则生内热惑蛊之疾。今君不节、不时，能无及此[乎]！」要知女色不能绝，必须节之。淫则犯两疾，人皆知女为阴，不知其外阴而内阳，玄门亦有取坎填离之说，故好色最能伤阴，以其热也。凡人独宿书斋，自有一种清明之气。日与妇人作缘，便觉志竟昏愦，故谓之惑疾。子产聘晋问疾叔向问焉，子产谓：「君子有四时，朝以听政，昼以访问，夕以修令，夜以安身，于是乎节宣其气，勿使有所壅闭湫底以露其体，今无乃壹之则生疾矣。」盖壹与节相反，壹则耽于女色，而听政访问诸务俱废，安得无疾。然则吾人应酬交际，小劳其身，不能以了世法，亦所以节宣其气，而养生调性之道也。无论一于好内者之必生疾，即一于安逸者恐亦非保身之道耳。古人之言不可不省，清净家尊老氏守中之说，大都心息相依，以神御气，而守之之处，言人人殊，有主脐下一寸三分者，有主脐上一寸三分者，有主脐内一寸三分者，有主性门脑顶者，有主极阴毛际上空穴者，总不如脐上一寸三分之说为正。此是中宫，心肾交通处，试一凝神，其际便觉浑身和暖，此其验也。中州武弁越效忠，年已七十，精神强旺，提戈上阵，犹同少年。传予一法则，守眉心，此从来无人道及者，每凝神其际即觉满口津生，此亦可异，则此法或秘传也。此君与流贼战殁，可惜。
彼家之术有损无益，除非练习其心，如所云：「枯木倚寒岩，三冬无暖气。」然后可至此地位，岂凡夫所可到，而顾浪言採药哉？色心一动，金水暗消，非徒无益而又害之，此病家所宜切戒者也。
丙申岁，有一老人到禾，自称一百二十馀岁，即昔之王钺先大夫邀住硕宽堂者累月，其人状貌雄伟，乃白社日所生，皮红发白，果似高年形象，叩之亦无他秘诀，惟有掐龟之法，未必果佳，又极赞茯神香附二味丸方，为延年之药，此方《本草纲目》中载之。又每戒人勿坐冷石，葱有两丫者，勿食，啖饭以白米为佳。
王圣俞会心言，有云伐天和以成就世事，辟犹割肉饰俎，刺血染裳然，究竟成就亦归虚幻，徒自伐其天和而已。语有之，宁可疏慵乖物议，莫将性命当人情。此二言可书座铭。
幽静之趣，最宜于山居。然孱弱之躯，即山居亦有不宜处。山中多岚湿、云雾之气，久处能伤脾气。予宦延平，署在山麓，是春患脾泄、小便黄涩之症，胸膈不舒，饮食顿减。近年，借隐苕上之妙喜，亦在山麓，所患复如是，俱服八味丸、补中益气汤，间服清暑益气汤而痊。若多服分利之剂，则误矣。
人身中，惟心肾不交，百病生焉。造化至春，天气下降，地气上升，是成三阳泰卦，而万物萌生。人若心火太炎，则天气不降矣。肾气不盛，则地气不升矣。是为否象，精气何从生？心君火也，火性炎上，故念一起即火炎，念若灭即火息。吾人有一时无念者乎，此火所以日炎，而水所以日涸也。若常常止念静观，则心气自降。心气常降则肾气自渐升，而还泰象矣。朱大复先生教人心常放下，目亦常向下。上者降则下者自升，亦交心肾之法也。
脐之内两肾之中，有一窍名命门穴，乃生气之源，吾人生身立命之蒂也。常冥心内照，使心常在肾，此亦交心肾之法也。
每见卵中雏，最初生目而后有首，以及子身。目虽窍于肝，而瞳原属肾，此天一生水之义也。人之机神尽在目，故目疾犯色，光乃不复，此立竿见影，不可不慎。
古人分一身之气为三焦，予亲验之而信。予初患下气虚，觉丹田无物者然。继患中气虚，觉中宫无物者然。或有时中虚而下痞，有时下虚而中痞。有时服消导、破气之药，则中气顿陷于下。觉中虚而下反实，乃知气有分属，固如斯其有界限也。
酒色同为伐性斧斤，戒色困难，戒酒尤不易。予葆摄甚严，却远帷幙动经岁时，独是斜阳挂树，瞑色入窗，思欢伯甚亟，非此便觉无聊。乃知远色尤易，断酒极难。郭子云：三日不饮酒，觉形神不复和。若能少饮，养血壮气未尝不益人，其如相知晤对，举盏忘怀，有不酩酊不休者，可奈何！予生平颇善摄生，独苦不能戒酒。
人设醴以诱猩猩，猩猩明知而故犯，人笑其愚，吾侪亦明知过饮伤人，而每至酪酊，而不觉其异于猩猩者几何。予窃见多饮酒而少食谷者，往往不寿，尤非所宜。
凡人形体壮伟，不慎酒色，多有卒风之症，而每得之于劳怒。盖劳则元气顿虚，而虚火暴炽，怒属肝木。《经》云：岁木太过，风气流行，风木一类，故怒则肝火炽而风即随之也。又忧惧亦能致此病。予侄申锡在燕，适值戒严，忧惶兼以多愁，竟卒中而亡，年止四十七岁耳。予患指麻时，彼亦患指麻，皆以此病为忧，予以慎疾得延，彼以不慎不免耳。
郁怒伤肝尤甚。盖郁则火，内遏肝血，燥而大风发，多致卒中之症。故广识平情，养生要务。
丹溪先生云：肾主闭藏，肝主疏泄，二脏俱有相火，而其繫上属于心，心为君火，为物所感则易于动，心动则相火翕然而随，虽不交合，其精亦暗耗矣。故童子未室，亦有肾虚之症。又《精血篇》云：男子精未满而御女，以通其精，则五脏有不满之处，异日有难状之疾。治法亦兼用益气汤、六味丸二药。为童子者，何不安心静守数年，以储一生受用，而甘虚丧此先天一元真气耶，亦愚甚矣！
养生者，贵开发其生机，生机一发，则源源不穷，此谓浚于不涸之府。生机有二，使此心常自怡适，而不以忧郁窒其生机，一也。助养脾土以滋化源，则四脏都有生气，二也。若不知此机括，虽日报补益良剂，所补曾几何？
丹溪先生云：天地以五行更迭衰旺，而成四时，人以五脏六腑亦应之而衰旺。四月属已，五月属午，为火大旺，火为肺金之夫，火旺则金衰。六月属未，土大旺，土为水之夫，土旺则水衰。况肾水常借肺金为母，以补其不足。古人于夏月必独宿而淡味，保养金水二脏。《经》曰：冬藏精者春不病温。十月属亥，十一月属子，正火气潜藏之候，必养其本然之真而为来春发生之本，若于此时不恣欲以自残，至春升之际，根本壮实，何病之可言哉。要知冬夏二季，壮年宜寡欲，老年宜绝欲，斯为摄生之道。
《内经》云：肾有久病者，可寅时面向南，净神不乱思，闭气不息七遍，以引颈嚥气顺之，如咽甚硬物，如此七遍后，饵舌下津纳气。自是玄门要领。后世千门百窦，总不能出此范围。
《内经》云：暑当与汗皆出勿止。又云：夏暑汗不出者，秋成风疟。要知盛暑汗出，乃时令使然，非泄气散液之比，常于暑月夜卧闭窗汗出淋漓，次日反健。若卧于凉处，次日必倦，即此可知。故盛暑避于阴凉之地，虽一时快意，必至成疾。虽然，若奔趋名利，酷暑褦襶以致大汗不止者，其泄气伤生，又不可同日道矣。


卷之五  ——————————————————————————————————————————————————————————————————————————————————————————

养形篇下  ***************************
饮食但取益人，毋求爽口。《本草》须常考订，毋食病体相妨之物。予脾胃素弱，平生不多食生冷瓜果。虽佳品在列，未尝朵颐。油腻炙爆，亦不敢食。一切难消之物，俱兢兢慎之。故能保此残喘。纵口腹之慾，而不自惜其身，不可谓智。
凡炙爆煎炒，病家最忌，助火销阴，损人不浅。即平人亦不宜食，肿毒、牙疼诸症半因于是。
北方人以面为命，食面方饱而有力，食米即弱。则面乃大补益人之谷。但《本草》言其拥热，少动风气，则亦不宜多食者。至若南方面更为助湿，所宜禁食者也。
北方薏酒，原非薏酿，皆以黍米为之。黍气薄味清，初饮似清冽，然味薄易醒，不至如南酒之动火生痰也。
酒能少饮，益人甚多。一遇饮至醉，则伤人不浅，多少之间损益霄壤。
河豚鱼最发病，摄养家尤不宜食。
酒与茶杂饮，能致酒积。予见人多杂饮，独予守戒甚严。北人禀厚与南人大不同，常见北人于暑月以冰为命，饮之自谓有益。冰果、茶、酒相兼杂下，而脾胃不伤。南人寓北者，罕见有此。
牛乳同酒饮，此常事耳。薛立斋云：酒不可与乳同饮，岂指人乳言耶？然两者同饮，亦往往见之，想不知应忌耳。
予每遇冬月，常以热酒饮乳酪。己酉，在南都有方土，令予以牛乳下丸药，原不言与酒同饮。予不耐膻气，急呼酒饮之，乳下喉未全到胃，遇酒即凝，膈上遂苦痞闷有妨饮食，消导俱无效，大是可忧。予精思之，此乃乳滓质凝于胸前而不化。酥者乳之精华，取酥与消导药同饮，当得去此碍膺之物。遂如法治之，果一服即消，物理相制之妙如此。
人皆指西瓜能辟暑，生冷中不甚忌之。殊不知暑中奔走后，觉胸中热气填塞，浸冷食之，信可避暑。若晏坐高堂，日以为常供，则有损脾胃，秋来疟痢当防。
生姜秋不宜食，泄气损寿元。盖秋味辛，辛乃秋之本味，故忌之。
枸杞叶作茶嚼，治消渴强阴，解面毒，何不以代茶。桑椹晒乾蜜丸服，开关利窍，通血脉，安神魄，聪耳明目。又绞汁熬稀膏，蜜调服，能去火毒，解金石燥热，止消渴。《本草》著其功效如此，人何不多取而服之耶。採桑条作寸断，炒黄色，煎汤可以代茶，最益人。
五加皮，《本草》原言取皮用。今人多摘其芽，此未可解。
胡椒大热，《本草》言多服损肺走气，又能发痈疽，大损阴气，所当痛戒。
饮茶宜热，冷则聚痰，多饮则少睡，久服则消脂。茶味最清香，令人嗜饮。然虚弱人，止宜候渴而饮，适可而止。若亦欲慕清客之名，勉强饮啜，所损脾胃不小。《序》云：释滞消壅，一日之利暂佳；损气侵精，终身之累斯大。此可谓嗜茶者之戒。
橙皮多食伤肝气，不宜与猪肉同食，发头旋恶心。
莲子生食微动气，干食作闷。鲜莲亦不宜多食，终是生冷。惟煮食养神。予时食此不辍，和米煮粥，禁津泄、清心，治腰痛止痢，磨作饭令肢体强健。生食须去心，否则恐成霍乱。
藕煮食最益人，同蜜食令人腹脏肥不生诸虫，秋伺予以此作蔬下酒。
菱性冷，不可多食。煮食则不冷。然作闷不益人。《本草》言冷脏，损阳气，痿阴，饮热酒可解。熟食作闷，亦用酒消。
慄能益肾。然生食发气，熟食滞气，惟风乾者佳。
枇杷能润五脏，然多食发热生痰。
甘蔗共酒食，发痰亦伤脾。
沙糖与鲫鱼同食，成疳虫；与葵菜同食，生流澼；与笋同食，不消成血瘕。
龙眼肉，《本草》言其补益心脾，功与人参并，闻华亭陆平泉宗伯，年几及百，平日常食龙眼不辍口。予少年多食此果，老来食之齿辄痛，以是不能食，但常服龙眼膏。
柿不可与蟹同食，此人所知也。《本草》言，红柿忌与醇酒饮，易醉人，且患心痛至死。席间常设红柿，易于同酒饮，此不可不知。
乾柿气平不寒，食之无害。
石榴味酸、性滞，能恋膈成痰，不宜食。
胡桃甘温能补，然动风痰，助肾火。
白果多食，动风作痰。小儿食之发惊。《本草》言如食一千，令人少亡。此果尽可不食。
杨梅性虽热，亦有消食下酒之功。
榛子大有益，宜食。
梨性流利下行，虽能消痰止嗽，多吹令人寒，中血虚与脾虚者忌食。
丹溪云：饴糖大发湿中之热，以其甘能滋湿，湿以助热也。
《本草》去：麻油煎炼饼食与火无异，齿痛及脾疾人，切不可食。
世人皆言糯米补人，考之《本草》云：主温中，令人多热，久食令人身软，发心悸。又云：多食令人多睡，发风动气，则不如粳米多矣。
大豆性本平，炒食则热，作豉则冷，作腐则寒而动气，煮汁则凉而解热毒。
黑小豆即俗名马料豆，最益人。
赤豆利水逐精，久服虚人。
绿豆，肉平而皮寒，脾弱人亦不相宜，花能解酒。
蚕豆虽发气，而能调荣卫。
醋切忌与蛤同食。
白莱菔大能下气，耗血，消食，较之药物更迅厉。中气虚者，切不可食。予常受其害。煮食又多停膈间，成溢饮之症，总非佳品。其子更甚，有推墙倒壁之功。
葱白通阳发散，更胜于他药。气虚人勿服。予常受其害，能令头汗津津不止，且动火，不可轻用。
韭大益人。五月勿食。与牛肉同煮食，生寸白虫。同蜜糖食，杀人，此易犯者，谨识之。
胡蒜生啖伤肝气，损目。久食伤脾肺引痰，养生者节慎之。
茄子性冷，多食损子。白茄蒂与何首乌阴乾，白茄蒂7枚，何首乌各等分，煎服，治对口疮。
芹菜养精，益气，保血脉，令人肥健。嗜食常用最佳。
药菜性冷而滑，不可多食。不可与醋同啖，令人骨屡。温疫病后食之，多死。
经霜冬瓜皮同皮硝煎汤洗痔，极效。如无冬爪，白莱煎代之，此予所亲试而效者。
井华水，平旦时未曾打动，第一汲者，与诸水异。其功广补阴虚、清头目。盖天一真气浮结水面而未开。以造酒醋亦不坏。
秋露水，清金降火。予曾取以酿酒，其鲜甘之味，难以名状。
脾弱人宜饮河水，得土气乃佳。不宜久饮山泉，气寒伤脾。
人乳，虽养血妙品，然滑肠，脾弱人亦不宜多服。
牛乳与热酒点服，味甚佳。有言其补益者，有言其助痰者。想少饮则益，多则助痰，理或然也。
羊肉补益之功至与黄耆同，然性易凝结，脾弱人真火衰微，薰蒸力少，难于消化，不食为稳著。
犬肉助火兴阳，阴虚火动者，不宜食。其肉较豕颇觉难化，不宜炙食，令人渴。同蒜食损人。
猪肉性热助火，生痰，不宜多食。小儿尤宜戒之。
猪腰子性冷，久食令人少子。冬月不可食，损真气兼发虚壅。
兔肉不可多食，伤元气，绝血脉，损房事，不可同姜、橘食，不可同白鸡肉食。兔死阁眼者，勿食。二月食之，伤神。
鹿肉多食，能动人痼疾。
《食戒》云：鸡具五色者，食之致狂。六指玄鸡、白头家鸡、及鸡死爪不伸者，凡鸡无故暴死者，食之并伤人。合水鸡食，作遁尸；合鱼汁食，成心瘕。又不可合胡蒜及李子食，不可合犬肝肾食，不可合芥菜蒸食。有风疾者，不可食雄鸡。
鸡子和葱食，短气。同鳖食，损人。
雉久食令人瘦，发痼疾。不可合胡桃、荞麦、香荩、木耳等食。自死爪不伸者，食之杀人。春夏不宜食。丙午日勿食。此禽益少损多，食者慎之。
绿头鸭，白眼者食之杀人。忌与鳖肉同食。
鸭卵滞气，灰食则无妨。
野鸭不可与木耳、胡桃、豆豉同食。
鹅能动湿，疽病与水肿忌食。俗云能动风，鹅子虽补中益气，勿多食。
麻雀不可和李子食，亦忌与酱食。
鸽肉能减药力，服药人不可食。
七月不宜食生蜜，恐暴霍乱。
多食蚬发嗽，冷气消肾。
鳖肉合乌鸡食，成瘕。合鸡子食，杀人。合苋食，生瘕。合芥子食，发恶疾。三足者，赤足者，腹下有十字、王字、五字形者，头足不缩者，目凹陷者，腹下红、有蛇纹者，及生旱地者，俱有毒，不可食，中其毒者，蓝汁可解。
蟹性冷，伤脾胃，多食发风疾。未经霜者有毒，足斑目赤，独螯、独目、或两目相向，腹下有毛，腹中有骨，六足、四足者，并有毒，不可食。中其毒者，豉、蒜、冬瓜、黑豆、紫苏煎饮，并可解。
蟛螖伤脾不宜食。（螖音越）
淡菜虽益人，然多食亦令人目闇头闷。
鲫血虽益人，然多食亦能动火。忌与猪肉同食，又忌犯天门冬。同芥菜食，成水肿。同沙糖食，成疳虫。忌同猪肝、鸡肉食。二、三月忌食头。
天行病后忌食蛏，又忌食鲤，再犯即死。有宿瘕者，勿食鲤，亦忌天门冬。治鲤须去黑血及脊上两筋。有毒，误中者，浮萍可解。鲤鱼子不可同猪脾食。鲤鱼鮓不可同豆藿食。
有疮者忌食黑鱼，令人白瘢。
患疳痢者，不可食鲂鱼。
鱓性大温，多食令人霍乱，亦动风气。
青鱼忌与葵、藿、葫荽同食，亦忌苍术。
鲈鱼不可与乳酪同食。
鳗鲡水行昂头者，有毒。
虾不宜多食，发疮动风。又一种无须虾，及煮色白，腹下通黑者，并有毒。作鲜能毒人。
食馄饨过饱，饮馄饨原汁，即消。食一切肉过饱，饮熟食店中所储原汁，亦可消，盖店中所储之汁以之煮肉，一滚即烂，故店家珍重此汁而藏之，以此消肉有至理焉。凡吃某物过多停滞者，即烧此物成灰，存性，服之即消，有人食乾柿过多，欲死。食以柿霜，即愈。市上索粉中多杂以小粉。食此过伤者，饮以黄浆立消。予向以酥消牛乳之停，总此一理耳。
申元渚司马云，吴中何公良俊之父，年百岁余，问以服食调养之法，何云：别无他法，惟每辰食糯米团子而已。世俗多言糯米补益人。考之《本草》又言，其性热不可多食、久食。是未可解。
曾览高氏《尊生八笺》，注：萱草花苗皆可作蔬食。千叶者食之杀人。予向戒不食。后见北路所种多千叶者，心疑之。予家园中有千叶花，人多采食之，绝无恙。予因谛审之，此花地瘦即单叶，地肥即变千叶，原非两种。高氏之言，盖承讹非亲试也。


卷之六  ——————————————————————————————————————————————————————————————————————————————————————————

续养形篇上  ***************************
五穀皆补养脾气之物，一煅成灰，反能消食者何？盖火能软坚化物，烬从火化故也。诸灰能消食，亦能伤脾，功用不减于山楂、神麴，不可忽之，以为食物而多服、常服也。
予半百时，微有怔忡之意。若犯房室，则是早怔忡特甚，即不犯房而不远女色，或其寝未免动火，则亦微觉怔忡，但不甚耳。如独宿，则泰然。自六旬绝欲以来，此病遂愈，即劳心亦不发。要知心肾一脉相通，怔仲之症，未可专求之心也。
已卯冬仲，予患沿爪出水而痒，有友教予：频以重石压之，压出血水多多许即愈，不复作脓、作痛。其效亦神矣。
粤东陈探花讳子壮者，专服黑小豆。初一日服一粒，初二加一粒，以后渐加至十五粒，至十六日则减一粒，以渐而减，至次月朔又服一粒起，如是循环无穷，用白汤生吞下，不为末，久久大得益，补肾、乌须发，大有奇效。
泉州黄宗伯讳汝良者，年九十馀，犹然精神不衰，饮啖如故，平日服补中益气汤、还少丹二药，故是佳品，宜其得力。还少丹与打老儿丸相同，止少续断一味。
予同年朱司寇广原第二子讳茂昭字子藻者，少年时眉绝少，有风鉴相之云：如此好眼，若有眉称之，必得骏发。子藻每从人求长眉之法。有一方士，自言有药，但服数釐，眉即生矣。遂进末子药六、七釐，戒以服药后，切须避风。服之夕即有汗，偶值有贼至，乃出庭除，及归寝，大汗不能止，绵被俱湿透，几至亡阳，遂大惫，自后服人参数十斤，补药无算，闭户调理十馀年，始得复元。后亦不寿。药之不可轻服也如此。或云：此药是闹羊花，未知是否，方士已遁，莫可问也。
寝卧不得多言笑，譬五脏如钟磬，不悬则不可发声。（以下出《昨非斋目纂》）
养性之士，唾不至远，行不疾步，耳不极听，目不极视，坐不久处，立不至疲。先寒而衣，先热而解，先饥而食，先渴而饮。不欲甚劳，不欲甚佚，不欲多啖生冷，不欲饮酒当风，不欲数数沐浴。不欲规造异巧。冬不欲极温，夏不欲极凉，大寒大热、大风大雾皆不欲冒之。五味不欲偏多，酸多伤脾，苦多伤肺，辛多伤肝，咸多伤心，甘多伤肾，此五行生剋，自然之理也。
《太素·丹景经》曰：一面之上常欲得两手摩之使热，高下随形皆使极匝，令人面有光泽，皱斑不生。行之五年，色如少女。先当摩切两掌令热，然后以拭两目，又顺手摩发，如理栉之状。两臂亦更互以手摩之，使发不白，脉不浮。

续养形篇下  ***************************
蛎黄肉，《本草》载甘温，煮食治虚损调中，治丹毒，酒后烦热，止渴。炙食甚美，令人细肌肤，美颜色。海错大约多损脾，独此补益且其味亦冠海错，予于闽中，备尝海产，无如此味之佳，但煮食，腥气不堪，必以厚味先煎后煮，乃佳耳。炙者罕见，惟于泉州有一友，见饷乾者，其味果佳，大胜淡菜。粤东亦有此，颇大而味不佳。
水□即芹菜，《本草》载甘平，养精、保血脉、益气，令人肥健嗜食，《本草》中佳品也。但生于水田中者，多有蚂蝗匿其中，难于选择，不可轻食。《本草》又云：水芹生黑滑地，食之不如高田者宜人，名白芹。余田者皆有虫子在叶间，视之不见，食之令人为患。
石耳生于石上，故名。《本草》载甘平，久食益色，至老不改，令人不饥。又云：明目益精，作茹胜木耳，盖佳品也。此品入素蔬，平平耳，以之煮肉，则味绝佳。予于九江时食之，盖产自庐山者。
丝瓜之性，世俗相传以为至寒，食之败阳。及考《本草纲目》则云甘平。又载《生生编》，指为暖胃助阳。抑何相反之甚也，窃观《本草》载：此瓜除热、利肠、去风、化痰、凉血、解毒，治痔漏下血等症。又载其通经络、行血脉。则知此瓜应是甘凉之气味。若曰助阳则何以凉血、解毒。若曰性冷，冷则凝，又何以通经行脉，确然甘凉，吹之无损。
冬瓜，俗传为暖肚之物，考之《本草》，甘、微寒，大能散热毒，利小便，则非暖腹可知。
黑小豆，《本草》所不载，止载大豆，及《纲目》注何首乌有用黑小豆蒸曝之语。世传黑小豆方药功用甚盛，不知《本草》何以独遗，惟《食物本草》载一种黑小豆最佳，陶节庵以此豆入盐煮熟，时常食之，谓能补肾。要知此豆功用更胜大豆也。又皇甫《本草发明》载，黑小豆即藿豆。《本草》只言黑豆小者入药，并无马料豆、藿豆之名，盖即此豆是。也。此豆北方最多，以之喂马，故名马料豆。贩此至者，只至常州而止，并无粒豆到三吴，觅之苦不可得，是不可解。往时，吴中少马，故此豆不来，今大乱之后，北马在三吴武林者甚多，而此豆终不至，更不可解。
食粳米以晚白米为上，以其性凉益人。李时珍曰：六七月收者为早粳，止可充食。八、九月收者为迟粳，十月收者为晚粳。北方气寒，粳性多凉。八、九月收者，即可入药。南方气热，粳性多温。惟十月晚稻，气凉，乃可入药。迟粳、晚粳得金气多，故色白，能入肺而解热也。早粳得土气多，但益脾胃。
丈人责子路五穀不分，吾辈自思之，吾亦不能分晰确然也。称黍、稷、麦、菽为五穀，见于朱注矣。其所称梁与粟又是何物，考诸本草名家之说纷然，总非确论。惟《纲目》李时珍所订，庶几近是。然以稻独指为糯米，窃以为未然，稻是大米之总称，为粳、为糯、为籼，总皆稻之类也。而粳有早、中、晚、水、旱之殊，糯与籼有赤、白、水、旱之别，或有芒，或无芒，据乡人分别不下一、二十种，总以稻冠之可也。黍与稷是小米之总称。时珍曰：稷与黍一类而二种，黏者为黍，不黏者为稷。稷可作饭，黍可酿酒，犹稻之有粳与糯也。窃见北人总称为小米为黄米。然稷之生也，形似芦粟，其子丛生，直立于苗端，而米粒细。黍之生也，形似稻，其子疏散，分垂于苗端，与大米相似，而米粒较稷稍粗。其种迥异，一为黍，一为稷，断断无疑。麦有大麦、小麦、荞麦，人皆能辨之。菽为诸豆之总名，亦人所易晓，惟《诗经》又有黍稷稻粱之称，《周礼》又有九穀、六穀之名，有粱无粟，意粟即是粱，又有云大而毛长者为粱，细而毛短者为粟，则是一种而稍异者耳，即今之芦粟是也。《本草》又注粟米即小米，则更可疑。窃见北地颇多种芦粟者，呼为膏粱，亦是粱即粟之一证，然日用尝食尽是稷米，呼为小米，膏粱间取以佐食，不以为正粮也。酿酒之黍米亦呼为小米，未闻呼芦粟为小米，今《本草》指为即小米，毋乃淆混而无别耶！至于南人种芦粟甚罕，普天下多食粳、籼二种。今言粱即是粟，则食粟者寡矣。何以粱之名目古今称之比比耶？愚见窃谓五穀之名见于经传，谷当以五为准。粱与粟乃古者大米小米之通称，《论语》冉子请粟，齐景公曰：虽有粟。《孟子》米粟非不多，农有馀粟等类，岂非粟乃米穀之通称乎。若必指粟为即粱，即芦粟，即小米，宁不小视粟而大费唇舌耶。且《本草》已标蜀黍为芦粟，则粟又是黍类矣，何以又曰即粱耶？至于秫也者是糯米之别名。陶渊明好酒，田皆种秫，陶是九江彭泽人，地宜大米，则秫非粱粟可知。李时珍所云稷之黏者为黍，粳之黏者为糯是矣。又云：粟之黏者为林，岂其然乎？予宦九江二载，从未见有小米酒，则陶之秫断是大米无疑也。《食物本草》所载，诸谷讹乱尤甚，亦可谓五穀不分者矣。


卷之七  ——————————————————————————————————————————————————————————————————————————————————————————

续医药篇  ***************************
五运六气之说，《内经》详言之。后贤疏注更详。但至于今，而按之天时民病多不相合，岂古今气运不相同耶？近者武林徐季孺，刻有《运气商》，言之尤悉，其于间气阐发极精，及按之天时民病，亦多不合，也是不可解。窃谓治病者得是说而存之，用药时稍为照顾。如相火司天，又兼行火运，则有药不可过热，遵热无犯热之禁，于寒亦然。如相火司天而行水运，即用热亦无妨。或行金土运，亦似可不拘，或胶柱鼓瑟而斤斤株守，恐反多窒碍而致误，矧原有舍时从症之训，则不可违症以从时也明矣。《经》云：「必先岁气，无伐天和。」二语须认明白。如先哲「热无犯热，寒无犯寒」之说，则是夏不可用热药，冬不可用寒药，春不可助木，秋不可助金矣。又读《本草纲目》，李时珍之言曰：春宜加辛温之药，以顺春升之气。夏宜加辛热之药，以顺夏浮之气，秋冬准此。以上二说相背，当何适从？独不观经又云乎。」升降浮沉则顺之，寒热温凉则逆之。」斯二言可为定案矣。春宜顺春升之气以升之，秋宜顺秋降之气以降之，至于夏浮冬沉，非谓必以辛热苦寒、浮之沉之也。薄荷、香薷等非浮剂耶，地黄、牛膝等非沉剂耶，此四时不可以一例论也。所谓逆之者，寒则热之，热则寒之，温则凉之，凉则温之也。岂与升降浮沉例论乎。《经》又云：春省酸增甘以助脾，夏省苦增辛以助肺云云。春则木旺土亏，故欲抑木以助土，夏则火旺金衰，故欲抑火以助金，则逆之说更瞭然矣。至于顺之说，亦概论用药之理宜然，又有当舍时从症者，不可泥也。升之不己为浮，浮之义何居？如阳气外浮，夏月多汗，理之常也。若居处太凉，饮食过冷，或过服敛药，使汗不泄，秋必生疾，此其一端可类椎矣。故谓夏月伏阴在内，不宜饮冷固是，然夏至一阴生，正宜保护微阴，其可轻服桂、附等药以销之乎。则夏令宜辛热之药，其说非也。降之不己为沉，沉之义何居？如阳气潜藏，神气宜敛，若内外烦劳，精气多泄，或服升散之药，使气耗散，春必生疾也。故谓冬月阳藏于密，不宜又服热药固是。然冬至一阳生，正直保护微阳，岂可轻服连、柏等药以伤之乎。则冬令宜苦寒之药，其说非也。知此则无伐天和之奥义可明矣。（上总论运气）
崇祯戊寅之冬，钱塘钱仲驭进士患肺痈，诸药不效，有人教服陈年醃芥菜卤，一服辄效。甚以为奇。后晤友人沉圣思，言其母氏当年曾患斯症，亦赖斯物以救濒危。又一仆人母亦然。此卤颇有藏之者，天宁寺某僧房惯贮之，询知用醃芥菜卤贮于磁罐埋地中，其地须有人往来践踏者方有效，埋数年乃用之，愈久愈妙。但饮一、二瓯即效。缪慕台《本草经疏》亦载此方，则云用百年芥菜卤久窨地中者，饮数匙立效。其义以芥辛温，得盐水久窨之气变为辛寒，辛寒能散痰热。芥菜主通肺气，所以治肺痈有神效也。然不须百年窨，数年即可用矣。
《本草经疏》中鱼腥草下，又注单用捣汁，八年久芥菜卤饮之，治肺痈有神，然可不须也。（肺痈）
小便淋沥，乃肾气虚不能注射而然，试观童子溺如一线，且能远射，男子渐散如珠，至于淋漓，则肾病可忧矣。余尝患此，服八味地黄丸更加紫河车，甚效。（淋沥）
余辛巳秋，自当阳迁闽海，患脾泄乍止乍发，药之不效。壬午春出汎漳、泉，又代署兴泉道篆，陪直指出巡，饮食不得调，病乃大剧，脾泄不止，饮食减少，五更胀满，小便淋沥，几成中满之候矣。亟服八味地黄丸，及间服金匮肾气丸，佐以补中益气、六君子二汤。自五月朔服至八月，病乃渐瘥。至冬，而脾大健。癸未，宦于广州，至秋而前病复发，及甲申之春而更剧，诸症俱至，此时则八味丸等药亦无效矣。予乃觅首生紫河车一具加于八味丸内服之，顿效。乃知河车功力，信不可诬。（脾胃）
壬午之秋，余自闽调粤东桌长，以重阳后十日行、闰十一月望后度梅岭时，余脾健体佳甚乐也。南雄一路最苦无酒，所饮皆瓶酒，有苏合等诸香气，余素所忌者，不得已强饮之，是月终旬，舟望江口驿，此时余患疮疥者一年矣，不服别药，惟饮金银花酒，偶以此花五、六钱煎汤半瓯，搀酒饮之，时己申刻矣，酉刻抵江口将祭江，以腹饥复饮瓶酒数杯，忽觉虚汗发额，顷之又觉头晕，勉强了祭江事，急登舟，则渐入昏沉去矣，时次儿子锡随任，急过唤余，唤数声始应，又复昏去不醒。举家惊骇，以为中风也，急煎独参汤，次儿唤余复醒。儿问曰：此可服否？余首肯，服之，停数刻吐痰半杯，少觉清爽。次儿问余，应用何药？余口授，次儿笔之，余曰：此必苏合香，散气使然。且服独参汤，因就寝，则心已明朗，不复昏沉矣。小睡而醒，以手扪身，扪一处麻一处，大是可畏。次日，食粥服药调理稍安。越二日，舟望平圃日方午，余体渐健，开窗看山，因啖饭先饮酒数杯，尔时只谓受香酒之累，且以金银花为治疮佳药也，复以花入酒饮之，饭甫毕，而头晕复发，一如向晚之候，翌日而苏，乃始疑金银花之作崇。时有仆凤鸣者，以手痛生毒，亦煎此花酒服之，辄患晕眩，乃益信此花之毒，不然一服即眩，何立竿见影之如是，而误咎苏合，则冤矣。盖此花非余所亲收，乃从樟树镇肆中市来之物，不知杂何毒草在内，以致害人尔。信乎药物，不可不慎！尼父沽酒，市脯不食，岂无见乎。幸不大病，数日即平复。腊月十八日，履任后不复患此症。则知误药之因，而非本原之病矣。于此见宦游不可不携知事子弟，设是时，次儿不侍，家人延庸医，误进他药，又不知作何状矣。（中毒）
凡人腿足痠疼、软弱等症，大半是足三阴虚损。见人用针者，多不效，不惟无效，且促其寿，予亲见有二人矣。慎之！（腿足痠疼）
铅粉即女人搽面之物，最能解毒。予次子痘后靥有未落者，好以手搔爬，血肉淋漓，敷药不效。一人教以铅粉涂之，即涂即靥而愈。此神方也。后以扑诸疮，俱妙。（痘疮）
宁都曾友憩素园，携一姑苏仆来，偶园丁有子患痢，苏仆即传一方与之，用大鳗鱼骨一条并头，新瓦炙存性为末，黑糖调姜汤下，服之旋愈。适友人朱伯思之子亦患噤口痢，甚危，转传此方，服之亦即愈。（滞下）
予少病目神无力，多视便觉酸涩，时医多劝予服养血滋阴之药。就诊于王宇泰先生，遗予手扎云：治目之药，世医多主滋阴降火，而先代名医皆主升阳补气。虽互有得失，而古人之说为长，况尊目能见细字，绝无昏花，但不耐久，此其不足不在阴精，而在阳气明矣。正宜服益气聪明汤。今略为更定如左，其方：蜜炙黄耆、人参各二钱，升麻、柴胡各七分半，甘菊、白芍药各一钱，枸杞二钱，炙甘草、黄柏各五分。煎，空心服。再煎，食远服，三煎，临卧服。后来验之，毕竟养血无效而升气得力，先生诚有卓见。（目疾）
牙齿上龈痛肿连面颊，系足阳明胃经风热。予患此服清胃散半剂即愈。药如中病，效固如此。王先生所刻《证治类方》载此方，升麻用一钱，牡丹皮五分，当归、生地、黄连各三分。而薛立斋所刻《内科摘要》载此方，黄连用一钱六分，升麻二钱，其馀各一钱。王方分两太不匀，薛方似妥。盖薛所刻方皆经立斋删定，甚有斟酌，较之他本，分量多有不同。如藿香正气散，薛本少白术等四味，更觉清楚。（齿痛）
乙酉岁六月间，予避乱，小船奔走冒暑而不觉。处暑前即患血痢。予年老不敢服下药，但调之而已，凡七日而愈。然痢虽愈而血未止，兼以大便燥结，艰难为苦，治之半月无效，读《玉机微义》，有柿乾烧灰末之，米饮调服一方，考之《本草纲目》，亦载此方之效验甚详。因觅此药服之，不及一两即愈，可谓神方矣。（便血）
是岁小雪前在山中，又患疟，间日而发。予不患此病者，五十馀年矣。未有大感冒而得此，想山中之气时行使然。初次发于黄昏。方书云，发于子后午前者，属阳易愈。发于午后子前者，属阴难愈。予忧之，又读丹溪论云，凡邪深入于脏者，必提出于腑，达于表，一汗可解。予因多服升提之药，而不甚攻其邪，二次即升至申时，三次升至己时，四次升至辰时，五次升至寅时，即愈。（疟疾）
薛立斋治疟，极言补中益气汤之妙，医案内虽开列仲景诸方，云：「若不应，分六经表里而治」之说，见各方。然观薛先生所治诸人之案，并未见用各方，而所用之药，大都是补中益气汤，而极论不宜过于发表攻克，致伤脾胃，反致绵延不已。近世名医，惟陈月坡宗先生之法，以之治疟颇效。盖仲景去今千馀年，气运大变，治病亦须因时制宜。若执古方以治今病，是犹以结绳而治今之世也，其可乎？（疟疾）
友人丁静公，又字不二，长兴人，寓嘉兴，予家延为西席者甚久。乙酉仲夏，移归湖州郊外，逢大乱，遘水蛊疾，腹大如鼓，头面手足俱肿，小便不通，大便日泻数次，危殆已甚。闻邻家葱煎豆腐甚香思食，食之觉快口，食后小便即通。于是，连日食之，小便愈通，大便渐减，再以半主熟之葱食之，腹渐小，肿渐消，遂可步履、谒客。予初在妙喜山中见其状，深以为忧，殆将不起。月馀，丁再至山中，则面肿已平，精神已旺，告予得生之故如此。夫水蛊剧疾也，而以葱腐获疗，闻所未闻，特为记之。（肿胀）
治一切肿毒，传来一方甚效验。凡臃肿作痛，毒将发时，即服此方，无不内消。馀次子臂漫肿作痛，一服即消。以后服者俱效。丁亥，在山中，有管庄人腿患毒，肿硬无头，痛甚，数日漫肿如故，医药不效。予与此方，连进三服，小便出浊物升许，竟尔消散，数日即平复。真可谓神方矣。方用生黄耆五钱，当归梢八钱，金银花五钱，黄柏三钱，水酒各一锺，煎一锺服之。又一方加皂角刺。（肿毒）
外科方书，每言生肌收口之药不宜早用。薛立斋指摘生肌散之害人，而言毒尽时，但用当归膏为妙，生肌最速，并无他害。予家人历试之，颇验。原方：生地、当归各一两，麻油四两，白蜡五钱，或黄蜡则用一两，以归地入油煎黑去滓，用蜡投之溶化成膏。予试之，膏太软烂不便贴，或当增药减油。（肿毒）
《本草》言防风能泻肺实，误服泻上焦元气。及后列方则又云、自汗不止，以防风二钱，用浮麦汤调服；又云，治盗汗以防风二两，芎藭二两，人参半两末服。夫既称泻肺实，则其性发散矣，而又欲以止汗，岂不自相矛盾耶。予曾冒风而病，以体素弱用六君子汤加防风、桔梗服之，顿觉疏散欲汗。一时劳倦，以参、术与防风同用，尚不禁其疏散。若服前二方以止汗，是愈泄具汁矣，谁敢尝试乎！（伤风）
予甥孙兰溪周祥侯年四旬，患痰火上冲，吐痰甚多，喘嗽不能眠，医者以清火降痰治之，愈甚，几危，祥侯自谓宜服人参，告诸医者请以数分试之。医者曰：若用则须多不可少，更宜加桂，遂治药服之，安平无事，乃放胆连服数剂，竟愈。引火归源，先哲己言之，而医者不识耳。犹幸此医能虚心商量，得兔于危。（痰火）
旱莲草一名鳢肠，俗名凉筒，以医促织者。断其梗，少顷其口即黑者是，最能乌须。予表兄卜戬父太守，有人传与一方，单用此草捣汁熬膏，蜜收贮之磁瓶，日日以酒服之，久服须发不白。卜戬父守而服之，六十外须果不白，但皮肉亦渐黑，且不利于脾，予知而不服。（乌须）
予生平虽多病，而肿毒则未之患也，岁在戊子行年七十有三矣，其冬暮，头之右偏，忽患一毒，嗣是右肩右背连患二毒，受累凡四阅月。予久阅薛立斋先生《外科枢要》《（外科）精要》二书，知毒之初起，最要是隔蒜灸，予遵之惟谨，毕竟得力，不至疮大难收。方书云惟头项不宜灸，而立斋则云，亦宜灸之为妙。但艾壮宜小，而数宜少，多不得过三七壮也。予亦遵之，竟有益而无害，盖信立斋之言不诬。蒜以独者为佳。方书言切三分厚者，有言三文钱厚者。以予试之，三分太厚，灸火全不觉，恐是三钱厚得有力。凡患毒者，多服《十三方》仙方活命饮以败毒。老弱之人，不能堪此。立斋以托里败毒散易之，俟溃后即去连翘、白芷、金银花，而竟服托里八味散。予遵之，幸不受药物之害。此议论识见，实超时医之上者也。今患毒者，时医辄以围药、膏药等治之。夷考古人之书，颇论围药、敷药、膏药之害，岂古今气运有不同耶？是在智者审之。（肿毒）
予右肩患毒，以年老溃后不多得厚脓，时有清水流出不绝，时医以掺药、膏药治之，少顷，药皆浮移他处矣。屡掺皆然，颇为可惧。时有清仙者，甚灵，予命儿辈祈之，仙云无妨，疏一方见示，用珍珠、人参、轻粉、血竭、五色花龙骨（若白者不效）各等分为细末，掺之。予一掺，水即缓，而少药即成痂，湿处补掺二、三次，水不复来，遂尔获愈，亦神矣哉！清水谓之毒水，多出亦无妨，不可早止之，止之太早将复发。（肿毒）
