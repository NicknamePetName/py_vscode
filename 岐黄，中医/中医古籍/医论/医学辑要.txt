
序  ***************************
医学至广，其归不外望、闻、问、切而已。虽然，四字之用，世俗类能言；四字之功，宿学不能尽。经曰：上工望而知，中工问而知，下工脉而知。嗟乎！脉亦岂易易哉！不知有脉，何论望、闻？古之名医缓视晋侯疾在膏育，医和视晋侯疾如蛊，扁鹊视病尽见五脏癥结，而诊脉特姑存其名。其兄治病，视神于未诊而除之，此真望而知之者也。苟非其人，姑思其次，切脉或庶几乎。夫切脉之难久矣。静气平心，调鼻息之呼吸，定脉至之迟数，而因察其为浮、为沉、为滑、为涩，紧缓虚实之辨，小大长短之分，芤伏洪软微弱动牢之殊途，促结代散疾细清浊之异候，或如弦如溜如革，或如毛如石如钩，乃周知其受病之所由。故脏腑经络，喻于不言；督带任冲，审于无象。此可望而知、闻而知、问而知乎？况儿科、妇科之棘手，恒数倍于常人者乎？今之以医鸣者，大都长于问者也。人言寒即以寒治之，人言热即以热治之。其于脉也，殆不啻如扁鹊之姑以诊为名也。取书一帙，顾病者上其手敛三指约略按之，态甚舒心甚暇也，仍与主人纵谈，或寒暄，或琐事异闻，不数语复顾病者下其手诊如前毕，不律一挥一纸飞下，则脉案药品具也。一揖而退，降趋而出。异哉，其聪明才智真什伯于古人欤！抑古人望而知之之言，专为今之名医者设欤！
先外祖小珊吴公，博涉经史，旁通医学，虑泛滥者罔知取材，简陋者囿于肤受也。著《辑要》四卷，精采名论，加以折衷。其论形质神色看证诸则，望而知之之法也，其论声气诸则，闻而知之之法也；唯于切脉犹详明而深究之，以是知公之不与世为浮沉也。脉候既审，乃可对证发药，故继之以方祖，以是知公之不以病为尝试也。综要领以畅其旨，缀杂录以博其趣，则又公之约而明、简而赅也。虽医学不尽于此，然果家有是编，以医行世者，固可备印证之资。即不业医者，亦不致迷于祈向。其有益于世岂浅鲜哉！梓州方汇枝分转曾刊于海陵，岁久漫漶，重校付梓，以广其传。不揣弇鄙，谨叙其缘起云。
咸丰四年岁在阏逢摄提格七月上浣外孙陈照谨撰


卷一  ——————————————————————————————————————————————————————————————————————————————————————————

医学  ***************************
望（谓观其气之盛衰，色之深浅也），闻（谓听其声之重轻，以徵气之强弱也），问（谓询其情之苦，欲病之相因也），脉（即诊脉也，谓诊其脉之阴阳合乎形色也）。
经曰：上工望而知之（有诸内必形诸外也），中工问而知之，下工脉而知之也（好问则裕，好谋而成者也）。
袁大宣先生云：病犹寇也，药犹兵也，医犹将也。用药以驱病，即用兵以逐寇，是在为将者运用何如耳。不必株守夫常格，拘滞乎成见。弃取不必随人，轻重总归自忖。用一药必获一药之效，而变通之以尽其致；立一方必合群药之力，而参互之以奏厥功。苟非药性娴熟而深究其微，又乌能变化随心哉（业患不能精，行成于思也）？
形质论（张石顽先生）
肌之滑涩，征津液之盛衰也。
理之疏密，征营卫之弱强也。
肉之软坚，征胃气之虚实也。
筋之枯泽，征肝血之充馁也。
骨之大小，征肾气之勇怯也。
爪之刚柔，征胆液之淳清也。
指之肥瘦，征经气之荣枯也。
掌之厚薄，征气之丰歉也。
皮之寒热，征里之阴阳也（皮肤热甚，脉盛躁者，温病也。其脉盛而滑者，病且出也。皮肤寒，其脉小者，或泄而少气也）。

神色论  ***************************
面色青黑黯惨，无论病之新久，终属阳气不振也。
黄色现于面目而不索泽者，病向愈之候也。
眼胞上下如烟煤者，寒痰也。
眼黑颊赤者，热痰也。
眼黑而行步艰难呻吟者，痰饮入骨也。
眼黑而面带土色，四肢痿痹，屈伸不便者，风痰也。
病人见黄色光泽者，为有胃气，不死也。
病人面色干黄者，为津液枯槁，多凶也。
目睛黄者，非疸即衄也。
目黄大烦，为病进也。
平人口鼻耳目黑气现者，危也。
赤色见于两颧，黑气现于神庭，乃大气入于心肾，暴亡之兆也。

声气论  ***************************
病剧而声音清朗如常者，形病气不病也。
初病即气壅声浊者，邪干清道也。
病未久而语声不续者，其人中气本虚也。
言迟者风也，行迟者表强也。
多言者，火之用事也。
声如从室中言者，中气之湿也。
言而微，终日乃复言者，正气之夺也。
衣被不敛，言语善恶不避亲疏者，神明之乱也。
出言嫩怯，先重后轻者，内伤元气也。
出言壮厉，先轻后重者，外感客邪也。
攒眉呻吟者，头痛也。
噫（于介切）气以手抚心者，中脘痛也。
摇头以手扪腮者，齿颊痛也。
呻吟不能转身，坐而下一脚者，腰痛也。坐而伏者，短气也。呻吟不能行步者，腰脚痛也。
诊时吁气者，郁结也。
摇头言者，里痛也。护腹知怀卵者，心痛也。
形羸声哑者，劳瘵，咽中有肺花疮也。
暴哑者，此风痰伏火，或怒喊哀号所致也。
语言謇涩者，风痰也。
诊时独言独语，不知首尾者，思虑伤神也。
诊时呻者痛也，欠者无病也。
伤寒坏病，唇口有疮者，狐惑也。
平人无寒热，短气不足以息者，痰火也。
看证诀（程钟龄先生）
口鼻气粗，疾出疾入者，外感也（邪气有余）。
口鼻气微，徐出徐入者，内伤也（正气不足）。
发热而静默者，邪在表也。
发热而动躁者，邪在里也（里证有阴阳之异：喜向内睡者阴也，喜向外睡者阳也；喜仰面卧者多热也，喜覆身卧者多寒也，喜伸脚睡者为热，喜蜷脚睡者为寒也）。
病人衣被全覆，手脚不露者，身必恶寒也（非表证即直中证矣）。
病人扬手露脚者，身必恶热，邪入腑也。
衣被全覆，昏昏而睡者，真热假寒，阳极似阴也。
假渴烦躁，欲坐卧泥水中者，真寒假热，阴极似阳也。
阙庭光泽，伤于风也。阙庭暗晦，伤于寒也（黄色明润者吉，黑色枯槁者凶）。面色青黑者，为寒为直中阴证也。
面色紫赤者，为热为传经，里证也（若已发汗后，面赤色盛，此表邪出不彻也，当重表之）。
合面赤色者，乃阴盛格阳，是为戴阳之候也（宜急温之，以通阳气，不可误作热证治也）。
面色黄者，虽恶证尚可疗也（黄欲如罗裹雄黄，忌如黄土色）。赤白者次之（赤欲如帛裹朱，忌如赭色。白欲如鹅羽，忌如盐色也）。青黑者，凶多吉少矣（青欲如苍璧之泽，忌如蓝色；黑欲如重漆之光，忌地苍色）。五色须以明润为主，不宜枯槁。然五色精华尽现者，其寿亦不能久也。
鼻头（即明堂也）色青者，腹中痛也。色微黑者，痰饮也。色黄者，湿热也。色白者，气虚也。色赤者，肺热也。伤寒鼻孔干燥者，乃邪热在阳明肌肉之中，久之必衄血也。病人欲嚏而不能者，寒也。鼻塞流浊涕者，风热也。鼻塞流清涕者，风寒也。病人睡而鼾者（卧而有鼻息也），风温也。鼻孔干燥，黑如烟煤者，阳毒热甚也。鼻孔出冷气滑而黑者，阴毒冷极也。鼻孔煽张者，为肺气将绝也。产妇鼻起黑气，或鼻衄者，为胃败肺绝之危候也（古方用二味参苏饮加附子救之，多有得生者）。
唇干而焦者，邪在肌肉也。焦而红者，病易愈也。焦而黑者，为难治也。赤而肿者，肌肉热甚也。色青黑者，冷极也。上唇有疮，虫食其脏也（为之狐证）。下唇有疮，虫食其肛也（为之惑证）。病中若见唇卷、唇青、唇黑、唇颤者，皆死证也（频进参附，或百中一生也）。
口苦者，热也。口甜者，脾热也。口酸者，肝热也。口辛者，肺热也。口咸者，肾热也。口淡者，胃热也。口涩者，肝邪逆于肺也。口燥咽干而渴者，热邪传入肾经，真水不能上注于华池也（须急下之，以救肾家将涸之水）。口不燥，咽不干，频欲饮热汤者，肾气虚寒也（小便之色必白）。口渴尿赤者，邪入膀胱，湿热相聚也（自汗脉浮者，宜渗利之。无汗脉紧者，忌渗利也）。口噤难言者，或为痉病（头摇口噤，背反张者，太阳也。口噤胸满，卧不著席，脚挛急，大便闭结不通，必齘齿，胃腑之实热也），或为寒中（猝然口鼻气冷，手足厥冷，或腹痛下利清谷，或身体强硬，四肢战摇），或为痰迷心窍（六脉沉细，痰壅喉响），各不相等也。环口黧黑，口张气直，或如鱼口，或乍出不返，皆难治也。耳轮红润者，病易愈也。耳轮枯槁者，凶多吉少也。耳轮薄而白，薄而黑，薄而青，或焦如炭色者，皆为肾败，死期近也。耳聋及耳中痛者，乃邪在半表半里，属于少阳，和解之可已也。耳聋而兼舌卷唇青者，死证也。
目开欲见人者，阳证也（病而如常了然者，邪未传里也）。目赤目黄者，邪已入里也。目闭不欲见人者，阴证也。目昏暗不明者，邪热在内，消灼肾水也（肾水枯竭，故目不明，宜急用大承气汤下之。盖寒则目清，未有寒甚而目不见者也）。目瞑（翕目也）者，将衄血也。目睛黄者，湿热壅遏所致，将发黄疸也（黄有湿热、寒湿之别色如橘子柏皮，因火气而光彩，此名阳黄，湿热也。色暗而不明，或手足厥冷，脉沉细，此名阴黄，乃寒湿也）。目反上视，横目斜视，瞪目直视，及眼胞忽然陷下者，乃五脏绝也。杂病忽然双目不明者，此气虚而脱也（用人参膏生之）。脱阴目瞀者，此血脱也。邪热则下之，虚则补之，然此已危险之极也。
舌黑津润不破裂干燥者，直中寒证也。舌津液如常，邪在表而未传里也。舌苔白而滑者，邪在少阳，半表半里之证也。舌苔黄而干燥者，邪已入里也（胃热甚宜下之）。舌苔黑而有芒刺，破裂干枯者，邪热盛极也（肾水枯涸，至重之候，应急下之）。寒证舌黑者，本色也（温之即瘥）。热证反赤为黄，反黄为黑者，乃热极反兼水化，至危之候也。舌肿胀，或重舌，或木舌，或舌苔黄而生芒刺，皆热甚也。至若舌硬、舌强、舌短缩、舌卷，神气昏乱，语言不清者，皆危险之极也。阴阳易病，舌胀大出口外者，危恶甚也（用纸捻蘸蓖麻油烧烟熏之可收，然病愈不易易也。张登先生《伤寒舌鉴》一百二十图甚为明了，宜细玩也）。
身轻自能转动者，病易愈也。身体沉重，转侧须人者，病深也（身重须以兼证辨之，不可以概论也。如骨节烦疼，不呕不渴，脉虚浮而涩，不能自转侧者，此表寒，风湿相搏也，宜桂附汤。如四肢沉重疼痛，腹痛下利，不能自转侧者，此里寒，少阴病也，宜真武汤。发汗已，身犹灼热，脉浮，汗出，多眠鼻鼾，不能自转侧者，此表寒束其里热，风温也，宜葳蕤汤。腹满面垢，口不仁，自汗出，谵语遗尿，不能自转侧者，此表里皆热，三阳合病也，宜白虎汤。少腹里急少气，气上冲胸，眼中生花，不能自转侧者，此里虚且寒，阴阳易病也，附子理中汤）。身重厥冷，踡卧，无热恶寒，闭目不欲向明，不欲见人者，阴证也。身痛如被杖，身重如山而不能转侧者，阴毒也。手足抽搐，角弓反张者，痉也（痉有三阳经络之殊，
有胃腑实热所致，有三阴中寒所发，有内伤气血虚弱而发，宜辨别按证而施治也）。身痛如绳束者，太阳表证也。
头重视身者，天柱骨倒而元气败也。头摇不止，发直如妆及头上撺者，皆绝证也。头痛连脑及项脊者，太阳表证也。头痛连额及面目者，阳明证也。头痛连耳前后并额角者，少阳证也。头痛而口渴便闭，尿赤短数者，阳明腑热熏蒸也。头痛恶寒发热者，外感风寒也。三阴本无头痛，其有之者，必直中而兼外感也。至厥阴头痛，脉浮者，乃伤寒传经至此而然，是里邪欲达于表，宜微汗之也。头痛筋脉抽搐，或鼻流浊涕而塞者，风寒也（宜清空膏）。头痛连眼角，昼轻夜重者，血虚也（宜逍遥散）。头痛而起核块，或头中鸣者，雷头风也（多属痰火，宜清震汤）。头痛连脑及齿，手足厥冷，口鼻气冷者，客寒犯脑也（宜羌活附子汤）。头痛口渴饮冷，头筋扛起，脉洪大者，胃火上冲也（宜加味升麻汤）。头痛胸膈烦满，动则眩晕者，痰厥也（宜半夏白术天麻汤）。头痛而重，足浮腰酸膝软者，肾厥也（肾有真水真火，须分别之。水虚者，脉必数而无力，宜用六味丸。火虚者，脉必大而无力，宜用八味丸）。头肿大，甚如斗者，乃火郁也（即大头天行也。其感之轻者，则肿在耳前后，名曰发颐，宜用普济消毒饮）。头痛手足青至节者，乃阳气大虚，脑受邪侵，真头痛也（证甚危险，
速用补中益气汤加川芎、附子、蔓荆子，兼进八味丸，或有得生者，不可轻忽也）。破脑伤风者，风从破处而入，其证多发搐搦也（宜防风散）。眉棱骨痛，或眼眶痛者，肝经病也（血虚者，见光则痛，宜逍遥散。风热者，痛不可开，宜清空膏）。
胸痛者，邪气初传入里而未深入也（宜用柴胡汤加枳壳，或本方对小陷胸汤）。胸痛满而气喘者，风寒在肺也（宜甘桔汤加理气散风药）。伤寒胸不痛满者，邪气在表也。胸痛胀满，未经下过者，半表半里之证也。若已下过而痛甚者，恐成结胸也（邪之传与不传，以此可消息矣）。寻常胸中胀满，多由饮食填塞，吐之即已也。
腹痛乍作乍止，脉洪有力者，热也（芍药甘草汤加黄连）。如腹痛嗳腐吞酸，饱闷膨胀，腹中有一条扛起者，食积也（宜保和丸）。消之而痛不止，便闭不行而拒按者（宜三黄枳术丸下之）。下后以手按仍痛者，积未尽也（仍用平药以再消之）。消导攻下之后，遂至恶冷喜热者，渐变寒中也（须易温中之剂）。腹痛绵绵不已，脉迟无力者，寒也（宜香砂理中汤）。如腹痛而兼饱闷胀满，是有食积，不便骤补（宜用香砂二陈汤加姜、桂、楂、朴、谷芽温而消之）。消之而痛不止，
大便反闭，名曰阴结（宜木香丸热药下之），下后仍用温剂和之可也。腹痛走注无定者，浊气壅塞也（宜木香调气散）。腹痛呆板不移者，瘀血积聚也（宜泽兰汤行之）。腹痛而唇有斑点，饥时更甚者，虫啮也（用化虫丸）。腹痛而吐泻者，伤暑霍乱也（宜四味香薷饮）。腹痛欲吐不得吐，欲泻不得泻，变在须臾者，干霍乱也（俗名曰绞肠痧）。更有遍体紫黑者，乌沙胀也（此二证势极凶险，刻不可待，急用刀头烧盐和阴阳水吐之，或用四陈汤服之，外用武侯平安散点左右大眼角，庶几十中生一也）。腹痛当脐中，转侧作水声，小便如淋者，腹内痈也（宜用牡丹皮散）。伤寒以手按腹，若不痛胀者，邪未入里也；按之而腹满痛，嗌干口燥，脉沉实者，少阳之邪传入太阴经，肝木乘脾也（宜小柴胡汤去参加芍药和之）。和之而腹胀不减，痛不止者，里实之证也（宜大柴胡汤下之。如自利，去大黄，易黄连）。太阳证为医误下因而腹满痛者，此内陷之邪也（宜用桂枝倍芍药。其大实痛者，宜加大黄）。若腹胀时减，痛则绵绵者，此里证未实，但可清之，不可攻也。至直中腹痛，则不由阳经传来，其证必腹满而吐，食不下，自利气冷，脉必沉迟也（宜理中汤）。
小腹硬痛者，伤寒邪热传至厥阴经也（浊阴凝聚，宜急下之）。小腹硬痛而小便自利，大便黑色者，蓄血证也（宜桃仁承气汤攻之）。小腹胀满而小便不通，大便如常者，膀胱蓄水也（口渴者，热在上焦气分也，宜四苓散加栀、芩。不渴者，热在下焦血分也，宜滋肾丸滋化原）。小腹绕脐硬痛，小便数而短赤者，燥粪证也（宜大承气汤以下之）。小腹冷痛，小便清长者，寒邪直中厥阴也（宜急温之。直中证，舌虽短缩而润泽，传邪证，舌必焦燥津枯，寒热天渊也）。寻常小腹痛者，多属疝瘕、奔豚、痃癖、癥积、带下也（三阴急为疝，三阳急为瘕，冷气上冲为奔豚，筋扛起如弓弦为痃，嗜好积聚不化成形为癖，瘀血凝滞成块不动作痛为癥，女子带下皆由脾虚感湿也）。
手指尖冷者，寒也。手指尖温者，风也。指甲紫色者，热极也。指甲白色者，血亏也。指甲黑而青者，毒甚也。手心冷者，寒中之也。手心热者，风邪也。
小便白而多者，寒也。小便黄而少者，热也。小便赤者，热极也。小便点滴不通者，闭也（渴者，热在上焦气分也；不渴者，热在下焦血分）。小便不禁者，脬气不固也（肝气热则阴挺失职，宜逍遥散；中气虚则不能统摄，宜十补汤）。小便自遗者，肾败也（急用附子理中汤频频灌之，或可救得十中之一二）。
大便不通，燥渴谵语者，阳明胃热实闭也（宜用小承气汤）。老人精血不足，产妇气血两虚，以致大便不润者，虚闭也（血不足用四物汤加润药，气血两亏则宜用八珍汤）。大便不通，口燥唇焦，舌苔黄小便赤，喜冷恶热者，阳结也（宜三黄枳术丸）。大便不通，唇淡口和，舌苔白，小便清，喜热恶冷者，阴结也（宜用理中汤加归芍）。阳结者，脉浮而数，能食，十七日当剧。阴结者，脉沉而迟，不能食，身体重，十四日当剧。剧者里急下重，且满且痛，不可再待时日，宜早图而下之。凡病后津液伤甚者，多见此证也。大便前出，小便后出者，交肠证也（宜五苓散）。大便小便俱由前出者（乃血液枯涸，气血衰败也，多服大剂八珍汤，或可稍延岁月耳），不治之证也。大便溏者，受寒也。大便欲解不解者，血少也。大便不实，口渴尿赤，下泻腹垢者，湿热也（神术散加连翘）。大便不实，下泻清谷者，湿寒也（神术散加炮姜、木香，其证必尿清而口和）。大便不实，胸满痞闷，嗳腐吞酸，泻下臭秽者，食积也（神术散加楂牙、神曲，治泻须利小便，然必食积既消，方可利之，不宜草率）。大便不实，食少泻频，面色皎白者，脾虚也（宜用香砂六君子汤。兼寒者，加姜、桂、附子）。大便不实，五更天明依时而泄者，肾虚也（宜加味七神丸）。
凡病中循衣摸床，两手撮空者，此神去而魂乱也。至于大肉尽脱，九候虽调，终亦必亡也。


卷二  ——————————————————————————————————————————————————————————————————————————————————————————

死脉  ***************************
涌泉（一名沸釜。脉在筋骨间，如泉之涌涌而出，此太阳气予不足也）。
浮合（脉来后至者，反凌乎前，如浮波之合，此经气不足也）。
弹石（脉在筋骨间，辟辟然而至，如石之弹指也）。
雀啄（脉连来三五下，坚而且锐，如鸟之啄食也）。
屋漏（脉来良久一滴，溅起而无力也）。
解索（脉来如乱绳初解之状，涣散之意也）。
鱼翔（脉来浮，中间忽一沉，如鱼之出没也）。
虾游（脉来沉，中间忽一浮，如虾之跳跃也）。
偃刀（一名循刃。脉来一丝，坚劲如循锋刃之芒，此五脏蕴郁寒热独并于肾也）。
转豆（一名泥丸。脉来形大，且短且坚而且涩，此胃精予不足也）。
火新（脉来如火之初然，随起随灭，此心精之予夺也）。
散叶（脉来如叶之散落无常，此肝气之予虚也）。
省客（脉来如省问旋去之客，此肾气予不足也）。
交漆（脉来左右旁至，如绞漆之袅袅相交而下，此太阳气予不足也）。
横格（脉来横阻，如木拒格于指下，此胆气予不足也）。
弦缕（亦名偃刀。脉来细而直，此胞精予不足也）。
委土（脉来顽而虚，如委颓之土状，此肌气予不足也）。
悬痈（脉来如悬赘之痈，丸丸左右相弹而根不移，此十二俞之予不足也）。
如丸（脉来滑不直，手按之而不可得，此大肠气予不足也）。
如舂（脉来极洪极实，如杵之捣舂也）。
如喘（脉来如喘人之息，有出而无入，此肾气不能下守也）。
霹雳（脉来静时忽鼓指数下而去，如霹雳之轰空也）。
关格（人迎四盛以上为格阳，气口四盛以上为关阴）。
覆溢（亦名关格。脉来洪滑，陷入尺中，谓覆；脉来冲逆上入于鱼际，谓溢也）。
心脉（前曲后踞，如操带钩者死）。
肝脉（坚劲如新张弓弦，又如循刃者死）。
脾脉（坚锐如鸟之啄，如鸟之距，如屋之漏，如水之流，介然不鼓者死）。
肺脉（如草之浮于水面，如风之吹柳絮者死）。
肾脉（发如解索，辟辟如弹石者死）。

妇人脉法  ***************************
妇人尺脉常盛，而右手脉大，皆其常也（妇人之脉，常随肝肾而行，故以左尺为命门。其病惟经候胎产异于男子，他则无所殊也）。或肾脉微涩与浮，或肝脉沉急，或尺脉滑而断续不匀，皆经闭不调之候也。
妇人尺脉微迟为居经，月事三月一下，血气不足故也。
妇人三部脉浮沉正等，无他病而经停者，孕也。尺大而旺，亦为妊子（左尺洪大滑实为男，右尺洪大滑实为女。妇人手少阴脉动甚者，妊子也。寸为阳位，若见动滑则为血充而显阳象，左叶熊罴，右应鸾凤，可预卜而无疑者也）。
体弱之妇，尺内按之不绝，便是妊子。月断病多，六脉不病，亦为有孕。所以然者，体弱而脉难显也（《脉经》曰：三部浮沉正等，按之无绝者，妊娠也。何尝拘于洪滑耶）。阴搏阳别，谓之有子。搏伏而鼓也。阴搏者，尺中之阴搏也，是阴中有别阳，故谓有子（阴搏阳别者，言尺内阴脉搏指，与寸口阳脉迥别，其中有阳也）。尺数而旺无他病，而不月者，亦妊子也。脉平而虚者，乳子也。
妇人初妊时，寸微尺数，按之散者三月也，不散者五月也（《脉经》曰：左手沉实，猥生二男。左右手俱浮大，猥生二女也）。妊身七八月，脉实牢强大者吉，沉细者难产而死也（妊娠之脉，宜实大有力，忌沉细弦急虚涩）。经断有躯，其脉弦者，后必大下，不成胎也（然有因病脉弦，又当以保胎为务，气旺则弦自退矣）。新产伤阴，出血不止，尺脉不能上关者死（产后之脉，宜沉小微弱，忌急实洪数不调）。新产中风热病，脉宜浮弱和缓，忌小急悬绝（手足温则生，冷则死）。
妇人阴阳俱盛曰双躯。若少阴微紧者，血即凝浊，经养不周，胎则偏夭，其一独死，其一独生，不去其死，害母失胎。
妇人得革脉曰半产漏下（脉宜细小流连，最忌急实断绝不匀），得离经之脉曰产期（临产脉宜滑数，离经最忌虚迟弦细短涩）。离经者，离乎经常之脉也（胎动于中则脉乱于外，势所必然也）。脉牢革者，更非所宜。妇人带下脉浮，恶寒漏下者不治（崩漏不止者，脉宜细小芤迟，忌虚涩数实）。
妇人尺脉微弱而涩，小腹冷而恶寒，年少得之为无子，年大得之为绝产（因病而脉涩者，孕多难保）。心脉虚大弦数者，皆内崩而血下（谓之阴虚阳搏）。若消瘦不月者，二阳之病发于心脾也。
妊身外感风邪，脉宜缓滑流利，最忌虚涩躁急（虚涩则不固，躁急则热盛伤胎，多难治也）。
胎前下利，脉宜滑小，不宜洪数（洪数则防其胎堕，堕后七日多凶。治疗之法，攻积必死，兜涩亦死。急宜伏龙肝汤煎温养脾胃药，间有得生者也）。
妇人经水三月不来，脉得两寸浮大，两关滑利，两尺滑实而带数，此有胎也（若有形而不动，或当脐下翕翕微动，如抱瓮之状，按之冰冷，或两尺乍大乍小，乍有乍无，或浮或沉，或动或止，早暮不同，乃鬼胎也，须诊视二三日乃见。宜补气活血，温养脾胃，则经水自通矣）。若脉来疾如风雨乱点，忽然而去，久之复来如初者，是夜叉胎也（亦有左关之脉指下见两歧，而产夜叉者，总与寻常脉不类也）。
妊娠脉弱，气血虚也，须防胎堕（急宜补气养血）。脉来弦急，是火盛也，亦须防堕（急宜凉血）。脉来沉细弦急，憎寒壮热，唇口青黑，是胎损也（当问胎动否，若不动反觉上抢心闷绝，按之冰冷者，当作死胎治之）。妇人崩漏胎产久病（脉来总以迟小滑缓为顺，急疾数大者逆）。
妇女伤寒热病，须问经事若何（百病皆然，非止此也）。产后须问恶露多寡，色淡色浓，及少腹中有无结块，此大法也。

幼孩脉法  ***************************
三岁以上看虎口三关（即食指之三节），初为风关（即近掌第一节），次为气关（中节），末为命关（指之上节，即指甲内）。男左女右为则（纹色紫曰热，红曰伤寒，青曰惊风，白曰麻，淡黄淡红曰无病，黑色者危。在风关为轻，气关为重，命关为危。三关多乱纹，为内钓腹痛，气不和也。纹直而细者，为虚寒少气，多难愈。纹粗而色显者，为邪干正气，多易治。纹中有断续如流珠者，为有宿食。纹自外向里者、为风寒。纹自内向外者、为食积。岐伯曰：阴络之色应其经，阳络之色变无常，随四时而行也。寒多则凝泣，凝泣则青黑。热多则淖泽，淖泽则黄赤，此皆常也）。
三岁以上，乃以一指取寸关尺三部，脉常以六至为率（七至亦不为病）。加则为热，减则为寒，皆如大人诊法也（浮弦为乳痫，弦紧为风痫，虚涩为慢惊，沉弦为腹痛，弦实为气不和，牢实为便秘，沉细为冷乳不消，沉滑为宿食不化。或小或大，或沉或细，皆为宿食停滞。浮大为伤风，伏结为物为疳劳，沉数为骨蒸有热也）。婴儿病赤瓣飧泄，脉小手足寒难已，脉小手足温易已。小儿脉乱，身热汗出不食，食即吐（上唇有珠状者），多为变蒸。
小儿四末独冷，股栗恶寒，面赤气汹，涕泪交至，必为痘疹（或见其腮赤目赤，呵欠烦闷，乍凉乍热，及耳舌有红丝纹缕，脉来数盛者，皆痘疹之候也）。
诸病宜忌脉（附张石顽先生诸脉顺逆）
中风（宜浮迟，忌急实数大）。
中风口噤（缓弱为顺，急实大数为逆）。
中风不仁，痿躄不遂（虚软缓为顺，坚急疾为逆）。
中风遗尿盗汗（缓弱为顺，数盛为逆）。
中风便尿阻涩（滑实为顺，虚涩为逆）。
中恶（宜浮缓，忌坚数浮大）。
中恶腹满（紧细数滑为顺，虚大急数为逆）。
中毒（宜洪大而迟，忌细微。浮大数疾为顺，微细虚涩为逆）。
伤寒未得汗（宜阳脉，忌阴脉。浮大为阳易已，沉小为阴难已）。
伤寒已得汗（宜阴脉洪大，宜阳脉沉细。沉小安静为顺，浮大躁疾为逆）。
中寒猝倒（沉伏为顺，虚大为逆）。
温病未得汗（宜阳脉，忌阴脉。数盛有力为顺，细小无力为逆）。
温病得汗后（沉小安静者生，盛躁不衰者死）。
温毒发斑，谵语发狂（脉实便秘为顺，脉虚便滑为逆）。
温病（斑色紫黑，如果实之靥，虽便秘能食，便通即逝，狂妄躁渴，昏不知人，下后呃逆者，阳去入阴者死）。
时行疫疠（数盛滑利为顺，沉细虚涩为逆）。
大头天行（数盛滑利为顺，沉细虚涩为逆。凡时行疫疠及大头天行，皆由湿土之邪内伏，故左手脉多弦小，右手脉多数盛。总宜辛凉内夺为正，切忌辛热外散，尤忌发表。若脉阴阳俱紧，头痛身热而下利足冷者必死）。
咳嗽初起（宜浮软，忌坚急弦小。浮软和滑为顺，沉细数坚为逆）。
久嗽（缓弱为顺，弦急实大为逆）。
劳咳骨蒸（虚小缓弱为顺，坚大涩数为逆，最忌弦细数疾）。
腹胀（宜浮大，忌沉小。关部浮大软滑为顺，虚小短涩为逆）。
鼓胀（滑实流利为顺，虚短微涩为逆）。
下痢初起（宜沉细，忌浮，大）。
下痢发热（宜浮忌数）。
下痢兼积（宜实大软滑，忌虚弱）。
久痢（沉细和滑为顺，浮大弦急为逆。沉小细弱，按之无神者不治）。
癫疾（宜实大，忌沉细虚。滑大为顺，涩小为逆，坚急而小者不治）。
狂疾（大实为顺，沉涩为逆）。
消渴（宜数大，忌虚小。数大软滑沉为顺，细小浮短坚实为逆）。
水肿（宜浮大，忌沉细。浮大软弱为顺，涩细虚小为逆。沉细滑利虽危可救，虚小散涩者不治）。
上气喘咳　（宜伏匿，忌坚强。软弱缓滑为顺，涩数坚大为逆。坚则无胃气也，如泻者不治）。
喘急（宜浮滑，忌短涩。手足温者为顺，手足冷者为逆。涩则无胃气也，脉数者不治）。
霍乱（宜浮洪，忌微迟。脉实病在中，脉虚病在外，脉涩皆所忌也。霍乱脉伏，为冷食停滞，胃气不行，不可便断为逆，惟搏大者难治。既吐且利，不宜复见实大也。霍乱止而脉代，为元气暴虚，不能接续，不可便以为逆，厥冷迟微者难治，阳气本衰，加以暴脱，非温补不能救也）。
腹痛（宜虚小迟，忌坚大疾）。
心腹痛不得息（宜沉细，忌浮大弦长。沉细迟小为顺，弦长坚实为逆）。
心腹积聚（实强和滑为顺，虚弱沉涩为逆）。
心痛（宜浮滑，忌短涩）。
癥积（宜沉实，忌虚弱）。
脱血（宜阴脉，忌阳脉。程钟龄先生云：便血有肠风有脏毒，有热有寒，尿血有心气热者，有肝气热者，俱宜详晰，分别施治，不可概论）。
金创失血过多（宜细微，忌紧数。虚微细小为顺，数盛急实为逆。阴脉不能至阳者死）。
跌堕腹胀畜血（宜坚强，忌小弱。弦大可攻为顺，沉涩为逆）。
痿痹（宜虚软，忌紧急。虚涩为顺，紧急为逆）。
虫食病（宜虚小，忌紧急）。
唾血（宜沉弱，忌实大。芤小而弱为顺，弦急实大为逆）。
鼻衄（宜沉细，忌浮大。沉滑微小为顺，实大坚疾为逆）。
吐血（宜沉小，忌实大。沉小为顺，坚强为逆）。
吐血咳逆上气（芤软为顺，细数为逆。弦劲者为不治。阴血既亡，阳无所附，故脉来芤软。若细数则阴虚火炎，加以身热不得卧，不久必死。弦劲为胃气之竭，亦无生理也）。
肠澼下脓血（宜浮小沉涩，忌数疾坚大。身热者死）。
泄泻（宜小，忌大。微小为顺，急疾数大为逆）。
肠澼下白沫（脉沉则生，脉浮则死。初病而兼表邪，常有发热脉浮，可用建中而愈，与病久不同也）。
破伤发热头痛（浮大滑为顺，沉小涩为逆）。
内伤（宜弦紧，忌小弱。内伤劳倦，气口虚大者为气虚，弦细而涩者为血虚。若躁疾坚搏汗出发热不止者死，以里虚不宜复见表气之开泄也。内伤饮食，脉来滑盛有力者，为宿食停胃。涩伏模糊者，为寒冷伤脾，非温消不能克应也）。
中暑自汗喘乏，腹满遗尿（虚弱为顺，躁疾为逆）。
中暍（热也）猝倒（微弱为顺，散大为逆）。
气厥食厥，痰厥蛔厥（皆以小弱为顺，数盛为逆。凡气食痰蛔等厥，为气道壅遏所致，皆由真阳素亏而然，故脉总以细小流连为顺，数实坚大为逆。至于散大而涩，尤非所宜也）。
热病脉尚盛躁，而不得汗者死（此阳脉之极也）。脉盛躁，得汗静者生。热病已得汗，脉尚盛躁者死（此阴脉之极也）。得汗而脉静者生。热病汗下后，脉不衰，反躁疾者死（此名阴阳交也）。
噎膈呕吐（咸以浮滑大便润者为顺，此痰气阻逆，胃气未艾也。弦数紧涩，涎如鸡蛋清，大便燥结者为逆，此气血枯竭，痰火蕴结也）。
肺痿（虚数为顺，短涩为逆，数大而实者不治）。
肺痈初起（微数为顺，洪大为逆）。
肺痈已溃（缓滑为顺，短涩为逆。气病而见短涩之脉，气血交败，安能望其生乎）。
汗出若衄（沉滑细小为顺，实大坚疾为逆）。
淋闭（滑疾者易已，涩小者难已）。
消疸病久（实大者可治，坚小者难愈）。
痈疽初起（微数缓滑为顺，沉涩坚劲为逆）。
痈疽未溃（洪大为顺，虚涩为逆）。
痈疽溃后（虚迟为顺，数实为逆）。
肠痈（软滑微数为顺，沉细虚涩为逆。凡病疮，脉弦强小急，腰脊强瘈疭，皆不可治。溃后被风多此）。
痉病（浮弦为顺，沉紧为逆。若牢细坚劲搏指者不治）。


卷三  ——————————————————————————————————————————————————————————————————————————————————————————

经脉心传  ***************************
●肺手太阴之脉
（附脊第八椎，自上陶道穴起，至下腰俞穴止，计二十一椎）
邪在气则病胸中胀满而喘咳（肺宜温润，燥则病，寒亦病。咳者，有声而无痰也），或胸中痛，或缺盆中痛，甚则两手麻木不仁。
邪在血则咳，或上气喘渴，心烦胸满，或肩臂前廉痛。
气有余则喘渴，或胸盈仰息，或肩背痛。如风寒在表则汗出，如中风则小便数而少。
气不足则肩背恶寒，或少气不足以息，小便色黄赤。
气绝则皮毛焦，爪枯毛折。
肺属金，病则色白，好哭喜辛，流涕，多虑多忧。所主者气，所藏者魄，所恶者燥。
上应于鼻，外应于皮毛。
（白而淖泽，肺胃之充也。肥白而按之绵软，气虚有痰也。白而消瘦，爪甲鲜赤，气虚有火也。白而夭然不泽，爪甲色淡，肺胃虚寒也。白而微青，或臂多青筋，气虚不能统血也。白而爪甲色青，则为阴寒之证。白为气虚之象，纵有失血发热，皆为虚火，断无实热之理也）。
补药（人参、五味子、山药、百部、阿胶、黄芪、麦门冬、紫菀、茯苓）。
泻药（防风、桑白皮、葶苈、泽泻、紫苏子、枳壳）。
温药（木香、款冬花、生姜、干姜、白豆蔻）。
凉药（玄参、北沙参、贝母、天门冬、山栀、枯芩、瓜蒌仁、桔梗、马兜铃、人尿）。
引经药（葱白、升麻、白芷）。
●大肠手阳明之脉
（上口即小肠之下口也，下接肛肠为肛门，谷道即后阴是也）
邪干气则齿痛恶热饮，或颊肿。
邪干血则目黄口干，或鼻衄，或喉痹而能言，或腹中雷鸣切痛，感寒则泻，气常冲胸，或日间发疟而渴，或肩前痛，食指不仁。
气有余则当脉所经之处皆热肿（手阳明脉起于大指次指之端，出合谷两骨之间，上入两肋之中，循臂上廉入肘外廉，上肩脚外前廉，出肩前两间骨之前廉，上柱骨之会上、下入缺盆），皮肤坚肿而不痛。
气不足则寒栗不复，或背肘臂外痛。
补药（牡蛎粉、诃黎勒、龙骨、粟壳、肉豆蔻、五倍子、莲子）。
泻药（大黄、枳壳、桃仁、石斛、芒硝、槟榔、麻仁）。
温药（干姜、吴茱萸、肉桂）。
凉药（槐花、条芩）。
引经药（葛根、白芷、升麻、石膏）。
胃足阳明之脉（下口即小肠上口也）
邪干气则漉漉振寒，或伸欠颜黑（土胜水也），或恶见人，或恶见火（胃实则热，热则恶火），或闻木音则惊（土恶木邪故惊），或心欲动而喜闭户塞牖独处，甚则欲上高而歌，弃衣而走（阳盛则四肢实，实则能登高也），或腹胀肠鸣（火盛与水相激，故激搏有声也），或詈骂不避亲疏（上热郁蒸于心胸故神明乱也）。
邪干血则间日发疟而不渴，或湿淫，或阴痿，或足废（冲督带三脉皆聚阳明，而阳明主润宗筋，主束骨而利机关也），或汗出鼻衄，或唇攒聚，舌难言，甚则不能言，或面肿齿痛，恶冷饮，或口（口不正也）唇肿，或面痛唇痛，或颈肿喉痹不通言（与手阳明能言者别），或腹大水肿或膝膑肿痛，或膺窗穴、乳中穴、气冲穴、股骭外廉、足跗上皆痛，或食指不用，或腹肉胀胃脘当脐痛，或两胁隔塞，不能饮，食不下。如胃中不和，则不能正偃，腹鸣身重难行。若胃热则宗气喘急（胃之大络，由虚里出左乳下，其动应衣，宗气泄也）。
气有余则身以前皆热，善饥消谷，小便色黄（此阳明实热也）。
气不足则身以前皆寒栗，如胃中寒则胀满（此阳明虚寒也）。
补药（白术、莲子、芡实、陈皮、扁豆、黄芪、山药、半夏、百合、苍术）。
泻药（大黄、枳实、朴硝）。
温药（藿香、丁香、木香、吴茱萸、豆蔻、厚朴、良姜、干姜、生姜、肉豆蔻、白豆蔻、香附、益智仁、胡椒）。
凉药（玄明粉、黄连、石膏、葛根、连翘、滑石、天花粉、黄芩、石斛、升麻、山栀、竹茹、知母）。
引经药（升麻、白芷、葛根、石膏）。
●脾足太阴之脉
邪在气则病舌本强，食则呕（脾气暖则食易消，寒则不能化物，故呕。呕者，有声有物也）。或胃脘痛，腹胀善〖饣曷〗（阴盛则气滞，故食败气逆人也。〖饣曷〗，于戒切，音餩）。得屁则快然如衰（气下泄则腹松动，但觉倦怠耳），身体沉重。
邪在血则病舌痛，或烦心，心下急痛，或寒疟癥瘕或大便溏泄，或水闭黄疸，不能卧（水气逆满则伤气也），或善饥善味，或阴痿足不收，行善戾（曲也），强立股膝肿，大指不用。寒甚则厥，腹响便溲难，心痛引背不得息。气有余则腹胀，小便不利，身尽痛。
气不足则四肢不用，五脏安安，百节皆纵，腹大肠鸣，飧泄面黄，不嗜食，食则不化，怠惰嗜卧，九窍不通，身体不能动摇，当脐上下左右动气。
气绝则脉不营肌肉舌萎，人中满唇反。
脾属土，病则色黄好歌，喜甘流涎多，思多疑。所主者肌肉，所藏者意智，所恶者湿，上应于唇口，外应于四肢。
（黄而肥盛，胃中有痰湿也。黄而枯癯，胃中有火也。黄而色淡，胃气虚也。黄而色黯，津液久耗也。黄为中央土色，其虚实寒热之机，当以饮食便溺消息之也）。
补药（人参、白术、苍术、甘草、芡实、黄芪、山药、陈皮、莲子、扁豆）。
泻药（枳实、青皮、石膏）。
温药（丁香、藿香、胡椒、吴茱萸、附子、官桂、良姜）。
凉药（石膏、元胡粉）。
引经药（升麻、白芍）。
心手少阴之脉（附脊第五椎）
邪在气则病嗌干心痛，渴而欲饮（心火炎则液耗，故渴而欲饮也）。或善笑善忘，或眩仆烦心，或善惊不寐。
邪在血则病目黄，或膺背肩胁满痛，或肩胛臂内后廉痛，或厥或掌中热而啘（之劣切，义阙，出《难经》）。或浸淫疮疡，或舌干焦口苦，或消渴舌破，或心胸间汗。
气有余则笑不休。
气不足则悲，或胸腹大，胁下与腰相引而痛。
气绝则脉不通，血不流，髦色不泽，面黑如漆。
心属火，病则色赤好言，喜苦，出汗多笑。所主者血脉，所藏者神，所恶者热，上应于舌并神色，外应于掌。
赤而䐃（巨陨切，音窘，脂聚之貌也）坚，营血之充也。深赤色坚，素禀多火也。微赤而鲜，气虚有火也。赤而索泽，血虚火旺也。赤为火炎之色，只虑津枯血竭，亦无虚寒之患。大抵火形之人从未有，肥盛多湿者即有痰嗽，亦燥气耳。
补药（枣仁、远志、麦门冬、山药、当归、天竺黄）。
泻药（贝母、元胡索、木香、黄连）。
温药（丁香、石菖蒲）。
凉药（竹叶、牛黄、朱砂、连翘、犀角）。
引经药（独活、细辛）。
小肠手太阳之脉（下口即大肠上口也）
邪干气则嗌痛颔肿，颈侧痛不可以顾，肩似拔，肩胛似折。
邪干血则耳聋目黄，或颊肿鼻衄（滴而不流），或颈颔肩胛肘臂外后廉皆痛。
气不足则小腹控阴丸引腰脊，上冲心而痛。
补药（牡蛎粉、钗石斛）。
泻药（荔枝核、紫苏、细木通、葱白）。
温药（小茴香、乌药、大茴香）。
凉药（天花粉、黄芩）。
引经药（藁本、羌活、黄柏）。
膀胱足太阳之脉（上系小肠，下联前阴）
邪干气则头痛目似脱，项后痛不可俯仰，或脊痛腰似折，或股不可以曲，腘如结，踹如裂（腘，古伯切，曲脚中也。踹，而充切，足跟也）。
邪干血虚则痔，盛则疟，或狂或癫（狂者发作刚暴，詈哭不避亲疏，甚则登高而歌，弃衣而走，逾垣上屋。癫者或笑或泣，如醉如梦，言语无序，秽洁不知），或头囟项痛，或目黄泪出，或鼻塞流血。或小腹偏肿而痛，以手按之，欲小便而不得。胞痹，小腹按之内痛，若沃以汤，涩于小便，上为清涕。膀胱不利为癃，不约为遗尿，项背腰尻腘踹脚皆痛，小指不用。
补药（石菖蒲、龙骨、续断、益智仁、橘核）。
泻药（芒硝、白泽泻、滑石、车前子）。
温药（茴香、乌药）。
凉药（生地黄、黄柏、甘草梢）。
引经药（藁本、羌活、黄柏）。
●肾足少阴之脉
（附脊第十四椎，命门穴之左右，与前脐神阙穴平直相对。左者直上入肺，而循喉挟舌；右者直行脐腹，而上络于心包）
邪在气则病饥不欲食（阴火上乘，虽饥不欲食也），面如黑漆（肾水枯也），或咳唾则有血（真阴亏损，而延及其母也），或喝喝（于介切，嘶声也）而喘（肾水不能上通于肺故也），或口干咯血，坐立不安（阴虚阳扰不能静也），或目䀮䀮（呼光切，不明也）如无所见（肾虚则瞳神昏眩。瞳神者，骨之精也），或心如悬若饥状（心肾不交则精神离散，故心如悬；阴虚则内馁，故常若饥状也）。
邪在血则病耳鸣，或遗泄，口热舌干，咽肿上气，嗌干而痛（厥气走而不能言，手足清，大便自利，口热如胶），或烦心，心痛引腰脊，欲得呕，或黄疸额黑，或肠澼（寒则利清谷，热则便脓血，盖肾开窍于二阴也），或脊痛，或股内后廉痛，痿厥嗜卧，泄利下重，足下热痛，小腹急痛，腰下冷痛，或自言腹胀满而实不满，或胫肿烦扰冤热，或骨痿不能起，侠胁两旁虚软处清（即䏚中，季胁下也），或指青黑，意不乐，四肢不收，身重寝则汗出，恶风。气不足则善恐，心惕惕如人将捕之（肾藏精，伤则阳气虚衰，故善恐）。气绝则肉软却（退也），齿长面垢，发无泽。
肾属水，病则色黑，好呻喜咸，多唾，多恐多惊。所主者骨，所藏者精与志，所恶者寒，上应于耳发，外应于腰背。
（黑而肥泽，骨髓之充也。黑而瘦削，阴火内戕也。苍黑为下焦气旺，虽犯客寒，亦必蕴为邪热，绝无虚寒之候也）。
补药（芡实、龙骨、龟板、锁阳、牡蛎、桑螵蛸、地黄、虎骨、杜仲、山药、牛膝、枸杞子、五味子、山茱萸）。
泻药（泽泻、知母）。
温药（附子、鹿茸、补骨脂、肉桂、沉香、腽肭脐）。
凉药（黄柏、牡丹皮、知母、地骨皮）。
引经药（独活、肉桂）。
●心包络手厥阴之脉
（男子右尺，半表半里，其表即三焦，里即命门也。女子以左尺为心包络，与男子脉不同惟此耳）
邪干气则手心热，臂肘挛急腋肿，甚则胸胁支满，心中憺憺（从滥切，动也）大动，面赤目黄，喜笑不休。
邪干血则烦心，或心痛引腋胁，而欲得咳，掌中热（心系有二，一则上与肺通，为心包络之系；一则下络小肠，为周身血脉之总司。凡诸邪之在心者，皆心包络受之。盖心为君主，莫敢犯之也。心包络诸脉虽属于心，而行太阴肺部；而脉之运动皆由包络之火也）。
主治俱见手少阴。
●三焦手少阳之脉
（上焦如雾，在心下，下鬲居胃上口，主纳而不出也。鬲，肓也，在心脾之间也，塞也，管上下使气与谷不相乱也。中焦如沤，在胃中脘，不上不下，主腐热水谷者也。胃之受水谷者曰脘，脐上五寸为上脘，脐上四寸即胃之幕，为中脘，脐上二寸当胃下口为下脘也。下焦如渎，在膀胱上口，主出而不纳，以传道也。三焦有象无质，即上中下三部脏腑空处是也，乃水谷之道路，气之所终始也）。
邪干气则耳聋，浑浑焞焞而痛，或嗌肿喉痹（三焦之气通于喉，喉不和则痹肿矣），往来寒热。
邪干血则汗出，或目锐眦痛，或颊痛，耳鸣，颈颔肩胛肘臂外皆痛，小指次指（无名指也）不用，或腹气满，小腹坚，不得小便，溢则水留，即为胀。
补药（黄芪、益智仁、甘草）。
泻药（泽泻）。
温药（附子）。
凉药（煅石膏、地骨皮）。
引经药（柴胡、川芎、青皮）。
胆足少阳之脉（在肝之短叶间）
邪干气则口苦（胆病则液泄，故口苦），或呕宿汁，善太息（胆郁则气不舒，故善太息），或惊惕，心下憺憺，恐人将捕之（寒涎渍沃致然），或嗌中介介然数唾，或心胁痛不能转侧（足少阳之别贯心循胁，故病则不能转侧），或耳无所闻。甚则面色枯槁，体无膏泽，或足外反热，是为阳厥。
邪干血则头角颔痛，目锐眦痛，或缺盆中肿痛，腋下肿，或马刀挟瘿（肉色不变为肉瘿，筋脉现露为筋瘿，筋脉交络为血瘿，忧恼消长为气瘿，坚硬不移为石瘿也），或汗出振寒疟（胆居表里之半，阴胜则振寒，阳胜则汗出，故疟），或胸胁膝胫踝前诸节皆痛，小指次指不用。
气绝则耳聋，百节尽纵，目系绝。
补药（龙胆草、木通）。
泻药（青皮、柴胡）。
温药（半夏、生姜、陈皮、川芎）。
凉药（黄连、竹茹）。
引经药（川芎、柴胡、青皮）。
●肝足厥阴之脉
（附脊第九椎，左三叶，右四叶）
邪在气则病闭目不欲见人，腰痛（痛上觉热）不可以俯仰，丈夫癫疝（阴器连少腹急痛也），妇人少腹肿。甚则咽干面尘脱色，淅淅时寒热，两胁下痛引少腹，上下无常处，或淋溲便难，或胁痛支满，手足青，面青唇黑。
邪在血则病胸满，呕逆作酸，或飧泄，或狐疝（卧则入腹，立则出腹），或遗尿，或癃闭，或颊肿喉痹，吐脓血，或吐血下血，暴涌不止，或瘈疭恶风，或浑身酸麻疼痛，四肢满闷，筋痿不能起立，或阴缩两筋急，或转筋足逆冷，或胫酸阴痒。
气有余则善怒，忽忽，或眩冒而巅顶痛。
气逆则头痛耳聋，目赤肿痛。
气不足则目䀮䀮无所见，耳无所闻，善恐如人将捕之（肝虚则神魂不宁，故善恐）。
气绝则筋急，引舌与卵，唇青。
肝属木，病则色苍（青也），好呼喜酸，多泣多怒。所主者筋，所藏者血与魂，所恶者风，上应于眼，外应于爪甲。
（苍者而理粗，筋骨劳勚也。苍而枯槁，营血之涸也）。
补药（木瓜、薏苡仁、阿胶、酸枣仁）。
泻药（青皮、柴胡、芍药、青黛）。
温药（木香、吴茱萸、肉桂）。
凉药（甘菊花、龙胆草、车前子、胡黄连）。
引经药（川芎、柴胡、青皮）。

奇经八脉  ***************************
督脉起于下极之俞（音输），并于脊里，上至风府（顶中央之脉督脉也，名曰风府），入属于脑，阳脉之海也（下极，前后两阴之间也）。
病则少腹上冲心而痛，不得前后，为冲疝（气上冲心，二便不通也）。其女子不孕，癃痔遗尿，嗌干，猝口噤，背反张，瘈疭，腰背强痛，不得俯仰，脊强反折及痛，头重不举，大人癫疾，小儿风痫。其脉直上直下而中央浮，或尺寸俱强直而浮者，督脉也。
任脉起于中极之下，以上毛际，循腹里，上关元至咽喉，上颐循面，入目络舌，阴脉之海也（中极，脐下四寸也）。
病则少腹绕脐引阴中切痛（入房太过，冲督任受伤多此也），男子内结七疝，女子带下瘕聚，月事不以时下，腹皮急，腹中有气如指上抢心，不得俯仰拘急（志欲不遂，阴火上乘故也）。其脉横寸口边，丸丸紧细而长，或弦出寸口，上鱼际而丸滑者，任脉也。
冲脉起于少腹之内胞中，为血之海，又为诸脉经络之海也。
病则逆气里急，上冲咽喉不得息，喘息有音，不得卧，腹中刺痛拘急，寒气客于冲脉则脉不通，故喘动应手，有寒痛，痛则上引胸中也。其脉直上直下而中央牢者，冲脉也。凡人两手脉浮之俱有阳，沉之俱有阴，阴阳皆盛，此冲督之脉也（冲主沉牢，督主浮革）。冲督为十二经之道路，冲督用事，则十二经不复朝于寸口，其人恍惚痴狂。
阳维起于诸阳之会（诸阳皆会于头），主持卫气也。
病则寒热（阳维为病在表，故苦寒热，而足太阳少阳始终联附，故二经为病皆寒热），腰痛，痛上怫然肿，又腰痛不可以咳，咳则筋缩，肌肉痹痒，皮肤痛，下部不仁，汗出而寒，羊痫倒仆（多发于日），手足相引，甚者不能言。若阳维不能维于阳则溶溶（缓纵貌也）不能自收持，其脉从尺外斜上至寸而浮者，阳维也。
阴维起于诸阴之交（诸阴皆交于胸），主持营血也。
病则心痛（阴维为病在里，故苦心痛。阴维虽交三阴，实与任脉同归，故心痛腹痛多属少阴，而兼阴维任脉也），胁满腰痛，甚则悲以恐，癫疾失音（多发于夜），肌肉痹痒，汗出恶风，身漉漉然。若阴维不能维于阴，则怅然失志。其脉从尺内斜上至寸而沉实，阴维也。
阳跷〖疒君巾〗（苦交切）起于跟内。
病则缓纵不收，阴缓而阳急（阳跷脉急当从外踝以上急，内踝以上缓），腰背痛，羊痫倒仆（多发于日），恶风偏枯，〖疒君巾〗（五还切，手足麻木也）痹体强，目开不得合。其脉寸口左右弹浮而细绵绵者，阳跷也。
阴跷起于然谷之后（然谷在足内踝前起大骨下之陷中）。
病则拘急不弛，阳缓而阴急（阴跷脉急当从内踝以上急，外踝以上缓），少腹痛里急，腰痛相引阴中，男子阴疝，女子漏下不止，癫疾寒热（多发于夜），皮肤湿痹，疯痉瘛疭，目闭不能开。其脉尺内左右弹沉而细绵绵者，阴跷也。
带脉起于季胁（即䏚中也，在京门穴之下），围身一周如束带然（冲督任三脉同起而异行，一源而三歧，皆络于带脉）。
病则腹满，腰溶溶若坐水中，腰腹纵如囊水状，妇人腰痛，少腹痛，里急瘛疭，牵引季肋下空软处，月事不调，赤白带下。其脉中部（即两关也）左右弹而横滑者，带脉也。

趺阳、少阴脉说  ***************************
趺阳一名冲阳（在脚背上去陷骨三寸脉动处，乃足阳明胃经之动脉也），少阴一名太溪（在足之内踝后跟骨上脉动处，乃足少阴肾经之动脉也）。此乃古诊法，不行久矣。设有危急之病，寸口脉不见者，诊此以决死生可也（若在平时，总不如以关脉为胃气，以尺脉为根之为愈也）。上焦营卫之所司，不能偏于轻重，故言寸口。两关主乎中焦，脾胃之所司，宜重在右，故言趺阳。两尺主乎下焦，宜重在左，故言少阴。


卷四  ——————————————————————————————————————————————————————————————————————————————————————————

方祖  ***************************
●桂枝汤
　治风伤卫气，脉浮缓，发热自汗，营卫不和。
桂枝三钱　白芍三钱　甘草炙，二钱　生姜五片　大枣四枚，擘
上五味，水煎，温服。啜热稀粥一盏，以助药力。覆暖取微汗，效。不汗，少顷再服。
●麻黄汤
　治寒伤营气，脉浮，发热，无汗而喘。骨节痛。
麻黄三钱，去节　桂枝三钱　甘草炙，一钱　杏仁二十枚，泡去皮尖，碎
上四味，水煎，温服。暖覆取微汗，不须啜粥。以寒邪入伤营气，营气起于中焦，恐谷气反助邪热也。
●续命汤
　治中风痱，身体不能自收，并治但伏不得卧，咳逆上气，面目浮肿。
麻黄三钱　桂枝三钱　甘草炙，三钱　当归三钱　人参三钱　石膏三钱　干姜三钱　芎一钱　杏仁三十枚，泡去皮尖，碎
上九味，水煎，温服。当薄覆脊，凭几坐，汗出则愈。不汗，更服。无所禁，勿当风。
●升麻汤
　治阳明经邪发热，及痘疹初起。
升麻一钱　葛根钱半　白芍钱半　甘草炙，八分
上四味，水煎，温服。升、葛为阳明经之向导，阳明专主肌肉，恐开泄太过，即以白芍敛护营血，甘草调和中气，所以解利本经邪热及时行痘疹，皆为专药。然在起胀后禁用（石顽）。
●小柴胡汤
　治少阳受邪，往来寒热，脉弦，胁痛而呕。
柴胡三钱　黄芩一钱　人参一钱　甘草炙，一钱　半夏二钱　生姜五片　大枣四枚，擘
水煎，去滓温服。治伤寒有五法：曰汗，曰吐，曰下，曰温，曰和，皆一定之法。而少阳例中，小柴胡汤专一和解表里。少阳为阴阳交界，邪传至此已渐向里，故用柴胡升发其邪，使从外解，即以人参挡截于中，不令内犯；更以半夏、黄芩清解在里之热痰；生姜、大枣并祛在表之邪气；又须甘草协辅参、柴，共襄匡正辟邪之功，真不易之法，无容拟议者也。其方后加减，乃法中之法，定而不移。至于邪气犯本胆府受病，而加龙骨、牡蛎；丸药误下，而加芒硝；屡下不解，引邪入里，心下急，郁郁微烦，而用大柴胡，为法外之法，变通无定，不可思议者也。独怪世医用小柴胡，一概除去人参，且必加枳、桔耗气之品，此非法之法，习俗相承，匿于横议者也。何怪乎道艺日卑风斯日下哉（石顽）！
●星香汤
　治中风痰涎壅塞，不省人事，服热不得者。
南星三钱　木香五分　生姜十片
水煎，服无时。
●术附汤
　治寒湿体痛，自汗身寒。
白术一两　附子五钱
上二味，水煎，去滓放凉，分三服。
●四逆汤
　治阴寒脉沉，四肢厥冷，呕吐泄泻。
附子一枚，生用　干姜五钱　甘草六钱
上三味，水煎服，分温再服。
●理中汤
　治胸痹，心胸痞气，霍乱吐泻不渴，一切脾胃虚寒，呕吐清水，饮食不入，完谷不化。
干姜炮，五分　人参一钱　白术炒焦，一钱　甘草炙，五分
上四味，水煎，去滓温服。肠胃虚脱，完谷不化者，炼白蜜丸弹子大，沸汤研和滓，日三夜二服，名理中丸。
●半夏泻心汤
　治心下痞满不痛。
半夏五钱，泡　干姜三钱，炮　甘草炙，三钱　人参三钱　黄芩三钱　黄连一钱　大枣四枚，擘
上七味，水煎，温分三服。
●七气汤
　治七情郁结于中，心腹绞痛，服宽膈破气药转剧者，投此即效。
人参钱半　甘草炙，一钱　肉桂一钱　半夏一钱　生姜七片
上五味，水煎空心服。
●崔氏八味丸
　治肾脏真阳不足，火不归源。
熟地黄八两　山萸肉四两　干山药微焙，四两　牡丹皮三两　白茯苓去皮，三两　白泽泻去毛，三两　附子童便浸煮，去皮脐，切，一两　肉桂去粗皮勿见火，一两
上八味，为末，炼白蜜丸梧子大，每服五七十丸，空心淡盐汤下，临卧时温酒下，以美膳压之。本方去桂、附，名六味丸。熟地黄用缩砂蜜八钱制，治肾水真阴不足。
●枳术汤
　治水肿心下如盘，边如旋盘。
枳实十枚　白术二两
上二味，水煎，温分三服。腹中软即当散也。
●平胃散
　治胃中宿食不化，藜藿人宜之。
厚朴去皮，姜汁炒，三两　陈皮泡去浮白，三两　甘草炙，三两　苍术泔浸去皮，麻油拌炒黄，四两
上四味，为散，每服五钱，加生姜三片，水煎，温服。
●二陈汤
　治脾胃痰湿。
半夏姜制，二钱五分　茯苓钱半　陈皮略去白，一钱　生姜三片　甘草炙，一钱　乌梅肉半个
上六味，水煎，空心温服。燥痰减半夏、生姜，加麦门冬（去心）、竹沥。郁痰干咳去半夏，用蜜煎姜，加川贝母（去心）。火痰加黄连、竹茹。老痰加蛤粉、海石。
●四君子汤
　治胃气虚弱，饮食不思，倦怠少食。
人参一钱　白术炒黄，一钱　茯苓一钱　甘草炙，六分
上四味，水煎，空心温服。
●四物汤
　治营血虚热。
熟地黄二钱　当归身一钱　白芍药钱半　川芎八分
上四味，水煎，温服。肥盛多湿痰，及呕逆少食便溏者，禁用。
●保元汤
　治营卫气血不足。
黄芪三钱，蜜酒炙　人参三钱　甘草炙，一钱
水煎，空心服。
●生脉散
　治热伤肺胃，虚热喘嗽，脉虚无力。
人参三钱　麦门冬去心，二钱　五味子一钱
水煎，不时热服。
●二冬膏
　治肺胃燥热，痰涩咳嗽。
天门冬去心　麦门冬去心
上二味，等分，熬膏炼白蜜收，不时含热咽之。
●桔梗汤
　治冬时伏邪发于少阴，咽痛不瘥，及风热肺气不清喘嗽，喉中介介如梗状，肺痿肺痈初起，并得服之。
桔梗三钱　甘草三钱
上二味，水煎，缓缓服之。
●防己黄芪汤
　治风湿相搏，客在皮肤，关节疼痛，腰以下疼重，脉浮，自汗恶风。
防己酒洗，钱半　黄芪钱半　白术一钱　生姜四片　大枣二枚，擘　甘草炙，八分
上六味，水煎热服。后当如虫行皮中，腰已下如冰，后坐被上，又以一被绕腰下，温令微汗，瘥。喘加麻黄，胃气不和加芍药，气上冲加桂枝，下有陈气加细辛（陈气者，久积之寒气也）。
●栀子豉汤
　治汗下不解，虚邪留于膈上，心下结痛，虚烦懊憹不得眠，反覆颠倒，卧起不安者。
栀子十四枚，擘　香豉四合
上二味，水煎，分二服，温进一服，得快吐止后服。
●小承气汤
　治少阳阳明腑证（承气汤有八禁：一表证未除，二心下硬满，三合面赤色，四平素食少，或病中反能食，五呕多，六脉迟，七津液内竭，八小便少）。
生大黄四钱　厚朴六钱　枳实炙，三枚
初服汤当更衣，不尔者尽饮之。若更衣，勿服之。
●抵当汤
　治蓄血小腹硬满，小便自利。
水蛭三十枚，熬黑。如无以鲮鲤甲生漆涂炙代之　虻虫三十枚，去翅足熬　大黄酒浸，一两　桃仁三十枚，去皮尖
上四味，水煎，去滓，取三升温服，一升不下再服。
●凉膈散
　治温热时行，表里实热，及心火亢盛，目赤便秘，胃热发斑。
大黄酒浸，二两　芒硝一两　甘草炙，六钱　连翘一两　黄芩一两　山栀八钱　薄荷七钱
共为散，每服四钱，加竹叶十五片，水煎温，日三夜二服，得下热退为度。
●备急丸
　治心腹卒痛如锥刺，宿食冷积胀满。
巴豆去皮心膜，用霜，一钱　干姜生，二钱　大黄三钱
上三味，为末，炼白蜜丸如小豆大，温水送下二三十丸。妊娠禁用。
●伊尹三黄汤
　治三焦实热，烦躁便秘。
黄连酒煮　黄芩酒炒　大黄酒浸
上三味，等分，麻沸汤二升渍之须臾，绞去滓，分温再服。麻沸汤者，白水空煎鼎沸如麻也。古方惟降火药用之。
●十枣汤
　治悬饮内痛，胁下有水气，脉弦数。
芫花熬　甘遂　大戟泡，去骨
上三味，等分，捣筛，以水一升五合，先煮大枣肥者十枚，擘，取八合，去滓，内药末。强人服一钱匕，羸人服半钱匕，平旦温服。若下少病不除者，明日更服，加半钱匕，得快下利后，糜粥自养。
●五苓散
　治伤寒表里未解，渴而小便不利。
白术生，二钱　茯苓二钱　猪苓二钱　泽泻三钱　桂枝一钱
上五味，为散白饮和服方寸匕，日三服。或生料服，温覆取微似汗。
●益元散
　治暑月小便不利。
滑石水飞，六两　甘草炙，六钱；生，四钱
为散，清水调服三钱。发散温病热病，加葱白七茎、香豉四合，水煎温服。老人虚人及病后伤津、小便不利禁用。
●白虎汤
　治热病壮热烦渴，及中暍烦热而渴。
生石膏碎，八钱　知母三钱　甘草炙，一钱　粳米半合
水煎，温分二服，一日尽饮之（此方必燥渴、潮热、自汗、脉洪八字全者，始可用之）。
●驻车丸
　治阴虚下痢发热，脓血稠黏，及休息痢。
阿胶三两　黄连炒黑，两半　当归两半　干姜炮，一两
上四味，捣筛，醋煮阿胶为丸梧子大，每服四五十丸，昼夜三服，米饮下。
●左金丸
　治肝经郁热，吐酸绿青黄水。
川黄连六两　吴茱萸拣去闭口者，取净一两同黄连煮干
为细末，米饮糊丸梧子大，每服四十丸，空心白术陈皮汤送服，或用加味逍遥散作汤送。
●大补丸
　治阴火亢极，足胫疼热，不能久立，及妇人火郁发热。
厚黄柏盐酒拌陈米饭上蒸，每蒸必拌炒黑亮如漆为度
炼白蜜丸梧子大，每服二钱，空心醇酒下。如服之不应，每斤加厚肉桂一两。
●金液丹
　治阴极发躁，厥冷脉伏爪甲唇青，水肿脉伏，小便不通，阴结畏寒，大便秘。
明净硫黄五两，研细，水飞，入炀盛罐内，水调赤石脂末封口，盐泥通身固济，候干，三足钉钉于地，将罐放钉上，慢火烧养七昼夜，再加顶火，用炭十斤为度。候冷取出，研细，每末一两用蒸饼一两打糊为丸梧子大，每服二三十丸，温白汤送下。阴极冷甚者，服百丸。

医学要领（程钟龄先生）  ***************************
内伤者，气病（阳虚）、血病（阴虚）、伤食，以及喜、怒、忧、思、悲、恐、惊是也。外感者，风、寒、暑、湿、燥、火是也。不内不外伤者，跌打损伤五绝之类是也。病有三因，不外此矣。变证百端，不过寒热、虚实、表里、阴阳八字。论治法，不过大、小、缓、急、奇、偶、复七方，与夫宣、通、补、泻、轻、重、滑、涩、燥、湿十剂也　（外感之邪，自外而入，宜泻不宜补。内伤之邪，自内而出，宜补不宜泻。然而泻之中有补，补之中有泻，此皆治法之权衡也。又有似证，如火似水，水似火，金似木，木似金，及虚似实，实似虚，不可以不辨，明乎此则病无遁情矣）。
实火者，六淫之邪，饮食之伤，自外而入，势犹贼也，可驱而不可留。虚火者，七情色欲劳役耗神，自内而发，势犹子也，可养而不可害。人固不可认贼作子，更不可认子作贼。病机言火者，什之八；言寒者，什之二耳。
驱贼火四法（一曰发，风寒壅闭，火邪内郁，宜升发之，如升阳散火汤之类是也。二曰清，内热极盛，宜用寒凉，如黄连解毒汤之类是也。三曰攻，火气郁结，大便不通，法当攻下，此釜底抽薪之法，如承气汤之类是也。四曰制，热气拂郁，清之不去，攻之不可，此本来真水有亏不能制火，所谓寒之不寒，是无水也，当滋其肾，如地黄汤之类可用也）。
养子火四法（一曰达，肝经气结，五郁相因，当顺其性而升之，所谓木郁则达之，如逍遥散之类是也，此以一方治木郁而诸郁皆解也。二曰滋，虚火上炎，必滋其水，所谓壮水之主以镇阳光，如六味汤之类是也。三曰温，劳役神疲，元气受伤，阴火乘其土位，经曰劳者温之，又曰甘温能除大热，如补中益气之类是也。四曰引，肾气虚寒，逼其无根，失守之火，浮游于上，当以辛热杂于壮水药中导之下行，所谓导龙入海，引火归元，如八味汤之类是也）。
然有邪盛正虚之时，宜用攻补兼行之法，或用滋水制火之法，往往取效。是知养子之法，可借为驱贼之方，断无以驱贼之法而为养子之理。盖养正则邪自除，理之所有；伐正而能保身，理所必无也。
热证（口渴而能消水，饮食喜冷，烦躁，尿短而赤，便结脉数）。
寒证（口不渴，或假渴而不能消水，喜饮热汤，手足厥冷，尿清长，便溏，脉迟）。
实证（病中无汗，胸腹胀不减，痛而拒按病新得，禀质厚，脉实而有力）。
虚证（病中多汗，胸腹胀时减，复如故，痛而喜按，按之则痛止，病久禀弱，脉虚而无力）。
里证（潮热，恶热腹痛口燥，舌苔黄黑，脉沉）。
表证（发热恶寒，头痛鼻塞，舌上无苔，脉浮）。
阳证（为热，为实，为表。热邪达表，阳中之阳；热邪入里，阴中之阳）。
阴证（为寒，为虚，为里。寒邪入里，阴中之阴；寒邪客表，阳中之阴）。
真阳不足（脉大无力，四肢倦怠，唇淡口和，肌冷便溏，饮食不化）。
真阴不足（脉数无力，虚火时炎，口燥唇焦，内热便结，气逆冲上）。
病有热证而喜热饮者，同气相求也。有寒证而喜冷饮，却不能饮者，假渴之象也。有热证而大便溏泻者，挟热下利也。有寒证而大便反硬者，阴结也。有热证而手足厥冷者，所谓热深厥亦深，热微厥亦微是也。有寒证而反烦躁，欲坐卧泥水之中者，阴躁也。有汗而为实证者，热邪传里也。有无汗而为虚证者，津液不足也。有恶寒而为里证者，直中于寒也。有恶热口渴而为表证者，温热之病自里达表也。此乃阴阳变化之理，尤不可不早辨之也。
治病：汗、和、下、消、吐、清、温、补八法。
汗者散也（风寒初客于人，头痛发热恶寒，鼻塞声重体痛者香苏散主之，重则麻黄汤。其有寒热与外感风寒似同而实异者，若误汗之则变端百出矣。又有他病重而略兼外感者，量于本证药中稍加表药可也。如脐间有动气者，理中汤去术加表药。热邪入里而表未解者，麻黄石膏汤或芩连葛根汤。太阳证脉沉细者，少阴证，反发热者，麻黄附子细辛汤。少阳中风，柴胡汤加桂枝，阳虚者补中汤加表药，阴虚者，芎归汤加表药之类也）。
和者顺也（病在半表半里，耳聋胁痛，寒热往来，小柴胡汤主之。盖少阳证有三禁，汗、吐、下是也。如病邪在表未入少阳，误用柴胡，谓之引贼入门，变证多端。若邪已入里，仅用柴胡，则病不解，巧为藏拙，误人匪浅也。凡病在少阳，正气虚者，加人参；口不渴，大便如常者，加半夏、生姜；口大渴，大便渐结者，加花粉、瓜蒌；兼表邪者，加桂枝；兼里邪者，加芒硝。至于三阳合病，闭目则汗，面垢谵语，遗尿者，用白虎汤和解之。和之一法，变化无穷，知斯意者，则温热之治疠疫之方，时行痎疟，皆从此推广之，不难应手而辄效也）。
下者攻也（病邪传入少阴经，得之二三日，口燥咽干者；六七日腹满不大便者；下利，脉滑数，不欲食，按之心下硬，有宿食者；下利清水，色纯青，心下痛，口干燥者；目中不了了，睛不和，无表证，大便难者；病在阳明腑，谵语不能食，胃中有燥屎者；发热汗多，烦躁口渴能消水，不恶风寒反恶热者；此皆当急下之也。凡应下之证，痞、满、燥、实四者兼全，可用大承气汤。痞满而未燥实者，泻心汤。痞满兼燥而未实者，小承气汤。燥实而未痞满者，调胃承气汤。太阳伤风证，误下而传太阴，以致腹痛者，桂枝汤倍芍药。误下而腹大实痛者，桂枝汤加大黄。邪从少阳来，寒热未除，大柴胡汤。结胸证，项背强，自胸至腹硬满而痛，手不可近者，大陷胸汤、丸。若不按不痛者，小陷胸汤。寒食结胸，用三白散。水结胸，头汗出者，小半夏加茯苓汤。水停胁下，痛不可忍者，十枣汤。结胸阴阳二证，服药罔效者，活人俱用枳实理中丸。郁热蓄甚，神昏厥逆，脉反滞涩，有微细欲绝之象者，凉膈散合解毒汤并用。太阳证未罢，口渴小便短涩，大便如常者，五苓散。太阳传本，热结膀胱，其人如狂，少腹硬满而痛，小便自利，下焦蓄血者，抵当丸。如但少腹急结，未至硬满者，桃仁承气汤，或用生地四物汤加酒军。伤于冷，令腹痛便闭拒按者，见睍丸。伤于热食者，三黄枳术丸。冷热互伤，二丸酌其所伤之多寡用之。实热老痰，滚痰丸。水肿实证，神祐丸。虫积，翦红丸。血积，花蕊丸，或失笑丸。肠痈，牡丹皮散。老人久病人，新产妇人，每多大便闭结者，通幽汤，或用四物汤加润药。其有正虚邪盛，羸弱之人，难于措手者，古人有清法、润法、导法、微和法、先补后攻法、先攻补后并行法，可以斟酌取效也）。
消者削也（病成于五脏，推之不移者，积也。病成于六腑，推之而移者，聚也。忽聚忽散者，气也。痛有定处而不散者，血也。得食则痛，嗳腐吞酸者，食积也。腹有块，按之而软者，痰也。先足肿后及腹者，水也。先腹满后及四肢者，胀也。痛引两胁，咳而吐涎者，停饮也。咳而胸痛，吐脓腥臭者，肺痈也。当胃而痛，呕而吐脓者，胃脘痈也。当脐而痛，小便如淋，转侧作水声者，肠痈也。憎寒壮热，饮食如常，偏著一处者，外痈也。病人嗜食甘甜或异物，饥时则痛，唇之上下有白斑点者，虫也。腹中如有物动而痛不可忍者，虫毒也。病人咳嗽痰红，抑抑不乐，畏见人，喉痒而咳剧者，劳瘵生虫也。痃如弓弦，筋病也。癖则隐癖，饮食有所偏好而成附骨之病也。癥则有块可徵，积之类也。瘕则或有或无，痞气之类也。少腹如汤沃，小便涩者，胞痹也。痛引睾丸者，疝也。女人经水自行，而腹块渐大如怀子者，肠覃也。经水不行而腹块渐大，并非妊身，其脉涩者，石瘕也。至于湿热下坠，则为阴菌阴蚀、阴挺下脱、阴茎肿烂之类。其虚火内烁庚金，则为痔瘘、悬痈、脏毒。种种见证，不一而足。务在详稽博考，辨明证候，按法而消之。慎弗视为泛常也）。
吐者出也（病在上焦胸次咽喉之地，或有痰食痈脓，法当吐之。经所谓高者因而越之是已。病人脉滑大，胸膈停痰饮，以二陈汤，用指探喉而出之。胃脘积食，瓜蒂散与橘红淡盐汤主之。其体质虚弱者，以桔梗煎汤代之。寒痰闭塞，厥逆昏沉者用半夏橘红各八钱，浓煎半杯，和姜汁半杯，频频灌之。风邪中脏，张目痰鸣，声如曳锯，便尿自遗，势将脱者，参、附、姜、夏，浓煎灌之，随吐随灌，久之药力下咽，胸膈流通，频进参、附，可期平复。风痰热闭者，以牛黄丸灌吐之。颈疽内攻者，以苏合香丸灌吐之。风热不语者，以解语丹灌吐之。中暑不醒者，以消暑丸灌吐之。中恶不醒者，以姜汁、橘、夏灌吐之。梦魇不醒者，以连须葱白煎酒灌吐之。自缢不醒者，以肉桂煎汤灌吐之。缠喉、锁喉、喉闭、喉风，以杜牛膝捣汁，和雄黄丸灌吐之。牙关紧急、闭塞不通者，吹以搐鼻散取嚏。俟牙开或痰或食，照前法用二陈汤，瓜蒂散分主之。妊妇转脬、小便不通者，补中益气汤随服而探吐之。醋、蒜吐蛇，雄黄、狗油同瓜蒂吐虫，韭汁吐瘀血。昔仲景治胸痛不能食，按之反有涎唾，下利日数十行，吐之则利止，是以吐痰止利也。由此观之，证在危疑之际，古人恒以涌剂，尽其神化不测之用者，莫可指数矣。吐法安可以不讲耶！至于病势危笃，老弱气衰，体质尪羸，脉息虚弱，房劳不慎，四肢厥冷，自吐不止，冷汗自出，诸亡血家、新产妇人，以及病系邪气、胸膈本无痰食者，则涌吐又在所切禁也）。
清者清也（六淫之邪，除中寒寒湿外，皆不免于病热。经云热者寒之是已。热气熏蒸，或见于口舌唇齿，或见于口渴便尿灼，知其热而不清，则斑黄狂乱，厥逆吐衄，诸证丛生矣。其劳力辛苦之人，中气大虚，发热倦怠，心烦尿赤，名曰虚火，与外感热证相隔霄壤。又有阴虚劳瘵之证，日晡潮热者，产后血虚发热烦躁者，命门火衰，浮阳上汛者，与夫阴盛格阳假热之证，其人面赤狂躁，欲坐卧泥水中，或大便数日不下，或舌黑而润，或脉反洪大，峥峥鼓指，按之豁然空者，或口渴欲得冷饮而不能咽者，或因下元虚冷，频饮热汤以自救者，若误投凉药，立见危亡矣。至于风寒闭火者，散而清之。暑热伤气者，补而清之。湿热者，或散或渗，或下而清之。燥热者，润而清之。伤食积热，消而清之。伤寒邪传胃府，热势如蒸，自汗口渴，饮冷而能消水者，非白虎汤鲜克有济也。更有阳盛拒阴之证，清药到口即吐者，以姜汁制黄连反取之，所谓寒因热用也。若夫七情气结，互相感触，火从内发者，以越鞠丸开六郁，以逍遥散调肝气。气虚者，补其气。血虚者，滋其血。真阴不足而火上炎者，壮水为主，用六味汤。真阳不足而火上炎者，引火归原，用保元汤，或八味丸。盖外感之火，以凉为清；内伤之火，以补为清也。若本体素亏，脏腑本寒，饮食素少，肠胃虚滑，或产后、病后、房劳之后虽有热证，亦只宜少少用之。即有不及犹可再清，倘清之大过则必寒生而将医药矣。凡热病清之而不去者，当滋其肾。肾水乃天真之水，以之制外邪，何邪不服，何热不除，而况以治内伤乎？然滋阴之药，不能开胃扶脾，恢复元气，则参、苓、芪、术亦当酌量而用之也）。
温者暖也（脏腑受寒，必须温剂，经云寒者温之是已。天地肃杀之气，莫甚于寒，其邪自表而入者，曰伤寒，初时即行温散则病自除。若不由表入而直中阴经者，曰中寒，其证恶寒厥逆，口鼻气冷。或冷汗自出、呕吐泻利，或腹中急痛，厥逆无脉下利清谷，或寒湿浸淫，四肢拘急，发为痛痹，此皆法当温之者也。如冬令伤寒则温而散之，冬令伤风则温而解之，寒痰壅闭则温而开之，冷食所伤则温而消之。至若中寒暴痛，大便反硬，温药不止者，则以热剂下之。时当暑月，纳凉饮冷，暴受寒侵者，亦当温之。体虚挟寒者，温而补之。寒客中焦，主以理中汤。寒客下焦，主以四逆汤。真虚挟寒、命门火衰者，必须补其真阳。复有阴盛格阳之证，温药不效者，则以白通汤加人尿猪胆汁反取之，所谓热因寒用也。更有表里皆寒之证，始用温药，里寒顿除，表邪未散，复传经络，以致始为寒中而后变为热中者容或有之。亦有三阴直中，初无表邪，温药太过遂令寒退热生，初终异辙，在所时有，若不斟酌时宜，对证投剂，是先以温药救之者，继以温药贼之矣。夫以阳气素虚之人，一旦客寒乘之，则温剂宜重。若其人平日火旺，不任辛温，或曾有阴亏失血之证，不能用温药者，即中新寒，亦须量减，不必尽剂也。且温之与补，有相兼者，有不必相兼者，虚而且寒则兼用之，寒而不虚则专以姜桂主之。时当盛夏，虽温剂宜轻。若虚寒极重亦当舍时而从证。然桂枝下咽，阳盛则毙；承气入胃，阴盛则亡。安危之机，祸如反掌，苟非审慎明辨，奚克悉底中和哉）。
补者助也（邪之所凑，其气必虚。虚者损之，渐损者虚之积也。初时不觉，久则病成，虽欲补之，将何及耶？大虚之证，外似有余，内实不足，脉浮大而涩，面赤火炎，身浮头眩，烦躁不安，此为出汗晕脱之机。更有精神浮散，彻夜不寐者，其祸尤速，宜急用养荣汤、归脾汤加敛药以收摄元神，庶几可救。复有阴虚火亢、气逆上冲不得眠者，法当滋水，切忌苦寒。至其人本体虽虚，而客邪势正方张，若骤补之，无异闭门留寇。更有大实之证，积热在中，酷肖虚寒者，必唇焦口燥，便闭尿赤，与真虚相隔天渊，误投补剂，病必增剧矣。补气药用四君子汤，有补火清火之别。盖少火为生气之原，丹田乃出气之海，补气不补火者非也。然而壮火食气，如伤暑之人，四肢无力、湿热成痿，不能举动者，又当清以为补也。补血药用四物汤，亦有寒热之异。血热之证，宜补宜行而兼清；血寒之证，宜温宜养而兼和。如热迫血而妄行，谓之阳乘阴，治用四生丸、六味汤。若血寒而吐，谓之阴乘阳，治用理中汤加当归。其有去血过多，成升斗者，无分寒热，皆当补益，所谓血脱者益其气，乃阳生阴长之至理。盖有形之血不能速生，无形之气所当急固也。然补之之法，有开阖缓急，如补中益气汤用参芪必用陈皮以开之，六味汤用熟地即用泽泻以导之。有补散并行者，参苏饮、益气汤是也。有消补并行者，枳术丸、理中丸是也。有攻补并行者，泻心汤、硝石丸是也。有温补并行者，治中汤、参附汤是也。有清补并行者，参连饮、人参白虎汤是也。更有极虚之人，垂危之病，非大剂汤液不能挽回者，当用参附煎膏日服数两，以救阳微将脱之证；并用参麦煎膏日服数两，以拯津液将枯之证。无力者代之以芪、术。倘病邪未尽，元气虽虚，不任峻补，则从容和缓，相其机宜，循序渐进。其有体质素虚，别无大寒大热者，则用平和之药调理气血可也。　《难经》所云损其肺者益其气，损其心者和其营卫，损其脾者调其饮食，适其寒温，损其肝者缓其中，损其肾者益其精，此正补也。又肺虚者补土，心虚者补木，脾虚者补命门火，肝虚者补水，肾虚者补金，此相生而补之也。至于肾者，先天之根本也，有水有火，水曰真阴，火曰真阳，非气非血，生身生命，全赖乎此。古人用六味滋水，八味补火，以十全大补汤兼济水火，法非不善矣。然以假补真，必其真者未经尽丧，庶几有效。若先天之气荡然无存，虽有灵芝，亦难续命，而况庶草乎？至于脾者后天之根本也，尤当培养，不可忽视，所谓安谷则昌，绝谷则危。又云粥浆入胃则虚者活，古人制补中益气汤、归脾汤、健脾丸者，良有以也。然因饿致病者固多，而因伤致病者亦复不少，过嗜肥甘则痰生，过嗜醇酿则饮积。瓜果乳酥，湿从内受，发为肿满泻利，五味偏啖，久而增气，皆令夭殃，可不慎哉！是知脾肾二脏皆为根本，不可偏废。古人或谓补脾不如补肾者，以命门之火可生脾土也。或谓补肾不如补脾者，以饮食之精自能下注于肾也。凡脾弱而肾不虚者，则补脾为亟；肾弱而脾不虚者，补肾为先。若脾肾两虚，则并补之。但药补不如食补，食补不如精补，精补不如神补。节饮食，慎风寒，惜精神，用药得宜，病有不痊焉者寡矣。况有人参果专治五劳七伤，诸虚百损，并能御外邪，消饮食，轻身不老，却病延年，真神丹妙药，人人皆有，惟不肯服食耳）。

杂录  ***************************
吴草庐曰：脉行始于肺，终于肝而复会于肺。肺为出气之门户，故名气口，而为六脉之大会，以占一身焉。
李濒湖曰：两手六部皆肺之经脉，待取此以候五脏六腑之气，非五脏六腑所居之处也。
张石顽曰：《灵枢》经脉虽各有起止，各有支别，而实一气相通，故特借手太阴一经之动脉以候五脏六腑十二经之有余不足。其经虽属于肺，实皆胃气所主，盖脏腑诸气靡不本之于胃也。观五脏别论、经脉别论、营卫生会三段经文，可以默识其微矣。
李士材曰：夫人之虚，非气即血。脾为肺母，肺为气生之宫，故肺气受伤者必求助于脾土也。肾为肝母，肝为藏血之地，故肝血受伤者必借资于肾水也。补肾补脾，法当并行。然甘寒补肾，恐妨胃气；辛温扶脾，恐耗肾水，须辨缓急而为之施治。或补肾而助以沉香、砂仁，或扶脾而杂以山药、五味，机用不可不活也。


跋  ——————————————————————————————————————————————————————————————————————————————————————————

跋  ***************************
古于医曰三折肱，曰九折臂，甚哉医道之难也。海内方书，奚啻汗牛充栋？是非牴牾，靡所适从。而卤莽子掠其浅肤辄轻试方，往往不刃而杀人，诚可恻然。况小儿痘科，更有难之又难者。先外大父小珊吴公，博学多才，艺兼精轩岐。尝著《医学辑要》一书，发前贤之奥室，指后学之迷津，体症切而施药当，实为济世之宝筏。梓州方汇枝分转曾为刊布，年久不知版之存毁。步兄默云氏藏有原本，已拟重付剞劂，以广流传。咸丰甲寅，贼窜䢴江，书亦遂失。余曩于烬余捡拾《辑要》四卷，虽间缺如，复得他本补录之。又检得方分转重刊《天花精言》三卷，惜非全豹，惟大要已备。每以活婴，应辄如响，亟并梓行。今于通州续获《精言》完本。乃知为洛阳袁大宣先生所编，先外大父客分署时所校仇也。呜呼！红羊浩劫，往籍灰飞，此书辗转全存，殆天之留以保赤子欤！爰取全本重校补刊，又有武进庄在田先生著《福幼》　《遂生》两编，伯兄伯驹氏曾记述刊行，以及罗浮陈飞霞先生《幼幼集成》，皆保婴良方，合付手民，装成四册，卷帙不繁，便于观览，或可作救生之一助云尔。
同治十三年甲戌清和月鉴湖陈晫季平氏
