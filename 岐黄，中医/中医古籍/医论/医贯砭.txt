
序  ***************************
小道之中，切于民生日用者，医卜二端而已。卜者，最不可凭而可凭。医者，最可凭而不可凭者也。盖卜之为道，布策开兆，毫无据依，而万事万物之隐微变态，俱欲先知洞察，此最不可凭者也。然验者应若桴鼓，不验者背若冰炭，愚夫愚妇，皆能辨其技之工拙也。若医之为道，辨症定方，彰彰可考。姜、桂入口即热，芩，连下咽知寒，巴、黄必泻，参、术必补，莫不显然。但病无即愈即死之理，症有假热假寒之异，上下殊方，六经异治，先后无容颠越，轻重不得倒施。愈期有久暂之数，传变有浅深之别，或药不中病反有小效，或治依正法竟无近功。有效后而加病者；有无效而病渐除者；有药本无误，病适当剧，即归咎于药者；有药本大误，其害未发，反归功于药者。病家者不知也，医者亦不知也。因而聚讼纷纭，遂至乱投药石，谁杀之，谁生之，竟无一定之论，此最无凭者也。事既无凭，则技之良贱，何由而定？曰：有之。世故熟，形状伟，剿说多，时命通，见机便捷，交游推奖，则为名医。杀人而人不知也，知之亦不怨也。反此者则为庸医。有功则曰偶中，有咎则尽归之。故医道不可凭，而医之良贱，更不可凭也。若赵养葵《医贯》之盛行于世，则非赵氏之力自能如此也。晚村吕氏，负一时之盛名，当世信其学术，而并信其医。彼以为是，谁敢曰非。况只记数方，遂传绝学。艺极高而功极易，效极速而名极美，有不风行天下者耶？如是而杀人之术，遂无底止矣。呜呼！为盗之害有尽，而赏盗之害无尽。盖为盗不过一身诛之，则人尽知惩；赏盗则教天下之人胥为盗也，祸宁有穷哉！余悲民命之所关甚大，因择其反经背道之尤者，力为辨析，名之曰《医贯砭》。以请正于明理之君子，冀相与共弭其祸。虽甚不便于崇信《医贯》之人，或遭谤黩，亦所不惜也。
乾隆六年二月既望洄溪徐大椿题


卷上  ——————————————————————————————————————————————————————————————————————————————————————————

十二官论  ***************************
心者，君主之官也，神明出焉。肺者，相傅之官，治节出焉。肝者，将军之官，谋虑出焉。胆者，中正之官，决断出焉。膻中者，臣使之官，喜乐出焉。脾胃者，仓廪之官，五味出焉。大肠者，传道之官，变化出焉。小肠者，受盛之官，化物出焉。肾者，作强之官，伎巧出焉。三焦者，决渎之官，水道出焉。膀胱者，州都之官，津液藏焉，气化则能出矣。凡此十二官者，不得相失也。故主明则下安，主明，主字紧顶上文，主字来下文，何得云别有一主。以此养生则寿，殁世不殆，以为天下则大昌。主不明，则十二官危，使道闭塞而不通，形乃大伤，以此养生则殃。以为天下者，其宗大危，戒之戒之！至道在微，变化无穷，孰知其原，窘乎哉！消者瞿瞿，孰知其要？闵闵之当，孰者为良？恍惚之数，生于毫釐，毫釐之数，起于度量。千之万之，可以益大，推之大之，其形乃制。此书专为八味、六味而作，欲表彰二方，必先讲明所以然之。故遍阅经文，并无其说，只有心主之官一语，又是断断不可用二方者，只得将命门二字增入，然后二方可为十二官之主药。其作伪之心如此。
玩《内经》注文，即以心为主。愚谓人身别有一主，非心也。开口即辟《内经》，此乃邪说之根。谓之心主之官，当与十二官平等，不得独尊心之官为主。若以心之官为主，则下文主不明，则十二官危，当云十一官矣。此理甚明，何注经者昧此耶。明明说君主则极尊之称也，何以不得尊之。其曰十二官危者，盖主不明则心亦自病也。若曰十一官，则主不明之病，反不在内，于义为不备矣。盖此一主者，气血之根，生死之关，十二经之纲维也。
或问：心既非主，而君主又是一身之要。然则主果何物耶？何形耶？何处安顿耶？余曰：悉乎问也。若有物可指，有形可见，人皆得而知之矣，惟其无形与无物也。故自古圣贤，因心立论，而卒不能直指其实。因心立论，乃是说心，不是说命门也。据尔言，则从古圣贤当以命门立论矣。孔门之一贯，上绍精一执中之统，惟曾子、子贡得其传，而二子俱以心悟，而非言传也。设以言传，当时门人之所共闻，不应复有何谓之问也。后来子思衍其传，而作《中庸》。天命之性，以中为大本，而终于无声无臭。孟子说不动心有道，而根于浩然之气，而又曰难言也。人因外感内伤而生疾病，用草木金石之药补之、泻之、寒之、热之，以调其气。此乃极平常之理，偏要说到四书六经，谈性，谈命，传道等语，与疾病何涉？即《内经》所云：司天运气，义极精微。亦不过指六淫之气感人耳，何尝大言欺人耶！老氏《道德经》云：穀神不死，是曰玄牝，玄牝之门，造化之根。又曰：恍恍惚惚，其中有物。佛氏《心经》云：空中无色，无受想形识，无眼、耳、鼻、舌、身、意。又曰：万法归一。一归何处？夫一也，中也、性也、浩然也、玄牝也、空中也，皆虚名也，不得已而强名之也。立言之士，皆可以虚名著论。至于行医济世，将以何味的为君主之药，而可以纲维一身之疾病耶？此段乃其邪说之所从出。其云一贯，大本，难言，万法归一，皆暗指命门为言。则古圣贤道统之传，并与心上毫无干涉，只是传此肾中命门之诀，而八味、六味二方，乃是一贯，大本，难言，万法归一之补药。此等怪论，自开辟以来未之或有。小人之欺世、至于此极。而粗通文理之人观之，不但不怪，且以此人为真知孔孟之学者，亦大可怪矣。
肾有二，精所舍也。生于脊膂十四椎下，两旁各一寸五分，形如豇豆，相併而曲附于脊。外有黄脂包裹，里白外黑，各有带二条，上条繫于心包，下条过屏翳穴后，趋脊骨。两肾俱属水，但一边属阴，一边属阳。越人谓左为肾，右为命门，非也。命门即在两肾各一寸五分之间，此本旧说，然亦影响杜撰之语，与《内经》全不合也。当一身之中。《易》所谓一阳陷于二阴之中。《内经》云：七节之旁，有小心是也。名曰命门，是谓真君主。《内经》何不言命门者，君主之官也。乃一身之太极，无形可见。既云小心，何以无形。两肾之中，是其安宅也。按《内经》并无命门之说，惟《灵枢·根结篇》云：太阳根起于至阴，结于命门。命门者，目也。《卫气篇》亦云：命门者，目也。《素问·阴阳离合论》云：太阳根于至阴，结于命门。王启玄注云：命门者藏精。光照之所，则两目也。经文所指命门，皆以目言。盖以目为五脏六腑精气所注，故曰命门。又门者，出入开阖之地。目之精光，内莹外照而启闭随时，于门字义为切。若肾中一点真阳而谓之门，义亦不合。其右旁有一小窍，即三焦。《内经》明云：上焦如雾，中焦如沤，下焦如渎。乃指肾旁小窍，杜撰不伦。三焦者，是其臣使之官。经云：三焦者，决渎之官。膻中者，臣使之官。前段明明引过，今乃以三焦为命门臣使之官，何颠倒如此。禀命而行，周流于五脏六腑之间而不息，名曰相火。相者，言如天君无为而治，宰相代天行化，此先天无形之火，与后天有形之火不同。决渎之官如何代天行事？且命门而指为天君，尤为支离。其左旁有一小窍，乃真阴、真水气也，亦无形。火无形犹可，水如何说无形？且真字乃对假而言，以三焦及此窍为真火、真水，将心火肾水为假火假水耶？且前窍名三焦，此窍又名何物耶？上行夹脊，至脑中为髓海，泌其精液，注之于脉，以荣四末，真阴之气所泌者何物之精液，且何以见得必从髓海中到四末。内注五脏六腑以应刻数，亦随相火潜行周身，与两肾所主后天有形之火不同。按《灵枢·营卫生会篇》论中焦云：此所受气者，泌糟粕，蒸津液，化其精微，上注于肺脉，乃化而为血，以奉生身，莫贵于此。故独得行于经隧，命曰营气。又云：上焦亦与营俱行于阳二十五度，行于阴二十五度，一周也。经文凿凿，皆指营气而言。今乃移作肾中水气，杜撰不伦，颠倒错乱，真呓语也。但命门无形之火，在两肾有形之中为黄庭。无形之火，前指三焦，今又指命门。故曰：是谁曰？五脏之真，惟肾为根。肾为五脏之真，何物为五脏之假耶？褚齐贤云：人之受胎，始于任之兆，惟命门先具，有命门然后生心。心主血，有心然后生肺。肺主皮毛，有肺然后生肾。肾主骨髓，有肾则与命门合，二数备，是以肾有两歧也。前云命门在中，肾在两旁。今又引肾与命门合为二，仍是左右对待之义，前后支离如此。可见命门为十二经之主，肾无此则无以作强，而伎巧不出矣。膀胱无此，则三焦之气不化，而水道不行矣。膀胱与三焦凿然两腑，云膀胱无命门则三焦不化，如何接续？脾胃无此，则不能蒸腐水穀，而五味不出矣。肝胆无此，则将军无决断，而谋虑不出矣。大小肠无此，则变化不行，而二便闭矣。心无此，则神明昏而万事不能应矣。将君主之官亦退而听命于命门，尚足当君主之称耶？此所谓主不明，则十二官危也。此所谓三字，竟凿然以《内经》亦以命门为主，无忌惮已极。余有一譬焉，譬之元宵之鳌山走马灯，拜者、舞者、飞者、走者，无一不具，其中间惟是一火耳。火旺则动速，火微则动缓，火息则寂然不动。而拜者、舞者、飞者、走者，躯壳未尝不存也。走马灯中之物，皆是死物。所以惟恃火气冲突机关而动。若五脏六腑各有生气，岂专恃命门耶？惟其视五脏六腑皆为死物，所以后文别无治五脏六腑之方，专恃一八味丸治五脏六腑之病，其根皆在此也。故曰：汝身非汝所有，是天地之委形也。引庄子语，亦与上文不接。余所以谆谆必欲明此论者，欲世之养身者、治病者，的以命门为君主，而加意于火之一字。养身补火已属偏见，况治病必视其病之所由生，而一味补火，岂不杀人乎！夫既曰立命门之火，乃人身之至宝。何世之养身者，不知保养节欲，而日夜戕贼此火，不节欲亦非专于戕贼此火。倘以斫丧之火，一概补阳，又为杀人之术矣。既病矣。治病者，不知温养此火，而日用寒凉以直灭此火，焉望其有生气耶？治法多端，原不是专用寒凉，亦不是专于补火也。经曰：主不明，则十二官危，以此养生则殃，戒之戒之！余今直指其归元之路，而明示其命门君主之火，命门竟指为君火，真千古之怪论。乃水中之火，相依而永不相离也。永不相离，何以有上越之病耶？火之有馀，缘真水之不足也。毫不敢去火，只补水以配火，壮水之主，以镇阳光。上文俱为八味作地步，又恐遗却六味。此处忽然转出水不足之论，邪说害人，其苦心亦如此。所谓作伪心劳也。火之不足，因见水之有馀也。水有馀之病，不知是何形象？若是虚寒等证，不得为水之有馀。若是水肿等证，亦不得专于补火。总是欺人之大言，杀人之捷径耳。亦不必泻水，就于水中补火，益火之原，以消阴翳。所谓原与主者，皆属先天无形之妙，非曰心为火而其原在肝，肾为水而其主属肺。盖心、脾、肾、肝、肺皆后天有形之物也，须以无形之火，配无形之水，直探其君主之穴宅而求之，是谓同气相求，文理不接。斯易以入也。所谓知其要者，一言而终也。若夫风寒暑湿燥火六者入于人身，此客气也，非主气也。主气固，客气不能入。六淫未入之先，专一用补，服八味，六味无甚害。若六淫既感，邪已伤正，仍一概用二方，则非补主气，反补邪气矣。能不杀人耶！且无病之人，亦何必服药，既服药则必视人之气体如何而后制方，亦何得专用二方也？今之谈医者，徒知客者除之，漫不加意于主气，何哉？纵有言固主气者，专以脾胃为一身之主，焉知坤土是离火所生，而艮土又属坎水所生耶。命门既是太极，何以又属坎。若以坎论，则坎水固属肾，而离火又属心，仍不关乎命门矣。明乎此，不特医学之渊源，有自圣贤道统之传，亦自此不昧。将命门为道统言之，自觉无耻耶。而所谓一贯也，浩然也，明德也，假如孔子云参乎吾道是火，孟子云吾善养吾火，《大学》云在明明火。岂不绝倒耶！玄牝也，空中也，太极也，同此一火而已。太极是一团火，有是理耶？为圣贤，为仙，为佛，不过克全此火而归之耳。小子之一论，阐千古之未明，见者慎勿以为迂。仙佛我不能知。若全此火即为圣贤，真乃千古之怪论。宜其自称为阐千古之未明也。此篇之论，专为尽天下之病皆用八味而设。便讲出儒、释、道三教之合一，以见八味之不可不用。此等乱道无一字连贯，稍通文理之人见之，宜无不知其狂悖，即使其医道果精，见此等议论，亦并其医道而疑之。乃世之号为通文理者读之，反以为真知性命之理，因此益信其医学之精。而八味竟不但为治病之药，实性命之所繫，一日不可废者。呜呼！吾怜赵氏，尤怜读赵氏之书而崇信之者，其愚更胜赵氏百倍也。
 
 
太极图中之白圈，相传无二。盖阴阳未判谓之太极。今于白圈之中先有黑白二点，为一阴一阳之象，然后生出太极来，则是《易》中该云：易有两仪，是生太极矣。太极图可改，则古圣之书何一不可改乎？小人之无忌惮，至于此极。
《繫辞》曰：易有太极，是生两仪。周子惧人之不明，而制为太极图。无极而太极，无极者，未分之太极也；惟其未分，所以为太极。岂有未分之时为无极，已分之时为太极，太极已分则阴阳矣，岂得为太极耶？太极者，已分之阴阳也。既名阴阳，则不可名太极矣。盖太极动而生阳，静而生阴，岂有分为阴阳而犹称太极者！性理之说，犹不足与此等无知妄人辨，吾恐世之读之者偶不经意，即为所惑，贻误不小也。
两肾俱属水，左为阴水，右为阳水。以右为命门非也，命门在两肾中。命门左边小黑圈是真水之穴，右边小白圈是相火之穴。此一水一火，俱无形，日夜潜行不息。两肾在人身中，合成一太极。
 
 
云两旁俱是肾，命门在中间，虽非经旨，而其言尚有影响。至分左为阴水，右为阳水。又阴水为真水，阳水为相火。又左一黑圈为真水之穴，右一白圈为相火之穴。种种杜撰支离，真属呓语。按：《甲乙经》脊骨十四椎下有命门穴，脐下二寸亦有命门穴，此穴名也，非真有物如小心者在脊骨之内，为太极也。若穴而必有物可指，将周身七百二十穴，竟有七百二十如小心者耶。
命门在人身之中，对脐附脊骨，自上数下则为十四节，自下数上则为七节。《内经》曰：七节之旁有小心是也。此句出《素问·刺禁论》云：鬲肓之上，中有父母。七节之旁，中有小心。王注云：小心谓真心，神灵之宫室。乃指心包言，似得小字之意。按：《灵·邪客篇》论云：心者，精神之所舍也，其脏坚固，邪勿能容也。故诸邪之在心者，皆在心之包络。可知心藏于内，必有出入之处，别有脂膜结聚于包络之间，形如小心，似有此理。针者中之，即有害，故在刺禁之列，并非表明小心即命门，为十二经之主也。岂可因此《刺禁》中偶及之语，遂以一部《内经》专为小心立论，而天下之病，专治小心则无不愈乎。即晚村亦辨之云曰：父母曰小心，尊卑自见。赵氏单摘此句，是欲以小心为父母之主也，恐与经旨不合。此晚村一隙之明也。
或又问曰：如上所言，心为无用之物耶？古之圣贤，未有不以正心、养心、尽心为训，与医病何干？而先生独外心以言道，恐心外之道，非至道也。余曰：仔细玩经文，自得之矣。经曰：神明出焉。则所繫亦重矣，岂为无用哉。盍不观之朝廷乎，皇极殿是王者嚮明出治之所也，乾清宫是王者嚮晦晏息之所也。指皇极殿，而即谓之君身可乎？盖元阳君主之所以为应事接物之用者，皆从心上起经纶，故以心为主。至于栖真养息，而为生生化化之根者，独藏于两肾之中，故尤重于肾，其实非肾，而亦非心也。云元阳为君身，心是皇极殿，肾是乾清宫。是君身在皇极殿，则不在乾清宫，在乾清宫，则不在皇极殿，其理甚彰。然则元阳到心，则有心火而无肾火。到肾，则有肾火而无心火。有心火之时，肾惟一团阴顽之气。有肾火之时，心遂为空空荡荡之物。向也以命门为主，今又以命门之君主即心之君主，心之君主即命门之君主，而心与命门皆是空器，皆非君主。前后背谬，真乃随口乱道。非其人有失心之疾者，断不至如此猖狂也。晚村批云：此段语甚活。大抵吕氏之心先死也。
吕氏评曰：自许学士开补脾不如补肾之理，薛院使因之用八味、六味通治各病，通治各病四字，何等不通。病是何物，而可通治耶！赵氏又从薛氏发明其要，一归之命门，一归之八味。益火二字，乃全书之宗旨也。其提阐快当亲切处，有前此所未及者，真立斋之功臣矣。苏氏所谓其父杀人报仇，其子必且行劫，正此之谓也。顾病机传变，辗转相因，治法逆从，浅深异用。赵氏所言，皆穷源返本之论，拨乱救弊，功用甚大。各病有各病之本原，各病有各病之偏弊，若一概用八味一方，则正大乱之道矣。然以之治败证则神效，败证亦有补泻、寒热、虚实、上下之不同，若一概用八味，则八味直是起死之金丹矣。而以治初病则多疏。盖缘主张太过，立言不能无偏，遂欲执其一说，而尽废诸法，亦不可行也。学者识其指归，以明生化斡旋之机，又当详考古今立法相因异用之故，斯为十全。若徒喜其直捷简易以为高，则卤莽灭裂，夭枉无穷，亦非赵氏所以济世之心也。此人直是欺世，亦何尝有济世之心。且彼亦并不料世之尽为所欺，至于如此之贻害，量彼亦深悔于九原也。

阴阳论  ***************************
阴阳之理，变化无穷，不可尽述，姑举其要者言之。夫言阴阳者，或指天地，或指气血，或指乾坤，此对待之理。其实阳统乎阴，天包乎地，血随乎气。故圣人作《易》，于乾则曰大哉，乾元乃统天；　于坤则曰至哉，坤元乃顺承天。古人善体《易》义，治血必先理气，血脱益气，故有补血不用四物汤之论。四物汤本为补血而设，谓不得专用则可，谓不用则不可。如血虚发热，立补血汤一方，以黄耆一两为君，当归四钱为臣，气药多而血药少，使阳生阴长。又如失血暴甚欲绝者，以独参汤一两，顿煎服，纯用气药。斯时也，有形之血不能速生，几微之气所当急固，使无形生出有形。血骤脱者，气亦随之而脱，势极危殆，故用补气之药以固之，使不全脱。然后渐用补血之品，以填之、生之，非谓一时之气即能生血也。即气固之后，仍当大补其血而以气药佐之，亦非专补气也。盖阴阳之要，原根于无也。故曰无名天地之始，忽引老子语，甚觉无谓不伦。生死消长，阴阳之常度，岂人所能损益哉。圣人裁成天地之化，辅相天地之宜，每寓扶阳抑阴之微权，方复而先忧。七日之来未济，而预有衣袽之备，血脱之后，阴已大亏，尚欲抑之，必使全然无阴而后已耶。且既欲抑之，又何必补气以生之。盖扶阳抑阴，又是一义，非补气不补血之谓。若云圣人扶气抑血，成何语耶。总之，此人心理已绝，凡所引证，皆全然不思，随口乱道，本无足责。所恨者，崇信之人耳。防未然而治未病也。现在血脱而将死，此时救之不暇，便欲防其血太盛而成他病耶。神农尝药，按阴阳而分寒热温凉，辛甘酸苦咸之辨。凡辛甘者属阳，温热者属阳；寒凉者属阴，酸苦者属阴。阳主生，阴主杀，司命者，欲人远杀而就生。甘温者用之，辛热者用之，使其跻乎春风生长之域，一应苦寒者俱不用。《神农本草》上品药中寒热相半。《内经》论司气胜复，宜寒宜热亦相半。历古以来，所传养生方中，寒热温凉亦间杂互用，此有目所共见。乃敢肆然曰：一应苦寒俱不用。此真丧心之语。据所云：则《神农本草》宜只载温热诸品，其馀俱编入毒药条内，禁用可也。要之服药原是治病，无病本不必服药。《内经》云：五穀为养，五果为助，五菜为充，毒药攻邪。凡药用之不当而或太过，皆有毒。故古人谓人参、甘草皆能杀人。惟六淫七情有偏胜，则以药救之。且《内经》云：寒者热之，热者寒之，温者清之，清者温之，何等明白！乃不问病之何因，而一概禁寒用热，能不十杀其五耶？不特苦寒不用，至于凉者亦少用。盖凉者秋气也，万物逢秋，气不长矣。服药原为治病而设，并非藉以生长气血也。
天上地下，阴阳之定位。然地之气每交于上，天之气每交于下。故地天为泰，天地为否。圣人参赞天地，有转否为泰之道。如阳气下陷者，用味薄气轻之品，若柴胡、升麻之类，举而扬之，使地道左旋，而升于九天之上。阴气不降者，用感秋气肃杀而生，若瞿麦、萹蓄之类，抑而降之，使天道右旋，而入于九地之下。此东垣补中益气汤，万世无穷之利，不必降也，升清浊自降矣。动笔便自相背谬。据云地天为泰，天地为否，则宜乎阳降而阴升矣。乃反欲升阳而降阴，是欲反泰为否也。据云瞿麦、萹蓄降浊降阴于九地之下，又云不必降也，升清而浊自降矣。种种背谬，总是惯以大言欺人，全不思其中义理，所以如此。须知转否为泰，何等关系，而仅以升、柴、瞿、萹当之，本无是理。且补中益气汤不过因胃阳因湿下陷，以此提出阳分耳。不必著此大话头也。
年月日时，皆当各分阴阳，此其大略也。独甲子运气，《内经》虽备言之，往往不验。当时大挠作甲子，即以本年、本月、本日、本时为始，统纪其数如此，未必直推至上古甲子年、甲子月、日、时为历元也。将千古圣人不易之论，竟决然断定指为无稽之谈尔，知上古甲子确是何年、何月？大挠且不足凭，谁为可凭者耶！小人之无忌惮固不足责，读者见此等荒唐而不骇，亦有丧心之疾者也。《内经》特明气运有如许之异，民病亦有如许之别。如此读《内经》者，不可执泥，譬如大明统历，选择已定，竟将千古阴阳家，言及选择录命占候等书，一味抹杀，翻觉痛快。细思之，不能不哑然失笑也。可信乎，不可信乎。
阳一而实，阴二而虚。盖阴之二，从阳一所分，故曰秉全体。月有盈亏，人之初生，纯阳无阴，赖其母厥阴乳哺，而阴始生。如此说，则小儿止有命门，并无左肾，直待乳哺足方生出左肾来。盖纯阳无阴者，谓小儿正当发生之时，乘初阳之气，生气极旺，犹如四时之春，阳气方张，不必更助其阳。非谓其体中全无阴气也。何得扯合？是以男子二八而精始通，六十四而精已竭。女子二七而经始行，四十九而经已绝。人身之阴，止供三十年之受用，可见阳常有馀，阴常不足。前段要扶阳抑阴，此处又要扶阴抑阳，总是随口乱道。况纵欲者多，节欲者少，故自幼至老，补阴之功一日不可缺。此阴字指阴精而言，不是泛言阴血。今之四物汤补阴者误也。补血亦有时必用，何以必不可补。盖补阴、补血、补精，确是三项事，补阴不专指精血言，而精血则皆属阴也。此段议论，专要放出六味来，所以作此地步。
谈阴阳者，俱曰气血是矣。讵知火为阳气之根，水为阴血之根。《易》有太极，是生两仪，两仪生四象，则五行乃阴阳所分，岂有水火反为阴阳之根者。盍观之天地间，日为火之精，故气随之；月为水之精，故潮随之。然此阴阳水火，又同出一根，朝朝禀行，夜夜覆命，周流而不息，相偶而不离，惟其同出一根，而不相离也。故阴阳又各互为其根，阳根于阴，阴根于阳，无阳则阴无以生，无阴则阳无以化，从阳而引阴，从阴而引阳，各求其属而穷其根也。世人但知气血为阴阳，而不知水火为阴阳之根，能知水火为阴阳，而误认心肾为水火之真，此道之所以不明不行也。试观之天上金木水火土五星见在，而日月二曜，所以照临于天地间者，非真阴真阳乎？《内经》之论阴阳极为明白，曰：阴阳者，天地之道也，万物之纲纪，变化之父母，生杀之本始，神明之府也。又曰：阳化气，阴成形。又曰：水为阴，火为阳。又曰：阴胜则阳病，阳胜则阴病。又曰：阴阳者，气血之男女也。左右者，阴阳之道路也。水火者，阴阳之征兆也。阴阳者，万物之能始也。故曰：阴在内，阳之守也；阳在外，阴之使也。其言阴阳也，详而且明。故五脏合言之，则心肝阳而肺肾阴。分言之，则五脏各有阴阳，惟肾有两，则左属水而为阴，右属火而为阳。人之元气藏于肾中，肾之阴阳必宜保护，不宜戕贼，比诸脏为尤重，何等明白。乃幻成真假无形有形，根源太极等语，其说愈微妙，愈俚鄙荒唐。意在欺世，实自欺耳！人身心、肝、脾、肺、肾五行具存，而所以运行五脏六腑之间者，何物乎？有无形之相火，行阳二十五度；无形之肾水，行阴亦二十五度。行阳行阴，《内经》指荣卫言，辨见前。而其根则原于先天太极之真，此所以为真也。一属有形，俱为后天而非真矣，非根矣。谓之根，如木之根，而枝叶所由以生也。如此说，则八味、六味之能补真阳、真阴，竟是补太极矣。嗟乎！五脏六腑，孰非有形之体，草根木皮，亦孰非有形之物，不过气性各殊，藉以补偏救弊耳，何必过高其论，自投魔境乎！
既有真阴真阳，何谓假阴假阳？曰：此似是而非，多以误人，不可不知。如人大热发躁，口渴舌燥，非阳证乎？余视其面色赤，此戴阳也，切其脉，尺弱而无力，寸关豁大而无伦。此系阴盛于下，逼阳于上，假阳之证。余以假寒之药，从其性而折之，顷刻平矣。如人恶寒，身不离复衣，手足厥冷，非阴证乎？余视其面色滞，切其脉涩，按之细数而有力。此系假寒之证，寒在皮肤，热在骨髓。余以辛凉之剂，温而行之，一汗即愈。此亦有不可汗者。凡此皆因真气不固，故假者得以乱其真。阴盛格阳，阳盛格阴，此病变之不同，何得指为真气不固，此亦专欲为用八味地步耳。假阳者不足，而示之有馀也。假阴者有馀，而示之不足也。此假字又与前真字不对。前所云真者，谓先天真元之气，非后天及诸脏之气耳。此乃以阴盛似阳，阳盛似阴之证。对真而言，则前所云真，乃指热为实热，寒为实寒也。不荒谬之甚乎！总之，真字本不通之至，一身之中，原无所谓假阴、假阳也。既已识其假矣，而无术以投其欲，彼亦扞格而不入。经曰：伏其所主，而先其所因，其始则同，其终则异，可使去邪而归于正矣。

五行论  ***************************
以火言之，有阳火，有阴火，有水中之火，有土中之火，有金中之火，有木中之火。阳火者，天上日月之火，生于寅而死于酉。阴火者，灯烛之火，生于酉而死于寅，此对待之火也。水中火者，霹雳火也。即龙雷之火，无形有雷即有电，何谓无形？而有声，不焚草木，得雨而益炽，见于季春，而伏于季秋。原夫龙雷之见者，以五月一阴生，水底冷而天上热。龙为阳物，故随阳而上升。惊蛰已后，龙已渐升，何待五月？欲迁就已说，遂不顾义理如此。冬至一阳来复，故龙亦随阳下伏，然则冬至以前一阳未生，水底终日寒冷，龙竟日日在天上耶？岂非笑谈。雷亦收声，人身肾中相火，亦犹是也。平日不能节欲，以至命门火衰，肾中阴盛，不节欲，有伤阴者，有伤阳者，何得专指为火衰。若云阴盛则精脱者，必阴虚，岂有阴反盛者耶？龙火无藏身之位，故游于上而不归，是以上焦烦热咳嗽等证。善治者以温肾之药，烦热咳嗽，明系阴虚，温肾药岂可乱投？从其性而引之归原，使行秋冬阳伏之令，而龙归大海，此至理也。奈何今之治阴虚火衰者，以黄柏、知母为君，而愈寒其肾，益速其弊，良可悲哉！滋阴以治虚火，苦寒以治实火，此一定之法。至庸医之误治，原非正法也。
金中火者，凡山中有金银之矿，或五金埋瘗之处，夜必有火光。此金气，非火光也。此金郁土中而不得越，故有光耀发见于外。人身皮毛空窍中，自觉针刺蚊咬，及巅顶如火炎者，此肺金气虚，火乘虚而现，肺主皮毛故也。肺家之火，何得专属皮毛。凡咳嗽声哑，面热气闷，肺痿、肺痈、吐血、消渴，种种大证，皆是肺火之证，而乃遗却，何故？经曰：东方木实，因西方金虚也。既曰肺火，何以又曰肺虚？补北方水，即所以泻南方火。虽曰治金中之火。而通治五行之火，无馀蕴矣。
金中之水，矿中之水银是也。水银乃未成之金也，何得指之为水。在人身为骨中之髓，至精至贵，人之宝也。巽木中水者，巽木入于坎水，而上出其水，即木中之脂膏。巽木入坎水，乃是井卦之象，岂木中之水耶？然则凡井中之水皆木中之脂膏耶？欲欺人而又不深思，遂乱道如此。人身足下，有涌泉穴，涌泉属肾，何以指为木中之水。肩上有肩井穴，此暗水潜行之道。凡津液润布于皮肤之内者，皮肤之内，亦非木中之水。皆井泉水也。夫水有如许之不同，总之归于大海。天地之水，以海为宗；人身之水，以肾为源。而其所以能昼夜不息者，以其有一元之乾为太极耳。一元之乾为太极，试看此七字有一字连贯否？醉生梦死之人，谈理谈性，本不足与辨，特无耻已极，为可厌耳。此水中之五行也。明此水火之五行，而土木金可例推矣。

中风论  ***************************
中风之病，愚意谓邪之所凑，其气必虚，外感者间而有之，间字当作五百年间出之间，当专主虚论，不必兼风。明明说是中风，乃非但云不尽是风，并云不必兼风。当时圣人何不竟云纯虚之证，反将五百年间出之病，立为名号，使人因名责实，竟作风病治，误人不浅耶！譬如论中暑病而曰不必兼暑，中寒病而曰不必兼寒，即有之，亦五百年间出之事，岂成说话乎。盖真中风则专以风治，类中风则病各有因，视其所感何因而分别治之，何等明白稳当。要其意专欲以八味，六味二方治此病，则不得不先以此病为纯虚之证也。是何肺肠？
河间、东垣治中风，专治本而不治风，可谓至当不易之论。即名中风，又专治本而不治风，则是本原虚弱之病，不是中风矣。况刘、李之书具在，虽各有所偏，并无专治本不治风之说。岂可诬之。学者必须以阴虚、阳虚为主，自后医书杂出，使后学狐疑不决。阴虚用六味，阳虚用八味，自古并无以此二方治中风者，何尝医书杂出之后，始不专用二方耶。
或问：人有半肢风者，必须以左半身属血，右半身属气，岂复有他说乎？曰：未必然。人身劈中分阴阳水火，男子左属水，右属火。女子左属火，右属水。男子半肢风者，多患左。女子半肢风者，多患右。即此观之，可见以阴虚为主。左右一定之位，何尝以男女而别。盖左属阳而右属阴，男阳女阴，故病亦分属。然亦非尽如此者，若以此为一定之病，则男子患右，女子患左者，又何说耶？
或问曰：当此之时，小续命汤可用乎？曰：未必然。小续命汤，此仲景《金匮要略》治冬月直中风寒之的方，即麻黄、桂枝之变方也。此又乱道，直中风寒四字，已属不接，冬月二字，又是增出。《金匮》第五篇载此方于中风历节条下，乃风痹、风痱之风，与麻黄、桂枝治伤寒伤风者何涉？其方下注云：治中风痱，身体不能自收，口不能言，冒昧不知痛处，或拘急不得转侧。何等明白，曾不一见耶？其间随六经之形证逐一加减，未便可按方统用其全方也。中风之证，虽亦有各经之殊，然亦不过有一二现证，岂如伤寒之凿凿可分者，加减法皆后人所拟，非《金匮》原方所有也。如太阳无汗，于本方中倍麻黄、杏仁、防风。如有汗恶风，于本方中倍桂枝、芍药、杏仁。如阳明无汗，身热，不恶风，于本方中加石膏、无汗不得用白虎，何得反用石膏。知母、甘草。有汗，身热，不恶风，于本方中加葛根、有汗不可更发，何得反用葛根。桂枝、黄芩。如太阳无杆，身凉，于本方中加附子、乾姜、甘草。少阴经中有汗无热，于本方中加桂枝、附子、甘草。凡中风无此四证，六经混淆，繫于少阳、厥阴，或肢节挛痛，或麻木不仁，每续命汤八两，加羌活四两，连翘六两，此系六经有馀之表证，须从汗解。如有便溺阻隔，宜三化汤，或《局方》麻仁丸通利之。虽然邪之所凑，其气必虚，世间内伤者多，外感者少，间而有之，既云邪之所凑，则邪非外感而何？此方终不可轻用。
考补小续命汤
麻黄　人参　黄芩　白芍　防己　桂枝　川芎　防风　甘草　附子　杏仁　石膏　当归

伤寒论  ***************************
伤寒专祖仲景，凡读仲景书，须将伤寒与中寒，分为两门，始易以通晓。伤寒，从来无人以中寒併为一病者，即同一伤寒，亦有伤风、伤寒之不同，况本属两病耶。为因年久残缺，补遗，注释者又多失次错误，幸历代考证者渐明，逮陶节庵《六书》，吴绶《蕴要》二书刊行，而伤寒之理始著。二书却是自开简便门户，不足以发明仲景。仲景书细续本自了然也。予于至理未暇详辨，先将伤寒、中寒逐一辨明，庶不使阴阳二证混乱。此中寒其意，盖指直中阴经之伤寒言。若杂症之中寒，别是一病，非伤寒也，非直中也，乃寒邪太甚入于肌肤、血脉，或内连脏腑，阳气为寒气所束，不能和通，现种种畏寒等证，不依经传变，亦不必尽在冬月，此感冒之至重者。其法以温中散寒为主，亦不得概用辛热之药，使寒气与热气相争而无出路，则立死矣。夫伤寒治之，得其纲领不难也。若求之多歧，则支离矣。先以阳证言之，夫既云伤寒，则寒邪自外入内而伤之也。其入则有浅深次第，自表达里，先皮毛，次肌肉，又次筋骨、伤寒之病，不入筋骨。肠胃，此其渐入之势然也。若夫风寒之初入，必行太阳寒水之经，便有恶风恶寒，头痛脊痛之证。寒郁皮毛，是谓表证。三阳皆是表证，何独以太阳为表。若在他经，则无此证矣。三阳亦有兼证。脉若浮紧无汗为伤寒，以麻黄汤发之，得汗为解。浮缓有汗为伤风，用桂枝汤散邪，汗止为解。桂枝汤非止汗之药，乃解肌之药也。伤风自汗，乃邪汗，汗虽出而热仍不已，故用桂枝汤和其营卫，仍令微微出汗而解。此谓之正汗，但不若麻黄之发汗为稍甚耳。若云汗止，则桂枝反为止汗之药，邪风将何从出耶？若无头疼恶寒，脉又不浮，此为表证罢而在中。中者何？表里之间也，乃阳明、少阳之分。脉不浮、不沉，在乎肌肉之间，谓皮毛之下也。然有二焉，若微洪而长，即阳明脉也，外证鼻乾不眠，用葛根汤以解肌。脉弦而数，少阳脉也，其证胁痛耳聋，寒热往来而口苦，以小柴胡汤和之。盖阳明、少阳不从标本，从乎中治也。若有一毫恶寒，尚在表，虽入中，还当兼散邪。过此为邪入里，为实热。脉不浮不沉。沉则按至筋骨之间方是。若脉沉实有力，外证不恶风寒，而反恶热，谵语大渴，六七日不大便，明其热入里，而肠胃燥实也。轻则大柴胡汤，重则三承气汤，大便通而热愈矣。以阴证言之，若初起便怕寒，手足厥冷，或战慄，倦卧不渴，兼之腹痛，呕吐泄泻，或口出涎沫，面如刀刮，不发热而脉沉迟无力，此为阴证。上文说三阳经证，此处便当接三阴传变之证，乃不竟其说，反以直中阴经之证当之，何也？不从阳经传入热证治例，直中阴经，固宜用辛热之品，而阳经传入三阴之证，其间，热极宜凉者固多，如上文，诸寒证亦复不少，即下文理中、姜附等汤，皆仲景治阳经传入阴经之方，未尝为直中阴经设也。更当看外证如何，轻则理中汤，重则姜附汤、四逆汤以温之。由此观之，可见伤寒者，由皮毛而后入腑脏，初虽恶寒发热，而终为热证，传入三阴，亦非尽热证矣。其人必素有火者。有火之人，卒遇大寒，何尝无中寒之病。中寒者直入脏腑，始终恶寒，而并无发热等证，其人必无火者。无火之人，热邪入里，何尝无极热之证。若如此，则仲景当时著《伤寒论》，不必细细分别，只问其人之素体而寒热立辨矣。岂非谵语耶？一则发表攻里，一则温中散寒，两门判然明白，何至混杂，使人疑误耶。此则以传经为阳证，直中为阴证。至传经之三阴证则置而不论，岂传经即直中耶？抑三阴宜温之证亦阳证耶？矇混已极。
●桂枝汤　治太阳经伤风，发热，自汗，恶风。桂枝、芍药、甘草。桂枝汤中姜枣为至要之品。成无己注云：以甘缓之，以辛散之是也。开卷第一方，而五味之中遗去二味，何耶？
●葛根汤　赤芍、葛根、葱白、生姜、桂枝、麻黄、甘草、大枣。古时芍药赤白不分，而伤寒方亦从无用赤芍者。彼之改白为赤者，盖俗医每以白芍为收敛之品，不宜用于疏表之方也。然则桂枝汤亦用赤芍耶？葛根汤中并无葱白，《伤寒论》中惟少阴经中白通汤等三四方温散肾邪用之，与阳明无涉也。治阳明胃经目痛，鼻乾，不寐。如有恶寒证，本方加麻黄；恶风加桂枝。如正阳明腑病，不恶寒，有汗而渴，当用白虎汤。正阳阳明腑病，是胃家实也，承气汤主之。仲景论之甚明。若白虎则治阳明经汗出烦渴之证，与腑病迥别。此最大关节，经文凿凿，误治立死矣！
●小柴胡汤　治少阳胆经耳聋，胁痛，寒热往来，口苦。柴胡、黄芩、甘草。小柴胡只载三味，遗去人参、半夏、姜、枣四味，全不成方，最为怪诞。盖小柴胡之得名，专以有人参也，用大黄则为大柴胡矣。今去人参已失原方之义，况并去半夏之辛散以治烦呕，去姜、枣之甘辛以和营卫，而只此三味，何以治少阳诸证耶？此经无出入路，不可汗下，止有此汤和解之。如兼阳明证，本方加葛根、芍药。如尚有恶寒等证，用大柴胡汤，恶寒，则病尚在表，大黄岂可轻用。惟往来寒热，则可用耳。兼表兼下。
●大柴胡汤　表证未除，而里证又急，汗下兼行。柴胡、黄芩、芍药、半夏、人参、大黄、枳实。大柴胡本无人参，偏加入人参。小柴胡原有人参，偏去人参。变乱古方，是何肺肠？
●白虎汤　治身热，大渴而有汗，脉洪大者。如无渴者，不可用此药，为大忌。倘是阴虚发热，服之者死。若五六月暑病者，必用此方，又当审其虚实。石膏、知母、甘草、人参、竹叶、糯米。此又矇混之极者。白虎汤治阳明外热之证，只有石膏、知母、甘草、粳米四味。至烦渴甚者，用白虎加人参汤，又是一方。至于人参、竹叶同用，又是竹叶石膏汤中之药，俱不得竟指为白虎汤也。至以糯易粳，尤为不典。
●小承气汤　治六七日不大便，腹胀满闷，病在太阴。无表证，汗后不恶寒，潮热狂言而喘者，此又大误害人者。太阴病皆属寒邪，《伤寒》太阴全篇无纯用寒下之法，即有用大黄者，亦与桂枝同用，谓之温下，一用寒凉必毙，此第一大关节也。乃以此为太阴之药，岂不误极。盖小承气乃阳明正药，正与太阴相反，况太阴病岂有汗后潮热、狂言等证？真乃自得狂疾，发此狂谈也。大黄、厚朴、枳实。
●大承气汤　治阳明、太阴谵语，太阴无用承气法，辨在前。五六日不大便，腹满烦渴。并少阴舌乾口燥，日晡发热，少阴并无日晡发热之证，日晡发热者，阳明也。脉沉实者，大黄、厚朴、枳实、芒硝。
●四逆散　治阳气亢极，此是热邪渐深至于少阴，壅遏经络，故用此以宣通之。若云阳气亢极，则惟有急下之法，四逆诸品何能愈之。故成无己云：邪在三阳则手足热，在太阴则手足温，在少阴则热渐深，手足逆而不温也。用四逆散以散传经之热，此为正解。血脉不通，四肢厥逆，在臂胫之下。若阴证，则上过乎肘，下过乎膝，以此为辨也。柴胡、芍药、甘草、枳实。
仲景《伤寒论》中诸方字字金科玉律，不可增减一字。犹之录六经四子语，岂可擅自删改，将杜撰之语乱入耶？惟临病增减，未尝不可因证出入。若抄录古方，先为变易，仍指为某方，则大乱之道矣。此人凡引录唐宋诸方，皆非原本其方，本非圣经，姑不置辨。乃汉以前诸方，历古无人敢易一字，而错误如此，则后人以伪传伪，全失制方之义，为害不小矣。
初病无热，便四肢厥冷，或胸腹中满，或呕吐，腹满痛，下痢，脉细无力，此自阴证受寒，即真阴证，非从阳经传来，便宜温之，不宜少缓。经云：发热恶寒者，发于阳也。无热恶寒者，发于阴也。治宜四逆汤。此又乱道之至者。发热二句，《伤寒论》开卷即载，乃指伤风、伤寒而言，人人皆见，何尝以无热句为阴证耶？无热恶寒乃太阳经，宜麻黄汤发汗之证，四逆汤乃太阴、少阴经，宜温里之证，远隔三四经，将治宜四逆汤连属上文，治正相反，一投即毙，可恨极矣。腹满腹痛，皆是阴证，只有微甚不同，治难一概。腹痛不大便，桂枝芍药汤；腹痛甚，桂枝大黄汤。此又杀人之术也。仲景治太阴条中云：大实痛者，桂枝大黄汤主之。此乃传经热邪，陷入太阴，故兼表兼下。若以之治直中纯寒之证而用大黄，则寒邪益陷而下脱，其危可立待也。若自利腹痛，小便清白，宜温中。理中、四逆，看微甚用，轻者五积散，重者四逆汤。无脉者，通脉四逆汤，使阴退而阳复也。
予又有说焉，若读伤寒书，而不读东垣书，则内伤不明，而杀人多矣。读东垣书，而不读丹溪书，则阴虚不明，而杀人多矣。读丹溪书而不读薛氏书，则真阴真阳不明，而杀人亦多矣。此又随口乱道矣。岂有仲景不知内伤，东垣不知阴虚之理？至真阴真阳则尤为邪说。从古无真阴真阳之论，此乃薛氏自创之邪说。已前诸公岂能预料后世有创造邪说之人，而先讲明之耶。盖仲景论伤寒，则说伤寒，伤寒中何得以内伤立论？东垣论内伤，则说内伤，内伤中何得以阴虚立论？丹溪论阴虚，则说阴虚，阴虚中何得以真假立论？彼所谓真者，指肾中之阴阳也。然谓五脏各有阴阳则可，谓肾为真，余为假则不可。东垣曰：邪之所凑，其气必虚，世间内伤者多，外感者间而有之。此间字当作五百年间出之间，甚言其无外感也。明明云邪之所凑，乃云非外感，则邪是何邪，凑将安凑耶？若五百年间出之间，则是千中无一。直云内伤中无伤寒可矣，何以又入伤寒条内耶？东垣《脾胃论》与夫《内伤外感辨》，深明饥饱劳逸发热等证，俱是内伤，悉类伤寒，切戒汗下。东垣原指内伤之类伤寒者，不可从伤寒治，并非指天下之伤寒，皆内伤也。引书失旨，自误误人。以为内伤多，外感少，只须温补，不必发散。外感多而内伤少者，温补中少加发散，以补中益气汤一方为主，加减出入。如内伤兼伤寒者，以本方加麻黄；兼伤风者，以本方加桂枝；兼伤暑者，本方加黄连；兼伤湿者，本方加羌活。查东垣《脾胃论》调中益气条下，并无此等加减法，不知出于何书。当时方法之乱，原自东垣启其端，然尚不至如此之甚。总之，治病必求其本，一病自有一方，自然随手皆效。必立一方以治尽天下之病，开简便之路，为下愚立法，则必自陷于下愚之境。盖医者，人命所关，固至难极重之事，原不可令下愚之人为之也。实万世无穷之利，东垣特发明阳虚发热之一门也。阳虚发热，从来所无。经云：阳虚生外寒。未闻阳虚反发热者。若阳虚外越之证，则又是一类，正与补中益气治法相反，投升柴即死也。然世间真阴虚而发热者，十之六七，亦与伤寒无异，伤寒，桂枝、麻黄二证俱在，岂有阴虚发热而类此者。真怪谈也。反不论及，何哉？今之人一见发热，则曰伤寒，须用发散，发散而毙，则曰伤寒之法已穷奈何。岂知丹溪发明之外，尚有不尽之旨乎！予尝于阴虚发热者，见其大热面赤，口渴烦躁，与六味地黄大剂，一服即愈。若繫有外邪者，服六味未必即死，而病必无愈期。余见此等误治而迁延以死者，不可胜计，所以痛心疾首而批此书。若其偶愈者，则必其邪气甚微，兼有浮火之人耳。如见下部恶寒足冷，上部渴甚燥极，或欲饮而反吐，即于六味汤中加肉桂、五味，甚则加附子，冷饮下咽即愈。此阳虚之证，附、桂原不禁用。但或邪气未尽，则熟地、五味、萸肉俱能留邪为害也。且举伤寒口渴一证言之，邪热入于胃腑，消耗津液故渴，恐胃汁干，急下之以存津液。其次者，但云欲饮水者，不可不与，不可多与，并无治法，纵有治者，徒知以芩、连、知、柏、麦冬、五味、天花粉，甚则石膏、知母以止渴，此皆有形之水以沃无形之火，安能滋肾中之真阴乎？若以六味地黄大剂服之，其渴立愈，何至传至少阴，而成燥实坚之证乎！口渴宜下有二证，一则热邪在阳明，一则热邪传少阴，下之所以驱邪使出也。若以熟地、萸肉补之、敛之，安有不死者？况六味为肾经滋补之药，当邪火未入少阴之时，反引入少阴，使邪气敛藏而无出路，从此之后虽小疾亦无愈期，而多变证矣。近日庸医凡遇有邪而用此药者，以后百药不效。不咎其用六味之害，反以为曾用过六味而犹不效，真绝证也。呜呼！伤哉。既成燥实坚之证，仲景不得已而以承气汤下之，此权宜之霸术，然谆谆有虚人、老弱人之禁，故以大柴胡代之。八味汤即仲景之方也，去桂、附而为六味，谅亦可深思而得之，乃计不出此而造承气之霸术，又自知此方之为害，造大柴胡代之，仍就不离大黄等峻药，其讥讪仲景之愚昧，误人如此。呜呼！下愚之无忌惮，至于此极。真病狂之人本不足与辨，所以辨者，为天下有一隙之明者，亦为所惑而不察也。陶氏以六一顺气汤代之，岂以二汤为平易乎？代之而愈，所丧亦多矣。况不愈者十之八九哉。又一不知六味者。当时若多用六味地黄饮子，大剂服之，取效虽缓，其益无穷。果系伤寒，死不旋踵耳。况阴虚发热者，小便必少，大便必实，其上证口渴烦躁，与伤寒无异。云与伤寒无异，则实非伤寒矣，前后背谬如此。彼之承气者，不过因亢则害，下之以承真阴之气也。真阴之气，如何承？梦话也。予今直探其真阴之源而补之，如亢旱而甘霖一施，土木皆濡，顷刻为清凉世界矣，何不可哉。况肾水既虚矣，复经一下之后，万无可生之理，如果肾虚之证，则绝不是伤寒，仲景从未尝以承气治虚劳。如系伤寒，则仲景当日用承气亦不一矣，竟无一生者耶。慎之慎之。吾为此惧，故于补天要论中详言之。
合而言之，真知其为阳虚也，则用补中益气汤。阳虚者最惧越上为害，反用升、柴以提之，乃速之死也。东垣制此方，为胃阳下陷而设，非泛指阳虚也。如此误解，即东垣亦不瞑目于地下矣。真知其为阳虚直中也，则用附子理中汤。真知其为阴虚也，则用六味肾气汤。如有邪不得用。真知其为阴虚无火也，则用八味肾气汤。有邪亦不得用。其间有似阴似阳之假证也，则用寒因热用之法从之，不可少误。惟以补正为主，不可攻邪，正气得力，自然推出寒邪，汗出而愈。前此泛说不辨邪之有无，已属糊涂。此处直云不可攻邪，竟不论何经伤寒，只将六味、八味二方大剂与服，使熟地、桂附等，发汗而愈，将仲景当日一片苦心，千年奉为章程者，一齐抹却。下愚之无忌惮至此而极，可悲也夫。攻之一字，仁人之所恶也。养奸豢盗，仁政然乎？百战百胜，战之善者也。不战而屈人之兵，善之善者也。故曰：善战者服上刑。伤哉仲景，杀无赦矣。
吕氏曰：正气得力二句，灼然妙理，与景岳论参看，更明自然二字妙甚，从东垣补中益气论来。此等绝灭天理之谈，独有会心讚叹如此，其肺肠亦不可问矣。

温病论  ***************************
治温病者将如何？予有一法。经曰：不恶寒而渴者是也。不恶寒，则知其表无寒邪矣。曰渴，则知其肾水乾枯矣。温病非少阴之证，且渴者多属阳明。何以知其必肾干也。盖缘其人素有火者，冬时触冒寒气，虽伤而亦不甚，惟其有火在内，寒亦不能深入，所以不即发，而寒气伏藏于肌肤，温是天气，非指人之本体也。如此说，将无火之人入春便变为寒病耶？是何等人一定生何等病矣？自冬至三四月，历时既久，火为寒郁于中亦久，将肾水熬煎枯竭。从无外感之邪，藏于肾中半年而发者。盖甲木，阳木也，藉癸水而生。肾水既枯，至此时强，木旺无以为发生滋润之本，故发热而渴，非有感冒也。明明说是冬时触冒寒气，又云非有感冒。何前后矛盾也。海藏谓新邪换出旧邪，非也。换字何等不通。若复有所感，表又当恶寒矣。予以六味地黄滋其水，以柴胡辛凉之药舒其木郁，随手而应，此方活人者多矣。柴胡为少阳疏散之药，加入肾经滋补药中，将引六味入少阳耶？将并柴胡纳入少阴耶？制方之义已绝。彼曾驳人参不可入六味中，乃柴胡反可入六味，真丧心之谈也。予又因此而推广之。凡久时伤寒者，亦是郁火证，既是伤寒，何云郁火？若其人无火，则为直中矣。有火者变为温病，无火者便是直中，天下竟无传经正伤寒矣。且直中是至险之证，岂可派定无火人必患此耶。惟其有火，故由皮毛而肌肉而腑脏。伤寒无不由皮毛入者，岂必有火之人为然。今人皆曰寒邪传里，寒变为热。既曰寒邪，何故入内而反为热，又何为而能变热耶？不知即是本身之火，为寒所郁而不得泄，一步反归一步，日久则纯热而无寒矣。所以用三黄解毒，解其火也，升麻、葛根即火郁发之也，三承气即土郁夺之，小柴胡汤木郁达之也。此理甚简而易，只多了传经、六经诸语，支离多歧。伤寒传经之说，自《内经·热论》及仲景《伤寒论》诸书相传以来，数千年守之不变，浅学不能全窥，少有所误，非杀人即寡效，然无有能出范围者。今乃敢肆然以为无传经、六经等法，且讥讪古圣以为支离多歧。此天理绝灭之谈，原无足辨，但恐世之崇信者，终无悟日，故又不能已于言也。凡杂证有发热者，皆有头疼项强，目痛鼻乾，胁痛口苦等证，何必拘为伤寒，局伤寒方以治之也。杂证原不必守定伤寒法，但伤寒诸方加减出入，杂证所不能外，惟六味则断断无治杂感之理也。余于冬月正伤寒，独麻黄、桂枝二方作寒郁治。郁亦增出。其馀但不恶寒者，作郁火治。郁火另是一证，非伤寒类也。此二语专为欲用逍遥散而设。此不佞之创论也。闻之者，孰不骇然吐舌。及阅虞天民《医学正传》伤寒篇云有至人传曰：传经伤寒是郁病。如此乱道，不知是何等至人。馀一见之，不觉窃喜，以为先得我心之同然。及考之《内经》，帝曰：人伤于寒而传为热，何也？岐伯曰：寒气外凝，内郁之理，之理二字，何等文理？腠理坚致，玄府闭密，则气不宣通，湿气内结，与湿何涉？中外相薄，寒盛热生，寒极生热，改为寒盛热生，便不接。故人伤于寒，转而为热，汗之则愈，则外凝内郁之理可知。观此而余以伤寒为郁火者，不为无据。故特著郁论一篇。此伪造《内经》，又怪异之极者。《内经·热论》云：人之伤于寒也，则为病热，热虽甚不死。其两感于寒而病者，必不免于死。帝曰：愿闻其状。下文岐伯即以伤寒传经及两感病状分别言之，明白详悉，何尝有外凝内郁等语。伪造经文无忌俾已极。至云传而为热，尤不懂人事。盖伤寒第一日在太阳，即已发热不必传也，故本经名为《热论》。今改则字为传字，彼固不知寒之何以为热，所以上文造出有火、无火等邪说也。

郁病论  ***************************
《内经》曰：木郁则达之，火郁则发之，土郁则夺之，金郁则泄之，水郁则折之。然调其气，过者折之，以其畏也，所谓泻之。《内经》五法之注，乃出自张子和，非启玄旧文，故多误。无稽之谈随口而出，可怪。予既改释其误，又推广其义，以一法代五法，自古从无一法可代几法者。若尔，此书何止可代五法，直以六味、八味代尽自古以来万病万法也。神而明之，屡获其效，故表而书之。盖东方先生木，木者生生之气，即火气。空中之火，附于木中，木郁则火亦郁于木中矣。在木中，则非空中矣。不特此也，火郁则土自郁，土郁则金郁，而水亦郁矣。然则非五郁，乃一郁也。此五行相因自然之理，惟其相因也，予以一方治其木郁，则诸郁皆因而愈。一方者何，逍遥散是也。方中惟柴胡、薄荷二味最妙。盖人身之胆木乃甲木，少阳之气，何以只是胆，不是肝？气尚柔软，象草穿地，始出而未伸，此时被寒风一郁，何以郁必由寒风？即萎软抑遏，而不能上伸。不能上伸，则下克脾土，而金水并病矣。何以一病并皆病？惟得温风一吹，郁气即畅达。盖木喜风，肝为风脏，最恶者风，反云喜风。风摇则舒畅，若寒风则畏矣。温风者，所谓吹面不寒，杨柳风也，木之所喜也。柴胡、薄荷辛而温者。柴胡、薄荷正驱风之药，非即风也。真乃乱道。惟辛也故能发散，温也故入少阳，立方之妙如此。其甚者，方中加左金丸。左金丸止黄连、吴茱萸二味。黄连但治心火，吴茱萸气燥，黄连独非寒药乎？且肝最畏燥者，以风为燥气。又燥能伤血也。肝之气亦燥，同气相求，故入肝以平木。同气相求，如何反能平之？木平则不生心火，火不刑金，而金能制木。不直伐木，而佐金以制木，此左金之所以得名也。此又法之巧者，然犹未也，一服之后，继用六味地黄加柴胡、芍药，服之以滋肾水，惮水能生木。此处又要生木，前后颠倒。如此倘生木而心火又旺，销铄肺金，左金又无用矣。其意专为要用六味，而郁证六味断断难下，所以立出生木一法来，则六味又为必用之方。作伪心劳亦可怜也。逍遥散者，风以散之也。地黄饮子者，雨以润之也。木有不得其天者乎，此法一立，木火之郁既舒。木不克脾土，且土亦滋润无燥熇之病，金水自相生，予谓一法可通五法者如此。必牵连说下方，可一法代五法，否则又要立一方矣。岂惟是哉，推之大之，千之万之，其益无穷。凡寒热往来，似疟非疟，恶寒恶热，呕吐吞酸，嘈杂胸痛，胠胁痛，小腹胀闷，头晕盗汗，黄疸，瘟疫，疝气，飧泄等证，皆对证之方也。一法可代诸杂病法。推而至于伤风、伤寒、伤湿，除直中，凡外感者，俱作郁看，一法可代伤寒诸法，余所谓不但一法可代五法，凡天下万病万法，俱可代者，诚然哉？诚然哉？嗟乎！古人治病，不但病名之异者各有治法，即一病之中亦千头万绪，种种各别，乃竟以一方了之，真丧心病狂之人也。以逍遥散加减出入，无不获效。如小柴胡汤、四逆散、羌活汤大同小异，然不若此方之响应也。神而明之，变而通之，存乎人耳。所谓神明变通者，总用六味也。倘一服即愈，少顷即发，或半日或一日又发，发之愈频愈甚，此必属下寒上热之假证。郁病本无此等似热实寒之证，其所以又转此语者，专为要用八味也。此方不宜复投，当改用温补之剂。如阳虚，以四君子汤中加温热药；阴虚者则以六味汤中加温热药。甚者尤须寒因热用，少以冷药从之。用热药冷探之法，不则拒格不入，非惟无益，而反害之。病有微甚，治有逆从，玄机之士，不须予赘。
●古方逍遥散　柴胡、薄荷、当归、芍药、陈皮、甘草、白术、茯神。
吕氏曰：六味加柴、芍，亦立斋法也，合逍遥散，谓肾肝同治。但立斋去芍药，赵氏单用芍药为不同。二方同用，万无此理。薛氏本庸医之首，经此二人一表章，尤误之无尽也。
吕氏又曰：以加味逍遥散、六味丸治郁，自薛长洲始也，邪说之宗。然长洲之法，实得之丹溪。越鞠之芎藭，即逍遥之归芍也；越鞠之苍术，即逍遥之白术也；越鞠之神麴，即逍遥之陈皮也；越鞠之香附，即逍遥之柴胡也；越鞠之栀子，即逍遥之加味也。但越鞠峻而逍遥则和矣，越鞠燥而逍遥则润矣。此则青出于蓝，后来居上，亦从古作述之。大凡如东垣之补中益气，比枳术万全无弊矣。然岂可谓枳术之谬，而禁不用哉。此段议论，不但明末庸医之技量尽见，而吕氏之分毫不晓，亦和盘拓出矣。古人治病，一病有一病之方，一方有一方之药，一药有一药之性。一药增损，方名即别。七情六淫，各有专治。譬如父子、夫妇，有天生者，有配合者，分毫不可假借。肉桂不容易以附子，黄连何得以易石膏，此医道之所以难也。今云：此药即可当某药。倘有人曰：某人即我之父也，某人即我之夫也，人尽以为乱伦矣。为此说者，于古人治病之法，立方之义，用药之妙，何尝梦见哉！


卷下  ——————————————————————————————————————————————————————————————————————————————————————————

论血证  ***************************
六淫中虽俱能病血，其中独寒气致病者居多，寒气致病，亦间有之，偏要以此为主，是何肺肠？何也？盖寒伤荣，风伤卫，自然之理。又太阳寒水，少阴肾水，俱易以感寒。一有所感，皮毛先入。肺主皮毛，水冷金寒，肺经先受。血亦水也，故经中之水与血一得寒气，皆凝滞而不行，咳嗽带痰而出。问其人必恶寒，切其脉必紧，视其血中间必有或紫或黑数点，此皆寒淫之验也。以上数证，热极之病何尝无之，一误则立毙矣。医者不详审其证，便以为阴虚火动，而概用滋阴降火之剂，病日深而死日迫矣。余尝用麻黄桂枝汤而愈者数人，皆一服微汗而愈。盖汗与血一物也，夺血者无汗，夺汗者无血。此二语出《灵枢·营卫生会论》，专为汗血一类，故脱血之人不可再发其汗，汗多之人不可再去其血。乃反引为脱血者，必要出汗之证。其颠倒至于此极，而吕氏偏以至理二字赞之。痴人说梦，深信不疑，真可怜也。余读《兰室秘藏》而得此意，因备记以广其传。
●麻黄桂枝汤　人参、麦冬、桂枝、当归、甘草、黄耆、白芍、五味子。此方出东垣《兰室秘藏》治吐血门，寒郁为火而得吐血证者，仍从表散，原有此理，但亦须有先后次序。即使一方之中欲兼顾本原，亦须择其两不相碍。古人曾有合用者，用之始不害制方之义。乃散者敛者，寒者热者，上者下者，轻者重者，表者里者，燥者润者一齐并用，将使此剂何所适从哉！盖药味既乱，生人固难，杀人亦不易。服之，人或不至于死而竟愈，亦间有之。但古圣立方，原有定法，最为严谨。至唐人专重药性，规矩略宽，然古法仍不甚失，至宋末犹有存者。自东垣出而法度乃遂荡然，特功夫颇深，自成一家，推崇已久，有言不信。惟愿天下后世将《内经》及《金匮》《伤寒》等书，沉潜参究，有得于心，自能明辨其是非也。
客曰：吐血可用辛热，为扶阳抑阴，始闻命矣。然复有真阴真阳之说，可得闻乎？曰：世之言阴阳，气血尽之矣。谁则云然？岂知火为阳气之根，水为阴血之根乎。阴阳属二气，水火属五行，岂有二气反根五行者。吾所谓水火又非心肾之谓，人身五行之外，另有一无形之火、无形之水，流行于五脏六腑之间。阴阳二气，《内经》言之不一。谓之气，自然无形，谓之水火，则有形矣。乃又云无形之水火，故作玄妙之谈以欺世，其实只见其支离耳。惟其无形，故人莫知。试观之天，日为火之精，故气随之。月为水之精，故潮随之。日月未尝无形。如星家看五行者，必以太阳、太阴为主，然此无形之水火，又有一太极为之主宰，将辛热之药补太极，恐尚远涉。则又微乎微矣。此天地之正气，而人得以生者，是立命之门，谓之元神。无形之火，谓之元气；无形之水，谓之元精。寄于两肾中间，故曰：谁如此乱道？五脏之中，惟肾为真。馀脏皆假，有是理乎？此真水、真火，真阴、真阳之说也。又问曰：真阴真阳与血何干乎？曰：子但知血之为血，而不知血之为水也。人身涕、唾、津、液、痰、汗、便、溺，皆水也。独血之水，随火而行，故其色独红。肾中之真水乾，则真火炎，血亦随火而沸腾。肾中之真火衰，则真水盛，血亦无附而泛上。从未闻有真水盛而得病者。火无附而升，理之所有，水亦无附而升，非笑谈乎！水之为物，何必有附也。惟水火奠其位，而气血各顺布焉，故以真阴真阳为要也。
薛立斋遇张东谷谈命时，出中庭吐血一二口，云：久有此证，遇劳即发。余意此劳伤肺气，其血必散，视之果然，与补中益气汤，加门冬、五味、山药、熟地、茯神、远志，服之而愈。吕氏云：此证今人必混入归脾矣。看古人分明不苟处。劳伤肺气吐血，用归脾汤间或有之，但断断不用补中益气耳。况补中益气汤中门冬、五味、熟地与升、柴同用，惟薛氏效法东垣者有之，于古人制方之义全失。谬种流传，至赵氏等而极，真堪痛心者也。或云：既如此不通，何以服之有效？盖制方与选药原属二道，苟其药不尽与病相反，一味合宜，即有小效。但药是而不成方，或不能速愈，或不能全愈，或愈而有弊耳。非谓制方无法，人参竟不补，附子竟不热也。惟急证、危证、大证、奇证，紧要关头而制方有乖，则徒有害而无益。学者岂可因其有小效，而遂奉为章程耶。且安知无阴受其害而不觉者，亦安知无明受其害而讳言者。

论八味丸  ***************************
●八味丸　治命门火衰，不能生土，致脾胃虚寒，饮食少思，大便不实，下元衰惫，脐腹疼痛，夜多漩溺等证。熟地、山药、山萸、丹皮、茯苓、泽泻、肉桂、附子。按：八味载于仲景《金匮要略》中，凡五见：一见于第五篇，云治脚气上入少腹不仁。再见于第六篇，云虚劳腹痛，少腹拘急，小便不利者，八味肾气丸主之。三见于第十二篇，云夫短气有微饮，当从小便去之，肾气丸主之。四见于第十三篇，云男子消渴，小便反多，饮一斗，小便亦一斗，肾气丸主之。五见于第廿二篇，云妇人转胞，不得溺，但利小便则愈，肾气丸主之。观此五条，皆泻少腹膀胱寒湿之疾为多。盖肾者，水脏，凡水病皆归之，故用茯苓、泽泻、山药等利水之药。而肾虚恶燥，故又用熟地、萸肉等滋敛之药。又水为寒邪，故用附、桂等助阳通痹之药，相济而相成。总以通肾气，利小便为主，此八味之正义也。孰知赵氏竟以之为补先天真火，并能补太极之方。不但仲景之所不料，即自古造方者亦不料也。又按：古法只有乾地黄、生地黄，并无熟地黄。熟地黄乃后人制法，以之入滋补下焦药中颇为得宜。若入汤剂及凉血等药，甚属不合。盖地黄专取其性凉滑利，熟则腻滞不能流行矣。况外感未消，痰火未除，一概用熟地为害尤甚。加减不依易老，亦不效。今人有加人参者，人参乃是脾经药，到不得肾经。人参不可加，柴胡独可加乎？有加黄柏、知母者，有欲减泽泻者，皆不知立方本意也。加知、柏不知立方之本意，加柴胡独知立方之本意乎！

水火论  ***************************
坎，乾水也，气也，即小而井，大而海也。兑，坤水也，形也，即微而露，大而雨也。井、海之水为气，雨、露之水为形，成何说话。一阳陷于二阴为坎。坎以水气潜行地中，坎为水，何以云坎以水气？为万物受命根本。故曰润万物者，莫润乎水。一阴上彻于二阳为兑。兑以有形之水，普施于万物之上，兑，泽也，如何普施万物之上。为资生之利泽。故曰：说万物者，莫说乎泽。明此二水，可以悟治火之道矣。心火者，有形之火也；相火者，无形之火也。无形之火，内燥热而津液枯。然则命门之真火害人如是耶。以五行有形之兑水，制之者权也。兑水是身中何物？如何是制之之法？吾身自有上池真水气也，无形者也。以无形之水，沃无形之火。无形之水又是身中何物？如何是沃之之法？一味胡言，即彼亦不能自解也。常而可久者也，是为真水真火。升降既宜，而水火既济矣。医家不悟先天太极之真体，又说到太极，更渺茫矣。不穷无形水火之妙用，而不能用六味、八味之神剂者，其于医理尚欠大半。上文说乾、说坤、说坎、说兑，以及有形、无形、真水、真火、太极、真体，何等广大渊微，不知有何等出神入化之治法，乃竟不过六味、八味二方。而八卦、太极之道，已无不贯串．通天彻地学问，只要记此二方足矣。岂非梦境？

六味丸说  ***************************
●六味丸　治肾虚作渴，小便淋秘，气壅痰涎，头目眩晕，眼花耳聋，咽燥舌痛，腰腿痿软等证，及肾虚发热，自汗盗汗，便血诸血，失音，水泛为痰之圣药，水泛为痰，是湿在上焦矣。岂熟地、萸肉所能治。血虚发热之神剂。又治肾阴虚弱，津液不降，败浊为痰，岂酸湿所宜。或致咳逆。萸肉、熟地亦非治咳之药，将痰火补住，永成劳怯矣。又治小便不禁，收精气之虚脱，为养气滋肾，制火导水，使机关利而脾土健实。熟地、萸肉岂健脾之品？熟地、萸肉、山药、丹皮、茯苓、泽泻。地黄、山药、泽泻皆润物也。此方所补之水，无形之水，六味有形之药，何以能补无形之物？愈说得高妙，愈浅陋矣。物之润者亦无形，此又乱道之至者，何以物之润者皆无形，然则天下有形之物，皆极燥者耶？故用之。
吕氏曰：明·薛新甫治阴虚火动，用丹溪补阴法不验者，以六味代之立应。自此以来，为补阴之神方矣。赵氏得力于《薛氏医案》，而益阐其义，触处旁通，外邪杂病，无不贯摄，外邪杂病，一方治尽。稍有知识者，决不为此言。而六味之用始尽。然赵氏加减之法甚严，又稍异于薛氏。高鼓峰尝详论两家加减之法，而附以己意，吕氏之学，实得之高鼓峰，高鼓峰则首宗赵氏之人也。吕氏因信高之故而信赵，天下之人又因信吕氏选时文、讲性理之故，而并信其医。且只记两方可治尽天下之病，愚夫又甚乐从，贻害遂至于此极。所以罪首祸魁，高不能辞，而承流扬波，吕之造孽更无穷。世所刻《鼓峰心法》《高吕医案》等书，一派相承，辨之不胜其辨。知赵氏之谬，则余者自能知之矣。以授其门人，甚辨，今述之下。
六味丸，薛氏一变而为滋肾生肝饮，用六味减半分两，而加柴胡、白术、当归、五味，合逍遥而去白芍药，加五味，合都气意也。柴胡、白术自是二药，何以见得必定是逍遥、都气中来，而云合也。以生肝故去芍药，而留白术、甘草以补脾。六味方中，何以容得补脾药？补脾者，生金而制木也，以制为生，相生之法，别是一义，不得如此讲。若云白术补脾生金而制木，远隔几脏，则六味补肾，即便生肝。奈何，奈何。天地自然之序也。又一变而为人参补气汤，其义愈变化无穷，真游龙戏海之妙。去泽泻而加参、耆、术、归、陈皮、甘草、五味、门冬。参、耆、术，陈，又如何得合六味？夫白术之与六味，其化相反，焉得合之？曰：从合生脉来，生脉中无白术，且何以知其必从此来耶？则有自然相通之义。借茯苓以合五味异功之妙，止一茯苓，何以即是异功？用当归、黄耆以合养血之奇。其不用泽泻者，盖为发热作渴，小便不调，则无再竭之理。理无则竭，便当急生，云生脉，则非生小便也。生脉之所由来，既当生脉，异功之可以转入也。且水生高原，气化能出，肺气将败，故作渴不调，此所以急去泽泻，而生金滋水，复崇土以生金，其苦心可不知哉。枉劳苦心。又一变而为加味地黄丸，又名抑阴地黄丸，阴如何放肆，而必欲抑之。加生地、柴胡、五味，复等其分，愈出愈奇矣。柴胡从逍遥散，生地从固本来，五味仍合都气。一方自是一方，一药自是一药，除两方合併名曰偶方之外，绝无可以牵连之道。乃必指方中某药从某方来，则六味之中熟地从何方来，萸肉从何方来耶。其曰耳内痒痛，或眼昏痰喘，或热渴便涩，而总为肝肾阴虚，则知其阴虚半由火郁而致也。柴胡以疏之郁火，非生地不能凉，用五味仍泻丁以补金，补金以生水也。曰抑阴非疏不可，疏之所以抑之，生地凉血，便有泻义，泻之所以抑之也。生地又是泻阴之药，非但前后背谬，更是千古怪谈。又一变而为九味地黄丸，以赤茯苓换白茯苓，加川楝子、当归、使君子、川芎。此更怪之怪者。使君子治小儿疳虫，疳虫俱在肠胃之中若同六味入肾，将疳虫已入肾耶？又川芎乃升提之品，将提六味于何处耶？抑欲令川芎亦入肾也？尽是直泻厥阴风木之药，仍是肝肾同治之法。缘诸疳必有虫，皆风木之所化，肝有可伐之理，但伐其子则伤其母，故用六味以补其母。去泽泻者，肾不宜再泄也。赵氏则以为六味加减法须严，其善用六味，虽薛氏启其悟端，而以上变化，概未透其根底，故尽废而不能用。见其能合当归、柴胡，而去芍药，则反用芍药为疏肝益肾，此则其聪明也。乃谓白术与六味，水土相反，人参脾药不入肾，此二句乃赵氏一隙之明，但不知柴胡又何以可合六味耳。其论亦高简严密。然细参薛氏，毕竟赵氏拘浅，薛氏诸变法似乎宽活，然其实严密。学者当善悟其妙，薛氏诸加减法昏愦已极，赵氏之不尽从之，亦非必能知其谬也。其意盖以为六味一方，不必多用加减之法，而已无病不治耳。然其以薛之加减为未当，不可谓其无一隙之明。乃吕氏又不以为然而转崇薛氏，则其昏愦更甚于赵矣。古人制方之法，有上下、大小、燥湿、寒热、缓急、补泻、内外、升降、气血、阴阳、轻重、奇偶种种不同，丝毫不可假借。其间亦有并用之法，然必其经络相通，虽相反而实相济。又必先圣方中曾有合用者，乃可加入，否则即为杜撰。其云从某方某方来，更属可笑。夫一药乃万方所共，安见此味必根于某方。如有人作文，自注云：此也字从某书来，此者字从某文来，岂不令人喷饭耶。吕氏述其说而称之，我不慨薛氏而慨吕氏矣。而以意通之。大旨以肝肾为主，而旁救脾肺，则安顿君相二火不必提起，而自然帖伏矣。乱道一篇，到底是说何病？糊涂至此，其心殆如粪土矣。

八味丸说  ***************************
君子观象于坎，而知肾中具有水火之道焉。夫一阳居于二阴为坎，此人生与天地相似也。今人入房盛，而阳事易举者，阴虚火动也。阳事先痿者，命门火衰也。真水竭，则隆冬不寒。真火息，则盛夏不热。《素问·调经论》云：阳虚则外寒，阴盛则内热。阳盛生外热，阴盛生内寒。盖阴阳或偏，则畏寒畏热，此之谓病。若隆冬不寒，盛夏不热，则是阴阳充足之候，去天神不远矣。岂反是真水真火已竭，为将死之人乎？是方也，熟地、山萸、丹皮、泽泻、山药、茯苓，皆濡润之品，泽泻、茯苓、丹皮，俱不得为润药。所以能壮水之主。肉桂、附子辛润之物，能于水中补火，所以益火之原。水火得其养，则肾气复其天矣。益火之原，以消阴翳，即此方也。盖益脾胃，熟地、萸肉并不能益脾胃。而培万物之母，其利溥矣。

相火龙雷论  ***************************
火有人火，有相火。人火者，所谓燎原之火也，遇草而焫，得木而燔。可以湿伏，可以水灭，可以直折，黄连之属，可以制之。相火者，龙火也，雷火也，得湿则焫，遇水则燔。不知其性，而以水折之，以湿攻之，适足以光焰烛天，物穷方止矣。识其性者，以火逐之，则焰灼自消，炎光扑灭。今人率以黄柏治相火，是水灭湿伏，龙雷之火愈发矣。龙雷之火，每当浓阴骤雨之时，火焰愈炽，或烧燬房屋，或击碎木石，其势诚不可抗。惟太阳一照，火自消灭。此得水则炽，得火则灭之，一验也。桂、附引火归原，引之下达耳。是补龙雷之火，非灭之也。不顾文理，专以大言以惑愚人耳！

阴虚发热论  ***************************
世间发热类伤寒者数种。至于劳心好色，内伤真阴，真阴既伤，则阳无所附，故亦发热。其人必面赤烦躁，口渴引饮，骨痛脉数而大，或尺数而无力者是也。惟丹溪发明补阴之说，以四物汤加黄柏、知母，此用血药以补血之不足者也。世袭相因，屡用不效，何耶？盖因阴字认不真，误以血为阴耳。当作肾中之真阴，即先天也。《内经》曰：诸寒之而热者，取之阴；诸热之而寒者，取之阳，所谓求其属也。王太仆先生注云：大寒而盛，热之不热，是无火也。大热而盛，寒之不寒，是无水也。又云：倏忽往来，时发时止，是无火也。昼见夜伏，夜见昼止，时节而动，是无水也。当求其属而主之。无火者，宜益火之原，以消阴翳。无水者，宜壮水之主，以镇阳光。必须六味、八味二丸，出入增减，以补真阴，此又自造王太仆语而误者。诸寒之五句出《素问·至真要大论》，王注云：益火之源，以消阴翳，壮水之主，以制阳光，故曰求其属也。只此五句是原文，余俱增出者注之意。盖谓热病以寒药治其热，热宜自退，乃热仍在，此不可以驱，当于阴分增益其水以配火，则阴盛而阳自伏。不用泻而用补，所谓壮水之主也。寒病以热药治其寒，寒自宜已，乃寒仍在，此不可以驱，当于阳分增益其火以配水，则阳旺而阴自衰。亦不用泻而用补，所谓益火之源也。何等明白！下文即接云：但益心之阳，寒亦通行，强肾之阴，热之犹可。明指心为阳，肾为阴，即经文司天运气以心为火，肾为水之说，并不指肾中之阴阳也。专指肾言，已属不伦，又造出无数乱道，且接出必须六味、八味丸一句，似亦是王太仆之言，何等荒唐！自此说行，人竟以益火之源二句凿凿指肾经言，而六味、八味真王太仆以来不易之神方矣。呜呼！岂不冤哉！屡用屡效。若有产后，及大失血后，阴血暴伤，必大发热，亦名阴虚发热。此阴字正谓气血之阴。若以凉药正治立死，正所谓象白虎汤证，误服白虎汤必死。当此之时，偏不用四物汤，有形之血，不能速化，几希之气，所宜急固，须用独参汤，或当归补血汤，使无形生出有形来。血脱气亦脱，故急固其气不使脱尽，乃可用大补之剂。非始终用参，亦非一用参而不必服药也。若云生出，非但缓不及事，且全失用参之义矣。此阳生阴长之妙用，不可不知也。或问曰：子之论则详矣，气虚血虚，均是内伤，何以辨之？予曰：悉乎子之问也。盖阴虚者，面必赤，无根之火，戴于上也。若是阳证，火入于内，面必不赤。实热之证，阳明火旺，面固赤。肾火上浮，面亦赤。何云阳证无面赤者？其口渴者，肾水乾枯，引水自救也。阳明证口渴最甚。但口虽渴，而舌必滑，脉虽数，而尺必无力，甚者尺虽洪数，而按之必不鼓，此为辨耳。虽然，若问其人曾服过凉药，脉亦有力而鼓指矣。戴复庵云：服凉药而脉反加数者，火郁也，宜升，虚人败证，总无升法，云宜温则得矣。宜补。切忌寒凉，犯之必死。临证更宜详辨，毫釐之差，枉人性命，慎哉。

咳嗽论  ***************************
外感风寒而咳嗽者，今人率以麻黄、枳壳、紫苏之类，发散表邪，谓从表而入者自表而出。如果系形气、病气俱实者，一汗而愈。若形气、病气稍虚者，宜以补脾为主，治嗽正与补脾相反，安见有外感咳嗽，而用耆、术等药者。而佐以解表之药，补脾中如何容得解表之药，宜立方之尽不通也。何以故？盖肺主皮毛，惟其虚也，故腠理不密，风邪易以入之。若肺不虚，邪何从而入耶？然则竟不必问其何因，一概大补可耶！古人所以制参苏饮中必有参，人参本不为补脾而设，且感证亦非尽用参苏饮也。桂枝汤中有芍药、甘草，解表中兼实脾也。芍药、甘草并非为补脾而设，伤寒诸家注甚明，且桂枝亦非治嗽方也。脾实则肺金有养，皮毛有卫。已入之邪易以出，邪已在内而补之，则补邪矣。世有贼未去而坚筑墙垣，以为如此则贼易去者，非至愚乎！当改云：已入之邪，终身不出。后来之邪，无自而入矣。若专以解表，则肺气益虚，腠理益疏，外邪乘间而来者，何时而已耶！须以人参、黄耆、甘草以补脾，兼桂枝以驱邪。此亦非咳嗽所宜用之品。此予谓不治肺而治脾，虚则补其母之义也。此句不如此解，盖此乃隔二、隔三之治，以治脏邪久病则然。若感冒乃风火之疾，能待脏气相生耶？
《仁斋直指》云：肺出气也，肾纳气也。肺为气之主，肾为气之本。凡咳嗽暴重，动引百骸，自觉气从脐下逆奔而上者，此肾虚不能收气归元，当以地黄丸、安肾丸主之。此亦当问其有邪无邪。毋徒从事于肺，此虚则补子之义也。补子未知何出。余又有说焉，五行之间，惟肺肾二脏，母盛而子宫受邪，何以独此二脏为然，且盛则何以反受邪。何则？肺主气，肺有热，则气得热而上蒸，不能下生于肾，而肾受邪矣。不生则仅不生而已，邪从何来。肾既受邪，则肺益病，此又何也？盖母藏子宫，子隐母胎。凡人肺金之气，夜卧则归藏于肾水之中，今因肺受心火之邪，又增出心火来。欲下避水中，而肾水乾枯有火，何以肾又有火？无可容之地，于是复上而病矣。是肺自病耶？是邪病耶？若是肺病，肺气归肺不得为病。若是邪病，则尔必欲肺之邪藏于肾而后为不病乎？

吐血论  ***************************
问吐血多起于咳嗽，咳嗽血者，肺病也。方家多以止嗽药治肺，兼治血而不效，何也？曰：诸书虽分咳血、嗽血出于肺，咯血、唾血出于肾。余谓咳、嗽、咯、唾皆出肾。盖肾脉入肺，循喉咙，挟舌本，其支者从肺出络心，注胸中，故二脏相连，病则俱病，而其根在肾。吐血五脏皆有，独肺为多。偏要说皆肾病，无肺病。讲论病源，为济世而设，每语必与古人相戾，诚何心也？谓肾病必关于肺则可，下焦之血必由咳吐出也。谓肺病必关于肾则不可，上焦之血不必从腰膂过也。其所以专指为肾者，不过独欲用六味、八味，嗟呼！六味、八味，两药方耳，不知与赵氏何恩，每病非此不治。即使与此病毫无干涉，必先将此病牵到肾经，然后用此二方。其或断断不可牵者，则以真阴、真阳、太极概之。夫阴阳、太极，则处处可假借者，于是二方不可须臾离矣。故吾谓《医贯》者，亡明之妖书也。《褚氏遗书》津液论云：天地定位，水位乎中。人肖天地，亦有水焉，在上为痰，在下为水，《遗书》云：在下为精。今改为水，与上文亦有水焉句如何接上？伏皮为血，从毛窍中出为汗。可见痰也，水也，血也，一物也。此又失褚氏之意者。褚氏明人身上下皆有水，并非谓四者即一物也。其动辄诬古人如此。血之带痰而出者，乃肾水挟相火炎上也。既是一物，则指为痰，带痰而出亦可耶。惟六味地黄丸独补肾水，如有咳嗽等疾，及肺气未清者亦禁用，无此等则未尝不可用也。性不寒凉，不损脾胃，久服则水升火降而愈。又须用人参救肺，肺气上逆，咳嗽者禁用。补胃药收功，使金能生水，盖滋其上原也。

喘论  ***************************
经云：诸喘皆属于上。又云：诸逆冲上，皆属于火。故河间叙喘病，在于热条下。华佗云：肺气盛为喘。《活人书》云：气有馀则喘。后世集证类方，不过遵此而已。独王海藏辨云：气盛当作气衰，有馀当认作不足。肺气果盛与有馀，则清肃下行，岂复为喘？以其火入于肺，炎烁真阴，衰与不足，而为喘焉。盛衰二字误解不得，经云：邪气盛则实，精气夺则虚。故凡言盛者皆指邪气，凡言虚者皆指精气。凡盛虚有二种：有外感及别脏之气来乘而盛者，有本经之气血结聚而盛者；有外感及别脏之邪消伐而虚者，有本经之气血衰少而虚者。病情不同，治法亦异。嗟乎！盛衰二字，极浅极易，而医者聚讼纷纭，千古梦梦，可胜长叹。所言盛与有馀者，非肺之气也，肺中之火也。此何劳辨，即如肾有馀岂指精多，肝有馀岂指血多耶。至言肺中之火，又属一偏。六淫之气，皆为有馀，何但火哉！海藏之辨，超出前人，发千古之精奥。惜乎！起其端，未竟其火之所由来。愚谓火之有馀，水之不足也；此专为要用六味，然外来之火，不必尽水之不足也。阳之有馀，阴之不足也。凡诸逆冲上之火，皆下焦冲任相火，出于肝肾者也，故曰冲逆。肾水虚衰，相火偏胜，壮火食气，销烁肺金，乌得而不喘焉。《内经》云：肾者主水，主卧与喘也。喘何尝不属肾？舍此明证，反引支离之说，愈无头脑。但喘虽属肾，而因各不同，治法亦异，非六味一方所能尽耳。须用六味地黄加门冬、五味，大剂煎饮，以壮水之主。如上焦未清，痰涎涌结，服此非惟不能下达，且气逆涎升，终无愈期矣。则水升火降，而喘自定矣。盖缘阴水虚，故有火。有火则有痰，有痰则咳嗽，咳嗽之甚则喘。凡谓喘证，只此阴虚一病，六味一方，岂不孟波！当与前阴虚相火论参看。

喉咽痛论  ***************************
喉与咽乃一身之紧关橐龠也。经曰：足少阴所生病者，口渴舌乾，咽肿上气，嗌乾及痛。《素问》云：邪客于足少阴之络，令人咽痛，不可纳食。又曰：足少阴之络，循喉咙，通舌本。凡喉痛者，皆少阴之病。此又乱道。《灵》《素》手足太阴、足厥阴、少阳、足阳明、手少阳，少阴诸经，皆有喉咽之证，令皆抹杀。专指为肾经之疾，然后可独用六味、八味，真苦心也。但有寒、热、虚、实之分。少阴之火如奔马，逆冲到咽喉紧锁处，气郁结而不得舒，故或肿或痛也。其证必内热口乾，面赤痰涎涌上，其尺脉必数而无力。盖缘肾水亏损，亦有实火者。相火无制而然。须用六味地黄，门冬、五味大剂作汤服之。喉痛之挟风火者，十居八九，即以滋腻、酸敛之药投之，百不一生。如辛酉、壬戌之间，咽喉痛者，十人而五不但服温燥之药者立毙，即清凉之药而少加重浊者尚且不救。余治以百数，皆以辛寒清淡疏散之药，不失一人。若依此方，无一活者矣。又有色欲过度，元阳亏损，无根之火游行无制，客于咽喉者，须八味肾气丸，若遇阳明有火者不立毙乎！大剂煎汤，冰冷与饮，使引火归原，庶几可救。此论阴虚咽痛治法如此，正褚氏所谓上病疗下也。人之喉咽如曲突，曲突火炎，若以水自上灌下，突暴裂矣。如曲突之火已炽，炎及屋宇，安得不以水沃乎？惟灶床下以盆水映之，上炎即息，此上病疗下之一验也。
有急喉痹者，其声如齁，痰如拽锯，此为肺绝之候。此乃气上脱之证，宜入类中风条，非急喉痹。急喉痹乃风火之证耳，不得误引。且果系喉痹，人参、姜汁岂不立殆者？速宜人参膏，用姜汁、竹沥放开服，如未得膏，先煎独参汤救之。服早，十全七八，次则十全四五，迟则不救。

眼目论  ***************************
经曰：五脏六腑之精，皆上注于目而为之精。肾藏精，故治目者，以肾为主。明明说为之精则即眼之精矣，明明说五脏六腑之精则五脏六腑各有精矣。若指肾藏精之精即是此精，将目中之脂膏尽在肾中耶。目虽肝之窍，子母相生，肾肝同一治也。并肝肾为一，总要专用六味一方耳。
又有阳虚不能抗阴者，若因饮食失节，劳役过度，脾胃虚弱，下陷于肾肝，浊阴不能下降，清阳不能上升，天明则日月不明，邪害空窍，令人耳目不明。夫五脏六腑之精，皆禀受于脾土，而上贯于目。此精字，乃饮食所化之精，非天一之元精也，《内经》明云：五脏六腑之精，皆上注于目而为之精。又曰：目者，五脏六腑之精也，荣卫魂魄之所常营也，神气之所生也。其凿凿如此，偏要说是脾土饮食所化之精，反经背道已极。至禀受脾土二句，又是假造经文。用东垣益气聪明汤。
张子和云：目不因火则不病，白轮病赤，火乘肺也。肉轮赤肿，火乘脾也。黑水神光被翳，火乘肝与脾也。赤脉贯目，火自甚也。能治火者，一句可了。亦一偏之见，六淫之邪皆能伤目也。但子和一味寒凉治火，余独补水以配火，亦一句可了。若系邪火，岂补水所能化？至于六淫七情，错杂诸证，详倪仲贤《原机启微》，此书甚好，而薛立斋又为之参补，深明壮水之主，益火之原，甚有益于治目者也。若系六淫，则壮水之六味，益火之八味，何可用耶？

口疮论  ***************************
口疮，上焦实热，中焦虚寒，下焦阴火。中焦何以必定虚寒，岂无脾胃实火者。下焦何以必定阴火，岂无虚寒而逼阳于上者。各经传变所致，当分别而治之。如发热作渴饮冷，此实热也，轻则用补中益气，实热反用升补。重则用六君子汤。实热而至发热作渴，反用参、术、橘、半，是何肺肠？饮食少思，大便不实，此中气虚也。亦有邪火作泻者。用人参理中汤。大热大补之药用于口疮之证，其不变为危险者亦鲜矣。手足逆冷，肚腹作痛，此中气虚寒，用附子理中汤。此是口疮兼证，或是口疮本证。兼证者，因口疮误治，酿成此等败证也。本证者，本有虚寒之证，逼火而成疮也。此则不治疮而治本，不可以此为治口疮之方也。且口疮治法多端，岂寒热虚实四字所能尽。晡热，内热，不时而热，此血虚也，用八物加丹皮、五味，麦冬。发热岂宜用五味。发热作渴唾痰，小便频数，此肾水虚也，用八味丸。作渴吐痰何得用八味？且小便数，亦不尽属虚寒也。日晡发热，或从少腹起，阴虚也，用四物、参、术、五味、麦冬。不应，用加减八味丸。口疮而日晡发热，则属阳明矣。以上两方皆不合。且四物汤加入参、术，杂乱无章，非治口疮之法。又不应而忽改作八味丸，则是以人试药矣。按：不应二字，出之《薛氏医案》。薛氏治病，每云某病，余投某药不应，又改某药，又不应，乃曰：然则非此病矣，又换某药数十剂而愈。如此极多，明明是以药试病矣。幸而天命未绝，能待换方而愈。岂无不应之时，不及换方而死，且再换一方仍不应而致死者，岂少哉。盖能凿凿审为何病，犹恐药力不至，不能有功。况全然相反，以药试之耶？医案俚鄙庸陋，游移恍惚，至薛而极。后人犹奉为模范，何愚之甚也。或问：虚寒何以能生口疮，而反用附子理中耶？盖因胃虚谷少，则所胜者，肾水之气，寒亦何必肾水之气，或因他脏，或因本脏，上盛则下虚，上热则下寒，无一定也。逆而承之，反为寒中，脾胃衰虚之火，被迫炎上，作为口疮。经曰：岁金不及，炎火乃行，复则寒雨暴至，阴厥乃格，阳反上行，民病口疮是也。故用参、术、甘草补其土，姜、附散其寒，既成疮则火已凝结，不先散解降纳，而惟峻补助火，安有不危者乎？则火得所助，接引而退舍矣。

消渴论  ***************************
消渴之疾，余有一说焉。人之水火得其平，气血得其养，何消之有。其间摄养失宜，水火偏胜，津液枯藁，以致龙雷之火上炎，熬煎既久，肠胃合消，五脏乾燥，令人四肢瘦削，精神倦怠。故治消之法，无分上、中、下，先治肾为急。《内经》云：心移热于肺，传为鬲消。大肠移热于胃，善食而瘦，谓之食㑊。则上、中二消，明明是心与大肠之火，与肾无干，反尽从肾治耶！况肾火上冲之证，往往不甚渴，即渴亦不能多饮。盖肾中之火既上，则下焦之阳衰，阳衰则阴盛，水为阴属，故不能多饮也。几辨阴火、实火之法俱视此。奈何欲用二方，遂不及详察耶。惟六味、八味及加减八味丸随证而服，降其心火，滋其肾水，则渴自止矣。
或问曰：下消无水，用六味丸以滋少阴肾水矣。又加附子、肉桂者何？盖因命门火衰，不能蒸腐水穀，水穀之气，不能薰蒸，上润乎肺。如釜底无薪，锅盖乾燥，故渴。至于肺，亦无所禀，不能四布水精，并行五经。其所饮之水，未经火化，直入膀胱，正谓饮一升溺一升，饮一斗溺一斗。此是下消之证，与肺又无涉。试尝其味，甘而不咸可知矣。故用桂、附之辛热，壮其少阴之火，灶底加薪，枯笼蒸溽，藁禾得雨，生意维新。惟明者知之，昧者鲜不以为迂也。昔汉武帝病渴，张仲景为处此方。仲景是汉献帝时人，与武帝相去二百馀年，明明可考，乃造出此语，何耶？赵氏所谈，无往非梦，而此则又梦之最不经者。至圣玄关，今犹可想，八味丸诚良方也。疮疽痊后，及将痊口渴甚者，舌黄坚硬者，及未患先渴，或心烦躁渴，小便频数，或白浊阴痿，饮食少思，肌肤消瘦，及腿肿脚软，口齿生疮，服之无不效。经云：诸痛痒疮，皆属于火。又云：水液浑浊，皆属于热。况经大泄脓血之后，阴血大伤，作渴烦躁，孤阳欲越，乃反以辛热逐水之药速之死，仇何深也。

气虚中满论  ***************************
中满者，证与鼓胀水肿无异，何故属之气虚？请得明言之否。曰：气虚者，肾中之火气虚也。如此该肾自病矣。中满者，中空似鼓，虚满而非实满也，大略皆脾肾两虚所致。故治肿者，先以脾土为主，须补中益气汤，或六君子汤温补之。水未去而补之，则补其水也。俾脾土旺，则能散精于肺，通调水道，下输膀胱，水精四布，五经并行矣。或者疑谓喘胀水满，而又加纯补之剂，恐益胀满，必须补药中加行气利水之品方妙。此说深似得病情，终非大方家体。治病而讲体统，无耻已甚。盖肺气既虚，不可复行其气，肾水已衰，不可复利其水。利邪水正所以卫正水，犹之驱邪气正所以保正气，岂并肾精而亦利之耶。纯补之剂，初时似觉不快，过时药力得行，渐有条理矣。
至于补肾以治肿，其说难明。盖禹之治水，行其所无事也。若一事疏凿，则失之矣。当时禹亦何尝不浚川凿河哉？据尔云，必须补肾，则禹当日只曰益水之源可矣。今人之治肾水者，牵牛、大戟，粗工之小智，正禹之所恶也，间有用五苓、五皮者，以为中正，亦转利转虚，肾气愈衰，而愈不能推送矣，故须用补肾。经曰：肾开窍于二阴。肾气化，则二阴通。二阴闭，则胃䐜胀。故曰：肾者胃之关，关门不利，故水聚而从其类也。可知要利关门，不是要补关门也。引来却正与尔相左。又曰：肾主下焦。三焦者，决渎之官，水道出焉。可知以决渎为主。膀胱者，州都之官，津液藏焉。必待三焦之火化，始能出也。改《内经》文，气化二字为火化，意在八味也。孰知换此一字，其弊遂百出乎。经曰：三焦病者，气满小腹，光坚，不得小便，溢则水留而为胀。曰溢，曰水留，尚专于用补耶。惟张仲景制金匮肾气丸，补而不滞，通而不泄，诚治肿之神方。薛立斋屡用屡效，详载《医案》。余依其案，试之甚验，故详著焉。世有患此，幸无诞之乎。
●金匮肾气丸　白茯苓、附子、牛膝、肉桂、泽泻、车前子、山药、山萸、丹皮、熟地。中满之病，原于肾中之火气虚，不能行水。此方内八味丸为主，以补肾中之火，八味为利水之剂，说见前。山药、茯苓、泽泻俱制土驱湿之药，而水为阴类，故以附子温之，肉桂通之。惟生地、萸肉为能滋润以保肾阴，然初起犹不即用，须略加通利之后，始用之而效，此仲景制方之义也。知肾气丸为治水之药，即可知非全补真阳太极之药。若以此方治尽天下之病，则是举天下之病皆以治水肿之法治之矣。思之能不自笑哉！则三焦有所禀命，浩然之气，塞乎天地，不必作如此大帽子。肾气不虚，而能行水矣。内有附子、肉桂辛热之品，热则流通。又火能生土，土实而能制水矣。又有牛膝、车前二味，最为切当。方见《金匮要略》，故名金匮肾气丸。《金匮》并无车前、牛膝，乃后人所加，亦后人所名也。
又有一等纯是阴虚者，下一纯字，专为要用六味，而病情又失矣。其证腹大脐肿，腰痛，两足先肿，小水短涩，喘嗽有痰，不得卧，甚至头面皆肿，或面赤口渴，但其人饮食知味，大便反燥。医见形肿气喘，水证标本之疾，杂用利水之药而益甚。不知阴虚，三焦之火旺，与冲脉之属火者同逆而上。由是水从火溢，水火不能相合，岂有水反从火溢者？即有之，亦宜引火达下，不得用纯阴药也。上积于肺而嗽，甚则为喘呼不能卧。散聚于阴络，而为跗肿。随五脏之虚者，入而聚之，为五脏之胀。皆相火氾滥其水而生病也。五脏之胀，皆属于火，从无此论。肿胀用八味固是正治，用六味则无此理矣。盖水势横逆，得纯阴之品则阴气益旺，且无辛芳之药，则水道必不能开。但或遇阴虚之人，则用药忌太燥热耳。此人治病，六味、八味不可缺一。此论用八味而遗六味，则真阴又无著落，所以幻出阴虚一种，则六味仍不可缺。六味有知，亦感此周旋之德否。以六味地黄加麦冬、五味大剂服之。滋之不足，尚欲敛之，不杀不休！亲试有验，故录。

噎膈论  ***************************
《内经》曰：三阳结，谓之膈。三阳者，大肠、小肠、膀胱也。太阳为三阳，阳明为二阳，少阳为一阳。此处三阳，旧注指手太阳小肠，足太阳膀胱言。乃增出大肠末，盖误以三阳为三阳经也。结，结热也。大肠主津，小肠主液。大肠热结则津涸，小肠热结则液燥。膀胱为州都之官，津液藏焉。膀胱热结，则津液竭。然而三阳何以致结热？皆肾之病也。然则《内经》何以不云少阴结谓之膈？盖肾主五液，又肾主大小便。肾与膀胱为一脏一腑，肾水既干，阳火偏盛，熬煎津液，三阳热结，则前后闭涩，下既不通，必反干上，直犯清道，上冲吸门、喉咽，所以噎食不下也。何为水饮可入，食物难下？盖食入于阴，长气于阳，岂有食未下咽之时，阳气已长之理乎！反引动胃口之火，故难入。水者，阴类也，同气相投故可入。水自然比食易下，不必过高其说。若胸中有痰饮者，则食易下，而水反难下矣。口吐白沫者，所饮之水，沸而上腾也。既同气相投，何以又沸？粪如羊矢者，食入者少，渣滓消尽，肠亦干小，而不宽大也。本系肠枯，非因食少。王太仆云：食入即出，是无水也。食久反出，是无火也。无水者，壮水之主。无火者，益火之原。王太仆只有寒之不寒是无水也数语，今改作治翻胃法，以凑上六味、八味二方。我想其作伪之心，不知如何诡秘也。直须以六味地黄丸料大剂煎饮，久服可挽于十中之一二。又须绝嗜欲，远房帏，薄滋味可也。若曰温胃，胃本不寒。何以必定无寒。若曰补胃，胃本不虚。此则又乱道矣。尔论病必曰：邪之所凑，其气必虚。何独此纯虚之证，反曰不虚耶？若曰开郁，香燥之品，开郁亦不必专用香燥。适以助火。《局方发挥》已有明训。河间刘氏下以承气，咸寒损胃，津液愈竭。无如补阴，此症多痰涎凝闭，当补阴者绝少。焰光自灭。

梦遗并精滑论  ***************************
治以肾肝为主。经曰：阴阳之要，阳密乃固。阳强不能密，阴气乃绝。阴平阳秘，精神乃治。阴阳离决，精气乃绝。夫所谓阳强者，乃肝肾所寄之相火强也。所谓阴绝者，乃肾中所藏之真阴绝也。肾为阴，主藏精。肝为阳，主疏泄。惟此处疏泄不繫肝也。是故肾之阴虚，则精不藏。肝之阳强，则火不秘。明明是肾中相火，偏要说是肝火。凡肝火动者，必上升而易怒。今人每入房之时，必火升而大怒耶？以不秘之火加临不藏之精，有不梦，梦即泄矣。薛立斋专用六味地黄以补肾，而治梦遗屡效。纵有相火，水能滋木，水升而木火自息矣。倘有脾胃不足，湿热下流者，以前丸为主，煎服补中益气汤以升提之。此又怪异之极者，湿热如何提得，且既已有湿，又属脾胃，亦何可用六味也。

论补中益气汤  ***************************
●补中益气汤　黄耆、当归、人参、炙甘草、陈皮、升麻、柴胡、白术。或问曰：古今称补中益气汤为万世无穷之利，其义云何？曰：此发前人所未发，继仲景、不伦。河间而立，意义深远也。世人一见发热，便以为外感风寒、暑湿之邪，非发散，邪从何出。又不能灼见风寒、暑湿对证施治，乃通用解表之剂，杂然并进，因致毙者多矣。东垣深痛其害，创立此方，以为邪之所凑，其气必虚。内伤者多，外感者间或有之。辨在前。立此方以治内伤而兼外感者，何等平常。必云天下竟无外感之病，则乱道矣。此人每举一方，必要说此方能治尽天下之病，不必更用别方，是何等肺肠！纵有外邪，亦是乘虚而入。但补其中，益其气，而邪自退，不必攻邪。将历古治病之方，一齐删却。攻则虚者愈虚，而危亡随其后矣。攻邪不是攻正，何以虚者愈虚？倘有外感，而内伤不甚者，即于本方中酌加对证之药，而外邪自退。所谓仁义之师，无敌于天下也。仁义之师，亦非竟不用兵刃也。
或问曰：余见先生动辄以先天后天立论，余考之《易》中先天后天之图，乾南坤北，离东坎西等卦位，于医中甚无所合，而先生屡言之不已，其义云何？曰：怪乎子之问也。余所谓先天者，指一点无形之火气也。以火气为先天，其玄妙如此。后天者，指有形之体。自脏腑及血肉皮肤，与夫涕、唾、津、液皆是也。既曰先天，此时天尚未生，何况有乾南坤北八卦对待之图乎？先天，在天未生之前却不知，到在人腹中专恃八味养之，岂非梦境。曰：然则伏羲此图何为而设也？余曰：此非先天之图，乃中天八卦之图。历古无中天之图，造出此名，以迁就自己乱道，此等直是无人心者。天位乎上，地位乎下，日出乎东，水源乎西。以水对日，亦是怪论。风雨在天上，山雷在地下，人与万物位乎中。予尝见谁不见。邵子排列如此，有先天八卦数，其当今所用者，止一文王后天图。谁用此。出乎震，齐乎巽，相见乎离，致役乎坤，悦言乎兑，战乎乾，劳乎坎，成乎艮。以春秋昼夜十二时相配，因以定阴阳，决生死，推而天文地理，星相医卜，无一不以此图为则。至于先天者，无形可见，前图何以无形可见，后天图之有形可见在何处，种种欺人胡说。即《易》中帝出乎震之帝。神也者，妙万物而为言之神是也。此二句，却是文王后天图之语，又与上文先天图说不合。帝与神，即予先天要论中所称真君真主，本系无形，何以反出在后天图说内。不得已而强立此名。以为主宰先天之体，以为流行后天之用。东垣先生独会其宗，而以补中益气方中用柴胡、升麻者，正以生发先天之气于脾土之中。先天之气，前要用六味、八味，则云在肾中，此要用补中益气，则云在脾土中。况先天之气立于天尚未生之前，独升麻、柴胡足以左之右之，真乾坤在手之神技也。真万世无穷之利，余所以谆谆为言也。若饮食失节，寒温不适，脾胃乃伤。喜、怒、忧、恐，损耗元气。脾胃气衰，元气不足，而火独盛。火者阴火也，起于下焦，元气之贼也。壮火食气，少火生气。火与元气不两立，必要将火灭尽，元气方存，岂非胡说。一胜则一负。脾胃气虚，则下流肝肾，名曰重强。何以虚则反下流，且流去是何物？《内经》重强二字，亦不如此讲。经云：脾脉太过，则令人四肢不举，其不及则令人九窍不通，名曰重强。此乃指脾之病脉，言脉病则五脏皆不和顺也。何尝指下流肝肾耶？阴火得乘其土位，故脾证始得，则气高而喘，身热而烦，脉洪大而头痛，或渴不止，其皮肤不任风寒而生寒热。又杂外感之证。盖脾胃之气下流，使穀气不得升浮。是春生之令不行，句句不连贯，皆学舌语也。则无阳以护其营卫，卫即卫身之阳气也，如何反要脾胃之气为卫。遂不任风寒，而生寒热，此皆脾胃之气不足所致也。
伤寒发热，拂拂如羽毛之热，热在皮毛。三阳俱有壮热之证，若阳明则热在肌肤为尤剧，如何皆只微热。内伤者，肌体壮热，扪之烙手，内伤虽热，总不如外感之甚，如何反以为极热。右手气口脉大于左手人迎三倍。此又乱道，脉大三倍是关格之脉，危证矣，岂内伤乎？其气口脉急大而数，时一代而涩。代脉亦是危证，安得内伤即现此脉，且脉亦不可派定也。涩是肺之本脉，代是气不相接，乃脾胃不足之脉。大是洪大，洪大而数，乃心脉刑肺。急是弦急，乃肝木挟心火克肺金也。其右关脉属脾，比五脉独大而数，数中时显一代。此不甚劳役，是饮食不时，寒温失所。又何以凿凿派定如此。胃脉损弱，隐而不见，惟内显脾脉如此。以上语语不接，说内伤肺，又俱说肺金受克，绝无头绪。若外伤，则人迎脉大于气口也。
或问曰：丹溪云东南之人，阳气易以升，不可服补中益气汤。当今江以南之人，果尽不当服乎？曰：东南指人之脏腑而言之。何不云东南之脏不可服补中益气汤耶。然则肺肾谓之西北人矣。作此语者，其脏腑殆无人气。其人上盛者，必下虚，其肾气大虚矣。急须填补北方先天之元气为要。总而言之，先天、后天，不得截然两分。上焦元气不足者，下陷于肾中也，元气本不在上焦，即使上焦亦有元气，如何陷入肾中。当取之至阴之下。下焦真阴不足者，飞越于上部也，阴气如何能飞越。焉可不引而归原耶。引阴归原，从未前闻。是以补中益气汤与肾气丸并用。即前怪法。朝服补阳，暮服补阴，互相培养。

伤饮食论  ***************************
大凡元气完固之人，多食不伤，过时不饥。若夫先因本气不足，致令饮食有伤矣。克削之药一用，饮食虽消，但脾既已受伤，而复经此一翻消化，愈虚其虚。明后日食复不化，犹谓前药已效，药力欠多，汤丸并进，展转相害，羸瘦日增，良可悲哉。消化之药原不教人长服也。余痛此毙，因申言之。凡太平丸、保和丸、肥儿丸之类，其名虽美，俱不敢用。盖名之美者，其药必恶。然则陷胸、抵当等名，皆大补之剂，而天真、大造等方，皆伤生之药耶？故以美名加之，以欺人耳目，非大方家可用也。古人立此名专为欺人而设，不知古人与后世何仇，欲骗人入其箇中耶。大方家以其名之美不可用，然则大方家所用，皆恶名之方耶？夫有医术，有医道。术可暂行一时，道可流传千古。道中无术，术中无道，泻药是术，补药是道，一时之人不妨泻，千古之人必须补。不知其心何若，而能作此不通之谈。有古方，有今方，有圣方，有俗方。余以为今人不及古人，不敢自立一方。六味、八味二方已足用，原不必更立方也。若脾胃惟东垣为圣，选而用之，以调中益气、补中益气二方出入增减。真知其寒物伤也，本方中加热药如姜、桂之类。热物伤也，加黄连之类。真知有肉食伤也，加山楂数粒。酒食伤也，加葛花一味。随证调理，二方诚有用处，然谓必要二方加减，则怪谈矣。此东垣之法，方士之绳墨也。然以寒治热，而热不去，以热治寒，而寒不除。奈何？经曰：寒之不寒，是无水也。热之不热，是无火也。壮水之主，益火之原。此东垣之未及也。治脾胃，原不专讲寒热。盖饮食劳倦，所谓不内外因，与壮水、益火何涉？盖一时偶不及说到六味、八味，忽然记起，遂著此二语耳。如有食填太阴，名曰食厥者，上部有脉，下部无脉，不吐则死。此语出《难经》，谓上部有脉，下部无脉者，若其人有吐病则不死。盖吐则气逆上涌，所以下部暂时无脉，吐定之后，气平而脉自复。非谓无脉之人，必令其吐也。又并非指食厥而言。况食厥证，又未必下部无脉者。句句皆误。急以阴阳盐汤，探吐其物即愈。如有食积，肠腹绞痛，手不可按者，不得不下。食未消化，如何即下。审知其为寒积，必用巴豆感应丸。何不用八味加下药？审知其为热积，必用大黄承气汤。何不用六味加下药？下之不当，死生立判，慎之哉！
人身水火，原自均平，偏者病也。火偏多者，补水配火，不必去火。水偏多者，补火配水，不必去水。凡人身水火，有虚实二种。实火者，外来之邪火与脏腑偏盛之火也。虚火者，阴气衰少，而火觉有馀也，惟水亦然。若阴气并未亏，而外来实火及脏中浮火自旺，亦补阴以配之，将配到几千百分而后平耶。宜其治伤寒阳明壮热等疾，皆用六味也。譬之天平，此重即彼轻。一边重者，只补足轻之一边，决不凿去马子。盖马子一定之数，今人慾泻水降火者，凿马子者也。据尔亦知马子一定，若一头物重，必要增马子耶。
或曰：正当胸膈饱闷之时，数日粒米不下，陈皮、枳壳、木香、乌药，日夜吞嚥，尚且不通，复可补乎？曰：此正因初先不知补益，擅用发散，克伐太过，虚痞之病也。经曰：下文经语，皆是自造，无忌惮已极，想彼料天下人断无看《内经》者故耳。下焦虚乏，中焦痞满，欲治其虚，则中满愈甚，欲消其痞，则下焦愈乏，庸医值此，难以措手矣。疏启其中，峻补其下，少用则邪壅于上，多用则峻补于下，所谓塞因塞用者也。善用者，能以人参一两，或七八钱，少加升麻一钱，反用升提，且二味亦不成方。大剂一服即愈。此《内经》之妙用，《内经》何尝有此方？不可不知也。

中暑伤暑论  ***************************
中暑者，面垢自汗，口燥闷倒，昏不知人，背冷，手足微冷，或吐或泻，或喘或满是也。当是时，切勿便与冷水，或卧冷地。如行路暍死者，即置日中热地上，以小便溺热土上，取热土罨病人脐上，急以二气丹同苏合香丸汤调灌下。如无二气丹，研蒜水灌之亦可。盖中伤暑毒，外阳内阴。诸暑药，多用暖剂，如大顺散之用姜、桂，枇杷叶散之用丁香。蒜亦辛热之物，又蒜气臭烈，能通诸窍也。中暑用热，又是暑中之一证，千不得一。或因好凉太过，或其人本属虚极，或因暑邪入中，汗出太过，阳越于外。古方仍有用辛热者，然必审其沉寒之脉证全具，方可一用。乃以为暑证尽然，则杀人如麻矣。此人凡论一病，必以此病中之极少者立论，真可恨也。
伤暑而苦头痛，发躁恶热，扪之肌肤大热，必大渴引饮，汗大泄，齿燥，无气以动，乃为暑伤气，苍术白虎主之。有暑而无湿者，苍术亦不可用。若人元气不足，用前药不应，惟清暑益气汤或补中益气汤为当。自汗多而气上，反用升、柴，热气未清，反用参、术，与尔何仇？必欲杀。大抵夏月阳气浮于外，尔亦知阳浮，何以用升、柴也？阴气伏于内。若人饮食劳倦，内伤中气，或酷暑劳役，外伤阳气者多患之。法当调补元气为主，暑气未清而补，即补暑矣。夏月服补而卒死者，我见亦多矣。皆此等邪说杀之也！而佐以解暑。若阴寒之证，用大顺散，桂、附大辛热之药，此《内经》舍时从证之良法。《内经》何尝有此议论。不可不知。
●清暑益气汤　黄耆、苍术、升麻、人参、白术、陈皮、神麴、泽泻、甘草、黄柏、葛根、青皮、当归、麦冬、五味。杂出不伦，古人制方之义至此而尽。医道之一厄也。
●白虎汤　石膏、知母、甘草、人参、糯米。此是白虎加人参汤，不得只名白虎汤。此方是暑月热病发热之正方。白虎汤，仲景治伤寒汗后里热等证。加人参，名人参白虎汤，治汗后表解大渴之证。《金匮》亦藉以治太阳中暍之证。乃随手录一方而有数误焉，非治暑正方，一也。以白虎加人参汤指为白虎汤，二也。以粳米改糯米，三也。以为只夏月可用，余月不可用，四也。其每动必误如此。

湿论  ***************************
东垣曰：治湿不利小便，非其治也。又曰：在下者，引而竭之。圣人之言，虽布在方策，其不尽者，可以意求耳。夫湿淫从外而入里，若用淡渗之剂，是降之又降。乃复益其阴，而重竭其阳，利湿如何是益阴竭阳，岂湿气是阳耶？则阳气愈消，而精神愈短矣。是阴重强，阳重衰，反助其邪之谓也。湿而利之，是助何邪？故用升阳风药即瘥，以羌活、独活、柴胡、升麻各一钱，用水煎热服。四味风药，亦不成方。大法云：热淫所胜，助风以平之。又假造《内经》。经云：湿淫所胜，平以苦热，佐以酸辛。以苦燥之，以淡泄之。正上文淡渗利水之义。乃捏出此怪语，是何肺肠。又曰：下者举之，下者举之，为正气下陷则提之，非欲举湿也。得阳气升腾而愈矣。又曰：客者除之，是因曲而为之直也。利水即是除客，反要提在上焦，将何以除之耶。曲直二字，亦糊涂。夫圣人之法，可以类推，是举一而知百也。有脚气类伤寒者，发热恶寒，必脚胫间肿痛，俱从湿治。脚气大段因湿为多，然治法亦不一也。有湿热发黄者，当从郁治。凡湿热之物，不郁则不黄，禁用茵陈五苓散。茵陈五苓，治湿之正方也。凡古人相传治病正方，犹之饥者之食五穀，一定不易。其以餚蔬下之，则加减法也。或米或麦之不同，则审用法也。更或五果、五菜之单食则变通法也。若谓古方不可用，则犹云凡饥者禁食五穀，服者十不一生也。嗟乎！是尚得为人言哉。凡见用茵陈五苓散者，十不一生，仲景杀过几人？当用逍遥散，方见郁论。
予一日患阴丸一个肿如鸭卵，发热，是湿热证，治之不效。细思之，数日前从定海小船回，有湿布风帆在坐下，比上岸始觉，以意逆之，此感寒湿在肾丸也。乃用六味地黄加柴胡、吴萸、肉桂各一钱，独活五分，知其为湿，仍必用六味，又必柴胡，此理莫解。至服此而病幸愈者，盖一时轻疾，得茱萸、肉桂、独活等辛散之药，自然六味不能为害耳。一服热退，再服肿消，后有患偏坠者，此方多效。

疟论  ***************************
或问曰：经云夏伤于暑，秋必病疟。前人虽备言之，旨殊未畅，盍明示诸？曰：不发于夏而发于秋，此亢则害承乃制，子来救母之义。《内经·疟论》言之甚详，不容再赘一语，偏要扯出六节气位，亢害承制之论以欺人，又全然不晓其义，岂不汗颜！盖暑令当权，君火用事，肺金必受伤克。火位之下，水气承之。肾水为肺之子，因母受火伤，子来承之。如此则疟乃肺病，而寒热则心肾交战之病也。乱道无理，一至于此。以制火救母。于是水火相战，阴阳交争，大胜则大复，小胜则小复。此阴阳胜复之常理，疟之所由作也。然而有病有不病者，盖邪之所凑，其气必虚。故其人元气不固者，暑邪得以承之，所以治疟以扶元气为主。疟邪方炽，如何扶元？且尔所谓扶元，必是六味助了肾水，以灭君火，火气从此大败，其人遂终冷不热。奈何，奈何！
发在夏至后处暑前者，此三阳受病，伤之浅者，近而暴也。发在处暑后冬至前者，此三阴受病，阴阳受病之故，《内经》言之甚悉，何尝以时之前后分阴阳。伤之重者，远而深也。
至于阴虚者，其寒热亦与正疟无异。而阴疟中又有真阴、真阳之分，先做六味、八味地步。人所不知。经曰：昼见夜伏，夜见昼止，按时而发，是无水也。昼见夜伏，夜见昼止，倏忽往来，时止时作，是无火也。又假造经文。以寒热准者，皆是无水，不准者，皆见无火，岂非乱道。无水者，壮水之主以镇阳光，六味汤主之。无火者，益火之原以消阴翳，八味汤主之。二方岂是治寒热之药，非但作书者可厌，即辨者，亦可厌矣。世患久疟而不愈者，非疟不可愈，乃治之不如法也。丹溪云：夜发者邪入阴分，宜用血药引出阳分，当归、川芎、红花、生地、黄柏治之，亦未及真阴、真阳之至理。遍考诸书疟论，并未能露其意。天下之病，尽用六味、八味，千古只有尔独得之秘，非但治疟无人能得此意也。且余常试有神验，故特表而出焉。

痢疾论  ***************************
世有疟后痢者，亦有痢后疟者。夫既为疟后，发泄已尽，必无暑热之毒。复为痢疾，疟邪未清，中气复虚，邪从内陷，此正暑毒陷入脏腑之疾，最为险证也。此是元气下陷，脾气不能升举，似痢非痢也。非痢，将指为何病？既为痢后，下多则亡血，气又随痢散，阴阳两虚。阳虚则恶寒，阴虚则恶热，故寒热交战，似疟非疟也。虽系气血两虚，既复寒热交争，则是邪仍向外，仲景《伤寒论》中，凡阴病转阳，皆易愈之候。此乃痢转为疟，病属可治。若不指为疟，竟作阴虚、阳虚论，则久病坏症，死期将至，亦非补中益气所能愈也。则俱作虚论，俱用补中益气加温补，其病自愈。细阅此书，何必哓哓著成数卷，只两言括之曰：阴虚用六味，阳虚用八味足矣。读者亦不必终帙，只记二方，而千圣之妙诀已传，济世之良法已尽。所以天下庸医，一见此书，无不狂喜，以为天下有如此做名医之捷径，恨读之犹晚也。杀人之法，从此遍天下矣。嗟乎！无源乱道，何地无之，原不足与辨，因晚村辈力为崇奉，而流毒遂无尽。故作书者之罪小，而表章者之罪大也。
