
序  ***************************
人之一身，首重荣卫。外而皮肉筋骨，内而经络藏府，无非荣卫为之煦濡，调和则安，逆乱则病，离绝则死。是荣卫为人身之化机，凡百疾病皆系焉，而疟其尤著者也。考《素问·疟论》及《刺疟篇》，分六经，分五藏，分六府，虽发时不同，病形各异，而要其旨归，则总关于荣卫之见端。曰夏伤于暑，藏于皮肤之内，肠胃之外，此荣气之所舍也，非疟舍之关荣者乎？曰卫气之所在与邪气相合，则病作，非疟发之关卫者乎？仲景渊源相承，曰：疟脉自弦。以疟邪伏于荣舍，发则阻滞卫气故也。《灵枢》论卫气失常，则脉大弦急，《金匮》论腹痛寒疝，弦则卫气不行。吁！仲景一语抵人千百，此其所以为百世之师乎！后世诸家不加研究，迄今千馀载，疟病绝少定论。西昌喻氏、洄溪徐氏皆谓风暑入少阳，率以柴胡为不祧之法，拘矣。叶天士治疟，一生不用柴胡。王士雄谓柴胡只可治少阳正疟，虽不如喻、徐两公子之专主少阳，而于荣卫，曾莫之及，费伯雄以少阳不能主疟而有在卫、在荣、在府之分，韩善征谓疟不专属少阳而有卫气荣血之论，是于荣卫近之矣，而未中疟关荣卫之的。惟卢之颐《痎疟论疏》，全引经文，以白虎各半治荣舍，青龙各半治卫气，虽于疟舍关荣、疟发关卫，启其端倪而不能大畅厥词，读其书者有遗憾焉。馀业医近十年，窃叹疟之剧繁且险，反复流连，非特一两月不痊，甚有延至二三年者。诊验之馀，几经博考冥索，始知疟以荣卫为主脑，治之辄获效果。而析疑辨难，互相切劘，则吾乡陈原钦先生之力为最多。乃不採谫陋，汇集成篇，先将荣卫之生始会合、内外出入、阴阳顺逆、道路异同、度数疾徐，一一剖晰，挈明大旨，然后分论疟舍之关荣、疟发之关卫，而温热暑湿各因、藏府经络诸症与夫病情之传变、病势之兼併，并著于篇，以备治疟者之採择焉。虽然荣卫为人身之化机，凡百疾病皆系焉。能明夫荣卫之生始会合、内外出入、阴阳顺逆、道路异同、度数疾徐，又岂仅可以治疟已哉！
民国元年二月自序于养生园

序  ***************************
天地之大，日月运行焉；人身之大，荣卫运行焉。天地有罗孛与日月同道，则日月蚀；人身有伏邪与荣卫并居，则荣卫偏，此疟病之关荣卫也。余初业医，临症治疟，辄主少阳，所用成方多不效。窃以为疟，酷疟也，如此大症，断非拘一经、执一药所能治者。奈后世治疟，诸家纷纷聚讼，西昌喻氏专主少阳，以柴胡为主；沉再平于主用柴胡治疟者，非之；《叶氏医案》治疟不用柴胡，徐洄溪非之，迄莫折衷一是。进求《金匮》疟病，寥寥数节，难寻端绪。即疟脉自弦之文，注家多牵入少阳矣。乃取《素问·疟论》《刺疟篇》读之。《疟论》言巨阳、阳明，不及少阳；《刺疟篇》首列六经，不专重少阳，仍莫得其指归。于是反复寻绎，《疟论》有曰：此荣气之所舍也。又曰：与卫气并居。不觉顿悟曰：疟病关荣卫，不特不专主少阳，并不专主六经矣。独是荣卫运行，为百病辖。考《内经》以荣卫名篇首者凡六，其散见者，不止《疟论》，数节互相发明。余于荣卫之生会主散、出入、顺逆、道路之各殊，疾徐之异度，几经默悟冥搜，殊难了了，急索解人不得，以为医不明荣卫，无论百病，即治疟莫试也。刘君裁吾性颖悟，青年笃于医，与余交最厚，居址距数里，故往来尤密，凡医书与病症之疑难，相与质辨近十年。至论疟病关于荣卫，尤心相印。一日袖卷授余曰：此所著《治疟机要》也。余展诵之，其书先将荣卫挈明大旨，次论疟舍关荣，疟发关卫，疟脉自弦，皆独出心裁，阐明经旨；后论温热暑湿各因、经络藏府诸症，与夫病变病并，无不奏刀騞然。所选诸方，一经指点，用以治疟，皆能中荣卫之的。疟病得此，诚暗室一灯，千载之疑窦破矣。虽然是书条分荣卫，意在令阅者醒目，似有无数荣卫，其实一也。能明夫荣卫之主散生会，其中出入、顺逆、道路、度数，一如日月之运行天地，或一日一周，或一月一周，或一年一周，虽光芒之照射各殊，不得谓非一日月，敢以质之刘君并天下之留心荣卫者。是为序。
民国元年五月同邑原钦陈宝序于松荫山房

序  ***************************
处世界竞争之大舞台，无论何业，苟无学问、阅历，则在天演淘汰之内，必不能占最优胜之地，医学一门亦然。余曾循长江，涉重洋、东北，至津、奉，经过闽、浙江、宁、苏、沪，素称医术、向产名贤之区，意必有邃学问、深阅历其人者，互相讨论，倡明此道，而卒罕遇其人，至是而益叹刘君裁吾之不可多得也。其人向勤学，善颖悟，与余攻方书有年，而进步之速不可以道里计，近十年来学更有进，读书别有会心，编入《医学檀几》约百馀卷，其曰《伤寒汇方》，曰《金匮鉴别》，曰《外台发挥》，曰《金元四家节要》，曰《景岳选瑜》，曰《喻氏节要》，曰《叶案选粹》，曰《王案类编》，曰《温热精言》，曰《喉科扼要》。其馀有疑，则辨之；有得，则笔之；有讹，则证之。杂卷浩繁，不可枚举，所临之症，编入《编症自镜》。积日累月，每年不下数十卷。其例，先姓名，次年龄，次病症，次脉象，次舌苔，次形色，次服药，一一标准，然后著案、著方，审慎周详，议论卓越，靡不娓娓动人，虽喻嘉言之议病式，近世之诊断学，有过之无不及。其学问之邃，阅历之深，为何如萍迹漂泊，企仰殊深，吾知刘君当更有进也。及归，造访，又编成《治疟机要》四卷矣。回忆向之游闽、浙江、宁、苏、沪时，夏秋之病疟者，缠绵岁月，剧繁且恶，中医只知柴胡法之一治，固不愈；西医之规尼丁杀其虫毒，铁剂补其血液，终嫌其隘而未尽效。得是书读之，研究病源，直探其根柢，选择方法，亦极其闳通，荣卫三焦，洞若观火，暑湿诸症，朗若列眉，岂徒治疟之机要已哉？余不辞校阅，劝付梨枣，亦保种之一端也。方今中外交通，科学互参，刘君以翘楚青年，既精中医而并博及西医，朝夕研核，不遗馀力，其学问之邃，阅历之深，又当何如耶！
民国元年八月同邑洪嶷谢邑南序于养性学校


卷一  ——————————————————————————————————————————————————————————————————————————————————————————

论治疟先明荣卫  ***************************
荣卫之道，变通无穷，论其从出之原，则元真与水穀之气而已。荣血出于中焦，乃胃中水穀之汁所化，实本下焦元真之气以生（少阴阳明，戊癸合化）；卫气出于下焦，乃肾中元真之气所生，亦本中焦水穀之汁以化（《灵枢·荣卫会生篇》云，人受气于谷，谷入于胃，清者为荣，浊者为卫），此先天、后天互相生化之荣卫也。夫荣乃有形之血，有从心脉而行于二十八脉者，有从胃络而行于十二经者，有渗入于冲脉者。卫乃无形之气，有从肺脉而行于二十八脉者，有从足太阳而日行阳、夜行阴者，有上出于督脉者。是荣卫之内外出入、阴阳顺逆、道路异同、度数疾徐，一一各殊，医者不可不辨也。
荣血从心脉而出，以行脉内；卫气从肺脉而出，以行脉外。所谓心荣肺卫也。
宗气积于胸中，别出两行荣卫之道，一贯心脉而行呼吸（《灵枢·邪客篇》云：宗气积于胸中，出于喉咙，以贯心脉而行呼吸），一出于肺而行呼吸（《灵枢·五味篇》云：大气之搏而不行者，积于胸中，命曰气海，出于肺，循喉咙，呼则出，吸则入）。人身经脉，上下、左右、前后二十八脉（手之三阴三阳、足之三阴三阳，上下左右二十四脉，并左右之两跷、前之任、后之督，共二十四脉，计一十六丈二尺为一周），一呼一吸，脉行六寸，二百七十息，脉行十六丈二尺，为一周；一万三千五百息，脉行五十度，而大周于身矣。夫呼则八万四千毛窍皆合，吸则八万四千毛窍皆开。是宗气之呼吸固偕荣卫以流行，而毛窍之开合不赖荣卫以卫护哉。此为一日一夜并行五十周之荣卫也（按：荣行脉中，卫行脉外，即此荣卫也）。
荣血出于胃络，顺脉而行，始于手太阴肺经之太渊穴，而行于手阳明大肠经、足阳明胃经、足太阴脾经、手少阴心经、手太阳小肠经、足太阳膀胱经、足少阴肾经、手厥阴心包络、手少阳三焦经、足少阳胆经、足厥阴肝经，而又始于手太阴肺经，是从手足之指井而入于藏府，复从头胸之气街而出于皮肤。支者从肝交督，而冲、任、跷、维、带脉俱不与焉。卫气出于足太阳，逆脉而行，平旦阴尽，从足太阳之睛明穴散及于少阳、阳明，下入少阴，复从少阴而出于太阳。如是者二十五周，阳尽入阴，始从足少阴逆行五藏，肾注心，心注肺，肺注肝，肝注脾，脾复注肾为一周，亦如阳行二十五周而复合于目也。夫荣血之行于十二经隧，与卫气日行于皮肤、肌腠之分，夜行于藏府膜原之间，一疾一徐，顺而行，相干则乱（《灵枢·五乱篇》云：荣气顺脉，卫气逆行，清浊相干，乱于胸中，是谓大悗。下文并有乱于心肺、肠胃、臂胚与头诸症），并行则胀矣（《灵枢·胀论》云：荣气从脉，卫气逆为脉胀，卫气并脉循分为肤胀。下文并有五藏六府之胀）。此为一日一夜一周之荣血及五十周之卫气交相逆顺而行者也（按：荣气顺脉，卫气逆行，即此荣卫也）。
冲脉之荣血从阳明而渗入者，男子络唇口而生鬚发，女子月事以时下：督脉之卫气从阳明而上出者，二十二日从背而注于伏冲，九日从腹而出于缺盆（《灵枢·岁露篇》云：卫气之行风府，日下一节，二十一日下至尾骶，二十二日入脊内，注于伏冲之脉，其行九日出于缺盆之中）。此一月一周之荣卫，以应月行一月而一周天者。故月始生，则血气始精，卫气始行；月廓满，则血气实，肌肉坚；月廓空，则肌肉减，经络虚，卫气去，形独居（《素问·八正神明论》云，月始生，则血气始精，卫气始行；月廓满，则血气实，肌肉坚；月廓空，则肌肉减，经络虚，卫气去，形独居）。是冲督之荣卫以月之盈亏而应身之虚实，男子暗中运动，固无从验，若女子一月一行，卫气疾，则经行早，卫气徐，则经行迟，其较著矣。此为一月一周相通之荣卫也。
总而论之，荣卫者，人身所首重也。荣卫调和，则神机出入，气立如故；荣卫逆乱，则阴阳厥逆，奇恒病起；荣卫泣除，则精气弛坏，神去而不可复收矣。然则荣卫非人身之化机而疾病系之哉。

论疟舍关荣  ***************************
《素问·疟论》谓：夏伤于暑，藏于皮肤之内，肠胃之外。此荣气之所舍也。盖以疟邪入于荣舍，外则伏于躯壳之腠膜，内则伏于藏府之油膜也。夫皮肤之血气从指井而注于经脉，从经脉而入于藏府；藏府之气血从大络而注于孙络，从孙络而出于皮肤。是荣气出入于内外膜原之间，必有所历之界分，有界分，必有其舍，犹行人之有传舍。此即所谓荣气之舍也。疟邪伏于躯壳之腠膜，中于头项者，气至头项而作；中于腰背者，气至腰背而作；中于手足者，气至手足而作；中于胸腹者，气至胸腹而作。此皆关于躯壳内之荣舍也。疟邪伏于藏府之油膜，有其气之舍深，内薄于阴者，阳气独发，阴邪内著，阴与阳争，不得出，则间日而作；有邪气内薄五藏，横连膜原者，其道远，其气深，其行迟，不能与卫气俱行，不得皆出，亦间日而作；有邪气客于六府者，与卫气有时相失，不能相得，故休数日或间二日乃作。此皆关于藏府外之荣舍也。夫人身之膜原有外内，故邪伏之荣舍有浅深；卫气之离合有远近，故疟病之作止有迟速耳。治疟者无论一日一作关于膜原，必视其荣舍之所在；即间日及数日一作亦关于膜原，必视其荣舍之所在。荣舍不拔，则主客交浑，如油入面，莫之或离，其发而愈，愈而复发者多矣，甚至有绵延两三年者。且治之不得其法，疟邪结于躯壳内之荣舍，则痈疡疮肿；疟邪结于藏府外之荣舍，则症瘕积聚；若劫动荣舍，迫伤阴阳诸络，则吐衄、便血矣。此治疟所以必攻荣舍也。然《经》谓卫气之所发，必开其腠理，腠理开则邪气入者，非有他邪之所入，即此荣舍所注之邪入于腠理，是腠理乃疟邪之出路，故治疟亦必开膜原也。汉唐以来，治疟诸方，如用鳖甲、鲮鲤甲、䗪虫、蜣螂之类以攻荣舍，草果、槟榔、厚朴、蜀漆之类以开膜原，深得治疟之旨，后世不察，不以为探本之治，而以为截疟之法，惜哉。予故约其说曰：治疟不攻荣舍，则疟邪之盘距自固；治疟不开膜原，则疟邪之走泄无门。余虽不敏，敢以此为治疟之要诀焉。

论疟发关卫  ***************************
《素问·论疟》谓卫气之所在与邪气相合则病作者，以邪与卫合则作，邪与卫离则已也。然疟之初起，卫气陷入于阴，必引呻呵欠，卫气陷则不能卫护肌表，亦必毫毛洒淅，此疟病关于卫气之见端也。且卫气陷而三阳之气并于阴，则阴实而阳虚，阳明虚则寒慄鼓颔，巨阳虚则腰脊、头项痛，阳气虚极而阴胜，则骨寒而痛，寒生于内矣。阳虚则外寒，阴胜则内寒，是以内外皆寒，非汤火所能温。迨阴气逆极，则阳气复出而并于阳，巨阳盛则头痛如破，阳明盛则渴欲饮冷，若喘则阴虚于下而阳逆于上也。阳盛则外热，阴虚则内热，是以内外皆热，非冰水所能寒，极则阴阳俱衰，卫气相离，其病得休也。然则多寒少热之牡疟、多热少寒之温疟、但热不寒之瘅疟，何莫非阴阳之气交併而各造其偏哉。其作有时者，卫气昼行于皮肤、分肉之间，遇邪则日作；夜行于藏府、膜原之内，遇邪则夜作。其昼转为夜者，邪薄于内，卫气入阴与邪遇；夜转为昼者，邪达于外，卫气出阳与邪遇；其日作转为间作者，邪进而卫气渐远；间作转为日作者，邪出而卫气渐近也。若日晏与其日早者，邪气客于风府，循膂而下，卫气一日一夜会于风府，日下一节，二十一日下至尾骶，其作日晏；二十二日入于脊内，注于伏冲，其气上行，九日出于缺盆，作日益早。故疟病之发关于卫气。治疟者，攻其荣舍，则卫气自无阻碍，开其腠理，则卫气自得循行，不治卫而卫自治矣。然有当治者，疟作之末，寒热交罢，臭汗自出，秽气燻人，此伏邪外达之机，如风凉外束或沐浴，水气闭塞肌腠，汗不出者，治当宣发卫气，令其作汗。如疟久不休，真元亏衰，肢冷息微，大汗淋漓，徐灵胎所谓亡阳之汗者，治当温纳卫气，方免虚脱之虞。亦有体气素弱及新产妇人，或邪气内闭而卫气外脱者，治当先用温补，后用清凉也。若疟作之后，卫气外散则身浮面肿，卫气内陷则胸腹痞胀，各有治法，是在医者之活泼耳。

论疟脉自弦  ***************************
《灵枢》论卫气失常则其脉大而弦急，以卫气一有阻滞，内薄脉道，便挺然指下，有千钧槓鼎之力。故疟病之关于卫气者，未作之先，固不弦，已作之后亦不弦，惟当作之际则弦耳。间有前后见弦者，必其疟之最剧者矣。然不但初病之脉乃弦，即经年之久疟不解，正气虚弱，脉不鼓指，而弦象亦隐然在内。仲景渊源《内经》，故以疟脉自弦一语提挈宗旨，而寒热虚实等因、浮沉迟数诸脉总不外乎弦象，所以《金匮》曰：弦数者多热，弦迟者多寒。弦沉紧者，下之差；弦浮滑者，可发汗针灸；弦滑大者，可吐之。可见疟脉之操纵进退，一惟弦字主之耳。至谓弦迟者可温之，则弦数者当凉之矣。后世因弦数条下有风发也、以饮食消息止之十字，不疑编者之讹，偏执风寒二字定为疟疾铁案。以弦为东方风木之脉，遂牵少阳之半表半里为藏疟之舍，往来寒热为发疟之状，意欲舍《内经》而推尊仲景，岂知反以晦仲景之道哉。考其故，自晋·王叔和撰《脉经》因疟脉自弦，以弦为少阳主脉，于是天下之谈脉者，无不奉以为法，如喻嘉言、徐灵胎、魏玉璜诸公更专主少阳，数千年来无有敢议其非者。讵知弦乃卫气不行之脉，仲景言之不少，概见如水饮病之偏弦、双弦，水肿病之弦微、弦紧，莫非卫气不行所致，岂独疟也哉。韩善征谓疟无一定之因，自无一定之脉，不得因弦字而执拘，不知风疟脉缓，寒疟脉紧，暑疟脉芤，湿疟脉濡，温热之疟脉数，要皆因弦字而兼见，或独见于疟之前后，以露本来受邪之真相。故谓疟脉弦而兼他脉，则可谓疟，而全不见弦脉，则不得谓之疟矣。


卷二  ——————————————————————————————————————————————————————————————————————————————————————————

论暑湿疟  ***************************
喻嘉言因《内经》运气主病，少阴君火与太阴湿土一类同推，不分彼此，遂谓夏伤于暑，秋为痎疟，其中定有脱漏，补出长夏伤于湿一语，于六气配四时之旨灿然大备。盖天之暑气下降，地之湿气上腾，人在气交之中，口鼻交受其气。自鼻入者，从鼻管吸入，过肺历心系，伏于上焦之膜原，复自心系循背脊下肾系，达网膜，至脐下丹田、气海之中，伏于下焦之膜原；自口入者，从胃脘散于两胁板油，伏于中焦之膜原。夫暑湿之伏，非能自伏也，盖炎暑退而机衡转，随人身收藏之气渐伏而渐深。故初秋发疟，尚在肺胃之分；至于冬令严寒，则无不发于三阴之地矣。
暑性暄发，令人汗空疏，腠理开。疟之初起，往往有因秋月之风凉闭住腠理而疟乃作者。《素问·疟论》言之不一，有谓因秋月汗出遇风，及得之以浴，水气舍于皮肤之内，与卫气并居者；有谓因遇夏月凄沧之水寒，藏于腠理皮肤之中，秋伤于风而病成者；有谓因有所用力，腠理开，风寒舍于皮肤之内、分肉之间而发者。是暑热之气先伏于内，而风寒之邪复从外束，治当先解其外束之寒，次清其内蕴之热，或两法合投，表里并施，尤为简括。考疟门方中，惟王肯堂《症治准绳》内立二方，一用升麻、柴胡、葛根、羌活、防风、甘草，一用石膏、知母、粳米、红花、桃仁、猪苓、鲮鲤甲，深得此旨。卢子颐解其方曰：风暑合作，应从两治，但有奇偶、轻重之别。其始也，形症必稍偏于风，此固未易酿热，先须重于从风，轻于从暑，不必尽用全方，解表利小水足矣；久则暑热炽盛，二气平均，现症稍无偏胜，必从全方合治，故复为一方，名曰青龙白虎各半汤。盖暑藏荣舍，须当治暑，白虎全方正治暑之剂；藏之荣舍，亦须治荣，桃仁、红花之类；鲮鲤穴山而居，遇水而入，则是入阴出阳，穿其经络于荣舍，舍且颠倒，暑更从何栖止。风并卫气，亦须治风，五种风药正治风之剂，况卫气下陷阴中，并致三阳亦陷，提挈三阳，则卫气自持，如羌活之挈太阳，葛根之挈阳明，柴胡之挈少阳是也。若有兼沐浴之水气舍于皮肤者，即以猪苓彻之。兼凄沧之水寒侵著肌腠者，猪苓固能利彻，更须佐以辛温，乃可对待水寒，羌活、柴胡之类是也。卢氏论疟，惟此段精切可法，但知母、石膏为肺胃之药，桃仁、红花乃轻散之品，用治上焦疟固当，若中、下两疟，则嫌有未合者。余尝治中焦疟而外挟风凉者，以吴氏三消饮为主，羌活、葛根、柴胡可解外寒，知母、黄芩、大黄可除伏热，芍药开泄阴结，便有倾倒荣舍之功，至于草果、槟榔、厚朴直入中焦，开达膜原，蠲除伏气，称为圣剂。宋元以来，无方不用，如《局方》之常山饮，《易简》之七宝丹，岩氏之鳖甲饮是也。吴氏胎化以治疫，今仍取以治疟，法尤切。若下焦之疟而外挟风凉者，又当用玄参、生地黄、芍药、丹皮以清肝肾之热，鳖甲、牡蛎、鲮鲤甲攻倒荣舍，栀子、滑石、木通开达网膜，即能引热下出，仍取羌活、葛根、柴胡以祛外感之风凉，是从王肯堂、吴又可引而伸之，扩而充之者也。
若外感风凉已去，惟暑湿伏邪舍于内外之膜原者，在上焦，则为心肺之疟；在中焦，则为胃脾胆之疟；在下焦，则为肝肾之疟；在奇经，则为督冲之疟。各有专症，各有主方，详细辨论分别于下：
疟邪舍于肺膜，咳嗽频，仍寒从背起，入秋即发，此疟病之最浅者。若舌苔淡白，或厚腻干黄，胸脘满闷者，湿热尚在气分，宜甘露消毒丹主之，以白蔻、藿香、石菖蒲之芳香宣通肺膜；若舌无苔而鲜绛或隐隐浮黑，清晨疟发，此暑热伏于荣分，宜仿喻氏清燥救肺法，取犀角、生地黄之清凉，去阿胶、麻仁之滋润，加桃仁、鲮鲤甲以倾倒荣舍也。《经》云：瘅疟者，肺素有热，气盛于身，厥逆上冲，中气实而不外泄。此即暑伏肺膜之疟。下文继之曰气内藏于心、外舍于分肉之间者，以心主荣，而疟邪藏于荣舍之中也。
疟邪舍于心膜，烦热昏狂，谵语发斑，此皆包络之见症，以心不受邪，受邪则死。故凡心病皆属包络之病。暑热始受在肺，逆传内陷，则闭心包之窍，每有厥脱之虞。故治此疟，必以开达心膜为首务，其受之轻者，以导赤泻心各半汤引从小便而出可也；若舌色干光或紫绛，或圆硬，或黑苔起刺，必用神犀丹之类，以犀角、紫草能入荣攻舍，豆豉、菖蒲能宣窍开膜也；若神识昏迷，舌白，渴不欲饮，小水不通，系湿热蒙闭膻中，致气化不行于州都，宜用薏苡仁、茯苓、大腹皮、猪苓、通草、竹叶煎汤，送下牛黄丸，芳香通神、淡渗宣窍，俾湿浊秽气从此分消；若舌苔黄腻，胸痞者，如胖，酷喜热汤，脉弦滑右甚，则为痰饮盘踞心主之宫城，宜小陷胸合温胆汤加薤白开通痰涎，暑象毕现，再按法以清其暑可也。夫肺邪陷心，犹为易治，若肝肾伏邪自下而上冲于心，根本之地先已受伤，虽投剂得宜，神识颇清，亦延久而告毙。此前人所未道及也。
疟邪舍于胃膜，日晡潮热，胃脘饱闷．舌苔白厚，口中黏腻，湿热阻遏膜原者，宜达原饮主之，使邪气溃散，速离膜原，或用苍术白虎汤，以苍术之臊臭燥烈与草果之攻用相近也。若但热不寒，渴饮汗出，少气烦冤，手足热而欲呕，如《金匮》所谓瘅疟者，系暑伏阳明荣分，故曰其气内藏于心而外舍于分肉之间，宜白虎汤去粳米，合晋三犀角地黄汤，加丹参、芍药主之，或堇竹螵蛸汤，以石膏、竹叶之清暑，螵蛸能驱逐荣舍之固结，常山能宣开膜原之壅滞，亦颇切当。今人用竹叶石膏汤，意非不是，但少入荣攻舍之法，终嫌未妥。缪仲淳善治暑疟，每用当归、牛膝、鳖甲、首乌等药于阳明症中，无非为荣舍计也。
疟邪舍于脾膜，口甜黏腻，苔白脘闷，寒起四末，渴喜热饮，大腹胀闷，宜用不换金正气散加黄连、黄芩、芍药主之，以辛温开膜化湿，苦寒清热降火也。若唇口乾燥，烦渴，手足心热，脉右关数，此系暑伏脾经，宜泻黄散主之，此方妙在防风一味，鼓动太阴之膜，俾脾热从栀子引而下出耳。宋元相传之四兽饮、清脾饮，意非不在太阴，但执疟不离乎肝胆之说，四兽饮用乌梅以入肝，清脾饮用柴胡以入胆，终未达疟疾之旨耳。
疟邪舍于胆膜，脉弦左数，暮热早凉，渴饮汗出，宜仿叶天上法，以桑叶、丹皮直入少阳为君，知母、栝蒌根清暑为臣，佐鳖甲搜涤内舍，使青蒿引邪外出，与小柴胡汤之治少阳疟者大有寒热之别也。若呕吐清水或痰多浊稠，是湿热内留，木火上逆，蒙闭清阳，气逼上窍，故耳鸣耳聋，宜温胆汤去甘草，加栝蒌实、藕荷杆，合碧玉散主之。取栝蒌、荷杆宣通膈膜，俾湿痰退而疟自止。如头偏痛连齿，夜寐不安，间日疟发，神迷错语，系胆火升越，震动心主，宜仿林羲桐法，以钩藤、鳖甲、牡丹皮、栀子、麦门冬、黄芩、连翘、半夏、夜交藤煎服，送下牛黄丸，清胆火而宁心神，其疟自已。
疟邪舍于肝膜，消渴、气上冲心、心中疼热、乾呕吐蛔，此皆厥阴之见症，若疟发周夜，累月不解，口苦味酸，胸闷欲绝，小溲赤黑或深红绿碧，宜用当归芦荟丸主之。以木、麝之香窜走络，可以宣开膜原；协当归之辛润和血，可以攻倒荣舍也。如小溲短涩浑赤，有脚热疼难忍者，此系湿蕴肝经，以致疏泄失职，宜龙胆泻肝汤以导之。若疟发之时，痉厥搐搦，宜犀角地黄汤加羚羊角、玄参、菊花、丝瓜络、竹茹、木通、荷叶露，以育阴息风、舒筋透膜也。疟起鼻冷额汗，颧红目赤或面目青惨，则肝阴先耗，风阳上越，宜用鳖甲、龟甲、牡蛎、天门冬、麦门冬、生地黄、肉苁蓉、阿胶、金铃子之类，育阴以清热，潜阳以攻舍。盖此乃疟邪干犯厥阴之神藏，投剂稍乖，则狂风不息，根荄立拔，不数发而即毙矣。
疟邪舍于肾膜，子夜疟发、口乾嗜饮、两腰收痛如刀锥刺，脉弦而细，尺中数甚，此皆少阴之见症，宜仿王孟英法，用玄参、生地黄、知母、牡丹皮、地骨皮、天门冬、龟板、茯苓、石斛、桑叶一派甘寒之品，少佐咸寒入肾，补水清热。湿甚者，宜二妙地黄丸加龟板、鳖甲、玄参主之，育阴之中兼以驱湿也。夫湿热伏肾，则必肾阴先耗，以致外邪乘虚而入。治之之法，渗湿伤阴，滋阴助湿，两相妨碍，实有难于驱除者。叶天士谓阳虚之体，湿热一去，阳亦衰微，尚可扶阳祛湿；而阴虚之体，湿热一去，阴即涸竭，便成坏症，不可救药。此昔人所以有干及肾阴则为疟劳之说也。治病者，当预防阴津于未伤之先，毋徒以祛湿为能事。
疟邪舍于督、冲、任，则为奇经之疟。《经》谓：邪气客于风府，循膂而下，卫气一日一夜大会于风府，明日日下一节，疟邪亦日下一节，以此日作益晏者。盖自顶后发际至膂骨计七节，则疟之作于此七节者，日晏七分矣；自腰间膂骨至尾骶计十四节，则疟之作于此十四节者，日晏十四分矣。卫气之循督脉而行于背者，以朔日出于风府，数之至二十一日，则下至骶骨尽之矣。夫督脉起于肾，下至胞中，而冲脉起于胞中，会于脐，至胸中而上挟咽。胞中乃督冲交接之所。二十一日以前，卫气行于背，邪气循督脉而下，则为督脉之疟；二十二日以后，卫气行于腹，邪气循冲脉而上，则为冲脉之疟。故卫气入于脊，注于伏冲之内，其气上行，九日出于缺盆，作日自此益早也，仲景渊源相承。所以申之日病疟，以月一日，发当十五愈。设不差，当月尽解。盖自朔至望，月由始生而满，月满则卫气旺，疟邪无地自容矣；自望至晦，月由满极而空，月空则卫气去形身而居于伏冲之内，过日则月之初苏又至矣，疟邪虽盛，亦强弓之末耳，岂能复炽哉。设仍不差，疟邪必由督入任，缘任脉起胞中，盘踞其间，结为症瘕，命曰疟母，此即任脉之疟。《经》云任脉为病，男子内结七疝，女子带下症瘕，是疝㿗、症瘕之类必结于任也。后世谓肝藏血，疟母必属于肝，此于症瘕二字似乎可解，其何以解当十五日愈，一月尽解之文耶？但疟邪舍此三经，根深蒂固，非可遽灭。轩岐用针灸，不立方，仲景主之以鳖甲煎丸者，以三经同出一源，可以治任，即可以治冲与督也。方义详三卷列方内。

论温热疟  ***************************
温热疟者，得之冬中风寒，伏藏于骨髓之中，有随人身生阳之气而发泄者，有随时令之气而发泄者。夫人身生阳之气根于肾藏，始发于肝木，木生火，火生土，土生金，金生水，生生不息。邪动则病发，随气所注而无定处。故《灵枢经》论热病，首列肝，次列心、脾、肺、肾。《难经》谓温热之脉行在诸经，不知何经之动，各随其经之所在而取之。仲景谓伏气之病，以意候之，如脉微弱，喉中痛似伤，则为少阴温病；发热而渴，不恶寒，则为太阳温病之类，散见于《伤寒论》中。是知温热发于何经，即现何经之脉象，则当按经以治之也。然温、暑同为热邪，治法似乎区别，惟温热自下而上，暑湿自上而下，稍有不同耳。其随时令之气而发泄者，《经》云：凡病伤寒而成温者，先夏至日者，为病温；后夏至日者，为病暑。盖夏至以前，从少阳而上出者，则为温病，以少阳为初生之阳也；夏至以后，从阳明而直出者，则为热病，以阳明为阳热之极也。从少阳而上出者，脉左弦数，口苦咽乾，胁痛，下利而呕，宜用黄芩汤加黄连、竹茹、鳖甲，丹皮主之；从阳明而直出者，脉右洪数，壮热渴饮，骨节烦疼，宜桂枝白虎汤主之；如两手三部脉俱数，腹痛下利，是温热从两经而并出也，宜葛根黄连黄芩汤加芍药、甘草主之，以芍药为肝胆泄热之品，能攻荣舍，葛根为阳明引经之药，能开腠膜。如热极发斑，狂躁妄语，宜清温败毒饮主之，此为气血两清之大剂，妙在丹皮、芍药有入荣开结之功也。至于内蕴湿邪，当兼去湿。外感风寒，当先解表。活法在人，随症施用，何俟琐渎。

论外感转疟  ***************************
《灵枢经》云：魄汗未尽，形弱气烁，穴俞以闭，发为风疟，叶天士云：湿温邪留三焦，则分消上下之势，可望转疟之机括。王孟英云：感受风温、湿温、暑热之邪者，轻则为时感，重则为时疟，而温、热、暑、湿诸感症之邪气留连者，治之得法，亦可使之转疟而出。观此，则知风寒、温热、暑湿诸疟有起自外感者，必转属而后成，鲜有初起即为疟者。盖发热恶寒终日不休，固系并行五十周之荣卫，即或一日二三度发寒热如疟，亦系并行五十周之荣卫。若转而为疟，则并行五十周之荣卫，交通于二十八脉之中，流行无阻，环循不息，而邪气陷入于内外膜原之间，伏而不动，迨至发动之时，与日行阳、夜行阴之卫气相遇，则疟作矣。不然，邪气与并行五十周之荣卫昼夜鏖战，尚无片刻之息，安有休止之日哉？！是故强壮之人易于转疟，则并行五十周之荣卫强旺，而邪气被遏，既不能传变于内，又不能宣发于外，顷刻煽动一身，不能自主者，以日行阳、夜行阴之卫气与邪气相搏也。若年老质弱，气涩血涸者，一病当前，而并行五十周之荣卫不能流畅于二十八脉，尝致衰绝而泣除，纵或寒热如疟，而终不能成疟，每一病而不可救药。然则谚所谓伤寒转疟即为不死之症者，非以荣卫之盛衰觇病之生死哉。至于治法，伏邪既明，外感自知，惟风寒从皮毛而入，与温热、暑湿之从口鼻而入者不同，治法自当别论，杂见诸书，繁不及录。

论疟痢  ***************************
疟痢一症，言之难矣。《内经》不论，《金匮》不详，近世之治此者，皆以高鼓峰、赵养葵、张石顽为宗旨，谓阳气下陷，则用补中益气之属；谓脾肾虚脱，则用桂附八味之属。不知病由暑湿蕴积，惟温补是图，死亡接踵，伤心惨目。喻嘉言虽知为伏邪，而其按经用药，不离少阳一经，亦拘矣。徐灵胎谓寒热未止，必有外邪，血痢未清，必有内邪，以一病分为两歧，殊少把握。盖暑湿伏于荣舍，动于膜原，于与卫气相阻则为疟。若溃于肠胃，肝肺不调，则为痢矣。如脉右洪数，口渴身热，咳嗽胸痞，痢下白浊，病偏于肺者，以秋乃肺金主气，肺不通调，则水浊气滞下奔大肠，发为白痢。迫注者、肺之肃不通者，金之收也。宜苇茎汤加甘草、桔梗、黄芩、芍药主之，清渗湿热以攻荣舍，疏通气滞以开肺膜也。如脉左弦数，腹痛夜热，舌绛，消渴，痢下红积，病偏于肝者，以肺金当秋，剋制肝木，肝失条达，风火内动，逼血妄行，发为红痢。暴注者、肝之疏不通者，木之郁也。宜白头翁汤加芍药、鳖甲，清潜相火，即能攻倒荣舍；合四逆散疏泄肝木，即能宣达肝膜也。至于肝肺互相为病，求其止奔迫、解郁结一方而并治者，自古无之。惟唐容川独得其秘，谓肺气传送太力，故暴注大肠，肝气郁而不疏，故肛门闭塞，拟用白头翁汤加石膏、知母、杏仁、桔梗、枳壳、槟榔、柴胡、麦芽、当归、芍药、甘草治之。轻则用小柴胡汤加当归、芍药、杏仁、桔梗、枳壳、槟榔、麦芽、栝蒌根调和肝肺，则肺气不迫注，肝气得开利矣。吾于此悟当归、芍药之能入荣舍，柴胡、槟榔之能开腠膜，于疟病亦适合焉。又谓肝气决列而下注，肺气闭塞而不开，故暴注迫痛，此解直发前人所未发，然用甘梗汤加芍药，与开通肺气之义尚合，于肝气决列犹未当也。余尝以白头翁汤加三甲，以清潜相火为主；欲开提肺气，合甘桔汤；欲清肃肺金，合苇茎汤。随症施用，左右逢原。若疟之后变痢，痢之后转疟，疟痢之原头既剖晰而详言之矣，是在人之善用方者。

论疟臌  ***************************
疟者，邪气伏于荣舍，与卫气相遇而后发者也，何以成臌哉。以邪气伏于荣舍，与卫气相遇而后发，发之不已，则卫气之日行于阳而逆于阳者，为外腠膜之胀；夜行于阴而逆于阴者，为内油膜之胀。是以《内经·胀论》云：胀者，皆在藏府之外，排藏府而廓胸胁，胀皮肤。下文又申之曰：荣气循脉，卫气逆为脉胀。卫气并脉循分为肤胀。知此则知疟之成臌，不外乎气结血凝矣。治法必泄其荣血之瘀结，而后卫气始有循行之路。如属外胀者，面目黧黑，唇口晦暗，肌肤甲错，脉弦浮涩，宜用通窍活血汤，以葱酒升腾卫气，而麝香引诸药以行皮肤孔窍之血；或用补阳还五汤，以黄耆鼓舞卫气，而蚯蚓引诸药以行肌腠络脉之血。如属内胀者，食下饱胀拒按，烦躁喘急，小便赤，大便黑溏，脉弦沉结，宜先用醋黄散去其瘀，次用人参芎归汤，攻补并施，以桂能蒸动荣血，参能补助卫气也。至于卫气不行，即酿为水，荣血久瘀，亦化为水，是气结血凝之外，又有水裹一症，宜用大黄甘遂汤加桃仁、防己主之，或用调荣散，斟酌施用，靡不奏效。《经》云：诸湿胀满，皆属于脾。古人成法，每多分消，详各方书，不赘。


卷三  ——————————————————————————————————————————————————————————————————————————————————————————

列方  ***************************
●青龙白虎各半汤
麻黄　芍药　细辛　乾姜　甘草　桂枝　半夏　五味子　石膏　知母　甘草　粳米
●三消饮
槟榔　草果　厚朴　白芍　甘草　知母　黄芩　大黄　葛根　羌活　柴胡
●甘露消毒丹
飞滑石　绵茵陈　淡黄芩　石菖蒲　川贝母　木通　藿香　射干　连翘　薄荷　白豆蔻
●清燥救肺汤
冬桑叶　石膏　人参　甘草　胡麻仁　阿胶　麦门冬　杏仁　枇杷叶
●导赤泻心各半汤
生地黄　木通　生甘草梢　大黄　黄连　黄芩
●神犀丹
乌犀角尖　石菖蒲　黄芩　怀生地　银花　金汁　连翘　板蓝根　香豉　元参　花粉　紫草
●牛黄清心丸
牛黄　朱砂　黄连　黄芩　山栀　郁金
●小陷胸汤
黄连　半夏　栝蒌实
●温胆汤
半夏　竹茹　陈皮　甘草　茯苓
●达原饮
槟榔　厚朴　草果　知母　芍药　黄芩　甘草
●苍术白虎汤
知母　甘草　石膏　苍术　粳米
●堇竹螵蛸汤
堇竹叶　海螵蛸　常山　石膏
●不换金正气散
厚朴　藿香　甘草　半夏　苍术　陈皮
●泻黄散
藿香　山栀仁　石膏　甘草　防风
●碧玉散
滑石　甘草　青黛
●当归龙荟丸
当归　龙胆草　栀子　黄连　黄芩　芦荟　大黄　木香　麝香
●龙胆泻肝汤
龙胆草　黄芩　栀子　泽泻　车前子　当归　生地黄　柴胡　生甘草
●犀角地黄汤
犀角　生地黄　芍药　牡丹皮
●二妙地黄丸
熟地　山茱萸　牡丹皮　白茯苓　怀山药　泽泻　川黄柏　熟附子　苍术
●鳖甲煎丸
鳖甲　黄耆　人参　当归　白术　白茯苓　川芎　白芍　甘草　陈皮　三稜　莪术　厚朴　柴胡　槟榔
●黄芩汤
黄芩　当归　黄连　槟榔　木香　甘草　大黄　官桂
●桂枝白虎汤
知母　甘草　石膏　粳米　桂枝
●葛根黄芩黄连汤
葛根　黄芩　黄连　甘草
●清温败毒饮
生石膏　栀子　桔梗　黄芩　知母　赤芍　玄参　连翘　甘草　丹皮　鲜竹叶
●苇茎汤
苇茎　薏苡仁　冬瓜子　桃仁
●四逆散
甘草　枳实　柴胡　芍药
●白头翁汤
白头翁　黄柏　黄连　秦皮
●甘桔汤
甘草　桔梗
●通窍活血汤
赤芍　川芎　桃仁　丹皮　乌药　延胡索　甘草　香附　红花　枳壳
●补阳还五汤
黄耆　当归　赤芍　地龙　川芎　红花　桃仁
●醋黄散
大黄　郁金子　降香　三七　当归　牛膝
●人参芎归汤
人参　当归　半夏　川芎　蓬术　木香
●大黄甘遂汤
大黄　甘遂　阿胶


卷四  ——————————————————————————————————————————————————————————————————————————————————————————

备选方  ***************************
●蜀漆散
蜀漆　云母　龙骨
●牡蛎汤
黄耆　麻黄根　牡蛎
●柴胡去半夏加栝蒌根汤
柴胡　黄芩　人参　栝蒌根　甘草　生姜　大枣
●柴胡桂姜汤
柴胡　桂枝　乾姜　栝蒌根　黄芩　牡蛎　甘草
●竹叶石膏汤
竹叶　石膏　半夏　麦门冬　人参　甘草　粳米
●黄耆五物汤
黄耆　芍药　桂枝　生姜　大枣
●蜀漆丸
蜀漆　知母　升麻　白薇　地骨皮　麦门冬　乌梅肉　鳖甲　萎蕤　石膏　甘草　常山　豆豉
●清脾饮
青皮　厚朴　白术　草果仁　柴胡　茯苓　黄芩　半夏　甘草
●常山饮
常山　乌头　甘草　蒜　糯米　豆豉　甑带
●四兽饮
半夏　茯苓　人参　草果　陈皮　甘草　乌梅肉　白术　生姜　大枣
●截疟七宝丹
厚朴　陈皮　甘草　草果仁　常山　槟榔　青皮
●鳖甲饮
鳖甲　黄耆　人参　当归　白术　白茯苓　川芎　白芍　甘草　陈皮　青皮　半夏　三稜　莪术　槟榔　厚朴　柴胡
●补中益气汤
黄耆　甘草　人参　当归　橘皮　升麻　柴胡　白术
●露姜饮
别直参　生姜
●乌梅饮
乌梅　细辛　乾姜　黄连　当归　附子　蜀椒　桂枝　人参　黄柏
●大清凉散
白殭蚕　蝉蜕　全蝎　当归　生地　金银花　泽兰　木通　车前子　黄连　黄芩　栀仁　五味子　麦门冬　龙胆草　丹皮　甘草
●清化汤
白殭蚕　蝉蜕　金银花　泽兰　广皮　黄芩　黄连　栀子　连翘
