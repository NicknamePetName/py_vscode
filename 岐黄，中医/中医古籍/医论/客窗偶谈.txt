

正文  ——————————————————————————————————————————————————————————————————————————————————————————

客窗偶谈  ***************************
门人问曰：「世人皆以十二经络，五脏六腑现证，为治法准绳，先生以为然否？」
曰：此以人身脏腑言之则是，但人之一呼一吸，贯通天地之气，若未与天地人相参，则不足以为良工。使以肤见碍于胸中，临证岂免虚虚实实之误？尔辈青眸炯炯，意气雄雄，务以群书博览，深究轩岐仲景，与天地人三才合化，则神机在我，法眼天开，用之无穷，至于无方可执，无法可凭，千蹊万径，终属自己权衡，圆融变化，才是仁术，子若疑团未破，试以三才合化言之，不惟脏腑而已，然医学不明人身脏腑，应乎天时地理，五运六气，则不知五脏有太过不及，阴阳有升降，五行有相生相剋，反生反克，颠倒施治之妙用也。即如子午少阴君火司天属热，土运湿气太过，阳明燥凉在泉。初气厥阴风木，二气少阴火热，三气少阳相火，四气太阴主湿，五气阳明主凉，六气太阳主寒，是为主气。若初见太阳，二见厥阴，三见少阴，四见太阴，五见少阳，六见阳明，乃为客气加临，而风寒暑湿燥火不一，故《素问·六元正纪大论》谓厥阴所至为里急，支痛，緛戾，胁痛，呕泄；少阴所至为疡疹身热，为惊惑恶寒战慄，谵妄，衄蔑，语笑；太阴所至为积饮痞隔，为畜饮中满，霍乱吐下，为重胕肿；少阳所至为嚏呕疮疡，惊躁瞀昧暴病，为喉痹耳鸣，呕涌为暴注，瞤瘛暴死；阳明所至为浮虚，为鼽尻阴股膝髀腨䯒足病，为皴揭，鼽嚏；太阳所至为屈伸不利，腰痛，为寝汗，痉，为流泄禁止，此乃六气见病之常也。运有岁木太过，风气流行，脾土受邪，民病飧泄，食减，体重烦冤，肠鸣腹支满，上应岁星。岁火太过，炎暑流行，肺金受邪，民病疟，少气咳喘，血溢血泄注下，咽燥耳聋，中热，肩背热，上应荧惑星。岁土太过，雨湿流行，肾水受邪，民病腹痛，清厥意不乐，体重烦冤，上应镇星（镇音填）。岁金太过，燥气流行，肝木受邪，民病两胁下少腹痛，目赤痛，眦疡，耳无所闻，肃杀而甚，则体重烦冤，胸痛引背，两胁满，且痛引少腹，上应太白星。岁水太过，寒气流行，邪害心火，民病身热，烦心躁悸，阴厥上下中寒，谵妄，心痛，寒气早至，上应辰星。岁木不及，燥乃大行，生气失应，草木晚荣，民病中清，胠胁痛，少腹痛，肠鸣溏泄，凉雨时至，上应太白星。岁火不及，寒乃大行，民病胸中痛，胁支满，两胁痛，膺背肩脾间及两臂内痛，郁冒朦昧，心痛暴瘖，胸腹大，胁下与腰背相引而痛，甚则屈不能伸，髋髀如别，上应荧惑辰星。岁土不及，风乃大行，民病飧泄，霍乱，体重腹痛，筋骨繇复，肌肉瞤酸，善怒，藏气举事，蛰虫早附，咸病塞中，上应岁星、镇星。岁金不及，炎火乃行，民病肩背瞀重，鼽嚏，血便注下，收气乃后，上应太白星。岁水不及，湿乃大行，民病腹满身重，濡泄，寒疡流水，腰股痛发，膕腨股膝不便，烦冤足痿，清厥，脚下痛，甚则胕肿，藏气不政，肾气不衡，上应辰星。此乃六气五运太过不及所至，必有之病，须以二十四气节候，占之早晏，如立春初候，东风解冻，二候蛰虫始振，三候鱼陟负冰，余皆仿此，若时至而物不应，谓之来气不及，时未至而物先应，谓之来气有馀，故谓在天为玄，在人为道，在地为化，化生五味，道生智，玄生神，神在天为风，在地为木；在天为热，在地为火；在天为湿，在地为土，在天为燥，在地为金，在天为寒，在地为水；在天为气，在地成形，形气相感，而化生万物，是为六元。而治病必当明此太过不及，以应人身脏腑经络受邪现证，则为医师把柄，若混然不辨，而以寒热温凉燥湿，皆谓伤寒，则全失经旨矣。故仲景谓六淫之邪，入于经络，皆见头痛项腰脊臂脚掣痛，谓之阳病十八；若入脏腑，即显咳上气喘，吵咽肠鸣，胀满心痛拘急，谓之阴病十八。若在内伤，阳盛则阴病，阴盛则阳病，气盛则血病，血盛则气病，至理相随，纤毫不爽。故昔贤以良相比良医，而相以燮理阴阳治天下，医以燮理阴阳治一身，然相操生杀之权，医秉安危之任，务必燮理阴阳则调和遍体，否则动罹百损气血乖违，夭人长命。故欲求医学之明，须合三才，则能燮理阴阳，医事乃毕，非惟经络脏腑而已。
客曰：「冬至四十五日，阳气微上，阴气微下，夏至四十五日，阴气微上，阳气微下，阴阳有时，与脉为期，愿子释之。」
盖闻洪荒未判，黑白混为一体，名曰无极，无极动而太极生，太极生两仪，而分四象、八卦，至于六十四卦成三百八十四爻变，以至无穷无极之变化，皆归一而已矣。夫太极动而清浊分，清浊既分，则清气上升而为天，日用星辰丽乎中，风寒暑湿燥火行于内；浊气下降而成地，则江山土石成于地，木火土金水化于中，阴阳行役于其间，谓万物之外，六合之内，天地之应。而冬至四十五日，阳气微上，阴气微下，此阴阳上下者，乃指地面为界也，然冬至居于坎子而阳生，为来岁之纲，阴极而主退，乃一线阳机蠢动于九泉，为一阳生于群阴之下而主进，即《易》之复卦也。群阴用事，月行北陆，高悬中天，日行南陆，低近于海岳，故严寒冰雪发于子丑两月。而阳气微上，俟冬至四十五日者，乃指立春节也，当以复卦观之，冬至则一阳初动于五阴之下，渐次而升，所以老阳数九，九日方升一位，则当五九四十五日，阳气始出于地界。而阳用事，阳气从东渐出于地，阴气从西渐入于地，所谓阳气微上，阴气微下。至于春分，则阴阳平半，温煦始行，渐至热极，至夏至而阴垢矣，即彼春之暖为夏之暑也，然夏至居于离午，为今岁之半，阳极而主退，乃一线之阴微动于九泉，为一阴生于元阳之下而主进，即《易》之垢卦也，纯阳用事，日行北陆，高丽中天，月行南陆，低近海岳，大热炎暑，烁石流金，发于未申两月，而阴气微上，俟四十五日立秋者何耶？盖一阴初垢五阳之下，以从老阳九数而退一位，则当五九四十五日，阴气用事，乃阳气从西渐入于地，阴气从东渐出于地，谓阴气微上，阳气微下矣。盖复卦从阳而进，垢卦从阳而退，不从阴数而退者，乃阴随阳转，尊阳而不尊阴也。至于秋分，则阴阳平半，金风始动，微凉生而至寒极，至冬至而阳复，即彼秋之忿，为冬之怒也，当以太极观之，而黑白中分，头尖尾大可见冬至阴退而阳进，夏至阳退而阴进，阴阳出入，循环无端，乃阴根乎阳，阳根乎阴，阴阳相抱而不离，故阴阳日月行乎天地之间，则天人同化，所以夏至应离火，在人应心而主热，坎水内潜，则井水寒，而脉应浮，如鱼之游在波，泛泛乎万物之有馀；冬至则应坎水，在人合肾而主寒，离火内潜，则井水暖，脉应沉而下肤，蛰虫周密，乃阴阳进退规矩权衡，故谓阴阳有时，与脉为期，而司天运气，太过不及仿此类推，即知阴阳升降进退，而察症治病，则纤毫不爽也。
客问：「地气上为云，天气下为雨，雨出地气，云出天气，愿子释之。」《易》曰：大哉乾元，万物资始，至哉坤元，万物资生，乃顺承天。盖天地者，万物之首也，云雨者，天地所统之物也。升降者，天地阴阳之性用也，然天有苍天、丹天、素天、玄天、黅天之五气，而应木火土金水之五运，运行于地，六气环周于天也。夫天之气，地之运，阴阳升降，即具在其中矣。是故天气从高而降，万物应之，则化生无穷，地气从下而起，晴空得之，则白云弥岫，日丽穹苍，此乃天地交泰，阴阳升降之恒。然天有太过，有不及，否泰之变，随时而应，故天气不足，则郁而不伸，地气从之，浊阴加于天上，即地气上为云矣，因地气升，则水亦随之于上，故经谓太阴司天，水则上从，黑气反用，云奔雨府，然地浊之阴既加于天，则天清之阳，必有胜复而降，水随天气，化为滂沱，寒雨数至，即天气下为雨也。盖水居湖海，诚同地浊上升于天，必随天气下降，故为雨出地气，而云腾霄汉，雾满圆区，是因天气不足，地气上从而化，故为云出天气也。盖三才同化，而人应之，既饮食入胃，上输于脾，脾气散精，上输于肺，即地气上而为云也；通调水道，下输膀胱，乃天气下为雨矣。若应乎病，即浊气在上，则生䐜胀，清气在下，则生飧泄，从此悟治民病，则移凶换吉，转否为泰，无不易易耳。
客问：「今治四时伤寒者，一二日之间，太阳表证，首以九味羌活、香苏十神，次以柴葛解肌。五六日间，辄以小柴和凉膈治之，口称是遵仲景之法，窈有疑焉，愿子释之。」
予骇曰：此问前人未之有也，自仲景以下，发明伤寒诸书甚广，皆不明六经传变，属寒属热概以杂汤调治四时，岂仲景之旨乎？夫六经之旨，惟长沙一人而已，后贤未达其奥，不知四时有四时之经，六气有六气之证，四时有四时之治，若以冬月治伤寒之法混治四时六气，以四时六气汤法混治冬月伤寒，乃违仲景之法，何为法遵仲景耶？盖四时之病，务明六气为纲，十二经为纬，次窥传变，治始有功。经谓无失天信，谨察病机，四时为宜，而四时伤寒，不过混称其名，减有风寒暑湿燥火六气之别，岂可一概谓之伤寒乎？如夏秋经络在手，春冬经络在足，俗医不分经有手足，邪有寒热，以方法颠倒逆施，诛伐无过，岂不致微者笃，而笃者死耶？经谓人之伤于寒也，则为病热，热虽甚不死者，乃冬月足经之论。仲景有麻、桂、承气等汤，法度森森，今人反谓古方难用，置之不论，致病危笃而死。呜呼，伤寒有法，尚且变为无法，何况春夏温热，先贤未经阐法，能免后人聩聩者乎？即如河间发明热病，欲用苦寒，而病情经络仍然不离冬月伤寒足经立论，是亦不足尚矣。盖春夏感冒，皆由君相火令，经属手少阴少阳；秋冬寒凉之气，经属足三阴三阳，以此观之，是有天地两分，讵可漫然不察乎？昔贤著伤寒方书甚多，悉属依样葫芦不少，以温热之病，亦谓伤寒。惟仲景条例，虽为伤寒立论，诚该四时表里阴阳虚实，无所不明，所以读仲景书，能治伤寒，即能治温热，但后人不能明其微旨，概谓伤寒，非惟不能圆融变化，是犹舟子不识风帆，动罹覆溺也。更欲究明《素》《难》《灵枢》要旨，感冒六淫传变之法，但有时令主客之分，而主气春夏为温热，秋冬为寒凉，次以客气纬之，若时气入脏，即当随时令治之，则风寒暑湿燥火之邪，治始有归矣。客曰：「如是之辨，六淫之邪诚各有归，然六淫之邪，必由太阳而入，岂可舍太阳而从他经治乎？」答曰：有子一间，治四时感冒，更益彰著，但初感之邪，是从太阳皮毛而入，人咸知之，但不知邪入太阳，遂有当令经络脏腑应接其邪而病，故不可竟攻太阳，如冬月正伤寒，而无他经应接，只在膀胱本经，所以羁留三五七日，经气复而即解，若气未复，或传阴传阳，是未可定，因其司令故也。设在春月，风邪入于太阳，肝即应接而去，所以不病太阳，而病厥阴，故但发热目弦，呕吐胸胁胀满，胃脘当心而痛，少腹拘急，脉弦。若初夏，君火心包应接而病，遂显身热头弦，或疼或不疼，甚则烦躁谵言，喜笑不休，或发瘾疹，手厥阴等证。若夏时，相火应接，微觉恶风，头眩微疼，发热自汗，甚则心烦斑疹，右手脉大，三焦手少阳为病，乃为温热病也。若在长夏，则脾土应之。在秋则肺金应之。冬时严寒感入太阳，膀胱本经自病，故恶寒发热，头疼腰脊强痛，无汗脉浮而紧，所以仲景立麻桂诸汤，示人治伤寒表里阴阳，发表解肌诸法而为规矩，以此推治温热病，则无过差，但用药有甘热辛凉之别也。
客曰：「风寒之邪，是属阴阳矣，然不识寒邪入于皮肤经络，血脉肌肉之中，亦可变为热乎？请求明之。」
曰：此理早已显著于《灵》《素》、仲景诸书，奈人不察耳。盖风伤卫证，原因阳气开泄，以阳从阳，故显发热自汗脉缓，若寒伤荣证，肌窍闭塞，身热无汗脉紧，此病风寒之常也，然或伤寒自汗淋漓者，此非邪气之变，乃人身阳虚之变证也。而邪之本性，则风为阳邪，善行数变，是不待言，寒为阴邪，冰凝气血，何能变耶？使寒能变热，则当肌体自如，何致在表则发热恶寒，身体疼痛，在里则有胸满、腹痛、下利诸病乎？要知寒邪感入人身经络，郁遏肌表之阳，则为恶寒身热，抑郁脏腑之阳，则为狂言谵语，胸满腹胀，状虽似变而实不变也，奈昧者不明，认寒变热，岂不谬乎？试观仲景治风寒两伤，于麻黄汤中加石膏，为大青龙汤，寒热并用者，取麻黄去寒，石膏去风，用栀子乾姜汤治身热不去，微烦者，以乾姜治入胸中之寒，栀子吐去标化之热，观此义则外感风寒不变，可瞭然矣。即如冬寒藏于骨髓，郁遏脏腑之气，而随春升阳气外发，则为温热病，若寒变为热，其寒早已消释，更有何邪至春发为温热病乎？夫寒邪始入之阳，遏郁正气，故显心烦口渴，若遇其人肾阳素亏，寒邪传入阴经，以阴从阴，阴邪弥盛，阳证退而陡显手足厥冷，下利自汗，虚寒之阴证，可见在阳不变，故传阴经即显阴证，使在三阳已变为热，岂有入阴而复变为寒乎？俗谓阳证变阴而死者，盖因不明斯理也。
〔辨天地六气标本〕
《素问·天元纪大论》曰：在天为玄，玄生神，而神即风热湿燥寒之气，故谓神在天为风，在地为木，以下四句失一「神」字也。在天为热，在地为火，在天为湿，在地为土，在天为燥，在地为金，在天为寒，在地为水，此乃以在天之气为本，在地化生木火土金水，在人应之于手足三阴三阳而为标。但标之里，即为中气，故《素问·六微旨大论》云：少阳之上，火气治之，火气在天属阳为本，少阳在地为标，标本同为阳，故从火之本治，此明治热以寒也。即手少阳与厥阻为表里，故取手厥阴在中，而为中气，阳明之上，燥气治之，此明治凉以温也。燥气在天属阴为本，阳明在地为标，而阳明与太阴为表里，本阴标阳不同，故取手太阴凉为中风而治也，太阳之上，寒气治之，此明治寒以热也。寒气在天属阴为本，太阳在地属阳为标，与足少阴为表里，中见少阴为中气，标本不同，或从本寒，或从标阳之治也。厥阴之上，风气治之，此明治温以凉也。风气在天属阳为本，厥阴在地属阴为标，标本不同，故取足少阳温为中气而治也，少阴之上，热气治之，此明治热以寒也。热气在天属阳为本，少阴在地阴气为标，标本不同，治则或从标阴，或从本热，中见手太阳为中风也，太阴之上，湿气治之，此明治湿以温也。湿阴在天为本，太阴在地属阴为标，标本皆同，治则从湿为本而取足阳明为中气也，然取中气者，因寒热阴阳不同，所以舍天之本，舍地之标，取中见之气为治，故治手阳明，乃燥气在天为本，阳明在地为标，本燥标阳，无可走治，而取天之下，地之上中气，手太阴之凉气而治，足厥阴风气在天为本，厥阴在地为标，风与阴，标本不同，无可定治，故取中气是少阳之温气主治。昔人注《内经》，论及标本者，皆以手阳明之燥，反取足太阴之湿，足厥阴之风，反取手少阳之火，然手足司令不同，岂为上中下三合，若标本不明，治证则失，故引本经而证之。」
客曰：「四时伤寒，尝有阳证阴脉而死者，何也？」
曰：病发于表，头疼身热，脉浮而紧，为阳证阳脉，若见沉弱而迟，即为阳证阴脉，此因阳虚，内真寒而外假热，治当从脉不从证，经谓：脉证相反是也，仲景谓病发热头痛，脉反沉，若不差，身体疼痛，当救其里，宜四逆汤。又少阴病，始得之，反发热，脉沉者，以麻黄附子细辛汤，人皆知之。今之俗流，见脉浮小细软，亦为阳证阴脉，妄投姜附，其中大有差别矣，然浮小细软，乃为阳中之阴，非真阳虚，而脉见微弱沉迟之比，因素禀血气不足，故脉似阴，若果是阴证，脉必沉迟，当以姜桂附子，是无疑议，若浮小细软，脉不沉迟，是属营虚，则当补养营血为主。仲景谓荣气不足，不可发汗，先用建中，后用发表，东垣用补中益气加散表之药是也，奈何俗医不察阴阳之别，一概混称阳证阴脉，大剂姜桂附子，助阳劫阴，而脉愈细，河间所谓竭绝残阴而死者，不知凡几？嗟乎，道听途说，偏用热药之流，悟耶？否耶？
客谓：「王太仆云：龙火得湿而焰，遇水而燔，不知其性，以水折之，适足以光焰诣天，物穷方止，识其性者，反常之理，以火逐之，则燔灼自消，焰火扑灭，余见方士遵之，或有愈者，有病变蜂起而死者，何耶？愿子释之。」
答曰：前贤以虚阳上泛，是比诸病甚者，外现假象而言，故当从治之法，然虚者得其益，若实者，脏腑重添烈火，不死何待？盖外感证，如仲景谓下利清穀，里寒外热，手足逆冷，脉微欲绝，身反不恶寒，其人面赤色，乃肾中真阳虚而阴盛，寒邪传入肾中，以阴从阴，逼其微阳上越，内真寒而外假热，故用通脉四逆热剂而从治，必见手足逆冷，脉沉迟细为的。若二三日心中烦不得卧者，乃肾中阴虚，风邪传入肾中，以阳从阳，阳实之症，故用黄连阿胶寒剂救阴而逆治，必见脉沉而数，手足热而燥渴为的，然皆龙火为病，惟分虚实为主也。若内伤肾阳，脾肾俱虚，而作水肿，水泛为痰诸证，亦必脉沉迟细，手足微冷，则当热剂补阳，故王太仆谓益火之源，以消阴翳。若肾中真阴虚极，水不摄火，火无所归，即现喉烂声嘶，咳逆喘急，虽亦龙火上焰，与虚阳上浮不同，此因水枯阴竭，阳失阴而浮者，非补阴何以收散亡之气？故有壮水之主，以镇阳光之别。然外感阳盛风热为病，必当知柏芩连，而泻实火，阳虚阴盛，寒逼阳浮是当姜附以火逐之，是无馀议。若内伤阳盛阴虚，即当地黄、枸杞，补阴而配阳；若阳虚阴盛，是当补阳而消阴翳，此四法亘古无移。况《素问》六气君相同治，皆以咸冷，虚则反之，当用温热从治矣。盖凡五脏，皆有从治，非独龙火为然，经旨明如日月，今人混用姜附，居然名家，讵知误人不浅，盍遵其经，及守仲景诸法乎？只因王氏立言欠明虚实为训，惟曰火逐，以使后人买椟还珠，不辨脉证真假虚实妄治，是以因药而死者居多矣。尝见脉浮数大，无前脉证亦认阳虚，妄治而死者，更不知凡几也？余谓龙火惟分虚实之治，是无过差，则医之能事毕矣。客曰：「善。」
客曰：「人犯房劳而感风寒，谓之阴证伤寒，径投姜附，得无疑乎？」
答曰：举世类皆谓之，予独不然。经云：水火者，阴阳之征兆也，天地赖此水火阴阳即能生长收藏，化生万物，人体赖此充身泽毛，虚邪贼风皆不能害，然阴阳即水火，寄于两肾，但左肾属阴主寒水，右肾属阳主热水，而右肾且通膀眈，一为生发之源，一为闭藏之主，水火两平，气血营卫皆和，不惟无病，而且身体强健，寿算遐龄。若醉以入房，以欲竭其精，以耗散其真，使不亏于火，即亏于水，阴阳偏盛，血气乖离矣。若亏于火者，卒遇严寒凛冽之气，乘虚感入肾间，即病四肢厥冷，畏寒发热，腹疼泄利，面赤戴阳，躁急心烦，脉微沉迟无力，或豁大空虚浮数，按之不鼓，此因阳虚受寒，阴寒弥盛，必须姜附四逆，救阳为主者，人皆识之。然有不伤于阳，而伤于阴者，一遇虚邪贼风，感入肾间，即病身热似火燎，口渴躁烦，经谓是人阴气虚，阳气盛，少水不能制盛火，而阳独治，逢风而如炙如火者是也、必以大剂六味地黄汤，先滋其阴，以俾真阴不绝，然后束表，始为合法。医不明此，仅听病人口藉，遂为阳虚阴证，乱投姜附热剂，耗竭真阴，致使阳狂躁乱而死者，不知几几矣。及遇真阳虚而发热，内真寒而外假热者，反投苦寒，遂致四肢厥冷，阳脱而死，亦不知几几也，业医者，当深察之。
客曰：「骨蒸内热，皆属相火是否？
曰：虽属相火，必达渊源则可，若不识起病之源，但知以牡丹、地骨分治有汗无汗之骨蒸，隔靴瘙痒，竟若天渊。要知相火之旺，必因肾水虚衰，失水浸灌，骨髓空虚，火陷骨中，则蒸热不已，但其源有二，若心包相火以挟肝气入骨蒸热，则无汗；若手少阳相火入骨蒸热，其机开泄外发，则当有汗，即《脉经》谓之阳陷入阴，精血弱是也。世用壮丹皮者，气味辛凉色赤，清发手足厥阴之火，而地骨皮味甘气寒，皮能走表，乃平少阳之火，后人不明经络，而用养阴退阳，惟以牡丹皮治无汗，地骨皮治有汗，车载斗量，全无一效，是皆昧其调和营卫，生心血，养肾水，以制阳光之旨，但赖二味清热，并用苦寒，不惟无益，反取败矣。
客曰：「东垣《脾胃论》云：饮食不节则胃病，形体劳役则脾病。胃病短气精神少怯，而生大热，显火上行，独燎其面；脾病则四肢怠惰，嗜卧不收，大便泄泻，据此则当补脾胃，是无疑乎？」
曰：东垣因虚立论，果当补之，但脾虚补脾，胃虚补胃，人咸知之，然脾胃既虚，必因母气失阴，又当补其母。盖因脾土相火生之，胃土心火生之，故胃虚则当补心，而生戊土。若脾虚，当补肾中真阳，而生已土，所以有补脾不如补肾之说。若肾水不足，又当补后天脾胃营血，有形之质，以济肾水，故有补肾不如补脾之说。后人不解，内有土生水，水生土，互济之妙，但说补脾不如补肾，补肾不如补脾，徒读其书，泛然用药，故不效也，东垣但以虚言，不可概论，倘遇小邪入里，邪气壅逆为病，又当泻之，慎毋胶柱鼓瑟。
客曰：「情志虚劳之病，治法颇多，终无一效何也？不可明之。」
曰：此说甚繁，聊举大纲，以求教政。夫情志虚劳之病，乃非外邪所致，皆从自心，劳伤血气而得。经谓非针药之可疗，必先反己，而去其情欲，然后求人之药草，庶能愈病。昔神农制药，不过驱邪，补虚泻实，岂能挽回人之情欲也哉？世人皆由不知七损八益之道，四时调神之法，荒淫酒色，违逆天时，病从内生也，盖六合之内，万物之外，一切尘缘，皆从自心起见，故我心生，则天地万物皆生，我心灭，则天地万物皆灭。《道德经》云：无名为天地之始，有名为万物之母，人与天地相参，所以天之生，地之化，入之运用，正天得一以清，地得一以宁，人得一以灵，三才互相併化于其间也。夫人禀天地阴阳刚柔之气而生，若得刚柔相济中和之气者，为人聪明忠孝，宽缓和平。情欲不能牵缚，喜怒妄念，而不自生，若禀阴阳偏胜杀厉之气者，为人愚顽怪癖，强暴姦凶，嗜欲不节，触处皆成荆棘，大地尽属无明。但人得偏气而生者多，所以罔识立命之根，自生颠倒，心生喜怒，以致脏腑应而成病。苟能守意如城，诸妄现前，自能化为清凉之境，即此为静则生阴，镇摄阳光，调和五脏病妄。从来是故动静起居，在乎心用，心清则火降，血气安宁，心动则火起，扰乱气血，必使心神气血和作一团，无见无馀，自然而然，则心广体胖。若以恬憺虚无视为怪癖邪侈，房欲喜怒反为日用寻常之事，致伤脏腑，而成尪羸之躯。古人谓喜起于心，心脏应之；怒起于心，肝脏应之；忧起于心，肺脏应之；思起于心，脾脏应之；恐起于心，肾脏应之。至于恚劳动静，无不由心而起，所以各应脏腑气血，而受其病也。夫心为一身之主，包含天地，内统五行，无为而治，日应万机，不偏不倚，寂然不动，感而遂通，故《楞严经》云：性体真空，性空真体，地水火风，随心动处而生，一加穿凿，则身受伤。故至圣谓，至中和，天地位焉，万物盲焉，乃体用皆同，动静一如，为修身立命之正法眼藏，若违斯理，无有不成病者。即如天气正，则人民皆安，生育万物，天气不正，人民皆病，火荒饥馑，无所不至。所以在人心正，则脏腑安和，气血宣流，心不正，则无明顿起，气血乖离，倾吐咳嗽之疾，接踵而至。《洞神经》云：宠辱不惊，肝木自宁；动静以敬，必火自定；调息寡言，肺金自全；饮食有节，脾土不泄；恬憺无欲，肾水自足。《诗》谓：关睢乐而不淫，哀而不伤，事不过节，则无疾病。故得斯病者，贵在恰情逸性，善恶双消，则能保全生命，设将已病，委託医师，认为消灾释病，仗诸草木，奉为复元之品，情欲不屏，迷恋酒色，病日倾危，此乃自趋死径，何关医无良法也！若为医者，必告至明至理，使病者身心降服，宾主相投，治始有功。设病者，我慢轻心，自不勉力降伏身心，病势增危，以致不救，奈何？或医者，不明至理，乱投药食，佞口饰人，希冀侥倖，只图财利，苟且应命，不加劝慰，惟有逢迎迁就病者，以致危殆，此贪幸无耻之流，莫逃乎罪也。予七情虚劳之病，经历三十馀年，百中难保其一，痛切忧心，梦寐之间，神思恍悟，圣人之教千言万语，谆谆致嘱，修身却病良方，皆出自心，不从他得。经云「恬憺虚无，真气从之，精神内守，病安从来？」为无为之事，乐恬憺之能，从欲快志于虚无之守，则寿命无穷，与天地终。余少得斯疾而虔修圣贤之教，清心寡慾，调养性情，谢绝世缘，诸恙渐愈如得锺离老祖九转之还丹，服药便是普门大士杨枝之甘露，此圣人不治已病而治未病之妙法，若然不悟圣言，惟有捐命而已。
客曰：「今人皆喜甘热温补，而恶苦寒，是何义欤？」
曰：若因外感致病，必当治热以寒，治寒以热，治温以凉，治凉以温，乃为正治。故经有肝苦急，木喜柔和，急食甘以缓之，然肝木盛而必剋土，故用甘补脾而缓肝急；心苦缓，心为一身之主，缓则散慢不收，故急食酸以收之，乃收心热之不及也：脾苦湿，土喜润而恶湿，故急食苦以燥之，乃燥脾湿之邪也；肺苦气上逆，金性收降，故急食苦以泄之，乃泄肺气之实也；肾苦燥，水喜滋泽，故急食辛以润之，乃润肾水之枯涸，此随脏性之逆顺也。又曰，肝欲散，急食辛以散之，辛补酸泄，辛去邪，从其性而为补，酸敛气，逆其性乃为泻也；心欲软，急食咸以耎之，咸补甘泻，咸属水而泻火，故为补，甘抑其阳，乃为泄也；脾欲缓，急食甘以缓之，苦泻甘补，苦燥去湿为泄，甘益其缓，乃为补也；肺欲收，急食酸以收之，酸补辛泻，酸从其性，则为补，辛散逆其性，则为泻也；肾欲坚，急食苦以坚之，苦补咸泄，苦燥贼邪则为补，咸软其坚，即为泻也。此由邪实则泻，正虚则补，故谓虚者补之，实者泻之，寒者热之，热者寒之。或见寒以寒，见热以热，乃为从治，是非一概施行。今之庸俗，未曾深究圣经贤传，博览群书，道听途说，妄谓遵从仲景、东垣立剂，温补王道，而病者听信佞才，甘受其毒，竟不知人之阴阳气血，以平为贵，此犹人之两目，金屑虽贵，落眼即成翳疾，或有阴胜者，果宜桂、附、乾姜、鹿茸之类；阳胜者，只宜甘凉，以滋阴水，即地黄、枸杞、知母、麦冬之类。若气虚者，人参、黄耆、炙草、白术之类；血虚者，当归、白芍、四物之类，此为补药之正也。
客又曰：「世以阳生阴长，必以补阳为主。」曰：此出胶柱鼓瑟之流，非通《灵》《素》圆变之论也。盖阳生阴长者，经言无病之体，天地春秋升降，自然之道，而人应之，肝心肺肾，生化收藏之理，何曾讲论病体、药力能为之事？岂不闻无代化、无违时，必养必和，待其来复耶。余见阴虚之病已成，阴阳先已偏胜，俗流不明至理，妄投佳附，大辛大热，劫绝其阴而死者，不知其几乎。更有不才，而以大热毒药，合成兴阳涩精之药，假名种子丸、丹，逢迎富贵，希图财利，而世人闻之，乐意从事，呜呼！有子未生，即发热毒而身先殒灭，纵生子女，非游丹，即痘疹而死。若求嗣者，惟宜恬憺虚无，清心寡慾，至期交姤，则不服螽斯丸，而螽斯必自至也。
客问：「四时疫病，咸谓异气所伤而致，未识寒耶热耶？请明示之。」
答曰：轩岐仓扁，并无异气之说，今得此问，可破千百世之讹矣。盖疫者，乃沿街合巷，或一村一乡，坊隅之间，长幼俱病，证现皆同，乃为疫病，《说文》谓之民皆疾也。是因风寒暑湿燥火，客气流行于方隅，而人应之，则病皆相似。若夏月而值太阳客寒加临，则病寒疫，冬月而值少阳客火加临，则病冬温，其馀风湿燥暑四气加临，则当随其何气，便为何疫也。奈后人不辨属寒属热，混称异气杂气，又谓不从经络脏腑而入，是从口鼻入于募原，而用达原饮治之，盖口鼻膜原，必竟是属脏气所司，即如蛤蟆疙瘩、瓜穰、软脚、大头诸瘟，小儿痘疮痧疹，皆有脏腑经络气血所属，乃凡有血气者，莫不尊亲，岂有汉不收，而秦不管之地耶？且谓积于募原，而浮于某经，即显某经之证，此乃冬感至春发病，疫病岂有此发？即云浮起，若邪未浮于经，伏于膜原，是无病状可稽，何以先知是疫，遂用达原饮而治之乎？盖疫病乃总名，迅速感发，而六淫皆可致疫，故《内经》六气主客，惟有君相二火，为茶疠温疠，即是疫病也。余故著《温热病论》，立柴芎香豉汤、香豉散火汤，表里二方，适值康熙庚申，二三四五月，君相二气之间，疫疠盛行，以治数千人，而得皆愈，所以疫邪属热，本当清热，兼补其虚则善，此为疫病明本之论，其馀标证，当参诸家方书，是无失矣，
客曰：「四十九难，有五邪所伤，即肝主色、心主臭、脾主味、肺主声、肾主湿，五邪为病，然入心为赤、入脾为香、入肺为辛、入肾为呻、入心为汗，较《内经》肝青、肺白、心赤、脾黄、肾黑，与声之笑、哭、呼、歌、呻，味之甘、酸、苦、辛、咸，臭之焦、腥、臊、香、腐，寒邪之伤肾、湿邪之伤脾，而《难经》主一「入」字，全不相侔，愿问其解。」
曰：此五论乃越人示后学，察症治病之心髓，今人草草读过，良可叹惜。盖以心肝脾肺肾，而主色臭味声湿，互位相乘，五变现证，是出《内经》，五五二十五阳，颠倒五行之旨，推广发明，绎为五色、五臭、五味、五声、五液，传变现证，脉体具备，神机妙化，千占无人道及，惟张洁古，深得其奥，增广其文，合为五五二十五传之法，精义极矣，诚能熟味此篇，则业医之事，思过半矣。若徒读其文，不思其意，有何益哉？
客问：「四十九难曰：有正经自病，有五邪所伤，何以别之？然言忧愁思虑则伤心；形寒饮冷则伤肺；恚怒气逆，上而不下，则伤肝；饮食劳倦则伤脾；入坐湿地强力入水，则伤肾，乃正经自病也。」
注曰：诸经之因，各属经络脏腑，比如忧愁皆从心起，故伤于心。肺燥属凉形寒饮冷以寒从寒，肺即应之，故伤于肺。恚怒乃起于心，而肝应之，怒为肝志，故伤于肝。饮食入口，脾胃受之，营卫所出，以溉五脏六腑，一有不节，则脾气当之，故伤于脾。脾主湿土，肾主寒水，虽然土能剋水，因水湿同类，故坐湿地而肾受之，则伤于肾。此五邪各从其类所伤，不从他经传乘，故为正经自病。
客曰：「何谓五邪？然有中风，有伤暑，有饮食劳倦，有伤寒，有中湿，此之谓五邪。」
注曰：此天地六淫之邪，伤人脏腑，故为五邪，然饮食劳倦，虽非天地之邪气，乃因饮食失节，伤损脾胃，不能充济诸经脏腑，以致五邪乘虚感入诸经为病，故谓饮食劳倦，虽不言邪，而邪在其中矣。
客曰：「假令心病，何以知中风得之？然其色当赤，何以言之？肝主色，自入为青，入心为赤，入脾为黄，入肺为白，入肾为黑，肝为心邪，故知当赤色也，其病身热，胁下满痛，其脉浮大而弦？」
注曰：风气通于肝，肝受风邪，而传于心，母邪溢子，从后来者，谓之虚邪是也。然肝属风木而主色者，何也？盖风气属阳，而主生发变动，所以主色，若无风邪入肝，则色不现，非风木之邪入于他脏，则他脏之色不现，而肝邪传至他脏，则现他脏之色。凡在病中，而见面部五色，病人眼见五色，吐下之五色，或喜五色，恶五色，故青黄赤白黑皆属肝邪所致。故在本脏，谓之自入为青，而入心为赤，入脾为黄，入肺为白，入肾为黑。此乃肝风入心，而心受病，故现赤色，为得之中风，风火相待，故病身热，本邪从肝而来，故胁下满痛，其脉浮大，而弦浮大属心之风火，弦属肝邪传心，其色必应青而带赤，馀脏之病与色仿此。
客曰：「何以知伤暑得之？然当恶臭，何以言之？心主臭，自入为焦臭，入脾为香臭，入肝为臊臭，入肾为腐臭，入肺为腥臭，故知心病伤暑得之也，当恶臭，其病身热，而烦心痛，其脉浮大而散？」
注曰：心属暑热，暑亦属热，以热从热，故心脏受暑，谓之正邪自病，然心属火，其中有无形炎焰之气，故主臭，臭者气也，心自受病，故当恶臭，若在本脏，即为焦臭，传于脾为香臭，入肝为臊，入肾为腐，入肺为腥。凡病喜五臭，恶五臭，吐下之五臭，故香臊焦腐腥，皆从心邪乘来所致，而心邪自病，则恶焦臭矣，其烦心痛，脉浮大而散，皆本经病脉证也。
客曰：「何以知饮食劳倦得之？然喜苦味也，虚为不欲食，实为欲食，何以言之脾主味，入肝为酸，入心为苦，入肺为辛，入肾为咸，自入为甘，故知脾邪入心，为喜苦味也，其病身热，体重嗜卧，四肢不收，其脉浮大而缓？」
注曰：心病由饮食劳倦得之，即从前来者，谓之实邪是也，盖凡饮食入胃，而胃为仓廪之官，五味出焉，故饮食劳倦，所以主味，心病得之，饮食劳倦，则喜苦味，凡病喜五味，恶五味，呕吐之五味，故甘酸苦辛咸，皆属饮食劳倦脾邪所致，虚则气弱，故不饮食，实则邪热消穀，故欲饮食，若传于肝为酸，入心为苦，入肺为辛，入肾为咸，自入为甘，此脾邪入心，或因脾致虚心脏而致心病，故喜苦味也，其病身热为心受病；体重嗜卧，四肢不收，为脾病，其脉浮大主心，缓主脾也。
客曰：「何以知伤寒得之？然当谵言妄语，何以言之？肺主声，入肝为呼，入心为言，入脾为歌，入肾为呻，自入为哭，故知肺邪为谵言妄语也，其病身热，洒洒恶寒，甚则喘咳，其脉浮大而涩？」
注曰：此言伤寒者，即仲景谓大邪中表，邪从皮毛受，而传里为病，乃从前来者，实邪是也，形寒饮冷，先伤肺之皮毛，传至于心，而心主语，肺主声，心为神明之主，肺邪传心，神明躁乱，而肺声随心所转，故发谵言妄语。但入肝为呼，入心为言，入脾为歌，入肾为呻，自入为哭，凡病闻五声，喜五声，恶五声，故呼言歌呻哭皆是肺受燥寒所致，故此肺邪入心，合为谵言妄语，其身发热，即心病；洒洒恶寒，乃肺病，甚则入肺而为喘咳，其脉浮大属心，涩属肺也。
客曰：「何以知中湿得之？然当喜汗出不可止，何以言之？肾主湿，入肝为泣，入心为汗，入脾为涎，入肺为涕，自入为唾，故知肾邪入心，为汗不可止也，其病身热，小腹痛，足胫寒而逆，其脉沉濡而大？」
注曰：心病得之中湿，乃谓从所不胜来者，贼邪是也，盖心主阳热，湿主阴邪，水湿同类，湿淫所胜，肾受湿邪，湿寒交盛，上逆凌心，心阳不守，心液外越，故汗出不可止也，然不可止者，乃言不可止心之汗，宜逐肾邪之谓耳。盖肾湿之邪，传于五脏，随其他脏而变，故入心为汗，入脾为涎，入肺为涕，自入为唾，要知吐五液，少五液，而汗涎涕唾液，皆属肾邪所致，故此邪入心为汗，其病身热，为心病；小腹痛，足胫寒而逆，为肾病，沉濡为肾脉，大为心脉也。
按此五条，阐明《灵》《素》二十五阳，五行颠倒，察病传变神化之机，乃越人呼吸相通，轩歧一贯之理，若读此五篇，则八十一难皆明，然述八十一难，犹探爻以作《易》，读三百篇而赋《离骚》之意，乃上古先贤，哀悯后世苍生之至，故业轩歧之道，必先登扁鹊之堂，则思过半矣。


跋  ——————————————————————————————————————————————————————————————————————————————————————————

跋  ***************************
意稳见夫子诊证济世，尝怀未足，虑医之正学久湮，纰缪日多，是以弗惮苦心，取仲景书于应酬之暇，乘皓月以参详，或簧灯以残漏，提海蕙等，而兼阅注述。撰有《温热病论》《虚劳内伤》《天元枢法》《伤寒辞洁》《坤仪髓要》《客窗偶谈》《治证神机杂病》等书一百馀卷，统曰《医征》，诚轩歧之正学，济世之津梁也。兹先以仲景伤寒、金匮、温热、内伤四书属蕙等校雠付梓，蕙弗获以无能辞，受而读其所注，盖非顿明心地，深透轩歧之理者莫能及也，即如注《金匮》之治未病，发明时今之虚实阳病阴病之十八，即以六淫、营卫而分之，阴毒辨非虚寒百合、邪流脏腑、妇人诸病，皆为血海受邪，一源而出，伤寒之病机流伏，以厥阴之木邪临土而厥，互明六经之生克，与夫创发《内经》之《温热病论》，此皆仲景以后诸贤未能道者矣。夫子悉启其秘，真为造物以生人，其有益于后世不浅，岂仅为轩歧、仲景之功臣而已哉？孔子《春秋》成，游、夏不能赞一辞，吾师注成，蕙亦奚敢赘言？但以身任录正，故述梗概，以冀同志者黾勉而深造焉。
广陵门生李蕙拜跋
