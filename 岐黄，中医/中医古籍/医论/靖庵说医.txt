
姚序  ***************************
惜抱先生尝言，医之为道至精且厚，苟非慈明笃厚之君子，不能究其义，虽有慈明笃厚之心，苟不世业而少习，犹不能尽其曲折变移之理，审其几微而察其离合。余因慨夫中国士大夫视医为曲技，习之者往往挟负贩之心，作身口之计，故其道益微，其术亦因而寡验。自西方之术入中国，药物、器械、居处、饮食皆精好有法度，用之而多效，群以为中国医术不如远甚，又孰知夫圣人之制久而失传，习之者又多非其人也。使得明王在上，博求慈明笃厚之君子，设科而世守之，因其遗书博稽精研，而取证西方之术于先圣之业，纵不能骤明，十可得五六焉。长沙周郢生大令尝宰吾邑，间为余称其弟□生中书，通《说文》工小篆，大父少吕先生故名医也，中书尽得其秘，余心识之，今年与大令相遇京师，出中书二书，曰《靖庵说医》《医学实验》，乞余为序，其词斐然有根本，又多得于躬验，非所谓慈明笃厚之君子世业而少习者耶，惜乎君已前卒，余也寡陋，不能如惜抱少览方书，无以窥见君之所得也，乃述往者私怀所蕴，书以归之郢生云。
己未中秋桐城姚永概

汪序  ***************************
《内经》言医理，推本阴阳。外之淫于六气，内之伤于七情，皆得以阴阳之理赅之，而文义古奥，后人苦其难读，遂谓五运六气之说羌无故实，舍正路而不由，自以为循曲径而求通，别有其筒易之道，于是医家之偏僻谬妄者，或师心自用，或立异鸣高，亘数千年而不可究诘。岂知病必有其所由来，亦必有其所由受，人身皮毛、肌肉、关节、经络之不同，与表里、上下、左右、深浅之各异，病之来也各有其因，而其受之也亦各有其处，不知其因复不知其处，是必舍病不治而转伤其无病之脏腑，是医药非所以生人而转以杀人矣，奚其可哉？昌尝谓《内经》者医之体也，而其用则为仲师之《伤寒论》，伤寒分三阴三阳以论治，举凡经之为病，气之为病，表之为病，里之为病，腑之为病，以逮合病并病，无不有其规矩，言伤寒而杂病赅焉，但但然至简至易之道也，然而难为俗人言之，斯医术之不幸，而斯人之大不幸也。昌也盖不胜风雨鸡鸣之感，垂五十年矣。乃者尝与长沙周云隐先生遇，与论医而合，盖其体《内经》而用《伤寒论》也，又能神明于规矩，心嚮往之，无何先生归道山，越七年先生之子筠伯辑先生所为医学二书，将付梓人而来请序，庄诵一过，其所得于《内经》《伤寒》者不独升堂且入于室，欢喜讚叹，未能自己，谨述所怀以为之序。
癸亥立冬前十日婺源汪岩昌时年七十有六

郭序  ***************************
善化周君筠伯弟，录先德云隐中书《靖庵说医》《医学实验》二书，余既从受读，详其大要，盖□[音研，摩也。〕精《灵素》以肢体之全，通变张机《伤寒》以尽用之大，而□［音淫，深也。〕戒墨守，一篇之中三致意焉，先是中书大父少吕赠公以医术名世，顾未有书，辄时从所得诸传闻，窥探施治之奥，齐□之宜，默识心通，隐如及亲承教，先世绝业遂复大光，为人疏方，每多悬解，见者始或吒怪，异古师说，既乃大服无间言，昔墨翟、庄周，博极群书，及各引臾（同搜）古谊成一家言，并糟粕陈言，规□学人废读，是拘牵文句之中，无能通意文句之外，其流之弊将不可胜叹，况于消息阴阳之微，剖析形气之变，衡量药味之滋，神而明之存乎其人，尤难为泥执乎，中书反复发正，戒无轻言治医，特自揭所心得，开示途径之从入，壹原本五学，无待它求，能精五学，推而致之，医有馀师焉。五学未明，贸然觊医，专精终必不能为十全也。虽不为医，循五学以讲于生之自卫，抑病可却年可延，亦绝殊专务怪迂之蔽惑已。班固叙方技为四种，《医经》原血脉、经络、骨髓之本，经方辨五苦六辛水火之齐（剂），此切脉服药以起疾者也，得中书为发凡起例，然后黄农之秘可得而述，即论病及国，原诊知政，且凿然内信于心，皆有征验矣。房中节外乐内情之淫，神仙保赋性受命之真，此调息窒欲以卫生者也，得中书为挈纲举要，然后废绝诸诞欺谬悠之文，反求之五学，皆生生之具，乌睹取效有后房中神仙哉！是故中书操术，世颇惊叹其神奇，及征考遗说，固自平实有彻迹可循，圣王之所以教王宫之一守、赖以不队（坠）失，岂仅能世其业、张一家之私说欤。而医人读之，不迷于受，方无患为罔；病夫读之，粗明病所从受，亦无患为殆。中书之耋一世于无涯之年，功亦岂在禹下耶！中书其它撰述甚富，筠伯以是二书最为切要，先杀青以传，可谓善继述者也，故为叙，列其大指，俾览者知所折衷焉。
甲子冬湘阴郭焯莹叙


正文  ——————————————————————————————————————————————————————————————————————————————————————————

靖庵说医  ***************************
医之为道，至繁杂也，至简要也，至活泼也，至一定而不可移易也。《易》曰「《易》之为书也不可远，为道也屡迁，变动不居，周流六虚，上下无常，刚柔相易，不可为典要，唯变所适。」又曰「初率其辞，而揆其方，既有典常，苟非其人，道不虚行。」明乎此理，而后可与说医。
以血流漂杵之法读医书，谓之无罪而戮民。
少年之子弟学书不成，无业可执，父兄乃命之以学医，是害其子弟也，又害其子弟以害及于人也。又或广开学舍，任人入学以学医，其学问程度如何？其识解高下如何？皆置之不问，贸贸焉授之以医书，命之以切脉，是误人子弟也，又推其误以误病家之人，岂不谬哉！
轻浮乖谬不可学医，迂牵固执亦不可学医，豪放自喜不可学医，谨慎太过尤不可学医。必也心光灵敏，精气完足，学问明通，识解超迈，而又处之以决断，无游移畏葸，夫如是而后可与说医，而后可以学医。
既有是数者，而后可以学医矣，则必有一片慈祥恺悌之衷肠，又必有一种体贴周密之情意，夫如是而后可以救人，夫如是而后可以济世。
有利市之心者，不可以学医，吾治其疾而瘳焉，彼感吾之德而有所馈遗，吾则受之而心安；吾无其术而徒索其金，则其心不可问矣。遑问其术哉？天下何术不可操，而必操此毫釐千里之术何哉？谓确有所见，而用方有秩序，补泄有迟早是也，若故稽延其疾而好为再三之说，留其剂以为索金之地，其术虽精，其心实谬，吾果精吾之术，而饥饿不能出门户，侪辈中亦断无不相扶持之理，而况必无其事耶？而何苦孜孜焉，亟亟焉，以效市井闤闠（街市之谓）之所为耶。
尽信书则不如无书，医书尤甚，最可怪者，四子书五经之类，一切背之而驰，独医书则斤斤墨守，不敢稍出其范围，此何说也，医书之自郐者无论矣。《灵枢》《素问》医书之至古者也，黄岐距今几何年，中间又遭嬴火，古籍简版零星，安知无遗失残缺之病，其上者穿凿附会以求其通，其下者则抱残守缺以传其谬。仲景医中之最古而最良者也，《伤寒》《金匮》距今几何年，虽较黄岐为近，而中更数代，坊市流传，安保其毫无差谬耶？况方剂之升斗斤铢，其数目有毫釐千里之谬耶，是故读书者，当观其通，通者玩而味之，疑者阙之，无强通其所不通，无强疑其无可疑。大抵通者，理之近于人情者也，疑者事之乖于日用者也。若夫升斗斤铢，本不符于今日之用，又安用断断以察之。
万事万物之理，皆通于医，圣经贤传之旨亦通于医，《易》曰「化而裁之，存乎变；推而行之，存乎通；神而明之，存乎其人；默而成之，不言而信，存乎德行。」此非理之通于医者乎？不言而信存乎德行，学问效验皆在乎此，学者深味而自得之，吾不能言其所以然也。
记问之学，不足以为人师，古不重记问也。若夫医则不得不讲求记问之学矣，医家之书，充栋汗牛，安得一一而记之。记也者，记其理道之至精而至通者也。若方剂之芜杂，草木金石之繁琐，记其小者粗者，忘其大者精者，安能济哉？执其简以驭其繁，握其一以驱其万，提挈纲领，变化贯通，亦何用乎委琐龌龊之为耶？陋者恐不能记，乃约举其名物编为歌辞，以利学者，何其愚欤！
医以切脉为最要，脉以平人之脉为最准，多切平人之脉定为宗主，过与不及病乃生焉。过者为急为数，不及者为迟为沉。若浮也、洪也、弦也过之类也；若细也、紧也、濡也不及之类也。平人之脉维何？和而缓也，秦医谓之和缓者，非真名为和缓，盖脉贵和缓，故藉此以为秦医之名，以便于叙记，亦犹蒙庄所谓臧穀牧羊，臧穀乃寓言耳。
有过与不及之脉，乃有过与不及之症，是何种脉是何种症，是何种方剂，三者合而病愈焉。东脉而西症者有之矣，东脉而西症而又南北其方剂可乎哉？如此脉而如此症者常也，如此脉而不如此症者亦常也，是所以贵乎问也，有与症相反之脉则有与症相联之症，有此症必有彼症，此所谓相联也。要而言之，有脉中之理，即有脉外之理，详考而慎察之，彻照而敏思之，自有特见，无难施剂而立愈也，然非聪悟沉挚之人，不足语此。
说病非易易也，病家只求其病之瘳，情急语乱，忽东而忽西，顾此而遗彼，不成条理，不成片段，无足怪也。医者毫无把握，不知头脑，零星而记之，记一症则施一药，立方之时，病家才言尚有某症，则补一药，立方之后，方已交于病家，忽云尚须加一品，否则又删去一品，又否则增减其分两，何其傎也，是皆不知宗主，临病则拉杂以进，其贻笑识者匪浅鲜也。切其脉问其脉象应有之症，定其脉之落干某家，考其病之因何而起，提其纲领，删其一切，或补或泻，直捣其巢，如是焉有不起沉疴而立愈者哉。
病家不知病情，不识方剂，其心中已皇皇然，而医者尚以危辞耸之，谓此病宜早防，须防危险，以为将来虽死而无恶于我之地位，究之其病非危症也，其症无险象也，即令危险或病家不知病情、不知脉象，徒震于外貌而兢兢焉，以为可虑又或真危矣真险矣。病家恃医以为活，而医者则屡聘之而不应，是皆无当于事情也，欧阳文忠公之言曰「求其生而不得，则死者与我皆无憾也。」医者当以此二语为施治之先河，不求其生是不仁也，不能求其生是不智也，吾竭吾之学，吾尽吾之心，万计千方，虽繁不惮，真无可救，则是文忠公之所言也，吾无罪焉耳。医者杀人之术，医者又仁术也，只问其学之精与不精，其道之大与不大，其识之确与不确，其心之仁与不仁，仁术与杀机决之于此而已矣。
病家之人其长者为一家之主，有关系者也，病则郑重以将之，理之常也，或为其妇，或为其子孙，或为其所属，其长者爱怜而护惜之，相与为休慼，其关系亦不可谓不重且大，何者？长者之生命繫于其所属之人也。医临病家，其家中之性命皆托于医者之一身，医者不郑重以将之，是医之罪也。病家出以轻心，一切简率，礼貌不及，形神不属，是则病家之罪也。病家心诚求之，医者至诚无二，诚与诚相感而相应，自有一种可以已疾之理，方剂之施，犹其次耳。吾不敢自亵其道，吾不敢自贬其心，慎重不慎重，吾一见而知之，无所逃也。
欲学医而不通理道、不达人情，皆不足与于斯也。五经四子书、诸子百家，医学之源也，寻常日用，万事万物，医学之辅也，学问阅历相辅而相成，其识自高，其理自足，若夫墨守医书，强记方剂，即精矣，亦一隅之学也，而况其断不能精耶。
切其脉有何象，即应有何证，依其脉以叩之，殆十中八九矣，不知者以为神也，而不知此朴实之理也，非神也。至其神妙之处，则笔墨不能传，口舌不能宣也。吾于病家叙脉象，有云左尺无秩序，有云肝脉有非旺非郁之象，此乃穷于词也，不得已也，其真象余独知之，不能共喻诸人人，吾更服吾祖之精干医学而一无著述，职是故也。
《验方新编》俗书也，一方也臧服之而效，穀服之而不效，是刻舟求剑之说也。症之种类，有千有万，以治臧之法，治穀犹且不可，况以渺冥恍惚之道行之哉！其所列之证，与所见之证，与之相合矣；其所列之方，与所见之证必不合也，即合矣亦幸而偶中也，必未可尝试也。且也有阴症似阳、阳症似阴、实症似虚、虚症似实，舍脉从症、舍症从脉之各各分别，以俗书中所列之方投之，轻则错误而延其病，重则可以殒命戕生，夫岂可苟焉己乎？天下事有可以抱此俗书而可以不延医者乎？诚如是也，则医可废矣。以是知切脉不可不讲求也，不工其切脉之术，而漫焉以临，是其与俗书何以异？
五脏心最无病，心之用至灵而其质最顽，有包络又有连网以障护之，阴阳寒暑之所不能侵也；其次肾无病，肾之部位极深邃，呼吸之间必有邪气下吸于肾，而肾独不受，呼吸之气所以养肾之真元，正气则纳之，邪气则随呼气而出，故肾得不病；肺之百叶，有开有合，风寒乘之则病，燥火乘之则病，故肺间有病者，以有开合之故；多病者莫如肝脾，脾主饮食，肝主忧虑，二者无日无之，无时无之，脾病不能食，肝病不能眠，两家最易病也。脾病易愈，肝病难愈。盖脾主运动，水穀易滞，又或加以酒伤，故运用不灵，其病多滞；肝主疏泄，太过则旺，不能疏泄则郁，郁则其病疼痛，旺则其病昏眩。脾只一病，肝有二病也，脾性恶湿喜燥，得苓术而掉运即灵。肝藏血，血渐减渐少，肝遂失其所养而病乃丛生，此两家之病其愈有难易也，养生之法，饮食得宜，脾不受病；思虑不过，肝不受病，则眠食皆安，百病无自而生矣。
肝气太旺则燥，太遏则郁，燥与郁均不得眠矣。肝气和则血足，血足则阴气足，阴气足则鼾睡，鼾睡则仍生血。余尝有言，「服熟地一两，不如鼾睡终宵」，此自然之生血，较之服药有天渊之别也。
凡病不能食犹可言也，不能眠则病甚矣。不病而不眠犹可致病，况病而不眠乎？脾气可以固，至七日不食，尚不足虑，七日之内病除则能食矣。若一宵不眠，肝不得安，血无以养，阴气不潜，水火不交，病只一二分，不眠则又加一二分，是以不眠甚于不食也。
脾之化谷易化水难，水亦有精粗之分，其粗者由小便出矣，精华则输入皮肤骨髓以滋润泽者也。化水则须火足，火足则水质之清浊分，火不足则不能化水，水将氾滥，且恐夺真水之权也。
酒伤脾何也？酒有水气有烈气，胃喜燥，故酒之烈气胃受之，水就下，故酒之水气脾受之。酒气烈，胃必求救，故剧饮，时喜食水果，而果之水气脾又受之，其冷性脾双受之。饮酒太过，胃燥脾湿，遂成关格之症，此症最不易愈，以浸积之太深也。胃性虽喜燥，而津液不可枯，胃管如乡间所用油筒，其中润泽如油，食乃易下，如人食饭，食人五六十粒，用齿力啮烂者，不过十成之二三，其馀未啮者，则恃此津液以溜下之，传至胃囊口而少停焉，如燥太过，而津液渐枯，则所食之物先不得入胃管之口，已入胃管又不得传入胃囊，于是有反胃呕吐之症。好饮者不能胜酒，则必好吐，屡饮而屡吐，胃气之逆，习惯为常，于是津液枯矣。津液既枯而胃管之中，变成一干枯蹇涩之象，如牛皮之底里，其艰苦殆不可，言状，始而呕吐，后并不能呕吐，且有见食而不敢食之时，颠连困苦，将以饿终，可不惧哉！
罂粟之害，亦有与酒同者，罂粟性寒而兼涩，最伤脾土，（种罂粟之地，不能别种稻麦，即此理。）食时与灯火相近，灯火之燥气胃受之，食罂粟者好食茶、好食水果，亦胃求救也。胃之津液渐枯，又加以脾之寒湿，脾湿胃燥亦关格之机也，此理之断然不爽者，菸酒两嗜则更重矣。
心肺居上焦，脾肝居中焦，肾之水火居下焦，肝为心母，肾为肝母，脾为肺母，肺为肾母，子病补母，母病泻子，其理固通，然肝脾肺肾各有自病之原因，金水虽相生，然肾病只补气而不滋水可乎？土金虽通气，然脾病只补肺而不扶脾可乎？惟心家之病可以责之于肝，如心烦、心悸等症，则专理肝气亦可愈，不必赘以心家之药也。切脉之道，两尺无病者多，其病者，两关累之也，或脾滞郁火、肝郁遏水，或脾旺生火、肝旺烁水，此类症殆十常七八左寸旺，是肝累之，右寸旺则脾火上升，或属自病；左寸短是心血虚，右寸闭是风寒结涩，此尺寸两脉之大概情形也。若夫两关之脉，脾之滞、肝之旺与郁其常也，脾滞亦弦，弦则痰壅之也；脾滞亦紧，紧则寒束之也；肝脉之弦为本象，肝脉之郁，不得遂其疏泄也，肝脉之涩则血虚也，肝脉之浮则未善睡也，此两关脉之大概情形也。皆举其极粗浅者言之。若夫补土以培木，滋水以熄火，壮水以泽土，此则理道之稍进者，实验中不少此类，此则非征实不足以明斯理也。
心家真病近无此症，心家所谓病者，不过微有火象，心本火体，其象本散，是炎上之势，无真散也。凡心病气，则调理肝气，血则滋补肝血；梦遗是心病，君火为之也；自遗是肾病，相火为之也，治遗病必须用君相调和之法，徒涩无益也。
肾火旺则泄之，肾水涸则滋之，壮肾水以泄肾火，泽肺金以滋肾水，此探原之法也。
眠睡之安不安，肝主之，故睡梦之中，惟遗精与流泪两者与醒时无异，泪为肝之液，精为肝之血，故真也。睡何以梦？魂为之也。肝主睡，肝藏魂，故睡后魂游，血足者无梦，魂不得动也。老人多梦，血虚也；孩儿易惊，血未长足，不能定魂也；梦多异境，肝能构象也；梦登高而忽坠者，魂惊也。庄子曰「至人无梦」，其说不可信，脾开窍于口，肺开窍于鼻，肝开窍于目，肾开窍于耳，心开窍于舌，舌无窍，寄窍于耳，心肝肾之窍，其经络从何而来？皆从咽喉而来也，咽喉为各窍之总门，咽只通肺，喉则各家皆通，何以验之？以黄连水涂于目而喉间知苦；以小毛帚扫于耳，而喉痒发咳；大笑之后，眼泪交流；嚏涕之时，耳门闭气，是知各窍皆相通也，即此可知喉症之变，以喉症专属脾热者，可以恍然悟矣。
人有初睡著而忽醒，醒片刻而仍睡著，何也？阴气稍不足尔，将睡之时，阳气归于命门，阴气不足，不能骤与阳气洽，故阳气仍出而醒，譬之宾客初来，主人不甚殷勤则客去，主人已觉，再有客至则相孕洽矣。
心火散体，入夏火司令，故尤散。生脉散之五味子敛之也，心家之药品多敛，心主脉，敛则脉生矣。
两乳之间谓之膻中，膻中者大气之所在也，大气亦谓之宗气，宗气所在之处如游丝如棉絮，不密不疏，空中荡漾，养之得法，其和自和，若有邪气，则正气渐退，正气求伸，与邪气争竟，则有痛症，俗家不知，谓之心痛，又谓之胃气痛，皆非也，因而知桂枝汤之可以治大气也，桂枝祛邪，白芍敛正，甘草和中，而大气之痛止矣。今人稍有寒疾或有他症，辄曰气闷，曰胸口不开阔，曰两肋胀痛，皆大气之病也。
凡症有一寒症，即有一热症，如厥寒症也，而亦有热症，盖热气结于中焦故厥也。泄寒症也，而亦有热症，盖热气逼于脾家，脾不能化故泄也。便结热症也，而亦有寒症，盖寒气凝结于大肠或肺为寒所闭故结也。白喉喉痛热症也，而亦有寒症，盖寒气郁结蒸而为白逼而致痛，故白而痛也。他如咳嗽有寒症有燥症，又有肝风入肺之症，又有胃风之症。呕吐有寒症有热症，又有风气上逆之症。凡症不可执一以求之，则切脉之道为最要也。
气肿尚可治也，水肿难治，肺主皮肤，益气散气尚易，施力水肿则不易易也，扶脾气使之化水，而既肿难化，欲引入小肠，则既已氾滥，引之未见其从令也。水肿虽为水，然仍气也，所饮之水脾化之肺统之，脾病不能化水，肺亦不能统水，水反侵蚀肺气，夺其主掌皮肤之权。气肿有夜起早消，早起夜消之时，水肿则无时而消也。水肿既久氾滥，足以夺真水之权，故并小便而亦涩也，迨至皮肤溃裂，水流不止，则苦不胜言而亦无可施救矣。
脏腑者，有定者也；脉症者，无定者也，知有定者受气之理，而后知无定者受病之因。
医者坐于家中，不知病者之何所病也，亦如学子应试，不知试官之试以何种学问也，是病者之病无定也。医者一入病者之家，则病者之或寒或热或虚或实，病者反处于有定，而于是医者之灵机妙用，运掉活泼，得以展布于一时，始则医有定而病无定，继则病有定而医无定。医者活人之术也，切脉不活，运药不活，又安能活人乎？故医者当思所以执简驭繁之法，执医驭病而头绪繁多，将如之何而后可哉。
医者第一不可轻用补药，第二不可好用凝滞之药品，第三不可将阳病引入阴分，如是三者皆谓之无识。补药不可轻用，亦有时可以不用，病去则不药，以饮食起居调理之足矣，病者不明医学，贸贸然曰当补，医者则从而和之，亦曰当补，试问一器也，破烂则命工人补之，未破烂何以补乎？器之中尚有垃圾之未净也，而遽施以缀补乎？尝见有太阳、少阳之症，不为之表散，误投补剂，后竟成瘵，以此杀人绞也，非斩也，何也？必历之又久而后死也。此补剂不可轻投之说也。人之一身，其血气周流而不息，无时或停者也，停则病生焉，于是乎有食滞，有气滞，有风寒之滞，有脏腑之滞，有经络之滞，妇女之停经，小儿之惊风，无一不由于滞者也，然此犹半由于自滞也，其一半则由于误投凝滞之药品也，乾坤之旋转，日月之运行，夫岂可少有滞机乎哉？小而言之，西人之钟表，无时而可停也，修理钟表，曾试用中国油，今统用外国油，取其清薄如水，无一毫稠浓之弊，盖深恐胶黏稠滞不利于行机也，由是而推，便可知人身运行之理，便可知医病之理，尤可知医病而不宜凝滞之理，此不可好用凝滞药品之说也。一表症而误用当归，一咳症而误用阿胶，皆引阳病而入阴分者也，既入阴分，再误其剂，则愈久而愈深，虽搜之剔之而莫能出，既莫能出而脏腑已受其伤，甚至有因此而戕生殒命者，吾所见亦既多矣，此不可将阳病引入阴分之说也。此三者尚为极浅近极显豁之弊，而其极至于杀人而不觉，此则识见不及于眉睫，学问不得其要领，余特揭而出之，能识此三者则病易愈而剂不至于乱投；不能识此三者，虽凝思渺虑而不能知其所以然，而病家之病乃日延而日深，至于无可救，虽有善者，无如之何，亦徒叹其爱莫能助而已矣，可无惧哉！
误服方剂而死者，余得见三人焉（此指今年而言），一宁波之孙姓，馀四月往诊。其病起于旧年二月，初起咳嗽而已自服梨汁、杏仁之属，亦勿药也，至四月而更剧，盖寒气入肺，未经表解，遽服清润之品，寒已盘据干肺家而不得出，由是众医施治，百剂杂投，病象日剧而日深。延余往诊之时，形容瘦削，神气疲□，不可言状，症则少食而不能眠也，脉则细数而无秩序也，百症之杂，殆不可以更仆数，余亦明知其不能治，而其妻泣涕而请之，姑为之调达其肝，扶助其脾，姑慰其侍疾者之心，而吾已计无所出矣，邪据其室，正弃其权，扶正则碍干将倾之厦，逐邪则碍于已覆之巢，两无所施，束手无策，只得以和气血无弊，而微可取效之品投之而已，半月之中，屡强请而屡应之，至第四次，而症愈剧，脉愈不可言状，余不立方，又强请之，余曰此敷衍之说也，越日而卒，此孙性之事也。
一长沙之黄姓，四月得咯血之症，六月初延余诊治，细察其面，荣似无病者，然卧不能起，入夜便发热、口渴、目不交睫者已半月矣。其证则因四月咯血一次，几近两面盆，神气不得支持，盖系用心太过所致，脉则左甚数，右亦无神，而肝脉独细，左尺寸均不好看，其夫人乃出其所服之方以示余，曰：「初起则服此方也。」盖不知其病之发于肝，而专润其肺，肝有病而不得治，肺无病而误治之。又曰「继而服此方也」，则有参耆苓术之属焉，盖肺得润剂自神疲而气短，于是乃扶助其脾肺之气，不知肝之失血过多，妄投参耆，失其所养，阴气其能受乎？又曰「继而服此方也，」则有熟地、龟板之属焉，盖阴气不能受参耆之升提，则阴将渐涸，以其不能睡也。于是借龟、地以潜其阴，究之病在肝而不在肺，入手便错，后则一误于参、耆之升阳，再误于龟、地之潜阴，升阳则肝肾受其累，潜阴则脾肺受其累，此病为药累，驯至于不可治，其夫人甚以余言为然，然已无可施治，已肝无血以养心，肾无水以养肝，肺无力以生水，脾无力以生金，是绝症也，余开一双关饮以敷衍之，越三日而卒，此黄姓之事也。
一为余之侄曾孙，仅三岁，端午日食盐蛋米粽，已受其滞不觉也，医者未知其滞，只觉其虚，乃以六君子汤又十全大补汤又六味地黄丸杂投乱进，久之而脐下有一块，亦不觉痛楚，乳媪重按之始微有所痛，一切如常人，亦不觉其病也，至中秋后而痛作矣，患痢症气坠特甚，时坐于桶不肯起，延余往诊，则正以参耆附桂之剂进也，余曰「手足左热而右冷，口乾发渴而气坠，此中焦之不通利也。」余谓侄孙女曰「窍将闭矣，行将起惊矣，以通利中焦之剂投之无济也。」越日而死。此余之侄曾孙之事也。观此三事，症绝而脉不遽绝，死机早伏，而犹懵懵焉，妄投其剂，岂不可哀也哉。
海上之风，受之者无不病也，而东方为尤烈，盖东方大海一无遮蔽，自东来之风，有潮湿气、水湿气、寒气、热气（自空处来故寒，自日中来故热），凡致病之气无不备，明其受风致病之原，乃得医病驱风之理。
有人以阳痿症问余曰：「此病确系火衰乎？鹿茸可服乎？」余曰：「此病谓之火衰固亦有近似处，然专服补阳补火之品则非徒无益而且有害。」间曰「何也？」余曰：「生殖器为海绵体，非血壮不得举，其举也，血力尽灌注于此，君火相火皆运筹帷幄者也，其决胜千里者则血也，血之热力足则生殖器无痿理也，譬如凡机器之行，火力最要而水力万不可少，此即可以悟阴阳相需二者不可缺一之理，是则治痿症，不可不大补阴血也，专补阳火无济也，若服鹿茸则非以龟板胶合服不可，且鹿不过五之一，龟则可以五之三也。」
东西南北四方之人，赋性既异，赋质亦不同，此理之固然也，然极北多燥，而近亦有湿症；极南多火，而近亦有寒症。非时候之不同也，盖风寒暑湿燥火六者未必能择人而施之也，不过北多燥而南多火耳。楚有沉溺重坠之疾固也，齐侯之疥非湿症乎？孔子之疾病，伯牛之有疾，惜乎不传其症也，颜子之短命，从者之莫兴，亦惜乎不言其所以然也。
医者有一大忌，最忌以自己之体气绳他人之体气，吾见因此贻误者盖不少矣。我最宜于附片，而以附片施于人人；我最宜于大黄，而以大黄施于人人，何其纰缪之至于如此也，其不通孰大如是，世俗之论辄曰：「某也，补药医也；某也，热药医也；某也，凉药医也。」世俗不知医，固无足怪，然循名以覈实，则其平日之近于一偏，殆其习惯耳，执一偏以临病家，安得天下之病尽吻合于我所操之术哉！世俗更有一论曰「此看书之医也。」据表面听之，其词非不美，医而能看书岂非良善，然实则曰此医也，食古不化也，世俗亦未知食古不化之何说，然此医平日医病之无甚效验概可想见，彼以一症来，我以一方与之，症与方合，服之而效，亦安有此讥讽之谈哉？
病之得于人也，千奇万怪，至无方也，我之医其病也，千头万绪有一定者也，东其病而西其方，张其方而李其病，其悖谬固不待言矣。或临一症而不得其要领，症症而治之，治一家而不知其生克，家家而医之，究之方则丛杂而大多，药则牵制而相碍，此则无论其不效也，即效矣亦节节为营之法，易一症则束手矣，再易一症则辞之矣。治病治其筋节得其筋节，馀症则不治亦当愈，取效取其最先，杂症则治之无妨缓，此不可不知也，此至简而至要之法也。
肿家之脉不能切也，其两手皆肿矣，何从而切其脉乎？不切其脉又何从而施治乎？未切脉时先令侍疾者举其两手，令其肿气退至尺泽，不过数十分钟而脉现矣。
脾肝两家病最多而最要，前既已言之矣。余再申其说，而罕譬以明之，譬如入人家之门，其门则木也，其墙壁则土也，由门而入则无处而非土非本也，金则升其堂始见之也，如茶碗之盘，如悬挂之灯，如陈列之各种五金器具之类，且凡金之属时出之而时收入，非如土木之永列于外观也，盖非土木无以成室家矣。至于水也火也，则列于至深而极邃之处也。水火列于厨灶之旁，一定而不可移易，亦非有出纳之时，且为他人所不能见也，由是观之，水火藏于至深非肾家之喻乎？金有出纳之时，非肺家之有开有合乎？木土无处无之，非脾肝两家之喻乎？水火深难于受病，金有开合间有病，木土无处无之至易病，治病之道，先从木土著手，必无错谬，切脉时先观其水火之何如？继观其金之何如？皆无虑矣，则专从土木施治焉。识高则胆壮，余几经审慎而得悟斯理也。
吾将行吾之道以济世也，则必使人足以信之，人之足以信之，则必平日之医病而著有成效也。医病而著成效，则必学明而理足，心静而识高也。欲识高而理足，专恃医书不可，专恃医书者，虽十年不下楼终无进步。
酒之为害，吾前既言之矣，仅言其贻害于脾胃也，而又贻害于肝胆。以极谨慎极谦逊之人，每至酒后辄大言不惭，据傲鲜腆，甚者使酒骂坐，大声高啸，又甚者飞拳哄斗，裂器毁物，平日所决不行之事，竟任性而为之，平日所不出口之言，竟肆口而说之，是非肝胆之气使之乎？肝胆受伤，脾胃受伤，酒尚可饮乎？且大醉之后，心光不灵，平尝所见到之道理到此一切不复记忆，无礼于亲戚，开罪于友朋，是则心气亦受酒之累矣，然心气之受累，肝胆为之也；酒后小便全系酒气，是又肝胆移之于小肠膀胱也。一醉之后，脾胃先受其伤，肝胆次之，心次之，小肠膀胱次之，是一醉而全体皆受其累，其表面则喉干舌枯，眉目不甚清醒，昏昏欲睡，谵言呓语，各象毕露，酒尚可饮乎哉？然而酒以和欢，酒以养老，未必在禁止之列，必也半瓯、一杯，少饮而缓饮之，低酌浅斟，不待微醺而辄止，是不仅无害而可以有益也，周身之气血，骨节之经络，得酒而可行也，得酒而可和也。古方中有借酒以行药者，酒岂可废乎哉，是在饮之者能得其道耳。酒之中有味也，有趣也，如世俗之饮酒哆其口而执壶以灌之，惜哉，斯酒也，哀哉，斯人也！
解酒之法，第一以高丽参为最妙，盖酒夺正气之权，正气不能胜酒气，故饮而醉也。高丽参一助正气，正气得权，则酒气自消退矣。其次则粉葛根也，葛根所以升正气，其意与高丽参同功，但葛根不如高丽参耳。又其次则枳椇子也，传闻有枳椇树之处，造酒不能成，误以枳椇木为薪者，更不能成酒也。盖酒之曲糵中有羌活、防风，枳糵可以解羌防［之性］，故可以已醉，以至硬至生之米一宿而熟之，且出其菁华而可随时为饮焉，其曲糵之烈至如此，况其为血肉之躯而受此烈性也，可无慎哉！
周耕畲之入医院也七日而瘳，黄士龙之入医院也三日而毙，盖医院所用之药水凉水也。耕畲患温症，内热极重，故服之而瘳。士龙患寒症，脾滞下利，故服之而毙命。有修短事，有幸不幸天也，而人在其中焉，数也而理在其中焉，其如不明事理，而笃信医院者何哉？
「康子馈药，拜而受之。曰：某（丘、未达，不敢尝。」尝药之必知其为何药也明矣。譬如人之食欲，必问曰「此何餚也？」问其名而后食之。又问曰「此何酒也？」问其名而后饮之。知其为何餚何酒，此则所谓达也。最奇者，临食饮必问之，而于药水则不必详考而细察之，贸贸然见其水瓶之外曰此治某症，彼治某症，则欢欣鼓舞而食之而饮之，绝无一丝毫迟疑之意，谓勿恤生命而轻于一试乎，则其眼药水之本意，欲已疾也，谓其笃信西医乎？何以舍命而信之也，如其真笃信西医也，则必通西人之语言，识西人之文字，达于西人之药名、药性，研究西人制造药水之理道，则其服之也虽不得效尚无愧焉，如其不然，则早挟一牺牲生命之意以博一酷嗜西学之名，名则美矣，而使血肉、肌肤、脏腑、经络实受其害，吾不知其用意之所在也，吾向无薄待斯人之意，亦更无薄待西医之意，实因不学浅陋，未尝从事于西人之语言文字，语言文字之不通，遂售其物事而不知其名，睹其招贴而莫晓其说，乃不敢从而问津焉。西医全体之学，西医解剖之学，吾亦尝请事而略闻一二，大率西医重实验，中医重理想，中医亦尝借牛羊豕解剖之实验以为说矣，然而横行与竖行既异，人脏与物脏微殊，终不若人与人对观之为愈也。心肝脾肺肾五家，大肠、小肠、膀胱、胆、三焦之六腑，尚犹可理想而得之，至于经络之关节，骨格之部位，血轮之流行，血管之转输，穴道之微茫，精溺道之殊别，子宫经道之宽窄，阳器阴器之道途，此数者非实验不可，欲实验则以蜡人为底稿可也，能将以前数者之大要了然于胸中，是犹熟悉堂奥而后可施以概茨，明晓沟渠而后可用其浚治，非盲人之骑瞎马，如熟路之驾轻车，事半功倍，厥效匪迟，夫岂可轻诋西医哉！
华人病则延西人以医之，西人病未闻延华人以治之，岂华人医学之未精欤？抑岂西人病情之不同欤？谓中西病情之不同，何以中人病而可以延西医耶？何以西人病而决不延中医耶？谓中人医学之不精，则当研精极虑，以求其所谓至精而至神者，若西人病而不延中医，已有不胜惭恧之思焉，又何至一有疾痛，便嚣嚣然曰「请西医也哉。」既延西医，一若我之病，西医治之虽死可以无憾，究之西医医治之后，问西医之说病情何如也，则茫然也；问所服之药水何名也，则哑然也；其上者而以诘屈聱牙之三四字称之，问其当中国之何药也？问其药性之属寒耶属热耶，则又哑然也；噫，以有用之身躯而服此不知名字、不知性情之药饵，衣服在躬而不知其名为罔，此岂仅谓之罔也哉！
不待解剖而即知病情之所在，西人亦曾服中医之神矣，究之中医之所以能神，理想之神也，理想之征实处，则切脉之道也，言活处则西不如中，言呆处则中不如西，若夫活处不明，理想不神，竟肆口以诋西医谬矣，或崇拜以称西医亦谬矣。究之西医之良否？中医之良否？本未尝从事于医，安能知其深浅乎？病则挈其命以付与西医，此亦迷信之徒也。平日偶遇医士，先问曰「西医乎？中医乎？」旁观者答曰中医，则掉头而不顾焉矣。问掉头者之果为西医乎，则无论中西，于医学未尝问津也，与此类人而与之言活处、言理想，殆所谓「更隔蓬山一万重」也，噫！
一病而即延西医，是何说也？此好名也。世变当新旧竞争之交，群譁然崇拜西学也。究之西学之精美处哑然不能知，而独于医之一事，则不惜欣欣然以就之，以全其好名之心。其卒也，西医治之而无效，于是张皇错乱，颠倒杂投，以驯至于殒命戕生，否则捐其血肉之躯，以供其剖割，迨至其气既泄，皮囊不存而后悔其事之舛谬也，亦既晚矣。好名而不克全其生，其为毒也不亦烈乎！
卫生之法，吾得一说焉，曰「凿井而饮，耕田而食，帝力于我何有哉？日出而作，日入而息，不识不知，顺帝之则。」是卫生要诀也。彼侈谈宫室起居，日用饮食以卫生者，谓之无识无学，颜子之短命，岂箪瓢陋巷，足以致之域？阴房鬼火，牛骥同灶，亦且延数年之命，其何说之辞？
医家切脉之道，不可不讲求也，吾尝闻吾友邓春舫之言矣。春航湖北荆州人，居于沙市，其医学极精，善用经方，经方可以借用，其医经之熟可想而知，当时余未习医也，闻其言曰「学医当先切脉，脉既熟而后可以开方。」历述其学医之初，先考求切脉之法，从其师遍历病家，彼先切脉，始而述其脉状，告之于师，师切之而辨其是非，久之而立方矣，陈之于师，师为之删改而点定之，三月之后，脉与方皆与其师符合，而后闭户读书，所读之书，皆至精而至要，一年之后，百医而百效矣。大凡弟子从师，一文也一诗也，皆写之而陈之于师，师教之以定其是非可否，此有实迹之可寻也。医之教人医也，空空洞洞，令其看书，无一毫实迹之可寻，识不明而志不定，出则误人矣。春航之师以教诗文之法教医，春舫即以学诗文之法学医，如是则非空谈而有实验矣。春舫天姿绝优，其学亦精，余相交时年只二十馀，所医病应手辄效，无论新旧标本之病，皆能探其症结而治之。春舫学固精而其师传授之法亦非凡近可以企及，惜乎其名不传，而春航以微僚末秩，终于岳州之阳陵，无片语只字传于后世。余及其时而不知医，及知医学医而春舫已死，无从收其遗稿而传布之，其情可哀，其学可惜，吾特标而出之，以存春航之名，以存春航之师传授之法，以告天下后世之学医者。
医者执法之官也，切脉者阅其呈词也，问症者讯其供辞也，开方者定其谳也。供辞与呈词情实相符而谳定矣，病症与脉象相符而方立矣，且呈词有诈伪无情之弊，供辞有狡展不承之弊，迷离变幻，百出其计，以相尝试，执法者非明足以烛其奸，断足以服其诈，其谳终不能定也。若夫脉象则无诈伪也，病症则无狡展也，一脉一症，百症百脉，显豁呈露，无不毕现，而医者尚不免失出失入之罪，以此执法，安能称厥职乎？其不败也几希矣。执法之官，能生人而能杀人者也；医病之医，只可生人而不可杀人者也。执法者，妄杀人则弹劾及之，褫其官而永勿用焉，虽不足以服冤者之心，亦足以惩做于天下；医病者，妄杀人则逍遥法外，莫得而罪之，且自诩操术之不谬而反咎病家之不能相信焉，于是而冤益深而医益谬，愈推愈广，杀人无算，岂不可哀也哉！
犯法者有首，从重治其首，而轻治其从，甚且其从无关紧要则释之。病症之来也，亦有缓急轻重之别焉。亦犹犯法者之首从也，擒贼擒王，切脉之时审其要害之处，从而治之，其相因之病，有不待治而自愈者，可无节节而为之也。
有一种不相因之病，亦有不可忽略者，如血家之病，不可以不理其脾；气家之病，不可以不安其肝，盖本无病而防其相因耳。然本无病之家，又不可妄动，以起其病，是在医者之灵光，足以照之，而运用之妙，又无滞机焉尔。
有谓切脉可以看其年寿之修短者，吾窃以为不然，脉象之好劣理也，年寿之修短数也，数可以敌理，人定可以胜天，则自为调摄之良，盖不鲜矣。若我切其脉谓可百年，而时疫之流行，喉痧之迅疾，则非人所能预测者也，谓可百年而不可百年，其如之何？若人死而其家愤激，藉此寻仇，岂不医病而反为医累乎？
馀切脉而说病，即日之事亦不言也。而说百年乎哉？谓宜预防也，则延医原所以防之也。医言宜预防，医不防而令不知医者防之乎？谓此症甚危险，则延医原欲拔出于危险也。不危险而以为危险，谓之恐吓；已危险而无术以拯其危险，谓之无学问。生死定于俄顷，优容酿成变端，夫岂可草率以从事哉！
庄子曰「百岁人之大齐」，在凡人皆可百岁也，其不能百岁者，理亦多端，酒食之肥穠，色欲之侵削，忧郁之伤损，寒暑之侵寻，医药之错误，调卫之过度，无一不足以戕生殒命，是以应百岁而不百岁。酒食伤脾，色欲伤肾，忧郁伤肝，寒暑伤肺，五家皆伤，焉能持久，至于医药错误，其伤已非意料所及，而调卫过度，暑不见阳，寒不离火，种类不一，不可胜举，以此受种种伤害之人，而生育似续，安能有强健之躯干，完固之精神哉？先天不足，根本不牢，戕伐既多，芟夷尤速，以此相传，自难有百岁之期，不百岁而短折，怨尤天命，诅咒空王，亦太愚矣。
妇科之病较男子为多三事，经、孕、产也，孕与产料理得法者尚多，独行经一事，几几乎百人而百病，千人而千病矣。盖孕与产之事重而且险，其未曾经历者必询之于老，或问之于已经，皆不胜郑重之思，其贻误也尚少，若经历一二次，则轻车熟路，渐近自然，断无老手贻讥之理，盖孕与产人所不敢忽略者也。若行经则常行之事，又不及孕与产之重而且险，其行与否，期或迟或早，色或鲜或暗，母与姑亦安得朝朝暮暮而询问之，老媪不能知，女佣不能问，一人之事任其自为料理，自为调护，亦人情之恒然，本无须乎矜持太过者也，即本人亦视为无关紧要者也，于是行经之时，始而含羞不言，不欲因此而疏其礼节，继而支持强应，又不愿因此而启其爱憎，况乎饮食则酸辛水果之不择焉，行事则寒暑风湿之不避焉，于是身体受病，眠衾皆非，五官百骸，遍体不适，皆行经之时未经调摄之所致也。其甚者妯娌小姑之垢谇，不得承舅姑之欢，脱辐反目之间，言不能得藁砧之爱；又或儿女多故，生育维艰，姑息养奸，门柞蒙垢；又或青年矢志，黄鹊成歌，柏舟吟诗，孤鸾独处，凡此不适于心之事，率皆忧郁累肝之端，肝气既伤，移累于肾，于是行经不对时期，天癸或遭阻滞，乾血之症，由此起焉。或服单方而妄施攻伐之剂，或延医士而杂投补养之方，颠倒失常乃成瘵症，瘵症既成，善者亦无如之何矣。前事所说未必定集于一人，肝病之来，因此可成其大半。吾诊病脉多矣，而妇病居十之七八，诊妇病多矣，而例症居十之八九，其非例症者奇症也，奇症居十之二三，不及例症之繁多也。例症维何？吾得举而数之焉，曰眼珠于痛，曰耳鸣耳闭，曰鼻孔乾枯，曰齿龈痠痛，曰咽喉干痛，曰口中有火气，曰头脑疼痛，曰脑筋牵痛，此头部之例症也；曰胸膈饱胀，曰乳下气痛，曰两胁疼痛，曰胃气不顺，曰背心胀痛，曰肚腹气痛，此上中两焦之例症也；曰小腹胀痛，曰软腰痠痛，曰两腿痠痛，曰行步无力，此下焦之例症也；例症之纲领，则曰日不能食，夜不能眠，而纲领之纲领则曰月经不调，其施治之法，则不能以一条鞭之法治之也，治其头部之热，则上中下三焦之痛症剧；治其三焦之痛症，则头部之热症亦剧，寒热牵掣，施治为难，然既有例症，自有例治之法。头部之热非火也，三焦之痛非寒也。盖妇科每有肝气不畅，肝阳遏郁之症，因肝累脾，木剋土也，因脾累肺，穀气不能充足，土不得生金也，肝阳遏郁而有上犯之热，脾阳不升而有下陷之虞，血既不调，气尤不和，郁而成热升于头部，不和不调之气血，不顺其道途，四出而为无理之闹，所以有三焦各种痛症，此属悠久养身之病，如常山之蛇，击其首则尾应，击其尾则首应，治之之法，唯有调和其气血，行动其气血，凡一切升提之品，阴凝之剂皆不可施。或者气和则头部之热自退，血和则三焦之痛自止，庶几其有瘳乎。吾尝治一妇人将成瘵矣，日更一方，随其例症之所见，尾追而治愈之，至今犹康健无恙也。
妇科小产，其生新化瘀之法与大产无异，夫人而知之矣，然而小产第一次三月而产五月而产，后每孕才三月或五月而必产，何也？此子宫瘀血之未净也。第一次产后恶露未曾行尽，积而为瘀，每受孕至其时胎与瘀相触而坠矣，瘀大则三月触之，瘀小则五月触之，新血与瘀血不相合，则胎不能系，老温或咎其闪跌或斥其饮食之不慎，谬矣。此症须于小产之后，极意逐瘀涤荡殆尽，而后此则胎稳而孕固矣，或者不知，妄投补血之剂，瘀积愈牢而胎坠愈易，吾依吾法行之，竟有惯于小产而服吾药方居然繫住者，要之瘀不荡净，虽趺坐终日仍不免于坠也，一定不移之理也。
月经阻滞是气血不和之故，和其气血，不问其行与不行也，而自然必行也。攻伐与补养两谬之道也。
痨瘵之症甚鲜也，如其先天不足，体质细小，则生不久而夭折矣；如其后天不足，乳汁缺乏，则病相寻而无已时矣。痨瘵者半由于少年之不自珍惜，半由于医者之误投药剂。其不珍惜也，贪酒而纵色欲，性躁而心气不宁，喜怒任其性情，昼夜失其常度，当食而不食，不免有过饥饱之时，当眠而不眠，且加以戕生伐性之举，始而伤阴，阴伤则血不足以济之，继而伤气，气伤则阴不足以潜之，于是失血、失眠百病丛作，卧病之中，水不济火，相火尤炽，土不生金，穀气更缺，因是而得痨瘵者，其死也尤速。其误于医药也，始而咳嗽，继而咯血，投以润肺之品而肺气愈衰，投以止血之方，而血势更猛，金不生水，而水益涸，水不荣木，而木益旺，火不生土，而土益衰，土不生金，而金益烁，金烁水涸，木旺土衰，虽欲骤投补剂，而一则措手不及，二则补之即所以令其克之，补其金则剋木，补其木则剋土，补其土则剋水，补其水则剋火，不能生而反克之，庸有济乎？治其瘵而成其瘵，治其痨而助其痨，艰苦万状，束手无策，咎其既往，驷马难追，困苦以死，何其惨欤！痨瘵之症，此二种最多，一败于己，一败于人，脉象难言，病症岐出，至此时虽长沙复生，恐亦无能为矣，可哀也哉！
咯血之症，先看其发乾何家，而后就其所发之处而治之焉，发于肺而治其肝，发于脾而治其肾，之燕赵而南其辕，适吴越而北其辙，是何为哉？血发于脾肺犹易施治也，血发于肝肾则施治为难矣，法官高拱之人，一旦下堂而走，欲不亡也得乎？发于脾肺而肝肾之脉无恙也，发于肝肾则脾肺脉虽好而无益，而况乎其万不能好也。甫咯血而左尺摇摇，不半年而即逝矣。左尺摇摇无不摇摇矣，其不摇摇者，各家之气不易于即泯也。吾见左尺摇摇者，非不欲救之，而无术以救之，只自疚学问之不精，而已爱莫能助，徒唤奈何，吾何人斯而竟听其死乎，心虽良而术不足以济之，纵令终日引咎而何益于病者乎哉！
医道与学问之道息息相通也，《易》言：「慎言语节饮食。自强不息。嚮晦入燕息。刚健。笃实辉光。」《书》言：「作德心逸日休，作伪心劳日拙。《礼》言：「和顺积中，英华发外。」《论语·乡党》一篇，言孔子起居，饮食之道綦详。《孟子》言：「仁义礼智根于心，其生色也□然，见于面，盎于背，施于四体，四体不言而喻。」此非卫生养生之道哉？诚如是也，疾病何自而生哉？第一要明白道理，明理则人生一切要害处皆能识得透彻，而后思虑不妄求，哀怒皆中节。有此二者则心肝得所养而气恒宁静，必不至有疾痛之生，至于风寒暑湿，则外感，无足虑，即感矣，而心肝两定者，治之亦易愈矣。或曰子之言，诚是也，专就士人而言也，若夫乡愚之氓，市井之徒，闺阁之妇女，又乌足以语此哉？余曰：「思虑不妄求，哀怒皆中节。此二语无论读书不读书，士人非士人，或男或女，无不括干此中。」乡愚市井，妄思财帛；闺阁妇女，忧愁抑郁，非致病之厉阶乎？圣人防民防之未然，我辈治病治之于未病，治未病者，却病也。乡愚、市井、闺阁，其中质美者甚多，父诏兄勉，递相告语，转相戒劝，未必不可却灾诊而登康强，况乎邻媪市娃亦粗知疾病之禁忌某物也，误服之得某病，某事也稍忽之见某症，此亦世俗习惯之端末，必定有至理，而其防病却病之心思则未可厚非也，彼读书之士人，而尚世俗之不如哉！
立方之道戛戛乎其难哉，有切脉甚是而立方则非者，断未有能立方而不能切脉者，尚有一实在凭据，虽不能达其精微奥妙之旨，而浮沉迟数、弦紧洪细终不难了了也，至于立方则若涉大水，其无津涯，胸中毫无主宰，而疑似之间又生出许多疑忌，生杀定于俄顷，断无有几许光阴任其徘徊顾虑，倘途境不熟，鲜有不南辕而北辙者。且也一条鞭之病，用一条鞭之药至无难也。有一种寒热双治之法，温凉并施，不知者疑以为杂，然而往往见效；有一种上热下寒之症，宜忌两无所施，此中用药左右为难，然用心思索断无为难之道，或专凭理想，创为新法，或彼此挪移借用古法，是在心光之灵敏何如耳。切脉如看高头讲章也，立方如作文也，看讲章甚明晰而作文不合法者往往有之，梓匠轮舆能与人规矩，不能使人巧，立方者规矩之至巧者也，既曰巧矣，则无怪乎人之拙也，然则奈何？始而研究药品之性情也，考察药性之入于某家，虽不能全备而悉知之，而寻常所见之品则不能不一一而知之也，继而考求古人立方之妙用，不宜泛览，只专心精求长沙立方之法，一方数味，一味轻重若何？详考而深思之，医境既熟，由博返约，详悉脏腑之性情，合以方剂之性情，尤宜精炼数方，一方可治数十症，十数症者悬之笔端，以为执简驭繁之用，夫如是立方之时，不至茫昧颠倒手无所措，且运用既灵，心光愈活，亦断无疑难牵掣之虞也。切脉不知其所以然，是未切脉也，立方不知其所以然，是未立方也。病者呻吟床褥而尚延，此切脉而未切脉，立方而未定方之人，以迟延其时日，其情可悯，其事可哀，死机速矣，安能待哉！
立方之法，贵活也，贵简也。至呆之方，施之于无病之人犹且生病，而况施之于多病之人乎哉？活有二道，一则用药之活也，一则铢两之活也，立一方而拘牵板滞，无丝毫活动之意行乎其中，如此安能治病乎哉？否则应重而适轻，应轻而适重，铢两不匀，亦不足以愈病。若夫简，则非提纲挚领能识大体者，不足以语此。无病之人，调理补养，药品不嫌其多，何也？五家脏腑，每家施以三四品，则不为少矣，肾之水火，脾之痰湿，肝之风，皆不能不有一二品以安置之，于是乃愈加而愈多，无病而言简，万万不能。若有病之人，则不可不简，多病之人，尤不可以不简，只看其病之发于某家，单刀直入，直捣其巢，病在东而源在西，病在彼而源在此，删除枝叶，擒贼擒王，无枝枝节节而为之，则乌得而不简乎。若单言简少不中肯綮，亦何贵乎简哉？活而不简，犹可言也，简而不活，何足取乎？然能活者断未有不能简者也，简则犹可袭取也，活则不可伪为也。
补气之品可重也，行气之品不可重；补血之品可重也，行血之品不可重。然行气之品宜较之行血之品而尤轻，血有形质者也，气无形质者也，遇无形质之物而持挺操戈以击之，是持矛捣鬼之说，岂不足以贻笑于天下！耳中有小皮，如以刀入取之，徒伤其耳，而不能取其皮，气家之用药亦犹是也，如重行气之药，徒伤气而邪因之以更壮；如重行血之药，血不行而瘀因之以四散，铢两之间不可不有灵思以驱使之也。至于气血两补之时，则无邪无瘀，重用乃有益，轻用则无益，然此时而用行气行血之品，仍不可以重也，行气之品尤不可重于行血之品也，非轻不灵，非轻不捷，非轻不活，气也者，至灵捷而至活之物也，用药之灵捷与活，当与之相称而停匀，此则以灵思神其妙用，虽口舌笔墨亦不能述之矣。
参只入肺，耆则各家皆入，耆为上品至美之药也，然不可以轻用，吾尝见中风症，误服黄耆而因之不语者矣，不语则无治矣。盖耆性专主升提，中风之证，风夺气权，旧说相传以耆为风症要药，风症用耆所以伸气之权，以制风也。然今世之人，肝血不足者殆十而八九，血不足而肝失所养，乃有风症。肝血既不足，则耆不扶气而提风，风既迷漫，复有耆以升提之，则风盛而上迷肺窍，乃有不语之症。肺窍既闭，肺无主，不足以布令，生机既绝，无可救药，吾所见屡矣。吾以耆治中风，只用过一次，毫釐千里，旧说之不可泥如此。吾故尝言用药之道，贵有心得，袭前人之成方而又莫思其所以然之理，万不能中其窍要也。
当归养血而适足以燥血，柴胡畅肝而适足以伐肝，服此二物而失眠者多矣，而人不之察，以为此妇科要药，何不可服之有，殊不知今之血虚者十而八九，既虚矣安能不燥乎？又安能伐之乎？无已，吾则以红花代当归，以桑枝代柴胡，当归生血而味辛性燥，不如红花之平淡也，红花能活血，血遇红色则行，能活而行，血焉有不生之理哉，不知者以红花为破血之品，不知其与桃仁合用者，桃仁去瘀，红花仍是生新也。当归无汁，红花亦无汁，当归辛而红花平，其无弊也无疑。
柴胡者伐肝之药也，服此者往往失眠，血症而失眠其为病增剧矣，不如桑枝之性淡而能条鬯肝气也，桑枝遇春生长向上，桑得春气独深，又入肝经，其枝向上与条鬯肝气之意相合，此物用者甚鲜，昔惟李时珍有一桑枝煎用之，余思得此药，真妇科之要药也，余用此物时，药店中未备，取于人家之有桑树与夫乡间之种桑者，久之而店中备矣，售以善价矣。此二者余屡用之而屡效，百不失一，况乎生血、畅肝之品，药物尚多，而何以必须此当归、柴胡哉？大凡药物之有弊者，当仿此法而行之，非特保全病人免增他症，抑亦医家事半功倍之要道也。
房后伤风之症，人多不肯言也，切脉足以知之，右寸甚散，左尺甚弱，此房后也，切脉既定，细细询问，殆百不失一矣。其所见之症与伤风无异，其所服之药则不可率尔也。吾尝见房后伤风，服表剂一帖，而殒命者屡矣。房后之伤风，然则其不表散乎？曰不表散，不可也。而表散之药，无论何药皆不可服，惟生黄耆足以发其表兼以扶肾之弱．收肺之散，随证佐以不犯禁忌之品，一剂而亦可安矣。吾已曾经奏效矣。遗后伤风亦同斯义。
遗泄之病，一曰梦遗，则肝为之也，肝能构象，一切与醒时交媾无异，君火相火其毕至焉。一曰自遗，则肾为之也，俗谓之心肾不交，究之心不任咎也，当谓之水火不交，水火者，肾中之水火，火乃相火之火，非君火之火也。梦遗之际，君火尚有权，自遗则君火无权矣。君火无权而相火僭其权，相火僭君火之权，自与肾水不相合，并与肾不合，水不济火，火炽逼精而自遗矣。俗谓用心太过，则有遗症，不可谓之用心，直可谓之用肝太过而已矣，肝主疏泄，遗泄者疏泄之极也。偶尔自遗尚无甚关系，肝气宁静，眠睡稳熟，则自不发。若常常患此，则气血两伤，脾肺不能统肝，肾不能潜相火，孤壮肾水不足以制之，则将有自焚之象，此痨瘵之所由成也。自遗治法，第一不可徒涩也，涩药多滞气，气滞而血不行，反生他症，惟有养肺扶脾以益气畅肝，滋水以生血，则庶几其有济乎。此等病症全视乎人之自卫，自卫亦多端矣，而皆为普通知识所有，不能历历而数之，若夫专恃医家，乞灵草木以挽回之，盖亦不可必得之数矣。
背阳也，而血存焉；胸腹阴也，而气存焉，即此可悟阴阳不能相离之义。
长沙《伤寒》第一方曰桂枝汤，奇方也，其所辖之症不知其凡几也，长沙主义以为发表也，无汗者发之，有汗者收之，如发表矣，调和营卫即此方也。桂枝和卫气，酒芍和营血，甘草和中。膻中大气痛，桂枝驱邪，酒芍敛正，亦即此方也。膻中之气，邪正交鬨，非此无以解之。脾肝两家之气痛，桂枝可以达阳气于四肢，脾主四肢也，酒芍可以调和肝气，平压肝气也，且桂亦可平肝。芍亦可以敛脾，甘芍又可以止痛。小儿之腹痛，妇人之气痛，推而及于痨瘵亦有可用此方之理，吾乃详审而精思之，自立一方，曰双关饮，即仍桂枝汤之药而加以苓术耳。脾肝两家之病极多，桂芍入肝，苓术入脾，甘草以和肝脾之气，曰双关者，两关脉之要剂也。吾持此以诊病，是吾一人执简驭繁之法，然每用此而得效，吾不能不服长沙立方之精妙矣。此方如遇热症，则不能不稍加变通，万不可呆用，术与桂皆近于热者也，如不能用术则去术，俟其热退而用之；如不能用桂枝则改用桑枝，千变万化，总不能离乎此五者，然甘草之品，吾尚不常用也，吾持此以驭病，其不能符合者盖几希矣。
人生后天之赖以生者脾也，脾主食，能食不食，亦视乎脾之健不健耳。脾之不健，何物足以幢之，惟白术耳。脾喜燥，术之性有燥；脾喜润，故易受湿，术之油能润；脾有湿，术可燥湿；脾有痰，术可以除痰；脾系胎，术可以安胎；脾主带，术可以止带；脾繫腰，术可以暖腰。脾为后天之宗，术为脾家之宗，术以健脾，脾气一旺，百体安而百病除矣。或者谓白术有横中之弊，人身之脾，全体之机关也，机关掉运既灵，能足其消化之力，食既安而眠亦稳，何至生病。术者所以灵其机关也，安有横中之弊哉！其所以冤为横中者，方中必有滞气之品，气不利又加以滞食之品，又不肯重用白术，白术掉运之力不足以敌其滞气之力，故妄认白术为横中，若单服白术一味，以试其横中与否？则白术之冤伸矣。又或谓白术有闭气之弊，术以健脾，脾尚输气于肺以生金，以成其子肺之功，肺为气家宗主，其母倘闭其气，如何能输气于子，以尽其生育之道，所谓闭气者，其冤词与横中等，盖气既滞矣，不能收流利之功，遂乃诬为闭气。吾诊病多矣，闭气之证固未之见，服白术而闭气尤为无稽，闭气为死耶？则白术非毒人之物；闭气为不通耶？则白术乃流利之品。吾只见夫食少者，服白术而能食，腹泄者服白术而止泄，未闻有横中、闭气之弊也。若如所说，则本草中何品为无弊耶？何品而可服耶？禁用白术则生机将绝何也？后天无扶助之力矣。不用白术而惯用山药，本流利之区，胶固泥封而不得通畅，山药之罪殆无所推诿矣。吾祖行医时，人皆呼之为周白术，先生其惯用白术也无疑，其惯用白术而未有弊也无疑，借乎吾祖无著述，无所说以存斯理耳。
白术扶脾阳，山药理脾阴是也，然脾之阴适当肝之阳，料理肝阳而脾阴得所养矣。山药一品，不可不慎审也，大凡今之人气不流利者，殆居多数，而妇科尤甚，山药最足滞气，故不宜轻用。
脾主食，肝主眠，脾健则食旺，肝畅则眠安，脾虚脾滞则食减，肝旺肝郁则眠不稳，且也胃有宿食或饱或饥，而眠不得适，夜或失眠，口无津液，而食不得适，两者相因以为用，而相累以为害，能食能眠百病皆退，不食不眠百病乃丛集。余诊病切其右脉，问能食否？切其左脉，问能眠否？此扼要之道也。能食能眠自无岐出之症，不食不眠乃有相因之病，不食不眠之病依其次序一一以询之，或有或无，提其纲而挈其领，无难确有把握也。
一病也上热而下寒，用热药则碍其热，用凉药则碍其寒，此何法以处之，曰其惟和气以降其上热而散其下寒乎，如寒甚也，非散所能解，则将用偷关之法以治之（此法余《医学实验》中甚多）无不可以取效也。一病也寒与热同在一处，既发寒症又现热症，（如疝气而兼淋症之类）此何法以处之，曰其惟双治之法乎，寒热兼治，温凉并施（如萸连并用之类）亦无不可以取效，是在用者之得法耳。
男子之精血也，妇人之乳血也，血色红而精与乳皆色白，何也？血之成熟由火化而变也，痨瘵之吐白亦血也，血无火化并不能变色而即出也，精也乳也白沫也此三者，夜盛之而露于天空，晨起而化为红色，无气以化之反其本耳。
人身之有血道，犹水之行于河道也，河道之水自行之，血道之血则有气并之以行也，气血并行周流而不息，则人乃无病气，或虚矣或滞矣，无率血之命令而血无所适从，必觅一空隙开口之处，横决氾滥而必求其所以行之之道（以针刺皮则出血，以刀斫则更甚，可知血遇口即行之道），于是乎有吐血之症，吐血者，肺不足以摄之，脾不足以统之，肝不足以藏之，窜入胃经，由胃吐出，水性就下，血性只求其行而已，故由上而吐之，血亦不计其顺逆也。血前之症，曰咳嗽者，肺金之燥也，血不从肺之命令，肺焉得而不燥，血不安其位，金不得水之滋润，金水隔阂乃成燥症。曰背胀者，背为血海，血既不安，与气背道而驰，背焉得而不胀。曰夜不眠者，肝不藏血即不藏魂，夜眠焉得而稳？有此三症，血无不吐者矣。既吐之后，百病丛集，几乎五脏六腑无一不病焉者，然须察其病之发于某家也，如发于肺则理其肺，如发于脾则理其脾，发于此二家犹有可以施治之方，如其发于肝肾也，则两尺脉摇摇如悬涟，根本不牢，枝叶焉能长久，如此者虽有善者，亦无如之何也矣。
血症不可妄润也，血症不可强止也，妄润与强止则凝而为瘀而已矣。成瘀之后，行瘀则伤气，不行瘀则损新，其若之何？治血症之法，万绪千头以脉象为主要，未可以空谈也。
衄血也，便血也，血淋也，皆热也。浊精而淋血，淋血者变精之未成者也，此数症施治尚有术。惟血崩之症施治较难，血崩与吐血为一例，亦气不能率血以行，血亟于行乃乘隙而为崩，然崩症较吐［血〕症易愈，崩症大补气血，系一条鞭之治法，非若吐症之棘手，吐势逆而崩势顺，且只一虚症，补养亦非难事，故吐有绝症，而崩尚无绝症也。
淋浊之症，大半起干受湿热，大半起于忍精，湿热易愈，忍精难愈。精既动矣，万无复返故居之理，忍精以纵一时之欲，则淋浊以贻长日之忧，两症相较，浊尚无妨。诸淋相较，沙石尤苦。淋浊者败精积于精道，气不足以化之，愈积愈久，败精成为坚质，气化更难，故成沙石之淋，沙石无治法，死而已矣。
崩症不常见也，带症则百人而百有矣，何也？脾土之气虚也，脾气虚则易受湿，湿则带病见矣。妇女肝病居十之八九，肝既病，则脾不得不病，且也脾系在腰，腰为带脉之所在，带脉之气虚，加以脾气又虚，焉得而不病带哉。病带之人，受孕而带止，受孕而带不止，其胎必坠，故治带之法，不在血分而实在气分（带症南方之妇女居多数）。
痢症者，寒热相併之症也，肺受热移入大肠，大肠既有热而脾复受寒，寒欲利而热不利，彼此相争，于是乎有气坠之症，坠而下红白者，大肠中之寒热气化而为之也，热之气化为红，寒之气化为白，（此中尚有湿气一项）欲痢不痢，艰苦万状，此虽系萸连之正症，然铢两之间不可不审其轻重，亦有偶用微升之品者，则以其肺气之大虚，虽用升提必兼降下，以符其欲痢不痢之意以相敌，若专升则坠更剧矣。
疟症者，亦寒热相併之症也，此症较痢更剧，较痢为难治，其始也亦内有热据之也，继而外感风寒，或未表或已表而传经之后，与热邪争持交鬨于其中，于是乎发为寒热之症，其所以得汗而止者，寒热交争两气熏灼，乃逼而为汗，究之气血不和，营卫隔绝，虽汗亦不解，其邪既止之后，邪尚潜居于脾肝之间，或次日或越日气行相触则仍发焉。其所以有一定时间者，因某家之气当其时而稍杀，遂乘之而发，或早或迟，皆此理也。寒热之久，传于三阴，亦宜升提至于阳分，方利于施治，万万不可妄投阴剂以牢固之。若夫体虚之人，加以久疟而更虚，则虽欲补之亦宜兼以涤除邪气、调和营卫之品，然补阴之剂则宜慎择而慎施之也。又有一种似疟非疟之症，则只切其脉而施其剂，不间其疟不疟也，痨瘵中间有见此症者，则阳虚生内寒，阴虚生外热之说，施治棘手，然亦只能料理营卫而调和之兼以补剂，奏效甚难。若遇疟而妾投截药，底里不清，勉强抑制，未必无目前之效，或逾时而即发，或历久而仍发，邪气潜据于中，强遏之，其能久乎。
有脉中之病，有脉外之病，切其脉而不知其所以然，则当细思其病之所在，而研究其所以治之之法，此类病大率宜于针灸，不知针灸之法而徒恃汤药，吾滋恿焉［恧，音nǜ，然惭愧。］。
沉脉之为寒无疑也，洪弦之脉不定为热，细数之脉不可定为无救，此皆余所经验而幸无为其所误也。寸口脉浮大，浮为无血，大即为寒。又脉浮而大，浮为气实，大为血虚，此仲景之语，当思所以大即为寒，大为血虚之理。
须知其病脉，须知其为医所误之脉，此理仲景言之綦详，宜随证而细思之。
呕吐后之脉，咳嗽后之脉，当慎重详细以观之。
脉者精微之学也，而精微出于平淡，愈推愈广，愈求愈获，此喻嘉言氏之说也。精微出于平淡一语，尤为至理名言，高远之旨，出于中庸，贤圣之道在于日用，即此理也。
凡切脉初上指时未定也，果平心静气，调匀呼吸，而病者之脉亦随之而定，既定之后，方足以知病之所在，如其久不定也，则是病脉之本象，如此又当思其是否本象，或有所因而致之，则当察其所因之为何？而后除其所因之脉而验之，则失之鲜矣。（所因者，或因咳嗽之后，或因用力之后，则脉象必不能定，以此类推，非一端也。）
脉象中微茫恍惚，空灵缥缈，当以神会而知其病之所在，此固非庸工之所得而知，然以此渺茫之词持以语人，人亦安能解之，是以说病证说疗抬之时，仍须平正朴实浅近易晓，人乃信我，我乃得以施其术，若高言玄妙，则是道听涂说，自轻之道也，而况未必玄妙乎！
玄妙之处，真有令人不可思议者，欲言之而穷于词，欲书之而窘于笔，将如斯而已乎，或疑为欺入之谈也。吾得约略而言之曰「脉之来往，气之来往，也于脉息来往之中，静其心，澄其意，以观其气之来往，或清爽而弦硬也，或模糊而濡软也，虽不可以一言尽，而要可以三隅反，以气为实在之物，而切实以研究之，以气为空灵之物，而想像以拟议之，要之明于万事万物之理，而后可以与于斯，稍有隔阂不能也，稍有拘滞不能也。
切脉于来去迟疾之间，冥心游神以想像而推测之，证之症，渐次而与所见相合，则百切而百中，其有不中者，又从不中之处分别而研究之，其于切脉思过半矣。
血非气不能行也，妇科之病往往血不足而气有馀，有馀之气无血配之，是不免驰骤之虞，驰骤而不合其行度，则蹇涩、阻滞之弊生焉，于是乎有痛症，于是乎有热症，百病之起皆由于此，脉象之数之弦皆生于此，不必其数为热、弦为风也。
凡有毒之脉无不弦也，毒甚者弦甚，毒轻者弦不甚，此确有把握者也，更证之以症，则知所以解之之法矣。
脉象中之紧字，非心领神会不能得其妙处，徒恃口说不能摹拟万一。
大肠、小肠、胃与膀胱，皆受不净，惟胆为清净之府，惟清净也，故能决断。
五脏不和，则九窍不通；六腑不和，则留结为痈，此数语当细思之。
呕家有寒症，有热症，有肝风症，有虫症，惟虫症为难看，大率六脉大乱者为虫症，得饮食而毫不停留为虫症。
血犹水也，肝犹鱼也，以水养鱼，水多而鱼静，以血养肝，血足而肝畅，肝只有养之一法，无补法也。养则生血为一义，滋水为一义，肝旺肝郁皆不可以不养，镇肝压肝之说偶一为之犹可，若用之不得其道，是水涸而鱼跃，以巨石压之，鱼不其死矣乎！
中寒而口无滋味，只有一木味。热则或甜或苦或酸，时有不同。盖寒在一处扰乱脾胃，故只有木之一味。热则各家由内而发外者也，故各家有各家之味，尽达于脾胃，脾胃不能化，尽见于舌。平人之口中无甚异味者，脾胃能化之故也。
小儿啼哭以乳亟止之，又乳久未食，停蓄多时，小儿骤以口含之，如风发泉涌，两者皆足以停积胃脘而生痰，痰甚生风，惊症由斯而起者多矣。
小儿风证，其面色似无病者，以风能华色也，泪乾嚏不出者风也，闭塞肝肾肺之窍也。
小儿发烧，半由于风寒，半由于停滞，又有由于痰盛者，又有由于风盛者，非止一端，各随证见，当以极空灵、极聪颖之心光、眼光照之。
有小儿便秘者，经纹沉伏而底里隐约紫色，余以吴茱萸、黄连投之，一剂而愈。
童便之退骨蒸，确有效验，如病者嫌之，当勿令其知之也。一岁以内无病小孩之便，方无臊气，若穀食之便则臊气颇重，一旦知觉其术难施矣。
热证中有万不能不用热药者，惟吴萸、肉桂二品可以用之，姜、附太切实，热家最忌之物也。萸桂空灵妙在能化气，故热证中可用之，然须看到极活泼处，方可放胆，此所以贵乎有识也。
红崩之证，只有大补气血之一法，勿用凝滞之品而已，竟有以龙骨、牡蛎塞之者，失皿过多，腹中空空洞洞，强塞而不令其崩其可得乎？且塞而不通，气无所泄，于是乎肿证生焉。盖气与血相耦而相配者也，血失过多，血不足而气有馀，气乃单行，有馀之气不得循经道，加以肺虚而无司令之权，有馀之气遂散而窜入皮毛，乃成肿证，必俟其血渐生渐长足以与气相配，肺家亦有司令之权而后肿气乃退，盖不易得之数也。用药之法须质实而空灵乃可得效，若执泥古方，非徒无益又害之也。
