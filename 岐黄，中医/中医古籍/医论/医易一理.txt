
叙  ***************************
伏羲画卦而不言医，医即在卦中也。神农知医而不衍卦，卦即在医中也。羲、农一心也，故医、易一理也。后世离而二之，非也。是以文王知其一也，故于复彖言出入无疾；周公知其一也，故于损爻言损其疾；孔子知其一也，故于无妄小象传言无妄之药不可试。迨至关闽濂洛诸大儒皆邃于易，虽不言医而保身养心之道，靡不暗与医合。康节先生说：易至千万言，且旁及草木飞走之性情，亦得神农尝药遗意。吾姻友邵葆丞刺史，少读易，长工医，晚年神而明之，作《医易一理》一卷，将人之全体配合八卦绘图贴说，简而明，精而当，补前人所未及。且葆丞之为人舍热官而不为，甘心济世，每半日送诊而不以为疲，存心若此，真不愧康节后裔也。书成示余，余读数过，喟然叹曰：此伏羲氏之人欤！神农氏之人欤！亦安乐窝中人欤！时光绪戊戌季秋姻小弟王景彝拜撰

叙  ***************************
仲儿芝诰好言《易》，需次于鄂，得交隐君子焉，实为江夏邵子葆丞刺史，每省予于湘，辄以邵子志高，尚弃官而济人，以医称道弗置口，盖邵子邃于易，精于医者也。辛丑夏，予将之晋，适足疾，侨寓汉皋，因延视之疾，良已，间与言医，则所出著书一册示余，曰：《医易一理》，盍为我识？数语读既竟，客有谓余曰：善乎，邵子艺也，而进乎道矣，独惜明其体而未达其用也。予曰：不然。信如子言，则是举诸图说皆体也，非用也。夫邵子固明明以脾胃为太极者，言其体；以中宫为太极者，言其用矣。所谓大匠诲人，能与人规矩，不能使人巧也。世之学者，引而伸，触类而长，变而通之，以尽利，神而明之存乎其人，则是书之津逮来兹者，夫岂浅鲜？客曰：善。因书以复邵子。
光绪辛丑七月朔郁平六笙陈璚谨序于汉皋客次

自序  ***************************
道咸之间，余年始壮，仲弟楚白方髫龄，在学业未成，旋丁兵乱，家本儒素，世习岐黄，愚兄弟读书之暇，兼肄《灵》《素》《金匮》《千金》诸书，于医学源流稍窥门径，唯古人所论脏腑形象蓄疑已久，后见《医林改错》，又疑人亡气散，血脉不行，其脏腑形象未必仍如生前。遍览诸书，惜无有发明此义者。今年逾七旬，幸复粗适一弟一子，需次浙中，余退老家居，无所事事，辄取周邵诸子《参同契》诸道书洎各医家著述，旁参互证，始于脏腑疑团涣然冰释，而后知医之理即《易》之理，《易》之用，即医之用，贯通比附，不爽纤毫。今夫造化，一阴阳也，太极两仪，阴阳所由分也；四象，阴阳之太少也；八卦，阴阳之上、中、下也。譬之人身脏腑、五官、呼吸、生育皆应深求其当然之理，所谓乾道变化，各正性命也。余故于内景之与《周易》相配合者，分别图说，一图以脾胃为太极者，明其体，言主宰之理，先天也。一图以中宫为太极者，明其用，言流行之气，后天也，名曰《医易一理》，蠡测管窥，未敢自信，因朋侪怂恿付梓，故叙其缘起如此。愿以就正有道，指其谬误，何幸如之。
光绪二十三年岁次丁酉孟冬上浣郑城四九居士自叙于小安乐窝中


正文  ——————————————————————————————————————————————————————————————————————————————————————————

医易一理  ***************************
六十四卦配人身图，《周易参同契》已详论之。盖天地一大太极，人身一小太极，即两仪四象八卦，人身亦具焉。脾土色黄，居中，主静，藏意，为诸藏资生之本太极也。肝属木，居下为地，主血藏魂，为果敢之主，木性上浮，为升气之主，木居东方，其气从左而上升，是阳育于阴，于两仪为阴仪，于四象为太阴也。肺属金，居上为天，主气藏魄，司清肃之令，金性下沉，为降气之主，金居西方，其气从右而下降，是阴根于阳，于两仪为阳仪，于四象为太阳也。心属火，居上为日，藏神主性。性者，神之未动，在肺之中，为灵明之府，阳中阴精于四象为少阴也。肾属水，居下为月，藏精，主命。命者，精之未动，在肝之内，为化育之主，阴中阳精，于四象为少阳也。此五藏配太极两仪四象之义，乾为首，为肺；坤为腹，为肝；离为火，为心；坎为水，为肾。四卦配诸四脏，兑为左手，巽为右手，震为左足，艮为右足。四卦又为脾土，土居四维，脾主四肢，此太极生两仪，两仪生四象，四象生八卦之义。盖以人身脏腑气血之升动静言之也。至于易之取象于身，则八卦又各有其义存焉。乾，健也，为首，阳尊，居上也。坤，顺也，为腹，阴广，容物也。坎，陷也，为耳，阳聪于内也。离，丽也，为目，阳明于外也。兑，说也，为口，折开于上也。巽，顺也，为股，两垂而下也。艮，止也，为手，折如指垂也。震，动也，为足，刚动在下也。是以《易》之为书，一卦一辞，皆藏身体之形意，一象一爻，咸寓尊生之心鉴，故圣人立象以尽意，设卦以尽情，系辞焉以尽言，变而通之以尽利，鼓之舞之以尽神，虽不言医而意尽在其中矣。

太极两仪四象八卦配五脏周身图  ***************************
（图缺）
盖人身全赖中宫真元为之主宰，中宫在震卦之前，艮卦之后，坤卦之上，离卦之下，圣经之致中和，天地位，万物育。禅家之金鼎玉炉，胎息之所，皆谓此也。内藏真火，化精化体，生气生血，贯脊注脑，资养脏腑，化神生智，无形，而生形为人生性命之本太极也（真火系气血交感，精神会聚，呼吸鼓煽，气甚即火也）。人身脑精脊髓，系先天之阳精，如树之枝干，根生于脑，灌注五官百体，内充脏腑，外绕周身，无微不到。不到即不能知觉矣。寿夭强弱，聪明记忆，悉本乎此。为人身天柱之根，于两仪为阳仪，四象为太阳也。人之心脏系先天之阴精，心与脑精相连相应，神本无形，以脑为神之本，心为神之宫，人身血脉之管根生于心，亦如树之枝干，百体内外一气流通有感，即应为人身资生之本，于两仪为阴仪，四象为太阴也。耳目口鼻居首之面，为神明之府，视听言动皆脑气之所发，亦心神有感而应阳中阴精，四象为少阴也。化育延嗣精聚于命宫，心经之气动，阳生血脉，与脑脊之气全到，以为施受之本阴中阳精，四象为少阳也。此太极两仪四象之义，呼从天根督脉之尾骶，于八卦为震卦。震者，动也。吸入月窟任脉之唇下，于八卦为巽卦。巽者，入也。止于艮卦，艮者，止也。圣经之止于至善，知止亦如此也。呼吸起于此，止于此，蕴蓄于此，纳清吐浊，橐籥生气，鼓助真火，薰蒸饮食，资养周身，悉本于此也。邵子诗云：耳目聪明男子身，洪钧赋与不为贫，因探月窟方知物，未蹑天根岂识人？乾遇巽时观月窟，地逢雷处看天根，天根月窟间来往，三十六宫都是春。是以君子窒欲养元精以培元气。元精即元气所化，精与气一也。神即火也，气即药也，注意规中混沌一气，以火炼药而成丹，以神驭气而得道也。今之人专以百计苦营则伤心神，恣情纵欲则伤肾精，百年瞬息，不知节爱，岂不惜哉？

人身脑气血脉根源脏象论  ***************************
太极动而生阳，静而生阴，阴阳二气，各有其精。所谓精者，天之一，地之六也。天以一生水，地以六成之，而为五行之最先。故万物初生，其先皆水，如果核未实犹水也，胎卵未成犹水也，以及昆虫草木，无不皆然。即凡人之有身，系二五之精，妙合而凝，其凝之在上者为脑，其凝之在下者为心。脑之精气，如树之枝干，根生于脑，缠绕周身，五官百体，无微不到。心之血脉，根生于心，亦如树之枝干，百体内外，一气流行。脑之精气，心之血脉，互相环抱，如果核初生之二瓣，鸟卵之内黄白也。人形从此渐成，脏腑从此渐具矣。

太极两仪四象八卦督任呼吸天根月窟配人身图  ***************************
（图缺）
经曰：脑者人身之大主。又曰：元神之府，脑。精气居头顶之上，前齐眉，后齐颈，左右齐耳，中系六瓣。中二瓣名曰大脑，前曰前脑，后曰后脑，背行较多，分九对，脑气筋入五官脏腑以司视听言动，故曰：目无脑气筋则不能视，耳无脑气筋则不能听，鼻无脑气筋则不分香臭，舌无脑气筋则不知甘苦。脊髓者，由脑直下，为脑之余，承脑驱使，分派众脑气筋之本也。脊柱二十四节，凑叠连贯，互相勘合而成，共成脑气筋三十一对，由筋分线，由线分丝，愈分愈细，有绕如纲者，有结如球者。以布手足周身，皮肉筋骨，无微不到，人身能知觉运动及能记忆，古今应对万事者，无非脑之权也。
经曰：心者，君主之官，神明出焉。心居诸脏之上中，卦象九五之位，外体圆滑内空如囊，中有横直肉间隔，如户如房，正君之宫，神之户主，运行血脉。人身血脉管根生于心，如树枝干，百体内外，一气流通，面行较多，左右上行至脑，中行至手，下行至足，内行脏腑，外行皮毛，无微不到。神本无形，寤则以脑为神之体，心为神之宫，寐则神归于中宫，性命混合为一也。于五行属火，为日为性，主藏神，为脏之君，以应万事，亦司视听言动也。

周身脑气筋图  ***************************
（图缺）
（脑底生九对，脊髓左右共生三十一对）
经曰：肺者，相传之官，治节出焉。肺位诸脏之上，上接气管、会厌、体窝，向内左二叶右三叶，中央是心，质轻而松，外面皮实无窍，为心之华盖，司呼吸，为气之橐籥，为脏之天。于五行属金，金居西方，金性下降，为降气之主，为脏之相，司清肃之令，主藏魄。魄者，附形附血之阴神也。

全体血脉管图  ***************************
（图缺）
经曰：肾者，作强之官，伎巧出焉。男子外肾、内肾、命宫，总曰肾脏。内肾传脑脊之气于命宫，外肾生精转于命宫。血脉管注于命宫，命宫，即经云精神之舍，男子藏精，女子系胞之所，俗名曰肾肠，妇人曰子宫，子宫内有子核，又名精珠，男精泄于子宫，精珠进裂，内有阴精与阳精交合，渐结薄衣，是为成胎。于五行属水，为月为命，主藏精，为化育延嗣之经也。
经曰：肝者，将军之官，谋虑出焉。肝四叶，胆附于肝右第二叶，向上圆满，贴承隔肉下锐披离外凸内窝，其中血脉管甚多，胆汁系肝经回血所化。二经司血脉，为血脉周流之主，为脏之地。于五行属木，木居东方，木气上浮，为升气之主，为脏之将，司果敢之气，主藏魂。魂者，附气之阳神也。
经曰：脾主消磨五谷，形如刀镰，在十肋骨内，居胃之左。又云：形如竖掌，外边丰圆，向胁内边深窝，向胃，其中有回血管，出水道，主生津液，化饮食。于五行居中，属土，藏意，为诸脏资生之奉也。
经曰：胃者，仓廪之官，五味出焉。其形纡曲如袋横，居隔下左方，肋骨护其半，头大向左上，连食管，曰贲门。尾小向右，下接小肠。其体三层，外层上下有养血管四支分布，小支密缠于内，因胃接血，比他脏尤多。中层之肉有经纬两纹斜交，故能舒缩拥动，以匀转食物。内层牙色软滑多摺叠纹，周围有小穴以生津液。胃体内外有脑气筋散布之。胃之本热有限，全赖中宫真火熏蒸消化，有食之之时，其热较烈，胃津味酸，色如白沫，主消化食物。无食之时，津不生食，至则渐生，以化之。若食多津少，物不易化，或不合所食，或坚滞之物，亦不易化。不化，即为积聚矣。茶水入胃，消化较食物易快，然胃有微丝血管甚多，能摄吸茶水，以入回血管，由回血管过肝脏，升入心经，运行周身，由肺升出为气，由皮肤渗出为汗，余入内肾，转出膀胱为溺矣。
经曰：小肠者，受盛之官，化物出焉。周回叠积，长三，身有六，上口通胃曰幽门，外皮光滑，内皮摺叠其纹，纹上有尖粒甚密，即吸管之口端。吸管者，吸取食物精液之管也。吸后百派千支散布，各管化精化气化血矣。
经曰：大肠者，传道之官，变化出焉。上口与小肠横接，曰阑门，又名回肠，长二身有四分。上中下三回，上回由右胯骨侧行而上，中回在肝下横过胃底，下回从左软胁斜至肛门。上中二回犹有精液，管吸其余液渣滓递至下回，而出肛门矣。
经曰：膀胱者，州都之官，水道出焉。位居两胯骨盘正中，即前阴交骨之里，体圆如盘，舒缩自如。无溺则缩，溺至则舒，积溺太多，则涨至脐内。底有小孔，斜接溺管，其口与前阴相联。少壮气足，可积至满，老人虚人，则气提不住，有即溺矣。
经曰：悬雍者，在口之内，舌之上，俗名小舌。两旁有薄肉如帘，帘有二层三层者，为口之界，遮掩鼻底两孔，免饮食误入鼻中。凡食物入口，内有六核生津以润之。六核者，两核在牙板后，若耳门之下腮颊之内管口，与上大牙相对；又两核在下牙板内侧；又两核在舌底，皆有管透出舌下，以出津液。若无津液，舌即不知味，且难吞咽矣。故人思食则津生者此也。悬雍之后曰咽，咽以咽食。前日喉，喉以候气。两旁又有两大核生津液，以润咽喉。舌根之后，形如半舌反搭向下，曰会厌，遮掩气管，免食物误入其中，人之食管在后，气管在前，食管之下曰胃，气管之下即肺经矣。

目视耳听论  ***************************
《易》说卦云；离，丽也，为目。坎，陷也，为耳。夫耳目之能视听者，唯赖脑之精气贯注于其内。养脑之精气者，又赖心经之血脉，脑之精气，心之血脉，尤全赖中宫之真火，真气有以生之化之也。目有黑白珠，其白珠为收光之区，其黑珠系照物之镜，各物之象透之于目。至于黑珠中之小珠，名瞳人者，得脑之精气，秉知觉灵敏之权者也。世有近视者，因黑珠凸出小珠较远，故艰于远视，用镜宜凹透光于外也。老人精气衰弱，水渐枯缩，故视小不明，用镜宜凸，放光使大也。此目之一征也。耳分外中内三窍，外窍接声，气入中，中窍传声，气入内，又有气管通气入喉内窍，有半圈骨管，亦传声气，有螺纹骨，又名耳鼓骨，感动脑气筋，得以辨别声音者也。老人虚人耳鸣者，精血大亏，虚气感动而鸣，声之兆也，肝肾邪火耳鸣耳聋者，间亦有之，此又耳之一征也。

鼻臭并呼吸舌味并声音论  ***************************
《易》说卦云：艮为鼻，巽为臭，兑为口舌。鼻之于臭也舌之于味也，皆全赖脑精气之灵敏觉悟为之主宰也。鼻准系脆骨相合而成，内外皆两孔，内孔阔大，透出悬雍之内，以通肺气，而司呼吸。两孔之上，另有水泡骨，俱有软皮，以通于脑，脑气筋分布其上，鼻之能审辨鼻气者，以此病者，窍闭取嚏者，亦如此。肺之呼吸，全赖鼻孔，鼻之两孔，为气出入之门，呼出浊气，吸入清气也。舌乃数肉相合而成，舌面尽是小粒如刺，内粒大于外粒，皆属脑，气筋密布其内，以分别五味。然须六核生津以润之，否则不能知味矣。人之声气出于中宫，达之于肺，中宫为气之根本，肺为行气之主，由肺循行气管，传于会厌，辨之为音，别之于舌，而成言语矣。凡人受风寒声嘶者，皆肺与气管会厌受邪，则气郁不宣而嘶也。痨症声嘶者，皆金燥木亏，肺与气管会厌不利而然也。

气血论  ***************************
经云：肺主气，心主血，肺之一呼一吸以行脏腑之气，心因之一舒一缩以行经络之血，肺金清肃，其气下行，肾则纳之，归于中宫，助真火，蒸饮食，化精微，以为生元气之根本。呼吸由此而起，声音由此而出，人身之强弱寿夭悉本乎此。心脏舒出紫血之浊气，缩入赤血之清气，赤血即受肺吸入清气，生气由心运行血脉管，滋养周身之精血也。紫血即受脏腑经脉浊气，毒气改变之血由回血管复运行肺内，待呼吸出浊气，得吸入之清气，则紫血复变为赤血，仍流布周身之内，以养身命。人身之血脉运行周而复始也。

明理论  ***************************
孙真人云：不知易，不足以言太医。夫易具阴阳刚柔动静消长之理，医之为道，系气血虚实寒热表里八者，二者一也。易之阴阳，即医之气血也。易之刚柔即医之虚实也。易之动静，即医之寒热也。易之消长，即医之表里也。易具医之理，医得易之用，医不可以无易，易不可以无医，易之变化出乎天，医之运用由乎我，易之千变万化即医之千病千态、万病万态，医之易学精深，见理必真，以我之一理一心，视病者之一本一病，则千病万病总不外气血虚实寒热表里八者而已。八者不误，则是气是血，或虚或实，从表从里，宜寒宜热，运用之妙，具于一心，是即易之所谓：神以知来，知以藏往，可以易危为安，易亡为存，致心于元境，致身于寿域，气数可以挽回，造化可以转移，固无往而非医，亦无往而非易。易之与医岂有二哉！

阴阳论  ***************************
太极之初，只是一气混沌，阴阳未分，水火不变。即分之后，清气上升为阳，浊气下降为阴，阴阳二者为易道之变化，实为医道之纲领，不可不深思细察也。盖症有症之阴阳，脉有脉之阴阳，药有药之阴阳。以症而言，则表为阳，里为阴；气为阳，血为阴；热为阳，寒为阴；实为阳，虚为阴；上为阳，下为阴；背为阳，腹为阴；动为阳，静为阴；多言者为阳，无声者为阴；喜明者为阳，欲暗者为阴。阳病者不能俯，阴病者不能仰。以脉而言，则浮大滑数皆阳也，沉微细涩皆阴也。以药而言，则升散者为阳，沉降者为阴；辛热者为阳，苦寒者为阴；行气分者为阳，行血分者为阴；性动而走者为阳，性静而守者为阴。此皆医中之大法也。至于阴中复有阳，阳中复有阴，疑似之间，辨须的确。但两气相兼，则此少彼多，其中更有变化，一皆以理测之，自有显然可见者。若阳有余而更施阳治，则阳愈炽而阴愈消；阳不足而更用阴方，则阴愈盛而阳斯灭。诚能明彻阴阳，无毫厘之失，则《易》所谓刚柔动静，消长盈虚之理，于医可略会其微矣。

先天神气论  ***************************
《内经》云：粗守形，上守神。又云：得神者昌，失神者亡。皆以先天无形之神气为重也。今之医但以脑气血脉脏腑为言，此特后天有形之阴阳耳。至若先天无形之阴阳，则阳曰元阳，阴曰元阴。元阳者，即中宫无形之火，以生以化神机是也，性命系之，故亦曰元气。元阴者，即命宫无形之水，以长以立化育是也，强弱系之，性命亦系之，故曰元精。元精元气者，即生化精气之元神也。生气通天，唯赖乎此。今之人多以后天劳欲戕及先天，今之医只知有形邪气不知无形元气，夫有形者迹也，盛衰昭著，体认无难。无形者神也，变幻倏忽，挽回非易。嗟乎！又安得有通神明，而见无形者，与之共谈斯道哉！
阴阳虚实，经曰：阳虚则外寒，阴虚则内热，阳盛则外热，阴盛则内寒。又曰：阴胜则阳病，阳胜则阴病，阳胜则热，阴胜则寒。又曰：阳脱则白昼见鬼，阴脱则朝旦目盲。又云：寒极反汗出身冷如冰，此阳脱之候也。
仲景曰：发热恶寒发于阳，无热恶寒发于阴。
《中藏经》曰：阳病则旦静，阴病则夜宁，阳虚则暮乱，阴虚则朝争。盖阳虚喜阳助，所以朝轻而暮重，阴虚喜阴助，所以朝重而暮轻，此言阴阳之虚也。若实邪之候则与此相反。凡阳邪盛者，必朝重暮轻，阴邪盛者，必朝轻暮重，此阳逢阳旺阴得阴强也。
阴根于阳，阳根于阴。凡病有不可正治者，当从阳以引阴，从阴以引阳，各求其属，而衰之。如求汗于血，生气于精，从阳引阴也。如引火归元，纳气归肾，从阴引阳也。此即水中取火，火中取水之义也。
