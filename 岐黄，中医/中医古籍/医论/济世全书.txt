
序  ***************************
问之，世记曰：神农使岐伯尝草木之味，典医疗疾。今经方《本草》《素问》诸书出焉，而济万世于无穷。后世之著方书者，皆祖之，然而未全也。金溪龚云林，盖清世之国手哉！不名名，不利利，倜傥有奇节，遨游于燕、赵、梁、豫间，灵蛤所投，随试辄效。阴骘人无算，略不计其德，有古君子风，往来于予，予与之相得甚欢也。促膝谈衷，夜分乃寐，尝谓之曰：古人有言，不得为良相，则愿为良医。良相调燮宇宙，裨举世常无病。良医亦调燮宇宙，裨举世有病而无病。今公之术，其圭刀足以驻衰历，其宝饵足以缓童龄，洵今世之国手哉！先时所著书，曰《古今医鉴》，曰《万病回春》，曰《种杏仙方》，曰《云林神彀》，曰《鲁府禁方》，曰《寿世保元》，凡六种，业已大行于世而弘济无外，然沧海之遗珠不无也。于是汇晚近之新得，总六书之大全，别类标门，条分缕析，罔不全备，因颜其额曰《济世全书》。此书一出，则茅君不必受锦囊于王母，李少君不必得神楼于安期，周义山不必过羡门乞长生要诀，而苏沉之橘、董奉之杏、葛洪之《肘后方》，全收之矣。其博济于亿万世，宁有穷耶。昔长桑君见扁鹊而奇之曰：我有药方，年老欲传于子。乃出怀中方，饮以上池之水。鹊如其言，从此视疾，具见五脏之症结。然则，是书也。其长桑君怀中之方乎！即与经方《本草》《素问》诸书并传不朽可矣。
曙谷吴道南撰

自序  ***************************
不佞少年时，挥毫弔古，诵爱物济人之句，不胜神往，雅意学问，期徼一命之荣，无如非其分也。而意念则未已。夫昔人云：士苟挟一策，以推及物之仁，虽不仕于时，犹仕也。于是，取父书读之，旦莫不辍三年间，尽得其要领，少试之乡邑，乡邑赖之以为有父风，而予之意念犹未已也。乃著《医鉴》《仙方》《回春》《神彀》《禁方》五书，行于海内，风声日籍籍起，已而挟策，北游燕、赵、梁、豫之间，有车辙马迹焉。行乐到处，王公大人倒屣投辖，今倦游矣。耄逊于家，而名藩省郡，聘召错道，然予之意念犹未矣也。复搜讨奇秘，总五书之大全，披寸灵之独得，汇成一书，命曰《寿世保元》，自谓生平精力殚于此矣，医家纲目簪于此矣。虽不获显诸事业，而家国天下，庶几或有补也。第其书不啻数万言，其值不下二三金，而四海争购，两京为之纸贵，则富者得遂其求，贫者苦于难获，则予之意念终不能人人惬也，其能自己乎！于是披历心神，昏夜不寐，将前所出六海遗珠，择其简切精当，凡人生之所未有，古来之所罕见，奇异古怪之疾，寒暑虚实之症，分门别类，种种备载，不拾人残唾，不抄人方书。悉不佞，平生之履历，老父之商榷，每有所获则随录之，积数十年，然后神理凑合，随试辄效。不啻庖丁之牛，飞卫之蝨矣。海内得是书而读之，细心披阅，以病之症印予之书，一一而投剂焉。辟之星火春冰，未有不焕然欲释者，倘可以济世，而医经奥诣赖是全备焉。因名之曰《济世全书》。昔青牛道士能延垂尽之命，白鹿真人顿生已枯之骨，予何人，斯敢以此自任哉！然二子以丹砂之神而展其济世之功，予将借医国之书而展其济世之心，故书成而世世共跻予之愿也。即书成，而未必尽济，亦尽予之心也。予少年时，怕怀博济之转念也，纵有笑予之狂，讥予之任者，余何睱计焉。然而，予之意念终未已也。姑植数杏于庭，以俟予之后来者。
时　万历丙辰夏金溪龚廷贤自叙

云林子传  ***************************
士之姱修于斯，世品亦殊矣。与其家修，不若公之以普物，与其以已见观物，不若证之以古，始与其博洽之无当也。又不若契之以先天，酌之于方外，此吾云林子之著述乎。生以奉亲之孝，留意黄岐。凡自《素》《难》以来，所为《龙宫》《肘后》诸书，无不句训。而言什者，遍历名山，访诸道侣，三都五岳之间，无不扪罗而跻陟者，旌市相迎，徜徉周鲁。凡簪裾衮舄之游，无不宾礼而投，辖者生随其染遘而补泄之，每试辄效。轘辕所至，驹不得前，或为之授室以居，悬壶而市更十馀载，而成寓焉。无不为之卜邻而成聚者，生因有怀璧之惧，为暴客所窥，不敢橐诸馈赠，独取经验方书而秘之，久而汇成，凡数十馀卷，并其书而不可橐，则授诸梓人，梓以费重而不能全，则删其过半，金陵已行其半，而复不废其删也。次第锓之，又四刻而书始全。其初出者，为《古今医鉴》，其继成者为《种杏仙方》，其玉振者为《万病回春》，其行于鲁府者为《鲁府禁方》《云林神彀》，总之凡五。而其晚年所嗣成者，又有《寿世保元》《济世全书》，教子活人以读之。中间师心出者什九，与古参者什一。其酌五方之殊，禀经百岁之盛衰，诊四时之代谢，则一疾而缓急异应，一人而先后分歧，一方而损益互变，其得心应手者，书也。其神与之符而奇正百出，并其心而不自知者，意也。生之技足以自取，素封而生之意，必欲以阴功厚植，为二人而锡类，于是盲者、羸者、危者，广施剂以疗之。而饥者、困者，又量力以济之，甚至橐不可移，疑不可解，而危桥衢路代有司以营之。亦有鲁藩千金之赐，璧环备赈而不以为行色，累则刺船陈孺，破产留侯，有度越九家之外者，宁独以工巧见哉。书之始创，由一二人之奇验传播；其方书之成，由数十年之积累汇成充栋；书之刻，由二三名公之简阅，分门析类；书之分散，由其他禀之各异，随人姿取而不拘读其书者，如入邓林而游海藏，举世外之珍异，毕集于前。观其行者，如尹旌阳而令岣嵝，举人世之疲癃，悉就扶植。不佞自京邸而耳，其名至川上，而观其集，集中之类各析为门，而首辄冠之以论，详脉息以加减之，汇诸家之旧说而评其殿最，即初学者有水镜焉。而久擅名家者，以名之以为彀率，故称彀称神而筌蹄具矣。生年望八而其尊人，以善养之，故酡颜方艾则书之为效，其以登堂见乎。至于兴祭飨，先敦义济，后孝慈惠爱，家训啧啧，婉如范公之遗风，相继而起者乎。此不惟以培形气，而且以培功行，不惟自淑，而且以淑世人。夫亦秇之进乎。道者，名家以其言而立政，其政中之岐伯乎。
赐进士第中宪大夫
钦差整饬湖东等处兵备副使圻伽佗居士袁世振抑之甫述


卷一·乾集  ——————————————————————————————————————————————————————————————————————————————————————————

宋许学士伤寒脉法  ***************************
〔总论歌〕
大浮数动滑阳脉，阴病见阳生可得。
大脉者，指下寻之极大，举之有馀。《内经》曰：大则病进。丹溪曰：大者，洪之别名，火之象也，属阳。其病得之于内伤者，阴虚为阳所乘，故脉大当作虚治之；其得之于外伤者，邪客于经脉亦大，当作邪胜治之。合二者而观之，皆病症方长之势也，谓之病进，不亦宜乎？
浮脉者，阳也。指下按而寻之不足，举之有馀，状如太过曰浮。主伤寒病在表。若杂病，主脏中冷，荣中有热，治宜生精补虚。数脉者，阳也。《难经》曰：一呼三至，一吸三至，名曰数。是一息之间脉动六至，阳多阴少而有热也。脉诀云：六数七极热生多。动脉，许学士言仲景论动脉则曰：阳动，寸为阳则汗出；阴动，尺为阴则发热；数脉见于关上，上下无头尾，如豆大厥厥动摇，名曰动。是动也，仲景为阳脉，脉诀动为阴脉，二者不同，何也？此是开卷第一行疑处，而世人不知讲。予谓脉诀所言分七表八里而单言之也，仲景所论兼众脉而合言之也。大抵杂病各见一脉，惟伤寒必兼众脉而见，何以言之？仲景之意，若曰浮大者，阳也，兼之一动，数、滑之类，安得不为阳？故仲景以动为阳者，此也。云：指下寻之似有，举之还无，再再寻之，不离其处，不往不来，动而不移曰动。主虚劳、崩中、血痢，此举一脉，单言主病，故为阴也。是以伤寒杂病不可同日而论，学者知之。仲景论滑脉之翕奄沉，名曰滑沉，为纯阴，翕为正阳，阴阳一合，故名滑脉。古人论滑脉，虽云往来前却，流利展转替替然，与数相似。曾谓仲景三语而足也。翕，张也，言脉升而张也，忽焉而沉，言脉降而复也，奄言奄忽之间，脉来大而盛，聚而沉谓之翕奄沉，正如转珠之状也。沉为脏气，故曰纯阴。翕为腑气，故曰正阳。滑者，阴阳气不为偏胜也。叔和脉诀，三关如珠动，按之即伏，不进不退曰滑。若阴病见此五阳脉则生。
沉涩弦微弱属阴，阳病见阴终死脉。
沉脉者，阴也。脉诀云：指下寻之似有，举之全无，缓度三关，状如烂绵曰沉。一曰重按之乃得，主病在里。
涩脉者，脉诀云：指下寻之似有，举之全无。又云：如刀刮竹行。又云：细而迟，往来难且散，或一止复来曰涩。
微脉者，脉诀云：阴也。指下寻之往来极微，再再寻之，若有若无曰微。《脉经》云：极细而数或欲绝。一曰小也，一曰手下快，一曰浮而薄。
弱脉者，脉诀云：阴也。指下寻之如烂绵相似，轻手乃得，重手稍无，快快不前曰弱。《脉经》云：极软而沉细，按之欲绝。一曰指下按之乃得，举之无有。
弦脉者，脉诀云：阳，仲景为阴，二者不同，详仲景论弦脉，状如弓弦，按之不移，弦为阴。又云：支饮急弦。又云：少阴症手足寒，脉弦迟者，大抵沉细者，阴也。若兼之以涩、弦、微则为阴脉，阴病宜矣。脉诀言弦脉为阳者云：指下寻之不足，举之有馀，状若筝弦，时时带数曰弦。为阳脉者，此单言杂病自内而之外者，仲景言弦脉为阴者，兼沉、涩、弱、微则为阴脉，阴病宜矣。脉诀言弦脉为阳者云：指下寻之不足，举之有馀，状若筝弦，时时带数。此弦脉为阳者，乃单言杂病自内而外之者。仲景言弦脉为阴者，兼沉、细、弱、微，自外而之内，伤寒脉也。故伤寒杂病不可同日而论。仲景言若伤寒阳病，如谵语妄言，见此五阴脉多死。
阴阳交互最难明，轻重斟量当辨白。
脉虽有阴阳，须看轻重，以公表里在下文。
轻手脉浮为在表，表实浮而兼有力。
但浮无力表中虚，自汗恶风常淅淅。
伤寒先要辨表、里、虚、实，此四者为急。仲景云：浮为在表，沉为在里。然表症有虚有实。浮而有力者，表实也，宜用麻黄、葛根、紫苏、陈皮之属以汗之，以其症必无汗、恶寒；若浮而无力者，表虚也，必自汗、恶风，宜用桂枝、芍药或白术、防风、甘草、川芎之属以和解之。
重手脉沉为在里，里实脉沉表亦实。
重手无力大而虚，此是里虚宜审的。
里症亦有虚实脉，沉而有力者，里实也，故腹满大便不通；沉而无力，里虚也，或泄泻或阴症之类。
风则虚浮寒牢坚，水停水滀必沉潜。
动则为痛数为热，支饮应须脉急弦。
太过之脉为可怪，不及之脉亦如然。
仲景云：风则虚浮，寒则牢坚，沉潜水滀，支饮急弦，痛则为痛，数则烦热，太过可怪，不及亦然。邪空见，中必有汗。
荣卫大盛名高章，高章相搏名曰纲。
荣卫微时名炸卑，煠卑相搏名曰彰。
荣卫既和名缓迟，缓迟名沉此最良。
九种之脉辨虚实，长沙之诀妙难忘。
仲景云：寸口卫气盛，名曰高，荣气盛，名曰章，高章相搏名曰纲。卫气弱，名曰炸，荣气弱，名曰卑，炸卑相搏名曰损。卫气和，名曰缓，荣气和，名曰迟，缓迟相搏名曰沉。大抵仲景脉法论伤寒与杂病脉法异。
瞥瞥有如羹上肥，此脉定知阳气衰。
萦萦来如蛛丝细，却是体中阴气衰。
脉如泻漆之绝者，病人亡血更何疑。
仲景云：脉瞥瞥如羹上肥者，阳气微也。萦萦如蛛丝细者，阴气衰也。脉绵绵如泻漆之绝者，亡血也，阳气衰也。
阳结蔼蔼如车盖，阴结寻竿亦象之。
仲景云：蔼蔼如车盖者，阳结也。累累如循竿者，阴结也。
阳盛则促来一指，阴盛则结缓而迟。
此谓促、结二脉也。仲景云：脉来缓，时一止，名曰结；脉来数，时一止，名曰促。脉阴盛则结，阳盛则促。
纵横逆顺宜审察，残贼灾怪要须知。
仲景云：脉有相乘，有纵有横，有逆有顺，何谓也？曰：水行乘火，金行乘木，名曰纵。火行乘水，木行乘金，名曰横。水行乘金，火行乘木，名曰逆。金行乘水，水行乘木，名曰顺。又曰：脉有残贼，何谓也？曰：脉有弦、紧、浮、滑、沉、涩，此六者名残贼，为诸贼作病也。又问曰：脉有灾怪，何谓也？答曰：旧时服药，今乃发作，如先服大黄，腹未泻，后服白术却见泻，故为灾怪。
脉静人病内虚故，人安脉病曰行尸。
仲景云：脉病人不病曰行尸，以无主气，故眩仆不知人；人病脉不病，名曰内虚，以无谷，神虽困无苦。
右手气口当主气，主血人迎左其位，气口紧盛食必伤，人迎紧盛风邪属。
左为人迎，右为气口，人迎紧，风伤荣；气口紧盛，伤于食。
数为在腑迟为脏，浮为在表沉在里，
浮紧兼涩寒伤荣，脉浮而缓风伤卫。
脉微大忌令人吐，欲下犹防虚则细，
沉微气弱汗为难，三者要须当审记。
孙用和云：阴虚脉沉微而气弱者，不可发汗。这汗、吐、下三法，脉其有不可行者，切当审之。
阳加于阴有汗症，左手脉沉却应未。云：阳加于阴而谓之汗。
趺阳胃脉定死生，太溪肾脉为根蒂。
伤寒必诊太溪、趺阳者，谓以肾脉、胃脉为主。
脉来六至或七至，邪气渐深须用意。
浮大昼加病属阳，沉细夜加分阴位。
九至以上来短促，状若涌泉无入气，
更加悬绝渐无根，命绝天真当死矣。
孙尚云：脉及七至六至以上，浮大昼加病，沉细夜加病。更加八至精气弱，神气乱，必有散脱精神之候，须急为治疗。又加之九至十至以上，须和扁亦难救。如八至九至，加以悬绝者，无根也。
病人三部脉调匀，大小沉浮迟速类，
此是阴阳气已和，勿药自然应可喜。
〔诊脉口诀〕
察脉之法，先须六部齐诊，看何部异于众者，便是此部有病，然后每部另诊，方可得其精微。无病之人，左手弱，右手强，是血虚；右手弱，左手强，是气虚。有病之人，左手大，右手小，是外感；右手大，左手小，是内伤。如邪气盛脉大，医而使之小；正气虚脉小，医而使之大者，乃为效也。
〔论绝脉〕
弹石之脉，状如硬蛇触石，辟辟而急，肾气绝也。
解索之脉，状如绳索解股散于两旁，多见于尺，精血竭也。
雀啄，状如鸡雀频啄，止而复来，多见于脾，穀气绝也。
屋漏，状如水滴地上，久复溅起，胃气绝也。
虾游，状如虾浮不动，瞥去复来，神魂绝也。尺脉涩如大虾须者死，脉连连如蜘蛛丝者亦死。
鱼翔，状如游鱼高头泛，定尾摇，命绝死也。
釜沸一脉，如羹上肥满，涌涌而浮，此阴阳之气绝也。
所谓偃刀者，如犹刀刃，其与弹石类焉。若代若牢，亦为危脉。代者，动中一止，如更代之代；牢似乎革。《经》曰：浑浑革至如涌泉，谓出而不返也。又曰：牢而搏，如薏苡累累然者死。牢之与革无以异也。前所论覆、溢二脉，自关前进，上出于鱼际者，谓之溢；自关后退，入于尺泽者，谓之覆。是皆阴阳不守，离经无根，必死之脉也。凡笃病六脉涩刮，按之无力，若能用药挽得胃气脉回，三部和缓，蔼蔼而来，必有生意。或一併涩刮而胃气之脉不回，是虽息数犹存，终不能保其诸笃症，但见右尺脉和软而大，厥疾其有瘳乎？
〔太过不及脉〕
心脉洪大心家热，头脑昏疼血气结，脚板心内似火烧，口燥心烦渴不歇。
心脉微小主心虚，心中惊悸流汗随，头脑昏沉多困倦，梦魂常在水边归。
肝脉洪大不调血，背痛项强疼左胁，手痠脚冷目赤红，行路昏晕常怕跌。
肝脉微小四肢酸，胆冷肝枯血气寒，头眩眼花双足软，背间常有汗漫漫。
肾脉洪大主腰疼，背痛项强小腹膨，膀胱暑热不便赤，咽乾舌苦口无涎。
肾脉微小下部虚，耳内嘈嘈风雨声，脑痛腰疼双足肿，背间盗汗出无停。
肺脉洪大心头紧，咳有风痰常壅盛，腰疼背痛脚又酸，口渴气急时时并。
肺脉微小肺家气，闷闷忧愁口又干，手寒腹内多虚弱，咳嗽时时背上寒。
脾脉洪大心膨胀，饮食不思常欲困，头疼脑痛呕频频，食后伤风精气损。
脾脉微小两眉愁，闷闷忧忧唇口焦，手足软酸多气急，无情无意过良宵。
命脉洪大心胸热，潮渴三焦血气结，四肢倦怠少精神，食后伤风精气别。
命脉微小号平和，肾气应教呕逆多，手足冷寒脾胃冷，口淡无味不调和。

察视  ***************************
黑气起于耳目鼻上，渐入于口者死，白色亦然。
赤色见于耳目额上，五日死。张口如鱼出气，不反者死。
循摸衣缝者死。无热妄语者死。
爪甲青者死，爪甲青肉黑者死。遗尿不知者死。
舌卷卯缩者死。眉倾须竖，目直视者死。
唇反，人中满者死。阴阳俱闭，失音者死。
神气不守，声嘶者死。汗出不流者死。
尸臭不可近者死。回目直观者死，肩息死。
齿忽黑者死。面赤目黄死，面赤目白死。
面青目黑，面青目黄，面青目白，面青唇黑皆死。
面白目黑，面白目白皆死。面黑目青死。
面黑目白死。面黑胁满不能反侧死。面黑唇青死。
面黄目白，面黄目青，面黄目黑死。已上九黑如煤，白如枯骨，赤如衃血，青如草兹，方为死候。
心绝，肩息回聘，目直视者，一日死。
肺绝，气去不反，口如鱼，三日死。
骨绝，腰脊痛不可反侧，五日死。
脾绝，口冷，足肿，胀泄，十二日死。
肾绝，大便赤涩下血，耳干，脚浮，舌肿者，六日死。
筋绝，魂惊虚恐，手足爪甲青，呼骂不休，九日死。
肠绝，发直，汗出不止，不得屈伸者，六日死。
肝绝，恐惧伏卧，目直面青，八日死。又即时死。
胃绝，齿落目黄者，七日死。
凡病色见于面者，黄赤为热；白为寒，为脱血，为积；青黑者痛。《内经》云：肝青，肺白，心赤，肾黑，脾黄。若青如翠羽，赤如鸡冠，黄如蟹腹，白如豕脂，黑如乌羽，此五色之见，生也。青如初生草兹，黄如枳实，黑如炱煤，赤如衃血，白如枯骨，其色常变不同。

杂论  ***************************
湿热相火病多，土火病多。气常有馀，血常不足。
肥人血多湿多，瘦人气实热多。白者，肺气弱，血不足。黑者，肾气余，忌黄耆。
热伤血不能养筋，故为拘挛。寒伤筋不能束骨，故为痿弱。
气属阳，无寒之理。劳症忌凉药，此东垣之旨也。
寒不得热，是无火也。热不得寒，是无水也。
肺痈，非吐不可疗。辛苦，饥饱，劳役，疼痛，皆伤血。
服药药力峻，须酸收。指甲卷是血少不养，伤筋。
身如被打，湿伤血也。亦有血虚而痛。腑病责脏用，脏病责腑用。
气血弱，远枳壳，以其损气。气血盛，忌丁香，以其益气。
治病先调气。病分气、血、阴、阳。
昼增夜静，是阳气病而血不病。夜增昼静，是阴血病而气不病。
夜静日恶寒，是阴上溢于阳。
日夜并恶寒，是阴部大盛兼有其阳，当泻其寒，峻补其阳。
夜静日热，是阳盛于本部。日静夜恶寒，是阴自生于本部。
日安夜躁烦，是阳气下溜于阴中，当泻其阳，峻补其阴。
日恶寒夜烦躁，为阴阳交，饮食不及，必死。
伤寒、中暑与伤酒食一般。人火正治，龙火反治，诸病有郁，治之可开。
恶心，有热、有痰、有虚。阳绝则阴亏，阴气若盛，阳无暴绝之理。
虚劳不受补者死。
诸病能发热，风、寒、暑、湿、燥、火，七情皆能发热。
寒湿同性，火燥同途，非也。寒宜温之，湿宜燥之，火宜降之凉之，燥宜润之。
诸病寻痰火，痰火生异症。诊脉，观形，察症，三者殊途，不可执一。
诸病先观胃气。

汗  ***************************
脉沉微细弱不可汗，沉细为在里，濡弱血气虚。
脉浮而紧法当身痛，当以汗解；假令尺脉迟者，不可汗，此血微少故也。
阴病脉细沉数不可汗，病在里故也。
伤寒风温，素伤于风复伤于热。四肢不收，头痛身热，常汗不解，治在少阴、厥阴，不可汗，汗出谵语，内烦不得卧，善惊目乱无精光。
伤寒湿温，素伤于寒因而中暍。若两胫冷，腹满，头目痛，妄言，治在足太阴，不可汗，汗出必不能言，耳聋，不知痛所在，身青面变，死。
伤寒头形象中风，常微汗出，又自呕者，心懊憹，发汗则痉。
伤寒脉弦细，头痛，如反热，此属少阳，不可汗。
太阳与少阳并病，头项强痛，或眩冒，心下痞坚，不可汗。
少阴病咳而下利，谵语者，此强汗之故也。
胸中闭塞不可汗，汗之则吐血。厥不可汗，汗之声乱咽嘶。
亡血家不可汗，汗之则寒慄。衄不可汗，汗之必额陷直视。
淋家不可汗，汗之必便血。疮家不可汗，汗之则痉。
汗家不可汗，汗之必恍惚，脉短者死。
冬时发其汗，必吐、痢、口疮。下痢清穀不可汗，汗之必胀满。
咳而小便利，汗之则厥逆。诸逆发汗，微者难愈，剧者言乱，睛眩者死。
动气在，不同左右上下，一切不可汗。
脉浮大可汗，问病者，设为虚不可汗也。浮而紧可汗。
太阳病脉浮弱可汗，浮而数者亦可汗。
阳明脉迟，汗出多，微恶寒，表未解可汗。
日晡发热如疟，此属阳明，脉浮虚可汗。
下利后身痛，清便自调可汗。

中风  ***************************
脉宜浮迟，不宜弦大急数。
夫中风百病，古今诸医所见不同。古人论中风，风也；河间论中风，火也；东垣论中风，气也；丹溪论中风，湿也。风、火、气、湿四者立说，以贤论之，总之一虚而已，何也？良由素失调护，或五味之有伤，或七情之忒甚，或嗜欲之无节，或劳役之过极，以致脏腑亏损。风邪乘虚卒中者，风也；阴精枯竭，水衰火盛而昏冒者，火也；元阳耗散，不任风寒故昏冒者，气也；气血衰惫，中气不运而生湿，湿生痰，湿痰壅盛而昏冒者，湿也。以上四者而归之一虚，可谓明矣。贤尝考诸明医论曰：所谓外中风邪者，亦未必不由元精虚弱，荣卫失调而后感之也；所谓因火、因气、因湿，亦未必绝无外邪侵侮而作也，诚确论焉。其为病也，或为中风舌强不语，语言謇涩，或口眼喎斜，半身不遂，或手足拘挛，筋骨麻痛，或头目眩晕，痰火炽盛，或呵欠喷嚏，面木头痛，或僵仆不省人事等症。宜先用通关之药，俟有嚏，随进解毒丸或导痰汤或摄生饮，对症选用。或有未至昏冒，而不必用此三方者，均宜服加味顺气散二三剂。故曰：治风先理气，气顺则痰消。徐理其风，如圣散急则以治其标也，使外邪少疏，人事稍醒，其馀诸症，然后从容调理，宜王道之剂，以补虚为主兼去外邪，每日早、午、晚服六味丸、五论汤、还真丹，三药兼而进之。勿论病之轻重，年之浅深，轻则旬日奏效，重则久服收功。治以滋肾水，降心火，扶真元，补气血，以培其本；祛风邪，平肝木，清痰火，除湿热，以治其标。对症加减，慎毋执焉。久而肾水上升，心火下降，真元渐复，气血渐充，邪气渐退，肝木渐平，痰火渐消，湿热渐除，则中风诸病自潜瘳矣。收功保后，宜用延龄固本丹，不惟以杜后患，而且却病延年之圣药也。兹贤之管见，乃素所经验，若此为愈，愧不能罄医中之万一耳。后之学者须探本穷源，当考诸《内经》之旨，洞析刘、张、朱、李诸家之秘，自可收万全之功矣。
〔中风恶候〕
口开者，心气绝。遗尿者，肾气绝。手撒者，脾气绝。眼合者，肝气绝。鼻鼾者，肺气绝。
发直吐沫，睛如直视，声如鼾睡，皆不治之症也。及筋枯不治，举动则筋痛者，是无血以滋养其筋故也。面赤如妆，头面青黑，汗缀如珠，不治之症也。
凡初中时，昏沉口噤，不可进药，急以生半夏末吹入鼻中，或用通关散搐鼻内，即提起头发，立苏。有嚏可治，无嚏不可治，或急以手指掐刻人中即醒。其或不醒者，急以三稜针刺手十指甲角十井穴，捋去黑血，就以气针刺合谷二穴，人中一穴，觉稍醒，即多灌香油或加麝香一二分，或姜汁亦可。
凡中气亦似中风，但风中多痰涎，气中口中无涎。又风中身温，气中身冷。此七情内伤，气逆为病，治当顺气散主之。有热者，导痰汤主之，或藿香正气散皆可。
●通关散　治中风痰厥，昏迷卒倒，不省人事欲绝者。
先用皂角、细辛等分为末，每少许吹入鼻中，有嚏可治。随用吐法，皂角末五分，半夏、白矾各三分，为细末作一服，姜汁调服，探吐后服解毒丸或导痰汤、摄生饮之类。
●擦牙开关散　治中风不省人事，牙关紧闭不能下药。
用乌梅肉和南星、细辛末，以中指蘸，频擦牙上，自开。
治中风痰厥，不省人事。用巴豆去壳捶油，在纸上入麝香少许，将纸卷作条入桐油内蘸过，点著吹灭，取烟燻鼻而省。
●一方　治中风不语。牙皂七个，蜜水同煎，用鹅管吹入些许。
按上方，治中风不省人事外治之法。
●雄黄解毒丸　治中风卒然倒仆，牙关紧急，不省人事，并解上膈壅热，痰涎不利，咽喉肿闭，一应热毒。又能消食化气兼治食疟，取积下热。
郁金（二钱半，研末）　雄黄（二钱半，研末）　巴豆（去油，二十四个）
先将上二味末和一处同研极细，再入巴豆同研用。好米醋煮面糊为丸，如绿豆大。每服五七丸，热茶送下，吐出痰涎立苏，未吐再服。如牙关紧，以刀、尺斡开口灌下。
一缠喉风急喉闭，七丸研化，以热水研白梅肉调下，或热茶下。热则流通之意，缠喉风卒死而心头犹热者，灌下即苏。
一久疟腹中有癖，用沉香磨水送下。
一诸积下痢，煎五苓散送下。
一瘰疬，加斑猫十四个，去翅足，糯米炒，冷茶下。
●家秘牛黄丸　治惊风痰热等症。即雄黄解毒丸加牛黄一钱，硼砂一钱，水糊为丸，薄荷汤下。
●一方　治小儿急惊风，痰热上壅，加腻粉一钱。
●一方　治疔疮，加全蝎二钱，皂角二钱，麝香少许，滴水为丸，绿豆大，每二十丸，茶下。
按上方，治中风不醒人事，风痰壅热者宜之。
●祛风导痰汤　治中风，中气，痰火，头目昏沉，痰气迷闷，上气喘急，口吐涎沫，症类伤寒，憎寒壮热，此因内伤七情，以致痰迷心窍，神不守舍，空空则痰自生也。
南星（一钱）　半夏（一钱）　陈皮（七分）　白茯苓（去皮，一钱）　黄连（姜汁炒，一钱）　黄芩（酒炒，一钱）　白术（去芦，一钱）　枳实（麸炒，一钱）　瓜蒌仁（一钱）　桔梗（去芦，七分）　白附子（七分）　防风（七分）　人参（五分）　甘草（二分）
上锉一剂，生姜三片，枣一枚，水煎，加竹沥、姜汁同服。
按上方，治中风，中气，痰火，昏迷不醒人事者宜之。
●摄生饮　治一切卒中，不论中风、中寒、中暑、中湿及痰厥、气厥之类，不醒人事者，初作只用此方。
苍术（生，一钱）　南木香（一钱半）　南星（湿纸煨，二钱半）　半夏（泡，一钱半）　细辛（一钱）　石菖蒲（一钱）　甘草（生，一钱）　生姜（七片）
水煎服。痰盛加全蝎炙，二枚。
按上方，治一切卒中不醒人事者宜之。服后人事稍醒，气未尽顺，痰未尽消，惟当以藿香正气散加南星、木香以苏痰气，调理最稳。或服加味顺气散亦可。藿香正气散方见霍乱。
●加味顺气散　治风先理气，气顺则痰消，徐理其风，庶可收效。理气者，气滞，气郁，肩膊麻痛之类，此七情也。
人参　白术（去油芦）　白茯苓（去皮）　半夏（姜汁炒）　青皮（去穰）　陈皮　川芎　白芷　枳壳（麸炒）　桔梗　乌药　细辛　防风　殭蚕（炒）　乾姜　麻黄　甘草
上锉生姜三片，枣一枚，水煎服。
按上方，治中风诸病，并遍身手足疼痛麻木者宜之。
●五论汤（主方）　治中风诸病之总司也。
人参（五分）　白术（去芦炒，一钱）　白茯苓（去皮，一钱）　当归（酒洗，一钱二分）　川芎（一钱）　白芍（酒炒，一钱）　生地黄（姜汁焙，一钱）　熟地黄（姜汁焙，一钱）　半夏（姜炒，一钱）　南星（姜炒，一钱半）　防风（去芦，六分）　羌活（六分）　独活（六分）　天麻（一钱）　黄连（姜炒，八分）　黄芩（酒炒，八分）　黄柏（酒炒，四分）　甘草（炙，三分）　陈皮（温水洗去白，七分）
锉作一剂，水煎，临服入竹沥、姜汁一二茶匙，清旦时温服。宜随时对症加减于后。
风火气湿虚，五论探玄微，一方皆可疗，增损始为奇。
中风左瘫者，坦也。筋脉弛纵坦然而不举也，属血虚与死血，加秦艽、桃仁、红花。
中风右痪者，涣也。血气散漫涣然而不用也，属气虚与湿痰，加黄耆、木香、乌药。
中风痰迷心窍，舌强不能言，加远志、石菖蒲、枳实、瓜蒌、麦冬。
中风口眼喎斜，加白芷、殭蚕。中风痰涎炽盛，加枳实、瓜蒌仁。
中风肢体顽麻，加乌药、殭蚕、薄桂。中风筋骨疼痫，加官桂、乳香、没药。
中风头目眩晕，并头痛，加白芷、蔓荆子、藁本。
中风手足拘挛，加牙皂、木香。
中风或左足瘫或右足痪，加牛膝、木瓜、薏苡仁。
按上方，治中风诸病，多服以愈为度。
●夺命还真丹　治中风半身不遂，手足瘫痪，口眼喎斜，语言謇涩，一切诸风痰火气郁，湿热疼痛，惊痫之疾。
当归（酒洗，一两）　川芎（五钱）　白芍（酒炒，一两）　熟地黄（五钱）　生地黄（酒洗，五钱）　人参（七钱）　白术（去芦，七钱半）　陈皮（去白，五钱）　白茯苓（去皮，一两）　半夏（姜制，一两）　枳壳（麸炒，一两）　桔梗（去芦，一两）　木香（七钱半）　官桂（五钱）　全蝎（去毒，五钱）　天麻（七钱）　防风（去芦，一两）　殭蚕（炒，五钱）　羌活（一两半）　独活（七钱半）　藁本（七钱半）　细辛（三钱）　薄荷（一两）　菊花（五钱）　知母（一两）　石膏（一两）　柴胡（一两）　黄芩（五钱）　黄连（五钱）　地骨皮（五钱）　蔓荆子（五钱）　菟丝子（酒制，一两半）　小茴（酒炒，一两）　杜仲（酒炒，一两）　麻黄（一两）　蛤蚧（酥炙，一两）　甘草（一两）
上三十七味为末，炼蜜为丸，如弹子大，每服一丸，细嚼，茶酒任下。
如中风瘫痪癞疾，茶酒下。如遍身骨节疼痛及心气痛并不醒人事，热醋下。如洗头风及暗风，茶清下。如惊痛口吐涎沫，酒下。如妇人胎前产后经脉不调，酒煎香附汤下。
按上方，以羌活愈风汤为本，最能行道诸经，滋养气血，使阴阳无偏胜，久服大风悉去。始终调理之良剂也。
●八味丸（方见补益）　治中风等症因房劳者，名曰内风。房劳过度则元精暴亡，舌本欠柔，言语不利也。精血一亏即水竭而心火暴甚，肾水虚衰，不能制之，则阴虚阳实而热气怫郁，心神昏冒，筋骨不用而卒倒无所知也。或一肢之偏枯，或半身而不遂，或口眼之喎斜，或语言之謇涩，悉宜此方，或汤或丸皆可。
按上方，治中风诸病，宜空心服六味丸，巳未时服五论汤，夜临卧服夺命还真丹，每日早、午、晚三服无间。任诸风百病可起沉而拔痼也。
凡中风百病，照前诸方服之，万有不效者，乃风之为病百端，非数方所能尽也，宜依后方对症选用。
●化风如圣散　一名刀圭散　治男妇小儿诸般风症，左瘫右痪，半身不遂，口眼喎斜，腰腿疼痛，手足顽麻，语言謇涩，行步艰难，遍身疮癣，上攻头目，耳内蝉鸣，痰涎不利，皮肤瘙痒，偏正头风，无问新久，及破伤风角弓反张，并蛇伤犬咬，金刀所伤，出血不止，敷贴立效。久患痔漏脓血痛楚，服之良验。
苍术（米泔浸，二两）　草乌（炮去皮，二两）　川乌（炮去皮尖，二两）　何首乌（米泔浸忌铁器，二两）　全蝎（瓦焙，二钱半）　天麻（二钱半）　殭蚕（隔纸炒，三钱半）　两头尖（一钱）　防风（去芦，一钱半）　荆芥（二钱半）　白芷（二钱半）　细辛（二钱半）　藁本（二钱半）　麻黄（二钱半）　当归（酒洗，二钱半）　川芎（二钱半）　人参（一钱半）　白茯苓（一钱半）　石斛（酒洗，五钱）　白花蛇（五钱，酒浸三日去皮骨）　羌活（二钱半）　甘草（炙，一两半）　共二十二味
上为细末，每服三分或五分，渐加至六七分，临卧酒调下，茶亦可。服后忌多饮酒并一切热物饮食，一时恐动风气。服后觉麻是药之效也。
按上方，治中风诸病暂服之剂，立可奏效。
●分金酒　治中风左瘫右痪，口眼喎斜，及诸风疼痛麻木，及手足出脓水。先服前加味顺气散，二三剂后进此分金酒。
当归　川芎　白芷　半夏　茯苓　苍术　细辛　防风　荆芥　殭蚕　天麻　川乌　草乌　麻黄　落阳花　白花蛇（各一两）
上为粗末，每药三钱，用烧酒一斤，枣三枚，蜜五钱，同入瓶内封固，重汤煮半炷香，冷定取出，每服一小钟。病在上食后服，病在下空心服。
按上方，治中风诸病，通行经络以利关节，祛风除湿，养血化痰，止痛除麻，舒筋活骨之剂。
●防风通圣散　治中风一切风热，大便闭结，小便赤涩，头面生疮，眼目赤痛，或热极生风，舌强口禁，或鼻生紫赤风刺瘾疹而为肺风，或成风厉而世呼为大风，或肠风而为痔漏，或肠郁而为诸热、谵妄、惊狂，并皆治之。
防风　当归　川芎　芍药　大黄　芒硝　连翘　薄荷　麻黄　石膏　桔梗　黄芩　白术　栀子　荆芥　滑石　甘草
生姜煎服
按上方，治中风百病，大小便闭涩，属实热有馀者宜之。
●搜风顺气丸　治肠胃积热，以致膈间痞闷，大便结燥，小便赤涩，肠风痔漏，腰膝痠痛，肢节顽麻，手足瘫痪，行步艰辛，语言謇涩，三十六种风，七十二般气，无不治之。
大黄（五两，酒浸九蒸九晒）　火麻仁（微炒去壳，二两）　郁李仁（去壳泡去皮，二两）　菟丝子（酒炒，二两）　山药（酒蒸，二两）　牛膝（去芦酒浸，二两）　独活（一两）　枳壳（麸炒，一两）　山茱萸（酒蒸去核，二两）　槟榔（二两）　车前子（三两半，炒）
上为末，炼蜜为丸，梧子大，每三五十丸，茶酒任下。百无忌。早晚各一服，觉脏腑微动，以羊肚、肺羹补之。久患肠风便血，服之除根；瘫痪语涩，服之平复；酒后能进一服，宿酒尽消。中年以后之人，若用厚味酒内，多有痰火，且不能戒房，往往致虚火动，动则生风，所谓一水不能胜五火是也。故以此方降火疏风为主，不问年高气弱，稚壮妇女，并皆服之大效。孕妇勿服。
按上方，治中风百病，不问虚实，大小便闭涩者宜之。
●如程饮　治中风口眼喎斜神方。
当归　川芎　白术　白芍　茯苓　陈皮　半夏　枳壳　白芷　桔梗　殭蚕　天麻　防风　荆芥　细辛　黄芩　乌药　甘草
生姜煎服
●参苏饮（方见咳嗽）　治痰积中脘，眩晕，嘈杂，怔忡，哕逆，或痰停关节，手足嚲曳，口眼喎斜，半身不遂，呕吐恶心，头疼发热，状似伤寒。
治口眼喎斜，先用鳝鱼血涂不斜处，须臾，口眼俱正，即用热水洗净，却服五论汤一二十剂即愈。
治中风牵口面喎斜，取新硬石灰一合，以酸醋炒，调如泥。喎斜向右即于左边涂之，向左即于右边涂之，候方正如旧，即须以水洗去，大效。
按上方治中风口眼喎斜之剂。
治中风瘖哑不能言。
大黄（一两）　芒硝（一两）　当归（一两）　甘草（五钱）
上锉一剂，水煎服。泻下后，用四物汤四两，加殭蚕一两，作二服。
一妇人忽然不语半年矣，诸药不应，两尺浮数。先用六味丸料加肉桂，数剂稍愈，再以地黄饮子三十馀剂而痊。男子多有此症，亦用此药治之。
●地黄饮子　治肾虚弱，舌瘖不能言，足废不能行。
熟地黄（自制）　巴戟（去心）　山茱萸（去核）　肉苁蓉（酒浸焙）　石斛）　大附子（泡去皮）　五味子　白茯苓（去皮）　石菖蒲　远志　桂心　麦门冬（去心，各等分）
上锉每一两入薄荷少许，姜枣水煎服。
●清心散　治舌强不能言。
青黛（二钱）　冰片（二分）　硼砂（二钱）　牛黄（三分）　薄荷（三分）
上为末，先以蜜水洗舌上，后以姜汁擦之，将药蜜水调，涂于舌面上，频与之，数日效。
治中风不语，痰迷心窍不能言。
南星（一两）　防风（五钱）
为末，面糊为丸，每五十丸，姜汤送下，立效。
治中风不语，舌不能言。远志、甘草，水泡不去骨，不拘多少，为末，鸡清调敷天突、咽喉、前心三处效。
按上方，治中风不语，瘖哑之剂。
●神仙健步丸　治瘫痪。
黄耆（盐水炒，一两半）　人参（一两）　白术（去芦，二两）　茯神（一两）　当归（一两半）　白芍（盐酒炒，二两）　生地黄（二两）　熟地黄（二两）　枸杞子（一两半）　五味子（五钱）　虎骨（酥炙，二两）　龟板（酥炙，一两半）　牛膝（二两）　杜仲（二两）　黄柏（乳炒，二两）　知母（乳炒，二两）　麦门冬（二两）　远志（甘草制，二两）　石菖蒲（二两）　酸枣仁（炒，一两）　沉香（五钱）　木瓜（一两）　薏苡仁（一两）　羌活（一两）　独活（一两）　防风（一两）　大附子（童便制，五钱）
上为细末，炼蜜为丸，如梧子大，每服百丸，空心盐汤、温酒任下。
●治瘫痪秘方
用牛骨髓一碗，熟的蜜一斤，炼熟二味滤过，入炒面一斤，乾姜炒为末三两，四味搅匀，丸如弹子大，一日服三四丸嚼，酒下。
●洗瘫痪秘方
蛤蚧（一个）　麻黄（四两）　川乌（二两）　草乌（二两）　透骨草（四两）　川椒（四两）　白花蛇（二钱）　防风（四两）　紫花地丁（一升）　大盐（四两）　艾（一把）　槐枝（一条）
用水二桶煎，中大缸半埋在地入水，温时坐上洗，再用水二桶煎渣，候冷时再入热水，或一日或一夜，临出时用水浇顶心数次，再用芥茉稀贴患处，纸绢裹热炕上捶，汗出为度。忌早起，饮食就卧内为妙。
●荣花散　治左瘫右痪。
鳖甲（醋炙，九次）　鹿茸（酥炙）　乳香　没药　荣花树根皮（即夜合花根）
上各为净末三钱，合一处再重罗过，分为二服，五更黄酒下，一服五钱。男子至重者，二服出汗，女人至重止用一服。
●独神丹　治瘫痪。
用淮安陈曲一块，将四面削去各一指厚，止用中心，打碎入砂锅焙去湿气为末，用福建黑砂糖等分，入石臼捣，再用生姜汁熬熟添入内，捣如泥，丸如弹子大，收磁器内，细嚼。病在上者，晚上黄酒送下一丸；病在下者，牛膝煎酒送下一丸；如全身有病，早晚如引下。治瘫痪手足挛蜷或疼痛。
●外应膏　治瘫痪。
川乌一斤为细末，用隔年陈醋入砂锅内，慢火熬如酱色，敷患处。如病一年，一日即痒，如病二年，二日作痒，令人将手拍痒处，以不痒为度。先用升麻、皮硝、生姜煎水洗患处令净，然后敷药，不可见风。
治手足拘挛不伸，用牙皂一个，木香等分，水煎，一服立效。
按上方，治中风左瘫右痪之剂。
治中风一身俱麻，宜用：
乌药　陈皮　乾姜　枳壳　殭蚕　川芎　白芷　麻黄　桔梗　人参　白术　当归　麦门冬　甘草
上锉，水煎服。
●仙灵酒　治偏风手足不遂，皮肤不仁。
淫羊藿一斤，以生绢袋盛于不津器中，用好酒浸之，厚纸重重封固，春夏三日、秋冬五日后开坛，随量饮之，常令醺醺不得大醉，合时勿令鸡犬见之。治一切冷风劳气，补腰膝，强心力；丈夫绝阳不起，女人绝阴无子，老人昏耄健忘，服之最良。
治中风面目、十指俱麻木，乃气虚也。宜用补中益气汤加木香、大附子、羌活、防风、乌药。（方见内伤。）
●神仙粥　治风寒湿痹，麻木不仁。
大川乌头，生研为末，每用白晚米半碗，入药末四钱，慢火炊作稀粥，不可稠，下生姜自然汁二匙，白蜜三匙搅匀，空心温啜之。如是中湿，更入薏苡仁末二钱煮服。此粥大治手足四肢不随及重病不能举，有此症，预服防之。左氏云：风淫末疾，谓四肢为四末也。脾主四肢，风邪客于肝则淫于脾，脾为肝克，故疾在末。穀气风温之药径入脾经，故四肢得安。
按上方，治中风麻木不仁之剂。
治皮肤瘙痒，乌药顺气散加蝉退、薄荷。
治皮肤燥痒。经曰：诸痒为虚，血不荣肌腠，所以痒也。当以滋补药以养阴血，血和肌润，痒自不作。
治身虚痒，四物汤加黄芩，调浮萍末一钱服。
治皮肤风热，遍身生瘾疹。牛蒡子、浮萍等分，以薄荷汤调下二钱，日二服。治风气客于皮肤，瘙痒不已。
●苦参丸　治肺风皮肤瘙痒或生瘾疹疥癣。有人病遍身风热细疹，痒痛不可任者，连胸、颈、脐腹及近隐处皆然，涎痰亦多，夜不得睡。
苦参一斤为末，用皂荚去皮，蔓荆子二斤，以水一斗，浸揉去浓汁，滤去渣，熬成膏和丸，如梧子大，每服三十丸，荆芥、薄荷汤下，惟酒下亦可。
按上方，治诸风皮肤瘙痒之剂。
治中风满身刺痛。
当归　川芎　白芍　怀生地　防风　荆芥　蔓荆子　蝉退　麦门冬
治中风左瘫右痪，遍身筋骨疼痛者。
陈皮（去白，一钱）　半夏（姜炒，一钱）　白茯苓（一钱）　当归（酒洗，一钱）　川芎（八分）　赤芍（一钱）　苍术（泔浸炒，一钱）　白术（一钱二分）　乌药（一钱）　枳壳（一钱）　桔梗（八分，手有病方用）　黄连（酒炒，一钱半）　黄芩（酒炒，一钱）　白芷（九分）　防风（八分）　羌活（一钱）　甘草（五分）　身痛加姜黄（一钱）
上锉生姜五片，水煎服。脚瘫加防己、牛膝、威灵仙。
按上方，治中风瘫痪疼痛者宜之。
●延龄固本丹
滋补之圣药也，治五劳七伤，诸虚百损，颜色衰朽，形体羸瘦，中年阳事不举，精神短少，未至五旬，须发先白并左瘫右痪，步履艰辛，脚膝痠痛，小腹疝气，妇人下元虚冷，久无孕育。
菟丝子（酒洗慢烂捣饼晒乾，四两）　肉苁蓉（酒洗，四两）　甘枸杞子（二两）　人参（二两）　川巴戟（酒浸去心，二两）　怀山药（二两）　白茯苓（去皮，二两）　木香（二钱）　怀牛膝（去芦酒洗，二两）　柏子仁（二两）　辽五味子（二两）　覆盆子（一两半）　川杜仲（去皮酒炒，二两）　地骨皮（一两半）　老川椒（一两）　怀生地黄（酒洗，二两）　山茱萸（酒蒸去核，二两）　车前子（一两半）　麦门冬（水泡去心，二两）　天门冬（水泡去心，二两）　泽泻（去毛，一两）　远志（甘草水泡，去心，一两）　怀熟地黄（酒蒸黑，二两）　石菖蒲（去毛，一两）　虎胫骨（酥炙，二两）
上共为细末，酒糊为丸，如梧子大，每百丸，空心温酒送下。妇人加当归、赤石脂各一两，去麦门冬、木香。
按上方，治中风诸病，收功保后之良剂也。

伤寒（挟内伤论）  ***************************
夫伤寒者，仲景而下著述，纷然未有定论，大率自霜降后至春分前，感寒而即发，从足太阳膀胱经，郁热以次而传阴经，或太阳不传阳明胃、少阳胆，而即传少阴肾；或不由阳经而直入阴经；或二阳三阳同受而为合病；或太阳膀胱，阳明胃先后受而为并病；或太阳膀胱与少阴肾，阳明胃与太阴脾，少阳胆与厥阴肝，阴阳俱受而为两感之类。此皆感而即病，仲景立法所治之伤寒也。其不即病，而寒毒藏于肌肤之间，至春变而为温，夏变而为暑，或将发而复感暴寒，此是不即发之温病也，暑热病也。若本无冬月所受之邪，而春夏自感暴寒之类，此皆后人通谓之四时伤寒也。若只外感而无内伤者，用仲景法。其本因饮食劳倦所伤，然气虚邪袭，每感寒而显表症，此乃所谓挟内伤之伤寒也。但伤寒挟内伤者十居八九。经曰：邪之所凑，其气必虚。补中益气汤从六经所见之症加减用之。
●补中益气汤　治内伤挟外感者，用此汤为主，从六经所见之症加减用之。
黄耆（蜜水炒）　人参　白术（去芦炒）　当归　陈皮　柴胡　升麻　甘草（炙）
上锉一剂，生姜三片，枣一枚，水煎温服。
如见太阳症，头项痛，腰脊强，加羌活、藁本、桂枝；如阳明症，身热目痛，鼻乾不得眠，加葛根，倍升麻；如少阳症，胸胁痛，耳聋，加黄芩、半夏、川芎，倍柴胡；如太阴症，腹满嗌乾，加枳实、厚朴；如少阴症，口燥舌乾而渴，加生甘草、桔梗；如厥阴则烦满囊缩，加川芎；如变症发斑，加葛根、玄参，倍升麻；内伤挟痰，加半夏、竹沥，仍入姜汁传送。

伤寒（要方）  ***************************
脉，伤寒热病宜洪大，忌沉细。
●神授太乙散　治四时感冒时令不正之气，头痛，发热恶寒，咳嗽喘急，口乾作渴，并伤寒夹食，夹气，胸膈满闷，肚腹胀痛，不问阴阳两感，时常发散，皆可服之。
紫苏　陈皮　香附　川芎　白芷　乾葛　羌活　升麻　赤芍　枳壳　甘草
上锉作剂，生姜三片，葱白三根，水煎热服。冬月加麻黄，无汗亦加之；头痛加细辛、石膏、葱白；胸膈膨闷加桔梗；心腹胀满加枳实、半夏；潮热加柴胡、黄芩；咳嗽加桔梗、桑白皮；痰盛加半夏、瓜蒌仁；呕逆加藿香、砂仁；泄泻加白术、茯苓；腹痛加白芍（煨）；冷气痛加玄胡索、吴茱萸；大便秘涩加大黄、芒硝；咽喉痛加桔梗、牛蒡子。
●羌活冲和汤　治春、夏、秋非时感冒，暴寒头痛，发热恶寒，无汗，脊强，脉浮紧。此足太阳膀胱受邪，是表症，宜发散，不与冬时正伤寒同治法。此汤非独治三时暴寒，春可治瘟，夏可治热，秋可治湿，治杂病亦有神也。可代麻黄桂枝汤，大青龙汤，各半汤，乃太阳经神药也。又名神解散。
苍术（米泔浸，一钱）　羌活（二钱）　防风（一钱半）　川芎（一钱）　白芷（一钱）　黄芩（一钱）　生地黄（一钱）　细辛（三分）　甘草（三分）
上锉，生姜三片，枣一枚，葱白一根，水煎。发汗用热服，止汗用温服。
胸中饱闷加枳壳、桔梗，去生地黄；夏月加石膏、知母，作渴亦加之；如服此汤不出汗加苏叶；喘而恶寒身热加杏仁、生地黄；汗后不解宜要服，汗下兼行加大黄；其三时感冒，非时暴寒，亦有头痛，恶寒，身热，脉浮缓，自汗，宜实表，去苍术，加白术；汗不止加黄耆，即加减冲和汤，再不止，以小柴胡汤加桂枝、芍药立止。
●人参败毒散　治伤寒头痛，壮热恶寒及风痰咳嗽，鼻塞声重。心经蕴热，口舌乾燥加黄芩。如诸般疮毒肿痛，去人参，加荆芥、防风、连翘、金银花，名荆防败毒散。
柴胡　桔梗　羌活　川芎　茯苓　枳壳　前胡　独活　人参　甘草　生姜　薄荷　煎服
按上方，治伤寒初起，头痛，发热，身痛，或服前发表药，或有汗或无汗未解，宜服此解表里之热，即愈。
●小柴胡汤　治肝胆症，寒热往来，或日晡发热，或湿热身热，默默不欲食，或怒火口苦，耳聋，咳嗽发热，胁下作痛，甚者转侧不便，两胁痞满，或咳嗽痰喘，或泄泻，或吐酸食苦水，或因怒而患疟、痢等症。
柴胡　黄芩　半夏　人参　甘草　姜　枣
煎服。烦躁加麦门冬、淡竹叶；呕吐加陈皮、竹茹、姜汁；左胁痛加青皮；右胁痛加姜黄；痰多加贝母、瓜蒌；寒热如疟加官桂；口渴饮水加知母、石膏、天花粉；口乾不饮水加人参、麦门冬、五味子；结胸痞满加枳壳、桔梗；发热烦渴，小便不利，大便泄，加四苓散，或因热多者加炒黄连，白芍腹痛倍之；若腹痛，恶寒，去黄芩，加炒白芍、官桂；若血虚发热，至夜尤甚，加当归、川芎、白芍、生地；若口燥舌乾，津液不足，去半夏加天花粉、麦门、五味；若内热甚，错语，心烦不得眠，合黄连解毒汤；内热甚，恶热烦渴，饮水者，去半夏，合白虎汤。
按上方，治伤寒用前发表之药，或有汗、无汗未解，宜服此。治足少阳胆经受症，耳聋，胁痛，寒热，呕而口苦，脉来弦数，属半表半里，宜和解此经。胆无出入有三禁，不可汗、下、利小便也。
●白虎汤　治伤寒，大汗出后表证已解，必烦渴欲饮，及吐或下后七八日邪毒不解，热结在里，表里俱热，时时恶风，大渴，舌上乾燥而烦渴，饮水数升者；三阳合病，腹满身重，口燥，面垢，谵语，发黄，厥逆，自汗，和解两感，解头痛，止自汗，或伤风自汗，桂枝汤症表未解半入于里；中暑自汗，脉虚弱；杂病时疫；烦渴发斑兼小儿痘疱、疮疹、伏热。
石膏（四两）　知母（一两半）　甘草（一两，炙）　粳米（一合）
上每锉五钱，水一锺，煎六分，去渣温服无时候，日进二四服。或咳或呕，加半夏、橘红半两，生姜煎服。
伤寒发汗未解，脉浮者加苍术，名苍术白虎汤。
伤寒或汗或吐下后烦渴，口乾舌燥，脉洪大，加人参半两，名人参白虎汤。
伤寒下后自汗，虚热不已，加苍术、人参。一服通神，汗止身凉，此通仙之妙也。
伤寒汗下之后自汗，虚热不退，不问有汗无汗，加苍术解之。又加人参亦妙。
正伤寒或湿热病，若胸胁之间见红点者，发斑，加人参，名化斑汤。或再加玄参。
此药立夏后，立秋前可服。春时秋后，并亡血虚家并不可服。不恶寒反恶热，大便闭者，亦可服。
按上方，治伤寒发汗后，大渴饮水者宜之。
●六一顺气汤　治伤寒热邪传里，大便坚实，口燥咽乾，怕热谵语，揭衣狂妄，扬手掷足，斑黄阳厥，潮热自汗，胸腹满硬，绕脐疼痛等症，并皆治之。可代大小承气，调胃承气，三乙承气，大柴胡，大陷胸等汤之神药也。
黄芩　柴胡　芍药　枳实　厚朴　大黄　芒硝　甘草
上先将水二锺，滚三沸后入药，煎至八分。临服入铁锈水三匙温服。
如潮热自汗，谵语发渴，扬手掷足，揭衣狂妄，斑黄便实，俱属正阳明腑病，依本方。口燥咽乾，大便实者属少阳，依本方。如下利纯清，心下硬痛而渴者属少阴，依本方。如怕热发渴，谵妄，手足乍冷乍温，大便实者阳厥症属厥阴，依本方。舌卷囊缩者难治，须急下之。若谵语发渴，大便实，绕脐疼痛者，有燥粪，依本方。热病目不明，谓神水已竭，不能照物，病已笃矣，须急下，依本方。如结胸症，心下硬痛，手不可近，燥渴谵语，大便实者，依本方去甘草，加桔梗、甘遂。凡伤寒过经及老弱并血气两虚之人，或妇人产后有下症，或有下后不解，或有表症尚未除而里症又急，不得不下者，以此汤去芒硝下之。
按上方，治伤寒热传于里，谵言妄语，大便闭结者宜之。
●桃仁承气汤　治热邪传里，热蓄膀胱，其人如狂，小水自利，大便黑，小腹满痛，身目黄，谵语燥渴，为蓄血症，脉沉有力，宜此下尽黑物则愈。未服前而血自下者为欲愈，不必服。
桃仁　桂枝　大黄　芒硝　甘草　柴胡　青皮　枳实　芍药　当归　生姜煎服
按上方，治热邪传里，其人如狂，小便利，大便黑，小腹痛，此蓄血症宜之。
●黄连解毒汤　治伤寒大热不止，烦躁，口乾口渴，喘满，阳厥极深，蓄热内甚，及汗、吐、下后寒凉诸药不能退其热者。如腹满呕吐，欲作痢者，加半夏、厚朴、茯苓各二钱，生姜煎服。
黄连　黄芩　黄柏　栀子（炒，各二钱）　加柴胡　连翘（各一钱）
锉剂水煎。
按上方，治伤寒大热不止，反汗、吐、下后诸药不能退其热者宜之。
凡治伤寒，前方治之略而详矣。今又有简易诸方不忍弃之，姑备以便採用。
●行军散　治伤寒。
绿豆　麻黄（各一升）　雄黄（三钱）
共为末，每服一钱，重者二钱，无根水下走，出汗愈。
●烧褌散　治女子病新瘥，与男子交者，名曰阴易。其症则里急胯痛，头重不举，目中生花，或头面烘热，耳中蝉鸣，胸中烦闷，甚者百节解散。用男子旧褌裆著在左腹者，剪取一块烧灰，每日三服，白汤下。男子病则用女人褌裆，如不应，用参附汤。
治伤寒，温疫，头痛发热，身痛无汗。（周少源验。）
生姜　细茶　核桃仁（去壳带皮研烂）　白砂糖（各三钱）
上四味同入砂罐内，水煎温服，被盖出汗。一方无白砂糖，用葱白等分，水煎服。
治伤寒无汗，或日久汗不出者。
甜梨一个，生姜一块，同捣取汁，再入童便一碗，重汤煮热，服之即汗。但有头痛发热或憎寒身痛即表，汗出而已。
治伤寒不得汗出，用樟树白皮捣烂炒热，绢中包烙浑身上下，一时汗即出而愈。
治伤寒多日不出汗，白蜜一小盏，好黄酒一锺，同煎极热服，当时汗出。
治伤寒结胸声哑，白果去壳捣烂，入蜜调和，重汤煮成块，频频服之，茶下。
治伤寒时气热极，狂乱者及发热不退。
鸡子清（一个）　白蜜（一大匙）　芒硝（三钱）
凉水调服。如心下不宁者，北人谓之心慌是也，加珍珠末五分同服。
治伤寒热极发狂，不认亲疏，燥热之极。（长垣成都宪方。）
熊胆一分，研末，净水调服立已。
治伤寒痰厥昏迷，不省人事，先以皂荚燃烟入鼻，有嚏可治，无则不治，肺气上绝也。可治者，随用：
皂荚　半夏　白矾（生）
上为末，共一钱半，入姜汁调服。探吐，痰去即苏。
●姜熨法　治伤寒胸膈不宽，一切寒结，热结，水结，食结，痞结，痰结，支结，大小结，胸痞气结者，俱用。
生姜捣烂如泥，去汁取渣炒热，绢包渐渐揉熨心胸胁下，其满痛豁然自愈。如姜渣冷，再入姜汁，再炒再熨。热结不用炒。
治伤寒因食热物补住，结胸有痰、有热，并咳嗽失音。
黄连解毒汤加苏子、白芥子、枳实、桔梗、杏仁、乌梅、瓜蒌仁、石膏，共十二味。
治伤寒五四日，头痛壮热，胸中烦痛，口渴。
苦参（一两）　黄芩（五钱）　乾生地黄（二两）　水煎服。
治伤寒伏热谵语，温病大热狂言。
白颈蚯蚓，味咸，气寒，无毒，取须盐水洗净，捣烂绞汁，井水调下，立差。小水不通亦捣汁饮。蛊毒卒中，须浸酒吞。
●治伤寒湿䘌方
黄连　生姜（各一两）　艾叶（八两）　苦参（四两）
水煎服。
治热病有䘌，上下食人。猪胆一枚，苦酒一合，同煎二两，满日饮之，虫立死即愈。
●甘露散　治伤寒时气作热发狂，及解五毒，治烦热。
寒水石　石膏　甘草（炙）
为末，新汲水入姜汁调服。
●独参汤　治伤寒汗、下后不解，或投药错误，致患人困重，垂死昏沉，或阴阳二症不明，七日以后皆可服。
好人参一两，锉片，水二锺，煎至一锺半，温服。病人喜冷，以新水沉冷服之，渣再煎服，连进数服，至鼻尖上润汗出，是其应也。此药不拘男妇，伤寒时气疫症，二七、三七不解，不知人事者并治。
治伤寒头痛，发热口乾，屡服发表解肌之药罔效，而日晡发热尤甚，或时日轻重，此阴虚而火动也，宜六味地黄丸。（方见补益。）依本方作汤，加酒炒黄柏、知母服之，立效。

伤风  ***************************
夫伤风，乃四时之失序也。或表风中在经络中，随往流注，以日传变，或咳嗽黏痰，鼻塞声重，憎寒发热，头痛面赤，四肢逆冷，怕寒或无汗恶寒，宜散。有汗恶风，解表而治。受病亦有不同者，且风为天地浩荡之气，四时八风之变，未尝无也。
外感伤风，鼻塞声重，左脉浮缓者是。
●芎芷香苏散
川芎（一钱）　白芷（一钱）　薄荷（八分）　苏叶（八分）　香附（一钱）　陈皮（一钱）　羌活（一钱）　甘草（五分）　加荆芥　防风（各七分。名荆防芎苏散）
上锉一剂，生姜三片，葱白三根，水前热服。有痰加半夏、茯苓；咳加杏仁、桑白皮。
●消风百解散　治四时感冒，头痛发热，咳嗽鼻塞，声重喘急等症。
苍术　荆芥　麻黄　白芷　防风　甘草　生姜
葱白煎，热服。如咳嗽，加乌梅，同升麻葛根汤同服。
●三拗汤　治感冒风邪，寒冷鼻塞，声重，语音不出，咳嗽痰涎，胸膈短气喘急。
甘草（生）　麻黄（不去节）　杏仁（不去皮尖，各二钱）
生姜三片，水煎热服。加荆芥、桔梗，名五拗汤。
●发汗散　治伤风寒。
生绿豆（一两，去皮）　麻黄（八钱，去节）
二味为末。每服，壮者一钱半，次者一钱，无根水调服，出汗。
●追风散　治伤风感冒，头痛发热。
古石灰　绿豆粉　闹阳花（各等分。闹阳花一名落羊花，即黄春蓼花，即羊踯躅花根，名搜山虎，治大风疾）
上为末，每少许吹两鼻一二次愈。
一治伤风寒后馀毒未散，上攻头颈，鼻塞声重，怒气上攻时，常有血从脑上落至口中，或出红痰，此阳道未利作梗，非血症病也。
防风（五分）　川芎（七分）　辛荑（五分）　薄荷（五分）　羌活（三分）　独活（七分）　升麻（六分）　葛根（七分）　白芷（四分）　藁本（四分）　黄芩（酒炒，八分）　甘草（生用，四两）
上锉一剂，生姜一片，水煎，食远温服。清阳道以通利关窍，然后可以养正也。次服：
●人参养荣汤
人参（四两）　白术（六分）　白茯苓（四分）　当归（酒洗，四分）　川芎（四分）　白芍（七分）　熟地黄（六分）　麦门冬（去心，二分）　五味子（六粒）　黄柏（酒炒，三分）　远志（四分）　陈皮（三分）　甘草
上锉一剂，生姜、枣子水煎温服。

中寒（附阴症）  ***************************
寒者，严凝杀厉之气也。人以肾为根本，惟肾则受寒，惟寒则伤肾，肾气一虚，寒邪交作，急痛拘挛，战掉强直，昏迷厥冷，口噤失音，此中寒也。无汗恶寒，头疼面惨，发热拘急，手足微冷，此感寒也。霍乱转筋，洞泄下利，乾呕吐逆，积饮停痰，此寒邪入肠胃也。或为疝瘕，或为脚气痿痹，或为腰膝冷痛，或为虚劳阴痿，或小腹急痛，皆寒邪所为也。惟肾气不充，疏于谨护，非特霜凝冰泫之谓寒，或者炎天暑月，当风取凉，卧地受冷，使寒邪之气自皮肤而达经络，自经络而入腑脏，然后诸病作。乌治法？中寒者，宜温中御寒，如五积散、附子理中汤之类。甚则宜葱熨法，更灸气海一穴，（在脐下一寸五分。关元，在脐下三寸。）各灸五十壮。若其他所感，变症甚多，又当从各症门类而治之。
如寒中太阴者，则中脘疼痛也。宜理中汤，或藿香正气散合理中汤同服；寒甚脉微，手足冷，附子理中汤。
如寒中少阴者，则脐腹疼痛。以五积散加吴茱萸；寒甚脉沉，手足冷，四逆汤加吴茱萸。
如寒中厥阴者，则少腹、小腹至阴疼痛。宜当归四逆汤加吴茱萸；甚者，必倍用附子。
●五积散　治感冒寒邪，头痛身痛，项强拘急，恶寒呕吐，或腹痛。又治伤寒发热，头痛恶风。无问内伤生冷，胸膈胀满，外感风寒，湿气客于经络，腰膝痠痛及妇人难产，经候不调，或血滞不通并治。
当归　川芎　白芍　苍术　厚朴　白茯苓　半夏　白芷　枳壳　桔梗　乾姜　官桂　麻黄　陈皮　甘草
上锉，生姜二片，枣一枚，水煎温服。足浮肿加五加皮、大腹皮；已成风痹加羌活、独活、防风；腰痛加牛膝、杜仲、小茴；手足挛拳加槟榔、木瓜、牛膝；咳嗽加桑白皮、杏仁；遍身疼痛加乳香、没药、细辛；难产加麝香、官桂；四肢湿痹加乌药顺气散。
●四逆汤　治寒中三阴，手足厥冷，小腹疼痛，脉微欲绝。四逆名者，四肢逆冷也。
大附子（生去皮脐）　乾姜　甘草
●当归四逆汤　此厥阴经汤也。治感寒手足厥冷，少腹至阴疼痛，脉细欲绝者。
当归　桂枝　白芍（酒炒）　细辛　甘草（炙）　通草（各二钱）　大枣（三枚）
上锉，水煎服。
●理中汤　治五脏中寒，口禁失音，四肢强直，兼治胃脘停痰，冷气刺痛及治脏毒下寒泄利，腹胀，大便或黄或白，或毒黑或有清穀。
人参　白术（去芦炒）　乾姜（炒）　甘草（炙，各等分）
姜枣煎服。
若为寒气、湿气所干者，加附子一两，名附子理中汤。
若霍乱吐泻，加青皮、陈皮，名治中汤。
若干霍乱，必腹作痛，先以盐汤频服，候吐出即进此药。
若呕吐者，于治中汤中加丁香、半夏，生姜十片。
若泄泻，加橘皮、茯苓，名补中汤。
若溏泄不已，于补中汤内加附子。
若不喜饮食，米穀不化，加砂仁、附子、陈皮、茯苓。
若霍乱吐下，心腹作痛，手足厥冷，去白术，加附子，名四顺汤。
若伤寒结胸，先以枳桔汤。再不愈及诸吐利后，胸痞欲绝，心膈高起。
若急痛手不可近者，加枳实、茯苓、名枳实理中汤。
若渴者，再加枳实理中汤加天花粉。渴欲饮水，加白术。
若霍乱转筋，理中汤加火煅石膏。
若脐上筑者，肾气动也，去白术，加桂。肾恶燥，去白术恐作奔豚，故加官桂。若悸多者，加茯苓；若苦寒加乾姜；腹痛去白术，加附子；饮酒过多及啖炙煿热食，发为鼻衄加川芎；伤胃吐血，以此药能理中脘，分利阴阳，安定血脉，只用本方。中附子毒者，亦用本方或止甘草、乾姜等分煎服，仍以黑豆煎汤解之。
阴毒伤寒脉必沉伏，宜以桂枝、甘草、乾姜、附子辛甘之剂，仍灸关元、气海，令阳气复回。若服前药加之灼艾，脉转沉伏者死。
●正阳散　治阴毒伤寒，面青心硬，四肢冷。
姜、附、甘草、麝香、皂荚，引入厥阴经也，水煎热服。
●秘方　治男子阴症伤寒因女色者，唇黑，甲青，四肢冷，阴缩入腹，腹痛不可忍者。
大附子（一枚，要一两重者，面包火煨去皮脐，二钱）　人参（二钱）　乾姜（炮，一钱半）
水煎热服。
●藿香正气散　（方见霍乱）
治阴症，硫黄化开倾入井水内，取出为末，饭为丸，如梧子大，每服一钱，温酒送下。
治阴症腹痛阴缩，用朝脑二钱，滚酒和服。（傅明岐传。）
●黑豆酒　治阴症。
黑豆不拘多少，锅内炒熟，乘热以好酒淬之，就令碗盖勿令泄气，候温饮酒大效。
治阴毒伤，手足逆冷，脉息沉细，头痛腰重，兼治阴毒咳逆等症。
川乌头　乾姜（各等分）
为粗散，炒令转色，放冷，再捣为细末。每一钱，水一盏，盐一撮，煎取半盏，温服。
●回阳散　治阴症腹痛身冷。
硫黄（四分）　胡椒（六分）
为末，每三分，烧酒调服。
治阴症，用鱼鳔一根，烧存性，胡椒四十九个，为末，黄酒调下。
按上方，皆治中寒阴症，宜对症选用。
●固阳膏　治因女色成阴症。
白矾（生，三钱）　黄丹（二钱）　乾姜（五钱）　母丁香（十个）　胡椒（十五个）
上为末，用醋和得所，以男左女右手握药搽脐上，被盖出汗即愈。
●熨法　治三阴中寒，一切虚冷，厥逆呕哕，阴盛阳虚及阴毒伤寒，四肢厥冷，脐腹痛，咽喉痛，呕吐下利，身背强，自汗，脉沉细，唇青面黑，诸虚寒等症。
葱（细切）　麦麸（各三升）　盐（二升）
同水和匀分作二次炒，令极热用重绢包之，乘热熨脐上，冷更易一包，其葱包既冷，再用水拌湿炒焦，依前用之，至糜烂不用，别取葱、麸日夜不住熨之。如大小便不通，用此亦可以行其势。
治阴症，将砖烧红，喷醋在上，衣包入被中熏之，或烧热瓦喷醋，纸包熨胸背四肢。已上皆取汗之法也。
治阴症，小便缩入腹内，用极肥母鸡一只，用利刀将脊上急急劈破，用手扯开，连毛带屎合于病人腹脐上，令女人脚踹鸡上，须臾热透，小便自出。
治冷阴如神。一钱白矾八分丹，二分胡椒细细研，焰硝一分共四味，酽醋调和手内摊，男左女右合阴处，浑身是汗湿衣衫，此方用者如神效，不义之人不可传。
治急冷阴外治法。
乾姜（一两）　牡蛎（一两）
为细末，以热酒调稠搽手上，男子用双手揉外肾，擦热仍按外肾，汗出即已。女人以男子手擦药急按两乳，仍揉擦热，汗出则愈。
治阴症极效方。
芥菜子（七钱）　乾姜（三钱，为末）
水调作一饼贴脐上，手帕缚住，上放盐，以熨斗熨之数次，汗出为度。又将病人小便扳阴茎往上，尽灸阴头处，用艾灸七壮神效。
灸阴毒腹痛，脉欲绝者，先以男左女右手足中指头尽处各灸三壮，又灸脐上一寸五分，名气海穴，三寸名关元穴，各灸七壮极效。
治紧阴症。
胡椒　乾姜（各二钱）
为细末，唾津调涂自己手心，绵纸盖按阴户上，侧卧效。
紧阴及大小便不通。
小芥子（半碗，为末）　黄丹（一撮）
腊醋烧滚调糊摊脐上，纸盖住，如火热不妨，以一炷香为度，将药去了，青布沾水淳之，如忍的不用水。
按上方，治阴症外治之法，宜对症选用。

瘟疫  ***************************
瘟病发热，忌脉反小。
夫瘟病者，众人病一般，乃天行时疫也。治有三法：宜补，宜散，宜降。然瘟疫者有三因，治法当推岁运，惟冬阴之病，非其时而有其气者，冬气当闭藏而返泄于外，非其时矣。其脉左寸浮大，于右寸浮缓，而按之无力，宜补带表可也。
凡入病家，须避其邪气不使染著为上之，亦医人之惠，不可不知。
以雄黄末涂鼻内，或以麻油涂鼻孔中，后入病家则不相传染，既出以纸捻探鼻深入，令嚏之为佳。常以鸡鸣时心中念四海神名三七遍，鬼祟皆除。东海神阿明，南海神祝融，西海神巨乘，北海神禹强。每入病人室，存心念三遍，口勿诵。
治四时瘟疫，头疼发热，众人病一般者。
黑沙糖一盏，入真生姜汁二盏，化开服之。当时憎寒壮热，汗出立已。
治感瘟疫发肿。
黑豆（二合，炒令香熟）　甘草
上水煎，时时呷之。
治瘟疫百病，皆是大热之症，不可妄用热药。
天灵盖数年白者，用雄黄为末，醋调搽上，内外抹之，凉干。每用童便或解毒汤大凉药，将天灵盖磨浓服之立效。
按上单方，治瘟疫皆效。
●加减败毒散（主方）　治天行瘟疫，头面肿盛，咽喉不利，舌乾口燥，憎寒壮热，时气流传。
防风　荆芥　羌活　独活　柴胡　前胡　升麻　乾葛　赤芍　川芎　白芷　薄荷　牛蒡子　甘草
姜葱煎，出汗。
按上方，治瘟疫发表败毒之剂。
●牛蒡芩连汤　治瘟疫肿项面，土名大头瘟，又名猪头风，病从耳根下起。兼治哑瘴。
黄连（姜汁炒，二钱半）　黄芩（酒洗，二钱半）　桔梗（一钱半）　甘草（一钱）　连翘（一钱）　牛蒡子（炒，一钱）　玄参（一钱）　大黄（酒蒸，一钱）　羌活（五分）　荆芥（五分）　防风（五分）　石膏（一钱半）
锉一剂，姜煎。食后频频温服，时时呷之，每一剂作二十馀次服，常令在上，毋令饮食在后也。
●二圣救苦丸　治天行瘟疫、伤寒，头面颈项肿大，一切大热之症。
大黄（酒蒸，四分）　牙皂（二两）
共为末，稀糊为丸，绿豆大，每五七十丸，冷绿豆汤下，大汗为效。
治时行肿项，大头病，蛤蟆瘟。（内府仙方。）
大黄（四两）　殭蚕（二两）　加蝉退（六钱半）　姜黄（二钱半）
上为细末，姜汁打糊为丸，每重一钱，大人服一丸，小儿服半丸，蜜水调下。
●五仙丹　（司寇黄苍岳传。）治时行瘟疫，头项肿痛一切等症。
大黄五两，锉碎，用巴豆二十四粒，槌去油，用童便一锺，酒、醋各一锺，盐五钱，入巴豆霜在内搅匀，入大黄内拌匀，久蒸如墨，晒乾。苦参五两另为末，和匀，童便、酒、醋、盐水为丸，如梧子大。每服五六十丸，白汤下。
按上方，治瘟疫发表攻里败毒之剂。
●发汗散　治四时寒疫。
苍术（四两）　麻黄（去节，二两）　甘草（炙，二两）　牙皂（四两）
上为末，每服三钱，水一盏，煎一二沸，不拘时和渣温服。
按上方，治四时寒疫流行，可合以救济贫民。
治时疫热病，狂言心躁，结胸垂死。（徐达齐。）
苦参五钱，锉散，水煎温服，连进二三服，有汗无汗皆瘥。一以酒煎服亦可。
●辟秽丹
乳香　苍术　细辛　甘松　川芎　降真香
上为末，烈火焚之辟邪。

瘴气  ***************************
天下以东南地暖而西北地寒，咸谓东南有瘴气。愚谓士大夫游宦四方，谓水土不服则可，若两广山峻树茂，水恶地湿，沤热甲于天下，所以有瘴病时作仕宦初到及商贾住此方，多为湿热所苦，宜常预服理脾却瘴汤。游宦四方，水土不服，常用此方，任两广尤宜多服。
苍术（米泔浸盐水炒，八分）　白术（去油芦炒，一钱）　白茯神（去皮炒，一钱）　陈皮（一钱）　半夏（姜汁炒，一钱）　黄连（姜汁炒，一钱）　山栀仁（炒，一钱）　前胡（七分）　神麴（炒，八分）　山楂肉（去核，一钱）　甘草（五分）
上锉一剂，生姜三片，水煎温服。不拘时一日一服，或间日一服，可免瘴病，何也？苍、白术去湿，二陈化痰，芩、连清热化毒，楂、曲消食理脾，百病自去矣。更戒酒色，慎起居为宜。
●养正祛邪丸　预制此丸，途中可服。
白术（去油芦炒，二两）　苍术（米泔水浸炒，一两）　枳实（麸炒，一两）　橘红（一两）　山楂（去核，一两）　神麴（炒，一两）　黄连（姜汁炒，七钱）　黄芩（酒炒，七钱）　山栀仁（炒，五钱）
上为细末，淡姜汤煮米糊为丸；每百丸，白汤下。
以上二方乃辟瘴之剂，可服于未病之先。若既病之后，宜以后方并前瘟疫方对症选用。
●不换金正气散　治四时伤寒，瘟疫时气及山岚瘴气，寒热往来，霍乱吐泻，下痢赤白，疟疾寒热，或出远方不伏水土，并治之。
苍术（米泔浸炒）　陈皮　厚朴（去皮姜炒）　藿香　半夏（姜炒）　甘草
上锉，姜、枣煎服。头痛加川芎、白芷；感寒腹痛加乾姜、官桂；潮热加柴胡、黄芩；呕逆加丁香、砂仁；口燥心烦加柴胡、乾葛；气块加三稜、枳实、槟榔、小茴；冷泻不止加木香、诃子、肉豆蔻；热极大便不通加大黄、芒硝；疟疾加常山、槟榔、草果；腹胀加香附、枳壳、白豆蔻；痢疾加黄连、枳壳，去甘草；胸胁胀满加枳实、砂仁、莪术；咳嗽加桔梗、杏仁、五味子；两足浮肿加木瓜、大腹皮、五加皮；喘急加麻黄、苏子、桑白皮；湿加白术、茯苓，名除湿汤；身体疼痛加麻黄、桂枝、赤芍；湿症声哑加石菖蒲；寒症声哑加桂。
●加味柴胡汤　治挟岚瘴、溪源蒸毒之气，其状血乘上焦，病欲来时令人迷茫，甚则发躁狂妄，亦有哑不能言者，皆由败血瘀心，涎毒聚于脾经所致。
柴胡　黄芩　半夏　人参　枳壳　大黄　甘草
上锉，姜、枣煎，空心服。哑瘴食后服。

蛊毒  ***************************
丹溪曰：蛊之为毒，中土少见之。有百馀相传，多是闽、广深山之人，端午之日，以蜈蚣、蛇、蟆三物同器贮之，听其相互食啖，候一物独存者则为之蛊。欲害其人，密取其毒于酒食中啖之。若中其毒者，令人心腹绞痛如虫咬，吐下血皆是烂肉，若不即治，食人五脏即死。然以毒中人有缓有急，急者数日便死，缓者待以岁月气力羸，则食尽五脏而后死。死则其毒流注旁人亦成蛊症。大抵试蛊之法，令人咳嗽，水中沉者是，浮者非也。又令嚼生黄豆不觉腥者，蛊；豆皮脱烂者，蛊；噙白矾味甘不涩者，蛊。凡中蛊毒，不论年月远近，煮鸡卵去壳，以小银钗一只插其中，并含入口，饮倾，取视钗、卵俱黑者，是。凡闽、广深山之人，以蛊行毒于人者，以败鼓皮烧灰，米饮服方寸匕，须臾，自呼蛊家姓名，令呼唤将去，其病自愈。
●千金锭子　解蛊毒兼治瘴气百病，百般疮毒，皆能奏效。
文蛤（去内虫，三两）　山慈姑（二两）　红芽　大戟（一两五钱）　朱砂（二钱）　雄黄（二钱）　麝香（二钱，另研）　续随子（即千金子，压去油，一两，另研）
上为末，用糯米粥为丸，捣千下，印成锭子四十个，端午日含为妙，每服半锭，凉水磨服，及搽患疮上。治一切药毒、蛊毒、瘴气、疟疾及自缢、溺死、惊死未经宿，心头温者，磨水灌入即苏。中风百病，热酒服。小儿，蜜水磨服。
辟蛊，用荸荠果，俗名地慄，须用江南所产大者，切晒为末，常随身每以白汤调二钱匕。传闻，下蛊之家知有此物，便不敢使其术矣。
治瘴毒，用犀角尖、羚羊角，水磨浓服之。
解蛊毒咒：
凡入蛊毒人家，才入，先默唸咒三遍或七遍。
父为䮝䴥虫，母为罗蛇女，眷属七千人，吾尽识得汝。
上入门，默通蛊毒万福之一服，从左手宜上，数屋椽一遍，却低头，如有茶、酒、食物来，即左手潜入衣服，曳取阴毛堇于盘内，私归就主，如前默唸咒三遍。如有药盘，上自有虫物出来，却得黏毛以击之，方知本主自中。
凡入有毒之乡，饮食内先以犀角搅试，有毒即白沫起，无沫即无毒也。

伤暑  ***************************
洁古曰：静而得之为中暑；动而得之为中热。中暑者，阴症；中热者，阳症。伤暑与伤寒俱有热，若误作伤寒治之则不可。盖寒伤形，热伤气，伤寒则外恶寒而脉浮紧，伤暑则不恶寒而脉虚，此为异耳。经云：脉盛身寒得之伤寒，脉虚身热得之伤暑。治宜小柴胡汤，渴加知母、石膏，或人参白虎汤；天久淫雨，湿令大行，苍术白虎汤。若元气素弱而伤之重者，清暑益气汤治之。脉虚身热得之伤暑。
清暑益气汤（主方）　治长夏湿热蒸人，人感之四肢困倦，精神短少，懒于动作，胸满气促，肢节疼痛或气高而喘，身热而烦，心下膨闷，小便赤而数，大便溏而频，或痢或渴，不思饮食，自汗身重。
黄耆（蜜炒）　苍术（泔浸）　升麻（各一钱）　人参　白术（去油芦炒）　神麴（炒）　陈皮　葛根　泽泻（各五分）　当归　麦门冬（去心）　黄柏（酒炒）　青皮　炙甘草（各三分）　五味子（九个）
作一剂，水煎服。
按上方，治暑伤元气，以致诸病四肢困倦者宜之。
●香茹散　治伏暑引饮，口燥咽乾，或吐或泻，加黄连名黄连香茹散。
川厚朴（去皮姜炒）　白扁豆（微炒）　香茹
锉一剂，水煎服。若卒中，昏冒倒仆，角弓反张，不省人事，手足或发抽搐，此为暑风，不可作风治之，当以黄连香茹散加羌活服之，自然愈矣。
●春泽汤　治伏暑发热，烦渴引饮，小便不利，兼治伤寒阴阳不分，疑似之间，最宜服之。
猪苓（二两）　泽泻（三钱）　白术（二钱）　茯苓（二钱）　肉桂（一钱）　人参（一钱）　柴胡（一钱）　麦门冬（一钱半）
上锉每服七钱，灯心二十根，煎服。渴甚，去桂加五味子、黄连各二钱。此方去人参、柴胡、麦门冬，即五苓散。
●小柴胡汤（方见伤寒）　治伏暑发热，汗、渴。暑入心包不语，加茯苓。
●益元散　治中暑身热，小便不利。此药性凉，除胃脘积热，解一切热病。
白滑石（水飞，六两）　大粉草（微炒，一两）
共为末，每服二三钱，加蜜少许，热汤、冷水任下。如欲发汗，以葱白豆豉汤调下。
上为末，用生蜜捣为丸，弹子大，每服一丸，凉水研化服尤妙。
按上方，治中暑诸病，宜对症选用。
发热恶寒，身重疼痛，小便涩，洒然毛耸，手足逆冷，小有劳身即热，口开，前板齿燥，脉弦细虚迟，表里中暍也。用补中益气汤加香茹、扁豆；有热加黄芩。方见内伤。
注夏属阴虚，元气不足。夏末秋初，头痛脚软，食少作倦，作热，脉弦而大，宜补中益气汤去柴、升，加炒柏。如挟痰加南星、半夏，以陈皮佐之，或生脉散。盖补天真气，气之不足尔。
●生脉散　生津止渴，养元气，壮气力。
人参　麦门冬（去心）　辽五味子（各等分）
上锉水煎，夏月时时代熟水饮之。孙真人曰：夏月必服五味子以补五脏气。东垣曰：夏月服生脉散加黄耆、甘草，令人气力涌出。泄泻加白术微炒。
●千里水葫芦　暑天，长途含化一丸，津液顷生，寒香满腹。
枇杷叶　腊梅花　百药煎　乌梅肉　乾葛　甘草（俱一两，各为末）　黄蜡（五两）
上先溶蜡开，投蜜一两，和药末捣千下，丸如鸡头实大，每一丸含化。
●征途望梅丸　祛暑热，解烦渴。
川百药煎（三两）　人参（二钱）　麦门冬（去心）　乌梅肉　白梅肉　乾葛　甘草（各五钱）
上为细末，面糊丸，如鸡头实大，每服一丸含化。夏月出行，一丸可度一日。
凡人夏月冲斥道途，或于田野中务农作劳，或肥白气虚之人，不能抵当暑热，忽然昏闷晕仆，其气将绝，如在日中即当移病者于阴处，徐徐以温汤水灌之，如未醒，急灸气海穴以复其元气，醒后以大剂滋补之药补之，切不可灌凉水，即死。
●小柴胡汤　人参白虎汤　苍术白虎汤　（俱见伤寒）

湿症  ***************************
湿有自外入者，有自内得者。阴雨湿地，皆从外入，治宜汗散，久则疏通，渗泄之。食生冷、湿面、潼酪，或饮酒，其症肿满，皆自内而出也，宜实中，淡味渗泄利小便。其脉沉而细，其自下起。以重腿、脚气者，亦当汗散。
●渗湿汤　治坐卧湿地或为雨露所袭，身重脚弱，关节疼痛，发热恶寒，或多汗恶风，或小便不利，大便溏泻。
人参（一钱）　白术（去油芦炒，三钱）　白茯苓（五分）　白芍（酒炒，一钱）　乾姜（炮，一钱）　桂枝（五分）　大附子（炮去皮，三分）　炙甘草（五分）
姜、枣煎服。
●除湿羌活汤　治风湿相搏，一身尽痛。
苍术（米泔水浸炒）　藁本（各一钱）　羌活（七分）　防风　升麻　柴胡（各五分）
上锉一剂，水煎温服。
●五积散（方见中寒）　治寒湿客于经络，腰脚痠痛，浑身麻木。
●四制柏术丸　滋阴降火，开胃进食，尽除周身之湿。
川黄柏（去皮，四斤。锉成片，酥炙十三次一斤；乳汁浸十三次一斤；童便浸十三次一斤；用米泔浸十三次一斤）　无油苍术（成片，米泔浸切一斤，用川芎、椒炒四两，破故纸炒四两，五味子炒四两，川芎炒四两）
上去四味同炒之药，只用苍术、黄柏为末，炼蜜为丸，如梧子大，每服三十丸，早酒下，午茶下，晚白汤下。
●薏苡仁粥　薏苡仁和米煮粥常食之，去湿极效，功胜诸药。
●经验白术酒　治中湿，遍身疼痛不能转侧，及皮肉痛，难堪者。白术去芦，一两，细切一服，无灰老酒一盏半，煎至一盏，温服。

积热  ***************************
积热者，热毒蕴积于内也。人有体气素实，一时感触热毒之气或郁积于脏腑之间，令人口苦咽乾，涎唾稠黏，眼涩多泪，口舌生疮，大小便秘结；又有阴盛血衰，三焦已燥，服饵酒炙之物，并丹石之药，愈助其热，结滞于内亦服。令人变生诸热，须详脉症。若结于心隔者，清之、散之；结于脏腑者，荡之，涤之。量体气虚实、轻重，用药治之。
●黄连解毒汤　治诸般积热实火，大效。（见伤寒。）
●钱半散　治一切诸热红痢，里急后重；脏毒下血，粪前粪后；酒毒膈热，肚痛赤眼，四肢烦热及诸热、结核、疮毒。
黄芩（二两）　连翘（一两）　栀子（二两）　芒硝（一两）　薄荷叶（三两）　黄连（二两，一半生，一半酒炒）　大黄（三两，半生，半酒炒）　粉草
上为细末，每服一钱半，食后茶调下。
●三黄丸　治男女三焦积热。上焦有热攻冲，眼目赤肿，头项肿痛，口舌生疮；中焦有热，心膈烦躁，不烦美饮食；下焦有热，小便赤涩，大便闭结。五脏俱热，即生痈疖疮痍，及治五般痔疾，粪门肿痛或下鲜血。
黄连　黄芩　大黄（各二两）
上为细末，炼蜜为丸，如梧子大，每三十丸，熟水下。如脏腑壅实，倍加丸数。小儿积热亦宜服之。
●黄金丸　治积热，积痰，并三焦五脏有馀之热，挟热下痢，食痞膈闷，咽痛，眼目赤肿，中暑、中热烦躁等症及发肿毒，皆治。
大黄（火煨）　郁金　牙皂（去筋膜，各等分）
上为细末，炼蜜为丸，梧子大，每服三五十丸，量病轻重加减，白汤下。大便少，去一二次即止，不伤元气。
●碧雪膏　一切积热，口舌生疮，心烦喉闭并治。
芒硝　朴硝　硝石　马牙硝　石膏　寒水石　青黛（各等分）　甘草（煎汤，二升）
上将甘草汤入诸药再煎，用大柳棍不住手搅，令硝溶入青黛等项，沙盆内候冷，结凝成霜，研为末，每用少许，含化咽津下。一方加硼砂。
●秘传玄明粉方　治上焦邪热，咽喉肿痛，牙痛；伤寒误补，大潮大热，声哑不出，胸膈作痛，鼻衄吐血；痰火壅盛，癫狂谵语，实热之症。
黄连解毒汤加连翘、石膏、泽泻、大黄、枳壳、薄荷、赤苓、玄参、赤芍、牡丹皮、桔梗、防风、荆芥各等分。
上大合六剂，水八碗煎七碗，去渣入皮硝一斤，先澄过，入药锅内煎至干，将干时须慢火划起，入新砂锅内，用新灯盏一个盖住，入水在盏内，顶火煅乾水，三盏为度，取出放地上出火毒，研末，入甘草五分，每二钱，茶清下。
●人中黄散　治瘢疮痘疹，疔肿痈疽，诸般恶毒及中砒毒、菌毒，伤寒发狂言并治。
五月初四日，预选甘草不拘多少，为细末，却用大竹一段，两头留节，钻一头作小孔，入甘草末在内，其孔用木塞勿令泄气，至端午日置粪缸中，以砖坠竹至底，四十九日取出，长流水洗净，候乾燥再研细收贮磁器内。如遇痘疹见苗，每服一钱，淡砂糖调服，及诸般恶毒并用砂糖调服，大能解毒，效不可言。
●牛黄丸　治风热，积热，风壅。疏积消食，化气导血，大解壅滞。
大黄（四两）　黑牵牛（四两半，生姜炒）
为末，炼蜜为丸，如梧子大，每十丸，茶下。如要微动，加十五丸。

痼冷  ***************************
痼冷者，肾痼久而冷者也。痼，久也。冷者，寒之甚也。人之脏腑禀受不同，亦或将理失宜，遂致偏胜，故方中痼冷积热之说，痼冷者，中寒也。其病多由真阳虚弱，胃气不实，复啖生冷、冰雪、水酪诸寒之物，或坐卧阴寒久湿之处，日渐侵脱阳气，以致脏腑久痼而冷。其为病也，或手足厥冷，或腹中久痛，溏泄无度，或腰腿重痛，如坐水中，或阴痿不举，寒精自出，或久呕吐，不进饮食，或自汗战慄，或大脐洞泄，或小便频数，此皆痼冷之为病也。治之当宜温补肾元，健养脾胃，祛寒邪，固真气，使阳气得复，阴阳和平，则无偏胜之患，而痰斯愈矣。
●十补汤　治诸虚百损，一身痼冷。
人参　白术（去芦炒）　白茯苓（去皮）　黄耆（蜜炙）　肉桂　当归（酒洗）　川芎　熟地黄　甘草（炙）　白芍（酒炒）　大附子（面裹火煨）　生姜
枣煎服。
●三建汤　治真气不足，元阳久虚，寒邪攻冲，肢节烦疼，腰背痠困，自汗厥冷，大便滑泄，小便白浊及中风痰潮，不省人事，伤寒阴症厥逆，脉微，皆可服之。
乌头　大附子　天雄（已上俱炮去皮脐，各三钱）
上作一服，生姜十片，水煎热服。
●附子理中丸　治脾胃冷弱，心腹疼痛，呕吐泄利，霍乱转筋，体冷微汗，手足厥寒，心下逆满，腹中雷鸣，呕哕不止，饮食不进，一切沉寒痼冷，并皆治之。
大附子（炮去皮脐）　人参　乾姜（炮）　白术　甘草（炙，各等分）
上锉剂，水煎温服。或为末，炼蜜为丸，如梧子大，每服四五十丸，空心姜汤送下。
●八味丸（方见补益）　治下元冷惫，腰膝痠痛，体重，虚劳内伤，消渴，痼冷等症。


卷二·坎集  ——————————————————————————————————————————————————————————————————————————————————————————

内伤  ***************************
〔内伤辨〕
内伤病，必气高而喘，身热而烦，短气上逆，鼻息不调，怠惰嗜卧，四肢困倦不收，无气言动，扪摸肌肤必大热，躁热闷乱，心烦不宁，或表虚恶风是也。
东垣内外伤辨：人迎脉大于气口为外伤，气口脉大于人迎为内伤。外伤则寒热齐作而无间，内伤则寒热间作而不齐。外伤恶寒虽近烈火不除，内伤恶寒得就温暖即解。外伤恶风乃不禁一切风寒，内伤恶风惟恶些小贼风。外伤症显在鼻，故鼻气不利而拥盛有力；内伤者症显在口，故口不知味而腹中不和，外伤者无此。外伤则邪气有馀，发言壮厉，宜先轻而后重；内伤则元气不足，出言懒怯，且先重而后轻。外伤手背热而手心不热，内伤则手心热而手背不热。若显内证多者，则是内伤重而外感轻，宜以补养为先；若显外证多者，则是外感重而内伤轻，宜以发散为急。
大抵内伤之理，伤之微者，但减食一二口，所伤之物自得消化，此良法也；若伤之重者，以药内消之；伤之太重者，以药除下之。
饮食所伤，重则拊去食积，以和脾胃；轻则消导，以温养之。若劳倦伤，诚不足也。欲退二家热，必以参、术、耆、草为君，以柴、升、地骨、麦门、枳、梗、白芍、芩、连、柏辈为治。验人强弱，随时寒暑，对症加入，以求必愈。
〔内伤论〕
夫脾胃虚者，因饮食劳倦，心火亢甚而乘其土位，其次肺气受邪，须用黄耆最多，人参、甘草次之。脾胃一虚，肺气先绝，故用黄耆益皮毛而闭腠理，不令自汗；上喘气短，损真元气，人参以补之。心火乘脾，炙甘草用甘温以泻火热而补脾胃中元气。若脾胃急痛并大虚，腹中急缩者，宜多用之。《经》云：急者，缓之。白术苦、甘、温，除胃中热，利腰脐血。胃中清气在下，必加升麻、柴胡以引之，引黄耆、甘草甘温之气味上升，能补胃气之散解而实其表也，又缓带脉之缩急；二味苦平之薄者，阴中之阳，引清气上升也。气乱于胸中为清浊相干，用去白陈皮以理之，又能助阳气上升，以散滞气，助诸甘辛为用也。嗌乾者加乾葛。脾胃气虚不能升浮，为阴火伤其生发之气，荣血大亏，荣气不营，阴火炽盛，是血中伏火日渐煎熬，血气日减。心包与心主血，血减则心少养，致使心乱而烦，病名曰悦。悦者，心惑而烦闷不安也，故加辛甘微温之剂生阳气，阳生则阴长。或曰：甘温何能生血？曰：仲景之法，血虚以人参补之，阳旺则能生阴血。更以当归和之，少加黄柏以救肾水，能泻阴中之伏火。如热犹不止，少加生地黄补肾水，水旺而心火自降。如气浮心乱，以朱砂安神丸镇固之，则愈。（方见惊悸。）
●补中益气汤（主方）　治中气不足，饮食劳倦，清气下陷，以致脾胃虚弱，发热头痛，四肢倦怠，心烦，肌瘦，日渐羸弱。此药能升元气，退虚热，补脾胃，生气血。
嫩黄耆（蜜水炒）　人参　白术（去油芦微炒）　当归身（酒洗）　陈皮　柴胡　升麻　甘草（炙）
上锉，生姜、枣子，水煎温服。
《内经》曰：胃为水穀之海。又云：肠胃为之无物不包，无物不入，寒热温凉皆有之，其为病也不一，故随时症，补中益气汤中权立四时。加减法于后。
以手扪之而肌表热者，表热也。只服主方一二服，得微汗则已。非正发汗，乃阴阳气和，自然汗出也。
若更烦乱，如腹中或周身有刺痛，皆血涩不足，加当归一钱。
如精神短少，加人参五分，五味子二十个。
头痛，加蔓荆子三分，痛甚，加川芎五分；顶痛、脑痛，加藁本五分，细辛三分。诸头痛并用此四味足矣。
头痛有痰，沉重懒倦者，乃太阴痰厥头痛，加半夏五分，生姜三分。
耳鸣目黄，颊颏肿，颈、肩、臑、肘、臂外后廉痛，面赤，脉洪大者，以羌活一钱，防风、藁本各七分，甘草五分通其经血，加黄芩、黄连各三分消其肿；人参五分，黄耆七分，益元气而泻火邪，另作一服与之。
嗌痛颏肿，脉洪大，面赤者，加黄芩、甘草各三分，桔梗七分。
口乾、嗌乾者，加葛根五分，升引胃气上行以润之。
如夏月咳嗽者，加五味子二十五个，麦门冬去心，五分。
如冬月咳嗽，加不去根节麻黄五分，如秋凉亦如。
如春月天温，只加佛耳草、款冬花各五分。
若久病痰嗽，肺中伏火，去人参以防痰嗽增益耳。
食不下，乃胸中、胃上有寒，或气涩滞，加青皮、木香各三分，陈皮五分，此三味为定法。
如冬月，加益智仁、草豆蔻仁各五分。
如夏月，加少黄芩、黄连，更加槟榔、草豆蔻、砂仁、白豆蔻各五分。
春初犹寒，少加辛热之剂，以春气之不足为风之始，益智仁、草豆蔻可也。
如心下痞、奢闷者，加芍药、黄连各一钱。
如痞，腹胀，加枳实、木香、砂仁各三分，厚朴七分。如寒，少加乾姜或中桂。
心下痞，觉中寒，加附子、黄连各一钱。不能食而心下痞，加生姜、陈皮各一钱；能食而心下痞，加黄连五分，枳实三分。脉缓，有痰而痞，加半夏、黄连各一钱；脉弦，四肢满，便难而心下痞，加黄连五分，柴胡七分，甘草三分。
腹中痛者，加白芍五分，甘草三分。如恶寒觉冷痛，加中桂五分。
如夏月腹中痛，不恶寒、不恶热者，加黄芩、甘草各五分，芍药一钱，以治时热也。
如腹痛在寒凉时，加半夏、益智仁、草豆蔻之类。
如腹中痛，恶寒而脉弦者，是木来剋土也，小建中汤主之，盖芍药味酸，于土中泻火为君；如脉沉细，腹中痛，是水来侮土，以理中汤主之，乾姜辛热，于土中泻水以为主也；如脉缓，体重节痛，腹胀自利，水穀不化，是湿胜，以平胃散主之，苍术苦辛温，泻湿为主也。
胁下痛或胁下满急，俱加柴胡五分，甘草三分。
脐下痛，加熟地黄五分，如不已者，乃大寒也，加桂。
治虚劳发热，去升麻，加半夏、茯苓、黄芩、地骨皮、五味子。嗽不止，加百合、款冬花。
阴虚火动，加黄柏、知母。
治饮酒人元气虚弱，无力，饮食减少，面红如妆，加半夏、乾葛、白芍、神麴、麦芽、枳壳。
小便闭，加麦门冬。大便闭，加桃仁、红花、火麻仁。
治元气虚弱，腰痛，加黄柏、知母、牛膝、白芍。
夫人劳倦则损气，气衰则火旺，火旺则乘其脾土，故倦怠而热，此元气伤也，益气汤主之。
●升阳顺气汤　治因饮食不节，劳役所伤，腹胁满闷，短气，遇春则口淡无味，遇夏虽热，犹有恶寒，饥则常如饱，不喜食冷物。
黄耆（蜜水炒，二两）　半夏（汤泡，三分）　草豆蔻（二钱）　甘草（炙，五分）　神麴（炒，一分半）　升麻　柴胡　当归身　陈皮（各一钱）　黄柏（酒炒，五分）　人参（三分）
生姜三片，水煎服。
按上方，脾胃不足之证，须用柴胡、升麻苦平味之薄者，阴中之阳引脾胃中清气行于阳道及诸经，生发于阴阳之气以滋春气之和也。又引黄耆、人参、甘草甘温之气味上行，充实腠理，使阳气得卫外而为用也。凡治脾胃之药，多以升阳补气名之者，此也。
●补中益气丸　功同补中益气汤，治饮食劳倦所伤，元气虚弱，脾胃亏损，诸虚百病。
嫩黄耆（蜜水炒，二两）　楝参（二两）　白术（去芦，陈土炒，二两）　白茯苓（去皮，一两）　怀山药（一两）　莲肉（去心皮，一两）　当归身（酒洗，二两）　白芍（酒炒，一两）　白豆蔻（去壳，五钱）　砂仁（五钱）　陈皮（一两）　甘草（炙，五钱）
有痰，加半夏姜炒一两；有热，加黄连姜炒，一两；有气，加木香五钱；伤食，加山楂肉一两，神麴炒一两；胸痞腹胀，加枳实麸炒五钱；气下陷，加升麻酒炒五分。
上为细末，用荷叶如掌大煎汤下。陈仓米煮稀粥和为丸，如梧子大，每服百丸，不拘时米汤送下。
●参苓白术散　理心脾气弱，神昏体倦，饮食不进，多困少力，中满痞噎，心忪上喘，呕吐泻痢。此药中和不热，久服养气育神，醒脾悦色，顺正辟邪。
人参（一钱）　白术（去油芦土炒，一分）　白茯苓（七分）　炙甘草（四分）　白扁豆（炒，一分）　山药（一钱）　莲肉（去心皮，七枚）　桔梗（七分）　薏苡仁（炒，一分）　砂仁（五个）
上锉，生姜三片，红枣三枚，水煎温服。或为细末，每服二钱，食远姜枣汤下。
●八仙糕
白粳米（一斗，春令极热清水淘过，磨极细，重罗筛过入甑蒸）　人参　白茯苓　山药　芡实仁　莲肉（去心）　不油白术（去芦，米泔水浸，隔纸炒香，各五两净）　白糖霜（四斤）
上各为细末，同米粉拌匀，粗罗罗过，再入甑又蒸，取出乘热入白糖搀和极匀，入模子内筑成饼子，于铁线焙、笼上焙，片时取起收用。
●白玉糕　此为京师诸老多服之。
薏苡仁　莲肉　鸡头实　白蒺藜　百合　乾山药
以上俱择新鲜洁净淘洗，各另捣为细末，每味各净粉一升，用白砂糖二升，粳米粉一十一升，糯米粉三升，拌极匀，蒸成糕切成小片晒乾，用小竹篓装盛，每日不拘时，或用炒米汤浸服，或干嚼服。极能养脾胃，扶元气。
●阳春白雪糕　养元气，健脾胃，其功难以尽述。
白茯苓（去皮）　山药　芡实仁　家莲肉（去心皮，各三两）
共为细末。
粳米（一升）　糯米（半升，俱为末）　白砂糖（一斤半）
先将药、米二末麻布盛，甑内蒸熟，乘热和糖搓令极匀，用印成饼，铺开烘乾或晒乾，任食。

伤食  ***************************
东垣云：胃中元气盛则能食而不伤，过时而不饥。脾胃俱壮则能食而肥也；脾胃俱虚则不能食而瘦，或少食而肥而四肢不举。盖脾实而邪气盛也。又有善食而瘦者，胃伏火邪于气分也，则能食。脾虚则肌肉削，即食㑊也。
大抵饮食不进，以脾胃之药治之多不效者，亦有谓焉。人之有生，不善摄养，房劳过度，真阳衰惫，坎水不温，不能上蒸脾土，冲和失布，中州不运，是致饮食不进，胸膈痞塞，或不食而胀满，或已食而不消，大腑泻溏，此皆真火衰弱不能蒸蕴脾土而然。古人云：补肾不如补脾。余谓补脾不若补肾，肾气若壮，丹田之火上蒸脾土，脾土温服，中焦自治，则能进食矣。
●行气香苏散（主方）　治内伤饮食，外感风寒，夹食夹气，胸膈胀满，肚腹疼痛，头痛身痛，发热等症。
紫苏　陈皮　香附　乌药　川芎　麻黄　枳壳　羌活　甘草
姜、葱煎服。
●理气健脾丸（主方）　治脾胃虚弱，不思饮食，呕吐泄泻，胸膈痞闷，肚腹胀满，虚劳发热，痰嗽，便溏腹痛。
白术（去芦炒，六两）　白芍（酒炒，二两）　白茯苓（去皮，三两）　陈皮（三两）　黄连（姜汁炒，二两）　半夏（汤泡、姜炒，各一两半）　神麴（炒、二两半）　山楂（去子，一两八钱）　枳实（麸炒，一两）　香附（童便炒，二两）　当归身（酒洗，六两）　木香（五钱）　甘草（炒，一两）　元气虚弱加人参（一两）
上为末，荷叶汤煮粥为丸，每服七八十丸，清米汤下。人常服之，可保无虞。
●百消丸　消酒，消食，消痰，消气，消积，消痞，消胀，消痛，消肿，消水，消瘀，消滞，消而不见，响而不泄，真简易之良方也。
黑牵牛（炒取头末，二两）　香附米（炒，一两）　五灵脂（炒，一两）
上为细末，醋糊为丸，梧子大，每服三五十丸，姜汤送下。
●消食散　治食不化，腹胀发热。
山楂（蒸，去子晒乾）
为末，每服五钱，一日进三次。或米糊为丸服亦可。
●草豆蔻丸　治饮酒无度，恣食寒冷之物，有痃癖积饮在胸腹间作痛，或胃脘当心而痛，上支两胁，咽膈不通，食饮不下。
草豆蔻（麸裹煨，一两）　白术（去芦炒，一两）　枳实（麸炒，二两）　青皮（去穰，二钱）　陈皮（二钱）　半夏（姜炒，五钱）　黄芩（炒，五钱）　神麴（炒，五钱）　麦芽（炒，五钱）　乾生姜（炒，二钱）　炒盐（五分）
上为细末，汤浸蒸饼为丸，如绿豆大，每服一百丸，熟水下。
如冬月，不可用黄芩。岁火不及又伤冷物，加以温剂是其治也。然也有热物伤者，从权以寒药治之，随时之宜，不可不知也。
●葛花解酲汤　治饮酒太过，呕吐痰逆，心神烦乱，胸膈痞塞，手足战摇，小便不利，饮食减少。
葛花（五钱）　砂仁（五钱）　白豆蔻（五钱）　人参（二钱半）　白术（二钱）　白茯苓（一钱半）　青皮（一钱半）　陈皮（一钱半）　木香（五分）　猪苓（一钱半）　泽泻（二钱）　神麴（炒，一钱）　乾生姜（二钱）
上为末，每服三钱，白汤调下，得微汗，酒病去矣。
●八仙锉散　壮脾进食，令人饮酒不醉。
丁香　砂仁　白豆蔻（去壳）　粉葛（各五钱）　百药煎（二钱半）　木瓜（盐窨倍用，一两）　烧盐（一钱）　甘草（二钱半）
上细锉。人不能饮酒者，只抄一钱细嚼，温酒下，即能饮不醉。
●石膏汤　治饮酒过多，大醉难醒。
石膏（五两）　葛根（锉）　生姜（锉，各五钱）
上每锉五钱，水二盏，煎一盏，不拘时温服。
治饮食不住口，仍易饥饿。
绿豆　糯米　小麦（各一升，炒熟磨成粉）
每服一小钟，以滚汤调服，日三五服效。
●吃酒不醉方
薄荷（五钱）　乾葛（一两）　桂花（三钱）　白梅肉（五钱）
上为末，蜜丸。先放入口内舌下，自然化酒。
凡觉胸中酒食停积，或被人劝饮过多，一时心下胀满，只用盐花擦牙齿，温水漱下，不过三次，如汤泼雪，即时宽畅通快也。
治酒积，面黄黑色，腹胀不消。
甘遂末一钱，用糟头猪肉一两，细切如泥，入遂末和匀，通作一丸，纸裹烧令香熟取出。细嚼，酒下，临卧服。取下酒布袋为炒。
烧酒醉伤不醒者，急用绿豆粉烫皮切片，将箸开口，用凉水送下。
●断酒法　用驴驹衣烧灰，酒服之。
治饮酒过多，蕴热胸膈，以致吐血、衄血。
葛花（二两）　黄连（四两）
为末，以大黄末熬膏和丸，梧子大，每服百丸，温汤下。
治连月饮酒，咽喉烂，舌上生疮。
水中螺蚌肉、葱、豉、椒、姜煮，饮汁三两盏瘥。
治中气虚损，脾胃怯弱，饮食不下，或泻或痢。有调胃实肠之功。
大鲫鱼去肠屎，净，入蒜五六瓣于内，纸包水湿，火煨熟，去蒜食鱼，日服二三次，自然进食。又治噎膈食不下。
●醒醉汤
用青橄榄，黄损者不用，瓦土磨，去粗皮、核，细切如缕一斤，以粉草末二两，炒盐二两拌匀，入磁罐内密封，以沸汤点服，自然生津液，醒酒极妙。
治酒后伤风，身热头痛，以防风通圣散加黄连须二钱，葱白十根，煎服。
凡遇天寒冒露或入病家，则饮酒三两盏，壮精神，辟疫疠。閒暇则陶性情，养血脉。饮者不过，量力而已，过则耗伤血气也。古云：饮酒无量不及乱。此言信矣。饮者，未尝得和于气血，抑且有伤脾胃，伤于形，乱于性，颠倒是非，皆此物也。早酒伤胃，宿酒伤脾，为呕吐痰沫，醉以入房，以竭其精，令人死，尚不知，虽知者亦迷而不戒养，浩高人当节色而养精神，戒饮食以益眉寿，此先圣之格言，实后人之龟鉴。
一人饮酒大醉后，口中气，仰头往外出不尽，有出气无收气，此乃气不归元，死在须臾，请医罔效。用韭菜根捶损，入旧酽醋炒热，绢包熨脐下，此一包冷了又易一包，熨至脐下温暖，气渐降而归元矣。
五味淡薄，令人神爽气清，酸多伤脾，咸多伤心，苦多伤肺，甘多伤肾，辛多伤肝。

郁证  ***************************
《内经》曰木郁达之谓吐之，令其条达也；火郁发之谓汗之，令其疏散也；土郁夺之谓下之，令无壅凝；金郁泄之谓渗泄，解表利小便也；水郁折之，制其冲逆也。
●散郁汤
苍术（八分）　香附（七分）　川芎（八分）　栀子仁（炒，八分）　陈皮（一钱）　枳壳（麸炒，七分）　白茯苓（一钱）　白芍（八分）　甘草（二分）
生姜三片，水煎温服。
●加味越鞠丸　常服开郁思食。
苍术（米泔浸，姜汁炒，四两）　抚芎（四两）　香附（童便浸炒，四两）　神麴（炒，四两）　山栀仁（炒，四两）　陈皮（去白，一两半）　白术（去芦炒，一两半）　黄芩（炒，一两半）　山楂（蒸，去子，二两）
上为末，稀糊为丸，梧子大，每五六十丸，食后白下。
●越鞠丸　治郁结气滞，以致胸膈痞闷或肚腹膨胀或咽喉不清，或痰气不爽或饮食少思，或吞酸不腐，宜用此药清之。若人脾胃虚弱，用六君子汤为主。大凡中气虚弱，变症百出，难以名状，但用四君补其脾胃，元气渐复，诸症自退。若用治病之药则误矣。

痰饮  ***************************
丹溪云：久得涩脉，痰饮胶固，脉道阻滞也。卒难得开，必费调理。沉弦细滑，大小不匀，皆是痰气为病。
夫痰属湿，乃津液所化。痰之为患，为喘，为咳，为呕，为利，为眩，为晕，心嘈杂，怔忡，惊怖，为寒热痛肿，为痞隔，为壅塞，或胸胁间辘辘有声，或背心一片常如冰冷，或四肢麻痹不仁，皆痰饮所致。或因脾胃虚弱，不能摄肺，或为四气、七情所干，气壅痰聚而然也。善治痰者，不治痰而治气，气顺则一身之津液亦随气而顺矣。治痰法，宜实脾土，燥脾湿，是治其本也。凡奇怪之症，人所不识者，皆当作痰症而治之也。病人口药不效，关上脉伏而大者，痰也。眼皮及眼下如灰烟黑者，痰也。
●二陈汤（主方）　火痰，黑色；老痰、胶湿痰，白色；寒痰，清。
陈皮　半夏　白茯苓　甘草
锉剂，生姜煎服。
湿痰，加苍术、白术；寒痰，加乾姜、大附子；热痰，加黄连、黄芩、瓜蒌仁；风痰，加南星、白附子、牙皂；气虚有痰，加人参、白术；血虚有痰，加天门冬、当归；食积痰，加山楂、枳实、黄连（炒）；痰在胁下，非白芥子不能达；痰在皮肤膜外，非竹沥、姜汁不可及；痰在四肢，非竹沥不行，在经络中亦可用，必以姜汁佐之。
按上方，亦治诸痰饮之总司也。
●清热导痰汤　治憎寒壮热，头目昏沉迷闷，上气喘急，口出涎沫，证类伤寒。此因七情内伤，以致痰迷心窍，神不守舍，神出则舍空，空则痰自生也。挟痰如鬼祟。
黄连　枳实　瓜蒌仁　南星　半夏　陈皮　茯苓（去皮）　桔梗　黄芩　白术　人参　甘草
姜枣煎，加竹沥、姜汁同服。
按上方，清热导痰。痰迷心窍，不省人事，一服立醒，真神方也。
●开结化痰汤　治热痰在胸膈间不化，咯吐不出，寒热气急，满闷作痛者，名曰痰结。
陈皮　半夏　茯苓　枳壳　桔梗　贝母　瓜蒌仁　黄连　黄芩　栀子　苏子　杏仁　桑白皮　朴硝　甘草
上锉水煎，入姜汁磨木香服。
按上方，清火化痰，顺气开膈之剂。
●清湿化痰汤　治遍身四肢骨节走注疼痛，牵引胸背，亦作寒热，喘咳，烦闷，或作肿块痛，难转侧，或四肢麻痹不仁，或背心一点如冰冷，脉来沉滑，乃是湿痰流注经络，关节不利故也。
南星　半夏　陈皮　茯苓　苍术　羌活　酒芩　白芷　白芥子　甘草
上锉水煎，入竹沥、姜汁，磨木香温服。骨体痛甚及有肿块作痛者，名曰痰块，加乳香、没药、滑石、朴硝。头项痛，加川芎、威灵仙。手臂腰痛，加薄桂，引南星。
●控涎丸　凡人忽患胸背、手足、颈项、腰胯隐痛不可忍，连筋骨牵引钓痛，坐卧不宁，时时走易不定，俗医不识，谓之走注，便用风药及针灸，皆无益。又疑是风毒结聚，欲为痈疽，乱以药贴，亦非也。此乃痰涎在心膈上下，随气升降于经络中作楚而然。或令人头痛不可举，或神志昏倦多睡，或饮食无味，痰稠黏，夜间喉内如锯声，多流唾涎，手脚重坠冷痹，气脉不通，误认为瘫痪，亦非也。凡有此疾，但以此药，不过数服乃愈。
甘遂（去心）　大戟（去皮要紫的）　白芥子（炒，各等分）
上为细末，面糊为丸，梧子大，每服五十丸。如疾猛，加至二十丸，临卧淡姜汤送下，以下饮为愈。如惊气痰成块者，加穿山甲、鳖甲、玄胡索、莪术；如惊痰，加朱砂为衣，甚者加全蝎；如臂痛，加木鳖子霜、桂心；如酒痰，加雄黄、全蝎；热痰，加盆硝；寒痰，加丁香、胡椒、肉桂。
按上方，治诸痰肿痛、风毒，又治痰迷心窍，狂言如有所见，殊效。
●滚痰丸　洞虚子曰：痰证，古今未详，方书须有悬饮、流饮、支饮、痰饮、溢饮之异，而莫知其为病之源。或头风目昏，眩晕耳鸣，或口眼蠕动，眉稜、耳轮瘙痒；或四肢游风肿硬，似痛非痛；或为齿颊痒痛，牙床浮肿而痒不一；或嗳气吞酸，嘈杂呕哕；或咽嗌不利，咯之不出，咽之不下，色似烟煤，形如破絮，或如桃胶、蚬肉之状；或心下如停冰铁，心头冷痛时作；或梦寐奇怪鬼魅之类；或足腕痠软，腰背卒痛；或四肢骨节烦疼，并无常处，乃至手麻臂痛，状若锉闪；或脊中每有一掌如冰冻之寒痛者；或浑身习习而虫行者；或眼沿涩痒，口糜舌烂，甚为喉闭等症；又或绕项结核，似疬非疬；或胸腹间如有二气交纽，噎塞烦闷，有如烟气上冲，头面烘热；或为失志癫狂；或为中风瘫痪；或为劳瘵荏苒之疾；或为风痹及脚气之候；或心下怔忡，惊悸，如畏人将捕；或喘嗽呕吐；或呕冷涎、绿水、墨汁，甚为肺壅，肠毒便脓，挛跛，其为内外痛疾，非止百端，此皆痰之所致也。盖津液既凝为痰、为饮，而汹涌上焦，故口燥咽乾，流而之下则大便闭塞，面如枯骨，毛发焦乾，妇人则经闭不通，小儿则惊痫搐搦，治法以此先逐去败痰，然后调理。
括曰：
甑里翻身甲挂金，于今头戴草堂深，相逢二八求斤秤，硝煅青蒙倍若沉，十七两中令半两，水丸梧子意常斟，千般怪证如神效，水泻双身却不任。
绵纹大黄（酒拌蒸，八两）　黄芩（去朽，八两）　沉香（五钱）　青礞石（十两，捶碎，焰硝一两入小砂锅内，瓦片盖之，针线缚定，盐泥封固，晒乾火煅，冷取出）
一方加朱砂二两，研细末为衣。
上为细末，水丸梧子大，每三五十丸，量虚实加减服之。
一切中风瘫痪，痰涎壅塞，大便或通或闭者。
一切走注气痛，或肿或挛，或无常痛、无定所，不肿在一处，痠软沉滞者。
一切阳证风毒，脚气，遍身游走疼痛。
一切无病之人遍身筋骨平白疼痛，不能名状者。
一切头痛，非头风症，牙痛或浮或痒。
一切因风、因寒，鼻塞声重，身体不痛，非伤寒症者。
一切噎气吞酸，至于嗳逆隔气及胸闷，或从胸中气块冲上，呕吐涎饮，状如翻胃者。
一切心下怔忡，如畏人捕，憷惕不安，阴阳关格，变生乖症。
一切忍饥伤饱，忧思过虑，至于心下嘈杂或哕，昼夜饮食无度，或只虚饱，腹中稍饥，并不喜食。
一切新久痰气喘嗽，或呕吐涎沫，或痰结实热，或头目眩晕。
一切急慢喉闭、赤眼。
一切腮颔肿硬，绕项结核，若瘰疬者。
一切口糜舌烂，咽喉生疮，每用同蜜少许，一处嚼破，噙睡徐徐咽之，此小口疮，如此噙三二夜瘥也。
一切心气冷痛如停水块，或动身散入腹中绞痛，上攻头面肿硬，遍身四肢去处肿起软浮，或痛或痒，或穿或不穿，或穿而复闭，或此消彼长，渐成笃疾。此系痰毒内攻，或使烂痰臭，或作肠痈内疽，服之以下恶物立效。
一切男妇久患心疼，下连小腹，面黄肌瘦，痛阵日发，必呕绿水、黑汁、冷涎，乃至气绝，心下温暖者，每服八九十丸立见生意，然后陆续服之，以差为度。
一切痢疾不间杂色，或带血块恶物者，不问曾经推挨，但是新久不已者。
一切荏苒之疾日久，男妇之疾非伤寒内外之症，或酒色吐血，或月水愆期，心烦志乱，或腹胀胁痛，耳聩鼻塞，骨节痠痛，乾呕恶心，诸般内外疼痛，百药无效。病者不能喻其状，方书未尝载其疾，医者不能辨其症，加减服之无不效也。
按上方，治诸般痰饮，为病属有馀者宜之。
●自传治痰火第一方　先用生石灰一斤，选择好半夏一般大者一斤，滚水八九碗倾在瓦盆内，待温澄清去渣，将半夏投入，日晒夜露七日取出，用井水投洗三遍，水泡三日，一日一换水，三次足，取出在筛子内，又用明净白矾八两、皮硝一斤，滚水八九碗将矾、硝投入内，晾温，将半夏投入泡七日，日晒夜露日足取出，投洗三次，泡三日，一日一换水，三次取出，入药听用于后：
粉草（四两）　南薄荷（四两）　陈皮（五钱）　肉桂（三钱）　丁香（一钱）　白豆蔻（去壳，五钱）　枳实（五钱）　沉香（一钱）　木香（三钱）　五味子（五钱）　青皮（五钱）　生姜（半斤）　砂仁（五钱）　川芎（二钱）
上十四味为咀片，用滚水十碗晾温，将半夏投入，药浸泡二七日，日晒夜露勤搅之，日取出将药渣晒乾，合半夏包在白新布内，放在热炕上，著瓦盆扣住，发三炷香取出。取了药只用半夏，放在筛子内晒乾，装在磁器瓶内听用，其药不用引当可食。有痰人服，大便如鱼冻相似，小便似漂水痰出，绝不生病疾。如有痰迷心窍，若将半夏研烂为极细末，灌在口内，响音一声，化痰顺气而醒，用二人扶之勿放倒，吃清米饮半锺，后吃稀米饮则可。忌饮酒大醉、腥物厚味，一切油腻，其痰永不犯也。若不信，将此半夏二三枚放在碗内研极细末，放在痰盆内，即时化为清水矣。
按上方，治痰火之圣药也。
●逐痰丸
紫口海蛤如鸡子大者一斤，火煅红淬，入童便内，如此三次为末，却用鲜瓜蒌拌蛤粉，捣千百杵乃匀，稀稠得宜，作成饼子，将麻线穿，悬当风处吹乾，为末四两。
牛胆南星（二两）　半夏（四两，用姜、矾煮，香油数点煮令透，炒黄色）　青黛（二两）　黄连（二两）　陈皮（去白，二两）　青皮（去穰炒，二两）　大黄（五两，酒拌九蒸九晒）　木香（五钱）
上为末，姜汁、竹沥丸，如绿豆大，每三四十丸，姜汤下。
●清火豁痰丸　治上焦郁火，痰涎壅盛，胸膈不利，咽喉烦躁噎塞，如有所碍，吐之不出，咽之不下。
大黄（酒拌九蒸九晒，二两）　青礞石（干硝一两火煅如金色，五钱）　沉香（二钱）　黄芩（酒炒，一两半）　白术（去芦炒，二两）　南星　半夏（各一两半，矾、皂、姜各一两水煎汤浸七日）　枳实（麸炒，二两）　黄连（姜炒，一两半）　栀子（炒，一两半）　贝母（去心，一两三钱）　天花粉（一两）　连翘（一两）　陈皮（盐水浸，二两）　茯苓（一两）　神麴（炒，一两）　青黛（一两）　玄明粉（七钱）　白芥子（炒，一两）　甘草（五钱）
上为细末，竹沥和为丸，梧子大，每服六七十丸，食后茶下。
按上方，治诸般气郁痰火之症。
●秘传清气化痰丸
大南星（四两）　大半夏（四两）　二味先用米泔水各浸三五日，以透为度，洗净切片，以碗盛贮，晒乾，先用姜汁，次皂角汁，又次矾汁，又次硝水，晒乾。
一用生姜汁浸一旦夕，晒乾。
一用皂角一两，煎水去渣，浸一旦夕，晒乾。
一用白矾一两，煮水浸一旦夕，洗晒乾。
一用朴硝水煮浸一旦夕，洗晒乾。
青皮（去穰）　陈皮（去白）　枳壳（去穰麸炒）　枳实（麸炒）　白术（去芦油）　白茯苓（去皮）　紫苏子（炒）　白芥子（炒）　莱菔子（炒）　香附子（盐水炒）　瓜蒌仁　乾葛　桔梗（去芦）　杏仁（水泡去皮）　黄芩（酒炒）　神麴（炒）　麦芽（炒）　山楂肉（蒸去子）　白豆蔻（去壳）　前胡（去芦）　甘草（各一两）
上为细末，用前浸四味药水，加竹沥一碗泡，蒸饼为丸，如梧子大，每服五七十丸，或茶或姜汤任下。
按上方，清气化痰，消食理气健脾，士夫日用之药。
按痰病之原，有因热而生痰者，也有因痰而生热者，有因风寒暑湿而得者，有因惊因气而得者，有因酒饮而得者，有因食积而得者，有脾虚不能运化而生者。若热痰则多烦热，风痰多成瘫痪奇证，冷痰多成骨痹，湿痰多倦怠软弱，惊痰多成心痛、癫疾，饮痰多胁痛、臂痛，食积痰多成癖块、痞满，其为病状种种难明。王隐君论中颇为详尽，学者但察其病形、脉症，则知所挟之邪，随其表里、上下、虚实以治也。
●羌活胜湿汤　治背恶寒，虽盛暑亦著棉衣。人之背属阳，湿中太阳久而热，乃火也。火起而痰随之渗入于背，兼以饮酒，酒乃湿热之物，与病凑合，湿痰结聚，其势则冷而性则热，所以外虽恶寒，其中实热也，宜先燥其湿，次降其火则病除矣。先明此药渗湿方，见肩背门。依本方各一钱，加苍术米泔浸炒、黄芩酒炒，各一钱。

咳嗽  ***************************
脉宜浮濡，忌伏沉。
丹溪曰：肺为五脏之华盖，声音之所从出入，皮毛蝢之而润泽，肾水内滋而生养，腠理不密，外为风寒暑湿之气所干而疾作。伤风则脉浮，伤寒则脉紧，伤热则脉数，伤湿则脉细。上半日嗽者，为胃中有火；午后嗽者，属阴虚；五更嗽多者，此胃中有食即至此时滞。肺气不利，诸邪或痰皆然。春是春升之气或外感，夏是火炎上最重，秋是湿热伤肺，冬是风寒外束也。
夏月嗽而发热者，谓之热嗽，小柴胡汤，方见伤寒。加石膏、知母共七味。
冬月嗽而发寒热，谓之寒嗽，小青龙汤（麻黄、桂枝、乾姜、细辛、半夏、芍药、五味子、甘草）加杏仁共九味。
风寒郁热于肺，夜嗽者，三拗汤加知母共四味，脉大而浮，有热加黄芩。
阴虚火动而嗽，四物合二陈加黄柏、知母顺而下之，共十味。
阴虚咳嗽或吐红者，四物加知母、黄柏、人参、麦门冬、五味子、桑白皮、地骨皮共十一味。
嗽而失声，润肺散即诃子、五倍子、五味子、黄芩、甘草共五味等分，水煎服。或为末蜜丸，噙化亦可。
嗽而无声有痰，半夏、白术、五味子、防风、枳壳、甘草共六味。
嗽而有声无痰，生姜、杏仁、五味、升麻、防风、桔梗、甘草共七味。
嗽而有声有痰，白术、半夏、五味、防风，久不愈加枳壳、阿胶共六味。
凡嗽久，亦有痰中兼血者，或带血丝者，燥热血少者，皆当取其化源。故曰滋阴降火，燥热劳嗽，是宜合而论治。
●参苏饮（主方）　治四时感冒，发热头痛，咳嗽停饮，中脘痞满，呕吐痰水，宽中快膈不致伤脾，一切发热及内伤外感，诸般咳嗽、痰喘，或欲成劳瘵者并治。
紫苏（一钱）　陈皮（一钱）　枳壳（去穰，一钱）　桔梗（去芦，一钱）　前胡（二钱）　半夏（姜炒，一钱）　乾葛（二钱）　茯苓（一钱）　甘草（五分）　人参　木香（二味减半，若新病或不用亦可）
锉作剂，姜枣煎服。
初咳嗽，加桑白皮、杏仁；久咳嗽，加五味子、乌梅；口乾，加麦门冬、天花粉；阴虚痰嗽或吐血、衄血，加四物汤，名茯苓补心汤；呕逆，加藿香、砂仁；脾泄，加莲肉、扁豆、白术；头痛，加川芎、细辛。
按上方，治诸般咳嗽吐痰之总司也。
●清火宁嗽汤　治咳嗽吐痰有热，胸中痞闷。
枳实　桔梗　前胡　贝母　黄芩　麦门冬　桑白皮　赤茯苓　甘草
生姜三片，水煎温服。
●二母宁嗽汤　治因伤酒食，胃火上炎，冲逼肺气，咳嗽痰喘，胸膈痞满，经旬不已。
知母（一钱半）　贝母（一钱半）　陈皮（去白，一钱）　枳实（七分）　瓜蒌仁（一钱）　桑白皮（一钱）　黄芩（一钱半）　石膏（二钱）　栀子（一钱二分）　五味子（十粒）　生甘草（三分）　茯苓（去皮，一钱）　生姜（三片），水煎温服。
●宁嗽化痰丸
橘红（七钱）　青黛（三钱）　贝母（七钱）　胆星（一两）　天花粉（七钱）　桑白皮（七钱）　杏仁（去皮尖，七钱）　桔梗（七钱）　黄芩（五钱）　前胡（七钱）　甘草（三钱）　加枳实（麸炒，五钱）
上为细末，炼蜜为丸，如龙眼大，每一丸，淡姜汤化下。
按上方，治痰嗽有热，清凉之剂。
●加味八物汤　治四肢倦怠，气血亏损，咳嗽吐痰，喘急发热，自汗。
人参（一钱半）　白术（去芦，一钱半）　白茯苓（去皮，八分）　当归（酒洗，一钱半）　川芎（七分）　白芍（酒炒，一钱）　熟地黄（一钱半）　麦门冬（去心，一钱）　五味子（十五个）　陈皮（一钱）　贝母（八分）　瓜蒌仁（八分）　黄柏（酒炒，七分）　知母（酒炒，七分）　紫苏（七分）　甘草（四分）
生姜三片，水煎服。
按上方，治咳嗽吐痰，属虚弱者宜之。
●款冬花丸　治年老气虚，痰盛涎涌，喘嗽不已，遇寒尤甚，并劳瘵久嗽，痰气等症。
款冬花（净，二两）　桑白皮（一两半）　人参　紫蔻　桔仁（去皮尖）　知母（去毛）　贝母（各一两）　桔梗　五味子（各五钱）　紫苏（三钱）　槟榔（一钱半）　木香（一钱）　可加马兜铃（五钱）
上为细末，炼蜜为丸，如弹子大，每临卧嚼一丸，滚水下。
按上方，治痰嗽，喘促气急者宜之。
●杏仁煎　治咳嗽失音不出，并治伤寒声重暴嗽，语音不出。
杏仁（三两，去皮尖）　紫菀　五味子　贝母　桑白皮　木通（各一两）　白沙蜜　砂糖　连皮生姜汁（各一两半）
上锉散，水一升煎至半升，入杏仁、糖、蜜、姜汁，再熬成稀膏，每一七噙化。虚劳加知母、款冬花各一两
丹溪治咳嗽声嘶者，此血虚太多。
青黛　蛤粉
为末，蜜调噙化。
按上方，治失音声嘶，咳嗽不出者宜之。
●姜糖煎　治老人咳嗽喘急，烦热不下食，食即吐逆，腹胀满。
生姜汁（五合）　砂糖（四两）
上二味相和，微火温之一二十沸即止，每度含半匙，渐渐下汁。
●白花膏　治喘嗽不已或痰有血。
款冬花　百合（蒸焙）
二味等分为末，炼蜜为丸，龙眼大。每服一丸，食后临卧细嚼，姜汤嚥下，噙化尤佳。虚弱人最宜服之。
●如圣丹　治新久痰喘咳嗽。
用黄熟瓜蒌三五个，连皮子三分，入明矾一分，捣和成团，用篾穿挂，经风处阴乾，研末，姜汁打糊为丸，梧子大，每五十丸，淡淡姜汤送下。
按上方，治咳嗽痰喘，对症选用。
●清金化痰丸　治上焦酒毒，痰火郁结，咯痰涌出，胸膈不利之症。
连翘　黄芩　香附（童便浸）　瓜蒌仁（去壳）　贝母　青黛　海粉（各一两）　风化硝（五钱）
上为细末，炼蜜为丸，如芡实大，每一丸含化，清茶咽之。
按上方，治有馀痰火，内伤久嗽不可服。
●润肺神膏　治年久咳嗽，痰涎喘急，百药无功者。
天门冬（去心，八两）　麦门冬（去心，四两）　贝母（四两）　杏仁（去皮，四两）　半夏（姜制，四两）
上五味切片，水煎熬，去渣取汁五碗，入白粉葛末四两，蜜一斤，共煎汁入坛内，重汤煮一日，成膏取出。每日无时频服，神效。
●神秘芦吸散　治年久咳嗽，哮吼喘急等症。
鹅管石（火煅好醋淬七次，一钱）　馀粮石（火煅醋淬七次，一钱）　官桂（三分）　粉草（三分）　枯矾（五分）　款冬花（五分）　石膏（煅，五分）
上为细末，每服三釐，准秤。至夜食后静坐片时，将药放纸上，以竹管五寸长，直插喉内，用力吸药，速亦不怕，吸药令尽为度，以细茶一口漱而咽之。忌鸡、鱼、羊、鹅一切动风发物，并生冷诸物。惟食白煮猪肉、鸡子。戒三七日。日宜用公猪肺一副加肉半斤，栀子一岁一个，炒成炭，桑白皮不拘多少，用水同煨至熟烂去药，至五更病人不要开口言语，令人将汤、肺喂之，病人嚼吃任用，余者过时再食，神效。

哮吼  ***************************
凡天欲作雨便齁喘，甚至坐卧不得，饮食不进，此乃肺窍中积有冷痰，乘天阴寒气从背、口鼻而入则肺胀作声，此病有苦至终身者，亦有子母相传者，每发即服，不过七八次，觉痰腥臭白色吐出，是绝其根矣。此方殊效。
●紫金丹
人言（赤者，一钱）　白矾（二钱，枯过）　淡豆豉（一两）
共捣烂为丸，如绿豆大，老人、小儿只用五丸，壮者用七丸，不可过用，姜汤下。吐出腥臭痰即效。
按上方，治哮吼专攻之剂。虚者不宜服。
●定喘汤　治哮吼。
白果（二十一个，去壳留衣炒黄色）　枯黄芩（切片姜汁拌炒，一钱五分）　桑白皮（蜜炙，三钱）　半夏（三钱，甘草水浸七次）　甘草（一钱）　麻黄（三钱）　杏仁（去皮研，一钱半）　苏子（炒，二钱）　款冬花（三钱）
水三锺，煎至二锺，不拘时慢慢呷之。
按上方，治哮吼之良方也。
●苏沉九宝汤　治素有喘，急遇寒暄不常，发则不已，哮吼夜不得睡。
紫苏　陈皮　薄荷　麻黄　杏仁（去皮尖）　桑白皮　大腹皮　官桂　甘草
上锉生姜三片，乌梅一个，水煎食后服。
按上方，治哮吼遇寒即发者宜之。
●夺命丹　治上气喘急，经岁咳嗽齁䶎久不愈。
人言（一钱）　白矾（二钱）　白附子（三钱）　南星（四钱，生）　半夏（五钱，洗）
上先将人言与白矾一处于磁器内火煅红，出火黄色为度，切不可犯铁器，却和半夏、南星、白附子为末，生姜汁煮，面糊为丸，黍米大，朱砂为衣。每服七丸，小儿三丸，井花水下。忌食热物。
按上方，专攻之剂，量人壮弱用之。
●千金定吼丸　治哮吼如神。
南星（四两）　半夏（四两，用牙皂、白矾、生姜煎水浸一夜，次日切片随水煮乾去皂、姜）　贝母　枳实（麸炒）　黄连（姜炒）　黄芩（酒炒）　连翘　天麻　殭蚕（炒）　桔梗（去芦，各二两）　大黄（酒拌九蒸九晒，一两）　沉香（五钱）　青磁石（硝煅，五钱）　白附子（二两）
上为细末，竹沥、姜汁为丸，绿豆大。每服七十丸，临卧，白水一口送下效。
●清上补下丸　治哮吼新久不已，空心服此药，临卧服千金定吼丸，各一料。拔去病根，永不再发。
大怀生地黄（砂锅内酒拌蒸黑，四两）　生地黄（酒洗，一两半）　石枣（酒蒸去核，二两）　怀山药（二两）　白茯苓（去皮，一两半）　牡丹皮（一两半）　泽泻（一两半）　辽五味子（一两）　天门冬（去心，一两半）　麦门冬（去心，一两半）　枳实（麸炒，一两半）　贝母（一两）　桔梗（去芦，一两）　黄连（姜炒，一两）　杏仁（去皮尖，一两）　半夏（姜炒，一两）
上为细末，炼蜜为丸，如梧子大，每服三钱，淡姜汤下。
按上方，治哮吼年久不愈，二方兼济，久服除根，屡试屡验。
●玉髓丹　治痰火上涌或流入四肢，结聚胸背，或痰嗽或头目不清，或年久齁嗽喘吼。
软石膏（三两）　半夏（泡七次，一两）　白矾（五钱）
上为末，淡姜汤打稀糊为丸，如绿豆大，每三十丸，食远茶清下。
按上方，清火化痰定喘殊效。
●治哮喘方　（余太乙传）
连翘（一两）　归尾（一两）　石膏（五钱）　威灵仙（一两）
上锉水煎，烧香一炷，香尽半炷则服。
按上方，清火定喘有效。
一女子因食盐、虾过多，遂得齁喘之疾，乳食不进。
甜瓜蒂七个，研为粗末，用冷水一茶脚许，调澄取清汁，呷一小呷即吐痰涎。若胶黏状，胸次既宽，齁喘亦定，迟日再作，又服之，随手愈。凡三进药，病根如扫。此药味最苦，极难吞嚥，俗谚所谓瓜甘蒂苦也。
●治哮吼秘方
用苎麻根和砂糖烂煮，时时嚼嚥下，永绝病根。
治喘气哮吼，上喘不休，或是盐迷水束肺窍，俗谓遣气病。
小蓟草一握，用猪精肉四两入水同炆，令熟食肉并汤，立已。其草二三月生，七八月有四稜，茎叶尖杪，有花结子。

喘证  ***************************
夫喘气为火所郁，而为痰在肺胃也。有痰者，有火炎者，有阴虚者。脉滑而手足温者生，脉涩而手足寒者死。凡喘未发时，以补正气为主；已发时，以攻邪为主。痰喘者，喘则便有痰声；气喘者，呼吸急促而无痰声；有胃气虚而喘者，抬肩撷项，喘而不休；火喘者，乍进乍退，得食则减，食已则喘。
治喘须分虚实，若久病发喘，必是肺虚，用阿胶、人参、五味子之类补之则愈。
若新病肺实而发喘者，宜桑白皮、葶苈子、麻黄、杏仁之类泻之。
若气实人，因服黄耆过多而喘者，宜三拗汤泄气即安。
●五虎二陈汤（主方）　治喘急痰盛。
麻黄　杏仁　石膏　陈皮　半夏　白茯苓　人参　木香　沉香　细茶　甘草
姜、葱煎，入蜜服。
按上方，治伤寒喘急痰嗽宜之。
治气虚喘嗽，气急痰盛。
六君子汤加五味子、麦门冬、黄芩、黄柏、枳壳、贝母、前胡、紫苏、香附、桑白皮、生姜，煎服。
按上方，治气虚喘嗽、痰盛之剂。
●补肺百合汤　治喘促咳逆，久服他药不愈者。
人参（一钱）　百合（一钱）　诃子（小无核者，一钱）　御米壳（去穰微炒，一钱）　天门冬（一钱）　怀生地（一钱）　紫菀（一钱）　马兜铃（一钱）　知母（一钱）　陈皮（去白，七分）　青木香（一钱）　生甘草（三分）
上锉一剂，淡乌梅半个，生姜三片，水煎食远温服，渣再煎服。
按上方，治喘促咳逆，经年不愈者宜之。
●杏桃膏　老人久患喘急，咳嗽不已，睡卧不安。
杏仁（泡去皮尖）　胡桃（去壳去皮净仁，各等分）
上研为膏，入炼蜜少许，搜和得宜，丸如弹子大，每服一二丸，食后临卧细嚼，姜汤下。
●四磨汤　治七情郁结，上气喘急。
人参　槟榔　沉香　乌药
上四味各磨，合一处重汤煮，温服之。
●三子养亲汤　治老人痰嗽气喘。
白芥子（研，八分）　苏子（研，八分）　莱菔子（研，七分）　南星（水泡，八分）　半夏（水泡，九分）　陈皮（去白，六分）　枳实（炒，六分）　片芩（去朽，八分）　赤苓（去皮，八分）　甘草（二分）
上锉一剂，生姜二片，水煎服。
按上方，治痰嗽气喘之剂。
●定喘华盖丸　清肺金，降阴火，豁痰止嗽定喘。
百合（蜜炒，一两）　百部（去心蜜水，一两）　杏仁（去皮另研如泥，一两）　紫菀（去土蜜水洗，二两）　麦门冬（去心，一两）　黄柏（去皮蜜炒，五钱）　知母（蜜炒，一两）　贝母（去心，一两）　薏苡仁（炒，一两）　人参（一两）
上为末，炼蜜为丸，如梧子大，每七十丸，圆眼肉煎汤下。
一人年近五旬，素禀肥壮，因夜出塘边，防贼盗鱼，感露气，伤寒甚重，又过食浓酒厚味，发热，气急上喘，谵言妄语，一医以巴霜丸下之数次，其病愈加。召予至诊，六脉急数有力，气口紧盛，此热极而寒邪不出，予以五虎汤加荆芥、桔梗，连进二服，大汗出而愈。
●五虎汤　治伤寒喘急，发热口乾，头痛。
麻黄（三钱）　杏仁（去皮尖，五钱）　石膏（五钱）　甘草（一钱）　细茶（一撮）
姜、葱煎，热服。汗出而愈。

斑疹  ***************************
有色点而无头粒者，谓之斑。有头粒而随出即没，没而又出者，谓之无斑，属风热挟痰而作疹，属热与痰在肺。凡斑从四肢入腹者死。又云：瘾疹多属脾，隐隐然在皮肤之间，故言瘾疹也。发则多痒或不仁者，是兼风兼湿之殊。色红者，兼火化也。热微者，赤斑；出热甚者，黑斑。出赤斑，五死一生；黑斑，十死一生。
●防风通圣散　斑疹通治，消息随宜。
防风　当归　川芎　麻黄　薄荷　连翘　大黄　芒硝（各五钱）　黄芩　桔梗　石膏（各一两）　滑石（三两）　荆芥　栀子　白术（各三钱）　甘草（二两）　白芍（五钱）
上锉，水煎服。身疼加苍术、羌活；痰嗽加半夏。
●化斑汤　治伤寒汗、吐、下后，斑发脉虚。
人参　石膏　知母　甘草
守真加白术，一方加玄参。
上锉作剂，水煎时时服。一方用黄瓜水调伏龙肝末，服之去红点斑。
●消毒犀角饮　治斑及瘾疹。
牛蒡子（四钱）　荆芥（一钱）　防风（一钱）　甘草（一钱）　犀角（一钱）　黄芩（一钱）
上锉水煎服。
●消斑救苦散　治斑症悉具消化，便令不出。如已出者，稀少，再不生斑。
当归身（一钱）　川芎（五钱）　生地黄（三钱）　乾葛（五钱）　防风（五钱）　羌活（五钱）　细辛（一钱）　藁本（五钱）　连翘（五钱）　柴胡（二钱）　黄芩（生，一钱；酒炒，一钱）　黄连（一钱）　酒黄柏（三钱）　苍术（五钱）　白术（一钱）　陈皮（一钱）　红花（一钱）　苏木（一钱）　吴茱萸（五分）　甘草（一钱）　升麻（三钱）　麻黄（五钱）
上锉如麻豆大，每服五钱，水煎去渣温服。

疟疾  ***************************
疟脉自弦，弦数多热，弦迟多寒。弦短者，伤食；弦滑者，多痰。弦而紧者，宜下；浮大者，宜吐；弦迟者，宜温。
夫疟者，风暑不正之邪也。有一日一发，有二日一发，有三日一发，有间一日连二日发者（气血俱受病），有日与夜各发，有有汗，有无汗，有上半日发，有下半日发，有发于夜者。其初发时，欠伸，畏寒，战慄，头痛，或先寒后热，或先热后寒，或单寒单热，或寒少热多，或寒多热少。治法，邪从外入当以汗解，又以扶持胃气为本，须分别阳分、阴分而用药。邪疟及新发者，可散可截；虚疟及久者，宜补气血。若过服截药致伤脾胃，则必绵延不休。
疟初起，头疼发热，憎寒无汗，要有汗，散邪为主，用散邪汤。
疟初起，头疼发热，憎寒有汗，要无汗，正气为主，用正气汤。
疟已用发表之药不解，此病在半表半里，宜分利阴阳，用柴苓汤。
疟已发表分利仍不愈，可用截药止之，不二饮。
疟用前诸药治之不愈者，此病属内伤元气，脾胃虚弱，用补中益气汤则愈。
疟经年，诸药罔效，此气血之大虚也，用十全大补汤，多服收效。
凡患疟热盛缠久不愈，必结癖块，俗云疟母，宜加减柴苓汤多服，内有青皮疏利肝邪，则癖自不结矣。
治久疟腹中有癖，用水磨沉香，下雄黄解毒丸，打下黑血如泥极臭。
●散邪汤　治诸疟初起，头疼无汗，或先寒后热，或先热后寒，或寒热独作，或连日併发，或间一日一发，并宜服之。
川芎　白芷　麻黄　白芍　防风　荆芥　紫苏　羌活（各一钱）　甘草（三分）
上锉一剂，生姜三片，葱白三根水煎，露一宿，次早温服。有湿加苍术，夹食加香附，有痰加半夏。
按上方，治疟初起无汗，要有汗，散邪为主。
●正气汤　治症同前。
柴胡　前胡　白芷　半夏　麦门冬　槟榔　草果　青皮　茯苓　川芎（各一钱）　桂枝　甘草（各三钱）
上锉一剂，生姜三片，枣一枚，水煎，预先热服。
按上方，治疟疾有汗，要无汗，正气为主。
治疟初起，五七日以内发者，此寒甚也。久疟勿用。
麻黄　桂枝　苍术　陈皮　乾葛　黄芩　甘草
生姜三片，水煎热服，立已。
按上方，治疟初起，寒气甚，用此发之。
●加减柴苓汤　治诸疟疾，不拘寒热新久皆效。
柴胡　黄芩　半夏　猪苓　泽泻　苍术　厚朴　青皮　槟榔　草果　乌梅　甘草
上锉，姜枣煎服。一方去猪苓，加茯苓、藿香、陈皮、常山。
按上方，因前发表，疟疾未已，用此分利阴阳可愈。
●不二饮　治诸疟。
常山　槟榔（要一雄一雌）　知母（去毛）　贝母（各等分）
上锉，每八钱锉一剂，酒一锺，煎至八分，不可过熟，熟则不效，露一宿，临发日五更温服，勿令妇人煎药。
●截疟如神散（周心源验）　此方治疟，壮盛者宜之。
柴胡　半夏　槟榔　黑牵牛（各一钱）　常山（一钱二分）　甘草（二分）
上锉，水煎，临服入头生酒半锺同服，未发前一时服。
按上方，治疟疾久不愈，壮盛人用此，一截即愈。
●保元截疟饮　治虚人久疟。
黄耆（蜜炙，一钱）　人参（五分）　白术（去芦炒，一钱）　当归（一钱）　陈皮（七分）　柴胡（一钱）　升麻（五分）　槟榔（一钱）　常山（酒蒸，一钱）　知母（去毛，一钱）　贝母（一钱）　半夏（姜炒，一钱）　甘草（炙，三分）
上锉一剂，生姜三片，枣一枚，水煎温服。
按上方，治疟久不已用此攻补，一截而愈。
●加味益气汤　治人平素不足，兼以劳役内伤，挟感寒暑，以致疟疾寒热交作，肢体倦怠，乏力少气。
黄耆（蜜炒，一钱）　人参（八分）　陈皮（六分）　白术（去芦，八分）　当归（八分）　柴胡（一钱）　升麻（三分）　白芍（八分）　黄芩（一钱）　半夏（八分）　甘草（炙五分）
上锉一剂，生姜煎，空心服。有汗及寒重，加桂枝五分，倍黄耆；热盛，倍柴胡、黄芩，渴、加麦门冬、天花粉。
按上方，治疟久虚，用此补中益气而愈。
●加减十全大补汤　治人虚弱久疟，寒热不多而但微热者，邪气已无，只宜服此。
黄氏　人参　白术　白茯苓　当归　川芎　白芍　熟地黄　柴胡　黄芩　陈皮　甘草
上锉剂，生姜三片，枣一枚，水煎温服。
按上方，治疟久用攻克之剂过多，以致气血大虚，宜此多服以收全功。
按疟疾多因内伤饮食，外感风寒所致，夫人以脾胃为主，未有脾胃实而患疟痢者，若专主发表攻里，降火导痰，攻击截疟之剂，是治其未而忘其本。凡此不问阴阳日夜所发，皆宜补中益气汤，此不截之截也。经年久疟，此血气太虚，十全大补汤久服收功。
●龙虎汤　治热疟火盛，舌卷焦黑，鼻如烟色，六脉洪弦而紧，此乃阳毒而深。先以青布折叠数重，新汲水渍之，搭于胸上，须臾再易。如此三次，热势少退即服此药。
柴胡（一钱半）　黄芩（一钱）　半夏（七分）　石膏（二钱半）　知母（一钱）　黄连（一钱半）　黄柏（去皮，一钱）　栀子（八分）　粳米（五十粒）
上锉一剂，生姜三片，枣一枚，水煎服。
按上方，治疟属实热者宜之。
●分利顺元散　治体虚之人患疟寒多，不可用凉药。
川乌（一两，去皮一半生）　大附子（一两，去皮一半生）　南星（二两，一半生，一半炮）　木香（五钱，不见火）
上锉，每服四钱，生姜十片，枣七枚，水一盏，煎七分，当发日早晨连进二三服。半生半炮能分解阴阳也。
按上方，治疟属虚寒者宜之。
●地龙饮　治瘴疟、诸疟大热烦躁。
生地龙三条，研入生姜汁、薄荷汁、生蜜各少许，新汲水调服。如热炽，加片脑少许。
治疟母停水结癖，腹胁坚痛。
芫花（炒）　朱砂
上等分为末，炼蜜为丸，如小豆大，每服十丸，枣汤送下。
●又方　用雄猪前蹄下截，入常山三钱，煮熟吃汤食蹄立已。
●又方　用常山入枣同煮熟，只食枣肉效。
●鳖甲饮子　治疟久不愈，腹中结块、名曰疟母。
鳖甲（醋炙）　黄耆　白术　川芎　白芍　草果　槟榔　厚朴　橘红　甘草
上锉一剂，生姜七片，乌梅少许，煎服。
疟之为痰，有水、有血，水即水饮也，血即瘀血也。惟水饮所以作寒热；惟瘀血所以憎寒热。常山，逐水利饮固也。苟无行血药品佐助其间，何以收十全之功耶？继自今疟家，或衄血，或唾血，或大便血丝，或月候适来适去，皆是血症，此药主之。
常山　槟榔　草果　青皮　乌梅　桃仁　五灵脂　甘草
生姜、蜜同煎服。
●秘方　治久疟不愈，一服便止，永不发，其效如神。
常山（一钱半）　槟榔（一钱）　丁香（五分）　乌梅（一个）
上锉一剂，用好酒一盏，浸一宿，临发日清晨饮之。
●海外高僧传　治诸疟如神。
番木鳖（去壳麸炒，一两）　雄黄（一钱）　朱砂（一钱）　甘草（一钱）
共为末，每服四分，临发预吃饭一碗，将水酒调下，被盖睡立愈。亦治瘟疟，沿门患疟相似者殊效。
治疟如神，牛膝根切一剂，水煎。未发时先服一半，将发时又服一半，立止。
治诸疟新久不已，此方如神。
苍术（米泔炒）　陈皮　厚朴（姜炒）　藿香　半夏（倍麸炒）　柴胡　黄芩　青皮　茯苓　泽泻　槟榔　草果　乌梅　甘草
生姜煎。未发前，一服而瘥，效不可言。久疟加常山；憎寒加桂枝；人体弱加人参。
如疟后饮食少进，四肢无力，面色萎黄，用四君子汤合二陈汤加黄连、枳实、生姜煎服。
按上诸方，皆治疟。经验者，宜对症选用。以后外治之法，有苦于不肯服药者，用之亦可。
●塞鼻药　治疟。
草乌　巴豆（三个，去壳）　胡椒（七个）　枣子（二个）
上三味为末，枣肉为丸，如梧子大，每用一丸棉花裹，男左女右塞鼻孔中，于未发之先。
●龙虎丹　治疟。端午午时制。
龙骨、虎骨等分，水丸弹子大，朱砂为衣，临发日预握男左女右手心内。
●蛇退丸　治疟。
蛇退焙焦研末，捣饮作丸，将发时塞鼻中，男左女右。
治疟疾一岁之中长幼相似者，名曰疫疟。此法主之神良。
●五神塞鼻丸
南方　官桂（五钱）　朱砂（一钱）　东方　青黛（五钱）　麝香（二分）　北方　巴豆（四十丸，个，去壳）　黑豆（三十六粒）　西方　白矾（五钱）　白芷（二钱）　中央　硫黄（五钱）　雄黄（一钱）
上件各依方位以磁盘盛之，于五月初一日虔诚安于本家侍奉神前，至初五日午时，共研为末，用五家粽角为丸，如梧子大，阴乾，收贮听用。凡遇患疟之人，于疟发日清晨用绵布包，塞鼻中。

痢疾  ***************************
痢，是湿、热及食积三者，别赤、白、青、黄、黑五色，以属五脏。白者，湿热伤气分；赤者，湿热伤血分；赤白相杂，气血俱伤；黄者，食积；青黑者，湿胜也。治法，泻肠胃之湿热，开郁结之气，消化积滞，通因通用。其初只是下之，下后未愈，随症调之。痢稍久，不可下，胃虚故也。痢多属热，亦有虚与寒者。虚者，宜补；寒者，宜温。久年及虚弱之人不可下。大便了而不了者，血虚；数而至圊而不便者，气虚。噤口痢，胃气热，胃口热甚，太虚。
一痢鱼脑，半生半死；下若屋漏水者，必亡；下若尘腐色者，必死；下纯血者，必死；下若笔筒直者，不治；唇如朱红者，必亡；身热脉大者死，微小者生，浮洪者死。
●利气丸（方见诸气）　凡痢赤白初起，一服立愈。
●加味芍药汤（主方）　治下痢赤白初起，积滞不行，里急后重，频上圊而去少腹痛。
当归尾（一钱）　白芍（二钱）　黄芩（一钱半）　黄连（一钱半）　枳壳（去穰，一钱）　槟榔（一钱）　木香（五分）　大黄（一钱）　滑石（一钱）　甘草（三分）
上锉一剂，水煎，空心温服。壮盛人，大黄加一钱。
按上方，行血调气。经曰：溲而便脓血者，气行而血止也。行血则便脓自愈，和气则后重自除。
●调和饮　治红白痢疾。
白芍（三钱）　当归（一钱半）　川芎（一钱）　黄连（一钱）　黄芩（一钱）　桃仁（炒研，一钱）　升麻（五分）
上锉一剂，水煎，空心服。白痢，加吴茱萸炒，一钱；赤白痢，加白术、茯苓、陈皮、香附各一钱。
按上方，治诸痢用通利之药后未已，直服此调理而愈。
●立效无双方（效不可言）　治痢不拘赤白，一服立止，并泄泻亦效。
净黄连（四两，酒洗吴茱萸二两，同连炒，去吴茱萸不用）　枳壳（去穰，二两麸炒，去麸不用）
上共为末，稀粥和为丸，梧子大。每服七八十丸，空心温酒送下。泄泻，米汤送下。
●香连丸　治冷热不调，下痢赤白，脓血相杂，里急后重。
川黄连（去毛净，四两，以水润薄切；用吴茱萸二两，水泡乘湿就以黄连合和碗盛，另器盛之蒸时许，取出同炒，捡去吴茱萸不用）　南木香（一两）
上为细末，醋煮，面糊为丸，如梧子大。每服二十丸，空心米汤下。噤口痢，加石莲肉二两。
●独将军丸　治痢如神。
大黄（一斤。分四份，四两用黄连一两先泡水浸，同炒。四两用吴茱萸一两先泡水浸，同炒。四丙用童便浸炒。四两用乳汁浸炒）
上为细末，米糊为丸，梧子大，将一半蒸过各收贮，每服将蒸过者一半，未蒸过者一半。赤痢，黄连汤下；白痢，吴茱萸汤下；赤白痢，连、茱汤下。
按上方，治痢专攻之剂。
●驻车丸　治下痢赤白，腹痛甚者及休息痢。（驻者，止也，言药止痢，如车之驻也。）
黄连（三两，炒）　当归（一两半）　乾姜（一两，炮）　阿胶（一两半，蛤粉炒）
上为末，醋糊为丸，如梧子大。每三十丸，米饮下。
一方治休息痢，用四物汤吞下驻车丸一百粒。（医说经验方。）
●神应丸　治水泻，食泻，积泻，赤白痢，休息痢，不拘新久。
黄连（二两，半生半炒）　吴茱萸（汤泡，一两）　木香（一两）　粟壳（蜜炒，二两）
上为末，乌梅肉二两捣为丸，梧子大，每五十丸，空心米汤下。
按上方，治休息痢宜之。
●仓廪散　治时行瘟疫，下痢赤白，发热，口乾，身痛。（方见伤寒。）
即人参败毒散加黄连，陈仓米三百粒，姜、枣煎服。如噤口痢，加陈仓米一撮，石莲子七枚；痢后手足痛，加木瓜、槟榔。若不早治，有成鹤膝风者。
●加减柴胡汤　治下痢身热挟外感者，必恶寒发热，身首俱病，此为在表。
宜用小柴胡汤去人参，加苍术、川芎、陈皮、赤芍、生姜，煎服。得微汗以散之，即愈。
按上方，治外感瘟疫，下痢发热之剂。
●加减八珍汤　治食积痢，或时赤痢，或时水泻，或完穀俱出，乃脾胃受热之郁遏，不能消磨致水穀不化。
人参（八分）　白术（去芦，一钱半）　茯苓（一钱）　甘草（炙，五分）　当归（一钱）　川芎（六分）　白芍（一钱半）　神麴（炒，一钱）　黄连（酒炒，二钱）　砂仁（七分）　泽泻（一钱）　陈皮（八分）　半夏（一钱）　防风（七分）　阿胶（炒，一钱）
生姜三片，水煎温服。
●加减补中益气汤　治痢疾日久不愈，不能起床，不食，疲弱之甚者。
黄耆（蜜米，五分）　人参（五分）　白术（去芦炒，一钱）　陈皮（七分）　当归（一钱）　白芍（酒炒，一钱）　升麻（三分）　泽泻（五分）　木香（三分）　砂仁（五分）　白蔻（三分）　地榆（五分）　御米壳（醋炒，三分）　甘草（炙，三分）
上锉，水煎温服。
按上方，治下痢日久，疲弱之甚者宜之。
凡噤口痢多是胃口热甚，用黄耆一两，人参五钱，煎汤终日呷之，如吐则再强饮，但得一呷下咽便好。
一方加石莲肉三钱，水煎服，立效。
治噤口痢，其症有冷有热，有冷热不调，皆须先发散表、里。如手心热，目赤，是热，宜败毒散加陈米，煎服；如手心冷及纯下白痢者，是寒，宜用莲肉（不去心）为末，米饮调服，每服三钱。
一方治噤口痢，酒酻半盏，姜汁半盏，仓米汤半盏，三味合一处，入陈盐菜一摄，揉烂一併食之，胃口立开，口不开，用针柱拨开牙齿灌下立效。
●仓连散　治噤口痢。
赤，用陈仓米三钱，黄连七钱；白，用米七钱，连三钱；赤白痢相兼，各五钱。水煎露一宿，空心温服。
治噤口痢，用黄连半斤㕮咀，生姜四两切片，同炒，待姜焦黄去姜，将连为末，陈米饭捣为丸，如梧子大，每七八十丸。赤痢，陈米汤下；白痢，陈皮汤下；赤白痢，陈米、陈皮汤下。
治噤口痢，不思饮食，汤饮米穀不下，不拘男、妇、小儿皆效。
石莲肉去壳并内红皮及心，为细末，用井花凉水调下，每二钱或三钱，日进二服，见效即止。
●一方　用陈仓米汤下。如呕，加生姜汁三匙。
治噤口痢，用王瓜藤烧灰存性，每服二三匙。白痢，砂糖水调下；赤痢，蜜水调送下。
按上方，治噤口痢疾，宜对症选用。
●一方　治下痢，里急后重，腹中痛楚难禁者。用槐枝、艾稞煎水一盆，先熏后洗，坐荡其小腹下，即时通快也。
●一方　治噤口痢，饮食不入，用鸡一只去毛、屎，切片入罐内，用胡椒末五钱，入水，用皮纸重重密封，待熟，用簪子刺孔，令患人鼻闻孔之气即效。
●一方　治噤口，用王瓜藤经霜者，晒乾烧灰存性，为末，香油调，纳脐中，登时愈。
●一方　治红白痢噤口，不受药，不受饮食，用田螺捣烂，加麝香少许，调匀纳脐中，顷刻效。
●鲫鱼脍　治赤白痢，噤口痢。
白矾（枯过，四钱）　赤石脂（一钱）
上为细末，每大人用二匙，小者一匙，随意加减。用活鲫鱼一尾，去鳞、肠，将前药擦入肚内，用真香油、葱花、醋、酱煎炼，如常碗盛，碟盖。噤口者，放在鼻边熏之二三次，即时胃开，食之无妨。赤白痢者，亦食有效，初痢不用。
按上方，治赤白痢、噤口痢外治之法。
治痢不问赤白神方。刘孟门传。
●益元散　方见中暑。三钱，黄连末一钱，水一锺，煎八分，空心一服，立止，效。
●一方　治久痢、休息痢百方不效。
黄连末、木香末，十分之一，入猪脏头，去油入药，煮烂捣为丸，每五十丸，空心米汤下。
●一方　治老年久痢不止，肌瘦如柴，昼夜无度，命已将危。
人参一两，水煎服之，鼻有微汗而苏。
●一方　用陈苋菜煎汤，一服立止。或为末，每三钱，水调下立止。
●秘方　治久痢不止，用陈萝卜煎汤，一服立止。
●益元散（河间方）　治痢之圣药也。
白滑石（六两）　粉草（炙，一两）
共为细末，每服三钱，白水调，无时服。
●一方　治血痢。用生马齿苋绞汁二合，和蜜一匙，空心服。
●一方　苦参炒为末，每五分，米汤调下。
●一方　治热痢不止。用车前草并子，捣汁一盏，入蜜一合，煎温分二服。
●一方　治白痢。肉豆蔻面包煨，乳香一粒，为末，每二三分，米汤调服。
●一方　治痢不拘赤白。用王瓜削去皮，蘸蜜吃一二个，当时腹大痛一阵，利下积滞而已。
●一方　绿豆炒为末，入白糖和凉水，服立止。
●一方　白砂糖一两，鸡子清一个，烧酒一锺半，煎八分，温服立止。
●一方　治痢。
用蝉退炒黄色为末，每服一钱，白痢烧酒调下，红痢黄酒调下。
●一方　椿根皮炒为末。白痢，白糖加凉水服；赤痢，用蜜水和凉水服。
按上单方，治痢有效者，宜择便用之。
夏月下痢，或赤或白，烦渴呕逆，腹中搅痛，小便不利者，此因暑致之。可以五苓散、香茹散、小柴胡汤之属。若以此呕症为脾胃虚寒则误矣。
一壮盛之人，一团积热，下痢赤白，里急后重，痛甚宜服：
●清凉四黄汤
黄连（五钱）　黄芩（五钱）　黄柏（五钱）　栀子（五钱）　大黄（三钱）　连翘（五钱）　木通（五钱）　滑石（一两）　羌活（二钱半）　海金砂（三钱）　乌梅（五钱）　瞿麦（五钱）　酒麴（五钱）
水煎，空心温服。
一下痢大便里急后重，数至厕而不能便，不拘赤白脓血，慎勿利之，升其阳则阴火自退矣。宜服：
●升阳除湿汤
防风　白芍（酒炒，各一分半）　白茯苓　白术（去芦，各一分）　苍术（炒，一分）　甘草（炙，五分）　乾葛（一钱）　冬加桂枝（一分）　炮乾姜（五分）　紫苏（五分）　柴胡（七分）　羌活（一钱）　山楂（二钱）　木香（三分）　食伤加麦芽（炒，一钱）
上锉，生姜三片，水煎服。次服六君子汤。（方见补益。）
一下痢发呃，用益元散，以人参、白术煎汤调下立止。
按下痢里急后重者，窘迫急痛是也。后重者，大肠坠重而下也。夫里急后重，其症不一，有因火热者，所谓火性急速而能燥物是也；有因气滞，此大肠经气壅而不宜通也；有因积滞壅盛者，是有物结坠也；有气虚者，此大肠气降而不能升也；有血虚者，所谓虚坐努责是也。治法，火热者寒之、清之；气滞者调之；积滞者去之；气虚而降者，升而举之；血虚者补之。各其听用也。

泄泻  ***************************
泄，本属湿，然多因饮食之不节致伤脾胃而作，须看时令、寒热、新久而施治法。补脾消食，燥湿利小便，亦有升提下陷之气，用风药以胜湿。亦有久泻，肠胃虚滑不禁，宜收涩之。（大抵脉沉细者易治，洪大者难疗也。）
●胃苓汤（主方）　治脾胃不和，暑湿停饮，泄泻腹痛，水穀不化，阴阳不分，不伏水土，一切泄泻并皆治之。
苍术（米泔浸）　陈皮　厚朴（姜炒）　猪苓　白术（去芦炒）　茯苓　泽泻　白芍（酒炒）　黄连（姜炒）　甘草
姜枣煎，温服。气虚加人参；虚寒泄加乾姜炒黑；水泻加滑石；食积加神麴炒、山楂；痰多加半夏；胜湿加防风、升麻；暴痢赤白，相继肚痛，里急后重加木香、槟榔。
按上方，治泄泻之总司也。
●三白散　脾胃亏损，久泻不止，症属虚寒者。
白术（去芦炒）　白茯苓（各二钱）　白芍（酒炒）　陈皮　人参　肉豆蔻（面裹煨去油，各一钱）　苍术（米泔炒）　升麻　诃子（各八分）　乾姜（炮，五分）　甘草（炙，五分）　腹痛加中桂
上锉，姜、枣煎服。
●二苓丸　治泄泻如神
白术（去芦，东壁土炒，一两）　人参（五钱）　陈皮　茯苓　猪苓（各七钱）　官桂（一钱）　甘草（炙，二钱）
上为细末，枣肉丸，如弹子大，每一丸，温水研化下。
●参苓白术散　治脾胃元气虚弱，久泄少食。
即四君子汤加山药、莲肉、薏苡仁、扁豆、桔梗各等分，为细末，每服二三钱，枣汤调服。
●理气健脾丸（方见内伤）　治男妇久泻不止。依本方去桔梗，加白芍酒炒，二两，其效如神。
●参术健脾丸　治老人、小儿脾虚，久作溏泄。一云治脾泄泻，五更时候泻者是也。
人参（一两，饭上蒸）　白术（去芦土炒，一两）　白茯苓（一两）　莲肉（去心留皮，一两）　山药（一两）　陈皮　山楂肉（去子）　泽泻　甘草（炙，各五钱）
兼治小儿食积，又止泻，止吐，消疳，消黄，消胀，定肚痛，常服益胃生肌，健脾进食，即启脾丸。
上为末，炼蜜为丸，如弹子大，每一丸，空心清米汤化下，日三服。
按上方，补元气，健脾胃，止泄泻之良方也，宜对症选用。
治泄泻秘方。用鸡子一个，将小头破顶，入胡椒七个，纸糊顶煨熟，好酒送下，烧酒更佳，将胡椒完吞下。
治久泻久痢不止，或脱肛下坠等症。臭椿根皮酒炒七次，为末，阿胶化开为丸，梧子大，每三五十丸，空心米饮送下。
●一方　治泄泻，糯米为末，不拘多少，入百草霜十分之二，水和为饼，烙熟食之。一法单用糯米半生半炒，煮粥食之。
久泻不止，陈萝卜煎汤，一服立止。
久泻不止及脱肛。（一名黑白丸。）
枯白矾（三钱）　五倍子（炒为末，一两）
水糊丸，梧子大，每三十五丸，空心米汤下。
治泄泻二三日，或腹冷痛。生姜、豆豉、胡椒，煎汤热服立已。
治泄泻不拘新久，用白术去芦，黄土炒一两，入米一撮，水煎，空心一服立止。
治久病大肠滑泄，五倍子为末，面糊为丸，如梧子大，米饮下，日三服。
●又方　用车前子炒为末，每一钱，米饮下。
治泄泻，用公猪肚一枚洗净，去脂膜入大蒜在内，以水煮烂捣膏，入平胃散末，用杵为丸，梧子大，每三十丸，盐汤下，空心米汤更妙。
治泄泻。欧阳文忠公尝患暴下，国医不得愈，夫人曰：市人有此药三文钱一帖，甚效。公曰：吾辈脏腑与市人不同。夫人请试之。一服愈。乃用车前子一味为末，米饮下三钱匕。此药利水而不动气，水道利则清浊分，而泻自止矣。
●神圣香黄散　治久患脾泄。
宣黄连（一两）　生姜（四两，切作一处慢火炒，令姜干，去姜取连）
上为末，每服二钱匕，空心腊茶清下。甚者，不过二服。尝治许州黄太守患泄泻二三年不愈，每饮烧酒一二锺则止二三日，日以为常，畏药不服，召予诊之，六脉弦数，先服此药以解酒毒，后服理气健脾丸加泽泻，寻愈。
按上单方，治泄泻有效，可选用。
●浆水散　治暴泄如水，周身汗出，一身尽冷，脉微不弱或至无脉，气少而不能语，其甚者加吐，此为急病。
半夏（泡洗，二两）　附子（炮，半两）　乾姜（五钱）　良姜（五钱半）　桂枝（五钱）　甘草（炙，五钱）
上为末，每锉三五钱，浆水二盏，煎一盏，和渣热服。甚者三四服，微者三服。
按上方，治虚寒冷泻者宜之。
夫五更而泄者，名曰肾泄。盖阴感而然，故脾恶湿，湿则濡而困，困则不能治水，水性下流则肾水不足，而以五味子散主之。一云：此治，人到五更初，脐下绞痛而溏泄一次，乃名肾泄。感阴气而然也，五味子散主之。
五味子（二两）　吴茱萸（去梗，五钱）
同炒为末，每服二钱，陈米饮下。
●四神丸　治脾肾虚弱，清晨五更作泻，或全不思食，或食而不化，大便不实。
破故纸（四两，酒炒）　肉豆蔻（二两，面裹煨）　吴茱萸（炮过炒，二两）　五味子（二两）
上为末，用红枣四十九个，生姜四两切碎，同枣用水煮熟，去姜取枣肉和为丸。每服五十丸，空心盐汤下。
一人病泻，每至五更辍即利，此肾泄也。用五味子散数服而愈。固起居不慎，泄复作，年馀不瘥，此命门火虚，不能生脾土，法当补其母。火者土之母也，遂用八味丸补母，泻即止，食渐进。东垣云：脾胃之气盛则能食而肥，虚则不能食而瘦，全赖命门火为生化之源，滋养之根也。故用八味丸奏效。（方见补益。）
按上方，治五更肾泄者宜之。
●戊己丸　治脾经受湿，泄痢不止，米穀不化，脐腹刺痛。
黄连（酒炒）　白芍（煨）　吴茱萸（炒，各等分）
上为末，用小米饮为丸，梧子大，每服五六十丸，空心米汤送下。
●白龙丸（又名玉华丹）　治久泻，痢疾，霍乱，疟疾，血崩。
枯矾不拘多少为末，好醋煮，面糊为丸，如鸡头子大，每一丸。红痢，甘草汤下；白痢，姜汤下，如不止，再服一二丸；霍乱，姜汤下；疟疾，东南桃心七个煎汤下；血崩，酒下。忌荤、腥、油腻、煎炒之物。

霍乱  ***************************
脉来浮洪者，可治；微而迟，气少不语者，为难治。舌卷囊缩者，皆不治也。
霍乱者，上吐下利，挥霍扰乱也。及邪气饮食所伤。邪在中焦，既吐且利；邪在上焦，吐而不利；邪在下焦，利而不吐。俱用藿香正气散加半夏、生姜汁治之。如吐利不止者，理中汤。如上不得吐，下不得利，出冷汗，气欲绝，名为乾霍乱，用盐一大匕，炒令黄入童便一碗，温和服之，少顷，吐下即愈。此病切忌米汤，服之立死，反助邪气。切不可用寒凉之药，宜先服阴阳汤。（方见后。）
●藿香正气散（主方）　治四时不正之气，寒疾时气，山岚瘴气，雨湿蒸气。或中寒腹痛吐利，中暑冒风吐泻，中湿身重泄泻；或不伏水土，脾胃不和；或饮食停滞，复感外寒，头痛憎寒，或呕逆恶心，胸膈痞闷；或发寒热，无汗者。
藿香（二钱）　紫苏　陈皮　厚朴（姜炒）　半夏（姜炒）　白茯苓　桔梗　大腹皮　白芷　白术（去芦，各一钱）　甘草（五分）
上锉一剂，姜枣煎服。
霍乱转筋加木瓜；腹痛加炒芍药；寒痛加官桂；冷甚加乾姜；饮食不化，心下痞闷加香附、砂仁；米穀不化加神麴、麦芽；肉食不化加山楂；心下痞加枳实、青皮；中暑冒风加香茹、扁豆；时气怕寒，发热加柴胡、葛根；发热加麦门冬、淡竹叶；口渴泄泻，小便不利，合五苓散；寒湿相搏，霍乱转筋，烦渴闷乱，合黄连香茹散；感风寒，内伤饮食，霍乱转筋，吐泻，合五苓散；心腹绞痛加木香；若频欲登圊，不通利者加枳壳；转筋不止，男子以手挽其阴，女子以手牵其乳近两边，此千金妙法。
按上方，治霍乱吐泻之总司也。诸病皆治。
●加减理中汤　治霍乱转筋，上吐下泻，腹内疼痛及乾霍乱，俗名搅肠痧、真阴等疾，手足厥冷。嘉靖甲子年间，梁宋之地人多患此，自脚心麻至足膝，死者不胜其数，时大方伯赵公出示此方，患者咸蒙其惠多矣。因述以广其传云。
人参　乾姜（炮）　茯苓（去皮）　甘草（炙，各等分）
上为末，炼蜜为丸，每重一钱，嚼烂，淡姜汤送下。忌食米汤。此即理中汤改为丸，土能塞水之义。若仍作汤，则不效矣。
●既济汤　治霍乱后，虚烦不得眠。
人参（一钱）　麦门冬（去心，一钱）　半夏（泡，一钱）　淡竹叶（二钱）　大附子（制过去皮脐，五个）　甘草（炙，二钱）　生姜（五片）　粳米（百粒）
水煎，空心温服。
治霍乱吐泻，或因饮冷，或胃寒，或失饥，或大怒，或乘车舟伤动胃气，令人上吐下泻不止，头旋眼花，手足转筋，四肢厥冷。
吴茱萸　木瓜　食盐
同炒焦。先用瓦罐水三升煮，令百沸却入前三味，同煮二升以下，服之立效。
按上方，治虚寒之剂。
●祛暑茹苓汤　治霍乱身热，口渴，此热暑中也。
猪苓（七分）　泽泻（七分）　白术（五分）　赤茯苓（一钱）　黄连（五分）　香茹（七分）　乾葛（七分）　天花粉（二钱）　甘草（五分）
上锉一剂，生姜煎服。如热极加知母、石膏；泄加升麻、滑石、黄芩；腹痛加炒芍药一钱，桂三分，寒痛亦加此。
按上方，治中暑身热，霍乱之剂。
●盐熨法　治霍乱吐泻，心腹作痛，炒盐二碗，纸包纱护，顿其胸前并腹肚上截，以熨斗火熨，气透则苏，续又以炒盐熨其背，则十分无事。
治霍乱转筋，大蓼一握，煎汤荡洗。北人以麦糠代之，使腠理开泄而气散则已也。河间云：热气燥灼于筋则挛瘛而痛也。
●霍乱吐泻方
樟树皮一把，水煎温服，立止。
霍乱吐泻，转筋粗大如桃李，挛缩痛不可忍，秫薥叶煎汤饮之即效。
乾霍乱欲吐不吐，欲泻不泻，痰壅腹胀，汗出冷，气欲绝。
盐（一两）　生姜（半两，切）
上二味同炒令色变，以童尿两盏，煎一盏，分为二温服。
治乾霍乱不得吐者，用滚汤一碗，入皂角末三分，盐一撮，调服，探吐之。
霍乱吐泻，但一点胃气存者，服之回生。
陈皮（去白）　藿香
等分为末，每二钱，姜汤下。每锉一两，水煎服亦可。
治搅肠沙。（即乾霍乱。）
胡椒（四个）　绿豆（二十四个）
共为细末，热黄酒调服。
治霍乱吐泻。单用藿香梗一味，煎水服立止。
霍乱吐泻，用生姜细切，渍以新汲水调益元散顿服之，即止。
●又方（即太白散）　用枯白矾为末，每服一钱，百沸汤点服。
按上简易单方，宜选用之。
●灸法　治霍乱已死，腹中尚有暖气者，以盐填满脐孔灸之，不计壮数。
●补遗方
●参苓白术散　治脾虚气陷，吐泻烦渴。
人参　白术（炒）　茯苓　山药　藿香　葛根　升麻
上为末，米汤调下。

发痧  ***************************
夫发痧者，江南所在皆有之。古方不载，所感如伤寒，头痛，呕吐，恶热，手足指末厥逆，或腹痛闷乱，须臾能杀人也。先煎浓艾汤试之，如吐则是，近时多看头额及胸前两边有小红豆点。在皮肤者，以大灯草、香油蘸于红点处。爆者，是名曰水伤寒也。或服葱头汤，汗出而愈。如腹痛不止，用针于两手大指甲边出血即瘥。或二脚坠肿，亦多水痧，于委中穴刺血即愈。盐汤吐法，治心腹绞痛，冷汗出，胀闷欲死，名搅肠痧，又名乾霍乱。由山岚瘴气，或因饥饱失宜而得者，用盐半盏，以热汤泡一碗，令病人尽服。又法，用鸡翎探咽喉令吐，所食盐汤尽出即愈，效。
搅肠痧，症发即腹痛难尽。但阴痧腹痛而手足冷，看其身上红点，以灯草蘸油点火烧之。阳痧则腹痛而手足暖，以针刺其十指，皆近爪中处一分半许，即动爪甲而指背皮肉动处，血出即安。仍见自两臂将下其恶血，令聚指头出血为好。
又痛不可忍，须臾能令人死。古方名乾霍乱，急用盐一两，热汤调，灌入病人口中，盐气到腹即定。又将石砂炒令赤色，冷水淬之，良久澄清水一二合，服即安。
●又方　陈樟木、陈皮、陈壁土各等分，水浓煎去渣，连进三四服即安。
治搅肠痧方。
煨盐（一钱半）　吴茱萸（每岁一粒，炒黄）
为末，热酒调服。
一人患心腹刺痛，手足拘挛搐搦，眼翻上视，将病人两手从上往下捋到手指，将布针刺十指甲角出黑血立止。此是痧闭下血，次作痛。

青筋  ***************************
●白虎丸　治北人惯打青筋，其症初觉头痛恶心，或心腹痛，或腰胁痛，或遍身刺痛，或憎寒壮热，心慌喘急，恶血攻心，须臾不救，即进一服，当时血散。若过三五日，青筋已老，多服亦效。
古矿灰（要古城古墙或古家久住者佳，刮去杂色泥土为末，水飞晒乾）
上为末，水糊为丸，如梧子大。每服四五十丸，看轻重加减，烧酒送下，立时奏效。又治心腹疼，及妇人崩漏、带下，或因气恼致疾，或久患赤白痢疾，或打仆内损，血不能散，立效。
治人惯打青筋，用五灵脂、蒲黄等分，为末，酒下三钱，吃了永不再犯。

呕吐  ***************************
呕吐，谓有痰隔中焦，食不得下者。有气逆者，有寒气郁于胃中者，有暑气所侵者，有饮食所伤者，有瘀血停滞者，但因火与痰者为多。有物有声谓之呕吐，有声无物谓之哕。刘河间谓火气炎上，切不可下，逆之故也。脉虚细者吉，实大者难。
一切外感内伤，寒痰气食而呕吐者，藿香正气散主之。（方见霍乱。）
一胃虚有痰而呕吐者，二陈汤加藿香、砂仁、白术。（方见痰饮。）
一胃虚有热而呕吐者，清胃保中汤。
一冬月胃虚中寒，不食而呕吐者，理中汤加丁香。（方见中寒。）
一夏月饮冷，或当风取凉而呕吐者，二陈汤（方见痰饮。）加香茹散，（方见中暑。）乌梅煎服。
一发热而呕吐者，小柴胡汤加竹茹、陈皮、生姜，煎服。（方见伤寒。）
一久病吐者，胃气虚不纳穀也，比和饮。
呕家圣药是生姜，千金之说信矣。然气逆作呕，生姜散之。痰与水作呕，半夏逐之。呕有热有寒，生姜于寒症最佳。若遇热呕，不可无乌梅。
治呕吐闻药即呕，百方不效。
伏龙肝为末，水丸塞两鼻孔，却服对症药，遂不再吐。
治呕吐不已，又治恶心。
生姜一大块，直切薄片，勿令折断，层层掺盐于内，以水湿苎麻密缠外，又用纸包、水湿，火煨令熟，取出麻、纸，用姜捣烂和稀汤服之。
●清胃保中汤（主方）　治呕吐，饮食不下。
陈皮（八分）　半夏（姜炒，八分）　白茯苓（去皮，八分）　白术（去油芦土炒，一钱）　藿香（一钱）　黄连（土炒，二钱）　黄芩（土炒，一钱）　山栀仁（姜炒，二钱）　砂仁（三分）　甘草（二分）　加枇杷叶（擦去毛，一钱）
上锉一剂，生姜三片，长流水和胶泥澄清二锺，煎一锺，稍冷频服。
吐逆甚加伏龙肝一块；因气加香附，（童便炒）一钱，枳实麸炒八分，去白术；心烦不寐加竹茹八分，神麴炒八分；酒伤脾胃加乾葛、天花粉、白豆蔻。
按上方，治呕吐虚热者宜之。
●比和饮　治呕吐月馀，不纳水穀，闻食即呕，闻药亦呕者。
人参（一钱）　白术（去油芦土炒，一钱）　白茯苓（去皮，一钱）　藿香（五分）　陈皮（五分）　砂仁（五分）　神麴（炒，一钱）　甘草（炙，三分）
上锉一剂，用十年以上陈仓米一合，顺流水二锺煎沸，伏龙肝研细搅浑，澄清取一锺，生姜三片，枣二枚，同煎七分，稍冷服。别以陈仓米煎汤，时时啜之，日进此药二三服而愈。
●参萸汤　治冷涎呕吐，阴症乾呕。
吴茱萸（沸汤泡洗三次，一两五钱）　生姜（一两半）　人参（三分）　大枣（五个）
水煎，食前服。
按上方，治虚寒呕吐宜之。
治虚弱及老人呕吐，恶心，心烦不宁。
人参口嚼，些须立已。治卒暴呕逆，虚弱困乏无力及久病人呕吐，饮食不入口即吐者。人参一两，水煎服之立已。
治胃气冷，吃食即欲吐。白豆蔻五钱为末，以好酒一盏，微温调服，日三盏。
治气虚有痰呕吐，亦治反胃殊效。
人参（二钱）　半夏（一两，制）
生姜七片，蜜少许，煎服。
治乾哕，若手足厥冷，宜食生姜，此是呕家圣药。又治心下痞坚不能食，胸中呕哕。生姜一两切片，半夏五钱汤泡切片，水煎，稍稍服之。
有病久血虚，血不归元而呕者，用十全大补汤。诚发前人之未发，愚常用屡效。依本方加陈皮、半夏、藿香。

恶心  ***************************
恶心者，无声无物。但心中欲吐不吐，欲呕不呕，虽曰恶心，非心经之病。其病皆在胃口上，有虚，有热，有痰，皆用生姜随症佐药。盖姜能开胃豁痰也。
●芩连二陈汤　治胃口有热，时作恶心。
半夏（汤泡，切片，姜炒）　陈皮　白茯苓（去皮）　黄连（姜汁炒）　黄芩（姜汁炒，各一钱半）　甘草（炙，三分）
上锉作一剂，生姜五片，水煎服。
●加味理中汤　治胃气虚寒而作恶心，亦治船晕。
人参　白术（去芦炒）　乾姜　半夏（姜制）　陈皮（各等分）
上锉，生姜煎服。
如胃中素热，恶心呕哕不止。
陈皮（二钱）　栀子（炒，三钱）　竹茹（一钱半）
水煎，入姜汁服。

翻胃  ***************************
大抵翻胃之症，未有不由膈噎而起也。其病皆因忧愁愤怒，思虑郁结，痰饮滞于胸膈之间，使气道噎塞，大便自结则气上不下，食不得入，入则反出，使肠涸胃空，上吐下结，遂成此疾也。治之当以透膈疏气，化痰和胃为主。气虚者，补其气；血弱者，养其血。调顺阴阳，气顺痰下，阴阳和匀，其症自平，不可峻用香燥之剂治之，恐胃中停结痰火，津液衰涸，如抱薪救火，宁不误耶？其脉浮缓者生，沉涩者死。若大便如羊粪者，不治；口中多出沫，但见沫大出者，必死；年过五十者，多不治。脉涩而小，血不足；脉大而弱，气不足。
●调元汤（主方）　治翻胃之总司也。
人参（五分）　白术（去油芦土炒，七分）　白茯苓（去皮，七分）　陈皮（六分）　半夏（姜炒，八分）　川芎（五分）　白豆蔻（去壳，五分）　黄连（同吴茱萸炒，去吴茱萸）　当归（酒洗，一钱）　白芍（酒炒，七分）　桃仁（七分，去皮尖）　红花（三分）　甘草（炙，三分）
上锉一剂，生姜三片，水煎温服。服至以愈为度。
●开结润燥汤（黄宾江）　治翻胃，养血健脾，理气清火之剂。
当归　川芎　白芍（酒炒）　怀生地黄　天门冬（去心）　麦门冬（去心）　陈皮　白术（土炒）　半夏（姜炒）　白茯苓（去皮）　藿香　砂仁　枳实　香附　乌药　槟榔　木通　猪苓　黄芩（土炒）　黄柏（乳炒）　知母（乳炒）　甘草
锉剂，生姜煎服。
一方加赤芍、赤茯苓。
●活血润膈汤　治膈气翻胃，大便结燥。
当归（一钱半）　桃仁（一钱）　陈皮（八分）　甘草（炙，五分）　黄连（姜炒，一钱）　厚朴（姜炒，一钱）　大腹皮（一钱）　红花（七分）　白术（炒，七分）
上锉一剂，水煎温服。善酒加乾葛。
●人参利膈丸　治膈噎，胸中不利，大便结燥，痰嗽喘满，脾胃壅滞。此能推陈致新，治膈气之圣药也。
人参　当归　藿香　厚朴（姜炒）　枳实（麸炒）　大黄（酒蒸，各一两）　木香　槟榔（各七钱半）　甘草（一两）
上为末，滴水丸，如梧子大，每五十丸，温水送下。
●嘉禾散　治脾胃不和，胸膈痞闷，气逆生痰，不进饮食，如膈噎、反胃并治，神效。
人参（一钱）　白术（一钱）　茯苓（七分）　半夏（八分）　陈皮（七分）　薏苡仁（一钱）　白豆蔻（六个）　枇杷叶（七分）　桑白皮（蜜炒，八分）　大腹皮（七分）　沉香（四分）　木香（三分）　槟榔（六分）　藿香（七分）　砂仁（四分）　青皮（五分）　杜仲（一钱）　石斛（八分）　神麴（炒，一钱）　麦芽（炒，八分）　山楂肉（一钱）　炙甘草（四分）
生姜三片，煎服。
五膈加乾柿；膈气吐逆加薤白、红枣五枚。古方有丁香、五味子、诃子，无山楂，白豆蔻易草豆蔻。
●羊面羹　治翻胃吐食，膈气噎塞。
滑石（六钱）　石膏（一两）　白茯苓（一两）　半夏（三钱）　甘草（一钱）
上为细末，和匀。每服五钱，以白面二两和剂，搜作小棋子块，用好羊肉二两，加葱花、盐、椒、酱、醋一处熬汁，擂生姜自然汁五钱，将面药棋子先于原汁内煮熟食之，隔一日再依前法食之，其效如神。
按上方，治翻胃攻补兼施之剂。
●经验方　韭汁味辛，能消瘀行血；牛乳甘温，能养血润燥。
韭汁（二两）　牛乳（一盏）　生姜（五钱，取汁）　竹沥（半盏）　童便（一盏）
上和一处，重汤煮熟温服。盖韭菜汁能下膈上瘀血，又令多服驴尿，以防生虫。
按上方，治翻胃大效。
治翻胃噎食，探病可治否。（彭苍崖传。）
用甜梨一个，去皮用箸刺梨七孔，每孔入巴豆去壳半边入梨内，纸裹水湿，灰火煨熟，取出巴豆，令病人吃梨汁，如咽得下，吐出痰来可治；如吃不下，不吐痰，不可治。
治翻胃噎食，用葱捣烂塞入大便内，俟咽喉中有葱气可治。
●二豆回生丹　治翻胃噎食。
硇砂（二钱）　雄黄（二钱）　乳香（一钱）　朱砂（一钱）　黑豆（四十九粒）　绿豆（四十九粒）　百草霜（五钱，微火炒过用）
上共为细末，用乌梅三十个，取肉和丸，如指顶大，朱砂为衣。每噙化一丸，良久，将面饼一个，茶泡烂食之。不吐，乃药之效；若吐，再噙化一丸。忌油腻、盐、醋、怒气。
按上方，探病可治否，何如？
治翻胃噎食。马蛇儿，即野地蝎虎，用公鸡一只，笼住饿一日，只与水吃换净肠肚，却用马蛇儿切烂与鸡食之，取屎焙乾为末，每服一钱，烧酒送下效。
治隔食秘方，用乾柿饼三个，连蒂捣为末，酒调服。甚勿以药易而忽之也。
●又方　白雄乌骨鸡，先笼二日，撒去旧屎，将屋龙斩烂与鸡吃撒屎，以豆豉为丸，令滴烧酒，吞下二三十丸，即愈。
●治转食秘方
反翅鸡一只，煮熟去骨，入人参、当归、盐各五钱为末，再将原煮鸡汤再煮，取与食之。勿令人共食。
●人参粥　治翻胃吐酸水。
人参（末，五钱）　生姜（汁，五钱）　粟米（一合）
水煮粥食之。
疗翻胃呕吐无常，粥饮入口即吐，困弱无力垂死者。人参二两，拍破，水煎汁一碗，热服，再兼以人参汁煮粥与服。
●秘方（辜宗岐）　治翻胃。
莱菔子　白芥子　胡荽子
上各等分，为细末，每服五分，好烧酒调服。
●秘方　治翻胃，脾胃虚寒呕吐或翻胃膈噎，神效。
用大附子一个最大者，坐于砖上，四面著火渐逼，淬入生姜自然汁中，又依前火逼干，复淬之，约生姜汁可尽半碗许，捣罗为末，每服一钱，用粟米饮下，不过三服效。
●一方　用大附子，重一两四五钱，端正底平尖圆一枚，灰火炮之裂，入生姜自然汁内浸润，晒乾再炮，再入汁浸润，仍晒再炮，用尽姜汁半碗，去皮脐为末，人参膏为丸，黍米大，每数丸，津液嚥下，胃气稍复，投以温补之剂。
●治胃翻食即吐方
用粟米捣作面，水和为丸，楮子大，烂煮纳醋中，细细吞之，得下便已。面亦得用之。
治吐食翻胃，诸药不效者。
胡椒（四十九粒）　杏仁（四十九粒）
二味为末，用细花烧酒调服。
治翻胃吐食上气者，白芥子晒乾为末，酒调服。
治翻胃并乾呕不止，用甘蔗汁十升，姜汁一升和匀，分五服。
治翻胃，用枣子一个，去核裹全斑猫一个，用文武火煨毕，去猫用枣，空心服，白汤下。
按上单方，治翻胃噎膈有殊效者。
●治翻胃验方　用六君子汤加炮乾姜、白豆蔻、黄连。（用吴茱萸煎汤浸炒，去萸。）

咳逆  ***************************
夫咳者，气逆也。气自脐下直冲，上出于口而作声之名也。古谓之哕，今谓之呃，乃胃寒所生寒气自逆而呃上也。有痰，有气虚，有火。有因饮食太过，填塞胸中而气不得升降者；或有痰向于上，火起于下而气不得伸越者；又有伤寒热病，阳明内实，过期失下，清气不得伸，浊气不得降，以致气不宣通而发呃者。此皆实证也。
治咳逆服药无效者。
硫黄　乳香
各等分为末，以酒煎，急令患人嗅之。
●又方　用雄黄（二钱）　酒（一盏）
煎七分，急令患人嗅其热气，立已。
治咳逆连声不绝。（吴竺赐。）
柿蒂烧存性为末，酒调服。一方，每七个焙为末，黄酒调下。
●验方　治呃逆。
半夏（六钱，汤泡）　生姜（五钱）
水煎服。
治伤寒发热而呃逆者。黄荆子不拘多少，炒，水煎服。
伤寒阳症，咳逆潮热。小柴胡汤加生姜、竹茹、橘皮。
治患咳逆，连咳四五十声者，取生姜汁半合，蜜一匙与煎，令熟温服，如此三服瘥。
治诸吃意。
橘皮（二两，汤浸去穰）
锉，水一升，煎至五合，通热顿服。更加枳壳一两，去穰炒，同煎服。

嗳气  ***************************
夫嗳气者，胃虚火郁之所成也。因胃中有火，治疗之法，虚则补之，热则清之，气则顺之，气顺则痰消也。
●星半汤　治胃中郁火，有痰嗳气。
南星（一两半，姜制）　半夏（一两半，姜制）　软石膏（煅，一两）　香附米（童便炒，一两）　山栀子（炒黑，七钱）
上锉，生姜煎服。或作丸亦可。

吞酸（吐酸）  ***************************
吞酸与吐酸不同，吐酸是平日津液随上升之气郁积而成，郁之久，湿中生热，故从火化，遂作酸水而出；吞酸者，湿热郁积于肝而出伏于脾胃之间，必用糯米、蔬菜以自养。
●清郁豁痰汤（主方）　治嗳气吞酸，乃胃中有热，膈上有痰，令人呕吐清水等症。
陈皮　半夏　白茯苓　黄连（姜炒）　栀子（炒）　苍术（米泔水浸炒）　川芎　香附（炒）　砂仁　神麴（炒）　山楂　木香　甘草
上锉，生姜三片，水煎温服。
治食后吐酸水方。
乾姜　吴茱萸（各二两）
用下筛，酒服方寸匕，日二次，胃冷服之立验。
●橘连丸　治郁积吐酸水。
黄连（一两半，炒）　苍术（米泔制，一两）　吴茱萸（炒，一两）　陈皮（一两）　半夏（姜炒，一两）　白茯苓（一两）
上为末，炊饭为丸，如绿豆大，每二三十丸，食远服。冬月倍茱萸，夏月倍黄连。
治妇人心酸，乃痰饮积在脾胃间，时时酸心或吐水。
吴茱萸（一两，盐汤洗）　苍术（一两，泔浸）　陈皮（去白）　神麴（炒）　麦芽（炒）　肉桂（各五钱）
上为细末，煮面糊丸，米饮下。
治醋心，每醋气上攻如酽醋。吴茱萸一合，水二盏，煎七分，顿服。纵浓亦须强饮。近有人心如蛰破，服此方后二十年不发。
●茱连丸　治郁积吞酸。
黄连（一两）　黄芩（一两，二味用陈壁土炒）　苍术（七钱半，米泔水浸炒）　吴茱萸（五钱，泡炒）　陈皮（五钱）
上为末，神麴糊为丸，如绿豆大，每五六十丸，津嚥下。
治吐清水。
苍术（米泔浸陈壁土炒）　茯苓　滑石　白术
上锉，水煎服。
一人口中常流冷涎如泉涌，予以吴茱萸煎汤，待冷，涎流出后即服此茱萸汤，不二三次而愈。
●二术丸　治吞酸心痛。
苍术（米泔浸炒，二两）　白术（去芦炒，二两）　陈皮（一两）　半夏（姜炒，一两半）　白茯苓（一两）　白芍（酒炒，一两半）　神麴（炒，三两）　黄连（姜炒，八钱）　甘草（炙，七钱）
上为细末，蒸饼为丸，梧子大，每服百丸，淡姜汤下。

嘈杂  ***************************
夫嘈杂之为症也，似饥不饥，似痛不痛，而有懊憹不自宁之况者是也。其症或兼嗳气，或兼痞满，或兼恶心，渐至胃腹作痛，实痰之为患也。治法：以南星、半夏、橘红以消其痰；芩、连、栀子、石膏、知母之类以降其火；苍术、白术、芍药之类以健脾行湿，壮其本元。又当忌口节欲，无有不安者也。
人多思虑，以致血虚，五更时嘈杂是也。四物汤加香附、栀子、黄连、贝母。
肥人嘈杂，二陈汤少加川芎、苍术、白术、栀子炒，水煎服。
眩晕嘈杂，火动其痰。二陈汤加栀子、黄芩、黄连。
一妇人饮食少思，胸中嘈杂，头晕吐痰，此中气虚而有热，用六君子汤加炒黑山栀、桔梗而愈。后因劳碌，头晕发热，吐痰不食，用补中益气加半夏、茯苓、天麻而痊。
一妇人心胸嘈杂，用茯苓补心汤治之愈。（方见虚劳。）
●平肝顺气保中丸　治郁火伤脾，中气不运，胃中伏火郁积生痰，致令呕吐、吞酸嘈杂，心腹胀闷。常服顺气和中，开胃健脾，倍进饮食，化痰消滞，清火抑肝。
香附米（三两，童便浸二日炒）　小川芎（二两）　陈皮（去白，三两）　白术（去芦土炒，四两）　枳实（麸炒，二两）　黄连（姜汁炒，二两）　吴茱萸（汤泡，二两）　神麴（炒，一两）　麦芽（炒，七钱）　木香（三钱）　栀子（姜汁炒，一两）　莱菔子（炒，一两）　半夏（姜汁炒，一两半）　白茯苓（去皮，一两）　竹茹（一两）　砂仁（炒，四钱）　乾生姜（一两）　甘草（炙，四钱）
●一方　加：
山楂（二两）　青皮（香油炒，六钱）
去：吴茱萸　竹茹
●一方　加山楂二两，青皮香油炒六钱；去吴茱萸、竹茹。
上为末，竹沥打神麴糊为丸，如梧子大，每八十丸，白汤送下，日进二服。
●四物汤方见补益）二陈汤方见痰饮）六君子汤方见补益）补中益气汤（方见内伤）


卷三·艮集  ——————————————————————————————————————————————————————————————————————————————————————————

诸气  ***************************
《脉理玄要》曰：下手脉沉便知是气，沉极则伏，涩弱难治，其或沉滑，气兼痰饮。
人禀天地阴阳之气，以生藉血肉，以成其形，一气周流于其中，以成其神，形神俱备，乃为全人。故气阳而血阴，灌溉周身而无一息之间断也。血则随气而行载乎！血者也，有是气必有是血，有是血必乘乎是气，二者行则俱行，一息有间则病矣。今之人不知忿怒、惊恐、悲哀而损其身，忧愁思虑以伤其气，故人之疾多从气而生，致有中满腹胀，积聚，喘急，五膈，五噎，皆由于气。
●分心气饮（主方）　治男子妇人一切气不和。多因忧愁思虑忿怒伤神，或临食忧感，或事不随意，使抑郁之气留滞不散，停于胸膈之间不能流畅，致心胸痞闷，胁肋虚胀，噎塞不通，噫气吞酸，呕哕恶心，头目昏眩，四肢倦怠，面色萎黄，口舌乾苦，饮食减少，日渐羸瘦，或大肠虚秘，或因病之后胸中虚痞，不思饮食，并皆治之。
青皮（去穰炒，五钱）　陈皮（去白，五钱）　半夏（汤泡姜炒，三钱半）　白茯苓（去皮，三钱半）　紫苏（二两）　大腹皮（洗净，五钱）　桑白皮（五钱）　羌活（五钱）　赤芍（三钱半）　木通（三钱半）　官桂（三钱半）　甘草（二钱半）
上锉一两，生姜三片，枣一枚，灯草十茎，水煎食远温服。
●一方　去赤芍、羌活，加枳壳、桔梗、木香、槟榔、香附、莪术、藿香，治忧思郁怒，诸气痞满。水气面目浮肿，加猪苓、泽泻、车前子、木瓜、葶苈子、麦门冬；性急加柴胡；多怒加黄芩；食少加砂仁、神麴；咳嗽加桔梗、半夏；胸膈痞闷加枳实、香附；三焦不和加乌药；气闭加莱菔子；气滞腰痛加木瓜、枳壳；上焦热盛加黄芩；中焦热盛加山栀子；翻胃加沉香磨服。
●四七汤　喜、怒、忧、思、悲、惊、恐之气结成痰涎，状如绵絮或如梅核在咽喉间，咯不出，咽不下，此七情所为也。或中脘痞满，气不舒快，痰涎壅盛，上气喘急，痰饮呕逆恶心。
紫苏（二两）　厚朴（去皮姜炒，三两）　白茯苓（去皮，四两）　半夏（汤泡切片姜炒，五两）
上锉，生姜七片，枣一枚，水煎热服。若因思虑过度，阴阳不分，清浊相干，小便白浊，用此药下青州白丸子。妇人恶阻，尤宜服之。痰作臭气加枳实、香附。余常用此加桔梗、枳实、甘草治痰气痞塞殊效。
●利气丸　治一切气滞，心腹满闷疼痛，胁肋膨胀难消，呕吐酸水，痰涎不利，头目昏眩，并食积酒毒及米穀不化，或下痢脓血，大小便结滞不快，风壅积热，口苦烦躁，涕喷稠黏。此药最能流湿润燥，推陈致新，滋阴抑阳，散郁破结，活血通经，治气分之圣药也。
大黄（四两）　黑牵牛（四两）　木香（一两）　槟榔（一两）　枳壳（麸炒，一两）　香附（炒，四两）　青皮（去穰，一两）　陈皮（一两）　莪术（煨，一两）　黄连（一两）　黄柏（去皮，三两）
上为细末，水丸，如梧子大。每服五七十丸或百丸，临卧淡姜汤送下。以利为度，如不利，再加丸数，通利则愈。瑞竹堂加黄芩、当归各一两亦妙。
●剪红丸（李茨峰）　治诸气痞塞，饮食结聚，关膈不通，胃脘肚腹疼痛，鼓胀水肿，诸症皆治。
三稜（醋煮乾）　莪术（醋煮乾）　槟榔　青皮（去穰）　黑牵牛（取头末）　大黄（生）　木通　滑石（各一两）　甘遂　雷丸（各五钱）　使君子肉（三钱）
上为细末，面糊为丸，如梧子大。每五十丸，空心白滚汤下。忌生冷、油腻。此方神效。
●开膈顺气丸　治男妇七情忧郁，胸膈痞闷，肚腹胀痛，痞块疼痛，不思饮食。
苍术（二两，米泔制）　陈皮（一两半）　川厚朴（姜汁炒，一两）　香附米（四两，醋炒）　乌药（炒，一两）　枳壳（去穰麸炒，一两）　青皮（去穰，七钱）　莪术（醋炒，五钱）　甘草（炙，五钱）
上为细末，酒煮，稀面糊为丸，如梧子大。每服七十丸，酒送下，姜汤亦可。
●沉麝丸（内翰苏洗方）　治诸血、诸气痛不可忍，及心脾气血诸痛，又治血滞腰痛。
朱砂　沉香　血竭　没药（各一分）　木香（半分）　麝香（半分）
上生为末，磁器煮，生甘草膏丸，如皂子大。每一丸，姜盐汤嚼下。
产后血痛，气痛亦治。脾痛，血滞腰痛，用续断、牛膝、桃仁炒，煎汤磨下。血晕，用乳香泡汤研化服。
●上下分消导气丸　功胜分心气饮。
黄连（姜炒，一两）　半夏（姜炒，一两）　瓜蒌仁（去壳，一两）　桔梗（去芦，二两）　桑白皮（蜜炙，一两）　枳壳（麸炒，二两）　川芎（一两）　川厚朴（姜制，二两）　青皮（麸炒，二两）　香附（童便炒，二两）　白茯苓（去皮，二两）　泽泻（一两）　木通（一两）　槟榔（一两）　麦芽（炒，一两）　甘草梢（五钱）
上为细末，姜汤打神麴糊为丸，梧子大。每七十丸，米汤下。作汤剂，姜煎服亦可。

痞满  ***************************
刘河间曰：痞与否同，不通泰也。心膈闷而不通者，为痞满；内外皆急胀者，为肿胀；聚而成块者，为积块也。
夫痞者，皆上之症也，与胀满有轻重之分，痞则内觉痞闷而外无胀急之形者，是也。有中气虚弱，不能运化精微为痞者；有饮食痰积，不能施化为痞者；有湿热太甚为痞者。
●消痞汤（主方）
人参　白术（去芦炒）　白茯苓（去皮）　陈皮（去白）　半夏（姜炒）　厚朴（酒炒）　枳实（麸炒）　黄连（姜炒）　砂仁　泽泻
生姜三片，水煎温服。
●七气汤　治七情所伤，忧思郁结，腑脏气不和平，心腹痞闷。
半夏（姜汁炒）　白茯苓（各二钱）　川厚朴（去皮姜炒，一钱半）　苏梗（一钱）　加香附（炒，一钱）
上锉一剂，生姜三片，水煎温服。
●补中益气汤（方见内伤）　治内伤元气，心下痞胀夯闷。
依本方加　白芍（酒炒）　黄连（姜炒，各一钱）　厚朴（姜炒，一钱）　枳实（麸炒）　木香　砂仁（各二分）
●内消丸　治痞闷气积、食积。
青皮（去穰麸炒）　陈皮　三稜（煨）　莪术（煨）　神麴（炒）　麦芽（炒）　香附（炒）
上为末，醋糊为丸，梧子大，每三五十丸，茶下。
●大消痞丸　治一切心下痞满，及年久不愈者。
黄连（土炒，六钱）　黄芩（土炒，六钱）　枳实（麸炒，五钱）　半夏（姜炒，四钱）　陈皮（四钱）　厚朴（姜炒，四钱）　白术（去芦炒，一两）　猪苓（二钱半）
泽泻（三钱）　姜黄（一两）　乾生姜（二钱）　人参（四钱）　神麴（炒，三钱）　砂仁（三钱）　甘草（炙，二钱）
上为细末，汤泡蒸饼为丸，梧子大，每五十丸至百丸，空心白汤下。

蛊证（即鼓胀）  ***************************
蛊证大要有二：曰单腹胀，曰双腹胀。急急气满，睡卧不安，四肢微肿，此单腹胀，因内伤七情所致，取效微迟；四肢浮肿，肚大身重，此双腹胀，因外感风湿所致，取效甚速。议有水肿，气肿。以指按肿处有陷，随指随起者，气肿，先须理气。陷而起迟者，水肿，只须导水即愈。凡人五十以前，气血壮者，得效之后善自调摄，终身不发。五十以来，气血稍衰，摄不严时，或再复，此复能治之，但屡复屡治，元气耗尽则难矣。脉浮洪易治，沉细难治。
诗曰：
凡观诸蛊要先知，且看脐间亚似梨，肚上青筋休要问，阴囊无缝定难医，眼黑鼻黑终须死，掌上无纹在片时。有命只消三四日，项僵头转二朝危。
●消蛊汤（主方）　治气作蛊胀，但腹满而四肢头面不肿。
紫苏　辣桂　青皮　陈皮　三稜　莪术　木香　槟榔　白豆蔻　肉豆蔻　荜澄茄　莱菔子（生）　枳壳　半夏　砂仁　甘草（炙）
姜枣煎服。
按上方，治鼓胀初起及壮盛之人可服。
●补气健中汤（主方）　治鼓胀元气脾胃虚损，宜补中行湿利小便，切不可下。
人参（八分）　白术（土炒，一钱半）　白茯苓（一钱半）　陈皮（去白，一钱）　苍术（米泔浸炒，一钱）　厚朴（姜炒，五分）　麦门冬（去心，五分）　黄芩（土炒，八分）　泽泻（五分）
水煎服。朝急暮宽者，倍参、术。肥白人气虚者，亦同。朝宽暮急者，加黄连姜炒、当归、白芍炒、香附、川芎，减参。黑瘦人气热，亦同。
朝暮急者，气血俱虚，宜双补之。气不运加木香、木通；气下陷加柴胡、升麻。
●六君子汤（方见补益）　治脾虚鼓胀，手足倦怠，短气溏泄者。服此药下咽之后必增胀满，勿疑之。《经》曰：塞因塞用。故用补剂以治胀满。初服则胀，久服则通，此惟精达经旨者知之，俗医未足道也。
按上方，治鼓胀属虚弱者可服。
●五子十皮汤　治一切蛊胀，并气虚中满、单腹胀。
紫苏子　菟丝子　大腹子　车前子　葶苈子　茯苓皮　草果皮　五加皮　大腹皮　牡丹皮　地骨皮　生姜皮　木通皮　木瓜皮　甘草皮
上锉，水煎温服。如要断根，将前药各一钱五分，用公猪肚一个不见水，先将温水煮一滚，以竹尖钻孔入药在内，蒸熟切片，捣蒜蘸食之，不过一二个，永不发也。
按上方，治蛊胀专攻之剂。
●清胀丸　秘方　治积块，消蛊胀。
青皮（去穰，一两）　陈皮（一两）　三稜（醋炒，一两半）　莪术（醋炒，一两半）　乾姜（炮，五钱）　香附子（一两半，醋煮焙乾）　陈仓米（二两，用巴豆四十九粒同炒黄色，裹一宿去豆）
上为末，醋糊为丸，梧子大，每五六十丸，姜汤下。
按上方，治鼓胀，腹中有积块者可服。有经验简易方开后，宜对症选用。
治气蛊，大蛤蟆一个，以砂仁推其口，使吞入腹，以满为度，用泥灌封固，炭火煅至透红烟尽，取出候冷，去泥研末为一服，或酒或陈皮汤送下。候撒屁多，乃见其效。
治气蛊，用粟米、绿豆各一抄，猪肝一叶切碎，三味煮作粥食之。重者不过五次，其肿自消，切忌气恼、生冷。
●秘方　治鼓胀，气胀、水胀等症。
羯鸡屎一升，瓦上炒焦，地上出火毒，研细，以百沸汤三升淋汁滤过。每服一大盏，调木香、槟榔末各一钱。日三服，以平为期。
治单腹胀，用七八年母猪大肠头一截，并血数块，用原煮血水炆烂食之。至半夜，腹大痛而大便泻去一桶即消。
●治鼓胀攻水之方
连根叶大戟（一握）　大枣（一斗）
上二物，同煮一时，去大载不用，只吃枣，无时服。大戟寒而不寒，味苦甘，有小毒，能下十二经之水；大枣味甘，取其大补脾胃而不为攻下所伤耳。
●海上方　专治单腹胀，双腹胀。单腹胀在腹中间肿，双腹胀在腹两旁肿。
用大水的泡，晒乾罗过，每早以新水调三四匙嚥下，吃后放屁，吃两早后病者自知放屁，其肿自消，切不可将针放水，水去即死。
治蛊症，黑牵牛头末、木香、甘遂各一钱，为末，用猪腰一对俱分破，将药撒在二腰子内合住，纸包灰火烧熟，空心或食一个或食二个，大便行脓血见效。
●三花神祐丸　治中满腹胀，喘嗽，淋闭，一切水湿肿满，湿热肠垢，沉积变生疾病，久病不已，黄瘦困倦，气血壅滞不得宣通，或风热燥郁，肢体麻痹，走注疼痛，风痰涎嗽，头目眩晕，疟疾不已，症瘕积聚，坚满痞闷，酒积，食积，一切痰饮呕逆及妇人经病不快，带下淋沥，无问赤白，并男子、妇人伤寒、湿热，腹满实痛，久新瘦弱，俗不能别辨，或泛常只为转动之药，兼治新久腰痛，并一切下痢及小儿惊疳，积热，乳癖，肿满，并治。
大戟　芫花（醋炒）　甘遂（各五钱）　牵牛（二两）　大黄（一两）　轻粉（一钱）
上为末，水丸，如小豆大，每十丸，量虚实加减，忌热、甘草。
按上方，皆攻克之剂，宜壮盛人可服。

水肿  ***************************
通身皮肤光肿如泡，手按成窝，举手即满者，是因脾虚不能制水，久渍妄行故也。法当补脾，使脾气得实则自健运，切不可下。忌食羊肉。腰以上肿宜发汗，腰以下肿宜利小便，此仲景之法。阳水脉浮数，阴水脉沉迟，治之初起及壮盛之人，宜先服木香流气饮即效，如未效，服行湿补气养血汤。若久病虚弱，不须服流气饮，即服行湿补气养血汤及健脾丸、肾气丸之类，兼而进之，乃收全效。
不治症：先四肢而后归于腹，大便滑泄，唇黑，缺盆平，脐突，肉硬，男从脚下肿上，女从身上肿下，脉浮大者生，沉细者死。
●木香流气饮　治诸气痞滞不通，胸膈膨胀，口苦咽乾，呕吐不食，或肩背、腹胁走注刺痛，及喘急痰嗽，面目虚浮，四肢肿满，大便闭，小便涩。又治忧思太过，怔忪郁积，脚气风湿，聚结肿痛，喘满胀急。凡治蛊胀，当先用此药调顺荣卫，流通血脉，快利三焦，安和五脏。
木香（七钱半）　丁皮（七钱半）　藿香（七钱半）　半夏（汤泡切片姜炒，二钱五分）　人参（五钱）　白术（去油芦，五钱）　赤茯苓（五钱）　厚朴（姜炒，二两）　青皮（去穰，二两）　陈皮（四两）　草果（七钱半）　槟榔（七钱半）　大腹皮（七钱半）　香附子（二两）　紫苏（二两）　木瓜（五钱）　白芷（五钱）　麦门冬（去心，五钱）　莪术（煨，七钱半）　肉桂（七钱半）　木通（一两）　甘草（二两）　石菖蒲（五钱）
上，每锉五钱，生姜三片，枣二枚，水一锺，加减七分，去渣热服。
本方去藿香、石菖蒲，加沉香、枳壳、大黄，名二十四味流气饮。蛊肿加白豆蔻；头面肿加葱白；肚腹肿加枳实，倍青皮、陈皮；脐至脚肿加桑白皮；肿满加黑牵牛。
按上方，治诸水肿初起者宜服。
●行湿补气养血汤（主方）　治气血虚弱，单腹胀浮肿。
人参　白术　白茯苓　当归　川芎　白芍　苏梗　陈皮　厚朴　大腹皮　莱菔子　海金砂　木通　木香　甘草（生）
姜枣煎服。气虚倍参、术、茯苓；血虚倍芎、归、白芍；小便短少再加猪苓、泽泻、滑石；服后肿胀俱退，惟面足不消，此阳明经气虚，倍用白术、茯苓。
●调中健脾丸　治单腹胀及脾虚肿满，膈中闭塞或胃口作痛。
黄耆（蜜炙，二两）　人参（二两）　白术（黄土水拌炒，六两）　茯苓（二两）　陈皮（盐水炒，三两）　半夏（泡七次，三两）　苍术（米泔浸炒，二两）　香附（童便炒，三两）　白芍（酒炒，二两半）　黄连（吴茱萸萸汤浸炒，去吴茱萸，二两半）　苏子（炒，一两半）　莱菔子（炒，一两半）　山楂肉（三两）　薏苡仁（炒，三两）　泽泻（炒，二两半）　沉香（六钱，另磨）　五加皮（二两，炒）　草豆蔻（酒拌炒，一两半）　法制瓜蒌（一两，用大瓜蒌二个，钻一孔，每个入三椒三钱，多年蒌叶二钱，敲米粒大小，外以绵纸糊完，再用纸筋盐泥封固晒乾，炭火煅通红，取出去泥，其黑色一併入药
上为末，煎荷叶、大腹皮汤，打黄米糊为丸，如梧子大。每服百丸，日进三次，白汤下。此药不伤元气，大有补益，勿轻视之
●金匮肾气丸　治脾肾虚寒，腰重脚肿，湿饮留积，小便不利，或肚腹肿胀，四肢浮肿，或喘急痰盛已成蛊者，此症多因脾胃虚弱，治失其宜，元气复伤而变者，非此药不救。
白茯苓（三两）　大附子（面裹煨，去皮脐，切片，童便浸焙乾，五钱）　怀牛膝（去芦，酒洗）　肉桂　泽泻　车前子　山茱萸（酒蒸，去核）　怀山药　牡丹皮（各一两）　怀生地黄（酒拌，砂锅内蒸黑，四两）
上，精制，秤为一处，捣成饼，晒乾为末，炼蜜为丸，如梧子大。每服四五十丸，空心米汤下。
按上方，治鼓肿，令病人空心服金匮肾气丸，已时服行湿补血汤一服，未时将渣煎服，晚上临卧服调中健脾丸一服。每日如此服四次，不可间断。久久服之，元气渐充，脾胃渐壮，肾水渐生，相火渐消，湿热渐除，肿胀诸病自瘳矣。
●又方　用白商陆根似人形者，捣取汁一合，生姜汁二点，黄酒一盏，和服。空心三日服一次，元气厚者服五次，薄者三次止。忌盐、酱。凡人年五十以里者可服，五十以外者不必服。
治蛊肿秘方，田螺不拘多少，水漂加香油一盏于水内，其涎自然吐出，取其涎晒乾为末，每服不过三分，酒调下。其水自小便而下，其气自大便而出，其肿即消。再服补养脾胃之药为妙。
治肿胀，自去水。
真水银粉（二钱）　巴豆（去油，四两）　生硫黄（一钱）
同研成膏，作饼子。先以新棉一片铺脐上，次以药饼当脐掩之，外用帛缚定，约人行五里自然泻下恶水，待三五次除去药，温粥补之。久患者，隔日取水。
治水肿膨胀神妙方。
大田螺（四个）　大蒜（五个，去皮）　车前子（为末，三钱）
上三件研为一处为饼，一饼贴入脐中，以手帕缚之，贴药后，少顷水从小便出，一二饼而愈。
●秘方　治水肿胀满。
癞蛤蟆一二枚，装在猪肚内，用好酒煮一伏时，去蛤蟆，将猪肚与酒服尽，大便屁如雷或水下，水肿自消。加缩砂些须尤妙。
●秘方　治十种水气，五蛊胀气。此方乃临颖杨运治一人患腹胀，阴囊肿大，诸医不治，乡人举之，一剂而病愈，病者言遇神仙也。又治数人俱效。余托诸亲友恳求，遂得之，后屡试屡验。
甘遂赤皮细槌，不蛀者，不拘多少，用乔麦面、水和作慄饼，如纸厚包甘遂在内，灰火中烧熟，取出晒乾为末，每用一钱，以细面约一两许合和，水调捏作面片，次用商陆二钱半，巴豆一个去壳，水一碗半，砂锅内煎至一碗，去渣再入铁锅内，入前面片煮熟食之，其商陆汤任其意，服与不服不在其限。服之不一二时，水从大便出。如是，血鼓即下血，气鼓即下气，当时消。若有喘嗽，尽皆妥贴。若腹中有块亦渐消散，只用一服见效。忌盐、酱、冬瓜、香油、荤腥之物，半月后用盐亦须炒过用之。若蛊症，加胡椒一钱与巴豆同煮，其巴豆须看虚实加减，其壮者加至二三个亦可。
按上诸单方，治水肿皆神效之方也。
●蟠桃丸　治男妇浑身、头目、手足浮肿，肚腹胀满疼痛。
沉香　木香　乳香（莙上炙）　没药（莙上炙，各三钱）　白牵牛（生用取头末，八钱）　黑牵牛（用牙皂煎浓汁浸半日，铺锅底焙，一半生，一半熟，取出研末，八钱）　槟榔（一两，一半生，一半用牙皂煎汁浸透焙熟）　琥珀（一钱或五分）
上为末，牙皂水打稀面糊为丸，如梧子大，每服二钱七分，五更砂糖煎汤送下。
按上方，皆经验百发百中者，此药专攻，宜间而服之，不可久服。

积聚  ***************************
脉宜实大，不宜沉小。
丹溪曰：块乃有形之物，气不能成形。痰与食积、死血也，在中为痰饮，在右为为食积，在左为死血。大法：咸以软之，坚以削之，行气开痰为主，不可专用下药，徒损其气，病亦不去，当消积使之溶化，其死血块去须大补。痞块在皮里膜外须用补药，香附开之，兼二陈汤加补气药，先须断厚味。
●指迷七气汤（主方）　治五积六聚，状若症瘕，随气上下，发作有时，心腹疼痛攻刺胁肋，上气窒塞，喘嗽满闷，小腹䐜胀，大小便不利。
三稜　莪术　青皮（去穰）　陈皮　藿香　桔梗　肉桂　益智仁　香附　甘草
上锉作剂，生姜煎服。心脾痛加乌药、枳壳。
按上方，治积聚专攻之剂。
●化积汤　治妇人气积，血块症瘕，不拘左右上下，年月新久。
当归（酒洗，一钱）　白芍（酒炒，二钱）　川芎（一钱）　生地黄（一钱）　熟地黄（姜汁炒，一钱）　赤芍（一钱）　玄胡索（一钱）　桃仁（去皮，五分）　红花（三分）　青皮（去穰，一钱）　陈皮（去白，五分）　三稜（醋炒，一钱半）　莪术（醋炒，一钱半）　贝母（一钱）
半夏（姜炒，一钱）　木香（三分，不见火）　香附（一钱半）
上共十七味作一剂，生姜三片，水煎空心服。
按上方，治积聚攻补兼施之剂。
●神仙一块气　治诸气、食积及噎膈痞满，胸胁刺痛，症瘕，疝气，并皆治之。
青皮（去穰）　陈皮　三稜（醋炒）　莪术（醋炒）　香附（童便炒，各一两）　神麴（炒）　麦芽（炒）　莱菔子（炒）　白牵牛（头末）　槟榔　郁金　黄连（姜炒，各五钱）　枳实（麸炒，三钱）　皂角（二钱半）　百草霜（二钱半）
上为细末，稀面糊为丸，如绿豆大，每三四十丸，视疾之上下为食之先后，热酒、姜汤任下。
●褐丸子　治块痰。
三稜（炒，一两）　莪术（炒，一两）　青皮（去穰）　陈皮（去白）　胡椒　胡黄连　苦楝子（各五钱）　黑牵牛（七钱，半生半炒）　木香（四钱）　莱菔子（二两，微炒）
上为末，面糊为丸，黍米大，每六七十丸，莱菔汤下。忌腥物、生冷，每日一服，五日后热退。
按上方，治积块专攻之剂，壮盛之人可服。
●千金化铁丹　治男妇气血　痰饮、食积，诸般积块，症瘕，胀满诸症。
当归（一两半）　白芍（酒炒，一两半）　川芎（七钱半）　生地黄（酒洗，一两半）　白术（去芦炒，一两半）　白茯苓（去皮，一两）　陈皮（去白，一两）　青皮（去穰，七钱半）　木香（二钱半）　槟榔（五钱）　香附（炒，一两）　枳实（麸炒，七钱半）　半夏（姜炒，一两）　厚朴（去皮姜炒，一两）　莱菔子（炒，五钱）　三稜（醋炒，一两半）　莪术（醋炒，一两半）　桃仁（去皮，五钱）　红花（五钱）　乾漆（炒，五钱）　硇砂（用磁器盛放，灰中煎过，五钱）　琥珀（五钱）
上共二十二味为末，醋糊为丸，如梧子大，每六七十丸，米汤下。
按上方，治积块攻补兼施之剂。
●化痞膏
肥皂（煎水）　皮硝　大蒜　葱白　生姜（各四两）
上五味入石臼内捣烂，入水二碗取汁，将潭再捣，入水二碗取汁再捣，仍入水二碗取汁，共捣三次，约水四五碗，慢火熬，入大黄末四两同熬至一碗许，即成膏矣。先将块上五花各灸五七壮，将纸摊膏贴块上，二日一换，内服化铁丹一月，块消神效。
贴男妇腹中积块及小儿癖疾。
朱砂（三钱）　硇砂（三钱）　血竭（三钱）　巴豆（去油，三钱）
为末听用，每一帖用大黄二两、朴硝二两为末，将前药四味止用一钱入内，加鸡子两个捣成膏，如调不湿又加好醋，加在油纸上贴患处，如干取下来加醋再捣，三日一换。
按上方，治积块外治之方。
●神化丹　消癖块，破血气，下鬼胎，通经脉及诸癖积血。
硇砂　乾漆（炒）　血竭（各一钱）　红娘子（二十个）　斑猫（二十个）　乳香（一钱半）
上为末，枣肉为丸，碗豆大，每一丸，服至三五丸，临卧枣汤下，或姜汤或红花、苏木煎汤下。
●取积丹　绵纹大黄为末，以好醋熬成膏丸，如梧子大，每服百丸，量虚实大小，休吃晚饭，用好墨浓磨，好酒送下，次日见脓血为效。
●保安丸　治症积心腹内结，如拳渐上撞，心痛及腹痛不可忍。
大黄（三两，酒浸一宿，蒸，切片焙乾）　乾姜（炮，一两）　大附子（炮去皮，五钱）　鳖甲（一两半，醋煮一伏时，炙黄）
上为末，陈米醋一升，煮去四五合后和药丸，梧子大，每二十丸，五更醋汤下，天明时不动，再服五丸，取积如鱼肠脓血烂泥而下。
●三稜煎丸　治过伤饮食，痞闷疼痛，食不消化，久而成癖。又治妇人血积血块，乾血气经闭。
大黄（八两，为末）　三稜　莪术（各一两，二味湿纸包煨为末）
上，先将大黄银石器内好醋渍令平，慢火熬微干，入二味为丸，如绿豆大。每服十丸、二十丸，食后白汤下。看虚实加减服，大人如梧子大，每服四十丸。
按上方，治积块皆专攻之剂，宜对症选用。

五疸  ***************************
大抵脉大者死，微细者生，无脉鼻气冷者不治也。
其症有五：黄汗、黄疸、酒疸、谷疸、女劳疸。病虽有五，不过湿热而已。
丹溪治疸症不必分五，同是湿热，如盒曲相似，周身皮肤并眼如栀子汁染。因食积黄者，量虚实下之，其食积自消。但以利小便为先，小便利白，其黄自退。
●清热除湿汤（主方）
黄连（炒）　黄芩（炒）　栀子（炒黑）　茵陈　猪苓　泽泻　苍术（米泔烫炒）　青皮（去穰炒）　草龙胆（各五钱）
谷疸加三稜、莪术、陈皮、砂仁、神麴，锉散，水煎温服。
治发黄疸，身面俱黄如金色，小便如浓煮柏汁，诸药不效。
柴胡　黄连　黄芩　黄柏　栀子　茵陈　龙胆草　木通　滑石　升麻　甘草
锉剂，灯心煎服。大便实加大黄，目睛黄倍龙胆草，虚弱人倍人参。
●茵陈五苓散　治黄疸，专属湿热盒曲相似。
茵陈（三钱）　白术（去芦，一钱半）　赤苓（一钱半）　猪苓（一钱）　泽泻（一钱）　苍术（一钱二分）　山栀（一钱二分）　滑石（一钱二分）　官桂（二分）　甘草（二分）　灯心水煎服。
按上方，治五疸，除湿热之剂。
治五疸黄肿。
绿矾（不拘多少，炒至白色）
上为细末，煮红枣肉为丸，如樱桃大。每服五丸，早、午、晚各一服，用冷黄酒送下。忌醋、生冷、发物。百发百中，或有虫即吐出。
治酒疸，遍身面目发黄如金色者。（蒋云山传。）
好茵陈一两，黄酒一锺半，煎至八分，食后温服，不过四五服全安。
治黄病如神。（安陵马进齐传。）
露珠，即土豆，形如姜，捣烂取汁半碗服之。
按上方，治黄疸必效之方也。
●胃苓汤　治黄疸倦怠，脾胃不和，食少。小便赤，加滑石。
●铁砂丸　治黄肿。
猪苓　泽泻　白术（去油芦）　赤茯苓（各五钱）　苍术　砂仁　香附　厚朴（各二两）　乌药　茵陈　草果　针砂（醋煅七次，各一两）　木香　青皮（去穰）　陈皮（各七钱）
上为细末，老酒打面糊为丸，梧子大，每七十丸，酒送下。忌鱼、鸡。有块加三稜、莪术各一两。
治虚弱人，久病黄疸肌瘦，二方神效。
●补中益气汤（依本方）　加茵陈、苍术、栀子、猪苓、泽泻、黄连、滑石、赤茯苓。（共十六味。）
●六味地黄丸（依本方加）　苍术、白术、茵陈、黄柏各三两，与前汤药兼服，又当间服绿矾丸。
●绿矾丸　治五疸良方。
茅山苍术（米泔浸一宿，去粗皮咀片，再用泔洗，晒乾，六两）　陈皮（洗）　川厚朴（去皮，姜炒，各五两）　白术（去油芦炒）　甘草（各二两）　绿矾（米醋拌，慢火炒乾，倾砖上，冷定再炒，如此三次，炒用砂锅，一两半，小人用一两）
上为细末，用神麴二两打糊为丸，如绿豆大，每服五七十丸，白汤送下。
治黄疸，口淡，怔忡，耳鸣脚软，微寒发热，小便白浊，此为虚症，宜四君子汤吞下八味丸。
●茵陈四逆汤　治发黄脉沉细而迟，肢体逆冷，腰以上自汗。
茵陈（一两）　大附子（一枚）　乾姜（炮，一两半）　甘草（炙，一两）
上切四剂，水煎服。
治女劳疸，四苓散合四物汤，去川芎，加茵陈、麦门冬、滑石、甘草。
按上方，治黄疸殊效，宜选而用之。
治黄疸病，医不愈，耳目俱黄，食饮不消，胃中胀热，生黄衣，盖胃中有干粪致病耳。用猪脂一小升，温热顿服之，日三次，燥屎下去，乃愈。

疝证  ***************************
睾丸痛连小腹痛者，是也。有痛在睾丸内者，有痛在五枢穴，□□□无形无声，或有形如爪，有声如蛙，《素问》皆以为寒也。专主肝经，□□经绝无相干，宜灸大敦、三阴交二穴。
法：治诸疝，用盐半斤，炒极热，以旧帛包熨痛处。
●一方　用葱白捣如泥，捏饼置脐中，上用熨斗熨之，或上置艾灼之妙。
●神效七疝汤　治七疝，寒、水、筋、血、气、狐、㿗之总司也。
枳实　橘核　山栀（炒）　山楂　吴茱萸（汤泡）　荔枝核
寒疝囊冷结硬，得于寒湿而发冬月者，加吴茱萸、桂枝、乾姜。
水疝肾囊肿痛，阴汗时出，囊或肿如水晶，得于饮水醉酒者，加猪苓、泽泻、茯苓。
筋疝阴茎肿胀，或茎中痛，痛极则痒，或挺缝不收，得于房劳所致，加炒黄连、白术、茯苓。
血疝状如王爪，在小腹两旁，横骨两端纹中，俗云便痈也。又或强制情欲，当泄不泄亦成斯疾，加桃仁；挟虚，加参、术。
气疝，其状上连肾区，下及阴囊，或因号哭忿怒，气郁而复发者，加柴胡、青皮、香附。
狐疝，其状如瓦，卧则入小腹，行立则出小腹入囊中者，加青皮、香附米、苍术。
㿗疝，阴囊肿缩，如升如斗，不痒不痛，得之地气潮湿，加白术、茯苓、猪苓、泽泻、苍术。
●神仙救苦丸（方见通治）　治诸疝疼痛，殊效。
●一捻金（主方）　治七疝及奔豚气痛不可忍者。水山刘太府累验。
玄胡索　小茴香　川楝子　全蝎（炒）　人参　大附子（炮）　山栀子　木香
上各等分，为末，每服三钱，黄酒调服。
治疝气偏坠。（尹臣川。）
青盐（二钱）　木通（一钱）　甘草（一钱）　川乌（炮，三钱）　灯草（一钱）
水煎服
治偏坠气。（爱泉经验。）
川楝子　小茴香　胡芦巴（酒炒）　黑牵牛（炒）　大黄　吴茱萸　青盐　乌药　木香　木通　滑石　甘草
水煎服
治偏坠疝气小肠气。（南塘验。）
猪苓　泽泻　苍术　赤苓　桂皮　川木通　白芍　川楝子　玄胡索　乌药　青皮　紫苏　马兰花　橘核仁（三个）　尖槟榔　甘草
生姜煎服
治疝秘方。（张振南。）
川楝子　益智仁　马兰花　滑石（炒）　海金砂　小茴香　柴胡　木通　甘草
冬加麻黄。水煎空心服。
治疝气。（许敬吾方。）
猪苓　泽泻　木通　赤茯苓　胡芦巴　川楝子　牵牛　巴戟　桂竹茹　海藻
上共十味，水煎空心服。
按上方，治诸般疝气，宜对症选用。
●五积散　治醉饱后色欲不节，触伤小腹，致成疝气，其疝自小腹痛连腰胯下，心头吊痛，额上汗出，依本方加玄胡索。
按上方，治虚弱人中，寒疝气作痛者。
●神效金铃丸（严副使方）　治疝气外肾肿痛，服此除根。
木香　乳香　没药　大附子（火煨去皮脐）
小茴（盐水炒）　川楝子（酒蒸去核）　玄胡索　全蝎　人参（各等分）
上为末，好酒打糊为丸，梧子大，每服百丸，空心温酒送下，一服立愈。
●加味地黄丸　治疝气偏坠疼痛。依本方六味地黄丸内加：
人参（三两）　甘枸杞子（三两）　巴戟肉（三两）　怀生地黄（六两，用肉桂一两，酒二碗，煎至一碗，拌地黄蒸之）　破故纸（二两，水二碗，大小茴香各一两，青盐三钱，煎至一碗半，同拌巴戟、故纸，共四味同炒同用之）
上为细末，酒打糊为丸，每服百丸，淡盐汤送下。久服除根。
按上方，治疝气，久服除根。
治小肠气偏坠痛。用猪悬蹄烧存性，为末，每服三钱，黄酒调服。
●又方　用猪毛烧灰，每二钱，空心热黄酒送下，立已。一方加小茴。
治疝气肿痛不可忍。用大黄为末，酽醋调，涂上立消
●又方　用槐子一钱，炒为末，入盐三分，空心黄酒送下。
治偏坠气，五倍子五六个，烧存性为末，好酒调下，以醉为度。
治偏坠疝气肿痛不可忍者。（周少峰传。）
用黄土、水和泥，烘热熨痛处，冷则再换热泥，神效。
治疝气偏坠，服之一料断根。
苍术一斤，童便、好酒、人乳、盐水　各浸三日炒乾，橘核二两同为末，酒糊丸，如梧子大，每百丸，空心酒下。
治下元虚冷，寒疝攻痛。小茴香，盐水炒，每三钱，空心烧酒调下。
按上方，治疝气宜对症选用。
治暑伤偏坠，疝气肿痛。
猪苓　泽泻　枳壳　厚朴　木通　香薷　扁豆　乌药　甘草
上锉，水煎温服，立止。冬月去茹、豆，加麻黄、赤芍。
按上方，治暑月疝气作痛宜之。
●四圣散　治疝气外肾肿胀。
小茴香（炒）　穿山甲（炒）　全蝎（炒）　南木香（各等分）
上为末，每服二钱，一服痛止，用酒调服。
治小腹下毛际边，或左或右生气核如桃状，按之则散，时伏时见。用：
黑牵牛（炒头末，一两半）　槟榔（一两，粟米裹煨去饭）　青木香（七钱半）　破故纸（炒，一两）　毕澄茄（一两）
为末，水煮稀糊为丸，如绿豆大，每五十丸。用后：
猪苓　泽泻　白术　茯苓　肉桂　川楝子　葱白
灯心煎汤，吞下立效。
●荔枝散　治肾大如斗，不过三服除根。
舶上小茴香　青皮　荔枝核（各等分）
上锉散，炒黄，出火毒为细末，酒调二钱，日进三服。
●雄黄汤　治阴肿大如斗，核痛。
雄黄（一两）　白矾（二两）　甘草（五钱）
煎汤浸洗。
●秘方　治肛门、阴囊、肾茎瘙痒，抓破出血，好了又痒，又抓又破，并治。
人言二三钱，用酽醋二碗熬至一碗，洗患处立已。
●又方　治阴痒不可忍者。猪肉汤加胡椒，煎汤洗之立已。
治阴囊湿痒。
胡椒（三钱）　白蒺藜（一两）
水煎，先熏后洗，神效。
士大夫年迈五旬，患疝气经年举发，百药罔效，余以延龄固本丹一料，服之除根。（方见中风。）依本方加金铃子、小茴各二两。

脚气（附鹤膝风）  ***************************
夫脚气者，病虽起于足，实因乎身，此外症与伤寒类焉。但卒然脚痛为异耳，或壮热头痛，或僧寒身痛，或百节拘挛，或十指走注，或转筋足痛，或小腹不仁，以致心腹胀满，喘急烦闷，怔忡错语，腹痛下痢，呕哕痰涎，恶闻食气，见食则吐，大小便多秘，自腿至膝痛自经络，脚踝软弱，顽痹挛急痠痛或肿，不肿，皆其候也。切不可补阳、淋洗，此医家之大戒也。
●羌活导滞汤　治脚气初发，一身尽痛或肢节肿痛，便溺阻隔，先以此药导之，后用当归拈痛汤。
当归（一钱）　枳实（麸炒，一钱）　羌活（一钱）　独活（一钱）　防己（炒，一钱）　大黄（酒浸，一钱半）
上锉一剂，水煎空心服。
按上方，治脚气初作者宜之。
●当归拈痛汤（主方）　治湿热脚气，为病肢节烦疼，肩背沉重，胸胁不利兼遍身疼痛，下注足胫肿痛，脚膝生疮赤肿及里外生疮，脓水不绝，或痒或痛，并宜服之。
羌活（一钱）　人参　苦参　升麻　葛根　苍术（各四分）　甘草（炙）　黄芩（酒炒）　茵陈（酒洗，各一钱）　防风　当归身（酒洗）　知母（去毛酒炒）　猪苓　泽泻　白术（去节，各五分）
上锉一剂，水煎，空心温服。
按上方，治湿热作肿痛者。
治脚气冲心，用白矾三两，以水一斗五升，煎三四沸浸洗脚，即已。
●大防风汤　去风顺气，活血壮筋。又治痢后脚弱，缓痛不能行履，名曰痢风，或两脚肿痛，足胫枯细，名曰鹤膝风。一切麻痹痿软，风湿挟虚之候。
当归（酒洗，一钱）　川芎（七分）　白芍（酒炒，一钱）　熟地黄（一钱）　黄耆（蜜炙，一钱）　人参（五分）　防风（一钱）　羌活（五分）　牛膝（酒洗，五分）　杜仲（姜炒，一钱）　白术（去芦，一钱半）　大附子（炮去皮脐，七分）　甘草（炙，五分）
上锉一剂，生姜五片，枣一枚，水煎空心温服。
●五积散　治寒湿脚气，加木瓜、槟榔、穿山甲、青藤。
●五加酒（马伏所）　治脚气膝肿痛，并手足俱疼，或五心烦热。
五加皮（八两）　川归（三两）　川牛膝（去芦，三两）　川杜仲（去皮，姜汁炒，三两）　地骨皮（二两）　怀生地黄（三两）
用好生酒一罈，入前药以绢袋盛之，煮一炷香为度，埋土内二日，取出任服。
●神仙飞舄酒（心泉侄）　治脚膝或肿或痛，不能动履。
苍术（一两）　尖川乌（一两）　川南星（一两）　威灵仙（一两）　大当归（三两）　白芍（一两）　槟榔（一两）　木瓜（一两）　独活（一两）　羌活（一两）　秦艽（一两）　薏苡仁（二两）　白茯苓（二两）　川续断（二两）　汉防己（一两）　甘枸杞子（一两）　川牛膝（去芦，一两）　川杜仲（去皮，一两）　天麻　破故纸　小茴（各一两）　肉桂（五钱）　乌药（一两）　黄耆（一两）　川芎（一两）　怀生地（二两）　自然铜（五钱，铜勺盛炭火烧斫碎）　乳香（五钱）　没药（五钱）　虎胫骨（一两，猪油涂炙捶碎）　甘草节（五钱）
上药用生头酒十壶，入药炆熟。如春夏止用药一半，冬月用全料，早晚任意服。
●八味丸　治脚弱加续断、萆薢；老人加牛膝、鹿茸；鹤膝风加人参、鹿茸、牛膝。
●八味丸　治脚气，足少阴经脚气入腹，腹胀痛，上气喘急，肾经虚寒所致也。此症最急，以肾乘心，水剋火，死不旋踵。
●神仙飞步丹　治脚膝肿痛，新久可服。
当归身（酒洗，一两）　川芎（八钱）　白芍（酒炒，一两半）　大怀生地黄（酒蒸黑，一两）　川黄柏（酒炒，二两）　知母（盐水炒，一两）　苍术（米泔水浸炒，一两）　牛膝（去芦河洗，一两）　木瓜（一两）　杜仲（酒炒，一两）　薏苡仁（炒，一两）　防己（七钱）　防风（七钱）　威灵仙（七钱）　羌活（七钱）　桃仁（七钱）　红花（五钱）　黄连（酒炒，一两）　黄芩（酒炒，一两）　肉桂（三钱）　陈皮（一两）　五加皮（一两）　虎胫骨（酥炙，一两）
上为细末，酒糊丸，每七十丸，空心盐汤下。
治一切寒湿虚冷，脚气肿痛焦枯，经年卧床不能动履者，用独活寄生汤各等分，入好酒煮熟饮之效。（方见腰痛。）
按上方，治下元虚弱作脚痛者。
●家传健步丸　治两足痿弱软痛或如火燎，从足踝下上冲腿胯，此是过贪酒欲而成湿热之病，两脚不能摇动，内有防己通行十二经，治下焦湿热。
苍术（泔浸炒，四两）　黄柏（去皮酒浸晒乾，二两）　川牛膝（去芦酒洗）　归尾（酒洗）　川萆薢　防己　熟地黄（各一两）
上为细末，酒打糊为丸，梧子大，每服六七十丸，空心盐、姜汤送下。
●二妙散
苍术（米泔浸）　黄柏（去皮乳润）
为末，每服三钱，空心酒调下。
上，治湿热作痛不拘上下用之，苍术妙于燥湿，黄柏妙于去热，二物皆有雄壮之性，亦简易之方也。加牛膝则治湿热下流，两脚麻木或如火烙之。热痛甚，加姜汁热服。
按上方，治湿热作痛者。
治两膝疼痛麻木神方。
苍术（米泔浸三日，一日一换，去粗皮切片炒）　白术（去芦，陈壁土炒）　厚黄柏（去皮，盐酒炒，各四两）　薏苡仁（糯米炒，六两）　五加皮（三两）　怀牛膝（去芦酒洗，三两）　羌活（二两）　防己（一两半）　半夏曲（三两）　胆星（二两）　白茯苓（去皮，四两）　广陈皮（去白，二两半）　茵陈（二两）　天花粉（三两）　人参（二两）　当归（二两）　川芎（一两五钱）　白芍（盐酒炒，二两）　怀生地（酒洗，三两）　怀山药（六两）
上为末，先用竹沥、姜汁和入药内，后用酒打糊为丸，如梧子大，每服百丸，空心盐汤下。若有虚火加玄参一两，酒拌蒸过。
治两胯疼痛麻木神方。
黄耆（一两）　人参（五钱）　当归（一两半）　熟地黄（一两）　苍术（一两半）　独活（一两）　杜仲（酒炒，一两半）　牛膝（去芦酒洗，一两）　秦艽（一两）　官桂（三钱）　小茴（五钱）　桑寄生（一两）　木瓜（五钱）　石斛（一两）
上为末，酒糊丸，每百丸，空心酒下。
治两脚跟、两脚趾麻木疼痛神方。
当归（酒洗，六两）　川芎（二两）　白芍（酒炒，二两）　怀熟地（酒蒸，四两）　怀生地（酒浸，四两）　天门冬（去心，四两）　麦门冬（去心，四两）　辽五味子（二两）　黄柏（去皮，蜜炒、盐炒、酒炒，三制各二两）　知母（去毛酒浸、盐水浸，二制各三两）　怀山药（二两）　怀牛膝（去芦酒浸，四两）　枯芩（去朽酒炒，四两）　龟板（去边，酥炙微黄，用生者钻过良，一两）　山茱萸（酒蒸去核，四两）　人参（六钱）
上为末，炼蜜丸，如梧子大，每七八十丸，空心盐汤送下。忌铁器制。
●神仙括痛酒（李湛源传）　治脚膝肿痛不可忍者。
羌活　独活　防风　天麻　殭蚕　薏苡仁　秦艽　何首乌　续断　苏梗　苍术　乌药　穿山甲（炒）　红花　香附　粉草　荆芥　薄荷　白芥子　木瓜　贝母　陈皮　石菖蒲　薄桂（各三钱）　白芍　川芎　白术　熟地　麦门冬　茯苓　茯神　酸枣仁　杜仲（去皮）　牛膝（去芦，各五钱）　半夏　南星（白矾、牙皂、生姜煎水煮过，各五钱）　细辛　木香　白芷（各二钱）　鹿茸（酥炙）　虎骨（酥炙，各三钱）　当归身（一两）　山药（五钱）
上共四十三味精制，入酒一罈炆熟，空心温饮一二盏，随量饮之。
治脚气肿痛，足不能任地，用槐皮去粗皮，好黄酒煎空心服。避风。
治足跟肿痛，有痰，有热。血热，四物汤加黄柏、知母、牛膝；有痰唾者，五积散加木瓜。
●人参败毒散　治三阳经脚气流注，脚踝上焮热赤肿，寒热如疟，自汗恶风。本方药各一钱，加苍术米泔炒、大黄蒸，各二钱，作一服，生姜三片，水煎食前服。皮肤瘙痒赤疹，加蝉退。
一妇人下体肿痛，人参败毒散加苍术、黄柏、威灵仙病减。更以四物汤加苍术、黄柏、防己、红花、泽泻。
人有气如火从脚下入腹者，此虚极也。盖火起于九泉之下也。此病十不救一。治以四物汤加黄柏、知母降火药服，外以大附子末津调，贴脚心涌泉穴，以引火下行。
按此条言犹有未尽者，如果劳怯阴虚之人有此，固当作阴虚治。若壮实之人有此，则是湿郁成热之候也。予尝治以家传健步丸，医之数人皆验。若误作阴虚治，则成痿症矣。学者当明辨之可也。
治脚气肿痛，多是风湿凝注，用人言二两，水煮滚熟，再入毡片如鞋底样大片，入内同煮，令汁干取出，或晒或焙乾，将毡片裹脚板上，汗如湿透又换一片，出令汗尽即已。
●蒸法　治肾气虚弱，脾肾肝三经受风寒湿停于腿膝，使经络凝而不行，变成脚痹，故发疼痛，此和荣卫，通经络。
川椒（一把）　葱（三大茎）　盐（一把）　小麦麸（约四五升许）　酒（一盏）
上用醋和，湿润得所，于银器炒令极热，摊卧褥下，将所患脚腿就卧熏蒸，薄衣被盖，得汗出匀遍，约半个时辰彻去炒麸，止就铺褥中卧，待一两时辰觉汗稍解，勿令见风，效。
●洗足方
川椒（一两）　独活　羌活　木瓜（各五钱）　白芷（三钱）　荆芥（二两）
用水一壶，煎至半壶去渣，避风处温浴，洗后拭乾，仍用川椒炒热，绢帛包裹熨患处，盐亦可熨之。
治脚气肿痛，用木瓜为末，好酒温热，调敷患处。
治脚气或肿或痛，皆受寒湿所致。艾叶、桃叶煎汤桶盛，热气熏蒸，汗出为度。
●一方　用川椒一两、葱一握、生姜一大块，水煎汤，洗之立已。凡人患寒湿脚气疼痛不仁者，内服煎剂，外宜以此汤蒸洗，无有不良。
治脚气肿痛并鹤膝风不能动。真生姜汁一碗，入牛膝一两熬成膏，入乳香、没药各一钱搅匀，绢帛摊贴，肿消痛止，次日将滚水入药碗内，去水又摊又贴。
治两脚俱是疙瘩，肿毒骨痛。独蒜切片铺放肿痛处，每蒜一片用艾灸二壮，去蒜再换再灸，至愈为度。
治两足痛如刀剜，不可忍者，只用生姜切片蘸香油擦痛处，随用生姜火烧捣烂敷患处，须臾，姜干痛止。
按上方，皆外治之剂，选而用之。
●七圣散　治风湿流注经络间，肢节缓纵不随，脚膝疼痛不能履地。
牛膝（去芦酒浸）　杜仲（去皮）　续断　川萆薢　防风　独活　甘草（各一两）
上烘乾为细末，每服二钱，空心温酒调下。
治足疾肿痛拘挛。
威灵仙　牛膝（去芦酒洗，各等分）
上为末，炼蜜为丸，梧子大，每三十丸，熟水下。忌茶。
●秘方　治脚气肿痛。
乳香　没药　天麻　白附子　殭蚕
上各等分为细末，每服五分，空心酒调下。
治寒湿气作脚腿痛，此药服后竟投痛处出汗，如神。
番木鳖子（一两，牛油炸黄色炒乾）　两头尖（三钱，火炮）
上共为细末，每服四分，空心烧酒调下。未止，次日再服。
治脚气冷痛。用陈鸡屎四五升，沸汤发之，将脚蒸洗。
●神仙救苦丸（方见通治）
治脚跟疼痛神效。

痿躄  ***************************
痿，音威，不能举也；躄，音壁，跛跛不能行也。
风痹痿软宜虚濡，忌急疾。
夫痿者，手足不能举持是也。又名软风，下身瘦弱不能趣步及手战摇不能握物，此症属血虚。血虚乃阴虚，阴虚则内热，热则筋弛，步履艰难而手足软弱，此乃血气两虚，风淫之症。古方通用风药治之等也。我东垣、丹溪二公治法始合经意，而以清燥汤主之。
子和云：痿因肺热相传四脏，其脉多浮而大，不可作寒湿脚气治之。
●主方　治痿躄四肢软弱，不能举动。
当归身（酒洗，一钱）　熟地黄（二钱）　白芍（酒炒，一钱）　川芎（七分）　人参（五分）　白术（去芦，一钱）　茯苓（一钱）　麦门冬（去心，一钱）　五味子（十二粒）　牛膝（去芦酒洗，一钱）　杜仲（去皮酒炒，一钱）　苍术（米泔浸炒，一钱）　黄连（酒炒，五分）　黄柏（酒炒，一钱）　知母（五分）
水煎，空心服。
●清燥汤　治湿热成痿，以燥金受湿之邪，是绝寒水生化之源，绝则肾亏，痿厥之病大作，腰以下痿软，瘫痪不能动。
黄耆　人参　白术　苍术　陈皮　茯苓　黄连　当归　生地黄　黄柏　麦门冬　五味子　猪苓　泽泻　柴胡　升麻　神麴　甘草
上锉，生姜一片，水煎服。
按上方，治痿躄攻补兼施之剂。
治两足痿躄不能动履。
鹿茸　人参（各五钱）
锉一剂，水煎，空心连进数服而愈。
按上方，治痿躄属气虚者宜之。
●鹿茸胶丸　治气血两虚，双足软弱不能健运行走，久卧床褥。
鹿角胶（八两）　鹿角霜（四两）　怀熟地黄（用怀生地酒蒸，四两）　川牛膝（去芦酒洗，一两）　白茯苓（去皮，一两）　菟丝子（酒制，一两）　人参（一两）　当归（酒洗，六两）　白芍（盐酒炒，二两）　白术（去芦土炒，二两）　川杜仲（去皮姜汁炒，二两）　虎胫骨（酥炙，一两）　龟板（酥炙，一两）　苍术（泔浸，二两）　黄柏（去皮，盐酒炒，二两）
上为细末，将鹿角胶、好酒溶化和为丸，如梧子大，每服百丸，空心盐姜汤下。忌生冷寒湿之物。
●起痿丹　治肾气虚惫，腰膝痠疼，行步无力。
菟丝子（酒淘浸蒸，二两五钱）　肉苁蓉（酒浸）　川萆薢　破故纸　胡芦巴（酒炒）　沙菀蒺藜（微炒）　川牛膝（去芦酒洗）　川杜仲（去皮酒炒）　甘枸杞子　防风（酒洗，各二两）
河间方，去枸杞，加桂，减半。
上为末，酒煮猪腰子，捣烂和丸，梧子大，每七八十丸，空心温酒下。
按上方，治两足软弱大补之剂，久服奏效。
治两足痿弱不能行。用新砖火烧红，用好醋浇之，将湿纸包，烙脚上遍处，立能行。

痹痛（附白虎历节）  ***************************
夫痹痛，即痛风也，四肢百节走痛是也。因风寒湿三气合而成痹，故曰痛痹，筋骨掣痛也；曰著痹，著而不行也；曰行痹，走痛不定也；曰周痹，周身疼痛也。皆邪气有馀之候也。痹之为病，寒多则掣痛，风多则引注，湿多则重著尔。
●主方　治一切遍身骨节流注作痛。
人参　白术（去芦油）　白茯苓（去皮）　当归　川芎　赤芍　生地黄　防风　羌活　独活　天麻　南星　陈皮　黄芩（酒炒）　甘草
生姜煎服。
●参伍秦艽汤　治痛风，腰背手足肢节疼痛，乃血虚气弱，经络枯涩謇滞而然也。痛甚者，乃曰白虎历节风、走注风。膝大胫瘦曰鹤膝风是也。
当归（一钱）　川芎（七分）　赤芍（酒炒，七分）　生地黄（一钱）　秦艽（一钱半）　苍术（童便浸，一钱）　羌活（一钱半）　川独活（一钱）　萆薢（一钱）　五加皮（二钱）　黑狗脊（去根毛，一钱）　黄连（姜汁炒，二钱）　黄柏（酒炒，一钱）　黄芩（酒炒，一钱半）　红花（酒洗，八分）　黄耆（酒炒，二钱）　人参（二钱）　牛膝（去芦酒洗，一钱半）　杜仲（去皮，每一两用小茴香一钱，盐二钱，水煎拌炒，二钱）　甘草（生，三分）
上锉，桃枝七根，每长一寸半，灯心七根煎熟，入童便、好酒各一盏，空心温服。忌酒、面、鲤鱼、羊、鹅。如天将作雨，阴晦时日而预先觉痛甚者，加防风、升麻、天麻；午后、夜甚者，血弱阴虚，加升麻五分，牡丹皮一钱；早上、午前甚者，气滞阳弱，加连翘、沉香、竹沥、乳汁；痛甚者，倍羌活、红花，芩、连酒炒，凉血则痛止。
按上方，攻补兼施，止痛之剂。
●虎胫骨方　治白虎风，走注疼痛，两膝热肿。
虎胫骨（酥炙）　黑附子（炮制去皮脐，各一两）
上为细末，每服二钱，空心温酒调下，七日再服。
●如圣散　治一切风疾，血脉凝滞经络，手足拘挛，四肢骨节疼痛，行步艰难，半身不遂，口眼喎斜及遍身尽痛。又治妇人儿枕痛。
玄胡索（炒）　当归身（酒洗）　官桂（各等分）
上为末，每服三钱，酒调，早晚各一服。腰痛，加杜仲酒炒、小茴香酒炒，各等分。
●乳香定痛丸（朱柳河）　治诸风遍身骨节疼痛，或腿膝痛及筋骨风。
苍术（米泔浸，二两）　川乌（炮去皮，一两）　当归（一两）　川芎（一两）　乳香　没药（各三钱）　丁香（五钱）
上为末，枣肉为丸，如梧子大，每五六十丸，酒下。
按上方，治遍身筋骨疼痛专攻之剂。
●十全大补汤　治劳倦遍身痛，加制半夏，倍桂。
按上方，治虚弱之人遍身疼痛之剂。
●五积散（见中寒）　治遍身四肢骨节痛，加羌活、独活、川山甲，随所痛取甲炒成珠，入麝香少许，姜、枣水煎服。
按上方，治感寒邪遍身骨节疼痛之剂。
一治因感湿，患白虎历节风症，遍身抽掣疼痛，足不能履地者，三年百方不效，身体羸瘦，骨立几死。以木通二两锉细，长流水煎汁频服后，一时遍身痒甚，上体发红斑，随出随没，出汗至腰上，体不痛矣。次日又服，又发斑，出汗至足底，汗乾后，遍身通畅而无痛矣。
按上方，木通乃利湿之药，湿去则痛除矣。
治两手臂麻木疼痛。
当归　川芎　白芷　黄芩（酒炒）　黄连（姜炒）　苍术　羌活　防风　桔梗　南星（姜炒）　半夏（姜炒）　桂枝　甘草
生姜煎服。
治两足麻木疼痛。
当归　白芍　白术　苍术　陈皮　半夏　茯苓　黄柏　牛膝　威灵仙　桃仁　红花　甘草
生姜煎，入竹沥服。
一妇人年七十馀，遍身作痛，筋骨尤甚，不能伸屈，遍身作痒如虫行，口乾目赤，头晕痰壅，胸膈不利，小便短赤，夜间殊甚，用六味地黄丸料加山栀子、柴胡。
●续断丸　治寒湿之气痹滞关节，麻木疼痛。
黄耆（酒炒，一两）　人参（七钱）　白术（去芦，七钱）　白茯苓（去皮，一两）　熟地黄（三两）　山药（一两）　山茱萸（酒蒸去核，一两）　牡丹皮（一两）　薏苡仁（一两）　续断（一两）　麦门冬（去心，一两）　石斛（一两）　防风（一两一钱）　桂心（一两）　鹿角胶（二两）
上为末，炼蜜为丸，如梧子大，每服五十丸，空心温酒下。
一治中年人湿痰壅滞，经络不运，两臂作疼，不能梳洗，及治手足疼痛麻痹，行步艰难，服之即效。
陈皮（盐水炒，二两）　半夏（二两，用白矾、牙皂、生姜各一两，煎汤浸七日）　白茯苓（去皮，一两半）　风化硝（一两三钱）　海桐皮（酒洗，一两）　片子姜黄（一两）　木瓜（一两）　薄桂（去皮，五钱）　甘草（炙，四钱）　白芍（酒炒，二两）　黄耆（盐水炒，二两）
上为细末，姜汁、竹沥为丸，如梧子大，每服百丸，空心白汤送下。
●秘传药酒方　治男妇风湿相搏，腰膝痛，或因坐卧湿地、雨露所袭，遍身骨节疼痛，风湿脚气并治。
白芷　桔梗　白芍　川芎　麻黄　茯苓　半夏　肉桂　甘草（各一两）　陈皮　厚朴（姜汁炒）　枳壳（麸炒）　当归（各一两半）　苍术（米泔浸炒，四两）　牛膝（去芦，二两）　杜仲（酒炒，一两）　木瓜（一两半）　槟榔（一两半）　乌药（二两）　防己（一两）　独活（一两半）
各锉，以苎布袋盛之，用好酒三斗，用药袋悬坠于坛内密封固坛口，锅内煮之一时久，然后取出，过三日后去药，随量饮之。渣晒乾为末，酒糊为丸，如梧子大，每服七八十丸，空心酒下。腿膝疼痛加川乌、虎胫骨；腰痛加肉苁蓉、破故纸、枸杞子。
●洗痛风方　治手足冷痛如虎咬者。
用樟木屑一斗，以急流水一担熬沸入大桶内，桶边放一圆凳，令坐桶边放脚在内，外以草荐一领围之，勿令汤气入眼，恐坏眼，其功甚捷。
一治遍身上下前后攻作疼痛，此寒邪在表，宜用大粗碗盛柴灰火填实一碗，以烧纸盖之，外又以麻布盖住，喷热酒在上，扑在患处拖遍身上下，须臾肿消毒散。
治风湿痹痛，诸风肿痛。
防风　荆芥　川芎　白芷　羌活　苦参　威灵仙　何首乌　楮　槐　榆　柳　桑条
煎汤洗患处。
●膏药方
生姜带皮取汁一碗，葱连须带叶取汁一碗，用牛皮胶半斤，慢火熬成膏，入麝香一钱在内，用布摊膏药贴痛处，取出湿水如汗即愈。
凡得气流注之病，痛不可忍。用金银花带叶，和酒糟研烂，用净瓦砾放火中烘热，敷患处立愈。

消渴  ***************************
脉宜洪大，忌微小。
上消者，肺也。多饮水而少食，小便如常。中消者，胃也。多饮食而小便赤黄。下消者，肾也。小便浊淋如膏之状。三消皆禁用半夏。
丹溪曰：三消者，多属血虚不生津液，俱宜四物汤为主治。
上消者，四物汤加人参、麦门冬、五味子、天花粉，入生藕汁、人乳，饮酒人加生葛根汁。
中消者，四物汤加知母、石膏、滑石、寒水石，以降胃水。
下消者，四物汤加黄柏、知母、熟地黄、五味子，以滋肾水，又当间与缫丝汤为上策。
●缫丝汤　治三消渴如神。
如无缫丝汤，却以原蚕茧壳丝绵煎汤皆可代之，无时饮之殊效。
●三才膏　治三消渴。
黄连、天花粉二味为末，藕汁、人乳、生地黄汁，佐以蜜、姜汁为膏，和二末留舌上，徐徐以白汤少许送下。能食者加石膏。
●天花散　治消渴如神。
天花粉（一两）　生地黄（一两）　麦门冬（去心，五钱）　五味子（五钱）　乾葛（五钱）　甘草（五钱）
上锉一两，糯米一撮，水煎频服。
●加减八味丸　治常人平日口乾作渴。因饮酒，食炙煿、补药，房劳。凡若此类过多，故有此症，后必有痈疽发也。宜先服此以绝其源，及痈疽愈后服此有益。
怀生地黄（酒浸蒸，晒乾，二两）　山药（一两）　白茯苓（去皮，八钱）　山茱萸（酒蒸去核晒乾，一两）　泽泻（酒浸，饭上蒸过晒乾，八钱）　五味子（一两半）　肉桂（五钱）　牡丹皮（八钱）
上为细末，炼蜜为丸，如梧子大，每服五六十丸，五更时温酒或淡盐汤下。
●参耆五味汤　治肾水枯竭不能运上消渴，恐生痈疽。
黄耆　人参　粉草（炙）　五味子　麦门冬（去心，各等分）
上锉水煎，入朱砂少许，不拘时服。
●黄耆六一汤　治消渴，饮水大多，致生痈疽。
黄耆（蜜炙黄，六两）　甘草（一两）
枣一枚水煎，无时温服。
●生地黄膏　治消渴通用。
生地黄（束如常碗大，一把）　人参（五钱）　白茯苓（去皮，一两）　麦门冬（去心，一两）　五味子（五钱）
上将地黄洗切研细，以新水一碗调开，用蜜煎至半，次入下药末拌和，磁器密收，匙挑服。
有人消渴引饮无度，或令食韭苗或炒或作羹，无入盐，日服三五两，其渴遂止。
●玉壶丸　治消渴引饮无度。
人参、天花粉等分为末，炼蜜为丸，梧子大，每三十丸，麦门冬汤下。
有人病渴，用渴药累年不愈，用加减八味丸而愈。其疾本以肾水枯竭不能制火，心火上炎是以生渴，此药降火为最，降心火生肾水。
凡消渴之人，当防患痈疽。所怕者，一饮酒，二房劳，咸食及面俱宜忌也。
●黄连猪肚丸　清心止渴，治中消。
黄连（五两）　麦门冬（去心）　知母（去毛）　瓜蒌仁（去壳，各四两）
上为末，入雄猪肚内缝之熟蒸，乘热于石臼内捣烂，如干，加炼蜜丸，如梧子大，每百丸，食后米汤下。
●玄兔丹　治三消渴神药。
菟丝子（酒浸软，乘湿研，焙乾取末，十两）　白茯苓（去皮，三两）　莲肉（三两）　辽五味子（七两，酒浸另研）　山药（六两）
上为末，酒煮面糊为丸，梧子大，每服五十丸，用天花粉，五味子煎汤下。脚膝无力，木瓜汤下。

浊证  ***************************
夫白浊者，因思虑过度，嗜欲不节，遂使水火不交，精元失所。由是为赤白浊之患，赤浊者，心虚有热，多因思虑而得之；白浊者，肾虚有寒，过于嗜欲而得之；旋脚澄下，凝如膏糊是也。用中和之药治之，使水火既济，脾土自坚，其流必清矣。
●清心莲子饮（主方）　治心中发热，烦躁思虑，忧愁抑郁，小便白浊或有沙膜，夜梦走泄，遗沥沙痛，便赤如膏，或酒色过度，上盛下虚，心火炎上，肺金受克，故口乾燥，渐成消渴，四肢倦怠，男子五淋，妇人带下赤白，五心烦热。此药温平，清心养神。
黄耆（蜜炒，二钱）　赤茯苓（去皮，二钱）　人参（二钱半）　石莲肉（去心，二钱半）　麦门冬（去心）　黄芩　地骨皮　车前子（各一钱五分）　甘草（炙，一钱）
上锉一剂，灯心五根，生姜三片，水煎服。上盛下虚加酒炒黄柏、知母；热加柴胡、薄荷各一钱半。
《内经》论便浊之症，因脾胃之湿热下流，渗入膀胱，故使便尿赤白浑浊不清也。宜燥中宫之湿，用升麻、柴胡提气，使大便润而小便长，不宜纯用寒凉伤血之药。
●主方
陈皮（八分）　半夏（八分，姜炒）　茯苓（一钱）　苍术（七分，米泔浸）　黄柏（七分，酒炒）　柴胡（七分）　升麻（三分）　白术（五分，去芦炒）　神麴（五分，炒）　牡蛎（煅，三分）　栀子仁（一钱）　蛤粉（三分）　滑石（一钱）　甘草（三分）
上锉一剂，生姜三片，白果也枚，水煎空心服。渣再煎服。忌煎炒、辛辣之物。
●水火分清饮　治赤白浊。
益智仁（五分）　萆薢（五分）　石菖蒲（五分）　赤茯苓（七分）　车前子（五分）　猪苓（五分）　泽泻（五分）　白术（五分）　陈皮（五分）　枳壳（五分）　麻黄（五分）　甘草（三分）
上锉一剂，半水半酒煎，空心温服。久病去麻黄，易升麻。
治赤白浊症。
木通（去节，七钱）　滑石（三钱）　粉草（四钱）　黄荆子（一勺）
上锉，水煎空心服。
治白浊淋沥痛，因房欲不节或精未施泄而成，将成下疳者。绿豆不拘多少，擂井花水澄清，空心服。
●洗法　用花椒三钱，葱白七根，水煎，先熏后洗。
●清浊锁精丹　治白浊（大能化痰。）
枯白矾（二两）　滑石（二两）
上为末，早米糊为丸，如梧子大，每五十丸，米饮空心下。
治白浊经年不愈，或时梦遗，形瘦，当作心虚治，用定志丸加黄柏酒炒，朱砂、蛤粉为衣。

梦泄  ***************************
邪客于阴，神不守舍，故心有所感，梦而后泄也。其候有三：年少气盛，鳏旷矜持制，情欲不自觉知，此泄如瓶之满而溢者也，人或有之是为无病，勿药可矣；心家气虚，不能主宰，或心受热，阳气不收，此泄如瓶之侧而出者也，人多有之，其病犹轻，合用和平之剂；脏腑积弱，真元久亏，心不摄念，肾不摄精，此泄如瓶之罅而满者也，人少有之，其病最重，须当大作补汤。或为梦泄，尤甚于房劳，此世俗习闻其说也，独不观证候之有轻重乎！外此又有一辈，神气消靡，横异横生，风邪乘其虚，鬼气干其正，往往与妖魅交，通是又厄运之不可晓者也，法药相助，诚哉是言。
●永济汤　治男子失精，女人梦交，自汗盗汗，六脉芤动微紧。
桂枝　白芍（酒炒）　龙骨　牡蛎（各三钱）　甘草（炙，二分）
一锉，枣一枚，水煎，空心温服。
按上方，治遗精、盗汗两治之剂。
白浊遗精，盖心神宁静则精固，君相火息则溺清。有是证者，始因扰乎心，摇乎精而然也。龙雷火动，其水浊而不澄，尾间不禁，即精关弛而不固，治宜补心宁神，滋阴固本。
●主方
黄耆（蜜炒，一钱半）　人参（三钱）　白术（去芦炒，一钱）　白茯苓（去皮木，一钱）　当归身（一钱）　白芍（酒炒，一钱）　麦门冬（去心，二钱）　巴戟（去心，三钱）　五味子（十二粒，夏月十六个）　益智（去壳，一钱）　酸枣仁（炒，一钱）　山药（一钱）　泽泻（一钱）　升麻（五分）　黄连（酒炒，一钱半）　黄芩（二钱）　黄柏（酒炒，七分）　知母（二钱）　莲花须（一钱）　生甘草梢（一钱半）
上锉，水煎空心温服。
按上方，治遗精，心肾亏损补益之剂。
●玉环丹　治遗精，白浊。
五色龙骨（煅）　左顾牡蛎（煅）　莲花蕊　芡实（去壳）　石莲子（去壳）　五味子　川黄柏（酒炒，各一两）
上为细末，用金樱子煎为糊，入臼内捣千馀下，成剂为丸，如梧子大。每三十丸，空心盐汤下。
●固精安神丸　治心神不安，肾虚自泄精。
黄柏（酒炒，一两）　知母（一两，炒）　龙骨（煅）　牡蛎（煅）　芡实（去壳）　莲须　白茯苓　远志（去心）　山茱萸（酒蒸去核，各三钱）
上为细末，煮山药糊为丸，如梧子大，朱砂为衣。每五十丸，空心盐汤下。
按上方，涩精之剂。
治男子水脏虚惫，遗精盗汗，往往夜梦鬼交。公猪腰子一枚，以刀开去筋膜，入附子末一钱匕，以湿纸裹煨熟，空心稍热服，即饮酒一二盏，多饮亦妙，三五服效。
●石莲散　鲁藩王府方　治遗精。
石莲肉　莲须　芡实　人参　麦门冬　白茯神　远志　甘草
上锉，水煎空心服。
按上方，养心涩精之剂。
●樗根丸　治白浊，梦泄遗精及滑出而不收。
樗根白皮（有荚者是）　黄柏（炒褐色）　蛤粉（炒）　青黛　乾姜（炒微黑）　滑石
上为末，水和丸，如梧子大。每百丸，空心温酒下。虚劳者，四物汤吞下。
●固本锁精丹　治元阳虚惫，精气不固，梦寐遗精，夜多盗汗，遗泄不禁并治之。此大补元气，涩精固阳，健脾胃，除湿热。
嫩黄耆（蜜水炒，二两五钱）　人参（一两半）　甘枸杞子（二两）　锁阳（二两）　辽五味子（二两）　石莲肉（二两半）　山药（二两）　海蛤粉（二两）　川黄柏（去皮酒拌，晒乾炒赤色，二两）　知母（去毛酒拌，晒乾炒，二两）
上为细末，用白术去芦油六两，水五碗煎至二碗，倾出术汁另放，再用水四碗煎至二碗，去渣与前二碗汁同煎，熬至一碗如膏，搜和前药末为丸，梧子大。每五十丸，加至六七十丸，空心温酒或淡盐汤下。
按上方，治梦遗精滑，大补元阳之剂。
●六味地黄丸　治精不固，加牡蛎火煅二两。
按上方，滋阴补肾，涩精平补之妙剂也。
●固真丸　治精滑久不愈。用好龙骨细研，水飞过，每服一钱，用好烧酒调服。
●又方　牡蛎不拘多少，砂锅内煅，醋淬七遍，为末，醋糊为丸，如梧子大。每五十丸，空心盐汤下。一方加鹿角霜。
按上方，涩精专攻之剂。
●珍宝玉堂丸　治梦遗精滑，昼夜长流神效。
莲须（色黄者佳，一斤）　石莲肉（净，半斤）　芡实（净肉，十二两）　麦门冬（去心，四两）
用公猪肚一个，入家莲肉带心、皮一斤，砂锅内入水煮烂，去肚将莲肉晒乾，同前药为细末，炼蜜为丸，如梧子大，每百丸，空心莲须煎汤送下。
●秘精丹　治遗精用。
桑螵蛸　韭子（各一两）　芡实仁　白茯苓（各二两）　柏子仁　远志（去骨，各一两半）　人参（二钱）　甘草（一钱半）
上为末，炼蜜为丸，梧子大，每服七十丸，空心酒下。

淋闭（附尿血）  ***************************
夫五淋者，气、石、血、膏、劳是也。气淋，为病小便涩，常有馀滴；石淋，茎中痛，尿不得卒出；膏淋，尿似膏出；劳淋，劳倦即发，痛引气冲；血淋，遇热即发，甚则尿血。候其鼻头色黄者，小便难也。大抵此证多由心肾不足，积蕴热毒，或酒后房劳，服食热燥，七情郁结所致。
●海金砂散（主方）　治五淋。（服此小便内打下砂石子后，服六味地黄丸收功，或加车前子，牛膝去芦。）
当归（酒浸）　雄黄　川牛膝（去芦酒浸）　大黄（酒浸）　木香　海金砂（各等分）
上为细末，每服一钱半，临卧酒调服立效。
按上方，治五淋皆效。
●治淋浊妙方
牙皂　滑石　竹叶　灯心　皮硝（少许）
熬汤露一宿，次早温服立效。
按上方，治淋、滑皆治之剂。
治久下泔不止，效。
当归　川芎　白芍　熟地　陈皮　半夏　升麻　柴胡　牛膝　黄柏　知母　白术　苍术　茯苓　甘草（各一钱）
水煎露一宿，空心服。
按上方，治下淋属阴虚有湿者宜之。
●补中益气汤（方见内伤）　治五淋。夫淋多是膀胱之气虚损，不能运行水道，故滞而不通而成诸淋也。此方补元气，故有大效。
按上方，补元气则水道运行而淋不作矣。
治血淋。阿胶炒，二两，猪苓、泽泻、赤苓各一两，车前子五钱。水煎，空心服。
治苦病淋而茎中痛，不可忍者。六君子汤加黄柏、知母、滑石、石韦、琥珀，水煎服。
●六味地黄丸（方见补益）　治尿血，因心肾气结所致，或忧、劳、房室过度而得之，实由精气滑脱，阴虚火动，荣血妄行耳。尿行则不痛，尿淋血行则痛。依本方加黄柏、知母、海金砂、琥珀作汤药服之，殊效。
●八味丸（方见补益）　若老人阴痿，思色精不出而内败，小便道涩痛如淋。依本方加车前子、牛膝；若老人精已竭而复耗之，大小道牵痛，愈痛愈欲便，愈便则愈痛，此药最效。

遗尿  ***************************
夫尿者，赖心肾二气之所传送，膀胱为传送之腑。心肾气虚，阳气衰冷，致令膀胱传送失度，则必有遗尿、失禁之患矣。《经》云：膀胱不利为癃闭，不约为遗尿也。大宜温补，清心寡慾。又有产后不顺，致伤膀胱，及小儿脬冷，俱能令人遗尿，各须随症照后方治之。
●滋荣养卫汤（主方）　治身体虚瘦，夜常遗尿、失禁及小儿频数。
人参（八分）　白术（去芦麸炒，一钱）　山药（一钱）　益智仁（七分）　山茱萸（酒浸去核，七分）　当归（酒洗，一钱）　白芍（酒炒，一钱）　黄耆（蜜炙，一钱）　酸枣仁（炒，七分）　甘草（炙，四分）
水煎温服。
●缩泉丸　治脬气不足，小便频数，日夜百馀次。
益智仁　天台乌药（大如臂者）
上各等分为末，酒煮山药打糊为丸，如梧子大，临卧时用盐酒送下五七十丸。
治小水频方。此疾乃下元虚所致。
人参（五钱）　黄柏（酒浸，五钱）　益智仁（六钱，如用后觉少，去此）　甘草（一钱）
上各为末，炼蜜丸，梧子大，五更、临卧每五六十丸，白滚水下，用酒亦可。
治遗尿、失禁。遗尿者，枯矾、牡蛎煅，等分为末，米汤调下。
益智仁（七个）　桑螵蛸（七个）
上为末，酒调服，用熟白果七个送下。
治小便不禁有热者。五苓散去桂，加黄连、黄柏、栀子、山茱萸、五味子，水煎，空心服。
治小便虚弱不禁者。五苓散合四物汤，加山茱萸、五味子，水煎空心服。
治老人气短，小便不禁。四物汤加黄耆、人参煎汤送下通关丸。
●加味地黄丸　治肾与膀胱俱虚，冷气乘之，不能约制，故遗尿不禁或睡中自出。
怀生地黄（酒蒸，四两）　怀山药（二两）　牡丹皮（一两半）　泽泻（一两）　白茯苓（一两）　山茱萸（酒蒸去核，二两）　破故纸（酒炒，二两）　益智仁（炒，一两）　人参（一两）　肉桂（五钱）
上为细末，炼蜜为丸，如梧子大，每服七十丸，淡盐汤送下。
治夜多小便，用胡桃慢火煨热，临卧温酒下嚼。
治夜多小便，用益智子二十四个捶碎，入盐同煎服，有奇验。
治小便多者，夜煎萆薢一味服之，永不夜起。
治小便桶内起泡盈桶，此肾气衰也。用红鸡冠为末，每三钱，空心温酒调下。

小便闭（附转胞）  ***************************
●导赤散　治小肠实热，小便秘赤。
怀生地黄　木通　甘草
淡竹叶水煎，空心服。
●八正散　治心经蕴热，脏腑闭结，小便赤涩，癃闭不通及热淋、血淋如浊，后恣欲而得者，则小便将出而痛，既出而痒，以此药主之。
大黄　瞿麦　木通　滑石　萹蓄　车前子　栀子仁　甘草（各等分）
上锉剂，灯心水煎服
治小便不通。麝香少许，半夏末填脐中，上用葱白、田螺捣成饼封脐，上用布带缚住，下用皂角烟燻入阴中，自通。女人用皂角煎汤洗阴户内。卒下得小便不通，炒盐内脐下，即通。
治小便不通。皮硝一合，连须葱一根，捣为一处，用青布摊在上似膏药样，贴脐上，用热瓦熨之。
治小便不通。蚯蚓五七条，研烂，投凉水一碗，搅匀澄清，去泥饮水，即时通。大解热疾，不知人事，欲死，服之立效。
●又方　治小便不通，用猪胆投热酒中，服之立通。
治小便不通，腹胀疼痛欲死。野地蒺藜子不拘多少，焙黄色为末，温黄酒调服。
治小便不通，登时见效。火麻烧灰，黄酒调服。
治小便不通，心肾有热，并治血淋尿血。车前子草、不拘多少，连根带叶捣自然汁，入蜜少许同服，立通。
治小便不通。大黄，酒煮乾为末，酒丸，用扁竹根煎水送下。
治小便不通，服凉药日久不通，胀满几死。附子理中汤加琥珀末同服，立通。
治小便不通，并伤寒杂症，而不可以通利之药者，用此即通。皮硝煎化，用青布蘸水搭脐上并小便上，热则易之。
治小便不通如神。用蝼蝈一个，焙熟嚼吃，黄酒送下。
治小便不通，两尺脉俱沉微，乃阴虚故也。曾服通滑之剂不效者。大附子一枚，重一两者，炮去皮脐，盐水浸，泽泻一两，二味锉作四剂，灯心七根，水煎食远服。
治小便不通，小腹胀满，不急治即杀人。用连根葱白一斤，捣烂炒熟，以布裹，分作两处，更替熨脐下即通。加些麝更妙。
治小便不通，诸药无效，或转胞至死，此法用之小便自出。猪尿胞一个，倾出尿，用鹅毛筒去头尾，插入窍孔内，线系定，以口吹气令满胞，用线管下再扎住，将管口放在小便头上向窍孔，解后一线手搓，其气透里，自然小便即出。
一阴阳关格，前后不通，寻常通利，大腑、小水自行，中有转胞一证，诸药不效，失救则闷乱而死。予尝以甘遂末水调敷脐下，内以甘草节煎汤饮之，及药汁至脐，二药相反，胞自转矣，小便来如涌泉，此救急之良诀也。
●八味丸　治小腹急痛，不得小便，不问男女，孕妇转胞，小便不利，命在反掌，此药一服，小便如涌而安。（方见补益。）

大便秘  ***************************
大便秘结，其名有五：有风秘，气秘，湿秘，寒秘，热秘。风秘者，风痰结于大肠，秘而不通也；气秘者，气滞后重，烦闷胀满，大便结燥而不通也；寒秘者，年高肠冷及痃癖，冷气结滞大肠而不利也；热秘者，内脏积热，消耗津液，大便结燥而不通也；湿秘者，湿热郁结，津液不行，大便秘结也。此证皆由体虚之人摄养乖方，三焦气滞，转运不行而凝滞于肠胃之间，遂成秘结之患。又有年老之人、新产之妇气血虚，肠胃结涩而秘结者，不可妄用通利之药，恐伤元气，惟当滋血润燥而已。大抵秘结治法：燥则润之，涩则滑之，秘则通之，寒则温之，热则凉之，风则散之，气则顺之。要在随症审察焉。
治大便闭塞不通。（主方）
细茶（一撮）　生芝麻（一撮）　生桃仁（七枚）　生大黄（一钱或二三钱）　甘草（五钱）
上用长流水生捣烂服，立通。
●秘方　治大便闭结。用商陆捣烂敷脐上，立通。（并小便不通亦效。）
●一方　用生大黄末二钱，皮硝五钱，用好热烧酒一碗，泡化服，立通。
●一方　用皮硝五钱，热酒化开，澄去渣加香油三四茶匙，温服，立通
●一方　用大黄、皮硝、牙皂三味等分，水煎一服，立通。
●一方　用生蜜一盏，入芒硝三钱，滚汤调服。
●一方　治大便不通，用黄荆子凉水吞服。
按上方，俱治实热闭结者，择便选用。
●通幽润燥汤（主方）　治大便难，幽门不通，上冲吸门，不开噎塞，不便燥闭，气不得下，治在幽门，以辛润之。
当归身（一钱）　生地（五分）　熟地（五分）　桃仁（一钱）　红花（一钱）　升麻（一钱）　甘草（炙）　大黄（煨，一钱）　火麻仁（一钱）
上锉一剂，水煎去渣，调槟榔末五分，稍热食前服。
●润服丸
当归（酒洗，二两）　生地黄（一两）　熟地黄（五钱）　火麻仁（一两半）　枳壳（去穰，七钱）　杏仁（去皮尖，五钱）
上为末，蜜丸，每服七十丸，空心温汤送下。
治大便不通并伤寒杂症，用药不行者，立通。（孙遁庵方。）粟米，水煮至熟，入火麻仁微炒不拘多少，入粥内再煮三二沸，饮汤立效。
按上方，治血枯虚闭者宜之。
●六磨汤　治气滞腹急，大便闭结。
沉香　木香（不见火）　槟榔　乌药　枳壳（去穰）　大黄（各等分）
用熟水磨浓汁，合而服之，立通。
●仁子粥　能顺气，滑大便。
火麻子仁、紫苏子，不拘多少，二味研烂，水滤取汁，煮粥食之。
按上方，治气闭不通者宜之。
治大便不通及老人风虚闭结。陈皂角烧灰存性，以碗盖在地上一宿，空心酒下，立通。或以莱菔子擂，冷水下，立通。
●猪胆汁导法　治自汗，小便利而大便燥硬，不可攻，以此法导之。
猪胆一枚，倾去一小半，仍入醋在内，用竹管相接，套入穀道中，以手指捻之，令胆汁直射入内，少时即通。盖酸苦益阴以润燥也。
治大便不通，腹胀，死在须臾。竹管蘸葱汁，深入大便内，以香油一半，温水一半，同入猪尿泡内捻入竹管，将病人倒放，脚向上半时，即顺立通。
●蜜导法　治自汗，大便闭结不通，且便于老人，并日久不能服药者。
蜜炼如饴，乘热捻如指大，长二寸，两头如镜，纳穀道中，良久下燥粪。若加皂角末少许更效。如无蜜，以香油灌入穀道中亦效。
治大便闭结至极，昏不知人。大田螺二三枚，盐一撮，和壳生捣碎，置患者脐下一寸三分，用宽帛紧繫之，即通。亦治脚气。
治大便不通，用乌桕木，方停一寸来，劈破，以水煎，取小半盏服之，立通。不用多施，其功神圣，兼能取水。
治气血乾涸，津液枯竭，时常大便秘结。八珍汤加肉苁蓉，久服自通。
去燥粪，生姜削如小指，长二寸，盐涂之，内下部中。

关格  ***************************
夫关格者，谓膈中觉有所碍，欲升不升，欲降不降，欲食不食，此为气之横格也。必用吐以提其气之横格，不必在出痰也。有痰，以二陈汤探吐之，吐中便有降，有气虚不运者，补气药中升降。
丹溪曰：此症多死，寒在上，热在下也。寒在胸中，遏绝不入，无入之理，故曰格。热在下焦，填塞不通，无出入之由，故曰关。格则吐逆，关则不得。
《内经》云：人迎与气口俱盛，四倍已上为关格，关格之脉羸，不能极于天地之精气则死矣。
●两枳三陈汤　治关格，上焦痰壅，两寸脉盛是也。
陈皮　半夏（各二两）　白茯苓（一两半）　南星　枳壳　枳实　甘草（各一两）
上锉，每服五钱，水煎服。用鹅毛患人咽喉探吐之。如病虚弱不可用也。

大小便秘  ***************************
治关格胀满，大小便不通，用独头大蒜烧熟去皮，绵裹纳下部，气立通。又治腹满不能服药，以此导之，冷即易。
便溺不通，非细故也。期朝不通便令人呕，名曰关格。又曰，不通而死矣。一见呕症便不可救。《经》曰：出入废则神机化灭，升降息则气立孤危。此之谓也。
治大小便闭结不通，肚腹胀满，咽喉闭塞，水浆不入，痰壅气喘，伤寒结胸，卧不倒床，此幽门气闭不通，死在须臾。（儋阳吴进士传。）甘遂五分，面裹火煨熟，取出为末，入麝香三釐，捣饭为丸，淡姜汤下。
治大小便不通。六七月间，寻牛粪中有大蜣蜋不拘多少，用线串起，阴乾收贮，用时取一个要全者，放净砖上，四面以灰火烘乾，以刀从腰切断，如大便闭用上半截，小便闭用下半截，各为末，新汲水调服。二便俱闭则全用之。
治大小便不通。蜗牛三枚，连壳为泥，再加麝少许贴脐中，以手揉按之，立通。田螺亦可。
治大小二便不通。连根葱一茎洗，带土生姜一块，淡豆豉二十一个，盐两匙，同研烂，捏饼烘热掩脐中，以帛缚定，良久气自透，即通。不然再换一饼。
●铁脚丸　治大小便不通。
皂角（去皮、子，炙，不拘多少）
为末，酒面糊为丸，如梧子大，每服三十丸，酒下。
●颠倒散　治脏腑实热，或小便不通，或大便不通，或大小便俱不通。
大黄（六钱）　滑石（三钱）　皂角（三钱）
上为末，黄酒送下。如大便不通，依前分两服；如小便不通，黄三钱，石六钱，角如前；如大小便俱不通，黄、石均分，角亦如前。
二便俱闭甚难医，急炒盐来塞满脐，蒜片覆盐堆艾熨，利便良法少人知。
治大小便不通经三五日者。不蛀皂角烧灰，以米汤调下三钱。
治大小便不通。猪牙皂角末，猪胆调，竹筒吹入粪门。小便不通，葱津吹入马口即愈。

痔漏  ***************************
夫痔漏者，肛门边内外有疮是也。或成㿔不破者曰痔；破溃而出脓血黄水，浸淫淋沥，久不止者曰漏也。皆由湿、热、风、燥四气相合而致也。痔有五种：谓牡痔，牝痔，脉痔，肠痔，血痔也。古方又有酒痔、气痔、虫痔、翻花蝼蛄等，痔之名不一。究其因，亦不过久嗜辛热、炙煿、新酒及房劳，忧思，蕴积热毒，愤郁之气所致也。或藏于肛门之内，或突于肛门之外。若蕴毒深者，其状大；蕴毒浅者，其状小。大者，莲花、鸡冠、核桃之状；小者，如牛奶、鸡心、樱桃之类。或流脓水，或出鲜血，有妨行坐，久而不愈则成漏矣。治法：在外者，宜贴之、洗之；在内者，宜祛其风而除其湿，消其热，解其毒，斯得治之法矣。大抵脉滑而大者易治，悬绝者难也。
●主方　治痔疮肿痛。
黄连（一钱）　黄芩（一钱）　黄柏（一钱）　连翘（一钱）　赤芍（一钱）　栀子（一钱）　槐花（一钱）　苦参（一钱半）　大黄（一钱半）
上锉，水煎空心服。
●逐瘀汤　治痔漏疼痛，内有瘀血作痛，要通利大小肠，取下恶物立效。兼赤痢、血痢如神。
川芎　白芷　枳壳（麸炒）　赤芍　阿胶（炒）　茯苓　莪术　生地黄　茯神　木通　甘草　五灵脂（炒，各一钱）　桃仁（去皮尖）　大黄（各一钱半）
生姜三片，蜜三匙，水煎，空心服，以利为度。
治痔漏如神。先用猪涩脾三条，竹刀刮开，将鳖斩去头取血，将涩脾焙热，用鳖血涂上，乘热坐在粪门上，冷则再换，其痒不可当，冷则取出涩脾有小虫在上无其数，然后服后药。
蔓荆子（二钱）　槐花（二钱）　条芩（三钱）　黄连（二钱）　生甘草梢（五分）
上锉一剂，水煎，空心服。
●又一方　用猪肚上屎皮，贴在痔上夹住，引出小虫为效。
治莲花痔疮。（余绍坤）
黄连（三钱）　乌梅（三个）　大黄（三钱）　穿山甲（炒，三钱）
上锉散，水煎服。
治痔漏神方。（二府陈灼无）
陈棕（烧有性，一两）　鱼鳔（一两）　广胶（一两，二味用炒为珠）　柏子仁（炒，一两）
共为末，每服三钱，酒调下。
●四治丸　治痔漏，脱肛，便血。
黄连（多用酒浸约三日许，净四两）　枳壳（去穰麸炒，二两）　防风（去芦，二两）　当归（用全，四两）
上四味为末，以前浸黄连酒和面糊为丸，如梧子大。每六七十丸，空心米饮或沸汤送下。忌煎、炒、酒、面、羊、鹅、鱼之物。
●润肠化毒丸　治痔漏方。
槐花（一两）　枳壳（麸炒，一两）　蝟皮（二两）　雷丸（三钱）　蕲艾（一两）　栀子（一两）
上共为末，入公猪大肠内煮极烂，捣千下为丸。每服五六十丸，空心滚水送下。
按上方，治痔漏专攻之剂。壮盛者宜之。
●脏连固本丸　凡衣食丰饶之人患痔漏，必干于饮食、色欲所致及有乘酒犯房。若要除根，必须服此滋阴内补药，宜戒酒、厚味，寡欲乃可也。
怀生地黄（六两）　山药（四两）　白茯苓（去皮，三两）　牡丹皮（三两）　山茱萸（酒蒸去核，四两）　泽泻（二两）　川黄连（四两）　川黄柏（去皮，四两）　知母（去毛，三两）　槐角（三两）　人参（三两）　当归（二两）　皂角（二两）　天花粉（一两）
上各为末，用雄猪大肠头一段，去脂油灌药末于内，两头用黄丝线缚住，用糯米二升煮饭，将半熟捞起去汤，药肠盘藏于饭中如蒸饭之熟，待冷些取出，去两头无药线缚之肠，将药肠净石臼内杵烂，捡出肠渣筋，如不黏，加些饭杵之，丸如梧子大，晒乾，每空心百丸，白汤下。
●三补丸　治痔漏神方。
白茯苓（去皮）　赤茯苓（去皮）　没药（各二两）　补骨脂（四两）
上药俱不犯铁器，于石臼内捣成一块，春秋酒浸三日，夏二日，冬五日，取出木笼蒸熟，晒乾为末，酒糊为丸，梧子大，每二十丸，缓缓加至五十丸止，酒送下。
按上方，治痔漏虚弱之人可服。
痔病成㿔不破也。黑牵牛、白牵牛头末各一钱半，用猪腰一个，竹刀劈开，入药末在内，线扎纸裹，水湿火煨熟去纸，空心嚼吃，至巳时打下先脓后血，毒气出尽，永不再发。
鲁藩韩内相传，治痔效方。皮硝一斤，入猪大肠内填实扎实，入罐内封固，火煅存性，取出为末。每服二钱，黄酒调下，一料除根。
治痔漏，用公猪肚一个，内入皂角刺一两、槐花一两缝住，煮烂去渣，任意食肚，不用盐酱，淡服二三枚极效。
治漏痔，肛门周围有孔数十，诸药不效，用熟大肉蘸浓盐汁，空心食之，七日自安。
治漏疮，土茯苓每服四两，水煎当茶食之，渣曝乾，烙干饼食之。忌猪肉食及绿豆。
按上方，治痔疮专攻之剂。
治痔漏卧床，非策杖不能移步者。旱莲草一把，连根水洗净，用粗碗研极细如泥，极热酒一盏，冲入饮之，渣再捣烂敷患处，重者不过三服。
治妇人久病，心焦多怒，遂成痔疾，状如莲子，热肿而痛。熊胆入片脑研，猪胆汁调涂疮，立已。
●一方　用葱头共蜜捣，点一指头，肿处冰冷即消。
治痔穀道中虫痒不止，用水银、枣膏各二两，同研，相和捻如枣形状，薄绵片裹，纳下部，明日虫出而已。
治痔并漏极痛者。
橄榄核（烧灰存性，一钱）　熊胆（五分）　冰片（二分）
上为细末，先将冬瓜皮煎汤洗净；如无，臭桐叶汤洗。将指蘸药，抹上一二次立已。
治肛门边肿硬痒痛。白矾三分，碎研，用童便二盏化开洗痔上，一日二三次洗之。
治漏疮血水不止。
蛇皮（烧灰，三钱）　五倍子　龙骨（各五钱）　川续断（五钱）　麝香（少许）
上为末，用津吐调敷，湿则乾掺，奇效。
治痔漏，用鳗鲡鱼烧烟燻粪门，痔虫尽死。
治久冷漏疮。用活鳝鱼五六条掷地。以竹针贯之，覆疮良久，当有虫如线，复之使尽，用槟榔、黄连末敷，明日以干艾作汤，投白矾二三钱洗，不月而愈。
●一洗痔妙方
曲曲菜　小虫卧单　马齿苋　猪牙草　花椒　槐条　茄根
上煎水，先熏后洗。后用：
珍珠（煅，一钱）　琥珀（一钱）　片脑（二钱）
为末搽上。
●洗漏痔（鲁府田承奉传）
槐皮　槐子　槐花　蕲艾（焙乾）
上煎水，先熏后洗令净，将真红铅捻入，不二三次拔去病根。
治痔疮肿痛脱肛。生桐子去外皮，用肉捣烂煎水，先熏蒸，待温浸洗，不过二次全愈。
●熏洗痔漏良方
枳壳（三两）　当归（二两）　荆芥（二两）　五倍子（二两）　黄葵花（二两）　木贼（一两）　朴硝（一两）　甘草（一两）
水煎，乘热熏过，温洗。年深痛不止者，药到立已。
●生肌散
五倍子（炒黄色，二两）　乳香　没药　孩儿茶（各一钱）　枯矾（五分）
上为末，每次用管吹入漏疮内。
●熏洗痔漏秘方
茄根葱艾马齿苋，五倍皮硝更用椒，七味煎汤熏洗过，多年痔漏一齐消。
治漏疮，冬瓜瓤烧滚水入罐内，洗数次妙。
刺蝟皮（一个，切碎）　艾（一块拳大）　头发（一两）　黑驴干粪（五六枚，醋浸晒乾三四次。）
地下为一小坑，入药留小口，点著，照粪门药熏半日，疮干为度。
●灸痔疾　先以柳枝浓煎汤洗痔，便艾灸其上，连灸三五壮，忽觉一道气转入肠中，因火转泻，先血后秽。
●洗痔妙方　用地茄根水煎洗之，三次即愈，神效。
按上方，皆外敷贴、熏洗之剂。
治漏疮恶水自大肠出。用黑牵牛头末一分，入猪腰子内以线扎，青荷叶包，火煨熟细嚼，温盐酒送下。
愚按治痔之法，不过凉血清热而已。至于治漏，初则宜凉血燥湿，久则宜涩窍杀虫而兼乎温散也。或曰痔漏属火，何故而用温涩之药？殊不知痔只出血，始终是热；漏流脓水，始是湿热，终是湿寒。盖此方虽温散又兼补养。故丹溪云，漏当大补气血为主。盖有所自矣！余每治痔漏久不愈，先服千金不换刀圭散以去风湿之毒则愈。如未愈，即服后方。
●追风补肾十漏大金丹　庚申甲子成除日合。
当归（二两）　人参（一两）　生地黄（一两）　熟地黄（二两）　天门冬（一两）　麦门冬（二两）　破故纸（二两）　小茴（一两）　大茴（三两）　肉苁蓉（二两）　山药（二两）　白茯苓（二两）　麝茸（二两）　大附子（一个）　川乌（一两）　丁香（五钱）　木香（一两）　青木香（一两）　砂仁（一两）　厚朴（一两）　青皮（一两）　陈皮（一两）　枳壳（二两）　枳实（三两）　香附（四两）　乌药（一两）　白芷（二两）　肉蔻（一两）　天麻（一两）　杏仁（二两）　松节（四两）　硇砂（五钱）　乳香（一两）　没药（一两）
上为细末，炼蜜为丸，如弹子大，金箔为衣。每服一丸，空心酒化下。（张驿宰服效。）
按上方，治漏经年不愈，属虚者宜之。

脱肛  ***************************
夫脱肛者，肛门翻出也。盖肺与大肠为表里。肛者，大肠之门，肺实热则秘结，肺虚寒则脱出。肾主大便，故肺肾虚者多此症。肺虚者用补中益气汤，肾虚者六味地黄丸。若大肠湿热用：
●升阳除湿汤　自下而上者引而竭之。
柴胡　升麻　防风　猪苓　泽泻　苍术　陈皮　神麴　麦芽　甘草
冒寒肠鸣，加益智仁、半夏。
治脱肛肠出数寸，大蜘蛛瓦上焙焦为末，每少许，擦上即收。
治脱肛，用浮萍草为末敷之。
治大肠久积虚冷，每因大便脱肛，按不得入。石灰炒令热，故帛裹，坐其上，冷则易之。
治脱肛，白矾、五倍子煎水洗。又用浮萍末掺肛上。

诸虫  ***************************
夫人身有诸虫，若无则人身不成不立，虫与人俱生，状如马尾或如□筋，出则在脾，入则在肠。古方论，凡人皆有之，固不待辨而知矣。皆由脾胃俱虚，饮食生冷、甘肥油腻等物，节宜不时，腐败停滞所以发。虫之为病，呕吐恶心，口出涎沫，有去有来，乍发乍止是也。
九虫形状：
一曰伏虫，长四分。
二曰蛔虫，又曰长虫。动则吐清水，出则心痛，贯心则杀人。
三曰白虫，长一寸。又曰寸白虫，相生子孙转大，长至四五尺，或因脏腑虚弱而动，或因食甘肥而动。其发，动则腹痛，发作肿聚，去来上下，有休息。亦攻心痛，口喜吐涎及吐清水，贯伤心者死。
四曰肉虫，状如烂杏，令人烦满。
五曰肺虫，状如蚕，令人咳嗽。
六曰胃虫，状如蛤蟆，令人呕逆吐，喜哕。
七曰弱虫，状如瓜瓣，又名膈虫，令人多唾。
八曰赤虫，状如生肉，令人肠鸣。
九曰蛲虫，形至细微，状如菜虫，居洞肠之间。因脏腑虚弱而致发，动则为痔、为疥癣。因人疮处以生诸痈、疽、癣、瘻、瘑、疥、龋虫，天所不为。穀道虫者，由胃弱肠虚而蛲虫下乘之也，穀道、肛门、大肠之候。蛲虫者，九虫之内一虫也，在于肠间。若脏腑气爽则不妄动，胃弱肠虚则蛲虫乘之。轻者，或痒或虫从穀道中溢出；重者，侵食肛门疮烂。
治蛔虫，或心如刀刺，口吐清水，用生艾取汁，夜宿勿食，但取肥香脯一方寸片先吃，令虫闻香，然后饮艾汁，当下虫效。
●大七气汤　治诸般痞积，面色萎黄，肌体羸瘦，四肢无力，皆缘内有虫积。或好食生米，或好食壁泥，或好食茶、炭、咸、辣等物者，只此一服除根。
青皮（去穰）　陈皮（去白）　三稜（醋炒）　莪术（醋炒）　香附　益智仁　藿香　官桂　桔梗　大黄　槟榔　甘草
上锉，水煎露一宿，空心温服，不得些少饮食，不然则药力减而虫积不行矣。服后食顷，腹必痛，当下如鱼冻，或长虫，或血鳖，至日午，虫积下尽，方用温粥止之，后服绿矾丸一料而愈。（方见五疸。）
●万应丸　治诸虫。
黑牵牛（四两）　大黄（八两）　槟榔（五两）
上各为末，外用苦楝根皮一斤，皂角肥而不蛀者十枚，二味用水一大碗，熬成膏子。入前三味搅加一处为丸，如梧子大。先用沉香为衣。后用雷丸、木香为衣。每服三丸，四更时用砂糖水送下三味各一两。如心脾痛有虫者，必面上白斑，唇红，又痛后便能食，时作时止者是也。上半月虫头向上，易治；下半月虫头向下，难治。先以肉汁及糖蜜食下，则引虫头向上，然后用药打出。
治下部虫痒。大枣蒸取膏，以水银和，捻长三寸，以绵裹，宿内下部，明早虫皆出。
一人腹中积块，面黄肌瘦，腹大如鼓，死在旦夕。用端午日收下菖蒲，阴乾，切薄片放碗内，用滚米汤泡熟盖之，待温饮之。打下蜈蚣数百条，内有一大条长二尺余，病即愈。
虫已食下部，肛尽肠穿者，取长股蛤蟆青背者一枚，鸡骨一分，烧为灰合，吹下部令极深，大验。
去虫积，槟榔一味为末，蜜水调下。令患者先一日少吃饭，临晚亦勿食，次早五更服之。
治妇人阴蚀疮，阴户中有蛔虫，其痒不可当，食入脏腑即死，令人发寒热，与劳症相似。用猪肝切大片，以花椒、葱拌猪油煎乾，待冷入阴户中，少顷，取出再换一片，其虫入肝尽出，再以洗榻散洗净。
五倍子　花椒　蛇床子　苦参　白矾葱
等分，水煎洗。
●一方　治妇人阴痒不可忍，以盐纳阴中即好。
治下部生虫食其肛，烂见五脏便死。艾叶入雄黄末，入管中熏下部，令烟入即已。
●治蛔虫方
用苦楝根生子者，东向不出土者　刮去外粗皮，取内白皮二两，以水三碗煮取一碗半，去渣，用晚粳米三合煮糜粥，空心先以炒肉一二片吃，引虫向上，然后进药粥一二口，少顷，又吃一二口，渐加至一碗或二碗，其虫尽下而愈。
张秀才年近六旬，素禀虚怯，忧思过度，面黄肌瘦，饮食少思，精神昏倦，忽患遍身上下状如虫行，因循日久，似觉蛇在皮里行走，迨半年渐渐长大，每五更觉在丹田食精微，微响动或游走上下不定，使人昏沉，心不自在，十分难过，一日三两次攻作。若觉昏沉，自己将心执正，抖搜精神，其物不见。忽一日其蛇自腹中下至左膝腿，后被患者将两手紧拿左腿不放一时许，坐在书屋不见人，至手力气尽，不得已而放之，其蛇永不下脚，异乎怪哉！症出多端，难以名状，诸医调治，皆用杀虫化痰。攻击之过，以致虚羸之甚。召余诊，左手涩数，右脉洪滑，气口紧盛。予曰：此元气亏损，脾胃虚弱，不能运化精微，使抑郁之气酿哉！痰火结聚，化为斯疾。予以补中益气汤加半夏、茯苓、贝母、枳实、香附晚服，以补元气，理脾胃，兼化痰清郁；以六味地黄丸加远志、石菖蒲、人参、当归早服，以养心滋肾。二药兼进，服至一月，其物攻作渐减，服至两月间，或攻作，三月痊愈，身体康强如旧，其物永不见踪。


卷四·震集  ——————————————————————————————————————————————————————————————————————————————————————————

补益（虚损百病）  ***************************
〔脉法〕
气虚，脉细或缓而无力，右手弱；血虚，脉大或数而无力，左手弱；阳虚，脉迟；阴虚，脉弦；真气虚，脉紧。男子久病，气口脉弱则死，强则生。女人久病，人迎脉强则生，弱则死。
夫虚损者，因虚而致也。若能恬淡虚无，真气完实，病从何来？或大病未复，使合阴阳，或疲极筋肋，饥饱失节，尽神度量，或呼吸走气，荣卫虚损，百疴交作，或吐血，或衄血、便血、泻血，遗精白浊，洞泻，盗汗潮热，发热呕吐，咯血、痰饮涎沫等症，须用补气养血之药，亦当以益胃消痰药佐之。盖人以穀气为本，所谓积气由穀气而生，古人以五味以养其病。凡男女寸脉弱而微者，上虚；尺弱滑而涩者，下虚也。尺滑而涩，疾为血虚，浮而里虚也。
●四君子汤　治脾胃虚弱，饮食少进，或肢体肿胀，肚腹作痛，或大便不实，体瘦面黄，或胸膈虚痞，痰嗽吞酸。若因脾胃虚寒而致，宜香砂六君子；若因脾经郁结而致，宜归脾汤；若因肝木侮脾胃而致，宜用六君加木香、芍药；若命门火虚而致，宜用八味丸。
人参　白术（去芦炒）　白茯苓（去皮，各二钱）　甘草（炙，一钱）
上锉剂，姜枣水煎服。
●异功散　治久咳不已，或腹满少食，或面肿气逆。又治脾胃虚弱，饮食少思等症，即前方加陈皮。
●六君子汤　治脾胃虚弱，饮食少思，或久患疟痢。若见内热或饮食难化作酸，乃属虚火，须加炮姜，其功甚速。即四君子加半夏、陈皮。
香砂六君子汤　即前方加香附、藿香、砂仁。
按上方，治诸病属气虚者宜之。
●四物汤　治肝脾肾血虚发热，或日晡热甚，头目不清，或烦躁不寐，胸膈作胀，或胁作痛，宜用此汤。若脾气虚而不能生血，宜用四君子汤；若脾气郁而虚，宜用归脾汤；若肾水涸而不能生肝血，宜六味丸。
当归（酒洗）　怀生地黄（酒拌，砂锅内蒸黑，各三钱）　白芍（酒炒，二钱）　川芎（一钱五分）
上锉，水煎服。加味四物汤，即前方加白术、茯苓、柴胡、丹皮；穹归汤，即前方去白芍、地黄。
按上方，治诸病属血虚者宜之。
●八珍汤　治气血虚弱，恶寒发热，烦躁作渴，或不时寒热，眩晕昏愦，或大便不实，小便赤淋，或饮食少思，小腹胀痛。即四君、四物合方。
按上方，治诸病属气血两虚者宜之。
●十全大补汤　凡人元气虚弱，或因起居失宜，或因饮食劳倦，或因用心太过，致遗精白浊，盗汗自汗，或内热、晡热、潮热、发热，或口乾作渴，喉痛舌裂，或胸乳膨胀，胁肋作痛，或头颈眩晕，眼花，或心神不宁，寤而不寐，或小便赤涩，茎中作痛，或便溺余滴，脐腹阴冷，或形容不克，肢体畏寒，或鼻气急促，或更一切热症，皆是无根虚火，本方加麦门、五味，培其根本，诸症自息。
黄耆（蜜水炒）　人参　白术（去油芦，炒）　白茯苓（去皮）　当归身（酒洗）　川芎　白芍（酒炒）　熟地黄　肉桂　甘草（炙）
上锉，姜枣煎服。相火旺，加酒炒黄柏、知母；下焦虚寒，加大附子、（面裹煨，去皮脐，童便浸，焙乾。）肉桂。
按上方，治诸病属气血两虚而挟寒者宜之。
●补中益气汤　治中气不足，肢体倦怠，口乾发热，或饮食无味，劳倦身热，脉洪大而虚；或头痛，恶寒，自汗，或气高而喘，身热而烦；或脉微细软弱，自汗，体倦少食，或中气虚弱而不能摄血，或饮食劳倦而患疟痢，或疟痢因脾胃虚而不能愈；或元气虚弱，感冒风寒不胜发表，宜用此代之；或入房而后感冒，或感冒而后入房，亦用此汤急加附子；或泻痢腹痛，急用附子理中汤。
嫩黄耆（蜜水炒，一钱半）　楝参（一钱）　甘草（炙，一钱）　陈皮（二钱）　白术（去芦微炒，一钱）　当归身（酒洗，二钱）　柴胡（五分）　升麻（五分，此两味能升提阳气下陷，柴胡能使胃中之清气左旋而上达；升麻能使胃中之清气从右而上迁。）
上锉作一剂，生姜三片，枣一枚，水煎热服。少加酒炒黄柏以救肾水，泻阴中之伏火也，红花三分，入心养血。若元阳虚寒，加大附子、（面裹煨，去皮脐，或三分，重则五分。）肉桂五分；若阴虚火动，加黄柏、知母（俱酒炒。）各五分；若口乾作渴，加麦门冬、天花粉；若自汗盗汗，加麻黄根、浮小麦、酸枣仁炒；若五心烦热，加生地黄、麦门冬；若痰盛，加半夏、贝母；若咳嗽盛，加五味子、天门冬；若夜卧不寐，加酸枣仁炒；心下怔忡，恍惚，加远志肉、麦门冬、白茯神；
按上方，治诸病属内伤元气者宜之。
●独参汤　治元气虚弱，恶寒发热，或作渴烦躁，痰喘气促，或气虚卒中，不语口噤，或痰涎上涌，手足逆冷，或妇人难产，产后不醒，喘急等症。
好人参一两至二两，炮姜五钱，作一剂，水煎徐徐服。盖人参性寒，故姜佐之，如不应，急加炮大附子，去皮脐。
按上方，治元气虚惫者宜之。
●归脾汤　治脾经失血，少寐，发热，盗汗，或思虑伤脾不能摄血，以致妄行，或健忘怔忡，惊悸不寐，或心脾伤痛，嗜卧少食，或忧思伤脾，血虚发热，或肢体作痛，大便不调，或妇人经候不准，晡热、内热，或瘰疬流注，不能消散、溃敛。
黄耆（蜜炒）　人参　白术（炒）　白茯苓（去皮）　龙眼肉　当归　远志（甘草水泡，去心）　酸枣仁（炒，各一钱）　木香　甘草（炙，各五分）
上锉，姜枣煎服。加味归脾汤，即此方加柴胡、山栀。
按上方，治思虑损伤心脾者宜之。
●当归补血汤　治男妇肌热，燥热，目赤面红，烦渴引饮，昼夜不息，其脉洪大而虚，重按全无。《内经》曰：脉虚血虚，脉实血实。又曰，血虚发热，证象白虎，惟脉之虚实为辨也。若误服白虎必死，此病得之于饥饱劳役。
黄耆（炙，一两）　当归（酒洗，二钱）
上锉，水煎服。
●人参养荣汤　治脾肺俱虚，发热恶寒，四肢倦怠，肌肉消瘦，面黄短气，食少作泻。若气血虚而变见诸症，莫能名状，勿论其脉，但用此汤，其病悉退。
白芍（酒炒，一钱半）　人参　黄耆（蜜炒）　白术（去芦）　当归　陈皮　桂心　甘草（炙，各一钱）　熟地黄（自制）　五味子　白茯苓（各七分半）　远志（甘草水泡，去心，五分）
上锉，姜枣水煎服。
按上方，治脾肺俱虚者宜之。
●同真饮子　大补元气不足，阴阳两虚，饮食少，五心热，自汗，日晡潮热，精气滑脱，行步无力，腰胯疼痛，泄泻，脉沉弱；嗽少痰多或乾咳者，或气血精神不足，肢体倦怠，头目昏眩，食少，脉虚而数；时发潮热将成劳症者，或伤力气虚脉弱，腰背疼痛，动辄鼻衄或便血过多而黄瘦憔悴，食少气促者；或妇人阴虚瘦悴，食少，虚热，自汗，腹痛，面浮腰痛，赤白带下者，并宜服之。此方药备五味，穀气冲和，无寒热偏并、太过不及之失，养血气，理脾胃，充益腠理五脏之真精，益三焦之元气，生津液而荣卫克，利机关而饮食自倍矣！
嫩黄耆（蜜水炒）　人参　白术（去油芦炒）　白茯苓　陈皮　当归身（酒洗）　熟地黄　怀山药　山茱萸（酒蒸去核）　泽泻　五味子　补骨脂（酒炒）　杜仲（去皮酒炒）　黄柏（酒炒）　甘草（炙）
上锉剂，水煎空心温服。
按上方，治阴阳两虚，补元气，滋肾水之剂。
●六味地黄丸　此壮水制火之剂。夫人之生，以肾为主，人之病，多由肾虚而致者，此方乃天一生水之剂，无不可用。若肾虚发热作渴，小便淋闭，痰壅失音，咳嗽吐血，头目眩晕，眼花耳聋，咽喉燥痛，口舌疮裂，齿不坚固，腰腿痿弱，五脏亏损，自汗盗汗，便血，诸血，凡肝经不足之症尤当用之，益水能生木故也。此水泛为痰之圣药，血虚发热之神剂。又治肝肾精血不足，虚热不能起床。忌铁器，每白蜜一斤，慢火炼滴水成珠，方入白水一碗搅匀，和药一晒即干，凡用蜜丸俱依此制。
大怀生地黄（秤准八两，酒浸，入砂锅内，蒸黑取出，入后药同捣）　山茱萸（酒蒸，去核取肉，四两）　怀山药（四两）　白茯苓（去皮，三两）　牡丹皮（去骨，三两）　泽泻（去毛，三两）
上将诸药精制，秤为一处，入石臼内杵捣极烂成饼，用手搓开，晒乾，或微火烘乾亦可，磨为细末，炼蜜加水和为丸，如梧子大。每服百丸，空心白汤下，盐汤、酒俱可。忌三白。肾水不能摄养脾土，多吐痰唾，姜汤送下。加麦门冬、五味子，名八仙长寿丸；加大附子、肉桂各二两，名八味丸。腰痛，加鹿茸、当归、木瓜、续断；治渴，加五味子、麦门冬；诸淋沥，倍茯苓、泽泻；老人夜多小便，加益智仁，去泽泻，减茯苓一半；老人下元虚冷，胞转不得，腹胀急切，痛四五日，困笃垂危者，倍泽泻；遗精，去泽泻，加牡蛎；阴囊肿胀，属阴虚湿热壅滞，加车前子、牛膝。治脚气痛连腰胯，治虚壅牙齿疼痛，治耳聩及虚，治耳鸣，用全蝎四十九个，炒黄为末，每三钱，酒调送下地黄丸百丸。治阴虚火动，劳瘵百病，地黄丸用紫河车头生者，长流水洗净，砂锅内碗盛蒸一日极烂，和药末捣和为丸服，神效。
●八味丸　治命门火衰，不能生土，以致脾胃虚寒而患流注、鹤膝等症，不能消溃收敛，或饮食少思，或食而不化，或脐腹疼痛，夜多漩溺。经云，益火之源，以消阴翳，即此方也。又治妇人脬转小便不通，殊效。
怀生地黄（酒蒸，八两）　山茱萸（酒蒸去核，八两）　怀山药（四两）　白茯苓　牡丹皮　泽泻（各三两）　肉桂（用三分厚者去皮，方能补肾虚，引火归源）　大附子（要一两五钱重者，用面裹火煨，去皮脐切四片，童便浸透焙乾，各二两）
上，如六味地黄丸制法，为末，炼蜜加水和为丸，如梧子大。每服八十丸，滚汤下，酒亦可。
一治肾脏虚弱，面色黧黑，足冷足肿，耳鸣耳聋，肢体羸瘦，足膝软弱，小便不利或多或少，腰脊疼痛，用八味丸加鹿茸、五味子，名十补丸。
一治肾气虚寒，牙齿作痛，面色黧黑，精神憔悴，脚膝无力，饮食少思，或痰气上升，小便频数，齿不坚固，或口舌麻闷，畏饮冷水。
一治下元虚惫，心火上炎，渴欲饮水，或脾虚不能剋制肾水，多吐痰唾而不咳者。
一治心肾不交，消渴引饮。有人病渴，用渴药累年不愈，用加减八味丸而愈。其病本于肾水枯竭不能制火，心火上炎是以生渴，此药降心火，生肾水。
养生书云：立秋后宜服八味丸，治男子虚羸百病众所不疗者，久服轻身不老，加以摄养则成地仙。
夏末秋初，热气酷烈，不可于中庭脱露身背受风取凉，五脏俞穴并会于背，或令人扇风，或宣露手足，此中风之原。若染诸疾，便宜服八味丸，大能补理腑脏，驱御邪气，仍忌三白，恐冲剋药性。
凡人久服加减八味丸，必肥健而多子，晚年服此不生痈疽。
一患痈疽之人，虽云有热，皆因虚而得之，愈后发渴及先渴而后疽，非八味丸不能治。
人病痈疽，多有愈后发渴而不救者，治之惟八味丸最效。疽安而渴者，服此则渴止；疽安而未渴者，预服此丸则永不生渴。气血如壮，或未疽而先发渴者，服此不惟渴止，疽亦不作。
●加减八味丸　治肾水不足，虚火上炎，发热作渴，口舌生疮，或牙龈溃烂，咽喉作痛，或形体憔悴，寝汗发热，五脏齐损。即六味丸加肉桂、五味子各一两。
一滋养肝肾，补益心血，利足膝，实肌肤，悦颜色，真卫生之良药也。八味丸，依本方加鹿茸、当归、五味子各四两，牛膝二两，共十二味精制，用五仁斑龙胶酒化，加炼蜜为丸，如梧子大。每服百丸，空心盐汤、温酒任下，忌三白。
凡人有不耐劳，不能食冷，或饮食作胀，大便不实，或口舌常破如疮，服凉药愈盛，或盗汗不止，小便频数，腿腰无力，或咽津或呼吸觉冷气入腹，或阴囊湿痒，或手足冷，或面白或黧黑，或畏寒短气，以上诸症皆属虚甚，八味丸主之。此丸用附子有功。夫附子一物，大辛热，除三焦痼冷、六腑沉寒，气味劲悍，有回阳之功，命门火衰非此不补。惟虽有毒，但炮制如法，或甘草、防风同炒，或童便久浸，以去其毒，复与地黄等味同用以制其热，润其燥，缓其急，假其克捷之功而驾驭其慓悍之势，则虽久服亦有功而无害，惟在善用之而已。若执泥有毒，果有沉寒痼冷之疾，弃而不用，其能疗乎？观东垣八味丸，则瞭然矣！
●加味九仙丸　平补之圣药也。
人参　白术（去芦炒）　白茯苓（去皮）　当归身（酒洗）　大川芎　甘草（炙）　白芍（酒炒）　怀生　地黄（酒蒸黑）　怀山药　山茱萸（酒蒸去核）　怀牛膝（去芦酒洗，各三钱）　甘枸杞子（一斤）
上为细末，炼蜜为丸，如梧子大。每服百丸，空心盐汤、温酒任下。忌三白。
●养元固真丹　治诸虚百损，五劳七伤，水火不济，上盛下虚等症。
嫩黄耆（蜜水炒，一两）　人参（一两）　白术（去芦微炒，一两）　当归身（酒洗，一两）　麦门冬（去心，一两）　辽五味子（五钱）　大怀生地黄（酒蒸，四两）　怀山药（炒，一两五钱）　山茱萸（酒蒸去核，一两五钱）　白茯苓（去皮，一两）　牡丹皮（一两）　泽泻（五钱）
上为末，炼蜜为丸，如梧子大，每服七八十丸，空心淡盐汤送下。忌三白。
●益肾保元丹　治年幼人被诱欲，二十根本受伤，及禀赋薄，又犯劳丧之过，隐讳不敢实言，以致元气虚败，或遗精盗汗，神疲力怯，饮食不生肌肉，面白，五心发热，夏先畏热，冬又怕寒，腰疼膝重，头晕目眩，故曰水一亏则火必胜，火动则肺金受克而痰嗽矣。或劳汗当风，面出粉刺，已上症见虚损成矣。急服此药大补元气，培填虚损之圣药也，其功难以尽述。
生地黄（八两，真怀庆者皮上有疙瘩，掐开内红紫色者佳，酒洗净，竹刀切片，用少壮妇人乳汁一锺，好酒一锺，拌匀浸一日，入砂锅内微炒，不住手拨，将半燥取起，日晒夜露干）　白茯苓（四两，坚白者，去皮用地黄为末绢包之，藏于糯米饭内蒸一熟，如此配合引地黄入黄庭宫）　山茱萸（红润者佳，温水洗净，去核取肉，五两）　泽泻（白色不蛀者佳，去毛三两，用山茱萸为末，绢包，饭上蒸一熟，配山茱萸入丹田则不为渗矣）　乾山药（怀庆者佳，五两为末）　牡丹皮（去骨四两，温水洗净，乘湿拌山药末绢包，砂锅内白汤蒸一熟，晒乾为末，引山药入胞络而生精血也）　菟丝子（水淘净四两，用青盐三钱煎汤煮菟丝子，烘乾）　楮实子（水淘净三两，炒研）　覆盆子（水洗净二两，微炒，研）　甘枸杞子（去蒂，净末四两）　柏子仁（二两，微炒另研）
上共为末，用蜜二十两，炼将熟，以浮小麦面四两，又芡实子粉四两，少壮妇人乳汁三盏，入水二锺打匀，复炼极熟，和药杵千馀下，丸如梧子大，晒乾。每服，空心一百丸，淡盐汤送下，随即纳煮熟去心皮莲肉十馀个，或圆眼之类，以助药力入肺与下元也。栗子亦好。
如少年子弟过伤于阴，致相火胜者，加酒炒之黄柏三两，盐水炒知母三两；如遇交夏令服者加北五味子二两，麦门冬去心三两。以上加减服之，无不奏效。如以此丸药末，宜用五仁斑龙胶和药为丸更妙。是胶也，夺先天而补后天，生精血复元气之仙饵，久服却病延年。若能洗心改过，服之可脱死而全生，却夭而获寿，倘恃斯而复纵欲不悛，不智甚矣。
●滋阴补肾丸　滋阴补肾平补之药，常人可服。
怀生地黄（酒洗，四两）　怀熟地黄（酒蒸黑，四两）　天门冬（去心皮，六两）　麦门冬（去心，四两）　石枣（一斤，酒蒸去核取肉）　怀山药（二两）　甘枸杞子（四两）　辽五味子（一两）　怀牛膝（去芦酒洗，一两）　川杜仲（去皮酒炒，二两）　肉苁蓉（酒浸，四两）　当归身（酒洗，四两）　人参（二两）　川黄柏（去皮酒炒、盐水炒，二两半）　知母（盐水炒，二两）　白茯苓（去皮，二两）　远志（甘草水泡去心，二两）
上各精制，秤合一处，石臼内捣成饼，晒乾磨为细末，炼熟蜜，加水和为丸，如梧子大。每服三钱，空心淡盐汤下。虚损遗精，加牡蛎左顾者，火煅二两。
●养心滋肾丸　养元气，生心血，健脾胃，滋肾水，止盗汗，除遗精，降相火，壮元神。
人参（一两）　酸枣仁（炒，一两）　远志（甘草水泡去心，一两）　柏子仁（炒去油，一两）　当归（酒洗，一两）　白芍（酒炒，一两五钱）　怀熟地黄（酒蒸黑，二两）　石菖蒲（去毛，六钱）　麦门冬（去心，二两）　天门冬（去心，二两）　怀生地黄（酒洗，二两）　牡蛎（火煅，一两）　辽五味子（一两）　怀山药（一两）　白茯神（去皮木，一两）　莲肉（去心，一两）　芡实（去壳，一两）　莲蕊（一两）　黄柏（盐水炒，一两）　知母（盐水炒，二两）
上为细末，炼蜜为丸，如梧子大。每服三钱，空心盐汤送下。
●却病延年丹　能养心滋肾，聪耳明目，乌须黑发，却病延年。
人参（一两）　天门冬（水泡去心）　怀生地黄（酒洗）　怀熟地黄（酒蒸黑）　甘枸杞子　辽五味子　覆盆子　菟丝子（酒煨烂，捣饼晒乾）　当归身（酒洗）　柏子仁　怀山药　白茯苓（去皮）　川巴戟（泡去骨）　怀牛膝（去芦酒洗）　川杜仲（去皮酒炒）　山茱萸（酒蒸去核）　远志（甘草水泡去心，各二两）　肉苁蓉（四两）　赤石脂　石菖蒲　川椒（去目）　泽泻　车前子（炒）　地骨皮（各一两）　加麦门冬（水润去心，一两尤妙。）
上二十四味共为末，炼蜜为丸，如梧子大。每服二三十丸，温酒或盐汤任下。服至百日，颜色永不衰朽，发白返黑，虽是八十老人，阴阳强健，目视十里，气力不衰，常行远路不乏。
●长春不老丹　此方经验，大补诸虚百损，五劳七伤，滋肾水，养心血，添精髓，壮筋骨，扶元阳，润肌肤，聪耳明目，宁心益智，乌须黑发，固齿牢牙，返老还童，延年益寿，长生不老，真陆地神仙。（凡人年过四旬以后方可服后二方，年幼慎服。）
仙茅（米泔浸一宿，黑豆拌蒸九次，四两）　黄精（米泔煮一沸，用旱莲汁、姜汁、酒熬膏，浸半日炒，四两）　赤白荷首乌（各四两，槌碎如枣大，入黑豆同蒸一日极黑，去豆）　紫河车（取初生男胎包衣一具，先以米泔水洗净，次入长流水再洗，新瓦上慢慢微火焙乾）　嫩鹿茸（酥炙，二两）　楝参（二两）　秋石（阴炼者，乳汁拌晒一日，四两）　巨胜子（炒，二两）　甘枸杞子（二两）　辽五味子（二两）　菟丝子（洗净酒煨，捣饼焙乾，二两）　覆盆子（二两）　补骨脂（酒炒，二两）　白茯苓（去皮，二两）　怀生地黄（酒洗，二两）　怀熟地黄（用生地酒蒸黑，二两）　天门冬（水浸去心皮，二两）　麦门冬（水润去心，二两）　川杜仲（去皮酒炒，二两）　怀牛膝（去芦酒洗，二两）　当归身（酒洗，二两）　川巴戟（水泡去心，二两）　肉苁蓉（酒洗，二两）　锁阳（酥炙，二两）　青盐（二两）　远志（甘草水泡去心，二两）　柏子仁（二两）　小茴（盐酒炒，二两）　川萆薢（酒洗，二两）　怀山药（二两）　石枣（酒蒸去核，二两）　川椒（去目炒，二两）
有虚火者，加黄柏（酒炒）　知母（酒炒，各二两）
上忌铁器，用黄道吉日精制秤和一处，石臼内捣成饼，晒乾为末，用斑龙胶酒化开为丸，如梧子大。每服三钱，空心温酒送下。忌三白，戒房劳、燥煿之物。
●神仙延寿丹　专补诸虚，除百病，填精髓，助元阳，暖丹田，壮筋骨，悦颜色，安五脏，和六腑，乌须发，牢牙齿，聪耳明目，轻身壮力，返老还童，延年益寿。
黄精（制同前，四两）　仙茅（制同前，四两）　赤白荷首乌（刺同前，各四两）　淫羊藿（酒洗，四两）　斑龙霜（二两）　嫩鹿茸（酥炙，二两）　虎胫骨（酥炙，二两）　大附子（面包火煨去皮脐，二两）　肉桂（去皮，二两）　嫩黄耆（酒炒，二两）　楝参（一两）　柏子仁（二两）　远志（甘草水泡去心，二两）　白茯神（去皮木，二两）　石菖蒲（二两）　怀山药（二两）　益智仁（去壳盐酒炒，二两）　补骨脂（酒炒，三两）　川巴戟（泡去心，二两）　怀牛膝（去芦酒洗，二两）　川杜仲（去皮酒炒，二两）　菟丝子（酒焙，捣饼焙乾，二两）　小茴（盐酒炒，二两）　川椒（炒，二两）　胡芦巴（酒炒，二两）　金铃子（酒蒸去核，二两）　川萆薢（酒蒸去核，二两）　青盐（一两）　赤石脂（火煅，二两）　沉香（二两）　乳香（一两）　辰砂（一两）
上忌铁器，为细末，酒化斑龙胶和为丸，如梧子大。每服百丸，空心酒下。阴阳人属虚寒者宜此方。
●黄龙虎潜丸　大补诸虚，祛除百病，生精养元，壮阳种子，返老还童，延年益寿，补养第一仙方，效不能尽述。
当归身（酒浸洗）　大怀生地黄（酒浸，砂锅内蒸黑，取出姜汁浸，焙乾）　山茱萸（酒蒸去核）　怀牛膝（去芦酒洗，各一两）　腽肭脐（如无，以黄狗肾代之，终不如腽肭脐为妙）　锁阳（酥炙）　牡蛎（火煅，童便淬）　何首乌（米泔浸）　川杜仲（去皮酥炙）　嫩鹿茸（去毛酥炙）　虎胫骨（酥炙）　乾山药　菟丝子（酒蒸另研）　天门冬（去心）　麦门冬（去心）　怀生地黄（酒洗，各八钱）
上忌铁器，为细末，以大附子一个重一两者，用腊月雄雀二十个，去毛肠留肝，共附子一处煮熟杵烂，加面糊同前药共杵千馀下，丸如梧子大。每服三十丸，空心温酒送下，日进二服。二月后药力方行，效不可尽述，再加枸杞子、五味子各八钱。龟头冷，加雄羊角、阳石各八钱，羊角火煅成粉，水内飞过用；眼花，加羌活、甘菊花各五钱；阴虚，加黄柏、知母各一两，炼蜜，加猪脊髓三条为丸服。
●琼玉膏
人参（十二两）　白茯苓（去皮水飞，去浮筋，二十五两）　白沙蜜（五斤，煎去沫）　大怀生地黄（去芦净洗，十斤，石器内捣自然汁，不犯铁器）
上以参、苓为细末，将地黄汁与蜜搅，用密绢滤去细渣，入药末搅匀，入好磁瓶或银瓶内，用绵于十数层外加箬叶包封扎瓶口，入砂锅内以长流水浸没瓶颈，用桑柴文武火煮二昼夜取出，换蜡纸数重包扎瓶，浸没井中半日以出火毒，提起仍入前锅内煮半日以出水气，然后收藏。每日清晨及午前、后取一二碗，用温酒一盏调服，不饮酒人白汤亦可。忌鸡犬声及孝子、妇人见之。
臞仙曰：予所制此方加沉香、琥珀各五钱，其效异于世传之方，补百损，除百病，返老还童，发白复黑，劳瘵尤宜。若二十七岁服起，寿可至三百六十，若六十四岁服起，寿可至五百岁。国朝会议，加甘枸杞子半斤，天门冬去心半斤，麦门冬去心半斤。尝谓一料分五剂，可救瘫痪者五人；分十剂，可救劳瘵者十人。一方加白术去油芦，四两，蜜用生绢滤过，生地黄取自然汁不犯铁器，白茯苓去皮，一斤半，捶碎为细末，水飞去浮筋，澄，晒乾再为末，同前药制，服妙。
●二才大补膏　补诸虚，却百病，乌须黑发，明目聪耳，固齿牢牙，延年益寿，不能尽述。
天门冬（去心，四两）　麦门冬（去心，四两）　人参（四两）　大怀生地黄（一斤）　大怀熟地黄（一斤）　怀牛膝（去节，四两）　甘枸杞子（四两）　何首乌（八两）
上㕮咀，不许犯铁器，同入大锅内，用水二十碗，煎至七碗，取汁，别贮药渣，如前再煎九次，共得汁七十碗，滤渣极净，别用中等砂锅入汁七碗，慢火煎熬，耗汁一碗，方添汁一碗，六十三碗皆添尽则汁已浓矣。盖只得汁六碗，却用山白蜜去蜡可一斤半，同前药汁入小砂锅内重汤煮至滴水不散，则成膏矣，磁罐贮之，埋土中七日取出，如前再煮一昼夜，再埋一宿，乃分贮小罂内封固，以次取用。自煎至煮俱用桑柴火，药本寻常，妙在火候，不拘时以淳酒调服，味美而功多。若惩忿窒欲之人，又深居简出时，服此膏亦可以善其天年矣。七年之艾，不可不早为之计。
取人乳法：用无嘴锡壶重汤煮十滚，令壶热取出，将乳头入壶口内勿令出气，须臾，乳汁俱收壶中。
制人乳粉法：取人乳汁若干，即下铜锅内煎熬成膏，以大磁盘盛，于日下晒之，用水浸于盘下，乃未济之妙也，不然其乳久晒不干。
取红铅法：取室女经血或首经最佳，以布帛用烧酒洗过晒乾用之，以乌梅水澄之。
制五仁斑龙胶法：治真阳元精内乏，以致胃气弱，下焦虚惫及梦泄，自汗，头眩，四肢无力。此胶能生精养血，益智宁神，顺畅三焦，培填五脏，补心肾，美颜色，却病延年，乃虚损中之圣药也。
鹿角连脑盖骨者佳，自解者不用，去盖至卸净，五十两，截作三寸段，新汲淡泉井水浸洗去垢，吹去角内血腥，秽水尽，用人参五两，天门冬去心皮五两，麦门冬去心五两，甘枸杞子八两，去蒂，川牛膝去芦，五两。五品药，以角入净坛内，注水至坛肩，用笋壳、油纸封固坛口，大锅内注水，文武火密煮三昼夜足时，常加入沸汤于锅内以补乾耗，取出滤去渣，将汁复入阔目砂锅内熬成胶听用，和药末。其角，去外粗皮，净者为末，名斑龙霜也。
家传阴炼秋石法：每童子小便一桶，用净水二桶，猪牙皂角一条煎汤，同投入大缸中，以竹棍旋打千余匝，待澄清了，轻轻倒掣去清水，留下自脚，又复用清水如前法九遍，澄下者，乃秋石也。用细绢滤过，置一灰钵捺一凹，于灰上铺白棉纸三层，将滤出秋石倾在纸上待渗干，日晒以太阳，夜露一太阴，以受日精月华也。收置宜谨密，合药时以少壮妇人乳汁和之，入鹿角胶内。夫斑龙秋石系仙家筑基之丹，非特去病而已也。敬之，慎之。亦可清晨空腹、隆冬醴酒调服二三匙，合斑龙胶大补功效。
●四圣不老丹
松脂透明者一斤四两，以无灰酒砂锅内桑柴火煮数沸，竹杖搅稠黏住火，以磁器盛水，倾入水内结块，又复以酒煮之九遍，一日煮讫，次日亦如是，如此者三日，通计二十七遍，清莹然如玉，尝之不苦不涩乃止，为细末，净用十二两。凡煮脂不宜酒少，少则易乾焦，煮至三分之一就可倾入水。
白茯苓（去皮净，八两）　黄菊花（家种味甘者净，八两）　柏子仁（去壳纸裹捶去油净，八两）
上三味俱为细末，共四味如法制炼，得宜炼蜜为丸，如梧子大。每服七十五丸，清晨好酒送下。修合时必择天医黄道吉星，毋令妇人、鸡犬见之。服药亦择吉日。此方郧阳王都宪五一翁所传云：渠方伯陕西时授之于一总戎，总戎年九十岁，自幼服此丸，精力倍加，胃气强健，饮食日增，寿考弥长，秘而不传。翁恳得之，如法制服，不问寒暑，今年八十有六矣，行步不筇，逢人而谈论亹亹，饮酒可百杯，食饮数碗许，而馐馔慄核尽其席，遍尝之不辍口，其有得于真传者乎！且室御数女皆能有子，人以仙称，信不我欺，予舟往来两度诣翁，而翁始以是方授予。归笔，此以识翁之善云。
●千金还少散　补丈夫诸虚，不能尽述。
菟丝子　白茯苓　山药　牛膝（去芦酒洗）　肉苁蓉　枸杞子　川续断　五味子　山茱萸（酒蒸去核）　巴戟（水泡去心）　蛇床子　杜仲（去皮酒炒）
上十二味制，罗细末，酒调服方寸匕，日三夜一，惟禁醋、蒜，此外无忌。服后五夜知觉，十夜力壮。若多忘，加远志、茯神；体涩，加柏子仁。或炼蜜为丸，每服三五十丸，日二夜一，以头面身体温暖为度。药性平和，调五脏，健力，加远志、石菖蒲、熟地、小茴酒炒。
●延寿瓮头春　理脾胃，生精血，暖丹田，助元阳，调气血之圣药也。
天门冬（去心）　怀牛膝（去芦）　川杜仲（去皮麸炒）　肉苁蓉（麸炒）　补骨脂　川椒（去目）　粉草（各一两）　大附子（炮去皮脐，五钱）
以上八味为末，和糜入曲内，同和糜。
羯羊脂（一斤，切）　淫羊藿（米泔水洗净晒乾，一斤）　头红花（捣烂晒，一斤）　苍术（米泔浸去皮炒，四两）　地骨皮（四两）　五加皮（四两）　白茯苓（四两）　当归（四两）　生地黄（二两）　熟地黄（二两）　白芍（一两）　甘菊花（一两）
以上十二味，锉片铺缸，绢袋盛贮。
缩砂蜜（五钱）　白豆蔻（五钱）　木香（五钱）　丁香（五钱）
以上四味煮酒，为细末。
上药二十四味共五斤四两，糯米二斗，淘洗浸一日夜，又淘一次蒸作糜，取出候冷，用细曲末四斤，同天门冬等八味和匀，却将羊油等十二味贮于粗绢袋置缸底，将前糜拍实于其上，然后投上品烧酒四十斤封固，一七日作出，澄清方入坛，加砂仁等四味封固，重汤煮三炷香，埋土中三日出火毒，每日量饮数杯。一百日百窍通畅，浑身发热，丹田微痒，痿阳立兴，切忌醉酒、饱食行房，只待气血和平，缓行无禁，久久纯熟，自然身轻力健，百病不生。若男女俱服，两精合和，一度成胎，功效多端，不可悉笔。
●御制烧酒方　治男妇远近虚劳，瘫痪，疮疥，癜风，脚气，痰气，疝气，走气膈咽，羸瘦，腰膝痛、无力，聋瘖，虚冷下淋，经脉不调，腹疼膨胀，黄瘦口苦，饮水呕逆，惊悸，盗汗，潮热，子宫冷，赤白带下。服药和脾胃，养丹田，调血气，壮筋骨，益精髓，安五脏，定魂魄，润肌肤，悦颜色，返老还童，延年益寿，效不可尽述。
人参（去芦，五钱）　白术（去芦，三钱）　白茯苓（去皮，五钱）　当归（去头尾酒洗，五钱）　川芎（三钱）　白芍（酒炒，三钱）　生地黄（酒洗，三钱）　熟地黄（酒蒸，三钱）　天门冬（去心皮，三钱）　麦门冬（去心，三钱）　杏仁（去皮，五钱）　五味子（三钱）　甘枸杞子（五钱）　何首乌（米泔浸，五钱）　肉苁蓉（酒浸，五钱）　虎胫骨（酥炙，三钱）　牛膝（去芦酒洗，三钱）　官桂（二钱）　小茴香（酒炒，三钱）　破故纸（酒炒，一两）　大附子（面裹煨，去皮脐，三钱）　乾姜（炮，二钱）　川椒（去目，五钱）　川乌（去皮脐，五钱）　五加皮（五钱）　砂仁（五钱）　乌药（五钱）　香附（三钱）　厚朴（姜炒，三钱）　陈皮（去皮，三钱）　半夏（姜炒，三钱）　南星（姜炒，三钱）　白附子（三钱）　防风（三钱）　麻黄（三钱）　细辛（三钱）　甘菊花（三钱）　荆芥（三钱）　枳壳（麸炒，三钱）　苍术（米泔浸，一两）　独活（三钱）　羌活（三钱）　草乌（面裹煨，五钱）　沉香（三钱）　木香（三钱）　甘草（炙，五钱）　白花蛇（酒浸软切开两片酥，慢火炙，一两）　胡桃肉（去皮）　红枣（蒸去皮核）　酥油（各半斤）　蜂蜜（一斤）
上锉，用好烧酒一大坛，将药绢袋盛，悬在坛内锅中重汤煮两时，掘坑埋三个月去火毒，取服不过三杯。病在上，食后服；病在下，食前服。药渣晒乾，木石臼捣为末，酒煮，面糊为丸，如梧子大，每服三十丸，前酒下。忌莱菔、葱、蒜、猪羊血、桃、李、胡荽、鱼鮓、羊膻、醋、鲤鱼。
●吕洞宾补屋修墙养生诀
少年豪气望前为，岂料中年力弱亏，休将药饵调真息，自有元阳养气时。
君子小人莫知阴阳相媾之妙，幼年之人精强力壮，不顾身形，惟贪快乐以泄为美，不知老之将至，百病来侵。盖因年幼骨脉未坚，父母愚蒙，早取妻室，或因幼失父母，任意飘荡，醉饱行房，以致口苦舌乾，虚热盗汗，诸症侵染，无药治疗。吕公留下秘诀，用人参不拘多少，切碎，将米同煮，候熟取起，阴乾，选小雌鸡二三只，每日将米喂养待鸡生卵，每日食三五七个，不过百日之内，大有功效，形容娇美，返本还元。若有乌鸡更妙。如用雄鸡同食此参，生抱小鸡，日往月来，其功不可尽述。
●扶桑至宝丹歌
扶桑扶桑高拂云，海东日出气氤氲，沧海变田几亿载，此树移根今尚存，结子如丹忽如漆，绿叶英英翠可扪，真人採窃天地气，留与红霞共吐吞，濯磨入鼎即灵药，芝术区区未许群，飧松有人已仙去，我今朝夕从此君，叶兮叶兮愿玉汶，绿阴里面有桃源。
胡僧曰：蚕食吐丝结成锦繍，人食生脂延年除咎。盖嫩叶性本和平，不冷不热，生于郊野之外者，惧为蛇、蝎所治，须择家园中嫩而存树者採数十斤，沅以长流之水，摘去其蒂，暴于日中以干为度，复取巨胜子为臣，炼蜜丸如梧子大，择吉日，择一诚实之人面授修炼之方，不可委诸童仆，仍宜在净室中屏去妇人、女子及鸡犬等物。既成，日服二次，约可百丸，白滚汤下。三月之后，体生轸粟，此是药力所行，慎勿惊畏，旋则遍体光洁如凝脂然，半年之后，精力转生，诸病不作，久服不已，自跻上寿。老人服之，步健眼明，须白返黑，又能消痰生液，补髓添精，功效不细述，此仙家服食上品，秘之，不可转传非人。倘非其人当有殃咎，戒之，宝之。
●长春封脐膏（方上异人传）
此药能镇玉池，存精固漏，通二十四骨节血脉，锁三十六道骨节，主一身之毫窍。贴之，血脉流畅，龟健不用，致乳汁常盈，养精、神、气，有百战之功，壮阳助气，返老还童，固下元，通透三关，乃遂行之道。老人贴之，夜无小水，大小精不泄，补益虚损，延年益寿，至真至宝。又治男子下元虚冷，小肠疝气，痞疾，单腹胀满，并一切腰腿骨节疼痛，半身不遂，贴三日神效。妇人子宫久冷，赤白带下，不坐胎，产后战肠风，贴之三日神效。
天门冬　生地黄　熟地黄　木鳖子　大附子　杏仁　蛇床子　远志　牛膝　肉苁蓉　官桂　龙骨　菟丝子　肉豆蔻　虎骨　鹿茸　麦门冬　紫梢花（各二钱）
上为细末，入香油一斤四两，文武火熬黑色，去渣澄清，入黄丹半斤，水飞过，松香四两熬，用槐柳条搅，滴水不散为度，再下硫黄、雄黄、朱砂、赤石脂、龙骨各三钱，为末入内，除此不用见火，将药微冷定，再下腽肭脐一副，阿芙蓉、蟾酥各三钱，麝香一钱不见火，阳起石、沉香、木香各三钱，不见火。
上共为细末入内，待药终，下黄蜡六钱，放磁器内盛之，封口放水中浸三日去火毒，取出摊缎子上，或红绢上亦可，贴脐上六十日方无力，再换。一方加乳香、没药、母丁香各三钱。
●太乙真人熏脐法
治诸虚百损，劳瘵，男妇不足等症，及一切肚腹冷痛，小肠疝气，百药罔效，如神。
真麝香五分，为末入脐内，后用药末放麝香上，将面作一圈围住，上用槐皮灸一百二十壮，不时要换槐皮。
龙骨　虎骨　蛇骨　大附子　南木香　雄黄　朱砂　乳香　没药　丁香　胡椒　夜明砂　五灵脂　小茴香　两头尖　青盐（各等分）
上共为细末，入脐中用艾灸。
夫肺为五脏之华盖，声音之所出入，皮毛以之滋润，肾水由之而生。腠理不密则为风、寒、暑、湿乘虚而入矣。有七情当调，抑之有郁结，当解利之，或不审而伤于辛燥之药，则气不散，留滞于肺中，多生痰疾而喘急咳嗽，或伤于房劳、饮食不节，致使吐血、咳血，作寒作潮，头晕体倦，精神怯弱，饮食不思等症。医者治之无益，则必用此亟治，其效可胜言哉！用麝香以引透诸药入五脏六腑之中，大无不入，小无不至；丁香坚守其胃，启饮食之进；青盐入肾以实其子，使肺无泄漏；夜明砂以补其血，散内伤之有馀，乃伏翼之粪，食蚊子，盖取其早食雨露，夜饮人血，而得天人之气，故能补五劳七伤之病，非此不能达也；乳香、没药、木香、小茴升降其气，不致咳嗽；龙骨、虎骨、蛇骨、朱砂、雄黄以削病根；两头尖巡视各经络，有推前拽后之功；附子、胡椒补其元气，使血行血室，气归气宅，痰散为津液；五灵脂能运操其肺，削有馀，补不足；用槐皮之浆闭押者，药之性使无走窜之患。脐，艾灸之，有拔病、除毒、起死回生之功。使其患劳瘵，失血阴虚，遗精白浊，阳事不举，精神倦怠，痰火等症，妇赤白带下，子宫冷极无子，凡百种病无所不能疗者，用此灸法则接人性命，夺造化之成功，延年益寿，得卢扁之妙术矣。其法先用面作一圈，将药一料分作三份，先以麝香入脐后，以面圈置药在内按紧，以槐皮盖上，以蕲艾灸至三十壮，但觉热气自上而下或自下而上一身热透，其人必倦怠沉沉而睡矣；至六十壮，必大汗如淋，上至泥丸，下至涌泉，骨髓内风、寒、暑、湿，脏腑中五劳七伤，尽皆拔除；至一百二十壮，则病鲜有不冰释者矣。灸时慎风寒，戒油腻、生冷、酒色，其效难以备述。世之养生君子当珍藏之慎，毋轻泄千古秘诀也。
●神仙接命秘诀　治诸虚百损，五劳七伤，延年益寿。不可妄藉非人，宝之宝之。一阴一阳道之体也，二絃之炁道之用也，一豪之炁交感于神室之中而成丹也，万卷丹经俱言三家相会尽矣。三五合一之妙，概学仙者皆不知下手之处，神室、黄道、中央、戊己之门，比喻中五即我也。真龙真虎，真铅、真汞，金木水火土，此四象皆喻阴阳玄牝二物也。炼己筑基，得药温养沐浴，脱胎神化，尽在此二物运用，与己一毫不相干，即与天地运行日月无二也。悟真云：先把乾坤为鼎器，次将乌兔药来烹，临驱二物归黄道，争得金丹不解生。此一诗言尽三家矣！千言万语，俱讲三姓会合。虽语句不同，其理则一而已矣。但周天度数，分在六十四卦之内，以为筌蹄。朝进阳火，暮退阴符，其数内暗合天机也。
●诀曰：（此乃先师日日相传之秘旨也，宝之宝之。）
一三二五与三七，四九行来五十一，六十三兮七十五，八十六兮九返七，若人知此阴阳数，便是神仙上天梯。
●河图数
三五一都三个字，古今明者实然稀，东三南二同成五，北一西方四共之，戊己自居生数五，三家相见结婴儿，婴儿是一含真气，十月胎完入圣机。
先天度数（十）（八）（六）（四）（二）　温养火
（十一）（九）（七）（五）（三）（一）　朝屯暮蒙　十月火也
●暮退阴符
（十六）（十四）（十二）　（十）（八）（六）（四）
戌时居右，自十六起至四止，炼己之度数，东昇西降。
诗云河车周旋几千遭，正谓此工夫也。
●朝进阳火
（十七）（十五）（十三）（十一）（九）（七）（五）（三）
寅时居左，自三至十七止，每圈一次吹嘘，此道尽之矣。塞兑垂帘默默窥。
待先天气至，自十六起至四至止，就换于左起，三至十七止，即炉用鼎，在右自二、四、六、八、十吹嘘，不用上药，右边数尽即换于左，从一、三、五、七、九、十一行尽工夫，吐水而睡，其药周身无处不到，自然而然也，即沐浴也。《经》云，採药为野战，罢功为沐浴，此之谓也。自此得药之后，却行温养火候之功，十月共六百卦终，身外有身矣。却行演神仙出壳之功，一日十饭不觉饱，百日不食不显饥，尽矣！秘之，秘之。此二节工夫，待人道周全，方可行之。
于戌时退阴符，仍照前行十六至四止。
将病人仰面平枕，口噙热水或乳香酒一口，然后令童女照数吹之。忌葱、蒜、酸辣之物。久久行之，则能接补天年。如觉内热，可服人乳即解之。
取红铅，用未破身童女所行经脉，以夏布揉洗令净，或净花亦可，搌下晒乾，如用时，将热童便洗下，晒乾收起，临用时仍以童便化开，滴于橐龠小头口边，入窍内，将大头令童女口噙吹之，如上法。病人候吹气即吸入。取红铅，如用磁器自接尤妙。
●太上老君丹　善补接天年。
红铅（一两）　娇乳（一两，要头生男二日不食者）　辰砂（三分）　乳香（一钱）　秋石（一钱，用童便入乌盆内，用扫净新砖数块入内，浸七日取出，冬天放阴地上，夏月埋入土窖内，要极深，日久自生白秋石，扫下用）
上共为末，和一处，将鸡蛋磕一孔，将清黄倾去不用，纸搌乾净，将药入内，封固严密，放群蛋内抱三七取出，丸如梧子大，金箔为衣。如干，将乳汁和为丸。每服三丸，人乳送下。五更空心服，汗出至足为度，不可见风。
图一（图缺）
如腰痛，用净花一团，铺脐孔上，用童女寅时呵气三十六口，戌时呵气二十四口，立效。
三图俱名橐翕龠
图二（图缺）
此图器，专治红痰昼夜不止，骨蒸劳热，声哑，肌瘦气弱。若吐血者，行七日愈。用呵两鼻孔入三分，要与鼻孔一般大，紧紧的，不可出气。治红痰，每次用小酒杯人乳，两个鸡蛋白放少许，新鲜猪胰子油切极细，入磁锺内蒸熟，每早吃，治七日吃七次，每呵后方吃。
图三（图缺）
此器专治中满气蛊，用呵脐上。亦治女人经水不通，兼治梦遗。
脐上未呵之先，将麝香三釐，乳香一钱，孩儿茶、没药、黄檀香各一钱，共为细末，将蜜调作一饼贴脐上，用生姜一片切如药饼，大半个铜钱厚，用蕲艾，丸如豆子大，不论丸数，烧得姜热，觉得脐内微热即去药，就呵之，先一次用此药，以后不必用。
图四（图缺）
此器用在马口，内进二分，治流精昼夜不止。初开马口窍，先用黄蜡条如筷头透开。
三样器总论
每呵，论病者岁次为呵数，每岁一呵，要足三百六十下数。如病者十岁，每转十呵，要三十六呵，有零宁可多呵几呵更好，不可缺数。
凡要去呵气的男女，俱要未呵之先五七日，用好酒肉、好白米饭与吃，补起他的气，方才气完，病者得效更速。
若男子病，用女人呵之；若女人病，用小孩一二岁者，若丈夫呵亦可。

老人  ***************************
夫二五之精，妙合而凝，两肾中间，白膜之内，一点动气，大如箸头，鼓舞变化，开阖周身，熏蒸三焦，消化水穀，外御六淫，内当万虑，昼夜无停，八面受攻。由是神随物化，气逐神消，荣卫告衰，七窍反常，啼号无泪，笑如雨流，鼻不嚏而涕，耳无声蝉鸣，吃食口乾，寐则涎溢，溲不利而自遗，便不通而或泄。由是真阴妄行，脉络疏涩，昼则对人瞌睡，夜则独卧惺惺，故使之导引、按摩以通彻滞固，漱津咽液以灌溉焦枯。虽云老者非肉不饱，肥则生风，非人不暖，暖则生淫，侥倖补药者，如油尽添油，灯焰高而速灭。老子云：以其厚生，所以伤生也。况有明修礼貌，暗伏奸雄，曲糵腐其脾胃，脂粉惑其清贞，孤阳独盛，水穀易消，自恃饮啖过人，恣造欺天之罪，宿缘既尽，恶报临头，其或厌饫沉酯，身居勤俭，志益贪婪，方聚龟毛之毡，忽作女子之梦，倾天下之色不足止其欲，遍天下之财不足愈其贪。
一老年房有少艾，致头痛发热，眩晕喘急，痰涎壅盛，小便频数，口乾引饮，遍舌生刺，缩敛如荔枝，然反唇黑裂，面目俱赤，烦躁不寐，或时喉间如烟火上冲，急饮凉茶少解，已滨于死，脉洪大而无伦且有力，扪其身体烙手，此肾经虚火游行于外。投以十全大补汤加山茱萸、泽泻、牡丹、山药、麦门、五味、附子，一服熟寐良久，脉证各减三四，再与八味丸，服之而愈。
●却病延年汤　凡高年人，但觉小水短少，即是病进，宜进此汤。
人参（一钱）　白术（去油芦炒，一钱半）　白茯苓（一钱）　当归身（酒洗，七分）　白芍（酒炒，一钱）　陈皮（八分）　牛膝（酒洗去芦，一钱）　山楂肉（蒸去核，一钱）　小甘草（五分）
上锉，生姜煎服。春加川芎，夏秋加黄芩、麦门冬，冬加当归，倍生姜。一日一剂或二剂。小水长若旧，止药。此丹溪养母之方也。
若老人阴痿思色，精不出内败，小便道涩痛如淋，加车前子、牛膝，入于八味丸内。
若老人精已竭而复耗之，大小便牵痛，愈痛愈欲便，愈便则愈痛，以前药不应，急加大附子。
若喘嗽吐痰，腿足冷肿，腰骨大痛，面目浮肿，太阳作痛，亦治以前药。若痛愈，若小便仍涩，宜用加减八味丸，以缓治之。
●补精膏　主壮元阳，益真气，助胃润肺。
牛髓（四两，烂捣去柱）　胡桃仁（去皮壳留嫩皮，四两）　杏仁（去皮尖，四两）　山药（姜汁拌蒸熟，八两）　人参　红枣肉（煮去皮核，四两）
上将杏仁、桃肉、山药、枣子，四味捣为膏，蜜一斤，炼去白沫，与牛髓同和匀，入磁罐内，重汤煮一日，空心，以一匕用酒或白汤化服。
●清香乳酥饼　治老人五劳七伤，下焦虚冷，小便遗精。此药能暖腰膝，壮阳道。
菟丝子（一两，酒浸三日，曝乾）　辽五味子（一两）　大附子（一个，要一两重，炮去皮脐）　桂心（一两）　乾姜（二两，炮制锉）　肉苁蓉（一两半，酒浸一宿，刮去皮，炙乾）　川椒（去目，五钱，炒，去汗）　大枣（十枚，煮，去皮核）　羊髓（三两）　酥（一两）　黄牛乳（一升半）　蜜（四两）　白面（一斤）　神麴（三两）
上为末，入面以酥、蜜、髓、乳相和，入枣瓤搜和，入盆中盖覆，勿令通风半日久，即将出，更搜令熟，捏作糊饼。火面上以箸子琭之，即入炉[釒敖]中，上下以火煿令熟，每日空腹食一饼。一方，入酵和更佳。
●法制猪肚方　补老人虚羸乏力。
猪肚（洗净，一个）　人参（五钱）　乾姜（炮，二钱）　川椒（去目，二钱）　葱白（七茎）
上捣为末，入糯米三合，和入肚内，经常水煮烂，空心服。
●滋补飞白霜
白麦面（二斤，炒黄色）　糯米（一升，炒熟为末）　绿豆（一升，煮熟阴乾）　莲肉（去心，一斤）　青盐（三两）　人参（一两）　花椒（去目，三两）　白茯苓（去皮，二两）　山药（二两）　小茴香（炒，一两半）　五味子（一两）　杏仁（去皮尖，二两半）　枸杞子（二两）
上为细末，每服三四匙，空心滚白汤调服。
●调元云水煎　补滋虚弱。
乾山药（四两）　大茴香（二两）　人参　当归（酒洗）　白芍（煨）　官桂（去粗皮）　天门冬（去心）　麦门冬（去心）　生地　熟地（酒蒸，各一两）　白茯苓（去皮蒸，二两）　冬月加乾姜（一两）　白盐（四两）　核桃仁（去皮，一斤）　芝麻（去皮炒，二碗）
上各为细末，将桃、芝、盐捣为泥，再用炒熟重罗白面八斤，和匀为末，清晨滚白水调服。忌葱、蒜、醋。极补诸虚。
●小刀圭
黄牛犊一只，用未知阴阳者，肥嫩纯黄色，先期办后开药料，至腊月初八日或本月戊巳日宰，取血，撏毛留皮，碎切脏腑，分寸不遗，用长流水，大锅煮至半熟，加后项药。
人参（以牛肉十斤用二两）　陈皮（留白，以牛肉十斤用一两半）　黄耆（以牛肉十斤用三两）　茯苓（去皮，以牛肉十斤用三两）　良姜（去梗）　肉桂（去粗皮，以牛肉十斤用各五钱）　甘草（以牛肉十斤用一两）　花椒（去目，以牛肉十斤用一两）　白盐（临时斟酌）　醇酒（二斤上下）
上各件，同牛肉煮，文武火旋添熟水，常以八分为节，牛肉烂如泥，槌骨内之髓，煎化入汁中，漉去渣，但存烂汁有如稀饧，待冷入瓮密封，掘黄土坑埋齐瓮口，封固。凡早食，不拘何样饮食，加此数匕调和，人事劳苦并房欲之后，以醇酒调服。造酒至春来之日，如此甚佳。
●大刀圭　补虚固髓，安五脏，壮元气，健脾胃，生肌肉，服之令人肥健。
黄犍牛肉不拘多少，去筋膜，切棋子大，河水洗十五次，令血水尽，仍浸一宿，次日再洗一二遍，水清为度，无灰酒入砂锅内，泥封固，用桑柴文武火煮一昼夕，取出焙乾为末。黄色为度，焦黑无用。牛肉半斤入后药一斤为则。
山药（四两，用盐炒，去葱皮不用，另为末）　白茯苓（去皮为末，四两）　莲肉（去心皮，葱盐炒，四两）　小茴香（净四两，酒炒）
上为细末，用蒸熟枣肉入和为丸，如梧子大，晒乾，空心每服五十丸，酒送下。

劳瘵  ***************************
骨蒸劳热，脉数而虚。热而涩小，必殒其躯。加汗加咳，非药可除。浮滑者生，紧大者死。
劳者，劳于神气；伤者，伤于形容。饥饱过度则伤脾，思虑过度则伤心，色欲过度则伤肾，起居过常则伤肝，喜怒悲愁过度则伤肺。又，风、寒、暑、湿则伤外，饥饱劳役则伤内。昼感之则病荣，夜感之则病卫，荣卫经行内外，交运而各从其昼夜，始劳于一，一起为二，二传于心，三通于四，四干其五，五复犯一。一至于五，邪乃深藏，真气自失，使人肌肉消，神气弱，饮食减，行步难。乃其如此，则虽有命亦不能生也。
《素问》云，久视伤血，劳伤于心也；久卧伤气，劳伤于肺也；久坐伤肉，劳伤于脾也；久立伤骨，劳伤于肾也；久行伤筋，劳伤于肝也。是为五劳所伤。虚劳不受补者，不治。虚劳发热，忌服凉药，犯之者死。
●滋阴降火汤　治阴虚火动，失血发热，盗汗咳嗽，痰喘心慌，口乾。
当归（酒洗，一钱）　川芎（七分）　赤芍（七分）　生地（一钱）　黄柏（乳汁炒，七分）　知母（生，一钱）　陈皮（七分）　白术（去芦，乳汁炒，八分）　麦门冬（去心，一钱）　牡丹皮（一钱）　玄参（一钱）　犀角（一钱）　阿胶（炒，五分）　山栀子（炒黑，一钱）　甘草（三分）
上锉一剂，水煎温服。服此方，俟血稍止后，宜服后滋肾地黄汤，兼进地黄丸，以愈为度。
●滋肾地黄汤（主方）　治阴虚火动。治症同前。
天门冬（去心）　麦门冬（去心）　生地（酒洗）　熟地（酒蒸）　黄柏（蜜炒）　知母（蜜炒）　当归（酒洗）　白芍（酒炒）　白术（去芦炒）　白茯苓（去皮）　山药　泽泻　牡丹皮　山茱萸（酒蒸去核）　甘草（炙）
发热，加柴胡、地骨皮；阴虚火动，潮热不退，加六七岁壮盛童便，白者一盏，入汤药内，同服立效。
上锉，水煎，空心温服。服此再兼地黄丸，用紫河车为丸，早晚兼服，以愈为度。
●天门冬膏　治虚劳痰喘吐血，咳嗽声哑，其效如神。
天门冬（去心，八两）　杏仁（泡去皮尖，四两）　贝母（四两）　百部（四两）　百合（四两）　紫菀（三两）　款冬花（五两）
上细切，用长流水煎三次，取汁三次，去渣不用，将汁入饴糖八两，蜜一斤，再熬，又入阿胶四两，白茯苓四两。水飞晒乾，二味仍入前汁和匀，如糊成膏，不拘时服。
●太平丸　治劳瘵久嗽，痰喘吐血，声哑咽痛，口乾；肺痿，肺痈，并宜噙服，决定除根。
天门冬（去心）　麦门冬（去心）　知母（去毛）　贝母（去心）　款冬花（去梗）　杏仁（泡去皮尖，各二两）　当归身（酒洗）　生地黄（酒洗，各一两）　熟地黄（酒蒸）　川黄连（去毛）　阿胶（蛤粉炒，各一两半）　蒲黄　京墨　桔梗（去芦）　南薄荷（各一两）　麝香（少许，另研）
上为细末，炼蜜为丸，如弹子大，每服一丸，临卧细嚼，薄荷汤下。
按上方，治阴虚火动，痰嗽喘热，吐衄，盗汗等症。服不得参、耆者宜之。
●六味地黄丸　治虚劳百病，滋阴降火，补肾生精，润肺宁嗽，退热定喘，止汗，立效。
方见补益，依本方加人参、川黄柏酒炒、知母乳汁炒、五味子、麦门冬去心，各二两。
●补中益气汤　治元气虚弱，脾胃亏损，咳嗽吐痰，自汗喘急，发热口乾，声哑等症。
方见补益，依本方加黄柏、知母、天门冬、麦门冬、五味子、杏仁、黄芩、瓜蒌仁。
●十全大补汤（方见补益）　治虚劳，诸虚不足，五劳七伤，不进饮食，咳嗽喘急，盗汗潮热等症。
●太上保真汤　治劳瘵百病，发热憎寒，咳嗽痰喘，自汗盗汗，口乾作渴，五心烦热。
嫩黄耆（蜜水炒，二钱）　人参（二钱）　白术（去油芦乳汁炒，二钱）　赤茯苓（去皮，八分）　白茯苓（去皮，八分）　当归身（酒洗，二钱）　白芍（酒炒，一钱）　怀生地黄（酒洗，二钱）　赤芍（一钱）　天门冬（去心，一钱八分）　麦门冬（去心，一钱八分）　五味子（一钱）　银柴胡（一钱）　地骨皮（酒洗，一钱）　贝母（二钱）　川黄柏（三钱，分四处，一份盐水炒，一份酒炒，一份童便炒，一份乳汁炒）　知母（二钱，蜜水炒一半，盐水炒一半）　陈皮（五分）　龟板（酥炙黄研细，一钱五分）　甘草（五分）
上二十味共作一剂，生姜三片，莲肉五枚，水煎熟，加童便一盏温服。少时又进一服，加童便，渣再煎服。
按上方，治阴虚火动等症，误投寒凉攻克之剂过多，复伤元气，以致气血两虚。当用参、耆等，滋阴兼补气，可奏效。今之时医，参、耆轻不敢用，病人也不敢服，当服不服，误死多矣！可胜叹哉！
●五龙汤　治久咳不已，肺间积热，久则成疮，故嗽出脓血，晓夕不止，嗽中气塞，胸膈噎痛，此治咽疮极效。
蛤蚧（一对，肺虚劳嗽有功，酥炙令黄熟，捣，口含少许，令人不喘者是真）　阿胶　鹿角胶　生犀角　羚羊角（各一两）
上除二胶外，皆镑为屑，次入胶分四服，每服用河水三升于银石器中慢火煮至半升，滤去渣，临卧微温，细细呷服。其渣候服尽再捶，都作一服，以水三升煎至半升，如前服。若病人久虚不喜水，须当减水。若为末，炼蜜为丸，噙化最妙。
一治发热渐成劳瘵者，以十全大补汤加柴胡、胡黄连；如热在骨髓，更加青蒿、鳖甲。
一虚劳胃弱，饮食不进，宜参苓白术散。（方见内伤。）
一好色之人，元气虚弱，乾咳嗽者，宜琼玉膏。（方见补益。）
一虚损人咳嗽，宜六君子汤加当归、生地、紫菀、五味子、黄柏、知母；阴虚火动，再加麦门冬。
●参苓白术造化糕　养元气，健脾胃，止泄泻，进饮食，宁心秘精，生津止渴，生肌肉，壮筋骨。
人参　白茯苓（去皮筋膜）　白术（去油芦，米泔浸微炒）　莲肉（去心皮）　怀山药　芡实（去壳）　薏苡仁（各三两，共为末）　仓穀米（一升，末）　陈糯米（一升，末）　白砂糖（一斤半）
上先将药末、米末搅匀，入麻布袋内，放甑内蒸令极热，乘热取出，放盆内，入砂糖放内，用手将药、米末、砂糖搓揉令千馀下极匀，用木印印之，敲出筛子晒乾收用，早晚当点心任食。
●地仙丹　治虚劳，脾胃虚弱，不思饮食，大便稀泻。
白术（去油芦，童便浸一日夜切片，陈壁土拌炒，去土为末）
水打糊为丸，每服百丸，不拘时米汤下。
●秘方　治诸虚百损，五劳七伤，阴虚火动，痰嗽喘热。
用阴炼秋石，以小红枣水煮烂，去皮核，和前秋石为丸，如梧子大，每服五七十丸，空心酒下，退热如神。（秋石方见补益。）
●仙家酒　治诸虚百损，五劳七伤。
用人乳二盏，好酒半盏，入锡旋器内炖滚，每日五更服。
●小仙丹　能起死回生，却病延年。
取室女经血，或首经最佳。以棉帛收之阴乾，入乳香末少许，乳汁为丸，如樱桃大，每噙一粒，取女人气一口，乳汁送下。
●还元酒　治男子劳伤而得瘵疾，渐见疲瘠。
全猪腰一对，用童便二盏，无灰酒一盏，以新瓦瓮贮之密封，慢火养熟至中夜，五更初温热，饮酒食腰子。病笃者，一月效。平日疲怯者亦可服。盖以血养血，全胜金石药。
●山药粥　补虚劳，益气，强志意，壮元阳，止泄精。
山药蒸熟，去皮一斤，鸡头实半斤，煮熟去壳，捣为末，入粳米半升，慢火煮成粥，空心食之。或入韭子末二三两尤妙。食粥后，用好熟酒饮一二杯妙。
●本芝丸
莲肉不拘多少，去心，不去皮，将酒浸一宿，入公猪肚内，水煮极烂取出，焙乾为细末，仍用酒煮糊为丸，如梧子大。每服七十丸，空心酒送下。
丹溪云：阴虚之极，痰与血病者，有虫者，其传尸一症不可云无，宜艾灸之。
治劳虫之法，宜癸亥日灸两腰眼低陷中之穴，每穴灸艾七炷。若灸九炷、十一炷尤好。先隔一日前点穴，方睡至半夜子时，一交癸亥日期便灸，其虫俱从大便中出，即用火焚之，弃于江河中，如虫有黑嘴者，则其在内已伤人肾脏矣。此不可治虫，宜谨避瘵。有数虫，如蜈蚣，如小蛇，如虾蟆，如马尾，如乱丝，如烂面，如苍蝇，如壁蚰，虫上紫下白，形锐足细而有口，或如白蚁，孔窍中皆出，此皆劳瘵根毒。若传至三人则如人形、如鬼状。
●神授丸　治传尸虫。此方得之河南郡王府，济世既久，功不能尽述也。
用真川椒二斤，去子併合口者，炒为末，酒糊为丸，每服二钱，空心米饮送下，多服奏效。
凡人得传尸劳病，气血未甚虚损，元气未尽脱绝者，不须多方服食，但能早用此药，无有不愈者，真济世之宝也。愚尝治一妇人，用川椒二分，苦楝根皮一分，丸服，尸虫尽从大便中出。
●清化丸　治虚劳痰嗽，声哑咽痛。
青黛（五分）　风化硝（一钱）　硼砂（五分）　冰片（三分）　生甘草（一钱半）　诃子（五钱）　桔梗（去芦，二钱）　薄荷叶（一钱）
上为细末，蜜丸噙化。
治久嗽喉痛。
乌梅肉（五分）　柿霜（二钱）　天门冬（去心，二钱）　麦门冬（去心，二钱）　玄参（一钱）　硼砂（二钱）
上共为末，蜜丸噙化。
●回生再造丹　治劳瘵，降虚火，复元阳，痊百病，救危急，真仙方也。
取男女初生脐带三条，五条尤妙，名曰茭梨火枣，每带一条用头生胶浓乳汁一两，此乳要婴儿未服之先取。服过后取之，气不全也。用金打成一盒子高三寸，此盒如小鼎相似，长五寸，封固口。其养火要离鼎三指，三方放火养一七，其火温温，莫大伤丹，取出鼎，以盐泥、猪毛捶烂，固济晒乾，入八卦炉内微微文火打一炷香取出，其药白色上上妙，黄色次之，研细听用。
用上好云南洁白茯苓八两，去皮研细，用人乳一斤半，作五次，每一次浸茯苓一宿，次早用蒸一炷香，其人乳日日量度取之，五次共有一斤半之数，如依五次蒸完晒乾，复为末，每前药脐带末五钱入乳、苓三两，用炼蜜为丸，如梧子大。每服一钱，生脉散汤下。
●生脉散
楝参（五分）　麦门冬（去心，一钱）　辽五味子（五粒）
上锉，水一锺，煎半锺，空心服。
●人中白散　治阴虚火盛，五心烦热等症。
人中白（二两）　黄柏（盐、酒拌，炒褐色）　生甘草　青黛（各五钱）
上为细末，每服二钱，童便调服。
治骨蒸劳热及五痔，肠风下血，传尸劳病并虫咬心痛。用鳗鲡鱼、酒、醋、五味，煮熟食之，此物能杀诸虫故也。
治虚劳咳嗽，痰喘自汗。用公猪肺不见水，用银簪划烂，入苋菜子在内，蒸烂，五更服。
治劳瘵好食诸物而有劳虫者。用猪肝、心、肺一副去胆，用白茎蓖麻子仁一两，石膏一钱，乳香、没药各三分，葱白三根，用酒研烂，灌入猪肺内，用河水五十斤，桑柴五十斤，文武火煮乾为度，限三日吃完。如肝吃不尽，作丸用之效。
六月咳嗽，当视其两唇，若上唇有白点，虫蚀上部，下唇有白点，虫蚀下部。用獭肝一具，阴乾杵末，水调下方寸匕，日三服，未愈再服。
治劳瘵阳旺倒阳法：马蝗蜞即马鳖，寻起九条，入水碗养住，至七月七日取出阴乾，称有多少，入麝香，併合木香三样一般多，研细末，用蜜少许为饼，遇阳旺时，即将饼少许擦左脚心，即时阳痿，过日阳旺又擦。又方，治阳旺，用丝瓜小藤捣烂敷上，阳即倒矣。
一翰林玉阳张公，遘虚损之恙，其症痰嗽喘热，盗汗等病，因循日久，不以为意，召予诊，六脉微涩而数，乃阴虚火动之症也。以清离滋坎汤加减，投以数剂寻愈。寻复予为扶沟何御公拘恙召去，而玉阳公复召予罔遇，遂易他医，谓公之恙非阴虚也，乃是公素饮酒厚味之偏，酿成积热之症。公曰：然哉！然哉！正昭合吾之病也。投以清凉之剂，虽未奏效亦未见伤，未几旬日，公升南京待郎，到任访得松江府有一明医，差役齎市，聘至令诊视之，即诊病立方与予一字不差，公竟辞不药。又远延一医，其医未至，预访张公讳疾忌医之情，惟言是疾是有馀积热之症，顺其意而阿从之，公甚悦，亦投以寒凉之药而不数日，病愈增剧。至此，公亦悔悟不噬脐矣。遂归至中途夜卒于驿，可俗敝恐人之讥诮，而即以万金之躯一掷于庸医之手。是得于天者，乃讳医自坏，用平医者，又误药中伤，间有一线脉药之明者，又逢迎取利。吾不知至明至贵之体，而致自昧自丧之愆，可哀甚矣。予济世以来，屡见有如张公之俦，亦未有不如张公之同毙者矣，可胜叹哉！今后缙绅之士倘遘斯恙，必实心告明医，实心用明医，俾病根斩断，元气复回而全天所与，慎毋蹈张公辙而陷非命云。
●治虚劳痰火秘方
神仙发秘机，济世功无比，只此小灵丹，妙夺阴阳理，半斤阴炼石，配入首男乳，日夜配天中，却从夏至始，月月入红铅，直至中秋止，色如桃花鲜，鼻喤香甘美，日服一分半，送以华池水，服之至七日，体热何足畏，时进蟠桃酒，藉以湿灵气，渐至一年馀，顿觉超凡类，肌体润且泽，延年历人世。
阴炼秋石方，取红铅法。（俱见神方。）

失血  ***************************
大凡失血，脉贵沉细，设见洪大，后必难治。
夫失血之症，非止一端，有吐血，有衄血，有咳血，有咯血，有呕血，有唾血，有小便血，有大便血，须有名、色之异。大概俱是热症，但有新久虚实之不同耳。或妄言寒者，误也。
丹溪曰：血从上出，皆是阳盛阴虚，有升无降，血随气上，越出上窍，法当补阴抑阳，气降则血归经。
〔吐血〕
吐血，吐出全是血者，是火载血上，错经妄行，其脉必芤。身热脉实大者，难治；身凉脉微细者，易治。血症复下恶痢者，其邪易去。
●加味犀角地黄汤（主方）　治上焦火盛，口舌生疮，发热，或血热妄行，或吐血或吐衄，或下血及不嗽血自来者。
乌犀角（镑，二钱）　怀生地黄（二钱半）　赤芍（一钱半）　牡丹皮（二钱）　黄连（一钱）　黄芩（一钱）　玄参（一钱）
上锉，水煎服。如吐血成块，加大黄一钱，桃仁十个。
●二和汤　治暴吐紫血成块，虽多，不妨。
当归　川芎　赤芍　生地黄　黄连　黄芩　黄柏　栀子
上锉，水煎服。
●桃仁承气汤　治吐血觉胸中气塞，上吐紫血者。
桃仁　大黄　芒硝　桂枝　甘草
上锉，水煎服。
●四生散　治吐血壅出不止。
生荷叶　生艾叶　生柏叶　生地黄（各等分）
上取自然汁，入童便不拘多少和药汁，温服。干则水煎，亦入童便温服，愈。
尝治诸虚，吐、衄、咯血，药中每入童便半锺，其效神速，或单用，以重汤炖服，无不应效。盖溲溺降火滋阴，又能消瘀血，止吐衄。诸血，先贤有言：凡诸失血，服寒凉十无一生，服溲者，百无一死。斯言信矣。每用童便一锺，少入姜汁二三点搅匀，徐徐服之，日进二三次。如天寒，却以重汤煮，温服。此但要与饮食相远为佳。
●服轮回汤（即自己小便）
凡诸失血，此病初起极要谨慎，戒房劳，独宿，每临卧时吃白汤一小钟，至半夜小便解去污秽饮食浊气者一次，至子时却一阳生，到天明有小便，乃一元真气也，却截头，略解出一些，即以碗盛一碗，后去尾，即解去后面些，将小便乘热入甘草末一钱，通口闭眼服，随以甘草末嚼之，或生姜一小片嚼之，此乃轮回返元之丹。服之，终身可延百岁。吐血、衄血、便血、虚损服之，神效。去龙头截龙尾，返本还元归故里。
治吐血、衄血。服前汤药，后用大蒜两颗，煨熟捶烂，贴敷两脚心，少顷自觉胸中有蒜气，其血立止。若下部出血，可以煨蒜敷两掌心，效。
●止血秘方
童便（上）　韭汁（中）　姜汁（下）
上三味合和，调百草霜末，温服。
●又方　用侧柏叶阴乾，水煎当茶服，效。
●百草霜　治一切吐血及伤酒食醉饱，低头、掬重损伤，吐血至多，致血妄行，口鼻出血，但声末失者，投之无不效。研末，每服三钱，米饮送下，或井花水调下，三服即愈。若鼻衄，用一捻吹入鼻中，一切皮破出血及灸疮出血，百般用药不止，掺半钱或一字，立止。
治吐血如神。
家园生地黄（八两，捣汁）　大黄（生末，方寸匕）
上煎地黄汁一二沸，下大黄末调匀，空心温服，每饮一小盏，日三服，血即止。
●定心汤　治吐血，咳嗽上喘，心慌神乱，脉洪数。
用生地黄捣汁半锺，童便半锺，二味合和，重汤煮二沸，温服立效。
●人参汤　有人忽然吐血、下血，其症皆因内损或因酒色劳损，或心肺脉破，血气妄行，血如涌泉，口鼻俱出，须臾不救。
用侧柏叶（蒸，焙）　人参（各一两，焙乾）
二味为末，每服二钱，飞罗面二钱，新汲水调如稀糊，服之神效。
●独参汤　治一切失血，恶寒发热，作渴烦躁，或口噤痰鸣，自汗盗汗，或气虚脉沉，手足逆冷。盖血生于气，故血脱补气，阳生阴长之理也。见补益。
若大吐血，毋以脉论，当急用独参汤救之。若潮热，咳嗽，脉数，乃元气虚弱，假热之脉，尤当用人参温补，此等证候，无不由脾胃先损，故脉洪大。察其有胃气，能受补则可救，苟用寒凉止血之药复伤脾胃，返不能摄血归源，是速其危也。
治吐血成斗，命在须臾。
贯众（为末，二钱）　血馀（烧灰，五分）　侧柏叶（捣汁，一碗）
上三味放一大碗内，重汤煮一炷香取出，待温入童便一小钟，黄酒少许，频频温服，立止。
●秘方　止血嗽，用柿饼一个，切开掺青黛末炙，食之立效。
治吐血，用藕切片，蜜蒸烂食之。
治先吐红后见痰嗽，此阴虚火动，痰不下降。
当归　川芎　芍药　生地（各一钱五分）　山栀（炒）　贝母　天花粉（各一钱）　牡丹皮（八分）　麦门冬（八分）
上锉，水煎，临服，入童便少许服。
治先痰嗽后见吐红，是痰积热。
知母　贝母　瓜蒌仁　生地黄　芍药（各一钱）　山栀（炒，一钱二分）　天花粉（一钱半）　麦门冬（一钱）
上锉，水煎通口服。
●清火凉血汤　治吐血，一服立已。
当归尾（酒洗，一钱）　川芎（五分）　赤芍（酒洗，一钱）　生地黄（酒洗，一钱）　熟地黄（五分）　百合（一钱）　贝母（一钱）　栀子（炒黑，一钱）　牡丹皮（七分）　桃仁（去皮尖，五分）　麦门冬（一钱）　蒲黄（炒，黑，七分）　陈胶（炒，五分）
上锉，加生姜皮一片，水煎服。
〔衄血〕
衄血者，鼻中出血也。此出于肺，脉沉细者生，浮大者死。
●主方　治鼻衄，因肺火太甚，血自鼻中出。
升麻　白芍　牡丹皮（各五钱）　怀生地黄（二两半）　片黄芩（五钱）　侧柏叶（五钱）　荆芥（五钱）
上锉作五剂，每服一剂，水煎食后服。
●治鼻衄神方
人乳　童便　好酒
上三味合一处，重汤煮沸饮之，立止。
●经验方　治血汗，鼻衄五七日不止，立效。
人中白不拘多少，刮在新瓦上，用火逼干，研入麝香少许，酒调下。
●治鼻衄法　如左鼻出者，以色线扎右手中指根；右孔出血者，扎左手中指根；两孔俱出者，扎二指根。
治鼻血不止。用大蚯蚓十数条，捣烂，井花水和稀。患轻，澄清饮，重则并渣汁调服，立愈。久不复发。
治鼻衄不止。将头顶发分开百会穴，将新汲泉水一匙滴穴上，即止。
●治鼻衄法　勿令患人知，此井花水忽然猛啜其面，立止。
●治鼻中出血　用小儿胎发烧灰吹入，立止。
●治鼻衄方　用山栀子炒黑为末，吹入鼻中，立已。
●又方　用绿豆粉五钱，细茶五钱，为末，冷水调服。
●又方　用乌驴粪烧灰，入发灰少许，为末，竹筒吹入鼻中。
●又方　用车前草捣汁半茶锺，入蜜二匙，重汤炖热，徐徐饮之。
●又方　治鼻衄久不止，素有热而暴作，诸药不效者。用大纸一张，作八折或十折，于水内湿，置顶中，以热熨斗熨至一重或二重，纸于立止。
〔咳血〕
因嗽去痰，痰内有血者，是也。
当归　芍药　知母　桔梗　麦门冬（各一钱）　生地黄　天花粉（各一钱半）　贝母（一钱二分）　白茯苓（八分）　甘草（五分）
上锉，水煎服。
〔咯血〕
此出于肾，咯出血屑者是。亦有痰带血丝出者。
当归　芍药　桃仁　贝母（各一钱）　白术（去芦）　牡丹皮（各一钱半）　山栀（炒黑）　黄芩（各八分）　青皮（五分）　甘草（三分）
上锉，水煎服。一方无青皮、黄芩，有知母、黄柏、麦门冬。
〔呕血〕
先恶心而呕出血，成升碗者是。多因怒气逆甚所致。
当归　川芎　芍药　生地黄　山栀（炒）　郁金
上锉，水煎，临服入童便、韭汁、姜汁少许服。有痰加竹沥。
〔唾血〕
血随唾而出者，是也。此出于肾，亦有瘀血内积，肺气壅遏不能下降。唾血宜沉弱，忌实大。
天门冬　麦门冬　知母　贝母　桔梗　黄柏　熟地黄　远志　或加炒黑乾姜
上锉，水煎服
〔溺血〕
溺血者，小便出血也。乃心移热于小肠，故血从精窍中出而不清。
当归　生地黄（焙）　山栀（炒黑）　蒲黄（炒）　小蓟根　滑石　通草（炒）　藕节　淡竹叶　甘草（各七分）
上锉，水煎空心服。
治尿血，用川升麻一两，水煎空心温服。
●又方
槐花（炒）　川郁金（湿纸包煨熟，各等分）
上为细末，每服二钱，淡豆豉汤调下。
治暴热尿血，用山栀子去皮炒，水煎温服。
治小便下血不止，用地骨皮，烧酒一盏，煎至七分，去渣空心服。
治小便尿血，用胡椒一岁一粒，生捣研细，茶调新汲水服。
〔肠澼〕
大便下血：有肠风下血，必在粪前；有脏毒下血，必在粪后。
肠澼下血，宜浮小沉迟，忌数疾及大。
人患肠风下血者，何也？人肠皆有脂裹之，厚则肠实而安，肠中本无血，血缘有风或有热，以消其脂，肠遂薄，渗入身中血。初患者，必服冷药而愈。服之过者，则肠寒而脂愈不生，其血必再作。凡热者，其血鲜；冷者，其血清黑。察其冷热用药可也。（冷者用断红丸，热者择诸方治之。）
肠胃流热则粪门暴肿。用蜗牛细研，涂之则消。
●涤肠法（主方）　治大便下血，大肠痛不可忍，肛门肿起。
大黄　黄连　黄芩　黄柏　栀子　连翘　赤芍　枳壳　防风　甘草
上锉，水煎空心服。外用金凤花煎水频洗，肛门肿痛立消。
按上方，治便血，内有实热者宜之。
●滋阴清肠汤　治大便下血，肠风下血。
当归　生大黄　白芍　枳壳　黄连　槐花　地榆　防风　甘草
上锉，水煎空心服。
●治脏毒下血方
当归　川芎　白芍　生地黄　黄连（炒）　枳壳（炒）　防风　荆芥　槐花（炒）　地榆　乌梅　甘草　樗根白皮（即椿根皮）
上锉，水煎食前服。
治肠风，粪前后下血。四物汤合黄连解毒汤，加苦参、槐角子、地榆、侧柏叶。
治脏毒下血，用黄连解毒汤合四物汤，相停为末，滴水为丸，每服八九十丸，空心陈米饮送下。
按上方，治便血属虚有热者宜之。
●枳连丸　治肠胃闭闷下血，积热脏毒。
黄连（四两，炒）　枳壳（四两，炒）
上为末，水糊为丸，如梧子大，每服七十丸，茶清下。
●断红散　治肠风脏毒下血。
乌梅肉（一两，焙）　五倍子（五钱，炒）　槐花（三钱）　枳壳（炒，一钱五分）　黄连（三钱，炒）　地榆（二钱）　荆芥穗（三钱）　白芷（二钱）
上为细末，每服三钱，空心酒调服。远年者亦断根。
按上方，治脏毒下血专清之剂。
●断红丸　治脏腑虚寒，下血不止，面色萎黄，日久羸瘦。
嫩黄耆（去芦）　当归（酒浸）　川续断（酒浸）　真阿胶（蛤粉炒）　侧柏叶（炒黄）　鹿茸（醋煮）　大附子（炮去皮脐，各一两）　白矾（枯，五钱）
上为末，醋煮糊为丸，如梧子大，每服七十丸，空心米饮送下，神效。
丹溪云：下血久不愈者，后用温剂。先用四物汤加炮姜、升麻，后服此断红丸收功。肠风下血。热者，其血鲜；冷者，其血青黑或成块。
按上方，治脏寒下血温补之剂。
●滋阴脏连丸　治大便下血去多，以致阴虚，四肢无力，面色萎黄，用六味地黄丸一料，为末，加黄连酒拌炒三两，槐花乳汁蒸三两，绵纹大黄酒蒸三两，与地黄丸料和匀，装入雄猪大肠头内，两头丝线扎之，糯米三升煮饭样，将药肠藏于饭内蒸一炷香为度，待冷取出去两头，将药肠捣烂为丸，白汤下。
按上方，治经年便血以致阴虚，补养之剂。
治肠风下血，枫球微炒，晒乾为末，每服三钱，酒调下。米汤亦可
治肠风脏毒奇方　一两槐花一两连，只宜同炒不宜研，血在粪前槐调酒，血中粪后酒调连。
治大便下血，石莲肉四两，去壳槌碎，入公猪肚内水煮烂，去莲肉，将肚并汤食之，立止。

自汗盗汗  ***************************
夫汗者，心之液也。心动则惕然而汗出也。有自汗，有盗汗。自汗者，不因发散而自然出也；盗汗者，睡而汗出及觉则不出矣。又曰：阴蒸阳分而液出者，为自汗；阳蒸阴分而液出者，为盗汗。故阴虚阳必凑发热而盗汗，阳虚阴必乘发厥而自汗，此阴阳偏胜之所致也。又有惊怖，房室劳极，屯疖，肠痈，痰饮，产蓐及伤寒，风温等病，皆能令人自汗。其盗汗乃心虚所致也。多汗，虚小者吉，紧数者凶。
丹溪曰：自汗、盗汗之症，原由心肾二经，人虚则为此症。故经曰：汗乃心之液。法当大补心肾，以十全大补汤加牡蛎、麻黄根、麦门冬、浮小麦之类。
●当归六黄汤（主方）　治盗汗之圣药也。
当归　黄耆（蜜炒）　生地黄　熟地黄　黄柏（酒炒）　黄芩（酒炒）　黄连（酒炒，各一钱）
上锉，水煎服。
●补中益气汤（方见内伤）　治自汗，效捷影响。
依本方，治气虚自汗甚者，少加附子、麻黄根、浮小麦。
●治夜出盗汗方（周心源传）
嫩黄耆（蜜炒）　栀子（炒黑，各三钱）
上锉，水煎。临服，入牡蛎煅，研末七分，调服，立止。
●正气汤　治盗汗。
黄柏（蜜水炒）　知母（蜜水炒，各三钱）　甘草（炙，一钱）
上锉作一剂，水煎服。
●秘方　治出冷汗。
猪肚洗净，装入糯米在内令满，用线缝口，入砂锅内水煮令烂，将肚并汤一併食之，用糯米晒乾为末。每用一小盏，空心米汤调服。
●独胜散　治自汗、盗汗。
五倍子为末，津液调搽脐中，一宿而止。
●一方　用何首乌为末，津液调搽脐中，即止。
一人内伤虚症发热，自汗如雨不止，或身体如水，或发寒战。
黄耆（蜜炙，一钱五分）　人参（一钱）　白术　甘草（炒）　陈皮（各七分）　当归　白芍（酒炒，各一钱）　升麻　柴胡（各一分）　桂枝（三分）　麻黄根（七分）　浮小麦（一撮）　大附子（炮，三分）
上锉，水煎服。服不二三剂而汗止，热亦退而安。
●镇液丹　治自汗、盗汗。
嫩黄耆（蜜炒，二两半）　防风（去芦，一两）　白术（去芦，微炒，一两）　白芍（酒炒，一两半）　中桂（一两）　酸枣仁（炒，一两）　大附子（一两重者，面裹火煨，去皮脐，童便浸炒）
上为细末，酒糊为丸，如梧子大，每服五十丸，空心酒送下。

发热  ***************************
论五脏有邪，身热各异。
以手扪摸有三法：以轻手扪之则热，重按之则不热，是邪在皮毛、血脉也；重按之至筋骨之分则热蒸手极甚，轻手则不热，是邪在筋骨之间也；轻手扪之不热，重力以按之不热，不轻不重按之则热，是邪在筋骨之上，皮毛、血脉之下，乃热在肌肉也。
〔论热在气在血之分〕
东垣曰：昼则发热，夜则安静，是阳气自旺于阳分也；昼则安静，夜则发热烦躁，是阳气下陷入阴中也，名曰热入血室；昼则发热烦躁，夜则发热烦躁，是重阳无阴也，当亟泻其阳，峻补其阴。
伤寒发热，是寒邪入卫与阳气交争而为外热，阳气主外，为寒所薄而其失职，故为热。其脉紧而有力，是外之寒邪伤卫也，治主外。
伤暑发热，是火邪伤心，元气耗散，而热邪入客于中，故发为热。汗大泄，无气以动，其脉虚迟而无力，是外之热邪伤荣也，治主内。
内伤发热，是阳气自伤，不能升达，降下阴分而为内伤，乃阳虚也，故其脉大而无力，属脾肺。
阴虚发热，是阴血自伤，不能制火，阳气升腾内热，乃阳旺也，故其数而无力，属心肾。《经》云：脉大无力为阳虚，脉数无力为阴虚，无力为虚，有力曰实。
●升阳散火汤　治男妇四肢发热，筋骨间热，肌表热，如火燎，扪之烙手。此病多因血虚而得之，或胃虚过食生冷，郁遏阳气于脾土之中，火郁则发之。
升麻　葛根　独活　羌活　防风　白芍　人参（各六分）　柴胡（三分）　生甘草（一分）　炙甘草（一分）
上锉一剂，生姜三片，水煎热服。忌生冷。
●清心连子饮　治热在气分，口乾，小便白浊，夜间安静，昼则发热。又治口舌生疮，或口苦咽乾，烦躁作渴，小便赤涩，下淋不止，或茎中作痛。
黄芩（炒）　麦门冬（去心）　地骨皮　车前子（炒）　甘草（各一钱半）　石莲肉　茯苓　黄耆（炒）　柴胡　人参（各一钱）
上锉一剂，水煎空心服。
●参术四物汤　治午后发热属血分。
当归　川芎　白芍　熟地黄　人参　白术　牡丹皮
上锉，水煎服。如热从左边起，肝火也，实则四物、龙胆、山栀；虚则四物、参、术、黄耆。热从脐下起，阴火也，四物、参、术、黄柏、知母（酒拌炒黑）、五味、麦门、肉桂，如不应，急用加减八味丸。不时而热，或无定处，或从脚心起，此无根虚火也，用加减八味丸及十全大补汤加五味、麦门主之。
一妇人年四十馀，夜间发热，早晨退，五心烦热无休止时，半年后六脉皆数伏而且牢，浮取全不应手。以东垣升阳散火汤四帖，而热减大半，胸中觉清爽胜前。再与两帖，热悉退。后以四物汤加黄柏、知母，少佐以炒黑乾姜，服二十剂全安。
一人虚劳发热，自汗，诸药不能退其热者，以当归补血汤一服如神。（方见补益。）
治骨蒸内热之病，时发外寒，寒过，内热附骨蒸盛之时，四肢微瘦，足趺肿者，其病在脏腑之中，以：
●大白散　白石膏火煅为末，新汲水调下方寸匕，以身无热为度。
●十全大补汤　治虚劳发热，加柴胡、地骨皮、秦艽。

厥症  ***************************
厥者，极也。指尖冷者，曰厥；手冷过肘，足冷过膝，曰逆。
阳厥者，初得病身热头痛，大小便闭涩，或畏热或饮水，或扬手掷足，烦躁不得安卧，谵言昏愦，盖阳极则发厥也，宜六乙顺气汤主之。
阴厥者，初得病四肢逆冷，脉沉而细，足挛，卧而恶寒，引衣盖覆，不欲水，或下利清穀而厥逆者，阴厥也，宜四逆汤或理中汤主之。
尸厥、飞尸、卒厥，此即中恶也。因犯冒不正之气，忽然手足厥冷，肌肤慄起，头面青黑，精神不守，或错言妄语者，紧口噤，或昏不知人，头旋晕倒，此是卒厥。客忤、飞尸、鬼击、吊死问丧、入庙登塚多有此病，以苏合香丸灌之，俟稍苏，以调气散合平胃散。（余以藿香正气散加南星、木香殊效。）
痰厥者，寒痰迷闷，四肢厥冷，宜姜附汤。（以生附子代熟附子。）
蛔厥者，乃胃寒所生。《经》曰：蛔者，长虫也。胃中冷即吐蛔，宜理中汤加炒川椒五粒，槟榔五分，吞乌梅丸。
气厥者，与中风相似，但风中身温，气中身冷，以八味顺气散。如有痰，以四七导痰汤主之。
●调气散
白豆蔻　丁香　檀香　木香（各二钱）　藿香　甘草（炙，各八钱）　砂仁（四钱）
上为细末，每服二钱，入盐少许，沸汤点服。
痰厥者，卒然不省人事，喉中有水鸡声者是也。用牙皂二根，白矾二钱，二味生研为末，吹入鼻中，即烧竹沥，姜汁灌之，自醒。
治卒暴痰厥，不醒人事，以香油一盏，入姜汁少许，灌入喉中，须臾逐痰涎立愈。
治卒厥不醒人事，因痰火气郁，迷塞心窍者，清热导痰汤殊效。

虚烦  ***************************
夫虚烦者，心胸躁扰而不宁也。多是体虚者摄养有乖，荣卫不调，使阴阳二气有所偏胜也，或阴虚而阳盛，或阴盛而阳虚。《内经》曰：阳虚则外寒，阴虚则内热，阳盛则外热，阴盛则内寒。令人虚烦，多是阴虚生内热所致。虚劳之人，肾本有亏，心火内蒸，其烦必躁；吐泻之后，津液枯竭，烦而有渴。惟伤寒及大病后，虚烦之症，却无霍乱，临病宜审之。
《巢氏病源》曰：心烦不得眠者，心热也。但虚烦不得眠者，胆冷也。
●竹叶石膏汤　治大病后表里俱虚，内无津液，烦渴心躁及诸虚烦热，与伤寒相似，但不恶寒，身不疼痛，不可汗、下，宜清补之。
石膏（二钱）　半夏（一钱半）　麦门冬（去心，一钱）　人参（一钱）　甘草（一钱）
上锉一剂，青竹叶、生姜各五六片，粳米百馀粒，水煎服。
●温胆汤（主方）　治病后虚烦不得眠及心胆虚怯，触事易惊，短气悸乏，或复自汗并治，加酸枣仁炒。
陈皮（去白）　半夏（泡）　白茯苓　枳实（炒，各二钱）　竹茹（一钱）　甘草（五分）
上锉一剂，姜、枣煎服。一方加酸枣仁、炒远志肉、五味子、人参、熟地黄尤效。
●八味丸　治肾水枯竭，不能上润，心火上炎，不能既济，心躁烦渴，小便频数，白浊，阴痿弱，饮食不多，肌肤渐渐如削，或腿肿，脚先瘦小，宜降心火，生肾水，其烦顿止。（方见补益。）

邪祟  ***************************
祟脉论：祟脉面色黯惨，或斜视如淫。凡脉乍大乍小，乍浮乍沉，乍长乍短，乍有乍无，或错杂不伦，或刮駃暴至，或沉伏，或双弦，或钩啄，或衮运，或横隔，或促散，或尺部大于寸关，或关部大于尺部，是皆染祟得之。刮駃、钩啄多见于脾；洪运衮衮多见于肝；横隔、促散多见于心肺。大抵祟脉，心脉虚散，肝脉洪盛，尤可验焉。盖心藏神，肝藏魂。心虚则惊惕昏迷，神不守舍，而邪气得以入其魂耳。
●秦承祖灸鬼法　治一切惊狂谵妄，逾垣上屋，骂詈不避亲疏等症。以病者两手大拇指，用细麻绳扎缚定，以大艾炷置于其中，两介甲及两指角肉四处著火，一处不著即无效，灸七壮神验。
治狐狸精迷人，不问男女。（方外异人传，试之实验，不可妄传非人。）
凡男女被狐狸精缠迷至死者，其狐狸精来，先用口来阴户一搌，其女人即昏迷，或男子来阳物上一搌，即昏迷。用桐油抹在阴户、阳物上，其怪即大呕而走，效不可言。
●茯神散　治妄有所见，言语杂乱，时或昏昧，痰热。
茯神（一钱半）　茯苓　人参　石菖蒲（各一钱）　赤小豆（五分）
上锉散，水煎服。
●桃仁丸　治与鬼魅交通。
辰砂（另研）　槟榔　当归　桃仁（各三钱）　水银（一钱，枣肉一个研令星尽）　麝香　阿魏（面裹煨）　沉香（各五分）
上为细末，炼蜜为丸，如梧子大，每服十丸，空心桃仁汤下。
治妖鬼、猫鬼，病人不肯言鬼者。用鹿角屑捣散，以水调方寸匕，即言实也。
●辟邪丹　治妇人与鬼魅交通。
虎头骨（二两）　朱砂　雄黄　雌黄　鬼臼　皂角　芜荑仁　鬼箭　藜芦（各一两）
上为末，炼蜜为丸，如弹子大。囊盛一丸，男左女右系臂上，或当病人户内烧之，一切鬼邪不敢进近也。
一妇人被诸精妖怪、狐狸、猫、犬成精，被其缠染，以致面黄肌瘦，不似人形。予以十全大补汤加白茯神、远志、酸枣仁、麦门冬、石菖蒲，服之一月奏效，半年痊愈。

中恶  ***************************
中恶，脉紧细者生，浮大者死。
客忤者，中恶之类也。多于道间门外得之，令人心腹绞痛，腹满气冲心胸，不即治亦杀人。
飞尸者，游走皮肤穿脏腑，每发刺痛，亦作无常。
遁尸者，附骨入肉，攻凿血脉，每发不可近见尸丧，闻哀声便作。
风尸者，淫浊四沫，不知痛之所在，每发昏沉，得风雪便作。
沉尸者，缠骨结脏冲心胁，每发绞痛，遇寒冷便作。
尸注者，举身沉重，精神错乱昏废，每节气至则辄至大恶。
●备急丹　疗心腹诸痛，卒暴百病。
大黄　巴豆（去皮油）　乾姜（各等分）
上捣筛末，蜜和，更捣一千杵，丸如小豆大，每服三丸，老小斟量之。
若中恶客忤，心腹胀满，卒痛如锥刺痛，气急口噤，停尸卒死者，以暖水若酒服之。若不下，捧头起灌令下喉，须臾瘥。未知，更与三丸，腹当鸣转，即吐、下便愈。若口已噤，亦须折齿灌之，药入喉即瘥。
●仓公散　治卒鬼系、鬼痱、鬼刺心腹，痛如刺，下血便死，不知人事及卧魇啮，脚肿不觉者，并治诸恶毒气病方。此是汉文帝时，太仓公淳于意方，故名。
白矾（生）　皂角　雄黄　藜芦（各等分）
上四味，治下筛取如大豆许，纳管中，吹入病入鼻中，得嚏则气通便活。若未嚏，更吹之，以得嚏为度，能起死回生。一方，治急时气缠喉风，渐入咽塞，水穀不下，牙关紧急，不省人事，名如圣散，加蝎梢十枚，吹鼻，吐痰立效。
●还魂汤　治客忤卒死。
麻黄（三钱，去节）　杏仁（七个，去皮尖）　甘草（一钱）
上锉，水煎去渣灌之，通治卒死。
治卒中恶，用韭捣汁灌鼻中。又宜葱心黄，刺鼻孔中，血出良。
中恶卒死，用菖蒲生根捣，绞汁灌之，立瘥。
治尸厥脉动，静而若死，用石菖蒲末吹鼻中，仍以桂末安于舌上。

五绝  ***************************
一曰自缢，二曰墙壁压，三曰溺水，四曰魇魅，五曰产后晕死。
凡五绝，皆以半夏为末，冷水为丸，如大豆，纳鼻中愈。心温一日可治。
治卒死，用半夏为丸，如大豆许，吹鼻中。
〔救自缢死〕
凡自缢高悬者，徐徐把住解绳，不得断绝上下，安被放倒，微微捻正喉咙，以手掩其口鼻，勿令透气，一人以脚踏其两肩，手挽其顶发，当令弦急，勿使缓纵；一人以手摩将其胸臆，屈伸其手足。若已僵直，渐渐强屈之；一人以脚裹衣抵住粪门，勿令泄气。又以竹管吹其两耳，候气从口出，呼吸眼开，仍引按不住，须臾，以少姜汤或清粥灌，令喉润，渐渐能咽乃止。此法自日至暮，虽已冷可活；自暮至旦，阴气盛为难救。心下微温者，虽一日以上亦可活，百发百中。一法，以半夏末吹鼻中。
治自缢，气已脱极重者，只灸涌泉穴，男左女右，灸三壮。又方，以蓝汁灌之。又方，心下犹温者，刺鸡冠血滴入口中即活，男用雌鸡，女用雄鸡。
〔救水溺死〕
先以刀斡开溺者口，横放箸一支，令其牙衔之，使可出水，又令一健夫屈溺人两足著肩上，以背相贴，倒驼之而行，令出其水，仍先取燥土或壁土置地上，以溺者仰卧其土，更以土覆之，只露口眼，自然水气翕入土中，其人即苏，仍急用竹管各于口、耳、鼻、脐、粪门内更迭吹之，令上下气相通，又用半夏末搐其鼻，又用皂角末绵裹塞粪门，须臾出水则活。一方，艾灸脐中，即活。
救木、石压死，并跌磕伤，从高处坠下跌死，气绝不能言者，取药不便，急劈开口，以热小便灌之。
〔救产后晕死〕
用半夏一两，为末，冷水和丸，如大豆，纳鼻孔中即愈。


卷五·巽集  ——————————————————————————————————————————————————————————————————————————————————————————

眼目  ***************************
夫世之最贵者莫贵于人，人之最贵者莫过于眼。眼者，五脏六腑之精华，一身之贵宝，故患眼者，或风热所感，或忧怒过伤，或痰火上升，或阴虚上攻，或生内外障翳，其状多端，难以概论。眼有七十二种：八般风眼，四十八样外障，十六般内障。今人偏作风热一途而治，若遇眼疾，遂以寒凉之药利其内，点洗寒凉治其外，皆所不效。且如北人患眼最多，因日冒风沙，夜卧热炕，二气交蒸，邪热不分人之虚实而中之也。若果系实热，赤肿而痛者，脉浮而数，当行寒凉利剂；倘若阴虚火动，概投寒凉之药，损其阴血，遂至失明，遇此者不可不辨也。凡欲治眼，先须补肾，后乃治肝，肝是肾之苗，肾是脾之主，收肝则神魂安定，养肾则精魄流通，魂魄既已安和，眼目自然明朗。譬如树果惟在于根，根壮则枝叶茂盛，根损则花果无实，故黑睛属肾，肾枯则脑虚。泪窍通肝，肝虚则冷泪，泪出于白仁，仁属肺，肺热则赤眼通晴上脸。下胞属脾，脾有风则胬肉赤肿。眼有五轮，外应五行，心、肝、脾、肺、肾属五行金、木、水、火、土。五轮者，风、血、水、肉、气。夫人好食丹药，或夜思量苦事，费用精神，腹中受热，或好食五辛，贪淫爱欲，或精枯不睡，视物黑花，如此并是损眼之根源，日深月久，便成大患。少年不可恣意随心，酒后放情，贪淫纵欲，惟快一日之乐，不顾有将来之患，遂致气血虚损，眼不奈视。治疗之法，益肝补脾、滋其肾水，水济则神光有馀，病可脱矣。
●大明散　治一切暴发赤眼，怕日羞明，隐涩难开，热泪长流，肿痛不可忍者，或生翳障，攀精胬肉，肉障昏蒙，不问新久并治。
当归　川芎　赤芍　生地黄　黄连　黄芩　黄柏　栀子　连翘　薄荷　防风　荆芥　菊花　蔓荆子　牛蒡子　柴胡　羌活　甘草
上锉一剂，灯心十根，水煎，食远温服。眼赤肿痛加大黄、芒硝；翳障加木贼、白蒺藜。
●秘方　治火眼、赤眼暴发肿痛，沙涩难开。
黄连　黄柏（各一钱）　白矾（生，二分）　胶枣（一枚）
上锉，煎水半锺，洗之，肿毒立消。一方，用水浸蒸取汁，去渣，鸭毛频点睛上，立效。
●光明丸（李中山传）　凡眼疾，皆缘心家火起，生翳障，红肿涩痛，怕日羞明，治症如前。
当归尾　川芎　生地黄　防风　荆芥　羌活　独活　菊花　草决明　木贼　连翘　薄荷　白芷　黄连　黄芩　黄柏　大黄　桔梗　甘草
上各等分，为细末，炼蜜为丸，如绿豆大，每服三十丸，熟水下，早晚各一服。
●秘方　治火眼肿痛。
用生姜一块，切开剐一孔，入黄连锉碎二钱在内，姜仍盖住，纸包水湿煨熟，去姜，将连用人乳半盏，入内搅百下，用乳点眼立效。
按上方，治一切眼疾属风热有馀者，宜之。
●养心明目汤　治两眼昏花流泪，翳膜遮睛。
当归（酒洗，一钱）　川芎（五分）　赤芍（五分）　熟地黄（酒蒸，一钱）　防风（七分）　荆芥（五分）　羌活（七分）　黄芩（四分）　连翘（四分）　黄柏（酒炒，六分）　知母（五分）　菊花（五分）
上锉剂，水煎食远服。酒毒加黄连三分；翳膜加木贼四分；溺赤加山栀子。
●滋肾明目丸　治症同前。
熟地黄（酒蒸，一两二钱）　山茱萸（酒蒸去核，一两二钱）　山药（一两二钱）　白茯苓（去皮，一钱）　当归（酒洗，一两）　川芎（三钱）　怀生地黄（酒洗，五钱）　蔓荆子（二两）　甘菊花（五钱）　黄连（五钱）　柴胡（三钱）　辽五味子（五钱）　牡丹皮（八钱）
上为细末，炼蜜为丸，如梧子大，每服五七十丸，空心酒下。
按上方，治一切眼疾属心肾虚弱不足者，宜之。
●泻火升阳汤　治虚弱人暴发火眼。
黄耆（八分）　人参（七分）　甘草（五分）　柴胡（一钱五分）　升麻（一钱八分）　当归（三钱）　川芎（三钱）　生地黄（三钱）　黄芩（二钱）　栀子（二钱）　薄荷（二钱）　菊花（二钱）　藁本（三钱）　枳实（一钱六分）　枸杞子（二钱）　龙胆草（二钱）
上锉作一服，水一锺、酒一锺，煎至一锺，临卧服，渣再用水三锺煎至一锺，温服即愈。如未痊愈，将第三次渣用水二锺煎至一锺，温服。忌鱼腥。
●冲和养胃汤　治内障眼，得之脾胃、元气虚弱，心火与三焦俱盛，饮食失节，形体劳役，心不得休息，故发为此疾。
黄耆（蜜炒，一钱五分）　人参（一钱）　炙甘草（一钱五分）　当归（酒洗，一钱）　白术（去芦，一钱）　白芍（酒炒，六分）　白茯苓（去皮，三分）　柴胡（七分）　升麻（一钱）　葛根（一钱）　羌活（一钱五分）　防风（五分）　黄连（七分）　黄芩（七分）　乾姜（一分）　五味子（二分）
上锉一剂，水煎，食远频频稍热服。
按上方，治一切眼疾属元气虚损者，宜之。
●十全大补汤　治久病虚损或因克伐，脾胃伤损，眼目昏暗，或饮食失节，劳役形体，脾胃不足，得内障、耳鸣之患，或多年眼目昏暗，视物不明。此药能令广大聪明，久服无内障、外障之患，耳鸣耳聋等症。此壮肾水以制阳光，治久服眼药，寒凉过度，黑暗全不通路，服之立见光明。
黄耆（蜜炒）　人参　白术（去芦）　白茯苓（去皮）　当归身（酒洗）　川芎　白芍（酒炒）　怀熟地黄（酒蒸）　肉桂　白豆蔻（去壳）　沉香　大附子（面裹火煨，去皮脐）　甘草（炙）
上锉，姜枣煎服。
●大补回光丸　治肝肾俱虚，精血不足，眼昏黑花，迎风有泪，头眩耳鸣，眼多瞤动，或肾脏风毒下注，腰沉重，筋骨痠痛，步履无力，阴虚盗汗，湿痒生疮。常服延年益寿，耐寒暑，进饮食，黑须发，润肌肤，壮筋骨，滋荣卫，大臻奇效。
当归（二两）　川芎（二两）　熟地（二两）　白茯苓（一两五钱）　牛膝（去芦酒浸，二两）　巴戟（去心，一两）　肉苁蓉（二两）　石枣（酒蒸去核，二两）　甘枸杞（一两五钱）　菟丝子（酒煮，一两五钱）　覆盆子（二两）　五味子（二两）　杜仲（蜜炒，一两五钱）　石斛（去根，一两五钱）　续断（一两五钱）　防风（去芦，一两五钱）　肉桂（一两）
上为细末，炼蜜为丸，如梧子大，每服五十丸，盐汤、温酒任下。又加山药二两尤妙。
按上方，治一切眼疾，大补诸虚百损之圣药也。
●加味紫金丸（西园公验）　治男妇一切眼目昏暗，诸般翳障。
当归（酒洗）　川芎（各一两五钱）　天花粉（六钱）　菊花（一两）　蔓荆子（炒，一两）　楮实子（炒，五钱）　薄荷（五钱）　川椒（七钱，一方用一两半）　密蒙花（一两）　地骨皮（一两）　荆芥穗（一两）　蛇退（三钱，甘草水浸，焙乾）　白蒺藜（炒，一两五钱）　木贼（童便浸，一两）　黄连（一两）　羌活（一两）　甘草（三钱）
上为细末，炼蜜为丸，每一两作十丸，随引下，日服二次。翳障，米泔水下；睛暗青盲，当归酒下；气障，木香汤下；妇人血晕，薄荷、当归汤下。忌荤、腥、酒、面之物。有人因热饮酒，患眼三年不分道路，哭泣失明，服此得效。
●一方　去木贼、黄连、羌活、甘草，只十三味，名明目紫金丸。
●一方　加茯神、山药、枸杞子、人参。西蜀周梦鹤传。
●一方　于十七味中再加蝉退三钱，名拨云退翳丸。
目能远视，不能近视，火盛而水亏也。法当补肾，六味地黄丸主之。（方见补益。）
目能近视而不能远视，有水而无火也。法当补心定志丸加茯苓主之。（方见怔忡。）
●六味地黄丸　治肾虚眼不奈视，神光不足，加当归、蔓荆子各一两。
●益阴肾气丸　治肾虚目暗不明，壮水之主，以制阳光。
熟地（二两）　生地黄　山药　当归尾　山茱萸（酒蒸去核）　五味子　牡丹皮（去骨）　柴胡（各五钱）　泽泻　白茯神（各二钱五分）
上为细末，炼蜜为丸，如梧子大，每服七十丸，空心盐汤下。
●育神夜光丸　此药养育精神，聪明益智，主健忘，补血润燥，久服眼目光明，神宇通泰，语音清亮，灯下眼力愈壮，并不昏涩，不睡达旦亦不倦。服三月后，愈觉神清目明，志强力盛，步履轻快，体气舒畅，是药之效。
当归（全身酒浸）　怀生地（酒洗）　怀牛膝（去芦酒洗）　菟丝子（酒蒸）　远志（甘草水泡，去心）　枳壳（麸炒）　真地骨皮　甘枸杞子　甘菊花
上各等分，为细末，炼蜜为丸，如梧子大，每服五六十丸，空心盐汤下，食后温酒、临睡茶下亦可。
按上方，治诸眼病攻补兼施之剂。
●四明饮　治翳障遮睛，肿痛不可忍者。
石决明　葛花　泽泻　木贼　大黄
上锉水煎，三服效。
治风毒眼目昏暗，翳膜疼痛。
荆芥穗　乌蛇退（炙黄）　蝉退（去翅足）　羌活　木贼　白蒺藜（炒去刺）
上六味各等分，每服二钱，食后温茶清或温米泔调下，日三服。
按上方，治眼生臀障专攻之剂。
●冰壶散　洗一切眼疾，不问肿痛痒烂，昏花翳障。
当归　川芎　赤芍　生地黄　羌活　防风　菊花　栀子　蒺藜　黄连（倍用）
上锉散，用新砂锅入水煎，去渣温洗眼目，立见光明。
治红眼。
白矾（二钱，飞一半）　铜绿（一钱）　胶枣（五枚）
上共为末，水一茶锺煎，砂锅内五六滚，清晨洗眼。
小儿雀日，夜不见物，灸手大指甲后一寸内臁横纹头、白肉际，各一炷，如小麦大。
治烂弦风湿眼，田螺五个，以水养数日，去尽沙泥，候靥开，以铜青如豆大一粒，入在内即化成水，倾出，以鹅毛蘸水刷眼弦上，数次愈。
治拳毛倒睫，石燕子一对，大者一雌一雄，（　圆大者为雌，长小者为雄。）磨水点搽眼内，先以镊子摘去拳毛，次用药点，常用黄连水洗。
首生男乳，疗目赤痛多泪。又取和雀粪，点赤目胬肉。
治眼青盲，猪胆五枚，取汁于铜器中慢火煎，令可丸即丸，如黍米大，纳眼中验。
治眼中生云翳，冬青叶七个、五倍子三钱，煎水一碗，乘热将舌尖蘸入水中，良久，云翳自落。
治眼生翳膜。
槟榔　石燕子
上二味浓磨水，以铜钱蘸药水点眼目中。
治眼生胬肉，腊月雄猪胆，用牙硝入内，将风吹乾为末，入脑麝点之。
治眼痒。多因布中拭破眼眶，致成烂弦风。
白矾（一两）　铜青（一两）
上两味，同研细，每用半钱，热汤半盏泡澄清，以手蘸开眼，如法洗。必涩，不可拭乾，但闭目坐，得涩止，自开眼。如药冷，将纸盖盏面，于汤瓶上顿温，又洗，一日洗四五次，神效。
●驱风散　治风毒上攻，眼肿痒涩，痛不可忍者，或上下睑皆赤烂、浮翳、瘀肉侵睛。
五倍子（一两）　蔓荆子（一两五钱）
上每用三钱，水二盏，磁罐内煎一盏，澄去渣，热淋洗，大能明目，去涩止痒。
治翳膜赤眼肿痛，芒硝置铜器中，急火上炼，放冷数日，研细点眼角。
治赤眼障翳，熊胆一粒，以少许净水调开，去尽筋膜尘土，入片脑一二片。或泪痒，加生姜粉些少，时以铜箸点之，绝奇。
●熏目清凉散
山栀仁　黄连　锦纹大黄　山菊花　当归　生地黄　芒硝　青铜钱　明白矾
上各等分，每用二钱，碗内水八分，又用一碗，底取一孔将药扣住，周围封固，以纸覆孔，入滚汤锅内三五沸取下，少时去覆纸，待大气稍出，气温之际，就患目于孔上熏之。气凉再炖，再熏即愈。
按上方，皆外治之剂。
●秘传混元球方（外异人传）　治眼目百病，可通神明。
炉甘石（一两）　珍珠（一钱）　琥珀（五分）　熊胆（一钱）　硼砂（五分）
上共五味，用好细嫩潮泥，水调成一饼，另将泥圆一大弹居中，将潮泥包丸弹在内，破开二块，取去中一丸弹子不用，却将外包皮二块，将前五药放于内密封，团得极圆，外又将白矾末、食盐和泥再包一重，使火烧不破，此名混元球，听用。硬炭四五十斤，砌一炉地上，用三个铁钉打在地上，如香炉脚一般，将球放在钉上，将火四围烧红，三炷香，二文一武。头一次用好醋将球淬入醋内，取出；第二次如前又烧红淬入童便内，一钵将球淬入；第三次以眼科诸药煎浓水，以球烧红淬入，又将球烧透明方退火，次日取开，内药碾烂，再入熊胆一钱，将箬叶盛贮，火上烘其胆至干，只有二三分钟方好，入前药，再将前药看有许多重，每一两入牙硝（即焰硝）一钱在内，共研细入磁罐内，每用簪点眼角，闭目良久，一开如云开见日，不问新久，诸般眼疾，内外翳障，攀睛胬肉，青盲肿痛，烂弦诸症悉效。
●益府秘传拨云龙光散　治一切翳障，攀睛胬肉，内障，青盲等症。
白朱砂（即上好细白磁器五钱重，用头酽醋一碗，将磁器以砂钵盛，放炭火内烧红，先投入醋内以七七次为度，又用童便一碗，烧红投便内以七七次为度。先将磁研烂，以水澄净，用中间的五分）　蕤仁（五两，去粗壳取仁，用温水浸，去嫩皮、膜、尖、心，用上好白竹，纸包裹捶去油，以白为度，用五钱）　好珍珠（八九分，将雄鸡一只，以珠入鸡肚内过一宿，杀鸡取出珠，用豆腐蒸过，用五分）　真熊胆（三分，以磁瓦盛，放炭火上烘去水，用二分五釐）　硇砂（三四分，将冷水一碗，以火煮乾为度，用一分）　硼砂（二钱五分）　牛黄（二分五釐）　琥珀（五分）　冰片（一分）　当门子（一分）　白丁香（一分）　海螵蛸（水煮过六七分，用二分）　人龙（用男人孩子口吐出食，出即用银争剖开，河水洗刮令净，阴乾，一分）
上精制一处细研，磁器收藏，任意点眼，盲者复明。古今天下第一明目神方，千金不授，秘之秘之。
一人两眼出烟雾，此肝火也。以柴胡、黄连等分，作大剂服之愈。
一妇人因怒气伤肝，眼目昏暗如烟雾。
当归　川芎　白芍　生地黄　白术　茯苓　陈皮　半夏　龙胆草　柴胡　黄连　栀子　牡丹皮　白豆蔻　甘草
上锉，生姜煎服。此病因气作呕吐后，患目不见。

头痛  ***************************
脉诀曰：头痛短涩应须死，浮滑风痰皆易除。又云：寸脉急而头痛。
厥头痛者，因气血俱虚，风寒暑湿之气所侵，传于阳经伏留不去，名曰厥头痛。盖厥者，逆也，逆壅而冲于头也。头引脑颠陷至泥丸宫者，手足寒至节，夕发旦死，旦发夕死，名真头痛，非药可疗矣。今之[魚黎]气虚弱者，或风寒之气所侵，邪气相搏，伏留不散，发为偏正头疼，其脉多浮紧。又有停痰厥而头痛，盖厥者，逆也，逆壅而克于头也。痰厥之脉，时伏时见，亦固有肾虚之气厥并之，新沐之后，当风露卧，皆能令人头痛。治之审其所因，风邪则驱散之，痰聚则温利之，肾虚则补暖之。寻常感冒头痛发热，又宜随症治之。
大抵诸血虚头痛，当归、川芎为主；诸气虚头痛，人参、黄耆为主；气血俱虚头痛，补中益气汤加苍术、黄柏酒炒、川芎、蔓荆子、细辛；痰厥头痛，加半夏白术天麻汤。
●驱风触痛汤（主方）　治诸般头痛。
细辛（三分）　羌活（一钱）　独活（一钱）　防风（一钱）　藁本（五分）　蔓荆子（八分）　苍术（米泔浸，一钱）　片芩（酒炒，一钱五分）　麦门冬（去心，二钱）　当归（一钱）　小川芎（一钱）　白芷（一钱）　甘草（生，三分）
上锉一剂，生姜三片，水煎服。一方去藁本，加菊花。
一左边痛者，加红花七分，柴胡一钱，龙胆草酒洗，七分，生地黄一钱。
一右边痛者，加黄耆一钱，乾葛八分。
一正额上眉稜骨痛甚者，食积痰壅，用天麻五分，半夏一钱，山楂肉一钱，枳实一钱。
一当头顶痛者，加大黄酒蒸，一钱，藁本加五分。
一风入脑髓而痛者，加苍耳子一钱木瓜、荆芥各一钱。
一气血两虚当有自汗，加黄耆一钱五分，人参、白术、生地黄各一钱。
●川芎茶调散　治头风偏正头痛及冒寒作痛者。
川芎（二两）　白芷（一两）　细辛（七钱五分）　藁本（一两）　羌活（一两）　防风（七钱五分）　荆芥（二两）　薄荷（四两）　香附（炒，七钱五分）　甘草（炙，五钱）
上为末，每服二钱，食后茶调下。
●追风散　治年深日近偏正头疼，又治肝脏久虚，血气衰弱，风毒之气上攻，头痛，头眩目昏，心忪烦热，百节痠疼，脑昏目疼，鼻塞声重，项背拘急，皮肤瘙痒，面上游风，状若虫行，及一切头风，兼疗妇人血风攻注，头目昏痛并治。
防风（一两）　荆芥（一两）　羌活（五钱）　川芎（一两）　白芷（五钱）　全蝎（去毒尾，五钱）　天麻（五钱）　殭蚕（炒，一两）　白附子（炮，五钱）　石膏（煅，一两）　南星（炮，一两）　川乌（炮去皮尖，一两）　草乌（炮去皮尖，二钱半）　地龙（五钱）　雄黄（二钱半）　乳香（二钱半）　没药（二钱半）　甘草（炙，一两）
上为细末，每服五分，好茶调服，食后临卧调下。清头目，利咽膈，消风化痰。
治偏正头风，用白芷为末，炼蜜为丸，如圆眼大，每服二三丸，食远细嚼，茶清送下。
治头风肿痛。
南星（三钱）　川芎（二钱）　白芷（二钱）　荆芥（二钱）　全蝎（三个，炒）　细茶（一撮）
上锉一剂，水煎服。
治头目昏痛，鼻塞冒晕。
防风　荆芥　羌活　川芎　人参　茯苓　陈皮　厚朴（姜炒）　藿香　殭蚕　蝉退　甘草
上锉，各等分，生姜煎服。
治头风攻左边牙齿肿痛不可忍者。（戴存愚传）
怀生地　牡丹皮　升麻　柴胡　黄芩　防风　羌活　殭蚕　白芷　川芎　香附　甘草
上锉，水煎温服。
●醉散　治头风攻冲，牙痛、面痛。
防风　荆芥　川芎　白芷　细辛　连翘　羌活　当归尾　赤芍　乾姜　殭蚕　贝母　皂角　薄荷　麻黄　甘草
上锉片，酒浸，研烂去渣，临卧重汤煮热，温服。
●一方　治因劳役头痛兼恶心，用补中益气汤加茯苓、半夏、蔓荆子而愈。
治偏正头风，每遇发时即服一剂。
天麻（一钱）　菊花（一钱）　细辛（五分）　赤茯苓（五分）　白芷（八分）　羌活（六分）　防风（八分）　独活（四分）　藁本（六分）　白芍（八分）　川芎（五分）　黄芩（六分）　甘草（二分）
上锉一剂，生姜三片，食后温服。忌生冷煎炒。有寒，加葱白三根。
按上诸方，治头风肿痛宜对症选用。
治头风屑极痒，用藜芦根不拘多少，为末，先洗头，避风候半乾，用药掺擦在头，却束发紧缚一日夜即安。
●吹鼻散　治头疼。
焰硝　黄丹（少许）
上为细末，口噙水，男左女右吹鼻内。
治头痛不可忍者。
玄胡索（七枚）　青黛（二钱）　猪牙皂角（肥实者去皮，二两）
上为末，用水调，丸成小饼子，如杏仁大，用时令病者仰卧，以水化开，用竹管吹入男左女右鼻中。觉药味至喉少酸，令病者咬铜钱一个于当门齿上，当见涎出，盛盆而愈。
●二黄散　治偏正头疼，头风眼痛，破伤风。
雄黄（三钱）　黄丹（三钱）　乳香（二钱）　没药（二钱）　焰硝（一钱）
上为细末，令患人含温水，竹筒吹药于鼻中。
治头风。
雄黄　细辛
上各等分，为细末，左痛搐右鼻，右痛搐左鼻。
治偏头风。习齐泉传
耳中或左或右如抽筋疼者，半边头疼是也。用黄蜡一二两，放铁勺内熔化，将白纸蜡面上拖过，如蜡纸样，每纸要阔二寸、长五寸，将蕲艾揉软，薄摊纸上，以箸卷为筒，一头插耳内，一头用火燃之，令烟燻入耳内，热气透入耳，痛即止，再不发。右边痛插右耳，左边痛插左耳，熏不过二次即愈。又治耳聋，加磁石、珍珠、麝香入艾内。
治远年近日一切偏正头疼，用萝卜取汁一蚬壳，令病人仰卧，右痛注左鼻，左疼注右鼻，左右皆疼，两鼻并注之。
治头项强，不得顾视，蒸大黑豆一升，纳囊中枕之效。
治时气头疼不止，朴硝二两，研末，生油调涂顶上。又云，头痛欲死，鼻吹硝末。又治头痛，用皂荚为末，吹入鼻中，得嚏则止。
按上方，治偏正头风肿痛外治之剂。
●选奇汤　治眉稜骨痛不可忍者，或风热上壅，头目眩晕。
羌活　防风（各三钱）　甘草（一钱，夏生冬炙）　酒片苹（一钱五分，冬不用；甚者，冬亦炒用）　加半夏（姜制，二钱）
上锉，水煎服。
按上方，治眉稜骨痛，属风、属热、属痰，此方殊效。
●赤火金针　治头风牙痛，赤眼，脑泻耳鸣，偏正头疼，鼻塞声重及蜈蚣、蛇、蝎伤。用时口噙凉水，以药搐鼻。
此药名为六圣，乳香没药川芎，雄黄白芷二钱停，半两盆硝共用。上件研为细末，专治眼泪头风，耳鸣鼻塞脑不清，一搐牙痛便定。

须发  ***************************
医者所论须、发、眉，虽皆毛类，而所主五脏各异，故有老而须白，眉发不白者，或发白而须眉不白者，脏气有所偏故也。大率发属于心，禀火气，故上生；须属于肾，禀水气，故下生；眉属于肝，故侧生。男子肾气外行，上为须，下为势；故女子、宦人无势则亦无须，而眉发无异于男子，则知不属肾也，明矣。
妇人无须，无血气乎？岐伯曰：今妇人之生，有馀于气，不足于血，冲任之脉不荣唇口，故须不生。
宦者其须独去，其故何也？宦者伤其宗筋，血泄不复，皮肤不仁，故须不生也。
天宦未常被伤，其须不生，其故何也？曰：天宦禀赋不足，宗筋不成，故须不生。
●天下第一乌须方（宪副梁及泉公传）
五倍子一斤，择整个者，个个捶破去虫土，择粗者如黄豆大，次者如赤豆大，再次者如绿豆大，分三样。入铁锅内炒如粟壳色，以青湿布包之，以脚踏成饼，晒乾为末，锡罐盛贮，筑实封口，勿令泄气，听用。
红铜末半斤，淘去皮土见清水，令乾，入铁锅内炒大热，倾入酽醋少半碗，拌匀，湿透再炒，入醋七次，研为末罗过，以绵纸另包听用。
白矾（四两，为末另包）　皂矾（四两，为末另包）　白及（四两，切片焙乾研为细末，纸包）
每遇染须时，量须鬓多少用药。如：
五倍子（九钱）　铜末（一钱八分）　白矾　皂矾　白及（各九分）　再加食盐（九分）
上共入于碗内，再研极细，入小铜勺内，以浓茶卤调如稀糊，放木炭火上徐徐熬之，不住手搅匀，熬成稀糊为度。预先以肥皂角水洗净须鬓，待乾，以抿子挑药乘热涂须鬓上，用油纸兜住，外用乌帕包裹至顶，解衣护枕而睡，至半夜验药。将干，用手搜去残药，如干甚，用茶卤湿润去药，至天明洗面，略洗须鬓，如面皮上有黑处，以指蘸香油涂摩，即用软纸擦去油迹，染后仍以香油少许润之，即明黑可观。大，一月染四五次；后，半月染一次，永不露白。
●乌须方（张明山传）
五倍子（炒，二钱）　白矾（二分）　铜末（二分）　黑矾（二分）　青盐（二分）　乌黑霜（二分）
上为细末，烧酒调稀，铜锅滚热，抿子抹上。
●狐狸倒上树乌须方（周宾崇传）
山茄要极黑者，收约有二三小斗，去蒂，以夏布水洗去浆水，将山茄扭自然汁四五碗，入上等好墨四五钱，打碎黑矾四五钱，二味俱入山茄汁内，贮新瓦罐中。每用竹片蘸药汁于须鬓上，自尾倒上，切莫黏肉上，则洗不去矣。
●擦牙乌须验方（刘小亭传）
七月七日取旱莲草一斤，用无灰酒洗净，用青盐四两，醃三宿取出，去油腻，锅中炒存性时，将原汁旋倾入，炒乾为度，每日侵晨用一钱擦牙，连涎嚥下。
●乌须方
苏学士云：取自乱发洗净干，每一两入川椒五十粒，泥封固入炉，大火煅如黑灰，细研酒调，服一钱，乌须长黑。
●乌须方
桑椹一碗，入香油一碗，黑矾五钱，共装入罐，泥封口，写记四方转晒，四月十五日至七月十五日取出，油纸包贴拈须。
●乌须方
六月初，将茄子盖下取一孔，灌入水银，秋后取，捻须甚妙。
●乌须方（黄左泉传）
紫草（一两）　明矾（二钱）　白及（一钱）　黄丹（二钱）
上用硷水熬，去渣，再熬成膏，涂须上。靛水亦可。
●鲁府乌云丹
何首乌（一斤，打碎面包蒸一炷香，去皮）　白茯苓（去皮，半斤）　当归（半斤）　怀生地黄（酒洗，半斤）　怀熟地黄（酒蒸，半斤）　麦门冬（去心，半斤）　天门冬（去心，半斤）　旱莲草（去根，半斤）　金墨（烧去烟，一两）　苍术（米泔浸去皮，一斤）　乳香（五钱）　没药（五钱）
上为细末，酒糊为丸，如绿豆大，每服三十丸，青盐汤下。服二十日见效，黑至三月，再服十日见效，早晚各一服。
●千金方　治眉、发、髭落。
石灰三升，以水捋令匀，焰火炒令焦，以绢袋贮，使好酒一斗渍之，密封，冬十四日，春秋七日，取服一合。常令酒气相接，服之百日，即新髭发生不落。
●造酒乌须秘方（唐龙泉传）
怀生地黄（四两）　赤白何首乌（各一斤，煮水制过地黄，勿犯铁器）　真生姜汁（四两）　小红枣肉（净，三两）　大当归（二两）　麦门冬（去心，二两）　甘枸杞子（二两）　胡桃肉（三两）　莲肉（三两）　土蜜（三两）
上先用白酒洗净地黄，将何首乌水去渣煨地黄，煮俟干，再用姜汁煨乾为度，便将地黄捣烂，以一官斗糯米，净水十二斤，作酒麴，药如常，俟酒酻来，方以水调匀，地黄入酒糟内过三日去糟，将前药切片入绢袋中，悬酒罈内，笋壳包封勿令出气，放锅内煮，以三炷香为度，后以酒罈埋土中三宿去火毒，任意饮三五杯。乌须黑发，延年益寿。
●千金固精丸（舒尚书传于五马大夫，服后百岁须发不白）
赤白何首乌（各四两，打碎如枣大，将黑豆铺甑底一层，却将首乌铺黑豆上，又将黑豆盖首乌蒸一日）　赤白茯苓（去皮，各四两，用人乳或牛乳浸蒸）　生熟地黄（生用酒洗，熟用酒蒸，各四两）　天麦门冬（去心皮，各四两）　黄精（酒蒸，四两）　白菊花（家园者佳，二两）　甘枸杞子（蜜水蒸，四两）　补骨脂（酒蒸，四两）　怀牛膝（去芦酒洗，四两）　秦归（酒洗蒸，五两）　菟丝子（酒醋蒸，五两）　沙苑蒺藜（酒蒸，四两）　楝参（二两）　鹿角胶（四两）　鹿角霜（四两）
上精制为末，炼蜜为丸，如梧子大，每服百丸，空心酒下。忌鸡、烧酒、豆腐、房事。
●乌须黑发良方
旱莲草去根，净用十六斤捣汁，生蜜一斤，生姜一斤，俱绞汁为一处用磁器盛之，六月伏中暴日晒，搅不住手如饧样方好，每侵晨白滚水调一二匙服。如干，为丸亦可。七月二十日以后制无效矣。
●乌须固齿方
蒲公英（风阴乾一斤，俗呼黄花苗是也）　香附子（四两）　青盐（四两）
上为末拌匀，外用韭菜地内蚯蚓粪、食盐和水化为泥，将前药入泥内为团，用乌牛粪烧团，候烟尽为度，取药去泥为细末，入铅盒内收贮，每日清晨漱口净，取药擦牙，不吐不咽，自待其尽。

唇病（附茧唇　狐惑症）  ***************************
夫唇者，脾之所主。胃者，脾之所令，其经起于鼻，环于唇，其支脉络于脾。脾胃受邪则唇之为病，盖风胜则动，寒胜则揭，燥胜则乾，热胜则裂，气郁则生疮，血少则濡而无色。治之，内则当理其脾，外则当敷其药，无不效。若唇肿，起白皮皱裂如蚕茧，名曰茧唇，有唇肿重出如茧者，有本细末大如茧如瘤者，或因七情动火伤血，或因心火传授脾经，或因厚味积热伤脾，大要审本病察兼症，补脾气，生脾血，则燥自润，火自徐，风自息，肿自消。若妄用清热消毒之药，或用药线揭去皮，反为翻花败症矣。
●薏苡仁汤　治风肿在脾，唇口、咽动或生结核或为浮肿。
薏苡仁　防己　赤小豆（炒）　炙甘草（各等分）
上每锉五钱，生姜煎服。
●柴胡清肝散　治肝经怒火，风热传脾，唇肿裂或患茧。
柴胡　黄芩（炒，各一钱）　黄连（炒）　山栀（炒，各七分）　当归（一钱）　川芎（六分）　生地黄（一钱）　升麻（八分）　牡丹皮（一钱）　甘草（三分）
上锉一剂，水煎服。若脾胃弱，去芩、连，加白术、茯苓。
●济阴地黄丸　治阴虚火燥，唇裂如茧。
熟地黄　石枣　山药　麦门冬　五味子　当归　肉苁蓉　枸杞子　甘菊花　巴戟天（各等分）
上为末，炼蜜为丸，如梧子大，每服七八十丸，空心食前白汤送下。
●六味地黄丸（方见补益）　治茧唇燥裂，年幼者可服。
●补中益气汤（方见内伤）　治中气伤损，唇口生疮或齿牙作痛，恶寒发热，肢体倦怠，食少自汗或头痛身热，烦躁作渴，气喘，脉大而虚，或微细软弱。
●橄榄散　治唇烂紧裂生疮。
橄榄不拘多少，烧灰为末，脂油和涂患处。
●狐惑症　下唇有疮曰狐，乃虫食其肛，黄芩煎汤洗之；上唇有疮曰惑，乃虫食其脏，因腹内热，肠胃虚，虫出求食用。
●泻心汤
大黄（一两）　芩　连（各五钱）
上锉散，水煎服。

面病  ***************************
●升麻黄连汤　治面热，乃阳明经风热。
升麻（一钱五分）　葛根（一钱五分）　白芍（七分半）　川芎（四分半）　白芷（二分）　薄荷（三分）　荆芥（三分）　苍术（八分半）　黄连（酒洗，五分）　黄芩（酒洗，六分）　犀角（四分半）　甘草（五分）
上锉一剂，水煎临卧频服。
●开麻附子汤　治面寒，乃阳明经虚寒。
升麻　葛根　白芷　黄耆（各七分）　黑附子（炮，七分）　人参　草豆蔻（各五分）　益智仁（三分）　炙甘草（五分）
上锉一剂，连须葱白二根，水煎温服。
●清上防风汤　清上焦火，治头面生疮，风毒肿痛。
防风（一钱）　连翘　白芷　桔梗（各八分）　黄芩（酒炒）　川芎（各七分）　荆芥　栀子　黄连　薄荷　枳壳（各五分）　甘草（三分）
上锉水煎服。入竹沥尤妙。
●蚕黄丸　治头面肿大并喉痹。
殭蚕（一两）　大黄（二两）
上为末，姜汁为丸，如弹子大，每服一丸，井水入蜜少许，徐徐呷服。
●连翘散　治面上鼓嘴疮，俗名粉刺。
连翘　川芎　白芷　黄连　苦参　荆芥　桑白皮　山栀子　贝母　甘草
上锉水煎，食远服。
●麦门冬膏（黄宾江传）　治面上肺风疮。
麦门冬（去心，一斤）　橘红（去白，四两）
上用水煎汁熬成膏，入蜜二两再熬成，入水中一夜去火毒，每服五匙，滚水化开，食后服。夜将末药搽之。
按上方，治面病宜内治之剂。
●搽药方
白附子（六钱）　枯矾（三钱）　硫黄（五钱）　黑铅（炒枯，三钱）　黄丹（飞过，一钱）　轻粉（一钱）　麝香（二分）　密陀僧（二两）
上为细末，先将冷水擦红处，湿后以末药擦之，不可擦破。忌酒色恼怒、煎煿热物。
治抓破面皮，用生姜自然汁调轻粉，搽患处，更无痕迹。
治面并两颐生脓水黄疮。用官粉二两，水调，用艾熏过黄色，入煅过枣十枚，为末，敷之。
治面上酒刺红疮兼疗粉刺。
黄蜡（四钱）　香油（六钱）　黄丹（二钱）　水银（二钱）
上先将蜡熔化，下油再熬，下丹不住手搅成膏，次下水银，亦不住手搅百馀遍，自然和匀，每用少许，临卧搽在面上，来朝热酒洗去，以瘥为度。
●治肝斑方（傅四瀛传）
轻粉（一钱）　人言（一分）　蝉退（十个，烧存性）　蛇退（二条，烧存性）　槟榔（一个，切碎另研末）　硫黄（二钱）
上为末，井水调搽，穿旧衣，要五月间上半日出汗，至夜间洗去。
●洗面药　治面生䵟黯或小疮或生痤痱粉刺之类，并皮肤燥痒，能去垢腻。
皂角（去皮，三两）　升麻（八两）　楮实子（五两）　甘松（五钱）　二奈（三钱）　砂仁（连皮，五钱）　白芷（一两）　白及（一两）　天花粉（一两）　白丁香（五钱，腊月收）　绿豆（一两，研）　糯米（一升，另研）
上为末和匀，量用洗面，不惟馨香，抑且去垢。一方，加藿香五钱，樟脑一钱，炼蜜为丸，如弹子大，清晨洗面最奇。
●香肥皂法
甘松　细辛　白芷　藿香　樟脑　猪胰（各一两）　皂角（去皮节，半斤）
上为细末，煮熟枣捣为丸，如弹子大，晒乾，洗手面用甚妙。
●洗面方
每早以漱口水吐在手掌中洗面，久久自然光润。
治面上粉刺。
飞矾（一两）　生硫黄（二钱）　白附子（二钱）
上共为细末，唾津调搽，临晚上，次日洗去。
治面上黄水疮，用鸡子煎烰，取汗搽疮上，立愈。
治赤红烂脸。
水银（一钱）　柏油蜡（一两）
共捣涂之。
治汗斑紫白色。
白附子　硫黄（各等分）
上为细末，以茄蒂蘸醋黏末擦之。
●一方　用夏枯草浓煎水，日洗数次立效。
按上方，治面病外治之方。

耳病  ***************************
夫耳者，肾之外候。肾者，精之所藏。肾气实则精气上通，坚五音而聪矣。若劳役过度，精气先虚，于是四气得以外入，七情得以内伤，遂至聋聩耳鸣；热壅加之出脓出血则成聍耳、底耳之患，观其颧颊色黑者，知其耳聋也；亦有手少阳之脉厥而聋者，耳内浑浑沌沌也；手太阳之脉动厥而聋者，耳内气满也。大抵气厥耳聋容易治之，精脱聋不易药愈，诸症既殊，治各有法。
●心神复元汤（主方）　盖谓思虑烦心而神散，精脱于下则真阴不上泥丸而气不聚，故耳重不听及耳内痒，先服此方，后服千金补肾丸。
黄耆（蜜炒，一钱）　人参（一钱五分）　当归（一钱五分）　甘枸杞子（一钱五分）　麦门冬（去心，一钱）　酸枣仁（微炒，一钱五分）　柴胡（一钱）　升麻（五分）　黄柏（酒炒，一钱）　黄芩（酒炒，一钱）　黄连（姜炒，一钱）　知母（一钱）　防风（一钱）　蔓荆子（七分）　小草（一钱）　甘草（五分）　白茯神（去皮木，一钱）　圆眼肉（三枚）
上锉，水煎温服。
●千金补肾丸　治劳聋、气聋、风聋、虚聋、毒聋、久聋耳鸣。
黄耆（蜜水炒）　人参　白茯神（去皮木）　当归（酒洗）　白芍（酒炒）　熟地黄　石枣（酒蒸去核）　牡丹皮　泽泻　菟丝子（酒浸）　蛇床子　肉苁蓉　石斛　乾姜（炮）　桂心　细辛　大附子（面裹煨，去皮脐）　川巴戟（泡去心）　远志（甘草水泡，去心）　石菖蒲　甘草（各一两）　防风（七钱五分）　羊肾（两枚）　西园公加山药（二两得效）
上为细末，炼蜜为丸，如梧子大，每服二十丸，日二三服，加至四五十丸，食后盐汤送下。
●滋肾丸　治耳聋耳鸣。
黄柏（盐酒炒，一两）　知母（酒渍，一两）　肉桂（五分）
上为末，炼蜜为丸，如梧子大，每服五十丸，淡盐汤下。
●六味地黄丸　治虚火耳聋，依本方加黄柏、知母、远志、石菖蒲。
治耳鸣，肺火盛，肾气虚。
四物汤（四钱）　黄柏（三钱）
上锉，童便煎，空心服。
一妇人因劳，耳鸣、头痛、身倦，此中气不足，用补中益气汤加麦门冬、五味子而痊。三年后得子，因饮食劳倦，前症益甚，月经不行，晡热内热，自汗盗汗，用六味丸、补中益气汤顿愈。
●大补丸　治耳鸣欲聋。
川黄柏（盐酒炒褐色）
上为末，滴水为丸，如梧子大，每服百丸。如血虚，四物汤下；气虚，四君子汤下。
●滋肾通耳汤（刘云亭刺史传）　治男妇耳鸣耳聋，久服奏效。
当归　川芎　白芍　生地黄　黄柏（酒炒）　知母（酒炒）　黄芩（酒炒）　柴胡　白芷　香附　甘草（各等分）
上锉，水煎服。胸膈不快加青皮、枳壳少许。
治耳聋因肾虚所致，十年者，一服即愈。
全蝎（至小者，四十九枚）　生姜（如蝎大，四十九片）
上二味，铜器内炒至姜干为度，为末，作一服。初夜温酒下，至二更尽，尽量饮酒至醉不妨，次日耳中如笙簧即效。一方，以酒调前药送下六味地黄丸一百丸，治耳鸣效。
按上方，治耳聋，耳鸣，耳痒，皆属于虚，宜对症选用。
治耳王风，耳肿作痛，牙关紧急，饮食不下，作寒作热，死在须臾。（吴东源传）
升麻　桔梗　射干　昆布　连翘　甘草
上锉，水煎热服，汗出立愈。兼治面肿牙痛，咽喉痛。
●蔓荆子散　治上热，耳出脓汁。
甘草（炙）　升麻　木通　赤芍　桑白皮　生地黄　前胡　赤茯苓　蔓荆子　甘菊花
上锉，生姜，煎服。
按上方，治耳肿，耳痛，耳脓，皆属于热，宜对症选用。
●秘方　治耳聋。
蚯蚓去土阴乾，为末七分，麝香三分，用葱白寸许，塞药于内。左耳聋塞右，右聋塞左，两聋两塞。又方，细辛为末，熔黄蜡和为丸，如鼠粪大，绵裹塞耳中。
治耳中常鸣，生地黄截塞耳，数易之，即愈。一法以纸裹，微灰火中煨，塞之。
治百虫入耳不出，用鸡冠血滴入耳内，虫即出。
治蚁入耳，用穿山甲烧存性，为末，以水调，灌之即出。
治诸虫入耳，用猫尿滴耳内即出。取猫尿法：以生姜擦鼻，其尿自出。或用麻油滴之，则虫死难出，或用炒芝麻枕之，则虫亦出，更不如猫尿之速也。
治百虫入耳，捣韭汁灌耳中即出。又宜川椒末一撮，以醋半斤调，灌耳中，行二十步即出。
●又方　火熨桃叶卷之，取塞耳立出。又方，葱涕灌耳中，虫即出。
治蜒蚰入耳，地龙一条，纳葱叶中，化水滴耳中，其蜒蚰亦化为水。
治耳鸣如流水声，耳痒及风声。不治，久耳聋。生乌头一味，掘得来承湿削如枣大，塞耳，旦易夜易，不三日愈。
治耳痛，用鳝鱼血数点，入耳内便愈。又方，用白盐炒热，重绵包熨。
治耳聋，取熊液、鼠液滴耳中神效。
治耳内忽大痛，如有虫在内奔走或有血水流出，或干痛不忍者。用蛇退皮烧存性，细研，以鹅翎管吹入耳中立愈。
●塞耳丹　治耳聋。
石菖蒲（一寸）　巴豆（一粒）　全蝎（一个，去足尾）
上为末，葱涎为丸，如枣核大，绵裹塞耳即通。
治耳内肿痛，脓血出。白矾、枯矾为末，入麝香少许吹耳，日三四度，或绵裹塞耳中立瘥。
●又方　用甘遂如枣核大，绵裹塞耳中，即以甘草于口随嚼。
●红绵散　治耵耳出脓并黄水。
枯矾（五分）　干胭脂粉（二分半）　片脑（一分）　熟炉甘石（五分）　麝香（少许）
●一方　去甘石、片脑，加龙骨、黄丹、海螵蛸。
上为末，先以棉杖子搌干脓水，另将鹅翎管送药入耳底。一方用蛀竹粉易矾、甘亦效。
按上方，治诸般耳病外治之方。

鼻病  ***************************
夫鼻者，肺之所主，职司清化，调适得宜则肺脏宜畅，清导自利。摄养乖方则清导壅塞，故鼻为之病也。盖肺主气。肝藏于血，邪热伤之则血热，血热气亦热，血气俱热，随气上逆，故为鼻衄，（备载鼻衄类。）甚则生疮。风寒乘之，阳经不利为壅塞，或为清涕蕴积不散，散则不闻香臭，或为鼻衄或生息肉。又有热留邪移于脑，遂至鼻渊，渊浊涕下而不止，传于蔑瞑目，故得之气厥也。
●主方　治鼻中流出臭脓水。名曰脑漏。
辛荑花（一钱）　黄耆（一钱）　人参（一钱五分）　当归（一分）　川芎（一钱）　白芍（一钱）　白芷（一钱）　细辛（八分）　黄芩（酒炒，一钱）　甘草（六分）
上锉一剂，灯心三十根，水煎食远服。
●神愈散　治肺热鼻流浊涕，窒塞不通。
细辛白芷与防风，羌活当归半夏芎，桔梗茯苓陈皮辈，十般等分锉和同，三钱薄荷姜煎服，气息调匀鼻贯通。
治鼻渊，鼻涕长流。
当归　川芎　白芷　人参　茯苓　麦门冬　防风　荆芥　薄荷　苍耳子　香附子　蔓荆子　秦艽　甘草（各一两）　天竺黄（三钱）
上为末，炼蜜为丸，如梧子大，每服三四十丸，米汤下。
●秘方　治鼻出黄水，臭不可闻。
丝瓜从根下量上四尺五寸，烧灰存性，为末，酒调服立效。
一男子面白，鼻流清涕，不闻馨秽三年不愈。用补中益气汤加麦门、山栀而愈。
治老人鼻中流涕不干，名鼻渊。独蒜四五个，捣如泥，贴脚底心，下用纸贴之，其涕再不出。
按上方，治鼻中流涕，名曰鼻渊，宜对症选用。
治男子酒齄鼻，雄猪胆，每早以好热酒调服一个，不过半月如旧。
治鼻疳，烂通鼻孔，用鹿角一两，白矾生一两，俱放在瓦上隔火煅过，人头发五钱，在灯上烧过，共为末，先用花椒汤洗净，掺药于疳上，三四次即愈。如疮不收口，用瓦松烧灰存性，研末乾掺即收。
治急疳蚀鼻口，数日欲死。取蓝薜敷之令遍，日十度，夜四度，瘥。
治肺风鼻赤，用硫黄、白矾各等分，为末，以茄子汁调涂。
治久患鼻疮，脓血臭者。用百草霜研末，每三钱，水调服。
●治鼻赤方
用生银杏嚼烂，敷鼻上。
●参归丸　治血热入肺，名曰酒齄鼻。
苦参（净末，四两）　当归（净末，二两）
上两味和匀，酒糊为丸，如梧子大，每服七八十丸，食后热茶下。
●金花丸　治酒齄鼻
黄连（二两）　黄芩（二两）　黄柏（一两）　栀子（一两）　大黄（火煨，一两）　桔梗（二两）
上为末，水丸，如梧子大，每服七八十丸，白水下。
●清气饮子　治鼻红肺风。
山茶花（二两）　黄芩（二两）　胡麻仁（二两）　山栀（二两）　连翘（一两）　薄荷（二两）　荆芥（一两）　赤芍（一两）　防风（一两）　葛花（二两）　苦参（二两）　甘草（二两）
上为细末，每服三钱，茶清调服。用后药搽效。
●搽药方
白矾（一钱）　杏仁（四十九个）　水银（一钱）　轻粉（七分）　白梅（七个）　大枫子（四十九个）　京墨（一钱）　五味子（四十九粒）　核桃（七个）
上共为细末，鸡子清调搽患处。
●治糟鼻脸方　用硫黄为细末，甚者加草乌尾，以酥油调稀涂患处，如觉痛苦，用栀子煎汤服之，或洗患处即愈。
按上方，治酒齄鼻，鼻疳，鼻赤，鼻疮，糟鼻，对症选用。

口病  ***************************
夫口者，足太阴脾经之所主，五味之所入也。盖五味入口藏于脾胃，为之运化津液以养五气。五气者，五脏之气也。节宣微爽，五脏之气偏胜，由是诸病生焉。且咸则停滞，涩则因燥，淡则由虚，热则从苦从甘也。口臭者，乃脏腑臊腐之不同，蕴积于胸膈之间而生热，冲发于口也。口疮者，脾气凝滞，风热加之而然。治之，当随其所因，以治无太过不及耳。肝热则口酸，心热则口苦，脾热则口甘，肺热则口辛，肾热则口咸。有口淡者，知胃热也。
●清金导赤散（主方）　治心肺蕴热，口疮咽痛，膈闷，小便淋浊不利。
黄芩　黄连　栀子　木通　泽泻　生地黄　麦门冬　甘草
上锉，生姜三片，水煎服。
●犀角饮　治口舌生疮，咽喉肿痛，热毒时气。
升麻　桔梗　甘草（各一两）　牛蒡子（二两）　犀角（五钱）
上锉，竹叶七片煎，去渣细细热漱，温即咽之，其渣扫肿处。
●阴阳散　治口疮。
用黄连、乾姜各等分，为末，掺患处立已。一方如青黛、孩儿茶尤妙。
●绿袍散　治口疮
用黄柏一两，青黛三钱，为末，掺患处立已。一方加密陀僧一钱。
●加味四物汤　治血虚发热，口舌生疮或牙龈肿溃或日晡发热，烦躁不安，或因怒而致。
当归　熟地黄（各三钱）　白芍　川芎　牡丹皮　柴胡　栀子（各一钱）
上锉，水煎服。
治口疮服凉药不愈者，因中焦虚，且不能食，因相火冲上无制，用人参、白术、乾姜、甘草，甚者加附子或加官桂，此从治法也。
●八珍汤　治气血俱虚，口舌生疮或齿龈肿溃，恶寒发热，或烦躁作渴，胸胁作胀，或便血，吐血，盗汗，自汗等症。
人参　白术　白茯苓　当归　川芎　白芍　熟地黄（各一钱）　甘草（炙，五分）
上锉，姜枣煎服。
●上清丸　主口舌生疮，咽喉肿痛，止嗽清声，润肺宽膈除热。
百药煎（四两）　薄荷（净末，四两）　砂仁（三两）　诃子（五钱）　桔梗（五钱）　甘松（五钱）　寒水石（二两）　玄明粉（五钱）　硼砂（五钱）　片脑（一钱）
上为末，甘草熬膏，丸如梧子大，或嚼三五丸，茶清下。
●玄门丹　治口疮连年不愈者。
天门冬（去心）　麦门冬（去心）　玄参（各等分）
上为细末，炼蜜为丸，每服一丸，噙化。
●小柴胡汤　治口苦，乃谋虑不决。
人参　柴胡　半夏　麦门冬　酸枣仁　地骨皮　远志（甘草水泡，去心）　甘草
上锉，姜枣煎服。
一治口臭，牙龈赤烂，腿膝痿软，或用黄柏等药益甚时，或口咸，此肾经虚热，六味丸奏效。

舌病  ***************************
丹溪曰：四气通乎口舌，舌和则五味知。夫舌者，脾胃之所通，心气之所主，和则知五味，资于脾而宗于身也。二脏不和，风寒中之则舌强而不能言。更有重舌，木舌，胎舌衄等症，皆由心脾虚热所乘而然也。
●玄参升麻汤　治心脾壅热，舌上生疮，重舌，木舌，舌肿，连颊两边虚浮肿痛。
玄参　赤芍　升麻　桔梗　枳实　黄芩　犀角　甘草（各等分）
上锉一两，生姜煎服。
治舌肿硬，闭塞闷乱。百草霜、食盐各等分，井花水调涂舌上。
治舌无故出血。（名舌衄。）用槐花为末，掺之而已。
治伤寒舌出寸余，连日不收。用梅花片脑掺舌上，应手而收。
治舌喉闭，用朴硝、白矾，掺舌中立效。
一男子口舌常破如无皮，或咽喉作痛，服清咽利膈散愈甚，予以汤治之乃愈。
治舌肿硬，硼砂末，薄劈生姜，蘸药揩舌上肿处。一方，用蒲黄掺舌上尤良。
治舌顷忽伸出不入，以蓖麻子末，捲纸条烧烟，熏冲鼻中，有涎即收。
治重舌。
白矾（生）　谷丹（飞）　五倍子
上为末，用蜜调涂舌上，少顷，用水漱之再涂，以安为度。
●胡麻散　治舌青黑有刺，乃热剧也。患者将舌，陈土壁上吮之方好。
赤茯苓　酸枣仁　麦门冬（各一钱）　远志（甘草水泡，五分）　黄连　胡麻仁（各一钱）　枳壳　小木通（各八分）　小甘草（三分）
上锉，水煎服。
治口舌生疮，牙宣出血。（黄宾江传）
大皂角（烧灰有性）　牙皂（烧灰存性）　铜绿　胆矾　雄黄　孩儿茶　百草霜　枯矾
上各等分，为细末，将米泔水洗口疮后搽药。

牙齿  ***************************
夫牙齿，乃骨之馀气，呼吸之门户也。精气强则齿自坚，衰则齿自落，而手阳明之脉入于齿，灌注于牙，倘寒热之气郁滞于心，则齿为之病也。
牙痛有四：热，冷，风，虫也。热者怕冷水；冷者怕热汤，不怕冷；热即是风牙；有虫窍者，即是虫牙。用药之法：热用牙硝、郁金、雄黄、荆芥；冷用乾姜、荜拨、细辛；风用皂角、殭蚕、蜂房、川乌、草乌；虫用雄黄、石灰、砂糖。牙龈生虫，乃阳明胃上湿热甚而生也。
●加味清胃散（主方）　治牙齿肿痛之总司也。专治胃火血燥，唇裂或为茧唇，或牙龈溃烂作痛。
软石膏　生地黄　牡丹皮　当归尾　黄连　升麻　防风　荆芥（各等分）
上锉，水煎频频噙咽。齿龈浮肿，痛不可忍，胃中有湿热，故尔加栀子、玄参。
●秘方　治牙齿痛，百药不效。
家园生地黄（二钱）　鲜赤芍（八分）　牡丹皮（八分）　白桔梗（八分）　黑玄参（八分）　连翘（八分）　川黄连（一钱）　石膏（一钱）　川升麻（一钱）　甘草（一分半）　白竹茹（五分）
上锉，水煎食远服。
●清火祛风散　治牙痛并牙龈肿紧，难以开口，立效。
黄连　黄芩　黄柏　栀子　连翘　金银花　羌活　独活　白蒺藜　甘草
上锉，水煎频频温服。
按上方，治牙痛属胃火、风热有馀者，宜服。
●保牙散　黄左泉传　治热、冷、风、虫牙痛，肿不可忍进，皆治如神。
石膏（一两）　川乌（三钱）　草乌（三钱）　花椒（三钱）
上为末，擦牙漱口吐之。
●清胃补中汤　治虚弱之人牙齿痛不可忍者。
黄耆（蜜水炒，一钱）　人参（五分）　白术（去芦，七分）　当归（酒洗，一钱）　升麻（二钱）　柴胡（七分）　黄连（一钱）　牡丹皮（一钱）　生地黄（二钱）　陈皮（七分）　甘草（三分）
上锉，水煎温服。
按上方，治内伤元气牙痛之剂。
●八味丸（方见补益）　治肾气虚寒，牙齿作痛，面色黧黑，精神憔悴，瘦怯，脚膝无力，饮食少思，或痰气上升，小便频数，齿不坚固，或口舌糜烂，畏饮冷水。经云：肾衰则齿豁，精固则齿坚。
按上方，治下元虚寒牙痛之剂。
●甘露饮子　治男妇胃中客热口气，齿龈肿闷宣露，心中多烦，饥不欲食，喜眠睡及喉中有疮，口疮肿痛赤烂。
天门冬　麦门冬　生地黄　熟地黄　黄芩　枳壳　茵陈　石斛　枇杷叶　甘草（各等分）
上锉，水煎食远服。血齿痛加升麻。一方加乌犀角，其效如神。
按上方，治齿龈宣露，出血肿闷，煎药漱之，冷热皆可。
治齿龈宣露，每旦捻盐纳口中，以热水含漱齿百遍，不过五日，齿即牢密。
●牙宣膏　治牙齿动摇不牢，疼痛不止，龈肉出血。
麝香（一字）　白龙骨（二钱半）　官粉（二钱半，另研）
上二味为末，后入麝香搅匀，用黄蜡一两磁碗内化开，入药于内又搅匀，用无灰咨呈纸裁作方片，于药内度过，煎作条，临卧于齿患处龈肉开，封贴一宿。
●七宝散　治一切牙疳。
白硼砂（一钱）　枯矾（一钱）　芦荟（五分）　青黛（三分）　轻粉（二分）　雄黄（二分）　冰片（一分）
上为细末，掺牙疳上，或以鸡羽扫敷之。
按上方，治牙宣、牙疳任用。
治牙疼。
青盐（二两）　白盐（四两）　川椒（四两）
上煎汤，拌二盐炒乾，为末擦之，永无齿疾。以漱出水洗目，永无目疾。
治牙疼，用小麦、黑豆各一把，花椒、艾叶少许，同煎水漱，冷即吐去愈。
治牙疼，用苍耳子浓煎汁，含漱立效。
治虫牙痛，天仙子不拘多少，烧烟，用竹筒抵牙，引烟燻之，其虫即死。
治牙痛秘方。铜青　硼砂　花椒
上为末，擦之立已。
●天笑散（西园公制）　治风冷齿痛。
白芷　细辛　良姜　荜拨　川椒　香附　蜂房（炒，各等分）
上为细末，擦牙搐鼻。
按上方，外治之剂。
●擦牙乌须固齿补肾神秘方
何首乌（四两，黑豆蒸一次，牛膝蒸一次）　旱莲草（四两）　槐角（黑豆汁拌蒸，四两）　怀生地黄（酒拌，砂锅蒸黑，二两）　骨碎补（一两五钱，炒七次）　青盐（一两）　没石子（公母成对，一两）
上为末，擦牙嚥下。
●秘方　擦牙固齿。
骨碎补（四两，火煅存性）　青盐（六两）　蒲公英（二两）　旱莲草（二两）
上为末，每擦牙，良久漱去。
治牙齿动摇，黑锡半斤，大锅内化成汁，入桑条灰，柳木捶研合砂，以熟绢罗为细末，每日早晨擦牙，温水漱在盆内，以水洗眼，能明目，黑须鬓，牢牙固齿。
●擦牙固齿生牙秘方（陈怀泉传）
用雄鼠不拘多少，每个剥去皮毛并肠屎，令净，每将肚破开，以好盐实其内，仍以线缝住，用盐水和黄泥固济，令乾，灰火煅令通赤，候冷取出，去泥土净为末，每以少许擦牙止痛，牙齿摇动亦能止。
●擦牙固齿乌须黑发良方（徐绍志传）
没石子（四钱）　青盐（二两）　细辛（一两）　地骨皮（二两）　熟地黄（一两）　破故纸（炒，二两）
上共为末，擦牙咽。
●擦牙乌须发
三月三日採蒲公英洗净，每斤用青盐四两，香附子末五钱，细辛末三钱，醃一昼夜，揉成块子，韭菜畦蚯蚓粪和泥固济，用黑牛粪放土坯窑内，上下铺盖，入药其中，文武火煅熟，取出，去泥不用，将药为细末，盛于黑铅盒内，每早擦牙漱口，一半捻须，一半嚥下。再加防风三钱为末尤妙。
●固齿乌须（麦推府传）　补腰痛，益精髓。
牛角青盐　何首乌　熟地黄（酒蒸）　破故纸（酒炒）　旱莲草　枸杞子（各一两）
上晒乾研末，清晨擦牙，连水嚥下。
●擦牙防齿患，明目（苏通府传）
青槐枝，捶半碎半斤，水四碗，煎二碗，去渣，入好盐一斤煮乾，更将盐炒，研细擦牙，温水漱口，吐水洗眼，明目固齿。用五月五日、六月六日修合。
牙落重生。
公鼠骨（一副。取骨法：用鼠一个，剥去皮，用硇砂擦上，三日肉烂化尽，取骨瓦上焙乾听用）　香附（一两）　白芷　川芎　桑叶　地骨皮　川椒　蒲公英　旱莲草　青盐　川槿皮（各三钱）
上为细末，擦百日，其牙复生，良验。
治牙落，用雄鼠骨，火煅为末，面丸。临卧每服二十丸，水下。半月后即生牙。
●取痛牙法
草乌　荜拨（各五钱）　川椒　细辛（各一钱）
上为末，每用少许擦患牙上，其牙自落。
●固齿方
点椒（五钱）　天灵盖　红内消　白芷（各二钱）
上为细末，齿动掺上即安。或已落，有血丝未龈者，亦可掺药，齿齗间固之。

咽喉（附痄腮）  ***************************
单乳蛾　双乳蛾　单喉闭　双喉闭　子舌胀　木舌胀　缠喉闭　走马喉闭
盖因热气上行转于喉之两旁，近外肿作，以其形似，是谓乳蛾，一为单，二为双；其乳蛾差小者，名喉闭；热结于舌下，复生小舌子，名子舌胀；热结于舌中，舌为之肿，名木舌胀，木者，强而不柔和也；热结于咽喉，肿绕于外且麻且痒，肿而大者，名曰缠喉风；喉闭暴发暴死者，名走马喉风，皆君相二火太旺，为病最速。
河间曰：治喉之火与救火同，不容少怠。尝见喉闭不去血，喉风不去痰，以至不救者多矣。每治咽喉肿痛或生疮毒，先以清咽利膈散服之，然此症须针患处出血为上。倘牙关已闭，不可针，遂刺少商二穴，在手大指内侧去爪甲角如韭菜叶许，以手勒去黑血，口即开，仍刺喉间，仍以前剂或诸吹喉消肿止痛之药，选而用之。
治咽喉肿痛，用山豆根洗净，新汲水浸少时，每用一块入口中噙之，嚥下苦汁，其痛即止。
●清咽利膈散（主方）
防风　荆芥　薄荷　金银花　桔梗　黄芩　黄连（各一钱五分）　连翘　栀子（各一钱）　玄参　牛蒡子　大黄　朴硝　甘草（各七分）
上锉，水煎，频频温服。加山豆根一钱尤效。
治双乳蛾、单乳蛾咽喉肿痛。用新茶子、盐、酸梅去核等分，同捣烂入好酒调稀，用箸绵裹蘸药搌患处，吐顽痰出。如肿，用针刺破。
●开关丸　治喉闭，单、双乳蛾，风肿痛，涎咽不大，死在须臾。
山豆根为末，用熊胆和为丸，用鸡胵皮阴乾为末为衣，丸如绿豆大，每服一丸，放舌下徐徐嚥下立已。
●熏法　治咽喉牙关紧闭。
用巴豆去壳，纸包巴豆肉，压出油在纸上，就将此纸作为纸捻点灯，吹灭以烟燻入鼻中，一霎时，口鼻涎流，牙关开矣。
按上方，治咽喉肿痛属风邪实热者，宜之。
一咽喉作痛，午后尤甚，乃虚火上升，喉痛并喉生疮。
当归（一钱）　川芎（一钱）　白芍（一钱二分）　熟地黄（一钱二分）　黄柏（酒炒，一钱）　知母（一钱）　天花粉（一钱）　桔梗（一钱）　甘草（三钱）
上锉，水煎入竹沥服。加玄参尤妙。
一咽喉痛，服诸凉药愈痛。用六味地黄丸料加黄柏、知母、玄参、桔梗、甘草，水煎服。
按上方，治咽喉肿痛属阴虚火动者，宜之。
一咽喉肿痛，口舌生疮，劳而愈盛。以补中益气汤加玄参、酒炒黄柏、知母、桔梗治之而愈。
一喉痹肿痛，不能言语者，但可进药，无不愈者，此从治之法也。
炙甘草（一钱五分）　人参　白术　白茯苓（各一钱）　桔梗（二钱）　防风（七分）　荆芥　薄荷（各五分）　乾姜（炒）　或加附子（炮，各五分）
上锉，水煎，徐徐服。
按上方，治咽喉肿痛属内伤不足者，宜之。
治咽喉肿痛，死在须臾。真蟾酥为末，用筷头点入对嘴上，即时消散，其效如神。
治卒喉中生肉，以绵裹筷头，蘸盐揩肉上，日六七度愈。
●夺命散　治急喉风。
枯白矾　牙皂（炙去皮弦）　白硼在少（各等分）
上为末，吹喉吐痰。
治喉闭、风闭难治者，惟此极效，勿以药轻而忽之也。
猪牙皂角一条，用蜜调和水煎。如急立服，缓则露一宿尤妙。倘口紧者，撬牙灌之，须将危者即苏。
●清上丸　治喉中热毒肿痛，喉痹，乳蛾等症。
熊胆（一分）　雄黄（五分）　硼砂（一钱）　薄荷叶（五钱）　青盐（五分）　胆矾（少许）
上为末，炼化白糖为丸，如芡实大，临卧时舌压一丸，自化入喉，神效。
治缠喉风肿，用皂角为末，醋调涂外颈上，干则易，其乳蛾即破而已。
治咽喉痛，双痹乳蛾。
皂角（三钱）　细辛（二钱五分）
上锉散，用醋煎，噙口内三四次，吐痰。
治喉闭乳蛾气绝者，即时返活。
单乳蛾，用巴豆一粒，打碎入绵茧壳内塞鼻，在左塞左，在右塞右；双乳蛾，用巴豆二粒塞两鼻。
●雄黄解毒丸　治缠喉风喉闭，先胸膈气紧，蓦然咽喉肿痛，手足厥冷，气不通，顷刻不治。
巴豆（七粒，三生四熟，生者去壳研，熟者去壳，灯上烧存性）　雄黄（四分）　郁金（四分）　郁金（一钱，蝉肚者）
上三味共为末，小儿三釐，大人六釐，竹筒吹喉内立效。一方为末，每服半字，茶调服。
●通隘散（贾兰峰传）　治喉痛生疮，声哑，并虚劳声嘶者。
硼砂（二钱）　孩儿茶（一钱）　蒲黄（六分）　青黛（一钱）　牙硝（六分）　枯矾（六分）　冰片（二分）　黄连（末，五分）　滑石（一钱）　寒水石（一钱）　黄柏（末，一钱）
上共为细末，以少许吹入喉人，即效。
●龙脑破毒散（出御院方）　治不测急慢喉痹，咽喉肿塞不通。
盆硝（四两，另末）　白殭蚕（微炒去嘴研末，八钱）　青黛（八钱）　生甘草（八钱）　蒲黄（五钱）　马勃（三钱）　片脑（一钱）　麝香（一钱）
上为细末，秤足同研令匀，用磁盆收贮，每服一钱，用新汲水少半盏调匀，细细呷咽。如是喉痹，即破出血便愈，如不是喉痹，自然消散。若是诸般舌胀，用药五分，以指蘸药擦在舌上下，咽津。如是小儿，一钱作四五服，亦如前法用之，不拘时候。
治痄腮疙瘩及吹乳。（李止五传）
南薄荷（三钱）　斑猫（三分，去足翅炒）
上为末，每服一分，烧酒调下立消。服药后小便频数，服益元散一服。
治喉痹，热毒肿痛。用上好雪梨，杵汁频频饮之。如患者能自嚼，嚥下亦可，多食为良，大解热毒。惟金疮，产后及诸脱血症，不可食，以其破血故也。其馀一应痈疽、发背等症，多食极妙。
●驱风解毒散　治痄腮肿痛。
防风　荆芥　羌活　连翘　牛蒡子　甘草（各等分）
上锉，水煎服。外用赤小豆末，醋调敷患处，恐毒气入喉难治。又方，用石灰不拘多少，炒七次，地下窨七次，醋调涂患处立愈。

声哑  ***************************
夫心者，乃声音之主，肺为声音之门，肾为声音之根。风、寒、暑、湿、气、血、痰、热，邪气有干于心肺者，病在上脘，随症解之，散邪气则无籁鸣矣。夫肾虚为病，不能纳气归元，故气上咳嗽，痰壅或喘或胀，或髓虚多唾，足冷骨痿，胸腹经络俱为之牵制，其嗽愈重，其气愈乏，其声愈焦，须当审于受病之处，图之可也。
●滋肾汤　主方
当归　川芎　白芍　熟地黄　人参（各五钱）　白术（二钱五分）　白茯苓　陈皮　半夏（各五钱）　牛膝（去芦，二钱五分）　杜仲（姜炒）　菟丝子（酒炒）　五味子（各五钱）　益智仁（二钱五分）　破故纸（炒，二钱五分）　巴戟（去心，五钱）　胡芦巴（炒，二钱五分）　石菖蒲（一钱五分）　甘草（炙，二钱五分）
上锉每一两，生姜三片，枣二枚，水煎。于五更头，肾气开，不得咳嗽言语，服之，立有功效。
●嘹亮丸　治声哑失音。
当归（一两）　生地黄（一两）　熟地黄（一两）　天门冬（盐炒，五钱）　麦门冬（盐炒，五钱）　黄柏（蜜炒，一两）　知母（五钱）　人参（二钱）　白茯苓（去皮，一两）　诃子（五钱）　阿胶（蛤粉炒，五钱）　乌梅肉个　人乳（一碗）　牛乳（一碗）　梨汁（一碗）
上为末，炼蜜为丸，如黄豆大，每服八九十丸，诃子汤下。萝卜汤亦可。
●响声铁笛丸　治歌讴失音。
连翘（二两五钱）　桔梗（二两五钱）　川芎（一两五钱）　砂仁（一两）　诃子肉（炒，一两）　百药煎（二两）　薄荷（四两）　大黄（一两）　甘草（二两五钱）
上为细末，鸡子清和为丸，如弹子大，每服一丸，临卧噙化服。
●诃子散　治久嗽，声语不出。
诃子（去核，一两）　杏仁（泡去皮尖，一两）　通草（二钱）
上锉，每服四钱，煨生姜五片，水煎食后温服。
治痰火声嘶。（胡前溪传）
五倍子（完全未破者一个）　槐花（一撮）　细茶（一撮）
上锉，水煎服。
人慾好声音，用杏仁一升，熬去皮尖，酥一两，蜜少许，为丸如梧子大，每服十五丸，空心米汤下。
治失音不语，新槐花不拘多少，瓦上慢火炒焦，置怀中、袖中，时时将一二粒口中咀嚼咽之，使喉中常有味，久，声自出。
治语音不出。
皂角（一提，去皮子）　萝卜（三个，切片）
上锉，水煎服之，不过三服，能语声出。
●又方
真苏子（二两）　诃子（三个）　杏仁（三十个）　百药煎（二两）
上为末，每服二钱，热酒调服。
治声音不清。
诃子（三钱，半生半熟炮）　木通（三钱，半生半熟炮）　桔梗（三钱，半生半熟炮）　甘草（三钱，半生半炙）
上锉，水煎，用生地黄捣烂，入药服。

结核  ***************************
夫结核在项、在臂、在身如肿毒，不红不痛，不作脓者，多是痰注不散，名曰痰核。用二陈汤加酒炒大黄、黄连、连翘、桔梗、柴胡各七分。胸以上食后服，胸以下空心服。
●内消散（朱宾湖传）　治痰核，气核，痄腮疙瘩及吹乳。
南薄荷叶（三钱）　斑猫（去翅足炒，三分）
上为末，每服一分，烧酒调下立消。服药后小便频数，服王府妙灵散，即益元散。一方加乌鸡子清丸，如绿豆大，茶下一丸，加至，却每日减一丸，减至一丸后，每日服五丸，治瘰疬，名内消丸。
治痰核。（胡竹轩传）　治结核成块，属风痰者。
川芎（六钱）　白芷梢（一两）　细辛（八钱）　藁本（七钱五分）　羌活（一两）　独活（一两）　防风（一两五钱）　荆芥（八钱）　薄荷（一两）　连翘（一两）　当归尾（一两）　赤芍梢（一两五钱）　桂枝（一两）　甘草节（六钱）　南星（姜炒，一两）　半夏（姜炒，一两）
上为末，每服三钱，酒调服。
●加减四七汤　治梅核，属痰气郁结者。
苏梗　陈皮　厚朴　南星　半夏　茯苓　枳实　青皮　砂仁　益智仁　白豆蔻　槟榔　神麴（炒）
上锉，生姜煎服。
治痰核，（心泉侄传）　用黄泥作窝，入生白矾四两，鹿角蛇一条，在窝内阴乾，火煅为末，每服一分，温酒调服。
治痰核遍身皆有，白头翁一斤，去叶用根，分作四服，每一服四两，用酒煎，一日三次服之，二日服尽四剂立效。
治痰久成块，遍身上下无处不生。蓖麻子一斤，去壳用肉，又用公猪肚一个，藏药在内，酒煮猪肚烂为度，取出麻子，晒乾为末，用前烂猪肚捶一千下为丸，一日三次服之，酒下。消痰消块。
项后侧小肠经中疙瘩，不变肉色，不问大小及月日深远，或有赤硬肿痛。
生山药（一排去皮）　蓖麻子（一个，去壳）
上二味研均，摊帛上，贴之如神。
●化凤膏　治咽喉颈项结核成形及瘰疬。
用蓖麻子七枚，去壳捻烂，用薄纸卷于中，插入鸡子内，纸封固，水浸湿，火煨熟，去壳内纸条，只食鸡子，酒一杯送下，每早晨服一枚，十日效。

瘿瘤  ***************************
夫瘿瘤者，皆因血气凝滞，结而成之。瘿则忧恚所生，多著于肩项宽不急槌槌而垂是也；瘤则随气留住，初作梅李之状，皮嫩而光，渐如林卯是也。瘿有五种：其肉色不变者，谓之肉瘿；其筋脉现露者，谓之筋瘿；若赤脉交络者，名血瘿；若随忧恼而消长者，名气瘿；若坚硬而不移者，名曰石瘿。瘤亦有六种：一曰骨瘤，二曰脂瘤，三曰肉瘤，四曰脓瘤，五曰血瘤，六曰石瘤。瘿瘤二者虽无痛痒，最不可决破恣脓，血溃渗漏无已，必致杀人，其间肉瘤不可攻疗。若夫脂瘤、气瘿之类，则当用海藻、昆布软坚之药治，如东垣散肿溃坚汤亦可，多服庶得消散矣。
●神效开结散　消瘿块。
沉香　木香（各二钱）　橘红（四两）　珍珠（四十九粒，入砂罐内，以盐泥封固，煅赤取出，去火毒用）　猪厌子肉（四十九枚。用豚猪者，生项间，如枣子大）
上为末，每服一钱，临卧酒调，徐徐嚥下。患小三五服，大者一剂愈。
治瘤生额颅，大如碗。生南星醋摩，加麝少许涂瘤上，日敷二次，任如碗大，半月全消。先用小针十数枚作一把，瘤上微刺通窍。
治颈下卒结囊，欲成瘿。海藻一斤，洗去咸，酒浸饮之，加昆布等分，为末，蜜丸如杏核大，含口中稍稍嚥下。
●紧瘤法　兼去鼠奶痔，真奇药也。
芫花根净洗带滋，不得犯铁器，干木器中捣取汁，用线一条浸半日或一宿，以线系瘤，经宿即落。如未落，再换线，不过两次自落。后以龙骨、诃子末敷疮即合。系鼠奶痔，依上法累用之效。如无根，只用花，泡水浸线亦妙。
●治小瘤方　先用甘草煎膏，笔蘸妆瘤旁四围，干而复妆，凡三次后，以：
大戟　芫花　甘遂
上各等分，为细末，米醋调，别笔妆敷其中，不得近著甘草处，次日缩小，又以甘草膏妆小量三次，中间仍用大戟、芫花、甘遂如前籹敷，自然焦缩。

肺痿　肺痈  ***************************
热在上焦者，因咳为肺痿得之。或从汗出，或从呕吐，或从消渴，小便利数，或从便难，又被快药下利，重亡津液，故得之。寸口脉数，其人咳，口中反有浊唾涎沫者，为肺痿。若口中辟辟燥，咳即胸中隐隐痛，脉反滑数，此为肺痈，咳唾脓血。脉数虚者为肺痿，脉数实者为肺痈，咳伤肺叶成也。丹溪云：宜补血养肺，养气清金。
如肺痈吐脓腥臭，用黄豆，以病人口嚼，不觉豆之气味，是肺痈也。
凡男子妇人，咳而胸膈隐痛，两脚肿满，咽乾口燥，烦闷多渴，时出浊唾腥臭，名曰肺痈，小便赤黄，大便多涩。
桔梗　贝母　当归（酒浸）　瓜蒌仁　枳壳（麸炒）　薏苡仁（微炒）　桑白皮　甘草节　防己（去粗皮，各一两）　百合（蒸）　黄耆（各一两五钱）　五味子　甜葶苈　地骨皮　知母　杏仁（各五钱）
上锉，每服五钱，水锺半，生姜三片，煎七分，温服。咳加百药煎；热加黄芩；大便不利加煨大黄；小便涩甚加木通、车前。如治肺痈，用薏苡仁略炒为末，糯米饮调服，或煮粥吃或水煎服，当下脓血而安。
●焊肺丹　凡肺痈，必以此药间而服之，以护膈膜不致溃透心肺，最为切当，即矾蜡丸。
白矾（生三两）　黄蜡（一两）
上为末，溶蜡为丸，如梧子大，每服二十丸，蜜汤下。
●薏苡散　治肺痿咳嗽，其症辟辟燥咳，胸中隐隐而痛，脉弱无力。
当归　白芍　黄耆　人参　五味子　麦门冬　黄芩　桑白皮　百部　薏苡仁
上锉，生姜煎服。
治咳嗽吐脓，乃肺伤也。
知母　贝母　白及　枯矾
上各等分，研为细末，每服三钱，生姜三片嚼服，三五服后即已。
寸数而实，肺痈已成；寸数虚涩，肺痿之形。肺痈色白，脉宜短涩。死者，浮大不白而赤。
●天门冬膏　专治血虚肺燥，皮肤折裂及肺痿咳咯脓血等症。又滋阴降火，充旺元气，润燥之剂。
天门冬每料十斤或五斤，先用温水洗净，拣过，再用半温水浸一时，即去水，只待软透至骨，去心皮捣碎，每斤先入水五碗，同煮一半乾，却倾出滤去渣，再捣，每斤水四碗，约水多少，同煮乾一大半，再将渣以夏布滤过，碾出渣内汁后，此渣不用，却将前汁同和一处，文武火熬至滴水不散，如膏如糊样，去火，以磁罐收固，每日用白滚汤调服二三次。冬月用酒调亦可。如咳嗽，加蜜一斤，生姜自然汁一碗，同熬成膏。

心漏  ***************************
●治心漏方　胸前有孔，常出血水谓之心漏。又治腰痛。
鹿茸（去毛酥炙微黄）　大附子（炮去皮脐）　盐花（各等分）
上为细末，煮枣肉为丸，每服三十丸，空心酒送下。有患腰痛服之立愈，而心漏亦止。

心痛（即胃脘痛）  ***************************
胃脘痛，虽不食不妨，治而痛止，不宜即食，食即腹痛。若痛甚，手足青过节，名真心痛，旦发夕死，夕发旦死，非药可疗也。
经曰：痛则不通，通则不痛。夫胃脘，心、脾虚者，或因身受寒邪，口食冷物，内有郁热，素有顽痰死血，或因恼怒气滞，虫动作痛种种不同。若不分而治之，何能愈乎？予曰：是寒则温之，是热则清之，是痰则化之，是血则散之，是气则顺之，是虫则杀之，庶乎临症不眩惑也矣。一心腹痛，痛不得息，脉细小迟者生，坚大疾者死。
●止痛捷法（主方）　治心痛，即胃脘痛，多因气郁日久，蕴积成热而作痛也。
山栀仁（炒黑，二钱五分）　川芎（一钱）　苍术（米泔浸炒，七分）　陈皮（五分）　枳壳（去穰麸炒，一钱）　黄连（炒，七分）　乾姜（炒黑，五分）　甘草（三分）
上锉一剂，生姜三片，水煎热服，服后戒饮食大半日。或加香附一钱亦可。
●清郁散　治胃中有伏火，膈上有稠痰，胃口作痛，及恶心呕吐清水，吐酸烦闷。
苍术（米泔浸炒）　陈皮　半夏（香油炒）　茯苓　白术（去芦土炒）　黄连（姜炒）　香附（炒）　栀子（姜炒，各一钱）　川芎（六分）　乾姜（炒黑，五分）　甘草（四分）
上锉一剂，生姜三片，水煎温服。一方加神麴炒八分，藿香八分，砂仁四分。
按上方，治胃脘郁热刺痛殊效。
●加减小柴胡汤　治实热凑上，心腹刺痛，或发热不止。
柴胡（二钱）　黄芩（一钱五分）　半夏（一钱五分）　枳壳（麸炒，二钱）　赤芍（二钱）　山栀子（去壳，半生半炒，四钱）
上锉，生姜煎服。有块加莪术，有热加黄连。
●黄连六一汤　治胃脘当心而痛，或呕吐不已，渐成反胃，皆因多食煎炒，或烧饼、炒米、蒸面之类，以致热郁，故作痛也。
黄连（六钱）　甘草（炙，一钱）
上锉作一服，水一锺，煎七分，去渣温服。
●连附六一汤　治胃脘痛甚，诸药不效者。
黄连（六钱）　大附子（炮去皮脐，一钱）
上锉作一服，生姜三片，枣一枚，水煎，稍热服。
治心气痛及胃脘诸痛。
服栀子（去壳，二十枚，姜汁炒）　抚芎（二钱）　香附子（童便炒，二钱）
上锉，水煎三滚，入姜汁五匙于内，再煎一滚，去渣，入百草霜四匙，调和服之。
一胃气痛，心神慌乱。
黄连（姜炒倍）　栀子（炒黑倍）　茯苓　茯神（二味减半）
上锉，水煎温服，立止。
一人胃脘、心气作痛，内有积热，手不敢揉者。
酒饼（炒）　栀子（炒黑）　石膏（煅）
上各三钱，水煎，一服立止。
一胃脘痛，内有积热，脉洪大急数。
栀子（略炒）　大黄（略煨）　滑石（生，各二钱）　木香（五分）
上共为末，合一处搅匀，每服三钱，姜汤调服。或吐或泻，立止。
●绛雪散　治诸心气痛，不可忍者。
枯白矾（一两）　朱砂（一钱）　金箔（三片）
上为末，每服一钱五分，轻者一钱，空心白汤调下。
●秘方　治心胃痛如神。
枯矾（一半）　生矾（一半）
上为末，稀粥丸，如樱桃大，每服三丸，烧酒送下立止。
按上诸方，治胃脘痛，对症选用。
●桃灵丹　治诸般心腹气痛，有死血者。
桃仁（五钱）　五灵脂（五钱，火煨裂）
上为末，醋糊为丸，如绿豆大，每服二十丸，酒下或醋汤下。
●玄灵散　治急心疼，内有瘀血积块者，并肚腹刺痛。
五灵脂（去砂石）　玄胡索（炒）　莪术（火煨）　良姜（炒）　当归（各等分）
上为末，每服二钱，热醋汤调下。
治心气痛，用五灵脂一钱，枯矾二分，为末，温酒调下。
按上方，治血积气滞作痛者，宜之。
●治心疼方　黄荆子炒焦为末，每服三钱，米饮调下。
●治心疼方　蜂蜜一小盏，酒一碗同蜜煎滚，调枯矾末一钱，温服出汗。
●治心疼方　五月五日午时，取独蒜五个捣如泥，入黄丹二两为丸，如鸡头子大，晒乾，醋汤磨一丸，服之愈。
●治心疼方　用黑砂糖半锺，热烧酒调服，立止。
按上单方，亦可选用。
●桂附丸　治风邪冷气入乘心络或脏腑，暴感风寒，上乘于心，令人卒然心痛或引脊膂，甚则经久不瘥，以手紧按而痛略止，可服此药，神效。症属虚寒者宜之。
川乌头（泡去皮脐，三两）　大附子（泡去皮脐，三两）　乾姜（炮，二两）　官桂（二两）　川椒（去目微炒，二两）　赤石脂（二两）
上为末，炼蜜为丸，如梧子大，每服三十丸，温水下，觉至痛处即止。若不止，加至五十丸，以止为度。若早朝服无所觉，至午后再进二十丸。若久心痛，每服三十丸至五十丸，只一料终身不发。
按上方，治虚寒冷痛宜之。
●无价金丹　治清痰食积，酒积，茶积，内积在胃脘当心而痛，及痞满恶心，嘈杂嗳气，吞酸呕吐，脾疼专治。凡人患胃脘痛，经年举发，或一月发二三次，或半年发十馀次，百药罔效，此药一料除根，永不再发，神效。
白术（去油芦炒，三两）　片枳实（麸炒黄色）　苍术（米泔浸炒）　猪苓　麦芽（炒）　神麴（炒）　半夏（汤泡透切开姜炒，各一两）　泽泻（去毛）　赤茯苓（去皮）　川芎　黄连（陈壁土炒）　白螺蛳壳（煅，各七钱）　砂仁　草豆蔻　黄芩（壁土炒）　青皮（去穰）　莱菔子（炒）　乾生姜（各五钱）　陈皮（去白）　香附（童便炒）　瓜蒌仁　厚朴（姜汁炒）　槟榔（各三钱）　木香　甘草（各二钱）
上为细末，用青荷叶泡汤浸，晚粳米研粉作糊为丸，如梧子大，每服七十丸，多至一百丸，清米饮送下。吞酸加吴茱萸汤泡，寒月五钱，热月二钱五分；久病夹虚加人参、白扁豆、石莲肉各五钱；时常口吐清水，加炒滑石一两、牡蛎五钱。
按上方，治诸积作痛殊效。
●神仙救苦丸（方见通治）　治心痛殊效。
有虫痛者，必面上白斑，唇红，又痛后便能食，时作时止者是也。上半月虫头向上易治，下半月虫头向下难治。先以猪汁及糖、蜜食下则虫头向上，然后用药打出。楝树根皮、槟榔、鹤蝨，取汁饮，各浓煎汤下化虫丸最效。
治心胃作痛，得食则暂止，饥则甚者，此胃中有蛔也。或时常恶心呕吐清水等症。
陈皮　半夏　白茯苓　苦楝根皮（倍用）　使君子（去壳）　甘草
上锉，生姜煎服。
治虫咬心腹刺痛，用苦楝根一剂，水煎服。打下虫立愈。
●化虫丸　治虫咬心痛，并腹中有块，按之不见，往来痛无休止。
鹤蝨（三钱）　胡粉（炒）　白矾（枯）　苦楝根皮　槟榔（各五钱）
上为细末、面糊为丸，如梧子大，每服十五丸，米饮入真芝麻油点，打匀服之。其虫小者化为水，大者自下。
按上方，治诸虫痛殊效。
一儒者，心胃刺痛不可忍者，此胃口有冷痰，痛至于死。乾姜、肉桂、苍术、半夏、生姜煎，热服立止。
一妇人每怒心腹作痛，久而不愈，此肝火伤脾气也。用炒山栀一两，生姜五片，煎服而痛止，更以二陈加炒山栀、桔梗，乃不发。（方见痰饮。）

腹痛  ***************************
凡腹痛，有寒，有积热，有死血，有食积，有湿痰。经云，腹满按之不痛为虚，按之痛者为实。
若绵绵痛而无增减者，寒也。（五积散主之。方见中寒。）
时痛时止者，积热也。（六一顺气汤主之。方见伤寒。）
每痛有处不行移者，死血也。（桃仁承气汤主之。）
痛甚欲大便，利后痛减者，食积也。（消食散主之。）
痛如小便不利者，湿痰也。（脉滑多是痰，或曰痰岂能痛？曰：痰因气滞而聚，阻凝道路，气不得宣通，故痛。宜开郁导气汤加半夏。）
如饮食过伤复感冒，又兼气恼。（行气香苏散主之。方见伤食。）
如伤饮食，诸气痞闷，肚腹胀痛。（利气丸主之。方见诸气。）
凡腹中痛甚，饮凉水一盏，其痛稍可者，属热痛，当用凉药清之。清之不已，而或绕脐硬痛，大便结实，烦渴，用凉药下之。若饮水愈如作痛，属寒痛，用温药和之。和之不已，而或四肢厥冷，腹痛，呕吐、泻痢，急服热药救之。须详脉来有力无力。
腹痛，脉反浮大而长者死。尺脉弦则腹痛，腹痛宜微细小迟，忌坚大疾。脐下忽大痛，人中黑者多死。
●开郁导气汤（主方）　治肚腹疼痛之总司也。
苍术（制，一钱）　陈皮（五分）　香附（炒，一钱）　川芎（一钱）　白芷（一钱）　茯苓（一钱）　乾姜（炒，五分）　滑石（一钱）　山栀（炒，一钱）　神麴（炒，一钱）　甘草（少许）
上锉，水煎温服。有湿痰加半夏一钱。
按上方，治肚腹热郁疼痛。
●神品芍药汤
白芍药（三钱）　肉桂（一钱）　甘草（一钱）
上锉一剂，水煎服。有寒加香苏散；有热加芩、连；大便闭加枳壳、大黄。
●仓卒如神散　治气自腰腹间，攻心挛急痛不可忍，腹中冰冷，自汗如洗，手足厥冷。又治寒疝入腹，心腹卒痛，及小肠膀胱气痛，刺脾肾气攻，挛急痛不可忍，屈伸不能，腹中冷重如石，自汗出。
山栀子（四十九个，连皮捣碎炒）　大附子（炮去皮脐，一个）
上为末，每服二钱，酒一盏入盐少许煎，温服。
一诸腹痛连于胁隔，手足冷，脉来伏匿者。烧盐，温汤和服，探吐立已。
按上方，治肚腹冷痛者。
●神保丸　治诸积气为痛，心膈痛，腹痛，血痛，肾气痛，胁下痛，大便不通，气噎，宿食不消。
木香（二钱五分）　胡椒（二钱五分）　全蝎（全者，七枚）　巴豆（十枚，去皮心，研去油）
上为末，入巴豆霜再研，汤浸蒸饼为丸，如麻子大，朱砂三钱为衣，每服三七粒。心膈痛，柿蒂、灯心汤下；腹痛，柿蒂、煨姜煎汤下；血积痛，炒姜、醋汤下；肺气盛者，白矾、蛤粉各一钱，黄丹一钱，同研为散，煎桑白皮、糯米饮调三钱下；气喘，桑白皮、糯米饮下；肾气痛、胁下痛，炒茴香酒下；大便不通，蜜调槟榔末一钱下；气噎，木香汤下；宿食不消，茶、酒、浆饮任下；酒麴热毒过度，痰饮致臂痛，柿蒂汤下。诸气，惟膀胱气，胁下痛最难治，独此药能去之。有人病项筋痛，诸医皆以为风治之，数月不瘦，乃流入背膂久之，又注右胁挛痛甚苦，乃制服之，一投而痉，再发除根。
按上方，治诸积气痛者。
●桃仁承气汤　治瘀血小腹急痛，大便不利，或谵语口乾，漱水不咽，遍身黄色，小便自利，或血结胸中，手不敢近腹，或寒热昏迷，其人如狂。
桃仁（五钱）　大黄（炒，一两）　甘草（二钱）　肉桂（一钱）
上锉，生姜煎，五更服。
按上方，治瘀血作痛者。
●秘方　治腹中乾痛有时者，虫痛也。
雄黄　白矾　槟榔（各等分）
上为末，饭丸，黍米大，每服五分，食远下。干痛者，不吐不泄而但痛也。有时者，淡食而饥则病，厚味而饱则否也。浮票经曰：腹疾干痛有时当为虫，此之谓也。
按上方，治虫痛者。
●消食散　治食积腹痛，其脉弦，其痛在上，以手重按愈痛甚，欲大便，利后其痛减者，是也。
苍术（米泔炒，一钱）　陈皮（一钱）　厚朴（姜炒，八分）　半夏（八分）　川芎（五分）　香附（一钱）　枳实（麸炒，一钱）　木香（三分）　神麴（炒，一钱）　山楂（一钱）　乾姜（炒，七分）　甘草（五分）
上锉作一剂，生姜三片，水煎，通口温服。
按上方，治食积腹痛者。
●神仙救苦丸（方见通治）
●利气丸　治气郁、食积腹痛。（方见诸气。）
治肚腹痛如锥剜。（胡云阁传。）
白芍　黄连　甘草（各三钱）
上锉一剂，金华酒一锺，水一锺，煎服立瘥。
按上方，治肚痛如神。
●四圣丹（段千户传）　治心疼，肚腹疼，阴症搅肠痧，神效。
五灵脂（炒出烟）　桃仁（麸炒黄色，去皮尖）　草乌（水泡一日一换，浸七日，去皮尖，切作片，用新瓦晒乾，各一两）　青黛（二钱入药，八钱为衣）
上为细末，酒糊为丸，如梧子大。每服十五丸或十七丸、十九丸，艾叶七片炒出烟，黄酒一锺，入锅内去艾，温艾汤送下。
按上方，治瘀血积气肚腹痛者。
●利气保安汤　治气痛已服利气丸，下后馀热作痛或痛在小腹者。
柴胡　青皮　枳壳　香附　郁金　木通　赤芍　山栀（炒黑）
上锉，生姜煎服。
●神效定痛散　治腹中恶气积，冷气攻痛，胸膈呕吐，心腹大痛，气块攻作疼痛，一切虚冷之症。
玄胡索　肉桂　砂仁　槟榔　三稜　广术　茯苓　香附　蒲黄　五灵脂　茴香　良姜（油炒，各三钱）　乾姜　丁香　青皮（香油炒）　檀香　木香　藿香　豆仁（各二钱）　沉香（一钱八分）　乳香　没药（各三钱五分）
上为末，每服二钱，温酒调服。

腰痛  ***************************
丹溪曰：肾受病则腰滞而痛。经曰：腰乃肾之府，转摇不能，肾将惫矣。此痛所感不一，有因风、寒、暑、湿伤于肾经，又有坠堕险地，闪动腰胁，气血凝滞，即感，皆令疼痛也。大法：感邪者，驱散之；凝滞者，顺气调血。此疾平复矣。又曰：腰痛者，此肾之府，肾虚宜补肾顺气。湿热宜燥湿行气，瘀血宜活血行气，痰宜快其气，使痰随气，佐之以痰药。腰疼，其脉必弦而沉，弦为虚，沉为滞涩，是瘀血。缓者湿，滑是痰。
经云：能屈而不能伸者，病在筋，能伸而不能屈，病在骨，故知屈伸不便为筋骨之病也。冷痹者，阴邪实也。无力者，气血虚也。
凡腰背痛者，皆是肾气虚弱，为风湿所乘，流注腰膝，或挛拳掣痛不得屈伸，或缓弱冷痹，行步无力，八味丸加续断、萆薢。
●独活寄生汤（主方）　夫腰背痛者，皆由肾气虚弱，卧冷湿地，当风得之。不时速治，喜流脚膝为偏枯。冷痹，缓弱疼痛或腰痛挛脚，重痹，宜急服此方。
川独活　桑寄生（一方用川断）　杜仲（酒炒）　牛膝（去芦酒洗）　秦艽　白茯苓　桂心　防风（去芦）　川芎　熟地黄　人参　当归　白芍　细辛　甘草
上锉，生姜煎，空心温服。
●加味如神散　治男妇一切腰痛。
破故纸（酒炒）　小茴香（盐炒）　玄胡索　当归（酒洗）　牛膝（去芦酒洗）　杜仲（去皮酒洗）　黄柏（酒炒）　知母（酒炒）　肉桂（少许）
上锉，生姜煎服。气恼加木香；瘀血作痛加桃仁、红花。
●五积散（方见中寒）　治因劳役锉闪而痛，加黑丑一钱，桃仁炒九枚，酒煎服神效。
按上方，治肾虚腰痛者。
●治腰痛神方　黑丑半生半炒，为头末，水丸，如梧子大，硫黄末为衣，每服五十丸，空心盐汤下。
治腰痛，鱼鳔炒成珠，好酒一碗淬入内，温热通口连渣服。
●治腰痛秘方（李湛源传）
羌活　独活　小茴　大茴　当归　杜仲（去皮）
上锉片，用好生酒浸，露一宿，去渣温服，其渣用酒煎服。
●治腰痛神方（屠尚书传）
破故纸（五钱）　杜仲（酒炒一两）　巴戟（泡，去心，五钱）　葫芦巴（五钱）　当归（五钱）　桃仁（四十九个）
上锉，酒煎，入乳香、没药末，各三钱调，热服。
●煨肾散
川杜仲（酒炒去丝）　小茴香（酒炒）　破故纸（酒炒，各等分）
上为细末，每用猪腰子一个，劈开掺药末一钱在内，用纸包水湿，慢火煨熟，空心食之，酒下最妙。
●八味丸　治虚劳腰痛，小腹拘急者。
妇人腰痛瘀血，四物汤加独活、续断、桑寄生、小茴香、桃仁、红花，入酒煎，空心服效。
治虚损腰腿遍身疼痛。（徐怀江传。）
仙灵脾（酒浸，五两）　远志（去心，二两）　巴戟（去心，六两）　杜仲（酒炒，五两）　破故纸（酒炒，五两）　肉苁蓉（酒洗，六两）　青盐（半斤）　大茴香（五两）　小茴香（炒，五两）
上为末，每服二钱，用猪腰劈开，掺药末在内，纸包火煨熟，细嚼酒下。
按上诸方，治腰痛宜对症选用。
治腰痛百药不效，多是腰间停积恶血作痛。大黄五钱，更入生姜五钱，同切如小豆大，于锅内炒黄色，投水一碗煎，至五更顿服，天明取下腰间恶血物，用盘盛如鸡肝样，痛即止
按上方，治瘀血作腰痛者。
●青娥丸　专滋肾水，壮阳益筋骨。治腰膝足痛，久服无不验，乌须发。
萆薢（切片四两，一两盐水，一两童便，一两米泔，一两酒，各浸一宿，晒乾）　川黄柏（去皮蜜炒，四两）　知母（蜜炒，三两）　破故纸（酒炒，四两）　杜仲（去皮姜汁炒，四两）　核桃（去壳取肉，净八两）　怀牛膝（去芦酒洗，四两）
上为末，春夏用粥，秋冬用蜜，其粥用糯米一碗煮之，将核桃肉捣烂为膏和匀，石臼舂千馀下为丸，如梧子大。每服五十丸至八十丸，空心盐汤或盐酒送下，以乾物压之。
按上方，治肾虚腰痛者。
●点眼　治腰痛不能转侧，点药后少倾，复旧神妙。
雄黄　黄丹（各二钱）　焰硝（三钱）
上研为末，令患人仰睡，次用银簪点眼大角头少许，缓缓二三次立效。又治搅肠心腹痛。
治男妇一切腰痛并锉闪腰痛，肾虚腰痛。
玄胡索（炒）　官桂　当归　小茴香（盐酒炒）　杜仲（酒炒，各等分）
上为末，每服三钱，空心酒调下。或锉，酒煎服亦可。
按上方，治锉闪作腰痛者。
治肾脏虚冷，腰脊痛如锥刺，不能动摇。鹿角屑二两，熬令微黄捣末，空服暖酒一杯，投鹿角末方寸匕服之，日三两服。

胁痛  ***************************
夫胁者，肝之候也。肝病则两胁下痛，其痛有四：一曰肝火盛，二曰有死血，三曰有痰流注，四曰肝气盛急。
一曰肝火盛，当伐肝，以龙荟丸主之，乃泻肝火之要药。胁痛甚，用姜汁、川芎、苍术、青皮、当归。
二曰有死血，宜破血，以桃仁、红花、川芎、香附。
三曰痰流注，二陈汤加南星、川芎、香附。
四曰肝气急，当以辛散之，用抚芎、苍术，或用小柴胡汤加减亦可。
左胁痛，柴胡为君，青皮、川芎佐使，疏肝散最效；右胁痛，芍药为君，枳壳、升麻佐使，或推气散亦可。
●疏肝散（主方）　治左胁下痛者，肝积属血，或因怒气所伤，或跌闪所致或为痛。
当归（一钱五分）　川芎（七分）　白芍（酒炒，七分）　柴胡（一钱五分）　青皮（一钱）　黄连（吴茱萸煎汁拌炒，二钱）　桃仁（研如泥，一钱）　红花（五分）　枳壳（麸炒，一钱）
上锉一剂，水煎，食远温服。
按上方，治肝气盛，作胁痛在左者。
●推气散　治肝邪入肺，右胁痛甚，胀满不食。
片姜黄　枳壳（麸炒）　桂心（各五钱）　甘草（炙，三钱）
上共为末，每服二钱，姜汤调下，水煎亦可。
按上方，治肝邪入肺，胁痛在右者。
●当归龙荟丸　泻肝火盛之要药，因内有湿热，两胁痛甚，伐肝木之气。
当归　龙胆草　山栀仁　黄连　大黄（酒浸火煨）　芦荟　青黛（各五钱）　木香（二钱五分）　麝香（五分，另研）　柴胡（五钱）　青皮（去穰，一两）
上为细末，神麴打糊为丸，如梧子大，每服二十丸，姜汤下。
按上方，治肝火太盛，两胁作痛者。
●大黄附子汤　治胁下偏痛，发热，其脉紧弦，此寒也。当以温药下之。
大黄（一两）　大附子（一两重一枚）　细辛（一两）
上锉，水煎温服。
●抑青丸
黄连（用吴茱萸汤润一宿，暴乾为末作丸）
一妇人口苦胁胀，此肝火之症也。用小柴胡汤加黄连、栀子，少愈，更以四君子加当归、白芍、柴胡，调脾胃而瘥。
治胁膈时常疼痛，得热则减，得寒则增者，死血也。用韭菜汁、清酒等分。和服效。
●加味小柴胡汤　治伤寒胁痛。
柴胡　黄芩（各二钱）　人参　半夏（各一钱五分）　牡蛎粉　枳壳（麸炒）　甘草（炙，各一钱）
上锉一剂，姜枣煎服。
治妇人胸、背、胁走痛。
苍术（米泔浸）　川芎　白芷　赤芍　香附　黄柏　威灵仙　桂枝　甘草
上锉作剂，生姜煎服。
●治诸痛熨法
用韭菜连根捣烂，醋拌炒，绢布熨痛处。

臂痛  ***************************
治臂痛冷，起手甚艰，或一手臂痛或两臂痛。用：
●交加散　即五积散合人参败毒散加木瓜、牛膝、姜、枣，煎服即效。未效，服乌药顺气散加羌活、木瓜。
若臂痛而不能举，或痛无定处，此脾虚邪气相搏，中脘伏痰，故其脉沉细，如此宜用茯苓丸、控涎丹主之。
●臂痛汤　治痰攻双臂痛，又治手臂痛，是上焦湿痰横行经络中作痛也。
苍术（米泔浸，一钱五分）　南星　半夏　白术（去芦）　黄芩（酒炒）　香附（各一钱）　白茯苓（去皮）　陈皮（各五分）　威灵仙（三钱）　甘草（一分）　加羌活（一钱）
上锉，生姜三片，水煎温服。
●舒筋汤　治风寒所伤，肩背作痛及腰下作痛。（又名五痹汤。）
片姜黄（一钱）　甘草（炒）　羌活　白术　海桐皮　当归　赤芍（各五分）
上锉，水煎服。
●茯苓丸　治脾气虚弱，痰邪相搏，停伏中脘，以致臂内筋脉挛急而痛。
茯苓（二两）　半夏（用白矾、生姜、皂角煎汤浸五日，晒乾，二两）　枳壳（去穰麸炒，五钱）　风化朴硝（一两）
上为末，姜汁糊丸，如梧子大，每服二十丸，食后姜汤下。又治手臂抽牵，或战掉不能举物，服此立效。
●控涎丹（方见痰饮）　凡人忽胸背、手足、头项、腰胯牵痛不定，或头痛昏倦，痰唾稠黏，喉中锯声，手脚重痹，此痰涎伏于胸膈也，宜服之。
●治臂痛秘方
当归　川芎　白芷　南星　半夏　防风　羌活　黄芩　黄连　桔梗　苍术　桂枝　甘草
上锉，生姜三片，水煎，食后临卧温服。

肩背痛  ***************************
夫肩背痛者，因风盛肺，手太阳经伤之，气郁甚不行也。病则头项肿，颈臑肘臂外后疼痛，汗出，小便数者，皆风热乘肺也。小便遗失者，皆肺金虚也。其脉洪大促，上掣者，肩背痛也。脉沉而滑者，膂病也。
治背心一点痛，用乌药顺气散合二陈汤、香苏散，加苍术、羌活。
肩背痛，汗出，小便数而少，风热乘肺，肺气郁甚也，宜泻风热则愈。
●通气防风汤（主之）
防风　羌活　陈皮　人参　甘草（各五分）　藁本　青皮（各二分）　白豆蔻　黄柏（各二分）　升麻　柴胡　黄耆（各一分）
上锉一剂，水煎，食远温服。如面白气脱、气短者不可服。
肩背痛不可回顾者，此手太阳经气郁而不行，以风药散之。脊痛项强，腰似折，项似拔，此足太阳经不通行。
●羌活胜湿汤（主之）
羌活　独活（各一钱）　藁本　防风　甘草（炙）　川芎（各五分）　蔓荆子（三分）
上锉，水煎温服。如身重，腰沉沉然，经中有寒湿也，加酒洗汉防己五分，轻则附子五分，重者川乌五分。
●提肩散　治风热乘肺，肩背强直作痛。
防风　羌活　藁本　川芎　白芍（炒，各七分）　黄连（酒炒）　黄芩（酒炒，各五分）　甘草（四分）
上锉，生姜三片，煎服。气虚加人参；汗多加黄耆蜜炒，各一钱；血虚加芎、归、地黄；湿加苍术、防己、薏苡仁各五分。


卷六·离集  ——————————————————————————————————————————————————————————————————————————————————————————

眩晕  ***************************
夫眩者言其黑，晕者言其转，无痰不能作眩，此痰在上，火在下，火炎上而动其痰。经云，诸风眩晕，皆属于肝木。风则有汗，寒则掣痛，暑则热闷，湿则重滞，此四气乘虚而眩晕也。又或七情郁而生痰，痰因火郁迫气上厥，此七情致虚而眩晕也。淫欲过度，肾家不能纳气归元，使诸气逆奔而上，此气虚而眩晕也。吐衄、崩漏，肝家不能收摄荣气，而使诸血失道妄行，此血虚眩晕也。左手脉数，热多；脉涩而有力为死血。右手脉实，有痰积；脉大是久病为气血俱虚，痰浊不降也。
●半夏白术天麻汤　治眩晕眼黑，头旋恶心，烦闷，气短促上喘，无力懒言，心神颠倒，目不敢开，如在风云中，痰厥头痛，身重如山，四肢厥冷，不得安卧，此乃胃气虚损，停痰而致也。
陈皮　半夏（姜炒）　麦芽（炒，各七分半）　白术　神麴（炒，各五分）　黄耆（蜜炒）　人参　白茯苓　苍术　天麻　泽泻（各三分半）　乾姜（炒，二分）　黄柏（酒炒，一分半）
上锉一剂，水煎，食前可一服而愈。
按上方，治气虚湿痰眩晕之剂。
●清晕化痰汤（主方）　治眩晕之总司也。
陈皮（去白，一钱半）　半夏（一钱半）　南星（姜炒，六分）　茯苓（一钱半）　枳实（麸炒，一钱）　黄芩（酒炒，八分）　川芎（八分）　白芷（七分）　羌活（七分）　防风（六分）　细辛（六分）　甘草（三分）
气虚加人参七分，白术一钱；血虚加当归，倍川芎；有热加黄连六分。
上锉散，生姜三片，水煎服。以此方作丸，为末，稀糊为丸，梧桐子大，每七十丸，姜汤送下。
●祛风豁痰汤　治肥人日常头眩眼昏，卒时晕倒者，名日痰晕。
天麻　半夏　南星　苍术　川芎　陈皮　茯苓　桔梗　枳壳　乌药　酒芩　羌活　竹沥　姜汁
按上方，治风痰眩晕之剂。
●姜附汤　治一时为寒所中，口不能言，眩晕欲倒。
乾姜（一两）　大附子（生去皮脐，一枚）
上为末，每锉三钱，水煎温服。
按上方，治虚寒眩晕之剂。
●芎归汤　治一切失血过多，眩晕不苏。
川芎　当归
虚甚加大附子制，锉散，水煎服。
按上方，治血虚眩晕之剂。
●清阳除眩汤　治气一虚，痰火炎上，以作眩晕。
人参（六分）　白术（一钱）　茯苓（一钱）　陈皮（二钱）　半夏（姜制，一钱）　天麻（八分）　旋覆花（八分）　槟榔（八分）　甘草（四分）　生姜（三片）　煎服。
按上方，治气虚眩晕之剂。
●清火化痰汤　治有痰有火而作眩晕者。
法制半夏（一钱）　赤茯苓（一钱）　甘草（炙，五分）　黄芩（酒洗，七分）　黄柏（酒炒，七分）　知母（七分）　石膏（一钱）　白术（一钱半）　薄荷（五分）　川芎（五分）　黄连（五分）　橘红（一钱）
上锉一服，生姜三片，临卧服。
按上方，清火化痰，除眩晕之剂。
一妇人素头晕不时而作，月经足而少，此中气虚弱，不能上升而头晕，不能下化而经少，用补中益气汤而愈。后因劳仆地，月经如涌，此劳伤火动，用前汤加五味子一剂而愈。前症虽云气无所附，实因脾气亏损耳。
一，男妇气血虚弱而作眩晕者，十全大补汤加陈皮、半夏、天麻。
●清晕豁痰丸（安节吴大巡方）　清头目，止眩晕，扶元气，健脾胃，清火化痰。顽痰能化，结痰能开，风痰能祛，湿痰能除，清三焦火邪，治一切痰证。
嫩黄耆（蜜水炒，一两）　人参（一两）　白术（去芦米泔浸炒，二两）　白茯苓（去皮，一两）　陈皮（去白，一两）　半夏（姜、矾、牙皂同煮半日，四两）　胆星（四两）　枳实（麸炒，一两）　海石（火煅，一两）　天花粉（二两）　枯黄芩（去朽清炒，二两）　川黄柏（去皮酒炒，一两）　知母（酒炒，二两）　当归身（酒洗，四两）　天麻（火煨，三两）　防风（去芦，二两）　白附子（煨，二两）　甘草（生，三钱）　绵纹大黄（酒拌蒸九次，要蒸如墨，用五两）
上为细末，神麴二两，打稀胡为丸，如梧子大，每服七八十丸，茶水任下。

麻木  ***************************
夫麻木者，风湿热下陷入血分，阴中阳道不行，亦有痰在血分者，症自合，则浑身麻木。痒者，血不荣肌腠。手麻木，胸中有湿痰死血是也，治当活法，庶无误矣。一云：麻是气虚，木是湿痰死血。
●加味八仙汤（主方）　治手足麻木或疼痛。
当归（酒浸一钱）　川芎（七分）　白芍（酒炒，八分）　熟地黄（酒蒸，一钱）　人参（六分）　白术（去芦炒，四分）　白茯苓（去皮，一钱）　陈皮（八分）　半夏曲（七分）　桂枝（三分）　柴胡（四分）　羌活（五分）　防风（五分）　秦艽（六分）　牛膝（去芦酒洗，六分）　甘草（炙，四分）
锉作一剂，姜、枣煎，食远温服。
按上方，治气血两虚麻木之剂。
●参耆益气汤　治两手十指麻木，四肢困倦，怠堕嗜卧，乃热伤元气也。
黄耆（蜜炒，八钱）　人参（五钱）　白芍（酒炒，三钱）　柴胡（二钱半）　升麻（二钱）　五味子（一百四十个）　炙甘草（一钱）　生甘草（五钱）
水煎，稍热空心服。
按上方，治气虚麻木之剂。
●除湿补气汤　治两腿麻木，沉重无力，多汗，喜笑，口中涎下，身重如山，语声不出，右寸脉洪大。
黄耆（蜜炒，三钱）　当归（二钱）　苍术（泔制，四钱）　陈皮（五钱）　藁本（二钱）　柴胡（一钱）　升麻　黄柏（酒炒，二钱）　知母（酒炒，二钱）　五味（一钱）　生甘草（二钱）
上锉，每一两，水煎，空心服，待少时以早饭压之。
按上方，除湿补气，治麻木之剂。
●开结舒经汤　治妇人七情六郁，气滞经络，手足麻痹。
紫苏　陈皮　香附　台乌　川芎　苍术　羌活　南星　半夏　当归（各八分）　桂枝（四分）　甘草（四分）
上锉，生姜煎，入竹沥、姜汁服。
按上方，顺气化痰，除麻木之剂。
治十指尽麻，并面目皆麻，此气虚也。以补中益气汤加木香、附子、麦门冬、羌活、防风、乌药立已。
按上方，治内伤麻木之剂。
治感风寒湿气，手膊或痛或木，或遍身麻木，用五积散主之。
按上方，治虚人感寒麻木之剂。
●止麻消痰饮　治口舌麻木，涎及嘴角，头面亦麻，或呕吐痰涎，或头眩眼花，恶心，并遍身麻木。
黄连　半夏　瓜蒌仁　黄芩　茯苓　桔梗　枳壳　陈皮　天麻　细辛　南星　甘草
血虚加当归；气虚加参；亦有十指麻木，胃中湿痰死血，加二术，少加熟附子；行经中死血者，四物汤加桃仁、红花、韭汁。忌生冷鱼腥、发风发热之物。
治面上木处，用桂枝为末，用牛皮胶和少水化开，调敷之，厚一二分。
治脚底硬木处，用牛皮胶熔化，入生姜汁调和，仍用南星末五钱和匀，用厚纸摊贴二三分，乘半热，裹贴脚底上，用温火烘之。
●驱风豁痰汤　治手足顽麻及口眼喎斜。
苍术（一两半）　陈皮（三两）　南星（一两半）　半夏（二两半）　白茯苓（二两半）　防风（一两半）　羌活（六钱）　天麻（三两半）　白殭蚕（一两）　大川乌（六钱，面裹煨，去皮脐）　粉草（六钱）
上锉，生姜三片，水煎，临服入姜汁三匙温服。
治妇人遍身麻痹，谓之不仁，皆因血气受风湿所致，用祛风散送下五补丸。
●祛风散
生川芎　白术　白芷（各三钱）　甘草（二钱）
为末，调酒吞下五补丸。
●五补丸
黄耆（一两）　人参（五钱）　大附子（一钱）　当归（三钱）　白芍（五钱）
为末，炼蜜为丸，梧子大，每三十丸，用祛风散送下。
不仁者，谓不柔和也，痛痒不知，针火不知是也。经曰：诸虚乘寒而郁冒不仁。盖其血气虚弱，不能周流于一身，于是正气为邪气所伏，故肢体顽麻不知痛痒。寒过，厥如死尸而郁且冒也，用桂麻各半汤不愈者，补中益气汤入姜汁。设或身汗如油，喘不休，喘而直视，水浆不入者，此为命绝也。
〔痉病〕
原来痉病属膀胱，口噤如痫身反张，此是伤风感寒湿，故分两证见柔刚。无汗为刚须易识，有汗为柔见的端，二证皆宜续命饮，刚痉去桂用麻黄，柔痉去麻当用桂，只依此法最为良。
●小续命汤
麻黄（去节）　人参　黄芩（酒炒）　白芍（酒炒）　川芎（酒洗）　防己　杏仁（去皮尖）　桂枝　甘草（各一钱）　防风　大附子（炮去皮脐，各五分）
●如圣饮　治刚柔二痉，口噤身反张，手足挛搐，头面赤，项强急，与瘛瘲同治法。
柴胡　黄芩　半夏　赤芍　川芎　白芷　当归　羌活　防风　乌药　甘草
有汗是柔痉，加白术、桂枝；无汗是刚痉，加麻黄、苍术；口噤咬牙，大便实，加大黄利之。
凡痉病，有出汗多变痉，有因去血过多，元气亏极，或外邪相搏，以致牙关紧急，四肢痉强，或阴火内动，或腰背反张，肢体搐搦。若有汗而不恶寒者，曰柔痉；若无汗而恶寒者，曰刚痉。由去血过多，筋无所养，故伤寒汗下过多，溃疡脓血，大泄，多患之，乃败症也。急以十全大补汤治之，如不应，急加附子，多有攻苏者。
狂言辨
狂言者，大口开与人语，语所未常见之事，即狂言也。
谵语辨
谵语者，合目自言，言说日用常行常见之事，即谵语也。
郑声辨
郑声者，声战无力，不相接续，造次出于喉中也。

癫疾  ***************************
癫脉搏大滑者生，沉小紧急不治；癫脉虚可治，实则死。
夫癫者，喜笑不常而癫倒错乱之谓也。故心热甚则多喜而为癫也。癫为心血不足，多为求望高远，不遂其志者有之，治以安神养血，兼降痰火。又曰：癫者，精神不守，言语错乱，妄见妄言，登高骂詈是也。
●防风通圣散　治一切大风癫狂之疾。（依本方）加生地、桃仁、牡丹皮。
●清心化痰汤（主方）　治一切癫疾。
牛胆南星　大半夏（泡）　陈皮　茯苓　黄连（姜炒）　当归（酒炒）　生地黄　川芎　人参　酸枣仁（炒）　石菖蒲（各钱）　甘草（二分）
生姜五片，水煎服。
●白金丸　治癫狂失心。
白矾（三两）　郁金（七两）
为末，水糊丸，梧子大，每五六十丸，温汤下。
●抱胆丸　治一切癫痫风狂，或因惊恐怖畏所致及妇人产后血虚，惊气入心，并妇女经脉通行，惊邪蕴结并效。
水银（二钱）　铅（一钱半）　朱砂（一钱，研）　乳香（一钱，研）
上将铅入铫子内，与水银结成砂子，次下朱、乳，乘热用柳木棍研匀，丸如芡实大，每一丸，空心井花水吞下。病者得睡，切莫惊动，觉来即安，再一丸除根。
●黄白丹　治五癫、五痫风症。用黄丹、白矾各一两，用砖凿一窝可容二两许，安丹在下，矾在上，用木炭五斤，煅令炭尽，取为末，以不经水猪心血为丸，如绿豆大，每二三十丸，橘皮汤下。
一妇人患癫疾，歌唱无时，逾垣上屋，乃营血迷于心包所致。逍遥散加桃仁、远志、红花、苏木、生地。有热者，加小柴胡汤，加生地黄、辰砂。
●琥珀定志丸　专补心生血，定魄安魂，扶肝壮胆，管辖所魂，惊战虚弱，气乏之疾，并皆治之。
南星半斤。先将地作坑，用炭十八斤在坑内烧红，去灰净，用好酒十馀斤倾在坑内，即入南星在内，上用如坑口大瓦盆盖覆，周围以炭火拥定，勿令泄气，次日取出为末。
琥珀（一两，皂角水洗去油）　朱砂（二两，公猪心割开入内，用线缚住，悬胎煮酒二碗）　干人乳（二两，用姜汁制过）　人参（三两）　白茯苓（去皮，三两）
石菖蒲（猪胆汁炒，二两）　远志（水泡去心，猪胆煮过晒乾，再用姜汁制）　白茯神（去皮木，三两）
上为末，炼蜜为丸，如梧子大，每夜卧时盐汤送下。
●晒乾人乳法　用人乳汁数碗，入瓦盘中莫搅动，四围晒乾刮一处，干则再刮，乳干以姜汁拌晒用。

狂疾  ***************************
狂，脉实大生，沉小死。
夫狂者，狂乱而无正定也。故肝热甚则多怒而为狂也。狂为痰火实盛，治内下之。及狂之始发，少卧少饥，自贤者贵，妄笑妄空，心高而歌，弃衣而走也。此皆实症，宜泻而不宜补，宜大黄汤治之。清心滚痰丸下之亦可。
●大黄汤　治癫狂热病。
大黄（四两，酒浸一宿）
水三升煎之，分三服。
●清心滚痰丸　治癫痫惊狂，一切怪症神效。
大黄（酒蒸，四两）　黄芩（四两）　青礞石（硝煅，五钱）　沉香（二钱半）　牙皂（五钱）　犀角（五钱）　麝香（五分）　朱砂（五钱）
上为末，水丸，朱砂为衣，每三四十丸，滚水下。
●苦参丸　治发狂无时，披头大叫，欲杀人，不避水火。
苦参为末，蜜丸，梧子大，每服三十丸，薄荷汤送下。
治狂言鬼语，用蛤蟆一个，烧存性为末，酒调服。
治气心风，即是痰迷心窍，发狂乱作，用花蕊石煅，酒淬一次，为末，每一钱，黄酒送服。
治心恙狂惑，用无灰酒二碗，真麻油四两，共和匀，杨枝二十条，逐一条搅二十下，换遍杨枝，直候油酒相加如膏，煎至七分。狂者，强灌之，令熟睡，或吐或不吐，觉来即省。
●雄朱丸　治因惊忧失心或思过多，气结不散，积成痰涎，留空心包，窒塞心窍，以致狂言妄语，叫呼奔走，不避亲疏。
朱砂（结块者，二钱半，研）　雄黄（二钱半，明净者）　白附子（一钱）
上和匀，以猪心血和丸，如梧子大，另用朱砂为衣，每服三丸，用人参、菖蒲煎汤下。常服一粒，能安魂定魄，补心益肾。

五痫  ***************************
痫病一月数发者易治，周年一发者难治。
夫痫者，发则仆地，闷乱无知，嚼舌吐沫，背反张，目上视，手足搐搦，或作六畜声者是也。亦因金衰木旺生风，外由惊邪入内以致之。经曰，风盛则动，正谓此也。治法，当先以瓜蒂散吐之，顽涎既尽，以通圣散下之，再服朱砂安神丸、清心镇坠之剂而复调理之。又滚痰丸下之亦可。
●瓜蒂散　治癫狂不止，得之惊忧极者。
甜瓜蒂不拘多少，为末，每服一钱，井水和一盏，投之即大吐。如吐不止，煎葱白汤咽三五口，立解。吐后熟睡，勿令惊起，即效。
治人病痫，神志不宁，时发狂躁，多言好怒，面容不泽。
生地黄（姜焙，五钱）　橘红　贝母　茯苓　黄连　甘草（少许）　远志（甘草水泡，去心）　石菖蒲　酸枣仁（炒）　枳实　瓜蒌仁　天花粉
生姜煎服。
●牛黄化痰丸　祛风清水，豁痰理气，开心定志，安神镇惊，一切癫痫、怔忡之疾。
牛黄（五分）　朱砂（六钱，为衣）　雄黄（一钱）　天竺黄（一钱）　胆星（一两）　青礞石（一两，火硝一两，入倾银罐内，大火煅如黄金色）　乌犀角（一钱二分半）　沉香（一钱二分半）　石菖蒲（去毛，一两）　殭蚕（姜汁炒，七钱）　蝉退（去足，五钱）　天麻（姜汁炒，五钱）　黄芩（二两，炒）　大黄（酒浸九蒸九晒，二两）　猪心血（二个）
上为细末，竹沥打稀糊，入猪心血同和为丸，如绿豆大，每六十丸，空心临卧薄荷汤下。忌惊恐怒气。
治惊痫，白矾一两，半生半枯，荆芥穗二两，为末，面糊丸，黍米大，朱砂为衣，每服二十丸，姜汤送下。
●宁神丹　祛风化痰，宁心定志，清热降火，补养气血。不时潮作者可服。久服此药者，拔去病根，永不再发。
人参（五钱）　白术（去芦炒，五钱）　白茯神（去皮木，五钱）　当归身（酒洗，一两）　川芎（三钱）　怀生地黄（一两）　南星（泡，一两）　半夏（泡，一两）　陈皮（二钱）　远志（甘草水泡去心，五钱）　麦门冬（去心，五钱）　黄连（姜汁炒，五钱）　黄芩（酒炒，三钱）　石膏（煅，一两）　荆芥（五钱）　独活（五钱）　天麻（七钱）　白附子（三钱）　犀角（五钱）　辰砂（五钱，另研）　珍珠（三钱）　牛黄（三钱）　殭蚕（五钱）　甘草（三钱）　酸枣仁（炒，五钱）　金箔（三十片）
上为细末，酒打稀糊为丸，如梧子大，每服五十丸，空心白汤下。
●追风祛痰丸　治诸风痫暗风。
防风　天麻　殭蚕（炒，去丝）　白附子（煨，各一两）　全蝎（去毒炒）　木香（各半两）　猪牙　皂角（炒，一两）　白矾（枯半两）　半夏（汤炮七次研为末，秤六两分作二份，一份用皂角洗浆作曲，一份用生姜汁作曲）　南星（三两，锉一半白矾水浸，一半皂角水浸一宿）　朱砂（七钱半，另研为衣）
上为细末，姜汁糊为丸，如梧子大，每七八十丸，食远临卧淡姜汤下。薄荷汤亦可。虚弱加人参、白术、茯苓、当归、川芎、桔梗、枳实各一两，久服奏效。
治远年近日风痫，心恙风狂，中风涎潮，牙关紧闭不开，破伤风搐者。
皂角不蛀，肥者一斤半，去皮弦切碎，以酸浆水一碗浸，春秋三四日，夏一二日，冬七日，滤去渣，将汁入银石器慢火熬，以槐、柳枝搅成膏，取出，厚纸上阴乾收贮，用时取手掌大一片，以温浆化在盏内，用竹筒灌入病人鼻孔内，良久，涎出为验。欲涎止，服温盐汤一二口便止。忌鱼、生冷、湿面之物。
●千金保命丹　治诸风瘛瘲，不能言语，怔忡健忘，恍惚去来，头目眩晕，胸中烦郁，痰涎壅塞，精神昏愦，心气不足，神志不宁，惊恐忧惨，虚烦少睡或发癫狂，小儿惊痫风搐，大人暗风，羊痫风，痫发叫如雷。
朱砂（二钱）　珍珠（一钱）　胆星（三钱）　甘草　麻黄（去根节）　白附子（炮）　雄黄　薄荷（各一钱五分）　防风　琥珀　金箔　牛黄（各一钱）　殭蚕（炒）　犀角（镑）　麦门冬（去心）　枳壳　桔梗　地骨皮　神麴（炒）　茯神（去木）　人参　白术　远志（甘草水泡去心）　柴胡（各三钱）　天麻（二钱）　胆矾（一钱七分）　冰片（少许）　黄芩（七钱）　麝香（少许）　紫河车（七钱）　天竺黄（一钱）　荆芥（七钱）　蝉退（一钱七分）　川芎　牙皂（各一钱）
上为细末，炼蜜为丸，如弹子大，每服一丸，薄荷汤研化，服不拘时候。忌猪、羊肉，核桃，动风之物。（此药丸用蜡包尤好，藏久。）

健忘  ***************************
夫健忘者，徒然而忘过也。症由忧思过度，损其心胞，以神宫不职，意念不清，遇事多忘。然过思伤脾亦能令人健忘，盖脾主意与思，心亦主思，思忧过度，使人健忘，法当理心脾则神凝意定，其症自除。丹溪曰：健忘者，有始无终，言谈不知首尾，此系为病之名，非比生成。愚顽不知世事，大抵由精神短少，亦有痰者。
●归脾汤（主方）　治思虑伤脾，不能摄血，致血妄行，或吐或下，或健忘怔忡，惊悸不寐，发热盗汗，或心脾伤痛，嗜卧少食，大便不调，或血虚发热，或肢体重痛，妇人月经不调，赤白带下，或晡热内热，或瘰疬流注不能消散溃敛，或思虑伤脾而作疟疾。加柴胡、栀子名加味归脾汤。神不宁而健忘，倍加酸枣、茯神、当归，加柏子仁。
黄耆（蜜水炒）　人参　白术（去油芦炒）　白茯苓　当归（酒洗）　龙眼肉　远志（甘草水泡，去心）　酸枣仁（炒，各二钱二分）　木香（一钱）　甘草（炙，五分）
上锉，姜枣煎服。
●加减补心汤　治诸虚健忘等症。
人参（三钱）　白术（去芦，三钱）　白茯苓（去皮，五钱）　陈皮（五钱）　当归（酒洗，五钱）　白芍（酒炒，五钱）　生地黄（酒洗，五钱）　远志（甘草水洗，去心，五钱）　石菖蒲（三钱）　麦门冬（去心，五钱）　酸枣仁（炒，五钱）　黄柏（酒炒，五钱）　知母（酒炒，五钱）　甘草（三钱）
水煎温服。
●天王补心丹　宁心保神，益血固精，壮力强志，令人不忘，清三焦化痰涎，祛烦热疗咽乾，除惊悸定怔忡，育养心神，大补元气。读书劳神，勤政劳心，常宜服之。
生地黄（酒洗，四两）　天门冬（去心）　麦门冬（去心）　当归（酒洗）　柏子仁　酸枣仁（炒）　五味子（各一两）　远志（甘草水泡，去心）　人参　白茯神（去皮木）　玄参　丹参　桔梗（各五钱）
一方加黄连二两，酒炒。大中丞松石刘公加石菖蒲、百部、杜仲、甘草。一方加枸杞子、石菖蒲。
上为细末，炼蜜为丸，如梧子大，朱砂为衣，每服二三十丸，临卧灯草、竹叶煎汤送下，灯心、枣汤亦可。若饮食少思，大便不实，恐不宜也。
●安神定志丸　清心肺，补脾肾，消痰清火。台阁勤政，劳心灯窗，读书刻苦，最宜服之，屡用奇效。（四川王御史传）
人参（一两半）　白术（去芦油微炒）　白茯苓（去皮）　白茯神（去皮木）　远志（甘草水泡，去心）　石菖蒲（去毛，忌铁）　酸枣仁（炒）　麦门冬（去心，各一两）　牛黄（一钱，另研）　辰砂（二钱半，水飞为衣）
上为末，圆眼肉四两，熬膏和，炼蜜三四两为丸，如梧子大，辰砂为衣，每服三丸，清米汤下，不拘时，日三服。
●聪明状元丸　治不善记而多忘者。此药开心通窍，定智凝神。
石菖蒲（五寸，九节者佳）　白茯神（去皮木）　远志肉（甘草水泡，去心）　麦门冬（去心）　当归身（酒洗，各一两）　巴戟天（泡，去骨，五钱）　人参（三钱）　败龟甲（酥炙）　龙骨（入鸡腹中煮一宿，各一两）
上为细末，用白茯苓去皮二两，黏米二两，共打粉，用石菖蒲三钱，打碎煎汤，去渣，煮糊为丸，每日食后午时、临卧各服三四十丸，白汤下。久久服之，能目记千言。
●紫河车　治癫狂，健忘，怔忡，失志及恍惚，惊怖入心，神不守舍，多言不定。此药大能安心养血，补益虚损。
●八仙散　服三十日精神倍，六十日气力强，志意足。少壮素禀虚弱，或劳伤早衰多忘服之。
天门冬　怀生地黄　中桂　白茯苓（去皮，各一两）　石菖蒲　五味子　远志（甘草水泡去心）　石韦（各三两）
上为细末，每服一钱，或汤或酒任调。食后服，胜如天王补心丹。

怔忡　惊悸  ***************************
夫怔忡者，心胸躁动谓之怔忡，此心血不足也。多因富贵戚戚，贫贱不遂所愿而成。惊悸者，即动悸也。动之为病惕然，而惊悸之为病心下怯怯，如人所捕，皆心虚胆怯之所致也。又曰：惊者，恐怖之谓；悸者，怔忡之谓。怔忡、健忘、惊悸，三症名异而病同。
●清火安神汤（主方）　治惊悸，怔忡，心神慌乱。
当归（一钱二分）　川芎（七分）　白芍（酒炒，八分）　生地黄（一钱）　片芩（八分）　黄连（八分）　栀子仁（七分）　酸枣仁（炒，一钱）　远志（甘草水泡，去心，七分）　麦门冬（去心，一钱）　甘草（二分）
上锉一剂，生姜煎服。
●朱砂安神丸　治血虚心烦，懊憹，惊悸，怔忡，胸中气乱。
朱砂（五钱，水飞为衣）　川黄连（酒洗，六钱）　当归身（二钱半）　怀生地黄（一钱半）　甘草（炙，二钱半）
上除朱砂外，四味共为细末，汤浸蒸饼为丸，如黍米大，以朱砂为衣。每服二三十丸，津液嚥下。食后、临卧、温水晾少许下亦可。此近而奇偶制之缓也。
●宁神定志丸
当归（酒洗，一两）　川芎（七钱）　白芍（酒炒，一两）　怀生地黄（酒洗，一两半）　白茯神（去皮木，一两）　酸枣仁（炒，五钱）　远志（甘草水泡去心，七钱）　麦门冬（去心，一两）　黄连（姜炒，五钱）　陈皮（去白，一两）　贝母（一两）　甘草（三钱）　朱砂（一两，为衣）
上为末，炼蜜为丸，如绿豆大，每服五七十丸，食远枣汤下。
●加味宁志丸　元气虚惫，精神恍惚，心思昏愦气不足，健忘怔忡。
人参　白茯苓（去皮）　远志（甘草水泡，去心）　石菖蒲（米泔浸）　酸枣仁（炒）　黄连（去毛）　当归（酒洗）　生地黄（酒洗，各八钱）　柏子仁（一两）　木香（四钱，不见火）　朱砂（研水飞，一两，半入药半为衣）
上为末，炼蜜为丸，绿豆大，半饥时，麦门冬去心，煎汤下五六十丸。
●参归腰子　治心气怔忡而自汗者，不过一二服即愈。
人参（五钱）　当归身（五钱）　猪腰子（一枚）
上先以腰子，用水三碗煮至一碗半，将腰细切，入二味药同煎，药渣焙乾为细末，山药糊为丸，梧子大，每三五十丸，米汤送下。
●妙香散　治心气不足，志意不定，惊悸恐怖，悲忧惨慼，虚烦少睡，喜怒不常，夜多盗汗，饮食无味，头目眩晕，常服补益气血，安神镇心。
麝香（一钱）　木香（二钱半）　山药（姜制）　茯神　茯苓　黄耆（蜜炒）　远志（甘草水泡，去心，各一两）　人参　桔梗（去芦）　甘草（各五钱）　朱砂（三钱）
上为末，每三钱，酒调下。
上方治消渴，小便涩数而沥，兼有油浊，用灯心、茯苓煎汤下。
又治饮酒行事，酒热瘀心经，致成黄疸，茵陈煎汤调下，日三服。
又治心虚，遗精白浊。
又治虚劳，心气不平，小便腻浊。
惊悸，健忘，怔忡，失志不寐，心风，皆是胆涎沃心，以致心气不足。若用凉剂太过则心火愈微，痰涎愈盛而病益深，宜理痰气。
一妇人惊悸，怔忡，无寐，自汗盗汗，饮食不甘，怠惰嗜卧，用归脾汤而愈。（方见健忘。）
●定志丸　治心气不足，恍惚怔忡，惊悸健忘。
远志（甘草水泡，去心）　石菖蒲（各二两）　人参（一两）　白茯神（去皮木，三两）
上为末，炼蜜为丸，如梧子大，朱砂为衣，每服二十丸，米汤下。

不寐  ***************************
久视伤血，久卧伤气，久立伤骨，久行伤筋，久坐伤肉。大抵人之形气时静时动，其机运而不滞。久于动静，未免有伤也。睡不厌⿰⺩荧，觉不厌舒。⿰⺩荧者，曲膝卷腹，以左右肋侧卧，修养家所谓狮子眠是也。如此则气海深沟，丹田常暖，肾水易生，益人弘多。舒体而卧则气直而寡蓄，神散而不潜，故卧惟觉时可舒体耳。凡睡常习闭口而睡为佳，口开即失真气，且邪从口入。凡睡而张口者，牙齿无不早落，可以验之。
●安神复睡汤（主方）
当归身（酒洗）　川芎　白芍（酒炒）　怀生地黄（酒洗）　益智仁　酸枣仁（炒）　山药　圆眼肉　远志（甘草水泡，去心）　麦门冬（去心）　甘草
上锉，灯心水煎温服。
●养心汤　勤政劳心，痰多少睡，心神不足。
人参　麦门冬（去心）　黄连（姜炒）　白茯苓（去皮）　白茯神（去皮木）　当归（酒洗）　白芍（酒炒）　远志（甘草水泡，去心）　柏子仁　酸枣仁（炒）　陈皮　甘草
上锉，莲肉四个去心，水煎温服。
●人参汤　治胆虚常多畏恐，不能独卧，如人捕状，头目不清。
人参　枳壳（去穰）　五味子　桂心　甘菊花　白茯神　枸杞子（各三分）　山茱萸（去核，三分）　柏子仁　熟地黄（各一钱）
上为细末，每服二钱，温酒调服。
●酸枣仁汤　治多睡及不睡。
酸枣仁（和皮微炒）　人参　白茯苓（去皮，各等分）
上锉，水煎服。如不要睡即热服，如要睡即冷服。
治心下怔忡，眠倒即大声打鼾，睡即醒不寐。用羚羊角、乌犀角各用水磨浓汁，入所用汤药内服之。盖打鼾睡者，心肺之火也。

暮卧咒  ***************************
暮卧以手抚心上，咒曰：天灵至荣愿得长生，五龙君侯愿得安宁。男一七遍，女二七遍，长生不病。

妇人科  ***************************
●脉诀　女子尺中须要盛，浮细沉迟是虚证，忽然诊得寸口盈，六部无邪身有孕。
女人尺脉常盛而右手脉大，皆其常也。若肾脉微涩，或浮或滑而断绝不匀，或肝脉沉而急，皆经闭不调之候也。

调经  ***************************
论曰：经者，常候也。谓候其一身之阴阳，愆伏知其安危，故每月一至，太过不及皆为不调。阳太过则先期而至，阴不及则后时而来，其有乍多乍少，断绝不行，崩漏不止，皆有阴阳衰盛所致。盖先期而至者，血热也。有因脾经血燥，加味逍遥散；有因脾经郁火，归脾汤；有因肝经怒火，加味小柴胡汤；有因血分有热，加味四物汤；有因劳役动，补中益气汤。后期而至者，血虚也。有因脾经血虚，人参养荣汤；有因肝经血少，六味地黄丸；有因气虚血弱，八珍汤。盖血生于脾土，故云脾统血。凡血病，当用甘苦之剂，以助阳气而生阴血也。
大抵经病趱前为热，退后为虚；血滞宜行，血枯宜补；常时与经前作痛为血积，经后作痛为血虚；晡时发热为血虚有积，经行发热为血虚有热；此大法也。
经行不调或紫或黑论　丹溪曰：经水者，阴血也。阴必从阳，故其色红，禀火色也。血为气之配，气热则热，气升则升，气降则降，气凝则凝，气滞则滞，气清则清，气浊则浊。上应于月，其行有常，名之月经，为气之配，因气而行。成块者，气之凝也；将行而痛者，气之滞也；来后作痛者，气血俱虚也；色淡者，亦虚也，而有水混之也；错经妄行者，气之乱也；紫者，气之热也；黑者，热甚也。今人但见其紫者，黑者，作痛者，成块者，率指为风冷乘之而行温热之剂，祸不旋踵矣。良由《病原论》月水之病，皆曰风冷乘之，宜相习而成俗也。或曰黑者，北方水之色也，紫者，黑之渐也，非冷而何？予曰，经云亢则害，承乃制。热甚者，必兼水化，所以热则紫，甚则黑也。况妇人性执而鄙，嗜欲加倍，脏腑厥阳之火无日不起，非热而何？若曰风冷，必须外得，设或有之，吾恐一百而一二也。
妇人气血不足，用八珍汤；中气不足，用补中益气汤；脾气不足，用六君子汤；脾气郁结，用归脾汤；手足发热，用六味丸；凡脏虚寒，手足逆冷，用八味丸。
●四物汤（主方）　治血虚，或因失血或因克伐，或因疮毒溃后，以致晡热内热，烦躁不安。若脾虚不能生血者，宜四君加当归、白术炒，以补脾土，其血自生。若血虚发热，误服寒凉克伐之剂，以致发热作渴，目红面赤，脉洪大而虚，此血脱烦躁，急用当归补血汤。（方见补益。）
当归（酒洗）　川芎　白芍（酒炒）　怀生地黄（酒拌碗盛，入砂锅内蒸黑，忌铁器。诸症用熟地黄俱用此法制）
上锉，水煎服。看病加减于后。
经水将来作痛者，血实气滞也。或心腹连腰作痛，用生地黄，加黄连、香附、桃仁、红花、玄胡、牡丹、莪术、青皮。
经水过期不来作痛者，血虚有寒。加桃仁、红花、香附、肉桂、苏木、木通、甘草。
经水先期来者，血虚有热。用生地，加黄芩、香附、黄连、阿胶、艾叶、黄柏、知母、甘草。
经水过期而来，紫黑成块者，气郁血滞也。用生地，加桃仁、红花、牡丹、青皮、香附、玄胡、甘草。
经水去多久不止，发肿满者，是脾经血虚也。加白术、茯苓、砂仁、大腹皮、木香、陈皮、厚朴、苏子、猪苓、木通、香附、玄胡、牛膝、甘草。
经水月久不行，发肿者，是瘀血渗入脾经也。去地黄，加桃仁、红花、牡丹、乾姜、肉桂、厚朴、枳壳、木香、香附、牛膝、玄胡。
经水先期而至，血紫有块，腰腹痛，手足冷痹，口乾头眩。用生地，加条芩、荆芥、香附、小茴香、玄胡、续断、杜仲、地榆、甘草。
错经妄行于口鼻者，是火载血上，气之乱也。用生地，加黄芩、栀子、牡丹、犀角、阿胶、茯苓、麦冬、陈皮。凡经血逆行，或血腥或吐血、衄血，用汁服自清。
经水行后作痛者，气血虚也。加四君子汤，二方合剂服之，加炒乾姜妙。
经水过期而来，色淡者，痰多也。加陈皮、半夏、茯苓、甘草，生姜煎服。
经水适来适断，或有往来寒热。先宜服小柴胡汤，后以此汤和之。
肥白人经水过期者，是痰多。用二陈汤加南星、苍术、滑石及川芎、当归、香附。
经水过多，久不止者，成血崩。用生地，加白术、条芩、阿胶、茯苓、山栀、地榆、荆芥、香附、甘草。久不止，加茅根、磨墨同服；骨蒸劳热，加地骨皮、知母、柴胡、黄芩；妊娠胎动不安，下血不止，加艾叶、阿胶、条芩；血脏虚冷，崩中去血过多，加阿胶、艾叶；血崩，加生地、蒲黄、黄芩，一方阿胶、艾叶、条芩；风虚眩晕，加秦艽、羌活；发热心烦不得眠，加黄连、栀子；虚寒脉微，自汗气短，自利，加乾姜；中湿身重无力，身凉微汗，加白术、茯苓；筋骨肢节疼及头疼憎寒，加羌活、防风、藁本、细辛；脐中虚冷，腹疼，腰脊间痛，加玄胡、川楝子；经水过多，加黄芩、白术；经水涩少，加葵花、红花；赤白带下，加香附、白芷；血痢，加阿胶、黄连；产后血痢腹痛，加槐花、黄连、粟壳；血热相搏，舌乾口渴，加天花粉、麦冬；大渴引饮，加知母、石膏；腑脏秘涩，加大黄、桃仁；虚烦不眠，加竹叶、人参、酸枣仁；目暴赤作翳疼，加羌活、防风、防己、酒浸龙胆草；因热生风，加川芎二钱半，柴胡五钱；虚热口乾，加麦门冬、黄芩；产后恶露不通，加桃仁、苏木、牛膝。加味四物汤即四物汤加柴胡、壮丹皮、栀子。
按上方，治诸病属血虚者，宜之。
●加味逍遥散　治肝脾血虚有热，遍身瘙痒，或口燥咽乾，发热盗汗，食少嗜卧，小便涩滞等症。又治瘰疬，流注虚热等疮。
当归（酒洗）　白芍（酒炒）　白茯苓（去皮）　白术（炒）　甘草（炙，各一钱）　柴胡　牡丹皮　山栀（炒，各五分）
按上方，治诸病发热，属肝脾血虚者，宜之。
●三分散　治妇人室女月事不调，寒热往来，痰嗽虚损，状若劳症，迁延岁月，不能孕育。匀经，消痰，去热，和表里，养阴阳，倍饮食。小柴胡汤合四物汤，加白术、白茯苓、姜、枣，煎服。
按上方，治心脾虚，肝火盛，而寒热痰嗽者，宜之。
妇人横痃，（一名便痈，一名便毒，俗名㾦子。）或肝经湿热下注，或郁怒伤损肝脾。其外症，或两拗小腹肿痛，或玉门焮肿作痛，或寒热往来，憎寒壮热；其内症，或小便涩滞，或腹内急痛，或小腹痞闷，或上攻两胁，或晡热重坠。若两拗小腹肿痛，肝经湿热壅滞也，用龙胆泻肝汤。玉门肿胀，肝火血虚也，用加味逍遥散及龙胆泻肝汤加木香。若概投散血攻毒之剂，则误甚矣。
●龙胆泻肝汤　治肝经湿热，两拗肿痛，或腹中疼痛，或小便涩滞等症。
龙胆草（酒拌炒）　泽泻（各一钱）　车前子（炒）　木通　生地黄（酒拌）　当归（酒拌）　山栀（炒）　黄芩（炒）　甘草（各五分）
上锉，水煎服。兼治玉茎生疮，或便毒悬痈，囊脱肿痛溃烂，睾丸悬挂。
按上方，治肝经湿热，两拗肿痛，宜之。
●小柴胡汤　治肝胆经症，寒热往来，晡热，潮热，身热，默默不食，或怒火口苦耳聋，咳嗽发热，胁下作痛，甚者转侧不便，两胁痞闷，或泻痢咳嗽，或吐酸食苦水，皆用此药主之。
柴胡（二钱）　黄芩（一钱半）　人参　半夏（各七分）　甘草（炙，五分）
上姜、枣水煎服。依本方加山栀炒、龙胆草炒、当归、芍药，名九味柴胡汤。治肝经湿热下注，便毒肿痛，或小腹胁肋结核，凡肝胆经部分一切疮疡，或风热结核瘰疬。
●加味小柴胡汤　治肝胆经风热，耳前后肿痛，或结核焮痛，或寒热，晡热，或经候不调等症。即小柴胡汤加山栀、牡丹皮。
●又加味小柴胡汤　治妇女经行感冒发热，热入血室，寒热如疟，昼则安静，夜则发热，妄语，或素血虚大劳，大怒火动，热入血室亦能致此。即前小柴胡汤加生地黄。一室女寒热，肝脉弦长而出寸口，用小柴胡汤加生地、乌梅治之而愈，既嫁而诸症悉痊。
按上方，治肝胆经诸病寒热，潮热晡热，口苦耳聋，胁痛痰嗽，宜照各病选用。
●加味调经汤　治经水不及期，有热，经行色紫黑或淋沥妄行，夏月尤宜服之。
当归身（酒洗上）　川芎（中）　白芍（中）　生地黄（上）　黄连（上）　黄芩（上）　栀子（上）　香附（上）　青皮（中）
上用荆芥穗七个，水煎空心服。忌油腻、葱、蒜。
按上方，治经水不及期而来，属血虚有热者，宜之。
●加味八珍汤　治经水过期者，用此方即能调正。
当归（一钱半）　川芎（七分）　白芍（酒炒，一钱）　熟地黄（一钱半）　人参（一钱）　白术（去芦，一钱）　白茯苓（去皮，一钱）　香附（八分）　陈皮（八分）　甘草（五分）
上锉，水煎服。腹痛加艾叶、小茴、玄胡各四分。或为末，炼蜜为丸亦可。
按上方，治经水过期，属气血两虚者，宜之。
●加减益气汤　治妇人多怒，经行旬余方止，淋沥无期，肌体倦瘦，口乾内热，盗汗如洗，日晡热甚，皆由肝脾亏损，无以生发元气。
黄耆　人参　当归　白术　茯神（去皮木）　远志（甘草水泡，去心）　麦门冬　五味子　牡丹皮　龙眼肉　柴胡　升麻　酸枣仁　炙甘草
锉作剂，枣二枚，水煎服。
按上方，治怒伤元气，淋沥无期，肝脾亏损宜之。
●济阴至宝丹　常服顺气养血，健脾调经脉，益子宫，止腹痛，除白带，久服生子殊效。
南香附米（四两，一两醋，一两酒，一两米泔，一两童便，各浸三日焙乾）　益母草（二两）　当归身（酒洗，二两）　川芎（一两）　白芍（盐、酒炒，一两半）　石枣（酒蒸去核，二两）　陈皮（去白，一两）　白茯苓（去皮，一两半）　熟地黄（自制用生姜汁炒，二两）　半夏（汤泡切片，姜汁浸，香油炒，一两）　白术（去油芦土炒，二两）　阿胶（蛤粉炒，二两）　山药（二两）　艾叶（醋浸炒，一两）　条芩（酒炒，一两）　麦门冬（去心，一两）　牡丹皮（一两）　川续断（酒浸，一两）　吴茱萸（汤泡炒，五钱）　小茴香（盐酒炒，五钱）　玄胡索（四钱）　没药（五钱）　木香（五钱）　甘草（炙，三钱）　人参（一两）
上为细末，酒糊为丸，如梧子大，每服百丸，空心米汤下。
按上方，治妇人诸病可服。
●百补保真丸　治妇女阴虚血弱，脾亏食少。
当归（酒洗，四两）　川芎（四两）　白芍（酒炒，四两）　熟地黄（酒蒸，四两）　麦门冬（去心，一两二钱）　天门冬（去心，一两二钱）　知母（盐水炒，二两）　白术（去芦炒，四两）　陈皮（去白，二两）　白茯苓（去皮，二两）　香附（童便炒，四两）
上忌铁器，为细末，酒糊为丸，如梧子大，每服百丸，空心淡盐汤下。
●抑气养荣丸　治女人服之有孕，且无小产之患。
当归（酒浸，二两）　川芎（一两半）　白芍（煨，一两半）　熟地黄（酒蒸，二两）　陈皮（一两）　白术（二两）　茯苓（一两）　黄芩（炒，一两）　贝母（一两）　麦门冬（去心，一两）　阿胶（炒，七钱）　香附（炒，一两半）　甘草（炙，五钱）　黑豆（大者，炒去皮，四十九个）
上为细末，炼蜜为丸，如梧子大，每服百丸，空心盐汤、温酒任下。忌食诸血。
●加减五积散　治妇人经脉来沿身疼痛，手足麻痹，或生寒热，头疼目眩，此乃触经感冒。依本方去乾姜，加羌活、独活、牛膝、姜、葱，煎服。咳嗽加杏仁、五味；泄泻去枳壳，加白术、肉豆蔻；治妇人筋骨、肢节痛及遍身、头痛，两手脉弦，憎寒如疟，每以散风止痛之剂罔效，以四物汤加羌活、防风、秦艽、官桂立已。治妇人腹中常常作痛，上下不定，经年死血也。
青皮（去穰）　陈皮　三稜（煨）　莪术（煨）　香附（炒）　乌药　乾姜（各等分）
上用醋煮，焙乾为末，每服二钱，空心陈皮汤调下。
●流经散　治妇人脚疼，腰痛，皆因气血凝滞。多因经行之际，水湿所触，住而不行，流入脚经，故此疾甚，不能转侧，日夜呻吟不止，或有发热。
当归（三钱）　川芎（三钱）　京芍（四钱）　地黄（二钱）　黑丑（三钱，炒）　威灵仙（三钱）　乌药（半钱）　肉桂（三钱）　牡丹皮（二钱）　黑豆（半钱）
半水半酒煎服。
治妇人每经行，脐腹痛甚，以桃仁桂枝汤一剂而瘥。方见后经闭。
治妇人性躁，患手足搐搦。
当归　川芎　赤芍　生地黄　防风　羌活　柴胡　黄芩　牡丹　栀子　甘草
水煎服。
●散瘀消滞汤　一治妇人因气恼起，患遍身前后、胸腹胁皆作痛，手足肢节筋骨肿痛，流注左右上下，痛不可忍，口乾，胸满，腹胀闷痛，月经忽至。用此消瘀血，散滞气，一服而瘥。
当归　川芎　赤芍　生地黄　青皮　木香　槟榔　桃仁　红花　大黄
上各等分，锉一剂，水煎温服。
一妇人脐腹疼痛，不省人事，只一服立止。人不知者，云是心气痛，误矣。
白芍药（酒炒）　五灵脂　木通（去皮，各等分）
上锉六钱，酒水各半锺，煎七分，去渣温服。
治妇人胸、背、胁走痛。
苍术　川芎　白芷　赤芍　香附　黄柏　威灵仙　桂枝　甘草
上锉一剂，生姜三片，水煎温服。
按上诸方，治诸病，宜对症选用。
●调经大补汤　治妇人血海虚冷，经脉不调，或时心腹疼痛，或下白带如鱼脑髓或似米泔，不分信期，每月淋沥不止，肌肉消瘦，面色萎黄，四肢无力，头目昏眩。此乃气血大虚，宜服此方。
黄耆（四分）　人参（三分）　白术（去芦，四分）　当归（六分）　川芎（五分）　白芍（酒炒，六分）　熟地黄（五分）　陈皮（四分）　砂仁（三分）　香附（六分）　阿胶（炒，三分）　白茯苓（四分）　沉香（另研，三分）　小茴香（三分）　玄胡索（四分）　吴茱萸（三分）　黄芩（酒炒，四分）　粉草（二分）
上作一剂，水煎温服。
●八味丸　治妇人阴冷，下元虚惫，心火上炎，渴欲饮水，或肾水不能摄养，多吐痰唾。
按上方，治女人虚损百病宜之。
●归脾汤　神中益气汤　八珍汤　六味丸　八味丸　四君子汤　六君子汤　人参养荣汤以上俱见补益）二陈汤见痰饮）

经闭  ***************************
丹溪曰：经候有枯闭不通者，有不及期与过期者，有妄行者，有色紫黑及淡者，有成块者，有作痛者。夫经不通，或因堕胎及多产伤血，或因久患潮热消血，或因久发盗汗耗血，或因脾胃不和，饮食少进而不生血，或因痢疾失血，治宜生血补血，除热调胃之剂，随症用之。或因七情伤心，心气停结，故血闭而不行，宜调心气，通心经，使血生而经自行矣。
●神效通经散　治经闭如神。
当归　川芎　白芍　生地黄　黄芩　大黄　官桂　厚朴（去皮）　枳壳（去穰）　枳实　红花　苏木　乌梅
每锉一剂，姜枣煎服。
按上方，治经闭不通，一服立应。
●一醉千金散　治妇女经闭如神。用托盘稞一大帖，好酒二碗，煎至一碗，空心热服。汗出至足，立通。
●神应丹　治经脉不行，五心烦热，口燥咽乾，额心忪，潮热，胸膈不利，咳嗽稠痰。
大黄（半两，醋二碗煮乾，晒乾）　血竭　桃仁　红花（各五钱）
为末和匀，酒糊为丸，如梧子大，辰砂为衣，每服七十丸，空心酒下。
治妇人室女经脉不通，服之如神。
大黄（烧存性）　生地黄（三钱）
为末，作一服，空心好酒调下。
治妇人经闭不通，咳嗽，发热面红，虚劳盗汗，痰喘，用滋补药不效，危困者。
大黄（酒拌九蒸九晒，四两）　没药（五钱）　血竭（五钱）
上为末，滴水为丸，每服五七十丸，用四物汤加红花煎汤送下。先服逍遥散加黄耆、陈皮、川芎、麦芽。
治妇人经血闭并乾血气。
斑猫（二十一个，糯米炒）　大黄（五钱）　桃仁（四十九个，炒）
上为末，酒糊丸，梧子大，每五七丸，甚者十五丸，空心酒下。如血枯经闭，四物汤送下。
治室女经脉不通。
金头蜈蚣（五个）　红花（三钱）　滑石（三两）　黑牵牛（三钱）　甘草（一两）
上为末，每服二钱，黄酒调服，日三次。忌生冷。
●通经丸　治妇人、室女月信不通，兼治胎衣不下。
大黄酒浸，干一斤，为末，以醋一碗，慢火熬成膏，丸如弹子大，每服一丸，空心热酒化下。又治产后内热，恶露作痛，俗名儿枕痛者及大便不利闭结者，并煎四物汤化一丸服。如发寒热如疟，内热者，煎小柴胡汤化服，并不损人，大能活血荡秽，润燥清神，开胃消食，兼男女长幼大小血疾，除伤寒大病表未解者，一切服之如神。
●神效通经丸　治妇女经闭不通，腹内有症瘕血块，或痛或胀。
归尾　桃仁（去皮尖）　大黄（煨）　牡丹皮　乾漆（炒尽烟）　肉桂　三稜　莪术　川牛膝（各一两）　麝香（八分）
上为细末，皂角五钱，芫花二钱半，煎水煮糊为丸，如梧子大，每五十丸，空心米汤下。
按上诸方，皆治经闭不通属壮盛者，宜之。若属虚弱者，宜后诸方，看因何所致而用何方以治之。经云：损其肺者，益其气；损其心者，调其荣卫；损其脾者，调其饮食，适其寒温；损其肝者，缓其中；损其肾者，益其精。皆常审而治之。
若因脾胃虚弱，不能生血而月经不通者，六君子汤加当归。
若因脾胃郁火，内耗其血而月经不通者，归脾汤。
若因肝脾郁怒，气血伤而月经不通者，加味归脾汤。
若因肝脾虚热，血伤而月经不通者，加味逍遥散。
若因肝肾亏损，阴虚发热，月经不调，或崩漏带下，或吐衄便血，小便淋沥，或晡热内热，寒热往来，或盗汗自汗，不时倏热，宜六味丸。若兼脾气不足，饮食少思者，佐以六君子汤。
若因脾经虚热，肝经怒火，宜四君子佐以加味逍遥散。
若因脾经气虚血弱兼晡热内热，宜八珍汤加柴胡、丹皮。若因元气下陷而致诸症，宜补中益气汤。
●养血通经汤　治经闭不通，发热咳嗽。
当归（酒洗）　川芎　白芍（酒炒）　生地黄（酒洗）　香附（童便炒，各一两）　牡丹皮（三钱）　柴胡（六钱）　生黄芩（六钱）　黄柏（炒，六钱）　知母（童便炒，八钱）　牛膝（去芦酒洗，八钱）　桃仁　红花（二味量加）
上锉十剂，水煎，空心一服，食远一服。不思饮食加白术、陈皮；有块加三稜、莪术。
●养血调经丸　治妇女经闭或二三年不通者，脐下一块如碗大，或吐血、下血等症，与后消积通经丸，早晚相间服之。
当归（酒洗，二两）　川芎（一两）　白芍（酒炒，二两）　熟地（自制，四两）　石枣（酒蒸去核）　茯苓（去皮，一两半）　山药（二两）　牡丹皮（一两半）　泽泻（一两半）　栀子仁（炒，一两半）　益母草（二两）　生地黄（酒炒，二两）　香附（醋炒，二两）　陈皮（一两半）
上为细末，炼蜜为丸，梧子大，每服三钱，空心淡盐汤送下。
●消积通经丸
南香附（醋炒，七两）　艾叶（醋炒，二两）　当归（酒洗，二两）　川芎（一两）　赤芍（一两）　生地（一两）　桃仁（去皮，一两）　红花（酒洗，一两）　三稜（醋炒，一两）　莪术（醋炒，一两）　乾膝（炒，一两）
上为细末，醋糊为丸，如梧子大，每八十丸，临卧淡醋汤下。
●桃仁桂枝汤　治经脉顿然不行，腹中作痛，或上攻心胁欲死，或因经脉不行，渐成积块，脐下如覆杯。
桂枝　白芍　生地黄（各二钱）　桃仁（去皮尖，七枚）　甘草（一钱）
上锉，姜水煎服。
按上方，宜随症选用。
●四物汤　小柴胡汤　加味逍遥散俱见调经）六君子汤　归脾汤　加味归脾汤　六味丸　补中益气汤　八珍汤以上俱见补益）

虚劳  ***************************
夫人之生，以气血为本；人之病，未有不先伤其气血者。若室女童男积想在心，思虑过度，多致劳损，男子则神色消散，女子则月水先闭。盖忧愁思虑则伤心而血逆竭，神色先散，月水先闭，且心病则不能养脾，故不嗜食。脾虚则金亏，故发嗽。肾水绝则木气不荣而四肢乾枯，故多怒而发焦，筋骨痿弱。若五脏传遍则死，自能改易心志，用药扶持庶可保生，切不可用青蒿、虻虫活血行血，复损真元，宜补养气血，调理脾胃，久则血生而虚劳之症愈矣。
●茯苓补心汤　治妇女经水不调，吐血咳嗽，发热口乾，喘急，胸膈痞闷，呕吐痰水。
●四物汤（方见调经）　●参苏饮（方见咳嗽）　合成一剂，姜枣煎服。
按上方，养血调气，治痰嗽喘热宜之。
●逍遥散　治血虚劳倦，五心烦热，肢体疼痛，头目昏重，心忪颊赤，口燥咽乾，发热盗汗，减食嗜卧及血热相搏，月水不调，脐腹胀痛，寒热如疟，室女血弱，阴虚荣卫不和，咳嗽潮热，肌体羸瘦，渐成骨蒸。一方，治虚劳，加陈皮、知母、贝母、地骨皮、香附童便炒，各八分，殊效。
当归（酒洗，一钱）　白芍（酒炒，八分）　白术（去芦炒，一钱）　白茯苓（八分）　柴胡（三分）　薄荷（三分）　甘草（炙，三分）
上锉作剂，煨生姜三片，水煎温服。五心烦热加麦门冬、地骨皮；经闭加桃仁、红花；腹痛加玄胡索。
按上方，治血虚脾弱，肝火咳嗽潮热者，宜之。
●六味丸　治肝脾肾精血燥热，血虚发热，内热晡热，盗汗作渴，体倦筋骨疼痛，筋脉拘挛，血虚发燥，虚热生痰，咳嗽喘急等症。
按上方，治阴虚火动，痰嗽喘热，盗汗，诸病宜之。
●双补宁嗽汤（杜凤圆方）　治妇人血虚脾弱，痰嗽喘热。
当归（酒洗）　白芍（酒炒）　白术（去芦炒）　白茯苓（去皮，各两钱）　陈皮　前胡　桑白皮（各一钱）　知母　贝母（各二钱半）　栀子（二钱）　苏子（一钱半，炒研）　杏仁（十四个）　桔梗（七分）　甘草（五分）
上锉，生姜三片，水煎温服。
●人参五味汤　治诸虚百损，气血劳伤，涎喘咳脓，或嗽咯血，寒热往来，盗汗，羸瘦困乏，一切虚损。
黄耆（蜜水炒）　人参　白术（去芦炒）　白茯苓（去皮）　陈皮　当归　熟地黄　五味子　柴胡　前胡　地骨皮　桑白皮　桔梗　枳壳　甘草
上锉，生姜煎服。烦渴加乌梅、青蒿；咳脓加知母、阿胶。
●清火化痰宁嗽汤
天门冬（去心，三分）　麦门冬（去心，三分）　熟地黄（五分）　黄柏（酒炒，五分）　知母（酒炒，五分）　陈皮（五分）　半夏（姜炒，五分）　白茯苓（去皮，五分）　贝母（三分）　紫菀（酒洗）　款冬花　黄芩（酒炒）　桔梗（各三分）　甘草（二分）
上锉一剂，生姜三片，水煎服。
●劫劳散　治劳嗽发热，盗汗体瘦，唾中有红，或成肺痿。
黄耆（炒）　人参　白茯苓　半夏（姜制）　当归　白芍（酒炒）　熟地黄（自制）　阿胶（炒）　五味子　甘草（炒）
上锉剂，姜枣煎服。
按上方，治虚劳痰嗽喘热，半攻半补之剂，宜对症选用。
●十全大补汤　治胃气虚弱，吐血劫血，便血不止，以致外症恶寒发热，自汗盗汗，食少体倦，或寒热作渴，头疼眩晕而似中风，或气血俱虚，胸腹胁痛或骨节作痛，经候不调，或寒热往来，发热晡热，或五心发热，咽乾舌燥，或痰嗽喘促，胸膈虚痞，或呕吐泄泻，手足冷热等症。即四君子汤合四物汤，加黄耆、肉桂。
按上方，治虚劳大补之剂。
一妇人虚劳，热如火之燎，发渴自汗，咳嗽等症，以黄耆一两、当归二钱，水煎服，热退即止。
一妇人为哭母吐血咳嗽，发热盗汗，经水不行，此悲伤肺，思伤脾。朝服补中益气汤加桔梗、贝母、知母，夕用归脾汤送下六味丸而愈。
●柔脾汤　治虚热吐血、衄血、汗出，用诸止血药而血愈盛者，立止。
甘草（炒）　白芍（炒）　黄耆（各半两）　熟地黄（自制一两五钱）
上每服一两，水酒煎服。
●河车丸　治一切劳瘵虚损，骨蒸等疾。
紫河车（一具，初生男胎者尤良，洗净杵烂。本草云：肉治瘵病，胞衣主劳损，面黔皮黑，诸疾憔悴）　白茯苓（去皮，五钱）　人参（一两）　乾山药（二两）
上为细末，面糊和人、河车加二末，丸梧子大，每服三五十丸，空心米饮下。咳甚，五味子汤下。
●六味丸　●补中益气汤　●归脾汤　●四君子汤　●四物汤（以上俱见补益）

崩漏  ***************************
崩漏，皆由伤损冲任二脉，血气俱虚，不能约制其经血，故忽然暴下。然崩漏之症亦有阴阳，若妇人年五十之后，经止数年矣，忽经又行兼腹痛或身热口渴者曰崩，阴症也；若妇人年三十、四十后，经行三十日，涌暴不止者曰漏，属阳症也。若崩漏初，不问虚实，先用四物汤加荆芥穗灯上烧，防风、升麻煎服。如不止，加炒蒲黄、白术、升麻，并诸止血药止之。
●治血崩验方
怀生地黄（用砂仁、陈皮煎水拌蒸，六分）　牡丹皮（六分）　石枣（五分）　山药（五分）　条芩（酒炒，八分）　蒲黄（炒，六分）　阿胶（炒，八分）　香附（醋炒，六分）　白芍（酒炒，八分）　白术（六分）　黄连（姜炒，八分）　陈皮（五分）　甘草（一分）
上锉一剂，姜枣煎服。
●陈白野经验血崩方
益母草（一钱）　沙参（八分）　川芎（一钱）　白芍（一钱）　熟地黄（八分）　香附（醋炒，一钱）　阿胶（蛤粉炒，一钱）　蒲黄（炒，八分）　陈皮（二钱二分）　白术（一钱半）　甘草（五分）
上锉一剂，水煎空心服。
●奇效血崩方
当归　川芎　白芍　怀熟地　阿胶（炒）　艾叶（醋炒）　蒲黄（炒）　怀生地　山栀（炒）　地榆　白术　黄连　黄芩　甘草（各等分）　锉剂，水煎空心服。
●和经汤　凡妇人四十五六，经水断绝，五十二三复来，或淋沥或成片条，漏下不止。此乃阴阳相返，气血妄行，调理最难，先服此药三剂，继进调经大补汤。（方见调经。）
当归　川芎　白芍　熟地黄　白术　白茯神　白芷　香附　条芩　酸枣仁（炒）　阿胶（炒）　蒲黄（炒）
上锉，生姜煎服。
按上方，治血崩漏下，任意选用。
●固经丸　治妇人经水行过多不止。
樗根皮（七钱半）　白芍（炒，一两）　黄芩（炒，一两）　龟板（炙，一两）　黄柏（炒，三钱）　香附（童便浸，二钱半）
上为末，酒糊为丸，每五十丸，空心温服，白汤下。
●白凤膏　治血崩神方。
白毛乌肉雄鸡一只，吊死，水泡去毛、肠杂，将金樱子之根洗净切片，装入肚内，用酒煮令熟，去渣，将鸡酒食之，立效。
●神龙丸（贾兰降方）　治血崩如神，及经水过多不止，尤妙。
黑驴粪烧灰存性，为末，面糊为丸，每服五七十丸，空心黄酒送下。
刘嵩皇屡试治血崩神方，何首乌切一两，甘草些须，黄酒一碗，煎八分，入刺刺芽汁一盏，同服立止。
●天灵散　治血崩不止如神。
天灵盖烧存性，为末，每服二钱、空心温酒调服，立止。
治血崩，猪精肉煮熟四两，百草霜二两筛过，蘸肉吃。
治血崩。陈槐花（一两）　百草霜（五钱）
上为末，每服三四钱，温酒调。若昏愦不省人事，烧红秤锤淬酒下。
治血崩，棕烧灰一撮，好酒调服。
●又方　韭菜根捣汁一小钟，黄酒一大钟，和服。
凡血崩，乃经脉错乱，不循故道，潮溢妄行，一二日不止，便有积瘀之血凝成窠臼，更以药涩住，转见增剧，宜先以五积散加防风、荆芥，再少加醋煎，投一二服，次进独行散，以霹雳酒下。二三服即止，如不止，再以诸止血药治之。
●独行散　治血崩，五灵脂炒尽烟，为末，每服一钱，温酒调下，又一方，半生半炒。
按上诸方，宜对症选用。
治妇人五十以上经脉暴行。内经曰，火主速，不可以冷，病治之，如下峻药即死。只可用黄连解毒汤以清其上，加棕灰、莲壳灰以渗其下，然后用四物汤凉血和经可也。
一妇人血崩而心痛甚，名曰杀血心痛，由心脾血虚也。若小产，去血过多而心痛甚者亦然，用乌贼鱼骨炒为末，醋汤调下收敛之。若瘀血不散，用失笑散行散之；若心血虚弱，用芎归汤补养之；若郁结伤血，用归脾汤调补之。
一妇人血崩，兼心痛三年矣，诸药不应，每痛甚，虚症悉俱，面色萎黄。余曰：心主血。盖由去血过多，心无所养，以致作痛，宜用十全大补汤，参、术倍之，三十馀剂稍愈，百馀剂全安。
●益胃升阳汤　治妇人经候凝结，黑血成块，左厢有血瘕，水泄不止，食有时不化，后血块暴下，并水泄俱作，是前后二阴有形血脱，竭于下。既久，经候犹不调，水泄日三四行，食罢烦心，饮食减少，人形瘦弱。血脱益气，古圣人之法也，先补胃气，以助生发之气。故曰：阳生阴长。诸药为之先务也，甘能生血，阳生阴长之理。人身以穀气为宝，故先以理胃气为要。
黄耆（蜜炙，一钱半）　人参（一钱二分）　甘草（炙，一钱）　陈皮（一钱）　白术（去芦炒，二钱）　当归（一钱）　柴胡（五分）　升麻（五分）　神麴（炒，一钱）　生黄芩（二分）
上切作一服，水煎服。腹中痛加白芍三分，中桂少许；如渴或口乾加葛根。
按上方，治血崩日久，真气下陷，宜升提之剂止之。
●失笑散（方见产后）四物汤　归脾汤　十全大补汤俱见补益）黄连解毒汤见伤寒）五积散见中寒）

带下  ***************************
带下脉宜迟滑，忌浮虚。
妇人带下赤属血，白属气。湿热为病，燥湿为先。漏与带俱是胃中痰积流下，渗入膀膦，法当升之。甚者，用吐以提其气。须断厚味。亦有属虚寒者，临症审察之。
●升阳除湿汤　治妇人诸虚百损，经水不调，赤白带下。
当归（酒洗）　川芎　白芍（酒炒）　怀生地黄（酒蒸黑，姜汁炒）　白术（去油芦炒）　白茯苓（去皮）　苍术（泔浸炒）　陈皮　半夏（姜汁炒）　香附米（酒炒）　砂仁　乾姜（炒）　黄柏（酒炒）　知母（酒炒）　柴胡（酒炒）　升麻（酒炒）　甘草（炙）
上生姜、枣水煎，空心服。
按上方，治赤白带下，属血虚脾弱，湿痰渗下，升提之剂。
治妇人赤白带下，以五积散加乳香、没药各二钱半，入米糖一斤，酒煎。
●五积散　治赤白带下，加香附、吴萸、小茴香。一方，加米糖一块，煎服，减麻黄。
按上方，治白带属虚寒者，宜之。
治妇人赤白带下，属壮盛而有寒热者，黄连解毒汤，倍黄连，降心火，益肾水。加四物汤在内尤效。
按上方，治赤白带下属热者，宜之。
治妇人久患白带，瘦削无力，倦怠欲睡，腰痠腿痛，饮食无味，面黄，日晡烦热，小水淋沥，十全大补汤去桂，加车前子、地骨皮、鹿角胶，大获全效。
按上方，治下元亏损，赤白带下久不止，宜之。
●加味益气汤　治妇人赤白带下。
依本方加黄柏酒炒，知母、香附、半夏、川萆薢、川楝子肉、姜，煎服。后服归附地黄丸收功。（方见后。）
治妇人白带如神方。（异人传）
豆腐一块如碗大，剐空中一窝，入硫黄一两半在中，仍将豆腐盖合入瓦罐内，下用秆盛豆腐药在罐中，上加秆盖上，入水熬一日，干则频频添水，煮至豆腐黑为度，取出为末，又白芍煨，为末，二末等分，用水糊为丸，如梧子大，每服五分，烧酒送下。
●秘方　治妇人白带。
用白鸡冠花为末，每三钱，空心酒调下，立已。如赤带，用赤鸡冠花。
●二白丸　治白带如神。
石灰（一两）　白茯苓（去皮，二两）
为末，水丸，每三十丸，空心白水下。
●治妇人白带方
金樱子（三两）　糯米（半合，炒）　白扁豆花（二两，炒）　黄荆子（二两）　连子（去心，二两）　白面（二两，炒）
上为末，每服五七钱，入蜜三匙，沸汤调下，半月即愈。
治赤白带下，槐皮一大块，中穿七眼，先用面圈围肚脐，阁上槐皮，艾灸，肚内热响，去文即效。
治妇人赤白带下，黄荆子炒，为末，每服二钱，空心温酒调下。
治赤白带下，经年不好者，用蛇床子末一两，枯矾二钱，炼蜜为丸，如弹子大，用丝绵包裹放入阴户内，不过二三丸，神效。兼安胎暖子宫。
按上单方，宜对症选用。
治妇人赤白带下。
甘松　川椒　潮脑
上等分，为末，炼蜜为丸，樱桃大，送入阴户内，立效。
治妇人带下，肠有败脓，淋露不已，腥秽殊甚，遂至脐腹更增冷痛，此盖为败脓所致。卒无已期，须以败脓乃愈。
白芷（一两）　单叶红蜀葵根（二两）　白芍药　枯白矾（各半两，另研）
上为末，同以蜡丸，梧子大，空心及饭前米饮下十丸或十五丸。候脓尽，仍服十全大补汤补之。
●玉仙散　治赤白带下，简而易效而捷。
乾姜（炒，一两）　白芍（酒炒，一两）　香附（炒，一两）　甘草（五钱，生用）
上为末，每服三钱，空心温酒送下。
●归附地黄丸　治白带，先服前加味益气汤数剂，后服此丸。
当归（三两）　川芎（一两）　白芍（酒炒，二两）　熟地黄（酒蒸，一两）　香附子（童便浸炒，一两）　知母（酒炒，一两）　黄柏（童便浸三日晒乾，一两半）　陈皮（一两半）　苍术（米泔炒，一两半）　五味子（一两半）　牡蛎（煅，五钱）　椿根白皮（炒，一两半，无花不实者为椿，有花而荚为樗）
上为末，酒糊丸，如梧子大，每五十丸，空心淡盐汤下，后乾物压之。忌葱白、萝卜、胡椒、煎煿发热之物。一方，有白葵花；一方，无五味，有山茱萸；人虚，加人参、白术。
●香砂益气丸　治白带如神。
香附米（八两，酒、醋、盐汤、童便各浸二两，浸三日炒）　苍术（米泔水浸炒，二两）　椿根白皮（蜜水炒，二两）　砂仁（炒，二两）　牡蛎（煅，二两）
上为末，小黄米煮饭为丸，梧子大，每服五七十丸，空心酒下。
●四仙散　治妇人白带下。
苍术（一两，酒浸去皮炒乾）　白芷（五钱）　川芎（五钱）　大附子（面裹煨，五钱）
上为末，每服五分，空心好酒调下。
按上方，治赤白带下属寒湿者，宜之。
●补中益气汤　十全大补汤　四物汤俱见补益）黄连解毒汤见伤寒）五积散见中寒）

求嗣  ***************************
人之夫妇，犹天地也。天地之道，阴阳和而万物育。夫妇之道，阴阳和而后男女生，是以有夫妇而后有父子，而后有兄弟也。然不有夫妇同，无以为嗣续之本，有夫妇而不先和其阴阳，亦何以收其嗣续之功哉？是故欲求嗣者，先须调其妇之经，经调则气和，气和则百病不生而始可成，经既调须按其候。诀云，三十时中两日半（云云）。
盖女人月经方绝，金水才生，此时子宫正开，乃受精结胎之候，妙合而疑之时，过此佳期则子宫闭而不受胎矣。然男女之分，亦皆有说，月候方住一日、三日、五日交会者，成男；双日者，成女。若阴血先至，阳精后冲，纵气来乘，血开裹精，阴外阳内则成坎卦而为男；若阳精先入，阴血后来，两旁横气来助，精开裹血，阴内阳外则象离卦而为女。故脉诀云：夫乘妻兮纵气露，妻乘夫兮横气助，子乘母兮逆气参，母乘子兮顺气护。胎妇遣面南而行，忽从后呼之，左回首者为男，右回首者为女，或于厕所呼之亦同。又胎妇其夫左乳有核者生男，右乳有核者生女。
●启扁汤　治妇人百病，调经种子之仙方也。
（八钱）　白术（去芦麸炒，一两）　白茯苓（去皮，一两）　国老（四钱）　川归（酒洗，一两二钱）　脑芎（一两）　怀生地（酒洗，一两）　白芍（酒炒，八钱）　砂仁（微炒，七钱）　莎草根（七钱）　橘红（六钱）　川牛膝（去芦酒洗，八钱）　牡丹皮（七钱）　半夏（汤泡，七钱）
上十四味均作十剂，水二锺，姜三片，煎八分，空心服。渣，水一锺半，煎七分，临卧时服。经未行前服五剂，行后服五剂，服此药尽，即服后丸药。如无他病，只照本方。如有他病，宜照后加减服之。经调脉和，即当妊孕。
加减之法于后：
妇人子宫久冷不孕，加乾姜、肉桂各五钱。何以知其冷？丈夫会合之际当自觉之也。如冷甚，灸丹田七壮极效，在脐下三寸。
妇人子宫太热则伤胎，加黄柏、知母、柴胡六钱。何以知其热？亦丈夫自当觉之也。
白带、白淫、白浊时下。俗云，下寒非寒也，乃是妇人素虚，浊气下陷故也。有痰者亦然，当加白芷一两，升麻五钱，或倍半夏。如不能服药，灸中极七壮极效，在脐下四寸。气不流通者，加木香三钱。
平素虚劳自汗或恶寒，加黄耆、肉桂；咳嗽，加阿胶、贝母各四钱；劳热血枯，加柴胡、鳖甲。劳甚腰背痛者，灸膏肓二穴各七壮。（在背脊四柱下，近五柱两旁各开三寸。明堂云：主无所不疗，今反有子甚效。）
饮食减少，倍白术。陈皮，加厚朴姜汁炒，神麴炒各五钱；肥白人痰盛，迷塞子宫，加南星、三稜各六钱。
经水将行，小腹作痛，有瘀血也。加桃仁、红花各四钱，蓬术五钱，玄胡索四钱。如应效，去人参，加五灵脂六钱，半生半炒，用乳香三钱。
腰腿痠疼者，加杜仲酒炒一两一钱，羌活三钱，桃仁四钱。经行后作痛者，虚也，加熟地六钱，当归八钱，五味子三钱。腹胁有痞块者，去牛膝，加三稜、莪术各六钱，桃仁、枳实各五钱。前五剂加槟榔五钱，后五剂不加槟榔。腹有鬼胎者，状如怀胎非真胎，因气裹精而结，无血者也，用桃仁、乾漆、肉桂、麝香、水银之类。凡服以去之，然后再服启扁汤，以俟经调，仍然有子。
经水前期而至者，加黄芩五钱，炒真蒲黄五钱。经水过期而至者，加乾姜五钱，牡丹皮五钱。
经血崩漏不止者，加莲蓬壳灰五钱，白芷八钱，猪头骨灰六钱，熟艾三钱，黄芩五钱。
平日有风气寒湿疼痛者，加秦艽三钱，羌活七钱，乳香、没药各五钱，或加苍术。有热疼痛加酒炒黄柏。心腹膨胀者，加大腹皮三钱，木香三钱，槟榔五钱。小便涩少不通，加猪苓、泽泻，亦不宜多服，恐泄肾气。室女经脉涩滞不通者，谓之冲任不调也。前方内加刘寄奴六钱。不应，加卫矛三钱神效。（即鬼箭羽。）
按上方，先圣按卦推移制造，不可妄意加减，只可随症依此加减之法用之，其效如鼓应桴，如猫捕鼠。
●鲁国王遇仙传种子药酒方
白茯苓（去皮净，一斤）　大红枣（煮去皮核取肉，半斤）　胡桃肉（去壳泡去粗皮，六两）　黄耆（蜜炙）　白蜂蜜（六斤，入锅熬滚，入前三味搅匀，再用微火熬滚倾入磁坛内，又加南烧酒二十斤，糯米白酒十斤，共入蜜坛内）　人参　白术（去芦）　当归　川芎　白芍（炒）　生地（各三钱）　熟地　小茴　枸杞子　覆盆子　陈皮　沉香　木香　官桂　砂仁　甘草（各五钱）　乳香　没药　五味子（各三钱）
上为细末，共入密坛内和匀，笋叶封口，面外固，入锅内大柴火煮二炷香，取出埋入土中三日去火气，每日早、午、晚三时，男女各饮数杯，勿令大醉，安魂定魄，改易容颜，添髓驻精，补虚益气，滋阴降火，保元调经，壮筋骨，润肌肤。发白再黑，齿落更生，目视有光，心力无倦，行步如飞，寒暑不侵，能除百病，交媾而后生子也。神秘不可轻传与非人，宝之宝之。
●定胎丸（黄景仙传种子如神）
诗曰：抽将坎内中心火，逆与离宫去补阴，十月圆蒲生贵子，此方端的若黄金。
鱼鳔（八两，切一指长块，用面麸炒炮，再炒，再捣为末，筛鳔尽为度）　白茯苓（去皮四两，为去水浮去筋膜）　何首乌（米泔浸一宿，以竹刀刮去皮，忌铁器）　白蒺藜（捣去尖，各三两）　大附子（一个，钻九孔，面包火煨，面熟为度，去皮）　当归（酒浸一宿，三两）
上为细末，炼蜜为丸，如弹子大，每一丸，空心细嚼，好酒送下，以乾物一口压之。男女同服，忌房事。
●乌鸡丸　鲁府经验方　治妇人无子，又治百病，生血养血，服百日有效。
香附米（一斤，分四制，酒、醋、童便、米泔各浸四两，炒乾）　白茯苓（去皮，四两）　怀生地黄（酒拌砂锅蒸黑，四两）　当归（酒洗，二两）　川芎（一两）　白芍（酒炒，一两）　陈皮（一两）　白术（去芦土，一两）　山药（一两）　小茴（盐酒炒，一两）　吴茱萸（五钱，水浸去苦汁）　莲肉（去心皮，二两）　酸枣仁（炒，一两）　知母（酒炒，一两）　大附子（一个，泡制看虚实）　黄耆（蜜炙，五钱）　真阿胶（蛤粉炒，五钱）　黄柏（去皮酒炒，一两）
上用乌骨白毛雄鸡一只，吊死，去毛、屎净，蒸熟连骨捣烂，同前为末，炼蜜为丸，如梧子大，每服二钱，临经之日每日三服，服半月见效。
男子阴痿者，多致无子，不可不虑也。惟其救嗣之急，易庸医之惑，或以附子、蛇床、石脂为内补，或以蟾酥、哑芙蓉为外助，阳事未兴，内热已作，玉茎虽坚，顽木无用，以致终身无子或有夭折者。吾见此辈无辜而受医药之害，遍访诸方，无越此者，出以示人。命曰：
●壮阳丹
怀生地黄（酒拌蒸黑，四两）　巴戟（去心）　破故纸（酒炒，各四两）　仙灵脾（一两）　真阳起石（煅另研）　桑螵蛸（焙，各五钱）
上六味合阴之数，研末，炼蜜为丸，如梧子大，每三十丸，空心温酒下。不可恃此自恣也，戒之戒之。
一男子服，治精冷遗精，举而不坚。
●金莲种子仙方
仙茅（四两，用米泔水浸一宿，去水，再用黑豆水浸蒸，如此三四次）　何首乌（赤白各四两，制如上法）　当归（酒洗）　熟地黄　山药　甘枸杞子　白茯苓（去皮）　肉苁蓉　莲蕊（各二两）　人参（一两半）
若遗精，加白龙骨煅，一两半。
上为细末，炼蜜为丸，如梧子大，每服五六十丸，空心盐酒送下。其精固而坚。
一女人服，治赤白带下，子宫久冷不结胎，服之一服，子宫壮热如火，立孕。
●仙茅种子方
仙茅　何首乌（二味分两制法如前）　当归（酒洗）　白芍（酒炒）　玄胡索　藁本　赤石脂　人参　条芩（酒炒）　陈皮　川芎　熟地黄　白术（去芦）　白茯苓（去皮）　白薇（大者）　沉香　牛膝（去芦酒炒，各二两）　肉桂　甘草（各五钱）　香附（四两，米泔、童便各浸三日，晒乾用）
上为末，炼蜜为丸，如梧子大，每服五六十丸，空心温送下。凡修合药要静室，勿令鸡犬及妇人见之，每料许一人服，不许二人服。秘之秘之。
一少年断丧，中年无子，妇人血虚不能孕育。此方一料，夫妇同服，服尽即孕，屡试屡验。
●延龄育子丸
人参　白术（去芦，陈土炒）　白茯苓（去皮，牛乳浸晒）　白茯神（去皮木，人乳浸晒）　天门冬（去心）　麦门冬（去心）　生地黄（酒洗）　熟地黄（酒蒸）　菟丝子（酒炒）　巴戟（泡去心）　牛膝（去芦酒洗）　甘枸杞子　鹿角胶　鹿角霜（二味见杂方）　柏子仁　山药　石枣（酒蒸去核）　肉苁蓉（酒浸）　连蕊　沙苑蒺藜（各五两）　酸枣仁（炒，二两）　远志（甘草水泡去心）　五味子　石斛（各二两）
上二十四味合二十四气，一百单八两合一年气候之成数，为生生不息之妙。各制为末，将鹿角胶以酒化开，和炼蜜为丸。如果丸大，每男服九十丸，女服八十丸，空心滚白汤送下。忌煎炙、葱蒜、黑白。
●仙灵酒　治男子元阳虚损，不能直射子宫。
山公羊尾，连腰子及骨肉，砍下一具约二斤，用淫羊藿二两，共入好烧酒一金花坛，文武文煮化，埋土中一旦夕出火毒，滤去渣，每晨服一二锺，兴阳生子。
●生子秘方　治妇女子宫寒，先生后久不生。
汤阴艾，好花椒。先将艾揉碎，花椒研末，铺艾撒椒，艾三层，椒二层，用细布一层，缎子一层，做兜肚，昼夜常穿，汗出为度，二三日，口内闻椒艾香妙。
●温肾散　治阴痿不起，精薄而冷。
锺乳粉　肉苁蓉（酒洗酥炙）　远志（甘草水泡，去心）　蛇床子（去壳炒）　山药（蒸）　烟尘续断（有模皱纹酒洗）　鹿茸（酥炙）
上为细末，每服二三匕，空心好酒调服。
●赛金莲种子方
夜交藤（三斤，竹刀切，米泔浸五次，即何首乌）　淫羊藿（二斤，切碎羊油炒，即仙灵脾）　肉苁蓉（一斤，细面包蒸，去面切碎）　怀生地黄（半斤，酒浸晒乾）　怀熟地黄（即怀生地黄半斤，酒拌砂锅内蒸黑）
上共合一处，装入绢袋内悬吊坛中，入酒五十壶，用笋叶扎口，细泥糊，入水锅煮五炷香，放一七后，日进三服，通神。
●鲁府螽斯丸　夫妇同服，妙不可言。
巴戟（去心，二两半）　菟丝子（酒制，二两）　鹿茸（酥炙，一两）　吴茱萸　白及　白茯苓（去皮，各一两）　大附子（童便浸三日晒乾，五钱）　牛膝（去芦酒洗）　细辛（各五钱）　石菖蒲　厚朴（姜炒）　桂心　人参　白蔹　没药（各四钱）　当归（三钱）　乳香（二钱）
上为细末，鹿髓为丸，梧子大，每五六十丸，空心温酒送下。盐汤亦可。壬子日修合，男女每日服之，无男子妇人勿服，亦不过服，恐成双胎。此传秘方，不可轻视，予亲见。
鲁国主珍重，每制此药以银盒封固，馈送缙绅无嗣者，有得嗣而谢书盈几，足征其效，如此之多也。
●去妒方　治妇人妒妾误夫无子。
天门冬（去皮心）　赤黍米（去壳微炒）　薏苡仁（去壳炒，各四两）
上为细末，炼蜜为丸，每七八十丸，食远白汤送下。妇人常服不妒，正士入朝小人忌之，美色入室少妇妒之，咸服此可免妒忌之病也。

妊娠  ***************************
妇人经候不行，身无病似病，脉滑大而六脉俱匀，乃是孕妇之脉也。精神如故，恶闻食气或但食一物，或大吐或时吐清水，此名恶阻，切勿作寒病治之。凡胎前一切诸病，悉宜此紫苏和气饮加减治之。
●紫苏和气饮（主方）　治胎前诸病。
紫苏　当归（酒洗）　川芎　白芍（酒炒）　陈皮　大腹皮（黑豆水洗）　香附（炒）　甘草
上锉作剂，生姜、葱白，水煎温服。一方加人参，气虚者亦可。
一妊娠胎气不和，凑上心腹胀痛，依本方加木香。
一妊娠呕吐不止，乃恶阻也。加白术、茯苓、半夏、砂仁、藿香、神麴、丁香。
一妊娠胎漏下血，加熟地黄、阿胶、炒白术、条芩、砂仁、艾叶、糯米。如胎漏下血，心腹胀痛者，或先以当归尾、川芎各五钱，酒煎入童便，一服立止。
妊娠胎气不固，常惯小产，预服此以固胎元，加熟地黄、阿胶、条芩、砂仁、桑寄生、白术、糯米。
一妊娠因事动胎，致胎不安，动撞不已及下血欲坠者，加熟地黄、人参、白术、白茯苓、条芩、阿胶、砂仁。
一妊娠咳嗽吐痰，加桑白皮、杏仁、贝母。或用茯苓补心汤亦效。
一妊娠泄泻，加白术、白茯苓。
妊娠疟疾，加槟榔、草果、青皮、良姜、半夏、茯苓、乾葛。
妊娠胎痛，加阿胶、玄胡索、条芩。
妊娠七八个月，前后面目四肢浮肿，加熟地黄、茯苓、泽泻、白术、条芩、栀子、麦门冬、厚朴。
一妊娠口噤，不醒人事，言语错乱，加生地黄、半夏、茯苓、麦门冬、远志、石菖蒲、竹茹。
一妊娠心痛，加玄胡索、乳香各五分。
一妊娠腰痛，状不可忍，加破故纸、小茴、杜仲。
一妊娠白浊、白带，加熟地、半夏、茯苓、苍术、牡蛎、龙骨。
一妊娠小便淋漓不通，加木通、车前、滑石。
一妊娠大便秘涩艰难，加生地黄、黄连、枳壳。
一妊娠至九个月，加枳壳、白术、条芩、砂仁，名达生散，服数剂以保临产无虑。如胎肥，加黄杨脑七个。
一妊娠临产惊恐气结，连日不下，加枳壳。
一妊娠孕成之后，觉气不安，或腹微痛，或腰间作痛，或饮食不美，或胎动下血，及五六个月内，常服数剂甚妙，加熟地黄、条芩、白术、砂仁、人参、阿胶炒。
按上方，治妊娠百病，宜对病选用。
一妊娠腹痛，须验其面赤舌青者，此胎已死。用平胃散加朴硝三钱，化下后随用八珍、大补等汤调补之。若唇口俱青，吐出痰沫者，子母俱死也。若面舌俱青者，母死子活，产下亦死。
按上方，验妊娠生死诀。
●芎归补中汤　治妇人血热性急，常惯小产，服此保全。
当归（一钱半）　川芎（一钱半）　白茯苓（八分）　黄耆（蜜炙，一钱）　条芩（酒炒，一钱）　陈皮（五分）　白术（陈壁土炒，一钱）　续断（酒浸，二钱）　桑寄生（酒浸，七分）　阿胶（蛤粉炒，五分）　香附（童便浸，一钱）　砂仁（炒二分，按月加减至一钱）　甘草（五分）
上锉，生姜三片，水煎空心服。
●莲砂散　治妇人常惯小产，常服此以保胎孕十月完足。
湖莲肉（去心，四两）　砂仁（炒，二两）
上为末，每服二三匕，米饮调下，日服三四次。
●千金保孕丹　专治屡惯堕胎，久而不育者，过七个月不必服。
当归（酒洗，一两）　怀生地黄（酒蒸，一两）　人参（一两半）　白术（去芦炒，四两）　条芩（酒炒，二两）　陈皮（一两）　香附（童便浸，一两）　川续断（酒浸，一两半）　杜仲（盐酒炒，一两半）
上为末，糯米饭为丸，每服七十丸，白汤下。一方，去人参，加砂仁、川芎、阿胶、艾叶、益母草。
治孕妇作淋者。乃三焦胞络元气虚而胎坠，压迫溺道不能通利，宜四君子汤加当归、芍药、甘草梢。五六个月，加升麻、白术；八九个月，加木通、大腹皮。
一孕妇八个月胎下坠或动，面黄体倦，饮食少思，此脾气虚弱，用补中益气汤倍白术，再加苏梗，三十馀剂而安。
●金匮当归丸　胎成后，理肝健脾，胎安子稳。
当归（酒洗）　川芎　白芍（酒炒）　白术（去芦）　条芩（去朽，各一两）
上为末，炼蜜为丸，梧子大，每五十丸，空心盐汤、酒任下。
●又方　黄芩（三钱）　白术（二钱）
水煎服。能益胎气。
按上方，预防妊娠堕胎之剂。
治孕妇嗽则便自出，此肺气不足，肾气亏损不能司摄，用补中益气汤以培土金，六味丸加五味以生肾气而愈。
治孕妇咳嗽，用贝母去心，麸炒黄色，去麸为末，研砂糖拌匀为丸，如鸡头实大，每一丸含化。
●茯苓补心汤　治孕妇血虚发热，咳嗽吐痰，上壅喘急，胸膈痞闷，五心烦热，咳唾吐血，怀娠恶阻呕吐，悉宜服之。
当归　川芎　白芍（酒炒）　熟地黄　陈皮　白茯苓　半夏（姜炒）　枳壳　桔梗　前胡　乾葛　紫苏　人参　甘草
姜、枣、煎服。
按上方，治妊娠咳嗽痰涎，发热喘急之剂。
治妊妇心痛不可忍，用银朱、鸡粪炒焦为末，二味等分和一处，每一钱，热酒调服，即出冷汗而愈。
治孕妇心疼。
玄胡索（五分）　当归（一钱）　乳香（五分）　甘草（一钱）
上水一锺，煎至半锺，温服。静卧少倾即愈。
按上方，治孕妇心疼之剂。
治妊娠腰痛，破故纸不拘多少，瓦上炒，令香熟为末，嚼胡桃肉半个，每服二钱，空心温酒调下。
治孕妇下痢赤白，腹中疼痛。
当归（五分）　白芍（一钱）　白术（五分）　白茯苓（五分）　泽泻（五分）　木香（三分）　槟榔（三分）　黄连（五分）　黄芩（五分）　甘草（三分）
上水煎温服。白痢腹痛甚，恐有寒也。去芩、连，加乾姜三分。
妊娠转胞不得小便者，此汤服之探吐，数日愈。胞非转也，由孕妇中气怯弱，不能胎，胎压其胞，胎繫了戾而小便不通耳。故用二陈、四物、四君子，三合煎汤而探吐之，所以升提其气，上窍通而下窍自利也。（一方，治小便不通，小腹肿胀，用八味丸料加车前子一服即通。治不得尿，名为转胞，利小便即愈。）
●瘦胎散　治胎肥壅隘，动止艰难，临月服之，缩胎易产。
枳壳（去穰麸炒，五钱）　香附子（二钱）　甘草（一钱半）
上为末，每服二钱，百沸汤调服。
治胎孕九个月，将产消息，用猪肚一个，依常法著葱、五味，煮熟食之，不尽再食，不可与别人食。
一孕妇不语，非病也，不须服药，临产日，但服四物汤之类，产后便语。
治妇人怀鬼胎及血气痛不可忍。
斑猫（去头翅足制）　延胡索（炒，各等分）
上为末，每服半钱，温酒调下，以下秽物为度。
治妇人血块如盘，又孕难服峻药。
香附（四两，醋煮）　桃仁（去皮尖，一两）　海石（二两，醋煮）　白术（去芦炒，一两）
上为细末，神麴打糊为丸，梧子大，每服四五十丸，白汤下。
●治孕死得效方　鹿角屑二三方寸匕，煮葱豉汤和服之，立出。
治儿在腹中哭，用多年空房下鼠穴中土一块，令孕妇噙之立止。
●四君子汤　四物汤　六味丸　补中益气汤　俱见补益二陈汤　见痰饮

产育  ***************************
凡妇人临月腰腹痛时，未可便服催生符药，亦不可便坐草，常宜行立，不可慌忙，如果在壳中，气足自脱。苟日月未足，用药一催，即有横生逆产之患，如此死者，乃自杀耳。
凡妇人难产者，皆因燥涩紧敛，故产户不得开通，宜于降诞之月，自月之日用长流水调益元散，日三服，产必易，产后亦无一切虚热、气血不和之疾。未入月则不宜服之，以滑石滑胎故也。然此药惟宜妇人壮盛胎肥者可服，若胎怯者，可服保生无忧散。
●保生无忧散（主方）　治妊娠身居富贵，口厌甘肥，忧乐不常，食物不节，既饱便卧，致令胞胎肥厚，根蒂坚牢，行动艰难，因致临产必是难生，入月可服此药，日进二服，补其血而顺其气，使子易生，而胎易落也。
当归　川芎　白芍（酒炒，各一钱）　木香（五分）　枳壳（麸炒，一钱）　乳香（一钱）　血馀（烧存性）　甘草（五分）
上锉一剂，水煎，日二服。凡欲断脐带，先以系物坠下后可断之，否则，胞衣上即冲心而死。若胞衣既破，其血已涸，或元气困惫，用八珍汤斤许，加益母草半斤，水数碗，煎熟时时饮救之，饮尽再制，亦有得生者。孕妇临月预服此药，日进二服则子易生而胞易落也。一妊娠子死，或未死胎动，芎归汤加紫苏，酒、水各半煎服。死者即下，未死者即安。
●乌金丸　治临产艰难，横生逆产，死胎不下，及产后诸病。
真阿胶（一两八钱，蛤粉炒）　苏木（一两）　熟艾（端午日收，去梗，二两）　穀麦芽（晒乾，各二两）　龙衣（即蛇退，要全者一条，焙乾，又要蛇头，下山的好）
上为细末，炼蜜为丸，如芡实大，每用一丸，童便和酒化下。凡修合此药，拣天月二德夭天一生气吉日，凝神安虑，洒扫净室，尽太极而生两仪，九宫而分八卦，所忌妇人鸡犬声喊音，要至夜间，寂静斋戒，至诚，先念净口、净心、净身、净天地神咒文。唸咒曰：天精精，地灵灵，精精灵灵，左朝北斗，右朝北辰，人逢此药，各保安宁，急急如律令。
治临产其子逆下，用绢针刺儿脚心三七刺，用盐水少许擦刺处，即时顺生。
治横生逆产，或胎死不下，血海乾涸，死在须臾，百发百中。（戴雷门）
皮硝（二钱，壮者三钱，虚者加大附子三片，用酒半锺，童便半锺，入硝煎一二沸，温服立下。亦治胞衣不下）
一妇人胎死腹中，服皮硝下秽水，肢体倦怠，气息奄奄，用八珍汤倍参、术，加桂、姜，调补而愈。
治难产及横生逆产。蛇退皮焙乾一条，为末，每服五分，黄酒调下立效。
治横生逆产三五日不下，死在须臾。用往下蛇退一条，长尺余者，烧灰存性，鹁鸽粪等分，为末，黄蜡为丸一个，皮硝化水吞下。
治妇人临产心慌，惊恐怕死，致令难产，用金箔大者五片，小者七片，将金箔入锺内，水少许，用指研匀，再添温水至大半锺，一面先令一人扶产妇虚坐，又令一妇人用两手将大指按定产妇两肩上肩井穴处，方将前药温服，其胎立下。如产月未足，又能安之。
治横生逆产，死胎不下，其效如神。柞木刺枝一握，净洗锉碎，要一叶一刺者，处处有之，甘草一钱，长流水煎，热服二三碗立下。
治逆产，须臾不救，母子俱亡。（华佗方）
蛇退（一条）　蝉蜕（十四个）　头发（一握，并烧灰，须用胎发）
上为末，分作二服，酒调下，须臾又进一服。
难产破水三五日不下，将死未绝者神效。（江月池传）
鱼鳔用大者三寸，香油浸过，灯上烧之，滴下油入酒内，其灰为细末，酒调服之立下。
●催生汤　治胎死腹中，或产母气乏委顿，产道乾涩。
五积散去麻黄，加川乌、附子、南星、阿胶（炒）、杏仁、木香。
治妊娠产五七日不下，垂死者及产妇交骨不开。
当归　川芎（各一两）　自死干龟壳（一个，酥炙）　妇人油发（一握，烧存性）
上锉细，每服三钱，水一盏半，煎服。约人行五里，不问生死胎立下。其油发用生男女者。交骨不开，阴气虚也，芎归汤主之。
一治死胎不下兼难产及横、倒生，桂心为末，每二钱，痛阵密时，温童便调下。
治难产沥浆胞于，胎不得下，香油、蜂蜜各一碗，和匀用，铜铫内慢火煎一二沸，掠去沫，调滑石末五钱，顿服。外以油蜜抹母腹上下。
●灸难产　先露手足，灸妇人右脚小趾头尖，三壮立产。
治胞衣不下，用伏龙肝研末，每三钱，温水调服。
治胞衣不下秘方，用蓖麻子十四粒，去壳研，涂两脚心，衣即下，可即洗去。如不去，则肠头出。如此时，就以此药贴顶心缩回其肠，多用此药不妨。如肠入则洗去，神效。
盘肠产：每临产则子肠先出，然后产子，其肠不收，名曰盘肠。稳婆以醋、水各半盏，默然噀产妇面眦才收，不可不知。古方以蓖麻子仁四十九粒，研，涂产母头顶，肠收上急洗。云，其肠若干，以磨刀水少许湿润之，再用磁石煎汤服之即收上。磁石须阴阳家用有验者。若以水噀母面眦，恐惊则气散。一方以半夏为末搐鼻中，肠自上。
治盘肠生产，花肠俱出，用大蓟捣汁，和醋在盆内，将生肠放汁上，须臾即上。令产妇睡一日，将芭蕉茎塞阴户即已。
临产腰腹作痛，取好乳香一块，如小指头大，浓磨水一合，荡，温服后破水，即进催生药。（在前用柞木枝者是。）
治产难凑心不下者，蛇退烧灰，用麝香少许，研细温酒调下，立产。
一胞衣不下　用鸡子清三个，去黄，以酸醋一合和之，啜入口中即下。妇人胞衣不出，胸腹胀疼，手不可近，用失笑散，滚酒调下，恶露、胞衣并下。
一胞衣不下　令产妇衔自己发尾于口中，令呕哕，衣即下。
治倒生，手足冷，口禁，以葵子炒令黄，捣为末，每二钱，酒调服则顺。
●八珍汤　芎归汤俱见补益）五积散见中寒）失笑散见产后）

产后  ***************************
产后脉洪数，产前脉细小涩弱，多死。怀孕者，脉主洪数，已产而洪数不改者多死。产后诸疾以药治之，大补气血为主。大凡产前不可用热药，产后不可服凉药。
产后伤寒不可轻易汗、下，恐产时伤力。其发热，有去血过多，有恶露不尽，有三日蒸乳发热，或早起劳动，或饮食停滞，俱有发热恶寒，状类伤寒，不可便用发表攻里之剂。凡有伤力发热，或早起劳动发热，或去血过多发热，脉必虚大无力。内无痛者，此热非有馀之热也。乃阴虚不足生热，用芎归调血饮，加减治之。治产后诸病，无不奏效。
如大热不退，必加炒黑乾姜，神效。乾姜性热，能引血药入血分、生新血，引气药入气分、补气。
●芎归调血饮（主方）　治产后诸病。
当归身（酒洗）　川芎　白芍（火煨，切片，酒炒熟用）　怀生地黄（酒蒸黑）　白术（去油芦，土炒）　白茯苓（去皮）　陈皮　香附（童便炒）　甘草（炒，初产临服，加童便一锺，好酒半锺同服，是能行瘀血，退热如神）
上锉作剂，生姜一片，枣一枚，水煎温服。看病加减于后。
一产后昏愦不语，加荆芥；一产后口苦咽乾，加麦门冬；一产后看气恼，加木香、乌药；一产后发热不止，加炒黑乾姜；一产后生肠不收，加黄耆、人参；一产后咳嗽，加五味、杏仁；一产后两胁痛，加青皮、肉桂；一产后吐痰，加半夏、贝母；一产后呕吐不止，加砂仁、半夏，去地黄；一产后盗汗、自汗，加黄耆、酸枣仁；一产后泄泻不止，加黄耆、乾姜炒，去地黄；一产后瘀血不行，心腹儿枕作痛，加官桂、五灵脂、蒲黄、玄胡、丹皮，去熟地、白术；一产后去血过多，头晕眼暗，口噤，加荆芥、人参、乾姜炒黑；一产后胸膈胀闷，加砂仁、枳实、山楂、厚朴；一产后恶露不行，加益母草、牡丹皮，加童便和酒服；一产后血大下不止，另用加蒲黄炒黑，入前汤药调服；一产后心腹痛，去白术、茯苓，加玄胡、牡丹皮、桃仁、红花、青皮、泽兰；一产后惊悸、怔忡，加远志、麦门冬、酸枣仁；一产后惊悸乱语，精神不定，用好朱砂为末，每服钱许，酒调下；
按上方，治产后诸虚百病，宜加减用之。
●家传黑神散　治妇人胎死腹中，胞衣不下，败血攻心，眩晕欲绝，併产后一十八症。
当归（一两）　赤芍（一两）　白术（一两）　生地黄（一两）　熟地黄（一两）　香附（炒，一两）　五灵脂（一两）　蒲黄（炒，一两）　乾姜（炒，一两）　玄胡索（一两）　棕炭（一两）　乳香（五钱）　沉香（五钱）
上为细末，每服二钱，童便和酒调下。产后一十八症，俱童便酒下。
●失笑散　治产后心腹绞痛欲死，或血迷心窍，不知人事，及寻常瘀血、积血作痛，并小肠气痛，加玄胡索。
五灵脂（炒）　蒲黄（炒，各等分）
酒煎热服，或半水半酒煎。产后小肠作痛成块，俗名儿枕痛。以手按之腹愈痛，此是瘀血，宜服此。若按反不痛，是血虚，宜四物汤加参、术、茯苓。若痛而作呕，是此虚，宜六君子汤。若痛而作泄，是脾虚，宜六君子汤加肉豆蔻。一产后恶露不行，攻冲心腹疼痛，或眩晕，寒热交攻，益母草锉一大剂，水煎去渣，入童便、黄酒各一盏，温服立效。
按上方，治产后恶露不行，败血为病，对症选用。
●五积散　新产之后，以此药祛除败血，补生新血，调和荣卫，滋养脏腑，使阴阳不相胜负，邪气不能相干，则无寒热之患。又治新产气虚，或外感寒邪，头痛身痛，发热恶寒，或但发热者，并加米醋少许，同煎服。
按上方，治新产诸病，及外感寒邪之剂。
●当归羊肉汤　产后蓐劳，有因生理不顺，疲极筋力，忧劳心虑，致令虚羸喘乏，寒热如疟，头痛自汗，肢体倦怠，咳嗽痰逆，腹中绞刺。
当归（酒洗，七钱）　人参（七钱）　黄耆（一两）　生姜（五钱）
上锉，用羊肉一斤，煮清汁五大盏，去肉，入前药煎至四盏，去渣作六服，早晚频进。
●参归汤　治产后诸虚不足，发热盗汗，内热晡热等症。
当归身　人参（各等分）
上锉散，用猪腰子一个，去膜切片子，以水三升，糯米半合，葱白二根，煮未熟，取清汁一盏，入药三钱，煎至八分，不拘时服。
●三分散　治产后日久，虚劳发热。
●四物汤　●四君子汤　●小柴胡汤（加黄耆）
按上方，治产后蓐劳，诸虚发热宜之治。
●腰子粥　治产后蓐劳发热。
猪腰子一对，去白膜，切作柳叶片，同盐酒拌，先用粳米一撮，入葱、椒煮粥，盐醋和，将腰子铺盆底，以热粥盖之，如作[合/酉]生状，空心服。
治产后呕吐不止。
韭汁　姜汁　童便
调血竭末服。
治产后恶露过多不止，百草霜二两，井花水一锺，炒过盐一捻，水调服。
治产后血晕，不省人事，眼黑耳鸣用。
当归　川芎　荆芥（各等分）
锉散，水煎，入童便服。
治产后不语。
人参　石菖蒲　石莲肉（去壳留心）
水煎温服。
●又方　治产后目闭不语，白矾生研末，每服一钱，熟水调下。
●独参汤　治产后血晕，下血过多，不省人事者，气血大脱而神不用也。兼治一切失血，恶寒发热，作渴烦躁，或口禁耳鸣，自汗盗汗，或气虚脉脱，手足逆冷。盖血生于气，故血脱补气，阳生阴长之理也。
人参（二两）
水一碗，煎半碗，温服。故用人参甘温益元气之品，可以固气，可以生血。身热气急者，加童便一锺；身寒气弱者，加大附子三钱，外以炭火，以酽醋沃之，使醋气熏蒸入鼻则能收敛神气。
治产后血痢，小便不通，脐腹痛。
生马齿苋，捣取汁三合，煎一沸，下蜜一合调，顿服。
治产后赤白痢疾。
黄耆　人参　白术（去芦炒）　白茯苓　粟壳　甘草
上各等分，水煎服。
治产后泄泻。
黄耆　白术　茯苓　白芍（酒炒）　川芎　乾姜（炒）　滑石　甘草（炙）
上各等分，水煎空心服。
治产后疟疾。
紫苏　陈皮　半夏　赤苓　川芎　白芷　青皮　良姜　草果　乾葛　甘草
上枣、姜煎，当发日侵早，连进二服。
一妇人食角黍，烦渴痞闷，腹痛，大便欲去不去。
用大酒麴炒为末，每二钱，温酒调服，俄间腹鸣，良久仍下粽而愈。
一产妇大便不通。
火麻仁　人参　枳壳　杏仁（各等分）
水煎服，即通。
一产妇大便七日不通，饮食如常，腹中如故，此腹未满也，用八珍汤加桃仁、杏仁，至廿一日服。满欲去，用猪胆汁润去而安。
一治产妇大小便闭结，诸治不应，令饮人乳而通。一用牛乳亦通。
治产后咳逆方，用乾柿一个，切碎，水一盏，煎至六分，热呷之即止。
治产后阴门不闭，发热恶寒，用十全大补加五味子，数剂而寒热退。又用补中益气加五味，数剂而敛。若初产肿胀，焮痛而闭者，用加味逍遥散。若肿既济而不闭者，补中益气汤，切忌寒凉之剂。
治产后生肠不收，蓖麻子去壳研成膏，贴头顶心，即收。再服补中益气汤倍升麻，去柴胡，加益母草。
治产后阴门痛不可忍，桃仁泡去皮尖，研如泥，用一两涂，即愈。
治阴门痒极不可忍，用食盐涂入即止。
按上方，治产后诸疾，宜对症选用。
●十全大补汤　治产后诸虚百损，五劳七伤，自汗盗汗；或内热晡热，潮热发热，或口乾作渴，喉痛舌裂，或胸乳膨胀，胁肋腰痛，或脐腹阴冷，二便不调，或头颈时痛，眩晕目花，或心神不宁，恍惚不寐，或形容不充，举体作痛，或鼻吸气冷，急趋气促，或因饮食劳役，起居失宜，或更有一切虚热之症，但服此药补其根本。诸症悉退，而四君子汤合四物汤，加黄耆、肉桂。
按上方，治产后诸虚百病，神效。
一治产后因子死经断，不行经半载，一日小腹忽痛，阴户内有物如石硬，塞之而痛不禁，此石瘕也。四物汤加桃仁、大黄、三稜、槟榔、玄胡、香附、泽泻、血竭，水煎服。
●八珍汤　四君子汤　四物汤　六君子汤　补中益气汤俱见补益）加味逍遥散见调经）小柴胡汤见调经）　五积散　理中汤　俱见中寒

乳病  ***************************
夫妇人者，以乳病为重，性命之根也。坐草以后风冷袭虚，荣卫凝滞，乳为小儿所吹，或饮而不泄，或断乳之时捻出乳尽，出汁停蓄之间为气血搏而肿痛，内结硬块，至于手不能近，则乳痈之患成矣。凡妇人四十以下，血气周流，此则易疗；年寿既高，血气耗涩，患此则难疗矣。
●观音救苦散（主方）　治吹乳乳痈，痛肿不可忍者。
金银花　皂角刺　穿山甲　当归尾　白芷梢　天花粉　瓜蒌仁　贝母　甘草节
上锉，酒煎服。一方，治吹乳，用滚绿豆汤入无嘴锡壶，热即倾出，用壶口合乳穗上，立效。
●治吹乳神方　凡有儿者，名为外吹乳；有孕者，名为内吹乳。可以急治。
葱一大把，捣烂作饼一指厚，摊乳上，以罐贮，炭灰覆葱上，须臾汗出，肿立消。
治吹乳乳痈，海上仙方。（朱宾湖传）
蜘蛛（三个）　红枣（三枚，去核）
每枣一枚，入蜘蛛一个，夹于内炒熟，口嚼吃，用烧酒送下。未成者立消，已成者立溃。
治吹乳肿痛未成脓者，用生半夏一个，为末，将葱白半寸捣和为丸，绵裹塞鼻一夜，即愈。左乳塞右，右乳塞左鼻，神效。一用韭菜地中蚯蚓粪研细末，醋调厚敷于上，干则再易，三次即愈。
治吹乳，用皂角，火烧黄色，蛤蜊一个，火烧成灰，共为细末，每服三钱，滚黄酒调服，汗出愈。
●冲脉饮子　治妇人乳痈初已，而又致穿破不得收功。
黄耆（每一两用桂一钱，煎汤拌耆，碗盛，饭上蒸熟，每剂用二钱）　人参（一钱半）　白术（一钱）　茯苓（七分）　当归身（二钱）　白芍（酒炒，一钱）　生地黄（酒浸，一钱）　川芎（一钱）　柴胡（五分）　青皮（五分）　宣木瓜（四分）　皂角子（一钱）　甘草（三分）
上水一锺，煎至七分，食后少间温服，渣再煎服。若大便不通，加火麻仁炒，黄连酒炒二钱。
妇人乳汁，乃气血所化，在上为乳，在下为经。若气血虚弱而不能化生，则乳汁短少，治宜壮脾胃，养气血。又有怒动肝胆而乳肿汁出，宜清肝火。若累产无乳，或大便涩滞，当滋化源。
●当归补血汤　治气血虚无乳。
当归（二钱）　黄耆（一两）
葱白十根，水煎服。
●三母散　治产后无乳。
贝母（君）　知母（佐）　牡蛎（使）
为末，猪蹄汤下。
治产妇少乳，用穿山甲烧存性，为末，空心热酒调服。
●又方　用穿山甲、天花粉各五钱，入猪蹄同煮烂，去渣，吃蹄食汤愈。
治乳汁不行，用核桃仁十个，去皮净捣烂，入川山甲末一钱，温酒调服。
妇人奶岩，始有核肿如鳖，棋子大，不痛不痒，五七年方成。疮初，便宜多服疏气行气之药，须情思如意则可愈。如成疮之后，则如岩穴之凹，或如人口，有唇，赤汁脓水浸淫胸胁，气攻疼痛，用五灰膏去其蛊血，生新肉，渐渐收敛。此疾多生于忧郁积忿。中年妇人未破者，尚可治。成疮者，终不可治，宜服十六味流气饮加青皮。
●十六味流气饮　治乳岩
当归　川芎　白芍　黄耆　人参　官桂　厚朴　桔梗　枳壳　乌药　木香　槟榔　白芷　防风　紫苏　甘草
上锉剂，水煎，频频温服。乳痈加青皮。
●治妇人慾断乳方
归尾　赤芍　红花（酒洗）　牛膝（去芦酒洗）
水煎服。
治妇人血气方盛，乳房作胀，或无儿食乳胀痛，憎寒发热。大麦芽炒一二两，水煎服立消。
产后乳汁自出，乃胃气虚，宜服补药止之。若乳多满痛，用温帛熨之。未产而乳自出，谓之乳泣，生子多不育，此症气血俱虚，用十全大补汤主之。

妇人杂病  ***************************
交肠病：妇人有此病者，粪从小便出，尿从大便出，混浊不分，必是夏月伏暑而致，须用五苓散加牛膝、海金砂、木通、通草，但令大小便各归本脏即安。西园公治临颖徐少川母，服此药而愈，加车前子。
治妇人阴中生疮，如虫咬疼痛。桃叶捣烂，绵裹纳阴中三四易瘥。
凡妇人淫乱思色，久之必有猫鬼相侵，似睡不睡，情意相通，交接昏迷，淫精泄漏，病人隐而不说，不肯言鬼，宜用鹿角屑捣散，以水调方寸匕与服，即言实也。
●千金断产方　妇人有临产艰难，或生育不已而欲断之。
用油煎水银，一日方息，空心服枣大一丸，永断其孕，且不损人。
●千金去胎方　用大麴五升，清酒一斗，煮二沸，去渣分五服，隔夜勿食，旦再服，其胎如糜，母无所苦，千金不传。
●治阴痒脱方　烧白矾一味，研为末，每日空心酒调方寸匕，日服三次。
一妇人，阴中寒冷，小便澄清，腹中亦冷，饮食少思，大便不实，下元虚寒，治以八味丸一月，饮食渐加，大便渐实。又月馀，诸症悉愈。
一妇人，阴中挺出五寸许，闷痛重坠，水出淋漓，小便涩滞。夕与龙胆泻肝汤利湿热，朝与补中益气汤升补脾气，诸症渐愈。再与归脾汤加山栀、茯苓、川芎、黄柏间服，调理而愈。后因劳役或怒气，下部湿痒，小水不利，仍用前药开愈。
一妇人每交接出血作痛，此肝火动，脾不能摄血，用补中益气汤、归脾汤二方而愈。若出血过多而见他症，但用前药调补肝脾。
●神秘万灵丹（方上异人传）　专治妇人一切胎前、产后诸般病症三十六种，冷、血、风八十二种，风、疝气、乳中风、淋血聚，妇人胎孕不安，死胎不下，不过二三丸；胎衣不下，只一丸；产后腹内搅痛，脐下如刀刺者，只服一丸；胎前产后赤白带下，呕逆嗔塞，心气烦满，怀胎近产，一日一丸，临产不觉。若经脉不通，或来频并，或赤白带下，饮食无味，面赤唇焦，手足顽麻，遍身生黑点血斑者，一切诸疾，但服一丸，细嚼、温酒送下。又治产后伤寒中风，体如板者，用麻黄汤下。
何首乌（去皮用黑豆拌，九蒸九晒，忌铁器）　川当归（酒浸）　两头尖（各五钱）　川乌（去尖，用火炮）　草乌（去尖用水煮过）　大茴香　川芎　人参（去芦）　防风（去芦上毛）　白芷　荆芥穗　桔梗（米泔浸）　麻黄（用水煮三四沸去节）　甘草（炙）　天麻（以上十二味各二两）　白术（米泔浸）　木香（不见火）　辽细辛　血竭（另研，以上各五钱）　苍术（半斤，米泔水洗过，入酒浸一宿，晒乾为末）
上共二十味，俱为细末，炼蜜为丸，如弹子大，每服一丸，细嚼黄酒送下。
●五苓散方见中暑）八味丸方见补益）龙胆泻肝汤方见便毒）补中益气汤方见内伤）归脾汤（方见健忘）


卷七·坤集  ——————————————————————————————————————————————————————————————————————————————————————————

小儿科  ***************************
小儿诸病，但见两眼无精光，黑睛无运转，目睫无蜂芒，如鱼眼、猫眼之状，个个不治。或神藏于内，但外若昏困者无妨。其有病笃而眼神气不脱者，犹可以活。眼者，五脏六腑神气之所发，神气已脱，脉虽仅存，亦未能保。
小儿之脉，洪则为实，濡则为虚，紧则为风，缓则为积，数则为热，迟则为凉。更看虎口三关纹理，两手食指本节为风关，中节为气关，第一节为命关。其纹曲直不同，如纹只在本节，病易治；透过中节则病重；过第三节则难治。惊则纹青，淡红则寒热在表，深红必主伤寒痘疹。故乱则病久；纹细则腹痛多啼，乳食不消；纹粗直射指甲，必主惊风恶候；纹黑如墨，必困难医。此乃神圣工巧之一端也。
观面部察色
左腮属肝，其色青者为顺，白者为逆。若色赤，主肝经风热，发热拘急；青黑，主惊风腹痛；淡赤，主潮热痰嗽。
右腮属肺，其色白者为顺，赤者为逆。若赤色甚者，主咳嗽喘急，闷乱饮水，传于肾，则小便赤涩或淋闭不通。
额上属心，其色赤者为顺，黑者为逆。若青黑，主惊风，腹痛，瘛瘲，啼哭；微黄，主盗汗，头发乾燥，惊疳骨热。
鼻属脾，其色黄者为顺，青者为逆。若色赤，主脾经虚热，饮食少思；深黄，主小便闭而鼻燥衄血。
颏属肾，其色黑者为顺，黄者为逆。若色赤，主肾与膀胱有热而小便不通。
图五（图缺）
下额属肾水，北。（一云耳轮。）
左颊属肝木，东。（一云眉稜上下，又云太阳。）
鼻准属脾土，中。（一云人中是。）
右颊属肺金，西。（又太阴。）
观面部五色，面赤为风热，面青惊可详，心肝形此见，脉证辨温凉，脾怯黄疳积，虚寒㿠白光，若逢生黑色，肾败命须亡。
观形察色辨因由，阴弱阳强发硬柔，若是伤寒双足冷，要知有热肚皮求，鼻冷更知是疮疹，耳冷应知风热症，浑身皆热是伤寒，上热下冷伤食病。
辨证歌：
紫热红伤寒，青惊白色疳，黑纹因中恶，黄色自脾端。
虎口三关指掌图（图缺）
虎口，叉手处是也。
三关，第二指反三节。
风关第一节，寅位，纹现于风关为轻；
气关第二节，卯位，纹现于气关为重；
命关第三节，辰位，纹过于命关则难治矣。
歌诀：
五指梢头冷，惊来不可当；若逢中指热，必定是伤寒；中指独自冷，麻痘症相传；女右男分左，分明仔细看。
小儿外症十五候歌：
眼上赤脉，下贯瞳人，囟门肿起，兼及作坑，鼻乾黑燥，肚大青筋，目多直视，睹不转睛，指甲黑色，忽作鸦声，虚舌出口，啮齿咬人，鱼口气急，啼不作声，蛔虫既出，必是死形，用药速救，十无一生。

急惊  ***************************
夫急惊之候，因闻不常之声，或遇驴马禽兽之唬，以致面青口噤，或声嘶而厥，发过则容色如故，良久复作，其身热面赤，引饮，口鼻中气热，大小便黄赤色，惺惺不睡。盖热甚则生痰，痰盛则生风，偶因惊而发耳。盖急惊属肝木，风邪有馀之症，治宜清凉苦寒泻气之药，宜镇惊散、抑肝散、抱龙丸之类。
●镇惊散（主方）　治惊风搐搦，痰嗽喘热。
胆南星　防风　蝉退　薄荷　甘草
上锉散，生姜一片，水煎服。
●抑肝散　治肝经虚热发搐，或发热咬牙，或惊悸寒热，或木乘土而呕吐痰涎，腹胀少食，睡卧不安者。
当归（一钱）　川芎（八分）　白术（炒，一钱）　茯苓（一钱）　柴胡（五分）　钩藤钩（一钱）　甘草（五分）
水煎，子母服。
治小儿角弓反张，目直视，因惊而致。
用南星、半夏，姜三片，煎熟，入竹沥、姜汁灌服。
防风　蝉退　白芍　木通　车前　赤茯苓　麦门冬　甘草
用灯草水煎服。
治小儿发搐，眼翻口噤，抽掣，痰喘气促。蝉退去翅足，七个水煎，白附子磨浓，温服立已。
●神效抱龙丸　抱龙之义：抱者，保也；龙者，肝也。肝应东方、青龙、木，木生火，谓生我者，父母也。肝为母，心为子，母安则子安，况心藏神，肝藏魂，神魂既安，不从何生？故曰抱龙丸，理婴儿诸惊，四时感冒，瘟疫，邪热致烦躁不宁，痰嗽气急，并疮疹欲出发搐，并宜服之。其药性温平，不僭不燥，常服驱风化痰，镇心解热，和脾胃，益精神，大有神效。
牛胆南星（一两）　天竺黄（五钱）　雄黄（二钱半）　朱砂（二钱半）　真麝香（一钱）
上为极细末，浓煎甘草水，煮面糊丸，如芡实大，雪水煮糊丸更佳，用薄荷汤研化服，或葱白汤；痰塞咳嗽，姜汤；痘疹见形，有惊，白汤下。心悸不安，灯草煎汤，入珍珠末和匀，不拘时服；钱仲阳加天麻。一方，加牛黄五分，珍珠一钱，琥珀一钱，水煮甘草膏为丸，金箔十片为衣，治惊风百病，大有神效。
治急惊风，见生人如见虎，面赤口红，舌生芒刺，喉中痰响，眼目直视，手足牵连并治。慢惊风不可服。
用芦荟为末，稀面糊为丸，如绿豆大，每服五七丸，灯心、竹沥汤下。

慢惊  ***************************
夫慢惊之症，多因乳食不节，损伤脾胃，以致吐泻日久，中气大虚而致发搐。发则无休止时，其身冷面黄，不渴，口鼻中气寒，大小便青白，昏睡露睛，目上视，手足瘛瘲，筋脉拘挛。盖脾虚则生风，风盛则筋急，俗名天吊风者，即此候也。盖慢惊属脾土，中气不足之症，治宜中和，甘温补中之剂，宜七味白术散、醒脾散之类。
一小儿吐泻日久，成慢惊风，默默不语，昏睡露睛，遍身手足厥冷，十分危笃，死在须臾，百药罔效，一家哭泣。予制附子理中汤一剂，服之顷苏，后以醒脾散调理而愈。
●醒脾散（主方）　治小儿吐泻不止，作慢惊风，脾困昏沉，默默不食。
人参　白术（去芦炒）　白茯苓（去皮）　木香　全蝎　天麻　殭蚕　白附子　甘草（炙）
姜、枣煎服。
●加味大醒脾散　治小儿慢脾风，内虚，昏迷不醒。
人参　白术（炒）　茯苓　陈皮　丁香　木香　南星（泡）　全蝎（去毒炒）　天麻（煨）　白附子（煨）　山药（炒）　石莲子（去心）　石菖蒲　肉蔻　砂仁　甘草
生姜三片，枣一枚。回阳加大附子。
治慢惊、慢脾危恶症候，药力不到者，但看两脚面中间陷处有太冲脉，即灸百会穴三五壮，炷如小麦大，灸后仍以醒脾之剂调之。
●酿乳法　治慢惊，睡多惊啼。凡面黄，脉细者难治。
木香　沉香　藿香　丁香　陈皮　人参　神麴　麦芽
上锉，每服四钱，紫苏十叶，生姜十片，枣两枚，水煎。先令乳母食，后捏去宿乳汁，服之即便卧。霎时，令药入乳之脉，次令儿吮，不可过饱，亦良法也。
●生珠丹　治急慢惊至危者，体如反张，四肢冷。
天麻（二钱半）　全蝎（二十一个）　白附子（煨，二钱）　殭蚕（一钱）　南星（煨，一钱半）　大附子（炮，一钱）　朱砂（二钱）　麝香（半字）　白花蛇（酒浸炙乾，二钱）　蜈蚣（一钱，酒浸）
上为细末，和匀，炼蜜为丸，如鸡头大，每服一丸，薄荷汤化下。
治小儿惊风并退，只是声哑不能言。并治诸病后不能语。
用天南星个，炮去皮脐为末，每服半字或一字，三五岁儿服半钱，用豶猪胆汁调，食前服，便能言。

疳疾  ***************************
夫小儿疳积，皆因恣食甘肥，与服瓜果生冷，及一切烹饪调和之味，朝餐暮食，渐成积滞胶固，以致身热体瘦，面色萎黄，或肚大青筋，虫痛泻利，而诸疳之症作矣。大抵疳病，当辨冷热肥瘦而治，其初病者为肥热疳，久病者为瘦冷疳，冷热并宜后诸方，选而用之。
●消疳饮（主方）　治小儿疳疾，身热面黄，肚大青筋，瘦弱，通治诸疳。
人参　白术（去油炒）　白茯苓（去皮）　胡黄连　宣黄连　神麴（炒）　青皮（去瓤炒）　陈皮　砂仁　甘草（炙）
上锉，水煎服。伤食加山楂肉；有虫加使君子。
●九味芦荟丸　治疳积，瘰疬结核，耳内生疮，或疝气，囊痈，下疳溃烂，或茎出白津，股腹有疮，或体瘦热渴，大便不调，牙龈蚀落，颊腮腐烂等症。
胡黄连　黄连　芦荟　木香　白芜荑（炒）　青皮　白雷丸　鹤蝨草（各一两）　麝香（三钱）
上为末，蒸饼，糊为丸，如麻子大，每服一钱，空心米汤下。
一小儿下疳溃烂，发热作痛。
一小儿茎中作痒，不时搔捻。
一小儿肾茎中溃痛，小便闭涩，日晡尤甚。
一小儿目痒出水，或项间结核，或两眼连札，或阴囊瘙痒年馀矣，俱属肝火，用九味芦荟丸。并：
●加味肥儿丸　治诸疳积，肚腹胀大，发热。
青皮（去瓤麸炒）　陈皮　三稜（煨，醋炒）　莪术（煨，醋炒）　香附　神麴（炒）　麦芽（炒）　白术（去芦炒）　白茯苓　黄连（姜汁炒）　胡黄连　使君子（去壳）　芦荟　槟榔（各五钱）　木香（三钱）
上为末，面糊丸，如萝卜子大，每三四十丸，灯心汤下。虚加人参。不发热去胡黄连。
治小儿疳积，腹胀如鼓。用虾蟆不拘多少，每日用三四只，去头、足、皮、肠，只用本身四腿，以白水入盐、酒、葱、椒，煮熟与吃，以愈为度。
治小儿疳泻，赤石脂炒为末，粥饮调服。小儿不肯服药者，服此甚妙。
凡小儿诸疳，腹胀肌瘦，立眉竖眼，头毛生疮，结如麦穗。用立秋以后大虾蟆一只，去首，刮去肠肚，以清油调之，上加以覆瓦，下加以仰瓦，各用火以炙之，令熟与患者食，腹中之积秽尽下。再如前，连服四五只，一月之后，形容改变非常，效不可言。
●补中益气汤　治中气虚弱，体疲食少，或发热烦渴，或因药克伐，元气虚损，恶寒发热，肢体倦怠，饮食少思，或兼饮食劳倦，头痛身热，烦躁作渴，脉洪大弦虚，或细微软弱，右关、寸独甚，亦宜用之。大凡久病或过服克伐之剂，亏损元气而诸症悉俱者，最宜此汤调补。若母有前症致儿为患者，尤以用之。诸疳癖块，久治不愈，多服尤效。
黄耆　人参（各八分）　白术（去芦炒）　陈皮　甘草（炙，各五分）　升麻　柴胡（各二分）　当归（一钱）
上锉作剂，姜、枣水煎，空心午前服。
●六味地黄丸　治小儿诸疾，照后加减。
怀生地黄（酒、椒砂锅内蒸黑，四两）　乾山药（二两）　石枣（酒蒸去核，二两）　白茯苓（二两半）　牡丹皮（一两半）　泽泻（一两半）
上为末，炼蜜为丸，如梧子大，每服三五十丸，白滚水下。或锉散，作汤服亦可。
小儿遗尿失禁，加破故纸、益智仁、人参、肉桂；小儿节，加鹿茸、牛膝、人参；小儿解颅，颅头缝开解不合也，加人参；小儿禀赋肾经虚热，耳内生疮，或肌肉消瘦，骨节皆露，名节疳，加鹿茸、牛膝各一两，五味子四两。若颅解不合，牙齿不生，眼睛不黑，腿软难行，宜服此丸。
愚按上方，治肝经血虚燥热，或肾经虚热作渴，小便淋秘，痰气上壅，或风客淫气患瘰疬结核，或四肢发搐，眼目瞤动，或咳嗽吐血，头目眩晕，或咽喉燥痛，口舌疮裂，或自汗盗汗，便血诸血，或禀肾不足，肢体瘦弱，解颅失音，或畏明下窜，五迟五软，肾疳，肝疳，或早近女色，精血亏耗，五脏齐损。凡属肾肝诸虚不足之症，皆宜用此，以滋化源，功不尽述。
●加味香蟾丸　治小儿疳癖积块，其效如神。（贾兰峰传）
胡黄连（五钱）　芦荟（二钱）　使君子（煨去壳，三钱）　阿魏（醋煨，三钱）　乾蟾（五个，炒）　龙胆草（三钱，酒洗）　川黄连（猪胆炒，五钱）　青皮（香油炒，三钱）　陈皮（去白，三钱）　木香（一钱）　神麴（炒，五钱）　山楂（去子，六钱）　人参（三钱）　白术（去芦，五钱）　白茯苓（去皮，五钱）　甘草（五分）
上为末，猪胆汁丸，如绿豆大，每服二三十丸，米汤送下。
●养真益元膏　治小儿魃病虚羸，面黄肌瘦，体热。
人参（五钱）　白术（炒，一两）　茯苓（一两）　陈皮（一两）　山药（一两）　山楂肉（二两）　麦门冬（去心，一两）　甘草（炙，五钱）
上为细末，炼蜜为丸，芡实大，每三丸，枣汤化下。

癖疾  ***************************
癖者，血膜包水，僻侧于胁旁，时时而作痛也。惟癖为能发潮热，惟癖为能生寒热，故疟家中脘多蓄黄水，日久而后结癖，寒热之不已者，以此小儿脏腑和平，荣卫调畅则津液自然流通，纵使多饮水浆不能为病。惟夫乳哺失调，三焦关格，以致水浆停滞，肠胃不能宣行，冷气搏之，于是结聚而成癖矣。
●消癖汤（主方）　治小儿癖疾发热，口乾尿赤。
人参　白术（去油芦）　白茯苓　半夏（姜炒）　柴胡　黄芩　猪苓　泽泻　胡黄连　麦门冬（去心）　三稜（醋炒）　莪术（醋炒）　甘草　山楂（去子）
姜枣煎服。
此方服之立效，如癖病日久，元气亏损，此方不能奏效，宜多服补中益气汤养正，积自除。（方见疳疾。）
●参术肥儿丸　治癖块发热，王道之剂，久服除根。
人参（三钱半）　白术（去油芦炒，三钱）　白茯苓（去皮，三钱）　胡黄连（五钱）　使君子（去壳，四钱半）　神麴（炒，三钱半）　山楂（去子，三钱半）　麦芽（炒，三钱半）　甘草（炙，三钱）　黄连（姜汁炒，三钱半）　真芦荟（二钱半，碗盛泥封，置土坑穀糠火煨透用）
上为末，陈小黄米粉糊为丸，绿豆大，每服二三十丸，米汤下。
按上方，治癖疾攻掠兼补，多服收功。
●黄龙丸　治小儿癣块
雄黄（一钱半）　蜈蚣（三条，砂锅内炒去头足）　芦荟（三分）　阿魏（三分）　牛黄（一分）　天竺黄（三分）
上为末，化黄蜡一两，为丸绿豆大，先服七丸则热退，次服九丸则块消，三服十一丸则病根除。每用黄蜡煎鸡子清，入药于内，黄酒下。
●胜金丹
阿魏（一钱）　芦荟（一分）　天竺黄（一分）　没药（一分）　雄黄（一分）　川山甲（黄土炒黄色，一分）　胡黄连（一分）　血竭（一分）　硇砂（水少许煎过）　沉香（各一分）　蟾酥分　白草乌（三个，童便浸一宿焙乾）
上共为细末，用好黄酒入铜器内熬膏，打面糊为丸，如绿豆大，每次服三丸，晚上黄酒送下，汗出即效，连进三服，癖即消矣。忌一切生冷发物。此方乃许昌僧传，效。
●牛黄化癖散（太府刘如川传）
牛黄　芦荟　殭蚕（各二钱）　孩儿茶　阿魏　甘草（各三钱）　大黄（一两一钱）　穿山甲（十片，黄土炒焦黄色）
上为细末，每服五分，蜜水或黄酒调，空心服。忌生冷。
按上方，专攻之剂，虚者慎之。
●神仙化癖丸（太康朱前吾传）
芦荟（一钱）　使君子（去壳）　胡黄连（各二钱）　阿魏（为）　青黛（各钱）　水红花子（四钱）　木香　厚朴（姜炒）　陈皮（去白）　槟榔（各一钱）　神麴（炒，四钱）　麦芽（炒，四钱）　山楂肉（二钱）　香附（水浸）　三稜（煨，醋炒）　莪术（煨，醋炒，各二钱）　人参　白术（去芦炒，各五钱）　甘草（炙一钱）
上为末，将阿魏一钱，水研开，和面糊为丸，绿豆大，每四五十丸，米饮、白汤任下。
按上方，攻补兼施之剂。
一小儿腹中一块，或作痛或上攻，小便不调，用龙胆泻肝汤、芦荟丸而愈。后形气销烁，发热作渴，此肝木制伏脾土，用补中益气汤兼芦荟丸而已。
●化癖膏（朱前吾传）
大黄　白芷（各二两）　三稜　莪术（各一两）　木鳖子（十个）　蜈蚣（十条）　穿山甲（十五片）　巴豆（一百五十个）　蓖麻子（一百五十个）　栀子（五个）　黄连（五钱）　槐柳条（三百寸）
香油二斤入药，熬黑色，去渣滤净，再加黄丹一斤，熬滴水成珠，再加血竭五钱，芦荟五钱，天竺黄五钱，轻粉五钱，阿魏五钱，麝香五分，胡黄连二钱，硼砂二钱，硇砂二钱，为末，下油内搅匀，摊贴患处，退热消块如神。
贴小儿癖疾久不愈，不肯服药者。许昌李益庵传
阿魏（一钱）　沉香（五分）　麝香（三分）　天麻（三钱）　地骨皮（三钱）　大黄（三钱）　栀子（四十九个）　乾漆（三钱）　巴豆（三个，去壳）　生地黄（三钱）　木鳖子（去壳，三个）　皮硝（一两）　生萝卜（二两）　生酒醅（半斤）
以上共十二味，俱为细末，萝卜先捣烂如泥，同前药尽入酒醅内再捣千下，将药摊青布上贴患处，外以油纸护之上，以布帕束腰间，初时每日夜各换新药一次，过三日后药干，乃换此方。三日内止热，七日外皮青块软，二七后自觉渐消愈，已经验数人。
●袖凤膏（黄宾江传）　消癖块。
刘寄奴　威灵仙　朴硝（各一两）
上锉细，鹁鸽一只，剖净去肠肚，将药二钱填入内，线缝固，用水、醋、酒各一碗半，同煮熟，去药吃鸽。
●白花膏　贴癖消积，退热如神。
用白花菜不拘多少捣烂，鸡蛋清和为一饼，贴癖块上。
●蟠桃会（李西岭传）　消癖块。
青皮陈皮　三稜　莪术　大黄　木鳖子（去壳，各三钱，俱切片）　皮硝（二两）
胡桃二十个打损，用水六碗同煮乾，去药，将核桃仁去皮，任意食。
●乌龙肝　治癖积。
猪肝一斤切片，滚水淖熟晾乾，黄蜡四两，入锅化开，入肝搅匀，空心滚水吃。忌生冷油腻。大人二斤，小者一斤愈。
●秘传化癖膏（成都宪方）　消癖块如神。
黄狗脑子三个，皮硝半斤，麝香三分，珍珠一钱，共捣成饼，分作三次用，先令病者饮食稍饱，病人仰卧，揣块大小用笔圈定，以篾作圈围住，另用面作圈放篾圈里，以草纸贴块上，将药摊贴纸上，用火慢慢熨之，熨尽药枯为妙，次日又如此，三次熨尽，用桃仁承气汤一剂服之，即下血块，神效。其脐翻出不治，其块收上心去不治。桃仁、大黄、芒硝、桂枝、甘草，以上五味即桃仁承气汤。
治疳癖，牙龈臭烂，齿牙脱落，皮肉破坏，用红枣五枚去核，每枣一枚入人言一分，火煅存性，为极细末，加黄柏五分，青黛三分，川山甲五分，烧为细末，和匀搽患处，神效。

诸热  ***************************
●碧玉散　治小儿十分潮热，五七日不退。
●一方　加：寒水石（火煅，五钱）　滑石（一两）　青黛（五钱）　石膏（火煅，五钱）　甘草（生，五钱）
上为末，每一钱，滚汤调服。热不退，柴胡、薄荷汤下。
●大连翘饮治小儿伤风感寒，发热痰壅，风热，丹毒，疮疹，颈项有核，腮赤，痈疖，一切发热并胎毒等症。
连翘　黄芩　栀子　柴胡　赤芍　木通　瞿麦　车前　滑石　当归　防风　荆芥　牛蒡子　蝉退　甘草
用灯心、竹叶煎服。
●五福化毒丹　治上焦热壅，唇口肿破生疮，牙龈出血，口臭并痘疹等毒未解，或头面身体多生疮疖。
乌犀角（镑，三钱）　桔梗（一两）　生地黄（酒洗）　赤茯苓　牛蒡子（炒，各五钱）　连翘（六钱）　玄参（六钱）　青黛（二钱）　朴硝　粉草（各三钱）
上为细末，炼蜜为丸，如龙眼大，每一粒，薄荷汤研化下。兼有惊，加朱砂为衣。

痰喘  ***************************
痰者，风之苗。热生于心，痰生于火，火者，痰之根，静则伏于脾土，动则发于肺金，水澄则清，水沸则浑。小儿痰嗽，乃心火制克肺金，或寒邪停留肺俞，寒化为热，必生痰喘，咳逆上气，肺胀齁䶎，俗为马脾风，又为风喉。若不速治，立见危殆。
●夺命丹　治风涎灌膈，利痰去风。
煅过青礞石为末，炼蜜为丸，量意加减，生薄荷汁送下。
治小儿喉中痰壅喘甚。用巴豆一枚，捣烂作一丸，以棉花包裹，男左女右塞鼻，痰即坠下。
●保金丸　治小儿痰喘咳嗽。
南星　半夏　白矾（生）　牙皂　杏仁（去皮另研）　巴豆（去壳各等分，另研）
上为末，合一处再研令匀，枣肉为丸，如梧子大，每服三丸，针挑灯上烧存性，研烂，茶清下。

吐泻  ***************************
夫小儿吐泻，皆由乳食过度，传化失常，盖食郁则成热，热郁则成酸，酸而成吐成泻，此必然之理也。又曰：食滞于胃口者为吐，食滞于大小肠者为泻。吐泻泄黄，伤热物也；吐泻泄青，伤冷物也，皆当微下，万亿丸主之。亦有不须下，而以烧针丸、白术散皆可选用。
●七味白术散（主方）　治小儿脾胃久虚，呕吐泻泄频并不止，津液枯竭，发热烦渴多燥，但欲饮水，乳食不进，羸困失治，变成风痫，不问阴阳虚实，并宜服之。
人参　白术（去芦炒）　白茯苓　木香　藿香　乾葛　甘草
姜、枣煎。
如小儿频频泻痢，将成慢惊，加山药、扁豆、肉豆蔻各一钱，入姜一匕，煎服。
若慢惊已作，加细辛、天麻各一钱，全蝎三个，白附子八分。
上小儿冬月吐蛔多是胃寒、胃虚所致，加丁香二粒。
著胃虚不能食而大渴不止者，不可用淡渗之药，乃胃中元气少故也，以白术散补之。
如不能食，如渴者，倍乾葛加天花粉。
●木香饼子　治小儿伤食泄泻，吐乳腹胀，赤白痢疾。
木香（二钱）　砂仁（二钱半）　枸子（泡去核，二钱半）　肉豆蔻（煨，二钱半）　青皮（炒，五钱）　厚朴（姜炒，二钱半）　藿香（二钱）　白术（去芦炒，五钱）　麦芽（炒，五钱）　甘草（炙，一钱半）
上为细末，炼蜜为丸，如芡实大，捏作饼子，每一饼，米汤化下。
●朱沉煎　治小儿呕吐不止。
朱砂（一钱，飞过）　沉香（一钱）　藿香（一钱）　滑石（二钱半）　丁香（七个）
上为末，每服半钱，新水一盏，芝麻油点成花，抄药在上须臾，滤去水，再用别水送下。
治小儿泄泻，用巴豆去壳，研末为膏，贴在囟门上，烧线香一炷未尽，即去巴豆膏，如神。
治小儿吐不定，五倍子二个，一生一熟，甘草一段，用湿纸裹炮过，同捣末，每服米泔水调下半钱，立已。
●碧玉丹　治吐逆，黄丹四两筛过，用好米醋半升，同药入铫内煎令乾，却用炭火三秤，就铫内煨透红，冷取研细为末，用粟米饭丸，如绿豆大，煎醋汤下七丸，不嚼，只一服立效。
●回阳散　治吐泻不止，或取转过多，四肢发厥，虚风不醒人事，服此四肢渐暖，神识便省。
天南星为末，每服三钱，入京枣三枚，同煎温服，未省再服。
治小儿久泻，用山药炒为末，不拘多少，入粥内食之，立止。
治小儿水泻。白矾、黄丹各五钱。
用葱白同捣烂，涂脐上即止。
●烧针丸　专主吐泻。
用黄丹　朱砂　白矾（枯，各等分）
上药研极细，用小红枣肉去皮核，和丸如鸡头大，每用一丸，针挑于灯上烧存性，研末，凉米泔水调服，泻者食前，吐者无时。外用绿豆粉以鸡子清和作膏，如吐，涂两足心，如泻，涂囟门上，止则去之。又方治吐泻，用四君子汤加藿香、陈皮，一剂而愈。

痢疾  ***************************
痢疾，因受湿热，及食生冷停滞所致，治先消导宿食，分利湿热，然后止之，不可骤用补涩之剂。
●万亿丸（见通治）　治小儿下痢赤白，腹痛，立效。
治小儿噤口红痢，用田螺捣烂，敷脐中，效。一方加冰片一分，同螺捣烂敷脐内，帛敷定立止。
治小儿痢疾，用鸡子一个，冷水下锅煮二三沸取出，去白用黄，研碎，以生姜汁半小钟和匀，与小儿服之，不用茶，神效。
治小儿噤口痢，甜菜一个，取出子，入蜜填满，纸包火煨，熟吃，立止。
治噤口痢不受药，并不受饮食者，用田螺数枚，连壳捣烂，加些麝香在内调匀，填满脐内，引火下降，服药再不吐矣。饮食须慢慢少少进之。
治小儿痢疾，白萝卜汁、蜜等分，服三四匙即止。
一小儿水泻痢疾，蜜三匙，枯矾末二钱，萝卜汁调服，出微汗。忌酸冷三五日。
小儿泻痢不肯服药，肉豆蔻为末三钱，面四两，水和作面，入葱、盐食，如常与之。
一小儿体怠，痢日久不愈，用鸡子一枚打破，用黄蜡一块如指头大，铫内熔，以鸡子拌炒熟，空心食之。

疟疾  ***************************
小儿疟疾，用芫花根为末，每用一二分，三岁儿用三分，以鸡子一个，去顶，入末搅匀，纸糊顶口，外纸裹，搪灰火煨熟，嚼吃。
●治疟疾仙方
五月五日午时，用雄黑豆四十九个，先一日以水泡去皮，研烂，入人言末一钱，同捣为丸，如小芡实大，雄黄一钱为衣，阴乾收贮，临发日早晨，面东，无根水下一丸。忌热酒、热物一时，仍忌鱼腥生冷之物三日。黑豆圆者是雄的。
●秘方　治疟疾。
五月五日，取桃仁百个，去皮尖，研成膏，不得犯生水，候成膏入黄丹三钱，丸如梧子大，每服三丸，发日面北温酒下，不饮酒，井花水下。忌鸡犬见。
法治疟疾，令病人开襟仰卧，医以左手执朱笔，直书肚上曰：子璋髑髅血模糊，手提掷还崔大夫。复书二纸，一焚之灶前，一焚之天地下，即愈。
●天灵散（秘方）　治小儿诸疟如神。
天灵盖年久白者，烧存性，为细末，每服五釐，黄酒调下立止。
●鬼哭丹　治诸疟如神。
人言（一钱）　雄黄（一钱）　绿豆粉（一钱）
上为末，以端午日粽子捣为丸，如绿豆大，每服一丸或三丸，临发日，面东冷水下。忌热物。

伤食（附腹痛胀满）  ***************************
小儿宿食不消者，脾胃冷故也。小儿乳哺饮食取冷过度，冷气积于脾胃，脾胃则冷。胃为水穀之海，脾气磨而消之，胃气和调则乳哺消化。若伤于冷则宿食不消，或作腹痛胀满，口中气温，面色黄，目无精彩，或白晴多及多睡畏食，或大便酸臭者，当消积，宜万亿丸主之，消食散、白术散，皆可用之。
●万亿丸方见通治）白术散见吐泻）消食散（主方）　治小儿伤食腹痛。
山楂（去核）　神麴（炒）　砂仁（炒）　麦芽（炒）　白术（去芦炒）　陈皮　青皮（去瓤炒）　甘草（炙）
上锉，生姜煎服。受寒作痛者，加藿香、吴茱萸；有热加黄芩。
寻常些小饮食停不必服药，只用麦芽五钱炒，入生姜三片，煎汤饮之愈。
●香橘饼子　治小儿食积伤滞，面黄肌瘦，肚腹膨胀，饮食少思，心腹疼痛，时常呕吐、泄泻，肢体倦怠。又治久泻久痢，脾虚脱肛不收，冷热不调，赤白脓血痢疾，小腹疼痛，或噤口不食，日夜无度，里急后重，悉皆治之，及小儿疳积泻痢，服之速效。常服养脾助胃，消化饮食，大有功效。
青皮（去瓤麸炒，二两）　陈皮（二两）　三稜（煨，半两）　莪术（煨，半两）　香附（炒，一两）　砂仁（炒，一两）　神麴（炒，二两）　麦芽（炒，二两）　山楂（去子，一两）　厚朴（姜炒，一两）　人参（一两）　白术（去油芦土炒，一两）　白茯苓（二两）　广木香（五钱）　青木香（五钱）　甘草（炙，一两）
上为细末，炼蜜为丸，如芡实大，每服一粒，米汤化下。
●中华饼　治小儿面黄肌瘦，肚大青筋，饮食少思，泄泻诸积。
白茯苓（去皮，一两）　山药（二两）　神麴（炒，一两半）　麦芽（炒，一两半）　白术（炒，一两）　薏苡仁（炒，二两）　莲肉（一两半）　桔梗（五钱半）　使君子（炒，二两）　扁豆（一两半）　芡实仁（一两）　三稜（煨，五钱）　白芍（酒炒，一两）　山楂（五钱）　甘草（五钱）
上为末，白面四两，入药末一两半，白蜜一两，香油少许，水和捏作饼，烙熟为焦饼食之，最益小儿。
治小儿肚大腹胀，江南做酒小曲一个，为末入鸡子内，盐少许，蒸熟食之立消。
治小儿肚腹胀大瘦弱，用荸荠食之，立时打下虫即消。
治小儿尿浊如米泔，东南做酒小曲炒为末，每服一匕，酒调服，三服愈。
●黄金枣　治小儿乳食伤脾胃，面黄肌瘦，肚大青筋，腹胀或泻，或不思饮食。
人参（一两）　白术（二两，去芦微炒）　粉草（炙，一两）
上锉散，用小红枣五升，入水同煮乾，去渣食枣，逐日吃之。

感冒  ***************************
●人参败毒散　治小儿感冒风寒，瘟病时疫，疮疹，头痛，体痛肢热，多睡及治潮热烦渴，痰嗽喘热，惊风等症。
羌活　独活　柴胡　前胡　桔梗　枳壳　川芎　茯苓　人参　甘草　天麻　地骨皮
惊风加全蝎去毒炒、殭蚕炒、白附子煨、防风；痰嗽喘加半夏、五味子、桑白皮；发汗加麻黄、荆芥。
上锉作剂，薄荷、生姜煎服。
●参苏饮　治小儿感冒风寒，发热头痛，痰涎咳嗽，上壅喘促，胸腹痞闷，呕逆。
紫苏　陈皮　半夏　茯苓　前胡　枳壳　桔梗　乾葛　人参　甘草
上锉，生姜三片，水煎服。
●香葛散　治小儿伤寒，夹食夹惊，四时瘟疫，疟疾。
香附　紫苏　陈皮　青皮（去瓤）　葛根　甘草
上锉作剂，生姜三片，葱白一茎，水煎，热服。
治小儿咳嗽吐痰，用甜梨一个，入硼砂一分，纸包水湿，火煨熟与服，或捣汁亦可。
治小儿咳嗽痰喘，天南星大者，炮令裂，为末，每服一钱，生姜三片，水煎服，空心，日午、临卧各一服。
治小儿咳嗽，用生姜四两，煎汤浴之。
●治咳嗽方
款冬花（三钱）　石膏（三钱）　甘草（三钱）　硼砂（七釐）
上为末，吹入喉内，用细茶漱下即好。
●一捻金　治小儿肺胀喘满，胸高气急，两肋扇动，陷下作坑，两鼻窍张，闷乱嗽渴，声嘎不鸣，痰涎潮塞，俗云马脾风，谚云龟胸症。若不急治，死在朝夕。
白丑（半生半熟）　黑丑（半生半熟）　川大黄　槟榔（各一两）　木香（三钱）　轻粉（少许）
上为细末，每服二钱，浆水调下。无时，蜜水调下亦可。一方有人参一两，去木香、轻粉。

小儿初生  ***************************
婴儿初生，车篮襁褓各随风俗，大概厥初下地之时，勿待其出声，以帛裹指，搌去舌上青泥恶血，用手一迟，啼声一出，即入腹中，斯为患矣。如下地少顷，不能出声者，急以温水一口许灌之，即能啼也。久不出声者，以其脐带倒捋，元气入腹，仍以口频频进气于儿口中，则自能啼也。先洗后断脐，则不伤水生病，脐带留长一寸，长则伤肌，短则伤脏。捋汁不尽，则寒湿入腹，仍作脐风。衣勿新绵，暖则生风。其敛脐之法，宽急则中，常于无风处解开观看，未愈，烧绵帛灰敷之。一月外，脐上有汁并肿者，轻则当归末同韶粉和敷，灸絮熨之；重则灸数壮。初断脐了绷毕，用甘草一小寸，煮汁一合许，用帛蘸与儿吮，约服一蚬壳许，得吐出，去胸中恶物妙，未则再与吮之，半日内三五次，服尽药汁一合，得吐出恶水，则儿补气爽无病。一合服尽，不吐则胸中无恶物也。当先以菜叶包明净生朱于饭内，蒸熟为度，研极细末，当以一豆许蜜和，令抹入口服之，日一次，三日止。服多则伤也。凡冬夏浴儿久，易伤寒、热痫、病等症，不浴亦不可。但初浴时，以猪胆汁一个，入汤温浴之，则不生疮疥，次用桃、李、梅根或枝各二两许，㕮咀，煎汤浴之，则去不祥，富室能以金一斤，虎头骨一个，煎汤浴之，则压惊辟恶妙。儿初落地浴罢，脐带了毕，即看口中舌下，并腭上两颊，但有白泡相连去处，即便用指摘去恶汁，无令嚥下为病，则无重舌语病，此其大略耳。
●兔红丸　好辰砂去铁渣，为细末，腊月八日取兔血调为丸，如梧子大。新生小儿乳调末服，每月一丸，去胎毒痘疹。
一小儿初生，用青榄数个，烧水洗儿身上下，后不出痘疹。
●治永不出痘方
用鸡蛋七枚内取一枚，开一孔，去清黄净，装入鲜明朱砂四钱九分，其孔以纸糊，用鸡抱出鸡雏，将朱砂採日精月华各七八收贮听用，再用起头结丝瓜一个，候老成种，乾燥，烧灰存性，为末，每服朱砂五分，丝瓜灰五分，再研匀，蜜水调服，服过三次，永不出痘。邻家出痘就宜服之。
●治永不（出痘方王天中传得异人方）　治小儿不拘大小，洗后永不出痘，真神仙秘法也。
用苦楝树子，十月收到，正月初一日子时，父母只令一人知，将楝子一二升许，锅内水煮滚，待温，将儿遍身上下洗净，妙不可言。

初生杂病  ***************************
治小儿生下，遍休发黄，状如金色，身上壮热，大小便不通，乳食不进，啼叫不止，此胎黄之候，皆因母受热而传于胎也。凡有此症，乳母宜服四物汤，内用生地黄、赤芍，加天花粉。
●酿乳法　初生小儿，胎中受热，生下面赤眼闭，大小便不通，不能吮乳。
猪苓　泽泻（倍）　赤茯苓　生地黄　天花粉　茵陈　甘草
上锉，每服三钱，水煎。食后令乳母捏去宿乳，却服此药。
治小儿初生，大小便不通，腹胀欲死者，急令妇人以温水漱口，吸咂儿前后心，并脐下、手足共七处，每一处凡三五次，口吸咂取红赤为度，须臾自通。不尔，则无生意。有此症遇此法，可谓再生。
小儿初生七日，急患脐风撮口，百无一活，父母坐视其死，良可怜哉！秘法极效，世罕知之。患此者，齿龈之上有小泡子如粟米状，急以温水蘸青熟绵裹手指，轻轻擦破，即开口便安。又灸脐风，以艾灸脐下即活。
治小儿脐风撮口方，用田螺捣烂，入麝香一分再捣，涂脐上。
治小儿撮口脐风，用完全葱二根捣汁，用殭蚕二个研末，调涂其母乳头上，令儿吮之，或用乳调，灌之。
初生小儿，五七日有热症，只用益元散，时时灌之。
小儿脐风湿重，久不瘥，峰房烧末敷之。
治小儿患脐风，及脐疮久不瘥，用烧虾蟆杵末敷之，日三四度瘥。
治小儿脐风，盐二两，豉二合，烂捣捏作饼，如钱大，安新瓦上炙，令热以熨脐上差。亦用黄柏末敷之。

脐风论  ***************************
夫小儿脐风，因母好食辛酸厚味，或七情偏胜，起居不时，故有胎毒。胎毒所发，多在二三日之间则有萌芽病生，或打嚏或呵欠，或冷笑或恶叫，或皱眉或夜啼，人多怠意不觉，至五六日病深，方请医治，其病已传经络，万无一愈。予传此方，深知病原救治有理，故此告闻诸君子，生下孩儿，于二三日之间时时省察。若有前症，即是脐风。急看口中上腭，有白点如粟米者，用银针挑破，以鸡粪、糖涂之，然后服药，十病十愈。倘牙紧，舌厚，唇撮，肚发青筋，腹硬脐出，则决不可治矣。
●解毒汤　如热多，用此二匙，解表二仙丹一匙。
陈细茶、苏州薄荷各等分，为细末，用灯心、淡豆豉、生姜少许，蒸水为引。
●牛黄饼子
大黄（一钱，细末）　朱砂（三分，水飞过）　青礞石（焰硝火煅，五分）
各为末同和，以水为丸，如芡实大，以前蒸水磨化服之，百发百中。
治小儿脐中出汁不止，并赤肿，白矾枯过，为末敷之。
治小儿龟胸，缘肺热胀满，攻胸膈所生，又缘乳母食面、热物、五辛转更，胸起高也。
灸两乳前各一寸半，上两行三骨罅间六处各三壮，春夏从下灸上，秋冬从上灸下。若不依此灸之，十无一愈。
●百合丹　治龟胸。
川大黄　天门冬　杏仁（去皮尖，另研）　桑白皮（蜜炒）　百合　甜葶苈（炒）　石膏（煅）　木通（各等分）
上为末，炼蜜为丸，如绿豆大，临卧热汤下。
治龟背，儿生下客风入脊，遂于骨髓，即成龟背。或坐太早，亦致伛偻，背高如龟，多成痼疾。
龟尿点骨节即平。取龟尿法，用青莲叶，置龟于上，用镜照之，其尿自出。
治龟背。
松花　枳壳　防风　川独活　麻黄　大黄　前胡　桂心（少许）
为末，米饮调服。
小儿语迟。
人参　石菖蒲　麦门冬（去心）　远志（去心）　川芎　当归　乳香　朱砂（各五钱）
上为末，炼蜜为丸，如黍米大，每三四十丸，食远米饮下。

夜啼  ***************************
小儿夜啼，状若鬼祟。
蝉退七个，下半截为末，初生抄一字，薄荷汤入酒少许调下。或者不信，将上半截为末，依前汤调下，复啼如初。古人立法，莫知其妙。
治小儿腹痛夜啼，用牛黄如豆大，乳汁化服。又脐下书日字瘥。又方，牵牛细末，封脐上愈。
●花火膏　治夜啼。
灯花三颗，以乳汁调抹儿口，或抹乳上令儿吮之，或用灯花三四颗研碎，灯心汤调涂乳上，令儿吮乳嚥下。
●一方　大黑枣三枚去核，各入黄连两分，用线扎紧入罐中，水锺半，煎一小杯，徐徐喂之。
●安神散　治小儿惊啼，作心经有热、有虚治。
人参　黄连（姜汁炒，各一钱半）　甘草（五分）
上锉一剂，竹叶二十个，生姜一片，水煎服。
●一方　治惊啼，用乱发烧灰，酒调服。
一小儿夜啼，用笔写在小儿脐上　子（酉卯）　午。
一小儿夜啼，用粪勺，水洗净，莫令人知，覆在本儿床下。

口舌  ***************************
治小儿鹅口，不能食乳，用地鸡，擂水涂疮，即愈。即䗪虫也。
小儿口疮，黄连末每服一字，蜜水调下。
小儿口舌生疮，乃心脾受热。口疮赤，心脏热；口疮白，脾脏冷；口疮黄，脾脏热。
吴茱萸末，醋调敷脚心，移夜即已。药性虽热，能引热下行，其功至良。
小儿舌上生疮，吮乳不得。白矾和鸡子清置醋中，涂儿足底一匕即已。
治小儿重舌、木舌，乃舌下生小舌也。凡针重舌，以针直刺，不可横挑，恐伤舌络则言语不清。
用三稜针舌下紫脉刺之，即已。又宜竹沥调蒲黄末敷之。又宜胆矾研细敷之。
治小儿绊舌，用布针针数下，以溏、鸡粪一搽即已。
治绊舌，不乳啼哭，用布针蘸桐油烧红，针下颏挨骨边，一针即已。
治重舌喉闭，白矾、朴硝为末，掺入口中即愈。

牙病  ***************************
●甘露饮子　治牙疳去血，口臭，齿龈肿痛腐烂。
枇杷叶　石斛　黄芩　枳壳　天门冬　麦门冬　生地　熟地　茵陈　甘草
上锉，水煎服，牙根腐烂用后。
●擦牙散　治走马牙疳，牙根腐烂。
白梅煅、（碗盖存性。）枯矾各一钱，人中白（取童尿桶中白垢。）瓦焙乾五钱，为细末。先另用韭菜根、老茶浓煎，用鸡翎蘸洗，刷去腐脓恶肉，洗见鲜血，以前药敷之，日三次。烂至喉中者，用小竹筒吹入。虽遍口牙齿落，口唇穿破者，敷药皆愈。但山根发红点者难治。忌油腻鸡鱼，发气热物。
●土蟾散（治症同前）　蛔皮，即蛤蟆不鸣不跳者是，用泥裹火煅焦二钱半，黄连二钱，青黛一钱，麝香少许。
上为细末，先用甘草汤洗，令血出，却用药，湿则乾掺，干则香油调抹之。
治走马牙疳，一时瘑烂即死，用妇人溺桶中白垢，火煅一钱许，入铜绿三分，麝香一分半，敷之立效。
治小儿走马牙疳。
白矾（枯）　黄丹（飞）　京枣（连核烧存性）
为末敷之。
●又方　用白矾置五倍子内煅过，为末敷之。
●立效散　治走马牙疳。
青黛　黄柏　枯矾　五倍子（各一钱）
上为细末，用米泔水搅，口内贴药。

喉痹  ***************************
喉痹，会厌两旁肿者，为双乳蛾，易治；一旁肿者，为单乳蛾，难治。治乳蛾差小者，为喉痹。热结于咽喉，且麻且痒，肿绕于外，名缠喉痹。暴发暴死者，名走马喉风。
●苏危汤　治喉闭肿痛，危急之甚。
桔梗（二钱）　山豆根（一钱）　牛蒡子（一钱）　荆芥穗（一钱）　玄参（八分）　升麻（三分）　防风（八分）　生甘草（一钱）　竹叶（五个）
水煎频服，外用硼砂一味，噙化嚥下，降痰消肿。
治喉痹乳蛾气绝者，即时返活。单乳蛾，用巴豆一个去壳打碎，入绵茧壳内塞鼻，在左塞左，在右塞右；若双乳蛾用二粒塞两鼻。
治小儿耳后月蚀疮，烧蚯蚓粪，合猪脂敷之。小儿患渍耳，出脓水成疮，以蚯蚓粪末吹耳中。
一小儿自脱胎时，两目赤肿，或作痒或生翳，此禀赋之肝火也，用九味芦荟丸、六味地黄丸二药而愈。
治小儿未周岁患赤眼，用黄连为细末，以茶调涂手心、足心即愈。如肿痛难开，加姜黄、皂角、朴硝为末，同敷太阳穴、手心、足心。加葱捣烂敷之尤妙。
●拔毒膏　治月内婴儿患眼肿痛。
熟地黄一两，以新汲水浸透，捣烂，贴两脚心，布裹住立效。
治头疮胎毒等疮。
五倍子　白芷（各一两）　花椒　黄丹（各五钱）　枯白矾（一钱）
上为末，疮湿乾掺，疮干香油调搽。
治小儿疝气，小腹痛引腰脊挛曲，身不能直。（京师授）
青皮　陈皮　三稜　莪术（炮）　木香　槟榔　川楝肉　芫花（醋炒，各五钱）　辣桂　牵牛（生取末，各三钱）　巴豆肉（不去油，一钱）
上为细末，面糊为丸，麻子大，每三丸，空心一服，午前一服，姜汤下。
一小儿脱肛不收，浮萍草为末，掺患处。
小儿自汗不止，益元散加旧蒲扇烧灰，陈麦芽汤调服。
治小儿吐蛔虫，用苦楝根锉，佐二陈汤煎服。
治小儿蛔虫、食虫。宜春月初服之，即出。
川楝子　使君子　木鳖子　桑白皮　木通　黄柏　青皮　枳壳　没药
各等分，水一锺煎至七分，空心温服。
治小儿虫积腹痛，用巴豆一枚，去壳捶去油，以朱砂一粒同研匀，用鸡子一个，开顶微去白，入药在内搅匀，仍将纸餬口，用草圈，炖在锅内，水煮熟，令儿食之，或以茶清送下，即打下所积虫而愈。

痘疮  ***************************
疮疹证候，面色燥，脸唇赤，眼睛黄，目胞赤，四肢亦赤，手足冷，耳尖冷，骫冷，鼻冷，身热，或乍冷乍热，头痛，腰脊痛，咳嗽喷嚏，呵欠，烦闷，搐跳惊悸，昏昏多睡，小便赤少，大便不通，不恶寒，惟恶热，方其身热，未即发疮，迨其身凉，然后发出。三部脉洪数往来，大小不应指而疾。
三曰发热　三曰出痘　三曰起胀　三曰贯脓　三曰收靥
大凡七日以前为里实，不可投温燥之剂，能攻毒也；八日以后为里虚，不可投寒凉之药，能伐生气也。
痘不治法
初出勇壮者不治，出如蚕种者不治，随出随没者不治，如蚊虫咬者不治，气血相失者不治，倒出者不治，饮水如促鼻者不治，与肺气不能疏理也。气尊血分者生，毒参阳位者死。
经验死症日数不治症
初出顶陷连内红，过至九日一场空，又如血点带红紫，斑症死在六日中，发斑黑者左朝夕，斑青项额去匆匆。无脓痒塌期二日，不治腰疼及挺胸，报痕似沸如鸡粟，舌卷囊缩命不留，紫泡刺出黑血者，饮食嗾喉症俱凶。难疗面肿痘不肿，暗色黑陷及无脓，二便流利下肠垢，更有吐泻出蛔虫，头温足冷好饮水，痘先惊后药难攻。气促泄泻渴不止，目无魂者命不供，声哑失音叫与哭，痘色纵好也难终，有种气急亦难治，如灌脓好是伤风，见此宜服参苏饮，馀症参详须用功。
痘疮治法
夫痘初出，大抵热者多，寒者少，用药之法，六日以前不宜温补，亦不宜过用寒凉，故师云：解毒之内略加温补，温补之中略加解毒。此不传不刊之秘诀也。若六日以后，毒已尽出于表，当温补而不温补者，脓不得壮，而痒塌、寒战之病所不能免矣。或曰：如是之论必以药石而后喜，然而世之勿药有喜者，及其药石不能治者，何也？痘有顺逆险也。顺者不必治，逆者不能治，险者不治，多不能保其生矣。
发热三日决生死例
一发热时，用红纸条蘸麻油点照心头皮肉里，若有一块红者，或通身有成块红者，八九日决死。
一发热时，身无大热，腰痛腹不痛，过三日后才生红点，坚硬碍手者，勿药而安。
一发热时，浑身温暖，不时发惊者，痘在心而出也吉。
一发热时，一日遍身即生红点，稠密如蚕种样，摸过不碍手者，决死。
一发热时，腹中大痛，腰如披杖，及至出痘乾燥，而前痛犹不止者，决死。
一发热之时，头面上有一片红色如胭脂者，八九日后死。
出痘三日决生死例
一出痘之时，头面稀少，胸前背上皆无，根窠红润，顶突碍手者，如水珠光泽者吉，不须服药。
一出痘之时，腰腹疼痛不止，口气大臭，其自出紫黑色点者，决死。
一出痘之时，白色皮薄而光，根全无红色，或根带一点红，三五日如绿豆样，此痘决不能贯脓，久后成一胞清水，擦破即死，不可因其好者而妄与下药。
一出痘之时，全不起顶，如汤泡及灯心火烧者，十日后决生痒塌而死。
一出痘之时，口鼻及耳烊红血不止者，决死。
一出痘之时，起红斑而纹者，六日后决死。
一出痘之时，起黑斑如痣状，肌肉有成块黑者，即时死。
起胀三日决生死例
一痘三日之后，痘当逐渐起胀。若红绽顶肥满光泽者，不必用药，此乃吉症也。
一痘当起胀之时，根窠全然不起，头面皮肉红肿如瓠瓜之状者，决死。
一痘当起胀之时，遍身痘顶皆黑，其中有眼如针孔紫黑者，决死。
一痘当起胀之时，遍身痘陷伏不起者，腹中膨胀不能饮食，气促神昏者，决死。如六日内痘尚红紫满顶者，即死。
一痘当起胀之时，腰腹或痛，遍身尚是紫点如蚊虫咬，全不起胀者，决死。
一痘当起胀之时，黑陷闷乱，神气昏暗者，决死。
灌脓三日决生死例
一痘当起胀三日之后，根窠红润，灌脓充满如黄蜡色，二便如常，饮食不减，吉候也，不必下药。如红紫黑色外剥，声哑者死。
一痘当灌脓之时，纯是清水，皮白而薄，与水泡相似，三四日遍身抓破而死。
一痘当灌脓之时，痘中乾枯，全无血水，此名空痘，决死。
一痘当灌脓之时，吐利不止，或二便下血，乳食不化，痘烂无脓者，决死。
一痘当灌脓之时，二便不通，目闭声哑，腹中胀满，肌肉黑者，即死。
结靥三日决生死例
一痘当结靥之时，色转苍蜡成紫葡萄色者，一二日决从口唇四边靥，由腹中收至两腿，然额上和脚一齐结靥，落皮而愈。
一痘当靥之时，遍身臭烂如饼，不可近者死。
预防治法：
凡值天时不正，乡邻痘疹正发，宜预服此，能活血解毒则不染。
●三豆汤
赤小豆　黑豆　绿豆（各一两）　甘草节（五钱）
水煮熟，任意吃豆饮汁七日，自不发。
●油饮子　用真香油一斤，逐日饮尽，永不出。
●擦法　用麻油每夜临卧时，以手中三指，蘸油擦儿头额、项背、腰、两手腕、两足腕，然后睡，可使轻。此亦畅达流通，开脱凝滞之意也。
●恶实膏　用恶实子，一名鼠黏子，为末，蜜调贴囟门上，免有患眼之疾，发热时即用。
痘疮初出或未出，以丝瓜近蒂者三寸，连皮烧存性为末，砂糖调服；或以真朱砂研，水飞，量儿大小，或五分或一钱，蜜水调服；或以丝瓜末，朱砂合而服之。多者可少，少者可无。
三日发热治法：
●升麻葛根汤　治时行瘟疫，头痛发热，肢体烦疼，疮疹未发，疑似之间宜服。（一见苗，不可服，慎之。）
升麻　白芍　甘草（各一钱）　葛根（一钱半）
上锉一剂，生姜三片，水煎热服。加山楂、大力子尤可。
冬月加苏叶八分；四肢厥冷加桂枝一钱半；腰痛，当知是痘，加桂枝一钱半；时气酷烈，发热太甚，乃是毒气盛，加牛蒡子一钱半。
一痘随出随没者，此毒气太盛，不治之症，急用麻黄五钱，酒煎顿服，或可救十中之二三也。
●胡荽酒　胡荽一束铜钱大，细切，用好酒热和与服，须臾即浑身通畅，过二三时，以纸捻点照于无痘处，又出珍珠光亮好痘数十颗矣。如无胡荽，即用胡荽子。初出时，宜以胡荽酒遍喷床壁及与患者服，役人皆饮，能碎秽恶，又以胭脂点眼角，防痘入眼。
一痘始发时，先用鲜芫荽在于房中慢火上烧，令微烟燻辟秽气，日逐烧之，一月方止。
一发热痘未出，肚痛不可忍而无休息者。白芍　蝉退（各一钱半）
上为细末，沸汤调服。服后痛止痘出，庶几可治。痛若不止，必出斑疮，不可疗也。
三日出痘治法：
●九味神功散　治痘出毒气太盛，血红一片不分地界，如蚊、蚕种，或诸失血或吐泻，七日以前诸症可服。
嫩黄耆　人参　白芍　紫草　红花　生地黄　牛蒡子　前胡　甘草
上锉，水煎温服。热甚加黄芩、黄连各一钱；未退加大黄；有惊加蝉退去翅足，一个。
痘出三日内顶陷者，非虚也。用神功散活血退火。
若四日以前有虚症，其色黑惨，保元汤加桂。
如色白光者，寒乘之，神功散加桂。
腹痛者，毒盛也，神功散主之。
面红不退，地界不分者，神功散加前胡。
吐者，毒盛乘，火炎而宣也，神功散主之。
泄泻者，火盛而奔越也，神功散加升麻以提之。
有痰者，用白附子磨服，切不可用二陈汤使燥阳明经，使孤阳无阴，不能施化也。
嗽宜杏仁煎汤，磨白附子服。
遍身疼痛，以木香一味磨服即止。
一痘发渴，服神功散当不渴。或犹渴者，用红花子一味煎汤饮，无子即用红花亦可，加牛蒡子尤妙，盖能散胃口之瘀血故也。切不可用荔枝、枣，能助阳经之火，大发渴者。
一汗出不止者而身已凉，乃血随气溢也。用：
当归（五钱）　黄耆（三钱）　酸枣仁（炒，一钱）
共作一服，水煎温服，立止。
一或有失治，不知解毒，五六日间以灯照之，生气未戕，其毒太盛作热，地界红燥，宜神功散治之。随观其变而施治，犹或可救一二，过此则不能施其神功矣。
一痘色白属气虚，补气为主。初出色白者大虚，宜大补气血，人参、白术、黄耆、当归、川芎、升麻、葛根、木香、甘草之类。大便滑泄，加诃子肉、豆蔻。
一痘色黑属血热，凉血为主。初出色黑者大热，便宜解毒，黄芩、黄连、黄柏俱酒炒，牛蒡子、紫草、升麻、葛根、防风、荆芥、甘草节、参耆之类。黑为北方之色，属水，热甚反兼水化制之，故色黑。
一痘疮紫黑乾枯变黑，归肾，身如火炙之热。用犀角、羚羊角二味，磨凉水服之，有回生之妙。
一小儿痘疮初出光壮，忽然黑陷，心烦躁急，气喘妄语，如见鬼神。人牙齿烧存性，为末，每个作一服，酒调下。
初出多生惊搐，急将导赤疏通，木通、甘草与防风，生地黄连同用，再加辰砂调服，须臾救活疲癃，此方端的有神功，果然百发百中。
三日起胀治法：
●保元汤
人参（二钱）　嫩黄耆（一钱）　甘草（一钱）
锉作一剂，生姜一片，水煎服。
若额不起胀加川芎六分为引；面部加升麻四分为引；胸膈加桔梗四分为引；腰膝加牛膝四分为引；两手加桂枝二分为引。
二日痘乾红少润，保元汤加桂，兼活血加当归、白芍；若毒加玄参、牛蒡子；匀气加陈皮。
二三日根窠虽圆而顶陷者，保元汤加川芎、官桂。
四五日根窠虽起，色不光泽，为气虚血盛，保元汤加芍药、糯米、官桂。
五六日气盈血弱，色昏红紫，保元汤加木香、当归、川芎。
五六七日气交不旺，血虽归附，不能成浆，急投保元汤，加官桂、糯米，助其成浆。
七八日毒虽化浆而不满，为气血有凝，不能大振，加桂、糯米。
八九日浆不冲满，血附线红，气弱而险，加糯米以助气而驾其血。
十一二日气血冲满尽浆，湿润不敛，内虚也。加白术、茯苓。
十三四日毒虽尽解，浆老结痂之际，或有杂症，保元汤随症加减，勿用凉热峻利。
十四五六日痂落，潮热唇红，口渴不食，四君子汤加陈皮、山渣、黄连；如渴甚，加参苓白术散；如热不解，以大连翘饮去黄芩主之。
凡痘疮发渴者，为气弱而津液枯竭，保元汤加麦门、五味子即止。如不止，参苓白术散一二剂即止。
一治小儿痘六七日，陷而不发，黑色，气欲绝及不贯脓者，有泻不宜服。
穿山甲（汤洗净，炒令黄色）
为末，每服五分或七分，木香汤或紫草汤下，入酒更妙，糯米清汤亦可。
三日贯脓治法：
●内托散　治气血虚损，或风邪秽毒冲筋，使疮毒内陷，伏而不出或出而不匀，快用此活血匀气，调胃补虚，内托疮毒，使之尽出，易收易靥。
嫩黄耆　人参　当归身（各二钱）　川芎　防风（去芦）　桔梗（去芦）　川厚朴（去皮姜炒）　白芷　甘草（生，各一钱）　木香　肉桂（各三分）
上方于红紫黑陷属热毒者，去桂，加紫草、红花、黄芩。
若淡白灰黑陷伏属虚者，加丁香救里，官桂攻表。
当贯脓而不贯脓者，倍参、耆、归，煎熟，入人乳、好酒温服，此贯脓巧法也。
凡贯脓肥满，庶易结靥。若痘虽胀满，光泽可观，然摸过软而皮皱者，中虽有脓不甚满足，后必不能收靥，或痘皆贯脓，中间几颗不贯者，终变虚寒痒塌之症，宜内托散倍加补气血排脓之药。
凡痘陷无脓，虽因服内托药而暂起，不久又陷者，贯脓不满故也。宜内托散倍参、耆、归、人乳、好酒之类。盖贯脓既满，必无再陷之患矣。
凡因虚发痒，遍身抓破，脓血淋漓，不能坐卧者，宜内托散去桂，倍加白芷止痒，当归和血，木香调气，气行血运，其痒自止。外用败草散敷之，免致盛风变症，以致上痰咳嗽，声哑。若遍身抓破，并无脓血清水，皮白，干如豆壳者死。
●复生散（卫知州）　治痘黑陷不起发。
珍珠　琥珀　雄黄　朱砂　穿山甲　两头尖　香附子（各一钱）　蟾酥（五分）
上先将蟾酥切片，以乳汁浸少时，入众药搓匀。一岁儿服八釐三，二岁服一分二釐，用熟蜜水调下。
治痘疹抓破稀烂，用茧孔内入土蜜，新瓦上焙乾，烧灰存性为末。如湿，乾掺；如干，香油调搽，甚效。
三日收靥治法：
●木香散　灰陷、黑陷呕吐、白陷，为表虚。（呕甚加白豆蔻。）
嫩黄耆（一钱）　人参（五分）　白术（去芦，一钱）　白茯苓（去皮，一钱）　陈皮（八分）　半夏（汤泡，姜汁炒，一钱）　川厚朴（去皮姜炒，一钱）　木香（一钱）　丁香（五粒）　诃子（煨，取肉一钱）　前胡（一钱）
上锉一剂，生姜二片，水煎温服。
若腹胀渴者，或泻渴者，或足指冷渴者，或惊悸渴者，或身温渴者，或身热面㿠白渴者，或寒战渴不止者，或气急咬牙渴者，或饮水转渴不止者，以上九症即非热也，乃脾胃肌肉虚，津液衰少故也，木香散主之。如不愈，更加丁香、官桂多煎服，丁香攻里，官桂发表，其表里俱实而疮不致于痒塌，喘渴死矣。
●回阳酒　治痘属虚寒，八九日，色光白如水泡，顶陷根白，痒塌，咬牙寒战之症。
鹿茸（酥炙倍）　大附子（面裹煨，去脐）　嫩黄耆（炒）　当归（酒洗）
上锉剂，酒煎服。兼有痰嗽，加牛胆南星。
●异功散　寒战咬牙，痒塌泄泻，为里虚。泻甚加肉豆蔻。
大附子（炮，去皮脐）　人参（五分）　白术（去芦）　白茯苓（去皮）　陈皮　半夏（姜制）　官桂　厚朴（姜炒）　当归　木香（一钱）　丁香（五粒）　肉豆蔻（面裹煨）
上锉一剂，生姜二片，枣二枚、水煎温服。
一痘疮欲靥未靥之际，头温足指冷，或腹胀泄泻，口渴气促，或身不热寒战，闷乱不宁，卧则哽气，烦渴咬牙，痒塌，急服异功散。切不可与蜜水、红柿、西瓜、梨果、柱冷食之。
一浆行而作痒，此内热而外为寒所束，用荆芥穗，纸裹紧搓，糊黏纸头，令不散，灯上烧了，却于桌子上舂去灰，快放手指定痒痘头，用荆芥穗火点痒处一下即放退，每痒痘悉点之即止。
一行浆将足而发疔，认定黑疔痘，或黑而硬，或有红丝，或为大紫泡，未曾解毒者，仍以神功散加雄黄、黄连、黄芩、大黄，煎服。却用点法，雄黄一钱，研胭脂重浸水令浓，调雄黄末点疔痘头上，立时即红活，亦神法也。盖雄黄能拔毒，胭脂能活血也。
一九日十日回水之时，元气重蒸，真阳运化，其水自然消烁，此循环之妙理也。其有未曾解毒，至此时，水不能化，及归于胃，与所伏之毒相遇，氾滥肠胃，胃气既虚，水大则土崩，故此泄泻人，多以异功散加豆蔻治之，愈服愈泻。不知火动于心胞则小肠从，令毒伏于阳明则脾胃受戕，宜以定中汤治之，立止。
●定中汤
真黄土（能镇安胃气收敛中气。取真正黄色不杂者，用一大块在碗内，百沸汤泡，即以碗盖少顷出用。如冷，顷于盏内，外以熟水烫之。用酒两盏和药）　朱砂（细研五分，能镇心包络，使小肠不奔包）　雄黄（研细一钱，能解，使胃气宁也。）
上两味和匀，以黄土汤，少加砂糖温服，二服立止。
一烦躁，闷乱，发渴，定中汤加片脑半分，牛蒡子汤和服。
一有寒战咬牙等症，宜附子理中汤。
●附子理中汤
大附子（炮去皮脐，三钱）　人参（二钱）　白术（去芦炒，二钱）　乾姜（炒黑色，二钱）
一十一二日，血尽毒解，气调浆足，此生生自然之理也。若湿润不敛者，内虚也，异功散加丁香，但当收敛结痂而已。
一若解毒不尽，或未经解毒，到当靥发热蒸蒸者，宜用：
●回天甘露饮
砂糖半酒盏，百沸汤调一大碗，温服，立时热退，痘靥万发万中，真有回天之力也。
一临回水时，误服生血药过多，或因渴过饮水浆，以致不靥，看其身无热觉，诸痘润泽者，宜以附子理中汤，服此燥之，令水尽也。
一当靥时，生气痘未黄，须紫润，即真靥矣，宜定中汤预防内也。当靥时，腹痛不靥，其痛著在中脘，乃热毒凝滞，瘀血作痛也。当用：
●手拈散
牛蒡子（二钱）　白芍（一钱）　红花（八分）　桂（五分）　山栀仁（一钱）　大黄（一钱）
水煎服
将靥时，其痘一时尽黑，非靥也。乃火极攻里，即凶矣。
治痘馀症：
一小儿欲出痘作腰痛。
柴胡（一钱半）　乾葛（一钱）　川芎　麻黄（去节）　升麻　白茯苓　防风（各八分）　甘草（五分）
上锉一剂，水一锺半，先将麻黄滚去白沫，后煎至八分热服。覆被出汗，腰疼止为度，不止再进一服，免出肾经之痘甚奇。
一出痘之时，口渴谵语，精神狂乱烦躁者，此由心火烁于内，以致神不守舍，狂惑谵语，如见鬼状。外症必红紫焦燥，不能壮实，所谓纯阳无阴之症候，急服退火回生丹。
滑石（二钱）　朱砂（一钱）　冰片（三釐）
为末，冷水调服。睡少时，神安，痘转红活。
一痘疮贯脓，三日之内身冷，豆灰白，急或不进饮食，寒气逆上，或呕吐，或腹胀痛，或流清水，手足厥冷者，所谓纯阴无阳之症，急服回生起死丹。
丁香（九粒）　乾姜（一钱）
锉，水煎服，絮被盖片时，令脾胃温暖，阴退阳回，则痘变红活也。
一痘疮当靥不靥，发热诣语，目闭大喘，手足大乱，小便不利者，此热毒乘于肺金，无阴气以之然也。急服清金导赤散。
人参　白茯苓　当归　白芍　麦门　木通　滑石　车前子　玄参　贝母　陈皮　枳壳　黄芩（酒炒）　黄连（酒炒）　石膏　杏仁（去皮）　桑白皮　甘草
锉剂，水煎服。
一痘疮自出痘至贯脓收靥之时，倒塌伏陷，心慌闷乱，死在须臾。人参一两，水煎浓汁，灌下立省。
痘后馀毒：
治痘后，不问蕴毒发于何经，初起红肿，用黑豆、绿豆、赤豆，三豆以酸醋浸，研浆，时时以鹅翎刷之，随手退去。
痘后发痈者，痘疮之毒藏留经络，壅于支节之间而发者也。亦有既平之后，失于解利而生者，惟小柴胡汤加生地黄最妙。或大连翘饮、消毒饮、五福化毒丹，皆可用也。（大连翘饮、五福化毒丹俱见诸热，小柴胡汤见伤寒。）
●消毒饮　治内蕴邪热，咽膈不利，痰嗽壅喘，眼赤腮肿，颈项结核，痈毒，遍身风疹，丹毒赤痛，及痘疮已出来出，不能快透，痘疹后馀毒诸症。
牛蒡子（微炒，四钱）　荆芥　甘草（各一钱）　防风（去芦，半钱）　一方加黄芩（一钱）　犀角（镑，五分）
上锉，水煎服。
治痘后作喘。（桑近川）
珍珠（煅）　血竭　雄黄（各等分）
为末，每服一字，酒下。
治痘后咳嗽，不拘远近。
白砒　雄黄　枯矾　鹅管石　石黄　寒水石（火煅，各一钱）
上研细末，用绿豆粉打糊丸，绿豆大，每服三丸，临睡井水送下。忌热物一夜，神效。
治痘后馀毒，发于四肢肿痛。
芙蓉叶（一两）　白及（三钱）
为细末，加蜜一匙，水调如稠糊，厚敷肿处，一日一换，轻则即消。
●吹云散　治痘后馀毒，入眼生翳，或红或白，肿痛。
黄丹（水飞，一钱）　轻粉（三分）　片脑（一釐）
为末，鹅管石吹耳内。如左眼患吹右耳，右眼患吹入左耳，一旦夕三次，兼服后药。须得早治，迟必难为矣。
●一方　用黄丹、轻粉各一钱，为末吹，照前法效。一方，加雄黄、麝香少许尤妙。
●化毒散　治痘后馀毒生翳。
当归　川芎　赤芍　生地黄　防风　乾葛　菊花　天花粉　蝉退（等分）　穀精草（倍用）
上锉剂，水煎服。赤肿痛加黄连、栀子，翳后加木贼。
治痘后翳眼，用兔粪收来四五丸，水煎服。
治痘伤眼，白翳，用青果核磨水点之。
治痘后眼生翳障，用绵胭脂，以口嚼取水，入蒸过熟蜜和匀，灯心蘸，点翳上，效。
一用石燕子一对，槟榔一对，二味磨水，常服亦效。
治痘后失音。
天花粉　桔梗　白茯苓　诃子肉　石菖蒲　甘草
上为末，水调半匙在碗内，外以小竹七茎，黄荆七条，缚作一束，点火在碗内煎，临卧时服。
痘疮已靥、未愈之间，五脏未实，肌肉尚虚，血气未平复，忽被风寒外邪搏于肤腠之间，则津液涩滞，故成疳蚀疮，宜用雄黄散、绵茧散治之。如不愈者，溃骨伤筋以伤人也。
●雄黄散　治小儿牙龈生疳蚀疮。
雄黄（一钱）　铜绿（二钱）
为末，以少许贴患处。
●绵茧散　治小儿遍身上下等处疳蚀疮，脓水不绝。
空蚕茧（须是出蚕茧了者一味，不拘多少入白矾末令满，炭火上烧令白，凡汁尽取出研细，每用干贴疮上。）

女人出痘  ***************************
一女人出痘，其轻重固已一概而论，然十四岁之后，天癸通者则又不同。盖天癸既至，阴常不足，痘疮以气为主，血为附，气以充之，血以濡之，一有不足则变恶易生此，又不可不审察之也。且如发热之初，正遇经随如期而来，此热随血解，疮自发出，不必施治。若遇四日而不止者，则热入血室，血必妄行，为内动中虚之症矣。宜：
●凉血地黄汤
当归　川芎　白芍　怀生地　白术　升麻　黄连　人参　栀子　玄参　甘草
上锉剂，水煎服。
一非经行之时，于发热而经忽至，此毒火内炽，逼血妄行之故，疮必多，毒必盛。急用：
●凉血解毒汤
当归　白芷　升麻　紫草　赤芍　桔梗　连翘　灯草
上锉作剂，水煎服。
一正当起发贯浆之时，适遇经行三日不止者，疮必应起发而不起发，应贯浆而不贯浆，顶平形塌，或灰白色或黑陷，此为经血过多，阴气亏耗，为陷伏坏症，宜八物汤去地黄，加黄耆、木香、熟附子，以调元气。或胡荽酒喷之，或出增痘者为吉。寒战咬牙，喘急肿满，手足厥冷，为内脱不治之症矣。
●一起发贯浆，经水适来，忽口瘖而不能言者，乃血入少阴，不能上荣于口也。宜以：　当归养心汤
人参　当归　生地黄　麦门冬　升麻　甘草
上锉剂，灯心水煎服。
一经水不断之时，适逢出痘，身发壮热，神思昏沉，言语狂妄，如见鬼神，寻衣撮空，此行经之后，血室空虚，天行邪热，乘虚而入，犯入冲脉。盖肝藏血，冲为血海，肝藏魂，窍于目。神思昏者，魂乱也；目妄见者，视乱也；妄言者，肝移热于心也。宜：
●泻肝散
羌活　当归　山栀　龙胆草　川芎　防风　大黄
上锉剂，水煎服。
一正值崩漏不止，气血俱虚之候，适逢出痘，此必能胜任，宜大补其气血。以十全大补汤，或八物汤加木香、黄耆、官桂主之。如倒塌则不可治矣。
一向来经闭不通，血海乾涸，适逢出痘，毒气怫郁于冲任之间，二阳之症併发，其热必甚，若攻击之，则血妄行不止，毒亦不出，为喘急，为胀满，为陷伏矣。须调其心脾，使毒发泄，庶可以保。以归脾汤或逍遥散主之。
一痘疮起发，至泡浆数日，最宜表里无病，饮食如常。若此时忽然行经者，人但知厌秽以触正痘，殊不知，此乃已之血安得为靥，但恐血出，里虚而生陷伏之变，急宜救里解毒，十全大补汤主之。

孕妇出痘  ***************************
一妊娠最忌出痘，盖热能动胎，胎落则血气衰败，必痘不能起发灌浆而命则危矣。故孕妇出痘，深为可虑。盖痘之用药，多主温补，如半夏、肉桂之类皆妊娠所忌，而黄芩、乌附又非痘家所宜，故遇此症者不问轻重，悉以清热安胎为主，不可触动其胎，宜安胎散加黄芩、芍药主之。血动者，四物汤加芩、连，及：
●罩胎散
当归　川芎　白芍　人参　白术　茯苓　柴胡　条芩　荆芥　防风　白芷　粉葛　砂仁　紫草　阿胶（蛤粉炒成珠）　桔梗　甘草
●一方　有陈皮、枳壳。火热加郁金、糯米水煎服。
一身热足冷者，腹胀，人物汤加木香。脾气虚不进饮食，毒发不出，四君子汤加木香、糯米、紫草。胎动不安者，安胎散加砂仁。痘出稠密，参耆内托散加紫草、芍药、当归。单身热有外邪，无内症者，参苏饮加木香。以：
●如圣散
当归　白术　黄芩　枳壳　黑豆　大腹皮　砂仁　甘草
上各等分，水煎服。
如初发热，加升麻、葛根、连翘；痘出太盛，加酒炒黄连、大力子、连翘、山楂；不起发，加大力子、白芍；口乾，加麦门冬、知母、天花粉；痰多加半夏，所谓可扰而扰，似乎无扰，故须有胎，不忌半夏也，惟在用之者审之耳。如胎五月，则半夏、桂心之属俱不必禁也。
一痘疮正在起发贯浆之时，忽遇坐草分娩之期，此气血俱虚之候，宜大补，加熟附子主之，以补气血固表里。若产后小腹急痛，此血未尽也。以：
●黑神散
当归　川芎　熟地黄　乾姜（炒）　桂心　蒲黄（炒）　香附（童便炒）　木香　青皮（去瓤）　黑豆
上锉剂，酒、水各半煎服。
若腹胀咬牙，寒战作渴，足冷身热者，此脾胃两虚，外作假热，大补汤加熟附子一二剂，更用四君子汤加黄耆、当归、陈皮、木香。多服止者吉，不止者凶。
●一方　产之后或半月十日之间，适逢出痘，此无胎孕繫累，止以大补气血为主，以前大补汤，或八物汤去芍药与服之。痘出多者加连翘、大力子；大便自利者加肉豆蔻。只照常一体用药，不必妄为。
一痘疹要诀曰：妊娠出痘，收靥之时胎落才是，多无事；发热初出之时胎落者，犹或可救一二；若时当起胀贯脓而有犯者，多难救矣。盖血气衰败不逐毒然也。
一胎动不安，宜独圣散，用连壳、缩砂，慢火炒去壳，每服半匙，热酒调下，胎动立止。
一妊娠伤寒护胎法：用井底泥、青黛、伏龙肝各为末，调匀，涂于孕妇脐中二寸许。如干，再涂上，以保胎孕也。

麻疹  ***************************
凡疹发热之初，多似伤寒。惟疹子则嗽咳喷嚏，鼻流清涕，眼胞肿，其泪汪汪面浮肿，双腮赤，恶心呕吐为异耳。但见此候即是疹子。便宜谨避风寒，或荤腥厚味，用药以表散也，使皮肤通畅，腠理开豁而疹毒易出也。证候未明，是否便服苏葛汤去砂仁、陈皮。腹痛亦用厚盖表之，得汗自头至足方散，渐减衣被则皮肤通畅，腠理开豁而麻易出矣。纵不出，亦不可再汗，恐致亡阳之变。只宜常与葱白汤饮之，其麻自出矣。服此，自无发搐之症。
一麻疹既出，见一日而又没者，乃为风寒所冲，麻毒内攻。若不治，胃烂而死，可服消毒饮一剂，热退遂安。如麻见三日退后，若有被风寒之症，亦宜消毒饮神妙。（方见馀毒。）
●予经验一方　治出麻疹，已出而覆没，或出不尽，必慌啼哭不止，十分危急，死在须臾，或下利腹痛，用黄芩、白芍等分，水煎服之，立效如神。
一麻疹既出，已过三日不能没者，乃内有实热，宜四物汤进之。如失血之证，加犀角汁解之。
一麻疹前后，有潮热不退，饮食不进等症，并属血虚、血热，只宜四物汤按症照常法加减。渴加麦门冬、犀角汁；嗽加瓜蒌霜；有痰加贝母，去白陈皮。切忌人参、白术、半夏之类。如倘误用，为害不小，戒之戒之。盖麻疹属阳，血多虚耗，今滋补阴血，其热自除，所谓养阴退阳之义。
一发热之时，既表之后，切戒风寒、冷水、瓜桃生果之类，如一犯之，则皮毛闭塞，毒气难泄，遂变紫黑而死矣。如极渴饮水，只宜少与葱白汤以滋其渴耳，必须使毛窍中常微汗润泽可也。又忌梅、李、鱼、酒、蜂蜜、香鲜之类，恐惹疳虫上行。
●苏葛汤　初热未见点，发表之药暂用，分两量儿大小服之。
紫苏（二钱）　葛根（二钱）　甘草（二钱）　白芍（一钱五分）　陈皮（五分）　砂仁（五分）
上锉，连须葱白三根，生姜三片，水煎热服。
●四物汤
当归（一钱）　川芎（一钱）　地黄（一钱半）　芍药（一钱半）
上锉一剂，水煎服。
一麻疹既出之时，如色红紫，乾燥暗晦，乃火盛毒炽，急用六一散解之，即滑石研末六钱，粉草末一钱，共一处，每一钱，薄荷汤和服。或四物汤去地黄，加红花、炒黄芩进之。
一麻疹退后，若有牙根腐烂，鼻血横行，併为失血之症，急宜四物汤加山茵陈、木通、生犀角，以利小便。
一麻疹泄泻，须分新久寒热。新泻、热泻者，宜四苓散，即猪苓、泽泻、白术、茯苓，加木通服；寒泻者，十中无一。如有伤食、伤冷不得化，以理中汤，即人参、白术、乾姜、甘草，一服而止。
一麻疹正出之时，虽不进饮食者，但得麻色淡红润泽，真正不为害也。盖热毒未解，内蕴实热，自不必食也。退后若不食，当则用四物汤加神麴、砂仁一二帖，决能食矣。如胃气弱者，忌少下地黄。
一麻退之后，须避风寒，戒水湿，如或不谨，遂终身咳嗽，患疮无有愈日。
一麻疹前后，大忌猪肉、鱼肉、鸡子之类，恐惹终身之咳，只宜用老鸡精肉火煮食，少助滋味可也。
●清金降火汤　治麻疹后热乘肺金，声哑不出，或咳或喘。
苏梗　陈皮　黄连　枯芩（酒炒）　山栀子（炒）　石膏　玄参　贝母　瓜蒌　天门冬　麦门冬　当归　生地黄　茯苓　桑皮　杏仁　白芍　甘草
生姜一片，煎服。
一妇人有孕出麻疹，当以四物汤，倍加白术、条芩、艾叶，安胎清热为主，则胎决无虑，而麻疹易没矣。如胎气上冲，急有苎根、艾叶煎汤，磨生槟榔服之，更以四物汤大进之。


卷八·兑集  ——————————————————————————————————————————————————————————————————————————————————————————

外科  ***************************
〔痈疽〕
凡诸浮数脉，应当发热，其不发热，而反洒淅恶寒，若有痛处，必发痈疽。脉微而迟反发热，弱而数反振寒，当发疮疽。脉浮而数，身体无热，形嘿嘿，胸中微躁，不知痛之所在，其人必发痈疽。
凡痈疽未破，毒攻脏腑，一毫热药不可用；若已破溃，脏腑既亏，饮食少进，一毫冷药不可用也。
凡人初觉发背，欲结未结，赤热肿痛，先以湿纸覆其上，立视候之，其纸先干处即是结痈头也。取大蒜切成片，如当三钱厚薄安干头上，用大艾炷灸之，三壮即换一蒜片，痛者灸之不痛，不痛灸至痛时方住。最要早觉早灸为上，一日二日十灸十活，三日四日六七活，五六日三四活，过七日则不可灸矣。若有十数头作一处，生者，即用大蒜研成膏作薄饼铺头上，聚艾于蒜饼上烧之，亦能活也。若背上初发赤肿一片，中间有一片黄粟头，予使用独蒜切去两头，取中间半寸厚薄正安于疮上，著艾十四壮，多至四十九壮。
●神仙截毒法　治痈疽发背，一切恶疮等毒，预服此，毒气不内攻，可保无虞。
真麻油（一斤，银器内煎数干沸，倾出候冷）
上用无灰酒两碗，入油内约四五碗许，重汤煮温，稍热，通口服之，以尽之为妙。感疾数日，亦宜急服之佳，此屡试屡验，不可轻忽。
●槐桃膏　治背痈、附骨疽、乳痈及一切疮肿痛未成脓者。
槐花（炒，一两）　胡桃（十个，不油者连壳，灰火煨熟去壳）
二味，于盆内研烂如泥，热酒调，和渣温服。如能饮酒，多饮愈效，一醉后，痈肿散矣，胜如槐花酒。
按上方，治痈疽，一切恶毒初起，即宜服之。
●千金消毒饮　治痈疽发背，发项，发鬓，腰痈，肠痈，时毒，便毒，瘰疬，结核，初期末破者，二三日内当用此。亦须视人壮弱，或一剂、二三剂，以大便内出赤色如鱼鳔或滥渣为度，及小便置锡器内如红花水，乃毒出也。不可太多，恐伤元气，消则已。不消，随用活命饮，正在将溃未溃之际宜之。
连翘（一钱）　黄芩（八分）　赤芍（六分）　枳壳（去穰，五分）　升麻（八分）　麻黄（六分）　漏芦（八分）　白蔹（五分）　白及（七分）　甘草（三分）　大黄（一钱，壮实者二钱）
上锉一剂，水二锺，生姜三片，煎至一锺温服。凡在上部，加桔梗，食后服；在下部，加牛膝、木瓜，食前服。
按上方，治痈疽等疮，初起肿痛者宜之。
●加减真人活命饮　治痈疽发背，肠痈，便毒，初起即消，已肿即溃，血从大便中出。
当归尾（酒洗，一钱半）　赤芍（一钱）　白芷（一钱）　木鳖子（去壳，一钱）　穿山甲（蛤粉炒，二大片）　金银花（三钱）　皂角刺（一钱）　白殭蚕（一钱）　瓜蒌仁（去壳，一钱）　天花粉（一钱）　乳香（一钱）　没药（五分）　大黄（二钱）　甘草节（五分）
上锉，作剂，水一碗，酒一碗，煎至一碗，空心温服。
按上方，治痈疽等疮，肿痛极恶，不可忍者宜之。
●内托散　治痈疽发背，脑疽，乳痈，诸恶疮毒。
黄耆　人参　当归　川芎　白芍　防风　白芷　厚朴　桔梗　官桂　瓜蒌仁　金银花　甘草
上锉每服一两，水二锺，煎七分，入好酒半锺，去渣温服，日进二三服之后，疮口有黑血出者及有汗出者，此药之功也。不问症候猛恶，未成者即散，已成者即溃矣。痛甚加乳香、没药，倍当归、芍药。
按上方，治痈疽等疮，将溃、已溃，托里宜服。
●神仙化毒丹　治一切痈疽发背、对口，诸疮恶毒，瘰疬，痔漏，手足指疽，诸发，服此无脓即散，有脓即溃，疮口溃烂者即合，其效如神，万不失一。（大解百毒，久服见功。）
黄蜡（二两）　蜂蜜（二钱）　白矾（一两二钱）　辰砂（一钱）　雄黄（四分）
上先将白矾、辰砂、雄黄另各研细末，合和一处，又研极细，将蜡、蜜入铜勺内熔化，却离火置于别所，候蜡蜜四边稍凝，取入前末和作一块，令一人近火旁烘，将手转侧，勿使火化，又一人作丸，如梧子大，每服三十丸或四十丸，空心滚白汤下。
按上方，治痈疽溃后，宜以托里散、化毒丹二药兼进。
治发背如墨，不疼痛者为阴也。
艾叶（一斤）　雄黄　硫黄（各半两）
上二味，用水煮艾半日后，温敷之。再煮别艾又换，以敷十馀遍。若疼痛则可瘳，必不死；如不疼痛，出黑血者，必死矣。
治发背，痈疽肿痛，或将溃未溃，一帖如神。
芙蓉叶（或根或皮）　黄荆子（为末。等分）
上，石臼内捣烂，鸡蛋清调涂疮上，留顶，如烟起，立效。
治发背，用公猪脑子一个，捣烂摊布上，后用乳香五分，没药五分，三七五分，麝香一分，破则不用麝，共为细末，敷疮上，对日即破，出脓即已。
●一方　痈疽发背，已溃未溃，芝麻一碗炒烰，入枯矾七钱再炒，捣成饼，敷患处，三日一换。
●透脓散（郄竹溪方，治疮毒已有脓，疮口不破者。）
鸡子一枚，开顶略去白，用白丁香、黑丁香，各用雄者七粒，黄蜡三分，填入鸡子内搅匀，坐灰火中候将熟，加炭火煅存性，为末，香油调搽，即破顶出脓。
按上方，外治之剂。
●加味十全大补汤　治痈疽溃后，补气血，进饮食，实为切要。凡脓血出多，阴阳两虚，此药有回生起死之功。但不分经络，不载时令，触类而长之可也。或见肿平痛宽，遂以为安，漫不知省，无补接调养之功，愈后虚症复见，因而转为他症，而危剧者多矣。（方见补益。）
●参术膏　如疮出脓之后，血气大虚，急宜用此。
人参（一斤，切片，另熬成膏，装入罐内去火性）　白术（去芦，一斤，切片，另熬成膏，装入罐内去火性）　每日早晚二次用之，如不喜欢饮食，以白术膏二匙，人参膏一匙，加无灰酒调服。如气弱或多睡，以人参膏二匙，白术膏一匙，酒调服；如常，各一匙均服。若服尽此药，必须发童生，气血壮健，神效。
●托里收功散　治痈疽已破，溃烂出脓已多，败肉已去，不能收功者。
嫩黄耆（二钱，用桂三分，煎汤拌炒）　人参（二钱）　当归身（酒洗，二钱）　川芎（一钱）　白茯苓（一钱）　白术（去芦，一钱）　防风（一钱）　甘草（炙，五钱）
上水煎，食远服。
治疮疽久不愈。（陈省斋）
黄耆（二两）　当归（一两半）　白芍（一两）　白茯苓（一两）　白芷（三钱）　川乌（泡，一两）　厚朴（五钱）　陈皮（一两）　甘草（炙，二钱）
上，姜、枣煎服。
人病痈疽，多有愈后发渴而不救者，治之惟加减八味丸最妙。疽安而渴者，服此丸则渴止疽安；而未渴者，预服此丸则永不生渴；气血加壮或未疽而先发渴者，服此不惟渴止，疽亦不作。
●加减八味丸　治常人平日口乾作渴，因饮酒，食炙煿补剂，房劳，凡若此类过多致令肾水枯竭，不能上制心火，故有此症，后必有疽发也。宜先服此以绝其源，及痈后服此有益。
怀庆大生地黄（酒浸，二两）　怀山药（一两）　白茯苓（去皮，八钱）　山茱萸（酒蒸，去核，一两）　肉桂（五钱）　牡丹皮（八钱）　泽泻（酒浸，饭上蒸过焙乾，八钱）　辽五味子（去梗，一两半）
上精制秤明，合一处，入石臼内捣烂成饼，晒乾，磨为细末，炼蜜为丸，梧子大，每服三钱，温酒，盐汤任下。
按上方，治痈疽收功保后之剂。
●生肌散　敛疮口，止痛生肌。
官粉（火煅黄色，一钱）　黄柏（一钱）　黄连　乳香　没药　孩儿茶（各五分）
上为细末，掺疮口。西园公加：
炉甘石（煅黄连汤淬，二钱）　轻粉（一钱）　冰片（三分）
●回阳玉龙膏　治痈疽属阴寒，而医俱以凉药敷之，以致痈肿坚硬不痛，肉色不变，久而不溃，溃而不敛，或筋骨挛，骨痛，一切冷症。又治跌仆所伤为敷凉药，或人元气虚寒，肿不消散或不溃敛。
草乌（三两，炒）　南星（一两，煨）　乾姜（二两，煨）　白芷（一两）　赤芍（一两，炒）　肉桂（五钱）
上为末，葱汤调搽。
疗恶寒啬啬，似欲发背，或已生疮肿，隐疹起。
地霜，即朴硝三两，以热水一碗化硝，待冷，取故青布揲三重，可似赤处方圆，湿布竭热即换，频易之差。
●玉容膏　治发背痈疽溃烂，用此生肌止痛。
香油（二两）　黄蜡（一两）
二味火化开，入：
黄丹末（一钱）　寒水石（火煅，一两）
上为末，溶化为膏，纸摊贴患处。
●神异膏　治痈疽发背，诸疮毒不拘已成、已溃、未溃者，皆可用之。疮毒甚者，每日换两三次，中毒换一次，其药力方能胜毒。
当归尾（五钱）　川芎（五钱）　赤芍（二钱）　生地黄（四钱）　防风（五钱）　羌活（五钱）　白芷（五钱）　玄参（五钱）　黄耆（五钱）　官桂（三钱）　桃仁（四十九粒）　杏仁（四十九粒）　木鳖子（十四个）　何首乌（三钱）　牛蒡子（五钱）　川山甲（四钱）　露蜂房（三钱）　蛇退（二钱）　大黄（二钱）　黄柏（二钱）　乳发（男者一团如鸡子大）　槐柳枝（四十九节，每长一寸）
上用芝麻油二斤四两，将药入锅内浸，春五夏三秋七冬十日，以桑柴文武火煎油黑色，以穿山甲浮起黑为度，绢滤去渣，再煎油滴水成珠，陆续下黄丹十四两，柳条搅不住手，成膏软硬得宜，再下乳香、没药各五钱，血竭三钱，降香末三钱，次冷定下麝香末二钱，水浸二三日去火性，摊贴患处。
按上方，皆外治之剂。
●观音万化丸　治一切发背痈疽，无名肿毒，诸般恶毒疔疮，及治破伤风，阴症伤寒，并杨梅疮毒，筋骨疼痛，并皆一服见效。
蟾酥（一钱）　血竭（二钱）　铜绿（二分半）　蜗牛（二十个，瓦上焙乾，北人谓之麦牛儿肉，壳皆用，以上四味同研）　枯白矾（一钱）　轻粉（二钱，二味同研）　朱砂（三钱，研细，留一钱为衣）
上为细末，用小儿母乳汁和丸，如绿豆大，朱砂为衣。遇此病，令患人自嚼生葱一二根令烂，取出裹药三丸在内吞下，却以热酒一二杯送下。如重车行十里路遍身汗出，据天气斟酌，衣被盖易汗出，毒散肿消；如病人昏沉，人代嚼葱白如前服；如疔疮走黄过心者，并出冷汗者，难治。病人不能嚼葱，研烂裹之。疮在上，食后、下食前服。忌冷水、黄瓜、茄子、油腻、鸡、鱼、肉、湿面，一切发物不可食，最宜戒之。

瘰疬  ***************************
瘰疬者，《经》所谓结核是也。或在耳前后，连其颐额，下连缺盆，皆为瘰疬；或在胸及胸之侧，下连两胁，皆为马刀，足少阳主之。独形而小者为结核，续数连结者为瘰疬，形长如蛤者为马刀也。绕项起核，名曰蟠蛇疬；延及胸前连腕下者，名曰瓜藤疬；左耳根肿核者，名曰惠袋疬；右耳根肿核者，名曰蜂窝疬。
●消毒化坚汤　治瘰疬马刀生耳前后，或项下胸腋间，累累如珠者，破及未破者皆治。
当归（一钱）　白芍（六分）　黄耆（一钱）　玄参（六分）　天花粉（六分）　连翘（一钱半）　柴胡（一钱）　黄芩（五分）　牛蒡子（七分）　龙胆草（四分）　升麻（七分）　桔梗（一钱）　陈皮（八分）　羌活（七分）　薄荷（四分）　海昆布（七分）
上水二锺，生姜三片，煎。加甘草节、知母、贝母、海藻更佳。
按上方，治瘰疬初起之剂。
●益气养荣汤　治怀抱抑郁，瘰疬流注，或四肢患肿，肉色不变，或日晡发热，或溃而不敛。
人参　黄耆（盐水炒）　白茯苓　白术（去芦炒，各二钱）　当归（酒洗）　川芎　白芍（酒炒）　陈皮　熟地黄（酒蒸）　香附　贝母（各一钱）　桔梗（炒，五分）　甘草（炙，五分）
生姜煎服。
●化凤膏　治瘰疬有效。（方见结核。）
●抑气内消丸　治瘰疬，兼诸瘤。
当归　川芎　白芍（酒炒）　白术（去芦炒）　青皮（去穰）　陈皮　半夏（姜炒）　白芷　桔梗（去芦）　羌活　独活　厚朴（姜炒，各八钱）　防风　黄芩（酒炒）　乌药　香附　槟榔（各一两）　苏子（一两半）　沉香（三钱）　木香　人参　粉草（各五钱）
上锉，水煎温服，十数剂即消。或制丸药，共为末，酒糊丸，梧子大，每七十丸，酒下。
按上方，治瘰疬攻补兼施，百发百中之剂。
●必效散　治瘰疬未成者消，已溃者敛，须元气壮者可服。
南硼砂（二钱半）　轻粉（一钱）　斑猫（四十枚，去头、翅、足，糯米炒熟去米）　麝香（五分）　白槟榔（一个）　巴豆（去壳心膜，五粒）
上为末，每服一钱，五更用滚汤调下。如小便滞涩或微痛，此疬毒欲下也，进益元散一服即下。此方用斑猫、巴豆似为峻剂，然用巴豆乃解斑猫之毒，用者勿畏。
按上方，治瘰疬壮盛人宜之。
治痰核在喉咙上下，或生两腋下，皆是瘰疬。（黄仰溪）
防风（一两半）　山慈姑（一两）　川山甲（七钱）　射干（二两）　红内消（二两）　连翘（一两半）　牛蒡子（一两半）　乌药（一两）　金银花（二两）　夏枯草（二两）　薄荷（一两）　独活（一两）　殭蚕（一两）　半夏（一两）　桔梗（一两半）　赤芍（一两半）　白芷梢（一两半）　车前子（一两）　防己（二两）　何首乌（二两）　皂角刺（二两）　小川芎（一两）　归尾（一两）　甘草（五钱）
上锉，水煎，食后服。有潮热加柴胡、黄芩各五钱。
按上方，治瘰疬专攻之剂。
余治一儒者，患瘰疬已溃，六脉微涩而数，空心服六味丸，已未时服益气养荣汤，临卧服神仙化毒丹，一日四次服，无间，百日全愈。（方见痈疽。）
治老鼠疮五七年不愈者，服一二枚即断根。
用猫一只，去毛、肠令净，砍去头另用，将猫煨烂，令患人食之。其疮若不收口，将猫头火烘乾，煅存性，又用蝙蝠一个烧存性，同猫头灰，用香油调搽患处即愈。如患人不肯服之，以猫去头，剖净切碎，以粳米煮作羹，用之甚妙。
●治瘰疬妙方　不问已破未破，用乌鸡子，顶上开窍，搅青黄匀，却以线系斑猫一个，去头、翅、足入鸡子中，纸糊盖之，饭上蒸熟，剥去壳去斑猫，空心吃鸡子，一日一个，以瘥为度。
●雄黄解毒丸（方见中风）　治瘰疬疮，一料加斑猫十四个，去头、翅、足，糯米炒为末，面糊为丸，如绿豆大，每五七丸，临卧冷茶下。
●内消丸　治瘰疬。
斑猫一两去翅足，用粟米一升同炒，令米焦黄，去米不用，细研，入干薄荷末四两，同研令匀，以乌鸡子清丸，如绿豆大。空心服，茶下一丸，加至五丸，却每日减一丸，后每日服五丸，神效。
治瘰疬，用猪肚去净勿洗，刮肤上极细嫩油一层，以葱蜜捣烂，上疮即溃蚀，旧干生新肉。
治瘰疬　内消方
蜈蚣不拘多少，瓦焙乾为末，用银杏汁为丸，如黍米大，每服十丸，盐汤送下。将被盖出汗，服数次而愈。
●治瘰疬方　烂至胸前，两腋下有块如茄子大，或牵至两肩上，四五年不能痊者，并皆治之。其项不能回头，数日效。
用荆芥根下段，切碎煎沸，待温洗疮，良久，看疮烂破处紫黑，用针刺一二，出血再洗三四次，用雄黄、樟脑为细末，真芝麻油调，以鸡毛扫疮上以出水，次日再洗再扫药。过三日，又用韭菜地上蚯蚓粪，早晨收作团，虎口大，炭火烧红，取出为末，每一丸加乳香、没药、轻粉各半钱，川山甲九片煅红为末，芝麻油调敷患处，其效如神。
治瘰疬老鼠疮，猪悬蹄烧存性，为末，每服三钱，黄酒送下，一服立消。
●千捶绿云膏　治远年鼠疬疮神效方。
松香（半斤，溶七次滤去渣）　乳香（二钱半）　没药（一钱半）　血竭（一钱）　铜绿（一钱半）　杏仁（去皮，一钱半）　孩儿茶（三分）　蓖麻子（去壳，二钱半）　麻油（二两）　乳汁（二盏）
上为末，合作一处，同乳汁、油搅匀，捶捣千下成膏，用绢上药，贴患处立效。
一妇人年逾三旬，患瘰疬已溃不愈，与八珍汤加柴胡、地骨皮、夏枯草、香附、贝母五十馀剂，形气渐转，更以立效散二服，疮口遂合。惟血未平，再用前药三十剂而愈矣。
●治瘰疬秘方　用夏枯草水煎三次，去渣，熬成膏，贴患处。

疔疮  ***************************
夫疔疮者，由四时迭更，阴阳交变，此二气互相击怒，必成暴气，然暴气、卒然大风、大雾、大寒、大热，若不能避而遇袭于皮肤，入于四体，传注经脉，遂使腠理结满，阴阳二气不得宣通，遂成疔毒。但疔毒之名，十有三种必发于手足间，生黄泡。其中，或紫色有一带红线直入者，用针于线处刺去毒血水，针时以知痛出血为妙。否则红线入腹攻心，必致危困。凡治疔毒，先以面浆水饮之，吐则是，不吐则非也。大抵脉洪而数者难愈也。
治诸般恶毒发背，疔疮极凶恶者。
川大黄（五钱）　木鳖子（去壳，二钱）　殭蚕（二钱）　贝母（二钱）
上锉一剂，生头酒一碗半，煎至八分，温服。
●一枝箭　凡患疔疮、痈疽、疖毒，此药能令内消去毒，化为黑水从小便出，万无一失，秘之秘之。
知母　贝母　白及　半夏　天花粉　皂角刺（一方用牙皂）　金银花　穿山甲　乳香（各一钱）
上锉一服，无灰酒一碗，煎至半碗，去渣，只作一服温服，不得加减。再将渣捣烂，加秋过芙蓉叶一两，用蜜调井花水，和敷疮口上，如干再用蜜水润湿，过一宿自然消，不必用第二服药也。
●神捷一枝箭　治无名疔肿、发背，诸痈疽，未成即消，已成即溃，神效。
一枝箭（名兔儿草，贵川出）　五味子根（辽东出）　金银花（名左缠藤）　苍耳根
上四味，好酒浓煎一碗饮之，少卧汗出即解。
按上方，治疔疮俱效，任用。
●又秘方　治前症，每恶疮出初觉时，用面捏圈，圈在疮上，取雄鸡冠上血滴在患处，如疮大，用二三只鸡冠血，少顷患处，凉入骨髓，其毒自解。
治疔疮毒气攻心即死。八月间野紫蓣荷，连根带叶捣为末，香油调，先敷心口立散，后敷患处立效。
治疔疮毒，用苍耳子茎叶烧灰，以醋调涂疮上，毒根即出，或用蓝靛调涂亦可。
疔疮，用雄黄为末，先用针刺四围及中，醋和调涂之。
疔疮，用荔枝肉一两，陈白梅七钱，二味研成膏，用针刺破毒口以药敷之，其疔毒即出。一方治疔疮，用紫梗菊花根、茎、叶皆可，研取汁饮之，以渣再加酒醋敷之。
●类圣散　治疔疮恶毒肿痛神效。
川乌　草乌　苍术　细辛　白芷　薄荷　防风　甘草（各五钱）
上为末，鸡子清调涂，留顶。
按上方，外治之剂。
治食时疫死牛马肉，成疔肿欲死者。乌桕木叶，捣绞真汁一二碗，顿服之，得大泻毒气而愈。如冬月无叶，取内根研水服，亦效。未利再服，以利为度。
治误食瘟牛马肉，生疔毒疮。白颈蚯蚓八九条，擂酒滤服。其渣贴疮四围，患处可留头出气。
治疔肿发背，甚至刺灸不觉痛，服药托里，死肉便化。枯白矾、炒盐，各等分，研为末，每服一钱，新汲水调服。疮未回再服，疮回觉痛即已。
治疔疮不破则毒入肠胃不治。蝉退一味为末，蜜水调下半碗饮之；及用其末，津唾调涂疮上，疮口自溃。
端午日蛤蟆含墨治疔疮法：
蛤蟆本是水中串，五月端午拿将来，口含黑墨梁上挂，含的黑墨化歹疮。（此咒含墨时念。）
治疔毒如神，用杏仁，切去下少许令平，蘸溏鸡屎安坐于疔头上即止。
●又方　治疔肿及无名肿毒，掐疮头去白水，以葱、蜜捣烂，涂患处立已。
●灸疔疮法　大蒜捣烂成膏，涂疔四周，留疮顶，以艾炷灸之，以爆为度。如不爆，稍难愈，宜多灸百馀壮，无不已者。灸痘、疮，灸蛇、蝎、蜈蚣、犬咬，并瘰疬皆效。
按上单方，治疔疮有效者。

便毒（附鱼口疮）  ***************************
夫便毒者，生小腹下两腿合缝之间，其毒初发，寒热交作，腿间肿起疼痛是也。夫肾为作强之官，所藏者，精与志也。男女大欲不能已，直遂其志，故败精搏血，留聚中途而结为便毒矣。夫人脚腿与小腹合缝之间，精气所出之道路也。或触景而动心，或梦寐而不泄，既不得偶合阴阳，又不能忘情息念，故精与血交滞而成肿结也。初起慎不可用寒凉之药，恐气血愈结，不得宣散反成大患。惟当发散寒气，清利热毒，使精血宣畅，则自然愈矣。
●治便毒极效方（主方）　治便毒生在两腿合缝之间，肿痛之甚。
当归尾　赤芍　白芷　金银花　天花粉（各一钱）　白殭蚕（炒，六枚）　木鳖子（去壳，十枚）　穿山甲（二片）　大黄（三钱）　芒硝（二钱）
上锉，好酒二锺煎一锺，连药罐露一宿，五更热服，厚衣盖之发汗，利一二行即已。硝、黄，待群药煎将熟入，再煎二沸用之。一方加射干，去硝。
●龙胆泻肝汤　治肝经湿热，两拗肿痛，或腹中疼痛，或小便涩滞，兼治玉茎生疮，或便毒，悬痈，囊痈肿痛溃烂，睾丸悬挂。
龙胆草（酒拌炒黄）　泽泻（各一钱）　车前子（炒）　木通　当归（酒拌）　生地黄（酒拌）　山栀（炒）　黄芩（炒）　甘草（各五分）
上水煎，空心温服。
治便毒初起，用大黄三钱，枯矾一钱，为末，好酒调服。日久加穿山甲炒。
●敷药　治便毒肿痛。
雄黄　乳香（各二钱）　黄柏（一钱）
上为细末，新汲水调敷肿处，自消。
●蛤葱膏　治鱼口疮。（一名横痃。）
一蛤蟆一个，剥去皮，连肠捣碎如泥，入葱白五钱，再捣成膏，与敷肿处，却用原蛤蟆皮覆贴其上，经宿即消。
治鱼口疮未破，用猪胆一枚，投热酒一碗，温服即内消。
●一方　治鱼口，五倍子炒为末，醋调，贴患处，干则醋润。
感寒失于解表，流成便毒痈疽。往来寒热甚艰危，独活生黄归尾。要真金银花穗，大黄酒煨甚奇。川山甲要炒成珠，利下脓血即愈。

下疳（附悬痈）  ***************************
下疳疮乃男子玉茎生疮，皆因所欲不遂，或交接不洁，以致邪毒浸渍，发成疮毒，日久不愈，或成便毒，或损烂阳物，多致危笃。又鱼口疮、妬精疮，皆其类也。俗云：疳疮未已，便毒复来生也。妬精疮，此盖出妇人，阴中先有宿精，因而交接，虚热熏蒸，即成此疾。初发在阴头如粟，拂之则痛甚，两日出清脓，作臼孔，蚀之大痛。妇人有生于玉门内五疳蚀疮，不痛为异耳。刺曲骨一穴，在中极下一寸，横骨上毛，动脉应手，针二寸。
●治疳疮方　治阴头肿痛生疮。
黄柏（去粗皮）
以猪胆汁炙透为末，掺疮上。（又治臁疮。）
●治先疳疮秘方
川楝子　黄连　瓦松　花椒　葱根　艾叶（各等分）
水煎，入青布一块浸，洗疳疮上立效。
●又方　用白矾一两，黄丹八钱，熬飞紫色，研为末。以沟渠中恶水洗过，拭乾敷上。
治疳疮肿痛。
凤凰衣（即抱鸡蛋壳内衣，不拘多少）　轻粉　片脑（各少许）
为末，敷患处。
治疳疮，用天灵盖，火煅为末，先用黄柏煎汤净洗后，掺药即愈。又治妇人经水不止，黄酒调二钱，立止。
按上方，治疳疮外敷之剂。
●治蜡烛发神方（京师传）　治下疳肿痛溃烂。
钟乳石（二分）　朱砂（三分）　珍珠（二分）　琥珀（一分半）　片脑（一分半）
上为细末，每用土茯苓四两，猪蹄一只，煎水三碗，早间服一碗，调前药末四釐。午间服一碗，调药末四釐。晚间服一碗，调药末四釐。一日服三次，共一分二釐，十日服尽，其疮必愈。其猪蹄随用之，忌动风发物、牛肉，烧酒最忌之，神良之方秘之。
按上方，治疳疮、梅疮神效。
治疳疮疼痛不能忍者。（胡芸齐）
片脑（一分）　官粉（煅，五钱）　水银（三分，用三分制）
为细末，掺疮上。
●八宝丹　李益庵传　治疳疮。
乳香　没药　孩儿茶　红蝎子灰　海蛤（焙）　珍珠（炒）　象牙（烧）　龙骨（煅，各五分）
上为细末，先用米泔水洗疮，乾掺效。
治阴头上生疮，用溪港中螺蛳，入乾锅内煅过，先以盐水洗五七次，后以此敷之。如妬精疮，田螺两个，和壳煅过，入轻粉，搽患处即愈。
治外肾生疮，用绿豆粉一分，蚯蚓屎二分，水研涂。若干，又敷。
治下部生湿疮，热痒而痛，寒热，大小便涩，食亦减，身面微肿。用马齿苋四两研烂，入青黛二两再研匀，敷上。
●治阴囊风痒方　用紫背浮萍，不拘多少，煎水洗之。如成疮，黄连、轻粉、鸡蛋壳烧灰，将末擦之即已。
治阴头上疳疮。
五倍子（烧存性，一钱七分）　朱砂（七分）　儿茶（五分）　冰片（半分）　轻粉（二分半）　水银（一分）
从一边烂起加狗骨灰二分；从周围烂起，加鳖壳烧灰，二分。
上共为末，掺患处。
治阴囊生疮，用甘草煎水温洗，却用腊茶末敷之。
治肾脏风发疮疥，用红椒去目，水浸半日，和生杏仁研烂，擦两手掌，擦外肾极效。
治下部生疮，热痒而痛，用川椒开口者七粒，连根葱白七根，同煮水洗净，用绢帛拭乾即愈。
按上单方，皆外治之剂。
凡毒生阴囊后、肛门前，谓之悬痈。大黄纹甘草五钱，锉碎酒煎，空心服即散。

杨梅疮  ***************************
●清凉败毒散（许州冯太守传）　治杨梅天泡，百发百中。
连翘　黄芩　栀子　防风　荆芥　独活　苦参　白芷　木通　木瓜　皂刺　金银花　薏苡仁　白鲜皮　当归尾　威灵仙　汉防己　天花粉　甘草（各五钱）　土茯苓（二斤）
上锉十剂，水煎温服。忌羊肉、烧酒。
按上方，凡杨梅疮先服防风通圣散十剂，后服此十剂收功。
●十仙丸（京师传）　治杨梅疮。（先服防风通圣散十剂，后此收功。方见中风。）
雄黄　朱砂　乳香　没药　孩儿茶　当归　白芷　丁香　槐角（各一钱）　轻粉（八分，用花椒葱水调蒸）
上为末，饭为丸，每三十丸，土茯苓汤下。
●秘方　治杨梅疮立见神效。
白鲜皮（二两）　皂角子（一百二十个）　防风（二两）　细辛（一两三钱）　川乌（二两）　首乌（二两）　罂粟壳（四两）
上锉十剂，每用土茯苓一斤，猪肉四两，同煎服。
●秘方　南塘验
汉防己（七钱）　槐花（三钱）　五倍子（四钱，三味为末）　土茯苓（八两）
猪肉半斤，用好酒一大壶，同煮熟，一併食之。
●秘方（胡云齐）
当归尾（一两三钱）　牛膝（一两三钱）　黄芩（一两三钱）　大黄（一两三钱）　木瓜（一两）　金银花（一两三钱）　皂角刺（八钱）　蝉退（五钱）　土茯苓（二斤）
上分作十帖，每用白果、红枣、皂角子各十个，葱白三根，水煎服。
●秘方（黄左川）
连翘（四两）　金银花（四两）　牙皂（二两）　杏仁（二十一个）　蝉退（二十一个）　肥皂子（三十一个）　土茯苓（一斤）
俱锉，用酒拌炒，作十剂，水煎服。
●秘方　黄仰溪
青藤（一两）　当归尾（二两）　皂角刺（二两）　金银花（一两半）　五加皮（二两）　白鲜皮（二两）
分作十二剂，用土茯苓四两，水煎服。
按上方，俱经验治杨梅疮百发百中者，任意选用。但先要服防风通圣散十数剂，后服秘方拔去病根，永无所患。
●五宝神丹　凡人病过杨梅、天泡、棉花等疮，致成一切荏苒之疾，或杨梅烂见骨，经年不收口者，或筋骨疼痛举发无时，或遍身疙瘩不消，或手足皲裂出血，或遍身起皮，发罨好一层起一层，或生赤癜、白癜、鹅掌风癣，或皮好骨烂，口臭难当，又治久年臁疮不愈，一切顽疮瘰疬并皆治之。此方第一要上等真药，不可妄传非人。
锺乳粉（三分）　大丹砂（二分）　琥珀（半分）　冰片（半分）　珍珠（二釐半）
上为细末，每服五釐。另入飞白霜二分半，炒过合作一服，每一料分作十二帖，每一日用土茯苓一斤，用水煎作十二碗去渣，清晨以一碗入药一帖，搅匀温服。其茯苓汤须一日服尽，不可别用汤水并茶，日日如是，服尽一料，无不愈矣，百发百中。忌鸡、鹅、鱼、牛肉、房事。药完不忌。如珍珠有油者，用豆腐一块取窍入珠子内，蒸之取出油，即去尽方可用之。
●龙脑复煎丸（许昌宋柏河传）　治远年杨梅、天泡，顽疮肿毒，筋骨疼痛，言药无效者。
乳香（滴乳者）　没药（琥珀色者）　丁香（去）　孩儿茶（各五钱）　龙脑（梅花片者三分）　珍珠（生研，一钱）　百草霜　白龙骨（生研）　万气烫（即釜盖上垢）　血馀（头首男子者烧灰，各三钱）　重罗面（半斤）　大红枣（洗，半斤，煮烂，去皮）　柿饼（洗，半斤，与枣同煮去核萼）　烧酒（一锺）　米醋（一锺）　芝麻油（一锺，炼令香熟）
上除面，将前十味为细末，通合作一处，石臼内杵令匀，丸如弹子大，每服三丸。用土茯苓二两，水二碗煎至碗半，去渣入药再煮，令一碗温服，日二服，服至百丸，其疮自愈，其痛自除。其方甚效，不可尽述。
按上方，治杨梅疮顽毒百发百中者。
杨梅疮出水不结痂。
石决明（一个，火煅）　孩儿茶（一钱半）　轻粉（四分）
三味为末，掺之愈。
●白龙散　治杨梅疮神效。
雄黄（一钱半）　朱砂（七分）　血竭（二钱）　麝香（二分）　白花蛇（二钱）　皂角刺（二钱）　青风藤（五钱）　土茯苓（半斤）
上为细末，每上午服五分，下午服三分。以土茯苓二两，青藤五分，皂刺五分，煎酒调下。
●换骨散　治天泡疮，筋骨疼痛。
川归　荆芥　麻黄　栀子　连翘　天花粉（各一两）　皂角刺（一两半）　乳香　没药（各一钱半）　土茯苓（四两）
上分十剂，水三碗煎一碗，二次服。
治天泡、杨梅疮。（本草取油煎沸，对和无灰酒温服，取微汗，治痈疽发背、肿毒甚效。）
真香油一斤，入水半锺，炼油耗白烟起无火，以磁瓶收贮，每早晚，用熟油一锺、黄酒一锺，同服七日效，除根。
治杨梅疮。
雄黄（二钱半）　真轻粉（一钱）　杏仁（去皮尖，三十个）
上研为细末，入杏仁再研如泥，用雄猪胆汁调搽。疮先洗净拭乾，搽药二三日即愈。
治杨梅简易奇方
●一方　用槐花一升为细末，滴水丸，每百丸，不拘时酒下。
●一方　用苦参，连根带叶捣汁，饮之即愈。
●一方　用硫黄为末，猪胆汁为丸，梧子大，每二十丸，白汤下，半月除根。
●一方　治杨梅疮初起，穿山甲炒三片为末，黄酒下，三服效。
治杨梅疮毒一身俱好，惟大腿受刑处一大块，顽毒不消，出脓水不绝，骨里溃烂，臭不堪闻，久不收口，百药不效。
轻粉（要真者，一钱）　片脑（要真成片者，二釐）　乳香（要化开，滤去渣，一钱）　杏仁（去皮，纸包，槌六七次，去油令净，五分）
上为细末，湿则乾掺，干则香油调搽。此方治杨梅顽毒如神效。先用盐汤洗毒令净，后掺药。
治杨梅疮误服轻粉，发出馀毒溃烂。
防风（三钱）　金银花（五钱）　川牛膝（三钱，毒浅去之）　黑铅（一两半，打薄片）　土茯苓（四两，不沾铁器）　公猪肉（四两）
上共作一大剂，水六碗煎至四五碗，一日服尽，一日一剂，十日全安。不拘远近，伤筋见骨并效。
治杨梅疮误服轻粉作筋骨痛，用真川椒去目，每早空心白水送下，一钱或钱半任意服。
●白胭脂　治杨梅疮后毒癣，起一层皮又一层，久年不瘥。
乌桕油　牛油　香油　黄蜡（各一两，燎开七时温入）　银珠（一钱半）　官粉（二钱）　麝香（五分）
三味为末，入油内搅匀，火烤癣令痒，抓破将药擦上即愈，神效无比。
●治杨梅疮秘方
土茯苓去粗皮为细末一斤，白蜜一斤，糯米煮二斤，和匀，蒸馍馍食之。以蒸汤食之，不可吃茶水。
治杨梅天泡愈后瘢痕黑红。用大黄、白矾各等分，同研擦患处，痕即去，而色即复旧。

臁疮  ***************************
夫臁疮者，皆由肾脏虚寒，风邪毒气外攻三里之旁，灌于阴交之侧，风热毒气流注，两脚生疮肿烂，疼痛臭秽，步履艰难，此疮于臁骨为重，以其骨上肉少皮薄，故难愈。至有多年无已，疮口开阔，皮烂骨现，臭秽可畏，治法当先取虫，然后敷药。如隔纸膏诸药之类，须翘足端坐，勿多行履，庶可痊矣。
●治臁疮烂脚方　先用米泔水洗净，再用川椒、艾叶浓煎水洗净，用黄丹不拘多少，真香油调搽。碗里以艾烧烟，熏至黄色上纸，隔纸贴之神效。
治臁疮湿毒及遍身热疮。
黄柏（一两）　轻粉（三钱）
为末，用猪胆汁调涂，湿则乾掺。
治臁疮效方。
密陀僧（八钱）　石乳（一钱半）　血竭（八分）　铜青（七分）
上为末，桐油调成膏，贴上。
治臁疮　头发烧灰、香油、黄蜡，先将油、蜡化开，入发灰，摊油纸上，贴患处神效。
治臁疮，疔疮，搭手，背疽等疮。
葱白（一斤）　马齿苋（一斤）　石灰（一斤）
三味湿捣为团，阴乾，为细末贴疮。
●三香膏　治远年近日，一切臁疮溃烂至骨，疼痛，当时止痛，生肌如神。
乳香（一钱）　松香（三钱）
为细末，真生香油调，用包粽子笋叶薄者，针密刺孔，将药摊其上，用笋叶贴患处。药居中，上用完笋叶盖药上，帛扎紧。

疥疮  ***************************
疥者有数种，有大疥，有马疥，有水疥，有乾疥，有湿疥，多生于手足乃至遍体。大疥者，作疮有脓汁，焮赤痒痛是也。马疥者，皮内隐鳞起作根，抚搔之不知痛。此二者则重。水疥者，㾦㿔如小瘭浆，摘破有水出，此一种少轻。乾疥者，但痒，搔之皮起作干痂。湿疥者，小疮皮薄，常有汁出，并皆有虫，人往往以针头挑得状如水内瘑虫。此悉由皮肤受风邪热气所致也。
●当归饮子　治疮疥风癣，湿毒燥痒等疮。
当归　川芎　白芍　生地黄　白蒺藜　防风　荆芥（各一两）　何首乌　黄耆　甘草（各半两）
上锉，水煎，或为末，每服一二钱亦可
●升麻和气饮　治疮疥发于四肢，痛痒不常，甚至憎寒发热，脐下湿痒，虚人宜服此。
升麻　乾葛　白芷　陈皮　苍术　桔梗　甘草（各一两）　白芍（七钱）　当归　茯苓　半夏　枳壳　乾姜　大黄（蒸，各九钱）
上，生姜、灯草煎服。
治疮疥　一人累年生疮，服此永不生疥疮。忌鸡、鱼、羊肉。
当归（酒洗，二两）　白芍（乳汁炒，二两）　生地黄（酒洗，二两）　熟地黄（酒洗，二两）　黄柏（二两，盐水炒一半，童便炒一半）　知母（去毛酒炒，二两）　白术（壁土炒，一两）　土茯苓（六两）　苦参（去粗皮，四两）　甘草（一两）
上为细末，用猪肚一个，好酒四壶，文武火煮，为丸如梧子大，每五十丸，酒下。忌动风之物。
按上方，治疥疮汤剂。
●一扫光　治乾疥疮。
香油四两，用花椒一两，熬焦黑研烂，入大枫子去壳七个，轻粉一钱，硫黄一钱，人言三五分，为末，入油内搽之，一扫光也。
●香疥药　治风癣疮，黄水疮，疥癞，牛皮癣疮。
大枫子肉（四十九个）　杏仁（泡去皮，四十九个，两味同研）　花椒（去目另研，三钱）　白矾（生用，三钱，另研）　水银（三钱）　茶叶（另研成末，一钱）　樟脑（三钱，另研，以上三味同研）　轻粉（一钱）
上，和匀再研，听用。先以桃、柳、槐、楮、桑五木枝煎汤洗疥，拭乾，将前药，量疥多少，用柏油入盐少许，乘热和药擦上，一日搽三次。忌鱼、羊、鸡、猪头肉。
治疥疮，（李桐峰。）用萝卜一个，内取一孔，纳硫黄不拘多少，仍塞口，灰火中烧成汁，取出捣研，再加脂油同捣，外加雄黄、银朱各少许，搽疥效。
治乾疥瘙痒。
雄黄（一钱）　硫黄（一钱）　人言（三分）
上为末，香油调搽。水油、脂油、菜油俱可用。
●一扫光
狼毒　皂角　水银（一两溶锡三分，入水银结成砂子）
上三味，各等分，掺于床荐被褥之间，则疮疥愈而蚤、蝨、臭虫俱绝。亦秘方也。
治疥疮，取石灰淋汁洗疥愈。
治老人生皮风，疥疮瘙痒。又治坐板疮，盐、脂油调搽。藜芦根为末，脂油调搽即愈。
治一切乾湿疥癣，并脓窠烂疮，臂上黄水疮，作痒作痛。
大枫子肉（二两）　枯矾（四两）　樟脑（三分）　蛇退（烧存性，二分）　蜂窠（烧存性，三分）　水银（五钱）　柏油（四两）
上为末，入柏油同研成膏，擦疮。
●熏疥药
艾（一大块）　大枫子（四个）　木鳖子（四个）　雄黄（一钱）　核桃壳（打碎，四个）　好香（一根）
上共为末，搓成纸捻八寸长，瓦合，被内熏，露头，效。
按上方，治疥外搽、敷洗之剂。

癣疮  ***************************
久癣，是诸癣有虫，而经久不瘥者也。癣病之状，皮肉隐疹如钱文，渐渐增长，或圆或斜，痒痛有匡廓，搔之有汁。又有乾癣枯索痒，搔之白屑出；又有湿癣，如虫行浸淫赤湿痒，搔之多汁；又有风癣，搔抓顽痹不知痛痒；又有牛癣，因饮牛余水得之，其状皮厚，抓之[革卯]强；又有圆癣，作圆文隐起四面赤；又有狗癣，因以狗舐余水洗手面得之，其状微白，点缀相连亦微痒；又有雀眼癣，作细文似雀眼，搔之亦痒痛；又有刀癣，因以磨刀水洗手面得之，其状无匡廓，纵邪无定。如此之癣，初得，或风因湿客于肌肤，折于血气所生，或因用牛、狗所饮余水洗手面得之，至其病成，皆有虫侵食转深，连滞不瘥，故成久癣。
治风癣、疥癞脓血，诸疮恶毒。
归尾（一钱）　赤芍　黄连　黄芩　黄柏（各一钱）　大黄（三钱七分）　防风（八分）　木鳖子（去壳，一个）　金银花　苦参（各一钱二分）
上锉，用酒、水各一锺，煎至一锺，后下大黄煎三四沸，取其露一宿，五更服。肠风脏毒下血，去木鳖，加槐花一钱。
●必效散　治风癣及顽癣。
川槿皮（四两）　斑猫（二钱）　半夏（五钱）　槟榔（五钱）　木鳖子（去壳，五钱）　雄黄（三钱）　白砒（一钱）
上为末，用井水一碗，河水一碗，浸晒三日，露三夜，将药水用鹅毛扫癣上。
治牛皮癣极痒抓烂，用牛脚爪烧灰存性，香油调搽，立效。
治乾癣积年生痂，搔之黄水出，每逢阴雨即痒。斑猫半两，微炒为末，蜜调敷之，即愈。
●治诸癣神方　秃菜根、上等好米醋不拘多少，捣烂，将绢包，先将痒处抓破，徐擦之即愈。
●治诸癣神方　用蟾蜍烧灰未，以猪油和敷之。又方，秃菜根、好米醋、食盐不拘多少，捣烂将绢包，先将痒处抓破，后擦药即愈。
●又方　用南星、草乌各一枚，为末，羊蹄根捣汁调涂，神效。
●治癣疮方　马蜂窝一个，仰放炭火上，用枯矾末渐渐填满，下面火炙，令焦为末，蜡脚、醋调，涂癣，上效。
治癣，用䤵针磨令极尖，快待痒时，于癣上刺百馀针，血出尽，煎盐汤洗之。未已再针再洗。
●摩风膏　治鹅掌风癣。
玄明粉（三钱）　雌黄（一钱半）　牙皂（五钱）　胆矾（三钱）　枯矾（三钱）　青木香（三钱）　川大黄（三钱）　雄黄（二钱）　芦荟（二钱）　川槿皮（五钱）　杏仁（去皮尖，五钱）　大枫子肉（五钱）　水银（五钱，先化铅四钱入水银）
上各研为末，和匀，用时取雄猪白胰子一件，研烂，入药一半，复捣匀，擦风癣上。

秃疮  ***************************
白秃之候，头上白点斑剥，初似癣而上有白皮屑，久则生痂瘰成疮，遂至遍头，洗刮除其痂，头皮疮孔如筋头大，里有脓汁出，不痛而有微痒时，其里有虫甚细微难见。九虫论亦云：是绕虫动作而成。此疮乃至自小及长大，小不瘥，头发秃落，故谓之白秃也。
●治秃疮方
胆矾（二钱）　乳香（二钱）　没药（二钱）　紫草（五钱）　盐（三钱）　木柏油（一两）
上各为末，先将盐、紫油煎，后下前三味，剃光方搽。
治白秃瘌痢神效方　石灰窖内烧过四围红土堑四两，为末。
百草霜（一两）　胆矾（六钱）　雄黄（二两）　轻粉（二钱）　榆皮（三钱，末）
上为一处，猪胆调搽，头或洗净，剃头尤妙，刮去盖，以药敷上。乾用棉子油调搽亦可，四五次即愈。外敷败毒散三四服。
治秃头，用旧生铁锈锅，将坑中真大粪水入内熬三四沸，将粪水频洗秃疮即痒，令抓破再洗即愈。
●又方　鱼一尾，重三四两者，去肠肚，以乳发填满，湿纸裹烧存性，雄黄二钱同为末，生麻油调搽，先以虀水洗后搽药。
●又方　用蛇退烧灰存性，为末，猪油调敷。
●又方　用黄春蓼，化蜂蜜调搽效。
治白秃，用葱白捣膏敷之愈。
●治秃疮方（张立六）　用鸡蛋黄一个煎出油来，入人言三分，为末入内，调搽疮上。先将疮壳剃净后，搽二三次愈。
治小儿白秃，榆白皮为末，醋和涂疮上，虫即死。
●又方　治秃疮及恶疮，用苦楝根皮烧灰，以猪油调敷。
治秃疮，活蝎子五六个，香油二两，共入煎数次，取出蝎，擂烂，再入熬膏，洗疮，擦三四次愈。

癜风  ***************************
紫癜风、白癜风，乃因心苦汗出，及醉饱及浴后，毛窍开时乘风拽扇，得之扇风侵逆皮肤所致，宜服胡麻散，外以洗擦药治之。
●胡麻散　治紫白癜风并癣。面上酒齄，又名粉刺、面刺，俱可服之。
胡麻子（赤色扁者佳，另研，五两）　白芷（二两）　何首乌（二两）　防风（二两）　蔓荆子（二两半）　甘菊花（一两）　苦参（酒炒，三两）　威灵仙（二两）　升麻（二两）　当归（二两）　牛蒡子（微炒，二两）　川芎（二两）　白蒺藜（三两）　荆芥穗（三两）　薄荷（二两）　黄芩（酒炒，二两）　黄连（酒炒，二两）　白芍（酒炒，二两）
上为细末，每服三钱，食远服。秋分后至春分白酒调服。春分后至秋分茶调服。用米糊细细丸，食远白汤下。
治紫白癜风，秃菜根同白矾、五倍子、无名异和调捣碎，先以苎麻刮热，以药擦之，三四次绝根。
治紫癜风、白癜风，即如今汗斑之类，用白附子、雄黄、密陀僧等分为细末，用带皮生姜自然汁调，以其为蘸药擦之即愈。

大麻风（古名疠风）  ***************************
夫大麻风异症多端，所犯不一，或因嗜欲无度，劳伤气血，或大怒忧欲，惊恐，抑郁不伸，或体虚肤空，或醉卧当风，或热脱衣服，汗出入水，或手足破伤引入风毒，或寒水湿瘴侵入肌肤，当时感受，积久遂成大风之患，流注经络，传入脏腑，发于四肢，内外熏蒸而成泡癣。其病之原有三症五死：一者风水，二者传变，三者自失调理。五死者，一曰皮死，麻木不仁；二曰肉死，割切不痛；三曰血死，溃烂成脓；四曰筋死，手足脱落；五曰骨死，鼻梁崩塌，眼昏唇翻，以致声噎不能救治。又有，一风者，肺经受证，眉毛先落；二风者，肝经受证，面起紫泡；三风者，肾经受证，脚底先穿；四风者，脾经受证，遍身如癣；五风者，心经受证，先损其目。或有坟墓居址，祖宗、父母、夫妻家人等互相传者；或在外不谨，粪坑、房室、床铺衣被传染；或命犯凶星，遭此疾缠染，其疮形状所以不同。急当早疗，别居静室，断酒戒色，忌食发风动气、荤腥、盐酱、生冷之物，然后可服药而愈矣。
大麻风症有三因、四死、五经受病之由。
三因论曰：
一因者，或因途中忍饥受饿，风雨相侵而生。
一因房事不节，露天坐卧，寒气相侵而生。
一因坟龙风水卑陋，有怪疮异之症相侵而生。
四死论曰：
一脾经受病，溃烂成脓，流水出汁，此脾血死也。
一肝经受病，四肢麻木，手足拘挛，十指筋挛，此肝血死也。
一心经受病，四肢麻木，针下无血，不知痛痒，此心血死也。
一肺经受病，鼻红耳大，面赤生疙瘩，此肺经受病是也。
一肾经受病，眼睛流泪，视物昏花，此肾经受病是也。
大风疮，因内伤五脏，外伤六腑，及损遍身、四肢者是也。
凡癞人眼红眉脱绝，毒乃至恶之症。古曰：疠风，医者不可轻治。若皮肤不裂，四肢不板者易治。又曰：心脾肺三经易治，肝肾二经难治。麻风症总用药方、品味开后。
●神仙秘方
白熟早米饭（五两二钱，米饭煮熟者）　大枫子（去壳要极白者，五两二钱）　上膈用川芎（二钱五分，净末）　真麝香（用当门子五分）　荆芥穗（净末，二钱五分）　完全蝎（洗净，去盐泥，去头足尾，晒乾为净末，二钱五分）　川当归（用净末三钱七分五釐）　软防风（去芦，用净末，二钱五分，空虚不用）　完蝉退（水洗净，去泥土为净末，二钱五分。上膈用头，去翅足为末，中膈用中身，下膈用尾）　川羌活（水洗，去灰去芦，中心净末五钱）　嫩苦参（洗净去土，净末三钱七分五釐）
总括歌曰：
饭枫同五二，川蝎退荆防，通二钱加五，两羌只半当，参归三七半，各制是良方。
凡制此药，择天月二德净室中，勿被妇人、鸡、犬、狐臭之人见之，修制要诚心斋戒，不可苟简，切忌铁器、火烘、火炒。凡合此药，先将各味药末另秤明，方合一处调和，又先将枫子仁入臼捣烂如泥，无白星点，方可住手，次下白米熟饭入臼，又捣烂如泥，亦要无白星点方住手，将二味取，要称过分两，同入臼又捣，下各药末，捣烂成泥，方可为丸，如梧子大。初服之时，逐日如法用，不可孟浪，多服一丸，如加一斤之担，切记切记，慎之慎之。服药之法，专忌盐醋，戒酒断荤，病者要坚心苦志，戒之百日之外，其疾俱除，无迹方可开荤。初用牡猪肝，无油者略用，候病全安任用不拘，以后无忌。凡初起手服药，要断他后，看或有鼻孔血，或吐痰，或腹中作嘈，或作晕，其疾即退，不须惊疑，过三四日自安，其疾即从两太阳消起，渐退下两腮及下颏而退，服完上隔药十二三日，自然退完上部。若不退，再以饭枫丸，再进一料即除。方用中部药，依次而行。
中部药方：
用饭枫丸内去荆芥、全蝎二味，妙加秦艽二钱五分，续断二钱五分。
下部药方：
用饭枫丸内去荆芥，外加秦艽三钱七分半，续断三钱七分半，薄荷叶三钱，大明雄黄三钱，陈细茶、白蒺藜各七钱，威灵仙五钱。若面上有浮游作痒者，加胡麻仁三钱，天麻三钱，白苍术五钱。若无此症状，不必加上三味。若脚烂发裂者，加川乌五钱，草乌五钱。脚不烂不用加二乌。细茶三钱，巴焦根末三钱七分。制川乌草乌法：用黑豆二升做豆腐一大块，内剜一孔，先将二乌切碎片入豆腐内，竹蔑穿豆腐片砂锅内煮久，二乌无白星方佳，住火取出不用豆腐。用药入前饭枫丸内，同捣如泥，为丸。口传转手法，总管药用前枫药制，只去荆芥，中部药全用。中部用枫子肉十两，各药依前分两。下部大枫子肉不拘多少，仍用前药为丸，服之病愈。凡服丸药，每用陈细茶煎水送药，初服用三十五丸，次日服加五丸，三日加十丸，四日加至五十丸，六日加至六十丸，七日加至七十丸，八日加至八十丸，百丸为止。服至十三四日，服尽上隔药一料，看他上部疾去尽，方服中部药，如不尽，再服上部药一料，方服中部药，看上中部疾去，方治下部药，看三部疾尽除去，方可开荤吃盐，病不退尽不可开荤吃盐。此症轻者五十日见效，百日内全安；重者六十日见效，半年十月全安。若疾俱除，宜制总管药一料，即住药莫吃。若吃肉，只宜用牡猪前蹄煨烂，及肝、心、肺无油之肉。弱者，用老鸡煨烂吃亦可，新鸡不可，余者杂味发风之物永戒，恐有后患。大凡女人弱者，宜补血脉为主；凡男子不宜用补，只宜清解为要。凡服药体厚者，每日进丸子三次或二次；体薄者，一日进一次或二次为止。
一酒肆门壁不谨，被白花蛇潜入缸内偷吃了酒，至醉不能出，死于缸内，不知死了几日，遂将蛇丢弃，其酒不忍倾。有一贫子遍身恶疮癞毒，常来乞食，来则将酒一碗与之，其人日日来则日日与之，过半月复来，乞丐一身乾净，皆得此酒之功也。
●愈风换骨丹　治疠风。（即大麻风。）
白花蛇一条，头尾全者，酒浸二三日，去骨阴乾）　苦参（四两）　皂角（半斤，去皮弦，酒浸一宿取出，以水熬膏）
上为末，以皂角膏为丸，如梧子大。每七十丸，以防风通圣散，煎汤送下即愈。
●苦参丸
苦参（一斤）　金银花　防风　荆芥　羌活　独活　当归　川芎　赤芍　连翘　黄连　黄芩　山栀　滑石　白术　甘草（各一两）
上为末，水打稀糊为丸，梧子大。每百丸，苦参酒送下。
●苦参酒
苦参五斤、好酒三斗渍一月。每服一合，日三服。
●参京丸　治心肺积热，肾脏风毒攻于皮肤，时生疥癞，瘙痒难忍，时出黄水，及生大风，手足烂坏，眉毛脱落，一切风疾，并皆治之。
苦参（四两）　荆芥（一两）
为末，水糊为丸，如梧子大。每二十丸，茶下。

诸疮  ***************************
●神仙拔毒丸（薛兵巡传）　治诸疮恶毒，肿痛不可忍者。
黄蜡（一两）　枯矾（一两）　乳香（一钱）　没药（一钱）　雄黄（二钱）
上为末，蜡溶化为丸，如绿豆大，朱砂为衣。每服五十丸，视疮上下，蜜水送下。
●祛风败毒散　治风疮疥癣，瘾疹，赤白癜风，赤游风，血风恶疮，丹瘤及破伤风。在上部加桔梗，在下部加木瓜、牛膝各一钱，如温气成患而在下，去殭蚕、蝉退。
柴胡（五分）　前胡（五分）　羌活（八分）　独活（七分）　连翘（七分）　赤芍（五分）　枳壳（五分）　荆芥（六分）　川芎（八分）　牛蒡子（六分）　苍术（六分）　薄荷（六分）　蝉退（三分）　殭蚕（七分）　甘草（三分）
上锉一剂，生姜三片，煎服。（时毒去蝉、蚕加防风）
敷肿毒未破者，蛤蟆一个，先炒石灰，后将蛤蟆捣烂，同研如泥，用绢摊上贴患处，自破。
治湿挠疮。黄蜡（一钱）　白蜡（一钱）　铜绿（一钱）　黄丹（一钱）　童女发（一钱）　香油（一两）　入铜勺内熬，入药同熬，将纸折作十数层入锅口熬，贴疮。
●治坐板疮方　以砭针刺出血。
●又方　用油核桃捣膏，纸卷点著滴油于上。
●又方　花椒（炒，一钱）　胡椒（七分）　枯矾（一钱）　人言（一分）
为末，柏油调搽。
治疮日久不合，河间治诸疮大痛，不辨肉色，漫肿光色，名曰附骨疽，其效如神。
乱发　露蜂房　蛇蜕
各烧存性，每味取一钱，酒调服。
治血风疮生于两足，而两脚背风湿疮，痛痒至骨。
马齿苋（锉碎焙乾净，五钱）　黄丹　黄柏　枯矾　孩儿茶（各三钱）　轻粉（一钱）
上为末，和匀，生桐油调，摊于厚桐油纸上。先用葱、椒汤洗净患处，贴之即愈。
●消毒百应丸　治百毒疮。（单水云传）
锦纹大黄（一斤）　苍术　黄柏　槐花　当归　金银花　皂角（各四两）
上将六味细切，以水二十碗，煎耗其半，去渣浸大黄，令透取出，晒乾，又浸又晒，以汁尽为度，为末，面糊为丸，如绿豆大。每服六十四丸，白汤下。以大便下滞物为效。
治百疮毒，痛如针刺不可忍。伏龙肝为末半碗，真芝麻油一小盏，调搽厚涂疮上，取出毒气。此药上后，或有柴，或有鸡鹅毛，或诸骨在内，自然出来。更不知是何神妙也。
●黑虎膏　治痈疽、瘰疬、疖毒，一切无名肿毒，并杨梅、风块，有痛处俱可贴之，殊效。
草乌（四两）　南星（二两）　半夏（二两）　五倍子（三两，用绿豆二升炒焦）　大黄（一两）　黄柏（一两）　姜黄（一两）　乾生姜（五钱）
上各为细末，共和匀，用葱汁、米醋调成膏，贴块上，时常以葱、醋润之，勿令乾燥。其膏一日，又取下，加些新的，复研再贴，以消为度。
●犀角消毒饮　治丹毒。丹者，恶毒之疮，五色无常。治之，用粟壳有刺者煎汤洗之，又治火丹。治丹毒用苎麻根，煎汤洗之，内服此方。
犀角（一钱半）　牛蒡子（一两半）　荆芥（五钱）　防风（二钱半）　甘草（二钱半）
水煎服。
●白玉散　治丹毒
滑石　寒水石
各等分为末，井水调涂，醋亦好。一方，用苎麻根煎水洗。
●治漆疮方　用汤渍芒硝，令依涂之，干即易之。又治代指，又治丹毒。
●铁箍散（旰都何和宇）　治诸般疮毒肿痛，一敷即消。
南星　草乌　白及　白蔹　白薇　黄柏　天花粉　吴茱萸　白芷（各一两）　芙蓉叶（二两）
上为末，鸡蛋清调敷即愈。
●黄白汤（胡春寰方）　治诸般疮毒，臭烂不堪闻者。
雄黄　生白矾
等分，煎水，洗患处愈。
●消毒丸（教渝姜比田）　治大肿毒。
生白矾（二两）　黄蜡（二两）　生鹿角（五钱）　羊角（烧存性，五钱）　龟板（烧存性，五钱）
上为细末，先将蜡溶开，还要剩一块未化不响，然后出火，次入药末调匀，倾入凉水中，少时取出为丸，如芡实大。每服一丸，温酒送下。如肿毒在上，食后服；如在中，食远服；在下，空心服。
治肥疮黄水疮。（京传）
红枣（烧灰，一钱）　枯矾（一钱）　黄丹（一钱）　松香（一钱）　官粉（五分）　银珠（三分）
上为末，干则掺之，湿厕香油调搽。
治诸疮难敛疮口，及多年恶疮，百方不瘥，或痛焮走不已者。马齿苋擂，罨口并周围立效。
一人患血风疮，脓水不绝，痛痒难当，肌肉消瘦，久医不已。余诊六脉虚微，以十全大补汤，依本方加防风，服至五剂而愈。（方见补益。）
治蛇头肿痛不可忍，臭不可闻。蜈蚣一条，焙乾为末，猪胆汁调涂。又方，治蛇头指，用鸡子开一窍，将指入内，待蛋化水，又换一个，如此三个即愈。
治一切无名肿毒，发背痈疽，疔疮恶症，用白矾，不拘多少为末，入新汲水内，用粗纸三张浸内，将一张搭患处，频频更换，贴十数次即消。
●一方　用葱头杵烂，炒热敷患处，冷则再易。
●一方　用葱、蜜捣成饼，搭之即消。
●一方　用五倍子炒未，醋调敷患处。
●一方　用大黄为末，醋调敷患处亦消。
●一方　治诸肿毒发背，一应恶疮，以端午日取白矾研未，恒遇疮毒初起，每服三钱，加葱头切拌匀，好酒调服。
顽疮久不收口，用女人月经布，烧灰搽之，立效。
治恶疮，黄花苗老苗、蜂蜜共捣烂，贴患处愈。
●外消肿毒秘方　猪苦胆（二个）　生姜（半斤，取自然汁）　好醋（一盏）
上三味合和一处，以好京墨浓磨，抹肿处即消，神效。
治水泡疮，俗曰天泡疮。用葡萄叶焙乾为末掺，干则青油调搽。
●又方　用土蜂窝火煅过，为末掺之，又能治白蛇虫。
治软疖流脓不已，用桃树上霜打不落干桃子，名为桃奴，油调敷之。
●又方　用烂舡底油灰为末，油调敷极效。
治恶疮十年不瘥似癞者。蛇退一条全者，烧存性为末，猪油调敷上。

杖疮  ***************************
治杖疮：杖毕即用童便、好酒各一锺，合而温服，免血攻心甚妙；即用葱切烂，炒热搭杖疮，冷则再易，止痛消肿，散瘀如神，如无葱，用热豆腐铺在杖处，其气如蒸，其腐即絮，复易，以血退淡白为度。
●又方　用猪胆一枚，倾在碗内，将绿豆粉、黄连、黄柏细末入胆内，调匀搭杖处。
●又方　治杖疮，并打伤皮不破而内损者，用萝卜捣烂罨之。
●又方　用大黄末、童便调搽。
●又方　治杖疮打疔痂者，不用刀割，用黄蒿子焙乾为末，掺上即开。如心慌者，即饮童便一碗。
●退血散　治杖打重，血攻心。
苏木　红花　归尾（各三钱）　大黄（二钱）
上锉散，酒煎，入童便，不拘时热服。
●药蛆方　治杖疮溃烂生蛆，用皂矾煅过为末，乾掺其内，蛆即死。
治杖疮，用麻油二分、水一分、黄丹一钱入碗内，用银簪搅成膏，用鸭毛刷上，外用纸贴，一日四五次，赶血下行，痛止肿消。
●杖疮膏　用密陀僧四两为末、香油八两同入锅内，文武火熬，用柳条数根一顺勤搅不要住手，待膏成黑色滴水成珠，油纸上贴患处，当时痛止，消脓水，自然生肉。如有疔，用贴药。
治杖疮，及打破脚腿肿痛。凤仙花，即女人常用染指甲草是也。用花叶并根，捣烂如泥，涂肿破处，如干又涂上。
治杖疮血浸裆肿，痛不可忍。石灰不拘多少，桐油调，敷上立止。一方用石灰三钱入水搅澄，再入香油五钱，用金环脚搅打成膏，鸡毛扫上，使血水长流，须臾肿消痛止。
●奇杖神丹（何和宇）　此药服后，任杖无伤，血不侵裆。
乳香　没药（各五分）　血竭　儿茶　三七（各一钱）　木耳（焙乾）　白蜡（各二钱）　辰砂（七分）　青木香（一钱）　海螵蛸（五分）　琥珀（三分）　天灵盖（火煅，八分）
上为末，砂糖为丸，如苦味大，每服三丸，好酒送下。即打著不甚痛，如未受刑，用两手槌，皆即消。
●和血四物汤　凡人责打，先服此药神妙。
当归　川芎　白芍　熟地黄　乳香　没药（各一钱）　桃仁　红花　苏木（各五分）
用通草研烂，水煎，加酒半锺，共一服。
●退血止痛散　治杖后肿痛，瘀血不散，气血攻心，或憎寒壮热，心神受扰。
当归尾　赤芍　生地黄　白芷　防风　荆芥　羌活　连翘　黄芩　黄连　黄柏　大黄　栀子　薄荷　枳壳　桔梗　知母　石膏　车前　甘草
上锉剂，水煎温服。
●当归膏　治杖扑汤火疮毒，不问已溃、未溃，肉虽伤而未坏者，用之自愈。肉已死而用之自溃，新肉易生，搽至肉色渐白，其毒始尽，生肌最速。如棍杖者，外皮不破内肉糜烂，其外皮因内焮干缩，坚硬不溃，抓连好肉作痛，故俗云，疔痂皮致脓，瘀无从而泄。内愈胀痛，腐溃益深，往往不待其溃就行割去，而疮口开张，难以溃敛，怯弱之人多成破伤风症，每致不救。若杖疮内有瘀血者，即用有锋芒磁片于患处砭去，涂以此药则疔痂死肉自溃，脓秽自出，所溃亦浅，生肌之际亦不结痂，又免皴揭之痛，殊有神效。盖当归、地黄、麻油、二蜡主生肌止痛，补血续筋，与新肉相宜。
当归（一两）　生地黄（一两）　黄蜡（一两）　麻油（六分）
上先将当归、地黄入油煎黑，去渣入蜡熔化，候冷搅匀，即成膏矣。
●十全大补汤　治杖疮气血俱虚，肿痛不消，腐而不溃，溃而不敛，或恶寒发热，自汗盗汗，饮食少思，肢体倦怠。若怯弱之人，患处青肿而肉不坏者，自愈。若有瘀血，砭刺早者服之自消。或溃而脓水清稀，肌肉不生，或口乾作渴而欲饮汤者，尤宜服之。
黄耆　人参　白术　白茯苓　当归　川芎　白芍（酒炒）　熟地黄（生者自制）　甘草（炙，各一钱）　肉桂（五分）
姜、枣水煎服。

腋气  ***************************
体气人患者，多仓卒无药，及欲断根源，用此药。
●单方　用自己小便洗一次，米泔水洗二次，自然姜汁每日擦十馀次，一月之后可以断根。
●治狐臭方　用大蜘蛛一个，赤石脂为细末，水和包蜘蛛在内，如法封固，入炭火煅烧通红，取出不用赤石脂，只将蜘蛛为末，入麝香少许，油调成膏，摊在厚纸上，贴于两腋下效。
治体气，生明矾研为末，入百草霜些须，半月一次搽之，半年除根。
治男妇体气，五更时用猪精肉二大片，以甘遂末一两拌之，挟腋下至天明，以生甘草一两煎汤饮之，良久泻去秽物。须在荒野之处则可，恐秽气传人故也。依法三五次即愈。虚弱者间日为之，其密陀僧、胡粉之类，皆塞窍以治其末耳。
●田螺散　治体气，患此疾者，耳内有油湿是。
用大田螺一枚，水中养之，俟靥开，以巴豆一粒去壳，将针挑巴豆放在内，取出拭乾，仰顿盏内，夏月一宿，冬月五七宿，自然成水，取搽掖下，绝根。
●一方　用热蒸饼一个，劈开作两边，掺密陀僧细末一钱，夹在腋下，略睡少时，候冷弃之，除根。
●香体丸　治遍身炽腻恶气及口齿气。
丁香（一钱半）　藿香叶　零陵香　甘松　白芷　当归　桂心　槟榔　益智仁　香附（各一分）　白豆蔻（二两）　麝香（五分）
上为细末，炼蜜为剂，杵千下，丸如梧子大。每噙化五丸，常觉口香，五日身香，十日衣香，二十日他人皆闻得香。

折伤  ***************************
打仆损伤，瘀血，亡血分治。
有形之物所伤，乃血肉筋骨受病，非如六淫七情为病，有在气，有在血之分也。所以损伤一症专从血证，但须分其有瘀血停积、亡血过多之症。盖打仆坠跌皮不破而内损者，必有瘀血。若金刃伤，皮破出血或致亡血多，二者不可同法。而一有瘀血者，宜攻利之；若亡血者，益补而行之。又察其所伤有上下、轻重、浅深之殊，惟宜先逐瘀血通经络，和血止痛，后调气养血，补益胃气，无不效也。前人有言，关城军士被伤，不问头面、手足、背胸、轻重者，例以大黄等药利之。后大黄缺少，甚者遂以巴豆代之，以为不于初时泻去毒气则多致危殆，至于略伤手足亦悉以药利之，殊不知大黄之药惟与有瘀血相宜，其有亡血过多，元气、胃气虚弱之人不可服也；其巴豆大热有毒，只能破坚逐积，用于此疾尤非初常，所以有服下药过多后，其脉愈见坚大，医者不察，有以为瘀血不尽而复下之，因而夭折人命，故可不慎欤？
●一方　治打仆瘀血攻心，用热小便一碗，入酒一碗温服，立效成。用苎麻烧灰，调酒服尤妙。
治刀斧伤损血不止，痛难忍者，葱白切碎，锅内炒热捣烂，乘热缚定，痛与血随止，葱冷再换盒痛处。
治被人打死或踢死，急灸头顶百会穴中，艾灸三壮立苏。
●一厘金　治打跌骨折如神。（孙督方）
土鳖（一个，新瓦上焙乾）　巴豆（三个，不去油）　半夏（一个，生用）　乳香（半分）　没药（半分）　自然铜（火煅七次，醋淬七次，用些许）
上为末，每用一釐，好黄酒送下。不可多服，端午日制。
治跌打损伤骨，先用手扯伸，后用小嫩鸡一二只捣烂搭上，外用杉木板夹之，次日再换，如神。
●接骨神方夏（见溪传）
用蝇虎一个，将黄蜡滚水泡软，捻成饼，包生蝇虎在内作一丸，将酒吞下。止痛消肿，接骨如神。
●主方　治打扑损伤，内有瘀血，为痛为肿。
怀生地黄（二钱）　黄芩（一钱半）　枳壳（去穰，一钱半）　牡丹皮（一钱半）　赤芍（二钱）　归尾（一钱）　桃仁（十二个）　红花（三分）
上锉一剂，水煎温服。加大黄酒蒸一钱尤妙。
治跌仆损伤，恶血入肠胃，下血溺如瘀血者，百草霜研细三钱，好酒调服。
治堕落车马，筋骨疼痛不止，延胡索一两，捣罗为末。不拘时，以豆淋酒调下一钱。
●接骨止痛方　蛤蟆一个，用瓦二片，仰覆合之，以铁丝缚定四面，用盐泥固济，文武火煅三时，取出入乳香、没药各五分，同研细末，热酒调下。
●接指方　真苏木为细末，敷断指处，外用蚕茧包缚完，固数日如故。亦治皮肤刀斧伤。
●治折伤先用止痛方　白矾为末，每用一匕沸汤化了，以手帕蘸，乘热熨伤处，少时痛止，然后排整筋骨贴药。
治伤肢折臂者，即将折处凑上挪定，用好酒一碗旋热，将雄鸡一只刺血在内搅匀，乘热饮之，仍将连根葱捣烂炒热敷上包转冷再换。亦治刀刃伤，痛与血随止。一方加砂糖。
一切打仆，青肿疼痛，用青榄核磨水频授，患处其青即退。
●八珍汤　治跌仆伤损等症失血过多，或因克伐血气耗损，恶寒发热，烦躁作渴等症。
人参　白术　白茯苓　当归　川芎　白芍　熟地黄（各一钱）　甘草（炙，五分）
用姜、枣煎服。
●补中益气汤（方见内伤）　治跌仆等症损伤元气，或过服克伐，恶寒发热，肢体倦怠，血气虚弱，不能生肌收敛，或兼饮食劳倦，头痛身热，烦躁作渴，脉洪大弦虚，或微细软弱，自汗倦怠，饮食少思。
●六味地黄丸（方见补益）　治伤损之症因肾肺二经虚弱，发热作渴，头晕眼花，咽燥唇裂，齿不坚固，腰腿痿软，小便频赤，自汗盗汗，便血诸血，失瘖。水泛为痰之圣药，血虚发热之神剂。若损重伤骨不能言，如瘖者，用此，水煎服亦效。

破伤风  ***************************
破伤风者，卒暴伤损，因风袭之，则播传经络，致使寒热交作，身僵直，口噤目斜，角弓反张，或因诸疮不瘥，以火灸疮口间，寒气难通泄，阳气易为郁结，而热甚则生风也。治与伤寒同法，在表宜汗，在里宜下，在表里间宜和解。然汗亦不可大过。其脉浮而无力，太阳也，宜汗；脉长而有力，阳明也，宜下；脉浮而弦小，少阳也，宜和解。若见此四恶症，即不治：一头目青黑色，二额汗珠下流，三眼小目瞪，四身上汗出似油。
治初破伤风，发热红肿，风邪将欲传播经络而未入深，此方屡验。
杏仁（去皮细研）　罗白面（各等分）
上以二味和匀，用新汲水调和如膏，敷伤处，肿消热退。
治破伤风。治诸疮口入风为破伤风，发搐项强，牙关紧急，欲死者。
防风　南星（各等分）
上为末，每三钱，酒一盏，童便半盏，顿温调服，汗出为度。
●夺命丹　治破伤风。
川乌（火炮去黑皮，一两）　雄黄（一钱）
上为末，葱津为丸，如莲子大，每服一丸，用葱叶一片将药裹内，火烧嚼烂，黄酒下，被盖出汗愈。
治破伤风。
葛根（一两）　鸽粪（五钱）　乾姜（五钱）
上共为末，每服三钱，好酒调下，汗出立效。
治破伤风，用槐子一合，炒焦黄，入好酒一碗，入锅内滚三五沸，去渣热服，汗出为度，愈。
●蜈蚣散　治破伤风搐搦，角弓反张。
蜈蚣（一条，去毒炒）　全蝎（一对，炒去毒）
上为细末。如发时，用一字或二字擦牙缝内，或吹鼻中。
●羌活防风汤　治破伤风邪在表者，急服此药以解之。稍迟则邪入于里，与药不相合矣。
羌活　防风　川芎　藁本　当归　白芍　地榆　细辛　甘草
水煎服，愈。
●羌活汤　治破伤风在半表半里，急服此方。稍缓，邪入于里，不宜服。
羌活　菊花　麻黄　川芎　石膏　防风　前胡　黄芩　细辛　枳壳　茯苓　蔓荆子　薄荷　白芷　甘草
水煎服
●大芎黄汤　治破伤风在里，宜疏导，急服此汤。
川芎　羌活　黄芩　大黄
上水煎温服，脏腑通和为度。
治破伤风及疯犬咬伤，用胡桃壳半个，填稠人粪满，仍用槐白皮衬覆伤处，用艾灸之。若遍身汗出，其人大困则愈。远年者，将伤处，前灸之亦愈。

汤火  ***************************
凡遇汤火所烧，先以盐末和米醋调敷疮上，次以醋泥涂之，仍用醋涂不绝，暂救痛苦。一面急捣生地黄，醋调敷疮上，直候疼止，虽厚至数寸亦不妨。若一用冷物、冷水、冷泥，热气得冷气则却深搏，烂入筋骨，慎之慎之。
●独圣散　治汤烫破，火烧破，疮毒疼痛。
生白矾为末，芝麻油调，扫疮破处，不拘时候。
治汤火伤，用撏猪毛不拘多少，烧灰存性，研细末，真香油调，量患处大小，周围厚敷于上，中留一口，一日一次，慢慢围拢。如敷急速，及不留口，则溃而有疤痕矣。
●清凉膏　治汤泼火烧，此药止痛，解毒生肌。
生地黄（二两）　黄连　山栀子　白芷（各一两）　葱白（十茎）
上锉细，用香油四两，煎至地黄焦黑，滤去渣再煎，入黄蜡五钱，慢火熬蜡化，倾磁盆内，以鸡毛刷疮上。
治汤火咒云：龙树王、如来，吾是北方壬癸水，收斩天下火星辰，千里火星辰心除。急急如律令。咒毕即握真武，即吹之，即用冷水少许洗，虽火烧手足，疮亦可疗。
治汤火灼疮，石灰细筛，水和涂之，干即易上。
●治汤烫火烧疮方　生地黄选取新者，捣取自然汁，入香油、黄蜡少许，砂锅内熬成膏，以鸡毛扫敷疮上。
治汤烫火烧，烂痛不可忍者，用真金箔贴伤处稠密，用桐油扫金上。止痛生肌，恰如手取，妙不可言。

虫兽  ***************************
治毒蛇所伤，（周梅江传。）扛板归不拘多少。其药四五月生，至九月见霜即死，叶青如犁头尖，藤有小茨子圆黑，味酸。用藤叶研烂，生酒调汁，随量饮之，用渣贴患处，立安。渣用火烧即痛。
治蜈蚣咬人，痛不止，其嚼盐抹上，及以盐汤浸疮，极效。凡蜈蚣，有赤足者螫人，黄足者极痛。
治蜈蚣咬，用丝瓜根擂酒吃，痛立止。
治蜈蚣咬，用墨笔一围，将蜒蚰打烂搽咬处，痛立止。又宜乌鸡粪水调涂之。又宜独蒜擦患处。
治蝎螫，用火硝一钱三分焙乾，雄黄一钱，麝香少许，为末。男左女右点大眼角，立止。
治蝎螫人。雄蝎螫人痛在一处，雌蝎螫人诸处窜痛，用半夏、蟾酥、雄黄、胆矾，四味等分，麝香少许。
上为末，用猫眼草捣汁和为丸，用口咂痛处令净，用丸药揩擦，立止。（端午日制，忌鸡、犬、妇人。刘前溪传）
治蝎螫，用蜗牛捣烂涂伤处。蜗常食蝎故也。
治蝎螫，用苦盐研，点眼。螫左边点左眼，螫右边点右眼，当时止痛。朗小齐传
治蜂螫，挼芋梗敷之则愈。又蜂螫人至死者，用蜂房末、猪脂敷愈。
治蛇伤，用半边莲研生酒吃。凡被所伤，将棉帛扎住，勿令气上行，服药后即当解去，不然则所伤之处必溃烂矣。
治蛇伤，雄黄、五灵脂、白芷、贝母各等分为末，每服二钱，热酒调服。又以白矾用滚水泡化，洗伤处效。
灸蛇毒人，被毒蛇所伤，用艾当咬处灸，引去其毒立已。
治蛇伤、犬伤、蝎伤、蜈蚣伤，痛不可忍，只用隔蒜灸之立效。
●定风散　治癫狗咬破，先口衔浆水洗净，用棉搵干贴药，更不再发，无脓有效。
天南星　防风（各等分）
为末，破伤处以药敷贴疮口，然后以温水调下一钱。如牙关紧急，角弓反张，用药二钱，童便调下。
治常犬伤，用蚯蚓泥和盐敷之。亦治狂狗伤及蛇伤。又方，杏仁研细，先以葱汤洗，然后以此涂伤处。又方，韭菜和石灰捣成饼子，阴乾为末，和猪油敷之。
治蚊虫，用鳗鲡鱼乾者，于室烧之，蚊即化为水矣。
治蚊虫，黄荆子为末，入人言烧烟燻之。加艾卷尤妙。
治蝨方：藜芦桔梗马鞭草，百部将来一处捣，滚水滤汁浆衣裳，一生不被蝨子咬。
●治疯犬咬伤
红斑猫（六个）　红娘子（四个，椿树上者佳）　石乳（一钱）　香白芷（一两）　广木香（一两）　桑蛾（五分）
上为细末，黄酒为丸，如梧子大，每服一丸，凉水下。
●治癫狗咬神方　斑猫去翅、足七个，香附七个，共为细末，作一服，烧酒调下。如腹痛不可忍者，吃猪肉汤一两口解之，即止。不一时小便出，如狗形下来即已。避锣鼓、风一七日。
凡疯狗咬，才伤人之时，即便吃香油一盏，能清其心，急取雄黄，斑猫去头、翅、足，炒研为细末，一日服一个。用雄黄，以酒调服至七七四十九个，以服四十九日。少用冷水入香油亦可。若小便利下恶毒为度，如不利者，多进一服，利后肚腹疼痛，急用冷水调青靛服之，以解其痛，再以黄连水煎服之亦可。服药之后，不得便吃热物，即绝根愈矣。疮口莫等好，如不破，可以灸破，等血出去毒气，再不发也。如是小便出血，不可治也，此之必死矣。疗狾犬咬人，仍杀所咬犬，取脑敷之，后不复发。
●辟蚊虫方
鳖盖（土炒）　楝花　芫花　苦参　藜芦　川乌
共为末，枣肉为条，日晒乾，夜燃之，神妙。
●治臭虫方
荜拨　草乌（各二两）　雄黄（二两）　焰硝（五钱）
俱为末，蜜拌作线香，临卧床上烧一炷，此虫死不再生。
治壁蝨臭虫，用蜈蚣烧烟燻之，青盐水灌洗床帐，永绝其迹。
●妙化丹　治蝎螫，蛇伤。端午制，忌妇人、鸡、犬见之。
乳香　没药　轻粉　海螵蛸　雄黄（各五钱）　硫黄（二分）
上为末，左边被伤点左眼大眦，右边点右。

中毒  ***************************
人为毒药所中伤，其脉洪大者生，微细者死。又曰：洪大而迟者生，微细而数者死。多灌香油能解百毒。
凡砒霜毒，此毒于肉饭中得之者，易治；饮酒中得之者，散归百脉，难治。若在胸膈作楚可吐，腹中可下，急服药，得吐泻则愈。
中信毒垂死者，腊月猪苦胆服之立解。又早稻草烧灰淋汁一碗，冷服立愈。
中砒霜毒，硫黄四钱，绿豆粉五钱，为末，冷水调服，缓缓服。冬月用温服。如肚痛再加一服，待不痛用鸡毛探吐，吐后用温服稀粥，四五日不可食饭糗，试验曾以此救数人。
中砒霜毒，胆矾一分研烂，入井水小盏和匀，服之立解，后用甘草研水止呕。
●解信毒仙方　百草霜一钱，硫黄五分，巴豆三粒，白矾煮过烧成炭，三味研末，鸡蛋清三个、黄土一两水研化，滤去渣，将药入内，调下，立解。
●又方　治信毒，水粉、山砒霜，并小儿虫积，荸荠用马慈食之即愈。
中硇砂毒，研绿豆汁解之。中附子、川乌毒，斑猫毒，煮黑豆汁饮之。
中巴豆毒，煮黄连汁饮；又方，捣巴焦根、叶汁服；又干姜炮、黄连炒各等分，为末，每三钱，凉水调服。
饮馔中毒，黑豆、甘草煮汁。恣食无虞，中砒霜毒亦效。
●治饮食中毒烦惫方　苦参（三两）
锉，酒一升半，煮取一升顿服，即吐随愈。
治中野菌毒，用甘草不拘多少，以麻油一盏煎数沸，冷服即解。
治牛心伤成胀满，肉乾、稻草浓煎汤服之立消。
治信毒，水粉、山砒霜，一切杀人之毒。巴豆去壳，壮者十四粒，弱者七个，花椒去目五分，甘草五分，共为末，凉水化服，即时呕吐，如不吐再服。呕吐或其毒尽出，而呕吐不止，用旧壁土，滚水泡服立止。
中食牛马肉毒，甘草四两研，酒服，尽量食饭，须臾吐或泻，如渴不可饮水，饮之立死。
中河豚鱼毒，以香油多灌之，吐出毒立已。又方，多以甘蔗水，或芦柴根捣水灌之。
中螃蟹毒，生藕汁或煮乾蒜汁俱效。
中鳝鱼毒，可食蟹即解之。
解面毒，性大热，啖萝卜即解之。

金疮  ***************************
金疮血盛虚细活，急数大数必危身。
凡破伤手足，血出不止，一时无药，即以自己小便淋伤处，虽痛甚而即已。
●金疮丹（周梅江传）　止血住痛，生肌如神。
嫩老鼠（未生毛者不拘多少）
韭菜根与老鼠一般多，石臼捣烂，入嫩石灰末于内，掺干成饼为度，阴乾，用时以刀刮药末敷伤处，布包裹立愈。
上制法于五月午日制，不犯铁器，忌妇人、鸡、犬所见。
医针人而针折在肉中，以鼠脑捣如膏涂之，针即出。
铁棘、竹木，诸刺在肉中不出，烧死鼠敷之即出。
治金刀伤及一切臁疮，并良马断梁等疮。用冬月黑牛胆一个，装新石灰四两、白矾一两，阴二十七日待乾取出，再用黄丹一两，另炒紫色研细，同一处研匀敷患处。
●治金疮止血速瘥方
炒石灰和鸡子白和丸，如弹子大，炭火煅赤捣末，以敷疮上立瘥。
治误吞针。昔有一女子，将针失嚥下肚，诸医不能治。用蚕豆煮熟，同韭菜吃下，针同菜大便而出。
●又方　用木炭烧红急捣细，米汤调呷之。
●又方　用雄磁石一块，呵之自出。
治误吞金银或误吞铜钱，用羊胫骨烧灰为末，每服三钱，米饮下，从大便中出。
治竹木刺入肉，皮中不出，烧鹿角末，以水和涂，立出。久者不过一夕。
●又方　取干羊屎烧灰，和猪油调涂，不觉自出。

骨鲠  ***************************
●胜金方　治一切骨鲠，或竹木签刺喉中不下。
腊月中，取鳜鱼胆，悬于檐下令乾，每有鱼鲠，即取一皂角子许，以酒煎化，温温呷下。若得逆，便吐，骨即随顽涎出，或未吐，更吃温酒，但以吐为妙，酒即随性量力也。若鲠未出，再煎一块子，无不出者。此药应是骨鲠在脏腑中，日久痛，黄瘦甚者，服之皆出。若卒求鳜鱼不得，蠡鱼、鲫鱼、鳙鱼俱可，腊月收之。（蠡鱼即大头鱼。）
治诸骨鲠，取硼砂一小块，口噙化即下。
治鸡、鱼骨鲠。（江月池）灯草灰，以米糖如指大，蘸灰置喉中，勿令沾齿，待糖化，骨即化下。
治鱼骨鲠，用白鹭毛烧灰，水调服效。
治诸骨鲠，用狗涎饮之，立下。
咒水治鲠法：以净器盛新汲水一盏，捧之面东默唸云：谨请太上东流顺水，急急如南方火帝律令，敕。一气念七遍，即吹一口气入水中，如此七次，以水，患人饮之立下。用此咒水可以食针并竹刺。
治诸骨鲠，用苎根捣烂，丸如弹子大，就将所鲠物煎汤化下。
治诸骨鲠及鱼骨鲠咽喉，吞吐不得，急取橄榄食下即化。如无橄榄，用核灰水调下亦化。
治诸鱼骨鲠、杂物鲠，以好蜜抄匕，稍稍服之令下。
一儿误吞针，鲠喉不下，死在须臾，用黑砂糖和黄泥为丸，令儿吞下，泥裹针于内大便而出。

救荒  ***************************
●养元辟穀丹　安五脏，消百病，和脾胃，补虚损，固元气，实精髓。能令瘦者肥，老者健，常服却病延年。
黄犍牛肉不拘多少，去筋膜，切作棋子大片，用河水洗数遍令血味尽，仍用河水浸一宿，次日再洗一二遍，水清为度。用无灰好酒入瓦坛内，黄泥封固，桑柴文武火煮二夜取出，焙乾为末，如黄砂色者佳，若焦黑无用。每牛末一斤，加入后药二斤为则。
人参（四两）　白术（去油芦，陈土炒）　白茯苓（去皮为末，水净，去筋膜，晒乾）　怀山药（切片，用葱、盐炒黄，去葱盐不用）　芡实粉（去壳）　莲肉（葱盐炒，去心、葱、盐不用）　薏苡仁（炒）　白扁豆（姜汁炒，各半斤）　小茴香（炒，四两）　川乾姜（炒，四两）　砂仁（炒，二两）　川椒（去目炒，二两）　青盐（四两）　甘草（四两）　乌梅肉（二两，熬浓汁半两）　粳米（炒黄取净粉，五斤半）
上药为末，与米粉、牛末和匀，外用小红枣五斤，陈年醇酒五斤，煮枣极烂去核，加炼蜜二斤半，共和为丸，如弹子大。每服二丸，不拘冷热汤水嚼下，一日服三五次，永不饥。按此方，实王道之妙用，平时预合，荒饥之时可以避难济饥，虽一两月不食，不损胃中元气，实养生之至室也。如渴，只饮冷水。
●防俭饼子
栗子、红枣、胡桃、柿饼，四果去皮核，于石臼内一处捣烂如泥，印成饼样，晒乾收贮，以防荒俭之用。
●辟穀方
黑豆（五升，净洗后蒸三遍，晒乾去皮）　火麻仁（三升，汤浸一宿，滤出晒乾，胶水拌晒，去皮肉，净蒸三遍，碓捣下豆黄）
上共为末，用糯米粥合和成团，如拳大，入甑蒸，从夜至子住火，至寅取出，于磁器内盛贮，不令风乾。每服二三块，以饱为度。不得食一切物。第一顿七日不食。第二顿七七日不食，第三顿三百日不食。渴即研火麻子浆饮，更滋润脏腑，容貌胜常。若要重吃物，用葵子三合，杵碎煎汤饮，开导胃脘，以待冲和无损。一方，白茯苓五两与糯米五升，水浸同蒸。
●救荒代粮丸
黑豆（一升，去皮）　贯众（一两）　甘草（一两）　茯苓（五钱）　吴木（五钱）　砂仁（五钱）
上切碎，用水五升同豆熬煮，文武火直至水尽，捡去各药，取豆捣烂，丸如鸡头大，将瓦瓶密封。每嚼一丸，则任食苗叶，可以终日饱，虽异草殊木，素所不识，亦无毒甘甜，与进五粮亦同。
●驻世金丹（一名长生丸，方外异人传）
白茯苓（去皮）　淀粉　黄丹　白松脂　白沙蜜　黄蜡（各二两）　朱砂（三钱）　金箔（二十个）　水银（三钱）
先将蜜、蜡、松脂于净磁碗内熔为汁，倾药在内，以木匙搅匀，候温就火，丸如指头大，用水银为衣。有死水银法：先洗手净，用水银三两点在手心内，以手头研如泥，见手心青色，将药三五丸搓揉后，将金箔约量摊碗内，以药丸在内摇动，使金箔都在药上，密器收贮。服时，用乳香末半钱，水三小盏，煎汤温服下，不嚼破。服后第三日觉饥，以面和白茯苓末烙成煎饼，食半饱，以后药在丹田，永不饥渴，久则交过五脏，阴滓俱尽，长生不死。诸人得服，并无所忌，使人添气力，悦容颜，身轻体健，百病皆除，救贫拔苦，实济世之良方，长生之妙法。其间若欲饮食，俱不妨事，但七日之内吃食药，必随下至半月，药在丹田永不出矣。服时，面东持药，唸咒一遍吹在药上，如此七遍毕，以乳香汤送下。咒曰：天清地宁至神至灵，三皇助我六甲护形，去除百病使我长生，清清净净心为甲庚，左招南斗右招七星，吾令立化与天齐生。吾奉太上老君，急急如律令。

膏药  ***************************
●万应紧金膏　治风寒湿气所侵，跌仆闪挫伤指，一切疼痛，皆贴患处。心腹痛俱贴痛处，哮喘咳嗽贴背心，泻痢贴脐上，头痛眼痛贴太阳穴，及治一切无名肿毒、疔疽发背、疮疖湿毒、臁疮，始觉时便贴患处即消，已成亦能猥脓长肉止痛，其效不可尽述。（一名万病无忧膏。）
川乌　草乌　大黄（各六钱）　当归　赤芍　白芷　连翘　白及　白蔹　乌药　官桂　木鳖子（各八钱）　槐　柳　桃　桑　枣（各四钱）　一方加苦参　皂角（各五钱）
上锉散，用真麻油二斤浸药一宿，用火熬至药焦色，以生丝绢滤去渣不用，将油再入锅内，以文武火熬至滴水成珠不散，方下飞过黄丹十二两，炒过，陆续下匀，滴水成珠不散为度，入乳香，没药各四钱，搅匀听用。一方加苏合香二钱更效。
●黄香膏（谢医风传）　贴风损。
用生姜汁、葱白汁、好醋各一碗，下黄香末半斤，同熬，又香油四两，再入桐油四两，熬至滴水不散，下黄丹一两再熬成珠，入麝香五分，搅匀，纸摊贴上。
●胜金膏（竹林兄传）
香油二斤，血馀一大握，入油同煎，柳条搅不住手，化尽，将锅下地，入黄丹一斤于油内滚起来，略扇几下，紧搅不住手，滴水成珠为度，如不成珠，再于火上略煎候成珠则止，又不可制过了，次再入乳香、没药各五钱为末，入内搅匀，孩儿茶、血竭如上数加上尤妙，筋骨痛加麝香少许。专治新久恶毒顽疮，杖疮百疮，以纸摊患处殊效。

通治  ***************************
●灵砂丹　治上盛下虚，痰涎壅塞。此药最能镇坠，升降阴阳，安和五脏，扶助元气，保寿之仙方也。
水银（一斤）　硫黄（四两）
用新铁铫先炒成青砂头有烟，即以醋洒之，候研细入水火鼎，醋调赤石脂封口，铁线扎缚晒乾，盐泥固济，用炭二十斤煅。如鼎裂，笔蘸赤石脂频抹，火尽为度，经宿取出研为末，糯米糊为丸，梧子大或麻子大，每服二十丸，空心枣汤、米汤、人参汤任下。
一虚劳喘嗽，生姜、乌梅、紫苏梗煎汤下。
一盗汗，小便多，煅牡蛎入盐煎汤下。
一疝气偏坠，水肾肿痛，炒茴香入酒煎汤下。
一痎疟不止，桃、柳枝煎汤下。
一胸满腹痛、腰痛，莪术煎汤下。
一呕逆翻胃，丁香、木香煎汤下。
一白浊遗精，白茯苓汤下。
一中风，痰厥面青，木香汤灌下。
一走注，风湿遍身痛，嚼葱白酒下。
一脚痛，木瓜汤下。
一肠胃诸虫，乌梅汤下。
一气湍，陈皮、生姜汤下。
一吐逆，生姜、陈皮汤下。
一妇人血气痛，玄胡索、五灵脂，酒醋各半煎汤下。
一小儿慢惊，沉困，胃虚，神脱，人参、丁香汤下。
一虚人梦多惊魇，怔忡健忘，本方四两加人参一钱，酸枣仁二钱，枣肉为丸，枣汤下。
一元气虚弱，风痰壅塞，或呕，以青州白丸子加灵砂各分，姜汁打黍米糊为丸，人参汤下。忌诸羊血、绿豆粉。
●十仙夺命丹　治梅核气，鼓胀气块，冷心痛，经脉不通，食积，气积，冷积诸症。
三稜　莪术　木香　沉香　丁香　川芎　没药　葶苈　皂角　巴豆（槌去油）
上十味，各等分，为细末，枣肉丸，如樱桃大，每一丸，空心凉水送下。
●神仙太乙膏　治男、妇、小儿诸病。养元气，和脾胃，清火退热，化痰理嗽，定喘收汗，止呕住泻，消积化痞，触服除肿，利尽清便，开郁顺气，宽胸快膈，宁心定智，安神镇惊，小儿惊、疳、癖、积，百病如神。一方，加混元衣，即紫河车焙乾，二钱，白梅花三钱，天竺黄一钱，名混元丹尤妙。
辰砂（一两，甘草一两水煮半日，去甘草）　滑石（六两，用牡丹皮五两煎水，去丹皮，煮水乾为度）　香附（一两，蜜水煮过）　甘松（四钱）　粉草（一两，半生半煨）　莪术（煨，三钱）　缩砂（去皮，三钱）　益智（去壳，六钱）　人参（一钱）　山药（二钱半，姜汁炒）　黄耆（一钱）　白茯苓（去皮，二钱半）　白茯神（去皮木，二分半）　远志（甘草水泡去心，一钱半）　桔梗（去芦，一钱）　木香（一钱）　麝香（三分）　牛黄（三分）　金箔（三帖）
共为细末，炼蜜为丸，如龙眼大，量儿大小，加减丸数用之。
中风痰厥，不省人事，姜汤研化下。伤寒夹惊发热，姜、葱汤研下，宜发汗。
停食呕吐，大便酸臭，腹胀，姜汤下。霍乱吐泻，紫苏、木瓜汤下。
赤白痢疾，里急后重，陈仓米汤下。小便不通，车前子汤下。
大便泻泄，米汤化下。夜出盗汗，浮小麦汤下。
发热，金钱草、薄荷汤下。痘疹不出，升麻汤下。
中暑烦渴，灯草汤下。喘急咳嗽，麻黄、杏仁汤下。
积聚腹痛，姜汤下。虫毒，苦楝根皮汤下。
疝气偏坠，大茴、小茴汤下。大便去血，槐花、陈仓米汤下。
夜啼不止，灯草灰汤下。急惊搐搦，薄荷汤下。
慢惊，人参、白术汤下。诸病后无精神，少气力，不思饮食，姜、枣汤下。
胎寒手足冷，口气凉，腹痛肠鸣，姜、葱汤下。
面目四肢浮肿，面黄，茯苓皮、陈皮、桑白皮、大腹皮、生姜皮汤下。（即五皮散。）
疟疾，槐、柳枝各五寸，姜三片，煎露一宿，五更温热送下。
疳热身瘦，肚大青筋，手足细，大便或泻，小便如泔，陈仓米汤下。
●神仙救苦丸
大川乌（略炮）　肥草乌（略炮）　苍术（生）　青皮（去穰）　怀生地黄（酒洗）　西川芎　枳壳（去穰麸炒）　白芍（各五钱）　五灵脂（二两）
上共为细末，酒打稀糊为丸，如梧子大，每三五十丸，热酒送下，汗出即效。
一头风肿痛　一心腹膨痛　一脚气痛　一疝气痛　一手背痛　一遍身骨节痛　一破伤风　一棒疮痛　一痈疽发背痛　一切恶疮肿痛
●万亿丸（端午日制）　敕封通微显化真人赤脚张三峰神仙所授，百病如神。
朱砂　巴豆（去壳）　寒石面（各等分）
上先将朱砂研烂，即将巴豆同研极细，却以寒食面、好酒打成糕入药中，仍同研百馀下，揉和为丸，如黍米大，每所服，看儿、大小加减丸数。
感冒风寒，姜葱汤下。
内伤饮食，清茶送下。
心痛，艾叶煎水入醋少许送下。
伏暑热，冷水送下。
心膨气胀，淡姜汤下。
霍乱吐泻，生姜汤下。
痢疾，空心清茶下。
肚腹疼痛，热茶下。
小儿急慢惊风，薄荷汤下。
一切百病，清茶下。
●许真君如意仙丹
川乌（炮去皮尖）　大附子（炮去皮尖）　人参　当归（酒洗）　吴茱萸（盐汤浸炒）　白姜（慢火炙）　柴胡（去芦）　川椒（去目炒，去汁）　茯苓（去皮）　黄连　紫菀　肉桂（去皮）　厚朴（姜炒）　桔梗（去芦）　牙皂（去皮，不见火）　石菖蒲　木香　巴豆（去壳研碎，用纸四十九重，槌去油）
上共一十八味，各一两，槟榔二十个，南人用巴豆一两减去五钱。上为细末，炼蜜为丸，如梧子大，辰砂为衣，或面糊为丸亦可。每服三丸或五丸，小儿五岁以下服一粒，三岁以下服半粒，周岁以下分作四服。修合此药，须用庚申、甲子福生天德吉日，于鸡犬不闻之处，仍勿令外人见之，汤使于后。
一应鬼祟咒咀，土木妖邪，伏尸传劳，癫狂失心，山岚瘴气，疫毒时灾，用枣汤送下。
一宿患大风，身顽麻木，不知痛痒，眼泪不止，睡卧不安，面上如虫行，摸之不见，日久则须眉痒落，唇烂齿焦，鹤膝风痛，偏正头痛，紫癖疮痒，一应诸风之疾，用荆芥生酒下。
一小儿惊风，薄荷汤下。
一诸邪气咳嗽，生姜汤下。
一五般淋疾，灯草汤下。
一失心中邪，柳枝、乳香汤下。
一小肠气痛，茴香汤下。
一十种水气，大戟汤下。
一五般痔疮，白矾汤下。
一疟疾，桃枝汤下。
一肠风脏毒，陈米汤下。
一瘟疫热病，井花水下。
一瘿虫病，甘遂汤下。
一阴阳二毒，伤寒咳嗽，薄荷汤下。
一肾脏停积，咬牙睡涎，腰痛，盐汤下。
一丹、瘤、痈、疽、瘰、疮痍，涎喘消渴，大小便闭，或泻或痢，酒毒便红，喉间肿腮，误吞药毒，不服水土，酒下。
一妇女血海久冷，不受真元，断子多年，十二般带下，诸血气，艾、醋汤下。
一膀胱疝气肿痛，研萝卜子煎汤下。

杂方  ***************************
●三奇神麴方　六月六日谓诸神集会之辰，故名神麴。
白虎（白曲一百斤）　青龙（青蒿汁三升）　勾陈（苍耳自然汁三升）　腾蛇（野蓼汁四升）　玄武（杏仁去皮尖，四升）　朱雀（赤小豆三升，煮熟去皮，汤研，共一处拌匀）
上修合用三伏内上寅日踏实。三奇者，庚寅、戊寅、丙寅也。近时神麴只以曲蓼为之，入药多不效，此方自蜀府传来。制半夏曲法：用半夏一斤，滚水泡至晚换之，凡三日夜，去滑，洗净杵烂，入生姜四两，白矾一两，梨子三个，用杵匀捏作饼子，夏则纸包悬檐下，冬则放炕上，干则用之。
●法制半夏方
大半夏一斤，用温水洗净，用明矾六两、朴硝四两，以水六碗煮之，入半夏在内浸一宿，取出入清水内浸一七日，取起切片，加南薄荷四两，甘草三两，任用。
●玉露霜
真干绿豆粉一斤为末，南薄荷叶一斤，以水微湿之，用甑先将薄荷铺底，上用棉布隔住，用筛子筛豆粉于布上，上又用薄荷铺上盖住，纸糊固，蒸一炷香为度，取出去薄荷，每豆粉一斤，用砂糖四两，和匀用之。
●楂药膏
用鲜大山楂去核十斤，甜梨去核十斤，共捣烂，取自然汁入锅内，煎熬如稀糊样，如汁十斤入蜜四斤，再煎成膏。
妙步金莲法：瘦脚。
急性子（夏月连稞，冬月用子，二合半）　皮硝（一撮）　地骨皮（二两）　莱菔子（二合）　鸽粪（一撮）　铁脚威灵仙（一两）　鬼见愁（一两）
上共为末，熬水一小盆，不用手洗，其脚自搅，洗了用脚带紧缠，如有骨节用麻挣之，一日早晚二次，三日六次，其脚周正自小，妙不可言。
●沐浴方　令人香肌，去风癣。
防风　荆芥　细辛　当归　羌活　独活　皂角　藿香　白芷　藁本　翻白草　水红花　川芎　甘松
水煎汤，沐浴妙。
●玉女粉
瓜蒌根　藁本　藿香　甘松　山奈　川芎　白芷（各二两）　檀香（一两）　细辛（二两）　糯米（二升）　皂角（一升）　绿豆（三升）
上为末和匀，用羊骨髓调，时洗面，白如玉。
●香肌丸
藿香　木香　檀香　零陵香　甘松　砂仁　香附　川芎（各五钱）　甘草（五分）　当归　白芷　山奈（各二钱）
上为末，炼蜜丸，噙化。
●制鹿角霜胶法
鹿角三付，每一斤入楮实子一两，桑白皮、黄蜡各二两，砂锅内河水慢火煮三昼夜，取出霜收用，将汁慢火熬成胶，倾磁器内候冷成胶。
●桂花饼　清痰降火，止嗽生津。
孩儿茶（五钱）　诃子（七个）　桂花（一两）　甘草（五分）
上为末，桂花水为饼，每嚼一饼，滚水下。
●八仙茶
粳米　黄粟米　黄豆　赤小豆　绿豆（各一斤，俱炒熟）　细茶（一斤）　芝麻（净，五合）　花椒（净，一合）　小茴香（二合）　乾白姜（炮，一两）　白盐（炒，一两）　麦面（炒黄熟，与前十一味等分，拌匀，磁器收藏）
上十一味俱为细末，和为一处，胡桃肉、枣肉、松子仁、瓜仁、白糖之类任意加入，每用二三匙，白汤点服。
●梅酥饼（卫府）　清上焦，润咽膈，生津液，化痰降火止嗽，消酒止渴。
乌梅肉（二两半，另研为末）　紫苏叶（五钱）　苏州薄荷（净叶三两，冷水洗晒，另为末）　白葛粉（一两）　真檀香（二钱）　硼砂（五钱）　柿霜（四两）　白冰糖（八两）
上为细末，入好片脑一分半，研为末旋和，入炼蜜搜和，稍带硬些，印成小饼，如樱桃大，每一饼，噙化，不拘时候。
●法制缩砂　消化水穀，温暖脾胃。
缩砂十两去皮，以朴硝水浸一宿，晒乾，以麻油炒燥，香熟为度。
粉草（炙）　桂花（各一钱半，研为末）
上件和匀为衣，遇酒食后细嚼。
●香茶饼子
甘松　乳香　大茴　砂仁　官桂　白蔻（去壳）　细茶　绿豆粉（炒）　薄荷　藿香　零陵香　川芎（各五钱）　儿茶（四钱）　三奈（二钱）　木香　细辛　白芷（各三钱）　柿霜（一两）　朝脑（一钱）　麝香（少许）
大甘草一斤，锉熬成膏。俱为细末，炼蜜和膏为丸，如绿豆大，每用一丸噙化。
●山东鲁府仙酒方
细面四斤干后称，糯米一斗熟软蒸，胡椒良姜三两等，桂花细辛四两停，肥好杏仁五百粒，更兼磨麦半余升，诸药将来一处用，捣罗为末入瓮中，用纸密封瓮口上，放在背后等消停。春夏七日冬半月，卯时方可得开瓮，取出烂捣三千杵，时间丸作母子形，每丸煎水二大碗，药入瓶中自作声，不待一时便为酒，吃了延年更长生。
●王母仙浆　一名蜜淋漓仙酒方
用糯米一升，煮米汤三五碗，止用米汤；又用好浇酒三五碗入米汤内，次用木香、沉香、檀香、藿香、白芷、砂仁、茴香各三分，入酒米内，用大壶盛水煮一二时，再入蜜半斤，箬叶封口一时，取开澄清就用，美味异常，能去诸疾，为仙酒。顷刻而成此酒，至神至圣，号为王母仙浆留传世上，与人尝服了，神清气爽。药能调和五脏，又且满目睁光，曾将此酒献皇王，万两黄金倍赏。
●鲁府秘传三仙延寿洒
好上等堆花烧酒一罈，入龙眼一斤，桂花四两，白糖八两，封固。经年愈久愈佳，其味清美香甜，每随量饮，不可过醉，能安神定智，宁心悦颜，香口却疾。


附  ——————————————————————————————————————————————————————————————————————————————————————————

海内名公赠龚氏桥梓诗  ***************************
岐黄千载法更新，道学源流贵得真。一粒丹砂龙虎伏，九回银汞犬鸡均。功忝造化通今古，脉诊膏肓泣鬼神。大展保元医国手，金声玉振万年春。（两京三部尚书扶沟三川刘自强）
採药携琴问海涯，閒閒白鹤弄烟霞。诗成日醉东岩月，春到瑶林独有花。（巡抚南[鹿/者]西吾王考民）
闻道山人医最良，白云深处望仙乡，知君自是蓬莱客，暂到人间施妙方。（巡抚顺天长垣益齐成逊）
有美南州客，翩翩海鹤群，青囊传世业，丹井播清芬，野杏和云种，灵芝待雨分。看君留妙诀，东鲁共称闻。（鲁藩泰兴王安宇寿镛）
卖药归来日已斜，悬壶别自有仙家，世人好事如相觅，十里春云隐杏花。（周藩奉国将军南渚诗书）
爰有豫章，高士云山，千里邀游，狂饮燕台，豪杰酣听，赵地名讴，己罢朱门，弹挟来寻，碧水群鸥，乌纱高卧，溱洧子常，芳躅堪留。（江西参政扶沟中岩郝维乔）
弹铗归来意更深，碧山高卧自长吟，名传国手轻黄屋，风度春香满杏林。（兵部员外郎扶沟见寰何出图）
乌纱不变朱门贵，碧水来寻白鸟居，瑶瑟一挥春日落，满怀风月共清虚。（巡按山东扶沟中寰何出光）
施药长安市，宋清眇万金，杏开霞色晓，泉落橘香阴，丹火看初灭，仙源望转深，未能凌汉写，聊且曳朝簪。（巡按福建扶沟西泉杜化中）
抱病林丘经岁时，神丹独仗得平危，巢南嘶北谁无此，燕雀衔恩有所忌。（湖广佥事扶沟毅所刘自存）
廿年交谊一离群，矫首南鸿上白云。壶裹乾坤收市药，藜端风月滞斯文。路经庐岳心逾壮，天入鄱湖水不分。半日风帆能为我，柴桑西去问陶君。（南康知府鄢陵水山刘巡）
残年吾仗尔，药饵缓馀生。复此江南别，其如渭比情。思心长一线，客路计千程。若变天台侣，何时续旧盟。（成都知府鄢陵父泉梁策）
庐山深处独逍遥，採药云林不可招。天柱峰逢王子晋，玉笙吹入摘星桥。（思南知府太康杏树何继）
皎洁青霄月，优游沧海鸥。如何隔咫尺，迢递若瀛洲。（武定知府扶沟如川刘懋武）
数载桐丘客，秋风昼锦游，南云生故国，北雁起沧洲，为伴龚黄去，应同李郭舟，鸥盟频在望，莫恋晚泣楼。（河间府通判扶沟竹逄何岑）
岐伯术久湮，典医竟谁氏，云林山中人，弱冠达神理。刘歆发四家，郭玉宗六技，桐丘抱疴翁，逄君疴即已。感兹赋短什，⿰豕隶用酬知己。（祁州知州扶沟云亭刘自修）
岐黄伏异术，云树绾离情。孤剑千金重，扁舟一叶轻。仙息随远举，丹药慕长生。莫惜江离晚，忘归冷旧盟。（扶沟天中王洛）
轩岐去已久，千载得真传，梦想陶弘景，神交葛稚川，杏林酣[犭卂]日，橘井暖生烟，尽识悬壶意，回生岂为钱。（扶沟东园赵绣）
君从豫章来，手持金光草，访我双洎边，一见如旧好，仲尼逄程生，倾盖契怀抱，共尔测沉寘，尘嚣迹俱扫。（扶沟洞峰李时芳）
高隐白云，林峦耸翠，鹤飞天表，鹿游山外，共尔幽凄，徘徊宇内，一官是荣，眇焉七贵，名凝岐黄，乐心自遂，杖挂百钱，客与日醉，天地朝，长吟无愧。（扶沟小亭刘武）
叶飘桐日，心知友旆时，阳煦遗颍葛，春色又塘陂，枫橘迎新目，高挽旧思，休将医国手，独种杏园枝。（长葛明山张荩臣）
杯洒长亭送尔归，云林结思渺难依，愿言莫道幷州恶，鱼雁秋深亦正肥。（长葛文台桑润）
闻道西园此日行，天涯秋色正含情，也知去住同寰宇，无那江南隔路程，千里空劳连夜梦，一尊未许几时倾，南村花柳明春盛，杖履常来候远旌。（许昌颖南张芹）
我爱南州龚夫子，儒名医道重推贤，论怀正恨逢君晚，把酒忽愁送客还。万里行囊惟药物，一江风月在楼舡，此行应念交游义，故国江山少滞涟。（许昌益庵李子谦）
别意挥毫愧赠金，医林当世几知音，故乡此去多行乐，还忆东堂夜听琴。（许昌嵩东张宠）
南北各异气，标本判惟吾，远志医能妙，决明沉可苏，参苓高欲阁，疴滞力为扶，世上阴功满，芳名任有无。（临颖筠轩尼汝让）
之子从容器，学成厚朴才，江湖横眼界，丰度出尘埃。剩有长生术，因余济世杯，十年看许下，无数杏花开。（临颖洛川尼汝正）
医国来江右，声华重颍滨，青囊随手检，红杏满林春。（临颖纯齐谷高）
寒风万木疏，游子去天都，今夕一杯酒，明朝千里途，野烟合复散，云树有还无，燕地多奇蹟，登[㺁]兴莫孤。（临颍守玄杜琛）
独到长亭送客归，无边野色正悽悽，宾鸿似与人同去，故向天涯时落晖。（陈州前吾朱湛思）
忽忆交游怆客情，池亭兀坐空鐏觥，初春话别河桥日，杨柳青青未隐莺。（古鄢孟门刘好生）
当年诗酒共陶情，慷慨长歌醉下觥，于今两地悬愁思，厌听林园满树莺。（古鄢夷门刘同生）
淮南招容众，食客总风流，採药成倘术，曳裾恣宦游，清歌弹宝剑，红杏映方洲，我有相如渴，凭君几书寿。（柳丘烟山路以旃）
云林山上翠云流，中有山人弄酒瓯，一笑不知钟鼎贵，醉骑白鹿九江游。（柳丘小陉山人李后）
中原声价抵南金，顿起江乡故国心，鸥鸟一飞沙渚外，疏林秋满听猿吟。（翰林庶吉士大梁明宇张同德）
秋风吹动故园思，把酒河梁折柳枝，今日君同鸿雁去，与君期会雁来时。（巡按山西大梁观峰田一麟）
寰区施药济人宽，遥向山中隐一官，弹铗无心留传舍，垂纶有意傍江滩，每寻瑶草云边立，独把青囊月里看，栾世阴功满天下，九苞雏凤在琅玕。（吏部司务大梁鲁源孙守业）
龚氏实天生，行道于华夏。袖珍用有时，售玉得高价，或言药里玉，咸赞医中霸，惠泽及人多，绎络踵门谢。默命掌民生，快睹调元化，稽古上可同，视今皆惊怕。竹帛垂姓名，蒲轮宠迎迓。著书八种余，阴功满天下。（兵部左侍郎长垣镇峰崔景荣）

贺云林龚君荣授鲁府恩赐医林状元序  ***************************
仆闻昔人云：丈夫生世间，不为宰相当作名医。盖有味乎，其言之也。今观云林龚君，殆庶几焉。君讳廷贤，字子才，江右金溪之世族也。乃父西园公，医名当世，已授太医院衔矣。君以较秇不偿所怀，遂业父医术直欲力追乎。岐黄仓越之正派也。且其事亲孝，待弟友，宗族有不给者周之；乡邻有临难者济之。此其谊已于口，人中求之已，然犹以未足遍天下及后世也。乃手制《医鉴》《回春》《仙方》《神彀》等书，俾疲癃残疾者，咸藉是以更生，故君自嘉靖甲寅，人仆中州，缙绅先生佥礼貌之，许昌之宪副，若魏少颖、徐毅罔，鄢陵之郡守，若刘水山、梁及泉等，首击节之。自是扶沟大司寇刘公三川、方伯郝中岩，柱史杜西泉、何中环，司马何见环敦请焉，握手谈心，盖三十于兹矣。开府王儆吾、张许东、王竹溪，大参彭豫斋，又皆我省之人豪也。畴不尊君为杏林之巨擘哉！丙寅冬，新郑高相国聘君如京，京之将相咸艳羡焉，故定西侯蒋公授君为左府教胄，三川刘公复为君勒太医院吏目衔。盖皆以酬君之稚惠也。后君以定省南旋，越数载，复由金陵抵大梁。于时，周藩海阳王安昌、王京山、王大宗、正西亭，俱以贤良称翰林，张玉阳、高讷轩、张明宇，俱以文章名，至如里都宪、王廉宪、陈宪、副主佥宪，又中州之当道者，见泉魏中丞、益斋成中丞、霖环李中丞、商乡张春岩、侍御崔振峰者，乃燕赵之名流也。数君子者，其与君交也，异姓而骨肉。其感德也，同心如肺腑。然君之德愈茂，业愈精，初不以是而移志焉，故侯王君公咸景慕其芳声。是以癸巳冬，山东鲁国王妃遘疾几危，遍访海内名医，竟无寸效。闻君名，特遣官齎诏诣大梁以聘君，君至，授以良剂，对证如神，未几而妃疾瘳矣。国主甚得君恩，赐君医林状元，锡以仪卫，馈以千金。而君且曰：医林状元世罕有也，臣沐是，是亦荣矣，而千金曷为哉！竟迈而不受。国主于是亦嘉君谊至高，乃为镌其秘方，名曰《鲁府禁方》，以公于世。令君之宠恩闓泽，翔洽于无涯也。迨今，荣转大梁环我梁之宗藩士，夫若竹君登亭、田观峰、孙鲁源、柳省予、周用廷、钱鹤峰、朱太峰、陈桂林、陈云台辈，素辱君爱最渥者，欲藉是以称贺，乃征文于仆，仆曰：仆感龚君，未由一致谢㲋矧，医林状元名重天下，《医鉴》之书，功施奕禅，尤仆所喜，谭而乐道者，第其生平梗概。
鲁国主与世子子诸藩及衍圣公缙绅已有旨音华之矣。仆何以云。
赐进士第资政大夫太子太保南京户部尚书大梁震峰张孟男撰

赠云林龚君荣历诸名公旌扬序  ***************************
夫士之修姱以自立者，非交游，无以广誉；非行谊，无以立名。则委形宇内，方目为世之疣，又乌睹所谓士君子之自立哉！金川有龚姓而云林号者，饫经史，业岐黄，历诸省，而游两畿，寄迹中原大梁间，海内人豪望风眷注者，不知其凡几。虽侯王公卿靡不宠锡，若鲁国母遘恙几危复起，酬以千金却而不受，主乃以医林状元褒之，衍圣公以代天宣仁高师相，以当世岐黄刘尚书，以功同良相张都宪、张翰林，以泽惠万民缙绅，颂其德而扁其门，已啧啧人口吻矣。抑且著书八种，泽及天下，功垂万世。刘、张、朱、李，殆有以并骤而轶驾也耶？余郡益藩王、吴按院、薛兵道、韩郡守、王郡丞、董节推、葛令尹，诸大夫无病非其剂，靡不神其伎，又从而莫逆之，其所以怀仁抱道，未易窥测，然睹其行谊，又以百顺事亲，十由尽孝，隆恩抚弟，克笃于友，损金兴祭，敦义仁宗，施棺收其暴露，解衣衣其号寒，赈饥馑而济贫乏，坚桥梁而修道路，赙丧以助婚姻，还⿺鼠气女以举节义、立家训，救颠运，恤鳏寡，技无辜，种种德迹，倘谓之怀仁抱道者，非邪故兵宪公额以仁流，奕世而旌其伎，详批其劝善，戒恶之条而立其德，于是令誉䶅䶈遐尔，褒美即抚之，王郡守陆郡倅麦节推赠之，以仁寿恩荣临之，京令君以上池玄镜信之，陈郡守、陈郡丞、徐郡倅，以回天启后金之令君丁贤侯，以仁孝传家，诸有司，莫不优而礼焉。汝之舒，尚书徐光禄、徐佥宪，或序其著述，或赠之诗章，要皆旌扬其仁德之著者，是以业大人，爵儋御院而举世之重望，孰非交游也邪。又孰非行谊之卓荣，而有以广其令闻也邪。至若光前裕后而亢其宗，起死回生而神其术，天心眷德而昌其后，洊被貤恩，名垂简册，诸名公若揭日月而道之矣。乌容置喙哉！第旰都人士因读其书而想望之，喜其来而悲其晚也。矧我同侪得蒙其泽，而共享大和之仁恩者，敢不濡颖而为之效颦。
前进士第尚书郎西江张寿明撰
