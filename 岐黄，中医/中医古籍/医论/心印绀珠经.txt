

卷上  ——————————————————————————————————————————————————————————————————————————————————————————

原道统第一  ***************************
大哉医乎！其来远矣！粤自混饨既判，洪荒始分，阳之轻清者，以气而上浮为天；阴之重浊者，以形而下凝为地。天隆然而位乎上，地隤然而位乎下，于是阳之精者为日，东昇而西坠；阴之精者为月，夜见而昼隐，两仪立矣，二曜行焉。于是玄气凝空，水始生也；赤气炫空，火始生也；苍气浮空，木始生也；素气横空，金始生也；黄气际空，土始生也。五行备，万物生，三才之道著矣。是以惟人之生，得天地之正气也。头圆象天。足方象地。天有阴阳，人有气血，天有五行，人有五脏。盖葛天氏之民，巢居穴处，茹毛饮血，动作以避其寒，阴居以避其暑，大朴未开，何病之有。迨夫伏羲氏，占天望气而画卦。后世有天元玉册，目为伏羲之书者，不知上古之时，文字不立，斯书何以而作也。神农氏尝百草，一日而七十毒，厥后本草兴焉。黄帝垂衣裳而天下治，与岐伯天师更相问难，上推天文，下穷地理，中极民瘼，《内经》自此而作矣。前乎此经之未作也，民之有疾，惟祝由而已；后乎此经之既作也，民之有疾，必假砭针以治其外，汤液以疗其内。厥后大朴散而风化开，民务繁而欲心纵，灾沴多端，非大毒、小毒、常毒、无毒之药，弗能蠲矣。医之太原，《素问》一书而已，二十四卷，八十一篇，其间推原运气之加临，阐明经络之标本，论病必归其要，处治各得其宜，井然而有条，粲然而不紊。若天元纪大论、六元正纪大论、五常政大论、气交变大论、至真要大论数篇，乃至精至微之妙道，诚万世释缚脱艰、全真导气、拯黎元于仁寿、济羸劣以获安者之大典也。轩岐以下，代不乏人，扁鹊得其一二，演而述《难经》；皇甫士安次而为《甲乙》；杨上善纂而为《太素》。如全元起之解启玄子之注所谓：源洁则流清，表端则形正。历代之明医也，独有汉长沙太守张仲景者，揣本求源，探微赜隐，取其大、小、奇、偶之制定，以君、臣、佐、使之法，而作医方焉，如桂枝汤、麻黄汤、大青龙汤、小青龙汤。论伤寒无汗为表实，伤寒自汗为表虚，表实者当发汗，不可服桂枝；表虚者当解肌，不可服麻黄。至于伤寒见风、伤风见寒等证，无汗者用以大青龙汤；有汗者投以桂枝麻黄各半汤，真千载不传之秘，乃大圣亚圣之资，有继往圣开来学之功也。汉唐以下学者，岂不欲涉其渊微之旨，矧《内经》之理深幽无径可入也。如巢元方之作《病源》书，孙思邈之作《千金方》，盖辞益繁而理愈昧，方弥广而法失真，《内经》之书施用者鲜矣。及朱奉议宗长沙太守之论，编南阳活人之书，仲景训阴阳为表里，奉议解阴阳为寒热，差之毫釐如烬火之至微，谬以千里如燎原之至恶。其活人也固多，其死人也不寡矣。大哉守真之刘子乎！要旨论、原病式二书既作，则《内经》之理，昭如日月之明；直格书、宣明论二书既作，则长沙之法，约如枢机之要。如改桂枝麻黄各半汤为双解散，变十枣汤为三花神祐丸，其有功于圣门也，不浅矣！同时有张子和者出，明《内经》之大道，续河间之正源，与麻知几讲学，而作《儒门事亲》之书，乃曰吐中有汗、泻中有补，圣人止有三法，无第四者，乃不易之确论，至精之格言，于是有刘、张之派矣。若东垣老人，亦明《素问》之理，亦宗仲景之法，作《济生拔粹》十书以传于世，是以有王道霸道譬焉。明脉取权衡规矩，用药体升降浮沉，知此则可入医道矣。经曰：知其要者，一言而终，不知其要，流散无穷。又曰：知一为下工，知二为中工，知三为上工。上工者十全九，中工者十全八，下工者十全六，此之谓也。
●伏羲氏
上古三皇中第一人也，后世所传有天元玉册。
●神农氏
上古三皇中第二人也，后世所传有本草一书。
●黄帝氏
上古三皇中第三人也，有熊国君，小典之子，姓公孙，都涿鹿之丘，以土德王天下，造指南之车，殄灭蚩尤，号曰轩辕黄帝。与天师岐伯问答，而作《内经灵枢》《素问》二书。
●扁鹊
卢国之医，姓秦，名越人，号扁鹊。演《八十一难经》。
●仲景
汉长沙太守张机，字仲景，号曰长川公。有《伤寒论》。
●守真
金河间人氏刘完素，字守真，号曰宗真子。章宗皇帝三聘不起，御赐高尚先生。有《内经运气要旨论》十万余言，《素问玄机原病式》一帙，《习医要用直格书》三卷，《医方精要宣明论》二帙。
●子和
金宛丘人氏张戴人是也。有《儒门事亲》书三十篇，《十形三疗》一帙，《治病百法》一帙，《三复指迷》一帙，《治法心要》一帙，《三法六门世传方》一帙。
●东垣
元初人也。李杲，字明之，号曰东垣老人。乃易水张洁古老人之门生也。有《济生拔粹》十书。
●标本运气歌　以下皆子和先生所作也。
少阳从本为相火，太阴从中湿土坐；厥阴从中火是家，阳明从中湿是我。太阳少阴标本从，阴阳二气相包裹；风从火断汗之宜，燥与湿兼下之可。万病能将火湿分，掣开轩岐无缝锁。
●寻十二经水火分冶
肝胆由来从火治，三焦包络都无异；脾胃常将湿处求，肺与大肠同湿类。肾与膀胱心小肠，寒热临时旋商议；恶寒表热小膀温，恶热表寒心肾炽。十二经最端的，四经属火四经湿，四经有热有寒时。攻里解表细消息，里热里寒宜越竭，表热表寒宜汁释。湿同寒，火同热，寒热到头无两说，六分热来壹分寒。寒热中停真浪舌，热寒格拒病机深，亢则害承乃制则，紧寒数热脉正邪，标本求之真妙诀。休治风，休治燥，治得火时风燥了。当解表时莫攻里；当攻里时莫解表，表里如或两可攻，后先内外分多少。治湿无过似决川，此个筌蹄最分晓。感谢轩岐万世恩，争奈醯鸡笑天小。
●处治
病如不是当年气，看与何年运气同；只向某年求活法，方知都在至真中。
●用药
不读本草，焉知药性；专殢药性，决不识病；假饶识病，未必得法；识病得法，工中之甲。能穷《素问》病受何气，便知用药当择何味。不诵十二经络，开口动手便错；不通五运六气，检遍方书何济。经络明认得标，运气明认得本。求得标，只取本，治千人，无一损。
道本一源，派分三歧。
图一（图缺）
学明三法，医归一理。

推运气第二  ***************************
夫五运者，金、木、水、火、土也；六气者，风、火、暑、湿、燥、寒也。天干取运，地支取气。天干有十，配合则为五运；地支十二，对待则为六气。天气始于甲，地气始于子，天地相合则为甲子。故甲子者，干支之首也。天气终于癸，地气终于亥，天地相合则为癸亥。故癸亥者，干支之末也。阴阳相间，刚柔相须，是以甲子之后乙丑继之，壬戌之后癸亥继之，三十年为一纪，六十年为一周，太过不及，斯皆见矣。然以天干兄弟次序言之，甲乙，东方木也；丙丁，南方火也；戊己，中央土也；庚辛，西方金也；壬癸，北方水也。以其夫妇配合言之，甲与己合而化土；乙与庚合而化金；丙与辛合而化水；丁与壬合而化木；戊与癸合而化火。故甲己之岁，土运统之；乙庚之岁，金运统之；丙辛之岁，水运统之；丁壬之岁，木运统之；戊癸之岁，火运统之。诗曰：甲乙化土乙庚金，丁壬木位尽成林，丙辛便是长流水，戊癸离宫号曰心。然以地支循环之序言之，寅卯，属春木也；己午，属夏火也；申酉，属秋金也；亥子，属冬水也；辰戌丑未，属四季土也。以其对冲之位言之，子对午，而为少阴君；火丑对未，而为太阴湿土；寅对申，而为少阳相火；卯对酉，而为阳明燥金；辰对戌，而为太阳寒水；己对亥，而为厥阴风木。故子午之岁，君火主之；丑未之岁，湿土主之；寅申之岁，相火主之；卯酉之岁，燥金主之；辰戌之岁，寒水主之；己亥之岁，风木主之。诗曰：子午少阴君火暑，丑未太阴湿土雨，寅申少阳相火炎，卯酉阳明燥金主，辰戌太阳司水寒，己亥厥阴风木举。然五运有主运，有客运；六气有主气，有客气。主运、主气万载而不易，客运、客气每岁而迭迁。然则客运也，有太过焉，有不及焉。太过之年，甲、丙、戊、庚、壬，五阳干也；不及之年，谓乙、丁、己、辛、癸，五阴乾也。太过者其至先，不及者其至后。客气也，有正化焉，有对化焉。正化之岁，谓午未寅酉辰亥之年也；对化之岁，谓子丑申卯戌己之年也。正化者令之实，对化者令之虚。假令甲子年，甲为土运，统主一年；子为君火，专司一岁。一期三百六十五日零二十五刻，正合乎周天三百六十五度四分度之一也。一期之中主运以位，而相次于下；客运以气，而周流于上。主运者，木为初之运，火为第二运，土为第三运，金为第四运，水为第五运。客运者，假如甲己年，甲为土运，初之运即土也；土生金，二之运即金也；金生水，三之运即水也；水生木，四之运即木也；木生火，五之运即火也，每一运各主七十二日零五刻。太过之年，大寒前十三日交，名曰先天不及之年；大寒后十三日交，名曰后天平气之年；正大寒日交，名曰齐天。一岁之内，主气定守于六位，客气循行于四时。主气者，风为初之气，火为二之气，暑为三之气，湿为四之气，燥为五之气，寒为终之气。客气者，假令子午年，少阴君火司天，阳明燥金司地，太阴湿土为天之左间，厥阴风木为天之右间，所以面南而命其位也；太阳寒水为地之左间，少阳相火为地之右间，所谓面北而命其位也；一气在上，一气在下，二气在左，二气在右。经曰：天地者，万物之上下也；左右者，阴阳之道路也。地之左间为初之气，天之右间为二之气，司天为三之气，天之左间为四之气，地之右间为五之气，司地为终之气，每一气各王六十日八十七刻半有奇。申子辰之年大寒日，寅初一刻交初之气，至春分日子时之末交二之气，至小满日亥时之末交三之气，至大暑日戌时之未交四之气，至秋分日酉时之末交五之气，至小雪日申时之末交终之气，所谓一六天也。已酉丑之年大寒日，已初一刻交初之气，至春分日卯时之末交二之气，至小满日寅时之末交三之气，至大暑日丑时之末交四之气，至秋分日子时之末交五之气，至小雪日亥时之末交终之气，所谓二六天也。寅午戌之年大寒日，申初一刻交初之气，至春分日午时之末交二之气，至小满日已时之末交三之气，至大暑日辰时之末交四之气，至秋分日卯时之末交五之气，至小雪日寅时之末交终之气，所谓三六天也。亥卯未之年大寒日，亥初一刻交初之气，至春分日酉时之末交二之气，至小满日申时之末交三之气，至大暑日未时之末交四之气，至秋分日午时之末交五之气，至小雪日已时之未交终之气，所谓四六天也。盖因客运加于主运之上，主气临于客气之下，天时所以不齐，民病所由生也。
五运配五音图（图缺）
角，音属木，丁壬化之。丁，阴木也；壬，阳木也。丁为少角，壬为太角。木旺于春，触物而生，有角之义也。角者，触也。征音属火，戊癸化之。戊，阳火也，癸，阴火也。戊为太征，癸为少征。火旺于夏，物长已极，有止之义也。征者，止也。宫音属土，甲己化之。甲，阳土也；己，阴土也。甲为太宫，己为少宫。土旺于长夏，位在中央，有宫之义也。宫者，中也。商音属金，乙庚化之。乙，阴金也；庚，阳金也。乙为少商，庚为太商。金旺于秋，万物刚强，有商之义也。商者，强也。羽音属水，丙辛化之。丙，阳水也；辛，阴水也。丙为太羽，辛为少羽。水旺于冬，阳气屈而阴气伸，有舒之义也。羽者，舒也。
五运五星图（图缺）
假令子午年六气如此，余者以类推之。
在天之气，三年一降，五年迁正司泉，降极复升。
在地之气，三年一升，五年迁正司天，升极复降。
此图言其六气之定位也。经有南政、北政之说，其六气之布令也。南政者，面南布政，以象君位，嚮明而治；北政者，面北布政，以象臣位，听君之令。盖六十年中，十年南政，余者皆北政也。何以言之？甲己之岁，土也。土为物之尊，五行之主，万物非土无以生，五行非土无以备，贯统四时，寄王四季。故土运居中司天司泉之气，皆面南而处尊也；余运居中司天司泉之气，皆面北而处卑也。诗曰：到者司天进四地，阴阳上下定灾危，后学医流如晓得，逐年病体见根机，此之谓也。
六气正对化图（图缺）
六十年纪运图（图缺）
六气配七十二候图（图缺）
周天三百六十五度四分度之一，以为期岁之数也。故五日为一候，三候为一气，二气为一用，六十日为一气，三月为一时，四时为一岁。经曰：不知年之所加，气之盛衰，虚实之所起，不可以为工矣。
●天符　运气相同，曰天符。
戊子、戊午、戊寅年，运气皆火；丙辰、丙戌年，运气皆水；己丑、己未年，运气皆土；乙卯、乙酉年，运气皆金；丁巳、丁亥年，运气皆木。六十年中，有此十二年天符也。
●顺化　天气生运，曰顺化。
甲子、甲午、甲寅、甲申年，火下生土也；壬辰、壬戌年，水下生木也；乙丑、乙未年，土下生金也；辛卯、辛酉年，金下生水也；癸巳，癸亥年，木下生火也。六十年中有此十二顺化也。
●天刑　天气克运，曰天刑。
庚子、庚午、庚寅、庚申年，火下剋金也；戊辰、戊戌年，水下剋火也；辛丑、辛未年，土下剋水也；丁卯、丁酉年，金下剋木也；己巳、己亥年，木下剋土也。六十年中，有此十二年天刑也。
●小逆　运生天气，曰小逆。
壬子、壬午、壬寅、壬申年，木上生火也；庚辰、庚戌年，金上生水也；癸丑、癸未年，火上生土也；己卯、己酉年，土上生金也；辛巳、辛亥年，水上生木也。子临父位，于理未当，六十年中，有此十二年小逆也。
●不和　运克天气，曰不和。
丙子、丙午、丙寅、丙申年，水上剋火也；甲辰、甲戌年，土上剋水也；辛丑、辛未年，水上剋土也；癸卯、癸酉年，火上剋金也；己巳、己亥年，金上剋木也。六十年中，有此十二年不和也。
●岁会　运临木气之位，曰岁会。
子，水位也；丙子年水运临之。午，火位也；戊午年火运临之。卯，木位也；丁卯年木运临之。酉，金位也；乙酉年金运临之。辰戌丑未，土位也；甲辰、甲戌、己丑、己未年，土运临之。六十年中，有此八年岁会也。
●太乙天符　（天符岁会相合，曰太乙天符。）
戊午、乙酉、己未、己丑，六十年中，有此四年太乙天符也。
●支德符　（运与四孟月同，曰支德符。）
寅属木，春孟月也，壬寅年木运临之；已属火，夏孟月也，癸已年火运临之；申属金，秋孟月也，庚申年金运临之；亥属水，冬孟月也，辛亥年水运临之。六十年中，有此四年支德符也。
●干德符　（运与文同日相合，曰干德符。）
甲与己合，乙与庚合，丙与辛合，丁与壬合，戊与癸合，一年遇此二干天地德合，亦为平气之岁也。
●同天符　（太过之运加地气，曰同天符。）
庚子、庚午年，运同司地燥金；壬寅、壬申年，运同司地风木；甲辰、甲戌年，运同司地湿土。六十年中，有此六年天符也。
●同岁会　（不及之运加地气，曰同岁会。）
辛丑、辛未年，运临司地寒水；癸卯、癸酉年，运临司地君火；癸巳、癸亥年，运临司地相火。六十年中，有此六年同岁会也。
●甲己土运加临图
初之运　甲太宫　己少宫　湿土　加风木　二之运　乙少商　庚太商　燥金　加热火客
三之运　丙太羽　辛少羽　寒水　加湿土运
四之运　丁少角　壬太角　风木　加燥金　五之运　戊太征　癸少征　热火　加寒水
●乙庚金运加临图
初之运　乙少商　庚太角　燥金　加风木　二之运　丙大羽　辛少羽　寒水　加热火客
三之运　丁少角　壬太角　风木　加湿土运
四之运　戊太征　癸少征　热火　加燥金　五之运　甲太宫　己少官　湿土　加寒水
●丙辛水运加临图
初之运　丙太羽　辛少羽　寒水　加风木　二之运　丁少角　壬太角　风木　加热火客　主
三之运　戊太征　癸少征　热火　加湿土运
四之运　己少宫　甲太宫　湿土　加燥金　五之运　庚太商　乙少商　燥金　加寒水
●丁壬水运加临图
初之运　丁少角　壬太角　风木　加风木　二之运　戊太征　癸少征　热火　加热火客
三之运　己少宫　甲太宫　湿土　加湿土运
四之运　庚太商　乙少商　燥金　加燥金　五之运　辛少羽　丙太羽　寒水　加寒水
●戊癸火运加临图
初之运　戊太征　癸少征　热火　加风木　二之运　己少宫　甲太宫　湿土　加热火客　主
三之运　庚太商　乙少商　燥金　加湿土运　地
四之运　辛少羽　丙太羽　寒水　加燥金　五之运　壬少角　丁太角　风木　加寒水
●子午之纪图
主气万载而不易　主气应地者静
初之气（太阳寒水）　天时（流水复冰　雪霜时降）　民病（腹痛清厥）　风
二之气（厥阴风木）　天时（地起飘风）　民病（眩冒火）
三之气（少阴君火）　天时（炎炽大作）　民病（疫疠盛行）　暑
上下加临　主客胜负
四之气（太阴湿土）　天时（雨水淋淫）　民病（濡泻肿满）　湿
五之气（少阳相火）　天时（凉风愆期）　民病（疟）　燥
终之气（阳明燥金）　天时（寒气肃杀）　民病（症瘕）　火
客气一岁而一迁　客气应天者动
●丑未之纪图
主气万载而不易　主气应地者静
初之气（厥阴风木）　天时（大风数举云偃沙飞）　民病（强直支痛夏戾筋缩）　风
二之气（少阴君火）　天时（暄热）　民病（血溢血泄）　火
三之气（太阴湿土）　天时（暑雨蒸溽）　民病（黄疸）　暑
上下加临　主客胜负
四之气（少阳相火）　天时（热郁淫雨）　民病（疟痢湿）
五之气（阳明燥金）　天时（大凉）　民病（咳逆）　燥
终之气（太阳寒水）　天时（大寒凛冽）　民病（厥逆禁固）　寒
客气一岁而一迁　客气应天者动
●甲申之纪图
主气万载而不易　主气应地者静
初之气（少阴君火）　天时（温和风举）　民病（掉眩）　风
二之气（太阴湿土）　天时（雨降后暖）　民病（温热之喘）　火
三之气（少阳相火）　天时（赤地炎蒸）　民病（暴病暴死）　暑
上下加临　主客胜负
四之气（阳明燥金）　天时（凉雨时降）　民病（疟肿）　湿
五之气（太阳寒水）　天时（霜降太凉）　民病（郁热之疾）　燥
终之气（厥阴风木）　天时（雪霜风大起）　民病（目疾赤肿）　寒
客气一岁而一迁　客气应天者动
●卯酉之纪图
主气万载而不易　主气应地者静
初之气（太阴湿土）　天时（雨作风举）　民病（泻肿眩晕）　风
二之气（少阳相火）　天时（温热）　民病（疫疠大行）　火
三之气（阳明燥金）　天时（雨水愆期天气燥热　民病（痈肿）　暑
上下加临　主客胜负
四之气（太阳寒水）　天时（雨雹不时）　民病（泄泻）　湿
五之气（厥阴风木）　天时（云物不宁）　民病（强直）　燥
终之气（少阴君火）　天时（雨雪愆期）　民病（中热）　寒
客气一岁而一迁　客气应天者动
●己亥之纪图
主气万载而不易　主气应地者静
初之气（少阳相火）　天时（暄暖）　民病（湿病）　风
二之气（阳明燥金）　天时（万物乾燥）　民病（诸热之疾）　火
三之气（太阳寒水）　天时（热郁）　民病（内热）　暑
上下加临　主客胜负
四之气（厥阴风木）　天时（风雨交作）　民病（痹）　湿
五之气（少阴君火）　天时（凉风衍期草木晚凋）　民病（疮痒）　燥
终之气（太阴湿土）　天时（雨雪交作寒风凛冽）　民病（痹厥）　寒
客气一岁而一迁　客气应天者动
●己亥之纪图
主气万载而不易　主气应地者静
初之气（阳明燥金）　天时（草木晚发天气反凉）　民病（两肋痛）　风
二之气（太阳寒水）　天时（天气反寒）　民病（郁热）　火
三之气（厥阴风木）　天时（风火交作）　民病（眩晕呕逆）　暑
上下加临　主客胜负
四之气（少阴君火）　天时（蒸溽霖雨）　民病（泻痢）　湿
五之气（太阴湿土）　天时（淫溃）　民病（泻肿）　燥
终之气（少阳相火）　天时（蛰虫将见流水不冰）　民病（暴热之疾）　寒
客气一岁而一迁　客气应天者动
天五运六气相摩相荡，上加下临，六十年之纪不能齐矣。太过之纪有五，木曰发生，火曰赫曦，土曰敦阜，金曰坚成，水曰流衍。不及之纪有五，木曰委和，火曰伏明，土曰卑监，金曰从革，水曰涸流。平气之纪有五，木曰敷和，火曰升明，土曰备化，金曰审平，水曰静顺。太过，则乘己所胜，而侮所不胜。侮反受邪，寡于畏也。不及则胜己者来欺之，子必为母复仇也。
发生之纪谓壬子、壬午、壬寅、壬申、壬辰、壬戌六年也。岁木太过，风气流行，脾土受邪，偃木飞沙，草木早生，岁星明见，民病腹痛濡泻，饮食上支两胁，鬲咽不通，胃脘当心而痛，甚则忽忽眩冒巅疾。
赫曦之纪，谓戊子、戊午、戊寅、戊申四年也。岁火太过，热气流行，肺金受邪，阳炎沸腾，山川赤地，灾惑星明见，民病咳嗽喘逆，肺痿寒热，血溢血泄，甚则身热肤痛。
敦阜之纪，谓甲子、甲午、甲寅、甲申、甲辰、甲戌六年也。岁土太过，湿气流行，肾水受邪，淫雨水潦，田牧土驹，镇星明见，民病七疝鹜溏，甚则腹大肿满。
坚成之纪，谓庚辰、庚戌二年也。岁金太过，燥气流行，肝木受邪，草木晚生，不时霜降，太白星明见，民病胁痛，善恐如人将捕之，甚则皮肤皴揭。
流衍之纪，谓丙子、丙午、丙寅、丙申、丙辰、丙戌六年也。岁水太过，寒邪流行，心火受邪，雪霜凛冽，水泽冰坚，辰星明见，民病心悬如病饥，坚痞甚痛，甚则厥逆禁固。
委和之纪，谓丁丑、丁未、丁卯、丁酉四年也。岁木不及，燥气妄行，肝反受邪，草木晚生，黄落调陨，太白星光芒，民病肋痛支满；复则火令大举，肺金受制，民病喘逆唾血。
伏明之纪，谓癸丑、癸未、癸卯、癸酉四年也。岁火不及，寒气妄行，心反受邪，雪霜时降，寒气凛冽，辰星光芒，民病吐利腥秽，食已不饥；复则湿令大举，肾水受制，民病膝痛胫肿。
卑监之纪，谓己卯、己酉、己巳、己亥四年也。岁土不及，风气妄行，脾反受邪，雨水愆期，大风数举，岁星光芒，民病胃脘当心而痛；复则燥令大举，肝木受制，民病胁痛。
从革之纪，谓乙巳、己亥二年也。岁金不及，热气妄行，肺反受邪，草木焦黄，天暑地热，灾惑星光芝，民病肺痿寒热，咳血；复则寒令大举，心火受制，民病厥心痛。
涸流之纪，谓辛丑、辛未、辛已、辛亥四年也。岁水不及，湿气妄行，肾反受邪，阴雨淋溃，雪霜晚降，镇星光芒，民病膝痛胫肿：复则风令大举，脾土受制，民病腹痛濡泻。
敷和之纪，谓丁巳、丁亥二年也。木本不及，上逢天符助之，得其平也，气化均，民病少。
升明之纪，谓戊辰、戊戌二年也。火本太过，上逢天形克之，减而得其平也；癸巳、癸亥二年，火本不及，上逢顺化，天气生之，助而得其平也，气化均，民病少。
备化之纪，谓己丑、己未二年，上逢太乙天符助之，得其平也，气化均，民病少。
审平之纪，谓庚子、庚午二年上逢君火，庚寅、庚申二年上逢相火，天刑剋之，减而得其平也。乙丑、己未二年上逢顺化生之；乙卯年逢天符，乙酉年逢太乙天符助之，得其平也，气化均，民病少。
静顺之纪，辛卯、辛酉二年，上逢顺化生之，得其平也，气化均，民病少。

明形气第三  ***************************
天人之有生也，禀天地之阴阳，假父母之精血，交感凝结以为胞胎也。乾道成男，坤道成女。始自襁褓，以至髫龀，迨其成童，与夫壮年，岂易然哉！故一月之孕，有白露之称；二月之胚，有桃花之譬；及其三月，先生右肾则为男，阴包阳也；先生左肾则为女，阳包阴也。其次肾生脾，脾生肝，肝生肺，肺生心，以生其胜己者，肾属水，故五脏由是为阴。其次心生小肠，小肠生大肠，大肠生胆，胆生胃，胃生膀胱，膀胱生三焦，以生其己胜者，小肠属火，六腑由是为阳。其次三焦生八脉，八脉生十二经，十二经生十二络，十二络生一百八十系络，系络生一百八十缠络，缠络生三万四千孙络，孙络生三百六十五骨节，骨节生三百六十五大穴，大穴生八万四千毛窍，则耳目、口鼻、四肢、百骸之身皆备矣。所谓四月形像具，五月筋骨成，六月毛发生，正谓此也。至七月，则游其魂而能动左手，八月游其魄而能动右手，九月三转身，十月满足，母子分解。其中有延月生者，必生贵子；不足月日生者，必主贫薄之人。诞生之后，有变蒸之热，长其精神，壮其骨髓，生其意智。三十二日一变蒸，生肾气焉；六十四日二变蒸，生膀胱之气焉，肾与膀胱属水，其数一也。九十六日三变蒸，生心气焉；一百二十八日四变蒸，生小肠之气焉，心与小肠属火，其数二也。一百六十日五变蒸，生肝气焉；一百九十二日六变蒸，生胆气焉，肝与胆属木，其数三也。二百二十四日七变蒸，生肺气焉；二百五十六日八变蒸，生大肠之气焉，肺与大肠属金，其数四也。二百八十八日九变蒸，生脾气焉；三百二十日十变蒸，生胃气焉，脾与胃属土，其数五也。变蒸已毕，一期岁焉。齿生发长，神智有异于前也。故曰：齿者骨之馀也，发者血之馀也，爪者筋之馀也，神者气之馀也。吁！人身之难得者如此哉。方其幼也，有如水面之泡，草头之露，气血未定，易寒易热，肠胃绵脆，易饥易饱；为母者调摄不得其宜，必不能免乎吐、泻、惊、疳之病矣。及其长也，嗜欲既开，不能修养是以六气迭侵于其外，七情交战于其中，百忧累其心，万事劳其形，一蜗之气安能无病焉。小儿之疮疹，大人之伤寒，尤其甚也。所以黄帝问于岐伯曰：余闻上古之人，春秋皆度百岁，而动作不衰；今时之人，年至半百而动作衰矣，时世异耶？人将失之耶？岐伯对曰：上古之人，其知道者，和于阴阳，法于术数，饮食有节，起居有常，不妄作劳，故能形与神俱，而尽终其天年，度百岁乃去。今时之人不然也，以酒为浆，以妄为常，以欲竭其精，以耗散其真，不知持满，不时御神，务快其心，逆于生乐，起居无节，故半百而衰矣。是故圣人不治已病治未病，不治已乱治未乱。夫病已成而后药之，乱已成而后治之，譬犹渴而穿井，斗而铸兵，不亦晚乎。
〔五脏六腑之位〕
五脏者，心、肝、脾、肺、肾也。六腑者，小肠、大肠、胆、胃、膀胱、三焦也。肺最居上，为诸脏之华盖，六叶两耳，主藏魄。心在肺下，其体半垂，如未开莲花，上有七孔三毛，主藏神。心下为鬲，鬲下有胃，主藏水穀。胃左有肝，左三叶、右四叶，主藏魂。胆在肝之短叶间，有精汁三合。胃右有脾，主藏意。胃下为腹，大肠当脐，右回十六曲；小肠左回叠积十六曲，主传溲便。二肠之下为脐，脐下为膀胱，主藏溺。背脊骨节第七椎之下有二肾，左者为肾，主藏志；右为命门，主藏精。故曰：脏者，藏也；腑者，聚也。
〔五脏六腑之官〕
心者，君主之官，神明出焉。肺者，相傅之官，治节出焉。肝者，将军之官，谋虑出焉。肾者，作强之官，技巧出焉。脾胃者，仓廪之官，五味出焉。胆者，中正之官，决断出焉。胆中者，臣使之官，喜乐出焉。小肠者，受盛之官，化物出焉。大肠者，传道之官，变化出焉。膀胱者，州都之官，津液藏焉，气化则能出矣。三焦者，决渎之官，水道出焉。凡此十二官者，不得相失也。主明则下安，以此养生则寿，没世不殆，以为天下则昌。主不明则十二官危，使道闭塞而不通，以此养生则殃，以为天下者，其宗大危，戒之戒之。故曰：心者，一身之主宰，万事之根本也。
〔五脏之候〕
目者，肝之外候，肝气通于目，目和则辨白黑矣。鼻者，肺之外候，肺气通于鼻，鼻和则知香臭矣。舌者，心之外候，心气通于舌，舌和则知五味矣。口者，脾之外候，脾气通于口，口和则知穀味矣。耳者，肾之外候，肾气通于耳，耳和则知五音矣。
〔五脏之窍〕
东方青色，入通于肝，开窍于目。南方赤色，入通于心，开窍于舌。中央黄色，入通于脾，开窍于口。西方白色，入通于肺，开窍于鼻。北方黑色，入通于肾，开窍于耳及二阴。故清阳出上窍，及气道呼吸之间；浊阴出下窍，乃便溺传泻之所。
〔五脏所生〕
肺主声，入心为言，入肺为呼，入脾为歌，入肾为呻吟，自入为哭。肝主色，入肺为白，入心为赤，入脾为黄，入肾为黑，自入为青。心主臭，入肝为臊臭，入肺为腥臭，入脾为香臭，入肾为腐臭，自入为焦臭。脾主味，入心为苦，入肝为酸，入肺为辛，入肾为咸，自入为甘。肾主液，入心为汗，入肝为泪，入肺为涕，入脾为涎，自入为唾。
〔五脏所养〕
肺养皮毛，心养血脉，脾养肌肉；肝养筋膜，肾养骨髓。
〔四海〕
脑者，髓之海也。胸者，气之海也。冲脉，血之海也。脾胃，水穀之海也。
〔八溪〕
肉之小会曰溪，谓二肘、二膝、四腕也。
〔一谷〕
肉之大会曰谷，臀是也。
〔藏府配经络图〕
藏府配经络图（图缺）
周流气血不已
一经一络各应阴阳之象
〔水穀化精神图〕
水穀化精神图（图缺）
〔十二经络〕
（径而直者为经支而横者为络）
手太阴之脉，起于中焦，下络大肠，还循胃口，上膈属肺，从肺系横出腋下，下循臑内，行少阴心主之前，下肘中，循臂内上骨下廉，入寸口，上循鱼际，出大指之端；其支者，从腕后直出次指内廉，出其端，次注手阳明。
手阳明之脉，起于大指次指之端，循指上廉，出合谷两骨之间，上入两筋之中，循臂上廉，入肘外廉，上臑外前廉，上肩，出髃骨之前廉，上出于柱骨之会上，下入缺盆，络肺，下膈，属大肠；其支者，从缺盆上颈，贯颊，下入下齿中，还出侠口，交人中，左之右，右之左，上侠鼻孔，次注足阳明。
足阳明之脉，起于鼻交頞中，傍约太阳之脉，下循鼻外，入上齿中，还出侠口环唇，下交承浆，却循颐后下廉，出大迎，循颊车，上耳前，过客主人，循发际，至额颅；其支者，从大迎前下人迎，循喉咙，入缺盆，下膈，属胃，络脾；其直者，从缺盆下乳内廉，下侠脐，入气街中；其支者，起于胃口，下循腹里，下至气街中而合，以下髀关，抵伏兔，下膝膑中，下循胫外廉，下足跗，入中指内间；其支者，下廉三寸而别，下入中指外间；其支者，别跗上，入大指间，出其端，次注足太阴。
足太阴之脉，起于大指之端，循指内侧白肉际，过核骨后，上内踝前廉，上腨内，循胫骨后，交出厥阴之前，上膝股内前廉，入腹属脾络胃，上膈，侠咽，连舌本，散舌下；其支者，复从胃，别上膈，注心中，次注手少阴。
手少阴之脉，起于心中，出属心系，下膈络小肠；其支者，从心系上侠咽，系目系；其直者，后从心系却上肺，下出腋下，下循臑内后廉，行太阴心主之后，下肘内，循臂内后廉，抵掌后锐骨之端，入掌内后廉，循小指之内，出其端，次注手太阳。
手太阳之脉，起于小指之端，循手外侧上腕，出踝中，直上循臂骨下廉，出肘内侧两筋之间，上循臑外后廉，出肩解，绕肩胛，交肩上，入缺盆，络心，循咽下膈，抵胃属小肠；其支者，从缺盆循颈上颊，至目锐眦，却入耳中；其支者，别颊上䪼抵鼻，至目内眦，斜络于颧，次注足太阳。
足太阳之脉，起于目内眦，上额，交巅；其支者，从巅至耳上角；其直者，从巅入络脑，还出别下项，循肩髆内，侠脊，抵腰中，入循膂，络肾，属膀胱；其支者，从腰中下侠脊，贯臀，入膕中；其支者，从髆内左右，别下，贯胛，侠脊内，过髀枢，循髀外，从后廉，下合膕中，以下贯踹内，出外踝之后，循京骨，至小指外侧，次注足少阴。
足少阴之脉，起于小指之下，斜越足心，出于然谷之下，循内踝之后，别入跟中，以上踹内，出膕内廉，上股内后廉，贯脊，属肾，络膀胱；其直者，从肾上贯肝膈，入肺中，循喉咙，侠舌本；其支者，从肺出络心，注胸中，次注手厥阴。
手厥阴之脉，起于胸中，出属心包，下膈，历络三焦；其支者，循胸出胁，下腋三寸，上抵腋，下循臑内，行太阴少阴之间，入肘中，循臂内，入掌中，循中指出其端；其支者，从掌中，循小指次指出其端，次注手少阳。
手少阳之脉，起于小指次指之端，上出两指之间，循手表腕，出臂外两骨之间，上贯肘，循臑外，上肩，交出足少阳之后，入缺盆，布膻中，散络心包，下膈，循属三焦；其支者，从膻中上出缺盆，上项，系耳后直上，出耳上角，以屈下颊抵䪼；其支者，从耳后入耳中，出走耳前，过客主人前，交颊，至目锐眦，次注足少阳。
足少阳之脉，起于目锐眦，上抵头角，下耳后，循颈，行手少阳之前，至肩上，却交出手少阳之后，入缺盆；其支者，从耳后入耳中，出走耳前，至目锐眦之后；其支者，别锐眦，下大迎，合于手少阳，抵于䪼，下加颊车，下颈，合缺盆，以下胸中，贯膈，络肝，属胆，循胁里，出气街，绕毛际，横入髀厌中；其直者，从缺盆下腋，循胸，过季胁，下合髀厌中以下，循髀少阳，出膝外廉，下外辅骨之前，直下抵绝骨之端，下出外踝之前，循足跗上，入小指次指之间；其支者，别跗上，入大指之间，循大指岐骨内，出其端，还贯爪甲，出三毛，次注足厥阴。
足厥阴之脉，起于大指丛毛之际，上循足跗上廉，去内踝一寸，上踝八寸，交出太阴之后，上膕内廉，循股阴，入毛中，过阴器，抵小腹，侠胃，属肝，络胆，上贯膈，布胁肋，循喉咙之后，上入颃颡，连目系，上出额，与督脉会于巅；其支者，从目系下颊里，环唇内；其支者，后从肝别贯膈，上注肺，次注手太阴。
〔奇经八脉〕
督脉者，起于下极之腧，并于脊里，上至风府，入属于脑。
任脉者，起于中极之下，以上毛际，循腹里，上关元，至咽喉，上颐，循面，入目，络舌。
冲脉者，起于气冲，并足阳明之经，侠脐上行，至胸中而散。
带脉者，起于季胁，回身一周。
阳蹻脉者，起于跟中，循外踝，上行入风池。
阴蹻脉者，亦起于跟中，循内踝，上行至咽喉，交贯冲脉。
阳维，起于诸阳之会。
阴维，起于诸阴之交。
〔脏腑配五行图〕
五脏属阴——阳干为兄
甲——胆——乙肝——东方木
丙——小肠——丁心——南方火
戊——胃——己脾——中央土
庚——大肠——辛肺——西方金
壬——膀胱——癸肾——北方水
六腑属阳
阴乾为弟
相合而为表里
〔经络配四时图〕
天非纯阳，亦有三阴，天以阳生阴长，而为春夏。
寅（手少阳三焦经）　巳（手厥阴心包络经）
春（卯手阳明大肠经）　生—夏　（午手少阴心之经长络应天手之经）
辰（手太阳小肠经）　未（手太阴肺之经）
天时十二月　人身十二经　地支十二位
申（足少阳胆之经）　亥（足厥阴肝之经）
秋酉（足阳明胃之经）　杀—冬　子（足少阴肾之经）　藏（络应地足之经）
戌（足太阳膀胱经）　丑（足太阴脾之经）
地非纯阴，亦有三阳，地以阳杀阴藏，而为秋冬。

评脉法第四  ***************************
脉者，何也？莫非气乎？气为卫，卫行脉外；莫非血乎？血为荣，荣行脉中。然则脉之一字，果何物乎？尝试原之，必有说矣。盖人之妙躯浑然中处，吾身之气血即天地之阴阳也。天地之阴阳，所以一升一降者，必有主宰者；人身之气血，所以一周一转者，必有统衔者焉，知此则知脉矣。古之[KT]字，从血从瓜，所以使气血各依分派而行经络也。今之脉字，从月从永，所以使肌肉以之长久而保天年也。脉者有三，一曰命之本，二曰气之神，三曰形之道，经所谓天和是矣。至于折一肢、瞽一目，亦不能害生，而脉不可须臾失矣，失则绝命害生也。春之生也，吾之脉与天地之气而同升。夏之长也，吾之脉与天地之气而同浮。秋之杀也，吾之脉与天地之气而同降。冬之藏也，吾之脉与天地之气而同沉。分而言之，曰气、曰血、曰脉；总而言之，唯脉运行气血而已矣。是以气血盛则脉盛，气血衰则脉衰，气血和则脉平，气血乱则脉病，气血壮则脉大，气血微则脉小，气血热则脉数，气血寒则脉迟，长人则脉长，短人则脉短，性紧则脉紧，性缓则脉缓，室女尼冠则脉濡，婴儿稚子则脉急。脉为气血之体，气血乃脉之用也。然则气血能使脉之盛衰又得以致焉，盖因谷入于胃，脉道乃行。穀气多，则气血荣昌，脉亦盛矣；穀气少，则气血微弱，脉亦衰矣。故经曰：四时以胃气为本，脉无胃气则死矣。论而至此，脉之一字，岂非太乙天真之元气乎。
〔三部九候图〕
五行循环相生，周而复始，有如子母之亲
图二（图缺）
六部对待相剋，左刚右柔，有若夫妇之别
三部者，寸关尺也。九候者，浮中沉也。寸应天，为上部；关应人，为中部；尺应地，为下部。一部之中，各有浮中沉三候，浮以象天，中以象人，沉以象地，三三如九，故曰三部九候也。然则寸关尺之名，何以言之？盖人手腕后高骨为关；从关至鱼际，得同身之一寸，故名曰寸部；从关至尺泽穴，得同身之一尺，故名曰尺部。寸部属阳，实得寸内九分，阳数九也。尺部属阴，实得尺内一寸，阴数十也。阳出阴入，以关为界，故名曰关部。然则浮中沉之名，何以取之？盖三部之中，六府之脉常浮，府属阳也；五藏之脉常沉，藏属阴也；胃气之脉常在沉浮之中，胃为主藏，六府之本也；轻手诊之为浮候；重手诊之为沉候；不重不轻诊之为中候。故诊法常以平旦，阴气未动，阳气未散，饮食未进，经脉未盛，络脉调匀，气血未乱，乃可诊之。先令病人端身默坐，为医者当澄心息虑。初以中指揣按高骨关位，次下前后二指轻按消息之，中按消息之，重按消息之。然他醉莫与诊视，自醉莫诊他人。或有病人远来，曾乘车而坐舟，或骑驴而跨马，必待憩歇，久之方与诊视，终不及平旦为准也。然寸部以应上焦，心肺居上也；关部以应中焦，肝脾居中也；尺部以应下焦，肾命居下也。左寸心与小肠，动脉之位君火也。右寸肺与大肠，动脉之位燥金也。左关肝与胆，动脉之位风木也。右关脾与胃，动脉之位湿土也。左尺肾与膀胱，动脉之位寒水也。右尺命门与三焦，动脉之位相火也。然以循环之序言之，则左尺水生左关木，左关木生左寸火，左寸火接右尺火，右尺火生右关土，右关土生右寸金，右寸金生左尺水，生生之意不绝，有子母之亲也。然以对待之位言之，则左寸火克右寸金，左关木克右关土，左尺水克右尺火，左刚右柔，有夫妇之别也。然左手属阳，右手属阴，左寸君火以尊而在上，右尺相火以卑而在下，有君臣之道也。三部之中，有此自然之理，学医者不可不尽心乎。
〔四时平脉应天运图〕
四时平脉应天运图（图缺）
天之阴阳，左升而右降，上浮而下沉，所以为四时之序也。人之气血，春升而秋降，夏浮而冬沉，所以为四时之脉也。四时之序，谓生长化收藏也。四时之脉，谓弦钩缓毛石也。春三月，天气温和，万物发生，肝经木旺，脉来轻虚而滑，端直以长，故曰弦。夏三月，天气暑热，万物盛长，心经火旺，脉来盛去衰，前屈后居，故曰钩。秋三月，天气清凉，万物凋零，肺经金旺，脉来轻虚以浮，故曰毛。冬三月，天气凛冽，万物闭藏，肾经水旺，脉来沉濡而滑，故曰石。《经》曰：春日浮，如鱼之在波；夏日在肤，泛泛乎万物有馀；秋日下肤，蛰虫将去；冬日在骨，蛰虫周密，君子居室。以其脉应天地之运，所以有规矩权衡之譬也。应时而见曰太平，过曰病，不及曰病，反时而见曰死。谓春得秋脉，秋得夏脉，夏得冬脉，冬得长夏脉，长夏得春脉，五行相剋，鬼贼之脉见也。脉有胃气曰平，故曰微弦、微钩、微毛、微石，五脏兼胃气而见也。脉无胃气曰死，故真肝脉至，中外急，如循刀刃责责然，如按琴瑟弦，色青白不泽，毛折，乃死。真心脉至，坚如抟，如循薏苡子累累然，色赤黑不泽，毛折，乃死。真肺脉至，大而浮，如以毛羽中人肤，色白赤不泽，毛折，乃死。真肾脉至，搏而绝，如指弹石劈，然色黑黄不泽，毛折，乃死。真脾脉至，如屋漏雀啄，色黄青不泽，毛折，乃死，是不兼胃气也。故人以脉气为宗，以胃气为本也。
〔气血流转分昼夜图〕
气血流转分昼夜图（图缺）
〔司天不应脉图〕
司天不应脉图（图缺）
〔男子尺脉常弱图〕
男子尺脉常弱图（图缺）
〔女子尺脉常盛图〕
女子尺脉常盛图（图缺）
经曰：天地者，万物之父母也；阴阳者，血气之男女也。男子负阴而抱阳，女子负阳而抱阴。南方阳也，北方阴也。男子面南而生，则两寸在南而得其阳，故寸脉洪大，而尺脉微弱也。女子面北而生，则两寸在北而得其阴，故寸脉微弱，尺脉洪大也。男得女脉为不足，女得男脉为太过。《脉诀》云：女人反此背看之，尺脉第三同断病，正谓此也。
〔六部主位图〕
六部主位图（图缺）
经曰：冬至之后得甲子，少阳王，其脉乍大、乍小、乍短、乍长。盖冬至之后，若得第一甲子，乃大寒中气日也。自大寒至春分六十日，正初之气分也；其时草木方生，风令皷折，万物未有定象，故脉大小长短不一也。复得甲子，阳明旺，其脉浮大而短，乃第二甲子，正春分至小满六十日二之气分也；其时草木虽生而未茂盛，阳气清明，故脉浮大而却短也。复得甲子，太阳旺，其脉洪大而长，乃第三甲子，正小满至大暑六十日三之气分也；其时万物茂盛，阳气极热，故脉洪大而又长也。复得甲子，太阴旺，其脉缓大而长，乃第四甲子，正大暑至秋分六十日四之气分也；其时湿热变作，林木津润，故脉缓大而长也。复得甲子，少阴旺，其脉紧细而微，乃第五甲子，正秋分至小雪六十日五之气分也；其时草木凋零，天地肃杀，故脉紫细而微也。复得甲子，厥阴旺，其脉沉短以敦，乃第六甲子，正小雪至大寒六十日终之气分也；其时万物闭密，阳气伏藏，故脉沉而短，反敦厚也。
〔六气客脉图〕
六气客脉图（图缺）
六步主位之脉，一定而不移，合乎四时之气候也。六分客气之脉，一换而即迁，加乎四时之气候也。然主胜则逆，客胜则从，且今岁丁酉太阴湿土居初之气分，若主气风木旺，则人脉当弦；若客气湿土旺，则人脉当缓，推此可知馀岁矣。又如己亥年阳明燥金居初之气分，若主气风木旺，则天气温和，人脉当弦；若客气燥金旺，则天气清凉，人脉当涩。粗工不识气运之加临，不察主客之胜负，便以为春得秋脉，金剋木而当死，可谓谬矣吁。刻舟而求剑，胶柱而调瑟，岂可与言医哉。
〔妇人阴搏阳别有子脉图〕
妇人阴搏阳别有子脉图（图缺）
〔小儿食指辨三关色图〕
命关　气关　风关（图缺）
小儿乳抱之时，未能饮食，不可诊脉，但以食指三节为三关辨验之。黄赤为热，青黑为痛，白为寒。见于气关者，主在内之疾；见于风关者，主在外之疾；见于命关者，不治。
〔脉位轻重〕
初持脉，如三菽之重，与皮毛相得，浮短而涩者，肺脉也；如六菽之重，与血脉相得，浮大而散者，心脉也；如九菽之重，与肌肉相得，中而和缓者，脾脉也；如十二菽之重，与筋相平，沉弦而长者，肝脉也；按之至骨，沉濡而滑者，肾脉也。
〔脉息迟数〕
人一呼脉二动，一吸脉二动，呼吸定息脉又一动。盖呼出心与脉，吸入肾与肝，呼吸之间脾受穀味也。故一息脉五动曰平，五脏俱有气也。一息脉六动曰数，数则为热。一息脉三动曰迟，迟则为寒。脉来数，而时一止后来曰促，主积聚、气痞、忧思所成。脉来缓，而时一止后来曰结，主伤寒热痢，下之则平也。脉动而中止，不能自还，因而后动曰代，代者死脉也。《脉经》曰：脉一动一止者，两日死；脉两动一止者，四日死；脉三动一止者，六日死；脉四动一止者，八日死；脉五动一止者，十日死；脉十动一止者，一年后春草生而死；二十动一止者，二年后清明节而死；三十动一止者，三年后立秋节而死；四十动一止者，四年后小麦熟而死；五十动一止者，五年后草枯水寒时而死。圣人断生死之诀，有此征验，乃不传之秘也。
〔七表属阳〕
图三（图缺）
浮脉者，轻手乃得，重手不见，动在肌肉以上，曰浮。浮以候表，脉见诸阳为表热；诸阴为表寒，又为风、为气盛、为血虚。
图四（图缺）
芤脉者，浮大而软，按之中空，两边实，曰芤。芤主热盛失血，寸芤则吐血，微则衄；关芤则肠痈下血；尺芤则大便血，微则小便血，甚则俱下。
图五（图缺）
滑脉者，往来前却，流利如珠，浮中如有力，与数相似，曰滑。滑为热，为伏痰，为宿食，为吐逆，为经闭。
图六（图缺）
实脉者，大而长沉，沉浮皆得其数，曰实。实为甚热，为呕，为痛，为喘。
图七（图缺）
弦脉者，如张弓弦，按之不移曰弦，为风，为劳，为拘急，为胁痛。
图八（图缺）
紧脉者，按之如转索之无常，曰紧。紧脉主痛；与实数相兼，则为热痛；与微细相兼，则为寒痛。
图九（图缺）
洪脉者，极大而数，举按满指，状如群波之涌，曰洪。洪主阳盛热极。
〔八里属阴〕
图十（图缺）
微脉者，若有若无，极细而软，曰微。多兼于迟，主于阴寒，或伤寒蓄热在里。脉道不利，亦见微细濡弱之脉，不可以为寒，当以标本别之。
图十一（图缺）
沉脉者，重手乃得，轻手不见，动在肌肉以下，曰沉。沉为里，为水，为寒。
图十二（图缺）
缓脉者，比浮而大，纵缓不紧，似迟而小疾，曰缓。缓为伤风自汗，为眩晕、不仁。
图十三（图缺）
涩脉者，细而迟，往来难且散，如刀刮竹皮，曰涩。涩主液、血衰，亦主心痛。
图十四（图缺）
迟脉者，脉来三至，日迟。迟则为寒；或伤寒亡液过极，脉亦迟也。
图十五（图缺）
伏脉者，极重指按之著骨乃得，曰伏。伏三伏痰为留饮，为畜水，为溏泄。
图十六（图缺）
濡脉者，极软而浮细，曰濡。为自汗，为气弱。
图十七（图缺）
弱脉者，极软而细沉，曰弱。弱为气血俱虚，形气不足。
〔断生死诀〕
汗出发润，喘不休者，肺先绝也。
阳反独留，形体如烟燻，直视摇头者，心先绝也。
唇吻反青，四肢漐习者，肝先绝也。
环口黧黑，柔汗发黄者，脾先绝也。
溲便遗失，狂言，目反直视者，肾先绝也。
汗出如油，喘不休，水浆不下，形体不仁，乍静乍乱者，命门绝也。
阳气前绝，阴气后竭，其人死，身色必青。
阴气前绝，阳气后竭，其人死，身色必赤，腋下温，心下热也。


卷下  ——————————————————————————————————————————————————————————————————————————————————————————

察病机第五  ***************************
●五运主病
诸风掉眩，皆属肝木。
掉：摇也；眩：昏乱旋运也，风主动故也。所以风气甚而头目眩运者，由风木旺，必是金衰不能制木，而木复生火，风火皆属阳，多为兼化，阳主乎动，两动相搏则为之旋转。故火本动也，焰得风，自然旋转。如春分至小满而为二之气分，风火相搏，则多起飘风，俗谓之旋风是也，四时皆有之。由五运六气千变万化，冲荡击搏，推之无穷，安得失时而便谓之无也，但有微甚而已。人或乘车、跃马、登舟、环舞，其动不止，而左右纡曲。《经》曰：曲直动摇，风之用也，眩运而呕吐者，风热甚故也。
诸痛痒疮疡，皆属心火。
人近火气者，微热则痒，热甚则痛，附近则灼而为疮，皆火之用也。或痒痛如针轻刺者，犹飞迸火星灼之然也，痒者美疾也。故火旺于夏，而万物蕃鲜荣美也，炙之以火，渍之以汤，而痒转甚者，微热之所使也。因而痒去者，热令皮肤宽缓，腠理开通，阳气得泄，热散而去故也。或夏热皮肤痒，而以冷水沃之不去者，寒能收敛，腠理闭密，阳气郁结不能散越，怫热内作故也。痒得爬而解者，爬为火化，微则亦能令痒，爬令皮肤辛辣，而属金化辛能散，故金化见而火力分解矣。或云痛为实，痒为虚，非谓虚为寒也，正谓热之微甚也。或疑疮疡皆属火热，而反腐出脓水者何也？犹穀肉果菜，热极则腐烂而溃为汗水也。溃而腐烂者，水之化也。所谓五行之理，过极，则胜己者反来制之，故火热过极，则反兼于水化。又如盐能固物，令不腐烂者，咸寒水化，制其火热，使不过极，故得久固也。万物皆然。
诸湿肿满，皆属脾土。
地之体也，土湿过极则痞塞肿满，物湿亦然，故长夏湿土，则庶物隆盛也。
诸气膹郁、病痿，皆属肺金。
膹：膹满也；郁：谓奔迫也；痿：谓手足痿弱，无力以运动也。大抵肺主气，气为阳，阳主轻清而升，故肺居上部，病则其气膹满，奔迫不能上升，至于手足痿弱，不能运动。由肺金本燥，燥之为病，血液衰少，不能荣养百骸故也。《经》曰：目得血而能视，掌得血而能握，指得血而能摄，足得血而能步，故秋金旺则雾气蒙郁，而草木萎落。病之象也，萎犹痿也。
诸寒收引，皆属肾水。
收敛引急，寒之用也，故冬寒则拘缩矣。
●六气为病
诸暴强直，支痛緛戾，里急筋缩，皆属于风。（厥阴风木，乃肝胆之气也。）暴：卒也。强直：坚劲也。支痛：支持也，谓坚固支持，筋挛不柔而痛也。緛：缩也。戾：乖戾也，谓筋缩里急，乖戾失常而病也。然燥金主于紧敛，短缩劲切，风木为病反见燥金之化者，由亢则害，承乃制也。况风能胜湿而为燥也，风病势甚而成筋缓者，燥之甚也，故甚者皆兼于燥也。
●热类
诸病喘呕，吐酸，暴注下迫，转筋，小便浑浊，腹胀大，鼓之如鼓，痈疽疡疹，瘤气结核，吐下霍乱，瞀郁肿胀，鼻窒鼽衄，血溢血泄，淋闭，身热恶寒，战慄惊惑悲笑，谵妄，衄蔑血汗，皆属于热。（少阴君火之热，乃真心小肠之气也。）
喘：火气甚为夏热；衰为冬寒。故病寒则气衰而息微；病热则气盛而息粗，而为喘也。
呕：胃膈热甚则为呕，火气炎上之象也。吐酸者，肝木之味也，由火盛制金，不能平木，而肝木自甚，故为酸也。如饮食热，则易于酸矣。或言吐酸为寒者，误也。且如酒之味苦而性热，能养心火，故饮之则令人色赤气粗，脉洪大而数，语涩语妄，歌唱悲笑，喜怒如狂，冒昧健忘，烦渴呕吐，皆热证也。其吐必酸，为热明矣。况热则五味皆厚，经曰：在地为化，化生五味。故五味热食则味皆厚也，是以肝热则口酸，心热则口苦，脾热则口甘，肺热则口辛，肾热则口咸，或口淡者胃热也。胃属土，土为万物之母，胃为五脏之本。故伤生冷坚硬之物，则令人噫醋吞酸，犹寒伤皮毛，能令阳气壅滞，而为病热也。俗医妄以为冷，主温和脾胃，而获愈者，犹伤寒用桂枝麻黄药发表令汗出而愈也。若久吐酸不已，则不宜温之，当以寒药下之，后以凉药调之。所以中酸而不宜食油腻之物者，盖因能令气之壅塞也。
暴注：卒泻也，肠胃热甚而传化失常，火性疾速故也。
下迫：里急后重也，火能燥物，能令下焦急迫也。
转筋：热燥于筋而筋转也。或言转筋为寒者，误也。所谓转者，动也，阳动阴静，热证明矣。霍乱吐泻之人，必有转筋之证。大法吐泻烦渴为热，不渴为寒，霍乱转筋而不渴者，未之有也。或曰以温汤渍之则愈，以冷水沃之则剧，何也？盖温汤能令腠理开发，热气消散，转筋即止；冷水能令腠理闭密，热气郁塞，转筋不止。世俗见温汤渍之而愈，妄疑为寒也。
小便浑浊：天气寒则水清洁，天气热则水浑浊，如清水为汤则自白浊也。
腹胀大鼓之如鼓：气为阳，热盛则气盛，故腹胀满也。痈：浅而大也。经曰：热胜血则为痈脓也。
疽：深而恶也。
疡：有头，小疮也。
疹：浮小，瘾疹也。
瘤：气赤瘤丹，熛热胜气也。
结核：热气郁结，坚硬如果中核也，不必溃发，但令热气散，自然消也。
吐下霍乱：三焦为水穀传化之道路，热气甚则传化失常，而吐泻霍乱也。或言吐泻为寒者，误矣。大法吐泻烦渴为热，不渴为寒。或热吐泻始得之，亦有不渴者；若不止则亡液，而后必渴。或寒本不渴，若亡津液过多，则亦燥而渴也。大抵完穀不化而色白，吐利腥秽，澄彻清冷，小便清白不涩，身凉不渴，脉沉细而迟者，寒证也。如小儿病热吐利，乳未消而色尚白，不可便言为寒，当以饮食药物之色别之，若穀虽不化，而色变非白，小便赤黄，吐利烦渴，脉洪大而数者，热证也。盖泻白为寒，余皆为热泻。白者，肺金之色也。由寒水甚而制火，不能平金，肺金自甚，故色白也。泻青者，肝木之色也。由火盛制金不能平木，肝木自甚，故色青也。如伤寒少阴下利青水，色纯青，仲景以大承气汤下之，为热明矣。泻黄者，脾土之色也。由火盛水衰，脾土自旺，故色黄也。泻红者，心火之色也。泻黑者，肾水之色也。由亢则害，承乃制，火热过极，反兼水化制之，故色黑也，下利色黑者即死。又如疮疖，皆属火热，其本一也，其标则有五焉。以其在皮肤之分属肺金，故出白脓；以其在血脉之分属心火，故为血疖；以其在肌肉之分属脾土，故出黄脓；以其在筋之分属肝木，故其脓色带苍；深至骨属肾水，故紫黑血也。若以下痢黑者为寒，然则疮疖之出紫黑血者亦为冷欤？又如痢本湿热之相兼也，举世皆言赤痢为热，白为寒者，误之久矣。殊不知阴阳之道，犹权衡也，一高则必一下，一盛则必一衰，故阳盛者阴必衰，阴盛者阳必衰，自然之理也。岂有阴阳二气俱盛于肠胃，而同为赤白之痢乎？夫痢何也？盖因六七月间，世之穀肉果菜湿热太盛，人食之，感其毒气于肠胃，而化为汗水，腐烂为脓血，而下赤白也。治痢之法，当以苦寒之药治之。如晋朝钱仲阳，处香连丸以治小儿之痢，深得玄理。木香苦温，黄连苦寒，苦能燥湿，寒能胜热，温能开发肠胃之郁结，愈痢多矣。今世俗医，但以辛热姜桂之药，以治诸痢。病之微者，能令肠胃开通，郁结消散，苟获一愈；病之甚者，怫热不开，痢疾转盛，轻则为小溲不通水肿之疾，重则为瞀乱之病而死矣。深可叹哉。又如妇人赤白带下之病，同乎痢也。盖人有十二正经，脉有奇经八脉。带脉者，奇经之一也，起于季胁，回身一周，如束带然。妇人下焦湿热太甚，津液涌溢，从带脉淋沥而下也。举世皆言白带为寒者，亦误矣。凡病此者，必头目昏眩，口苦舌乾，咽嗌不利，小便赤涩，大便秘滞，脉实而数，皆热证也。治带下之法，亦以辛苦寒药为主，不可骤用燥热之药，以损人生命也。又如酒蛊而大便濡泻者，亦由湿热也。或水肿，或发黄，皆湿热也。呜呼！人既有形，不能无病；有生，不能无死。然医者，但当按法治之，若标本不明，阴阳不审，误投汤药，实实虚虚，而死者是谁之过欤？故曰世无良医，枉死者半，讵不诬矣。
瞀：神昏而气浊也。
郁：热极则腠理郁结，而气道不通也。
肿胀：阳热太甚，则肿满䐜胀也。如六月庶物隆盛，肿胀之象明可见矣。
鼻窒：谓鼻塞也。伤风寒于腠理而为鼻塞者，塞能收敛，阳气不通畅也。人侧卧则下窍通利，上窍反塞者，谓阳明之经左右相交于鼻也。
鼽：鼻出清涕也。
衄：鼻出血也。
血溢：血出于上窍也。
血泄：血出于下窍也。
淋：热客膀胱，小便涩痛也。或曰小便涩而不通为热，遗溲不禁为冷。岂知热甚客于肾部，干于足厥阴之经，廷孔郁结极甚，气液不能宣通，故痿痹而神无所用。津液渗入膀胱而为溲也，如伤寒少阴热极则遗溲，其理明矣。世传众方又有冷淋之说，可笑也已。及观其所治之方，还用榆皮、瞿麦苦寒之药，其说虽妄，其方乃是由不知造化变通之理，宜半认是而作非也。学不明，而欲为医，难矣哉！
闷：大便涩滞也，由火盛制金，不能平木，肝木生风，风能胜湿，热能耗液故也。
身热恶寒：邪热在表，而反恶寒也。故仲景治伤寒之法，以麻黄汤汗之。或曰寒在皮肤，则热在骨髓；热在皮肤，则寒在骨髓，此说非也。
战慄：谓火热过极，反兼水化制之，故战慄而动摇也。伤寒日深，大汗将出，必先战粟，热极故也。人恐惧而战慄者，恐则伤肾，水衰故也。
惊：心卒动而不宁也。
惑：疑惑而志不一也。
悲：谓心火热盛则凌肺金，金不受制，故发悲哭也。悲哭而涕泪俱出者，如火热链金，反化为水也。是以肝热甚则出泣；心热甚则出汗；脾热甚则出涎；肺热甚则出涕；肾热甚则出唾；犹夏热太盛则林木流津也。
笑：心火热盛，喜志发也。或以轻手扰人胁肋、膕腋，令痒而笑者，扰乱动挠，火之化也。
谵：多言也。心热神乱，则语言妄出也。
妄：狂妄也。心热神昏，则目有所见也。
衄蔑血汗：谓鼻出紫黑血也。
●湿类
诸痉强直，积饮，痞隔中满，吐下霍乱，体重胕肿，肉如泥，按之不起，皆属于湿。（太阴湿土，乃脾胃之气也。）
痉：痓也，强直，谓强项也。太阳经中湿，则令人项强，有汗者曰阴痓，仲景所谓柔痉是也；无汗者曰阳痓，仲景所谓刚痉是也。
积饮：谓留饮也。
痞：否也。谓气不升降也。如否卦，阳在上，阴在下，则天地闭塞矣。
隔：阻滞也。肠胃湿甚，则传化失常也。
中满：土位中央，湿则令人中焦满也。
吐下霍乱：谓肠胃湿饮相兼故也。
体重：清阳为天，浊阴为地，湿土为病，体重宜也。
胕肿：湿胜于下也。
肉如泥：按之不起，湿胜于身也。
●火类
诸热瞀瘛，暴瘖冒昧，躁扰狂越，骂詈惊骇，胕肿疼酸，气逆冲上，禁慄如丧神守，嚏呕疮疡，喉痹耳鸣及聋，呕涌溢食不下，目昧不明，暴注瞤瘛，暴病暴死，皆属于火。（络三焦之气也。少阳相火，乃心也。）
瞀：昏也。君火化同。
瘛：热令肌肉跳动也。
暴瘖：卒哑也。心火热盛，上克肺金，不能发聋也。
冒昧：昏愦也。
躁扰：谓热盛于外，手足不宁也。
狂越：谓乖越礼法而失常也。经曰登高而歌，弃衣而走，骂詈不避亲疏。热极故也。
骂詈：言之恶也。水数一，道近而善；火数二，道远而恶，心火热极，则发恶言也。
惊骇：君火化同。
胕肿：热胜于内也。
疼酸：痠疼者由火盛制金，不能平木故也。
气逆冲上：火气炎上也。
禁慄如丧神守：慄，战慄也，禁冷也；如丧神守，火极而似水化也。
嚏：鼻中因痒而气喷作其声也。
呕、疮疡：君火化同。
喉痹：热客上焦而咽嗌肿也。
耳鸣：热冲听户耳中作声也。
聋：水衰火盛，气道闭塞，耳不闻声也。微则可治，久则难通。
呕涌溢食不下：胃膈热盛，火气炎上之象也。
目昧不明：五脏热极，则目昏不能视物也。
瞤瘛：惕跳而肉动也。
暴病暴死：火性疾速故也。由其平日饮食、衣服、性情、好恶，不循其宜而失其常，久则气变兴衰而为病也。盖因肾水衰虚，心火暴盛，本不能制之，热气怫郁，心神昏冒，则筋骨不用，卒倒而无所知也。若热甚至极，则死；微则发过如故，俗云暗风。若气血郁结，不得宣通，郁极乃发，若一侧得通利，否者痹而瘫痪也。
●燥类
诸涩枯涸，干劲皴揭，皆属于燥。（阳明燥金，乃肺与大肠之气也。）
涩：遍身涩滞，不滑泽也。
枯：不荣生也。
涸：不通流也。
干：不滋润也。
劲：不柔和也。
皴揭：皮肤开裂也，皆血液病尔。
●寒类
诸病上下所出水液澄澈清冷，症瘕颓疝，坚痞腹满急痛，下痢清白，食已不饥，吐利腥秽，屈伸不便，厥逆禁固，皆属于寒。（足太阳寒水，乃肾与膀胱之气也。）
上下所出水液澄澈清冷：如天气寒，则水自然澄清也。
症：气聚之积，或聚或散，无有常处也。
瘕：血结之块，盖由女子月水沉滞，久而成瘕也。《经》曰：小肠移热于大肠为虙瘕，为沉，然则血瘕亦有热者也，当以标本明之。
颓疝：足厥阴经受寒，则阴肿也。
坚痞腹满急痛：如水寒则冰，坚硬如地也。
下利清曰：水寒则清净明白也。
食已不饥：胃热能消穀，寒则不能消穀，食虽已而亦不饥也。
吐利腥秽：寒水甚而制火，不能平金，肺金自盛，故水腥也。
屈伸不便，厥逆禁固：谓手足蜷挛而冷也。

理伤寒第六  ***************************
夫寒者，天地杀厉之气也。秋之雾露，冬之霜雪，皆寒邪也。是以辛苦之徒起居不由乎节，饮食不顺乎时，感其雾露之气，则其邪浅；感其霜雪之气，则其邪深。感而即病，名曰伤寒；不即病者，寒邪藏于肌肉之间，伏于荣卫之内，至春因温暖之气而发者，名曰温病；至夏因暑热之气而作者，名曰热病。伤寒也，温病也，热病也，一理而已。若乃疫疠之疾，稍有不同者，盖因春应温而反凉，夏应热而反冷，秋应凉而反热，冬应寒而反温，四时不正之气也。感其春夏不正之邪，则为温疫；感其秋冬不正之邪，则为寒疫。然其经络传受，表里受证，与伤寒同也，俗云时气病尔。经总之曰伤寒，所以谓之大病者，害人最速也。轩岐以下得其治法之秘者，惟仲景一人而已。厥后守真先生不遵其桂枝麻黄发表之药，自制双解通圣奇凉之剂，非不同也，时有异也，彼一时也。奈五运六气有所更，世熊居民有所变。天以常静，人以常动，动则属阳，静则属阴。清平之世同木化也，虽有辛热之药，不生他证；扰镶之世同火化也，若用辛热之药，则发黄出斑，变坏之病作矣。盖人内火既动，外火又侵，所以辛热发汗不如辛温，辛温发汗不如辛凉之药，发汗一剂而立愈。以辛热之药发汗，轻者必危，重者必死，可不谨哉。
〔六经传受〕
伤寒一日，足太阳膀胱经受证，故头项痛腰脊强；二日足阳明胃之经受证，故身热目疼鼻乾，不得卧；三日足少阳胆之经受证，故胸胁痛而耳聋；四日足太阴脾之经受证，故腹满而嗌乾；五日足少阴肾之经受证，故口燥舌乾而渴；六日足厥阴肝之经受证，故舌卷而耳聋囊缩。至七日足太阳病衰，头痛少愈；八日阳明病衰，身热少愈；九日少阳病衰，耳聋微闻；十日太阴病衰，腹减如故，则思饮食；十一日少阴病衰，渴止腹不满，舌乾已而嚏；十二日厥阴病衰，囊纵少腹微下，大邪皆去，病渐愈矣。此传经之定序也。亦有太阳经至了不传者，当以脉证别之。或曰伤寒只传足经，不传手经，何也？曰伤寒之邪，多于足经，而其病甚；少于手经而其病微，故不特言手经，但寄于足经而已。三日以前在表，法当汗之；三日以后在里，法当下之。亦有二三日便有里证，而当下之者；亦有七八日尚有表证，而当汗之者，岂可拘以日数哉。是以圣人书不尽言，言不尽意，说其大概，此之谓也。其有两感于寒者，必不免于死，谓表里相传也。一日太阳与少阴俱病，头痛口乾，烦满而渴；二日阳明与太阴俱病，身热腹满，不欲食，谵语；三日少阴与厥阴俱病，耳聋囊缩而厥，水浆不入，不知人而死矣。调理之法，当分表里治之。
〔汗气传染〕
《养生至宝书》云：近秽气，触真气；近死气，乱生气。深有旨哉。孙真人云：乘马远行至暮，当以沐浴更衣，方可近于婴儿处所；若感其气，则为急惊风搐。又曰：步践粪秽之履，勿使近于婴儿，若感其气，则为天吊伤寒；大汗将出，当以艾灸席隅，以辟其气，不然感其汗气，则传染矣。所以多染侍奉劳役之人者，由其神虚气怯，易为挠乱故也。如剥死马者，感其毒气而为马气之疾，其理同焉。
〔内外伤辨〕
外有风寒暑湿，内有饥饱劳逸。或曰劳役，非也。劳，倦也；逸者，閒逸也。西山记曰：久劳，则安閒以保极力之处；久逸，则导引以行积滞之气。
〔表里证〕
病在身体四肢为表证，发热、恶寒、头痛是也。病在胸腹之内为里证，谵语、烦渴、腹满是也。病在胁肋间为半表半里证，胸胁痛而耳聋是也。
〔主疗心法〕
伤寒表证，当汗而不可下；里证，当下而不可汗；半在表半在里，则当和解不可发汗吐下；在上则涌之，在下则泄之。伤寒表实，无汗，头项痛，腰脊强，身热恶寒，肩背拘急，手足指末微厥，脉浮紧而涩，当以清解散加天水散汗之。伤风表虚，自汗，头项强痛，肢节烦疼，鼻鸣乾呕，恶风手足温，脉浮缓，当以通解散或天水散解之。或表虚，或表实，但口乾烦渴者，悉宜双解散汗之。汗后馀热不解，以凉膈散退之。或日深，或日浅，但有表证而脉沉数者，先以天水连翘饮子清之，待脉浮而里热减，然后以双解散汗之。伤寒表不解，脉浮，小便不利，微热口乾，以五苓散分之。表热多，里热少，益元一、凉膈半和解之。里热多，表热少，凉膈一、益元半调之。若表里俱热，头痛口乾，自汗不止者，白虎汤治之。或半在表，半在里，往来寒热，口苦舌乾，耳聋，乾呕，胸胁痞痛，小柴胡汤和解之或膈热呕吐不止者，半夏橘皮汤治之。或饮水不止，以成湿热，大便泄泻，小便赤涩，腹满急痛，头痛口乾者，桂苓甘露饮主之。或湿热内余而成下痢频并少腹而痛者，黄连解毒汤治之。伤寒日深，表里热势极甚，心下急，郁微烦，或发热汗出不解，心下痞硬，呕吐下痢；或阳明病多汗；或太阴腹满实痛；或少阴下痢清水，心下痛而口乾；或无表里证，但发热七八日，脉须浮数，宜双除表里之热，大柴胡汤微下之，或加小承气汤尤妙。伤寒日深，里热极甚，日晡潮热，谵言，妄语，发狂，腹满实痛，法当大承气汤下之，或用三一承气汤尤良。舌黑者，十死一生。此调理伤寒之正法也。世之庸医不知标本，不明经络，当汗而反下之，当下而反汗之，所以损人生命不为少矣吁。人之死者，岂皆命也，亦由庸医误杀之也。若伤寒表证实具，误以大承气下之太早，使表热里寒，下利清穀不化者，当急救里，白术调中汤止之；待利止里和，随其表证之虚实而治之也。误以巴豆丸药下之，使表热里虚，胁热下利者，当以五苓散治之；若不下利，表热乘虚入里，结于心下，脉浮，满而痛者，名曰小结胸，当以小陷胸汤治之。从心下至小腹坚满硬痛，脉沉紧数，日晡潮热，不可按者，名曰大结胸，当以大陷胸汤下之；脉浮者不可下，下之则死，当以小柴胡汤加小陷胸汤解之。伤寒半表里之证，误以大承气汤下之太早，表热乘虚入里，结于心下，满而不痛者，名曰痞气，或下利而小便不通，或呕哕而心烦不止，当以生姜汤调五苓散，连进四五服即愈。或不愈者，必作实热，关脉沉数，谵妄者，当以大黄黄连泻心汤治之。或饮水过多，水停心下，小便不利，湿热内作，其人头汗出，身无汗，际颈而还，小便不利，渴饮水浆者，身目发黄也。未黄者，茵陈汤调五苓散，以分其小便；已黄者，当以茵陈蒿汤下之，当下如烂鱼肠肚及胶膘等物，小便多出金汁即愈也。或发黄而兼发斑者，茵陈蒿汤加大承气汤下之。或发黄而兼结胸者，茵陈蒿汤加大陷胸汤下之。或不腹胀满而痛，小便自利，大便黑色者，有瘀血而发黄也，当以茵陈蒿汤加桃仁承气汤下之。或伤寒日深失下，以致蓄热在里，阳厥极深，表有斑疹，身痛不可忍，手足清冷，目赤口乾，谵语呻吟，脉微不见，此乃阴耗阳竭之证也。下之即死，不下亦死，医者到此，杀人活人一弹指间，按法当以凉膈散加黄连解毒大作剂料，养阴退阳，待心胸复暖脉气渐生，然后以三一承气汤下之，下后热未愈，凉膈散调之。朱奉议编《南阳活人书》不识此证，乃曰：火极似水，阳极似阴。而妄以为阴毒冷病，误用真武汤、附子之药，死人不为少矣。伤寒日深，大汗将出，先发战者，由水升火降，气和而愈矣。战而有汗者，津液不衰也；战而无汗者，津液已衰也。伤寒瘥后，当节饮食，慎起居。若梳头洗面，忧思恚怒，其热复来，谓之劳复，当以双解散清之。若饮食太多，其热复作，谓之食复，当以小承气汤下之。若食羊肉者难治。

演治法第七  ***************************
图十八（图缺）
●论标本
夫标本之道，要而博，小而大，可以言一而知百病之害，言标与本，易而勿损，察本与标，气可令调。又曰：知本知标，万举万当，不知标本，是谓妄行。盖六气为本，三阴三阳为标。又曰：为病之气为本，受病之经络脏腑为标。又曰先病为本，后病为标，急则治其标，缓则治其本，或本而标之，或标而本之，故曰知其要者，一言而终，不知其要，流散无穷。
●七方
大、小、缓、急、奇、偶、复。
大方之说有二：病有兼证，而邪不专，宜君一、臣三、佐九之大方。病在肾肝之下而远者，宜分两多而顿服之。
小方之说有二：病无兼证而邪气专，宜君一、臣二之小方。病在肺之上而近者，宜分两少而频服之。
缓方之说有五：有甘以缓之之缓方，知糖、密、枣、葵、甘草之属，取其甜能恋膈也。有丸以缓之之缓方，盖丸之比汤，散气力宣行迟故也。有无毒治病之缓方，盖性无毒则功自缓矣。有品件群众之缓方，如万病丸，七八十味更相拘制，各不得骋其性也。有补上治上之缓方，补上治上，制之以缓，故曰治心肺之病不厌频而少。
急方之说有五：有急病急攻之急方，如中风牙关紧急，浆粥不入，用急风散之属是也。有药性急烈之急方，如溲便闭塞，借备急丹以攻之是也。有汤散荡涤之急方，汤散之比丸下咽易散故也。有药性有毒之急方，盖有毒之药能上涌下泄，可以夺病之大势也。有补下治下之急方，盖补下治下，制之以急，故曰治肾肝之病不厌频而多。
奇方之说有二：有古之单方之奇方，独用一物是也。有数合阳数之奇方，一、三、五、七、九皆阳数也，故奇方宜下、不宜汗。
偶方之说有二：有古之复方之偶方，两物相配是也。有数合阴阳之偶方，二、四、六、八、十皆阴数也，故偶方宜汗、不宜下。
复方之说，有一方、二方、三方之复方，如调胃承气汤；加连翘、黄芩、栀子、薄荷为凉膈散；再加防风、荆芥、石膏、滑石、桔梗、川芎、麻黄、当归、芍药、白术为通圣散；有分两均齐病复方，如胃风汤各等分是也。
●十剂
宣、通、补、泻、轻、重、滑、涩、燥、湿。
宣：郁而不散为壅，必宣剂以散之，生姜、橘皮之属是也。又曰以君召臣曰宣，宣则涌剂，如瓜蒂散亦宣剂也。
通：留而不行为滞，必通剂以行之，防己、术、通之属是也。又曰溲、便、淋、闷，宜用八正散以通之，亦通剂也。通为轻，而泻为重也。
补：不足为弱，必补剂以扶之，黄耆、羊肉之属是也。又曰阳虚则补以乾姜、附子，阴虚则补以大黄、硝石，亦补剂也。
泻：有馀为塞，必泻剂以逐之，如大黄、巴豆之属是也。又曰甘遂、牵牛亦泻剂也。
轻：实则为壅，必轻剂以扬之，麻黄、葛根之属是也。又曰如嚏药解表亦轻剂也。
重：快则气浮，必重剂以镇之，如磁石、铁粉之属是也。又曰如痫涎，疾宜代赭石以缒之，亦重剂也。
滑：涩则气著，必滑剂以利之，如冬葵、榆皮之属是也。又曰大便结燥，治以桃仁、郁李；小便淋涩，治以车前、滑石，亦滑剂也。
涩：滑则气脱，必涩剂以救之，如龙骨、牡蛎之属是也。又曰如寝汗不止，涩以麻黄根、防己；滑泻不止，涩以枯白矾、罂粟壳；如喘嗽上奔，以韭汁、乌梅煎宁肺散，亦涩剂也。
燥：湿气淫胜，必燥剂以除之，如桑白皮、赤小豆之属是也。又曰如乾姜、官桂能治积寒久冷；如苍术、白术、陈皮、木香皆能除湿；如黄连、黄柏、黄芩、山栀子，味苦属火，苦能燥湿，亦燥剂也。
●湿：津耗为枯，必湿剂以润之，如紫石英之属是也。又曰硝味咸寒，木属真阴之水，诚濡枯之上药，亦湿剂也。　中风
大中风者，百病之长也，善行而数变。《脉诀》云热极生风深有理焉。盖因以火为本，以风为标，心火暴甚，肾水必衰，肺金既摧，肝木自旺。所中风者，非由外伤于风耳，由平日饮食起居，性情好恶，不修其宜而失常，久则气变兴衰，以便阳盛阴虚而为病也。中腑者多著四肢，使人手足瘫痪，不能运动也。中藏者多滞九窍，使人口眼喎斜，舌謇不语，大小便不通也。治法先以降心火为主，或清心汤，或泻心汤，大作剂料服之，心火降则肝木自平矣，次以防风通圣散汗之。或大便闭塞者，三化汤下之。内邪已除，外邪已尽。当以羌活愈风汤常服之，宣其气血，导其经络，病自己矣。或舌謇不语者，转舌膏或活命金丹以治之，此圣人心法也。或有中风便牙关紧急，浆粥不入，急以三一承气汤灌于鼻中，待药下则口自开矣，然后按法治之。世之庸医不明素问之理，皆作气不顺之病，但服八味顺气散，百万人中曾有一二人愈者也，可不谨哉。
●风痫
夫痫之为病，角弓反张，手足搐搦，口吐涎沫，俗云猪圈风也。亦因火盛金衰，木旺生风，外由惊邪入内以致之。《经》曰风盛则动，正谓此也。治法当先以瓜蒂散吐之，顽涎既尽，次以三一承气汤下之，清心汤利之，通圣散服之，后以如神丸镇之，病自愈矣。
●风寒湿痹
夫痹之为状，膝麻不能屈伸，或肿或痛，皆由当风取凉，寝处卑湿，感其风寒湿三气之邪，和于肌肉。麻者，风也。痛者，寒也。肿者，湿也。治法先以禹散，或三花神祐丸下之，次以如意通圣散汗之，后以独活寄生汤服之，及延寿丹蠲之，此万举万全之法也。俗医呼为寒湿风气，骤用乌头、附子等药，差之远矣。
●霍乱吐泻
夫吐泻既作，挥霍之必撩乱矣，为病之源有三，犹书生鼎足题也。吐者，竭也，心火炎上之疾也。泻者，湿也，湿土注下之疾也。转筋者，风也，木火挠乱之疾也。斯由七月之间，湿热大作，风凉乘之入于脾胃，三气俱作，所以上吐下泻而转筋也。伟哉王冰之言，曰霍乱吐泻，脾热所生。可以为古式也。俗医不明《素问》，妄以为伤冷之疾，而用乾姜、官桂燥热之药，可谓投贼以刃矣。治法当用生姜细切，渍以新汲井水，调益元散顿服之，吐泻即止矣。大渴者，桂芩甘露饮治之。如过无药之处，可掘一坎深半尺，贮以井水，以手搅之，使泥水混浊，良久泥下水清，取以饮之，亦能愈矣。
●外伤
夫邪从外至，伤于皮肤荣卫之间，名曰外伤风，感冒风寒是也。外伤之候有二：伤于寒者，荣血受之，使头项痛，肢节烦疼，鼻鸣乾呕也。治法当以通圣散，煎二度各一碗，先以第二煎者顿服之，以鸡翎探于喉中，尽吐前药，腠理开发，再以第一煎者服之，汗随而出，风寒解也。
●内伤
夫内伤之候，皆由饮食失节，起居不时，饥饱劳逸，内伤元气，其人四肢不举，百骨痠疼，口淡无味，体困无力，头眩有时作，有时止，手心热，手背不热，与感冒风寒之病大同而小异。治法当以补中益气汤，连进一二服即愈矣。此济生拔粹之秘法也。
●疟
夫疟酷之疟，害人非轻。《经》曰：夏伤于暑，秋必病疟。盖因暑毒伏于荣卫之间而不发，因遇秋气凄沧之水寒，疟疾因而成矣。或伤于暑，而后伤于风，则先热而后寒。或先伤于风，而后伤于暑，则先寒而后热。邪气浅者连日作，邪气深者间日作。治法轻者，先以大柴胡汤、三一承气汤下之，后以柴胡饮子、白虎汤顿服之，立解；重者，先以三花神祐丸、或大承气汤下，后以天水五苓散分之，如不愈者，当以常山散吐之，但禁鱼、犬、猪、羊半月则愈矣。
●痢
夫痢，湿热疾也。世俗以赤为热，以白为寒，已明辨矣。治法如腹痛不已，里急后重，数至圊而不能便，肠垢积滞，当以三一承气汤或玄清丸下之，次以黄连解毒汤加当归、白芍药服之，后多服芍药柏皮丸。如小便赤涩者，黄连解毒汤加五苓散以渗泄之，间服玄清丸，此活人良法也。
●三消
夫三消之病，消渴、消中、消肾，皆火也。入水之物，无物不润；入火之物，无物不消。盖消渴之疾，将饮水至斗亦不能止其渴，相火燥其膈膜，此膈消也。治法调之而不下，固无以杀炎上之势。下之而不调，亦无以沃膈膜之干。下之当以三一承气汤；调之当以凉膈散加桂苓甘露饮，大作剂料服之，间用生地黄、生藕擂汁服之；又当慎起居，戒淫欲，消渴之疾不足忧矣。相火燥其肺脏者，此肺消也，饮一、泄二者必死。消中之疾，多食而反瘦，亦多渴而饮水，相火燥其胃土也。治法当以三一承气汤节次下之，五七次后用凉膈散、白虎汤、桂苓甘露饮，三药合为一服，服之必愈矣。肾消者，相火燥其肾脏者也。《经》曰：思想无穷，所愿不得，意淫于外，纵欲太甚，白淫因溲而下，或梦寐遗脱。治法宜珍珠粉丸，或封髓还元丹服之必愈矣。此不传之秘妙也。
●五泄
夫泄泻之疾，其源有五。以一气为主，诸气乘之而成也。胃泄者，饮食不化，色共同，风乘湿之泄也，治法当用胃风汤即止。脾泄者，腹胀满，泄注，食即呕吐逆，此暑乘湿之泄也，治法当用香薷汤对桂苓甘露饮，大加生姜治之。大肠泄者，食已窘迫，大便色白，肠鸣切痛，此燥乘湿之泄也，治法当用天水五苓散分之。小肠泄者，溲而便脓血，小腹痛，此火乘湿之泄也，治法当以玄青丸下之，次以黄连解毒汤加当归、白芍药治之，后以芍药柏皮丸止之。大瘕泄者，里急后重，频至圊而不能便，茎中痛，此寒乘湿而变为热泄也，治法当以八正散加木香槟榔通之，次以天水散顿服之。此治五泄之法也。
●二阳
《经》曰：二阳之病，发于心脾，有不得隐曲，女子不月。盖二阳者，谓足阳明胃之经、手阳明大肠经。肠胃积热久而不散，心受之则血不流，故女子不月；脾受之则味不化，故男子少精。其病面色痿黄，肌肤瘦削，骨蒸潮热，或往来寒热，咳嗽喘满，痰盛有血，饮食乍进而乍退，精神或增而或减，此火多水少，阳盛阴虚之病也。治法降心火，益肾水，先以凉膈散加当归、桔梗徐徐呷之，次以柴胡饮子或防风当归饮子服之；血不流者，宜琥珀散以通之；精不足者，宜粱肉以补之。后世俗医见此为劳证，名既谬，而法亦乖矣。
●咳嗽
夫咳嗽之疾一也。或曰：咳者，有声而无痰；嗽者，有痰而无声。又曰：咳为阳，嗽为阴。皆无考据。咳嗽非独寒也，六气皆能为嗽焉。风嗽者，头目眩晕，痰涎不利，宜通圣散汗之，搜风丸以清之。火嗽者，口燥舌乾，喘逆唾血，宜凉膈散加当归、桔梗以治之，大金花丸以解之。暑嗽者，面赤手冷，头有自汗，宜白虎汤以除之。湿嗽者，面肿上喘，宜大橘皮汤以止之，甚者三花神祐丸下之。燥嗽者，往来寒热，涕唾稠黏，宜柴胡饮子以治之。寒嗽者，手足厥逆，宜宁肺散以收之。彼谬医不分六气，执以为寒，骤用枯白矾、罂粟壳，虽老亦无悟矣。
●膈食
《经》曰：三阳结，谓之膈。盖足太阳膀胱经水道不行，手太阳小肠经津液枯涸，足阳明胃之经燥粪结聚，所以饮食拒而不入，纵入太仓还出喉咙。人之肠胃一日一便，乃常度也。今膈食之人，五七日不便，陈物不去，新物不纳。俗医强分为五膈、十噎，支派既多，并丧其实，标本不明。是以火里煨姜汤，中煮桂胡椒，未已，荜菝继之，丁香未已，豆蔻继之。虽曰和胃，胃本不虚；虽曰温脾，脾本不寒，此其所以膈食之病旷日弥年而不愈也。治法当用三一承气汤，节次微下之；后用芝麻饮啜之，陈莝去而肠胃洁，症瘕尽而荣卫昌，饮食自进矣。
●留饮
夫留饮之疾，蓄水也。或因夏月饮水过多，逆而不散；或因暴怒未息而饮水；或因忧患未决而饮水；或因远来困倦而饮水；皆能成留饮之病也。使人面肿目浮，支胁中满，痰涎不利。治法当以三花神祐丸，或牵牛与木香减半，或为末，或为丸，下之则愈矣。
●七疝
夫疝，乃厥阴肝之经，肾与膀胱之部分也。水疝者，因冬月涉水，其状囊肿痛痒，搔之则黄水出，治法宜禹攻散或三花神祐丸下之。寒疝者，因触冒风雪，坐卧砖石，其囊肿坚硬如石，大痛，治法宜禹攻散或三花神祐丸下之。血疝者，因肝肾积热，其状脐之两傍肿痛，俗云便毒，治法当以当归玉烛散下之。筋疝者，因淫欲太过，其状阴茎溃痛，或血、或脓，俗云下疳疮，治法先以泻心汤下之。后以黄连轻粉为末傅之。惟有狐疝之病，俗云奔豚气；癃疝之病，俗云下部病；气疝之病，俗云偏坠，最难治也。

辨药性情第八  ***************************
图十九（图缺）
●六陈
狼毒　茱萸　枳实　麻黄　橘皮　半夏
●十八反
●甘草反
大戟　芫花　甘遂　海藻
●乌头反
半夏　瓜蒌　贝母　白蔹　白芨
●藜芦反
细辛　芍药　丹参　沙参　苦参　玄参
●君臣佐使
上品，无毒之药，为君；中品，小毒之药，为臣；下品，大毒之药，为佐使。此本草论药之性体也。主病者为之君，摄君者谓之臣，应臣者谓之佐使，此《内经》论药之能用也。如治诸热，则以黄连、黄芩为君。治诸寒，则以乾姜、附子为君。治表实，则以麻黄、柴胡为君。治表虚，则以升麻、葛根为君。治里实，则以大黄、芒硝为君。治里虚，则以甘草、芍药为君。君药分两最多，臣药次之，佐使药又次之，不可令臣过于君，君臣有序，相与宜摄，可以御邪除病矣。
●东垣诸品药性
羌活味苦甘平，气微温，无毒。升也，阴中阳也。其用有五：散肌表八风之邪，利周身百节之痛，排巨阳肉腐之疽，除新旧风湿之证，乃手足太阳表里引经药也。
升麻味苦平，气微寒，无毒。升也，阴中之阳也。其用有四：引葱白，散手阳明之风邪；引石膏，止足阳明之齿痛。引诸药游行四经，升阳气于至阴之下，因名之曰升麻。
柴胡味苦平，气微寒，无毒。升也，阴中之阳也。其用有四：左右两傍胁下痛；日晡潮热往来生；在藏调经，内主血；在肌主气，上行经。手足少阳表里四经药也。
白芷味辛，气温，无毒。升也，阳也。其用有四：去头面皮肤之风，除皮肤燥痒之痹；止足阳明头痛之邪；为手太阴引经之剂。
防风味甘辛，气温，无毒。升也，阳也。其用有二：以风味能泻肺金；以体用通疗诸风。
当归味甘辛，气温，无毒。可升可降，阳也。其用有四：头止血而上行；身养血而中守；稍破血而下流；全活血而不走。
独活味苦甘平，气微温，无毒。升也，阴中之阳也。其用有三：诸风掉眩，颈项难伸，风寒湿痹，两足不用，及为足少阴之引经药也。
木香味苦辛，气微温，无毒。降也，阴也。其用有二：调诸气不可无，泄肺气不可缺。
槟榔味苦辛，气温，无毒。降也。其用有二：坠诸药性若铁石，治后重验如奔马。
吴茱萸味苦辛，性热，有小毒。可升可降，阳也。其用有四：咽嗌寒气，噎塞而不通；胸中冷气，闭塞而不利；脾胃停冷，腹痛而不任；心气刺疼，成阵而不止。
藿香叶味甘，性温，无毒。可升可降，阳也。其用有二：开胃口，能进饮食；止霍乱，仍除呕逆。
川芎味辛，性温，无毒。升也，阳也。其用有二：上行头角，助清阳之气，止痛；下行血海，养新生之血，调经。
黄连味苦，性寒，无毒。沉也，阴也。其用有四：泻心火，消心下痞满之状；主肠澼；除肠中混杂之红；治目疾暴发宜用；疗疮疡首尾俱同。
黄芩味苦平，性寒，无毒。可升可降，阴也。其用有四：中枯而飘者，泻肺火，消痰利气；细实而坚者，泻大肠火，养阴退阳；中枯而飘者，除风湿留热于肌表；细实而坚者，滋化源、退热于膀胱。
大黄味苦，性寒，无毒。其性沉而不浮，其用走而不守，夺土郁而无壅滞，定祸乱而致太平，名曰将军。
黄柏味苦，性寒，无毒。沉也，阴也。其用有五，泻下焦隐伏之龙火，安上出虚哕之蛔虫脐下痛，单制而能除肾不足，生用而能补痿厥，除湿药中不可缺。
玄明粉味辛，甘、酸，性微温，无毒。沉也，阴也。其用有二：去胃中之实热，荡肠中之宿垢。其妙不可尽述，大抵用此而代盆硝也。
白术味甘，性温，无毒。可升可降，阳也。其用有四：利水道，有除湿之功；强脾胃，有进食之效；佐黄芩有安胎之能；君枳实有消痞之妙。
人参味甘，性温，无毒。升也，阳也。其用有三：止渴生津液；和中益元气；肺寒则可服；肺热还伤肺。
黄耆味甘，性温，无毒。升也，阳也。其用有四，温分肉而实腠理；益元气而补三焦；内托阴证之疮疡；外固表虚之盗汗。
甘草味甘平，无毒。生之则寒，炙之则温。生则分身梢而泻火，炙则健脾胃而和中。解百毒而有效，协诸药而无争。以其甘能缓急，故有国老之称。
半夏味辛平，生寒熟温，有毒。降也，阳也。其用有四：除湿化痰涎，大和脾胃气，痰厥及头疼，非此莫能治。
陈皮味辛苦，性温，无毒。可升可降，阳中之阴也。其用有二：留白者补胃和中；去白者消痰泄气。
青皮味苦，性寒，无毒。沉也，阴也。其用有四：破滞气，愈低而愈效；削坚积，愈下而愈良；引诸药至厥阴之分；下饮食入太阴之仓。
枳壳味苦酸，性微寒，无毒。沉也，阴也。其用有四：消心下痞寒之痰；泄腹中滞塞之气；推胃中隔宿之食；削腹内连年之积。
枳实味苦酸，性微寒，无毒。沉也，阴也。其用有四：消胸中之虚痞；逐心下之停水；化日久之稠痰；削年深之坚积。
桔梗味苦辛，性微温，有小毒。升也，阴中之阳也。其用有四：止咽痛，兼除鼻塞；利膈气，仍治肺痈；一为诸药之舟楫；一为肺部之引经。
知母味苦，性寒，无毒。沉也，阴中之阴也。其用有四：泻无根之肾火；疗有汗之骨蒸；止虚劳之阳胜；滋化源之阴生。
藁本味苦辛，性微温，无毒。升也，阴中之阳也。其用有二：大寒气客于巨阳之经；苦头痛流于巅顶之上，非此味不除。
生地黄味甘苦，性寒，无毒。沉也，阴也。其用有四：凉心火之血热；泻脾土之湿热；止鼻中之衄热；除五心之烦热。
熟地黄味甘苦，性温，无毒。沉也，阴也。其用有四：活血气，封填骨髓；滋肾水，补益真阴；伤寒后，胫股最痛；新产后，脐腹难禁。
五味子味酸，性温，无毒。降也，阴也。其用有四：滋肾经不足之水；收肺气耗散之金；除烦热，生津止渴；补虚劳，益气强阴。
川乌味辛，性热，有毒。浮也，阳中之阳也。其用有二：散诸风之寒邪；破诸积之冷痛。
白芍药味酸平，性寒，有小毒。可升可降，阴也。其用有四：扶阳气，大除腹痛；收阴气，陡健脾经；坠其胎，能逐其血；损其肝，能缓其中。
白茯苓味甘淡，性温，无毒。降也，阳中之阴也。其用有六：利窍而除湿；益气而和中；小便多而能止；大便结而能通；心惊悸而能保，津液少而能生；白者入壬癸；赤者入丙丁。
泽泻味甘咸，性寒，无毒。降也，阳中之阴也。其用有四：去胞垢而生新水；退阴汗而止虚烦；主小便淋涩仙药；疗水病湿种灵丹。
薄荷叶味辛，性凉，无毒。升也，阳也。其用有二：清利六阳之会首；祛除诸热之风邪。
麻黄味苦甘，性温，无毒。升也，阴中之阳也。其用有二：其形中空，散寒邪而发表；其节中闭，止盗汗而固虚。
厚朴味苦辛，性温，无毒。可升可降，阴中之阳也。其用有二：苦能下气，去实满而消痰泄胀；温能益气，除湿满而散结调中。
杏仁味苦甘，性温，有毒。可升可降，阴中之阳也。其用有二：利胸中气逆而喘促；润大肠气秘而难便。
巴豆味辛，性热，有大毒。浮也，阳中之阳也。其用有二：削坚积，荡脏腑之沉寒；通闭塞，利水穀之道路。斩关夺门之将，不可轻用。
黑附子味辛，性热，有大毒。浮也，阳中之阳也。其性浮而不沉，其用走而不息。除六腑之沉寒，补三阳之厥逆。
苍术气味、主治与白术同，补中、除湿力不及白，宽中发汗功过于白。
秦艽味苦辛平，性微温，无毒。可升可降，阴中之阳也。其用有二：除四肢风湿若懈；疗遍体黄疸如金。
白殭蚕味咸辛平，性微温，无毒。升也，阴中之阴也。其用有二：去皮肤风动如虫行；主面部黑生如漆点。
白豆蔻味辛，性温，无毒。升也，阳也。其用有四：破肺中滞气；退目中云气；散胸中冷气；补上焦元气。
地榆味苦甘酸，性微寒，无毒。沉也，阴也。其用有二：主下部积热之血痢；止下焦不禁之月经。
连翘味苦平，性微寒，无毒。升也，阴也。其用有二：泻诸经之客热；散诸肿之疮疡。
阿胶味甘平，性微温，无毒。降也，阳也。其用有四：保肺益金之气；止嗽蠲咳之脓；补虚安妊之胎；治痿强骨之力。
桃仁味苦甘平，性寒，无毒。降也，阴也。其用有二：润大肠血秘之便难；破大肠久蓄之血结。
生姜味辛性温，无毒。升也，阳也。其用有四：制半夏有解毒之功；佐大枣有厚肠之益；温经散表邪之风；益气止翻胃之哕。
石膏味辛甘，性大寒，无毒。沉也，阴也。其用有二：制火邪，清肺气，仲景有白虎之名；除胃热，夺其食，易老云大寒之剂。
桂　味辛，性热，有毒。浮也，阳中之阳也。气之薄者，桂枝也；气之厚者，肉桂也。气薄则发泄，桂枝上行而发表；气厚则发热，肉桂下行而补肾。此天地亲上亲下之道也。
细辛味辛，性温，无毒。升也，阳也。其用有二：止少阴合病之首痛；散三阳数变之风邪。
栀子味苦，性大寒，无毒。沉也，阴也。其用有三：疗心中懊憹颠倒而不得眠；治脐下血滞小便而不得利。易老云：轻飘而象肺，色赤而象火，又能泻肺中之火。
葛根味甘平，性寒，无毒。可升可降，阳中之阴也。其用有四：发伤寒之表邪；止胃虚之消渴；解中酒之苛毒；治往来之温疟。
瓜蒌根味苦，性寒，无毒。沉也，阴也。其用有二：止渴退烦热；补虚通月经。
猪苓味淡甘平，性温，无毒。降也，阳中之阴也。其用有二：除湿肿，体用兼备；利小水，气味俱长。
乾姜生则味辛，炮则味苦。可升可降，阳也。其用有二：生则逐寒邪而发表；炮则除胃冷而温中。
草龙胆味苦，性寒，无毒。沉也，阴也。其用有二：退肝经之邪热；作下焦之湿肿。
苏木味咸平，性寒，无毒。可升可降，阴也。其用有二：破疮疡死血，非此无功；除产后败血，有此立验。
杜仲味辛甘平，性温，无毒。降也，阳也。其用有二：强志、壮筋骨、滋肾止腰疼。酥炙去其丝，功效如神应。
天门冬味苦辛，性大寒，无毒。升也，阴也。其用有二：保肺气，不被热扰；定喘促，陡得康宁。
麦门冬味甘平，性寒，无毒。降也，阳中之阴也。其用有四：退肺中隐伏之火；生肺中不足之金；止燥渴，阴得其养；补虚劳，热不能侵。
木通味甘平，性寒，无毒。降也，阳中之阴也。其用有二：泻小肠火积而不散；利小便热闭而不通。泻小肠火无他药可比；利小便闭与琥珀同功。
地骨皮味苦平，性寒，无毒。升也，阴也。其用有二：疗在表无定之风邪；主传尸有汗之骨蒸。
桑白皮味甘，性寒，无毒。可升可降，阳中之阴也。其用有二：益元气不足而补虚；泻肺气有馀而止咳。
甘菊味苦甘平，性微寒，无毒。可升可降，阴中之阳也。其用有二：散八风上注之头眩；止两目欲脱之泪出。
红花味辛，性温，无毒。阳也。其用有四：逐腹中恶血而补血虚之虚；除产后败血而止血晕之晕。
赤石脂味甘酸，性温，无毒。降也，阳中之阴也。其用有二：固肠胃，有收敛之能；下胎衣，无推荡之峻。
通草味甘平，性微寒，无毒。降也，阳中之阴也。其用有二：阴窍涩而不利，水肿闭而不行，涩闭两俱立验，因有通草之名。
乌梅味酸平，性温，无毒。可升可降，阴也。其用有二：收肺气，除烦止渴；主泄痢，调胃和中。
川椒味辛，性大热，有毒。浮也，阳中之阳也。其用有二：用之于上，退两目之翳膜；用之于下，除六腑之沉寒。
萎蕤味甘平，性温，无毒。降也，阳中之阴也。其用有四：风淫四末不用；泪出两目眦烂；男子湿注腰疼；女子面斑黑点。
秦皮味苦，性寒，无毒。升也，阳也。其用有四：风寒湿合而成痹；青白幻翳遮睛；女子崩中带下；小儿风热痫惊。
白头翁味苦，性温，无毒。可升可降，阴中之阳也。其用有四：传男子阴疝偏肿；治小儿头秃膻腥；鼻衄血无此不效；痢赤毒有此获功。
牡蛎味咸平，性寒，无毒。可升可降，阴也。其用有四：男子梦寐遗精；女子赤白崩中；荣卫往来虚热；便滑大小肠同。
乾漆味辛平，性温，有毒。降也，阳中之阴也。其用有二：削年深坚结之沉积；破日久秘结之瘀血。
南星味苦辛，性温，有毒。可升可降，阴中之阳也。其用有二：坠中风不省之痰涎；主破伤如尸之身强。
商陆味酸辛平，性寒，有毒。降也，阳中之阴也。其味酸辛，其形类人，其用疗水，其效如神。
葶苈味苦，性寒，无毒。沉也，阴中之阴也。其用有四：除遍身之浮肿：逐膀胱之留热；定肺气之喘促；疗积饮之痰厥。
海藻味咸，性寒，无毒。沉也，阴中之阴也。其用有二：利水道，通闭结之便；泄水气，消遍身之肿。
竹叶味辛苦平，性寒，无毒。可升可降，阳中之阴也。其用有二：除新旧风邪之烦热；止喘促气胜之上冲。
葱白味辛，性温，无毒。升也，阳也。其用有二：散伤风阳明头痛之邪；止伤寒阳明下痢之苦。
天麻味辛平，性温，无毒。降也，阳也。其用有四：疗大人风热头眩；治小儿风痫惊悸；祛诸风麻痹不仁；主瘫痪语言不遂。
大枣味甘平，性温，无毒。降也，阳也。其用有二：助脉强神；大和脾胃。
威灵仙味苦，性温，无毒。可升可降，阴中之阳也。其用有四：推腹中新旧之滞：消胸中痰唾之痞；散苛痒皮肤之风；利冷疼腰膝之气。
鼠黏子味辛平，性微寒，无毒。降也，阳也。其用有四：主风湿瘾疹盈肌；退风热咽喉不利；散诸种疮疡之毒；利凝滞腰膝之气。
草豆蔻味辛，性温，无毒。浮也，阳也。其用有二：去脾胃积滞之邪；止心腹新旧之疼痛。
玄胡索味苦辛，性温，无毒。可升可降，阴中之阳也。其用有二：活精血，疗产后之疾；调月水，主胎前之证。
●东垣报使
太阳　羌活　黄柏
阳明　白芷　升麻　石膏
少阳　柴胡　青皮
太阴　白芍药
少阴　知母
厥阴　青皮　柴胡
小肠膀胱属太阳，藁本羌活是本方。
三焦胆与肝包络，少阳厥阴柴胡强。
阳明大肠兼足胃，葛根白芷升麻当。
太阴肺脉中焦起，白芷升麻葱白乡。
脾经少与肺经异，升麻芍药白芷详。
少阴心经独活主，肾经独活加桂良。
通经用此药为使，更有何病到膏肓。

十八剂第九  ***************************
图二十（图缺）
●轻剂通圣散
治风热结，憎寒发热，筋脉挛痹，肢体焦痿，头目昏眩，耳鸣鼻塞，口苦舌乾，咽喉不利，涕唾稠黏，咳嗽上气，肠胃燥涩，便血瘀血，疮疡肿痛，咳疟不痊，妇人产后血滞腹痛，小儿惊风积热，并坠马、跌仆、疼痛或伤寒、伤风等证，并皆治之。
防风　芒硝　连翘　川芎　麻黄　薄荷　白芍药　当归　大黄（各五钱）　黄芩　桔梗　石膏（各一两）　甘草（一两）　荆芥　山栀　白术（各一钱）　滑石（一两）
上为㕮咀，每服一两重，或二两重，水二盏，生姜三片，同煎七分，去渣，温服，不拘时候。如发散风寒，加葱白三茎。如治痰嗽，每服加半夏少许。
●清剂凉膈散
治心火上盛，膈热有馀，目赤头眩，口疮唇裂，鼻衄吐血，咳嗽痰涎，淋闭不利，大小便不通，或伤寒半表半里，及胃热发斑，及阴耗阳竭，用以养阴退阳。或汗下后馀热不解，并小儿疮痘黑陷，并皆治之。
连翘（一两）　甘草　山栀　黄芩　大黄　薄荷（各三钱）　朴硝（一分）
上为㕮咀，每服一两，水一锺，竹叶三十片，同煎七分，去渣，入生蜜少许，食后温服。加黄连五钱名清心汤。
●暑剂白虎汤
治伤寒阳明经头痛，自汗，不恶寒；或中暑头痛，自汗，背恶寒，及小儿痘疮。夏月极热，热生喘促，宜预服之。
知母（五钱一两）　石膏末（四两）　甘草（一两）　粳米（一合）
上为㕮咀，每服一两，水一锺，煎至七分，去渣温服，不拘时候。或伤寒脉浮，自汗，表不解，每服加苍术一撮，名苍术白虎汤。
●火剂解毒汤
治伤寒大热，狂躁，喘满，谵语，目赤；及阳厥极深，脉微身冷；与湿热下痢，并宜服之。
黄连　黄柏　黄芩　山栀（各等分）
上为㕮咀，每服一两，水一锺，煎至七分，去渣温服，不拘时候。或伤寒腹满呕逆，加半夏、白茯苓、厚朴各少许，名半夏黄连解毒汤，又名既济汤。
●解剂小柴胡汤
治伤寒往来寒热，胸胁痞痛，口苦舌乾，耳聋乾呕。或汗后馀热不解，及妇人产后潮热，并皆治之。
柴胡（二两）　黄芩（一两）　人参（五钱）　甘草（五钱）　半夏（三分）
上为㕮咀，每服一两，水二盏，生姜三片，枣二枚，同煎至七分，去渣，温服，不拘时候。
●甘剂五苓散
治伤寒脉浮，表不解，小便不利，身微热，或痞而下利，或痞而淋涩，及一切湿热泄泻、霍乱，并宜服之。
泽泻　猪苓　白术　白茯苓（各五钱）　官桂（一分）
上为㕮咀，每服一两，水二盏，煎至七分，去渣，温服。或为细末，白汤调服亦可。
●淡剂天水散
治伤寒表里俱热，烦渴口乾，小便不通，及霍乱吐泻，下利肠澼。偏主石淋，及妇人产难，催生下乳，神仙之妙药也。
桂府滑石腻白者（六两）　粉草（一两研烂）
上为极细末，每服三钱，白汤调下，新水亦得。加薄荷末少许，名鸡苏散；加青黛末少许，名碧玉散。治疗并同，但以回避世俗之轻侮尔。
●缓剂大柴胡汤
治伤寒表里俱热甚，阳明经、少阴经证，微下之药也。
柴胡　大黄（各一两）　枳实（麦炒）　半夏制　赤芍药　黄芩（各五钱）
上为㕮咀，每服一两半，水二盏，生姜三片，枣二枚，煎至七分，去渣，温服，不拘时候。
●寒剂大承气汤
治伤寒里证悉具，或狂妄腹满，实痛燥粪不通，急下之剂也。
大黄　芒硝（各半两）　枳实　厚朴（各钱半）
上为㕮咀，分作二服，水二盏，生姜五片，煎至七分，去渣入芒硝，再煎一二沸，温服，不拘时候。未利再服次剂。
●调剂调胃承气汤
治伤寒阳明经里热甚，谵语，或协热下利，此缓下之剂也。
大黄　芒硝　甘草（各三钱）
上为㕮咀，水一锺，煎至七分，去渣，温服，不拘时候。
●夺剂加减三黄丸
治积热、风热、燥热、酒毒热、疟疾热、疮疥热，此药推陈致新，宣通气血。
大黄　黄芩（各二两）　黑牵牛（取头末）　滑石（各四两）　黄连　川芎　薄荷（各半两）
上先碾牵牛为末，别碾余药同，和匀，滴水为丸，或炼蜜为丸，如桐子大。每服三十丸，温水下，食后或临卧服。
●温剂三花神祐丸
治湿热肿满，腹胀燥热，肠垢不通，风热疮疥不已。或久疟，或症瘕，或下利，或疝气，并皆治之。
甘遂面裹浆水煮，芫花醋拌炒　大戟（各五钱）　黑牵牛（取头末）　大黄（各三两）
上除牵牛外，别碾余药，和匀，滴水为丸。每服二十丸，温水下，临卧服。
●补剂防风当归饮
治心火上盛，肾水下虚，往来寒热，怯弱不耐，饮食减少。
柴胡　黄芩　人参　甘草　当归　白芍药　大黄（各一两）　滑石（二两）
上为㕮咀，每服一两，水二盏，生姜三片，同煎七分，去渣，温服，不拘时候。
●平剂四君子汤
治虚人气弱，饮食不进；婴儿弱其胃气，吐乳。
人参　白术　白茯苓　甘草（各半两）
上为㕮咀，每服一两，水一盏半，煎七分，去渣，温服，不拘时候。或为细末，白汤调服亦妙，加藿香、扁豆尤佳。
●荣剂四物汤
治妇人经水不调，或来多而在月前，或来少而在月后，或胎前孕动不安，或产后腹痛不止，此妇人之仙药也。
当归　白芍药　川芎　熟地黄（各等分）
上为㕮咀，每服一两，水一盏，煎七分，去渣，食前空心温服。一曰春，二曰头痛，三曰脉弦，加川芎一倍。一曰夏，二日腹痛，三曰脉洪，加白芍药一倍。一曰秋，二曰血少，三曰脉涩，加当归一倍。一曰冬，二曰少精，三曰脉微，加熟地黄一倍。
●涩剂胃风汤，一名燥丹
治风寒入胃，肠鸣腹痛，泄泻不止。
人参　白术　白茯苓　当归　白芍　川芎（各等分）　官桂（少许）
上为㕮咀，每服一两，水一锺，入粟米一撮，生姜三片，枣二枚，同煎七分，去渣，空心或食前温服。
●和剂平胃散
治饮食失节，饥饱失时，四肢困倦，口吐酸水，呕逆恶心，面黄肌瘦。
苍术（二两，米泔水浸一宿）　厚朴（姜制）　陈皮　甘草（各一两）
上为㕮咀，每服一两，水二锺，生姜三片，枣二枚，同煎七分，去渣，温服，不拘时候。
●温剂理中汤
治因冷过多，胃脘当心而痛，泄泻清穀。
人参　白术　乾姜（泡）　甘草（炙）　各等分
上为㕮咀，每服一两，水一锺，煎七分，去渣，温服，不拘时候。
●双解散
治伤寒伤风，或有汗，或无汗，表证悉具，内热口乾。
通圣　天水（各一半）
上为㕮咀，每服二两，水二大钟，生姜三片，葱白三根，同煎七分，去渣，微热服，以取其汗。
●补中益气汤
治饥饱劳役，四肢无力，百节痠疼，身热头痛，口淡失味。
黄耆　人参　甘草炙　当归　白芍药　升麻　柴胡　橘皮　黄芩　葛根　黄柏　白术　青皮　生甘草稍（各等分）
上为㕮咀，每服一两半，水二盏，生姜三片，枣二枚，同煎七分，去渣，温服，以取微汗。
●一承气汤
治伤寒大承气汤证，腹满实痛；调胃承气证，谵语下利；小承气汤证，内热不便。三乙承气汤合而为一也，及治中风僵仆，风痫发作，并皆服之，此下剂也。
大黄　芒硝（各一两）　厚朴　枳实（一两）　甘草（五钱）
上为㕮咀，分作三服，每服水二盏，生姜三片，同煎七分，去渣，温服，不拘时候，以利为度。
●半夏橘皮汤
治一切呕吐不止。
人参　白术　白茯苓　甘草　黄芩　半夏　厚朴　藿香叶　葛根　橘皮（各等分）
上为㕮咀，每服一两，水一碗，煎七分，去渣，入生姜自然汁少许，温服，不拘时候。
●白术调中汤
治伤寒冷物过多，以致阴盛阳衰，上下所出水液澄澈清冷，手足厥逆，心腹皆痛。
泽泻　白茯苓　白术（各一两）　乾姜（泡）　官桂　砂仁　陈皮　藿香叶　甘草（各半两）
上为㕮咀，每服一两半，水二盏，煎七分，去渣，温服，不拘时候。或为细末，白汤调服亦可。若炼蜜为丸，如弹子大，细嚼，用白汤下，名白术调中丸。
●香薷汤
治中暑身热，自汗，头痛，恶心。
香薷（一两）　厚朴　白扁豆（各五钱）　黄连（二钱五分）
上为㕮咀，水一锺，入酒少许，同煎七分，去渣冷服，不拘时候。
●茵陈蒿汤
治伤寒湿热发黄，身如橘皮色，大小便不利。
茵陈蒿（二两）　大黄（五钱）　山栀子（二钱半）
上为㕮咀，作一服，水二大盏，煎七分，去渣，温服，以利为度。
●桃仁承气
治伤寒瘀血，大便黑，小便利，小腹胀满。
大黄　芒硝　甘草（各二钱）　当归尾　桃仁（各二钱）
上为㕮咀，作一服，水一锺，煎七分，去渣温服，以血下为度。
●当归玉烛散
治妇人经水热结不通。
当归　赤芍药　川芎　生地黄（各五钱）　大黄　芒硝　甘草（各一两）
上为㕮咀，每服一两半，水二锺，先煎余药，次下芒硝，再煎一二沸，空心热服。
●木香导气丸
治心火上盛，肾水下虚，气血壅滞，肢体憔悴，面色痿黄，胸膈痞闷，妇人经候不调，小儿疳疾乳癖，并宜服之。
木香　槟榔　青皮　广术　黄连（各五钱）　黄柏（一两半）　香附（三两）　大黄（一两半）　枳壳（一两）　黑牵牛（四两取头末）
上为细末，滴水为丸，如桐子大，每服五十丸，温水下，不拘时候。
●柴胡饮子
治伤寒后馀热，及妇人产后蒸热，男子骨蒸潮热，并宜服之。
柴胡　黄芩　人参　甘草　当归　白芍药（产后减芍药加生地黄）　大黄（各等分）
上为㕮咀，每服一两，水一锺，生姜三片，同煎七分，去渣，温服，不拘时候。
●小承气汤
治伤寒日深，恐有燥粪，欲知之法，少服小承气汤，肠中转失气者必有燥粪，乃可攻之，此和胃气之药也。
枳实　厚朴　大黄（各等分）
上为㕮咀，每服半两，水一盏，生姜三片，同煎七分，去渣，不拘时候，温服。
●消滞丸
消酒进食，宽中利膈。
黑牵牛（半斤炒取头末四两）　香附子　五灵脂（炒各二两）
上为细末，醋糊为丸，桐子大，每服三十丸，食后生姜汤送下。
●禹攻散
治一切水湿疝气。
黑牵牛末（一两）　茴香（炒半两）
上为细末，每服五钱，生姜汤调下，临卧服。
●羌活愈风汤
羌活　甘草　蔓荆子　防风　川芎　细辛　枳壳　人参　麻黄　薄荷　枸杞　当归　知母　地骨皮　黄耆　独活　杜仲　白芷　秦艽　柴胡　半夏　前胡　厚朴　熟地黄　防己（各二两）　白芍药　黄芩（各三两）　石膏（四两）　苍术（四两）　生地黄（四两）　官桂（一两）　白茯苓（三两）
一方加
寄生　陈皮　白茯苓（三两）　赤茯苓　藁本　青皮　天麻　牛膝　赤芍药　桔梗　大黄
上各等分，每服二两，水二锺，天阴加生姜三片，同煎七分，去渣，温服，不拘时候。如欲发汗，加麻黄一倍。如欲利，加大黄一倍。如虚风，群药二沸，入常酒半锺。如寒湿之气疼痛，亦加酒半锺，空心食前一服，临卧一服。风证，早晨服。寒湿气，临卧服，微汗为度。
●独活寄生汤
独活（二两）　寄生　杜仲　细炒　牛膝（晒乾酒浸半日）　秦艽　当归　白芍药　川芎　熟地黄　官桂　细辛　茯苓　防风　甘草　人参（各一两）
上为㕮咀，每服一两半，水二锺，生姜三片，同煎七分，去渣，微热服，不拘时候。
●转舌膏
治中风舌謇不语。
清剂加　菖蒲　远志（各少许）
上为细末，炼蜜为丸，如樱桃大，朱砂为衣，每服三五丸，用薄荷汤化开，或食后、或临卧、或食远服。
●活命金丹
治中风神不清。
清剂加　青黛　蓝根（各一两）
上为细末，炼蜜为丸，如弹子大，朱砂为衣，外加金箔，每服一丸，用茶清化开，食后或临卧服。
●小陷胸汤
治伤寒心下满痛，名曰小结胸。
瓜蒌子半枚带子挫碎　生半夏（三枚）　黄连（二钱）　生姜（三钱）
上用水一大碗，煎瓜蒌实，取汁半碗，后下余药，再煎三四沸，去渣，温服，不拘时候。
●大陷胸汤
治伤寒从心下至小腹坚满硬痛，名曰大结胸。
大黄　芒硝（各半两）　生甘遂末（少许）
上用水一大碗，先煎大黄、甘遂，次下芒硝，取半碗，分作二处，先服一半，以利为度，未利再服。非明瞭医士未敢用此药也。
●三黄泻心汤
治心经热。
大黄　黄芩　黄连（各等分）
上为㕮咀，每服三钱，水一盏煎七分，去渣，食后温服。
●宁肺散
治一切寒嗽
罂粟壳不拘多少　甘草　乾姜　当归　白矾　陈皮
上为细末，每服三钱，用乌梅三个，煎薤汁半盏，临卧调服。
●如神丸
治一切痫病。
代赭石（一两）　白矾（半两）
上为细末，用糯米粥为丸，如桐子大，每服三十丸，用温米饮汤食后送下。
●延寿丹
治一切筋挛骨痛湿之疾。
草乌头炮制（一两）　苍术（二两）　小茴香（炒三两）
上为细末，酒打面糊为丸，每服三十丸；如桐子大，每服五十丸；如豌豆大，用盐酒空心下，以乾物压之，忌食热物。
●清解散
治一切感冒。
苍术炒（二两）　荆芥（二两）　甘草（一两）　麻黄（一两半）
上为㕮咀，每服一两半，水二锺，生姜三片，葱白一茎，同煎七分去渣，微热服。以被盖覆，取汗为度，不拘时候。
●如意通圣散
治风湿走注疼痛。
罂粟壳　丁香皮　麻黄　防风　当归　川芎　甘草（各等分）
上为㕮咀，每服一两半，炒令黄色，水二锺，煎七分去渣，入研细乳香、没药二味各少许，再煎一沸，微热服。以被盖覆，取汁为度，不拘时候。
●大橘皮汤
治一切湿热肿满、小便赤涩、大便泄泻、心腹痞闷。
五苓　天水（各半两）　木香　槟榔　陈皮（各一撮）
上为㕮咀，水二锺，生姜三片，同煎七分去渣。温服不拘时候。
●三化汤
治中风大便不通。
小承气（一两）　羌活（二钱）
上为㕮咀，水二锺，生姜三片，同煎七分去渣。温服不拘时候，以利为度。
●玄青丸
治大人小儿一切痢疾。
湿剂加　黄连　黄柏　青黛（各五钱）
上为细末，滴水为丸，如绿豆大。每服十五丸，温水下，在食前空心。如治小儿，丸如麻子大，每服十丸，量岁用之。
●芍药柏皮丸
治一切血痢。
黄连　黄柏　当归　白芍药（各等分）
上为细末，面糊为丸，如桐子大。每服百丸，温水食前送下。
●大金花丸
火剂不拘多少加　大黄
上为细末，面糊为丸如桐子大。每服五十丸，温水下，食后或临卧服。
●搜风丸
治一切痰实。
人参　白术　白茯苓　南星　半夏　白矾（各五钱）　薄荷　蛤粉　寒水石　藿香（各三钱）　黄芩（二两）　大黄　滑石　黑牵牛（半斤取头末四两）　乾姜（四钱）
上为细末，滴水为丸，如桐子大。每服三十丸，食后生姜汤下。
●琥珀散
治经水不调。
穿山甲灰火内泡（五钱）　当归尾（焙）　蒲黄（三钱）　辰砂（一分）
上㕮咀，碾为细末。每服三钱，空心温酒调下。
●八正散
治小便不通兼闷。
瞿麦　萹蓄　木通　车前　山栀　大黄　甘草　滑石（各等分）
上为㕮咀，每服一两半，水二锺，灯心三十茎，同煎七分去渣。食前温服。
●珍珠粉丸
治脱滑精气。
黄柏（二两）　蛤粉（一两炒）
上为细末，面糊为丸，如桐子大。每服百丸，空心盐汤下。
●封髓还元丹
治脱滑精气。
黄柏（二两）　砂仁　甘草（各五钱）
上为细末，面糊为丸。每服五十丸，如桐子大；每服百丸，如绿豆大。空心盐汤下。
●瓜蒂散
治中风牙关紧急及风痫病之吐剂。
瓜蒂　赤小豆（各等分）
上为细末，每用半钱，强壮人一钱，用白汤调下，不拘时候。不吐者以薤汁半盏，顿服，以鸡翎探之。吐不止者，以麝香汤止之。
便毒发肿
知母　贝母　黑牵牛　天花粉　穿山甲　威灵仙
上水酒煎服。
