
叙  ***************************
《锦身机要》之书，乃採真机之梯航也。昔汉之正阳翁传于唐之希贤邓先生，相继不遇至人则不传也。稽之自古及今学道之士，知採真而不知锦身有焉，知锦身而不知採真有焉，二者兼修者，几何人哉？其毘陵混沌子慕道精诚，存心恳切，是以希贤先生以金丹口诀作成《採真机要》以授之，犹虑乎不知《锦身机要》，则炼己之功不可得也。故又以锦身之事作成绝句三十六首以按三十六气候，次之三卷。上之十二首，以锦其龙；中之十二首，以锦其虎；下之十二首，以锦其龙虎交媾之要以授之。所以採真炼己之功，预集授真之道，既授而复请予以为注。予固辞之不得，未免妄僭就罪，于每章之下，释以直指，以成其书矣。其筑基之法，养性之方，龙虎争驰，内外交炼，无不备焉。无不行之，无不知之，知之分明，行之纯熟，以为《採真机要》之梯航者信乎其为《採真机要》之梯航也。有《採真机要》之书，其可无《锦身机要》之书乎？毘陵鲁至刚叙。


卷上  ——————————————————————————————————————————————————————————————————————————————————————————

卷上  ***************************
〔踏地龙〕
踏地龙（图缺）
两手牢拿两肘中，脚头著实脚根舂。
力行三八潮皆落，天地山河一泻空。
志刚曰：以两手拿两肘者，所以敛其筋骨也。以脚根舂地者，所以降其气血也。盖筋骨敛则身中气血不妄行也，气血既降而不妄动庶可施也。
〔摆尾龙〕
摆尾龙（图缺）
摆尾须令左右如，膝依向处莫容虚。
力行三八舒筋骨，筋骨能舒动尾闾。
志刚曰：以腰扭向左而实其左膝，所以左之筋骨舒也。扭向右而实右膝，所以右之筋骨舒也。左右力行之者，所以动尾闾之筋骨也。
〔摩顶龙〕
摩顶龙（图缺）
左手拿龙做甚麽，却将右手顶中摩。
前轻后重无多少，但使心酸没奈何。
志刚曰：以左手拿龙之颈，以右手摩龙之顶。前轻者，无其畏也，后重者，使其顽也。无多少者，心酸方止，然既止而复摩，使其顽劣无知，见虎不惧也。
〔旋风龙〕
旋风龙（图缺）
左拳阳左右阴随，右亦如之左也回。
俯首力行因甚事，毋令遍体骨筋衰。
志刚曰：以左拳向左而右拳随之，以右拳向右而左拳随之。俯首力行为甚麽来，无非所以动身之筋骨，使其气血周流，毋令衰败也。
〔交足龙〕
交足龙（图缺）
两足当胸兀坐间，手叉抱膝膝撑弯。
左来右去俱三八，夹脊双关透上关。
志刚曰：身坐虚，则蟠其膝，交其胸；手叉实，则抱其膝，撑于两肘。然后以左肩向前，右肩向后，左右如之则夹脊双关可以透过矣。
〔撞关龙〕
撞关龙（图缺）
叉手擎天著力齐，身躬气撞顶门追。
力行三八泥丸透，透得泥丸笛可吹。
志刚曰：两手擎天而力撞，以一身就鞠而气冲。冲则泥丸透，透则笛可吹。笛既吹，则泥丸自然有风生之验也。
〔闭息龙〕
闭息龙（图缺）
闭息工夫不可无，不能闭息尽成诬。
若行九九工纯熟，此是修行大丈夫。
闭息工夫不可无者，苟不能闭息，虽能别改工夫，皆为诬妄矣。若能行之纯熟，可谓能修行第一件真难事也。岂不为大丈夫乎？
〔登天龙〕
登天龙（图缺）
将身卧地把心閒，以膝齐胸用手扳。
一筑一登连九九，自然转过尾闾间。
志刚曰：身卧地而心无妄也，两手扳膝齐胸。用登扳之数转过尾闾之关，未有不登扳而尾闾之关能转者也。
〔升腾龙〕
升腾龙（图缺）
忍便吸鼻手叉腰，蟠膝垂唇舌抵桥。
九九三三重用力，双关夹脊涌如潮。
志刚曰：不忍便则有降而无升，不吸鼻则有塞而无通。不以唇垂则夹脊之筋不舒；不以舌抵桥则玉枕之关难过。遍身著力则黄河之水逆上如潮矣。
〔取水龙〕
取水龙（图缺）
夹脊双关路已通，鼻中吸气水随龙。
龙吞香水升腾后，效验馨香到口中。
志刚曰：龙降池而取水，水随龙而昇天。全凭鼻吸之功，以致通玄之妙。馨香既到，始合铅永效验，能通方宜下手。
〔降丹龙〕
降丹龙（图缺）
既济泥丸顶上来，却将葱管鼻中栽。
喉中吸涕频催坠，顷刻无为自降腮。
志刚曰：栽葱入鼻开孔窍之不通，吸涕喉中使灵丹之不脱。无为自降，恐吸重而伤丹，有作相吞，莫咽转而失所。先师此诗但言无自降，不言有相吞者，自然孔窍中行故也。
〔拍火龙〕
拍火龙（图缺）
巍然静坐意须存，两手更相拍囟门。
一百数周安气血，遍身凉冷爽如神。
志刚曰：不存意则意不存，不静坐则火不降。故于身体劳动之后，气血甚盛之时，须默然存意，更拍顶门，使火降而气血安，则无妄行之患矣。


卷中  ——————————————————————————————————————————————————————————————————————————————————————————

卷中  ***************************
〔跃山虎〕
跃山虎（图缺）
立在南山跃北山，两山往复莫令閒。
力行三八山门辟，好使青龙接虎颜。
志刚曰：人不跃山则山门不辟，龙不接虎而虎体不来也。然龙虽欲接虎，奈何山门不辟，入头不得。欲辟其门，必藉往来则自然振动也。
〔出洞虎〕
出洞虎（图缺）
先把身如四足形，前伸后屈力而行。
后伸前屈依前法，三八工夫各等停。
志刚曰：以手为足，故曰先把身如四足形。前伸后屈者，以身坐定，伸手著地也。后伸前屈者，以身向前，伸其足也。前后如之，若虎出洞之状，则筋骨舒畅，脏腑安，血脉调也。
〔飞虹虎〕
飞虹虎（图缺）
直伸两手悉飞虹，转向西来也一同。
左右力行三八数，自然舒畅美心胸。
志刚曰：以两手飞向左而转右，飞如长虹之状，则筋骨安舒，心胸美畅，而疾病何由生哉？
〔舒筋虎〕
舒筋虎（图缺）
形体须令四足然，左前右后直如弦。
右前左后仍如此，筋骨安舒疾病痊。
志刚曰：前左足，后右足，后左足，前右足，直舒如弓弦之状，数周二十四次，则筋骨安舒而疾病远矣。
〔悬梁虎〕
悬梁虎（图缺）
手把悬梁著力伸，仍令左右各分明。
一升一降周三八，疾病蠲除气血行。
志刚曰：两手把悬梁将身著力悬起，一力起于梁左，一力起于梁右，须以肩至梁。如是行之，则气血和畅，四肢舒参，五脏安逸，而疾病蠲除矣。
〔鼎峙虎〕
鼎峙虎（图缺）
蟠膝仍令两手撑，肩前肩后力如争。
头昂背直行三八，摆此形骸理大经。
志刚曰：蟠膝而坐，为一足两手而撑，共三足，故曰鼎峙。然后昂其头，以左右肩如相争之状，摆其形骸，则经调气顺，百病皆除。鼎峙之功，其大如此。
〔独立虎〕
独立虎（图缺）
曲令一足在其髓，两手舒如举重酸。
左右力行三八就，自然遍体骨筋安。
志刚曰：曲一足在髋者，以一足曲于股间也。舒两手如举重者，以两手如提物也。左右如之，遍身调畅，疾病可除也。
〔翻身虎〕
翻身虎（图缺）
翻首翻身把脚飞，却将双手去扶持。
连行三八骨筋活，免使阖门有倦疲。
志刚曰：以头著地，以脚飞过，两手著头两旁使不歪也。如此行之，则筋骨岂有不活，气血岂有不调畅乎？
〔反躬虎〕
反躬虎（图缺）
反手巴肩务到家，力巴不著处偏巴。
昂头蟠膝工当九，九九行持效可夸。
志刚曰：蟠膝昂头身先坐定，反手巴肩，巴不著处愈巴之。自然胸膈宽舒，气血调畅。这意思谁肯安排？如数行之，方知效验。
〔纳泉虎〕
纳泉虎（图缺）
心火那堪盛上升，一身气血妄流行。
聚精咽纳惟三八，火降神安五脏宁。
志刚曰：锦身之后，心火上升，气血妄动。故先师作此诗，纳精咽之。引纳泉之妙旨，以降心火，以安神也。神安火降，五脏宁矣。
〔桃花虎〕
桃花虎（图缺）
挺身蟠膝手来呵，呵十呵兮更十搓。
面上力摩令火热，自然皱少与红多。
志刚曰：十搓十呵，欲待如何？晨昏摩面，皱少红多。
〔安神虎〕
安神虎（图缺）
无为敛足谓安神，神既能安体自淳。
万里坦然皆莫顾，一心惟守满园春。
志刚曰：无为静坐，乃安神也。神既安，体必淳朴。惟守一不干事也，但见满目春光，一身和气耳。
〔虎吹龙笛〕
虎吹龙笛（图缺）
笛无孔窍不须横，就便轻吹气自通。
直使箇中一二物，泥丸顶上觉生风。
志刚曰：笛不吹，气不入，气不入，路不通，路不通，丹不行。自吹不得，故令彼吹，使气入路通而丹行也。方可炼之，觉窗门气透，泥丸风生，此吹笛之验矣。
〔龙鼓虎琴〕
龙鼓虎琴（图缺）
贴胸交股动渠心，辅翼勾肩兴趣临。
此是鼓琴真妙诀，不须徽指发清音。
志刚曰：贴胸交股惹他心情，辅翼勾肩动他兴趣。心情发则清音至，兴趣动则妙理来。所谓「无絃琴到底，清音何自中。但得琴中趣，何劳弦上音」。
〔龙虎交加〕
龙虎交加（图缺）
龙先擒虎虎擒龙，龙虎交加兴趣浓。
却用口传心授法，口传心授要勤功。
志刚曰：此安炉立鼎之象也，他以两翼而擒我，我以两翼擒他。所谓两翼七窍，辅翼人也。是诗虽不出先师之意，观其交加之字，乃安炉立鼎之道也，又非上章可比。口传心授详见下章。
〔龙虎传授〕
龙虎传授（图缺）
口诀还须口口传，只因口诀路通玄。
既知火发灵光透，显出青龙惹妙铅。
志刚曰：人之一身以心为主，小肠与舌又专主乎心。故知舌舐舌则心火盛，心火盛则小肠盛，小肠盛则知先天真铅将至矣。真铅既至，此口传心授之妙诀验矣。
〔献龙招虎〕
献龙招虎（图缺）
献出青龙惹黑龟，光华闪烁透帘帏。
若非献出青龙首，怎得天门发地雷。
志刚曰：天门者，西北也，地雷者，复卦也。一阳生于西北，便宜献出青龙，引惹黑龟。所谓一阳初动，中宵漏水，温温铅鼎，光透帘帏之意也。
〔地龙天虎〕
地龙天虎（图缺）
献龙招虎总相连，此际须当地作天。
欲得倒颠玄妙理，真机乃向舌头边。
志刚曰：献龙招虎皆牵惹之方，颠倒倒颠乃希求之法。欲希真火龙头上，仍觅真机虎舌边。
〔虎动龙迎〕
虎动龙迎（图缺）
仍从口诀讨清音，地上于大试舌心。
变火作冰宜下手，龙居虎穴虎来寻。
志刚曰：舌如火则潮动，舌如冰则阳生，此穴之功其重于此。
〔龙居虎窟〕
龙居虎窟（图缺）
龙居虎穴世情同，此际应当下死工。
颠倒作为令彼动，须臾一滴过吾东。
志刚曰：龙入虎门，虎为龙主，世之所同；虎为龙主，龙作虎宾，道之所向。使得死心塌地由他活于周天，若非这样工夫，怎得那般造化？
〔龙问虎信〕
龙问虎信（图缺）
彼既情浓我不知，言言透露候其时。
低头闭目真铅至，倏地飞来似火驰。
志刚曰：他快乐，我不知，我问他，他方说。彼若低头目闭，我直吸鼻通玄。这样工夫，谁知谁识？此般效验，如火如珠。
〔虎跃龙潭〕
虎跃龙潭（图缺）
西方白虎接青龙；孰料东方道路通。
一吸尽令归北海，看来只此是奇功。
志刚曰：虎接青龙，龙反接虎。先将脊后通其路，更径鼻中吸那铅。即知火珠而来，便用登扳之锦。未蒙师旨，安敢胡为？既得师传，无不应也。
〔虎至龙乡〕
虎至龙乡（图缺）
东方西到即登扳，若不登扳复出关。
果使一时工足备，自然转过尾闾弯。
志刚曰：这样工夫详于龙锦，至此而又发明者，可见前之所言皆炼已之功，其实用却在于此。若不如此，焉得周转一身而致吞服之妙？学道之士，逢师口诀，切宜仔细安排。
〔三虎朝龙〕
三虎朝龙（图缺）
三虎朝龙浇灌功，常将二虎作屯蒙。
屯蒙两卦将朝暮，一虎须防月月红。
志刚曰：三虎者，即鼎分三足也。朝用这个，暮用那个，待那个月桂花开却用也。乃始于屯蒙，终于既济。十月火足，六百卦终也。
一者上山採药，二者卧地登天。（二九遍）三者坎宫叉手（叉腰），四者定自心神（先定坐），五者还丹击鼓（叩齿三十六），六者灌顶除火（拍顶门一百数），七者朝天见圣（反手朝天九九数）。八者摇动山川（两手挽头摇九九数）。九者垂腰足步（脚登二九数），十者任从离合（听其自然）。
诀曰：其法于甲子日甲子时下功，子前午后共行三次，进则吸，退则吹。


卷下  ——————————————————————————————————————————————————————————————————————————————————————————

大道修真捷要选仙指源篇  ***************************
夫修炼金液大还丹者，参悟大道，见性明心，万缘顿息，方可修行。若有丝毫片晌即不是也。若修行人不悟大道金丹之要，迷失真性，坐守顽空，任意多般，有咽月吞霞，河车搬运，以火烧脐，吞津运气，按摩导引，闭眼摇精，盲修瞎炼，终为下鬼。行多傍门小法，用尽精机，四大分散，只是精灵下鬼，不能入圣超凡。若修正法者，参悟大道，不必多求一得。永得一悟，寸丝不挂。《内外贞》曰：实证实悟，性命双全，方可下手修炼真性真命。吕祖师云：只修炼丹不悟性，此是修行第一病。只悟祖性不修丹，万劫阴灵难入圣。性命者，是阴阳之祖，天地之根。人之一身，得天地之中，是万神朝礼之宫。左为性，右为命，是人一身之主宰，便是真根蒂也。
夫性者是丹，丹者是神，神者是道，道者是心。心音，即性也，非人之身中坎离肉心也。此心与天地同生，日月并长。阴阳未有，此心先有，是父母未生以前虚无之心也。从今至古，未曾有增有坏。与元始同其年，老君齐其寿。亘古至今，朗耀虚空无边际，不沽南北与西东。金丹一粒，大如黍米，辉辉独露，灿灿光明。《度人经》云：元始悬一宝珠，大如黍米，在空悬之中，去地五丈。即此意也。在先天之心者，谓之性。万体一珠，无欠无馀，行如掣电，坐若太虚，杳杳冥冥，清清朗朗，是一灵真性。发之不毁，散之不灭，无中有象，此乃是先天之神也。一合意生，落于母腹胎中，体如婴儿，为之心也。性命相连，不能出户。九月胎全，十月气足，子母分离，各自乾坤，以为气质之性，是谓全体。散满六合，一体万殊，日累月长，六情相连。眼观心动，耳听神移，此为耗散不全之体，故要修炼。修炼者，性命，乃太极在黄庭之中是也。夫命者，气之精也。婴儿初在母腹中，其脐与母气相连，母呼亦呼，母吸亦吸。气足降生，剪断脐带，然后各自呼吸。而受父母一点元气，落于下丹田中，寄体于肾。下丹田者，前对脐，后对肾，居两肾中间，其形若连环。广一寸二分，应天地十二月，应日中十二时，应四时八节，应二十四气，应周天三百六十五度数，四分度之一周围。八窍应八卦，二窍应乾坤。上通泥九，下透涌泉。傍六窍，应震兑，六卦以通六腑。中间一窍，第一神室玄关，万神都会之府，万神、万气、万精皆聚于此窍，是人身之主宰，即真命也。呼吸动静乃玄关一窍，又名炉灶。每日进工锻链，内想不出，外想不入，万缘放下，更时时刻刻照顾保养神气。补满三田一气足，方可坐关修炼阳神是也。可不慎欤。
夫修炼金丹者，抱元守一，修炼神丹。守一者，只守下丹田玄关一窍，此是炉灶，又名万神都会府。每日行工，存想只在下丹田。诸气归根此处，煅炼绵绵不绝，时时守一，保养纯阳浩然之气。补足三田，一身气足，方可坐三静关而修炼神丹耳。
夫金丹者，乃人之身中□□真阳是也，与天地同出，日月并明。散则成气，聚则成丹，此乃大道，学人当自悟焉。凡修炼全真者，须明性命，大彻大悟，无所不通。若不得真火煅炼，道化不成，片段终为下鬼。要坐三静关，不坐者，三百日工夫不成，阳神不现，实要坐三静关。若坐三静关者，避静去处，不听鸡犬之声，断绝是非，忘思息念，一灵真性，不去不来，只存想心中黑气下降，落于炉鼎，此是添汞也。次好肾中红气上升于炉鼎之内，万气归炉，真火煅炼，满炉红气，气中自有精、气、神三者混合，此是金丹也。火候不差，一心内守，绵绵不绝。三万六千刻之工夫，时时守鼎炉修炼。除修补外，十个月胎圆，阳神自现。正要保养胎婴儿，苍老方可出户，不可远离，步步要小心。自有证验。
〔归空口诀〕
凡人临命终之时，四大分散，何处安身立命？先要每日工夫，临命纯熟，放下万缘，丝毫不挂，一心内守。若神离凡壳之时，从泥丸宫太极天门出，不可离了此宫。若离了，即坠幽冥。无真心，无真相，无有丝毫念起。见诸色相者，不可起念头。正要澄心定意，紧守念头，不得分毫有趋向。无去无来，湛然圆满，如香菸而起，直至太空白云深处。拨不开，吹不散，一灵真性观万里如在目前，此乃真空也。行如掣电，坐若太虚，日月为邻，诸星为友。火不能烧，水不能溺，任意纵横，去来无碍，独露真空，便是安身超凡也。万劫长存，切不可思亲念友，但起一念，能堕落人间，意入胞胎，万劫难出，是为下鬼。慎哉！
天地总图（图缺）
周天三百六十五度九还七返金液大还丹立功纯阳火候图
图（图缺）
人本身龙虎交媾产金鼎抽添进退之图
图（图缺）
此天地大道备矣，不可轻泄。轻泄者殃及九祖，秘之。
日用火候真诀之图（图缺）
四时符火阴阳交媾之图（图缺）
天地之根（图缺）
图（图缺）
凡既济一次，一粒如金粟大逐入黄庭，每粒出金光一道。
〔金液还丹捷径〕
金液还丹者，神与气精。一夫一妇为之道，执著无为妄行。有作只可入定出神，不得反被落阴败体。执著有者，行有为之正术，先天真一之气以夺其命。鼎分三足，缺一不可。朝用这个，待其月桂花开，却用那个是也。人之一身，岂无真铅、真汞？只在坎离中寻。离中生铅，坎中生汞。又曰：龙来寻白虎，虎自觅青龙。其馀草木铅汞，交梨火枣，坤牛乾马，皆是假名金丹大药。久炼筑基，汞后授铅。铅者，阳精也；汞者，阴精也。浇灌十月休离鼎，温养三年不用炉。十月火终，六百卦足，提得阳精过我身来，近便处运一点阴汞以迎之，配合真铅，日日可筑成矣。《金刚经》曰得夫坚固是也，方可入圣超凡。安排用运，交媾收擒，务心诚意虔採取，无令失所人。人经至为有晦朔，此般至宝，家家有之。三日晦，四日朔，便要问明。明者，经行时是也，却用那个。午进阴符，切忌吾家五漏；子行阳火，仍防彼家三伤。甘津满口勤吞嚥，採在弦前扳体望后。后休扳，勿用征扳者。行功在九浅一深八十一数，运动用⿱⻗仔、⿱⻗缩、⿱⻗抽、⿱⻗吸、⿱⻗闭。此五字诀，说下手真个丑。形如龟行，体似虫爬，慢进徐退，一退一吸。进则吸，退则吹，妙在于多，惟多愈益。吸之不得开口，鼻引清气，呕乳汁入脑户，使灵根不倒，此採气之妙道也。鼻为天门，肾为命门，吸时存想赤黄二气入灵柯，如竹筒吸水自下而上，运动河车一转通。若人如得赤黄二气，便觉气热如火，变火作冰宜下手，龙居虎窟虎来寻。舌如火则潮动，舌如冰则阴生，急急採之。暗里来，明里炼，待他气至。至后，使鼎手从尾闾夹脊背后，往上重摩三、五次，十数次。运动使有升而有降。送归土釜须封固，弃去金炉密炼烹。那期夫妇双和畅，何虑金丹不结成。噫，慎哉！
老子曰：一得永得，自然身轻，第一件难事矣。工夫在此，便用登扳之锦。若不登扳复出关，登天九九如无怠。这件东西转过湾，须端坐，运归空，挺身叉腰，绥款轻提休坠下。待满口津液，分三口嚥下，后依次行工。
〔银剑式样〕
诀曰近便运一点真汞以迎之法：第一握固七次。第二按腿七次。第三交固七次。第四摩肾堂五十次。第五抱运七次。第六鼻引清气，长出一口气，左手恰子午而坐。工夫毕，以舌柱顶上腭，赤龙搅左右二十一次，分作三口嚥下。以杀心火，恐身生疮疽。以两手面上力摩搓，皱少红多。工毕，退大功。先出浊气四十九口，返叉托天七次。左右握拳，使力托天七次，放下。鼻引清气，长出一口气止。此是一度之功，任意静坐也。若採得一度者，延寿一纪。如得十感，即年一百二十岁矣。若得先天后天之气者，功超万劫。如觉採得数多，其山色渐凋，可即须之。慎焉！
祖师曰：白玉蟾云金丹修炼，先当究玄夫一窍的在何处。肾之前，脐之后，大肠右中，回光反照。诗曰：
修丹真要识玄关，识破玄关事不难。
脐后肾前虚若有，分明一气透天端。
问：採药如何下工？聚气凝神，灰心泯志，绝后再苏，欺居不得。神安则气聚，神是气之子，气是神之母，神气相见，人命始生。诗曰：
下工採药易非难，只要凝神向内观。
万类一时皆忘却，观中就见有多端。
问性命如何说？诗曰：
性在泥丸命在脐，天魂地魄坎交离。
箇中便是生死户，多少修行人不知。
