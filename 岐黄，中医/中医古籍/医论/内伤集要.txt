
自序  ***************************
维昔先严乐思公大人、先慈曾太君，晚年生予，负体羸弱，由童而冠、而壮，廿馀年间，每患外感者十常二三，患内伤者十常七八，屡濒于危，均赖陈学周先生极力调救，三旬外始安健。而陈先生尝劝勉习医，于是自补弟子员后，辄殚心医道，上溯《灵》《素》奥旨，遍及方书微言，旁搜博採，务穷其要。而治己、治人，多历年所，似觉胸有把握，差无贻误。爰举先贤所言脉理，于蒙晦处则汰之，于明确处则录之，辑成《医学指要》，欲以明乎脉之要，斯得其治之要尔。嘉庆壬申，荷陈观察顾庐先生捐金倡助，怂恿授梓，镌行有年矣。洎由都梁署旋寓省暇日，窃思医之关键，外感莫重于伤寒、瘟疫，而治不容混；内伤莫重于虚劳、失血，而治不可苟。乃复研求经旨脉理，剖晰证治方法，条分缕晰，详明其要，辑成二编：一为《抉要》，一为《集要》。洵为现身说法，和盘托出，务期观者瞭然心目，庶不致胶柱鼓瑟、刻舟求剑而固执，亦不至捕风捉影、指鹿为马而瞀乱，又何致憾于草菅人命也哉？丁丑冬，承友人易丽昭等醵金玉成刊版，惜以费资不敷，只得刻就《伤寒瘟疫抉要》一帙，而《虚劳失血集要》则仍藏之箧笥而已。予今年及七十有二，适获诸友刘锡祺、杨广先、锺昌言、蔡磻溪等，利济为怀，欣然乐助，付诸剞厥，得与《抉要》合编，俾内伤、外感之间，见予夙昔研究之苦心。因总而颜之曰《内伤集要》，并以质证于同人，是又予生之厚幸也夫！
道光三年癸未岁仲夏月夏至前三日葵贻绩乃庵氏自识

凡例  ***************************
是书专明内伤，述经旨，究其蕴也；晰脉理，探其本也；详证治及方法，明其用也，总期医之得其要耳，学者详玩之。
是书惟举虚痨、失血以阐其微，虽为错综参伍，究自条分缕析，熟玩之，则于治内伤无遗蕴矣。
是书言虚损、夫血，虽未分男妇若何，究之妇人惟产有异，其馀病证、治法，何尝有异。然不异而异，异而不异，会心不在远耳。
是书本只明内伤、虚损、失血，未及详其杂证，然杂证孰有重于此者。矧能细心会通，则凡杂证之治疗，自无不得其要矣。
是书，凡脉要用「△」记，凡病症用「□」记，凡经络用「—」记，观者详之。


卷一  ——————————————————————————————————————————————————————————————————————————————————————————

内伤虚损经旨  ***************************
经曰：帝曰：愿闻五虚、五实。岐伯曰：脉盛、皮热、腹胀、前后不通、闷瞀者，谓五实；脉细、皮寒、气少、泄利前后、饮食不入者，谓五虚。帝曰：其时有生者，何也？曰：浆粥入胃，泄注止，则虚者活；身汗得后利，则实者活，此其候也。
久视伤血，久卧伤气，久坐伤肉，久立伤骨，久行伤筋。
邪之所凑，其气必虚。阴虚者，阳必凑之。
五脏，主藏精者也。不可伤，伤则失守而阴虚，阴虚则无气，无气则死矣。
邪气盛则实，精气夺则虚。
邪之所在，皆为不足。故上气不足，脑为之不满，耳为之苦鸣，头为之苦倾，目为之眩；中气不足，溲便为之变，肠为之苦鸣；下气不足，乃为痿厥、心悗。
营气虚，则不仁；卫气虚，则不用；营卫俱虚，则不仁且不用，肉如故也。人身与志不相有，曰死。
得守者，生；失守者，死。得强者，生；失强者，死。言而微、终日乃复言者，此气夺也。
气海有馀者，气满，胸中悗息，面赤；气海不足，则气少不足以言。
血海有馀，则常想其身大，怫然不知其所病；血海不足，亦常想其身小，狭然不知其所病。
水穀之海有馀，则腹满；水穀之海不足，则饥不受穀食。
髓海有馀，则轻劲多力，自过其度；髓海不足，则脑转耳鸣，胫酸眩冒，目无所见，懈怠安卧。
下虚则厥，上虚则眩。
三焦者，并太阳之正，入络膀胱，约下焦。实则癃闭，虚则遗溺。
阴阳不和，则使液溢而下流于阴，髓液皆减而下，下过度则虚，虚则腰背痛而股酸。
心藏神。神有馀，则笑不休；神不足，则悲。
肺藏气。气有馀，则喘咳上气；不足，则息利少气。
肝藏血。血有馀，则怒；不足，则恐。
脾藏肉。形有馀，则腹胀、泾溲不利；不足，则四肢不用。
肾藏志。志有馀，则腹胀飧泄；不足则厥。
内夺而厥，则为喑痱，此肾虚也。
精夺者，耳聋；气脱者，目不明。
津脱者，腠理开，汗大泄。
液夺者，骨属屈伸不利，色夭，脑髓消，胫酸，耳数鸣。
血脱者，色白，夭然不泽，其脉空虚，此其候也。
身热如炭，颈膺如格，人迎躁盛，喘息气逆，此有馀也。有癃者，一日数十溲，此不足也；太阴脉细微如发者，此不足也。今外得五有馀，内得二不足，此其身不表不里，亦正死明矣。
帝曰：何谓五夺？岐伯曰：形肉已夺，是一夺也；大夺血之后，是二夺也；大汗出之后，是三夺也；大泄之后，是四夺也；新产及大血之后，是五夺也。此皆不可写。
肝虚，则目䀮䀮无所见，耳无所闻，恐惧如人将捕之。
心虚，则胸腹大，胁下与腰相引而痛。
脾虚，则腹满肠鸣，飧泄，食不化。
肺虚，则少气不能报息，耳聋嗌乾。
肾虚，则胸中痛，大腹、小腹痛，清厥，意不乐。
气之所并，为血虚；血之所并，为气虚。有者为实，无者为虚，故气并则无血，血并则无气，今血与气相失，故为虚焉。
血之与气并走于上，则为大厥，厥则暴死。气复反则生，不反则死。
帝曰：阴之生实，奈何？岐伯曰：喜怒不节，则阴气上逆，上逆则下盛，下盛则阳气走之，故曰实矣。
帝曰：阴之生虚，奈何？岐伯曰：喜则气下，悲则气消，消则脉虚空，因寒饮食，寒气熏满，则血泣气去，故曰虚矣。阳虚则外寒，阴虚则内热。
气实形实，气虚形虚，此其常也，反此者病。谷盛气盛，谷虚气虚，此其常也，反此者病。
脉实血实，脉虚血虚，此其常也，反此者病。
气虚者热，此谓反也；谷入多而气少，此谓反也；谷不入而气多，此谓反也；脉盛血少，此谓反也；脉少血多，此谓反也。
夫实者，气入也；虚者，气出也。气实者，热也；气虚者，寒也。
形气不足，病气有馀，是邪胜也，急写之；形气有馀，病气不足，急补之。形气不足，此阴阳俱不足也。俱不足也，不可刺之，刺之则重不足，重不足则阴阳俱竭，血气皆尽，五脏空虚，筋骨髓亏，老者绝灭，壮者不复矣。
形气有馀，病气有馀，此谓阴阳俱有馀也，急写其邪，调其虚实。故曰有馀者写之，不足者补之，此之谓也。
智者之养生也，必顺四时而适寒暑，和喜怒而安居处，节阴阳而调刚柔，如是则僻邪不至，长生久视。

内伤虚损脉法  ***************************
经云：平人脉大为劳，极虚亦为劳。气虚则脉弦弦血虚则脉大。凡脉虚细弱，为劳。
脉弦而大，弦则为减，大则为芤；减则为寒，芤则为虚，虚寒相搏，此名为革。妇人则半产漏下，男子则亡血失精。
寸口脉微而涩，微者卫气衰，涩者营气不足。卫气衰，面色黄；营气不足，面色青；营卫俱微，则寒慄、咳逆、唾腥、吐涎沫。
脉软者，为虚；缓者，为虚；微者，为虚；弱者，为虚；弦者，为中虚；脉细而微者，血气俱虚；脉小者，血气俱少；脉大而芤者，脱血、血虚；脉大如葱管，脉沉者、迟者，脱气。
平脉弦大，营损血虚。大而无力，阳衰易扶；数而无力，阴火难除。寸弱上损，浮大里枯。尺寸俱微，五劳之躯。血羸左濡，气弱右虚；左右微小，气血无馀。
男子久病，气口脉弱则死，强则生。女人久病，人迎脉弱则死，强则生。
虚劳之脉，大抵多弦。或浮大、或数大者，易治；弦者，难治，若双弦，则为贼邪，尤为难治。如数极，则殆。
寸口脉浮而迟，浮则为虚，迟则为劳。
凡诊虚、弱、细、数，皆为不足，阴阳俱虚之脉，惟平旦见之；日中，则必洪数；浮而大、浮而弦者，皆为火盛阴虚之脉，暮多见之。
至数多而数者，为至脉，即阴虚劳症也。至脉缓而无力，属气虚；数而无力，属血虚。
凡六部重手沉取损小，轻手浮取实大，谓之阳盛阴虚。以寸尺论之，阳主寸，阴主尺。寸浮者损小，尺沉者实大，谓之阴盛阳虚；寸浮者实大，尺沉者损小，谓之阳盛阴虚。脉浮属阳，沉属阴。阴虚则浮之洪大，沉之空虚。
脉沉缓无力者，阳虚；脉多弦数者，阴虚；气口脉大无力，为中气虚。
久病形肉俱脱，客邪虽去，元气亏极，故脉虽似和缓，实无神也。多不治。
久病脉沉细数者，死。
脉结者，三年死；脉代者，三月内死。左手脉细，右手浮大劲急，为正虚邪盛，必死；脉细数，骨蒸、乾咳、声哑、寒热似疟者，死。
气口大而虚者，为内伤于气；气口脉大而时显一涩者，为内伤于血；气口脉大而涩，人迎及尺弦者，为醉饱入房，肝脾气血俱伤；人迎脉弦而数，为瘀血；气口脉滑而实，为宿食也。
内伤，左脉常细而涩，右脉多浮而大。阳气下陷，不能生阴，故血枯而左脉细涩；脾胃亏损不能生金，故气虚而右脉浮大。内伤，寸口大于尺内，此阳盛脉也。
男子平人，脉大为劳，极虚亦为劳。脉浮者，里虚也；脉虚浮弦，为短气、目瞑、衄血。脉大者，春夏剧，秋冬瘥。
男子脉弱而涩者，为无子，精气清冷；虚弱微细者，善盗汗出；脉沉小迟者，溏泄、食不化；脉虚芤迟及诸芤动微紧者，男子失精，女子梦交；紧数之脉，表里俱虚；紧，为寒伤营；数，为血不足；脉见短数，则无胃气；细数、紧数，俱非吉象。脉洪大按之虚者，须防作泄。凡见数脉，难治。病久脉数，尤非所宜。脉忽浮涩而数，忽沉弱而缓，变易不常，虚火之故也。虚损潮热泄泻，脉短涩者，不治。虚损，脉浮大者，属阳虚；细数者，属阴虚。芤，为失血。若两手俱芤，而中有一部犹弦者，为有瘀蓄。若见数大者，为火旺，必难治；若见涩，亦不可治。弦数，为骨蒸。自上而下者，必寸口浮数；自下而上者，必尺中弦急。若关尺俱弦细而急者，不治。尺中弦强，必因房室发热；若更犯房室，明日反暂软，后日弦强必愈甚，不可不察也。
气口脉浮大，按之反涩者，有宿食也；脉数而滑者，有宿食也；脉迟而滑者，宿食作胀也；气口脉紧，寒食停滞胃中也；脉沉紧而细，冷食停脾也；两手脉模糊不清，此宿食积滞，胃气不行也。脾不能鼓运，胃不能熟腐，故脉不滑而涩，涩甚模糊不清。若人迎紧盛而气口滑者，停食感冒也。
虚损之脉，凡甚急、甚数、甚涩、甚滑、甚短、甚长、甚弦、甚紧、甚洪、甚实者，皆虚劳太甚。然惟渐缓则有生意，若弦甚病甚，数甚病危。若弦细而加紧数，则百无一生。脉芤，为血虚；沉迟而小，为脱气；大而无力，为阳虚；数而无力，为阴虚；大而芤，为脱血；微细，为盗汗。寸弱而软，为上虚；尺弱软涩，为下虚；尺软滑疾，为血虚；两关沉细，为胃虚。脉来软者，为虚；缓者，为虚；弱者，为中虚；细而微小，气血俱虚。
喻嘉言曰：虚劳之脉，为不足之候，为精气内夺也。黄帝问何谓重虚，岐伯对以脉气上虚、尺虚是谓重虚，谓其上下皆虚也。气虚者，言无常也；尺虚者，行步傍然，谓其步履之不正也；脉虚者，不象阴也，谓其脉全不似乎太阴脉之充盛也。然以脉之无常，从来谓是上焦阳气虚，故其脉无常，果尔则下焦阴气虚，脉更无常矣。观下文云如此者，滑则生，涩则死，涩脉且主死，而寸脉之无常，宁复有生理哉。故气虚者，言无常也。此一语明谓上气之虚，由胸中宗气之虚，故其动之应手者，无常耳。乃知无常之脉，指左乳之动脉为言，有常则宗气不虚，无常则宗气大虚，而上焦之气始恹恹不足也。后之论脉者，但宗越人所述损脉而引伸触类曰：脉软者，为虚；缓者，为虚；涩，为虚；芤，为血虚；弦，为中虚；脉细而微者，气血俱虚；脉小者，血气俱少；脉沉小迟者，脱气。虚损之脉，实未足以尽其底里，惟赖仲景云：虚劳之脉，多兼浮大。前人所以谓：男子平人，脉大为劳，极虚亦为劳。又谓：脉浮者里虚。又谓：劳之为病，其脉浮大，手足烦，春夏剧，秋冬瘥。男子脉浮弱而涩，为无子。脉得诸芤动微紧，男子失精，女人梦交。脉极虚芤迟，为消穀、亡血、失精。脉虚弱细微者，善盗汗。而总括其义曰：脉弦而大，弦则为减，大则为芤，减则为寒，芤则为虚，虚寒相搏，此名为革。妇人则半产漏下，男子则亡血失精。可见浮大弦紧，外象有馀，其实中藏不足，不专泥迟缓微弱一端以验脉也。

内伤虚损病源  ***************************
经曰：人之血气精神者，所以奉生而周于性命者也。经脉者，所以行血气而营阴阳、濡筋骨、利关节者也。卫气者，所以温分肉、充皮肤、肥腠理、司开阖者也。志意者，所以御精神、收魂魄、适寒温、和喜怒者也。是故血和，则经脉流行，营覆阴阳，筋骨劲强，关节清利矣；卫气和，则分肉解利，皮肤调柔，腠理致密矣；志意和，则精神专直，魂魄不散，悔怒不起，五脏不受邪矣；寒温和，则六腑化谷，风痹不作，经脉通利，肢节得安矣。此人之常平也。五脏者，所以藏精神血气魂魄者也；六腑者，所以化水穀而行津液者也。两神相搏（阴阳，夫妇），合而成形，常先生身，是谓精。上焦开发，宣五穀味，熏肤、充身、泽毛，若雾露之溉，是谓气。腠理发泄，汗出溱溱，是谓津。谷入气满，淖泽注于骨，骨属屈伸，泄泽补益脑髓，皮肤润泽，是谓液。中焦受气取汁，变化而赤，是谓血。壅遏营道（约束也），令无所避，是谓脉。夫人身中精，乃脏腑之真，非荣血之比，故曰天癸。气为脏腑之大，经为动静之主，故曰神机。脉为天真，委和之大气。经谓：命之本，气之神，形之道，其机运升降，皆随气而动，因血而荣。精气资始，相生不失，为人之司命，形质之体用也。若精不足，则气失资化；气不足，则血失所营；血不足，则气无所附，天真散乱，而病生焉。
《内经》之论虚劳，惟是气血两端。盖以人过于劳，气血受伤，伤则五脏六腑气血不足为虚，虚甚而脏腑经络有亏为损，故劳有七情之伤，而遂致五极之应。劳伤乎肝者，应乎筋极；劳伤乎心者，应乎脉极；劳伤乎脾者，应乎肉极；劳伤乎肺者，应乎气极；劳伤乎肾者，应乎骨极。毋论劳心、劳力，皆能损其精血；而其房劳更甚者，则以形与神俱劳、而精与气均损矣。
凡劳伤虚损，五脏各有所主，而惟心脏最多。盖心为君主之官，一身生气所繫，而五脏之神皆禀于心。故忧生于心者，肺必应之，忧之不已，则阳气日索，营卫日消，劳伤及肺，弗亡弗已。如经言：尝贵后贱之为脱营，尝富后贫之为失精，暴乐暴苦，始乐后苦，皆伤精气，精气竭耗，形体毁沮。盖因脱势而虑竭将来，追穷已往，故二阳并伤，潜消暗烁于冥冥之中矣。
喜因欲遂而发，似乎无伤。而经曰：喜伤心。又曰：暴喜伤阳。又曰：喜乐者，神惮散而不藏。又曰：肺喜乐无极则伤魄，魄伤则狂，狂者意不存人，皮革焦，毛悴色夭，死于夏。盖心藏神，肺藏气，二阳藏也，故暴喜过甚则伤阳，而神气因以耗散矣。或纵喜无节，则淫荡流亡，以致精气疲竭，不可救药矣。
思本乎心。经曰：心憷惕思虑则伤神，神伤则恐惧自失，破䐃脱肉，毛悴色夭，死于冬。然思生于心，脾必应之，故思之不已，则劳伤在脾。经曰：思伤脾。又曰：思则心有所存，神有所归，正气留而不行，故气结矣。脾气结，则为噎膈，为呕吐，而饮食不能运，饮食不运，则血气日消，肌肉日削，精神日减，四肢不为用，而生胀满、泄泻等症矣。
然思本伤脾，而忧亦伤脾。经曰：脾忧愁而不解则伤意，意伤则悗乱，四肢不举，毛悴色夭，死于春。盖人之忧思，本多兼用，而心、脾、肺所以并伤，故致损上焦阳气，而二阳之病发自心脾，以渐成虚劳之病耳。
淫欲邪思又与忧思不同，而损惟在肾。盖心躭欲念，肾必应之。凡君火动于上，则相火应于下。相火者，水中之火也，静而守位，则为阳气；动而无制，则为龙雷，而涸泽燎原，无所不至。故其为病，则为遗淋带浊，而水液渐以乾枯；炎上入肝，则逼血妄行，而为吐衄血，或为营虚，筋骨痠疼；又上于脾，则脾阴受伤，或为发热，而饮食悉化痰涎；再上至肺，则皮毛无以扃固而亡阳喘嗽，甚至音哑声嘶。是皆无根虚火，阳不守舍，而光焰滔天，自下而上，由肾至肺，本原渐藁，上实下虚，是诚剥极之象也。凡男妇失偶之辈，虽非房室之劳，而私情繫恋，思想无穷而欲不遂，则欲火摇心，真阴日削，遂至虚损不救。凡五劳之中，莫此为甚也。
七情伤肾，恐亦居多。盖恐畏在心，肾则受之。故经曰：恐伤肾。又曰：恐则精却。又曰：恐惧而不解则伤精，精伤则骨节痿厥，精时自下，或阳痿而终不能疗，或阴缩而遗尿。
然恐固伤肾。经曰：肾藏志。盛怒而不止则伤志，志伤则喜忘前言，腰背不可以俯仰屈伸，毛悴色夭，死于季夏。是怒本伤肝，而肾亦受其害也。
怒生于心，肝必应之。故经曰：怒伤肝。又曰：怒则气逆，甚则呕血及飧泄，故气上矣。盖肝为阴中之阳藏，故肝之为病，如火因怒动而逼血妄行，以致气逆于上而胀满喘急者，此伤其阴也；又或气以怒伤而木郁无伸，以致侵脾气陷而为胀痛呕泄、饮食不行者，此伤其阳也。
然怒本伤肝，而悲哀亦最伤肝。经曰：肝藏魂。悲哀动中则伤魂，魂伤则狂妄不精，不精则不正，当阴缩而挛筋，两胁不举，毛悴色夭，死于秋。盖怒气伤肝，肝气实也；悲哀伤肝，肝气虚也，但实不终实而虚则终虚，虚必至于劳损也。
惊气本以入心，而实通于肝胆。经曰：惊则心无所依，神无所归，虑无所定，故气乱矣。又曰：东方色青，入通于肝，其病发惊骇。此所以惊能动心，而尤能伤及肝胆。心为君主，固不可伤，而胆以中正之官，实少阳生气所居，故十二经阳刚之气皆取决于胆。若或损之，则诸脏生气皆同消索致败，其危立见。若发惊畏日积，或一时大惊，致胆汁泄而通身发黄、默默无言者，皆不可救。此脏腑劳伤，虚损之源，不可不察也。
夫劳倦不顾者，多成虚损。经曰：阴虚生内热。有所劳倦，形气衰少，穀气不盛，上焦不行，下脘不通而胃气热，热气熏胸中，故内热。又曰：喜怒不节，起居不时，有所劳倦，皆损其气。气衰则火旺，火旺则乘脾土，脾主四肢，故胃热无气以动，懒于言语，动则喘乏，表热自汗，心烦不安。又曰：劳则气散，气短喘乏，汗出，内外皆热，故气耗矣。又曰：饮食不节，起居不时，阴受之。阴受之则入六腑，身热，不时卧，上为喘呼。此可见过于劳倦，必致脾胃气虚，而肝肾阴火得以乘其土位，遂至气高而喘，身热而烦，其为虚损，无不至矣。夫以贫贱之子，奔走食力，终日营劳，竟未有因劳生病者，则以其作息有常，无关荣辱，初不至过劳其心，而悴精敝神，以致虚损耳。惟膏粱柔脆之流，而苦竭心力，斯为害矣。盖或劳于名利，而不知寒暑之伤形；或劳以淫欲，而不知旦暮之伤命；或劳于游荡，而忍饥受冻于呼卢博戏之场；或劳于勇敢，而角力逞强于争竞暴戾之地，则一任强作妄为，阴谋狡计，皆致伤气伤血，伤精伤脉，以及皮毛肌肉筋骨，无不受伤，所以脏腑虚损而劳瘵成矣。
夫色欲过度者，多成劳损。人身之真阴，肾水也；真阳，相火也。相火为龙雷之火，居于水中，昼则应施受于心，夜则尽归藏于肾。过于房劳，而宵欢纵欲，致伤真阴，水既亏而火必旺，故有阴虚火动之症。若火冲于上焦，则必生寒热，而兼喘嗽痰血，或至肺痿、肺痈；火结于下焦，则必生寒热，而兼遗浊淋泄、腹痛燥涩、盗汗惊悸也。
人惟知百病生于心，而不知百病生于肾。肾水空虚，不能平其心火，心火纵炎，伤其肺金，是绝水之源，金水并衰，不能胜其肝木，肝木发则克脾土，火独旺而不生化，所以为壮火食气耳。
夫人自有生以后，惟赖精气以为立命之本，故精强神亦强，神强必多寿；精虚气亦虚，气虚必多夭。其有先天所禀原不甚厚者，能知自珍而培以后天，则无不获寿。设禀赋本薄，而又恣情纵欲，戕伐后天，则必成虚损劳瘵也。
又有年未及冠，壬水方生，保养正在此时，而无知孺子，遽摇其精，竟如苞萼未成而蜉蝣旦暮，良足悲也。独异为父母者，往往不明保生之道，急欲为儿图其婚育，致令稚幼罔识利害，以戕其生，及病成劳瘵，乃为之恳祷，呼号悲慼，诚何济耶。
然不止此也，近世愚昧无知，研丧亡身，固不足惜。乃有富豪中文学才艺者流，往往纵其淫欲，暱娼狎顽，药饵丹石，烟燻鸦片，以助阳火，煎熬阴精，至死不已，诚何心哉。是太可悯也矣。
夫少年纵酒，多成劳损。酒本狂药，大损真阴，虽少饮之，未始无益，而躭饮则受其害矣。凡人之禀赋，藏有阴阳，而酒之质性，亦有阴阳。盖酒成于酿，其性则热，汁化于水，其质则寒。若以阴虚者纵之饮，则质不足以滋阴，而性偏动火，故热者愈热，而病为吐血衄血、便血尿血、喘嗽、燥烦狂悸等症，此酒性伤阴而然也。若阳虚者纵之饮，则性不足以扶阳，而质流为水，故寒者愈寒，而病为膨胀、泄泻腹痛、吞酸少食、亡阳暴脱等症，此酒质伤阳而然也。故纵酒者，既能伤阴，尤能伤阳，害有如此。矧酒能乱性，每致因酒妄为，则凡伤精竭力、动气失机及遇病助欲等事，无所不至，而阴受其损，多罔觉也。酒之困人若此，能勿慎乎。
夫病后误治，失于调理者，多成劳损。盖病有虚实，治有补泻，必补泻得宜，斯为上工。惟医不知邪正缓急，每致伐人元气，败人生机，而随药随毙者，已无从诉，或幸而得免，而受其残剥，以致病后多成虚损而不能复振者，比比然也。至于失于调养，或病初愈，或辄纵欲，以及寒暑不慎，劳倦不节，是乃自作之而自受之，其又何尤焉。顾常见富贵子弟，素来放纵，骄淫成性，而病已及身，延医调治，日服药饵，日食海参、燕窝，而究不知保养之道，惟静居密室，起居不时，喜怒无常，不寻乐趣，不顺人情，甚且少妇不离左右，不知欲念一动，即不交合，必有真精泄出，此必虚而益虚、损之又损，不自觉也。故或服药有济，病亦少安，而未几反复再三，彼乃归咎于医，而不知为自速其死矣。伤哉。
夫虚损之由，无非酒色劳倦、七情饮食所致。故或先伤其气，气伤必及于精；或先伤其精，精伤必及于气。而精气在人，无非谓之阴分。盖阴为天一之根，形质之祖，故凡损在形质者，总曰阴虚。然分而言之，则有阴中之阴虚者，其病为发热燥烦、颧红面赤、唇乾舌燥、咽痛口疮、吐血衄血、便血尿血、大便燥结、小便痛涩等症；有阴中之阳虚者，其病为怯寒憔悴、气短神疲、头运目眩、呕恶食少、腹痛飱泄、二便不禁等症，甚至咳嗽吐痰、遗精盗汗、气喘声喑、筋骨痠疼、心神恍惚、肌肉尽削、梦与鬼交、妇人经闭等症，此皆由于真阴之败耳。
夫真阴惟肾为主。盖肾为精血之海，而人之生气即同天地之阳气，无非自下而上，所以肾为五脏之本。故肾水亏，则肝失所滋而血燥生；肾水亏，则水不归源而脾痰起；肾水亏，则心血不交而神色败；肾水亏，则盗伤肺气而喘嗽频；肾水亏，则孤阳无主而虚火炽。凡劳伤等症，使非伤人根本，何以危笃至此。故凡病甚于上者，必其竭甚于下者也。

饮食伤病源  ***************************
经曰：五脏者，藏精气而不泻也，故满而不实。六腑者，传化物而不藏也，故实而不满。又曰：胃者水穀之海，六腑之大源也。五穀入口，藏于胃，以养五气。气口亦太阴也。是以五脏六腑之气味，皆出于胃，变见于气口。又曰：五穀之寒热，感则害人六腑。又曰：阴气者，静则神藏，躁则消亡。饮食自倍，肠胃乃伤。此乃混言之也，分之为二：饮入于胃，游溢精气，上输于脾，脾气散精，上归于肺，通调水道，下输膀胱，水精四布，五经并行，合于四时，五脏阴阳，揆度以为常也；食气入胃，浊气归心，滋精于脉，脉气流经，经气归于肺，肺朝百脉，输精于皮毛，毛脉合精，行气于府，府精神明，留于四脏，气归于权衡，权衡以平，气口成寸，以决死生。经曰：谷始入于胃，其精微者先出于胃之两焦，以溉五脏；别出两行营卫之道；其大气之薄而不行者，积于胸中，命曰气海。又曰：平人谷入于胃，脉道乃行；水入于经，其血乃成。水决则营散，谷消则卫亡，神无所依。凡水穀入胃，其浊者为渣滓，下出幽门，达大小肠而为粪，以出于穀道；其清者倐然而化为气，依脾气而上升于肺，其至清而至精者，由肺而灌溉乎四体，而为汗、液、津、唾，助血脉，益气力，为生生不息之运用也。
夫饮养阳气，食养阴气。过于大饮则气逆，形寒饮冷则伤肺，肺伤气逆，则为喘满、咳嗽、水泻等症矣；过于饱食而脾与胃并伤，形与神俱困，则为呕吐、痞满、筋脉横解、肠澼痔漏等症矣。此饮食不节而为内伤如此，可不谨哉。


卷二  ——————————————————————————————————————————————————————————————————————————————————————————

内伤虚损证治  ***************************
虚劳之证，《金匮》叙于血痹之下，可见劳则必伤其精血也。营血伤则内热起，五心常热，目眩耳鸣，口舌糜烂，不知正味，鼻乾燥，呼吸不利，乃至饮食不为肌肤，怠倦嗜卧，骨软足痠；营行日迟，卫行日疾，营血为卫气所迫，不能内守而脱出于外，或吐或衄，或出于二阴之窍；血出既多，火热迸入，逼迫煎熬，漫无休止，营血有立尽而已。
更有劳之之极而血痹不行者，血不脱于外而但蓄于内，蓄之日久，周身血走之隧道悉痹不流，惟就乾涸，皮鲜滋润，肉无荣泽。于是气之所过，血不为动，徒蒸血为热，或日晡、或子午，始必乾热，俟蒸气散，微汗而热解，热蒸不已，不死何待耶。亦有始因失血后遂痹者，血虚血少，难以流布，发热致痹，尤易易也。
《内经》凡言虚病，不及于劳，然以大肉枯藁，大骨陷下，胸中气高，五脏各见危症，则固已言之，未有劳之之极而真藏脉不见者也。
秦越人始发虚损之论，谓虚而感寒则损其阳，阳虚则阴盛，损则自上而下。一损损于肺，皮聚而毛落；二损损于心，血脉不能荣养脏腑；三损损于胃，饮食不为肌肤。虚而感热则损其阴，阴虚则阳盛，损则自下而上。一损损于肾，骨痿不起于床；二损损于肝，筋缓不能自收持；三损损于脾，饮食不能消化。自上而下者，过于胃则不治；自下而上者，过于脾则不治。盖饮食多，自能生血；饮食少，则血不生，血不生则阴不足以配阳，势必五脏齐损。越人归重脾胃，旨哉言矣。
至仲景《金匮》之文，谓精生于穀，谷入少而不生其血，血自不能化精。《内经》于精不足者补之以味，味者五穀之味也，补以味而节其劳，则精贮渐富，天命不倾。所以垂训十则，皆以无病男子精血两虚为言，而虚劳之候，焕若指掌矣。夫男子平人，但知纵欲劳精，抑孰知阴精日损，饮食无味，转劳转虚，转虚转劳，脉从内变，色不外华，津液衰而口渴，甚则眼瞑衄血，阴精不交自走，盗汗淋漓，身体振摇，心胆惊怯者，比比然也。故血不化精则血痹矣。血痹则新血不生，并素有之血亦瘀积不行，血瘀则营虚，营虚则发热，热久则蒸其所瘀之血，化而为虫，遂成传尸瘵证矣。穷凶极厉，竭人之神气，而入虫之神气，人死则虫亦死。其游魂之不死者，传亲近之一脉，阅三传而非符药所能制矣。医和视晋平公疾，曰：是近女室，晦而生内热惑蛊之疾，非鬼非食，不可为也。惑，即下唇有疮，虫食其肛；蛊，乃三虫共载一器，非鬼非食，明指虫之为厉也，以故狐惑之证声哑嘎，劳瘵之证亦声哑嘎，是则声哑者，气管为虫所蚀明也。《巢氏病源》不察，谓有虚劳，有蒸病，有注病，另各分门异治，致令后人以歧路之多，茫然莫知所适矣。仲景于男子平人谆谆致戒，无非谓营卫之道，纳穀为宝，居常调营卫以安其谷；寿命之本，积精自刚，居常节嗜欲以生其精。至病之甫成，脉才见端，惟以建中、复脉为主。夫建中、复脉，皆稼穑作甘之善药，一遵精不足者补之以味之旨也。及其血痹不行，仲景亟驱其旧、生其新，几希于劳瘵将成未成之间，诚有一无二之圣法，第牵常者不能用耳。倘有服膺仲景几先之哲，吃力于疗病将成未成之界，其活人之功，皆足予以生全，而为彼苍所眷注矣。
夫劳瘵之证，无非脏腑之虚损所成也，故心劳血损，肝劳神损，脾劳肉损，肺劳气损，肾劳精损，其大端也。至其见证，忽生喜怒，大便苦难，口内生疮，此为心劳；短气面肿，不闻香臭，咳嗽唾痰，两胁胀痛，喘息不定，此为肺劳；面目乾黑，精神不定，不能独卧，目视不明，频频下泪，此为肝劳；口苦舌燥，呕逆恶心，气胀唇焦，此为脾劳；小便赤涩，兼有馀沥，腰痛耳鸣，夜多异梦，此为肾劳。然犹未已也，曲运神机，为心之劳，其证血少面无色，惊悸盗汗，梦遗，极则心痛咽肿也；尽力谋虑，为肝之劳，其证筋脉拘挛，极则头目昏眩也；意外过思，为脾之劳，其证胀满少食，四肢倦怠，极则吐泄肉削也；预事而忧，为肺之劳，其证气乏，心腹冷痛，津枯咳嗽，极则毛焦烘热也；矜持志节，为肾之劳，其证腰背痛，遗精白浊，极则面垢脊痛也。然要不外乎阴阳气血之虚损焉耳。凡见面红颧赤，或唇红者，阴虚于下，逼阳于上也。仲景曰：其面戴阳者，下虚故也。虚而多渴者，肾水不足，引水自救也。咳嗽声不出者，由肾气之竭，盖声出于喉，而根于肾，经曰内夺而厥、则为喑痱，此肾虚也。虚而喘急者，阴虚格肺，气无所归也。喉乾嚥痛者，真水下亏，虚火上浮也。不眠恍惚者，血不养心，神不能藏也。时多烦躁者，阳中无阴也。易生嗔怒或筋急痠痛者，水亏木燥，肝失所资也。饮食不甘，肌肉渐削者，脾元失守，化机日败也。心下跳动，怔忡不宁，气不归精也。经曰：胃之大络，名曰虚理，出于左乳下。其动应衣，宗气泄也。盗汗不止者，有火则阴不能守，无火则阳不能固也。吐而多痰，或如清水，或多白沫者，此水泛为痰，脾虚不能制水也。骨痛如折者，肾主骨，真阴败竭也。腰胁痛者，肝肾虚也。膝以下冷者，命门衰绝，火不归源也。小水黄涩淋沥者，真阴亏竭，气不化水也。足心如烙者，虚火燥阴，涌泉涸竭也。劳瘵之证，千形万态，无非由于内伤虚损也，危矣哉。
王安道云：经云有所劳倦，形气衰少，穀气不盛，上焦不行，下脘不通，胃气热，热气蒸胸中，故内热。此内伤之说之源乎。夫有所劳役者，过动属火也。形气衰少者，壮火食气也。穀气不盛者，劳伤元气则少食而气衰也。上焦不行者，清阳不升也。下脘不通者，浊阴不降也。夫胃受水穀，故清阳升而阴浊降，以传化出入、滋荣一身也。今胃不能纳而穀气衰少，则清无升而浊无降矣，故曰上焦不行、下脘不通。然非谓绝不行、不通也，但比之平常无病时，则谓之不行、不通耳。上不行、下不通，则郁矣，郁则少火成壮火，而胃居上焦、下脘两者之间，故胃气热则上炎，熏胸中而为内热也。东垣所言正与经旨相合，固宜引此段经文，于内外伤辨以为之主。然经曰劳者温之，温者养也，东垣以为温凉之温，谓用温药以补元气而泻火邪；又改损者益之为损者温之，又以温能除大热为《内经》所云，而遍考《内经》，并无此语也。然温药之补元气、息火邪者，亦惟气温而味甘者，斯可矣。盖温能益气，甘能助脾而缓火，故元气复而火邪息也。
虚损伤阴，本由五脏，虽五脏各有所主，然证治有可分、有不可分者。如诸气之损，其治在肺；神明之损，其治在心；饮食、肌肉之损，其治在脾；诸血、筋膜之损，其治在肝；精髓之损，其治在肾，此有可分者也。然气主于肺而化于精，神主于心而化于气，肌肉主于脾而土生于火，诸血藏于肝而血化于脾胃，精髓主于肾而受之于五脏，此其不可分者也。故凡补虚之法，但当明其阴阳升降、寒热温凉之性，精中有气、气中有精之因。但上焦阳气不足者，下必陷于肾也，当取之至阴之下；下焦真阴不足者，多飞越于上也，可不引之归源乎。所以治必求本，方为尽善也。
越人发明虚损一证，优入圣域。谓一损损于肺，皮聚而毛落；二损损于心，血脉虚不能荣于脏腑；三损损于脾，饮食不为肌肤；四损损于肝，筋缓不能收持；五损损于肾，骨痿不能起于床，反此者至脉之病也。从上下者，骨痿不能起于床者死；从下上者，皮聚而毛落者死。其论治损之法，损其肺者，益其气；损其心者，调其营卫；损其脾者，调其饮食、适其寒温；损其肝者，缓其中；损其肾者，益其精。虽无方可考，而治法不大概可知乎。张景岳云：按上损、下损之说，其义极精，然犹有未尽悉也。盖凡思虑、劳倦、外感等证，则伤阳，伤于阳者，病必自上而下也；色欲、醉饱、内伤等证，则伤阴，伤于阴者，病必自下而上也。如经云二阳之病发心脾，有不得隐曲，女子不月之类，此即自上而下者也。又经曰：五脏主藏精者也，不可伤，伤则失守而阴虚，阴虚则无气，无气则死矣。此即自上而下也。盖自上而下者，先伤乎气，故一损损于肺，则病在声、息、肤、腠；二损损于心，则病在血、脉、颜色；三损损于胃，则病在饮食不调；四损损于肝，则病在瘛瘲、头疼；五损损于肾，则病为骨痿、二便不禁。此先伤于阳而后及乎阴，阳竭于下则孤阴无以独存，不可为也。自下而上者，先伤于精，故一损损于肾，则病为泉源乾涸；二损损于肝，则病为血动筋枯；三损损于脾，则病为痰涎壅盛；四损损于心，则病为神魂失守；五损损于肺，则病为喘急短气。此先伤乎阴而后及乎阳，阴竭于上，则孤阳无以独生，不可为也。故曰：心肺损而神衰，肝肾虚而形敝，脾胃损而饮食不归血气，凡明哲之士则当察所由而预防其微，又何虚损之可虑也。
元气虚与虚损不同，元气虚可复，虚损难复也。至虚损病，亦有难复、易复两候。因病致虚者，缓调自复；因虚致损者，虚上加虚，卒难复也。故因病致虚，东垣、丹溪法，在所必用。若虚上加虚，而致于损，元气索然，丹溪每用人参膏至斤余，多有得生者。其见似出东垣之右，然则丹溪补阴之论，不过救世人偏于补阳之弊耳，岂遇阳虚之病，而不捷于转环耶。且丹溪不尝云：虚火可补，参、耆之属；实火可泄，芩、连之属。初何尝拘于滋阴降火之法乎哉。
饮食劳倦，为内伤元气，真阳下陷，内生虚热。东垣发补中益气之论，用人参、黄耆甘温等药，大补其气而提其下陷，此用气药以补气之不足也。若劳心好色，内损伤阴，阴血既伤，则阳气偏盛而变为火矣。是谓阴虚火旺劳瘵之证，故丹溪发阳有馀、阴不足之论，用四物加知母、黄柏，补其阴而火自降，此用血药以补血之不足也。一则因阳气下陷而补其气以升提之，一则因阳火上升而济其阴以降下之，一升一降，迥然不同，亦医学之两大法门，不可不究悉之也。
丹溪论劳瘵主乎阴虚者，盖自子至巳属阳，自午至亥属阴，阴虚则热在午后子前。寤属阳，寐属阴，阴虚则汗从寐时盗出也；升属阳，降属阴，阴虚则气不降，气不降则痰涎上逆而连绵不绝也。脉浮属阳，沉属阴，阴虚则浮之洪大、沉之空虚也。此皆阴虚之证，用四物汤加黄柏、知母主之。然用之多不效，何哉？盖阴既虚矣，火必上炎，而当归、川芎皆味辛气温，非滋阴降火药；又芎辛窜，非虚炎短乏者所宜；地黄泥膈，非胃寒、食少、痰多者所宜；黄柏、知母苦辛大寒，虽曰滋阴，其实燥而损血，虽曰降火，其实苦先入心，久而增气，反能助火，至其败胃，所不待言。不若用薏苡仁、百合、天冬、麦冬、桑白皮、地骨皮、牡丹皮、五味子、酸枣仁之属，佐以生地黄汁、藕汁、人乳、童便等，以保肺而滋生化之源，往往应手而效。
虚劳之病，百脉空虚，非濡黏之物填之，不能实也；精血枯藁，非滋润之药濡之，不能润也。宜用人参、黄耆、地黄、二冬、枸杞、五味之属，各煎膏，另用青蒿以童便熬膏，及生地汁、藕汁、乳汁、薄荷汁，隔汤炼过，酌定多少，并糜角胶、霞天膏和合成剂，再用一匙汤化服之。如欲行瘀血，加入醋制大黄汁、桃仁泥、韭汁之属；欲止血，加入荆、京墨之属；欲行痰，加入竹沥之属；欲降火，加入童便之属。
凡虚劳之症，大抵心下引胁疼，盖滞血不消，新血无以养之，宜用膏子，加韭汁、桃仁泥。呼吸少气，懒于言语，无力动作，目无精光，面色㿠白，皆兼气虚，用麦冬、人参各二钱，陈皮、桔梗、炙草各半两，五味子二十一粒。为极细末，水浸油饼为丸，如豆大。每服十丸，细嚼津唾下。名补肾丸。气虚，则用生脉散，不用白术；血虚，则三才丸，不用四物。前言薏苡仁之属治肺虚，后言地黄参耆膏子之属治肾虚，盖肝、心属阳，肺、肾属阴，阴虚则肺肾虚矣。故补肺肾即是补阴，非四物、知、柏之谓也。
劳瘵治法，当以脾肾二脏为要。肾乃系元气者也，脾乃养形体者也。经曰：形不足者温之以气。气谓真气，有少火之温以生育形体。然此火不可使之热，热则壮，壮则反耗真气也。候其火之少、壮，皆在两肾间。经又曰：精不足者补之以味。五味入胃，各从所喜之脏以归之，以生津液，输纳于肾者。若五味一有过节，反成其脏有馀胜克之患起矣。候其五味之寒热，初在脾胃，次在其所归之脏，即当补其不足，泄其有馀，谨守精气，调其阴阳，夫是故天枢开发而胃和脉生矣。
东垣所论饮食劳倦，内伤元气，则胃脘之阳不能升举，并心肺之气陷入于中焦，而用补中益气治之。方中佐以柴胡、升麻二味，一从右旋，一从左旋，旋转于胃之左右，升举其上焦所陷之气，非自腹中而升举之也。其清气下入腹中，久为飧泄，并可多用升、柴，从腹中而升举者矣。若阳气未必下陷，反升举，其阴气干犯阳位，为变岂小哉。更有阴气素惯上干清阳，而胸中之肉隆耸为䐜、胸间之气漫散为胀者，而误施此法，天翻地覆，九道皆塞，有濒于死而坐困耳。后人相传，谓此方能升清降浊，有识者亦咸信之，医事尚可言哉。夫补其中气，以听中气自为升降，不用升、柴可也，用之亦可。若以升清之药，责其降浊之能，岂不病乎。
经云：劳风，法在肺下。其为病也，强上冥视，唾出若涕，恶风而振寒。治之奈何？曰：以救俯仰，巨阳引精者三日，中年者五日，不精者七日。咳出青黄涕，其状如脓，大如弹丸，从口中或鼻中出，不出则伤肺，伤肺则死矣。读此可悟伤风不解成痨之故。劳风者，既劳而又伤风也。劳则火动于上，而风又乘之，风火相抟，气凑于上，故云法在肺下也。肺主气而司呼吸。风热在肺，其液必结，其气必壅，是以俯仰皆不顺利，故曰当救俯仰也。救俯仰者，即利肺气、散邪气之谓乎？然散邪气之散与否，在乎正气之盛与衰。若阳气旺，而精气引者三日，次五日，又次七日，则青黄之涕从咳而出，出则风热俱去，而肺无恙矣。设不出，则风火留积肺中而肺伤，伤则喘咳声嘶，渐及五脏，而虚劳之病成矣。今人治劳，日用滋养而不少益者，非以邪气未出之故欤。而久留之邪，补之固无益，清之亦不解，虚劳之病所以难治也。
又按：《脉解篇》云：太阳所谓强上引背者，阳气大上而争，故强上也。劳风之病，火在上而风乘之，风火皆阳也，风性善行，火性炎上，非所谓阳气大上而争者乎。
又按：虚劳之人，气血枯耗，生气不荣，则内生寒冷，所谓冷劳是也，宜建中、复脉、八味、肾气之属，甘温辛润，具生阳化阴之能者治之。亦有邪气淹滞、经络瘀郁者，《元珠》所谓体虚最易感邪，当先和解，次则调之，倘遽用补，使邪气不解，往往致死。是故治虚劳，故不可专以补阴降火为事也。
又按：有寒从中生者，是人多痹气也。又肾者水也，而生于骨，肾不生则髓不能满，故寒盛至骨也。是故气痹精少，皆能生寒，不必其定责阳虚也。
薛立斋曰：痨瘵之证，大抵属足三阴亏损、虚热无火之症，故昼发夜止，夜热昼止，不时而作，当用六味地黄丸为主，以补中益气汤调补脾胃。若脾胃先损者，当以补中益气汤为主，以六味地黄温存肝肾，多有得生者。若误用黄柏、知母之类，则复伤脾胃，饮食日少，诸脏日虚，元气下陷，腹痞作泄，则不可救矣。夫吐血、衄血之类，因虚火妄动，血随火而泛行，或阳气虚而不能摄血归经而妄行，其脉洪弦，乃无根之火浮于外也。大抵此证，多因火土太旺、金水衰涸之际，不知保养，及三冬火气渐藏，不远帏幕，戕贼真元。故至春末夏初，患头疼脚软，食少体热，而为注夏之病。或少有老态，不耐寒暑，不胜劳役，四时迭病，此时血气方长，而劳心亏损，精神未满，而早为斫丧，故其见证难以名状者。左尺脉虚弱或细数，是左肾之真阴不足也，用六味丸。右尺脉迟软或沉细而数欲绝，是命门之相火不足也，用八味丸。至于两尺微弱，是阴阳俱虚也，用十补丸。此皆滋其化源也，仍须参前后发热咳嗽诸症治之。
李士材曰：夫人之虚，非气即血，五脏六腑莫能外焉。而血之源头在乎肾，气之源头在乎脾。脾为肝母，肺为主气之官，故肺气受伤者，必求助于脾土；肾为肺母，肝为藏血之地，故肝血受伤者，必藉资于肾水。补肾补脾，法当并行，然以甘寒补肾，恐妨胃气；以辛温补脾，恐妨肾水，须辨缓急而为之施治，或补肾而助以沉香、砂仁，或扶脾而杂以山药、五味，机用不可不活也。
虚劳之症，扶脾保肺，多不可缺。然脾性喜温喜燥，而温燥之剂不利于保肺；肺性喜凉喜润，而凉润之剂不利于扶脾。两者并列而论，脾有生肺之机，肺无扶脾之力，故曰：土旺而生金，勿拘拘于保肺。
泻火之亢以全阴气，壮水之主以制阳光，法当并行，然泻火之剂多寒而损阳气，壮水之剂多平而损阴血。两者并列而论，苦寒过投，将有败胃之忧；甘平常用，却无伤中之害，故曰：水盛而火自熄，勿汲汲乎寒凉。
凡阴虚多热，最嫌辛燥，恐助阳邪也；尤忌寒凉，恐伐生气也。惟喜纯甘壮水之剂，补阴以配阳，虚火自降，而阳归于阴矣。阳虚多寒者，最嫌凉润，恐妨阴邪也；尤忌辛散，恐伤阴气也。只宜甘温益火之品，补阳以消阴，沉寒自敛，而阴从乎阳矣。不知者惟知以热治寒、以寒治热，所以阴虚不宜降者，则服寒反热；阳虚不宜耗者，则服热反寒，此无他，皆以专治旺气，故病反如此。
春夏之令主生长，秋冬之令主肃杀，人知之矣。殊不知药之温者，行天地发育之德；药之寒者，象天地肃杀之刑。如四物汤加黄柏、知母，名坎离丸，举世奉之以为滋阴上剂、降火神丹，不知凉血之药常滞腻，非痰多食少者所宜；凉血之药多滋润，多用必至泄泻。尝见虚劳之死，多死于泄泻，而泄泻之因，多因于清润。况黄柏苦寒，苦先入心，久而增气，反能助火，至其败胃，所不待言；川芎上窜，非火痰上气者所宜；知母滑肠，岂元气下陷者可服。丹溪云：实火可泻，芩、连之属；虚火可补，参、耆之属。知、柏之药，如病初起而相火正旺，口舌燥渴而右尺滑，暂投亦自无妨，久用断乎不可。故用温补，病不增，即是减，内已受补故也；用寒凉，病不减，即是增，内已受伐故也。
虚劳精滑无度，或交寅刻梦泄，气少力微，日渐瘦削，目视不明者，因房劳太过，督任不交，不能制约阴火也。阳虚者，鹿茸丸、龟鹿二仙胶；阴虚者，六味丸加鳔胶、五味，或六味丸杂聚精丸一分合服；脾胃阴阳俱虚者，宜兼补先、后天药也。男子精未充满，色欲过度，泄出多有半精半血者，此竭力伤肝，不能藏血也。盖少阴常少血多气，厥阴常多血少气，少阴之精气既竭，则厥阴之血气亦伤，是以并血泄出。肾主闭藏，肝主疏泄，气竭肝伤，中空无主，所以二脏俱闭，其治总不出上法也。若夫思欲不遂，郁火无下，精为火扰而亡脱者，又当清利泻火为主，设与固涩，其滑愈甚矣。
凡虚损有不能受补药者，此为虚不受补，何以复生。若劳损失血之后，嗽不能止而痰多甚者，此以脾肺虚极，饮食无能化血，而随食成痰，此虽非血而实血之类也。经曰：血出者死。故凡痰之最多最浊者，不可治。人身之左右，为阴阳之道路，而一边难转者，此其阴阳之气有所偏竭而然，多不可治。
凡病虚损者，原无外邪，所以病虽至困，终不愤乱；其患虚证，别无邪热，而谵妄失伦者，此心脏之败，神去之兆也；劳嗽喑哑，声不能出，或喘息气促者，此肺脏之败也；劳损肌肉脱尽者，此脾脏之败也。凡虚损有筋骨疼痛至极者，乃血竭不能荣筋，此肝藏之败也；虚损既久而泄泻不禁者，此肾脏之败也，皆为必死不救矣。
刘默生曰：虚劳多起于郁，郁则其热内蒸，内蒸则生虫，虫侵蚀脏则咳。初起早为杜绝，不致蔓延；若迁延日久，咳嗽不止，痰如白沫，声哑喉痛，不可治矣。脾胃泄泻，六脉细数而坚极，久卧床褥，烦躁血多者，不治；如六脉平缓，重按有神，饮食不减，大肉未削，二便调……骨痿而热甚，泄泻无度而畏寒，失血而脉数实，咳吐白痰及呕血声散，阳事不禁，暮热如焚，面色夭然白，及衄下血，寒热脱形，脉坚搏者，皆不可治。如病久痞闷，忽得气血冲和，心肾交媾，阳事必举，尤宜切戒房室，犯之必复，愈难调治也。
大抵虚劳起于斫散者，肝肾过劳，多致亡血失精、强中阴竭而死；起于郁结者，内火烁津，多致血竭乾咳、嗜食发痈而死；起于药误者，脾肺受病居多，多致饮食少减、咳嗽泻泄而死。此证多患于膏粱，不但所禀柔脆，且性喜服药，小病必然变重，展转戕贼，必至伤残不已也。
面色不衰，肌肤日瘦，常如无病，内实虚伤，俗名桃花证。其证蒸而咳嗽，或多汗或无汗，或多痰或无痰，或经闭，或泄精，或吐血，或衄血，或善食，或泄泻，须察其所见何证、何脏受伤而治之。然此皆为阴火煎熬之证，治多不效。室女过时不嫁，男子过时不娶，及少寡者，皆犯此证，以阴火虽乘阳位，非但不能消烁阳分之津液，阴分之津液竭力上供阳火之消烁，故肢体日削，而面色愈加鲜泽也。轻者嫁娶渐愈，重者虽暂……流通，即不能留而下，下后半月十日自愈。下血时能食者，不死；不能饮食，精神倦怠者，必死。吐血后，反骤能食者，亦不可治。
凡虚损，脉六七至，在春夏火令，津液枯藁，肾水正行死绝之乡，肺绝脾燥，无有不死者；若秋冬火令已退，金水正旺，脉虽数，可治也。设病者骨立声哑，喉痛寒热，腹疼作泻，而脉细数，亦属不治。
凡病延至三四月，服药已多，其不效者，必过用寒凉，五脏愈虚，邪火愈炽。初用补药数剂，邪火一退，反觉头眩恶心，骨疼足痿，神气昏倦，不思饮食。倘脉见和缓，用保元、四君，大剂连服，便安寝半日，觉时精神顿爽，再服亦然，饮食渐增，则为可治。倘脉细如丝，腹痛昏愦者，难治。
凡久病，脉大小、浮沉、滑弦而三部不匀，或寸浮尺沉，或尺浮寸沉，但见病脉，反属可治。如久病，浮中沉俱和缓，细察无神，而体倦甚者，必死。更看其面色光润，此精神皆发于外，死期速矣。
凡久病元气虚，而脉反和缓，假气也。遇七八月间服补剂，病得渐减，此生机也。或延至十一月，一阳初动，阳气渐升，内气空虚，无以动生发之气，则变增寒壮热，服补药十馀剂，寒热渐退，犹可延捱，调理至二三月，不变则生，有变则不治。
劳损久而嗽血，咽痛失音，此为下传上；若不嗽不痛，久而溺浊脱精，此为上传下，皆死证也。


卷三  ——————————————————————————————————————————————————————————————————————————————————————————

内伤虚损证治  ***************************
●内伤始于热中病似外感阳证
头痛大作，气高而喘，身热而烦，上焦鼻息不调，四肢困倦不收，无气以动，或烦躁闷乱，心烦不安，或渴或不渴。心火上炎，克肺则渴；血脉中有湿，则不渴。或表虚不任风寒，目不欲开，口不知味，气口脉大于人迎两三倍，但急大而时见一代，此内显脾气不续之脉也，宜补中益气汤。有宿食，则右关独沉而滑，宜枳术丸。
●内伤未传寒中病似外感阴证
腹胀，胃脘当脐痛，四肢与两胁拘急，膈噎不通，或涎唾，或清涕，或多溺，足下痛不能任身履地，骨乏无力，两丸多冷，阴茎作痛，或妄见鬼状，腰背肩髀脊膂皆痛，不渴不泻，脉盛大以涩，名曰寒中。宜枳术理中，加桂、附、益智、草蔻。兼肾藏火衰，面黑足寒，小便不利者，八味丸加鹿茸、五味子。
●内伤似外感阳明中热证
天气大热，时劳役得病，与阳明伤寒白虎汤证相似，此脾胃太虚、元气不足之证。肌热燥闷，烦渴引饮，口鼻气促，目赤面红，壮热昼夜不息，脉大而虚，重按全无。经曰：脉虚则血虚，血虚则发热。误服白虎必危。宜当归补血汤。
●内伤似外感恶风寒证
因劳役心苦，肾中阴火沸腾，后因脱衣或沐浴、歇息于阴凉处，其阴火不行，还归皮肤，腠理极虚无阳，被风与阴凉所遏，以此表虚不任风寒，与外感恶风寒相似。其证少气短促，懒于言语，困弱无力。不可同外感治，补中益气汤加紫苏、羌活，甚者加桂枝最当。
●劳倦所伤虚中有寒
脾胃虚弱不能运化，致寒物冷痰胶固于中焦，时时痞闷，不觉饥饱，其脉虽弦而按之不鼓。当温暖以助脾健运，宜理中丸。若脐下筑者，肾气动也，去术，加桂；上多者气上壅也，下多者气泄而下收也，还用术；悸者，饮聚也，加桂、苓；渴欲饮水者，津液不足也，倍用术；腹中痛者，倍人参；寒者，倍乾姜；腹满者，去术，加附子。
●劳倦所伤虚中有热
饥饱劳役损伤脾胃，元气不足之人，其脉多弦，或洪缓，按之无力，中时一涩，其证身体沉重，四肢困倦，百节烦疼，胸满短气，膈噎不通，心烦不安，耳聋耳鸣，目热如火，视物昏花，口中沃沫，饮食少味，忽肥忽瘦，怠惰嗜卧，溺赤或清利而数，上饮下便，或时飧泄，腹中虚痛，不思饮食，调中益气汤。如时显热燥，是下元真火蒸蒸然发也，加生地、黄柏；如大便虚坐不得，或了而不了，腹中常逼迫，气血虚涩也，倍当归。
饮食劳倦所伤，腹胁满闷，短气，遇春则口淡无味，遇夏虽热犹有恶寒，饥则常如饱，不喜食冷物，升阳顺气汤。
劳倦所伤，寒温不时，身热头疼，自汗恶寒，脉微而弱，黄耆建中汤。
饥饱劳役，胃气不足，脾气下溜，气短无力，不时寒热，早饭后转增昏闷，须要眠睡，怠惰嗜卧，四肢不收，懒于动作，五心烦热，先服升阳补气汤二三剂，后服补中益气汤。
●辨内伤外感证
内伤外感乃病之大关键，于此昧焉，何足云医？人迎脉大于气口，为外感；气口脉大于人迎，为内伤。外感则寒热俱作而无间，内伤则寒热间作而不常。外感恶寒，虽近火不除；内伤恶寒，得暖则解。外感恶风，乃不禁一切风寒；内伤恶风，却恶门隙中风。外感显证在鼻，故鼻息不利而气壅有力，虽不能食而不恶食；内伤显证在口，故口不知味而腹中不和，怯弱妨食，恶闻食气。外感则邪气有馀，发言壮厉，先轻而后重；内伤则元气不足，出言懒怯，先重而后轻。外感头痛，常常而痛，多见于脑后、额上，以及遍身肢体、腰脊筋骨挛痛；内伤头痛，时作时止，不离两太阳、额颅，多兼肩背、胁胸、腰腿骨节痠痛。外感则手背热，而手心不热；内伤则手心热，而手背不热。外感小便赤涩而痛，终日难得；内伤小便必短而烦。外感便燥则发热，腹中硬痛；内伤秘则虚坐，或见些小白脓。外感则腹绞痛，而痛不可按；内伤有时胃脘当心痛，而上支两胁。外感则手足动摇，烦扰不宁；内伤则四肢不收，倦怠嗜卧。外感传经入里，则大渴；内伤邪在血脉中，故不渴，间有渴亦不甚。东垣辨法如此。
丹溪云：内伤症，皆以补元气为主，看所挟而兼用药。则引伸其意，若显外感症多者，则外感重而内伤轻，宜以发散为急；然既兼内伤矣，则发散中能无斟酌乎。
虚损之因有五劳七伤，症分营卫脏腑，然总之斯人赖以生者，惟此精气，而病为虚损者，亦惟此精气。气虚者，即阳虚也；精虚者，即阴虚也。凡病有火盛水亏，而见营卫燥、津液枯者，即阴虚之症也；有水盛火亏，而见脏腑寒、脾胃败者，即阳虚之症也。此惟阴阳偏困所以致然。凡治此者，但当培其不足，不可伐其有馀。惟是有似阳非阳、似阴非阴者，不可不详察也。且复有阴阳俱虚者，则阳为有生之本，而所重者，又当在阳气耳。知乎此，则虚损之治思过半矣。
阳虚者多寒，非谓外来之寒，但阳气不足则寒生于中也。若病见虚弱，别无热症者，便是阳虚之候，即当温补元气也。盖阳虚之候，多得之忧愁思虑以伤神，或劳役不节以伤力，或色欲过度而气随精去，或素禀元阳不足而寒凉致伤等证，皆阳气受损之所由也。欲补阳气，惟甘温而兼辛燥为宜，万勿兼清凉寒滑之品，以残此生发之气耳。
阴虚者多热，水不济火而阴虚生热也。此病多得于酒色嗜欲，或愤怒邪思，流荡狂劳，以动五脏之火。而先天元阳不足者，尤多此候。凡患虚损，而多热多燥、不宜热食者，便是阴虚之候。欲滋其阴，惟宜甘温而加醇静之品。凡阴中有火者，大忌辛燥，盖恐阳旺则阴愈消、热增则水愈涸耳。然又忌寒凉，盖苦劣之性，断非滋补之物，且多伤胃也。虚损夜热，或午后发热，或喜冷便实者，此皆阴虚生热、水不制火也。若火在心、肾而惊悸失志者，或外热不已而内不甚热，则但宜补阴，不可清火。其有元气不足而虚热不已者，则又当培其元气也。
东垣云：仲景论内伤不足、发热自汗之症，认作有馀，误用表药，汗大出而表益虚也。手足不和，两胁俱热如火，先少阳也。从内而之外者，为内伤。伤食，令人头痛发热，脉数，但左手和平，身不疼痛是也。人迎、气口俱紧盛，或举按皆实大，发热而恶寒，腹不和而口渴，此内外俱伤也。中脘有痰，令人增寒发热，恶风自汗，寸口脉浮，胸膈痞满，有类伤寒，但头不痛、项不强为异耳。虚烦与伤寒相似，身热，脉不浮紧，不恶寒，不头痛，但热而烦是也。四肢发热、口舌咽乾、烦躁闷乱者，心与小肠之火乘脾土，脾主四肢，脾热，四肢发热也。经云：阴虚则发热。夫阳在外，为阴之卫；阴在内，为阳之守。精神外驰，嗜欲无节，阴气耗散，阳无所附，遂致浮散于肌表间而发热也。实非有热，当作阴虚治，而施补养之法可也。
丹溪论昼夜发热，昼重夜轻，口中无味，为阳虚；午后发热，夜半则止，口中知味，为阴虚；至于或昼或夜，或作或止，不时而热者，此脾胃气血俱虚、火气不宁之症，不可拘于昼夜之候也。阳虚则在胃，阴虚则在肾。盖饥饱伤胃，劳役则兼伤脾，阳气虚矣；房劳伤肾，竭力则伤肝，阴血虚矣。肾虚火不归源，游行于外而发热者，烦渴引饮，面目俱赤，遍舌生刺，两唇黑裂，喉间如烟火上冲，足心似烙，痰涎壅盛，喘急气促，脉洪大，数疾无伦，按之微弱者是也。法当导火归源，倘用寒凉必殆。即或知其本虚而用补益，不辨阴虚、阳虚，漫投参、术，则阳愈盛而阴愈虚，壮热转增，八味、桂附之属愈不敢施，不得已而用知、柏、芩、连折之，必致燥渴咽痛、腹痛泄泻而死也。
潮热，有作有止，如潮水之来，不失其时。若日三五发者，即是发热，非潮热也。惟伤寒日晡发热乃胃实，别无虚证。其馀有潮热者，当审其虚实，若大便坚涩，喜冷畏热，心下愊然，睡卧不著，此皆气盛，所谓实而潮热也；若胃气消乏，精神憔悴，饮食减少，日渐尪羸，病虽暂退而五心常有馀热，此属虚证；有每遇夜身发微热，病人不觉，早起动作无事，饮食如常，既无别症可疑，只是血虚，阴不济阳也；有潮热似疟，胸膈痞塞，背心疼痛，气弱脉弦，服补药不效者，此属饮证随气而潮，故热亦随饮而潮，于痰饮门求之。气口脉滑，内有宿食，常暮发热，明日复止者，于伤食门求之。
经云：阳虚则外寒，奈何？曰：阳受气于上焦，以温皮肤、分肉之间。今寒气在外，则上焦不通，而寒气独留于外，故寒慄。恶寒者，虽当夏月，若遇风寒，欲得重绵，时觉懔懔战慄，如丧神守，此热伏于里，反觉自冷，实非寒也。仲景云：心下有留饮，其人背恶寒，冷如冰，指迷茯苓丸。身前寒，属胃经。曰胃足阳明之脉，气虚则身以前寒慄。掌中寒者，腹中寒；鱼上白肉有青血脉者，胃中有寒，理中丸。表虚恶贼风，上焦不通，阳气抑遏，而皮肤、分肉无以温，故寒慄，升阳益胃，开发上焦，以升阳气出外温之也。外感、内伤、伤食、湿痰、火郁，皆有恶寒，非独阳虚也。若脉浮紧，头痛拘急，身疼，微恶寒，热起，是外感，审时令轻重发散之；脉缓，或气口虚大，按之无力，兼见倦怠，心下热，是内伤元气证；脉弦滑，恶心头痛，饱闷溢酸，是内伤宿食；或脉涩伏，腹满烦热，喘促者，是冷食结滞于内者也；脉滑或沉，周身冷痛而恶寒者，属痰湿，乃痰在上焦，遏绝阳气而然，肥人多此；内虚里急，恶寒少气，手足厥逆，少腹挛急，足胫疼，此阳不足也；背恶寒，脉浮大而无力者，为气虚；脉弦数，寒热兼作，乃疮肿之候。大抵恶寒症，除阳虚外，属表症者多也。然恶寒而不发热者，亦多火郁之症，一概以阳虚为治，则误矣。背恶寒，瘀血内滞，而头汗目黄，小便清利，大便溏黑，小腹偏左或左胁、中脘有疼处，脉必关尺弦紧，或带芤，桃核承气、犀角地黄，随上下虚实清理之。
●上热下寒、上寒下热
热发于上，阳中之阳邪也；热发于下，阴中之阳邪也；寒起于上，阳中之阴邪；寒起于下，阴中之阴邪也。《脉经》云：阳乘阴者，腰以下至足热，腰以上寒，栀子豉汤吐以升之。阴气上争，心腹满者死。阴乘阳者，腰以上至头热，腰以下寒，桂苓丸利以导之。阳气上争，得汗者生。若杂上热下寒，既济汤。兼大便秘，既济解毒汤。火不归源，八味丸。上寒下热，五苓散送滋肾丸。阳虚下陷者，加减八味丸。
凡似损非损之症，惟外感寒邪者乃有之。盖以外邪初感，不为解散而误作内伤，或用清凉，或用消导，以致寒邪入腹，久留不散，而为寒热往来，或为潮热咳嗽，其症则全似劳损。用治损之法以治之，则滋阴等剂愈以留邪，热蒸既久，非损成损矣。然辨此者，但当详察表里而审其致病之由。若身有疼痛，而微汗则热退，无汗则复热，或见火声咳嗽，脉虽弦紧而不甚数，或兼和缓等象，则虽病至一两月，而邪有不解、病终不退者，本非劳损，无误治也。
阴虚多火人，偶感客邪，其蒸热咳嗽虽异平时，然察其脉，不能便显浮紧之象，但较平时必然稍旺，慎勿轻用疏风散表，以风药性皆上升，咳嗽咸非所宜；亦不可妄与清肺止嗽，转伤胃气，为害不浅。当此宜停补药，静以养阴，邪自退；听内本多火，腠理必疏，或啜热汤稀粥，汗气随通，邪解散。先哲有云：阴虚火旺人，元气伤损，虽有客邪，切忌升发散表。设不知此，误用风药，则风乘火势，火助风威，以煽动其阴邪，轻则虚扬扰乱不宁，重则气随汗脱而毙。盖邪气方张，遏之愈逆，不得已而用药，只宜小剂葱白、香豉以解散之。若阴火原不大盛，小建中、黄耆建中亦无妨碍，误用保肺药，必咳嗽益甚。即如建中汤，稍加萎参、细辛以搜散之。俟其势衰，脉虚，如六味合生脉，去萸肉，倍地黄、人参，加萎蕤，大剂作汤，晨夕兼进，合标本而为施治。服后咳嗽稍减，蒸热未除，此阳虚不能敛制也，加牛膝、鳖甲以滋下源，分先后而为处裁。若饮食过伤者，亦宜暂停补药，慎勿轻为消导，戕伐其胃，以招虚虚之谤耳。
虚劳不足，汗出而闷，脉结心悸，行动如常，不出百日危矣。甘草汤主之。
婺妇师尼，所欲未遂，阴阳离绝，郁火亢极，不得发泄，而成失合证，较之房劳更甚。始则肝火郁热，继则龙火上煽，致心肺受伤，而喘嗽烦热，甚则迫血骤亡者有之，经闭不行而吐衄者有之。此症先宜开郁降火，后服滋养之药。若郁火不泄，血气不荣，而发痈疽者，去生远矣。
虚损咳嗽，虽五脏皆有所病，然专主则在肺肾。盖肺为金脏，金之所畏者火也，金之化邪者燥也，燥则必痒，痒则必嗽。正以肾水不能制火，所以剋金，阴精不能化气，所以致燥，故为咳嗽喘促、咽痛喉哑等证。治宜甘平、至静之剂资养金水，使肺肾相生，不受火制，则真阴渐复，而咳嗽愈矣。
人有终日咳嗽，吐痰，微喘，少动，短气不足以息，此乃肺气自损也。盖肺主气，心火刑肺，气必损；而形寒饮冷，肺亦自损。且脏腑虽各有气，要皆仰肺中清肃之气分布。今肺损，自卫不足，何能分布，但虽不能分布，而脏腑之取给自若，是肺气愈耗。且肺为肾母，肾水非肺气不生，肺不分布各脏，忍见肾子渴死不救乎，惟杯水难济肾枯，卒之子病母气亦尽矣。治宜大补肺而兼滋肾水也，六味汤加麦冬、五味。
人有目䀮䀮，面无血色，脚隐隐痛，热则吞酸，寒则作呕，痰如臭涕，或清或黄臭，眦泪乾涩，常欲合目，睡卧不安，多惊怖，此肺劳传肝也。盖肺本克肝，肝旺则肺何能克，无如肾劳久不生肝，肺乘肝弱，将虫气交之，肝不能拒，遂受其虫气，而虫气久居肾，肾欲生肝，虫随以入之，虫蚀肝血，肝又何养也。治宜救肾生肝，兼杀虫也。援瘵汤，服三月全愈。此不宜消痰逐秽，以伤脾胃也。
人有咳嗽吐痰，气逆作喘，卧更甚，鼻口乾燥，不闻香臭，恶心欲吐，肌肤枯燥，时疼痛，干皮如麸片起，肺管内似虫行，此乃心痨传肺也。盖肺娇脏，最恶心火克，心正火刑肺尚有金实不鸣之症，况尸虫病气移而刑肺乎。然肺为肾母，肺自能交肾，肾之虫气何不交肺乎。治宜消心中虫气，尤须消肾中虫气。要必健胃以分布津液，庶心肾有益而胃无损，虫自得诛也。健土杀虫汤，此补胃不助阳，消肾不损液，肾足制心，心不刑肺，实妙法也。
人有日日向火，致汗出不止，久则元气大虚，口渴引饮而发热，此乃肺受火伤也。盖肺金最畏火，肺为外火所逼，必致暗损气，内火又乘虚而烁之，肺则虚而益虚也，并不能生其肾水，势必皮肤不充，而风邪易入矣。治宜补肺滋肾，倘徒祛风，因伤益伤，有不至成痨怯哉。安肺汤甚效。
人有勤于功名，劳瘁，饥饱不时，忽感风邪，咳嗽身热，此乃内伤于肺也。盖肺主气，诵读伤气则肺虚，肺虚则腠理亦虚，邪自易入；肾因肺虚而亦虚，无力上灌，邪气往来于肺肾之间，故身热而咳嗽也。治宜补肺气，亦兼补肾，胃亦生肺，亦必于胃中散邪而邪乃遁矣。助功汤甚效。
人有终日捕鱼，时发热畏寒，此乃肺气闭塞也。盖肺主气，气旺则周流一身，皮毛外卫，邪不能侵。惟肺虚气尚停住，身入水中，遏抑皮毛，虚气难舒，湿宜中之，从皮毛而入，使气闭塞不通故畏寒，而肺与湿相战故身热矣。此热乃肺虚不能敌邪，非风邪入之而身热也。治宜补肺，兼利水湿，水自从膀胱出也。利肺汤甚效。
人有劳心经营太过，心火沸腾，先则夜梦不安，久则惊悸健忘，心神憔悴，血不华色，此乃心血太亏也。盖心君宜静不宜动，静则火不炎，肾水自来相济。若动，则肾与心气两不相交，火升水降，漠不相关也。夫肾水得心火温则生，肾水得烈火熬则竭。过劳火动，肾畏之而不敢升，水不升，心愈躁，且自焚，而虚损必成，不必外邪耗也。五脏损至心而亡，今心虽先损，而诸脏腑不损，则心有所取给，犹有生机也。治宜补脾肾肝肺气以救心也，卫主生气汤甚效。
人有用心思虑太过，精神恍惚，懒言语，忽忽若失，腰脚沉重，肢体困倦，此乃心劳伤神也。盖心藏神，神久安于心者，心血旺也，思虑无穷则心劳，心劳则血沸，血沸则渐耗，血耗则神无所养，故恍惚无定也。治宜肝肺脾胃并培，则扶助有资，心神自旺，而劳伤自愈矣。定神汤甚效。
人有过喜，大笑不止，致唾干津燥，口舌生疮，渴欲引水，久之形藁，心头汗出，此乃阳火上炎也。盖心属火，乃阳火，肾属水，乃阴水，阴水得阳火而烁干，阳火须阴水以灌溉，心火非肾水相交，不能止炎上之性。惟肾水有时不交心，心中无液则必燥。喜主心，而喜极则心气大开，反伤乎心，而津不上于唇口，尽越于心头之皮肉，故肾津即化汗，何能上济于廉泉也。治宜补心气，不必补肾水，而廉泉自通矣。通泉饮甚效。
人有尽情喜笑，遂致感寒畏风，口乾舌苦，此乃内伤心包络也。盖心包，膻中也，臣使之官，喜乐出焉。惟大笑不止，则津干液燥，而心包必盗心气以自肥，则心气虚空，邪自易入也。治宜极补心，心旺则心包亦旺，其邪不易散乎，倘用苦寒降火则大误矣。卫心汤效。
人有恐惧，遂致感冒风寒，畏寒作颤，此乃内伤心胆也。盖过恐则胆气寒，过惧则心气散，胆寒则精移，心丧则精耗，精移精耗，心胆愈虚，邪乃易入也。治宜急救胆气，胆不寒，心亦不丧，协力同心，祛邪自易耳。倘徒用祛邪，则心胆之气愈耗，邪岂肯轻出乎。加减小小柴胡汤甚效。
人有怔忡善忘，口淡舌燥，多汗发热，四肢厥软，小便白浊，脉虚大而数，此乃思虑过度所致也。盖心本君火也，相火膻中火也，膻中、手厥阴经主热，古以厥阳名，以其火不可遏也。越人云：忧愁思虑则伤心。心气伤，心血自耗而心火不宁，心包火必不安，故有多汗、发热诸症矣。治宜补心气，滋肾水，使水上济心，火无亢炎也。倘徒用寒凉，则心气益虚，激动焦焚之害，岂有底乎。坎离两补汤甚效。
人有动多气恼，遂致感触风邪，身热胸胁胀，此乃内伤肝经也。盖肝性急，气恼则肝叶开张，气愈急而不能顺而逆作，逆则气不得舒而胀，气既不舒，血亦不畅，气既不顺，血亦不能藏，木郁欲泄，木乃生火，火郁欲宣，火乃生风，内外风动火焚，风邪易入也。治宜平肝经之风火，而外之风火亦兼治也。倘徒泄风火，而不顾肝之气血虚，未及调养，将风火虽散，肝木仍燥，怒气终不能解，岂尽善哉。风火两济汤甚效。
人有怀抱素郁，忽感风寒，身热咳嗽，吐痰不已，此乃肝气不舒也。盖肝木喜条达，忧郁则肝气结塞，必生火，故感风寒则风火相合而热炽，所以作热，且肝反凌肺，肺必与肝相战，而肺畏火刑，呼救肾子，咳嗽生矣；胃来援肺，津液上升，又为肝中风火所耗，变痰涎矣。治宜舒肝郁，则火息而风尤易散也。加味逍遥散甚效。
人有动则大怒，两胁胀满，头痛面热，胸膈胀痛，此乃肝血损也。盖肝得血以藏之，则性不急，惟肝血不藏，则肝无血养，而肝气不舒，遂易怒。是肝气藏，肝血必外越；肝血藏，肝气必外疏；肝气泄，肝血内生；肝血泄，肝气内郁，二者相反而相成也。易怒者，血欲藏不得藏，气欲泄不得泄也。治宜补肝血使之藏，平肝气使之泄也。加味逍遥散甚效。
人有血虚，面无色泽，肌肉焦枯，大肠乾燥，怔忡健忘，饮食少思，羸弱不堪，夜热无汗，此乃肝燥生火也。盖肝属木，木中火盛，每自焚。然肝生火，由于肾水不足，木无水润，则木变为火，非失血吐于内，即耗血燥于外也。治宜补肾水，以滋肝木耳。滋肝饮甚效。
人有抑郁不伸，致两胁胀闷食减，颜色沮丧，肢瘦形凋，畏寒热，此乃肝气不足、下克脾胃也。盖肝木喜飞扬，一遇风寒忧愁，便郁而不伸，上不生心，乃下侮脾胃而饮食难化，何能分灌脏腑也。治宜舒肝郁而补脾胃也，顺适汤甚效。
人有胸前饱闷，时不消化，吐痰不已，时溏泄，肚腹疼胀，空则雷鸣，唇舌焦乾，毛发乾耸，面黄而黑，短气难续，便如黑汁，痰似绿涕，此乃肝劳传脾也。盖肝痨传脾，本为不救，但胃气未绝，尚有生机。治宜助胃气，胃气健，则脾有援也。二白散甚效。
人为僧尼、寡妇、未字女、久离妾，有欲不遂，内火烁干阴水，致血枯经断，潮热夜热，盗汗鬼交，饮食少思，体倦肌削，面黑，此乃肝血痨瘵也。盖肝藏血，肝火动则血不能藏而泄，屡动屡泄，血安得不枯。此似宜泄肝火，然可暂泄以止炎，不可频泄以损肝也。治宜补肾滋肝，兼开郁也。消欲汤效。
人有不食则饥，食又饱闷，吞酸溏泄，面色萎黄，吐痰不已，此乃脾气损也。盖脾为胃行传化，胃气全藉脾气运动，胃化其精微，不特脾益，各脏腑皆受益矣。今脾气伤，不能代胃行其传化，不特胃气无主，脾不得胃气之化，则脾亦损，至脾胃损，何能分津液以注脏腑也。治宜大健胃，兼补脾也。益脾汤甚效。
人有饮食太过，以致食不能化，胸中饱闷，久成痞满，似块瘕非块瘕，恶食，每饭不饱，面黄体瘦，此乃脾衰不化也。盖胃强则未食多思，脾弱则已食难受。人恃胃强，不论精粗生冷，未免损胃，而胃伤未有脾不伤者。但肾火旺，则胃虽伤脾不能伤，盖肾火生脾而心包火生胃也。此乃脾衰，治宜补心包、命门火也。助火生土汤效。
人有终日贪卧，致风寒袭之，头痛背疼，发热恶寒，此乃内伤脾气也。盖脾主四肢，四肢倦怠欲睡，脾不能运动也；略睡，亦足以养脾气；惟久于睡卧，则脾气不醒，转足伤气。因气虚而思睡，后因睡而伤气则为虚，虚安得不招外风乎。治宜补脾以益气也，补中益气汤效。
人有色白神法，秋间发热，热炽头痛，吐泄少食，两目喜闭不开，喉哑，昏昧不省，粥饮俱碍，手常扪著阴囊，此乃劳倦伤脾也。盖人本阳和，身劳则阳和之气变为邪热，不必风袭而身始热；诸阳皆会于头，阳虚则清气不升、邪热乘之作头痛，不必外风犯之而作头痛；清浊拂乱，安得不吐泄；人身之脉皆属于目，眼眶脾之所主，脾伤不能养目，所以闭不欲开；脾络连舌本、散布舌下，脾伤则舌络失养，此言语所以难也；喉虽通于肺，然脾虚肺气先绝，肺虚难司出入，故致哑；脾虚无气以输四脏，故心之神明亦为之昏瞀也；阴囊属肝，脾虚肝欲侵之，故风火动而频按其囊也。治宜大健其脾，斯风邪自消也。补中益气汤效。
人有忍饥腹空，遇天气时寒时热，致胸膈闷塞，如结胸状，此乃内伤胃气也。盖胃为水穀之海，多气多血，然必受水穀，气血始旺。今忍饥则胃无水穀，而胃火沸腾，乃遏抑不舒，则胃气消，故天时不正之气乘虚而入，盘踞胃中，因致闷塞。治宜助胃则邪自退也，倘拘于寒热，用热祛寒，用寒祛热，则胃气虚而寒热相战，胃何能堪也。加味四君子汤效。
人有贪用饮食，甚至难化之物、过寒之味，胸膈饱闷，已而疼痛，后至起嗳吞酸，见美味生嗔，供苾芬意憎，此乃胃气损也。盖脾胃相为表里，然能入不能出者，脾气衰；能出不能入者，胃气乏。虽胃伤必损脾，脾伤必损胃，要必辨其何经，使损者多获其益，则胃易开，脾易健。脾虚肾火寒，胃虚心火冷，故补脾必补肾火，补胃必补心火。今恶食乃不能食，非不能受，明是胃虚也。治宜补心火，则胃气自开也。加味六君子汤效。
人有贪饮成酒积，脾气损伤，五更作泄，久之饮食少思，多呕吐、盗汗，此乃脾胃亏也。盖酒从胃入，宜伤胃，但脾受之；脾恶湿，酒性正湿，乃移于肾；肾虽水脏，藏精不藏湿，酒气熏蒸，肾受酒毒，仍传于脾；脾又不受，遂传大肠而出，大肠恶酒湿，而遄发下泄甚多，亡阴也。治宜先戒酒，后解酒毒，仍健脾益胃也。消酒汤甚效。
小儿多食瓜果、肥甘成疳，身黄瘦，毛竖肤焦，此乃脾胃虚也。盖小儿脾胃本娇，恣食果物肥甘以伤之，脏腑之气不能运化，势必积滞而成疳、成痨也。治宜补脾胃气也，倘徒泄火降痰、消食杀虫，反损真元，必致危殆矣。加味六君子汤效。如虫疳，椒梅理中汤效。
人有忧思不已，加饮食失节，脾胃有伤，面黑环唇，尤甚如饥而见食则恶，气短促，此乃阴阳相逆也。盖心肺居上焦，行营卫，而光泽于外；肝肾居下焦，养筋骨，而强壮于内；脾胃居中焦，运化精微，以灌注四脏，脾胃伤，四脏无所取资则俱病矣。今忧思不已则脾胃气结，饮食不节则脾胃气损，必致阴气上溢于阳中，而黑色遂著于面矣；而脾气通于口，而华于唇，今肾侮土，故黑色著于唇，非阴阳相反而成逆乎，是脾胃阴阳之气虚。治宜急救中土也。和顺汤甚效。
人有多食肥甘，积久不化，偶遇风邪，便觉气塞不通，此乃伤食，因而外感也。盖胃强则土能生金，肺气必旺。食本助胃，而多食则反伤胃，胃气虚肺亦必虚，肺主皮毛，不能外卫，无怪风寒易袭也。治宜内消食而外逐邪，又不伤胃，若徒治外感，则非也。
人有伤感冒风寒，咳嗽而卧不安，此乃内伤于肾也。盖肾为肺子，肾泄过多必取给于母，然肾虚肺亦必虚，肺气不能充于皮毛，故邪易入。要知肾虚感邪，最难愈，以散邪药不能直入肾经，然邪不遽于肾仍在肺，散肺邪仍补肾气，肾得益，肺又无损，斯善于散邪也。治宜补肾更补肺，使子母两旺则反邪自遁矣。倘徒用散邪，则肺气益虚，肾又取资，将内外盗肺气，是肺气太伤，不惟不生肾，且反耗肾，遂至成为痨瘵矣。金水两滋汤效。
人有终日思虑忧愁，面黄体瘦，忽感风寒，此乃内伤脾肾也。盖脾胃为后天，肾为先天，最不宜病，亦最易病。天下无不思不愁之人，但过于思虑，则胃气不升，脾气不降，食积不化，何能生津液以灌诸脏；且思虑伤脾，忧愁伤肾，肾伤则水不灌肝，肝无以养，仍克脾胃，忧思相合，脾肾两伤，外邪尤易深入也。治宜脾肾并补，但须补土无妨水，补水无碍土耳。脾肾两益丹效。
人有饥饱劳役，损其津液，口渴舌乾，又感风寒，头痛发热，此为内伤于阴也。盖人身血足，津液自润；血伤，津液自少；血少，皮肤无养，毛窍空虚，故风寒易入。然风入皮肤，不能骤进经络，以阴虚阳未衰也，阳与邪战而发热，故头痛。治当补其阴血，少佐祛风也。倘用攻于补阳之中，则阳旺阴消，邪转炽矣。养阴辟邪丹效。
人有气虚者，气息短促不足以息，迥殊劳役气急促者，懒于言语，饮食无味，体倦，此乃阳虚下陷也。盖人身之气，阳升阴降，阳气主升，何以降？由于内伤元气也。元气藏关元中，上通肺，下通肾，元气不伤，肾中真阳自升肺，肺气始旺，得行清肃，分布脏腑。若元气一伤，不特真阳不能升，且下陷至阴中而发热，此乃虚热，非实热也。是宜甘温以退虚热，然非用升发以提下陷之阳，则阳沉于阴，气不能举，虽补气无益也。治宜于补中提气也，加味补中益气汤。
人有任情房战，初则鼓勇，不轻泄精，久则阳衰，而易走泄，后乃频举频泄，而骨软筋麻，饮食少而畏寒，此乃肾中水火两衰也。盖肾中无火，水不生，无水，火难养，久战不泄，命门火旺也；频泄者，水去火亦去也；过于泄精，乃肾火不能藏也。火不藏，水始泄，泄精不多，正肾火不太动也；火动极，水泄极，泄极，火无以养水，火更易动，肾之损可知矣。治宜大补肾水，不可遽补火也。六味地黄汤效。
人有夜卧常惊，或多恐怖，心烦不安，气吸吸欲尽浮，梦时作，盗汗不已，食不知味，口内生疮，胸中烦热，无力思眠，唇如朱涂，颧如脂抹，手足心热，液燥津干，此乃肾传心，心初受病也。盖心主宁静，邪不可侵，邪侵则神必外越。肾劳生虫，岂虫亦传心，肾气无日不交，肾中虫气乌得不上交，虫气交心，心受其损矣。治宜仍在肾，必须杀虫，则心能救也。起瘵至神汤效。
人有阴虚火动，夜热如火，五更身凉，汗时有时无，骨髓蒸炎，饮食渐少，痰如白沫，此乃肾水不能制火也。盖肾中水火必须两平，火有馀水不足也，惟水足制火，则肾既不热，骨髓内又何致热也；骨中热，骨外安得不热，骨中髓热必耗骨外血，骨外血热必烁骨中髓矣。治宜补肾水，且凉骨髓，以消骨外血热也。凉髓丹甚效。
人有恣欲伤精，两腿痠疼，腰背拘急，足弱遗精，阴汗神倦，饮食减少，耳如听风雨声，此乃伤肾而痨瘵初起也。盖房劳伤肾，势便成痨，成痨必失血，因而吐痰咳嗽，夜热盗汗，畏寒畏热，似疟非疟，饮食不思，食亦不化，见色动意，思色降精，鬼交梦遗，于是寒热不已，骨髓中生痨虫矣。治宜补真阴，固肾气，加杀虫也。救瘵汤甚效。
人有小便中溺砂石，其色不一，坚实如石，投热汤中不能即化，又或闭塞溺孔中不下，溺时疼痛欲死，用尽力溺始出，日稀夜数，此乃肾火煎熬也。盖肾火盛由于肾水衰，凡入房必泄精，精泄水亏矣，水亏后火未能遽息；加之行役劳筋骨，鸦片提真阳，火且大动，此肾火乃虚火；又或沐浴涉水，外水乘肾气虚，直入遏火，火不能外散，反闭守肾宫，自熬肾水，肾水本至阴水，犹如海水，海水得火可成盐块，肾水得火必成石淋，但肾原有水火，而外水淡，肾水咸，肾火喜咸畏淡，一遇淡水，肾火遂结不伸，乃行于膀胱，煎熬咸水成石。治宜通肾气，利膀胱。膀胱利，肾火亦解，肾火解，砂石自化。化石汤甚效。
人有多言伤气，咳嗽吐痰，久则气怯，短气嗜卧，不思饮食，骨节拘急痠疼，梦遗滑精，潮热汗出，脚膝无力，此乃伤乎气也。盖肺主气，伤气伤肺也，肺伤则金不生水，肾无化源，何以滋养脏腑乎？此肺所以生热也；肺热而清肃之令不行，斯膀胱之气不化，脾胃亦失运化之机，而土亏金益弱，金弱水亦虚，水难养肝则木燥，水不济心则火炎，木燥侮土，火炎克肺，欲气之旺可得乎；气衰则不能摄精，精涸不能收汗，汗出不能生力，故以前诸症所由作也。治宜补肺，兼补脾胃也。益肺丹甚效。
人有入房纵欲，不知葆涩，形体瘦削，面色萎黄，足软膝细腿摇，皮聚毛落，不能任劳，难起床蓐，盗汗淋漓，此乃因于损精也。盖阴精足者，其人必寿。治宜填精补髓也。然泄精既多，不特伤肾，且伤脾，脾伤而胃亦必伤，是填精药须合三经同治也。开胃填精汤甚效。
人有劳倦中暑，服香薷饮，反虚火上炎，面赤身热，六脉洪数无力，此乃内伤中气也。盖人正气足，暑邪不能犯，今暑气侵，皆气虚招之也。夏月伏阴在内，重寒相合，反激虚火上炎，此阴盛格阳之证也。治宜补阳以退阴，但骤用阳药入至阴，必扞格不入，惟热因寒用为妙也。顺阴汤甚效。
人有素虚，忽感风寒，遍身淫淫循行如虫，或从左脚腿起，渐上至头，下行至脚，自觉身痒有声，此乃内伤气不足也。盖人气行则血行，惟气血俱虚，身欲作汗，邪又留而不去，两相争斗，拂抑其经络，皮血作痒，不啻如虫之行，非真有虫也。伤寒汗多亡阳，亦有虫行证，伤寒本外感，至亡阳变为内伤矣。今非伤寒而现虫行证，非内伤而何。治宜大补气血也，加味补中益气汤妙。
人有日夜呼卢斗贝，筋骨痛，足重腹饥，致冒风邪，遍身痛，发寒热，此乃内伤气血也。盖呼卢则液干，斗贝则神瘁，损伤气血尤甚，必至败坏脏腑也。治宜大补气血，而少加和解也，倘徒治外感，则正益虚，邪益旺，定成劳瘵矣。加减十全大补汤效。
人有行役，劳苦不休，致筋拳不伸，缩不弛，卧床呻吟，身疼痛，肢痠麻，此乃损筋也。盖筋属肝，损筋损肝也。然肾足则肝旺，肾虚则肝衰，肝得肾滋，枝叶条达，筋自润矣。但心亦取给于肾，而盗泄于肝也。治宜心、肝、肾三经同补也。养筋汤甚效。
人有久立腿痠，立而行房，足必无力，久之面黄体瘦，口臭肢热，盗汗骨蒸，此乃伤其骨也。盖骨全赖乎髓，无髓则骨空，而伤骨亦能耗髓，立而行房，骨与髓两伤矣。然髓足者，精必足，肾水涸而精少，不能化髓，故骨空也。治宜填精以充髓也，倘用寒药补肾，热药助阳，愈熬津液，必成痨瘵矣。充髓丹甚效。
人有好勇，或赤身不顾，血流不知，致风入皮肤，发寒热，头疼胁痛，此乃内伤筋骨也。盖筋属肝，骨属肾，肝足筋舒，肾满骨健，是筋骨必得髓血之充。人至斗殴必怒，怒则肝叶开张，血多不藏而太耗，肝血耗必取给于肾，肾水供肝，木火内焚，又易乾燥，肾滋肝不足，又何能充润于髓，血髓两亏，筋安能舒，骨安能健，则风邪乘虚易入矣。治宜补其血髓也。加味四物汤效。

内伤传尸劳瘵证治  ***************************
夫传尸劳者，男子自肾传心，心而肺，肺而肝脾；女子自心传肺，肺而肝，肝而脾，脾而肾，五脏复传六腑而死矣。虽有诸候，其实不离乎心阳、肾阴也。若明阴阳用药，可以起死回生。
《黄游论》曰：传尸之候，先从肾起，初受之，两胫痠疼，腰背拘急，行立脚弱，饮食减少，两耳飕飕直似风声，夜卧遗泄，阴汗痿弱；肾既受伤，次传于心，夜卧心惊恐怖，心悬悬，气吸吸欲尽，梦见先亡，有时盗汗，饮食无味，口内生疮，心气烦热，惟欲眠卧，朝轻夕重，两颧、口唇悉皆纹赤，有时手足五心烦热；心受已，次传于肺，咳嗽上气，喘卧并甚，鼻中乾燥，不闻香臭，如或忽闻，惟觉臭腐，有时恶心欲吐，肌肤枯燥，时复疼痛，或似虫行，干皮细起，状如麸中；肺受已，次传于肝，两目䀮䀮，面无血色，常欲皱眉，视不能远，目常乾涩，又时赤痛，或复睛黄，常欲阁眼，及时睡卧不著；肝受已，次传于脾，两胁虚胀雷鸣，唇口焦乾，或生疮肿，毛发乾耸，或时上气，撑肩喘息，利赤黑汗，见此证者，乃不治也。
《紫庭方》云：传尸、伏尸皆有虫，须用乳香薰病人之手。乃仰手掌以帛覆其上，熏良久，手背上出毛长寸许，白而黄者，可治；红者，甚难；青黑者，即死。若熏良久无毛者，即非其证，属寻常虚劳也。又法：烧安息香，令烟出，病人吸之，嗽不止，乃传尸也；不嗽，非也。
按：内伤劳损之病，因于酒色者固多，而因于思虑忧闷郁结者，亦不少，治之原未可或误也。如酒伤肺，则湿热熏蒸，肺阴消烁；色欲伤肾，则精室空虚，相火无制；思虑伤心，则血耗而火亦上炎；劳倦伤脾，则热生而内伐真阴；惟忿怒伤肝者，一为郁怒，则肝火内炽而灼血，一为暴怒，则肝火上升而逼血。《道经》云：涕唾津精血汗液，七般灵物皆属阴。阴火内热，而劳瘵成矣。
其为病也，在肾，则为腰脊腿痠或攸隐而痛，为骨蒸盗汗或至夜发热，为遍身骨痠或疼痛如折，为梦遗泄精，为耳中鸣、足心热；在心，则为惊悸怔忡，为掌中灼热或魇梦不宁，为口苦舌乾或口舌糜烂；在肺，则为痰嗽乾咳，为气逆喘促，为鼻中燥热，为颧红吐衄，甚则吐涎白沫，侧眠咽痛，音哑声嘶；在肝，则为寒热如疟，为头项瘰疬，为胁胀肋痛，为两目涩痛，为头晕眼花，为多怒，为吐血；在脾，则为食减不化或恶心呕吐，为腹满腹痛，为肠鸣泄泻，肌肤消瘦，此皆五脏虚劳之本症。
经曰：治病必求其本。须审因何而损，何脏受伤。如因于色者，则知肾伤，纵有他经现症，亦当补肾为主，而兼治他证；因于酒者，必当清肺为主，此为正治。然又当明其传变，如肾传心，心传肺，肺传肝，肝传脾，脾再传肾，此传其所胜之脏，侮而乘之，谓之贼克，大凶之兆。经曰：诸病以次相传者死。谓五脏以次相传，则克遍也。《难经》曰：七传者死。谓如病始于肾，而脾复传肾，是谓六传已尽，不可再传也。又如肾病不传心而传肺，此间一脏而传于生我之母，以母子气通也。如肾病不传心、肺而传肝，此间二脏而传于己生之子，以母及子也。如肾病不传心、肺、肝而传脾，此间三脏而传己所不胜之脏，经所谓轻而侮之也。传乘不明，岂能疗病。
虚劳一证，方书皆以血虚、气虚、阴虚、阳虚混同论治，而不知偏于阴虚者居多。夫气虚者，面白无神，言语轻微，四肢无力，脉来微弱；阳虚者，体冷畏寒，手足逆冷，溲清便溏，脉沉小迟，惟能服参、耆温补，乃为受补，可治也。而其阴虚之误，治者可详而指之。
一在乎误认阳虚。命门之火，龙火也，亦谓真阳，如果肾中阴盛，龙火不得安其位，而为上焦假热，面赤烦躁，口虽渴而不欲饮，足冷过膝，小便清长，右尺脉沉小而迟，或浮大无根，此阴盛逼阳之假证，宜用八味之属冰冷与服，以引火归源也。至若虚劳之症，是因肾水真阴虚极，水不济火，火因上炎，而致面赤唇红，口鼻出血，齿痛齿衄，虽亦龙火上炎，与虚阳上浮不同，纵有下部虚寒足冷，要因虚火上升所致，非真阳衰而然，故其小便必黄赤，其脉必带数，有内热的证可据，设用引火归源之法，是抱薪救火，上焦愈热，而咳喘燥渴益甚、咽痛喉烂，诸症至矣。
一在乎误认中寒。腹痛之属于虚寒者，水穀不化而澄彻清冷，必有寒虚之脉可凭。今人一见腹胀腹痛、食不消化、肠鸣泄泻等症，便误认为虚寒，而投理中温燥之剂，再补其阳，则阳益亢而阴亦竭矣。更有见其胀满泄泻，遂引经文「清气在下，则生飧泄；浊气在上，则生䐜胀」，而用补中益气，反提阴气上逆，以致咳喘频增，吐衄交至而立见危亡也。
一在乎误认外感。世之真阴虚而发热，十之六七亦与外感无异，火逆冲上则头微胀痛，火热壅肺则时亦鼻塞，阴虚阳陷入里则洒淅恶寒，阴虚阳无所附，则浮越肌表而热，但其发时，必在午后，先洒淅恶寒，少顷发热，至寅卯时微汗而热退，或无恶寒，而午后发热，必现肾虚之证，或兼唇红颧赤，口渴烦躁，六脉极数，或虚数无力。此宜大剂滋阴，若误作外感表之，则魄汗淋漓，诸虚蜂起。有失血之人，表亦无汗，经所谓夺血者无汗也，再强发之，必然吐衄，为下厥上竭之证，此尤人多孟浪者也。
一在乎误用苦寒泻火。实火为病，可以直折；虚火为病，非寒可清，非惟不能清热，抑且败其胃气，食少泄多，将何以救。甚者见其燥结，妄用硝、黄，不知肾主二便，肾主五液，肾液既亏，自不濡润，滋其阴，润其燥，而使自通。彼既亏之阴，岂能胜硝、黄之攻伐乎。
一在乎误用二陈攻痰。痰在脾经，为湿痰，滑而易出；若稀如清水，为痰饮。湿者燥之，半夏自为正治。若阴水不足，肺受火伤，津液凝浊，不生血而生痰，此当润肺滋阴，使上逆之火得反其宅，痰自消矣。二陈之燥，立见其殆。
一在乎误用参、耆助火。凡虚劳之可用参、耆者，肺必无热也，肺脉按之而虚，必不见数，故有土旺生金、勿拘拘于保肺之说。若其火已烁金而发咳，火蒸津液而为浓痰，君相亢甚，而血随上逆矣。犹引阳生阴长、虚火可补之言，漫用参、耆，因之阳火愈旺，金益受伤，所以好古有肺热还伤肺、节斋有服参必死之叮咛也。至于血脱者，益气而用之，则又不在此例矣。
此内伤虚损之所为难治也，医可不细审而明辨之哉。
按：孙真人云补脾不如补肾，许学士云补肾不如补脾，两先生深知二脏为生人之本，而有相赞之功，故其说似背，而其旨实同也。救肾者，必本于阴血。血主濡之，血属阴，主下降，虚则上升，当敛而抑也。理脾者，必本乎阳气。气主煦之，气属阳，主上升，虚则下陷，当升而举之。是内伤虚损之治，补肾、健脾，法当并行。经曰：肾者主水，受五脏六腑之精而藏之。精藏于此，气化于此，精即阴中之水也，气即阴中之火也，故命门之水火，为十二经之化源。火不畏其衰，水则畏其少，所以保阴、六味、左归之属，皆甘寒滋水添精之品，补阴以配阳，正王太仆所谓壮水之主以制阳光、朱丹溪所谓滋其阴则火自降也。则可知因于色者，固当补肾矣。而因于酒者，清金润燥为宜，而保阴之属仍不可废，盖补北方正所以泻南方而救肺也。因于思虑者，清心养血为宜，而佐以保阴，所谓壮水而火熄、勿亟亟于清心是也。因于劳倦者，培补脾阴为宜，而佐以保阴，经曰：有所远行劳倦，逢火热而渴，渴则阳气内伐，热舍于肾。故知劳倦伤脾，内热者必及于肾也。若忿怒伤肝、动血，保阴、六味丸为正治。盖水旺则龙火不炎，雷火亦不发，乃肝肾同治之法。而脾胃为后天根本，经曰安穀则昌。盖精生于穀，饮食多，自能生血化精，虽有邪热，药得以制之，久则火自降而阴自复也。若脾胃一弱，则饮食少而血不生，阴不能以配阳，必五脏齐损。故越人归重脾胃，而言：一损损于肺，皮聚而毛落；二损损于心，血脉不能荣养脏腑；三损损于脾，饮食不为肌肤；四损损于肝，筋缓不能自收持；五损损于肾，骨痿不能起于床。从上而下者，过于肾则不治，至骨痿不能起于床者死；从下而上者，过于脾则不治，至皮聚而毛落者死。所以仲景治虚劳惟用甘药，建立中气，以生血化精，一遵精不足者补之以味之旨也。味，非独药也。补以味而节其劳，则精贮渐富，大命不倾。而经云：阴阳形气俱不足者，补之以甘药。故中气不足者，非甘药不可。况土强则金旺，金旺则水充。又男子以脾胃为生身之本，女子以心脾为立命之根，故治虚损，当以调养脾胃为主耳。然以甘寒补肾不利于脾，辛温扶脾愈妨于肾，贵宜于补肾之中不脱扶脾，补脾之中不忘滋肾，斯为善也。要以两者并衡，而较重脾土，以脾土上交于心、下交于肾故也。若或肾火虚而势危困者，则于补水之中再补其火，则不独肾家之水火相济，而补脾之功亦寓于中矣。是在人之神而明之已耳。予尝深为《内经》精不足者补之以味与阴阳形气俱不足者调以甘药之旨，酌取甘而不寒、温而不燥诸品，合成方剂，用治虚损，渍渐与服，颇多济益也矣。
按：内伤劳损，病之至剧至危者也。自《内经》《难经》明其根源，脉证治法赖仲景《金匮》阐发其义，始得以窥其微妙。至东垣主于补中益气，丹溪主于滋阴降火，究亦举一节以立言，非以概其全体也。迨后喻嘉言深体《金匮》之旨，诚得治虚损之良法耳。而薛立斋、张景岳、李士材诸公，又何尝非遵内典以著论施治也。近世医流，未能融会贯通，往往胶柱鼓瑟，物而不化。予尝见其治虚损也，每执乎滋阴降火，而奉知柏、四物为神丹，不知丹溪所以用之者，为救其偏于扶阳之弊也。彼不尝用人参斤许以为治疗乎，其全书原自可考焉。抑又有重用地黄为滋阴补肾者，不知此惟景岳用之，但彼多有人参以相斡旋，藉以固其元气而鼓舞药力，不至有泥膈坏胃之愆。今则无参可用，安能重用地黄耶。此皆不善读书以明其理，何漫以医任而夭枉人命也哉。然而补阳，则又未可苟矣。古方用桂、附以补命门之真阳，若虚损而至失血，则辛热之药大非所宜。故嘉言深契《金匮》建中之义，惟在补脾中之阳气，而谓桂、附之用，恐已亏之血无能制其悍，而未动之血不可滋之扰也。试深绎其言，惟用稼穑作甘之本味，而酸咸辛苦，在所不用，舍是别无良法。则可知劳损而不失血，成方有可专施；劳损而至失血，成方未可尽泥也。予所以于乾血劳证，而不存《金匮》之大黄䗪虫汤、百劳丸，以其过于峻劫，未敢轻用，勿令昧昧者之贻害无穷也。谬为僭削，仁人君子谅有以明其心者矣。


卷四  ——————————————————————————————————————————————————————————————————————————————————————————

内伤虚损失血经旨  ***************************
经曰：黄帝曰：何谓血？岐伯曰：中焦受气，取汁，变化而赤。
谷入于胃，脉道乃行；水入于经，其血乃成。
营者，五穀之精气也，调和于五脏，洒陈于六腑，乃能入于脉也。故循脉上下，贯五脏，经六腑也。
血为营，营于内。目得血而能视，足得血而能步，掌得血而能握，指得血而能摄。
血脱者，色白，夭然不泽。
心主身之血脉。
诸血者，皆生于心。
人卧血归于肝。
肝藏血。
血有馀则怒，不足则恐。
孙络外溢，则经有留血。
气血以升，阴阳相倾，气乱于卫，血逆于经，气血离居，一实一虚；血并于阴，气并于阳，故为惊狂；血并于阳，气并于阴，故为热中；血并于上，气并于下，心惋善怒；血并于下，气并于上，乱而喜忘。
血气者，喜温而恶寒，寒则泣不能流，温则消而去之。
气之所併为血虚，血之所併为气虚。
帝曰：血併为虚，气併为虚，是无实乎？岐伯曰：有者为实，无者为虚，故气并则无血，血并则无气，今血与气相失，故为虚焉。络之与孙脉俱输于经，血与气并，故为实焉。
血之与气并走于上，则为大厥，厥则暴死，气复反则生，不反则死。
血脉和，则精乃居。
营卫者，精气也；血者，神气也。故夺血者无汗，夺汗者无血；故人有两死，而无两生。
卒然多食饮而肠满，起居不节，用力过度，则络脉伤。阳络伤则血外溢，血外溢则衄血；阴络伤则血内溢，血内溢则后血。
不远热，则热至血溢，血泄之病生矣。
阳气者，大怒则形气绝，而血菀于上，其人薄厥。
怒则气逆，甚则呕血及飧泄，故气上矣。
脾移热于肝，则为惊衄。
胞移热于膀胱，则为癃溺血。
脉实血实，脉虚血虚，此其常也，反此者病。
脉盛血少，所谓反也。脉少血多，所谓反也。
谷入多而气少者得之，有所脱血，湿居下也。
脉小血多者，饮中热也。
脉大血少者，脉有风气，水浆不入，此之谓也。
臂多青脉，曰脱血。
安卧脉盛，谓之脱血。
悲哀太甚，则胞络绝。
阳气内动，发则心下崩，数溲血也。
肾，足少阴也，是动则病饥不欲食，咳唾则有血。
喝而喘，少阴所谓咳则有血者，阳脉伤也。阳气走盛于上而脉满，则咳，故血见于鼻也。
阳明厥逆，喘咳身热，善惊，衄、呕血。
阳明司天，咳不止而血出者，死。
结阴者，便血一升，再结二升，三结三升。
妇人之生，有馀于气，不足于血，以其数脱也。
夫人之常数，太阳常多血少气，阳明常多气多血，少阴常多气少血，太阴常多血少气，此天之常数也。
月事不来者，胞脉闭也。胞脉属心，而络于胞中。今气上迫肺心，气不得下通，故月事不来也。
咸走血，血病无多食咸。阳病发于血，目久视伤血。
苦走血，血病无食苦。凡太阳、太阴、少阳、少阴司天、在泉之年，皆有见血等症。
凡血逆行，难治；顺行，易治。无潮热者，轻；有潮热者，重；潮盛脉大者，死。
九窍出血，身热不得卧者，死。
凡血症，阳盛则身热多渴，阴盛则身凉不渴，身凉易愈。
如心肺血破，血若涌泉，口鼻俱出者，不治。
淫而形脱，身热，色夭然白，反后下血、⿰血丕血、衄，笃重，是为逆。
血溢上行，或唾、或呕、或吐，皆凶也。若变而下行，为恶痢者，顺也。上行为逆，其治难；下行为顺，其治易。故仲景云：蓄血症，下血者，当自愈。若无病之人，忽然下血痢者，其病进。
无故忽然泄下恶血，名曰心绝，为难治。
伤寒太阳症，衄血者，病欲愈；热结膀胱而血自下者，亦欲愈。
鼻头黑白者，亡血也。
蓄血，为瘀血积蓄也。血蓄上焦，则善忘；血蓄中焦，胸满身黄，漱水不欲咽；血蓄下焦，则发狂，粪黑，小腹硬痛；蓄血外症，痰呕燥渴，昏愦迷忘，常喜汤水漱口。凡病日轻夜重，便是瘀血，发狂，喜漱水而不欲下咽。

内伤虚损失血脉法  ***************************
经云：脉得诸涩濡弱，为亡血。
诸症失血，皆见芤脉。脉贵沉细，浮大难治。
芤为失血，涩为少血。
吐血之脉，必大而芤，大为发热，芤为失血。
衄血不止，脉大者逆。
脉至而搏，血衄身热者，死。
腹胀便血，脉大时绝者，死。
若吐衄血，脉当沉细。反浮大而牢者，死；失血而脉实者，难治。
吐衄血，脉滑数者，难治。诸失血症，脉大且数者，殆。
安卧脉盛，谓之脱血。
失血脉数大，为阳盛；涩细，为少血；细数，为阴火郁于阴中；芤，为失血，血虚气不归附也；弦紧胁痛，为瘀结。
诸血皆属于肝也。脉来寸口大，尺内微，为肺中伏火；尺中盛，则寸口虚大，为肾虚阴火；尺滑而疾，为血虚有热；右手虚大，为脾胃之火；左手数盛，为肝胆之火。大抵失血，脉微弱细而和缓，易治；洪数实大弦急，或虽小按之如引葛、如循刀，及衄血身热、脉至而搏，呕血胸满引背、脉小而疾者，皆不治。
肺脉搏坚而长，当病少血。
心脉微涩，为血溢；肺脉微急，为寒热、怠惰、咳呕血；肺脉微滑，为上下出血；涩甚，为呕血；肝脉大甚，为内痈，善呕血；脾脉微涩，为痰，多下脓血；肾脉微涩，为不月。血泄者脉急，血无所行也。秋脉不及，则令人喘，呼吸少气而咳，上气见血，下闻病音。
衄而不止，是为逆。
咳且溲血，脱肉，其脉小劲或搏，是为逆。
身热脉大者，难治；身凉脉静者，易治。
六脉弦细而涩，按之空虚，其色必白而夭然不泽者，脱血也。

内伤虚损失血症治  ***************************
万物生成之道，惟阴与阳。人有阴阳，即为血气。阳主气，故气全则神旺；阴主血，故血盛则神强。人之初生，必从精始。血即精之属也，但精藏于肾，所蕴不多，而血富于冲，所至皆是。盖其源源而来，生化于心，总统于脾，藏受于肝，宣布于肺，施泄于肾，灌溉一身，无所不及也。是以人有此形，惟赖此血，故血衰则形萎，血败则形坏，而百骸表里之属，凡血亏之处，则必随所在而各见偏废之病。倘至血脱，则形何以立，气何以归，亡阴亡阳，其危一也。然血化于气而成于阴，阳虚固不能生血，所以血宜温而不宜寒；阳亢则最能伤阴，所以血宜静而不宜动。苟能察其精义，而得养营之道，又何血病之足虑哉。
血本阴精，不宜动也，动则为病。血主营气，不宜损也，损则为病。盖动者多由于火，火盛则逼血妄行；损者多由于气，气伤则血无以存。故有以七情而伤气者，有以劳倦色欲而动火者，有以色欲劳倦而伤阴者，或外邪不解而热郁于经，或纵饮不节而火动于胃，或中气虚寒则不能收摄而注陷于下，或阴盛格阳则火不归源而泛溢于上。是故妄行于上则见于七窍，流注于下则出乎二阴，或壅瘀于经络则发为痈疽脓血，或郁结于肠脏则留为血块血症，或乘风热则为斑为疹，或滞阴寒则为痛为痹，此皆血病之症也。若七情劳倦不知节，潜消暗烁不知养，生意本亏而耗伤弗觉，则为营气之羸，形体之弊，此以真阴不足，亦无非血病也。故凡治血者，当察虚实，是固然也。若实中有虚，则于疼痛处，有不宜于攻击者，此似实非实也。热中有寒，则于火症中，有速宜温补者，此似热非热也。夫正者正治，谁不得而知之；反者反治，则吾未见有知之者，矧反症甚多，不可置之忽略也。
失血于口者，有咽喉之异。盖上焦出纳之门户，惟咽与喉为胃之上窍，故由于咽者必出于胃；喉为肺之上窍，故由于喉者必出于肺。而肺总五脏之清道，咽连于胃而实统六腑之浊道，此其出入于肺者。人之病在五脏，而不知出于胃者亦多由于五脏也。何也？《内经》曰：五脏者，皆禀气于胃，胃者，五脏之本。而五脏之病，独不及于胃乎？古人云呕血者出于胃，岂知亦由乎脏也。盖凡胃火盛而大吐者，此本家之病，无待言也。至若怒则气逆，甚则呕血者，亦必出于胃脘，此气逆在肝，木邪乘胃而然也。又如欲火上炎，甚则呕血者，亦出于胃脘，此火发源泉，阴邪乘胃而然也。由此观之，则凡五志之火皆能及胃，但咳而出者，必出于喉，出于喉者，当察五脏；呕咯而出者，必出于咽，出于咽者，五脏六腑皆能及之。且胃为水穀之海，故为多气多血之腑，而实为冲任、血海之源。故凡血枯经闭者，当求生血之源，源在胃也；而呕血、吐血者，当求动血之源，源在脏也。于此不明，济者鲜矣。
失血一发，颇多咳嗽，生痰上气，面青少泽，其脉肝部独伤，原于忿怒之火无疑，合色脉详谛，总是阴血不足也。夫脉之充也，色之华也，皆气与血之为也。以脱血，故致令气亦脱，每每上升，胸膈喘促胀闷，不利于言语、行持。诚欲气不上升，无过于血日滋长，暗将浮游之气摄入不息之中，乃为良治。然胸膈肺胃，顽痰胶固，似乎痰不亟除则无生血之法，惟先以微阳药开其痰，继以纯阴峻投生其血，久久血生而气反血室，如浪子归家，转能兴家。所藉以驱胶结之痰者，即此气也。庶几痰去气存，而病自痊耳。然饮食最宜致慎，不特肥甘生痰，厚味伤阴已也。人身自平旦至日中，行阳二十五度，饮食易化；自日中至夜分，行阴二十五度，饮食不消，故易成痰。故贤人常以秋冬养阴，法天地之收藏，况乎血欲不再脱，尤贵退藏于密。而厥阴肝木受病，其憔悴之色见于三时者，犹可诿之；病色至春月发荣之时，更何诿耶。春月之荣，不自春月始也，始于秋冬收藏之固。设冬月水脏所储者少，春月木即欲发荣，其如泉竭，不足以溉苞稂何。故失此不治，至春病危殆始图之，则万无及矣。
人身血为阴，男子不足于阴，故以血为宝。是以失血之症，阴虚多致发热，面色多致枯黑，肌肉多致消瘦。彼嗜酒之人，饮醇伤胃。胃为水穀之海，多气多血，平素水穀充养之精华以渐内亏而不外觉也。胃脉从头至足，本下行也，以呕血之故，逆而上行，则呼吸之音必至喘急矣。胃之气传入大小肠、膀胱等处，亦本下行也，以屡呕血之故，上逆而不下达，则肠腹之间必致痛闷矣。胃气上奔，呕逆横决，则胸中之气必乱，至紧逼痛楚，则乱之甚矣。胸中含有限之气，无处可容，势必攻入于背，以背为胸之府也。至于肩髃骨空，钻如刀刺，则入之深矣。故一胃而分三脘，胃中既乱，气血混矣。胃之上为膈，其心烦多怒者，正《内经》所谓血并于膈之上、气并于膈之下致然，气血倒矣。所以《内经》又言：血并于阳，气并于阴，乃为热中。病者之嗜饮，为热积胃中，而或呕血者，必以醉饱入房而得之。盖人身气动则血动，而媾精之时，其血大动。精者血之所化，灌输原不止胃之一经，独此一经所动之血，为醉饱之馀所阻，不能与他之血缉续于不息之途，是以开此脱血一窦，而竟成熟路矣。然不惟胃之经也，胃之大络，贯膈络肺，不辨其络，亦孰知膈间紧迸、肺间气胀痰胶，为胃病之所传哉。
失血，诊其脾脉大而空，肾脉小而乱，肺脉沉而伏，此患在亡阴。经云：暴病非阳，久病非阴。失血数年，其为阳盛、阴虚无疑。况食减而血不生，渐至肌削而血日藁，虚者益虚，盛者益盛。势必阴火大炽，上炎而伤肺金，咳嗽生痰，清肃下行之令尽壅，由是肾水无母气以生，不足以荫养百骸，肢体瘦损，每申酉时洒淅恶寒，转而热至，天明微汗始退也。
吐血者，营气溢入浊道，留聚膈间，满则吐血，名曰内衄。然先哲皆以为热，其因于寒者理亦有之。何则？寒邪属阴，营血亦属阴，风伤卫，寒伤营，各从其类。人果身受寒邪，口伤寒物，即入血分，郁遏内热，无从发泄，血乃沸腾，在上则从口而出，在下则从便而出。若此者，实病机之所有也。但其血色之黑，与吐血因热极而反兼水化者相似，兹则宜于脉症间求之。脉微迟而身清凉者，寒也；洪数而身烦热者，热也。寒则温之，热则清之，治法大不同矣。若吐血发渴者，名为血渴，宜四物汤、十全大补汤。凡古方纯用补气，不入血药，何也？盖阳统乎阴，血随乎气，有形之血不能速生，无形之气所当急固也。凡失血后发热，名曰血虚发热，古方用当归补血汤，黄耆一两，当归四钱，名为补血，而以黄耆为君，阳旺能生阴血也。
血之来也，虽火以迫之，然此火宜导以归源，则血亦归经；切忌寒凉，则反激浮火上逆，且伤胃气，脾愈不能统血矣。更宜养肝，使肝平而血有所归；切忌伐肝，盖肝为将军之官而主藏血，吐血者肝失其职也，若再伐之则无力摄血收藏，而血愈不止也。更宜行血不宜止血，盖吐血者气逆上壅而血不行，经络行血则血循经，不止自止耳。若勉强止之，则瘀血凝滞，胸胁胀满，发热恶食，反成痼疾。况血生化于脾，而脾又统血，倘不调理脾胃为主，而概用四物纯阴伤胃，徒增其病矣。故失血诸症，每以胃药收功。
褚氏云：血虽阴而运药之其阳和乎。观时珍发明药性，谓童便性温不寒，饮之入胃，随脾之气上归于肺，下运水道而入膀胱，乃其旧路，故能治肺病，引火下行；其味咸而走血，故治血病。但当乘热即饮，则真气尚存，其行自速，冷则惟有咸寒之性而已。彼用苦寒以为滋阴降火者，曷弗思之甚也。
凡治血症，前后调理，须按三经用药，以心主血、脾统血、肝藏血，而归脾汤一方，三经之主剂也。远志、枣仁，补肝以生心火；茯神、龙眼，补心以生脾土；参、耆、术、草，补脾以固肺气；木香者，香先入脾，总欲使血归于脾，故以归脾汤名。有郁伤脾、思虑伤脾者，尤宜。火旺者，加山栀、丹皮；火衰者，加丹皮、肉桂。又有八味丸，以培先天之根。治无馀法矣。
夫血病而用血药，亦必兼气药为主。经曰：无阳则阴无以生血。血脱者益气，为血不自生，必得阳和之药乃生，阳生则阴长也。若单用血药，血无由而生，反有伤犯中州之患矣。东垣云：人参甘温，补肺气。肺气旺，则四脏之气皆旺，精自生而形自盛也。自王好古、节斋之论出，而天下皆以人参为虚劳毒药，殊不知肺家本有火，右脉必大而有力，东垣所谓郁热在肺者，诚当勿用；若肺虚而虚火乘之，肺已被病，非人参何以救之。古方治肺寒以温肺汤，肺热以清肺汤，中满以分消汤，血虚以养营汤，皆用人参。自《内经》以至诸贤，谆谆言之以气药有生血之功，血药无益气之理，可谓深切著明，人亦奈何不察耶。
虚损吐血，伤其阴也，故或吐或衄，所不能免。但其火盛而载血逆上，其脉症之间，自有热症可据，急则治标，不得不暂用清凉泻之。若阴虚而兼微火，则当养血，而不可过用寒凉。若无实火，而全属伤阴，则阴虚水亏，血由伤动，此宜纯甘养阴之品，以静制动，以和治伤，使阴气安静得养，则血自归经矣。若血而兼嗽者，阴虚连肺也；因劳役而动血者，心脾肾三阴受伤也；若阴虚于下，格阳于上，六脉无根，而大吐大衄者，此火不归源，真阴失守而然，惟因思虑劳倦过伤者，多有此症也；若因劳倦而素易呕泄者，多有脾不摄血也。若大吐大衄而六脉细脱，手足厥逆，危在顷刻，而血不止者，速用止血也。若血脱至盛，气亦随之，因是厥逆、昏愦者，速当益气也，倘用寒凉则殆矣。总之，失血必其阴分大伤，使非加意元气，培养真阴，而或用寒凉，则其阴气益损，血虽得止而病必日败矣。
凡失血，无论衄血出于经，咳血出于心，嗽血出于肺，吐血出于胃，咯血出于肾，呕血出于肝，唾血出于脾，但以色紫黑者，为瘀积，久血；色鲜红者，为暴寒，新血；色淡青者，为气虚挟痰，总属炎火沸腾。故治血，以降火下行为首务，不可骤用酸寒收敛，使瘀积发热转增上炎之势。先用瑞金丹，次用童真丸，引血与火下行最速。若血色甚赤，吐出即凝，剔起成片如柿皮者，此守藏之血因真阴受损而脱，虽能食倍常，必骤脱而死。若吐淡红，如肉如肺者，谓之咳白血，此肺肾并伤，虽淹岁月，亦终不救也。
《内经》论风寒暑湿燥火六气之变，皆能失血。若不察其所因，概与寒凉折之，变乃生矣。服寒凉后，症虽大减，脉反加数者，阳郁也，宜升、宜补；倘执迷不省，复用寒凉者，必死而后已。七情妄动，形体疲劳，阳火相迫，致血妄行，脉洪多热，口乾便涩，宜行凉药。若使虚气挟寒，阴阳不相为守，血亦妄动，必有虚冷之状，所谓阳虚阴必走也。更验其血之色，必瘀晦不稠，非若火盛迫血妄行之色浓厚紫赤也，宜理中汤加肉桂收摄之。因气而发者，加香附、乌药；或饮食伤胃，亦主吐衄，加香附、楂、曲。劳嗽吐血，上热下寒，四味鹿茸丸选用之。久病虚劳失血，血枯发热，及女人经闭血竭者，宜四乌贼骨一藘茹丸，或四物换生地，加桃仁、虻虫，为丸服。吐血成升斗者，花蕊石散，然必阳虚不能制、阴气暴逆者为宜；若气虚、血随火涌者，误用必殆，宜十灰散。若胃脘蓄血者，吐血多而久不止者，并宜独参汤主之。气虚有热，保元汤加童便、藕汁，即有血，亦无碍。一切失血，或血虚烦渴，燥热不宁，五心烦热，宜圣愈汤。血症既久，古人多以胃药收功，异功散加丹皮、山药、泽泻；咳嗽，更加萎蕤，此虚家神剂也。
凡治血症，须知其要，而动血之由，惟火与气耳。故察其有火、无火，气虚、气实，而得其所以，则治血之法无馀义矣。
凡忧虑过度，损伤心脾，以致吐血、咯血，其症当见气短、气怯，形色憔悴，或胸怀郁怒，食饮无味，或腹虽觉饥而不欲食，神魂惊困而卧不安，若素多劳倦、思虑，或善呕吐，或常泄泻而致吐血、下血者，是皆脾虚不能摄血，非火证也。治当培其中气，切不可用清寒等药。格阳失血之症，多因色欲劳伤过度，以致真阳失守于阴分，则无根之火浮泛于上，多见上热下寒，或颊红面赤，或喘促躁烦，而失血不止，但其六脉细微，四肢厥逆，或小水清利、大便不实者，此格阳虚火证也。治当引火归源，若用寒凉，阳绝则死矣。凡所吐之血，色黑而黯，必停积失位之血，非由火逼而动也，或面白息微，脉见缓弱，身体清凉者，此必脾肾气虚不能摄血而然，若用寒凉，必致殆矣。暑气逼心，火毒刑金，多令人吐衄失血。然暑热伤心，又能伤气，证必脉虚气弱，体倦息微，若但知为热，而过用寒凉，则气必愈伤而害斯甚矣。凡血逆上焦，紫黑成块，或痛或闷，结聚不散者，惟宜行散。大都治血之法，多忌辛散，恐其动血也，惟此留滞之血，不妨用之，或韭汁，亦善行瘀也。吐血不能止者，惟饮童便最妙。或捣侧柏叶汁，以童便二分，酒一分，和而饮之，大能止血。
凡鼻口见血，多由阳盛阴虚，二火逼血而妄行也。盖血随气上，有升无降，惟宜补阴抑阳，则火清气降而血自静矣。凡火盛逼血妄行者，或上或下，必有火脉、火症可据，乃可以清火为先。若以假火作真火，则害不旋踵矣。凡气逆于上，则血随气乱而错经妄行，此必有气逆喘满，或胁痛胀，或尺寸弦紧等症脉，则当以顺气为先，气顺则血自宁也。其或实中有虚，则消耗断不可用矣。若火不盛、气不逆而血动不止者，乃其元气受损，营气失守，病在本根而然。经曰：起居不节，用力过度，则络脉伤，阳络伤则血外溢，血外溢则吐衄；阴络伤则血内溢，血内溢则后血。此二言最得损伤失血之源。故凡治损伤，无火、无气而失血不止者，不宜妄用寒凉以伐生气，又不宜妄用辛燥以动阳气。而治此之法，但宜纯甘至静之品培之养之，则营气自将宁谧，不待治血而自安矣。且今人以劳伤而病者，多属此症，若不救根本，终致败亡矣。
失血之症，凡见喘满咳嗽及左右胸胁间有隐隐胀痛者，病在肺也；若胸膈膻中间觉有牵痛如缕如丝，或懊憹嘈杂，有不可名状者，病在心主包络也；若胸腹膨胀，不知饥饱，饮食无味，多呕沫者，病在脾也；若胁肋牵痛，或躁扰喘急不宁，往来寒热者，病在肝也；若气短似喘，声哑不出，骨蒸盗汗，动气怔忡者，病在肾也；若大呕大吐，烦渴头痛，大热，不得卧者，病在胃也。于此而察其兼症，则病有不止一脏者，皆可参合以辨之也。
吐血之病，在偶有所伤而根本未摇者，但随其所伤，宜清则清，宜养则养，随药可愈，无足虑也。惟积劳积虚，以致元气太虚，真阴失守，乃为危证。凡患此者，非加意慎重，而徒恃药力以求活，则诚难矣。凡成盆无声为吐；或咯而出血屑，甚咯而出带红丝，为咯血。因劳损而气虚，脉静或微弦无力，既非火证，又非气逆而血妄行者，此真阴内损、络脉受伤而然，惟用甘醇补阴，培养络脉，俟营气渐固而血自安也。此证最忌寒凉。吐血、咯血，凡兼口渴咽痛、躁烦喜冷、脉滑便实、小便赤热等证，此水不济火、阴虚阳盛而然，治当滋阴壮水，而大忌辛温也。吐血，全由火盛，逼血上行而根本多伤，宜察其火之微甚而治之。若胃火热甚而烦渴，头痛气壅，或兼便结腹胀者，治当泻火；若兼阴虚水亏，则宜慎之也。
吐血而倾盆盈碗，或鲜散中兼带紫黑大块，吐后不即凝结，盖血出于胃，以其杂水穀也，皆劳力内伤中气而得，亦有醉饱接内而致者。治法不可骤止，亦不宜峻攻，只宜清理胃气以安其血。若血色瘀晦如污泥，为阳不致阴，宜花蕊石散温以散之。
吐血初起，脉洪数者，属外因，须用参苏饮加当归、茯苓。盖茯苓能守五脏真阴，泻肾中伏火，去脾胃中湿。数剂后，脉数退而洪不退者，用六味地黄加沉香，以纳气归源。若洪退弱极，用异功散以补脾生肺，慎不可用寒凉耳。
吐血，脉洪大弦长，按之有力，上膈壅热，胸似满痛，精神不倦，或血似紫黑块者，用荆芥、丹皮、当归、阿胶、酒大黄、桃仁泥之属，从大便导之。不知此，而用四物汤加芩、连、知、柏行之，使气血俱伤，脾胃俱败，百无一生也。
若饮酒过多，伤胃吐血，四君子加香、砂、甘葛。
因食太过、不能消化，烦闷强呕，因伤胃吐血，腹中绞痛，自汗，其脉紧而数者，难治，枳实理中汤加丹皮、扁豆灰。
劳心太过，吐血不止，归脾汤去木香，加麦冬、阿胶。有时吐血两日，随即无事，数日又发，经年累月不愈者，小乌沉汤送黑神散，不时常服；吐甚不止者，柏叶、乾姜等分，加艾叶少许，入童便服。
暴吐血新止后，用燕窝、冰糖各四钱，同煮服之，五七日，永不发。
吐血发渴，名血渴，十全大补汤、生脉散加乾葛，量胃气虚实用之。
吐血，脉微细为顺，洪大为逆。
血若暴涌如潮，喉中汩汩不止，脉见虚大，此火势未敛，急以热童便或藕汁服之；俟半日许，脉势稍缓，可进调养之药，倘寸关虽弱，而尺中微弦，为阴虚，须防午后阴火上升，上午宜独参、保元以统其血，下午与六味丸加童便以济其阴，服后脉渐调和，饮食渐进，肢体轻爽，面色不赤，足膝不冷，身不灼热，额无冷汗，溲便如常。虽有紫黑血块，时欲咯出，而无鲜血上行，尚属可治；若血虽止而脉大不减，或虽小而弦细数疾，或弦硬不和，勿轻许为可治；亦有他部柔和，而左关尺弦强者，为阴虚火旺，最为危兆。其变有三：一则阴火引血复上而暴脱，一则虚阳发露而发热，一则火上逼肺而喘咳，此终不救也。
诸失血后，倦怠昏愦，面色憔悴，懒于言语，宜独参汤加陈皮，所谓脱血益气也。
失血后头昏发热，此虚火上炎、外扰之故，不可误认外感。
妇人倒行，血溢于上，蒸热，咳嗽不已，及男子精未完而御女，而成虚劳失血，并宜乌骨鸡丸，选顺丸选用之。若血色晦淡不鲜，无论上吐下失，但当用温热之剂，如甘草、乾姜温理中气，切忌寒凉。若至⿰血丕血、血水，则难已矣。血脱用人参益气以固气血，惟血色鲜明或略见紫块者宜之。若见晦淡者，为血寒而不得归经，须兼炮黑乾姜温之。尺部脉弦，用生料六味，加肉桂引之。亦有用肉桂为末，和独参汤服者。
若血色如珠，光亮如漆，吐出即干，以指甲剔之，成片而起者，虽能食不倦，后必暴脱而死。
若血中见似肉似肺，如烂鱼肠，此胃中脂膜为邪火所烁，凝结而成。方书咸谓必死，然吐后凝结既去而不发热，能进饮食，今服小剂异功、保元，大剂六味、都气，多有得生者，不可尽委之不救也。
呕血成碗而有声，怒气伤肝，动肝火则火载上行，动肝气则气逆血奔，所以皆能呕血。肝火盛者，必有烦热脉证；肝气逆者，必有胸胁痛满等症。但凡肝气为邪，每多侮土，故常致脾胃受伤及营血失守，而脉虚神困，治宜理其中气，勿谓始因怒气而专意伐肝也。然血从腹胁而上，大呕而出，本肝火内旺，鼓激胃中之血上涌也。而症治犹有三焉。一或暴怒火逆伤肝，其症胸胁痛，甚则厥逆，柴胡疏肝散加酒大黄；亦或极劳奔驰伤肝，其症遍身疼痛，或时发热，犀角地黄汤加当归、肉桂、桃仁泥；亦或竭力房劳伤肝，其症面赤足冷，烦躁口渴，生脉散、加减八味丸。
若阳衰不能内守而呕者，异功散研服八味丸，然不戒房室、思虑、劳役，终不救也。
唾血者，平时津唾中有鲜血，或如丝，或浮散者，此属思虑伤脾，脾虚不统血也。有兼心、兼胃、兼肾之不同，兼心，加味归脾汤；兼肾，六味丸加肉桂；兼胃，四君子汤加黄耆、山药、粟米，名七珍散。食少溲清者，异功散加扁豆灰；胃中痰食不清，吐血，加半夏、生姜，即白扁豆散。
咳血者，因咳嗽而见血，或乾咳，或痰中见红丝、血点一两口，气急喘促，此虽肺体自燥，亦为火逆咳伤血膜，而血随痰出也。其脉微弱平缓，易治；弦数紧实，气促、声嘶、咽痛者，不治。得此症者，若能静养，庶有生理。治宜清金壮水为主。
咳血，久而成痨，或劳成而咳血，肌肉消瘦，四肢倦怠，五心烦热，咽乾颊赤，心中潮热，盗汗减食，异功散加阿胶，或四君子加鳖甲、麦冬、黄耆、五味。
阴虚火动而咳血，或痰中有血星如珠者，生料六味丸加茜草根、乌贼骨、童便。
咳血不止，至夜发热，吐痰或带血丝者，六味丸加蛤粉、童便，临卧服。
咳唾脓血，咳即胸中隐隐痛，脉反滑数或数实者，此为肺痈也。
咯血者，不嗽而喉中咯出小块或血点是也，其症最重，而其势甚微，常咯两三口即止。盖缘房劳伤肾，阴火载血而上。亦有兼痰而出者，肾虚水泛为痰也。阴虚多火，黑瘦之人最忌犯此。初起宜清手足少阳、厥阴诸经游散之火，后以六味丸加牛膝，滋补肾阴，以安其血，不可用攻血药也。滑伯仁曰：咯血，为病最重，以肺金为阴火所制，水亏火旺，逼而上行，逆之甚矣。经谓上气见血、下闻病音，言喘出于肾而咯出于肺也。宜用生料六味丸加麦冬、五味，下灵砂丹治之。然多有兼于风寒、饮食而发者，若兼风寒，则人迎紧盛或见弦紧，宜黄耆建中汤，不可误认本病而与前药，亦不可妄用他药也。
溲血，经云胞移热于膀胱则癃浊，可知溺血之由，无不本诸热者。多欲之人，肾阴亏损，下焦结热，血随溺出，脉必洪数无力，治当壮水以制阳光。溺血不止，牛膝一味煎熬，不时服之。有气虚不能摄血者，玉屑膏最妙，方用人参、黄耆等分，为末，以白莱菔切片，蜜炙，不时蘸食之，岂非虚火宜补、宜缓之意欤。
惟痛属火盛，谓之血淋；不痛属虚，谓之溲血，二者不可不辨。溲血，先与导赤散加茯苓，作汤服；若不效，此属阴虚，五苓散加胶艾，下四味鹿茸丸。
小便自利，后有血数点者，五苓散加桃仁、赤芍。暴病，脉滑实者，大黄、滑石、甘草、延胡索下之。
元气大虚而挟虚热，所下如砂而色红，有如血淋之痛，神砂妙香散加泽泻。病久滑脱者，去黄耆、山药、桔梗、木香，加煅飞龙骨、益智仁，即王荆公妙香散。虚寒，以此汤合四味鹿茸丸。
老人溲血，多是阴虚，亦有过服助阳而致者，多难治，惟大剂六味丸加紫菀茸，作汤服。
咳血、溲血，形脱，脉小劲而搏，逆也；溲血日久，形色枯萎，癃闭如淋，二便引痛，喘急虚眩，行步不能者，与死为邻矣。
下血，血之在身，有阴有阳。阳者，顺气而行，循流脉中，调和五脏，洒陈六腑，如是者谓之营血也；阴者，居于络脉，专守脏腑，滋养神气，濡润筋骨。若是脏感内外之邪，伤，则循经之阳血至其伤处为邪气所阻，漏泄经外；或居络之阴血，因蓄留之邪擗裂而出，则皆渗入肠胃而泄矣。
世俗每见下血，率以肠风名之，不知风乃六淫中之一耳。或有风从肠胃、经脉而入客者，或外淫风木之邪内乘于肠胃者，则可谓之肠风。若其他不因风邪，而肠胃受火热之淫，与寒、燥、湿怫郁其气，及饮食不节，用力过度，伤其阴络之血者，亦谓之肠风可乎。盖肠风所下之血，清而色鲜，四射如溅，乃风性使然，《素问》所谓久风入中则为肠风飧泄是也。先与泻青丸一二剂，后与逍遥散加酒煮黄连、羌活、乌梅；虚人，人参胃风散，最提，人所不知。
若肛门射血如线，或点滴不已者，乃五痔之血，当详本门治之。
血浊而色黯者，为脏毒，蕴积毒气，久而始见也。宜小乌沉汤下黑神散。脉实便秘，势盛者，脏连丸。肠风挟湿毒者，下如豆汁，兼紫黑瘀血，此醇酒厚味所酿，由足阳明随经入胃，淫溢而下也。脉细而有寒者，升阳除湿防风汤；脉数有热者，去二术，加黄连、当归、甘草。肠风下血，以刘寄奴草二两，芽茶一两，墨灰三粒，为散，分三服，乌梅汤送下。其血止后，宜多服归脾汤。下血久而不已，面色萎黄，下元虚惫者，四君子加黄耆、归、芍，下断红丸；虚甚，十全大补汤去茯苓，加防风。
洁古云：下血，防风为上使，黄连为中使，地榆为下使。
阴结便血者，厥阴肝血内结，不得阳气统运，渗入肠间而下，非谓阴寒内结也，补中益气倍黄耆，加炮姜。
血枯，大便燥结而下鲜紫血者，此大肠燥结而下也，一味槐角胶凉润之。
又方，真麻油冲入腐花，空腹食之，三日而愈。
肠风便血，一味旱莲花，浓煎葱白汤服，立效。
又方，刘寄奴半两，松萝茶一钱，乌梅肉一枚，煎服，效。
中蛊，脏腑败坏，下血如鸡肝、如烂肉，心腹绞痛者是也。治用马蔺根末，水服方寸匕匙，即吐出。
蓄血，夫人饮食起居失节，皆能使血瘀滞不行也。衄血者，血蓄上焦，犀角地黄汤；心下手不可近者，血蓄中焦，桃核承气汤；脐腹下肿，大便黑者，血蓄下焦，抵当汤丸、下瘀血汤、代抵当汤。血如泉涌不止者，外用杏仁研细，拌白面，水调涂之。
人有一时狂吐血，必本于火。然吐多，火必为虚。况血去无血养身，又用泄火，重伤胃气，无论血不骤生，气亦不转，必致气脱而亡。法禁止血，当活血，不仅活血，急固气。盖气固，则已失之血渐生，未失之血再旺，用固气生血汤。若吐血久者，不可服。
人有久吐血未止，或半月或一月一吐，或三月数次，或经年一次，虽咳嗽吐痰不已，委困殊甚，此肝肾病也。吐血未必皆肝肾病，然吐久未有不伤肝肾者。肾枯肝燥，龙雷之火不安，本宫下克脾胃，脾胃虚寒，火逆冲上，肺金挟胃血沸腾，随口而出，必肾肝肺三经统补为妙，用三台救命汤，后以地黄丸服之。
人有吐黑血，虽未倾盆，痰咳必甚，口渴思饮，此肾经实火。肾有虚无实，盖肾火又挟心包相火併起上冲耳。肾火禁泄，心包火亦禁泄乎，然泄心包火，必致伤肾，惟肝为心包母，泄肝则母虚而子弱矣。用两泄汤。
人有冒暑，一时气不及转，狂呕血块，此暑邪犯胃，必头痛如破，汗出如雨，口大渴，狂叫，作虚治反剧。宜清暑热，佐下降归经药，则气血自安，用解暑止血汤。
人有痰中吐血丝，日少夜多，咳嗽不已，多不能眠，此肾火冲咽喉，不归命门，故沸为痰上升，心火又欺肺弱，复来相刑，故痰中见血丝。用化丝汤，此肺、肾、心三经兼治，加去痰退火药，愈后用益阴地黄丸。
人有大怒，吐血色紫，气逆，两胁胀满作痛，此因怒伤肝也。盖肝藏血，怒则肝叶开张，血即不藏；肝气急，怒则更急，血自难留，故涌出，往往有倾盆者；血涌肝无所养，自两胁痛，轻则胀满。急宜平肝，少加清凉，龙雷并收，一味止血，反拂火性，动其呕逆之机，用平肝止血散。
人有咯血，血不骤出，先咳嗽，觉喉下气不能止，必咯其血而后快，此乃肾气逆，非肺逆也。盖肾气者，肾中虚火也。虚火盛由于真水衰，水衰则不能制火，火逆冲上，血宜大吐，何以必咳而出。盖肺气阻也，肺乃肾母，肾本有水火，肺乃生水不生火，而肾火上夺肺血，肺不遽予，故两相牵而咯血。用六味地黄汤加麦、味，滋水益肺以制火也。
人有咳嗽出血，多因劳伤耗肾水，水不能分给各脏，又多房劳，水益涸，水涸金生，已泄肺气，无如肾取给无已，肺求救于胃，胃受肝凌，不暇生肺，肝木生火，心火太旺，心旺必乘肺，而肾水不能制火，火凌肺愈甚，故咳嗽吐血。治宜救肺，然救肺，肾涸肺仍顾肾，治须补肾，肾足肝平，心火息而肺安。用麦冬、熟地、地骨皮、丹皮、白芥子。
人有鼻衄，经年不止，或愈或不愈，此较叶血少轻，然不治或不得法，皆杀人。吐血犯胃，衄血犯肺，胃浊道，肺清道，犯浊道五脏反复，犯清道止肺逆，然气逆则一，逆则变生。宜调肺气。但肺逆成于肺火，肺无火，肺火仍是肾水，肺因心逼，肾水来救，久之水涸，肾火来助，二火斗，血从鼻上越。则调气，舍调肾无他法，调肾在补水制火，用止衄汤。
人有耳出血，涓涓不绝，三日人毙。此病少，实有其症耳。肾窍耳流血，自是肾虚，然血不走胃从口出，乃从耳出，心包火引之耳。心包与命门火相通，胃为心包子，胃恐肾火害心，兼害胃，故引火上走于耳。耳窍虽细，原无冲决之处，而涓涓不绝，其能久乎。用填窍止氛汤。
人有舌上出血不止，舌必红而烂，裂纹中有红痕，血从痕出，久亦必杀人，此心火炎、肾水不济也。邪水犯心则死，真水养心则生，故心肾似相剋实相生。今水不交心，欲求肾养而不得，乃求救于舌下之廉泉。然肾足，廉泉亦足，今肾水既不济心，又何能上升于唇口，此廉泉欲自养方寸舌而不能，又济心乎，故泉脉断而井甃裂，亦无济于心，并烂其舌，舌烂必流血。大补心肾，使交济，舌血自断。用护舌丹。
人有齿缝出血如线摽，此肾火沸腾也。盖齿属肾，齿若坚固，无隙可乘。然肾为本，齿为末，肾中龙雷之火直奔咽喉，宜从口出，何以入齿。盖肾火走任、督，上超唇齿，乘隙而出，火性急，齿缝隙小，故摽如线。用六味地黄加味治。
人有脐中出血，不多，如水流出。盖脐通气海、关元、命门，乌可泄气，虽但血流，日日如此，气必随泄，可不急治。此大小肠火斗于肠中，小肠火欲趋于大肠，大肠火欲升于小肠，两不相受，火乃无依，上下莫泄，直攻脐隙而出，血即随之。似宜急安二肠火，然火动肾枯，无水润也，故治二肠火，仍须治肾。用两止汤。
人有九窍出血，气息奄奄，欲卧，不欲见日，头晕身困，此血热妄行，上走九窍，症较狂血走一经反轻。人身无非血，九窍出血，由近而远，非尽从脏腑出，法仍治脏腑，不可止治经络，以脏腑统经络也。用当归补血汤加味治。
人有大便或前或后出血，人谓粪前属大肠火，粪后属小肠火，其实皆大肠火。肠本无血，因大肠火燥干肠液，肠薄开裂，血从外渗入，肠裂在上血来迟，肠裂在下血来速，非小肠出血也。小肠出血，人立死，盖小肠无血，出血则心伤，安能活乎。宜单治大肠，然肾主二便，肾水无济于大肠，故火旺，致便血。用三地汤。
人有尿血痛涩，马口如刀刺，人谓小肠火，不知小肠出血人立死，安得痛楚犹生，此因不慎酒色，欲泄不泄，受惊而成。精欲泄，因惊缩入，精已离宫，不能仍返肾内；小肠因惊，不能直泄其水，则水积火生，热极煎熬，所留之精化血而出，实本肾精，非小便血也。法宜解小肠火，然不利水，则水壅，火仍不出。用水火两通汤。
人有毛孔出血，或摽或渗如线，或头身，或两胫，皆肝肾亏，火乘隙越出，舍补肾无二法。然补肾功缓，当急补气，气旺肺自旺，皮毛自固。用肺肾两益汤。
人有唾血，止唾一口，人谓似轻，不知实重，盖唾出脾，不出于胃也。脾胃相表里，血犯胃，后天已亏，况更犯脾阴乎。胃主受，脾主消，脾伤不能为胃化其津液，虽糟粕已变，但能化粗，不能化精以转输于脏腑而皆困，是脾唾甚于胃唾也。然脾之所以唾，仍责胃虚，不特胃虚，尤责水衰。盖胃为肾关门，肾衰胃不能司开阖，脾血上吐，胃无约束，任其越出，故脾唾虽脾火沸腾，实肾、胃二火相助。法平脾火，必须补脾土，补脾土以平脾火，必须补肾水以止胃火。用滋脾饮。
人有两目流血，甚直射出，女经闭，男口乾唇燥，此肾中火动，非丹血妄行也。盖肾，相火也，君火宁，相火不敢上越于目；惟君火衰，心动嗜欲，相火即挟君以令九窍，心系通于目，肝窍开于目，肝、命门、心包同为相火，同气相助沸腾，上走心肝之系窍。法似宜补心以制肾火，然心既虚，补不易旺，必补肾生心，则心火不动，肾火亦静。用助心丹。
人有舌上无故出血不止，细观有小孔摽血，此心火上升克肺也。鼻衄犯气道，舌衄止犯经络之小者耳。然血出于舌，无异血出于口，出于口，犯胃不犯心；出于舌，犯心不犯胃，胃腑、心脏乌可忽视哉。宜内补心液，外填舌窍之孔，心火自宁，舌血易止。用补液丹。
妇人有年未七七，经先断，此为血闭，乃心、肝、脾气郁也，若血枯则必死也。经水乃天一之水，出肾经，至阴精有至阳之气，故色红，似血非血，以经水为血，千古之误。果是血，何不名血水。古圣呼经水者，以水出肾经名之也。是经早断，必肾水衰涸，何谓心、肝、脾气郁。盖肾水生，虽不由三经，而肾非肝气相通，肾气不能开；非心气相交，肾气不能上；非脾气相养，肾气不能成，一经郁则气不入肾，肾气即闭塞不通，况三经同郁乎。肾水足，尚格格难出，况肾气原虚，何以构精盈满，化经外泄，此经闭似血枯耳。必散三经郁火，补肾，仍补三经气，则精随经自通。用温正汤。
室女有月经不来，腹大如娠，面乍赤乍白，脉乍大乍小，此为鬼凭，非血枯经闭也。盖心邪则鬼来，或梦里求亲，日中相狎，或托戚属贪欢，或言仙子取乐，久之精神仅供腹中邪，邪旺正衰，必经闭血枯。欲导经，邪据腹，经难通；欲生血，邪引精，血难长，因成痨瘵，至死不悟。悲夫。宜先去邪，后补正。用荡邪丹下秽物，后再用调正汤。
妇人有血崩，双目黑暗，昏晕于地，此非火盛动血，乃虚火也。世治血崩，每用止涩，然虚火不补，易于冲击，必随止随发，终不能愈。须补中行止。用固本止崩汤。
妇人年老血崩，眼黑昏晕，此不慎房帷也。妇人七七，天癸绝，宜关闭不战，倘如少年浪战，必血室大开，崩决而下。用当归补血汤加味治。
妇人受娠三月，血崩胎堕，此乃房事太过也。盖气衰不奈久战，久战泄精必多，则气又衰，不能摄血；况久战虚火内动，精门不关，血室亦不关，胎必不固，内外齐动，血又何能固。自当补气，少佐止血，用固气汤。
妇人有交感，虽不如血崩，然涓涓不已，未免气血两伤，久必血枯经闭，此因前月水来，贪欢交战，精冲血管也。血管不可精伤，受孕乃血管已净，经来血正旺，彼欲出精射之，则血退缩，既不受孕以成胎，势必聚精而化血，交感淫气，触动旧日之积，两气相感，精欲出，血随出。须通胞气，引精外出，益以填精补气，血管之伤可再补。用引精止血汤。此方实有调理曲折之妙，故除旧疾，然必慎房事三月，则破者不重损，补者不再伤，慎之。
妇人有甚郁作渴，呕吐吞酸而血崩，以火治，或时效或不效，此肝气结也。肝藏血，气结宜血结，何反崩。盖肝性急，气结则更急，急则血不藏。法宜开郁，然不平肝，则肝气大开，肝火更炽，血何能止，用平肝止血汤。
妇人每战即如血崩，人谓胞胎有伤，触即动血，此乃子宫血海因热不固也。子宫在胞胎下，血海在胞胎上。血海，冲脉也。冲脉寒，血亏；冲脉热，血沸。血崩正冲脉热，然冲脉热何以交战始血来，盖人未入房，君相二火不动，虽冲脉热，血不外泄；及战，子宫大开，君相火齐动以鼓精房，血海泛溢不可止遏，肝欲藏血而不能，脾欲摄血而不得，故经水随交感而至。必绝色三月，用滋阴降火药凉血海，则终身之病可半载愈。用清海丸。
喻嘉言曰：虚劳病，而至于亡血、失精，消耗津液，枯藁四出，难为力矣。《内经》于针药所莫制者，调以甘药；《金匮》遵之，而用小建中汤、黄耆建中汤，急建其中气，饮食增而津液旺，以致充血生精而复其真阴之不足，但用稼穑作甘之本味，而酸咸辛苦在所不用，盖舍此别无良法也。
又曰：失血病有新久微甚，无不本之于火，然火有阴阳不同，治法因之迥异。经云暴病非阳，则其为火也，即非阳火甚明。阳火者，五行之火也，可以五行之火折之。惟夫龙雷之火潜伏阴中，方其未动，不知其为火也；及其一发，暴不可御，以故载阴血而上溢，故凡用凉血清火之药，未有不转助其虐者。大法惟宜温补其阳，以制阴火之僭。经谓咯血者属肾，明乎阴火发于阴中，其血咯之成块而出，不比咳嗽痰中带血，为阳火也。此义从前未有发明，惟仲景云：误发少阴汗，动其经血者，下厥上竭，为难治。下厥者，阴气逆于下也；上竭者，阴血竭于上也。盖气与血两相维附，气不得血则散而无统，血不得气则凝而不流，故阴火动，阴气不得不上奔，阴气上奔而阴血不得不从之上溢而竭矣。血既上溢，其随血之气散于胸中，不得复返于本位，则下厥矣。厥阴逆于下，势必龙雷之火应之，血不尽竭不止也。仲景所以为难治者，非直不治也。吾则以建脾中之阳气为第一义，是一举而有三善，一者脾中之阳气旺，而龙雷之火潜伏也；一者脾中之阳气旺，而胸中窒塞如太空之不留纤翳也；一者脾中之阳气旺，而饮食运化精微，复生其已竭之血也。今方书妄引久嗽成劳、痰中见血之阳症，不敢用健脾增咳为例，不思咯血即有咳嗽，不过气逆，气下则不咳矣。古方治龙雷之火，每用桂、附引火归源之法，然施之于暴血之症，可暂不可常。盖已亏之血，恐不能制其悍，而未动之血，恐不可滋之扰耳。此宜崇土为先，土厚则浊阴不升而血患自息也。
缪仲醇曰：吐血有三诀，宜行血不宜止血。血不循经络者，气逆上壅也。行血则循经络，不止自止；止之则血凝，血凝则发热恶食，病日痼矣。宜补肝不宜伐肝。经曰：五脏者，藏精而不泻者也。肝主藏血，吐血者，肝失其职也。养肝，则肝气平而血有所归；伐肝，则肝虚不能藏血，血愈不止矣。宜降气不能降火。气有馀便是火，气降则火降，火降则气不上矣，血随气行，无溢出上窍之患矣。降火则必寒凉之剂，反伤胃气，胃气伤则脾不能统血，血愈不能归经矣。今之医者，专用寒凉，往往伤脾作泄，以致不救。或专用人参，肺热还伤肺，咳嗽愈甚也。亦有用参而愈者，此是气虚咳嗽，气属阳，不由阴虚火炽所致，要亦百中之一二耳。
刘默生曰：吐血一证，人惟知气逆血溢、火升血泛，不知血在脏腑，另有隔膜隔定，其血不能渗溢。然隔膜极薄极脆，凡有所伤则破，破则血溢于上矣，故有阳络伤则血上溢，阴络伤则血下渗。隔膜虽伤，伤处有阴血凝定，血来则缓；若阴火骤冲破瘀积之血，血来如潮之上涌，自觉沥沥有声。彼时喘息不定，面色如醉，烦躁不宁，心神昏乱，一皆龙雷使然，脉亦急疾难凭；少倾火退神清，面白气平，血亦渐止，方可诊切用药。此时不可骤壅，亦不可用耗气之药。能知此义，治血有本矣。
按：缪氏三诀，而谓宜补肝不宜伐肝，伐肝固不宜也，补肝亦未为尽善，惟养之、和之则可也。谓宜降气不宜降火，降火固不宜也，降气亦未可尽行，惟调之、顺之则可也。
按：内伤劳损而不致失血者，盖亦鲜矣。夫血从上窍出者，为上溢；从二阴出者，为下渗，下渗为顺，上溢为逆，理固然也。然上溢者，因火逼血而上逆，要自有阳火、阴火之分。大抵由于六淫之邪气，多属阳火；而根于七情之逆气，即系阴火。阴火者，龙雷之火也，相火也。相火本主命门而寄于肝胆，所以为乙癸同源，故有龙火、雷火之称。肝属木，居于东，配震，震为雷，所以为雷火也；命门之火居于水中，龙藏海底，动则火腾，所以为龙火也。故凡劳伤肝肾，则相火无不煽动也。相火煽动，而阴分之血有不随之而逆上者乎。矧以房劳过度，虽伤在肾，而肝与诸脏亦与之俱损者矣。是以内伤劳损之血溢，原由阴火所迫而逆上，其病至重至危也。然则治劳损之血症，岂可苟焉已哉。
尝观方书不曰滋阴降火，则曰引火归源。夫泥于滋阴降火，则恣用知、柏、归、地，究致败胃伤脾、闷心泥膈，欲止血而反耗血，竟至百不一救，此不知先哲垂戒谆切亦已久矣。即在泥于引火归源，而遽用附子、肉桂，究致药偏温热，大能燥血，欲息火而反激火，亦竟十无一生。此不知名贤机用灵活，贵得当耳。试观《内经》所云精不足者补之以味，《针经》所云调以甘药，明以脾胃为主，务在崇培中土，俾饮食增而津液旺，以致生血化精而复其真阴之不足也。善哉嘉言，深会其旨，谓用稼穑作甘之本味，而酸咸辛苦在所不用，舍是别无良法，诚得神圣之心，传为后世振聋觉愦者矣。然不特此也，即彼叔和、景岳、士材、路玉，亦何尝不互相发明也哉。
要之，古人制方原有加减，自是圆通。如四君、四物、六味、八味、建中、补脾、养营、大补、大造，何一非以治虚损者。然参、耆补气，归、地补血，白术补脾，桂、附补火，以及升、柴之散，芍药之敛，茯苓之渗，用之不当，讵不足以酿祸。须知相其先后、缓急、轻重而权衡适合，斯能有济，此所为用药如用兵。
以予因病虚损而攻医，殚心数十年，研求前贤治法，诚见成方未可拘泥。常体嘉言所发《金匮》之意，创立方法，不外补之以味，调之以甘，惟以培元、养阴为务，于扶脾、保肺中微寓调气泄水，或煎或丸服之，大有裨益于脏躯，今幸年臻七十矣。至其治内伤虚损，济人获效，亦难更仆数也，即或万难挽回，亦未致令其生烦发喘、少食作泻，而皆以善终。此则生平所谓用药无过者尔。兹因详述劳损失血之症治，用附管见以质高明，未知其果，悉有当否。

内伤虚损宜耐医说  ***************************
尝观先哲有言，凡治虚损，如奉鲁哀朝，惟导以法祖而已。昔鲁哀公问政孔子，知公柔弱，不能骤行王道，并难成其霸业，惟道以上法，文武渐致振兴，以庶几于安全已尔。以此而喻虚损之调理，洵为切当矣。何则？病至虚损，血气大亏，阴阳不和，孱弱之至，势甚危笃。此时用药攻之不可以轻攻，补之亦难于骤补，惟有温养一法，渍渐以培之、调之，庶有生理耳。王节斋尝言：治此者轻则数十剂，重则期以岁年，慎柔思训，谓至调摄二三年方愈。诚以虚损之培养，必须日积月累，以奏成功，非若外感之可邀速效也。尝见病者多求速效，不能坚心定志，委任良工，明明用药适中，毫无变症，乃或以延久为嫌，反疑其医无奇功，因而庸庸者流乘间抵隙以图侥倖，遂令更医数四，竟致戕贼毙命而后已。殊不观先哲有言，用药而病不增即是减，何弗思受病之已深，而归咎于医术之未至，每至自误而罔觉也，良足惜哉。

内伤虚损宜重保养说  ***************************
尝观王节斋云：人若色欲过度，伤损精血，必生阴虚火动之病。睡中盗汗，午后发热，咯咯咳嗽，倦怠无力，饮食少进，甚则痰涎胶固，咳血、吐血、衄血、泄血，脉息涩数，肌肉消瘦，此为劳瘵，最难以治。轻者用药数十剂，重者期以岁年，然必病人惜命，坚心定志，绝房室、息妄想、戒恼怒、节饮食，以自培其根，此谓内外交治，庶可保全。而张景岳亦云：病者不善保养，惟徒恃药力以求活，斯诚难矣。观二公之言如此，不可知内伤虚损珍重保养，非为第一切要者乎？
夫保养莫重于绝房室。尝见富贵子弟，既由色欲致病，犹不离房闼，即或各移床第，而究竟艳冶当前，朝夕供奉，恐或欲念一生，而相火随动，虽不交合，必有真精数点即时溜出，此乃便为发泄，则向之药力仍归乌有，其阴精损益加损而不自觉也。惟善保养，则必退藏于密，即病愈，尚自珍惜矣。
保养莫要于节饮食。不但肥甘生痰、厚味伤阴之必戒，即饥饱亦宜兢兢致意。人身自平旦至日中，行阳二十五度，饮食易消，不妨于饱；自日中至夜分，行阴二十五度，饮食不消，宜于微饥，尝见膏粱素惯，至病更多嗜好，药之误不敌饮食之误，应如桴鼓。因口腹不慎而至伤残，比比然也。惟善保养，则必谨节所欲，即终身不敢稍忽矣。
保养莫善于息妄想、戒恼怒。其为妄想也，好名好利，往往病笃而惓恋不忘，因而忧愁抑郁，愈伤愈损，莫可救药，此虽云有志，究亦太愚。至若淫于酒色，迷于佚乐，敝精竭神于冥索之中，致令病终不起，则又为愚之愚者矣。其为恼怒也，尝见生长富贵之人，一役使一供俸稍不如意，辄至叱吒呼号，逞忿伤怀，毫无顾忌，此皆由骄恣成性，忘乎病之所由来，致令愈伤愈损，以及于危殆而不知悔矣。惟善保养，则必能养心、养气，有毕生不忘者矣。呜呼！内伤虚损，人每不知保养，而徒恃药饵，亦思草木之资，果有回天之力也哉。以予本因内伤虚损而习医，迄今年至七十，虽常服药，并无峻补，所堪自信者，实在乎保养云尔。且于阅历中，见夫病之死于不保养而生于善保养者，亦云多矣。故为是说以正告，窃愿人之知所保养，以长享其年寿焉耳。


卷五  ——————————————————————————————————————————————————————————————————————————————————————————

内伤虚损方法  ***************************
●桂枝龙骨牡蛎汤（《全匮》）失精家，少腹弦急，阴头痛，目眩发落，脉极虚芤迟，为消穀、亡血、失精。脉得诸芤动微紧，男子失精，女子梦交，此汤主之。
桂枝（二两）　芍药（二两）　生姜（二两）　甘草（二两）　大枣（十二枚）　龙骨（煅）　牡蛎（煅）
分三服。
脉虚芤迟者，亡血、失精，本虚之脉也。芤动微紧者，本虚中伏有微邪，肝气内动，所以魂梦不宁也。夫亡血、失精，皆虚劳内因之症，仲景独用桂枝汤，其义何居？盖人身之气血，全赖后天水穀以资生，水穀入胃，其清者为营，浊者为卫，营气不营，则上热而血溢，卫气不卫，则下寒而精亡。是以调和营卫为主，营卫和则三焦各司其职，而火自归根，热者不热，寒者不寒，水穀之精微输化，而精血之源有赖矣。以其亡血既溃，恐下焦虚滑不禁，乃加龙骨、牡蛎以固敛之。盖龙骨入肝敛魂，牡蛎入肾固精。后世每疑其止涩而非之，殊不知二味入于石脂、锺乳、苁蓉、金樱之类，则为劫剂；入于桂枝汤，则为固蛰封藏之本药也。至虚劳、失精、悸、衄、腹痛、烦躁，则于本方加饴糖，为小建中；虚劳里急，为营卫枯藁，更加黄耆，为黄耆建中。此皆后天不足所致，故以调和营卫为主治也。后人专用滋阴降火，误治贻害，未至于剧者，用此悉可挽回。若夫肾虚致病者，又当八味肾气丸；以虚烦不得眠，主以酸枣汤；内有乾血劳者，主以大黄䗪虫丸。以上诸治，除酸枣汤外，后世皆所切禁，可慨已夫。
●小建中汤（《金匮》）虚劳悸衄，里急腹痛，梦遗失精，四肢痠疼，手足烦热，咽乾口燥，此汤主之。
桂枝（去皮，三两）　甘草（炙，三两）　大枣（十二枚）　芍药（六两）　生姜（二两）　饴糖（一升）　日三服。
●黄耆建中汤　虚劳里急，诸不足，此汤主之。
桂枝（三两）　甘草（炙，三两）　大枣（十二枚）　芍药（六两）　生姜（二两）　饴糖（一升）　黄耆（两半）
气短胸满，加生姜；腹满，去枣，加茯苓两半；肺虚损不足，补气，加半夏二两。
上条明系阳气内夺之证，下条较上，虚证更剧，故加黄耆，以大补卫中阳气也。
按：虚劳至于亡血、失精，消耗精液，枯藁四出，难为力矣。《金匮》用小建中、黄耆建中汤，以急建其中气。后人乐令建中，并用前胡、细辛以退表热；十四味建中，兼用熟附、苁蓉以补下虚，均失建中之义。
●八味肾气丸　虚劳腰痛，少腹拘急，小便不利，此方主之。
熟地　淮药　茯苓　枣皮　泽泻　制附　上桂
除桂、附，即六味地黄汤。
按：腰痛，少腹拘急，纯属肝肾虚寒，而小便不利，又似虚中有热，岂桂、附所宜用乎。殊不知肝既失其疏泄之权，肾亦伤其生发之气，水道自难流利，故以桂、附导火归源。设非辛温蒸其至极之阳，则沉洹有加无已。乃于补阴药中稍加阳药，使阴阳适中，无偏胜之虞，斯其为至治也。
按：此即八味地黄丸，用桂、附乃补两肾之阳，非补命门也。附子补气中之阳，由肺以入于肾，故阳虚肺气喘急者，服之即止；肉桂补血中之阳，由肝以入于肾，故阳虚肝火上浮者，服之则纳。如以附为补命门，则以命门属气，桂不得为补命门矣；以桂为补命门，则以命门属血，附不得为补命门矣。前人加入地黄丸，不特附、桂一气一血，俱入两肾，非命门也。以命门为阳者，此命门与两肾分阴阳，则命门为阳，两肾为阴，命门为始生之根本，即是万物资始之乾元，故为先天之元阳，非以火为阳也。如以两肾分析而论，则左血为阴，右气为阳，亦非以水火分也。如专以一肾而论，则左肾不独有精，气亦有之，右肾不独有气，精亦有之，精即为阴，气即为阳，此两肾各有阴阳，故八味地黄丸各补其阴阳也。
●六味地黄丸　治肝肾不足，真阴亏损，精血枯竭，羸弱憔悴，腰痛足痠自汗，水泛为痰，发热咳嗽，头昏目眩，耳聋耳鸣，遗精便血，消渴淋沥，失血失音，舌燥喉痛，足跟作痛，下部疮疡。
熟地（八两）　山药（四两）　枣皮（四两）　白苓（三两）　丹皮（三两）　泽泄（三两）
此为补阴之主方，补五脏之阴以纳于肾也。脏阴亏损，以熟地大滋肾阴，壮水之主以为君。用枣皮之色赤入心、味酸入肝者，从左以纳于肾；山药之色白入肺、味甘入脾者，从右以纳于肾。又用三味通腑者，恐腑气不宣，则气郁生热，以致消烁脏阴，故以泽泄清膀胱，而后肾精不为相火所摇；又以丹皮消血分中热，以主血之心、藏血之肝，俱不为火所烁；又以茯苓清气分之热，则饮食之精由脾输肺以下降者，亦不为火所烁矣。然后四脏之真阴无所耗损，得以摄纳精液，归入肾脏，肾受诸脏之精液而藏之矣。此方之元妙，将枣皮、山药分看，一入心肝，一入肺脾，既极分明，而气味又融洽；将熟地、枣皮、山药三味总看，既能五脏兼入，不致偏倚，又能将诸脏之气，尽行纳入肺脏，以为统摄脏阴之主而不致两歧；至泽泄、丹皮、茯苓与三补对看，其配合之妙，亦与三补同法。制方妙义，周备若此，非臻于神化者，其孰能之。惟其兼补五脏，故久服无虞偏胜，而为万世不易之祖方也。
●酸枣汤　虚劳虚烦不得眠，此汤主之。
枣仁（炒，二升）　甘草（一两）　知母（二两）
分三服。
深师，有生姜二两。
虚烦者，肝虚而火气乘之也，故特取枣仁以安肝胆为主，略加川芎调血以养肝，茯苓、甘草培土以荣木，知母降火以除烦，此平调土木之剂也。
六味地黄汤加麦冬、五味，此六味补肾，麦、味补肺，入六味汤仍是补肾，补肾以治肺，此善于治肺也。盖肾旺，不取给于肺也。
●补中益气汤
人参（三分。嗽者去之）　白术（三分，土炒）　黄耆（一两，炙）　当归（五分，酒焙）　柴胡　升麻　陈皮（各二分）　甘草（五分，炙）
是方以辛甘温之品，温足太阴、厥阴，升足少阳、阳明。黄耆、当归，和营气以畅阳；佐柴胡，从左出阴之阳；人参、白术，实卫气以填中；佐升麻，引春升之气，从下而上达阳明；陈皮运卫气，甘草和营气。东垣以后天立论，气者后天之气，出于胃者也，故为补中益气云。
●枳术丸　治痞，消食强胃。本方仲景为汤剂，易老改为丸也。
白术（二两）　枳实（一两，面炒）
为末，用荷叶裹，饭上蒸，饭和丸，梧子大。白汤下五七十丸。
●理中丸
人参（三两）　炙草（三两）　白术（三两）　乾姜（三两）
理中者，理中焦之气，以交于阴阳也。上焦属阳，下焦属阴，而中焦则为阴阳相偶之处。仲景立论，中焦热，则主五苓以治太阳；中焦寒，则主理中以治太阴。治阳用散，治阴用丸，皆不及汤。人参、甘草，甘以和阴也；白术、乾姜，辛以和阳也，辛甘相辅以处中，则阴阳自然和顺矣。
●四君子汤　治一切阳虚气弱，脾衰肺损，面白或黄，饮食少思，四肢无力，皮聚毛落，脉来细软。
人参（二钱）　白术（炒，二钱）　茯苓（二钱）　炙草（二钱）
姜、枣，煎服。
经曰：气主煦之。四味皆甘温之品，故专主气分，甘得中之味，温得中之气，犹之不偏不倚之君子也。功专健脾和胃，以受水穀之精气，而输布于四脏，一如君子成人之德也，诚为生化良方。加广皮、半夏，名六君子，不特为脾经治痰，而半夏入胃，有交通上下阴阳之神妙。
●四物汤　治一切血虚，日晡发热。
当归（酒洗）　生地（各三钱）　白芍（酒炒，二钱）　川芎（一钱）
经曰：血主濡之。四味皆濡润之品，故为血分主药。地黄，入心肾以沃血之源，入心脾而壮主血、摄血之本；芍药入肝，而敛疏泄之血海；川芎通足三阴，而行血中之气。然吴氏曰：失血太多者，禁勿与之。四物皆阴，得天地闭塞之令，非所以生万物者也。本方加黄柏、知母，为知柏四物汤；又蜜丸，为坎离，皆用为滋阴降火主剂。要惟初病而实火大旺，方可暂用；病久亡血失精，断非所宜，前于丹溪治法，论之悉矣。
●补血汤　治伤于劳役，肌热面赤，烦渴引饮，脉大而虚。
黄耆（五钱。一方作一两）　当归（二钱，酒洗。一方作四钱）
是方治因饥困劳役，致面红目赤，身热引饮，脉洪大而虚，重按全无。此血虚发热，证似白虎，惟脉不长实为辨耳。误服白虎汤，必殆。
●调中益气汤　治内伤，大便飧泄，时见白脓。
炙耆（二钱）　人参　苍术　甘草（各一钱）　陈皮　升麻　柴胡（各四分）　木香（二分）
●升阳顺气汤　治内伤，春月口淡，夏月虽热犹畏寒，胸膈满闷，饥常如饱。
黄耆（炙，二钱）　草豆蔻（八分）　神麴（炒）　当归（各一钱）　陈皮　人参（各六分）　升麻　柴胡　甘草（各四分）
姜煎。
●升阳补气汤　治饮食失节，饥饱劳役，胃虚气短，四肢倦怠，早饭后昏闷要眠，五心烦热。
柴胡（钱半）　生地（一钱）　升麻　泽泄　防风　羌活　独活　甘草（各七分）　厚朴（炒，五分）
姜、枣，煎服。
●升阳益胃汤　治脾胃虚弱，怠倦嗜卧，时值秋燥，湿热方退，体重节痛，口苦舌乾，不思饮食，不知味，大便不调，小便数，兼肺病洒淅恶寒，乃阳气不升也。
羌活（五钱）　防风（五钱）　柴胡（二钱）　独活（五钱）　黄连（二钱）　白芍（五钱）　黄耆（二两）　炙草（一两）　人参（一两）　白术（三钱）　茯苓（三钱）　广皮（四钱）　半夏（一两）　泽泄（三钱）
姜、枣，煎，早饭、午饭之间服。
此东垣治所生受病肺经之方也。盖脾胃虚衰，肺先受病，金令不能肃清下行，则湿热易攘，阳气不得升，而为诸病。当以羌、防、柴胡，升举三阳经气；独活、黄连、白芍，泻去三阴郁热；以六君子调和脾胃。其重用参、耆、半夏、炙草，若轻于健脾，重于益胃，其升阳之药，分轻则易升，仍宜久煎，以厚其气；用于早饭、午饭之间，藉穀气以助药力，总是升胃之阳耳。至于茯苓、泽泄，方后注云小便利、不淋勿用，是渗泄主降，非升阳也。
●桃核承气汤
桃仁（五十个，去皮尖）　桂枝（二两，去皮）　大黄（四两，去皮）　芒硝（三两）　甘草（二两）
先煎四味，后纳芒硝，温分三服。
是方治太阳热结解，而血复结于少阳枢纽间者。必攻血通阴，乃得阴气上承。大黄、芒硝、甘草，皆入血之品，必主之以桃仁，直达血所，攻其急结；仍佐桂枝，泄太阳随经之馀热，内外分解，庶血结无留恋之处矣。
●犀角地黄汤
犀角（三钱）　生地（五钱）　连翘（三钱）　甘草（五分）
原方有丹皮、泽泄，无连翘、甘草，是治厥阴、阳明药也。温热入络，舌绛烦热，八九日不解，医反治寒，散之、攻之，热势益炽。得此汤立效者，非解阳明热邪，解心经之络热也。犀角、地黄，走心经，专解营热；连翘入心，散客热；生甘草入心，和络血以治热症。热邪入络，于理无悖也。又《回春》于原方内，加当归、黄芩、黄连各一钱，治衄血不止。
●葱豉汤
葱白　豉
煎服。无汗，加葛根。
此足太阳药也。葱，通阳而发汗；豉，升散而发汗。邪初在表，宜先服此解散之，免用麻黄汤者之多所顾忌，用代麻黄之所更纷也。
●桂苓丸　治暑月伤冷湿吐泻。
桂心　赤苓（等分）
为末，蜜丸，一两作八丸。井水化下一丸。
●既济丸　治膀胱虚，小便不禁。
兔丝子（酒煮）　益智仁（炒）　茯苓　韭子（炒）　肉苁蓉（酒洗）　当归　熟地（各五分）　黄柏　知母（盐水炒）　牡蛎（煅）　山茱萸（酒蒸，各五钱）　五味（一钱）
为末，酒、面糊丸，梧子大。空心盐汤下百丸。
●既济汤　治霍乱，虚烦不得眠。
麦冬（二钱）　人参　竹叶　半夏　附子（炮）　炙草（各一钱）
姜五片，粳米百粒，煎服。
●滋肾丸　治胃虚蒸热，脚膝无力，阴痿阴汗，冲脉上冲而喘，及下焦邪热，口不渴而小便秘。
黄柏（酒炒，二两）　知母（酒炒，一两）　肉桂（一分）
蜜丸。
此足少阳药也。水不胜火，法当壮水以制阳光。黄柏苦寒微辛，泻膀胱相火，补肾水不足，入肾经血分；知母辛苦寒滑，上清肺金而降火，下润肾燥而滋阴，入肾经气分，二药每相须而行，为补水之良剂；肉桂辛热，假之反佐，为少阴引经，寒因寒用也。
●甘草汤　一药治病，是曰奇方。甘草为九土之精，生用则凉，故用伐肾泄热。治咽痛者，功在缓肾急而救阴液也。
甘草（二两）
●炙甘汤　一名复脉汤。
炙草（四两）　桂枝（三两，去皮）　人参（二两）　麻仁（半斤）　生地（一斤）　阿胶（二两）　麦冬（半斤，去心）　生姜（三两）　大枣（十二枚）
先煎八味，后纳胶。
是方仲景治心悸，王涛治肺痿，孙真人治虚劳，三者皆是精涸燥淫之证。《至真要大论》云：燥淫于内，金气不足，治以甘辛也。第药味不从心肺而主乎肝脾者，是阳从脾以致津，阴从肝以致液，各从心肺之母以补之也。人参、麻仁之甘，以润脾津；生地、阿胶之咸苦，以滋肝液；重用地、冬浊味，恐其不能上升，故君以炙草之气厚、桂枝之轻扬，载引地、冬上承肺燥，佐以清酒芳香入血，引领地、冬归心复脉，使以姜、枣和营卫，则津液悉上供于心肺矣。
●十全大补汤　治男妇诸虚不足，五劳七伤。此药性温补，常服生血、壮脾胃。
人参　肉桂　熟地　白芍　川芎　白苓　当归　黄耆（炙）　白术　炙草（各一钱二分）
姜、枣，煎。
●补肾丸　治肾水不足，阴虚。
龟板（酒炙，四两）　知母　黄柏（酒炒，各二两）　乾姜（泡，一两）
为末，粥丸，梧子大。空心盐汤下五十七丸。
●三才丸　治血虚。
天门冬　熟地黄　人参（等分）
为末，蜜丸，梧子大。每服百丸，酒下。
●黄耆十补汤　补虚劳，养气血。
炙耆　当归（去尾，酒洗）　熟地　茯神（去心、皮，各一钱）　沉香　木香（各五钱）　麦冬（去心）　乌药　肉桂　半夏（姜汁炒）　五味（炒）　枣仁（炒）　白术　人参　白芍（炒）　陈皮　炙草（各八分）
姜、枣，煎。
●坎离丸　治阴虚嗽血、遗精、盗汗、潮热。
当归　白芍　川芎　生地　黄柏　知母
蜜丸。
●坎离膏
黄柏　知母（各四两）　生地　熟地　天冬（去心）　麦冬（去心，各二两）　杏仁（去皮、尖，七分）　胡桃肉　白蜜（各四两）
上锉。先将知、柏，以童便三碗，侧柏叶一把，煎三四碗，去渣；又将二冬、二地入汁内，添水二碗，煎汁去滓，再捣烂如泥；另用水一二碗煎熬，绞取汁，入前汁；将杏仁、胡桃肉用水擂烂，滤汁，再擂再滤，至无滓，同蜜入前汁内，慢火熬成膏，入水内去火毒。每三五匙，以侧柏叶汤调服。忌铜、铁器。人每徒服二地，而不知用二冬为引，何也？盖生地能生新血，用麦冬引入所生之地；熟地能补肾精，用天冬引入所补之地，故古方多四味互相为用也。
●清肺汤　治先痰后血，为积热也。
赤苓　陈皮　当归　生地　赤芍　天冬　麦冬　黄芩　栀子　紫菀　阿胶（炒）　桑白皮（各七分）　甘草（三分）　枣（二枚）　乌梅（一枚）
煎服。
●鹿角胶丸　治房室劳伤，小便出血也。
鹿角胶（一两，炒珠）　没药　油发灰（各六分）
为末，取白茅根汁打糊为丸，梧子大。空心，盐汤下七十丸。
●分消汤　治中满成鼓胀满闷。
苍术　白术　陈皮　厚朴　枳实　赤苓（各一钱）　香附　猪苓　泽泄　腹皮（各八分）　缩砂（六分）　木香（三分）
姜、灯心，煎服。
●养营汤　治脾肺气虚，荣血不足，惊悸健忘，寝汗发热，食少无味，身倦肌瘦，色枯气短，毛发脱落，小便赤涩。
人参（一钱）　白术（一钱，土炒）　茯苓（七分）　广皮（一钱）　炙草（一钱）　熟地（七分）　当归（一钱）　白芍（钱半）　黄耆（一钱）　肉桂（一钱）　志肉（五分）　五味（七分）
姜、枣，煎服。
是方调养营气，循卫而行，不使其行之度数，疾于卫也。故于十全大补汤中，减川芎行血之品，独用血分填补收敛之药，则营行之度缓；于气分药中加广皮行气之品，则卫行之度速。观其一减一加，便能调乎营卫，使其行度不愆。复加远志、五味者，经言营出中焦、心经主之，以远志通肾，使阴精上奉于心；佐以五味，收摄神明，一通一敛，则营有所主而长养矣。
●鹿茸丸　治肾虚消渴，小便无度。
鹿茸（二两）　麦冬　熟地　炙耆　五味子　苁蓉（酒浸）　鸡肫胵（面炒）　枣皮　牛膝　破故纸　人参（各七钱半）　白苓（五钱）　地骨皮（五钱）　元参（五钱）
为末，蜜丸，梧子大。空心，米饮下五七十丸。
●二仙膏
鹿角（十斤）　龟板（五斤）　枸杞（二斤）　人参（一斤）
先将鹿角、龟板锯截刮净，水浸，桑柴火熬炼成胶；再将人参、枸杞熬膏和入。每早酒服三钱。
是方治瘦弱少气、梦遗泄精、目视不明、精极之证，此足少阴药也。龟为介虫之长，得阴气最全；鹿角遇夏至即解，禀纯阳之性，且不两月，长至一二十斤，骨之速生，无过此者，故能峻补气血，两者皆用气血，所谓补之以其类也；人参大补元气，枸杞滋阴助阳。此血气阴阳交补之剂，气足而精固不遗，血足则视听明瞭，久服可以益寿，岂第已疾而已哉。
●保元丸　治老弱诸沉寒痼冷，小便滑数，大便时溏，腰腿脐腹疼痛，困倦虚瘦，食减。
附子（泡，去皮、脐）　白术　山药　肉豆蔻　赤石脂　乾姜（泡，各一两）　肉桂（去皮，五钱）
为末，面糊丸，梧子大。每服一二十丸，空心，盐汤下。
●保元汤　治营卫气血不足。
黄耆（蜜酒炙，三钱至六钱）　人参（三钱至六钱）　炙草（一钱）
水煎。
●四味鹿茸丸　治肝肾皆虚，咳嗽吐血，脉虚无力，上热下寒。
鹿茸（酥炙，另捣成泥）　五味　归身（各一两）　熟地（二两）
酒糊丸，梧子大。每服四五十丸，酒下。
●济生鹿茸丸　治肾脏真阴久虚，下体痿弱疼痛，喘嗽，水泛为痰。
鹿茸（酥炙）　牛膝（盐水炒）　五味（各二两）　石斛　巴戟　附子（炮）　川楝（酒蒸）　山药　肉桂　杜仲（盐酒炒）　泽泄（盐水炒，各一两）　沉香（另研，五钱）
酒糊丸，梧子大。每七十丸，酒下。
●归脾汤　治思虑过度，劳伤心脾，怔忡健忘，惊悸盗汗，发热体倦，食少不眠，或脾虚不能摄血，致血妄行，及妇人崩带。
人参（二钱）　白术（二钱）　茯神（二钱）　黄耆（二钱，炙）　炙草（五分）　当归（二钱）　枣仁（二钱，炒）　远志（一钱，去心，炒）　木香（五分）　桂圆（七枚）
归脾者，调四脏之神志魂魄，皆归向于脾也。盖五味入胃，必藉脾行其津液，以转输于四脏，而四脏亦必先承顺乎脾，而为气化流行之根本。参、术、神、草以健脾胃，佐以木香醒脾气，桂元和脾血，先为调剂中洲；复以黄耆走肺固魄，枣仁入心敛神，固膈上二焦；当归入肝，苦以悦其魂，远志入胃，辛以通其志，通调膈下二脏。四脏安和，其神志魂魄自然归向于脾，而脾亦能受水穀之气，灌溉四旁、荣养气血矣。独是药性各走一脏，足经方杂用手药者，以黄耆与当归、枣仁与远志有相须之理，且黄耆味入脾而气走肺，枣仁味入肝而色走心，故借用不悖。四君子用茯苓，改用茯神者，以苓为死气，而神得松之生气耳。
●四乌贼骨一藘茹丸　治气竭血结，妇人血枯经闭，男子阴痿精伤。
乌鲗骨（四两）　藘茹（一两）
丸以雀卵，大如小豆。以五丸为度，饮以鲍鱼汁。
《内经》仅留数方，人多忽置。前人误作䕡茹，殊失其旨。按本草藘茹，即茜草。二味并走血分，故以之治气竭、肝伤、血枯经闭等症。丸以雀卵，饮以鲍鱼汁，取异类有情，以暖肾调肝，则虚中留结之乾血，渐化黄水而下矣。此虽搜血之品，然非若大黄䗪虫丸之猛峻也。如无雀卵，即雀肉，或鸡卵与肝，亦可代。
●花蕊石散　治虚劳吐血，五内崩损，涌出升斗者。服此，使瘀血化为黄水，后以独参汤补之。
花蕊石
火煅，研如粉。用童便一锺煎，温服。如男，用酒一半，如女，用醋一半，和服。
●十灰散　治呕吐咯嗽血，及虚劳、大吐血。
大蓟　小蓟　侧叶　荷叶　茅根　茜根　大黄　栀子　棕榈皮　牡丹皮（等分，烧存性，出火毒）
研极细。用生姜汁或萝白汁，磨松墨半碗，调服五钱，即止。
又丸方，黄绢、马尾、藕节、艾叶、蒲黄、莲蓬、油发、棕榈、赤松皮、新棉，各烧灰，等分。为末，以醋煮糯米糊和丸，梧子大。米饮下百丸。治崩血，又一切失血。
●圣愈汤　治血虚心烦，睡卧不宁，五心烦热。
人参　川芎　当归　熟地　生地　炙耆（各一钱）
水煎服。
●独参汤　治虚劳吐血后，羸弱、气微、少食等症。
人参（一两）
枣，煎服。
●异功散　治脾胃虚弱，饮食少进，未能消化，心胸痞闷。
人参　白术　茯苓　陈皮　木香　甘草（各一钱）
姜、枣，煎服。
●参苏饮　治内伤外感，发热头痛，呕逆咳嗽，痰逆中焦，眩运嘈烦，伤风泄泻，及伤寒已汗，发热不止。
人参　紫苏　甘葛　前胡　半夏（姜汁炒）　白苓（各二钱半）　陈皮（去白）　甘草　枳壳（面炒）　桔梗（各二钱）　木香（五分）
姜、枣，煎。外感多者，去枣，加葱白；肺中有火，去参，加杏仁、桑白皮；泄泻，加白术、扁豆、莲肉。
此手足太阴药也。风寒宜解表，故用苏、葛、前胡；劳伤宜补中，故用参、苓、甘草；橘、半，除痰止呕；枳、桔，利膈宽肠；木香行气破滞，使内外俱和，则邪自散矣。
●枳实理中汤　治寒实结胸，膈高起，手不可近，用大陷胸不瘥者。
白术（土炒，二两）　人参　乾姜（炮）　炙草（各一两）　枳实（面炒）　白苓（各一两）
蜜丸。
●小乌沉汤　治诸气，心腹刺痛。
香附（制，二两）　乌药（一两）　沉香　甘草（各二钱半）
为末。每二钱，盐汤调服。
●黑神散　治伤损大吐血，口鼻俱出。
百草霜（二钱）
糯米饮调服。取深村柴火锅底上者为妙。
●柴胡疏肝散　治胁肋疼痛，寒热往来。
陈皮（姜炒）　柴胡（各二钱）　川芎　枳壳（面炒）　白术（各钱半）　香附（钱半）　炙草（五分）
●玉屑丸　主治肠风脏毒。
椿根白皮（晒乾，四两）　槐根白皮　苦楝根　寒食面（各三两）　威灵仙（一两）　生南星　生半夏（各五钱）
为末，滴水和丸，梧子大。每三十丸，水一盏，煎丸令浮，以匙抄吞送下，不嚼。
●五苓散　治暑湿、风寒诸症。
猪苓（去皮）　茯苓（去皮）　泽泄　白术　肉桂（去皮）
为末。以白饮和服方寸匕。渴者，去桂，加黄连。
是方猪苓藉泽泄之咸以润下，茯苓藉白术之燥以升精，脾精升则湿热散；而小便不利者，又难越膀胱一腑，故以肉桂之热因热用，内通阳道，使太阳里水引而竭之。此专治留著之水，渗于肌肉，而为肿满。若水肿与足太阴无涉者，又非对证之方矣。
●导赤散　治小肠有火，便赤淋痛，面赤狂躁，口糜舌疮，咬牙口渴。
生地　甘草梢　淡竹叶　木通（等分）
导，引也。小肠，一名赤肠，为四脏之一，禀气于三焦，故小肠失化，上为口糜，下为淋痛。生地入胃，而能下利小肠；甘草和胃，而能下疗茎中；淡竹叶皆轻清入内之品，同生地、甘草，则能从广肠导有形之热邪入于赤肠，其浊中清者，复导引渗入黑肠而令气化，故云导赤。
●妙香散　治梦遗失精，惊悸郁结。
人参（一两）　益智仁（一两）　龙骨（一两）　茯神（五钱，去心）　远志（五钱，去心，甘草水泡）　炙草（二钱半）　朱砂（水飞）
每服二钱，空心温酒调服，水煎亦可。《良方》加木香二钱五分，麝香一钱。
是方治有梦之遗精。经言手足少阴之厥令人妄梦，《良方》加以二香通其神明，使人不梦，淫邪泮释，自无精泄之患。而荆公之方，无此二味，或流传日久而脱文耳。夫精之藏蓄在肾，统摄在脾，至疏泄则为听命于心。故用茯苓、远志，通肾以泄邪火；人参、益智，固脾以摄真精；茯神安神，朱砂定气，龙骨秘精，三者皆安镇心经之药；甘草调和阴阳，则心有所主而精不摇矣。
●泻青丸　治肝实。
当归　胆草　川芎　栀子　大黄（煨）　羌活　防风（等分）
为末，蜜丸，芡实大。每一丸，竹叶汤同砂糖温水化下。一名凉肝丸。
●逍遥散　治血虚肝燥，骨蒸劳热，咳嗽潮热，行来寒热，口乾便涩，月经不调。
当归（酒洗）　白芍（酒炒）　白术（土炒）　白苓　柴胡（各二钱）　炙草（五分）
煨姜、薄荷，煎。
此足少阳、厥阴药也。肝虚则血病，当归、芍药养血而敛阴；木盛则土衰，甘草、白术和中而补土；柴胡升阳散热，合芍药以平肝，而使木得条达；茯苓清热利湿，助甘、术以益土，而令心气安宁；生姜暖胃除痰，调中解郁；薄荷疏肝泄肺，理血消风，疏逆和中，诸症自己，所以有逍遥之名。本方加丹皮、栀子，名八味逍遥散，治怒气伤肝，血少目暗。
●脏连丸　治远年近日，肠风脏毒下血。
川连（八两）　槐米（二两）　枳壳（一两）　防风　甘草　槐角　香附　牙皂　木香（各五分）
用陈米三合，同香附一处为末，余药共为细末；用猪大肠约长二尺，洗净，入米、香附于内，缚定；以水二大碗，砂锅炭火煮，干即添水，煮烂如泥，取起和药捣丸，梧子大。每早，米饮下七八十丸，忌面、蒜、生冷、煎炙之物。
●升阳除湿防风汤
苍术（米泔水浸，四钱）　防风（二钱）　白芍　白苓（各一钱）
如胃寒泻泄、肠鸣，加益智仁、半夏各五分。姜、枣，煎。
是方治大便闭塞，或里急后重，数至圊而不能便，或有白脓或血。慎勿利之，利之则必重，病反郁结而不通矣。以此升举其阳，则阴自降矣。此足太阴、阳明药也。苍术辛温燥烈，升清阳而开诸郁，故以为君；白术甘温，白苓甘淡，佐之以健脾利湿而升阳；白芍酸寒，敛阴而和脾也。
●抵当汤
水蛭（三十个，熬）　虻虫（三十个，熬，去翅、足）　桃仁（三十个，去皮、尖）　大黄（三两，皮，酒浸）
是方破无情之血结，诚为至当不易之方，毋怪乎药之险也。然水蛭非熬化，即煮熟糜烂，亦能复生，未可轻用。
●生脉散　治热伤元气，气短倦怠，口渴多汗，肺虚而咳。
人参（五钱）　麦冬（三钱，去心）　五味（三钱）
凡曰散者，留药于胃，徐行其性也；脉者，主于心而发原于胃也。然脉中之气所赖以生者，必资藉于肾阴，故《内经》言君火之下，阴精承之也。麦冬清肺金治节之司，五味收先天发水之源，人参引领麦冬、五味，都气于三焦，归于肺而朝百脉，犹天之云雾精白露降，故曰生脉。
按：仲景抵当汤、代抵当丸，用治乾血劳之血枯经闭。内用水蛭，但此物最易化生，虽以火炙焦研末，若投水中，露一宿，必复变生许多小蛭，此则未可轻用。惟《千金》一方，用发灰、杏仁等分，熬令紫色，捣如泥，以猪膏和为丸，如梧子大。每以酒下三丸，日三服，甚良。然窃意以桃仁易杏仁，更佳。又一古方，用白鸽子一只，去肝、肠净，入血竭于内，病一年者用一两，二年者二两，三年者三两，以针线缝住，用无灰酒煮熟，令病人吃之，瘀血即行。如心中恍乱者，食白煮肉一块，即止。此二方有同气相求之妙，较抵当汤丸甚远，用之可无虞也。然此病已过三年，必不可治矣。


卷六  ——————————————————————————————————————————————————————————————————————————————————————————

内伤虚损方法  ***************************
●援瘵汤
当归　炒芍　熟地（各一两）　枣皮　茯苓　鳖甲（炙，各五钱）　白微（二钱）
服三月全愈。
此肝肾两治。鳖甲、白微杀虫，能补能攻，杀虫于无形。而诸药大补肝肾，其痰自化，何用消痰逐秽伤脾胃也。
●健脾杀虫汤
白术（五钱）　人参　白微　车前（各二钱）　万年青（一片）　熟地（一两）　麦冬（一两）　枣皮　生枣仁（各三钱）　贝母（一钱）
服三月愈。
此补胃不助阳，消肾不损液，肾足制心不刑肺，实妙法也。
●安肺汤
麦冬（五钱）　元参（五钱）　桔梗　苏叶　款冬（各二钱）　生地　白芍　天冬　黄芩　熟地　茯苓　枣皮（各三钱）　紫菀（一钱）　贝母（五分）
二剂愈。
此肺肾同治。何名安肺？盖子母同气，安肾正所以安肺也，倘但祛邪，因伤益伤矣。
●助功汤
人参（二钱）　茯苓（三钱）　麦冬（五钱）　甘草　桔梗　半夏（各一钱）　黄芩（五分）
三剂全愈。
此肺胃同治，助胃即助肺，泄肺火即泄胃火。邪入肺必入阳明，肺邪散，宁遁入阳明乎。
●利肺汤
紫苏　甘草　桔梗　半夏（各一钱）　人参（二钱）　白术（三钱）　茯苓（五钱）　神麴（五分）
三剂全愈。
此不见利水，水自从膀胱出。因内伤致邪，故不必治外感。
●卫主生气汤
人参（三钱）　白术　麦冬　北味　枣仁（炒）　白芍　元参（各一两）　白芥子（二钱）
二剂愈。
此五脏兼补也，倘补心不补各脏，反致偏胜矣。
●定神汤
人参　黄耆（各一两）　茯神　白术　丹参　枣仁（生）　当归（各五钱）　丹砂（末）　远志　柏子仁　甘草（各一钱）　巴戟　淮药（各三钱）　白芥子（二钱）
十剂愈。
此脾胃肺肝同治。盖心为孤主，今四脏同治，则扶助有力，心神自旺，劳伤自愈。
●通泉饮
枣仁（炒）　麦冬（各一两）　天冬　人参　丹参　柏子仁（各三钱）　北味　甘草　远志（各一钱）　当归（五钱）
三剂愈。
此补心气，又生津液，何必补肾以通源也。
●卫心汤
人参（二钱）　白术（五钱）　茯苓（三钱）　甘草　石菖蒲　苏叶　半夏　桔梗　丹参（各一钱）
三剂愈。
此心与膻中俱补，不可分治，况原因喜乐而得忧愁乎，故邪易散。
●加减小柴胡汤
柴胡　甘草（各一钱）　白芍（一两）　茯神（五钱）　麦冬（三钱）　陈皮（五分）
三剂邪散。
此用柴胡和胆中实邪，佐神、麦、白芍，补胆弱即补心虚，二经同补，恐惧不畏，又何有于外邪乎。
●坎离两补汤
人参　生地　麦冬　淮药（各五钱）　熟地（一两）　丝饼　枣仁（炒）　茯苓　白术（各五钱）　丹皮（二钱）　北味（一钱）　桑叶（十四片）
十剂愈。
此心肾两补，水上济心，心无亢炎，自有滋润也。
●风火两济汤
白芍（一两）　栀仁（炒，三钱）　柴胡　花粉　车前（各二钱）　甘草（一钱）　丹皮（五分）
三剂愈。
此治肝经之内火、内风，然外之风火，亦可兼治。倘不用白芍为君，单用柴、栀，虽风火亦能两平，而肝中气血虚未能骤补，风火散后，肝木仍燥，怒气终不能解，何如白芍能补肝，又能泄风火之两得。
●加味逍遥散
柴胡　半夏　甘草　白术　栀仁（炒，各一钱）　当归　白芍（各三钱）　陈皮（五分）　茯苓（二分）
三剂愈。
此解郁祛风也，郁解风自难留。加半夏消痰，栀仁退火，更能相助为理，故奏功如响。
又前方加荆芥三钱，治肝血有损，因大怒而致，此善疏肝气解郁也。
●滋肝饮
元参（一两）　麦冬（五分）　白术（一两）　丹皮　沙参　当归（各五分）　甘菊　茯苓（各三钱）
五十剂愈。
此补肾滋肝，肝得水滋则火不发也。
●顺适汤
白芍（一两）　茯苓　白术（各三钱）　人参　甘草（五分）　白芥　郁金　香附（各一钱）　当归（二钱）　陈皮（五分）　川芎（八分）
三十剂愈。
此入肝，又入脾胃，舒木宜土，故奏功。
●二白散
芡实　淮药（四两）　万年青（四片）
各炒，研细末。白糖一斤，滚水调服，遇饥即服，以愈为度。二味健脾尤补肾，万年青杀虫于无形，入二味中，虫亦不知何以消藏，但不可责近效，加人参助胃尤妙。
●清欲汤
当归　白芍　葳参　元参　熟地（各一两）　柴胡（钱半）　丹皮（三钱）　骨皮（五钱）　白芥子（一钱）
十馀剂愈。
此补肝兼补肾，水旺木荣，木平火息，尤妙补中仍有开郁药，若徒补血泄火，尚隔一层。
●益脾汤
人参　扁豆（炒）　神麴（各一钱）　淮药（五钱）　芡实　巴戟　白术（各三钱）　砂仁（一粒）　半夏（三分）　茯苓（二钱）　肉蔻（一枚）
服三月，胃开；六月，脾健。此补胃自益脾。
●助火生土汤
人参　茯苓（各三钱）　黄耆（炙）　白术　巴戟（各五钱）　甘草　肉桂（各一钱）　石菖蒲　神麴（各五钱）　山楂（十粒）　志肉（八分）
三十剂愈。
此上补心包，下补命门，中补脾胃，火生土而食消。倘补火不知命门、心包之异，故健脾脾不健，开胃胃不开，不至痨不止。
补中益气汤加半夏、神麴，三剂愈。
此益脾圣药，况睡卧既久，脾气下陷，正宜提之，半夏、神麴最醒脾，故加之。
补中益气汤加熟附三分，十剂愈。
参、耆、归、术，得附子，其功益大。
●加味四君子汤
白术（五钱）　茯苓　人参（各三钱）　甘草　柴胡（各一钱）　枳壳（五分）
二剂愈。
此因胃虚，寒热相战，故以健脾为主，佐之和解也。
●加味六君子汤
人参　乾姜（炒，各二钱）　白术　枣仁（炒）　茯苓（各三钱）　陈皮　甘草（各五分）　半夏（一钱）　熟附（一片）
二十剂愈。
此虽统治脾胃，然枣仁、姜、附补心居重，补脾居轻，宜偏治胃也。
●消酒散
白术　枣皮　苡仁（各一两）　葛花（二钱）　肉桂（三分）　茯苓（三钱）
三十剂愈。
此脾胃两补，分解酒湿，但酒性太热，宜先解热，何但治湿，且用肉桂助热。不知湿不行，由命门火衰，真火衰，邪火自盛；真火盛，邪火自衰；邪火衰，邪水自流；邪水流，邪火自散。
六君子汤加黄耆三钱，熟附一分，神麴五分，十剂愈。
此补脾胃气，病原伤脾胃，脾胃一转，后天无损，先天自可接续，故痨瘵易愈。
●和顺汤
升麻（炒）　炮姜（五分）　防风　白芷　甘草（各五分）　黄耆　白芍　茯神（各三钱）　白术（五钱）　人参（二钱）
午前服，连十剂，黑色除，再十剂全愈。
此补中益气之变也。凡阳气下陷，此方提之。倘阴气上浮阳中，则此方以升散阴气，皆奏功甚捷。
●护内汤
白术　茯苓（各三钱）　麦芽　甘草　柴胡　半夏（各一钱）　山楂（五粒）　枳壳（三分）　神麴（八分）　肉桂（二分）
二剂愈。
此消食神剂，又逐外邪，不伤脾气，真治内伤、外感之良法。
●金水两滋汤
麦冬　熟地（各一两）　天冬　茯苓　白术（各三钱）　桔梗　甘草　紫菀（各一钱）　淮药（五钱）　肉桂（三分）　白芥子（三分）
十剂愈。
此见肾虚感邪，最难愈，以散邪药不能直入肾经，不知肾虚感邪，邪不遽入肾，仍在肺。散肺邪，仍补肾水，肾得益，肺又无损，正善于散邪也。
●脾肾两益丹
人参　白术　巴戟（各一钱）　茯苓（五钱）　柴胡　甘草（各一钱）　肉桂（五分）　枣皮（三钱）
十剂愈。
此补土又补水，补水又散邪，有益无伤，真神方也。
●养阴辟邪方
当归　白芍（各五钱）　柴胡　甘草　花粉（各一钱）　荆子（五分）　茯苓　川芎（各三钱）
二剂愈。
此原因津亏而邪入，方因补血养阴，津自生，邪自出。况川芎、蔓荆，能祛头风；柴胡、炙草，更擅解纷；花粉、茯苓，消痰利湿，引邪从膀胱出。阴虚内伤外感，莫此为良。倘用攻于补阳之中，则阳旺阴消，邪转炽矣。
补中益气汤加贝母一钱，十剂愈。
此乃东垣一生学问，全注于此。妙在用升、柴于参、归、耆、术内，一从左旋，升心、肝、肾气；一从右旋，升肺、脾、胃、命门气，非仅升上、中二焦气也。阳升阴自降，或疑阳气未必尽陷，反升阴气，干犯阳位，为变非小。不知阳气不陷，未有生病者；阳陷，人始病。升阳而阴降，阴亦何能犯阳哉。
●八味地黄汤　此水中补火，补阳兼补阴，故补火无亢，补水不寒也。
●起瘵至神汤
熟地　麦冬（各一两）　枣皮　茯苓　淮药　鳖甲（炙，各五钱）　芡实　白术（各三钱）　杜仲（炒，一钱）　百部（二钱）　肉桂（三分）
十剂虫死，服二月愈。
此补肾安心，惟鳖甲、百部杀虫，鳖甲引百部入至阴内，妙在补阳不伤髓，虫死肾无异气，心自受益。又有麦冬、苓、术相扶，自安奠中宫也。
●凉髓丹
骨皮　丹皮（各一两）　麦冬（五钱）　钗斛（三钱）　牛膝　茯苓（各二钱）
服一月愈。
此用地骨、丹皮，不特补肾水，且凉骨髓与消骨外血。骨中热，骨外安有不热，骨中髓热，必耗骨外血，骨外血热，必烁骨中髓。用二味髓、血两治矣。髓、血既无大热，肾中宁独热哉。况石斛、牛膝，补肾真阴，阴旺则阳平，水盛则火退，骨蒸痨瘵又何能成。
●救瘵汤
熟地（五钱）　白芍　淮药　骨皮　麦冬（各二钱）　沙参（三钱）　北味（十粒）　白微　人参（各五钱）　白芥子　鳖甲（炙）　茯苓（各一钱）
服一年愈。必断色欲。
此补阴居多，再加人参以助胃气，则补阴而无腻滞之忧，即杀虫亦非毒药。配合精良，治起初痨神效。
●化石汤
熟地（二两）　茯苓　枣皮　元参（各一两）　苡仁　泽泄　麦冬（各五钱）
十剂愈。
此妙不治淋，反补肾，以苓淡渗解咸味，麦冬、元参散火气，地黄、枣皮滋肾水，又取甘能化石、咸能消石也。又恐滞而不行、留而不走，益泽泄咸以入咸，且善走攻坚，引群药入肾中，又能出肾外，迅逐于膀胱之里而破块，倘不补肾，惟治膀胱，气不得出，又乌能化水也。
●益肺汤
人参　白术　当归　淮药　芡实（各三钱）　麦冬（五钱）　北味　柴胡　荆芥（各五分）
二十剂愈。
此因伤气、伤肺也。补肺，兼补脾胃，虽益肺，实益气也。肺衰则气衰，肺旺则气旺，气衰可不补肺哉，补肺又何能舍脾胃哉。
●开胃填精汤
人参　麦冬　枣皮　茯苓（各三钱）　白术（五钱）　熟地　巴戟（各一两）　北味（一钱）　肉蔻（一枚）
三十剂愈。
补中益气汤加元参三钱，桑叶二十片，十剂愈。
此多用参、耆补气，气旺血亦旺，自能流行。身痒多属火，加元参退浮游之火；汗多发痒，桑叶止汗，痒自止也。
●加减大补汤
人参　当归　茯苓　白术　白芍　熟地（各三钱）　黄耆（五钱）　川芎　甘草　柴胡（各二钱）　陈皮（五分）
数剂愈。
此气血兼补。但原方有肉桂，呼卢斗贝未免火有馀而水不足，故易以柴胡、补中和之，邪尤易散。
●养筋汤
熟地　白芍　麦冬（各一两）　枣仁（炒）　巴戟（各三钱）
十剂愈。
此心、肝、肾三经同治。凡三经病通治，非独治阳明筋症，在人通变也。
●充髓丹
熟地　枣皮（各一两）　石斛　沙参（各五钱）　骨皮　牛膝　茯苓（各三钱）　北味（一钱）
此填补真阴，使水足精满，髓充骨健。倘用寒药治胃，热药助阳，愈熬津液，必成痨瘵矣。
●加味四物汤
熟地（一两）　当归　白芍（各五钱）　川芎　柴胡　白芥子（各一钱）　牛膝（三钱）　丹皮　钗斛（各二钱）
此用四物补水，亦补髓。邪因虚入，补髓、血，邪自出，故少加柴胡，风邪随散，倘徒散邪，非善治也。

内伤失血方法  ***************************
●固气生血汤　治一时狂吐血。
黄耆（炙，一两）　当归（五分）　荆芥（炒，二钱）
此即补血汤之变。妙在荆芥引血归于气中，引气生于血内，血气之阴阳交，水火之阴阳自济，脏腑经络不致再沸。至于有形之血不能速生，无形之气所当急固，大约此方治初起呕吐狂血最妙，若吐血久，不可以服。
●三台救命汤　治肝肾失血。
熟地（八两）　麦冬（三两）　丹皮（二两）
此用熟地补肾滋肝，麦冬清肺治肝，丹皮去肝浮游之火，又引火归肾，使血归经，然非重用不济。至火息血尽，后以地黄丸服之，良法也。
●两泻汤　治吐黑血。
白芍　丹皮　骨皮　元参（各一两）　栀仁（炒，三钱）
服二剂，血变红；四剂，咳除血止。
此见黑，北方水色，黑血兼属心火，乃火极似水，如火投水中，必为乌薪。方泻肝仍泻心包与肾，火得水而解，血得寒而化，所以神效。
●解暑止血汤　治感暑，呕吐血块。
青蒿　石膏（各一两）　当归　麦冬　元参（各五钱）　荆芥（炒）　大黄（一钱）
二剂愈，不可多。
此用青蒿于解暑中退阴火，则阴阳济，拂逆自除；石膏退胃火，麦冬退肺火，元参退肾火，荆芥引火下行，又得大黄，不再停胃；又恐血既上越，大肠必燥，加当归助速行之势，故旋转如环，取效甚捷。
●化丝汤　治痰见血丝。
熟地　麦冬（各一两）　贝母　苏子　荆芥（炒，各一钱）　元参　茯苓（各五钱）　骨皮　沙参（各三钱）
此肺、肾、心三经兼治，加去痰退火，但愈后不可仍服，宜用后方。
●益阴地黄丸
熟地（一斤）　淮药　桑皮（八两）　麦冬　骨皮（十两）　丹皮　茯苓（六两）　北味（三两）　泽泄（四两）
蜜丸。日服三钱。
●壮水汤　治久吐血不止。
熟地（二两）　生地（一两）　荆芥炒（二钱）　三七末（三钱）
二剂不发。
此二地补精，寓止血之妙，荆芥引血归经，三七随断路径，入不再出，火得水消，气得水降，此理为至微也。
●平肝止血散　治大怒吐血。
白芍（二两）　当归（一两）　荆芥　丹皮（各三钱）　栀仁（炒，二钱）　甘草（一钱）
此用白芍平肝，又益肝，同当归用，生血活血，实有神效；丹皮、栀子不过少凉血以清火，俟荆芥引经、甘草缓急耳。
●六味地黄汤　治咯血，加北味一钱，此治水不须泄火也。
又方　治咳嗽失血。
麦冬　熟地（各二两）　骨皮　丹皮（各一两）　白芥子（三钱）
十剂愈。
此肺、肾同治，故麦、地并用；加骨皮、丹皮，盖以咳血必损阴，阴虚则火旺，此火乃阴火，二味解骨髓中热，则肾无煎熬，不索肺金，肺中滋润，自济肾，肾渐濡，养肝治心，外侮不侵，何有耗散；白芥子消膈膜之痰，以阴气虚耗，必有痰，取不耗真阴气也。
●止衄汤　治鼻衄不止。
生地（一两）　麦冬（三两）　元参（二两）
一剂止。
此麦冬治肺虚，生地、元参解肾火，火退气自顺，气顺血归经矣。
●填窍止氛汤　治耳出血。
麦冬（一两）　熟地（二两）　石菖蒲（一钱）
一剂效。
此用熟地补肾，麦冬息心包火，菖蒲引二味直透耳中也。
●护舌丹　治舌上出血不止。
丹皮　麦冬　桔梗（各三钱）　人参　甘草　北味（各一钱）　元参（五钱）　熟地（一两）　黄连（三分）　肉桂（一分）
四剂愈。
此专交心肾也。
六味地黄汤加麦冬五钱，北味、骨碎补各一钱，四剂愈。
此用六味补水，水足火自降，火降血不妄行；加麦、北补肺，水尤易生；碎补透骨补漏，血欲不止，得乎。
●两止汤　治脐中出血。
熟地（三两）　枣皮　麦冬（各一两）　北味（一钱）　白术（五钱）
四剂除根。
此用熟地、枣皮补水，麦、味益肺，白术利腰脐，腰脐利，水火流通，各取给于肾而不争矣。
●加味补血汤　治九窍出血。
当归（一两）　黄耆（三两）　人参　荆芥（炒，各三钱）　白术　生地（各五钱）
二剂愈。
此见血妄行，火已泄，不必清火，而辄补气。盖其妄行，由气虚不能摄血也，倘用止抑，则一窍闭安，必众窍尽闭。况又加行气凉血，兼清火，有不奏功哉。
●三地汤　治大便出血。
生地　熟地　当归（各一两）　地榆（三钱）　木耳末（五分）
二剂愈。
此精血两补，肠中自润，既无乾燥，自无渗漏。况地榆凉，木耳塞，有不速效哉。
●水火两通汤　治尿血痛涩。
车前子（三钱）　栀子（五钱）　茯苓　当归（各五钱）　木通　黄柏　扁萹（各一钱）　白芍　生地（各一两）
三剂愈。
此通利水火，又平肝补血。盖血证再惧肝木克脾胃，脾胃气下陷不能升，血又何从升散乎。今平肝，肝舒脾胃亦舒，脾胃气舒，小肠水火两通，败精速去矣。
●肺肾两益汤　治毛孔出血。
熟地（二两）　人参　麦冬（各一两）　三七根末（三钱）
一剂血止，再用六味地黄加麦冬、北味调理，全愈。
此金水相资，肺肾火息，血自归，何至走入皮毛外泄。况三七根原止血，故宜效之捷也。
●滋脾饮　治唾血。
人参（三分）　茯苓（三钱）　元参　芡实　白茅根　淮药　丹皮（各三钱）　熟地（一两）　沙参（五钱）　甘草（五分）
二剂愈。
此轻治脾，重补肾，探本也。倘止泄脾火，必伤胃土，胃伤脾更伤，然后补肾，则不能生肾水，何能制脾胃火，无论唾血难止，吾恐胃关不闭，血且倾盆，此滋脾饮所以效耳。
●助心丹　治两目流血。
熟地　麦冬（各一两）　志肉（二两）　茯神　元参　丹皮　当归（各三钱）　枣皮　芡实（五钱）　莲子心（一钱）　柴胡（三分）
二剂愈。
此心、肝、肾药，补肾生肝即补肾生心。或疑肾火动，不宜补肾，不知火动乃水衰，况心火必得水资乃旺，心、肝、肾火自平也。
●补液丹　治舌上出血。
人参　生地　淮药（各三钱）　麦冬　当归　元参（各五钱）　丹参（二钱）　北味（十粒）　黄连　贝母（各一钱）
外用炒槐花、三七根末等分，搽之即愈。
●温经汤　治妇人经断。
熟地　白术（各一两）　淮药　当归（各五钱）　枣仁（生）　白芍　沙参（各三钱）　丹皮　人参（各二钱）　柴胡　杜仲（各一钱）
八剂经通，一月受孕。
此心、肝、脾、肾同治。妙在补水以通之，开郁以解之，倘徒补则郁不开生火，徒散则气益衰耗精，或用攻坚并辛热之品，无益反害。
●荡邪丹　治室女月经不来，如娠。
雷丸　大黄（各一钱）　桃仁（三十粒）　当归　丹皮（各五钱）　甘草（生，二钱）
一剂下秽物半桶，再用：
●调正汤
白术　苍术　苡仁（各五钱）　茯苓（三钱）　陈皮　甘草　贝母（各一钱）
四剂经渐行。或疑鬼胎，必伤血，故血枯经闭，今堕其胎，何不补血，反补胃气。盖鬼气中人，正虚可知，且血不骤生，补气自易生血。二术补阳气，阳旺阴自难犯。倘徒补血，则阴以招阴，恐胎虽下，鬼气必再种也。
●固本止崩汤　治血崩，目暗昏晕。
熟地　白术（各一两）　人参　黄耆（各三钱）　当归（五钱）　乾姜（灰，二钱）
十剂愈。倘贵药重减半，必不能止。
此妙补血，更补气，且补火。盖血崩至黑昏晕，则血必尽去，仅存气一线。若不急补气，则有形血不速生，无形气必尽散，故补血先补气。然补气不补血，血不易生；补血不补火，血自凝滞，不能随气速生。况乾姜引血归经，补中有收，故妙。
补血汤加三七末三钱，桑叶十四片，治老妇血崩。
此用三七根止血，桑叶滋阴又收敛。但年老阴精既亏，此补精药尚少，其后宜加白术五钱，熟地一两，淮药四钱，麦冬三钱，北味一钱，多服。
●固气汤　治受娠，血崩胎堕。
人参　白术　熟地（各五钱）　当归　杜仲（各三钱）　茯苓　甘草　枣皮（各二钱）　远志（一钱）　北味（十粒）
十剂愈。
此固气兼补血，凡因虚血崩，皆效。
●引精止血汤　治交感，血涓涓不止。
人参　枣皮（各五钱）　白术　熟地（各一两）　茯苓（二钱）　车前　荆芥（炒，各三钱）　黄柏（五分）　乾姜（炒，一钱）
十剂愈。
此用参、耆补气，地、枣补精，精气旺，血管自流动；加苓、前利水，水利血窍自利；加黄柏直入血管，引出夙精；加荆芥引出败血；又益黑姜止血管之口。此实有调理曲折之妙，然必慎房事三月，乃善也。
●平肝止血汤　治血崩，作渴吐酸。
白芍（二两）　当归　白术（各一两）　柴胡（一钱）　三七根末　丹皮　生地（各三钱）　甘草　荆芥（各二钱）
四剂愈。
此妙白芍平肝，得柴胡而郁尽解；白术利腰脐，血不积注；荆芥通经络，血自归还；丹皮凉骨髓热，生地清脏腑热，当归、三七补中止血，自郁散血止耳。
●逐瘀止崩汤　治跌仆，血下如崩。
大黄　龟板（各三两）　生地（一两）　当归（五钱）　白芍（二钱）　丹皮（一钱）　枳壳（五分）　桃仁（十粒）
不必四剂。
●清海丸　治每交感即如血崩。
熟地　桑叶　白芍　白术　元参（各一斤）　枣皮　石斛（各八两）　北味（三两）　麦冬　沙参　骨皮　丹皮　淮药（各十两）　龙骨（煅，醋淬，二两）
蜜丸。滚水下，早晚各五钱。半年愈。
此补阴无浮动，缩血无寒冷，潜移默夺，子宫清凉，血海自固。

内伤备用选方  ***************************
●香砂平胃散　主治伤食。
苍术（二钱）　陈皮（去白）　香附（制，各一钱）　枳实（面炒）　藿梗（各八分）　厚朴（姜汁炒）　缩砂（姜汁炒，各七分）　木香（另研）　甘草（各五分）
姜，煎。
●腥脾育胃汤　治中气不足，饮食不化，虚痞吞酸。
人参　白术（炒）　白苓（各一钱）　半夏　苍术　缩砂（姜炒）　白芍（炒）　麦芽（炒）　厚朴（姜汁炒）　藿香　陈皮（去白，各八分）　枳实（面炒，五分）
姜、枣，煎。
●健脾保和丸　消导饮食，有补有化，不致伤脾。
白术（二两）　枳实（面炒）　查肉　陈皮　麦芽（炒，各一两）　神麴（炒）　白蔻　木香（各五钱）
为末，粳米饭和丸，梧子大。白汤下五七十丸。
●养脾丸　治脾胃虚冷，饮食不消，或腹胀呕泄。
乾姜（炮）　缩砂（姜汁炒，各四两）　炙草（二两）　麦芽（炒）　白苓　人参　白术（各一两）
为末，蜜丸，每两分作八丸。姜汤下。
●滋脾丸　滋脾养胃，消化饮食。
神麴（炒）　麦芽（炒）　半夏　陈皮　莲肉（去心）　枳壳（炒）　缩砂（姜汁炒）　甘草（各一两）
为末，陈米饭和丸，梧子大。米汤下百丸。
●葛花解酲汤　治饮酒过伤，呕吐痰逆，手足战摇，精神昏乱，饮食减少。
葛花　缩砂（姜汁炒）　白蔻（各五钱）　青皮（三钱）　白术　乾姜　神麴（炒）　泽泄（各一钱）　人参　猪苓　白苓　陈皮（各钱半）　木香（五分）
为末。每三钱，白汤调服。
●对金饮子　治酒食伤，和胃消痰。
陈皮（三钱）　厚朴（姜汁炒）　苍术　甘草
姜，煎服。加甘葛二钱，赤苓、缩砂（姜汁炒）、神麴各一钱，尤好。
●人参散　治饮食酒伤房劳，酒入百脉，令人恍惚失常。
熟地（二钱）　人参　白芍　天花粉　枳壳　茯神　枣仁（炒）　甘草（各一钱）
水煎。
●龙脑汤　醒酒消食。
缩砂（姜汁炒，二两）　甘草（两半）
为末。每五钱或一钱，茶清下。
●葛花散　饮酒令不醉。
葛花　小豆花（等分）
为末。每三钱，白汤调服。一名双花散。
●三豆解醒汤　治中酒头痛，呕吐烦渴，善解酒毒，多饮不醉。因酒消渴，尤宜服之。
葛根（二钱）　苍术（钱半）　陈皮　赤苓　木瓜　半夏（各一钱）　神麴（炒，七分）　泽泄（五分）　生姜（三分）　黑豆　绿豆　赤小豆（各二钱）
夏月及酒渴者，加川连五分。
●人参汤　人遇劳倦辛苦，用力过多，即服一二帖，免生内伤、发热等症。
炙耆（钱半）　人参　白术　陈皮　麦冬（去心，各一两）　茯神（八分）　炙草（七分）　五味（二十粒）
姜、枣，煎服。一名补气汤。
●二曲丸　治脾虚痰盛，食不入，妙甚。
神麴（炒）　半夏（等分）
为末，以姜汁糊丸。服。
●香砂养胃汤　治胃寒，饮食不思，痞闷不舒。
白术（一钱）　苍术　缩砂　厚朴　陈皮　白苓（各八分）　白蔻　人参　木香　甘草（各五分）
姜、枣，煎服。
●守中金丸　治内伤脾胃虚冷，腹中痞痛，或肠鸣自利，不思饮食。
苍术　桔梗　乾姜（泡）　炙草（各一两）
为末，蜜丸，弹子大。每一丸，醋汤嚼下。
●不换金正气散
苍术　厚朴（姜汁炒）　半夏　陈皮　藿香　甘草
姜、枣，煎服。或加苏叶、缩砂。
●参苓白术丸　养元气，补脾胃，进饮食，清火化痰。
白术（二两半）　桔梗　薏仁　白莲（去心，各二两）　人参　山药　白苓　陈皮　半夏　扁豆（炒）　当归　香附　远志（去心，甘草汤泡）　甘草（各一两）　缩砂（五钱）
共为末，姜、枣煎汤，打神麴一两煮烂和丸，梧子大。白汤下百丸。一方有黄连、石菖蒲。
●参苓白术散　治内伤脾胃虚弱，饮食不思，或吐泻。
人参　白术　白苓　山药　炙草（各三钱）　薏仁　白莲　桔梗　扁豆　缩砂（各钱半）
为末。每一钱，枣汤调服。或锉一两，姜、枣煎服。
●瑞莲丸　治内伤，脾胃虚弱，少饮食，或泄泻。
山药　白术　白苓　芡实　白莲　陈皮　白芍（炒，各一两）　人参　炙草（各五钱）
为末，用獖猪肚一个，洗净煮烂，和药捣丸，梧子大。每早，米饮下百丸。
●参术调元膏　扶元气，健脾胃，进饮食，润肌肤，生精血。
白术（一斤）　人参（四两）
并锉片，入砂锅内，净水十碗，熬取汁二碗，滤渣；又添水熬取汁二碗，去渣；将二次汁滤净，和合，慢火熬至二碗，加入蜜半斤，再熬至稠酽，埋土中三日，取出。日服三四次，白汤调下。
又方，白术一味，不拘分，如此熬法，三次去渣，和匀原汁，慢火熬至滴水成珠为度，或加蜜或不加蜜，取出，入磁瓶收贮，退火毒。每日白汤调服三四次，甚妙。大人，可加黄耆熬膏。
●九仙王道糕　养精神，扶元气，健脾胃，补虚损，生肌肉，除湿热。
莲肉　山药　白苓　薏仁（各四两）　麦芽（炒）　扁豆（炒）　芡实（各一两）　柿霜（四两）　白糖（二十两）
为末，入粳米粉蒸糕，晒乾。任意食之，米饮送下。
●白雪糕　治内伤，补养脾胃。
山药　芡实　白莲（各四两）　粳米　糯米（各一升）
共为粉，砂糖斤半拌匀，蒸糕。食之，妙。
●天真丸　治内伤，脾胃俱虚，津液枯竭，形体羸瘁。
肉苁蓉　当归　山药　天冬（各十两）
四味为末，用精羊肉七斤批开，入人上药末入内，扎紧，入糯米酒，置瓶中，煮令酒干，再入水二升，又煮，候肉烂如泥，乃入黄耆末五两，人参末三两，白术末二两，熟糯米饭焙末十两，拌匀，同捣作丸，梧子大。每服百丸，日三服。久服滋血添精，生津液，润燥涩。
以上俱饮食伤用。
●大补阴丸　降阴火，壮水要药。
黄柏（盐酒炒）　知母（酒炒，各四两）　熟地　龟板（炙，各六两）
为末，猪脊髓和炼蜜为丸，梧子大。每盐汤下五七十丸。
●加味补阴丸　补阴虚，泄阴火。
黄柏　知母（酒炒，各四两）　牛膝　杜仲（炒）　巴戟　熟地　枣皮（各三两）　肉苁蓉　白苓　枸杞　远志　山药　鹿茸　龟板（炙，各二两）
为末，蜜丸，梧子大。盐汤下五七十丸。
●虎潜丸　治阴虚劳症。
龟板（炙）　黄柏（炒，各四两）　熟地　知母（炒，各三两）　白芍　当归　锁阳（各二两）　陈皮　虎骨（炙，各一两）　乾姜（泡，五钱）
为末，酒糊和丸，梧子大。盐汤下五七十丸。
一方，煮羊肉汁和丸，名龙虎丸。
●补天大造丸　壮阳光，滋肾水，为天地交泰。若虚劳之人，房室过度，五心烦热，服之神效，久服延年益寿。
紫河车（一具）　熟地　当归　茴香（酒炒）　黄柏（酒炒）　白术（炒，各二两）　生地（酒炒）　天冬　麦冬　牛膝（酒洗）　杜仲（炒，各两半）　枸杞　五味（各七钱）　陈皮　乾姜（泡，各二两）　侧柏叶（向东枝者，焙，二两）
为末，入河车共捣丸，梧子大。米饮或酒下百丸。
●入门大造丸　治气血虚，阳痿面黄。
紫河车（一具，蒸）　生地（二两半）　白苓（二两）　缩砂（六钱）
后三药以纱绢包之，入磁缸内，酒煮，再添酒，煮七次，取出，去苓、砂不用。盖地黄得砂仁、茯苓，则入胃经故也。与河车，加前方药料捣丸，服同法。
以上俱阴虚用。
●参耆建中汤　治虚损少气，四肢倦怠，饮食少进。
当归（钱半）　人参　黄耆（炙）　白术（炒）　白苓　白芍（炒，一钱）　生地（酒炒，一钱）　甘草（五分）　五味（三分）
姜、枣，煎。
●鹿茸大补汤　治虚劳少气，一切虚损。
肉苁蓉　杜仲（炒，各一钱）　白芍（炒）　白术（炒）　制附子　人参　肉桂　半夏　石斛　五味（各七分）　鹿茸　炙耆　当归　白芍　熟地（各五分）　甘草（二分）
姜、枣，煎。
●桂附汤　治阳虚血弱，虚汗不止。
肉桂　附子（泡，各三钱）
姜、枣，煎服。
●茸附汤　治气血精虚耗，潮热盗汗。
鹿茸　附子（炮，各二钱半）
姜、枣，煎服。
以上俱阳虚用。
●双和汤　治心力俱劳，气血皆伤，或劳役后房室，及大病后虚劳，气乏、自汗等症。
白芍（二钱半）　熟地　当归　川芎　炙耆　甘草（各七分）
姜、枣，煎服。
一方同名，乃建中、四物合用，治大病虚劳气乏最效。
●异类有情丸　治虚劳，气血两虚。
鹿角霜　龟板（炙，各三两六钱）　鹿茸（炙）　虎胫骨（炙，各二两四钱）
为末，用雄猪脊髓九条，同炼蜜捣丸，梧子大。每盐汤下五七十丸。鹿，阳也；龟、虎，阴也。血气有情，各从其类也。如膏粱善饮之人，可加猪胆汁，以寓降火之意。
●是斋双补丸　平胃气血，不燥不热。
熟地　兔丝（各八两）
为末，酒糊和丸，梧子大，酒下五七十丸。
以上阴阳俱虚用。
●究源心肾丸　治虚劳，心肾不交，水不济火，怔忡盗汗，遗精赤浊。
兔丝（酒浸，三两）　牛膝　熟地　肉苁蓉　鹿茸（炙）　附子（泡）　人参　远志　茯神　炙耆　山药　当归　龙骨（煅）　五味（各一两）
为末，以浸兔丝酒糊和丸，梧子大。枣汤下五七十丸。此主心虚。
●黑丸　治虚劳，阴血耗竭，面色黧黑，耳聋目暗，腰痛脚弱，小便白浊。
当归　鹿茸（炙，一两）
为末，乌梅肉为膏，和丸，梧子大。酒下五七十丸。
●滋补养荣丸　治虚劳，气血俱亏，精神短少，脾胃虚弱，专补肝血。
远志　白芍　炙耆　白术（各二两半）　熟地　人参　五味　川芎　当归　山药（各二两）　陈皮（八钱）　白苓（七钱）　生地（五钱）　枣皮（四钱）
为末，蜜丸，梧子大。米饮下五七十丸。
三方俱主肝血。
●无比山药丸　补肾益精血。
五味（六两）　肉苁蓉（四两）　兔丝　杜仲（炒，各三两）　山药（二两）　赤石脂（煅）　茯神　枣皮　巴戟　牛膝　泽泄　熟地（各一两）
为末，蜜丸，梧子大。米饮或酒下五七十丸。
●小兔丝子丸　治虚劳肾损，阳气衰少，小便滑数。
兔丝子（五两）　山药　莲肉（各二两）　白苓（一两）
为末，山药糊丸，梧子大。盐汤或酒下。
●三味安肾丸　治肾虚，气不归元，变见诸症。用此补肾，令其纳气。
破故纸（炒）　茴香（炒）　乳香（等分）
蜜丸，梧子大。盐汤下三五七十丸。
●补精膏　治虚劳，益真气，助胃润肺。
山药（八两，另研）　胡桃肉（四两，研如泥）　杏仁（去皮尖，炒，四两，另研）
雄牛前腿髓四两，蜜一斤，二味同煮，去渣，入三药末和匀，入缸封固，重汤煮半日，取出。每一匙，温酒调服。
●卫生汤　补虚劳，除烦热，和血脉。
炙耆（二钱）　白芍（酒炒）　当归（各钱半）　炙草（七分）
水煎，入酒服。气弱，加人参一钱。
●救阴理痨汤　治阴虚火动，皮寒骨热，食少痰多，咳嗽短气，倦怠烦闷。
生地（姜汁酒炒，二钱）　当归（酒洗，一钱）　白芍（酒炒，一钱）　五味（三分）　麦冬（去心，一钱）　人参（六分）　炙草（四分）　莲子（去心，三钱）　薏仁（三钱）　陈皮（八分）　丹皮（一钱）
枣，煎服。
●救阳理痨汤　治劳伤气耗，倦怠懒言，动作喘乏，表热，自汗心烦，遍身作痛。
黄耆（酒炒，三钱）　人参（二钱）　当归（酒洗，钱半）　白术（炒，二钱）　炙草（五分）　陈皮（去白，八分）　五味（四分）　肉桂（七分）
姜、枣，煎服。
●班龙丸　常服延年益寿。
鹿角胶　鹿角霜　兔丝子　柏子仁（各八两）　白苓　破故纸（各四两）
为末，酒煮米糊作丸，梧子大。姜盐汤下五十丸。
●何首乌丸　治男子元藏虚损，填精补髓。
首乌（八两）　肉苁蓉（六两）　牛膝（四两）
将首乌用枣一层，甑内蒸枣软，用竹刀切，焙，同为末，以枣肉和丸，梧子大。每服五十丸，嚼马蔺子服，酒下，食前，一服加一丸，日三服，至四十丸即止，其效如神。
●麋茸丸　治肾虚腰痛，不能转侧。
麋茸（一两）　兔丝子（一两）　硫黄（五钱）
为末，以羊肾二对，酒煮烂，去膜，研如泥，和丸，梧子大，阴乾。如羊肾不敷，入酒糊佐之。盐汤或酒送服五十丸。
●聚精丸　治肾虚，封藏不固。
鳔胶（白净者。一斤，碎切，蛤粉或牡蛎粉炒成珠，再用乳酥拌炒）　沙苑蒺藜（五两，乳浸一宿，隔汤蒸一炷香，晒乾，勿炒）
为末，炼蜜中加入陈酒，候蜜将冷，为丸，不可热捣，热捣则胶黏难丸，丸如绿豆大。酒下八丸。忌诸鱼、牛肉。景岳加五味子二两。
以上皆择录古方。景岳新方如归肾饮丸、左归、右归饮丸及举元煎等类，亦多可用，前《医学指要》内备载，兹不赘及。
习医数十年，研穷古圣经旨，先贤名论，因于虚劳失血之症，裁订方法，加减施治，获效颇多，附此以质高明。
●培元养阴汤
纹党参（三四钱至一两。若初见血或有火，即用洋参）　泡于术（用米泔水泡）二日，荷叶包，饭上蒸过，不用土炒。三四钱，初起不用）　淮山药（初用生，后用盐水洗、蒸。五六钱至一两）　薏苡仁（初用生，后用蒸。四五钱至七八钱、一两）　霍山石斛（另煎浓汁，冲服。一钱至二三钱）　丹参（酒洗）　桔梗（泡）　广陈皮（去白，一钱）　藕节（水洗，二三钱）　炙草（一钱）　白莲（去心，三钱）
白茅根一撮为引。服数剂，血不止，可加黑姜炭五六分，数服自止。以后去藕节、姜灰，加玉竹（蜜蒸）四五钱至一两，真阿胶（用蒲黄炒珠）三四钱，多服，引去白茅根，加白莲、南枣。服至一两月后，无反复变易，即用温补、滋阴等剂，随服，能加保养，自获安全矣。
如咳嗽痰多，加麦冬（去心，米炒）一二钱，或加冬虫夏草一二钱，或加贝母（去心，糯米拌炒）一二钱；若久嗽，肺气虚极，即加北味二三钱，紫菀、百合一二钱亦可，其馀止嗽之药切勿妄加。尝见医风寒咳嗽，误用止嗽等药，致成劳瘵而莫救，比比然也，慎之慎之。
此体经文补以味、调以甘之意，而扶脾助胃，保肺益肾，兼及之矣。盖详究药性，山药色白味甘，入脾肺，补不足，泻虚热。汪注云：阴虚则内热，补阴故能清热，则山药自能补阴；且肺为肾母，金水相生，故又能益肾阴；脾为心子，子母相助，故又能益心气；且稼穑作甘之本味，可治虚损劳伤，固宜用以为君。而臣之者，则有人参之益土生金，养元泄火，并治虚劳；薏仁之益胃健脾，补肺清热，主治血症；或藉茯神之能守，安养心神；或资茯苓之微渗，交通心肾；甘草甘补脾胃，泻心火，养肾阴，共相协和；惟白术苦甘而温，本生津消痰，但燥腻横中，血燥乃不相宜，用之须慎。若其佐使，丹参入心与包络，去瘀生新，除烦热，一味功兼四物；石斛，甘淡入脾而除虚热，咸平入肾而涩元气，益肾强阴，能补虚痨；桔梗入肺心胃，开提气血，载运药力；陈皮入脾肺气分，调中快膈，导滞消痰，用为辅治，自能调剂适中。至于导向，莲子交水火而媾心肾，安靖上下君相火邪，益十二经脉血气；而藕节涩平，茅根甘寒，皆能止吐衄诸血。合成此剂，不寒不燥，补脾而不伤肾，益肾而不妨脾，彼此相资而有益，以视沾沾于滋阴降火，补阴抑扬，相去为何如耶。

附《素问》浊气归心辨讹  ***************************
读《素问》，至食气入胃、浊气归心、淫精入脉节，此浊气归心，不得其解。因思心者，君主之官，神明出焉。如果浊气归心，焉得虚灵不昧，具众理而应万事者乎。按此心字，必因千百年相传之书，脾字讹为心字。考《灵枢·阴阳清浊篇》曰：受谷者，浊；受气者，清。又曰：营者，水穀之清气也，调和于五脏，洒陈于六腑。又曰：阴清而阳浊。又曰：诸阴皆清，足太阴独受其浊。夫腑为阴，藏为阳，既曰诸阴皆清，则心之受清可知；既曰足太阴独受其浊，则浊气归脾之外，更无一脏再受其浊可知。是浊气归脾，经文无不印合，窃以为一字之讹，愿以质之高明。

附考正古方权量说  ***************************
古方自《灵》《素》至《千金》《外台》，所集汉、晋、齐、宋诸名方，凡云一两者，以今之七分六釐准之；一升者，以今之六勺七抄准之。古方权量皆起于律，古律仑容一千二百八十秠黍。《千金》论一撮者，四刀圭也；六十四黍为圭，半之为一刀圭；十撮为一勺，勺即仑也；两仑为一合，合为升字之误，一升共二千五百六十黍也。李时珍沿两勺为一合之误，更增十合为一升，则误以传误矣。幸《千金》及《外台》原文俱无此五字。可证二百四十黍为一两者，《千金》云十黍为一铢。《图翼》谓十黍当作百黍，非也。六铢为一分，四分为一两，十六两为一斤，此则神农之秤也。
寸匕者，作匕，正方一寸。钱匕者，以五铢钱为之。皆抄散，取不落为度。古人用散药，以刀圭抄取之，匕亦刀圭之意也。一刀圭，为三十二黍。方寸匕者，十刀圭也，方一寸匕之，实容三百二十黍，准今一钱。《千金》论钱匕者，以大钱匕抄之。若云半钱匕者，则是一钱抄取半边耳，并用五铢钱也。按：五铢钱，与开元钱径同。一钱匕者，五分六釐也。半钱匕者，准今一分四釐也。一撮者，以三指为度。《千金》论一撮者，四刀圭也，得一百二十八黍，准今四分。
凡丸药如梧子大者，准药末一分；如弹丸及鸡子黄者，准药末一钱。《千金》论刀圭者，十分方寸匕之一，准如梧子大也。如弹丸及鸡子黄者，以十梧子大准之。
宋林亿以古三两为今一两，古三升为今一升，庞安常亦云然。此误以汉之权墨为凭者，于古方不相涉也。故张介宾惑于郑世子之《乐书》，定为古方一两，今之六钱；古之一升，今之三合三勺者，尤为大谬。李时珍云：古方一两，今之一钱；古方一升，今之二合半。亦非也。
夫以药秤药斤，农轩剏造之法物，孙真人祖述其意，定《千金方》首。今依四分为一两为定，亦不依隋人以三两为一两之法。其述古药斤制度中，即曰今人分药不复用此。继此有王刺史者，辑《外台秘要》，每方必纪其所出。凡六朝所定，四分升合，皆兢兢法守，间有大升大两，必分别具明。今良方具在，顾权量难求。弃若弁髦，强作解事者，从而式断之，而医宗之微旨，势不至堕于地不止。观东垣方，药味多而分量轻。又宋时一切作煮散者，每服皆以五钱为例，可知仍不贵多也，盖慎之也。近世医者，任意重用为能，反以轻剂为胆小，殊不知重用而获济者，幸也；其或不济而致害者，罪何能逭也。此皆不深考究以穷其理也，仁人志士顾如是乎。
