

卷一  ——————————————————————————————————————————————————————————————————————————————————————————

六经合论  ***************************
按仲景自序，言作《伤寒杂病论》，合十六卷，则伤寒杂病，未尝分为两书也。所云太阳之为病，脉浮，头项强痛而恶寒，阳明之为病，胃家实也；少阳之为病，口苦咽乾目眩；太阴之为病，腹满而吐，食不下，自利益甚，若下之，必胸下结硬；少阴之为病，脉微细，但欲寐也；厥阴之为病，消渴，气上撞心，心中疼热，饥而不欲食，食则吐蛔，下之利不止。是六经分司诸病之提纲，不专为伤寒一症立法。今之读伤寒论者，一惑于传经之说，再惑于三纲鼎立之说，遂至经旨不明。自程郊倩、柯韵伯，撇去旧解，觉仲景所分之六经，不特可以治风寒，并可以治杂病。
头痛发热，汗出恶风，为桂枝本症。脉浮弱，为桂枝本脉。一见此症此脉，无问其为中风伤寒杂病也。汗出而热不解，因邪在营卫之间，不在皮毛之际，故以桂枝生姜甘草大枣，辛甘发散，中配以芍药酸寒，用以发汗，即用以止汗也。又虑中气虚馁，不能送邪外出，须助以热粥。经云饮入于胃，以传于肺，肺主皮毛，汗所从出。服已啜粥，充胃气以达于肺也。是方调和营卫，不特自汗盗汗，虚疟虚痢所宜，即劳倦内伤，及一切阳虚等症，咸宜用之。以桂枝为建中之祖耳。胸满去芍药，喘加厚朴、杏仁，汗漏不止加附子，亡阳起卧不安去芍药加蜀漆、龙骨、牡蛎，为救逆汤。此皆进而从阳也。若退而从阴者，加黄芩为阳旦汤，倍芍药又治太阴腹满，微痛加大黄，治太阴大实病。《难经》云：阳维为病苦寒热，阴维为病苦心痛。后人并用桂枝汤，以阳维属卫，阴维属营，桂枝汤调和营卫也。专用芍药甘草二味，名芍药甘草汤，专治血虚腹痛，乃泄木安土之义。余痛不治，以其酸寒，无温散之力也。
桂枝汤治表虚，倍芍药加胶饴，名小建中汤，桂枝为和剂，建中为补剂也。故不特伤寒心悸而烦，及腹中急痛者宜之，即虚劳里急，亡血失精等症，《金匮》与黄耆建中汤并用。又疸症篇云：男子黄，小便自利，当与虚劳小建中汤，则知此汤为治虚劳之专剂。男子身黄便利，显属虚寒而非湿热，故亦以此汤治之也。是方加黄耆，名黄耆建中汤，意在保护肺气，不令自汗，专为虚劳而设，而非伤寒门所有事。然许学士治伤寒无汗，尺中脉迟，不任发散者，先用黄耆建中以实其气，后用麻黄汤以发其汗，此又善于取裁矣。《千金》于小建中汤加当归，名内补当归建中汤，治女科虚羸少气，里急腹痛等症，意在安营以补血，故更其名曰内补也。
麻黄汤，治头痛发热，身疼腰痛，骨节疼痛，恶寒无汗而喘之症，乃太阳发汗之峻剂。桂枝汤中无麻黄，且得芍药之监制，误用尚可挽回，是方麻桂辛温，佐以杏仁开气，虽有甘草之和，猛锐莫当，颇为难用。时行感冒，代以葱豉汤，九味羌活汤足矣。凡遇冷风哮喘等症，邪郁肺经而无涉于下焦真元者，麻黄汤又为要剂。本方去桂枝，《局方》名三拗汤，冬日无汗用之，较本方为缓也。仲景于本方中去桂枝加石膏，更名麻杏甘膏汤，治肺经郁遏作喘，表寒里热之症。
小青龙汤，于发汗中利水。盖汗为水类，肺为水源，伤寒表不解，发汗而未透也。心下为水气，即未出之汗也。乾呕发热而咳，或微喘，邪未尽而停于肺胃之间也。病属有形，非一派发汗所能愈，故用麻黄之解表，即用白芍五味之敛逆，一以散水寒，一以收喘咳也。又加乾姜之温肺，细辛之温肾，半夏之除呕，甘草之缓中，表里分消，水气有不散者乎？金匮用以治溢饮，以饮亦水类，四肢之水，与心下之水同治也。加石膏以治肺胀，以水停心下而兼烦躁。石膏辛寒，即仿伤寒大青龙之旨也。后人用小青龙治水肿，以无汗而喘，即遵《内经》开鬼门之治也。方中五味、乾姜，尤为治表寒发咳之要药。所以小柴胡真武等汤，方后俱云咳者加五味子、乾姜。五苓散与猪苓汤，同治脉浮发热，渴欲饮水，小水不利之症。而一属阳明，必显躁烦热闷，故于茯苓、猪苓、泽泻利水之中，加阿胶、滑石以滋阴涤热；一属太阳，或太阳转属阳明，必因发汗未透，以致邪水内蓄，故于茯苓、猪苓、泽泻利水之中，加白术以健脾利水，桂枝以散表除邪。观仲景云：多服暖水汗出愈。则知此方利水而兼发汗也。后人移治交肠，交肠者，大小易位而出也。《金匮》加茵陈治黄疸，名茵陈五苓散，后人去桂名四苓散，纯为利水之剂。合平胃名胃苓汤，又为消肿利湿之剂。
痞者，天地不交之谓，以邪气痞塞于中，上下不通而名。满而硬痛为结胃，但满不痛为痞。诸家论痞，或偏于寒，或偏于热，究之寒热互结则成痞。惟其寒热有差多差少，故诸方或以附子之辛热立名，或以大黄黄连之苦寒立名，或以生姜之辛散立名，或以甘草半夏之和缓立名。按甘草泻心汤，用乾姜、半夏、黄芩、黄连、甘草、大枣六味，益以人参名半夏泻心，益以人参生姜名生姜泻心。柯韵伯曰：太阳变痞，用生姜泻心。阳明变痞，用甘草泻心。少阳变痞，用半夏泻心。至大黄黄连泻心汤，止用大黄黄连二味，再加黄芩、附子，名附子泻心。仲景立法，原各有不同，一言以蔽之，不外辛开苦降而已。治痞要药，在乾姜、黄连二味。半夏、黄芩、甘草、大枣四味，则辅佐而已。偏于寒则多用乾姜，亦可参以附子；偏于热则多用黄连，亦可参以大黄；偏于中虚则加人参；或涉表邪一二则加生姜，并可与旋覆、代赭、黄连等汤出入互用。又按程郊倩曰：若不因误下而为痞者，或痰或食或气为之结，俱非泻心汤治。更有阴经得寒而成痞逆者，服泻心汤必成大害。
大结胸证，硬满而痛，不必定在心下，故用硝、黄、葶苈、甘遂等峻剂。而小结胸但在心下，按之则痛，较大结胸之手不可近为缓，而脉之浮滑，又不同于沉紧，但用黄连之苦以降之，半夏之辛以散之，栝蒌之苦以润之（先煎去渣），微下黄沫即安。以热痰留滞，不同蓄水横溢，故不用峻剂也。
栀子豉汤治阳明初病，不全在表，不全在里，汗下温针，皆在所禁。惟用栀子一味先煎，后内香豉，为能双解表里，外而身汗恶热身重，内而喘满咽乾口苦，一齐可解矣。
凡三阳合病，腹满身重，谵语遗尿而大汗出，白虎汤为要方。石膏知母之寒，监以甘草粳米，则不伤胃气。加人参为人参白虎，治阳明渴欲饮水，口乾舌燥。盖热已入胃，不当复表，屎未燥硬，尚未可攻，须用白虎以除热润燥，人参以补气生津。《金匮》治中暍亦用人参白虎，以暑邪汗多作渴，虽曰太阳，实系阳明也。
猪苓汤治脉浮发热，渴欲饮水，小便不利，证同五苓。此方以阳明燥热，故用二苓泽泻以利水，即用滑石、阿胶以滋阴，不同太阳寒水之化，故去术桂二味。消渴门中，尤为要剂。
瘀热在里，非汗吐所宜。身无汗，小便不利，不得用白虎。斑热发黄，内无津液，不得用五苓，故制茵陈蒿汤。茵陈禀北方之色，受霜承雪，经冬不凋，复感春生之气发育，因旧本而复茂，故能启水寒之气上行。栀子则导君火之气以下行，更入血分而通水之源。大黄苦寒下泄，导湿涤热。三物合用，所以佐栀逗承气之不及也。
《难经》云：阳盛阴虚，下之则愈，用承气下之，乃所以存阴也。然下剂不用滋阴而用破气，盖胃主降，秽物停滞胃中而不降，由于气之不承，故以承气名汤。大承气以厚朴、枳实、气药为君，大黄、芒硝血药为臣。因痞满燥实坚五者全见，势甚盘结，硝黄大寒，必藉枳朴之苦温以涤荡之，煮法先内枳朴，后内大黄，又次内芒硝。小承气以大黄为君，枳朴为臣，胃腑实满，稍缓于三焦之实热，不用芒硝，则不伤下焦真阴。煎法三味同煮，不分次第。若调胃承气，以炙草硝黄，微和胃气，不用枳朴，勿令大泄下。热结有浅深，用药有轻重，三承气之用，总在临证化裁耳。
少腹胀满而小便自利，知为血蓄下焦，蓄血能发热，故如狂。桃仁承气汤，用芒硝、大黄、甘草，即调胃承气也。热甚搏血，故加桃仁以润燥缓肝，表证未除，故加桂枝以调营解表。是方于女科经闭门中，尤为要剂。
仲景抵当汤丸，用水蛭、虻虫、桃仁、大黄四味，为攻瘀血之峻剂，而血蛊等证，尤为要药。然水蛭咸寒有毒，未可轻试，此代抵当丸所由设也。方用桃仁、归尾、生地各一两，润以通之。桂心三钱，热以动之。大黄四两，元明粉一两，苦寒咸寒以荡涤之。加穿山甲一两者，引之以达瘀所，炼蜜为丸，甘以缓急也。
少阳属胆，清净之府，无出无入，经在半表半里，治宜和解，小柴胡汤用柴胡升阳达表，黄芩退热和阴，半夏祛痰散逆，参草姜枣辅正补中，使邪不得复传入里也。其见证则呕而发热，寒热往来，口苦耳聋，胸满胁痛，心烦喜呕，但见一证即是。亦何必诸证悉具，始为小柴胡汤证哉？崔氏小前胡汤，即本方以前胡易柴胡。子和柴胡饮子，即本方去半夏，加当归、白芍、大黄。
大柴胡汤治阳邪入里，表证未除，里证又急者，用柴胡解表，大黄、枳实攻里，黄芩清热，白芍敛阴，半夏和胃止呕，姜枣调和营卫。是方比三承气为缓，以不用芒硝之燥急也。
太阳少阳合病，必有头痛胸满，口苦咽乾，寒热往来之病机，或大或弦之脉象，阳邪入里，胆火移热于脾，故自下利。黄芩汤用黄芩彻热为君，佐白芍、甘草、大枣以和营气，虽非胃实，亦非胃虚，故不须人参以补中。兼痰饮则呕，故仍加半夏生姜。后人移治春温伏热，机要以之治痢，更名黄芩芍药汤，是方遂为治痢之祖方矣。胸中有热而欲呕吐，胃中有寒而作腹痛，此上热下寒也。湿家下之，丹田有热，胸中有寒，此上寒下热也。黄连汤为升降阴阳之通剂，与小柴胡两解表里，实为对待。方中人参补虚，半夏除呕，甘枣缓中，四味与小柴胡同，余则彼用柴胡而此易以桂枝，彼用黄芩而此易以黄连，彼用生姜，而此易以乾姜，和解虽同，而上下之邪与表里之邪异矣。是方与泻心诸汤，出入互用。
仲景云：理中者理中焦，则知太阴厥逆，自利不渴，脉沉无力者，当以此方为主。方中人参补气益胃为君，白术健脾燥湿为臣，甘草和中补土为佐，乾姜温胃散表为使。仲景本用丸剂，后人改丸为汤。加附子名附子理中，取补火生土之意。加黄连名连理汤，参辛开苦降之治。脾约丸，太阴下剂也，津液被约而未至亏损者宜之。麻仁、杏仁，甘以润之，枳实、厚朴，苦以破之，白芍、大黄，寒以下之。使胃不过强而脾不过弱，津液流通，使小便不数而大便不硬，则约者自开。
四逆汤以炙草为君，乾姜附子为臣；通脉四逆汤以乾姜为君，炙草附子为臣。因加减中有面色赤者加葱之例，后人遂以加葱为通脉四逆。四逆与理中，同治太阴脏寒自利不渴四肢厥逆等证，而制方有中下之别。理中用白术，取其守中，故专治太阴；四逆用生附，取其温下，故不时兼治三阴，即太阳亦可通用。柯韵伯曰：用于太阴本经，固本以逐邪也。于少阴，温土以制水也。于厥阴，和土以升木也。于太阳，益火以扶元阳也。本方加人参，名人参四逆汤。加茯苓人参，名茯苓四逆汤。去炙草，名曰姜附子汤。去炙草加葱白，名白通汤。再加人尿猪胆汁，名白通加猪胆汁汤。陶节庵变易其制，于葱白、乾姜、附子外加人参、五味、麦冬收阴生脉。面色赤者，更加黄连少许，大破其格拒之阴。广皮芳香利气，甘草甘缓和中，腊茶苦降达下，更用土浆水澄清煎药，取土气以静镇之，冲入白蜜冷服者，藉寒润以急趋之也。
真武汤与小青龙，同为利水之剂。青龙治太阳邪水内蓄，汗剂以升散之也；真武治少阴真水泛溢，温剂以镇摄之也。方中附子益坎宫之少火以配水，佐白术之健以制水，茯苓之淡以渗水，白芍之酸以收水，生姜之辛以散水，后人移治内饮，以饮亦水类也。肾气丸为里中之里，真武用生姜，尚为里中之表欤。
吴茱萸汤治阳明少阴二经虚寒之证，仲景以阳明病不能食者名中寒，食谷欲吐，或乾呕，或吐涎沫，是胃气虚寒，不能容物也。头痛者，阳明之脉上于头也。仲景以吐利烦躁四逆为少阴死症，今吐利手足厥冷，是专指手掌，与四逆之通冷者回别。故虽烦躁欲死，究非死症，并用此汤。吴茱辛热，为通阳泄浊之要药，故以为君，人参姜枣补益中气，使土有以制水而水不上侵矣。
桃花汤用赤石脂，一半煎服，一半为末调服，取其固下。乾姜粳米辛甘相得，取其守中，治下利不止，便脓血者。夫下利而兼便脓血，则非下利清穀，全属虚寒可知；便脓血而由于下利不上，则非里急后重，全属湿热可知。读者须会徐之才涩可去脱之条，兼参李东垣升阳散火之义。
黄连阿胶汤治少阴热邪传里，心烦不寐之症。黄芩黄连直清心火，白芍收敛心神，阿胶鸡子黄（生冲）滋补心神，且二物交通乎肾，亦以见芩连之辅佐，少阴与他经不同。
猪肤汤以猪为水蓄，而肤又津液所存，滋阴而不滑泄，佐以白蜜米粉，润肺保脾，熬香热服，功能引热下行，治少阴病下利咽痛，胸满心烦，方虽平淡，实出神奇。
乌梅丸治蛔厥，又主久利，泄肝安胃法也。虫得酸则软，而无力上攻，且酸为木味，助本气也，故用乌梅苦酒之酸，虫得辛则伏，而其头向下。且辛为金味，制木邪也，故用蜀椒之辣，且细辛、生姜、桂枝、附子、当归，莫非味之辛者，姜附之用，温经而复阳，细辛虽入少阴，亦能散寒而通阳，桂枝和营卫而治其厥，人参同姜附则温补中州，当归一味，以厥阴本为血脏而宜之，黄柏、黄连，即《内经》热因寒用之旨。恐寒邪拒格，即以寒药引道之，所谓治寒以热，凉而行之也。王晋三制安胃汤，治饥不欲食一症。川椒之辛（炒去汗），佐乌梅之酸（安吉者良），行阴以化肝，枳实、乾姜（用生淡者）助人参行阳道以益气，黄连（真川）清脾胃生化之源。统论全方，辛酸同用以化肝气，酸甘相辅以和胃气，肝化胃和，自能进食。
白头翁汤治热毒血痢，口渴下重之症。白头翁苦寒而能息风，秦皮苦寒而能固脱，黄连苦寒而能燥湿，黄柏苦寒而能坚阴。四面搜逐伏邪，则上焦之渴，下焦之利，俱可止矣。《金匮》加阿胶甘草以治产后下痢，因产后虚极，兼顾其气血也。
烧褌散治阴阳易症，而朱奉议有豭鼠粪汤治阴易。豭鼠雄鼠也，其粪两头尖者即是，复以韭白，取以浊攻浊之义，后人移治遗浊疝气，及女人淋带等症，少腹疼痛者，屡有殊功。
竹叶石膏汤，治伤寒解后，虚羸少气，气逆欲吐之症。竹叶、石膏之辛寒，以散馀热，人参、甘草、麦冬、粳米之甘平，补虚生津，生姜半夏之辛温，豁痰止呕，虽曰寒剂，亦和剂也。移治暑热烦渴等症，少变人参白虎之例。
旋覆代赭汤治伤寒解后噫气一症。人参、甘草扶正补虚，姜枣、半夏和脾养胃，旋覆花之辛，旋转于上，代赭之重，镇逆于下。后人治顽痰，用代赭煅末，旋覆花汤调服，亦良法也。再按：噫气有属于土木交旺者，则又从事于承气左金之例。
炙甘草汤又名复脉汤，治脉结代，心动悸者，虽于太阳伤寒见之，而不止太阳为然，伤寒为然，诸病之后皆然。故《千金》以治虚劳，外台以治肺痿。盖气血并虚，法当阴阳兼补，此气者何？手太阴肺也，此血者何？手少阴心也。所谓脉为心合者是也。此气此血，皆属轻清而非重浊。观此方用人参、炙草、桂枝、姜枣以补气，而不用耆术，则不患燥阴，即所以调和营卫；用麦冬、生地、阿胶、麻仁以补血，而不用归芍，则不患滞阳，即所以复脉通心。且更君以炙草，助以清酒，皆于轻清二字相协成功。薛生白曰：长沙夫子用阿胶，何曾云炒，后人画蛇添足耳。阿胶之用，专为济水伏流也，炒之济水何在哉？
险症每在阳明少阴二经，最当详辨。喻嘉言治黄长人犯房劳病伤寒，守不服药之戒，身热已退，十馀日外，忽然昏沉，浑身战慄，手足如冰。一医已合就姜附之药矣，喻用调胃承气汤，约重五钱，煎成热服半盏，少顷又热服半盏，人事大清，忽然浑身壮热，再与大柴胡一剂，热退身安。凡伤寒初起发热，煎熬津液，鼻乾口渴便秘，渐至发厥者，不问知其为热也。盖犯房劳而病感者，其势不过比常较重，如发热则热之极，恶寒则寒之极，头痛则痛之极，所以然者，阴虚阳往乘之，非阴盛无阳之比。况病者始能勿药，阴邪必轻，安得以阴厥之例为治耶。又治徐国桢伤寒六七日，索水到前，复置不饮，异常大躁，将门牖洞启，身卧地上，展转不快，更求入井。一医汹汹，急以承气与服。喻诊其脉，洪大无伦，重按无力，谓曰：此用人参、附子、乾姜之症，奈何认为下症耶？观其得水不欲咽，情已大露，岂水尚不欲咽，反可饮大黄、芒硝乎？于是以附子、乾姜各五钱，人参三钱，甘草二钱，煎成冷服。服后寒战戛齿有声，以重绵和头覆之，缩手不肯与诊，阳微之状始著。再与前药一剂，微汗热退而安。
厥逆一症，有阴阳之分。凡四肢厥逆，外见张目不眠，声音响亮口臭气粗，身轻恶热之症，为阳厥。法主破阳行阴以止其厥。若外见目瞑蜷卧，声低息短，少气懒言，身热腹寒之症，为阴厥，法主祛阴散寒以回其阳。
谵语一症，有阴阳虚实不同。经言实则谵语，虚则郑声。在阳明为实症，为谵语，乃阳明胃实，燥结不通，火亢极阳，真阴立亡，而神明内乱，谵语无伦，法主大承气汤，急祛其阳以救其阴。在少阴为虚症，为郑声，乃少阴中寒，魄汗出而下利，气虚阳脱，神魂无主，细语呢喃，错乱颠倒，法主四逆理中，急回其阳以固其脱。
烦躁一症，阴阳互关，曰阳烦阴躁，又曰烦出于心，躁出于肾，其实不然，烦者未有不躁，躁者未有不烦，烦躁皆同，而症之阴阳不同。有为少阴亡阳，身热多汗而烦躁者，乃肾中真阳，随汗而浮越于外，法主温补以回其阳。有为阳明热越，身热多汗而烦躁者，乃胃中津液，随汗而尽越于外，法主人参白虎等法以彻其热。
昏睡一症，在少阴为阴霾甚而阳不开，法当急回其阳以御其阴；在阳明则有热甚神昏，法当速彻其热以退其阳。且昏睡与不眠，其症不同而法则同。在阳明张目不眠者，其常也。然又有热炽神昏之症，其人均为口臭气粗，汗出恶热，其法亦均当彻其热，在少阴但欲寐者，其常也。然又有里阴过胜，格拒真阳，随汗外越，不得内交于阴，亦不得眠，其人均为头眩身重，少阴懒言，其法亦均当回其阳。
昔人以仲景、河间、东垣、丹溪为四大家，然仲景医中时圣也，三子则伯夷、伊尹、柳下惠而已。试观伤寒方中，黄芩白虎，已开河间之先也。建中理中，已开东垣之先也。复脉黄连阿胶，已开丹溪之先也。然则谓三子得仲景之一端而引伸之则可，谓三子补仲景之未备则未确也。
凡病不外六经，精于伤寒法，乃可通治杂病。盖杂病之规矩准绳，已毕具于伤寒中也。如虚损之症，保阴液则复脉宜投，护阳气则建中是赖。痰饮之症，开太阳则青龙有效，摄少阴则真武多功。中风风痹等症，桂枝汤之加减，具见神奇。中寒寒厥等症，四逆辈之裁成，皆堪贵重。温热以黄芩为主，取其酸苦坚阴。暑暍以白虎加参，借其甘寒制火。湿症宜发汗利水，而麻黄五苓，当增味以取效。燥症宜养血益阴，而胶连复脉，可节录以见长。噎膈忌用辛香，惟泻心汤可开可降。关格忌投劫夺，惟黄连汤能降能升。血症破瘀，在上则大黄黄连泻心汤，在下则桃仁承气抵当汤，而复脉尤滋阴调血之圣剂。水症攻邪，在表则青龙及越婢汤，在内则大陷胸与十枣汤，而真武尤温经利水之良方。消渴之证，太阳则五苓文蛤，阳明则白虎猪苓。哮喘之证，兼寒则桂枝朴杏，兼热则麻杏甘膏。疸证腹满而呕，仍取柴胡。小便自利，仍取建中，而谷疸始专事乎茵陈。疟证调和营卫，不离桂枝，开发腠理，不离柴胡。而温疟则借材于白虎，泻痢诸证，乌梅丸为寒热兼投之剂，而暴注下迫，则白头翁、猪苓、猪肤、葛根、黄连、黄芩汤是也。至若白通、通脉、桃花等剂又治阴寒下利者矣。呕吐诸证，小柴胡为表里兼解之方。而虚阳上逆，则五苓散、竹叶石膏汤、黄芩半夏生姜汤是也。至若吴萸四逆理中等剂，又治中虚作呕者矣。多汗有白虎桂枝四逆，不寐有猪苓栀豉胶连。大便闭则承气脾约密煎是也，小便闭则五苓猪苓茵陈是也。妇人热入血室，阳明受邪，少阳乘之，与丈夫异者，故另立规条也。小儿寒中阴经，太阴最多，厥阴间有与大人同者，即共此方法也。既悟微旨于伤寒之中，自得妙法于伤寒之外，更参《金匮》，如逢故我，岂有异致哉？


卷二  ——————————————————————————————————————————————————————————————————————————————————————————

时邪合论  ***************************
或谓东南多湿，但有温暑而无伤寒，或谓温暑莫非伤寒所致，故非过于寒凉，即过于辛散。都非中道。兹将四时感证，一一合论，而知风寒温暑燥湿，皆能著人为病。常气异气之不同，是邪非邪之互异，临证瞭然，斯无或混。
《内经》云：今夫热病者，皆伤寒之类也。程效倩曰：开口便道破热病为伤寒之类，其与伤寒自是两病。盖伤寒有统属之伤寒，有分隶之伤寒，所赅者广。又曰：内经传经热病，是伤寒之类，实非伤寒而即瘟疫也。
《内经》曰：凡病伤寒而成温者，先夏至日者为病温，后夏至日者为病暑。程郊倩曰：《内经》全文，俱是说热病，恐人失去了冬伤于寒，春必病温之旨。故以凡病伤寒而成温者八字结出之，是其言热，都是言温。温病已成，在春不发，在夏亦发。温与暑实是一病，与时令之温病，时令之暑病，从外得之者不同。
《难经》以中风、伤暑、饮食劳倦、伤寒、中湿为五邪，其意以中风属肝木，伤暑属心火，饮食劳倦属脾土，伤寒属肺金，中湿属肾水。肝病中风得之，心病伤暑得之，脾病饮食劳倦得之，肺病伤寒得之，肾病中湿得之，此自病者为正邪也。肝病中湿得之，心病中风得之，脾病伤暑得之，肺病饮食劳倦得之，肾病伤寒得之，此从后来者为虚邪也。肝病伤暑得之，心病饮食劳倦得之，脾病伤寒得之，肺病中湿得之，肾病中风得之，此从前来者为实邪也。肝病伤寒得之，心病中湿得之，脾病中风得之，肺病伤暑得之，肾病饮食劳倦得之，此从所不胜来者为贼邪也。肝病饮食劳倦得之，心病伤寒得之，脾病中湿得之，肺病中风得之，肾病伤暑得之，此从所胜来者为微邪也。
《难经》以中风、伤寒、湿温、热病、温病为五伤寒，其意以中风伤寒应风寒二气，湿温应暑湿二气，热病应燥火二气。温病则为异气，故中风、伤寒、湿温、热病，各指脉形，而温病之脉，则日行在诸经。不知何经之动，各随其经所在而取之也。
仲景云：太阳病，发热汗出，恶风脉缓者，名为中风。方中行曰：太阳病三字，即首条所揭脉浮头项，强痛而恶寒者是也。后皆仿此。柯韵伯曰：中风恶风，类相感也。风性散漫，脉应其象，故浮而缓。
仲景云：太阳病，或已发热，或未发热，必恶寒体痛呕逆，脉阴阳俱紧者，名曰伤寒。程郊倩曰：太阳虽同，而寒属阴邪，而发热较迟于中风。然巳未之间，必恶寒特甚，自不同中风之仅恶风而稍兼恶寒也。其体则痛，阴寒击于经隧而气血凝泣，自不同中风之无内击也。其呕则逆，寒邪束于皮毛，气无从越而壅上，自不同中风之乾呕，仅鼻鸣而气不甚逆也。脉阴阳俱紧，以寒主劲急，而且为实邪，故紧而浮沉俱有力，则大不同于阳浮阴弱之缓脉矣。证与脉非中风能混，即推之暑湿温热，俱不得以其似是者，混名曰伤寒也。
仲景云：太阳病，发热而渴，不恶寒者，为温病。若发汗已，身灼热者，名曰风温。风温为病，脉阴阳俱浮，自汗出，身重，多眠睡，息必鼾，语言难出。若被下者，小便不利，直视失溲。若被火者，微发黄色，剧则如惊痫，若火熏之，一逆尚引日，再逆促命期。柯韵伯曰：太阳中暑，亦有因于伤寒者，虽渴而仍恶寒。太阳温病，反不恶风而渴，是病根不因于寒而因于风。发热者病在表，法当汗解。然不恶寒，则非麻桂所宜，风与温相搏，发汗不如法，风去而热反炽。灼热者，两阳相熏灼，转成阳明之候也。程郊倩曰：温病初得，病在经隧之间，治法只宜求之太阳暑之里。阳明暑之表，如所云心中懊憹，舌上苔者，栀子豉汤主之。渴欲饮水，口乾舌燥者，白虎加人参汤主之。脉微发热，渴欲饮水，小便不利者，猪苓汤主之之类。
阳暑者，动而得之之症。洁古东垣所谓中热，即仲景所谓中暍也。阴暑者，静而得之之症。洁古东垣所谓中暑，其实非暑邪也，乃因暑而致之病，盖亦伤寒之类。张凤逵曰：刘复真谓暑脉虚而微弱，按之无力，又脉来隐伏，弦细芤迟，皆暑脉也。脉虚身热谓之伤暑，中暍脉虚而微者是也。寒病脉日变，温热脉不变，寒病脉浮洪有力者易治，芤细无力者难治，无脉者不治。温热则不然。温有一二部无脉者，暑热有三四部无脉者，被火所逼勒而藏伏耳，非绝无也。照经用辛寒药，火散而脉起，脉起而病愈，要在辨之详耳。周禹载曰：中暑一症，不过清心利小便，解暑毒，补真气而已。即脉来虚弱，重者伏匿，喘促逆冷，卒然昏晕，不可用温，此热伤元气，用温则助阳耗阴。且冬月脉浮紧浮缓，分伤寒中风，夏月弦紧伤风，弦缓中暑，表疏自汗则脉虚，表致无汗则脉紧耳。世俗不明，曰夏月阴气在内，大顺散为必用之药。夫阴非寒也，阳外而阴内耳。丹溪云：伏阴在内，阴字有虚之义，作阴冷则误矣。火令之时，烁石流金，何阴冷之有？孙真人用生脉散，气虚可知也。古人用大顺散，非谓伏阴，本治冰果所伤。冷香饮子，治阳气大虚，多欲厥逆。浆水散，治汗多亡阳，脉微欲绝。其馀不过清暑益气汤，消暑十全散，十味香薷饮之类足矣。
湿温者，先伤于湿，又中于暑，暑湿相搏而为病也。王宇泰曰：昔人治湿温，通身皆润，足冷至膝下，腹满不省人事，六脉皆小弱而急。问所服药，皆阴病药也。此非受病重，药能重病耳。以五苓合白虎十馀剂稍苏，更与清燥汤调理而安。凡阴病厥冷，两臂皆冷，今胫冷臂不冷，则非下厥上行，故知非伤微寒厥，而合用温热药也。喻嘉言立三气一门，三气者，热、湿、暑是也。盖春分以后，秋分以前，少阳相火，少阴君火，太阴湿土，各行其令也。天之热气下，地之湿气上，人在其中，受其炎蒸，无隙可避，多有气倦神昏，肌肤痱起，胸膺痤出，头面疖生，甚则消渴痈疽，吐泻疟痢，无所不病。内经运气主病，凡属少阴君火，即与太阴湿土，一例同推，不分彼此。而太阴司天，湿淫所胜，平以苦热，佐以酸辛，以苦燥之，以淡泄之，治湿之法则然矣。下文即出治热之法云：湿上甚而热，治以苦温，佐以甘辛，以汗为散而止。
饮食劳倦，《难经》列之五邪，李东垣独以内伤立论。然亦必稍兼外感，故东垣补中益气，亦用升麻柴胡以发表。王宇泰曰：内伤外感，兼见而相合者，脉症尤宜细心求之。若显内症多者，则是内伤重而外感轻，宜以补养为先。若显外症多者，则是外感重而内伤轻，则以发散和解为主。此又东垣未言之意也。
饮食劳倦，又宜分而为二：劳倦伤为不足，用东垣补中益气；饮食伤为有馀，用洁古枳术丸。又按王安道曰：枳术丸之类，虽曰消导，尚有补益之意存乎其间，此物滞气伤，消补并行者宜之。若所伤之物，枳术丸所不能去者，备急丸，煮黄丸，瓜蒂散等。洁古东垣，亦未尝委之而勿用也。又按秦景明曰：凡治夹食伤寒，不可先攻其食，且先发散寒邪，次可消导之也。
喻嘉言谓《内经》秋伤于湿，上痿而咳，发为气厥，应是秋伤于燥，而凡诸气膹郁，诸痿喘呕之症，皆是燥气为病。爰立秋燥一门，可谓补千古之未备。但所制清燥救肺汤一方，都是内因之药，必合《寓意草》中二案以观之，始足尽秋令时邪之治。
吴吉长乃室新秋病洒淅恶寒，寒已发热，渐生咳嗽，然病未甚也。服表散药不愈，身日尪羸，延至初冬，饮以参术补剂，转觉奄奄欲绝，食饮不思，有咳无声，泻痢不止，危在旦夕。是病总为误药所致，始先皮毛间洒淅恶寒，肺金为时令之燥所伤，用表散已为非法，至用参术补之，则肺气闭锢，而咳嗽之声不扬，胸腹饱胀，不思饮食，肺中之热，无处可宣，急奔大肠，食入则不待运化而直出，食不入，则肠中之垢污，亦随气奔而出，是以泻痢无休。今以润肺之药，兼润其肠，则源流俱清，寒热咳嗽泄泻，一齐俱止。方用黄芩、地骨皮、甘草、杏仁、阿胶，初进一剂，泻即少止，四剂毕而寒热俱除，又数剂而咳嗽俱全愈。乡人王氏妇秋月亦病寒热，服参术后，亦奄奄一息，但无咳嗽，十馀日不进粒米，亦无大便，时时晕去，不省人事，喻以大黄、芒硝、甘草、石膏、四味为粗末与之，遂将二剂连服，顷之腹中弩痛，下结粪数块，进粥二盏，前病如失。
仲景以痉湿暍三者合论，则痉与湿不同。柯韵伯曰：六气为病，皆能发热。然寒与热相因，暑与湿相从，独燥与湿相反，湿病多得之地气，燥病多得之内因，此病因之不同也。内经病机十九条，燥症独无。若诸痉项强，皆属于湿，愚窃疑之。伤寒论有痉湿之分，又云太阳病发汗太多因致痉，则痉之属燥无疑也。
瘟疫者，沿门阖境，老少强弱，触之即病，乃天地之疠气也。疫疠之邪，都从口鼻而入，直行中道，流布三焦，非比伤寒六经，可表可下，吴又可曰：疫邪内不在脏腑，外不在经络，舍于伏脊之内，去表不退，附胃亦近，乃表里之分界，是为半表半里，即《针经》疟论所谓横连膜原是也。所制达原饮一方，用槟榔（二钱）、厚朴（一钱）、草果仁（五分），三味协力攻坚，直达其巢穴，使邪气溃败，速离膜原。又虑发热作渴之症，三者重伤津液，故加知母（一钱）以滋阴，白芍（一钱）以和血，黄芩以清热，甘草（五分）以调中。后人治疫，皆遵此议。若喻嘉言所治之疫，值明季兵荒之后，乃大疫也，故以人参败毒散为主方。与又可颇异，而其论症甚详，爰为採入。喻曰：世俗所称大头瘟者，头面腮颐，肿如瓜果者是也。所称虾蟆瘟者，喉痹失音，颈筋肿大者是也。所称瓜瓤瘟者，胸高胁起，呕血如汁者是也。所称疙瘩瘟者，遍身红肿，发块如瘤者是也。所称绞肠瘟者，腹鸣乾呕，水泄不通者是也。所称软脚瘟者，便清泄白，足重难移者是也。治法未病前，预服芳香正气药，则邪不易入，此为上也。邪既入，急以逐秽为第一义。上焦如雾，升而逐之，兼以解毒。中焦如沤，疏而逐之，兼以解毒。下焦如渎，决而逐之，兼以解毒。
经谓一阴一阳结，谓之喉痹。王太仆曰：一阴者，手少阴君火，心主之脉气也。一阳者，手少阳相火，三焦之脉气也。二火皆主脉，并络于喉。气热则内结，结甚则肿胀，肿胀甚则痹，痹甚而不通则死矣。盖手少阴少阳，君相二火独甚，则热结正络，故病且速也。十二经中言嗌乾、咽痛、喉肿、颔肿、舌本强，皆君火为之。喉痹急速，相火所为也。君火犹人火，相火犹龙火。人火焚木其势缓，龙火焚木其势速。《内经》之言喉痹，则咽与舌在其间，以其病同是火，故不分也。治喉痹之火，与救火同。内经火郁发之，谓发汗也。然咽喉中岂能发汗？故出血者，乃发汗之一端也。近世有烂喉痧之名，最易传染。盖亦瘟疫之类，解表清热两途，一失其宜，祸生反掌，不可不慎也。
霍乱之症，仲景载之伤寒后，而不与中暑合论。热多欲饮水者，五苓散主之。寒多不用水者，理中丸主之。治法已备具矣。道光初，遍地多朝发夕死之症，一起腹痛吐泻，脉道歇绝，故难施治。其可治者，或用大热而愈，或用大寒而愈，则知仲景寒多热多之旨，为千古不易准绳也。
凡斑属血，疹属气。斑疹初见，即当细看。叶天士曰：看胸背两胁，点大而在皮肤之上者为斑，或云头隐隐，或琐屑小粒者为疹。又宜见而不宜见多。按：方书谓斑色红者，属胃热，紫者热极，黑者胃烂，亦必看外症所合，方可断之。然而春夏之交，湿病俱发，疹为甚。且其色要辨，如淡红色，四肢清，口不甚渴，脉不洪数，非虚斑，即阴斑。或胸微见数点，面赤足冷，或下利清穀，此阴盛格阳于上而见，当温之。若斑色紫，小点者，心胞热也。点大而紫，胃中热也。黑斑而光亮，热胜毒甚，虽属不治，若其人气血充者，或依法治之尚可救，若黑而晦者必死，若黑而隐隐，四旁赤色，火郁内伏，大用清凉透发，间有转红成可救者，若夹斑带疹，皆是邪之不一，各随其部而泄，发出宜神情清爽，为外解里和之意。斑疹出而昏者，正不胜邪，内陷为患，或胃津内涸之故。再有一种白㾦小粒，如水晶色者，此湿热伤肺，邪虽出而气液枯也，必得甘药补之，或未至久延，伤及气液，及湿郁卫分，汗出不彻之故，当理气分之邪。或白枯如骨者多凶，为气液竭也。
幼科最多痧疹，聂久吾曰：最忌误用温热，早用寒凉。此二语最为扼要。
妇人病温，与男子同，但多胎前产后，与经水适来适断。叶天士曰：大凡胎前病，古人皆以四物加减治之，谓护胎为要，恐来害妊。如热极，用井底泥蓝布浸冷，覆盖腹上等，皆是保护胎元之意。但亦要看其邪之可解处，用血腻之药不灵，又当审察，不可认板法。然须步步保护胎元，恐损正邪陷也。至于产后之法，按方书慎用苦寒药，恐伤其已亡之阴也。然亦要辨其邪能从上中解者，稍从症用之，亦无妨也。不过无犯下焦，且属虚体，当如虚怯人病邪而治。总之无犯实实虚虚之禁。况产后当气血沸腾之后，最多空窦，邪势必乘虚内陷，虚处受邪，为难治也。如经水适来适断，邪将陷血室，伤寒少阳言之详悉，不必多赘。但温热与正伤寒不同。仲景立小柴胡汤，提出所陷热邪，参枣扶胃气，以冲脉隶属阳明也，此与虚者为合治。若热邪陷入，与血相结者，当宗陶氏小柴胡汤，去参枣，加生地、桃仁、楂肉、丹皮，或犀角等。若本经血结自甚，少腹必满痛，轻者刺期门，重者小柴胡汤去甘药，加延胡、归尾、桃仁。挟寒加肉桂心，气滞者，加香附、陈皮、枳壳等。然热陷血室之症，多有谵语如狂之象，防是阳明胃实，当辨之。血结者，身体必重，非若阳明之轻旋便捷，何以故耶？阴主重浊，络脉被阻，侧旁气痹，连胸背皆拘束不遂，故去邪通络，正合其病。往往延久，上逆心胞，胸中痛，正陶氏所谓血结胸症也。王海藏出一桂枝红花汤，加海蛤、桃仁，原为表里上下一齐尽解之理。看此方大有巧手，故录出以备学者之用。
中寒症，属少阴经，即伤寒之重者耳。王节斋曰：病有感有伤有中。感者在皮毛为轻，伤者兼肌肉稍重，中者属脏腑最重。寒有感寒伤寒中寒，风有感风伤风中风，暑有感暑伤暑中暑，当分轻重表里，治各不同。又如中风中湿中毒，中者，中也，谓邪直入于中也。
四气著人，每多伏邪为患。生气通天论曰：春伤于风，邪气留连，乃为洞泄。夏伤于暑，秋为痎疟。秋伤于湿，上逆而咳，发为痿厥。冬伤于寒，春必病温。阴阳应象大论曰：春伤于风，夏生飧泄。夏伤于暑，秋必痎疟。秋伤于湿，冬生咳嗽。冬伤于寒，春必病温。王安道曰：据此四伤，诸家注释，皆不得经旨，盖由推求太过故也。夫风暑湿寒者，天地之四气也。洞泄也，痎疟也，咳与痿厥也，温病也。皆是因其发动之时，形证昭著，乃逆推而知其昔日致病之原，为伤风伤暑伤湿伤寒耳。非是初受伤之时，能预定其今日必为此病也。且夫伤于四气，自当时即发者，有过时发病者，有久而后发病者，有过时之久自消散而不成病者，盖因邪气之传变聚散不常，及正气之虚实不等也。按六气虽分主四时，每多伏气为患，故伤寒不必定属于冬，而温病亦尝适见于冬，春温因冬不藏精，暑之为病，每盛发于秋，而疟痢诸邪，都因伏暑而发，即嘉言所补秋燥一篇，亦谓不应于新秋而应于十月。
疟疾一症，方旧虽有痰食寒热瘴疠之互异，然因暑发俱多。薛立斋曰：大凡疟症，皆因先伤于暑，次感于风，客于营卫之间，腠理不密，复遇风寒，闭而不出，舍于肠胃之外，与营卫并行，昼行于阳，夜行于阴，并则病作，离则病止，并于阳则热，并于阴则寒。浅则日作，深则间作。在气则早，在血则晏。
痢疾一症，古称滞下，盖里有滞浊而后下也。但滞在气，滞在血，冷伤热伤而滞非一。症之大法，则机要所云后重则宜下，腹痛则宜和，身重则除湿，脉弦则去风。脓血稠黏，以重剂竭之。身凉自汗，以热药温之。风邪内结宜汗之，鹜溏而利宜温之。可谓要言不烦。
类伤寒症，不可不知。许叔微曰：近似伤寒者有五症，发热而恶寒者，伤寒之候也。脉浮而数，发热恶寒，或有痛处，是欲为痈脓也。脉浮按之反涩，发热恶寒，或膈热而呕吐，此伤食也。脉浮而滑，发热而背寒，或头眩而呕吐，此风痰症也。脉浮而弦，发热而恶寒，或思饮食，此欲作疟也。李士材曰：类伤寒有五症，一曰痰，中脘停痰，憎寒发热，自汗胸满，但头不痛，项不强，与伤寒异耳。一曰食积，胃中停食，发热头痛，但身不痛，不恶寒，不浮紧，与伤寒异耳。一曰脚气，足受寒湿，头痛身热，肢节痛，便闭呕逆，但脚气或肿满，或枯细，与伤寒异耳。一曰内痈，脉浮数，当发热恶寒，若有痛处，饮食如常，蓄积有脓也。胸中痛而咳，脉数咽乾不渴，浊吐腥鼻，肺痈也。少腹重按之痛，便数如淋，汗出恶寒，身皮甲错，腹皮肿急，脉滑数，肠痈也。胃脘痛，手不可近，胃脉细，人迎盛者，胃脘痈也。
六气之行，本乎五运，司天在泉，亦宜参以活法。何柏斋曰：天元纪大论等篇，以年岁之支干，分管六气，盖已失先圣之旨矣。年岁之支干，天下皆同，且通四时不变者也。天气之温暑寒凉，民病之，虚实衰旺东西南北之殊方，春夏秋冬之异候，岂有皆同之理，此其妄诞，盖不待深论而可知。近世伤寒治法，则以得病日之干支为主，其源亦出于此，决不可用。盖金木水火土之气，各主一时，当时则为主气，为司天，非其时而有其气，则为客气，与时正相反者，则为在泉。盖其气伏于黄泉之下而不见也。治疗之法，用热远热，用寒远寒，所谓必先岁气，毋伐天和也。春时木。


卷三  ——————————————————————————————————————————————————————————————————————————————————————————

杂症合论  ***************************
偏枯者，半身不随也。风痱者，身无痛，四肢不收也。近世所见，二症居多，总名之曰中风。喻嘉言曰：中络邪正卫，犹在经脉之外，故但肌肤不仁。中经则邪入营脉之中，内而骨，外而肉，皆失所养，故躯壳为之重著，然犹在躯壳之间。至中腑中脏，则离躯壳而内入，邪中深矣。脏腑必归于胃者，胃为六腑之总司也。廪于肠胃，并举大小二肠并重，盖风性善行空窍，水穀入胃，则胃实肠虚，风邪即进入肠中。少顷水穀下胃，则肠实胃虚，风复进入胃中，见胃风必奔迫于二肠之间也。风入胃中，胃热必盛，蒸其津液，结为痰涎，壅塞隧道，胃之支脉络心者，才有壅塞，即堵其神气出入之窍，故不识人也。诸脏受邪至盛，必进入心而乱其神明，神明无主，则舌纵难言，廉泉开而流涎沫也。
类中之症，河间主火，东垣主气，丹溪主湿。王安道曰：三子所论，自是因火因气因湿，而为暴病暴死之症。《内经》所云三阴三阳发病，为偏枯痿易四肢不举，亦未尝必因于风也。夫风火气湿之殊，望闻问切之异，岂无所辨乎。
内风之症，即景岳所云非风也。如阴中之水虚，则病在精血，阴中之火虚，则病在神气。盖阳衰则气去，故神志为之昏乱，非火虚乎？阴亏则形坏，故肢体为之废弛，非水虚乎？今以形离神坏之症，乃不求之水火之原，而犹以风治，鲜不危矣。试以天道言之，其象亦然。凡旱则多燥，燥则多风，是以风木之火从乎燥，燥则阴虚之候也。故凡治内风者，专宜培补真阴以救根本，使阴气复则风燥自除矣。然外感者，非曰绝无虚症，气虚则虚也。内伤者，非曰绝无实证，有滞则实也。治虚者，当察其在阴在阳而直取之。治实者，但当察其因痰因气而暂开之。此于内伤外感，及虚实攻补之间，最宜察其有无微甚而酌其治也。甚至有元气素虚，卒然仆倒，上无痰，下失禁，瞑目昏沉，此厥绝之证，尤与风邪无涉。使非大剂参附，或七年之艾，破格挽回，又安望其复元气于将绝之顷哉。叶天士曰：凡中风证，有肢体纵缓不收者，皆是阳明气虚，当用人参为首药，而附子黄耆炙草之类主之。若短缩拘挛，则以逐邪为急。
唐·许胤宗治中风不语，用黄耆防风二味，煮汤置床下蒸之，是夕便能语，后人遂将二味煎服，加白术名玉屏风散，为治风要方。《金匮》黄耆桂枝五物汤，即小建中去甘草饴枣加黄耆也，本治血痹，《医宗金鉴》移治偏枯，左半身不遂，则加当归以和血，右半身不遂，则倍黄耆以补气，手软倍桂枝，足软加牛膝，骨软加虎骨，元气虚加人参，阳气虚加附子，以偏枯由于营卫之虚，故血痹之方，可以通用。又按喻嘉言曰：凡治一偏之病，治宜从阴引阳，从阳引阴，从左引右，从右引左。盖观树木之偏枯者，将灌其枯者乎，抑灌其未枯者，使荣茂而因以条畅其枯者乎？
口噤身冷为喑厥，四肢不收为风痱。河间所谓心火暴甚，肾水虚衰之证，制地黄饮子一方，熟地培根本之阴，桂附苁蓉巴戟返真元之火，山茱石斛，温肝平胃，茯苓菖蒲，补心通肾，麦冬五味保肺以滋化源，诸药等分，每用五分，加薄荷煎汤。浊药软投，故云饮子。
痹者，风寒湿杂合之证。李士材曰：《内经》论痹，即其曰杂至，曰合，则知非偏受一气可以致痹。又曰：风胜为行痹，寒胜为痛痹，湿胜为著痹。即其下一胜字，则知但分邪有轻重，未尝非三气杂合为病也。筋痹属肝，游行不定，上下左右，随其虚邪，与气血相搏，聚于关节，或赤或肿，筋脉弛纵，古称走注。今名流火。脉痹属心，脏腑移热，复遇外邪，客搏经络，留而不行，故[疒/群]痹，肌肉热极，唇口反裂，皮肤色变。肌痹属脾，留而不移，汗多，四肢缓弱，皮肤不仁，精神昏塞，今名麻木。皮痹属肺，邪在皮毛，瘾疹风疮，搔之不痛，宜疏风养血。骨痹属肾，痛苦切心，四肢挛急，关节浮肿。鹤膝风者，即三气之痹于膝者也。如膝骨日大，上下左右日枯细者，且未可治其湿，先养气血，俾肌肉渐荣　，后治其湿可也。
八风五痹之证，最宜药酒，而必以史国公药酒方为胜。当归（二两），杜仲（姜汁炒，二两），牛膝（酒浸，二两），白术（土炒，二两），枸杞（四两），平补足三阴经，虎胫骨（四两）壮骨而祛风，鳖甲（酥炙，二两）益阴血而去肝风，防风（二两），羌活（二两），松节（二两），晚蚕砂（炒，二两），萆薢（二两），苍耳子（炒，四两），秦艽（四两），茄根（饭蒸，八两），等药为末，用绢袋盛之，煮无灰酒三十斤，煮熟退火气服之，每日数次，常令醺醺不断，既以祛风，又能去湿，而左瘫右痪，口眼喎斜，四肢疼痛等证，皆可愈矣。
痿证与痹证不同，由于真阴之虚，不可妄用风药。张子和曰：大抵痿之为病，皆由客热而成。好欲贪色，强力过极，渐成痿证，故痿躄属肺，脉痿属心，筋痿属肝，肉痿属脾，骨痿属肾。总由肺受火热叶焦之故。相传于四脏，痿病成矣。治痿独取于阳明者何？盖以阳明者，五脏六腑之海，主润宗筋，宗筋主束骨而利机关也。朱丹溪曰：肺热则不能管摄一身，脾伤则四肢不能为用，而诸痿之病作。泻南方，则肺金清而东方不实，何脾伤之有？补北方，则心火降而西方不虚，何肺热之有？虞天民曰：西北二方，在人为肾水肺金所居之地，二脏常恐其不足，东南二方，在人为肝木心火所居之地，二脏常恐其有馀。
虎潜丸为治痿要方，龟板（四两），羊肉（半斤，捣烂作丸）、虎骨（一两），皆血肉之品，而一取滋阴，一取补形，一取祛风，并通络脉，熟地（二两）、黄柏（四两）填少阴之精，知母（二两）清太阴之气，牛膝（三两）、当归（一两）、白芍（两半）滋厥阴之血，诸药皆滞，佐陈皮（七钱半）以疏之，诸药皆凉，佐琐阳（一两）以温之。丸用淡盐汤下，引以下达，使经脉充盈，络脉通利，则痿可愈矣。此方乃补阴通络之要方，又不徒治痿也。阳痿之证，方书多云命门火衰，惟王节斋发明肾经郁热之义，云曾亲见一二人服黄柏知母清金滋肾而愈。
原气虚与虚损不同，喻嘉言曰：原气虚可复，虚损难复。虚损又有易复难复两候。因病致虚者，缓调自复，因虚致损者，虚上加虚，卒难复也。丹溪论劳瘵主乎阴虚者，盖自子至巳属阳，自午至亥属阴。阴虚则热在午后子前，寤属阳，寐属阴，阴虚则汗从寐时盗出，升属阳，降属阴，阴虚则气不降，气不降则痰涎上逆而连绵不绝。脉浮属阳，沉属阴。阴虚则浮之洪大，沉之空虚也。世人病阴虚极多，而阴中之水虚，与阴中之火虚，最宜分别。王太仆曰：倏热往来，时发时止，是无水也。昼见夜伏，夜见昼止，不时而动，是无火也。当求其属而主之。无火者，宜益火之源以消阴翳。无水者，宜壮水之主以制阳光。寒者热之，热者寒之，此其常也。惟阴虚之人，最宜详审。王太仆曰：大寒而盛，热之不热，是无火也。大热而盛，寒之不寒，是无水也。病有假热真寒，则何以治之？李濒湖曰：阴寒在下，虚阳在上。治之以寒，则阴寒愈甚，治之以热，则拒而不内。热药冷服，下咽之后，冷性既消，热性便发，病气随愈。此热因寒用法也。按金匮男子脉大为劳，脉极虚亦为劳。脉大则气分泄越，如建中、归脾、四君、异功等所宜也。脉虚则精血下夺，如六味、八味、左归、右归、大造、天真等所宜也。若阴虚枯燥之极，不受补剂者，虽有清金滋肝之法，终难为力。乾血劳证，最宜审察。血伤则无以沃其肤，故甲错也。目得血而能视，营气不贯于空窍，故黯黑也。此证补之不可，凉之无益，仲景有大黄䗪虫丸之法，以地黄（十两）为君，以大黄（十两蒸）为臣，以甘草（二两）、白芍（四两）、桃仁（一两）、杏仁（一升）为佐，以乾漆（一两）之苦，䗪虫（一升）、水蛭（百枚）、脐螬（百枚）、虻虫（一升）之咸为使。又有陈大夫所传百劳丸，可以参酌互用。吴鹤皋曰：浊阴不降，则清阳不升。今人遇一劳证，便用滋阴，服而不效，坐以待毙，术岂止此耶。
咳嗽一证，分外感内伤。张景岳曰：外感之咳，必由皮毛而入。皮毛为肺之合，而凡外邪袭之，则必先受于肺，久而不愈，则必自肺而传于五脏。内伤之咳，必起于阴分。肺属燥金，为水之母，阴损于下，则阳孤于上，水涸金枯，火过于燥，肺燥则痒，痒则咳不能已。朱丹溪曰：上半日嗽者，胃中有火也。黄昏嗽者，脾肺气虚也。午后嗽者，肾中阴火也，徐叔拱曰：咳嗽外感六淫，郁而成火，必六淫相合，内伤五脏相胜，必五邪相併。有此不同，而中间又有敛散二法。敛者，谓收敛肺气也，散者，谓解散寒邪也，宜敛而散，则肺气弱，一时发散而走泄正气，为害非轻，宜散而敛，则肺寒邪一时敛住，害亦非小。且如感风咳嗽，已经散之后，其表虚复感寒邪，虚邪相併，又为喘嗽。若欲散风，则愈重而虚其肺。若收敛，则愈又滞其邪。当先轻解，渐次敛之，肺不致虚，邪不致滞，喘嗽自止矣。李辰山曰：丹溪以麻黄、人参同用，谓之一散一补，凡表邪入肺，失于疏散，经年咳嗽，百药无功，自非麻黄，终难搜逐，即虚劳咳嗽。火浮于肺，带节麻黄，同贝母收功，人疑而畏之，何不取丹溪之言，一再思之。肺痿因肺受火炎，久则肺窍俱闭，喉间或痒或疮，嗽有血点，痰带红线，六叶遂日焦枯而成痿矣。仲景复脉汤，《千金》生脉散，钱氏阿胶散，喻氏清燥救肺汤，皆可选用。肺痈由气血混一，壅滞不行，仲景葶苈大枣泻肺汤，《千金》苇茎汤，併为要剂。又考喻嘉言治肺痈，皆用活法斡旋，因肺痈不可用补，而脾虚又不能生肺，肺燥喜于用润，而脾滞又难于运食。今日脾虚之极，食饮不思，则于清肺药中，少加参末以补脾，明日肺燥之极，咳逆有加，则于清肺药中，少加阿胶以润燥。
血证有伤阳伤阴之分，柯韵伯曰：气亢于上焦之阳分则阳络伤，血随气而上溢于口鼻，桃仁承气汤以下之。血随气而下陷于二便，补中益气汤以举之。气有馀必挟火，当用苦寒以凉其气。气不足，便挟寒，宜用甘温以益其气。此调气之大法也。又曰：血自心来者，补心丹主之。脾来者，归脾汤主之。肺来者，生脉散主之。肾来者，肾气丸主之。此补血之大法也。刘宗厚曰：四物汤，此特血病而求血药之属也。若气虚血弱，又当从古人血虚以人参补之，阳旺即能生阴血也。补佐之属，若红花、桃仁、苏木、丹皮、血竭者血滞所宜，蒲黄、阿胶、地榆、百草霜、棕榈灰者血崩所宜，苁蓉、琐阳、牛膝、枸杞、龟板、夏枯草、益母者血虚所宜，乳香、没药、五灵脂、凌霄花者血痛所宜。乳酪血液之物血燥所宜，姜桂血寒所宜，苦参、生地汁血热所宜。缪仲淳曰：治吐血有三诀，宜行血，不宜止血；宜补肝，不宜伐肝；宜降气，不宜降火。叶天士曰：凡咳血之脉，右坚者，治在气分，系震动胃络所致，宜薄味调养胃阴，如生扁豆、茯神、北沙参、苡仁等类；左坚者，乃肝肾阴伤所致，宜地黄、阿胶、枸杞、五味等类；脉弦胁痛者，宜苏子、桃仁、郁金、降香等类；成盆盈碗者，葛可久花蕊石散，或大黄黄连泻心汤。一证而条分缕析，从此再加分别，则临证有据矣。衄者，皆因经络热盛，阳气壅重，迫血妄行而出于鼻也，以犀角地黄汤为主方。口鼻俱出为大衄血，归脾汤加童便藕节。舌上出血曰舌衄，先用蒲黄煎汤漱之，次用槐花炒研掺之，黄耆六一汤合生脉散服之。热涌舌上，出血如泉，川文蛤为散掺之。虚热舌胀大，出血不止，生乾姜蒲黄为末掺之。血从齿缝中或齿龈中出者，曰齿衄，又曰牙宣。有风壅，有肾虚，有胃火，消风补肾清胃，宜审诊施治。耳中出血为耳衄，以龙骨烧灰吹之，有肝火，有肾虚，宜临证施治。血从目出，因误药而为坏证者，断不可救。若暴病发热见此，栀子豉汤加犀角秦皮丹皮赤芍。血从毛孔中出者为肌衄，脉数，当归补血汤。脉浮，黄耆建中汤。脉弱，保元汤。脉盛，当归六黄汤。便血有肠风脏毒脉痔之分，又有阳气不升，下部虚而下血者，一见革脉，即宜温补。叶天士曰：凡心肝为刚脏，可受柔药，脾肾为柔脏，可受刚药。罗谦甫治便血，立法以平胃散作主，加桂附乾姜归芍，重加炒地榆以收下湿，即此意也。溲血与血淋不同，痛属火盛，血淋也，土牛膝一味煎膏服之。不痛属虚，溲血也，若肾阴亏损，六味加土牛膝，或过服助阳药而致者，为难治。
反胃一证，朝食暮吐，暮食朝吐，因胃中无阳，不能容受食物而然。非比食已即吐者，为胃火冲逆也。仲景大半夏汤，以人参佐半夏，取腑病以通为补之义，而又佐以白蜜，冲入水中，扬之二十四遍，用以煮药，升之缓之，总欲其宣扬穀气也。
噎膈与反胃不同，饮食之际，气忽阻塞，如有物梗塞者，名曰噎。心下格拒，饥不能食或食到喉间，不能下咽者，名曰膈。此因阳气内结，阴血内枯而成。丹溪有韭汁牛乳饮。汪訒庵曰：丹溪所言养血益阴、润燥和胃调中，不必尽备其方，可以意会。治噎膈诸药，韭汁散瘀，竹沥姜汁消痰，童便降火，人乳牛乳润燥养血，芦根汁止呕，茅根汁凉血，蔗汁和胃，荸荠汁消食，驴尿杀虫，或加烧酒米醋白蜜，和诸汁频服亦佳。
关格一证，阴阳各极其偏，不能相营。先哲云：人迎候阳，一盛在少阳，胆与三焦也。二盛在太阳，膀胱小肠也。三盛在阳明，胃与大肠也。四盛以上者，阳脉盛而阴无以通，故曰格阳。寸口候阴，一盛在厥阴，肝与心主也。二盛在少阴，心与肾也。三盛在太阴，脾与肺也。四盛以上者，阴脉盛而阳无以交，故曰关阴。喻嘉言曰：自《灵》《素》《难经》仲景皆深言之，然无其方也。因为上下古今，寻一死里求生之治，治吐逆之格，由中而渐透于上，治不溲之关，由中而渐透于下，治格而且关，由中而渐透于上下，姑立进退黄连汤，要未可为中人道也。按仲景黄连汤，治上下寒热不和，为升降阴阳之剂。喻氏师其意而进退之，方中黄连进则钱半，退则七分，进则生用，退则姜制。乾姜进退俱用钱半，进则生用，退则炮用。人参进退俱用钱半，进则生用，退则乳制。桂枝进用一钱，退则不用。制半夏进退俱用钱半，大枣进退俱用二枚。统论进退二法，总以胃为转旋，而未及治下。夫肾为胃关，肾气不足，则小便必不能利，此退法中又须肾气丸以培其下元也。
呕与吐不同，王安道曰：呕者，东垣所谓声物俱出者也。吐者，东垣所谓物出而无声者也。至若干呕与哕，皆声出而无物也。东垣但以哕概之，而无干呕之论。夫乾呕与哕，所异者，微甚而已矣。乾呕乃哕之微，哕乃乾呕之甚。乾呕者，其声轻小而短。哕者，其声重大而长。又曰咳逆，俗以呃逆及呃忒呼之，治呃忒亦有用橘皮竹茹汤而愈者。然则哕逆呃忒，病虽不同，而为邪正之气怫郁扰乱所致则一也。
吐酸与中酸不同，刘河间曰：肝热则口酸，心热则口苦，脾热则口甘，肺热则口辛，肾热则口咸，或口淡者胃热也。凡中酸法宜温药散之者，亦犹解表之义。若久酸不已，则亦不宜温之，宜以寒药下之，后以凉药调之。膈气之证，与噎膈不同。噎膈由渐而成，难任刚药，膈气因胃阳衰微，阴乘阳位，以致粒米不入，日久不食，诸多蛔虫上居膈间，非辛辣不能开之。喻氏历治多人，皆至半月不食而得生者，不出理中六君及旋覆代赭汤去代赭加赤石脂之治也。嘈杂与吞酸一类，张路玉曰：皆由肝气不舒，相火乘及脾胃，治法不必用伐肝之剂，以六君子汤补脾运痰。火盛作酸者，用吴萸川连。
六郁者，气郁、湿郁、痰郁、热郁、血郁、食郁也。滑伯仁曰：气郁者，胸胁痛。湿郁者，关节痛，周身疼，遇阴寒则发。痰郁者，动则气喘，寸口脉沉滑。热郁者，昏瞀小便赤，脉沉数，四肢无力，能食。食郁者，嗳酸，腹饱不能食，左寸脉和平，右寸脉紧甚。
五郁者，五行之郁也。赵养葵曰：东方生木，木者，生生之气，即火气也。火附木中，木郁则火亦郁，火郁则土郁，土郁则金郁，金郁则水郁，五行相因，自然之理。余用逍遥散一方，治木郁而诸郁皆愈。古方逍遥散，柴胡、薄荷、当归、白芍、陈皮、甘草、白术、茯神。其加味者，则丹皮、山栀。余以山栀屈曲下行泄水，改用吴茱、炒连，即左金丸，黄连清心火，吴茱气燥，肝气亦燥，同气相求，以平肝木，木平则不生心火，火不刑金而金能制木，不直伐木而佐金以制木，此左金所以得名也。继用六味地黄加柴胡、白芍以滋肾水，俾能生木。逍遥散，风以散之也。地黄饮，雨以润之也。凡热寒往来，恶寒恶热，呕吐吞酸嘈杂，胸痛胁痛，少腹膨胀，头眩盗汗，疝气飧泄等证，皆对证之方，倘一服即愈，少顷复发，或频发而愈甚，此必下寒上热之假证，此汤不可复投，当改用温补之剂。
怔忡之证，心胸筑筑振动，惶惶惕惕，无时得安者是也，归脾汤为要药。
离魂病，身形作两并卧，不辨真假，不语，问亦无答，有人病此，用人参、朱砂、茯苓浓煎服，真者气爽，假者即化。
五痫分五脏见证，钱仲阳曰：反折上窜，其声如犬，证属肝也。目瞪吐舌，其声如羊，证属心也。目直腹痛，其声如牛，证属脾也。惊跳反折手纵，其声如鸡，证属肺也。肢体如尸，口吐涎沫，其声如猪，证属肾也。一说有马痫而无犬痫，马痫者，但走不得眠，其状如马者是也。有人患此，医用皂荚丸而愈，又按薛立斋曰：痫证当滋肾以生肝血，则风自熄而痰自消，治分虚实天渊，不可不辨。
癫狂之证，昔人以为阳并于阴，阴并于阳，即《内经》重阴重阳之义。狂则少卧不眠，妄言妄笑，甚则上屋逾墙，其候多躁而常醒，实者用《内经》生铁落饮，乃白虎承气，虚者壮水以制火。癫则或歌或笑，如醉如痴，甚则不知秽洁，其候多静而常昏，实者用滚痰丸清心丸，虚者当养神而通志。
惊恐二证，有轻重之分。张景岳曰：因病而惊者，当察客邪以兼治其标。因惊而病者，宜安养心神，滋培肝胆，专以扶元为主，恐之伤人，尤甚于惊。甚则心怯而神伤，精却则阴痿，日消月缩，不亡不已，非大勇大断，必不能拔去其根。
室晦之证，即《左传》所谓晦淫惑疾也。喻嘉言曰：吾乡熊仲舒幼男，髫龄患一奇证，饮食如常，但脉细神呆，色夭气夺，《左传》所谓近女室晦，即是此病。彼因近女，又遭室晦，故不可为。今受室晦之疾而未近女，是可为也。乃依治杨季登女病邪祟例，用犀角、羚羊角、龙齿、虎威骨、牡蛎粉、鹿角霜、人参、黄耆、羊肉等，少加牛黄丸，服旬日而安。脏躁之证，妇人病也，喜悲伤欲哭，像如神灵所作，数欠伸，《金匮》用甘草小麦大枣，名甘麦大枣汤。方后注云：善补脾气，则知是方不独为女科设也。
遗滑之证，有梦属心，妙香散主之。无梦属肾，固精丸主之。脾胃湿热，猪䐗丸主之。妙香散用人参（一两）、黄耆（一两）、山药（二两，姜汁炒）、远志（一两，炒）、茯苓（一两）、茯神（一两），所以补其正，丹砂（二钱）、麝香（二钱）所以解其邪，木香（二钱半）、炙甘草（二钱半）交和于中，桔梗（二钱）载引于上，使正气旺而邪惑不侵，则遗泄可愈矣（上为末，空心温酒下二钱）。又考王荆公方，于本方中去黄耆、山药、二香，加益智仁（二两）、五花龙骨（二两）则稍兼固涩之意也。是方亦治惊悸郁结。固精丸用鹿茸（二具）、鹿角霜（分两同）升固督脉，以督脉主一身之阳也。真阳不固，则用阳起石（五钱）、以提之。强阳用事，则用韭菜子（五钱）以抑之。苁蓉（浸淡，一钱）、五味（五钱）、巴戟肉（五钱）、制附子（五钱）皆峻补真阳之品，石脂（五钱，煅）、龙骨（五钱）拦截精窍，茯苓（五钱）淡渗经气，使诸药归就肾经，以成封固之功也。猪䐗丸系刘松石方，用白术（四两）健脾胜湿，白色苦参（三两）坚肾去湿，牡蛎（四两）咸寒，清热止遗，丸以猪肚（一具，煮烂捣药为丸）属水中之土，能厚胃泄水，空朝米饮送下。久服不独止遗，即劳瘦之人，亦可使之肥也。
肿胀之症，阴阳虚实不同。李士材曰：阳症必热，热者多实，阴症必寒，寒者多虚。先胀于内而后肿于外者为实，先肿于外而后胀于内者为虚。小便黄赤，大便秘结者为实，小便清白，大便溏泄者为虚。胀滑数有力者为实，脉浮弦细涩者为虚。色红气粗者为实，色悴声短者为虚。凡实，或六淫外客，或饮食内伤，阳邪急速，其来必暴，每成于数日之间。凡虚，或情志多劳，或酒色过度，日积月累，其来有渐，每成于经月之后。又曰：经云诸湿肿满，皆属于脾。又云其本在肾，其标在肺，皆聚水也。又云肾者主水，胃之关也，关门不利，故聚水而从其类也。肿胀之病，诸经虽有，无不由于脾肺肾者。脾主运行，肺主气化，肾主五液，凡五气所化之液，悉属于肾。五液所行之气，悉属于肺，转输二脏以制水生金者，悉属于脾。故肿胀不外此三经也。治法分内外上下虚实，不可不辨。在外则肿，越婢汤小青龙汤症也。在内则胀，十枣丸神祐丸症也。在上则喘，葶苈大枣汤防己椒目葶苈大黄丸症也。在下则小便闭，沉香琥珀丸疏凿饮子症也。此皆治实之法。若夫虚者，实脾饮肾气丸（济生方加牛膝车前为治肿要方）症也。王节斋曰：喘与胀二症相因，必皆小便不利。喘则必生胀，胀则必生喘。先喘而后胀者治在肺，先胀而后喘者治在脾。喻嘉言曰：凡禽畜之类，有肺者有尿，无肺者无尿。肺壅而小便不行，以清肺为急。按：胀症气分不治，宜治血络，久病必入络也。叶天士治一徐姓小儿，单腹胀数月，幼科百治无功，佥用肥儿丸等，俱不验效。乃用归须、桃仁、延胡、山甲、蜣螂、䗪虫、五灵脂、山楂之类为丸，十日全愈。妇人病肿，尤宜分别水分血分。《金匮》云：先肿而后经断者为水分，先断经而后肿者为血分。古方载肿胀五不治，唇黑伤肝，缺盆平伤心，脐出伤脾，背平伤肺，足底平满伤肾。
消渴分三种，许叔微曰：一者渴而饮水多，小便数，脂似麸片甜者，消渴病也。二者吃食多，不甚渴，小便少，似有油而数者，中消病也。三者，渴饮水，不能多便，腿肿，脚先瘦小，阳痿弱，小便数，此肾消症也。按：仲景肾气丸为治肾消之要药，或有不宜于桂附者，可用六味汤。喻氏载邓橘存治伤热消渴，坚令服一千剂而愈。又考叶天士治消渴，于六味汤中加牛膝、车前，导引肾肝，可谓善用古方。许叔微神效散，用海浮石、蛤粉、蝉退为散，鲫鱼胆七个调服，亦治消渴之良方也。
黄疸之症，有表里虚实之分。赵羽皇曰：经云中央色黄，入通于脾，外主肌肉，上应湿化，今太阴湿气炽盛，湿滞热蒸，郁而不发，如龛曲相似，遂成黄疸。治法有汗下之分，补泻之异焉。今人但用平胃五苓茵陈汤之类，清热渗利之外，并无他说。虽然，其湿热之盛于肠胃者，或可攻之，若郁于皮肤之间而不得发越，过用疏利，则湿热反内陷而不得出。仲景治身热发黄，有麻黄连翘赤小豆汤，无非急解其表，令热邪自外而散。方书止知可降而不知可升者，非理也。至于素患脾虚，寒凉过甚，或小便清白而大便微溏，力倦神疲而脉细少气，皆太阴脾气极虚，而真色外见之候。惟用补中益气汤，略加车前牛膝一二味。湿胜者，连理汤尤宜。今人一遇此症，不问其孰实孰虚，在表在里，概用寒凉通剂，讵知脾胃虚者不宜寒，寒之则中气愈败。脾胃弱者不宜降，降之则下多亡阴。或攻或补，或升或降，总在随症变通。黄疸变黑为女劳疸，用硝石矾石散。硝石即芒硝之底沉凝者，性急下趋，苦咸入血，散血消瘀。矾石（烧，一用绿矾）酸寒，除锢热在骨髓。二味等分为散，用大麦汁和服方寸匕，此用急夺下焦之瘀血，乃死里求生之治也。又罗谦甫治阴黄，于四逆汤中加茵陈，名茵陈四逆汤。
痰与饮不同，柯韵伯曰：痰饮之本皆水也。经云：饮食入胃，游溢精气，上输于脾，此自阳入阴也。脾气散精，上归于肺，此地气上升也。通调水道，下输膀胱，此天气下降也。水精四布，五经并行，是水入于经而血乃成也。若阴阳不和，清浊相干，胃气乱于中，脾气艰于升，肺气滞于降，而痰饮随作矣。痰与饮同源而有阴阳之别，阳盛阴虚，则水气凝而为痰。阴盛阳虚，则水气溢而为饮。除痰者，降气清火，是治其标，补阴利水，是治其本也。涤饮者，降气燥湿，是治其标，温肾利水，是治其本也。按治饮有中下之分，如《金匮》所云苓桂术甘汤主之，肾气丸亦主之是也。治饮有脾胃之分，如《金匮》小半夏汤、小半夏加茯苓汤二方治胃，《外台》茯苓饮治脾是也。治饮有内外之分，如仲景小青龙治外饮，真武治内饮是也。
头痛一症，须分三阳及厥阴治之。外风内风，阳虚火郁，无不有之，最宜详审。
头风有偏正之分，偏者主乎少阳，或补或泻，总以柴胡为要。伤及肝阴者，咸凉柔镇。正者有气虚血虚，痰厥肾厥，阴伤阳浮，火亢邪风之不同。
眩晕一症，乃肝胆风阳上冒，非外风也。火盛者，用羚羊、山栀、连翘、花粉、元参、鲜生地、丹皮、桑叶，以清泄上焦络热，此先从胆治也。痰多必理阳明，消痰如竹沥、姜汁、菖蒲、橘红二陈汤之类。中虚必用人参，《外台》茯苓饮是也。下虚必从肝治，补肾滋肝，育阴潜阳，镇摄之治是也。至于天麻、钩藤、菊花之属，皆系熄风之品，随症加入可也。
厥巅之疾，气与血俱逆于高巅，故动辄晕去，妇人为多。喻嘉言治吴添官母，以代赭、龙胆、芦荟、黄连降其上逆之气，以蜀漆、丹皮、赤芍行其上郁之血，以牡蛎、龙骨、五味敛其浮游之神，最要在每剂药中，入生猪胆汁二枚，盖以少阳热炽，胆汁必干，取同类相求之义也。
面痛有虚实之分，张路玉曰：面为阳明部分，而阳维起于诸阳之会，皆在于面，故面痛皆属于火。暴痛多实，久痛多虚。高者抑之，郁者开之，血热者凉之，气虚者补之。
目疾初起，最要分别风寒风火。内障之症，因头风致变者多，须从内风主治，不可过用风药。耳中之症，体虚失聪，责在心肾，邪干窍闭，责在胆经。以肾开窍于耳，心寄窍于耳，胆络脉附于耳也。
鼻中之病，手太阴手阳明主病。经又云：胆移热于脑，令人辛頞鼻渊。白芷辛散统治鼻病，以白芷（一两）散阳明之风，辛夷仁（五两）散太阴之风，苍耳仁（炒去皮二钱半）散巅脑之风，并能去腐止渊，薄荷叶（二钱）气味俱轻，能上行至高之分，为散每服一钱，葱白汤及茶清汤服，服之不效，亦宜参用治本之法。
齿痛在胃为热，清胃散主之。在肾为虚，石刻安肾丸主之。若有外邪壅遏者，辛温散寒，辛凉泄上之法，亦不可废。
瘰疬妇女为多，不可轻用散坚追毒之剂。《外台秘要》曰：肝肾虚热则生疬矣。一方用前胡两半，川贝一两，元参二两，大力子二两，黄芩两半，昆布一两，海藻一两，紫背天葵一两，夏枯草二两，煎汤泛丸，每服三钱有效。若久溃，脉浮大，邪火盛也。面色㿠白，金剋木也，皆不治。若赤脉贯瞳子，有几条，则几年死。肩背作痛，手太阴足阳明为病。肺朝百脉，肺病则不能管束一身，故肺愈为病，即肩背作痛。又背为阳明之府，阳明有亏，不能束筋骨而利机关，即肩垂背曲。若外邪为患，当从太阳经治；冲气上攻，当从少阴经治。
臂痛分六道，李东垣曰：以两手仰直垂下，大指居前，小指居后而定之。臂臑之前廉痛者属阳明，升麻、白芷、乾葛为引经。后廉属太阳，藁本、羌活为引经。外廉属少阳，柴胡连翘为引经。内廉属厥阴，柴胡当归为引经。内前廉属太阴，升麻、白芷、葱白为引经。内后廉属少阴，细辛、当归为引经。
胸痹之症，人所通患。喻嘉言曰：胸中如离照当空，旷然无外，地气一上，则窒塞有加。仲景用栝蒌之润以豁痰，薤白之滑以利窍，使以白酒，淡而不滞，引药上行，以解散窒塞之邪。重者用附子、乾姜，切不可任用香燥。
心痛有五，《初学记》曰：五脏失治，皆为心痛。刺治分经，理甚明析。至若舍针用药，尤宜审此详义。盖肾心痛者，多由寒邪上冲，故善瘈。如从后触其心，胃心痛者，多由停滞，故胸腹胀满。脾心痛者，多由寒逆中焦，故其病甚。肝心痛者，多由木火之郁，病在血分，故色苍苍如死状。肺心痛者，多由上焦不清，病在气分，故动作则痛益甚。若知其在气则顺之，在血则行之，郁则开之，滞则逐之，火多实则或散或清之。寒多虚则或温或补之。必真心痛者，乃不可治。
腹痛一症，分无形有形。无形为患，如寒凝火郁，气阻营虚，及夏秋暑湿痧秽之类。有形为患，如蓄血食滞症瘕蛔蛲内疝，及平素偏好成积之类。审其痛势之高下，色脉之衰旺，细究其因，确从何起。大抵在脏者，以肝脾肾为主，在腑者，以肠胃为主。
胁痛有左右之分，左胁作痛，专主厥阴肝经。右胁乘肺乘脾俱有，或泄木以安土，或清金以平木。左金丸用黄连为君。（六两，姜汁炒，）以直泻其子，吴茱（一两，盐水泡）气臊，与肝同气相求，故必用以为佐，金铃子散用金铃子（去核，一两）泄肝家气分之热，延胡索（炒，一两）泄肝家血分之热，雪羹用荸荠（四个）以散结，海蛇（漂净，一两）以潜阳，三者俱为要方。若血络受伤，又当从事于仲景旋覆花汤之治矣。
腰痛一症，肾为主治，腰者肾之腑也。肾与膀胱为表里，在外为太阳，在内属少阴，又为冲任督带之要会，有内因外因不内外因之别。仲景肾著汤用乾姜（炮）辛热以燥湿，白术（炒）苦温以胜湿，茯苓甘淡以渗湿，甘草和中而补土，肾病而皆用脾药，益土即所以制水也。有寒者加附子，或加肉桂、泽泻、杜仲、牛膝。
积聚之症，越人以积者阴气，五脏所生，聚者阳气，六腑所成，巢氏以不动为症，动者为瘕，亦即积聚之意。大凡属腑属脏，以经脉所过部分别之，又初病气结在经，久病血伤入络，用药须于辛香之中，加入蠕动之品，透松病根，方能有效。
疝症之因，不外乎寒，故仲景独以寒疝立名。其所制当归生姜羊肉汤（三味以名其方亦为产后下虚要药）等方，惟以祛散寒邪，调养补虚为事，并不杂入气分之药。又子和历详筋疝、水疝、狐疝、㿗疝、气疝、血疝、寒疝七者之名，总以辛香流气为主。
虫有五种，许叔微曰：《千金》谓劳则生热，热则生火，心虫曰蛔，脾虫寸白，肾虫如截丝缕，肝虫如烂杏，肺虫如蚕。五虫皆能伤人。惟肺虫为急，肺虫居肺叶之内，蚀人肺系，故成瘵疾，咳血声嘶，药所不到，治之为难。有人说《道藏》中载诸虫皆头向下行，惟自初一至初五以前头上行，故用药多取月初以前，盖谓是也。
淋浊二症，痛者为淋，不痛者为浊。淋有气血砂膏劳五者之殊，气淋为病，小便涩滞，常有馀沥不尽。血淋为病，遇热即发，甚则溺血。痛者为血淋，不痛者为尿血。砂淋为病，阴茎中有砂石而痛，砂出痛止是也。膏淋为病，溺出如膏，败精结者为砂，精结散者为膏，又煮海为盐之义。劳淋遇劳即发，通淋通瘀，虎林汤为要方。浊有赤浊白浊之分，戴元礼曰：赤浊属血，由心小肠，火也。白浊属气，由肺大肠，金也。叶天士又发明便浊精浊之治，便浊用萆薢分清饮等，精浊伤及督任，必用升固八脉之气。
腿痛亦分六经，李东垣曰：前廉为阳明，白芷升麻葛根为引经。后廉为太阳，羌活防风为引经。外廉属少阳，柴胡羌活为引经。内廉为厥阴，青皮吴萸为引经。内前廉为太阴，苍术白芍为引经。内后廉为少阴，独活泽泻为引经。痛有血虚血寒寒湿风湿湿热流注，阴虚阳虚肾虚风袭之殊。
足痛一症，外感者，惟寒湿湿热风湿之流经入络。经云：伤于凉者，下先受之，当以治湿为主，其间佐温佐清佐散，随症以制方。内伤则不外肝脾肾三者之虚，或补中，或填下，或养肝，随症以施治。喻嘉言论足上麻木，有热极似寒之症，如夏月之反雨冰雹也，宜以竹沥等清络为主。


卷四  ——————————————————————————————————————————————————————————————————————————————————————————

治法合论  ***************************
肺为娇脏而朝百脉，主一身元气，形寒饮冷则伤肺，火热刑金亦伤肺，伤阳伤阴，是当详辨。痹论云：淫气喘息，痹聚在肺，肺位至高，六气著人，肺先受之，治肺为急，用药最贵轻清。其腑为大肠，位居于下，通腑之法，又不可不讲也。
心为神明之主，经云：损其心者调其营卫，而营卫之调，亦分阴阳，桂枝加龙骨牡蛎等汤，补心之阳也。养心汤补心丹，补心之神也。仲景泻心诸汤，虽曰泻心，实则泻胃，泻其子也。其腑为小肠，位居于下，通腑之法，又不可不讲也。
包络繫心，亦为一脏，热邪塞窍，牛黄丸至宝丹，最能通络。又考赵以德论《金匮》苓桂术甘汤之治，亦本《灵枢》包络脉动主议，则知热痰宜凉，寒饮宜温，又当分别。三焦亦为一脏，其实上中下三者，分管脏腑，最当详辨。叶天士曰：仲景伤寒，分配六经，河间温暑，专究三焦。故柯韵伯论阳明三症，亦主三焦分治，热在上焦，用栀子豉汤吐之，上焦得通，津液得下，胃家不实矣。热在中焦，用白虎汤清之，胃火得清胃家不实矣。热在下焦，用猪苓汤主之，火从下泄，胃家不实矣。若杂症之分三焦，亦有其要。王叔和曰：假令病人闻穀气臭者，病为在上焦。假令病人少多为欲食，不食亦可，病为在中焦。假令病人饮食如故，病为在下焦。
脾胃同处中州，亦宜分别治之。滑伯仁曰：刘河间谓补泻脾胃之本者，盖以脾胃中和之气也。燥其湿则为泻，润其燥则为补。喻嘉言曰：补虚有二法，一补脾，一补胃。如疟痢后脾气衰弱，饮食不运，宜补其脾。如伤寒后胃中津液久耗，宜补其胃。叶天士曰：纳食主胃，运化主脾，脾宜升则健，胃宜降则和。又曰：太阴湿土，得阳始运。阳明阳土，得阴自安。仲景急下存阴，其治在胃。东垣大升阳气，其治在脾。肝为刚脏，有泻无补，然四时之所化始于木，究十二经之所养始于肝，肝尤不可不养。肝之治有数种，水虚而木无以生，地黄丸乙癸同源是也。土虚而木无以植，参苓白术散缓肝培土是也。本经血虚有火，用逍遥散清火。血虚无水，用归脾汤养阴。泻火之治，上类乎心。补火之法，下同乎肾。其腑为胆，泻腑之法，则柴胡温胆为要方矣。
肾为先天之本，有补无泻，故仲阳独有六味丸补肾，而无泻肾之方。然左为肾，右为命门，水火得其正，则为精为气，水火失其和，则为热为寒。水中不可无火，无火则阴胜而寒病生。火中不可无水，无水则阳胜而热病起。如水亏阴虚，只宜大补真阴，切不可再伐阳气。火弱阳虚，只宜大补元阳，切不可再伤阴气。其腑为膀胱，外应皮毛，协营卫而主一身之表，脏气足则腑不受邪矣。
奇经不可不究，李濒湖曰：阳维起于诸阳之会，由外踝上行于卫分，阴维起于诸阴之交，由内踝上行于营分，所以为一身之纲维也。阳跷起于跟中，循外踝上行于身之左右，阴跷起于跟中，循内踝上行于身之左右，所以使机关之跷捷也。督脉起于会阴，循背而行于身之后，为阳脉之总督，故曰阳脉之海。任脉起于会阴，循腹而行于身之前，为阴脉之承任，故曰阴脉之海。冲脉起于会阴，挟脐而行，直冲于上，为诸脉之冲要，故曰十二经脉之海。带脉则横围于腰，状如束带，所以总约诸脉者也，是故阳维主一身之表。阴维主一身之里，以乾坤言也。阳跷主一身左右之阳，阴跷主一身左右之阴，以东西言也。督脉主身后之阳，任冲主身前之阴，以南北言也。带脉横束诸脉，以六合言也。喻嘉言曰：奇经所主，虽不同正经之症，其关于营卫则一也。叶天士曰：凡冲气攻痛，从背而上者，系督脉主病，治在少阴。从腹而上者，系冲任主病，治在厥阴，或填补阳明。
络脉不可不究，以初病在经，久病在络也。喻嘉言曰：经有十二，络亦有十二。络者兜络之义，即十二经之外城也。复有胃之大络，脾之大络，及奇络之大络，则又外城之通界，皇都出入之总途也，故又曰络有十五焉。十二经生十二络，十二络生一百八十系络，系络生一百八十缠络，缠络生三万四千孙络，自内而生出者，愈多则愈小，稍大者在俞穴肌肉间，营气所主外廓，由是出诸皮毛，方为小络。
表症汗之，此其常也，而亦有先宜于补者。许叔微治乡人邱生病伤寒发热，头痛烦渴，脉虽浮数而无力，尺以下迟而弱。许曰：此虽麻黄症，而尺迟弱，仲景云：尺中迟者，营气不足，气血微少，未可发汗，于是于建中汤内，加当归黄耆合饮。翌日脉尚尔，其家煎迫日夜促发汗药，几不逊矣。许忍之，但用建中调营而已，至五日尺部方应，遂授麻黄汤，啜第二服，发狂须臾少定，略睡已中汗矣。信知此事诚难。仲景虽云，不避晨夜，即宜便治，医者亦须顾其表里虚实，待其时日。若不循次第暂时得安，亏损五脏，以促寿限，何足贵也。
重症缓治，用法之详审也。而有不得不急者。喻嘉言治朱孔阳年二十五岁，形体清瘦，素向安逸，夏月因构讼，奔走日中，湿热合内郁之火而成痢疾，昼夜一二百次，不能起床。以粗纸铺于褥上，频频易置，但进水而不能食，其痛甚厉，肛门如火烙，扬手掷足，躁扰无奈。喻诊其脉，弦紧劲急，不为指挠，谓曰：此症一团毒火，蕴结于肠胃之间，其势如焚，救焚须在顷刻。若二三日外，肠胃朽腐矣。于是以大黄四两，黄连、甘草各二两，入砂锅内煎，随滚随服，服下人事稍安片刻，少顷仍然躁扰，一昼夜服至二十馀碗，大黄俱已煎化，黄连甘草俱至无汁。次日病者再求前药，喻诊毕，见脉势稍柔，知病可愈，但用急法，不用急药，遂改用生地、麦冬各四两，另研生汁，而以花粉、丹皮、赤芍、甘草各一两，煎成和汁大碗咽之。以其来势暴烈，一身津液，从之奔竭，待下痢止，然后生津养血，则枯藁难回。今脉势既减，则火邪俱退，不治痢而痢自止，岂可泥润滞之药而不急用乎。服此果然下痢尽止，但遗些少气沫耳。缓缓调至旬余，方能进谷。治热邪急症，岂可无此急法耶。
暑热当令而发者易辨，而伏暑之症，至冬月而发者，尤不可不辨。吴茭山治一妇人冬月感病，洒洒恶寒，翕翕发热，恶食乾呕，大便欲去不去，诸医皆以虚弱痰饮治以二陈补心等药不效。延及半月，吴诊其脉，虚而无力，类乎伤暑，众不然也。究问病因，其妇曰：因天寒换著绵衣取绵套一床盖之，须臾烦渴，寒热呕吐，延绵至今耳。吴曰：诚哉伤暑也。盖绵套晒于盛暑，夹热收入笥中，必有暑气，尚未泄，今人体虚，得之易之，故病如是。其妇曰然。遂制黄连香薷饮二服而愈。
凡病在危急，必得出奇制胜，方能速愈。李濒湖治外甥柳乔，素多酒色病，下极胀痛，二便不通，不能坐卧，立哭呻吟者七昼夜，用通利药不效，遣人叩李。李曰：此乃湿热之邪，在精窍道，壅胀隧路，病不在大肠膀胱，而在二阴之间，故前阻小便，后阻大便。乃用楝实茴香穿山甲诸药，入牵牛加倍煎服，一服而减，三服而平。喻嘉言治叶茂卿乃郎出痘，未大成浆，其壳甚薄，两月后尚有著肉不脱者，一夕腹痛，大叫而绝。喻用梨汁入温汤灌之立苏，顷复痛绝，灌之又苏，遂以黄芩二两煎汤和梨汁与服，痛止，令制膏子药频服，不听，其后忽肚大无伦，一夕痛叫，小肠突出脐外五寸，交钮各二寸半，如竹节壶顶状，茎物交折长七八寸，明亮如灯笼，外症从来未经闻见，喻知其为肺热而气壅不行，仍为治之。以黄芩阿胶二味，清肺之热，润肺之燥，日进十馀剂，三日后始得小水，五日后水道清利，脐收肿缩而全愈。凡病至延久，药初投之而效，继投之而不效者，必求其本而治之。柯韵伯治孙介夫春间病咯血，旋愈旋作，初服芩连而愈。继而寒凉不效，更进参耆而愈。后用温补不效，复用寒凉而又不效，因而就商于柯，柯曰：斯未求其本耳，诸寒之而热者取诸阴，所谓求其属也。君病阴虚而阳盛，以寒药治之，阳少衰，故病少愈耳。复进寒凉而阳亦虚，得温补而病少愈耳。再进温补而阴愈虚，复进寒凉而阴阳俱虚，故连绵而不解耳。岂知脏腑之源，有寒热温凉之主哉，必壮水之主，以制阳光，方为合法。因立加减肾气丸，一剂而喘嗽安，再剂而神气爽。
膏粱多虚，藜藿多实，此其常也，而亦有异焉者。富贵之人，读书明理，不乏修身养性者，且富贵有二种，创业之富贵，多由艰难困顿而成，血脉筋骨充实，至一再传之后，则专事豢养安佚而已。贫贱之人，饥饿劳役，最多内伤症，忧愁困苦，最多七情症，且贫贱有二种，生而贫贱者其心安，终贫贱而其始本不贫贱者其心不安。素问脱营失精二义，不可不知。
南北之说，亦不可拘。王节斋曰：李东垣北医也，罗谦甫得其法以闻于浙。朱丹溪南医也，刘宗厚世其学以鸣于陕西。方中行曰：东南之人，何尝不病其东南之风寒。西北之人，岂可不病其西北之暑湿。
设有人焉，正已夺而邪方盛者，将顾其正而补之乎，抑先其邪而攻之乎？见有不的，则死生系之，此其所以宜慎也。夫正者本也，邪者标也。若正气既虚，则邪气虽盛，亦不可攻。盖恐邪未去而正先脱，呼吸变生，则措手无及。故治虚邪者，当先顾正气，正气存则不至于害，且补中自有攻意。盖补阴即所以攻热，补阳即所以攻寒。世未有正气复而邪不退者，亦未有正气竭而命不倾者。如必不得已，亦当酌量缓急，暂从权宜，从少从多，寓战于守，斯可矣。此治虚之道也。若正气无损者，邪气虽微，自不宜补，益补之则恐正无与而邪反盛，适足以藉寇兵而资盗粮，故治实症者，当直去其邪，邪去则身安。但法贵专精，便臻速效，此治实之道也。要之能胜攻者，方是实症，实者可攻，何虑之有？不能胜攻者，便是虚症，气去不返，可不寒心，此邪正之本末，有不可不知也。惟是假虚之症不多见，假实上最多也。假寒之症不难治，而假热之治多误也。然实者多热，虚者多寒，如丹溪曰：气有馀便是火，故实能受寒，而余续之曰：气不足便是虚，故虚能受热。世有不明真假虚实，而曰知医者，则未敢许也。
邪气盛则实，精气夺则虚。二句为治病之大纲，其词似显，其义甚微，最当详辨。而辨之有最难者何也？盖实言邪气，实宜泻也。虚言正气，虚宜补也。凡邪正相搏而为病，则邪实正虚，皆可言也。故主泻者则曰邪盛则实，当泻也。主补者则曰精夺则虚，当补也。各执一白，茫无定见，藉口文饰，孰得言非。是以至精之训，反酿莫大之害。不知理之所在，有不可移易者，奈时医不能察耳。余请析此为四：曰孰缓孰急，其有其无也。所谓缓急者，察虚实之缓急也，无虚者急在邪气，去之不速，留则生变也。多虚者急在正气，培之不早，临期无济也。甚虚甚实者，亦治其实，可一扫而除也。微虚微实者，所畏在虚，但固守根本，先为已之不可胜，则邪无不退也。二虚一实者，兼其实，开其一面也。二实一虚者，兼其虚防生不测也。总之，实而误补，固必增邪，犹可解救，其祸小。虚而误攻，真气忽去，莫可挽回，其祸大。虚实之缓急，不可不察也。所谓有无者，察邪气之有无也。凡风寒暑湿燥火，皆能增邪，邪之在表在里，在腑在脏，必有所居。求得其本，则直取之。此所谓有，有则邪之实也，若无六气之邪而病出三阴，则皆情欲以内伤，劳倦以伤外，非邪似邪，非实似实，此所谓无，无则病在元气也。不明缓急有无四义，必至以逆为从，以标作本，绝人长命，损德多矣，可不惧且慎哉？


卷五  ——————————————————————————————————————————————————————————————————————————————————————————

古今方补注  ***************************
●白虎加桂枝汤（仲景方）
温瘅二疟，但热不寒，治须清降，桂枝调和营卫，《金匮》用于白虎汤中，引领热邪仍从外泄，用之恰当，二进必愈。然此乃邪发于手太阴肺经，故可顷刻致和而疟已。若热气深伏，阴虚内热而病涉足少阴，又当参鳖甲首乌养阴之例。
●苍术白虎汤
湿温之症，暑湿相搏，其脉阳濡而弱，阴小而急；其症头项多汗，两足逆冷谵语。若视为虚寒而投以温补，误之甚矣。白虎汤为治暑热之正剂，加苍术以治其湿，暑湿兼治，尤为要方。然恐寒降太过，许叔微治王彦龙，先用人参白虎，继用苍术白虎，是兼顾其中气也。
●玉女煎（景岳方）
阳明少阴二经，皆是津液所关。阳明实则火炽而津液涸，少阴虚则水亏而津液亦涸。考两经合治之方，仲景猪苓汤，养阴而兼利水。景岳玉女煎，养阴而兼清火。盖白虎汤治阳明而不及少阴，六味地黄汤治少阴而不及阳明。是方石膏清胃，佐知母以泄肺气，实则泻其子也。熟地滋肾，佐麦冬以清治节，虚则补其母也。牛膝入络通经，能交和中下，尤为八阵中最上之方。
●追疟饮　体疟饮　何人饮（并景岳方）
三方并用制首乌当归，以疟邪既久，无不伤及营血也。追疟饮用于气血未甚大衰之候，而少阳半表之邪，尚滞于经，故用柴胡半夏陈皮青皮甘草以和之。休疟饮用于汗散既多，意专固其元气，故加人参炒白术炙草以补之，不特止疟，且为善后计也。何人饮则于补虚之中，又兼去寒，故加人参以补中，邪用陈皮以和中，生姜以温中也。三方并用阴阳水煎，露一宿，次早清晨服。
●柴芩煎（景岳方）
此方治表邪未解，内外皆热，暑疟烦渴，协热下利，水蓄发黄等证。柴胡散表邪，黄芩栀子清里热，枳壳快气以调和表里，泽泻木通渗湿以通利三焦。凡喜冷气壮，脉象滑数者，并宜用之。如疟痢并行，鲜血纯血者，加白芍甘草。湿胜气陷者，加防风。若营虚不能作汗者，又当参合归柴煎之例，而加当归炙草矣。
●清燥汤（东垣方）
燥与湿相反，此方多用去湿之品，而特以清燥名者，盖取清肃肺金之义。肺为辛金主气，大肠为庚金主津，今为湿热之邪所困，则肾水生化之源绝，而痿躄喘渴之症作。是方用人参（三分）、黄耆（钱半）、茯苓（三分）、白术（一钱）、苍术（一钱）、陈皮（五分）、甘草（二分）补土以生金，麦冬（二分）、五味子（九粒）保金而生水，黄连（一分）、黄柏（二分）、当归（二分）、生地（二分）泻火滋阴，猪苓（二分）、泽泻（五分）、升麻（三分）、柴胡（三分）升清降浊，使治节有权，则水出高源而诸症自愈。是方重在湿热，故不用润剂，与喻氏清燥救肺，各成一格也。
●清燥救肺汤（喻嘉言方）
喻氏补秋燥一门，以正四时，以备六气，可谓发前人之所未发。但燥气伤人，必由阴分先虚，非比风寒暑湿，由于外感者多。所制清燥救肺汤，治诸气膹郁，诸痿喘呕之症，纯以生津保肺立法，并不杂入外感之药。石膏（二钱半，煅用）清肺中之热，麦冬（去心，一钱）滋肺中之阴，阿胶（真者，八分）补肺中之血，佐胡麻（一钱，炒研）滑以利窍，人参（七分）补肺中之气，佐杏仁（去皮尖，炒黄，八分）苦以豁痰，经霜桑叶（三钱）、枇杷叶（一片，去毛蜜炙）轻清凉泄，复用甘草（一钱）以和之。统论全方，清金平木，以制亢逆之火，补胃生肺，以壮高原之水，名之曰救肺，凉而能补之谓也。痰多加贝母、栝蒌，血枯加生地，热甚加犀角、羚羊角、牛黄，泄郁不用辛香，清热不用苦寒。凡治燥症之权衡，已毕具于此矣。
●星附散
中风之症，手足嚲曳者，因虚风寒痰，阻遏脾中阳气而然也。夫既曰虚风，则必忌用治风之药。曰寒痰，则必遍举燥痰之药。方中南星（制）、殭蚕（炒）、川乌（制）、黑附、白附皆辛热之品，人参、茯苓、半夏（制）、则调养正气者矣。每药止用二分，煎成热服，以助脾中之阳，此寓发散于不发散之中也。
●乌头粥（《本事方》）
此治风淫末疾，痹在手足者也。用香熟白晚米二合，入姜制川乌末四钱，以砂罐煮作稀粥，入生姜自然汁一匙，白蜜三匙，搅匀空心温啜之。从营卫所生之地注力，故合谷味。如中湿多，再加薏苡仁三钱。凡半身不遂，肿痛不能举者，服此预防之。
●保阴煎（汪缵功方）
此方治虚劳，名曰保阴者，以虚劳未有不因于阴虚也。方中二地壮水为君，二冬清金为臣，龙眼悦脾而生金制水，玉竹润肺而益肾养肝。阴不足者补之以味，人乳、龟板血肉之品，滋燥益阴，复佐以茯苓、山药，调和脾胃，使无阴柔偏胜之虞。牛膝引药下行，石斛煎汤代水。使虚羸之体，得以充血生津而有所恃。内热有汗加地骨皮，内热无汗加牡丹皮。腰痛加枸杞、杜忡，或加猪腰、猪脊髓。盗汗加枣仁、五味子，怔忡不寐加枣仁，咳嗽加桑白皮、枇杷叶、百合，有痰加贝母，有血加藕汁童便，食少加薏苡仁，泄泻去生地、天冬，加山茱、白芍、大枣、莲肉，肺脉按之无力者，宜加人参。
●暖肝煎（景岳方）
此治阴寒疝气之方，疝属肝病，而阴寒为虚，故用当归（二三钱）、枸杞（三钱）以补真阴之虚，茯苓（二钱）以泄经腑之滞，肉桂（一二钱）补火以镇浊阴，乌药（二钱）利气而疏邪逆，小茴（二钱）、沉香（一钱，或用木香）为疝家本药，生姜为引，辛以散之。如寒甚者，吴萸、附子、乾姜，亦可加入。
●肾气丸（仲景方）　六味地黄丸（钱仲阳方）　加味肾气丸（《济生》方）
仲景治虚劳痰饮消渴及妇人转胞，并用肾气丸。至崔氏移治脚气上入。更名八味丸，后人遂为温补命门之通剂。至钱仲阳治小儿，以体属纯阳，故去桂附，后人遂为峻补真阴之通剂。至《济生方》又于肾气丸中加牛膝、车前以治水肿，方书或以六味地黄丸为主方，或以加味肾气为《金匮》肾气丸，由不明制方之源流也。
●左归丸（景岳方）
左归宗钱仲阳六味丸，减去丹皮者，以丹皮过于动汗，阴虚必多自汗盗汗也。减去茯苓、泽泻者，意在峻补，不宜于淡渗也。方用熟地之补肾为君（八两），山药之补脾（四两）、山茱之补肝（四两）为臣，配以枸杞补精（四两），川膝补血（三两，酒洗蒸熟精滑者不用），菟丝补肾中之气（四两），鹿胶（四两，敲碎炒珠）、龟胶（四两，敲碎炒珠）补督任之元。虽曰左归，其实三阴并补，水火交济之方也。至于加减之法，如真阴失守，虚火炎上者，去枸杞、鹿胶，加女贞、麦冬。火烁肺金，乾枯多嗽者，加百合。夜热骨蒸者，加地骨皮。小水不利不清者，加茯苓。大便燥结者，去菟丝，加肉苁蓉。一切柔润之品，在所必用。又如气虚加人参，血虚微滞加当归，腰膝痠痛加杜仲，脏平无火而肾气不充，去龟胶，加补骨脂、莲肉、胡桃。宜清宜补，应寒应热，总在临症化裁。
●右归丸（景岳方）
仲景肾气丸，意在水中补火，故于群队阴药中加桂附。而景岳右归，峻补真阳，方中惟肉桂（二两）、附子（制，二两）、熟地（八两）、山药（四两）、山茱（四两），与肾气丸同，而亦减去丹皮之辛，泽泻、茯苓之淡渗。枸杞、菟丝、鹿胶三味，与左归丸同，去龟胶、牛膝之阴柔，加杜仲（四两，姜汤制）、当归（三两，便溏忌用）温润之品，补右肾之元阳，即以培脾胃之生气也。其加减之法，阳衰气虚，必加人参以为之主。阳虚精滑，或带浊便溏，加补骨脂。飧泄肾泄不止，加北五味、肉豆蔻。饮食减少，或不易化，或呕吞酸，加乾姜。腹痛不止，加吴茱萸。腰膝痠痛，加胡桃肉。阴虚阳痿，加巴戟、肉苁蓉，或加黄狗外肾，与鹿胶同为血肉之补，诚为治命火衰微之要剂。
●百劳丸
劳瘵积滞，即世俗所称乾血劳是也，而于妇女为多，患此百无一痊。大半都为药坏，非破气，即滋阴，非寒凉，即温补，俱未中病，故无一效。是方据许州陈大夫云：此仲景所传，治一切劳瘵积滞，不经药坏者宜服，则知此为治劳瘵积滞之第一方，并以知曾经药坏者服之不效矣。方用乳香（一钱），没药（一钱），虻虫（十四个），水蛭（十四个），大黄（四钱），桃仁（十四个），攻积消滞之中，加人参（二钱），当归（二钱），护持气血，是寓守于战之意也。炼蜜为丸，急药缓投，则不伤于峻也。百劳水杓扬百遍者是，又名甘澜水，于五更时候，取水下百丸，一片清空之气，以荡涤邪秽也。恶物既下，只服白粥十日，取淡味以养阴，以示不可骤用补剂也。
●祛风丸（洁古方）
枸杞、白芍、地骨皮、生地、熟地皆补血之品，而加黄耆以固表，枳壳以疏里，甘草以和中，一派调和营卫，独防风一味为风药，等分蜜丸，而特名为祛风丸者，以血行风自灭也。
●四神丹（东垣方）
元参、当归、生地，亦皆补血之品。而加羌活之走经散表者于其间，则能消解血分蕴积之风。丸用等分，煎服亦可。是方与前方，治疠风者，俱可为久服之方，取其调和营卫而不伤胃也。
●化痰丸（王节斋方）
痰因火而逆上，凝结喉间，吐咯难出者，名老痰郁痰。病在至高之分，非寒非湿，若用辛温香燥，不特已过病所，抑且以火济火。是方天冬（一两），黄芩（一两）以清肺，连翘（五钱）、青黛（三钱另研）以清心，蛤粉（一两），芒硝（三钱，另研），软坚散结，香附（三钱，盐汤，浸炒），橘红（一两），利气宽胸，蒌仁（一两）为痰嗽所必需，复用桔梗（五钱）舟楫之剂浮而上之，此症根蒂已深，非汤药所能速愈，故用丸以缓之。用炼蜜少加姜汁以作丸者，藉其辛甘之味，留恋喉间也。
●代温中丸
丹溪小温中丸，治肿胀之属于湿热者。《局方》禹馀粮丸，治水肿之属于寒湿者。二方并用针砂。小温中丸六君子合苦参黄连等，意在补虚以去其湿热，热为标而湿为本，故以温中立名。禹馀粮丸，以馀粮蛇黄针砂为主，辅佐之属，不外开鬼门、洁净府、去菀陈莝三法，而复以姜桂附之大温大热，则通阳祛阴，奏功最捷，不治水而水自逐矣。然二方诚为肿胀要药，而一用人参贵重，贫富不便道行，一苦制法浩繁，乡野不能预备，此代温中丸之所由设也。方用醋制针砂一两，性燥重坠，能于胃中平肝邪克贼之气，香附三钱，乾漆灰三钱，一气一血，复以平胃散健脾燥湿，蒸饼为丸，汤酒任下，并不杂入寒凉，不失温中之义。
●旋覆花汤　红蓝花酒（皆仲景方）
是方仲景治肝著，及半产漏下，孙真人《千金方》亦採之，后世罕用，近时王晋三叶天士改用青葱管理气，新绛和血，治胁痛等症，开后人治络法门，而我乡不审制方之旨，疑新绛为代红花，反议用者之好奇，其实红花与新绛，治分天渊。仲景云：肝著，其人常欲蹈其胸上，未先苦时，但欲饮热。盖肝邪必由肺家传来，肝气著而不行，欲还之肺，故常欲蹈其胸上。用旋覆花者，散结气以安肺也。其人素有积冷，故先欲饮热，全用葱之青白，通阳以开积冷也。新绛虽红蓝花染就，而质本茧丝，功能补脾，且内有乌梅黄柏以监制之，则取其和血而非破血。所以妇人寒虚相搏，半产漏下，亦用此方。至若红花止治血结，仲景另用红蓝花一味，酒煎单服，以治妇人六十二种风，腹中血气刺痛。高明之士，盍将仲景书细细绎之。
●虎杖汤（《本事》方）
许叔微《本事方》载此，治妇人诸淋。香岩叶氏云：今世无识此药，每以土牛膝代之。土牛膝一名地嵩，功专消瘀，取其根之鲜者，洗净捣烂，绞汁大半茶杯，调入麝香乳香各分许，引入至阴之所，隔汤炖热服之，屡有殊功。不特女科宜用，即男子通淋通瘀，亦要药也。煎服治产后便闭，及血蛊等症。
生花汤（会稽钱氏方）
产后忌用酸寒，故于四物中去白芍，炮姜去血中之寒，凡外受新邪，及内伤积冷咸宜。桃仁去皮尖生用则能和血，留皮尖炒用则能破血，且地黄生熟异功，亦可随症施用。大便难者，加肉苁蓉。若虚甚则加人参，又当从补气生血之例矣。
●乌鲗骨丸（《内经》方）
凡病实中有虚，则当于虚处推求。虚中有实，即当于实处推求。内经此方治血枯之病，而转用破瘀之药，以虚中有实也。夫女子而至月事衰少，而或不来，时病出清液，四肢清，目眩，唾血，前后血，而又不能食，气竭肝伤可知矣。名曰血枯，不亦宜乎。据此病形，似当温补，而其间不得不审察者，因病有新久，胸胁有宽否，不能食有妨碍不妨碍之分。若是暴病，胸胁兼无支满之苦，投以温补无疑矣。此则胸胁支满而妨于食，是厥阴上乘阳明之候，病至则先闻腥臊臭者，腥臊为肝之本气。病至闻之，不病时则不闻也。原其病因，总是瘀血为患，此非得之一时，良由少年时，有所大脱血，若醉入房中，日积月累而致此疾耳。瘀血不去，则新血不生，故名血枯。不同暴崩暴漏，药宜温补者也，治以乌鲗骨四分，藘茹（一分，二物併合，有破宿生新之妙。丸以雀卵，温补助阳，服药五丸而后饭，使其徐行下焦，复饮以鲍鱼汁，取其臭秽之味，以利肠垢而和肝伤也。）
●柳阴地黄丸（《本事》方）
生地（二两），柴胡、黄芩、秦艽（各半两），赤芍（一两），皆清肝之品。凡师尼寡妇室女，皆独阴无阳，欲心萌而不遂，是以阴阳交争，乍寒乍热，全类温疟，久则为劳，其脉弦出寸口，为阴旺思男之候，宜用此方蜜丸，乌梅汤下，敛而抑之，使阴血得平，则寒热止矣。
●六神散（陈无择方）　七味白术散（钱仲阳方）　星附六君子汤
小儿血脉筋骨未充，多虚热，亦多虚寒。世医于虚热症，惑于外感风寒，而不知补中以除热。于虚寒症，狃于稚年阳体，而不知温中以逐寒。如病解后发热不除，与初病发热不同，乃元气虚而阳浮于外也，当用六神散固气收阳之法。如泄泻作渴，肌表发热，非感冒也，乃津液少而脾胃虚也，宜用白术散升清降浊之法。如慢惊呕吐，痰涎上潮，此是纯阴用事而不支也，当用星附六君子汤固正祛邪之法。三者皆以四君为主，一加山药、扁豆，一加木香、藿香、葛根，一加南星、白附子，功堪鼎峙。六神散不合生脉者，治在脾而不关肺也，不合四物者，病在气而不关血也。六味皆冲和纯粹之品，收阳归内，尤为神效。白术散以二香佐四君，因脾喜芳香，补脾之功更捷。以葛根甘寒直走阳明，清阳得升而热自除矣。至若风痰非南星莫效，寒痰非白附不除，而当寇深之日，有四君以坐镇其间，此为有制之师。


卷六  ——————————————————————————————————————————————————————————————————————————————————————————

玉台新案  ***************************
●寒证医案
发热恶寒，头疼身痛之暴证，人易辨之。惟久郁肺经而成喘嗽，有似阴虚劳嗽者，不可不辨。郡城西门外奚藕庄客幕于外，上年道途受热，曾患喘嗽，服自便而愈，今复患喘嗽，投自便而加剧，医亦概用清肺补肺，终不见效。自疑为阴虚重证，彷徨无措，遂延予诊。余为脉象见紧，似数非数，前患暑热，故自便可愈。今患寒邪，故反增剧，用小青龙汤而愈。
魏湘舟郡城北门外猛将庙人，疡医也，患喘嗽二载，遍试医人，总不出清肺补肺，自亦疑为阴虚劳证。予嘱其常服乾姜、五味子，坚守一月，果得全效。
郡庙道士徐兆奎久患三疟，坚不服药，二年方愈。愈后冬月又病伤寒，壮热头痛，医疑冬温，误投辛凉之剂，即昏嘿不省人事。医者以其昏嘿不省，以为热邪内陷，束身告辞。其师杨承宗求治于予，予诊其脉，虚软无神，似数非数，亦为惊徨，但知其疟后中气素亏，复伤于寒，非冬温也。即投温中之剂，一剂稍苏，二剂方醒，三剂乃安。粥饮日渐增加，但膈中似有冷块，即于温中剂内加附子三分，始得平复，调理一月而安。
徽人夏履成年六十有馀，素日无疾，忽于三更时候，气喘痰升，昏昏嘿嘿，不能自言所苦。余系寓邻，即来叩门索治。予即往诊，见有出气而无入气，即投大剂肾气汤，顷刻气平而愈。此证若待来朝索治，必致不救。
●发斑医案
发斑初用辛凉，继用咸寒，人人知之。而阴斑之证，最不可误。南汇承役许龙之子，身热发斑，有似火证，医用犀角等化斑套剂，病势转危，不省人事，口中歌唱不休，有时谵语。余诊其脉，浮越无伦，按之不实，舌绛而润，并不燥渴，疑是阴证。细询病因，其妻言未病时，大叫脚冷，其为阴证无疑。遂用姜附等药冷服一剂，夜即安睡。但元阳丧败之馀，神疲倦怠者半月，服归脾汤二十馀剂而愈。
●火证医案
火证清之，此其常也。而有不得不急下者，最当坚决。得胜渡范某，初病即昏沉，医用辛散，汗后不解，即惊徨推委。余曰：汗之不解，治须下之。前医曰：下之利不止奈何？余曰：右关沉实，攻下无虞。用大承气合凉膈而愈。
南汇本城杨熙宗令郎，病疟寒热俱轻，饮食如故，守不服药之戒。一日自神庙烧香而归，忽发狂言，似有神灵所作。邀余诊视。脉象沉郁，魄汗淋漓，未能审其果为热厥，不敢骤用寒凉，姑用胆星、竹沥与服，服下人事顿清。询其近日所服何物，曰姜枣汤日服两次。视其舌色，面白底绛，唇若涂朱，知为热邪无疑，时已三更，余见其病势稍持，约其明日转方。天明覆来邀诊，据述醒时未及三刻，旋又发厥，遂用犀角地黄汤合大承气，许其大便一行即愈。奈他医谓下则必死，病家转多疑虑，时有张二川系杨内戚，力动本家定服余方，煎药已近下午时候，病者牙关紧闭，强将羊角灌入，服至半剂，大便即解，前恙顿除。
南汇姚裕丰，医士也。秋月寒热，杂投藿香正气、香薷饮之类，医中来问病者，必定一方，其自己亦不能主持矣。其父沛寰因其病势危剧，始来邀余。余用急下之剂，前医交沮，谓此属不治之证，何用下为。余坐等其家煎服，大下宿垢，继服滋补半月而愈。
●治脉伏医案
前营游击舒公，初夏病感，寒热颇轻，但右胁以下掣痛不安，头痛亦在右边，大便不实。医以为类伤寒证，用辛温表散不效。余按其脉隐伏不彰，舌上灰色，苔厚而湿润欲滴，初疑湿胜于热，用吴氏达原饮，继疑寒热互结，用进退黄连汤，但有二三分效验。舒公深信不疑，然必终奏全效，余心始安。沉思良久，头痛胁痛俱在右边，此热气郁遏阳明，故脉象不彰，遂拣去温药，专用三黄石膏，坚服二十馀剂而愈。时前营守备邢公亦患热病，初起即舌绛神昏，医皆用葱豉汤透表，余用凉膈散清中，授方不服，听其津干液涸五日而亡，官在同营，病在一时，或信或不信，判若恩仇，舒公曰：总难逃一命字。
附录与姚敬修书令爱之证，肝藏积热，肺受暴寒，故冲气上逆，咳嗽发喘。余用仲景麻杏甘膏汤，发散外邪，扫除内热，失此不治，必延劳怯。因受足下重託，故再四沉思而用此方也。得汗后，用钱仲阳补肺阿胶散，大下宿垢瘀滞后，用喻氏清燥救肺汤。石膏搜剔馀邪，人参补气，阿胶补血，乃虚实兼到之方。写方时，贤乔梓细问毕竟吉凶何如？予一口担承，何尝有片言惊骇。其方其案，尚在尊斋，可覆视也。足下受方不用，先自彷徨，更请某师诊治，误认虚脱之证，扬言左脉已无，遂令合家大小，涕泪交零，并通知媒氏，通知许字之家，谓此证已被石膏吃坏，今已不治矣。噫！某师久负盛名，何徒恃妄才而不达古训也。夫脉之郁也，被火逼勒耳，非无也。精究古大家书，则悟此奥义矣。某师言此是怯证。非时邪也，殊不知怯证初起，亦须下去恶物。古方百劳丸，许州陈大夫託名仲景而传者也，某师亦尝精究其义乎。人言某师所定之方，与予方相似，不知实判天渊。余以人参、石膏同用，意仍在于清火，某师以人参、五味、陈皮同用，意专在于补虚，不知此证大积虽去，馀火尚多，稍带温补，尚虑复焰之势，人参只宜些少，足下过费人参，反致增病。尊居之北，有俞姓女病伏热，绵延四十馀日，人用轻清不效，余用石膏而效。今岁少阴司天，阳明在泉，运气使然也。某师读景岳书，不达玉女煎用石膏之旨，其能升其堂而入其室乎。前俞姓女服石膏后，发出暑毒满身，其母不以为药之过，而以为药之功。奇哉妇人有识，乃远胜于丈夫也。敬修得书之后，其胆始壮，余仍大进寒凉，下利五日而全愈。
●治老人医案
老人元虚，病宜扶元，人人知之。竟有阳气充实，常服大寒之药，常得带病延年者。南汇本城谢凰鸣年七十有四，因上年秋间涉讼到郡，舟中冒暑，即发温疟。微寒恶热，胸膈痞闷，余适寓郡城，用清心凉膈散而寒热止，继用半夏泻心汤而痞闷除，旋即结讼回南，不再服药。延至初冬，喘嗽大作，医用疏散，愈治愈剧。至新正初十外，日夜不能交睫，痰涎盈盆盈碗，嘱其子恩荣等速办后事，无馀望矣。适有徽友汪郁廷在座，谓此证仍请予诊治，必有出奇制胜之处。郡城仅一浦之隔，何不专舟邀归以一诊。凰鸣平日持家甚俭，因欲死里求生，不得不从汪议，余亦以世好难辞，即束装东归。时已正月十六夜，诊毕，即知其误用辛温，许以尚可挽救，方用大剂白虎，参入大剂犀角地黄，坚服四十馀日而全愈。若不细察其脉，而但拘年齿以施治，必至抱怨九泉。至嘉庆二十五年，重游泮水，至道光五年，已八十有四。一日不饮蔗汁梨浆等味，即大便艰涩，辛温误人有如此。
●疟疾医案
寒热往来之疟，治宜小柴胡汤。不知阴虚之体，用之转增大患者，郡城姚敬修夏日病疟，医投小柴胡十馀剂，竟无增减，停药二日，忽然发厥，舌短眩晕，危在顷刻。居与余寓相近，急来延诊，余用大剂清肝之药，一服而安。知其多服柴胡，肝阴亏乏，厥阳亢逆也。愈后四肢痠麻，用养阴药调理半年，始得平复。
三阴久疟，阳虚气虚，人易知之，不知初因暑热而起者，久疟保阴为主。南汇本城沉熙曾坚信余言，服二十馀剂而愈。其他服温补，而致毙者，余亲见二人也。
●痢疾医案
府廪生高菊裳（名崇瑚弟药房名崇瑞选拔又中式）令堂，病阳虚久痢，医频服温补延至半载，病反增剧，昼夜三五十次。余诊时，但述腰脊空痛异常，遂用斑龙丸峻补奇脉。初服一剂，病势大减，自后连服数剂，竟无增减，服参些少，略安片刻，而菊裳药房昆仲，以尊人病怔忡经年，参药大费，人参岂能常服。余为沉思良久，改用黄耆建中加鹿角。时有医士李蘅堂（秀）在座，谓峻补之法，继以宣通阳气，亦是一法。力赞此方为中病，坚服二十馀剂而愈。
华庠生王羲令堂秋月病热，初延李孝廉谨诊视，用薄荷、连翘、山栀等，俱用姜汁制服，服后发厥，复延一时医诊视，用白虎汤清火，人事虽清，下痢不止。改用补剂，亦无效验。王生系瑶峰先生令孙，馀本属世好，来寓力恳专治。馀倍费苦思，用仲景桃华汤而愈。
南汇东门李连城病肝气胀痛，因多服左金，遂至下痢不止，食饮不思，人亦不与之食。更医则倏张倏李，用药则惟术惟苓，佥云不治，已措办后事矣。不得已而索治于余，予令其早上服大剂归脾，晚间服大剂六味，并令家人诱其食肉，即有效验，一月全痊。
●劳倦内伤医案
南汇南门张宝华，劳倦之馀，又兼食滞，及内伤中之有馀者。脉象狂大，热渴异常，子系旧戚，平日相信不疑，即用下夺清中之法，但前因葬事太劳，未即痊愈，亲友中有疑为失表之证，嘱其更请他医调治。医谓从未得汗，热邪内陷之象，用葱豉等发汗，汗竟不出，反发昏沉。仍恳予治。予惟以清降为事，渐渐神清食进，始终无汗而愈，愈后大便艰涩，惟服大黄。补药一剂不服，于以知外邪宜汗，内伤禁汗，内伤之虚者，为劳倦伤，宜补中益气。饮食伤虚中挟实者，宜枳术丸。内伤之纯实者，则宜攻下也，王安道辨之甚详。
●偏枯医案
新场镇闵钦斋年五十外，形体清瘦，多火少痰，冬月忽患偏枯在左，遂从吴门解馆而归，医惟以补气消痰为事，反增咽燥喉痹等证。病家谓本原既竭，故用补剂不效。延予聊问消息，余谓其脉其证，纯是一团火气，须用河间治火之法，方用二地二冬知柏等，甘寒苦寒相间。投二剂，顿觉神情清爽，病者方意未病前数日，左肩胛犹如火烧，始信治火之说为不谬也，继服虎潜丸而全愈。
提宪稿房陈掌衡夫人患半身不遂，体实瘦弱，疑是血虚，投温经养血，全无增减。因思《内经》云：痛者寒气多也，病在脉络，非辛烈猛重之味，不能胜任。服许学士川乌粥而愈。
●痹证医案
风、寒、湿三气合而为痹，祛风、祛寒、祛湿，人人知之。不知有当变通者，泗经戴星杓年近四十，因烟业赴上洋，一夕忽患腿痛，不便行走，寓中适有素明医理者，谓肾气素虚，乃欲中之渐，必服大造丸可。戴以客寓起居不便，遂乘肩舆而归。本镇及郡中之医，皆用温药，并服大造丸，服下掣痛增至十分，两手亦痛，阳事痿缩，遂延余诊。余谓此属热痹，俗名流火是也，舌苔虽白，其实绛底，阳事痿缩，王节斋所云郁火也。遂用三黄、石膏、犀角地黄等大剂，半月而起于床，更用虎潜大补阴丸等，一月后步履如常矣。
南庠生谢恩荣令堂患热痹，医以为血衰气弱，投以补剂转剧。余用羚羊角、二冬、玉竹、竹沥等通络之剂，投数剂而全愈。
●痿证医案
前营千总龚振邦，多欲阴亏，夏月病足膝痿弱。余谓当作暑痿治，清暑益气加活血之品。授方不服，转服伤科之药。一旦昏厥，心痛欲死。仍延余诊。脉来虚散，生脉散加和中之品，服一剂果觉少安，渠家信之不笃，遍请他医通同酌治，改用参地桂附，服之转增胀满。又请一医以和中降气为治，胀满虽稍除而元气愈弱，病者益难支撑，改用参术一剂，而从前心痛欲死之证复作。不得已，遂听命于予焉。余谓此属少阴肾水亏乏，转服伤科之药，则气亦虚矣。参术桂附，适以耗阴，橘半枳砂，适以耗气，俱未中病，故愈治愈剧。壮水之主以制阳光，乃正治也，用六味合生脉等，坚服五十馀剂而愈。
南汇营兵朱七官，湿热成痿，求治于他县时医，以峻补刚剂嘱其频服，半月后厥阳上逆，头眩耳鸣，胸中扰攘不安，格寒于下，两脚如冰，自分已无生理。友人武生顾鸣鹤与朱邻近，延予判决死生，余按脉象狂大，谓此证因温补误投，非绝证也。遂用芩连知柏猪胆汁等大寒之品，一剂即减，投二十馀剂而全愈。
郡城徐华封女病痿，两足不能相去以寸，脊间皮宽肉软，有如斗大，医用杂补气血之剂不效。予谓饮食如故，病属下焦，耆术守中，不能达下，四物诚为女科要药，若欲填实精髓，则又不胜任矣。考《内经》筋痿骨痿，皆属奇经络病，乃用生鹿角、龟板、海参、鱼胶、羊肉等血肉之味，配入熟地、枸杞、牛膝、归芍，坚服三十馀剂而全痊。
●虚劳医案
亭林镇北陆某，素患劳嗽，时作时止，至是益加气喘，偏卧不能转侧，脉象细弱，有似气虚痰饮，医用补脾理气，久而不效，遂以本证为辞。予适在镇中顾宅，延予一判安危。余谓此属肺肾阴亏，非气虚也，初用钱氏阿胶散，继用六味地黄汤而愈。
●肿胀医案
府庠生王迪贤令堂，患喘肿，脉浮无汗，渴饮异常，宗仲景风水治例，兼参王节斋先喘后肿之旨，用麻杏甘膏汤而愈。
南汇本城李孝思，单胀数月，诸药不效，余按脉象沉微，此属阳微，用塞因塞用法，专服理中加附子而愈。
郡城卜姓女十有三岁，先患痧疹，继患疟疾，医用开泄太过，遂至胀满，肚腹以下坚硬如石，本家疑为虚证，请一老医中专用补药者诊治，岂知竟云痧毒内攻，法在不治。余时初到郡中，遂延余诊。余按其脉沉细而微，脾虚景象，显然如绘，初用钱氏白术散而坚硬消，继用陈氏六神汤而胀满愈。
得胜渡张永椿室，系气虚之体，秋月患腹胀，服消耗药太过，数日间腹大如臌。余即用《济生》肾气，立见奇效，后稍有胀意，即投前方而愈。
●脚气医案
郡廪生方铁华（刚）令尊患脚气上攻；医投燥湿理气通阳之剂，喘肿益加，余谓诸热之而寒者取诸阳，因立加味肾气汤，初服不觉其功，而亦不见其燥热，坚服三十馀剂而愈。
●发黄医案
吴静山（敬权）孝廉令正钱夫人，时邪后遂发黄肿，日嗜干茶无度，苏太诸医，皆用气血并补，久而不愈。延余诊之。脉两手俱洪数之甚，询得腹中攻痛无常，夜则身热如烙，此由阴液不充，瘀滞干黏所致。宿血不去，则肢体浮肿。新血不生，则肌肉消瘦。一切补脾刚药，未可施于此证。考仲景治黄，有猪膏发煎润燥之法，爰仿其义，专用滋润之品，调养肾肝而愈。
前营游击温公（大勇）夏月自浦口来松，途中冒暑，到署后请医调治，初用清暑利湿不效，改用参术归地，转增脘痛。自后朝暮更医，佥言误补留邪，治难有效。遂延余诊。余见其身面发黄，总是胃腑结聚不行所致，用连理汤辛开苦降法，授方不服，遂就诊于青浦医家，方用茵陈五苓散等，服之亦不效。遂以绝证为辞，归至署中，计无复出，始委命以听余焉。予仍用前法，服参些少，是夜即得安寝，改用理中汤调理半月而愈。后以礼貌之衰，坚辞不往，升金山参将后，重发旧恙，遂成不治之证矣。
●浊证医案
浊证湿滞为多，而亦有宜于温固者。上海徐德音浊下如涕，医不辨其为精浊，概以利湿之法治之，久不见效。渐至食则易饥，心火上亢，肾水下趋，形消腰折，寒热频频，督脉阳维交病。余谓此系精浊。非便浊也。用鹿角菟丝骨脂等温补下焦，兼服威喜丸而愈。
提宪稿房陈寿昌病浊，医者疑其肾阴亏损而致此疾，早投补肾药，少腹胀痛欲死。余用左金清火，合雄鼠粪汤攻浊而愈。
●头痛医案
嘉定陈妪年五十有七，病头痛数年，额上为甚，额属阳明部分，久痛必虚，须填补阳明，兼鼓舞胃中清阳之气，用玉屏风散加炙草葛根，二剂全愈。推此而太阳头顶痛，少阳头角痛，厥阴头巅痛，皆可按法而治矣。
高桥镇曹连珍室，操持家事颇劳，兼多暴怒，孟夏得疾，自天柱至头巅，忽然强痛，坚重难移，两耳赤肿，胃中嘈杂，脉象洪数。宗喻氏治吴添官母例而愈。
●腹痛医案
枫泾镇宋元英境享安閒，恣情房帏，患腹痛二年，医药不效，遂就诊于吴郡极时之医，以绝证为辞。宋即归家，料理后事，深信医言为不谬。余适过枫，晤宋氏西席程永孚，谈及医理，遂为知己。遂同元英来寓就诊，细按其脉，细询其证，总是阴阳悖逆，升降不利使然。问曰：曾服泻心汤，进退黄连汤否？曰未也。因酌一方以授，投一剂而稍平，数剂而全愈。
前余在嘉定，有乡人王四九官病膈，向服和中药，据述投三四剂辄效，逾时复然。就诊于予。投进退黄连汤不应，改用丹溪韭汁牛乳饮而愈。因知古人因证立方，不相假也。
●胎前医案
胎前宜凉，人人知之。而亦有宜于温者，胎前宜补血，不宜破血，而亦有转用破血而得安者，总在临证时之细心体会也。郡城孙锦章室，怀胎五月，病转胞不溺，医用清利水道，并不究及转胞由于下焦虚寒，由于中焦气弱，由于肝家血滞，猪苓、泽泻、车前等药，徒伤胃气，故饮食减少，夜不得寐，诸恙渐臻，而胞系之缭戾者如故也。日请稳婆抬起，始得溺出。究之元气不支，日甚一日，因而延余诊治。余诊其脉，缓大有力，许以可救。遵《金匮》成例，投肾气汤一剂，是夜稍得安寝，盖利水之药，足以泻肾。投桂附而命门温暖，故稍得安寝耳。再遵丹溪补气成例，投参术汤一剂，饮食渐能知味，惟病者大便不行已数日，腹中至此更觉不安，改用茱连汤一剂，大便得解，小便虽仍稳婆伺候。病者因诸恙悉减，深信不疑，再求良治，余为沉思者久之，脉象比前益见有力，元气已复而胎气未举，必有瘀血阻塞其间，遂用大剂破血之药，一剂而胀遂消，三剂而胎气未举，凡破血之药，最足碍胎，今破血而胎反固，妙在先用补药以助其元气也。
●产后医案
产后感冒时邪，宜温散，不宜凉散，人人知之。而亦有不宜于温而宜于凉者，误用温则不得不用大寒矣。归鞠氏侄女，冬月初产无恙，至六日头痛身热，凛凛畏寒，予用栀豉汤，夜半热退，逾日复热，更医用产后逐瘀成法，遂加烦躁。余谓冬温为病，清之可安。通评虚实论曰：乳子而病热，脉悬小者，手足温则生，仍依时邪治例，用白虎汤而愈。凡产后无产证而染他证者，即当以他证治之，而丹溪大补气血之言，却不可拘。仲景云：病解能食，七八日更发热者，此为胃实，大承气汤主之。夫阳明经中，仲景尚再三戒人不可轻下，而产后亡血既多，仍云承气主之，盖既为胃实自有不得不用之理，举一证而产后之挟实者可类推也。仲景云：产后下利虚极，白头翁加甘草阿胶汤主之。夫既曰虚极，仍用白头翁汤者，下痢中既有渴欲饮水热而下重之证，则白头翁汤自有不得不用之理。惟其虚极，故加甘草、阿胶以养其正，举一证而产后之挟虚者可类推也。
产后恶露不行，胸腹饱胀，温之通之，人人知之。而亦有不宜于温而宜于凉，不宜于通而宜于和者。东门鞠上玉室初产患此，其脉数大而疾，上兼鼻衄，余用当归二两煎汤，冲热童便与服，稍稍安稳，但恶露止有点滴耳。更医用炮姜等温通套剂，遂至胸腹增胀，恶露点滴不行，有欲依产后春温治例，大进苦寒之品，余曰：又非稳治。坚用归地丹芍等凉血和血之剂，十馀日，恶露大行而全愈。凡产后病解能食，七八日更发热者，当作别病治。初产后即发热者，则仍作产后治。但各有寒热，两途不可不条分缕析。
郡城侯姓妇年三下有八，因元霄夜游，行走太劳，归即小产。医者皆以其胸腹有块，用逐瘀成法，每剂必加炮姜，俱未有效。后虽停药，而骨节如焚，积块愈大，小便艰涩，热痛异常。至三月初始延余诊，已奄奄一息。诊其脉沉伏之极，隐隐难寻，予固知其阴虚阳盛，但日期多延，宜用缓治。初投复脉减去姜桂，神气稍安，继投丹溪大补阴丸，诸恙悉减，终投本事虎杖汤，积块平复，淋痛皆除，不及一月，饮食大增而全愈。
得胜渡卫姓妇初产恶露不行，发热疼痛，中挟冬温伏气，医用逐瘀温经套剂，遂至热邪流注左腿，日夜难安，饮多食少，至冬至朝延予诊治。予变产后宜温之说，用凉血大剂，加通瘀解毒，四服全愈。
郡城张六老室，产后月馀，崩中不止，时当暑月，医用和中养血，俱不能止，病已三日夜，视为必死。余诊其脉，浮大欲脱，连声索救，神气尚清，急令煎黄耆一两，当归一两，服之顷刻立止。古方当归补血汤，黄耆多于当归五倍，今加当归与黄耆等分者，时当暑月。恐黄耆之过亢也。
●血厥医案
郡城七星桥翁氏女经前发厥，厥必数日不醒人事，医用朱、黄、胆星之属，经年不效。己卯六月，延予诊治。脉象搏指，余谓此系经血内瘀，久而发厥，非痰迷心窍也。朱、黄、胆星，焉能破瘀生新耶。乃合《内经》乌鲗骨丸，仲景旋覆花汤，河间金铃子散为一方，数剂全痊，竟不再发。
