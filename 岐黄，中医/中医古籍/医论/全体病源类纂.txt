

第一篇·五藏六府诸病  ——————————————————————————————————————————————————————————————————————————————————————————

肝藏说  ***************************
（每日丑时，周身血气俱注于肝）
谦按：肝，干也，谓其性好动而干犯他藏也，故曰肝为刚藏。其形上面隆凸，下面凹陷，分左右两大扇，贴于横膈膜下，色紫赤，中有血液酿出胆汁，以为消化水穀之用，其性喜条达而恶抑郁，故《经》曰：木郁达之。
●肝病
沉金鳌曰：肝于五藏，为将军之官，合少阳胆为一部，居脾之右，肾之前，其位近少腹，其地当血海。其部在两胁，其经起足指，上通颠顶。其气本阴，因其表为少阳，故一阳发生之气起于厥阴而一身上下无所不至。肝和，则气发扬为诸藏之赞助；若衰与亢，则反为诸藏之残贼。其职主藏血，又主筋，能任筋骨劳役之事。其精上注于目，兼通于耳。其德属木，故体本柔而刚，直而升，以应春气。及其为病也，多逆，逆则头胁或少腹痛，耳聋目瞑，口苦，善怒，喜瘛；虚则善恐，聋瞶；经病则腰痛疝㿉，少腹肿，甚则嗌乾，色脱，遗溺，癃闭。其气郁或胜，必侵及乎脾土，土受木克则胸满呕逆也。夫肝气之逆，由肝郁所致，然治郁不可用攻伐，故《经》曰：以辛散之，以辛补之。若肝火实证，又每因肝血之虚，既虚则不得不滋养，故《经》曰：以酸收之，以甘缓之。总之，肝气郁，宜辛温；肝血虚，宜清润。薛氏清火、补肝两说，夫岂不通之论哉。
《素·四气调神大论》：春三月，此谓发陈。天地俱生，万物以荣，夜卧早起，广步于庭，披发缓形，以使志生，生而勿杀，予而勿夺，赏而勿罚。此春气之应，养生之道也。逆之则伤肝。
《十六难》：假令得肝脉，其外证善洁、面青、善怒，其内证脐左旁有动气，按之牢若痛，其病四肢满，闭，淋溲，便难、转筋。有是者，肝也。
肝风：
《素·风论》：肝风之状，多汗恶风，善悲，色微苍，嗌乾善怒，诊在目下，其色青。
肝气：
《灵·邪淫发梦篇》：肝气盛则梦怒。
肝热：
《素·热论》：肝热病者，小便先黄，腹痛多卧，身热，热争则狂言及惊，胁满痛，手足躁，不得安卧。
《痿论》：肝热者，色苍而爪枯。
肝中寒：
《金匮》：肝中寒者，两臂不举，舌本燥，喜太息，胸中痛，不得转侧，食则吐而汗出也。
肝咳：
《素·咳论》：肝咳之状，咳则两胁下痛，甚则不可以转，转则两胠下满。
肝胀：
《灵·胀论》：肝胀者，胁下满而痛引少腹。
肝痹：
《素·五藏生成篇》：青脉之至也，长而左右弹，有积气在心下支胠，名曰肝痹。得之寒湿，与疝同法。腰痛、足清、头痛。
肝著：
《金匮》：肝著，其人常欲蹈其胸上，先未苦时，但欲饮热。旋覆花汤主之。
肝疟：
《素·刺疟篇》：肝疟者，令人色苍苍然，太息，其状若死者，刺足厥阴见血。

胆府说  ***************************
（每日子时，周身血气注于胆）
谦按：胆在肝之短叶间，位居右侧，形如囊，内贮胆汁由肝藏分泌而出，其色绿，有黏性，气臭味苦，能助食物消化。西人测验另有一管通脾，其信然欤。
●胆病
沉金鳌曰：胆为中正之官，又为中清之府，其府直得先天甲木之气，乃一阳之妙用也。《经》曰：少阳连肾，肾上连肺。夫少阳起于夜半之子，为肾之天根，其气上升以受肺之节治，通乎上下，游行三焦，故十一经皆取决于胆。《经》曰：少火生气。以少阳即嫩阳，为生气之首也。若夫动而为病，实则口苦，耳聋，鼻渊，胁痛，马刀挟瘿；虚则易惊，潮热，或不得眠。有实则易怒，虚则善恐。又胆病多寒热也。古人以小柴胡为少阳正药，而温胆汤、泻青丸亦各有寒热之所宜，临证细酌焉可也。
《灵·邪气藏府病形篇》：胆病者，善太息，口苦，呕宿汁，心下澹澹，恐人将捕之，嗌中吤吤然，数唾，在足少阳之本末，亦视其脉之陷下者灸之，其寒热者，取阳陵泉。
《四时气篇》：善呕、口苦，邪在胆，逆在胃。胆汁泄则口苦，胃气逆则呕苦。
《经脉篇》：胆足少阳之脉，是动则病口苦，善太息，心胁痛，不能转侧，甚则面微有尘，体无膏泽，足外反热，是为阳厥。是主骨所生病者，头痛，颔痛，目锐眦痛，缺盆中肿痛，腋下肿，马刀挟瘿，汗出振寒，疟，胸、胁肋、髀膝外至胫绝骨、外踝前及诸节皆痛，小指次指不用。
胆胀：
《灵·胀论》：胆胀者，胁下痛胀，口中苦，善太息。
胆瘅：
《素·奇病论》：口苦者，病名曰胆瘅。夫肝者，中之将也，取决于胆，咽为之使。此人者，数谋虑不决，故胆虚，气上溢而口为之苦，治之以胆募俞。

心藏说  ***************************
（每日午时，周身气血俱注于心）
谦按：心居胸部中央，能生血，亦能行血，有大小各脉管穿贯其间，其质系筋肉结合而成，其外又有层层滑泽之油膜包裹之，或曰心囊，或曰即心包络；中有孔窍，分左、右、上、下四房，其功用在收放往来之血液，荣养百骸。如血虚或不流畅，皆足生病也。
●心病
沉金鳌曰：心位南方，配夏令，故称君火。心精满，始能分神于四藏；心气充，始能引精于六府。所谓生之本，神之居，血之主，脉之宗也。但心与肾连，若肾水不足，则心火必至上炎。大凡火之有馀，皆由血之不足，若心火之有馀、不足，讵得与六淫之火同论哉。亦惟握精固气，养阴凝神，调剂使抵于平和而已。尝考《内经》所言心病，共分三项，其一谓心之虚实，皆不见于本藏而见于经络，如胸、腹、腰、胁、两臂痛是也；其一言始病经络，次及于心藏者，如心经络病嗌乾、心痛是也；其一则言思虑往来，神不守舍，如精气并于心，则惊喜夺精、汗出于心及忧思伤心是也。凡诸心病者，皆由不能养精以驭气而使神以气存、气以精宅也。欲求心无病者，可不于此加之以意哉。
《素·标本病传篇》：心病先心痛，一日而咳，三日胁支痛，五日闭塞不通，身痛体重，三日不已死，冬夜半、夏日中。
《藏气法时论》：心病者胸中痛，胁支满，胁下痛，膺、背、肩胛间痛，两臂内痛，虚则胸腹大，胁下与腰相引而痛。
《灵·邪客篇》：诸邪之在心者，皆在于心之包络。包络者，心主之脉也。
《本神篇》：心憷惕思虑则伤神，神伤则恐惧自失，破䐃脱肉，毛悴色夭，死于冬。
《十六难》：心脉，其外证面赤口乾，喜笑；其内证脐上有动气，按之牢若痛，其病烦心，心痛，掌中热而晼。
心气：
《灵·淫邪发梦篇》：心气盛则梦善笑恐畏。
心虚：
《素·藏气法时论》：心虚则胸腹大，胁下与腰相引而痛。
《灵·本神篇》：心气虚则悲。
《金匮》：心气虚者，其人则畏，合目欲眠，梦远行而精神离散，魂魄妄行。阴气衰者为癫，阳气衰者为狂。
心伤：
《金匮》：心伤者，其人劳倦，即头面赤而下重，心中痛而自烦，发热当脐跳，其脉弦，此为心藏伤所致也。
心热：
《素·痿论》：心热者，色赤而络脉溢。
《刺热论》：心热病者，先不乐，数日乃热，热争则卒心痛，烦闷善呕，头痛面赤，无汗，壬癸（水）甚丙丁（火），大汗气逆，则壬癸死。刺手少阴、太阳。
心痛：
《灵·经脉篇》：心手少阴之脉动，则病嗌乾心痛，渴而欲饮。
《五邪篇》：邪在心，则病心痛善悲，时眩仆。
心疝：
《素·脉要精微论》：诊得心脉而急病为心疝，少腹当有形也。
《大奇论》：心脉搏滑急为心疝。
《灵·邪气藏府病形篇》：心脉微滑为心疝，引脐小腹鸣。
心胀：
《灵·胀论》：心胀者，烦心短气，卧不安。
心风：
《素·风论》：以夏丙丁伤于风者为心风。心风之状，多汗恶风，焦绝，善怒吓，赤色，病甚则言不可快。诊在口，其色赤。
心中风：
《金匮》：心中风者，翕翕发热，不能起，心中饥，食即呕吐。
心中寒：
《金匮》：心中寒者，其人苦病，心如啖蒜状，剧者心痛彻背，背痛彻心，譬如虫注。其脉浮者，自吐乃愈。
心疟：
《素·刺疟篇》：心疟者，令人烦心，甚欲得清水，反寒多，不甚热。刺手少阴。

小肠府说  ***************************
（每日未时，气血至小肠）
谦按：小肠较大肠细而长，上接于胃下口之幽门，下连大肠，居腹之中部。凡胃中所纳食物皆输入小肠，由小肠下口之阑门分别滓秽入大肠，其水则渗入膀胱，故曰受盛之府。
●小肠病
沉金鳌曰：小肠之职与大肠相似，皆为胃化物之器，故其病亦与胃同。因本经与心络并行隧道，故本经病或延及于心，然只在经络而已。其为病也，实则嗌痛，颔肿，节弛，肘废，小水不利，色赤或涩痛，或尿血；虚则遗尿，面白，小肠生赘肬；则发为遗溺、闭癃等病。
《灵·邪气藏府病形篇》：小肠病者，小腹痛，腰脊控睾而痛，当耳前热，若寒甚，若独肩上热甚，及手小指、次指间热，若脉陷者，此其候也，手太阳病也。取之巨虚下廉。
小肠气：
《素·至真大要论》：太阳在泉，寒淫所胜，民病小腹控睾引腰脊，上冲心。
《灵·胀论》：小肠胀者，少腹䐜胀，引腰而痛。
小肠泄：
《五十七难》：小肠泄者，溲而便浓血，少腹痛。
小肠咳：
《素·咳论》：心咳不已，则小肠受之。小肠咳状，咳而失气，气与咳俱失。
小肠痈：
《灵枢》：关元隐隐痛者，小肠疽；其上肉微起者，小肠痈。

脾藏说  ***************************
（每日巳时，气血注脾）
谦按：脾者卑也，谓如土之卑下也，居胃底之外侧。又脾者，裨也，谓其攻用裨助胃气以消化穀食也。形圆长而扁。气旺则血流走，气虚弱则运化之机滞而病生矣。
●脾病
沉金鳌曰：脾者，后天之本，四藏皆赖其煦育也。其职主为胃行精液，掌太仓之运量，而以升为德。其部当水穀之海，故恶湿。在五行属土，配资生之坤元，故为十二经根本；居中央以灌四旁，故健运乃能无病。《经》曰：腹满䐜胀，下厥上冒者，皆由中气不运，脾阴郁结，而阳明之气亦不上腾，是以不能出营卫，升达上下也。惟不上升，故肺气不行而上冒；惟不下达，故肾气独沉而下厥耳。至若本经为病，不外湿淫、热郁两端。湿由水气，病则壅，壅伤气，必腹胀胃痛，肠鸣飧泄，身重，食不消化。热由火气，病则不濡，不濡则伤血，血枯而燥，必胃气厚，善饥，肉痿，善瘛，脚下痛，口乾，舌本强，食即吐或食不下，烦心，脾约，此皆脾阴病也。治之者，务使三焦流转，土润而升，则火气不得病之；土温而旺，则水气亦不得病之矣。
《素·标本病传论》：脾病，身痛体重，一日而胀，二日少腹腰脊痛，胫痠，三日背膂筋痛，小便闭，十日不已，死。
《藏气法时篇》：脾病者，身重，善肌肉痿，足不收行，善瘛，脚下痛，虚则腹满，肠鸣飧泄，食不化。
《灵·本神篇》：脾愁忧而不解则伤意，意伤则挽乱，四肢不举，毛悴色夭，死于春。
《十六难》：假令得脾脉，其外证面黄善噫，善思善味；其内证当脐有动气，按之牢若痛，腹胀满，食不消，体重节痛，怠惰嗜卧，四肢不收。有是者，脾也。
脾风：
《素·风论》：脾风之状，多汗恶风，身体怠惰，四肢不欲动，色薄微黄，不嗜食。诊在鼻上，其色黄。
《玉机真藏论》：肝传之脾病，名曰脾风，发瘅，腹中热，烦心。
脾瘅：
《素·奇病论》：有病口甘者此五气之溢也，名曰脾瘅。夫五味入口，藏于胃，脾为之行，其精气、津液在脾，故令人口甘也。此肥美之所发也，此人必数食甘美而多肥也。肥者，令人内热；甘者，令人中满。故其气上溢，转为消渴。治之以兰，除陈气也。
脾中风：
《金匮》：脾中风者，翁翁发热，形如醉人，腹中烦重，皮目瞤瞤而短气。
脾水：
《金匮·水气病篇》：脾水者，其腹大，四肢苦重，津液不生，但苦少气，小便难。
脾胀：
《灵·胀论》：脾胀者，善哕，四肢烦悗，体重不能胜衣，卧不安。
脾虚泄：
《素·藏气法时论》：脾虚则腹满，肠鸣飧泄，食不化。
《五十七难》：脾泄者，腹胀满，泄注，食即呕吐逆。
脾约（液枯便闭也）：
《金匮》：（五藏风寒）趺阳脉（胃脉）浮而涩，浮则胃气强，涩则小便数，浮涩相博，大便则坚，其脾为约。麻仁丸主之。
脾咳：
《素·咳论》：脾咳之状，咳则右胁下痛，隐隐引肩背，甚则不可以动，动则咳剧。
脾疟：
《素·刺疟篇》：脾疟者，令人寒，腹中痛，热则肠中鸣，鸣已汗出。刺足太阴。
脾热：
《素·刺热论》：脾热病者，鼻先赤（节）。脾热病者，先头重颊痛，烦心，颜青，欲呕，身热，热争则腰痛不可用俯仰，腹满泄，两颔痛，甲乙（木）甚戊己（土），大汗气逆，则甲乙死。刺足太阴、阳明。
《痿论》：脾热者，色黄而肉蠕动。

胃府说  ***************************
（每日辰时，气血注于胃府）
谦按：胃者，汇也，水穀汇聚之所也。为人体内之消化器，位居中央，色黄属土，其形如囊，左大右小，横卧于膈膜之下，胃囊上端一管为食道，直接喉下，稍下曰贲门，胃囊之下端为幽门，连于小肠之上口。胃体系筋肉结合而成，内有黏膜，其纹皱。胃气盛者，能食而不伤，过时而不饥，胃气衰者则反是。
●胃病
沉金鳌曰：《经》曰：阳明者，午也。午为夏之中，相火之本职，又三阳之合气，故于十二经气独盛，血独旺，热极多。而心胞络之代心以主相火者，皆与胃同其功用也。故就胃言之，实营卫之大主，五藏之宗主。其气腾而上盛，则脉倍见于人迎；其精充而下输，则脉涌盛于趺阳。仲景治病，必三部候脉，两手之外，必兼诊两颊喉之人迎、两足趺之冲阳，良有以也。盖以肾为先天之根，胃为后天之本，胃强则后天强，而先天亦得补助；胃绝则后天绝，虽先天足恃，七日不食亦死。故胃虽属府，其脉能大见于寸口，而五藏亦待以养也。夫胃府既气盛、血旺、热多，故其为病亦多实热有馀之症，试观狂、疟、温淫汗出、鼽衄、口喎、唇胗、腮肿、喉痹、斑黄、狂乱、谵语、潮热、登高而呼、弃衣而走、詈骂不避亲疏等实症，非以其府为两阳合明之故乎？仲景曰阳明之为病，胃家实也，固指气盛、血旺、热多而言，非仅指燥满便硬也。虽然胃家病固多有馀，而亦时形不足，比如相火既虚，不能熏蒸胃土，胃气即不旺，气不旺即怯而不支，故亦有虚寒之症，试观洒洒振寒、善伸数欠、颜黑、恶人与火、闻水声惕然而惊、心欲动、独闭户牖而处、身以前皆寒慄、胃中寒、䐜胀，阳明之虚寒亦有如此者，安得泥胃家实之一言，概从有馀治之哉。
《素·标本病传论》：胃病胀满，五日少腹、腰、脊痛，胻痠，三日背膂筋痛，小便闭，五日身体重，六日不已，死。
《灵·邪气藏府病形篇》：面热者，足阳明病。
《师传篇》：胃中热，则消穀，令人悬心善饥，脐上皮热；胃中寒，则腹胀。
胃脘病：
《素·评热病论》：食不下者，胃脘膈也。
《灵·大惑篇》：胃气逆上，则胃脘寒。
胃风：
《素·风论》：胃风之状，颈多汗，恶风，食饮不下，膈塞不通，腹善满，失衣则䐜胀，食寒则泄。诊形瘦而腹大。
肠胃寒热：
《灵·师传篇》：胃中寒，肠中热，则胀而且泄；胃中热，肠中寒，则疾饥，小腹痛胀。
胃胀：
《灵·胀论》：胃胀者，腹满，胃脘痛，鼻间焦臭，妨于食，大便难。
胃咳：
《素·咳论》：脾咳不已，则胃受之。胃咳之状，咳而呕，呕甚则长虫出。
胃泄：
《五十七难》：胃泄者，饮食不化，色黄。
胃反：
《金匮·呕吐哕篇》：病人脉数，数则为热，当消穀引食，而反吐者，何也？师曰：以发其汗，令阳气微，膈气虚，脉乃数，数为客热，不能消穀，胃中虚冷故也。脉弦者，虚也。胃气无馀，朝食暮吐，变为反胃。寒在于上，医反下之，令脉反弦，故名曰虚。又趺阳脉浮而涩，浮则为虚，涩则脾伤，脾伤则不磨，朝食暮吐，宿穀不化，名曰胃反，脉紧而涩，其病难治。又呕而脉弱，小便复利，身有微热，见厥者难治，四逆汤主之。又诸呕吐，谷不得下者，小半夏汤主之。又胃反呕吐者，大半夏汤主之。又胃反，吐而渴欲饮水者，茯苓泽泻汤主之。
胃痈：
《素·病能论》：此诊者，当候胃脉，其脉当沉细。沉细者，色逆也，逆者，人迎甚盛，甚盛则热。人迎者，胃脉也，逆而盛则热聚于胃口而不行，故胃脘为痈也。

肺藏说  ***************************
（每日寅时，周身气血俱会萃而注于肺）
谦按：肺者，市也，百脉朝会之所也。其质脆而泽，中有气管及多数微丝血管，左右两扇，色红淡微灰，居人身内最高之地，为诸藏之华盖。其功用内司呼吸及输运津液，外主皮毛，使百脉流通。
●肺病
沉金鳌曰：肺主气，上连喉系，下通心肝之窍，司呼吸出入，居上以镇诸藏而压糟粕以行于大肠，出纳清气以化浊物。所居者太阳之阴（太阳以心胸为里），能固阳气（肺主皮毛而卫外）；所司者太阴之阳，以行阴物，又与足太阴脾同行气以给众藏，故亦名太阴。其属则位西方金，其配则为秋令，秋则气化清肃，万物赖以成就。金则为水之母，其气恒下行，静时下澄于肾宫，与水相通，《经》所谓母隐子胎是也。但肾为真水，天一所生，肺既为其母，故居华盖之顶，犹据天河之上源，以注崑崙而入龙门，汇于海也。其输精于藏府，犹在天之雨露，泽润万物也。然常病燥与寒热者，以输精四布或太过，则不能滋化；或邪乘，则不得行令，故反病燥、反病寒热也。古人娇藏之名，所由来矣。夫肺主皮毛，而皮毛则纯属太阳之部，太阳之伤风、伤寒、汗出中风与形寒饮冷皆能伤肺，故其现症，如鼻塞声重、喘咳气逆、肩背痛、嚏喷、胸满烦心亦与太阳同。五志之火上炎、阴虚内烁、肝火挟心而刑金亦能伤肺，故其现症，如肺痿、肺痈、痿躄、吐血、声嘶、息有音、鼽衄、掌热、喘不休、口血出、皮毛焦皆由火燥焦灼之故。若虚则有少气不能报息，耳聋嗌乾诸症。凡兹病症，若由外伤者，其治法与足太阳同，或邪盛郁塞，必于足太阳泻之；若伤于内者，正气衰，金被残贼，必于足少阴养之，使子能助母而金气不至耗泄，又必于足太阴培之，使母能生子而金气得以涵育。抑犹有进者，金性下沉，隐于子胎，肾家水火两病，肺俱能受其害，故有时肾水上泛为痰，肺受之则喘壅而嗽；有时肾火上炎，肺受之则喘息而鸣，皆肾气上逆而为病也。调理大法，除本经自病外，要不过于足太阳、太阴、少阴三经分治之。
《素·标本病传论》：肺病喘咳，三日而胁支满痛，一日身重体痛，五日而胀，十日不已，死。
《藏气法时论》，肺病者，喘咳逆气，肩背痛，汗出，尻、阴股、膝、髀、腨、胻、足皆痛，虚则少气不能报息，耳聋嗌乾。
《灵·本神篇》：肺喜乐无极则伤魄，魄伤则狂，狂者，意不存人，皮革焦，毛悴色夭，死于夏。
《难经》：外症面白，善嚏，悲愁欲哭；内症右有动气，按之牢若痛，其病喘咳，洒淅而寒热也。
肺气：
《灵·淫邪发梦篇》：肺气盛则梦恐惧、哭泣、飞扬。
《素·痿论》：所求不得，则病肺鸣。
肺风：
《素·风论》：以秋庚辛中于邪者，为肺风。肺风之状，无汗恶风，色白，时咳短气，昼日则瘥，暮则甚。诊在眉上，其色白。
肺伤：
《脉经》：肺伤者，其脉细紧浮数，其人劳倦，咳唾血。
肺痿：
《金匮》
（一）热在上焦者，因咳为肺痿。肺痿之病，或从汗出，或从呕吐，或从消渴，小便利数，或从便难，又被快药下利，重亡津液，故得之。
（二）寸口脉数，其人咳，口中反有浊唾涎沫者，为肺痿之病。
（三）脉数虚者为肺痿。
（四）肺痿，吐涎沫而不咳者，其人不便，必遗尿，所以然者，以上虚不能制下故也。此名肺中冷，必眩多涎唾，甘草乾姜汤以温之。若服汤已渴者，属消渴。
肺痈：
《素·大奇论》：肺之壅（一作痈），喘而两胠满。
《金匮》：
（一）口中辟辟燥，咳即胸中隐隐痛，脉反滑数，此为肺痈。咳唾脓血。
（二）脉数实者，为肺痈。
（三）寸口脉微而数，微则为风，数则为热；微则汗出，数则恶寒；风中于卫，呼气不入，热过于营，吸而不出；风伤皮毛，热伤血脉。风舍于肺，其人则咳，口乾喘满，咽燥不渴，时唾浊沫，时时振寒，热之则过，血为之凝滞，蓄结痈脓，吐如米粥。始萌可救，脓成则死。
肺中风寒：
《金匮》：
（一）肺中风者，口燥而喘，身重冒而肿胀。
（二）肺中寒，吐浊涕。
肺水：
《金匮·水气篇》：肺水者，身重，小便难，时时鸭溏。
肺咳：
《素·咳论》：皮毛者，肺之合也。皮毛先受邪气，邪气以从其合也；其寒饮食入胃，从肺脉上至于肺，则肺寒；肺寒则内外合邪，因而客之，则为肺咳。肺咳之状，咳而喘息有音，甚则唾血。
肺胀：
《灵·胀论》：肺胀者，虚满而喘咳。
《金匮》：
（一）咳而上气，此为肺胀。其人喘，目如脱状，脉浮大者，越婢加半夏汤主之。
（二）上气，喘而躁者，属肺胀，欲作风水，发汗则愈。
（三）肺胀，咳而上气，烦燥而喘，脉浮者，心下有水，小青龙加石膏主之。
（四）上气，面浮肿，肩息，其脉浮大不治，又加利尤甚。
肺饮：
《金匮·痰饮篇》肺饮不弦，但苦喘、短气。
肺消（即上消也）：
《素·气厥篇》：心移热于肺，传为鬲消；心移寒于肺，则肺消（肺能通调水道者，赖心火以温之。心火不足，不温肺而反移以寒，则肺气衰矣）。肺消者，饮一溲二，死不治。
肺疟：
《素·刺疟篇》：肺疟者，令人心寒，寒甚热，热间善惊，如有所见者，刺手太阴、阳明。
肺热：
《素·刺热篇》：肺热病者，颊先赤（节）。肺热病者，先淅然厥起毫毛，恶风寒，舌上黄，身热，热争则喘咳，痛走胸膺、背，不得太息，头痛不堪，汗出而寒，丙丁甚庚辛，大汗气逆则丙丁死。刺手太阴、阳明，出血如豆大，立已。
《痿论》：肺热者，色白而毛败。

大肠府说  ***************************
（每日卯时，气血注大肠）
谦按：大肠上接小肠下连肛门内分回肠、广肠、直肠三部。其管较阔于小肠，为传送糟粕之府。其传送粪滓出魄门，实赖肺金下降之气以行之，故大肠上与肺藏相应。
●大肠病
沉氏曰：大肠为胃府传化物之器。故《经》曰：大肠者，传道之官，化物出焉。其经与足阳明相接，故亦名手阳明；又以其为营气之隧道，与肺相接，故经络得与肺相表里。《经》又曰：脾、胃、大小肠、三焦、膀胱者，仓廪之官，营之居也，名曰器，能化糟粕，转味而以为出入者也。是皆至阴之类，通乎土气，则《经》固指大肠等为阴矣。以其为阳者，盖以藏府之内外言之；以为至阴之类者，则就其职任言之。读者不以词害意可也。要之大肠所由之隧道，虽与肺相属而为表里，而大肠之络实与阳明胃接，故其病多与胃同，与肺无涉，即间有经络自病，延及于肺，亦只在经络，不如伤寒之传经，必及于藏府也。
《灵·邪气藏府病形篇》：大肠病者，肠中切痛而鸣濯濯，冬日重感于寒则泄，当脐痛，不能久立，与胃同候，取巨虚上廉。
《师传篇》：肠中热，则出黄如糜，脐以下皮寒；肠中寒，则肠鸣飧泄；胃中寒，肠中热，则胀而且泄；胃中热，肠中寒，则疾饥，小腹痛胀。
大肠泄：
《五十七难》：大肠泄者，食已窘迫，大便色白，肠鸣切痛。
大肠痹：
《素·痹论》：肠痹者，数饮而出不得，中气喘争，时发飧泄。
大肠咳：
《素·咳论》：肺咳不已，则大肠受之。大肠咳状，咳而遗失。
大肠痈疽：
《灵·痈疽篇》：天枢隐隐痛者，大肠疽；其上肉微起者，大肠痈。

肾藏说  ***************************
（每日酉时，周身气血注于肾）
谦按：肾有两枚，在腹腔之背脊两旁，左右对列，形如蚕豆而大，外旁凸出，内旁凹入。秉寒水之气而命火即寄其中，受藏五藏六府之精以化髓生骨，又能分析血中之废料，下注膀胱，以成尿液。肾藏作用，分精气两项。精者，肾中之真阴，男为精室，女系胞宫，均有脂膜与肾系相连。阴静则精聚而不散，火动则精泄而肾虚矣。肾气者，即肾中之真元，上吸天阳，下入丹田之气也。丹田内通肾系，真阳由肾系入命门，为全身诸气之根，人生性命之本；继而下达膀胱，复蒸发上行为卫气，温分肉，充皮肤，肥腠理，司开合，其行而会于中焦，则宣穀气，熏肌肤，充周身，泽毛发，势若雾露之溉；至上为宗气，则积于胸中，出于喉咙，贯心肺而行呼吸。故丹田又名气海，气之所以流行不息者，即命门中相火之功用也。
●肾病
沉氏曰：少阴者，阳气初转，阴气乍生之谓。太阳寒水司气，独归于肾（肾与膀胱相表里），故肾为阳初转，阴乍生之藏。盖以肾之气主蛰伏，主归藏（属于冬令），天地敛闭之气，必归于此，是以肾得主寒水也。人身有水，必有火，是以肾为先天根本，与心火相对待也。肾与心火南北对待，而命门真火亦寄于中者何？盖即坎中一画乾阳，以运化生长收藏也。是肾固以寒为位，以水为用，以火为本，其质坚滑者，水之体；其气流行者，火之化也。所以诸藏各一，独肾有水火两具，而命门真火与蛰藏真水两相融洽，坎中一阳即藏于两阴之间，故命火亦即涵于真水之内，如天地之阴阳动静，互相枢纽。然静极而动，阳生阴中，遂能升阴精以上奉心主，此升坎填离，水火既济，先天神妙之不可思义者也。先辈云肾藏之水如海，火如龙，水暖则龙潜，水寒则龙起。是肾火炎炽为患，皆由肾水虚寒；而肾既虚寒，益为脾土所克，其病生矣。此言水火不能既济而为病也。然不但此也，肾家有水火两病，火病者，龙火上烁，为害有亢与衰之分；水病者，寒淫所胜，为灾有水涸湿盛之别。又剋水者为土，然水藏土中，土衰则水泛。《内经》谓肾合精，其主脾，不曰克而反曰主者，意在斯也。又先哲之言曰肾水不足，勿扑其火，须滋阴之真源以配火；肾火不足，勿伤其水，须益其火之源以配水。果能三复斯言，治肾病之能事毕矣。
《素·标本病传论》：肾病，少腹腰脊痛，胻痠，三日背膂筋痛，小便闭，三日腹胀，三日两胁支痛，三日不已，死。
《藏气法时论》：肾病者，腹大胫肿，喘咳，身重，寝汗出，憎风。虚则胸中痛，大腹、小腹痛，清厥，意不乐。
《灵·本神篇》：肾盛怒而不止则伤志，志伤则喜忘其前言，腰脊不可以俯仰屈伸，毛悴色夭，死于季夏。
《十六难》：假令得肾脉，其外证面黑，善恐、欠；其内证脐下有动气，按之牢若痛，其病逆气，小腹急痛，泄如下重，足胫寒而逆。有是者，肾也。
肾水：
《金匮·水气篇》：肾水者，其腹大脐肿，腰痛不得溺，阴下湿如牛鼻上汗，其足逆冷，面黄瘦，大便反坚。
肾气：
《灵·淫邪发梦篇》：肾气盛则梦腰脊两解不属。
肾风：
《素·风论》：以冬壬癸中于邪者，为肾风。肾风之状，多汗恶风，面庞然浮肿，脊痛不能正立，其色炲，隐曲不利。诊在肌上，其色黑。
《奇病论》：有病庞然如有水状，切其脉大紧，身无痛者，形不瘦，不能食，食少，病生在肾，名为肾风。肾风而不能食，善惊，惊已，心气痿者死。
《评热病论》：有病肾风者，面胕庞然，壅害于言。虚，不当刺。
肾热：
《素·刺热论》：肾热病者，颐先赤（节）。肾热病者，先腰痛胻痠，苦渴数饮，身热，热争则项痛而强，胻寒且酸，足下热，不欲言，其逆则项痛员员，澹澹然，戊己甚壬癸，大汗气逆，则戊己死。刺足少阴、太阳。
《痿论》：肾热者，色黑而齿藁。
肾胀：
《灵·胀论》：肾胀者，腹满引背，央央然腰髀痛。
肾虚：
《素·藏气法时论》：肾虚则胸中痛，大腹、小腹痛，清厥，意不乐。
肾疟：
《素·刺疟篇》：肾疟者，令人洒洒然，腰脊痛，宛转大便难，目眴眴然，手足寒。刺足太阳、少阴。
肾咳：
《素·咳论》：肾咳之状，咳则腰背相引而痛，甚则咳涎。

膀胱府说  ***************************
（每日申时，血气注于膀胱）
谦按：膀，旁也，言其横于腹腔下部之旁，以通水道也；胱者，言其质薄而明也，俗称尿胞。其底旁左右本有输尿管各一，内通肾藏，其前面下端又有排尿口与尿道相接。肾藏分泌之尿由输尿管入膀胱贮蓄之，既满则开放，从尿道泄出矣。
●膀胱病
沉氏曰：膀胱居下邑，以藏津液，必待气化而后能出，又其经同冲气起于少阴，则其为器，似有不可与诸阳并列者，乃反名太阳者何？盖以其为肾之府，且其经起足，上巅行于表，居六经之首，为三阳之主，独号巨阳，故曰太阳也。后人之昧昧者，见人称膀胱为太阳寒水，遂疑其专主寒令，不知六气之寒水，惟肾能主之，而膀胱不能独主，膀胱不能主寒水，则膀胱之水亦属阳水；其寒邪能伤之者，实以阳气不足而阴寒之气得以乘之耳。总之，实则为热，虚则为寒。实则为热，如胞移热于膀胱而为遗溺、癃闭、尿血等症是也；虚则为寒，如小便不禁，膀胱冷气是也。
《素·标本病传论》：膀胱病，小便闭，五日少腹胀，腰脊痛，䯒痠；一日腹胀，一日身体痛，二日不已，死。
《气厥论》：胞移热于膀胱，则癃、溺血。
膀胱胀：
《灵·胀论》：膀胱胀者，少腹满而气癃。
膀胱咳：
《素·咳论》：肾咳不已，则膀胱受之。膀胱咳状，咳而遗溺。

三焦府说  ***************************
（每日亥时，周身血气注于三焦经）
谦按：三焦为中清之府，调和内外，荣养左右，导宣上下，其根在两肾之间，有油膜一条贯脊，命曰命门，是为焦原。从此系发生板油，其状若网，连胸膈，上循心胞，并肺系达咽。其外出者，为手臂、胸前之腠理，是为上焦；从板油连及小肠旁之鸡冠油，又外出为腰腹之腠理，是谓中焦；从板油后连大肠之网油，前通膀胱，中接胞室，复外出为臀、胫、少腹之腠理，是谓下焦。三焦于周身之藏府、经络均有关系也。
●补说
《灵·荣卫生会篇》：上焦出胃上口，并咽贯膈而布胸中，走府循太阴之分而行，还至阳明上舌，下足阳明，常与荣俱行于阳二十五度，行阴亦二十五度，一周也，故五十度而复大会于手太阴。中焦亦并胃中，出上焦之后，此所受气者，泌糟粕，蒸精液，化其精微，上注肺脉，乃化为血，以养生身，莫贵于此，命曰荣气。下焦者，别回肠，注于膀胱而渗入焉。水穀并居胃中，成糟粕，俱下大肠而成下焦，渗而俱下，济泌别汁，循下焦而入膀胱焉。
《三十一难》：三焦者，水穀之道路，气之所终始也。上焦在心下，下鬲在胃上口，主内而不出，其治在膻中；中焦者，在胃中脘，不上不下，主腐熟水穀，其治在脐旁；下焦者，当膀胱上口，主分别清浊，主出而不纳，以传导也，其治在脐下。故曰：三焦，其府在气街。
按：气街者，气之道路也。头气以脑为街，胸气以膺与背腧为街，腹气以背腧、冲脉、脐旁左右动者为街，胫气以承山、踝上为街。兹所言三焦之府在气街者，腹气之街也。
●三焦病
沉氏曰：古人云上焦如雾者，状其化物升腾之气也；中焦如沤，又云如沥者，状化时沃溢之气也；下焦如渎者，状挤泌流水之象也。诚以三焦所施之气得相火之功，为腐熟水穀之用，故曰焦也。三焦所主部位：上焦自胃上口，承接心肺。下焦在胃下口，输水穀于小肠，水液渗入膀胱，以注前阴，滓秽转大肠，以注后阴；若膈之下，脐之上，中间脾胃一段，则中焦所主之部也。王海藏谓上焦雾不散则喘满，为出而不纳；中焦沤不利，则留饮，久必中满，为上不能纳，下不能出；下焦渎不利，则肿满，为上纳而下不出之症。盖谓三焦气滞，急当使之流通，与《内经》所谓三焦为水穀道路，其病宜通利二便者，将毋同也，因并记之。
《灵·邪气藏府病形篇》：三焦病者，腹气满，小腹尤坚，不得小便，窘急，溢则水句留，即为胀，应在足太阳之外大络（节），肠中不便。
三焦胀：
《灵·胀论》：三焦胀者，气满于皮肤中，轻轻然而不坚。
三焦咳：
《素·咳论》：久咳不已，则三焦受之。三焦咳状，咳而腹满，不欲饮食。
三焦热：
《金匮·风寒积聚篇》：热在上焦者，因咳而为肺痿；热在中焦者，则为坚热；在下焦者，则尿血，亦令淋闭不通。
三焦竭：
《金匮》（同上）：问曰：三焦竭部，上焦竭，善噫，何谓也？师曰：上焦受中焦气未和，不能消穀，故能噫也。下焦竭，即遗溺、失便，其气不和，不能自禁制，不须治，久则愈。

心胞络说  ***************************
（亦属藏。每日戊时，周身气血注于心胞络）
谦按：《素问·灵兰秘典》论十二官，无心胞络之名，但有膻中之名，盖即心胞络也。心包络在心外横膜之上，竖膜之下，其与横膜相黏而黄脂包裹者心也。脂膜之外有细筋膜如丝，与心肺相连者，心胞络也。其络上通脑顶，外布一身，主血液之往还，即今所谓回血、发血诸管也。此藏为手太阴之一，心藏之有胞络，犹莲花之有橐蘥，橐蘥虚空，则莲子动摇；包络充足，则心君安逸；包络不充，则有怔仲、惊悸、心嘈、心痛等症。其馀参看心病各条。
又按：女子胞宫之络脉亦称包络，即冲脉也。《素问·奇病论》云：包络者，繫于肾。《痿论》云悲哀太甚则包络绝，俱指女子包络而言，非心包络也。特批明于此，以免淆混。
●心包络病（参看心病各条）
《灵·邪客篇》：诸邪之在于心者，皆在于心之包络。包络者，心主之脉也。


第二篇·手足十二经及十二经筋病  ——————————————————————————————————————————————————————————————————————————————————————————

足厥阴经病（肝）  ***************************
《灵·经脉篇》：肝足厥阴之脉，动则病腰痛，不可以俯仰，丈夫㿗疝，妇人少腹肿，甚则嗌乾、面尘脱色、胸满、呕逆、飧泄、狐疝、遗溺、闭癃。
●筋病
《灵·经脉篇》：足厥阴之筋起于大指之上，结内踝前，上胫，结内辅，下循阴股，结阴器，络诸筋。其病足大指支，内踝前痛，内辅阴股痛，转筋，阴器不用，伤于内则不起，伤于寒则阴缩入，伤于热则纵挺不收。命曰秋季痹也。

足少阳经病  ***************************
（胆。此段于前篇胆病所录同）
《灵·经脉》：胆足少阳之脉，动则病口苦，善太息，心胁痛，不能转侧，甚则面微有尘，体无膏泽，足外反热，是为阳厥。头痛，颔痛，目锐眦痛，缺盆中肿痛，腋下肿，马刀挟瘿，汗出振寒，疟，胸、胁肋、髀膝外至胫、绝骨、外踝前及诸节皆痛、小指次指不用。
●筋病
《灵·经筋》：足少阳之筋起小指次指，循胫外结膝。其支者，别起外辅骨，走髀前者，结伏兔，后结于尻；其直者乘季胁走腋，系膺乳，结缺盆，上出太阳，循耳后上额角，交巅下，结于頄；支者结目眦。其病小指次指转筋，引膝外不可屈伸，膕筋急，前引髀，后引尻，即上乘季胁，痛引缺盆、膺乳、颈。维筋急，从左之右，目不开。名曰孟春痹也。

手少阴经病（心）  ***************************
《灵·经脉》：心手少阴之脉，动则病嗌乾，心痛，渴而欲饮，是为臂厥。是主心所生病者，目黄，胁痛，臑臂内后廉痛厥，掌中热痛。
●筋病
《灵·经筋》：手少阴之筋起于小指内侧，结锐骨，上肘内廉，入腋交太阴，挟乳结胸中，下繫于脐。其病内急，心成伏梁，下为肘网。其病当所过者转筋痛。其成伏梁，唾脓血者死。经筋之病，寒则反折筋急，热则筋弛不收，阴痿不甩。名曰季冬痹也。

手太阳经病（小肠）  ***************************
《灵·经脉》：小肠手太阳之脉，动则病嗌痛，颔肿，不可以顾，肩似拔，臑似折。是主液所生病者，耳聋，目黄，颊肿，颈、颔、肩、臑、肘臂外后廉痛。
●筋病
《灵·经筋》：手太阳之筋起于小指之上，结于腕，循臂肘内锐骨后入腋下。其支者，走腋后，上绕肩胛，循颈结于耳后；又支者，入耳中；直者出耳上下，结于颔上，属目外眦。其病小指支，肘内锐骨后廉痛，腋下痛，绕肩胛引颈痛，应耳中鸣，痛引颔，目瞑，颈筋急，则为筋痿、颈肿。名曰仲夏痹也。

足太阴经病（脾）  ***************************
《灵·经脉》：脾足太阴之脉，动则病舌本强，食则呕，胃脘痛，腹胀善噫，身体皆重（节），心下急痛，溏瘕泄，水闭，黄疸，不能卧。强立，股膝内肿厥，足大指不用。
●筋病
《灵·经筋》：足太阴之筋起于大指内侧，结内踝。其直者，络膝内辅骨，循阴股结于髀，聚于阴器，上腹结于肋，散于胸，其内著脊。其病足大指支，内踝痛，转筋，膝内辅骨痛，阴股引髀痛，阴器纽痛引脐，两胁痛，膺中、脊内痛。命曰孟秋痹也。

足阳明经病（胃）  ***************************
《灵·经脉》：胃足阳明之脉，动则病洒洒振寒，善呻数欠，颜黑，病至则恶人与火，闻水声则惕然而惊，心欲动，独闭户，塞牖而处，甚则欲上高而歌，弃衣而走，贲响腹胀，是谓骭（足胫）厥。狂，疟，湿淫，汗出，鼽衄，口喎，唇胗，颈肿，喉痹，大腹水肿，膝膑肿痛，循膺乳、气街、股、伏兔、骭外廉、足跗上皆痛，中指不用。
●经病
《灵·经筋》：足阳明之筋起于中三指，结于跗，上膝外廉，循胁属脊，其直者，循骭结于缺盆；其支者，结外辅骨，合足少阳，直者循伏兔结髀，聚于阴器，上腹布至缺盆，上颈挟口，合于頄，结于鼻，上合太阳，太阳为目上网，阳明为目下网。其支者，从颊结耳前。其病足中指支，胫转筋，脚跳且坚，伏兔转筋，髀前肿，㿉疝，腹筋急，引缺盆及颊，卒口僻，急者目不合，热。则筋纵，目不开。颊筋有寒，则急引，颊移口；有热则筋纵，缓不胜收。故僻，治之以马膏。膏其急者，以白酒和桂涂其缓者，以桑钩钩之，即以生桑炭置之坎中，高下以坐等（谓不拘高下，而人于上以守等之），以膏熨急颊，且饮美酒，啖以美食，为之三指（三拊也）而已。

手太阴经病（肺）  ***************************
《灵·经脉》：肺手太阴之脉，动则病肺胀满，膨膨而喘咳，缺盆中痛（节）。气盛有馀，则肩臂痛；气虚，则肩背痛、寒，少气不足以息。
●筋病
《灵·经筋》：手太阴之筋起于大指之上，结鱼后，行寸口外侧，上臂结肘中，上臑内廉，入腋下，出缺盆，结肩前髃，下结胸里，散贯贲（贲门也），下抵季胁。其病当所过者支痛、转筋，甚成息贲，胁急。吐血。名曰仲冬痹也。

手阳明经病（大肠）  ***************************
《灵·经脉》：大肠手阳明之脉，动则病齿痛颈肿（节），目黄口乾，鼽衄喉痹，肩前臑痛，大指次指痛不用。
●筋病
《灵·经筋》：手阳明之筋起于大指次指之端，结腕，上循臂，上结肘外，上臑结于髃；其支者，绕肩挟脊；直者，从肩髃上颈；又支者，上颊，结于頄；直者，上出手太阳之前，上左角络头，下右颔。其病当所过者支痛及转筋，肩不举，颈不可左右视。名曰孟夏痹也。

足少阴经病（肾）  ***************************
《灵·经脉》：肾足少阴之脉，动则病饥不欲食，面如漆柴，咳唾则有血，喝喝而喘，目[目荒][目荒]如无所见，心如悬若饥状，气不足则善恐，心惕惕如人将捕之，是为骨厥。口热舌乾，咽肿上气，嗌乾及痛，黄疸，肠澼，脊股内后廉痛，痿厥嗜卧，足下热而痛。
●筋病
《灵·经筋》：足少阴之筋起于小指之下，并足太阴筋，斜走内踝之下，结于踵，与太阳筋合，并足太阴之筋上行阴股，结阴器，循脊内，挟膂上顶，结于枕骨，又与太阳之筋合。其病足下转筋，及所过而结者皆痛及转筋。病在此者，主痫瘛及痉。在外者，不能俯；在内者，不能仰。此筋折纽，甚者死。名曰仲秋痹也。

足太阳经病（膀胱）  ***************************
《灵·经脉》：膀胱足太阳之脉，动则病冲头痛，目似脱，项如拔，脊痛，腰似折，髀不可以曲，膕如结，踹如裂，是为踝厥（节），痔，疟，头囟、项痛，目黄，泪出，鼽衄，腰脚痛，小指不用。
●筋病
《灵·经筋》：足太阳之筋起小指，循足外侧上膕，其别者于踹外上膕，结于臀，挟脊上项。其支者，别入舌本；其直者上头，下结于鼻；又其支者，为目上网，结于頄；又支者，从腋后结肩；又支者，入腋下，上出缺盆；又支者，出缺盆，斜上出頄。其病小指支，跟肿痛，膕挛，脊反折，项筋急，肩不举，腋支，缺盆中纽痛，不可左右摇。名曰仲春痹也。

手少阳三焦经病  ***************************
《灵·经脉》：三焦手少阳之脉，动则病耳聋，嗌肿，喉痹。是主气所生病者，汗出，目锐眦痛，颊肿，耳后、肩、臑、肘、臂外皆痛，小指次指不用。
●筋病
《灵·经筋》：手少阳之筋起于小指次指之端，结于腕，循臂肘，绕臑外廉上肩，走颈合手太阳。其支者，当颊入舌本；又支者，上牙循耳前，属目外眦。其病当所过者，即转筋，舌卷。名曰季夏痹也。

手厥阴心包络经病  ***************************
《灵·经脉》：心主手厥阴心包络之脉，动则病手心热，臂肘挛急，腋肿，甚则胸胁支满，心中澹澹大动，面赤目黄，喜笑不休。
●筋病
《灵·经筋》：手心主之筋起于中指，与太阴之筋并行，结肘内廉，上臂，结腋下，散前后，挟胁。其支者，入腋散胸中，结于臂。其病当所过者，转筋，胸痛，息贲。名曰孟冬痹也。


第三篇·奇经八脉病  ——————————————————————————————————————————————————————————————————————————————————————————

八脉总论  ***************************
李濒湖曰：奇经凡八脉，阴维、阳维、阴跷、阳跷、冲、任、督、带是也。不拘制于十二正经，无表里配合，故谓之奇。盖正经犹夫沟渠，奇经犹夫湖泽，正经之脉隆盛则溢于奇经，故秦越人比之天雨下降，沟渠满溢，雾霈妄行，流于湖泽，此发《灵》《素》未发之旨也。阳维起于诸阳之会，由外踝上行于卫分；阴维起于诸阴之交，由内踝上行于营分，所以为一身之网维也。阳跷起于跟中，循外踝上行于身之左右；阴跷亦起跟中，循内踝上行于身之左右；所以使机关跷捷也。督脉起于会阴，循背而行于身之后，为阳脉之总督，故曰阳脉之海。任脉起于会阴，循腹而行于身之前，为阴脉之承任，故曰阴脉之海。冲脉亦起于会阴，夹脐而行，直冲于上，为诸脉之冲要，故曰十二经之海。带脉则横围于腰，状如束带，所以总约诸脉者也。是故阳维主一身之表，而阴维主里，以乾坤言也；阳跷主一身左右之阳，而阴跷主左右之阴，以东西言也；督主身后之阳，而任主前之阴，以南北言也；带脉横束诸脉，以六合言也。

二维脉病  ***************************
沉氏曰：人身阳脉统于督，阴脉统于任，而诸阳、诸阴之散见于各处者，又必有以维繫而主持之，故有阳维以维诸阳，阴维以维诸阴。要其所以能维者，必从阴阳根柢之处以发其气，气盛而后能维之。尝考阳维从少阴斜至足太阳，发足太阳之金门，而与手足少阳、阳明会于阳白，是其所从起者少阴而所会者皆阳也。所会皆阳，则所维自皆阳矣。阴维则从少阳斜至厥阴，发足少阴之筑宾穴，上至项前而终，是其所起者少阳而所发、所至者皆阴也。所发、所至皆阴，则所维自皆阴矣。然阳维既为诸阳之维而反起于少阴，阴维既为诸阴之维而反起于少阳者何也？少阴为诸阴根柢之气，而阴为阳之根，故维于阳者，必起于此；少阳为诸阳根柢之气，而阳为阴之根，故维于阴者必起于此。所谓互为其根者是也。二脉又为荣卫之纲领，仲景云：病常自汗，荣卫不相和谐，宜桂枝汤，反烦不解，先刺风池、风府，却与桂枝汤则愈。此二穴乃阳维之会也，所以病寒热自汗，本桂枝症，服之不愈，乃阳维病也，故必先针阳维诸会之穴，以治病根，然后再服桂枝，病斯愈矣。其曰荣卫不和者，是卫气不与荣血和也。洁古云阴维为病苦心痛者，其治必在足少阴三阴交，此处乃阴维所起也。
按：仲景法，太阴症则用理中，少阴症用四逆，厥阴症用当归四逆、吴茱萸汤。参其法，酌其剂，可治阴维之病，乃洁古所以治足少阴三阴交之意也。凡属二维病者，仿此。
《素·刺腰痛篇》：阳维之脉，令人腰痛，痛上怫然肿，刺阳维之脉。
《二十九难》：阳维为病，苦寒热；阴维为病，苦心痛。
附注：张洁古曰：卫为阳，主表，阳维受邪，为病在表，故苦寒热；营为阴，主里，阴维受邪，为病在里，故苦心痛。阴阳相维，则营卫和谐矣。
《脉经》：诊得阳维脉浮者，暂起目眩，阳盛实者暂苦肩息，洒洒如寒；诊得阴维脉沉大而实者，苦胸中痛，胁下支满，心痛；其脉如实贯珠者，男子两胁下实，腰中痛，女子阴痛，如有疮状。

二跷脉病  ***************************
张洁古云：跷者，捷急之谓也。二脉起于足，使人捷疾也。阳跷在肌肉之上，阳脉所行，通贯六府，主持诸表；阴跷在肌肉之下，阴脉所行，通贯五藏，主持诸里。阴跷为病阴急，则阴厥胫直，五络不通，表和里病；阳跷为病阳急，则狂走，目不昧，表病里和。阴病则热，可灸照海、阳陵泉；阳病则寒，可针风府、风池。又曰：在阳表者，当汗之；在阴里者，当下之。又：癫痫昼发，灸阳跷；夜发，灸阴跷。
谦按：阴跷为足少阴之别，阳跷为足太阳之别，跷脉之有阴阳区别者以此。《甲乙经》谓：男子数其阳，女子数其阴。又谓：阳脉荣其府，阴脉荣其藏。亦同气相求之义耳。要而论之奇经八脉，惟带脉横束于膂，不与七脉相同，其他皆起于太阳、少阴二经，虽或统宗众会，孔道各殊，其实皆自下而上，源不甚远。古人只言太冲，不分督、任、跷、维，盖有分之而不可尽分者，得其大要可也。
《素·缪刺论》：邪客于足阳跷之脉，令人内痛从目眦始。刺外踝之下半寸。
《灵枢》：目中赤痛从内眦始，取之阴跷（交信穴也。节），风痉反折，先取足太阳（京骨穴也）及膕中及血络出血；若中有寒邪，取阴跷（交信穴）及三毛上（大敦穴）及血络出血。
《甲乙经》：人病目闭不得视者，卫气留于阴，不得行干于阳。留于阴则阴气盛，阴气盛则阴跷满，不得入于阳，则阳气虚，故目闭也。病目不得瞑者，卫气不得入于阴，常留于阳，留于阳则阳气满，阳气满则阳跷盛，不得入于阴，则阴气虚，故目不瞑也。
附注：二跷脉气慓悍同于卫气，而皆上出目内眦，阴出于阳而阳入于阴，阴阳和合，上荣而大会于目，故开合皆宜。若二脉有病，则目自病矣。《经》云：阴跷、阳跷，阴阳相交，阳入阴，阴出阳，交于目锐眦。阳气盛则瞋目，阴气盛则瞑目。又曰：足太阳之筋为目上网，足阳明之筋为目下网。寒则筋急，目不合；热则筋纵，目不开。又曰：壮者营卫不失其常，故昼精而夜瞑；老人血气衰，气道涩，卫气内伐，故昼不精而夜不瞑。此皆谓二跷之病也。
二十九难：阴络者，阴跷之络；阳络者，阳跷之络。阴跷为病，阳缓而阴急；阳跷为病，阴缓而阳急。
附注：王叔和曰：阴跷急，当从内踝以上急，外踝以上缓；阳跷急，当从外踝以上急，内踝以上缓。

冲脉病  ***************************
沉氏曰：《经》曰冲脉为病，气逆而里急。又曰：上冲作躁热。又曰咳唾，手足厥逆，气从少腹上冲胸咽，面翕然热如醉，下流阴股，小便难持。又曰：暑月病甚，则传肾肝，为痿厥，四肢如火，或如水，心烦。仲景曰：寒气客脉，不通气，因鸣动应手，起关元，随腹直上，疝，瘕，遗溺，胁支满，烦，女子绝孕，动气在上下左右，不可发汗与下。合此数条观之，冲脉既为十二经之海，而下为血海，又与督脉为十二经之道路，与任脉、阳明脉会于气街，则督任固与冲通为一气。故古人不分冲、任、督而总名曰太冲，如《经》云广明之后即为太冲是也（《内经》曰：三阴之所交结于脚也，踝上各一行者，此肾脉之下行也，名曰太冲。王启玄注曰：肾脉与冲脉并下行，循足行而盛大，故曰太冲。一说冲脉起于气街，街直而通，故曰太冲。又说心藏在南，故前曰广明；冲脉在北，故后曰太冲。足少阴肾与冲脉合而盛大，故曰太冲，两脉先相合为表里也。冲脉在脾之下，故又曰其冲在下，名曰太阴）。盖太冲云者，以一身之精气上升言之，不只为血海言之也。然冲、任、督虽同起下极，毕竟三脉分行，故冲则独主血海，而其所以主血海者，以其为先天精气之主，能上灌诸阳，下渗诸阴以至足跗，故其治常在血海也。若阴阳和而精气足，则阳和之精升运于一身之间，自然无病。稍有不调，必逆而上僭。而其为病，一曰寒逆，阳不足也。症见胸寒，少腹痛，中满暴胀，疝瘕遗溺，肠支烦满，女子绝孕。一曰火逆，阴不足也。症见咳唾，躁热上抢心，眩仆，四肢如火，心烦恍惚，痴狂，此皆冲病也。仲景以动气在上下左右，皆不可发汗与下者，以冲气逆，则阴精虚，阴精虚，则阳气亦竭，故禁汗下也。以是知冲治则血海治，脐之上下左右皆无犯而病自愈也。然其气实起于少阴，发于厥阴，若三阴之开合失职，则本源之真水、真火两虚，其为患，必犯于冲，《经》言冲病传肝肾而为痿厥者。如三阴之患犯冲，则又不止痿厥二症矣。
《素·痿论》：冲脉者，经脉之海也。又《灵枢》：冲脉者，五藏六府之海。
《骨空论》：冲脉为病，逆气里急。
《举痛论》：寒气客冲脉，冲腹起于关元，随腹直上。
《千金方》（孙真人）：咳唾，手足厥逆，气从小腹上冲胸咽，其面翁然如醉，因复下流阴股，小便难，时覆冒者，寸脉沉，尺脉微。宜茯苓五味子汤，以治其气冲。
《金匮》：寒气客脉，不通气，因鸣动应手，起关元，随脉直上，疝瘕，遗溺，胁支满烦，女子绝孕，动气在上下左右，不可发汗与下。

任脉病  ***************************
沉氏曰：古人以任脉为阴沉之海，以其起于中极下之会阴也。按其脉之所到，既上中极，即与足厥阴、太阴、少阴之脉并行，循关元，历石门、气海，又会足少阳、冲脉于阴交，历建里，再会手太阳、少阳、足阳明之脉于中脘，以上喉咙，再会阴维之脉于天突、廉泉，至目下之中央承泣而终。是任脉固起于真阴，而阴无阳不生，犹地之统于天，而地气之上升，必由天气之下降，两相济而后能通。不然，固阴冱寒，必至成痞闭也。人身之有天癸，乃天之元气下降而为精气，以充于地，则真阴生，既生而渐至于充，然后地气通，太冲脉由是始旺，月事以时下，而易于有子。若无子者，必其任脉虚，以至冲衰血竭，地气不通故也。然而真阴最难充满，非年岁既至，穀气充实，天元必不坚定，故天癸亦不至。然则真阴之盛，有不由于真阳之实者乎？《经》曰：年四十而阴气自半，言乎阳极而衰，为阴所袭，故曰阴半。盖此阴已为穷阴，非真阴也。此虽真阴衰，实真阳衰也。故任脉为病，非阴之自病，实由于阴中无阳，如《经》云男子内结七疝，女子带下瘕聚，皆原结阴之故耳。《经》又云：脉来丸丸，横于寸口者，为任脉。此脉已为阴气所袭，故动则苦少腹引脐下，引横骨、阴中切痛，又苦腹中有气如指上抢心，拘急不得俯仰，则皆为无阴之症，何莫非无阳之症乎？所谓真阴之盛，必由于真阳之实，益可见矣。
《素·骨空论》：任脉为病，男子内结七疝，女子带下、瘕聚。
《灵·经脉篇》：任脉之别，名曰尾翳，下鸠尾，散于腹。实则腹皮痛，虚则痒搔。

督脉病  ***************************
沉氏曰：人身阴阳、元气皆起于下，《经》曰广明之后，即为太冲。太冲之地，属之少阴，少阴之前乃为厥阴，其部有血海，尝与太冲腾精气而上灌渗阴阳。可知元气固起于下，精气亦起于下矣。尝按精气之自下而上也，实分三道。其阳者，起胞中，从少阴之后，行太阳夹脊之中道，上巅，历百会、都庭，以统诸阳，名曰督；其阴者，起中极之下胞中，由前阴地道而上行阳明之表，中循关元，历承浆，上与督脉会，以统诸阴，名曰任；其中央一道，起胞中，循血海，腾精气而上，上行伏脐，积于胸中为宗气，以司呼吸，会于咽喉，名曰冲。是三脉者，同起于胞中，一源而三歧，故古人统三者，而总名之曰太冲。且三者之气与阳明胃气同住中州，亦与营俱行于十二经，故三者之气能贯于一身也，而督之所以为督，从可识矣。古人曰督之言，邮也，是阳脉之都纲，又曰阳脉之海。下极者，长强也。长强乃督脉之别名。下极即尾骶骨也。以其循脊上项散头，故实则脊强而厥，虚则头重或晕。夫脊强者，五痓之总名，其症卒口噤，背反折而瘛瘲也。观如是，则督之为病从可识矣。
《素·骨空论》：督脉为病，脊强反折（节），督脉生病，从少腹上冲心而痛，不得前后，为冲疝，女子不孕、癃痔、遗溺、咽乾。
《风论》：风气循风府（督穴）而上，则为脑风。

带脉病  ***************************
沉氏曰：考《内经》冲任二脉与阳明合于宗筋，会于气街，皆属于带脉而络于督脉，则太冲所以能上养心肺者，全赖带脉维持之力，且其气完固，有以牢持于身之上下，而一身之强力亦自带脉而出。盖力出于膂，膂在季胁之下，即带脉所在也。故《经》云：身半以上，天气主之；身半以下，地气主之；中为天枢。天枢在气交之分，正指带脉而言也。故人苟上而心脾抑郁，气不运行；下而肝肾虚败，真阴不荣，必致停湿为热，下注于小肠、血海之间，病斯作矣。何以言之中枢气交不运，必病腹满；阴阳两虚，中枢弱而不能镇定，必病腰溶溶如坐水中；心脾上郁，肝肾下虚，邪热留连而为滞淫，必病赤白带；阳不能胜，不能固守于天枢，阴气得以袭之，必病左右绕脐，腰脊痛冲心腹；邪客于太阴之络，必病腰痛引小腹控䏚（季胁下空软处），不可以养息。此皆带脉所生病也。是知一身上下机关全在于带，带不能自持，其气、其症皆陷下而不上矣。可不知带之为病，求其源而升降补泻之哉。
《二十九难》：带之为病，腹满，腰溶溶如坐水中。
《脉经》：带脉为病，左右绕脐，腰脊痛冲阴股也。


第四篇·宗气卫气营气病  ——————————————————————————————————————————————————————————————————————————————————————————

宗、卫、营三气解  ***************************
孙一奎曰：人与天地生生不息者，皆一气之流行耳。是气也，具于身中，名曰宗气，又曰大气，经营昼夜，无或间断。《灵》《素》载之而后人莫之言也。后人知有营卫，而不知营卫无宗气，曷能独循于经隧，行呼吸以应息数而温分肉哉。此宗气者，当与营卫并称，以见三焦上、中、下，皆此气为之统宗也。《灵枢·五味篇》曰：谷始入于胃，其精微者，先出胃之两焦（中下焦也），以溉五藏，别出两行营卫之道，其大气之搏而不行者，积于胸中，命曰气海（大气即宗气，气海即膻中）。又《邪客篇》曰：五穀入胃，其糟粕（下焦）、津液（中焦）、宗气（上焦）分为三隧。故宗气积于胸中，出于喉咙，以贯心脉而行呼吸焉（此出上焦为一隧也）；营气者，泌其津液，注之于脉，化以为血，以营四末，内注五藏六府，以应刻数焉（此出中焦为一隧也）；卫气者，出其悍气之慓疾，而先行四末、分肉、皮肤之间而不休者也，昼日行于阳，夜行于阴，常从足少阴之分间，行于五藏六府（此出下焦为一隧也）。《营卫生会篇》：黄帝曰：愿闻营卫之所行，皆何道从来？歧伯曰：营出于中焦，卫出于下焦。《卫气篇》曰：其浮气之不循经者为卫气，其精气之行于经者为营气。讲明此三气者，自秦越人而后，惟马玄台《难经正义》考究极详。论宗气则曰：自夫饮食入胃，其精微之气积于胸中，谓之宗气。宗气会于上焦，即八会之气会于膻中也。惟此宗气主呼吸而行脉道。论营气则曰：营气者，乃阴精之气也，即宗气之所统，犹太极之分而为阴也。此气行于昼二十五度，行于夜二十五度，始于手太阴，五十度而复会于手太阴，而行昼、行夜，十二经之阴阳皆历焉。所谓太阴主内者，此也。论卫气则曰：卫气者，阳精之气也，亦宗气之所统，犹太极之分而为阳也；昼日行于阳二十五度，夜行于阴二十五度，始于足太阳，五十度而复会于足太阳。复引《灵枢·岁露篇》曰：卫气一日一夜常大会于风府。风府者，足太阳、督脉、阳维之会，所谓太阳主外者，此也。盖营气行阳、行阴，主昼夜言；卫气行阴、行阳，主阳经、阴经言。营气之行于昼者，阳经中有阴经；行于夜者，阴经中亦有阳经（指卫气）。故行阴、行阳，主昼夜言也。卫气则昼必只行于阳（行三阳经）夜必只行于阴，是阴阳不指昼夜言也。

宗气  ***************************
谦按：宗气者，大气之搏聚者也，积于胸中，出于喉咙，司呼吸以行经隧。因营气常并之而行，故宗气所行之次序与营气运行无异。详见《灵枢·经脉篇》。
《素·平人气象论》：胃之大络，名曰虚里，贯膈络肺，出左乳下，其动应衣，脉宗气也。盛喘数绝者，则病在中结而横有结矣。绝不至，曰死。乳之下，其动应衣，宗气泄也。
《灵·邪客篇》：宗气积于胸中，出于喉咙，以贯心脉而行呼吸焉。
《邪气藏府病形篇》：宗气上出于鼻而为臭。

卫气  ***************************
谦按：肺主气，气为卫，与营气同出于中焦。若探其源，则在丹田、气海之中，实先天之气生化而出，故又曰卫出下焦。常考其自下而升，出上焦也。每天明时，目张，出自睛明穴，上行于头，尽行手足六阳经，至夜行手足六阴经，不随宗气、营气行，而独行于皮肤、分肉之间，故曰卫行脉外。
《素·痹论》：卫者，水穀之悍气也，其气慓疾滑利，不能入脉也，故循皮肤之中，分肉之间，熏于肓膜，散于胸腹。逆其气则病，从其气则愈。
《灵·卫气篇》：其浮气之不能循经者，为卫气。
《本藏篇》：卫气者，所以温分肉，充皮肤，肥腠理，司开合者也（节）。卫气和，则分肉解利，皮肤调柔，腠理致密。
《邪客篇》：卫气者，昼行于阳，夜行于阴。常从足少阴之分间行于五藏六府。
《卫气行篇》：卫气之行，一日一夜，五十周于身，昼日行于阳二十五周，夜行于阴二十五周，周于五藏。是故平旦阴尽，阳气出于目，目张则气上行于头，循项下足太阳，循背下至小指之端；其散者，别于目锐眦，下手太阳，至手小指之间外侧，下足少阳，注小指次指之间，以上循手少阳之分。侧别者，以上至耳前，合于颔，脉注足阳明，以下行至跗上，入五指之间；其散者，从耳下下手阳明，入大指之间；其至于足也，入足心，出外踝，复合于目，故为一周（节）。阳尽于阴，阴受气矣。其始入于阴，常从手足少阴注于肾，肾注于心，心注于肺，肺注于肝，肝注于脾，脾复注于肾，为一周（节），亦如阳行之二十五周而复合于目。
以上论卫气，以下论卫气病。
《灵·卫气失常篇》：卫气之留于腹中，蓄积不行，苑蕴不得常所，使人支胁，胃中满，喘，呼，逆。
《伤寒论》：脉浮而汗出如流珠者，卫气衰也。

营气  ***************************
谦按：心生血，血为营。非营气固，不能生血；非穀气充，亦不能生此营气。营气者，阴精之气也，故曰营出中焦，是后天清气所化而出也。清者为营，清浊以刚柔言，谓阴气柔和为清，阳气刚悍为浊。此皆古人之说，非臆断也。喻嘉言谓：营气根于中焦阳中之阴，行至上焦，随上焦之宗气降于下焦，以生阴气。是营气本浊阴之气，以其根出于上焦之清阳，故谓清者为营也。此亦一解。又喻解浊者为卫一句，谓卫气根于下焦阴中之微阳，行至中焦，升于上焦，以生阳气，是卫本清阳，以其根出于下焦之浊阴，故谓浊者为卫也。究之《经》言营出中焦，卫出下焦二句，即有清浊之别矣。细审自知。
《灵·经脉篇》：脉为营。
《卫气篇》：经气之行于经者，为营气。
《邪客篇》：营气者，泌其津液，注之于脉，化以为血，以荣四末，内注五藏六府，以应刻数焉。
《营气篇》：营气之道，内谷为宝。谷入于胃，乃传之肺，流溢于中，布散于外，精专者行于经隧，常营无已，终而复始，是谓天地之纪。故气从太阴出，注手阳明，上行注足阳明，下行至跗上，注大指间，与太阴合，上行抵脾，从脾注心中，循手少阴出腋，下臂，注小指，合手太阳，上行乘腋出䪼内，注目内眦，上巅下项，合足太阳，循脊下尻，下行注小指之端，循足心注足少阴，上行注肾，从肾注心，外散于胸中，循心主脉出腋下臂，出两筋之间，入掌中，出中指之端，还注小指次指之端，合手少阳，上行注膻中，散于三焦，从三焦注胆，出胁，注足少阳，下行至跗上，复从跗注大指间，合足厥阴，上行至肝，从肝上注肺，上循喉咙，入颃颡之窍；其支别者，循巅下项，循脊入骶，是督脉也，络阴器，过毛入脐中，上循腹里，入缺盆，下注肺中，复出太阴。此营气顺逆之常也。
以上论营气，以下论营气病。
《伤寒论》：其脉沉，其营气微也。营气微者，加烧针，则血流不行，更发热而躁烦也。
营气总论（补录）：
《灵·营卫生会篇》：穀气入于藏府，清者为营，浊者为卫（清者，即动脉中新血；浊者，回血管之浊血），营在脉中（发血管均在血脉之里层），卫在脉外（回血管在脉之外面），营周不休，五十而复大会，阴阳相贯，如环无端（由心藏排出，行于周身者，曰发血管、曰动脉；行至四支之末，仍回覆于全身者，曰回血管，亦曰静脉，其血液经肺以入心房，再发出而行于发血管中，循环不已。现今生理学中称为循环系统是也）。卫气行于阴二十五度，行于阳二十五度，分为昼夜。故气至阳而起，至阴而止。


第五篇·皮肉筋骨病  ——————————————————————————————————————————————————————————————————————————————————————————

皮病一  ***************************
癍痧　瘾疹　痤疿　麻木　靥痣　痛痒　丹毒
紫白　癜风　白屑　黑白癞　皮毛　脱落　皮水　索泽
沉氏曰：包涵肌肉，防卫筋骨者为皮；皮外最薄者，为肤，俗谓枯皮，《经》言皮肤，亦曰腠理；津液渗泄之所，曰腠；文理缝会之中，曰理。腠理，亦曰元府，汗液色元从空而出，其始聚于孔窍，故曰元府也。皮之主为肺，故风寒袭人，肺先受病，非发于皮毛，即见于经络也。其他癍痧、瘾疹、痤疿、麻木、靥痣，无非风湿热毒之邪，各有专法可按，若论大概则不过痛痒两端。《经》曰诸痒为虚，血不荣肌。又曰：诸疮痛痒，皆属于火。河间就火之微盛，以分痛痒，曰人近火，微热则痒，热甚则痛，附近则灼而为疮。或谓痛实痒虚，虚者，热之微也，非指虚寒也。若乃丹毒为患，名目繁多，大凡色赤为丹，色白为瘼，痛者为丹毒，痒者为风丹。自腹出四肢者顺，自四肢入腹者逆。若素有病，面上忽见红点者，死。除瘼症属肺虚冷风，宜以酒调土朱，顿服之。外丹毒主方甚多，不如古传十二种单方，治一切丹毒，但于其中用一二味即效矣（单方详后）。然而皮之为病，不特此也。又皮肉变色，赤为紫癜风，白为白癜风。紫由风与血搏，白由风与气搏。又皮肉色变，不痛痒，久之遍体为白驳风，此肺风流注皮间，其轻者，即为白屑风。又乌癞，亦名黑癞，由恶风相触，其状生疮，痛痒如虫行，或如桃李瘾疹，眼前见物如丝垂，手足麻木，刺之不痛，宜川乌、升麻、防已、黄柏、雄矾、巴豆、松脂熬涂。又白癞，色白，发热，颃痛，手足纵，背膂急，亦由风毒，宜白花蛇、蚕蛾、羌活、防风、天麻、白藓皮为末，酒下。综计各症，均于风热湿毒中求之，其或近寒者，肺气必大虚也。至于《金匮》皮水，为湿淫所胜，津枯毛脱，皮涩不润，其名曰索泽，又当于利湿、润燥两法中选用之耳。小儿痘病，皮肉皆病，不可殚述，另有专条可考焉。
●十二种单方
水苔、生地、生松毛、蒴藿叶（音朔，吊湿草，《别录》下品）、慎火草（即景天草，石草类，《本草经》上品，俗以瓦盆盛养，置屋顶上能辟火）、浮萍、硝石、豆叶（以上皆捣敷）、豆豉、大黄、黄芩、山栀（以上为末和敷）。
《素·痿论》：肺主身之皮毛（节），肺叶热焦，则皮毛虚弱急薄者，则生痿躄也。
《痹论》：以秋遇此风寒湿三气者，为皮痹（节）。皮痹不已，复感于邪，内舍于肺，则烦满而喘呕。
《五常政大论》：皮[疒/帬]肉苛，筋脉不利（此谓皮肉间麻木而苛痒也）。
《三部九候论》：皮肤著者死（此谓久病肉脱，皮著于骨也）。
《灵·九针篇》：皮者，肺之合也，人之阳也。
《卫气失常篇》：色起两眉，薄泽者，病在皮。
《经脉篇》：津液去皮节者，则爪枯毛折。
《寒热病篇》：皮寒热者，不可附席，毛发焦，鼻藁腊，不得汗，取三阳之络，以补手太阴。

肉病二  ***************************
肥瘦　食㑊　肉苛　肉痿　肉脱
赘肉　努肉　疣目　肉刺　息肉　肉绝
沉氏曰：《内经》云：肥而泽者，气血有馀；肥而不泽者，气有馀，血不足；瘦而无泽者，气血俱不足。此言其大概也。其实，肥者，血实而气必虚，故行动喘促，耐寒而恶热，热伤气也；瘦者，气不虚而血必虚，故皮多燥涩，耐热而恶寒，寒伤血也。此肥瘦之所以分也。至其为病重者，曰食㑊，多食易饥，不生肌肉，由胃热消穀之故；次曰肉苛，即[疒/帬]重也，由营虚卫实之故；次曰肉痿，肌颃无力，由脾经伤热之故；次曰肉脱，脱者空也，真元内竭，穀气外衰，为不治之症。疮疡愈后，有肉凸出，名赘肉，亦曰努肉，乌梅肉贴之。手足忽生如豆状者，名疣目，宜乌鸡胆汁或杏仁粉涂之，以去风邪。又肉刺红痛，血虚袭风而成，不治亦愈。又鼻中息肉挺出，有肺热、脑风之分。其馀肉烁、肉核、肉瘿均类疮疽，各症以及肉蛾等项另有专条，兹不备述。若夫耳聋、舌短、背肿、尿血、大便赤泄，则为肉绝之候矣。《经》故断之曰：六日死也。
《灵·气穴论》：肉之大会为谷，肉之小会为溪。肉分之间，溪谷之会，以行荣卫，以行大气。
《刺腰病篇》：肉里之脉令人腰痛（内者，分肉；里者，肌肉之纹理也）。
《逆调论》：人之肉苛者，虽近衣絮，犹尚苛也（节），逢风而如灸如火者，是人当肉烁也（按：苛者，肉不知寒热痛痒，不能举也）。
《痿论》：脾热者，色黄而肉蠕动（节）。脾气热则胃干而渴，肌肉不仁，发为肉痿（节）。有渐于湿，以水为事，若有所留，居处相湿，肌肉濡渍，痹而不仁，发为肉痿。肉痿者，得之湿地也。
《灵·刺节真邪篇》：寒胜其热，则骨疼肉枯（节）。结中于肉，宗气归之，邪留而不去，有热则化而为脓，无热则为肉疸。
《二十四难》：肌肉不滑泽，则肉满（按：满即胀也）。

筋病三  ***************************
筋急　筋缓　筋挛　筋痿　筋惕
筋伤　筋结　转筋　筋疝　筋痹　筋绝
沉氏曰：筋也者，所以束节、缚骨、绊肉、绷皮，为一身之结纽，利全体之运动者也，其主在肝。
按：人身之筋，到处皆有，纵横无算，而又有为诸筋之主者，曰宗筋，《内经》注谓阴毛横骨上下之坚筋，上络胸腹，下贯髋尻，又经背腹，上头角者是也。筋之总聚处则在于膝，《灵枢》谓诸筋皆属于节是也。至为病，则曰急、曰缓、曰挛、曰痿、曰惕、曰伤、曰结、曰转筋、曰疝、曰痹、曰筋绝，其名目如此。《灵枢》谓：寒则反折而急，热则弛纵而缓。《得效》又以急为寒，缩为热，弛缓为湿。仲景言血虚筋急，故《本事》以养血地黄汤治之。观急由血虚，则缓者血热可推矣，若夫风热入经。是以瞀瘛即筋挛之由，故挛者亦曰瘛，俗乃云搐也，其症往往作痛。《内经》以筋痿属肝热，而痹为风、寒、湿三气入筋；《伤寒》以发汗伤血为筋惕之原；丹溪以转筋属虚热，盖亦因血热于内而外复感风寒之故也。至霍乱转筋，又以吐泻伤胃，亡其津液，宗筋失养，亦有手足逆冷者，亦不拘于热邪也。其他久行而筋伤，气血失节而筋结。肝邪下注，茎中缩痛，为筋疝之症。呼骂不休，爪甲色青，为筋绝之候，九日死者，又不可不知也。
《素·痿论》：肝主身之筋膜（节）。肝气热则胆泄口苦，筋膜乾则筋急而挛，发为筋痿（节）。思想无穷，所愿不得，意淫于外，入房太甚，宗筋弛纵，发为筋痿，及为白淫。
《痹论》：以春遇此风寒湿三气者，为筋痹（节）。筋痹不已，复感于邪，内舍于肝，则多饮溲数，夜卧易惊。
《长刺节论》：病在筋，筋挛节痛，名曰筋痹。
《灵·卫气失常篇》：目色青、黄、赤、白、黑者，病在筋。
《刺节真邪篇》：筋屈不能伸，邪气居其间而不反，发为筋溜（节）。虚邪搏于筋，则为筋挛（节）。脉弗荣，则筋急。
《经筋篇》：颈筋急则为筋瘻（瘻者，颈筋急或急而脊曲也）。

骨病四  ***************************
骨寒　骨蒸　骨痿　骨痛　骨伤　骨绝
沉氏曰：骨之撑架于身者，犹梁柱之于屋；然屋非梁柱不坚竖，人非骨骼不支持。《经》言肾主骨，又言骨者，髓之府。是惟肾气足，然后髓满而骨坚也。骨有本，颧骨也。故骨大则颧大，骨小颧亦小，而骨之最大者为脊，《经》言膂骨下至尾骶二十一椎，长三尺。脊节为椎，穷脊为骶，是不独为骨之最大，且居中丽正，一身之骨胥于是附，犹屋之正梁，且为诸骨之主也。而其为病，约有四端：一曰寒，人有寒甚至骨，汤火不能热，厚衣不能温，然不冻慄者，《经》名骨痹，非轻微恶寒之谓，宜温肾以壮阳。一曰热，其热从骨间蒸发，按之不烙手，然觉有蒸郁，不可耐状，非引水所能解，其板齿必乾燥，即《经》言髓涸齿乾为骨热病者是也，宜滋阴降火；其热甚，至四肢缓弱不举，则势将成骨痿之症矣。一曰痿，其症见后所录《内经》文中，由于骨热，非寻常疲弱之谓，宜虎潜丸等药。一曰痛，人身之痛，由六气七情者不一，浅者皮内间，深亦只于经藏，若入里彻骨，则损伤已极矣。宜酌其寒热治之。此外如久立伤骨，则痛痿无常。齿黄骨绝，则药石不救，且不出十日而死矣。
《素·长刺节论》：病在骨，骨重不可举，骨髓痠痛，寒气至，名曰骨痹。
《痹论》：以冬遇此风寒湿三气者，为骨痹（节）。骨痹不已，复感于邪，内舍于肾，则善胀。
《气穴论》：积寒留舍，荣卫不居，卷肉缩筋，肋肘不得伸，内为骨痹，外为不仁。
《痿论》：肾主身之骨髓（节）。肾气热则腰脊不举，骨枯而髓减，发为骨痿（节）。有所远行劳倦，逢火热而渴，渴则阳气内伐，内伐则热舍于肾。肾者，水藏也，今水不胜火，则骨枯而髓虚，故足不任身，发为骨痿。
《灵·卫气失常篇》：耳焦枯，受尘垢，病在骨。
《刺节真邪篇》：虚邪之入于身也深，寒与热相搏，久留而内著，寒胜其热，则骨疼肉枯（节）。结深中骨，气因于骨，骨与气并，日以益大，则为骨疽（节）。虚邪内搏于骨，则为痛痹。
《寒热病篇》：骨寒热者，取其少阴于阴股之络。齿已藁，死不治。骨厥亦然（按：骨厥，见前足少阴经病条中。节）。骨痹，举节不用而痛，汗注烦心。
《阴阳二十五人篇》：感于寒湿则善痹，骨痛爪枯也。
《邪气藏府病形篇》：肾气微滑为骨痿，坐不能起，起则目无所见（节）。肾脉急甚，则骨癫疾（此谓癫疾之由于骨者）。
《癫狂篇》：骨癫疾者，顑齿、诸腧分肉皆满而骨居（羸弱过甚而骨独存也）。汗出烦悗，呕多沃沫，气下泄，死不治。
《本神篇》：精伤则骨痠痿厥。


第六篇·附六淫病  ——————————————————————————————————————————————————————————————————————————————————————————

风淫  ***************************
沉氏曰：《经》言诸暴强直、支痛软戾、里急筋缩，皆属于风，此厥阴风木为肝胆之气，乃藏气所主之风也。若八方不正之风，则为邪气，故中人即为病。其有四时胜气而袭之者，如春胜长夏，为木剋土；长夏胜冬，为土剋水，以所胜入也。其有随时、随藏而为病者，以内气不守，外邪得入也。故春病在头，鼽衄；夏在藏，病胸胁；长夏在脾，积风为寒，洞泄寒中；秋在肩背，暑汗不出，风袭腠肤，善风疟；冬在四肢，脾厥，考其所以然者，人之精为真阴，为元气之本，惟冬藏精则内实，虽夏之暑邪，亦汗出而不得入；若冬不藏，又暑汗不出，闭藏、疏泄之道俱失，则凡春温、夏热、秋疟及冬寒四季之淫，随时、随藏而病，此风邪所化之由也。然风入五藏，其状各殊。肺受风，多汗恶风，色白，咳而短气，昼减暮剧，诊在眉上（白）；心则多汗恶风，善恐，色赤，木火交炽，神志昏乱，舌本强，其诊在口；肝亦多汗恶风，色苍，肝本为风，风反胜之，则内气不胜，多悲多怒，阴器病则妒阴（时憎女子也），故名，诊在目下；脾亦多汗恶风，色黄，土为风木所克，身体怠惰，脾不化食，诊在鼻；肾亦自汗恶风，面浮肿，脊痛，炲气见，诊在肌上。五藏受风不同，病由各异如此。又风中当早治，迟则五藏递传，以至于死。如初感，毛直皮闭而为热，是当汗发即已；即或痹而不仁，亦可熨灸之；惟弗治，遂入舍肺，自表入里，闭之则为肺痹，发咳喘急也；又不发之，从所克而传肝，为肝痹，胁痛而出食也；又弗治，再从所克而传脾，风热相乘，为脾痹，内则烦热，外则体黄；又弗治，再从所克而传肾，为疝瘕，邪聚下焦，溲出白浊，且热结蚀阴也；又弗治，再从所克而传心，筋脉引急，病名曰瘛。邪气至此已极，藏气皆息，能无死乎？此五藏相传之次也。又内先有所伤，而适与风邪相会而发者，所谓合邪也。凡邪之中人，虽各有所入，要归于三部：喜怒不节则伤藏，病起于阴，一也：清湿袭虚，病起于下，二也：风雨袭虚，病起于上，三也。至于淫佚，不可胜数，然受病之始，只此三部。故风气百疾，不得虚，邪不能独伤人。总之，风善行数变，伤人为病，变态不一。如风袭皮肤，腠理开则卫泄而寒，元府闭则阳壅而热，则为寒热病矣。又如风入胃中，其人肥，邪循脉上目内眦而黄，则留为热中；其人瘦，则变为寒中矣。又如风客于诸脉俞，散行分肉，或使生疡㿉，或不仁，或胕府热，或不去而为疠风矣。若入五藏六府之俞，随左右而偏中，则又为偏风矣。以至循风府入脑，为脑风。饮酒后，元府开而中之，为漏风。新沐而中，为首风。风不散，传入大肠，为肠风。在腠理，汗泄不止，为泄风。病虽异名，皆风之变也。（首风，因沐而中头面，多汗恶风，头极痛，先日甚，次日少愈。漏风，常多汗，不可单衣，食则汗出，身热不恶寒，甚或阳盛于上而喘息，衣濡，口乾时饮。泄风，汗出津涸，口乾，身痛畏寒，汗多亡阳也）。要之，风为百病之长，凡寒、暑、湿、燥、火五者，皆从风而入，而风之为邪，又有寒热、刚柔、内外之不一，则治之岂易事哉。
附风病名：
中风　类中　伤风　五藏　五风　偏风　脑风　漏风
内风　首风　肠风　泄风　胃风　劳风（劳汗当风，伤肾）
头风（偏正）　毒风（生疮）　刺风（如刀刺无定处）　痫风
惊风　顽风　恶风　暗风　㾴风（面生米点）　节风
酒风（《素问》身热、汗出、恶风、少气）　胆风　气风（肉内如虫行）
瘫风（手足拳挛）　痪风（同上）　虚风　脱风　贼风　产风
骨风　膝风　盛风（言语謇涩）　髓风　血风
皮风　肌风　闭风（便燥）　软风（四肢不举）　刚风
虎风（发吼羊叫）　天风（成片烂疮）　绿风（瞳人大）
青风（吐极青盲）　破伤风　肾囊风　乳子脐风
《素·风论》：风气藏于皮肤之间，内不得通，外不得泄。风者善行而数变，腠理开则洒然寒，闭则热而闷。其寒也，则衰饮食；其热也，则消肌肉。
《六元正纪大论》：风病行于上（节）。木郁之发，大风乃至，民病胃脘当心而痛，上支两胁，隔咽不通，食饮不下，甚则耳鸣眩转，善暴僵仆。
《气交变大论》：岁木太过，风气流行，民病飧泄，食减体重，烦冤，肠鸣，腹支满（节）。岁土不及，风乃大行，民病飧泄，霍乱，腹痛。
《阴阳应象大论》：风气通于肝。
《灵·五色篇》：风者，百病之始也。
《寿夭刚柔篇》：病在阳者，命曰风。

寒淫  ***************************
沉氏曰：《经》云：诸病上下，所出水液，澄澈清冷，症瘕，秃疝，坚痞，腹满急痛，下利清白，食已不饥，吐利腥秽，屈伸不便，厥逆禁固，皆属于寒。夫肾为水藏，膀胱亦属寒水，肾阳若虚，则寒水之气益泛，而诸寒病生焉。是寒之为病，无论外召内生，未有不由于阳虚者也。至其重且险者，莫如伤寒，宜遵仲景之法，兹不赘论。又有中寒一症，身直口噤，战掉眩晕，身无汗者，为寒毒所中，脉必沉细紧涩，或阴阳俱盛，有汗反不治；若肢冷，腹绞痛，唇青者，宜半夏、皂角、麝香填脐艾灸；又或乘冷、食冷致头痛身热，项急，腹痛呕吐者，为杂中寒，五积散温之可也。其他寒邪久伏所发之病，或为痼冷，或为厥逆，或为积聚、症瘕、痃癖、痞气、寒疝等症，又当于各门中求之。
《素·至真要大论》：寒气大来，水之胜也，火热受邪，心病生焉。
《六元正纪大论》：水郁之发，阳气乃辟，阴气暴举，大寒乃至，民病寒客心痛，腰椎痛，大关节不利，屈伸不便，善厥逆，痞坚腹满。
《气交变大论》：岁水太过，寒气流行，邪害心火（节）；岁火不及，寒乃大行。

暑淫  ***************************
沉氏曰：夏月相火行令，人感其气，自口鼻而入于肺胃，多见身热汗出而喘，烦渴多言，倦怠少气，或下血，发黄，生斑等症。如入心包，散于血脉而入脑，则四肢搐搦，不省人事，法宜分上、中、下治之，以去湿热，清心肺，利小便为主。气虚受伤者，宜稍补之。若见恶寒肢逆，甚至迷闷不省，霍乱吐泻，痰滞呃逆，腹满泄利者，此非仅伤于暑，乃兼暑中之湿也。《内经》以脉虚身热为伤暑，《金匮》以弦细芤迟为伤暑，盖以暑伤气而不伤形，故气消而脉虚弱或芤迟也。大抵肺胃症之热甚者，宜白虎汤以养阴而制热；其轻者，竹叶石膏汤，气虚则加人参；其最轻而兼水气者，天水散；水停心下者，瓜蒂吐之；其有乘凉，饮冷汤，阳气为阴邪郁遏者，则香薷扁豆六和汤宜之；寒多者，大顺散或冷香饮子；寒热交併而气复虚者，则以清暑益气汤补之；热邪闭窍者，牛黄、至宝、苏合香丸等开之。凡此为气分用药之大概，若伤及阴分，入心，则犀角、黄连、泻心等药；剋金，则清燥救肺併入酸甘之味，如生脉汤法；入中焦而烁津液，则五汁、玉女、凉膈、桃仁承气等药随证选投；至下焦，则用连梅、复脉、三才、来复等方，视其肝肾受邪及虚实如何也。此又血分用药之大概也。各条症状，另有专书可考，兹不详言。霍乱亦然，其治法除探吐、急刺外，藿香正气、桂苓甘露及胃苓汤、浆水散、救中汤皆可採用，无非取其通阳也。伏暑治法又与暑症无殊也。
《素·六元正纪大论》：在天为热，在地为火，其性为暑。
《生气通天论》：因于暑，汗，烦则喘喝，静则多言。
《气交变大论》：岁火太过，炎暑流行，金肺受邪，民病疟，少气咳喘，血溢，血泄，注下，嗌燥，耳聋，中热，肩背热（节）；岁金不及，炎火乃行。
《至真要大论》：少阴司天为热化。
《金匮真言论》：夏暑汗不出者，秋成风疟。
《举痛论》：炅则气泄。

湿淫  ***************************
沉氏曰：《经》云：诸湿肿满，皆属脾土。又曰：诸痉强直，积饮痞膈，中满吐下，霍乱，体重胕肿，肉如泥，按之不起，皆属于湿。盖太阴湿土，乃己土之气过湿，兼有内外两因也。其内因者，本脾土所化之湿，火盛化为湿热，水盛化为寒湿。其状发热恶寒，身重自汗，筋骨疼，小便秘，大便溏，腰疼胕肿，肉如泥，脚如石坠，其脉必缓，浮缓在表，沉缓在里，弦缓风湿，治法以燥脾利溲为主。其外因者，为天雨露，地泥水，人饮食生冷与汗衣寝湿，其症首如裹，骨节疼，手足软，腿胕肿，挟风痰则麻，兼死血则木，有邪火则肿痛，或疝气偏坠，目黄，其脉亦缓，治法亦以燥湿利便为主。且凡湿在上者，宜开肺利气；在中，宜运脾燥土；在下，宜利便以开沟渠。又古法治水肿，腰以上发汗，以下利便者，亦同此意。至湿遍周身，宜乌药、羌活；在两臂，宜桑条、威灵仙；湿在两股，宜牛膝、防已、萆薢等药，分其部位而治之，则一身之患有不尽去者乎？又同一湿也，而有中湿、寒湿、风湿、湿痹、湿热、温湿、酒湿及湿痰之不同焉。中湿者，脉沉腹胀，流于关节，则肢痛身重，久更浮肿喘满。挟风，眩、哕；挟寒，挛、疼。此显而可验者也。寒湿，虽夏月亦觉清冷，多中于气血两虚之人，发为关节掣痛，溏泄，或痛，冷痛而成肾著；前人以尿赤而渴为湿热，尿清不渴为寒湿，是其验也。风湿者，太阳经感风与湿，其骨节痠疼，汗出身寒，小便不利，或有微肿，脉沉，短气；虽恶风寒，宜微汗之，但不得用麻葛令其大汗，若大汗则风去湿留，反能为患。湿热者，湿郁成热，口必渴，其体痛必流走无定处，或状热而脉浮稍数耳。湿痰者，痰流所到为痛。温湿者，多因暑湿相搏，其脉阳濡而阴小急，必有三焦见症，舌苔黄滑，不可发汗，余法繁重，宜阅专条，不能尽述。酒湿亦能作痹，甚则口喎，身似中风，当泄湿毒，不可作风治而发其汗。湿痹，详列本条，非仅太阳关节疼痛一症，而凡三气杂至为痹者，均宜参考之耳。至其伤湿之故，则有由肺气不化与膀胱气不化者，有由中焦不运、下焦虚冷者，外症则坐卧湿地、当风饮冷及风湿相搏所成。且雾露雨湿，上先受之；地气寒湿，下先受之；口窍所吸之水，与汗及痰涎内壅者，则肌肉脾胃实当之。症异治殊，辨之宜确。
《素·阴阳应象大论》：中央生湿（节），湿胜则濡泄。
《六元正纪大论》：太阴所至为湿生（节）。诸湿肿满，皆属于脾（节）。土郁之发，洪水乃从，善为时雨，民病心腹胀、肠鸣、呕吐、霍乱，饮发注下，胕肿身重。
《至真要大论》：湿气大来，土之胜也。寒水受邪，肾病生焉。
《太阴阳明篇》：阳受风气，阴受湿气（节）。伤于湿者，下先受之。
《气交变大论》：岁土太过，雨湿流行，肾水受邪，民病腹痛，清厥，体重，烦冤（节）；岁水不及，湿乃大行，民病腹满，濡泄，寒疡流水，腰股痛发，足跗浮肿。

燥淫  ***************************
沉目南《燥病论》曰：《天元纪大论》云天以六为节，地以五为制，盖六乃风、寒、暑、湿、燥、火为节，五即木、火，土、金、水为制。然天气主外而一气司六十日有奇，地运主内而一运主七十二日有奇，故五运、六气合行而终一岁，乃天然不易之道也。《内经》失去长夏伤于湿，秋伤于燥，所以燥证淹没，至今不明，先哲虽有言之，皆是内伤津血乾枯之证，非谓外感清凉时气之燥。然燥病起于秋分以后，小雪以前，阳明燥金凉气司令。《经》云：阳明之胜，清发干中，左胠胁痛，溏泄，内为嗌塞，外发㿗疝。大凉萧杀，华英改容，毛虫乃殃，胸中不便，嗌塞而咳。据此经文，燥令必有凉气感人，肝木受邪而为燥也。惟近代喻嘉言昂然表出，可为后世苍生之幸。奈以诸气膹郁，诸痿喘呕，咳不止而出白血，死。谓之燥病，此乃伤于内而言，诚与外感燥证不相及也。更自制清燥救肺汤，皆以滋阴清凉之品施于火热刑金，肺气受热者宜之。若治燥病，则以凉投凉，必反增病剧，殊不知燥病属凉，谓之次寒病，与感寒同类。《经》以寒淫所胜，治以甘热，此但燥淫所胜，平以苦温，乃外用苦温、辛温解表，与冬月寒令而用麻、桂、姜、附，其法不同，其和中攻里则一，故不立方。盖《内经》六气但分阴阳主治，以风、热、火三气属阳同治，但药有辛凉、苦寒、咸寒之异；湿、燥、寒三气属阴同治，但药有苦热、苦温、甘热之不同。仲景所以立伤寒、温病二论为大纲也，盖性理大全，谓燥属次寒。奈后贤悉谓属热，大相径庭。如盛夏暑热熏蒸，则人身汗出濈濈，肌肉潮润而不燥也；冬月寒凝肃杀，而人身乾稿燥洌，故深秋燥令气行，人体肺金应之，肌肤亦燥，乃火令无权，故燥属凉。前人谓热，非矣。
《素·阴阳应象大论》：西方生燥。
《五常政大论》：燥胜则乾。
《至真要大论》：清气大来，燥之胜也；风木受邪，肝病生焉。
《气交变大论》：岁金太过，燥气流行，肝木受邪，民病两胁下、少腹痛，目赤痛（节）；岁木不及，燥乃大行。
《六元正纪大论》：金郁之发，大凉乃举，燥气以行，民病咳逆，心胁满引少腹，善暴痛，不可反侧，嗌乾，面陈色恶。

火淫  ***************************
缪仲淳曰：夫火者，阳也，气也，与水为对待者也。水为阴精，火为阳气，二物匹配，名曰阴阳。和平亦名少火生气，如是则诸病不生矣；倘不善摄养，以致阴亏水涸，则火偏胜，是谓阳盛阴虚，亦曰壮火食气，是知火即热气之最甚者也。东垣曰：火与元气不两立，亦指此也。盖平则水火既济，火即真阳之气，及其偏，则阳气为火也，始与元气不两立矣。故戴人曰：莫治风，莫治燥，治得火时，风便了。正指火之变态多端，为病不一。了此则皆可辨也。
沉氏曰：火主动，凡动极者多属火。醉饱胃火动，恚怒肝火动，悲哀肺火动，房劳肾火动，心火能自焚，是五藏皆有火也。且火动即身热，其因于五藏者，各不同。如按至肌肉之下，至骨上，乃肝之热，寅卯时尤甚；如按至皮肤之下，肌肉之上，轻手乃得，少加力按之则全不热，是热在血脉也，乃心之热，日中尤甚；如轻按重按皆不热，而在不轻不重之间，此热在肌肉也，乃脾之热，夜尤甚；如轻按不热，重按至骨，其热灸手，乃肾之热，亥子时尤甚；如按至皮毛之上，轻手即得，重按全无，此热在皮毛也，乃肺之热，日西尤甚。均宜分轻重虚实治之。且火动则热壅，其见于三焦者又各不同。如热在上焦，因咳而为肺痿，或口舌生疮，眼目赤肿；热在中焦，便坚结，或胸膈烦躁，饮食不美，或吐血烙血；如热在下焦，尿血淋闭，或小便赤涩，大便秘结。是三焦之热又当分别也。如感外热而成瘟疫者，则以清润生津兼化秽浊为主，不宜过于凉泄。总之，火分虚实，如遇发热，脉沉实而大者，为实；脉浮数而虚者，为虚。实者攻之，虚者补之，不可一概投凉，重伤脾胃。化而裁之因乎变，神而明之存乎人。
《素·阴阳应象大论》：南方生热，热生火。《至真要大论》：热气大来，火之胜也，金燥受邪，肺病生焉（节）。诸热瘛瞀、诸禁鼓慄、如丧神守、诸逆冲上、诸躁狂越，皆属于火（节）。少阳司天，为火化。《气交变大论》：岁火太过，炎暑流行，金肺受邪，民病疟，少气咳喘，血溢，血泄，注下，嗌燥，耳聋，中热（节）；岁金不及，炎火乃行。《六元正纪大论》：火郁之发，炎火行，大暑至，民病少气，疮疡痈肿（节），腹中暴痛，血溢流注，精液乃少，目赤心热，甚则瞀闷懊憹，善暴死。
