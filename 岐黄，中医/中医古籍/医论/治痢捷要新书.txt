

正文  ——————————————————————————————————————————————————————————————————————————————————————————

治痢宜伸阳气之权论  ***************************
经曰：阳气者，若天与日，失其所，则夭折而不张。又曰：阳气衰，不能渗营其经终。故经言：饮食入胃，游溢精气，上输于脾，脾气散精，上归于肺，通调水道，下输膀胱，水精四布，五经并行，阴阳揆度以为常也。曰游溢、曰上输、曰散精、曰上归、曰通调、曰下输、曰四布、曰并行，皆阳气之用也。可知阳气者，内则运化饮食，外则分温四体。揆度如常，百病不生者也。痢疾者，阳气抑郁于脾胃之间，而为病者也。然当阳气得位之时，伏而不发，至于阳气敛降之时，而其患渐萌。因是而水道不通，因是而腹痛食减、因是而下痢赤白，因是而里急后重矣。故治痢而有宜表药者，外感风寒，阳气不得舒越，必发之，散之，使风寒去，而阳气始得舒越也。有宜攻药者，内伤积滞，阳气不得宣通，必刮之，逐之，使积滞去，而阳气始得宣通也。有宜温补者，脏腑虚寒，阴邪凝结，阳气无权，不能舒越宣通，必温之、热之、升之、补之，所以助其舒越宣通之用也。自古言痢，诸家从未有专论阳气者，然观大苦大寒之味，尚必佐以辛热。今人治痢，一见后重，辄行攻克，一见下血，惟事清凉。讵知攻克过度，阳气受伤，因之下陷，而后重益甚；清凉过度，阳气虚冷，血不归经，而下血愈多。甚至绝谷不食，通身逆冷以死者，皆阳气澌灭之明验也。故凡治痢，投药之后，脉有疏畅条达之意者，即便知为可愈之兆也。何也？盖邪郁开，而阳气通行故也。

治痢宜辨寒热虚实论  ***************************
李士材曰：痢之为症，多本脾肾。脾司仓廪，土为万物之母，肾主蛰藏水，为万物之原，二脏皆根本之地，投治少差，冤沉幽冥，究其疵误，皆寒热未明，虚实不辨也。晚近不足论，即在前贤，颇有偏僻。如《局方》与复庵，例行辛热；河间与丹溪，专用苦寒，何其执而不圆，相去天壤耶？夫痢起于夏秋，湿蒸热郁，本乎天也，因热求凉，过吞生冷，由于人也。气壮而伤于天者，郁热居多；气弱而伤于人者，阴寒为甚。湿土寄旺于四时，或从火化，则阳土有余，而湿热为病，经所谓墩阜是也。或从于水，则阴土不足，而寒湿为病，经所谓卑监是也。言热者遗寒，言寒者废热，岂非立言之过乎？至于赤为热、白为寒，亦非确论。果尔，则赤白相兼者，岂真寒热同病乎？必以见证与色脉辨之，而后寒热不淆也。须知寒者多虚，热者多实，更以虚实细详之，而寒热愈明矣。胀满恶食、急痛拒按者，实也；烦渴引饮、喜冷畏热者，热也；脉强而实者，实也；脉数而滑者，热也。外此者，靡非虚寒矣。而相似之际，尤当审察。如以口渴为实热，似矣，不知凡泻痢必亡津液，液亡于下，则津涸于上，安得不渴？更当以喜热、喜冷分虚实也。以腹痛为实热，似矣，不知痢出于脏，肠胃必伤，脓血剥肤，安得不痛？更当以痛之缓急、按之可否、脏之阴阳、腹之胀与不胀、脉之有力无力分虚实也。以小便之黄赤短少为实热，似矣，不知水从痢去，溲必不长，液以阴亡，溺因色变，更当以便之热与不热、液之涸与不涸、色之泽与不泽分虚实也。以里急后重为实热，似矣，不知气陷则仓廪不藏，阴亡则门户不闭，更当以病之新久、质之强弱、脉之盛衰分虚实也。

治痢要诀  ***************************
凡治痢疾，最当察虚实、辨寒热，此泻痢中最大关系，若四者不明，则杀人甚易。须知寒症近乎虚，然寒中亦有实；热症近乎实，热中亦有虚。能将虚、实、寒、热、表、里、阴、阳八个字细心体察，认得清清楚楚，病虽千变万化，亦难出此范围。在诸病皆然，又不独治痢而已也。
痢之一证，总由夏秋之交，阳气敛降之际，或感风寒暑湿，或触时行疫气，或恣食腥冷，或饥饱失宜，以致里气壅滞，表气郁遏，而为痢矣。伤于气分则白，伤于血分则赤，赤白同见则气血并伤。其治法，大要在宣通阳气，舒通滞气，消宿食，清湿热而已。间有下元素虚，或脾湿胃弱，骤为寒邪所乘，与伤寒少阴证直中寒邪相似者，此系纯虚无实、纯寒无热之症也。即当以大温大补之法治之。总之，寒热虚实，其色脉情形不难立辨，最紧要处只在初得之一二日，认定是寒、是热、是虚、是实，立施汗、下、和、温、消导、升补之法，病虽险恶，亦不难立见奇功。或遇年迈气虚，患积滞实热之症，法应消导、清里者，亦即照法清之、导之，勿疑虑，勿畏葸，但其轻重缓急之间，与年强力壮者，略有区别耳。盖积滞去，则胃气升；邪气除，则正气复。饮食一进，表里自和。若狃于气虚年迈不可攻伐，专进以补气养血之药，殊不知愈补愈壅愈痢。邪气未除，正气消尽，饮食不进，病势日增，补之不得，泻之不可，虽有善者，亦无如之何矣。我故曰治痢疾与治瘟疫同，只在初得之一二日，全在胆力壮识见定，认明寒热虚实以施治之，否则鲜有不轻病转重，重病致死者。承斯任者，可不慎之于初哉。

虚实寒热辨  ***************************
形气厚实，脾胃强健者，多实；形体单薄，脾胃素弱者，多虚。腹痛拒按，胀满坚硬者，多实；腹痛喜按，痞闷短气者，多虚。新痢多实，久痢多虚。初病里急后重者，多实；久病里急后重者，多虚。肛门奋痛，得便稍减者，多实；下坠脱肛，便后痛甚者，多虚。痢色浓厚，气味极臭者，多实；痢色清淡，频下污衣者，多虚。舌苔黄厚干刺者，多实；舌苔滑白或无者，多虚。脉息滑数鼓指，或坚大紧实，浮沉皆有力者，多实；脉息弦细濡涩，按之无力者，多虚。大寒大热，头痛骨酸，面赤无汗者，此又表邪之实；无热恶寒，自汗蜷卧者，此又表里皆虚。脉息滑数鼓指，外见目赤舌刺，头疼壮热，烦躁谵妄者，此又时疫之实；脉息细微无力，面色刮白，气倦神呆，自汗不食者，莫非正气之虚。喜冷畏热者，多热；喜热畏冷者，多寒。口渴思凉者，多热；口不渴或渴不思凉者，多寒。小便赤短，热涩而痛者，多热；小便清白，不热不涩者，多寒。舌苔芒刺，唇口焦裂者，多热；舌上滑苔，唇口刮白者，多寒。下痢脓血，或纯血色鲜红者，多热；下不纯血，血不纯红者，多寒。痢色浓厚腥臭，肛门火燎者，多热；痢色浅淡，或如胶冻、鱼脑、鼻涕，或大孔洞泻者，多寒。脉息滑实有力，或滑而疾数者，多热；脉息弦紧，或迟细无力者，多寒。神烦躁急者，多热；神烦不躁急者，多寒。身轻气高，壮热者，多热；身重气短，四肢微厥者，多寒。

痢疾初起治例  ***************************
痢疾初发，实症居多，但实中须分表实、里实。表实者，外感风寒暑湿，及时行疫气是也。其症多见头疼身痛、憎寒壮热、鼻塞声重、胸膈痞闷等症。里实者，内伤饮食积滞，及湿热食痰留滞肠胃是也。其症多见胸膈胀满，恶食，腹痛拒按，饱嗳呃逆，里急后重，频欲登圊，及去而所下无多，才起则腹急后坠，此皆湿食气滞凝结之故也。表实者，宜发表；里实者，宜疏里。痢疾初发，表里同病者居多，故治法以发散表邪、疏通里滞为主。今拟一汤，名曰加减奇效藿香汤，实为痢疾初起之通剂，寒热虚实随证加减皆可施用，对症则一服霍然而愈，不对证亦不为害。其有调理失宜，愈而复发，或因兜涩太早，积热未清，或因表邪壅闭，缠绵不解者，虽属久痢，亦可用此汤，量为加减以和之。
加减奇效藿香汤　此汤治暑热湿食兼疫之痢，又治形寒饮冷，霍乱吐泻，呕哕恶心，吞酸膈胀，腹痛，以及小儿呕泻、痰食积热等症。
藿香梗二钱　云苓二钱　厚朴钱半　黄连一钱　木香一钱　炒槟榔钱半　焦山栀四钱　葛根一钱　橘皮二钱　苍术二钱　枳壳钱半　宣木瓜钱半　炙甘草一钱　泽泻钱半
姜枣煎。头痛项强，脊痛，周身骨节酸痛，加羌活钱半；若冒暑而成痢，其证必自汗发热，面垢，呕渴，腹痛，小便不利，加香薷钱半，白扁豆二钱；赤痢加酒芩钱半，酒芍钱半，色如黑漆者，再加归尾钱半，赤芍一钱，桃仁钱半，酒军二钱，以行之（肛门燥辣治同）；白痢加滑石钱半；如痢如鼻涕胶冻，此属冷痢，加肉豆蔻一钱，砂仁一钱；少腹硬痛，后重里急坠痛，或腹中大痛，按之稍减，加官桂六分，焦芍二钱，以利之；呕吐加半夏钱半；气虚年迈加人参。

实症治例  ***************************
表里两实之症，前已详言之矣。若内无湿食积滞，纯见上项表症者，宜服人参败毒散、五积散、十神汤之类。若外无上项表症，纯见胸满腹胀、饱嗳恶食、里急后重等症，应温下者，宜服香砂平胃饮、藿香正气汤、六和定中汤之类，以和解之；应清下者，宜服香连化滞汤、枳实导滞汤之类，以涤荡之。证偏于寒，宜温下；偏于热，宜清下（寒热辨，详见前）。

热症治例  ***************************
有骤受暑热之毒，致成热痢，大渴饮冷，一昼夜数十行，肛门如火燎，面赤壮热，舌上生苔者，此乃肠胃为热毒所攻，倾刻腐烂，宜遵《内经》通因通用之法。重而急者，宜服大黄汤、大小承气、调胃承气等汤，或大黄黄连泻心汤之类；轻而缓者，宜服黄连解毒汤、芩芍汤、戊己丸、六一散、五物香薷饮之类。
若赤白热痢，日久不止，或阴虚发热，脓血稠黏，或下痢五色，至夜发热，或气虚夹热、脓血不止等症，势在攻之不可，补之不可者，宜服《千金》黄连汤、黄连阿胶汤、归连丸、驻车丸、白头翁汤、芍药汤、阿胶梅连丸之类（虚而夹热者皆宜此）。

虚症治例  ***************************
虚痢须分为二，曰阴虚，曰阳虚。阴虚者，肝肾不足，真阴素弱之人，感受湿热而成痢者，其证多见下痢五色脓血，或下鲜血，滑泻无度，脐下急痛，发热颧赤，午后夜间加重。治宜泻热养阴，固下滋肾，切忌攻下克伐，以及辛香燥辣之药。宜服驻车丸、黄连阿胶汤、阿胶梅连丸之类，虚甚者宜服六味地黄汤、知柏地黄汤、《金匮》十味肾气丸之类。久痢者，多见此证。大病后，疟疾后，亦有之，宜与上条热痢参看。阳虚者，真阳不足，或脾虚胃弱之人，偶为邪所乘，或伤饮食生冷，寒湿凝滞，阳气不伸，其症多见懒言恶食，腹痛里急，下痢清白，小便白，身懒嗜卧，短气不足以息，身冷自汗。治宜温中补中，建中升阳，切忌苦寒降下之药。有积滞宿食者，加以消导药，如大健脾汤之类。积滞轻者，宜服香砂六君子汤之类。纯虚无积滞者，宜服补中益气汤、四君子汤、保元汤、小建中汤之类。

寒症治例  ***************************
暴得之寒痢，与伤寒症中少阴阴邪相似。盖缘素秉阳衰，寒邪直得而中之，其症多见腹中㽲（音绞）痛，身冷自汗，四肢厥逆，周身痛而恶寒，面青，小便白，懒言嗜卧，脉沉迟、细欲绝。治宜大补，宜服附子理中汤、四逆汤、桂枝汤、真武汤、建中、补中之类。若未病之前，过食生冷黏腻之物，须于此数汤中稍加温脾消导之药。此证应与上条阳虚证参看。阳气素虚之人，或年力强壮贪凉过度，或冒雨，或露宿者，多有此证。若初得之时，不过内伤生冷，外感风寒，本不甚重之症，未明发表疏里、通阳和中之理，浪用苦寒攻下克伐之药，以致清阳下陷，痢无止期者，亦能见上项阳虚之证。治宜健脾升阳，宜服补中益气汤、升阳除湿防风汤、人参胃风汤之类。
如下元真火素微之人，过服苦寒降下之剂，以致元气脱陷，肾关不固，大肠滑泻者，治宜温脾、暖肾、固脱，宜服桂附地黄丸、真人养脏汤、固肠丸之类。患痢日久，投药不当者，或疟后，或病后，或病间犯房劳者，多有此症。以上所列寒热虚实，以及虚实中之寒热，寒热中之虚实，不过略举大概，俾阅者一目了然。晓然于寒热虚实之确情，以施温和攻补之定法，后虽变症百出，莫不在此范围之内。尤其要者，全在初起治法一条，阅者须加意留心，莫把初起一关放过。盖痢疾初发之时，正气未伤，邪气尚浅，药与病一投机，则后此之法皆同虚设。

腹痛  ***************************
张景岳曰：腹痛有寒、有热、有虚、有实。凡生冷凝滞，及外受感邪者，皆能致痛。因食积者，必多胀满，坚硬拒按；因火者，必内外多见热症；因寒者，必内外多见寒症；因虚者，中气不暖，亦寒症也。若泻痢日久不止，胃气既伤，膏血切肤，安能不痛？但察其不实不坚，喜按喜热，饥不能食，渴不能饮，不见实热等症，悉属虚寒。李士材曰：胀痛因肺金之气郁在大肠之间，宜桔梗开之，白芍、甘草、陈皮、木香、当归和之。恶寒加炮姜、吴萸，恶热加酒芩、酒连。仍当导滞燥湿，行气温脾。
《证治准绳》曰：建中汤，痢不分新久、赤白，但腹中大痛者，神效。其脉或涩，或浮大，按之空虚，或举按无力者，皆是也。
张石顽曰：下痢腹痛，脉沉紧，无热症者，先以桂、姜温之，后理积滞（此属于寒者）。脓血稠黏，腹痛后重，身热不除，脉洪疾者，芩芍汤（此属于热者）。
熊圣臣曰：下痢腹中痛者，以白芍甘草为主。热加芩、连，寒加姜、桂，少腹痛者加吴萸，有积滞者加厚朴、槟榔、青皮、楂、曲之属。胃虚夹滞者，大健脾丸。气不调者，加木香、香附、青、陈之属；血瘀者，加桃仁、元胡、归尾之属。久痢血枯而痛者，加芎、归养之。辨症审治，是在好学深思者。

肠痛  ***************************
李士材曰：肠痛者，必以白芍、甘草为君，当归、白术为佐。恶寒加姜、桂，恶热加黄柏。愚按：初痢肠痛者，照腹痛法辨虚实以治之。若久痢肠痛者，或服利气药其痛愈甚者，必系切近脂膏，须和气补血，暖肠胃。

肛门痛  ***************************
喻嘉言曰：肛门肿痛，身热，脉洪大，下痢稠黏者，宜清之，黄芩芍药汤。身冷，自汗，宜温之，理中汤。
李士材曰：痢疾肛门痛者，热留于下也。宜槐花少加木香。夹寒者，理中汤。

大孔肿痛　大孔开  ***************************
张仲景曰：大孔肿痛，急温之，黄芪建中汤。张顽石加木香、当归，虚寒宜之。戴元礼曰：大孔因热流于下而痛，木香、槟榔、酒芩、酒连，少加姜炭。实热者宜之。又曰：滞下，大便不禁，致大孔开，如空洞不闭者，用葱和花椒捣烂，塞谷道中，并服酸涩固肠之剂。

脱肛  ***************************
张仲景曰：下痢便脓血者，桃花汤主之。丹溪注曰：桃花汤主治下焦血虚且寒，故非干姜之温、石脂之涩且重，不能止血，用粳米之甘，引入肠胃。戴元礼曰：脱肛一症最难为，药热则肛门闭，寒则肛门脱，宜用磁石细末，每空心米汤饮下二钱，外用铁锈磨汤温洗。
熊立晶曰：痢下脓血，有误服补药汤，有误服凉药，而致脏寒脱肛者，宜四君子汤加升麻、木香，或真人养脏汤，或用五味子、枯矾，煎汤温浴，其肛自上。内服补中益气汤升提之，有热加黄连。愚按：痢久脱肛，内服升提之药，外用朴硝白矾水温洗，拭净，再将旧鞋底烤热，喷醋托之，自上。

里急后重  ***************************
朱丹溪曰：里急后重，及大便燥辣是名夹热症。口不渴，身不热，喜热手熨荡，是名夹寒症。力倦气少，恶食久痢，里急后重者，是名夹虚症。
李士材曰：里急而不得便者，火也。重则承气汤，轻则芍药汤。里急频见污衣者，虚也。补中益气汤去当归，加肉果。邪迫而后重者，至圊稍减，未几复甚，芍药汤。虚滑而后重者，圊后不减以得解，愈虚故也，宜真人养脏汤。下后仍后重者，宜用当归、甘草缓之，升麻、柴胡举之。又有虚坐努责者，此血虚也，宜归身、地黄、芍药、陈皮之属调之。
徐东皋曰：气虚久痢，里急后重，脓血交错者，专以补中益气汤为主，使升降之道行，其痢不治而自消矣。予法东垣，凡有热者，加姜炒黄连；有寒者，姜、桂；寒兼少腹痛者，建中汤加吴萸；有风湿者，加防风、羌活；肝乘脾者，倍加柴胡，再加白芍、木香；泻痢久不止者，加栗壳、诃子。
熊圣臣曰：痢初发时，里急后重，频欲登图，及去而所下无多，才起则腹中又急，此皆湿热凝滞之故也。宜藿香正气散加木香、枳壳、黄连、砂仁。又曰：里急而至固反不能即出者，气滞也，疏通为主（木香槟榔丸之类）。里急而频见污衣者，气脱也，补涩为主（真人养脏汤、固肠丸之类）。后重而至圊稍减者，火迫也，黄连为主。后重至圊而转增者，下陷也，升麻为主。
刘河间曰：治里急后重，芍药汤在所必用。盖血行则便红自愈，气调则后重自除。愚按：调气之法，亦须热者清之，寒者温之，虚者补之，实者泻之，陷者举之也。故仲景曰：热痢下重者，白头翁汤主之（此治热痢之里急后重也）。丹溪曰：下痢赤白，里急后重者，香连丸、承气汤主之（此治实热之里急后重也）。张石顽曰：久痢后重，用三奇散，稍减用补中益气汤（此治虚寒之里急后重也）。戴元礼曰：后重，积气郁聚，宜升之、消之（此治不虚不实、不寒不热之里急后重也）。

呃逆  ***************************
《证治准绳》曰：呃逆乃胃气虚寒之候，宜橘皮干姜汤主之。有因患渴，误食冷物水果者，理中汤加丁香、柿蒂主之。寒热往来者，小柴胡汤加丁香主之。血痢、呕哕、口渴、心烦不眠、不小便者，猪苓汤主之。白痢、呕哕，五苓散主之。以中有肉桂，可通逆气也。愚按：胃气逆，则为呃逆，闽浙称为冷逆。以冷为名，遂指为胃寒，不知寒热皆令呃逆，不以本症相参，专执俗语为寒，遂投丁香、茱萸、姜、桂之类，误人不少。吾愿执辞害义者，临症猛省。再按：此症有因肝火逆上者（宜用黄连、木香、青皮、芍药之类）；有因膈间痰闭者（宜用二陈汤合旋覆代赭汤以开之）；有真阴素虚，肾气不能归根，左尺脉微弱者（宜六味地黄加沉香、砂仁）；有下焦真阳大虚，火不归元而呃逆者，右尺脉必微细而弱（宜桂附地黄加沉香、砂仁）；有因火症误用补药、热药而致呃逆者（宜橘皮竹茹汤，轻则加芩、连、枳、朴，重则大黄通之）。如果胃寒，丁香柿蒂汤宜之，然不若理中汤、四逆汤，功效殊捷。若用（旋覆代赭、橘皮竹茹）二汤，审其寒热虚实，加减出入而消息之，尤为妥当。
再按：呃在中焦谷气不运，其声短小，得食即发；呃在下焦真气不足，其声长大，不食亦然。

积垢  ***************************
饮食之滞，留积于中，或湿热之毒，黏毁肠腻，皆能结聚成积，故谓之积垢也。今人不察虚实，一遇痢有脓垢者，统名以积。不知肠脏之间，无论人之肥瘦，皆有脂膏以为遮护，故脓垢稀淡者，并患痢日久者，为精化之属，非积滞之属也。若积以饮食，积以湿热，凝郁既久，由渐而伤者，则必肚腹胀满，肠脏鞭痛，法应消导积滞，推陈致新。若腹不坚实，鼓胀，痛不鞭急搅乱，则是五内虚弱之伤，致令脂膏不固耳。其脏气稍强者，或随去随生，犹为可治。若脏气弱者，日削日败，以至尽而后已。或但见血红，及如屋漏之水，则败竭极危之候，而与实症之积滞大相悬绝者也，医者可不审辨哉？
李士材曰：旧积者，湿热食痰也，法当下之。新积者，下后又生者也，或调或补，未可轻攻。若因于虚者，积垢与肠腻同下，虽有旧积，亦不可攻，但用异功散，虚回而痢自止。丹溪有先用参、术，补完胃气，而后下者，亦一妙法也。熊圣臣曰：痢疾因食积而成者最多，察其伤于米食（须用神曲），伤于面食、肉食（须用山楂、麦芽）。积盛者（枳实、厚朴、槟榔消之，苏梗、陈皮、甘草疏之），兼感风寒者（防风、羌活散之），素伤湿热，或白，或红，或红白相杂者（扁豆、厚朴、归、芍、芩、连解之），未可专恃攻下一法也。愚按：痢疾初起，由于痰热湿食积滞者，虽气虚年迈，亦可于消导药中少加升补之药，以疏利消导之。盖此时胃气未伤，推陈致新，最易为力。若惑于年迈气虚宜补养，不宜消导之说，坐使里滞日壅，元气日败，至此方悟积不去则痢不除，则已无从下手矣。此皆患病之初，不明轻重缓急之理，有以误之也。

痢疾五色  ***************************
熊圣臣曰：白色其来浅浮，近之脂膏也。赤者其来深，由脂膏而切肤络也。纯血者，阴络受伤，或寒、或热以迫之，故随溢随下，此最深者也。红白相兼者，是则深浅皆及也。大都诸血鲜红者，多热症，盖火性最急迫，速而下也。紫红、紫白，色黯不鲜明者，少热症，以阴凝血败，渐损而致然也。纯白清淡，或如胶冻鼻涕者，无热症，以脏寒气薄，滑而致然也。
王节斋曰：痢是湿热食积所伤，治者须别赤、白、青、黄、黑五色，以属五脏。白者，湿热伤气分；赤者，伤血分；赤白相杂，气血俱伤。黄者伤食，黑青属热。华元化曰：脾气虚，则五液注下为五色。
张石顽曰：凡治痢者，多以脓血为热，不知血色鲜紫、脓厚者，始为热症。若瘀晦稀淡，或如玛瑙色者，为阳虚不能制阴也，非温其气，则血不清。理气如炉冶分金，最为捷法，若不知此，概行疏利，使五液尽从寒降而下，安望其有生理乎？
戴元礼曰：便白脓少而滑，频见污衣者，气脱也，宜调气和血药中加附子、粟壳。如气涩者，只以甘药补之。若久痢脓血，色如死羊肝，或五色杂下，此脏腑俱虚，肠胃下脱，元气欲绝之兆，百不救一。
李士材曰：色黑有二，焦黑者热极（宜芍药汤），黑如漆之光者，下焦有蓄血（宜桃仁承气汤）。

噤口痢  ***************************
李士材曰：噤口痢有邪在上膈，火气冲逆者（宜服黄连、木香、桔梗、橘皮、竹茹、茯苓、菖蒲、枳、朴之属）；有胃虚呕逆者（宜治中汤）；有阳气不足，宿食未消者（宜理中汤加砂仁、陈皮、木香、豆蔻）；有肝气乘脾而呕逆者（宜戊己丸加木香、肉桂、青皮、白芍）；有水饮停聚，心下必悸动不安者（宜五芩散加姜汁）；有积秽在下，恶气熏蒸者（宜承气汤）。
朱丹溪曰：噤口痢，用人参、石莲子、酒炒黄连煎汤，再加生姜汁少许，细细呷之，神效。如吐，再作服之，但得一呷，下咽便开。但石莲子真者绝少。余尝以藕汁煮熟，稍加糖霜，频频服之，兼进多年陈米稀粥，调其胃气，神效。喻嘉言曰：治噤口痢，多有用黄连者，此正治湿热之药，但苦而且降，不能开提，非胃虚者所宜。大抵初痢噤口，为湿热瘀于胃口，故宜苦燥治之。若久痢噤口，则胃气虚败，即大剂独参、理中，恐难为力也。
熊圣臣曰：噤口痢日久不愈，诸药不效，贫人无力服参者，乌梅、大枣各数枚，煎服屡效。
杨士瀛曰：噤口痢虽属胃虚，亦热闭胸膈所致，用木香失之温，用山药失之闭，惟参苓白术散加菖蒲，米饮下，胸次一开，自然思食。湿热盛，加黄连。喻嘉言又曰：噤口痢乃肠胃淫热之毒熏蒸清道，以致胃之上口闭塞，亦有误服涩热之药，致邪气停于胃口者，用人参、石莲子等份，煎服强呷。

休息痢  ***************************
李士材曰：屡止屡发，久不愈者，名曰休息。或因调理失宜，外邪复感；或因兜涩太早，积热未清，宜香连丸合四君子汤，加枳实。有表邪者，加表药。若脾胃衰弱，肠脏空滑，时重时轻，休息而不愈者，宜诃黎勒散。
刘河间曰：久下血痢，则脾胃虚损，血不流于四肢，藏留肠胃之中，故痢复或息，愈后复发也。治宜滋养脾胃。
《证治准绳》曰：休息痢日久者，宜四君子汤加陈皮、木香，吞驻车丸。虚滑者，用椿根皮、人参、木香各等份，粳米煎汤，调服大断下丸。
张石顽曰：休息久痢，下鲜紫血块者，风通于肝，肝伤不能藏血也。三奇散倍防风，加羌、葛、升、柴，至一切利水破气之药，皆为切禁。
熊圣臣曰：休息久痢者，当审其有邪、无邪，若初病时，当下失下，当清不清，当散未散，逗遛肠胃之间，缠绵不已，是有邪也。年少禀强者，仍当用从前未用之药。若身虚禀弱，元气下陷，无邪可攻，则用四君子汤、异功散、补中益气之类，加肉果、乌梅、薏苡、山药、续断、故纸、阿胶之属，以升举其陷下之气。若赵养葵以蜡糊巴豆为丸，谓通因通用之法者，未可轻试也。

冷痢  ***************************
张石顽曰：痢如胶冻、鼻涕、鱼脑者，冷痢也，照虚寒痢治之（理中汤加木香、沉香、豆蔻、砂仁）。
戴元礼曰：血色紫黯，屡服凉药，而所下愈多者，作冷痢治（同上，再加归身、酒芍）。

血痢  ***************************
薛立斋曰：纯下血而色鲜红者，此心家伏热也。宜用犀角屑一钱，朱砂、牛黄各八分，共研细，再用人参一钱，加龙眼、灯心煎汤调下。
戴元礼曰：纯下血而色鲜红，血浓厚者，心脾伏热也，大黄黄连泻心汤主之。
张石顽曰：久痢下血，色鲜紫成块者，风通于肝，肝伤不能藏血也。宜三奇散倍防风，加羌、葛、升、柴，至一切利水行气之药，皆为禁忌。
刘河间曰：久痢下血，色浅淡，面黄少食，此脾胃虚损，血不流于四肢也。宜服归脾汤、补中益气之类，滋养脾胃。如新起实热症，血色鲜红浓厚者，亦不可纯用凉药，宜桃仁承气汤加酒炒黄芩、连之类。愚按：血痢实热症，有瘀血积滞者，宜芍药汤。虚热无滞者，宜白头翁汤加四物汤。若血痢属虚寒者，宜大桃花汤及桃花汤之类。若脾湿痢疾下血，宜苍术地榆汤。

蛲虫痢  ***************************
寒湿之气，苑郁不发，积化为蛲，乘人胃弱肠虚，或大孔痒，或从谷道溢出，痢出之虫，形细如线，此亦九虫之一也。治法以逐湿药，察其寒热虚实，加减出入以消息之。史君子、雷丸、芜荑、槟榔、乌梅之类，在所必用。或雄黄锐散、乌梅丸、黄连犀角散之类，止后当用六君子汤加治虫药（以补脾胃，兼清湿热）。

痢疾吐蛔（蛔虫亦九虫之一）  ***************************
湿热熏蒸胃口，蛔动不安，下既不通，必反之于上，蛔因呕出，此常事也。但治其胃，蛔虫自安。若妄引经论，以为胃虚脏寒，便用乌梅理中，桂、附、姜、椒辛热之品，甚于火上添油。不思现前事理，徒记纸上文辞，以为依经傍注，坦然用之不疑，因此误人甚众（热症十常八九，寒症百或一二）。

似痢非痢  ***************************
李东垣曰：大便闭塞，或里急后重，数至圊而不能便，或少有白脓血，此劳倦气虚，有伤大肠也。慎勿利之，利之则必至重病，反郁结而不通矣。宜用升阳除湿防风汤，升举其阳，则阴自降矣。
《医贯》曰：似痢非痢为肾虚，最危之候，宜服桂附地黄加故纸、豆蔻、阿胶，及理中汤加升麻、桂、附，相继间服，慎勿以痢药治之。按：真痢似痢之分，脉既不同，症亦可辨，真痢有里急后重，似痢无里急后重；真痢之里急后重则并迫无度，似痢或有里急后重，不过拘急难解耳。真痢受暑热湿三气，每发于夏秋之间；似痢因虚损过劳，或因病后失调，或兼疫疟转症，虽亦有感受暑湿寒热而发者，但春夏秋冬四时皆有也。总之，脉实、症实，虽似痢而亦当清；脉虚、症虚，虽真痢而亦当补，此至要之诀也。

疟痢兼症  ***************************
赵养葵曰：有疟后痢者，亦有痢后疟者。夫既为疟后，发泄已尽，必无暑热之毒，复为痢疾，此特元气下陷，脾气不能升举，似痢而实非痢也。夫既为痢后，下多则亡血，且气随痢散，此盖阴阳两虚。阳虚必恶寒，阴虚必发热，故寒热交战，似疟而实非疟也。然二者悉从虚治。
按：疟疾兼症，或疟后转痢，或痢后转疟，或痢疟并作，此因外感风寒，或触四时不正之气，邪由经络而伤于腑者，则为疟疾，邪由经络而伤入脏者，则为痢疾。今则脏腑俱伤，是以疟痢并作也。宜胃苓汤加柴胡一二钱，或柴苓汤、六和汤、清脾饮等加减，以分利之。服药后倘疟减而痢甚，宜服槟芍顺气汤、三解汤，加酒连、木香、当归、砂仁之属。若痢减而疟甚，宜服二术柴葛汤、四兽饮、不二散、何人饮。虚者，补中益气汤。

疫痢兼症  ***************************
吴又可曰：下痢脓血，更加发热而渴，心腹痞满，呕而不食，此疫痢兼症，最为危急。夫疫者，胃家事也。疫邪传胃，十常八九，既传入胃，必从下解。盖疫邪不能自出，必借大肠之气传送而下，疫方得愈。至痢者，大肠内事也。大肠既病，失其传送之职，故正粪不行，纯乎下痢脓血而已。所以向来谷食停积在胃，直须大肠邪气将退，胃气通行，正粪自此而下。今大肠失职，正粪尚自不行，又何能为胃载毒而出？毒既羁留在胃，最能败坏真气，在胃一日，有一日之害，一时有一时之害，耗气搏血，神脱气尽而死。凡遇疫痢兼症者，在痢尤为吃紧，疫痢俱急者，宜槟芍顺气汤，诚为一举两得。愚按：瘟疫当下失下，其祸已不可胜言，若疫痢兼症，应下不下，其祸更有甚于疫症者。吴氏此论，专以急去其邪以存其正为嘱，高见卓识，可称千古只眼。
缪仲淳曰：时行疫痢，沿门阖境患此者，宜先清热、解毒、表散为急，如十神汤、人参败毒散、五积散、不换金正气散之类。

妇人胎前产后痢  ***************************
妇人患痢，本与男子治法同，只以胎前产后，故诸多碍手。胎前治法，按照寒热虚实治例，须加养血和气药，如归、芎、芍、地、苏梗、酒芩、腹皮、砂仁、木香、白术、陈皮之属。产后治法，按照寒热虚实治例，须加逐瘀生新之药，如归、芎、延胡、姜炭、红花、泽兰、香附之类。气虚者，量加参、芪，或专以生化汤加助脾养胃，并痢门应用诸药（再：产后热症最多，但察其虚实以治之而已，不可因产后恶寒一语，妄用热药，以火济火）。
张石顽曰：子尝以甘草、厚朴、茯苓、木香、干姜治妊娠白痢，以《千金》三物胶艾汤治妊娠血痢，以连理汤加胶、艾治赤白相兼之痢，以《千金》黄连汤、白头翁汤加甘草、阿胶治胎前产后五色诸痢，俱应手奏效。
《证治准绳》曰：胎前下痢，产后不止，势莫挽回者，用伏龙肝汤丸随证加减。

烟后痢  ***************************
素吸洋烟之人，偶患痢疾，俗皆谓之烟后痢。方书从无冶法，医家视为畏途，致使素有烟瘾之人，一患痢疾即成死症。此皆不明比例变通，斟酌缓急之弊也。愚谨谬创一说，略申治法，以质高明。夫洋烟一物，其燥烈之毒，甚于砒霜，有肌肉消瘦者，大便十数日一行者，有咽干如火燎者，有口渴思冷者，此皆洋烟耗阴铄精之明证，至于大肠之血液、脂膏，早已煎熬殆尽，所存者尽烟滞毒黝耳。大肠既无脂膏遮护滋润，一旦染患痢疾，求其载毒以出，势不可得也。于是里急后重，奔迫下坠，其苦甚于正痢十倍。此时若以槟榔、木香、枳壳之类，疏气通滞，则肠愈薄而痢愈急；若以粟壳、白矾、乌梅之属，兜涩酸收，则邪愈壅而后愈坠。然则将若之何？曰：治法大要，当其初得之时，察其属寒、属热、属虚、属实。若属虚寒，则即照虚寒例以治之，须多加暖肠胃、养血、固脱之药（如肉果、粟壳、归身、石脂、阿胶之属）。若属表邪，即以人参败毒散、十神汤、藿香正气之类。但诸方中，须一切宽肠利气之药减去。盖因肠质既薄，不宜克削也。若属热症、实症，即以芍药加大黄酒炒、郁李仁、桃仁、麻仁、白蜜、阿胶之属，合入白头翁汤内。即有积滞，亦不可用槟榔、枳壳、木香，一切香燥破气之药，只以神曲、麦芽之类，消导宣发足矣。盖积热不去，则痢无止期，今借酒军润而不燥之力，涤荡其邪，又有芍药、阿胶之属，以养其阴，邪不羁留，肠胃廓清，则痢不治而自愈矣。或谓：阴液既耗，质既薄，岂可复用大黄？曰：大黄润而不燥，走而不守，此等处用之，正显其救阴之功，况有白蜜、甘草、阿胶之属以辅之，于胃气毫无伤损。若羁迟不用，三五日后，即成坏症。
设遇烟后痢症初起之时，治未得法，或表邪内陷，或里热未清，或误服利气宽肠之药，或兜涩太早，以致缠绵日久，下痢不休，腹痛里急，纯见黑水，或如屋漏、如鱼脑，此则脏气已伤，阴阳两败，朝不保夕之候。与其坐以待毙，莫若含药而亡。今拟一汤，名曰夺命汤丸，或可挽救万一（方见后卷）。

疫痢应下失下坏病  ***************************
疫邪失下，其祸已不可胜言。若疫痢失下，其祸更可知矣。究其失下之由，必曰病人年迈也，病人气虚也，或有烟瘾也，或在胎前也，或值产后也，故其下症已具，终不敢下，惟以缓药徐图，自谓老成持重。而又有一等不明事理，自命知医之病家，横拦竖遮，言火道寒，恐大黄下断中气，多方掣肘。殊不知疫痢兼症，下症已具，越怕下者，越得急下。盖邪热多留一日，有一日之祸，早下一日，有一日之福。彼年富力强者，失下尚且难治，则年迈气虚、烟瘾、胎前、产后，疫痢失下者，又何从措手哉？然下之之法，亦有缓急轻重之殊，非谓以承气汤一概而论也。愚每见患痢之人，其初起之日，即见面赤拂郁，舌苔黄厚，壮热口渴，脉息滑实而数，下痢里急。沿门阖境，率皆如此，此即疫痢相兼之症。愚即以人参败毒、三消饮、槟芍顺气汤之类，治之罔不应手奏效。疫痢相兼之症最多，人皆习而不察，即或遇有年迈气虚、胎前、产后诸人患此者，当其初得未久，亦以此法治之，但察其阴分虚者，加以养阴之药，阳分虚者，加以补气之药，其余攻下之品，略为变通加减，亦莫不应手奏效。其要只在先将寒热、虚实、标本、缓急分清，然后可以言治。设遇有应下失下，日久痢不止，外见烦热口渴，自汗，舌苔满布黄厚芒刺，腹痛拒按，胸满呕吐，不食，痢见败色，一日夜数十行，后重里急，面垢神惨，脉息或沉微欲无，乍见乍隐，或疾数鼓指，或坚大若革，按之反空，此皆疫痢兼症，应下失下之坏症也。邪热一毫未除，元神将脱，补之则邪毒愈甚，攻之则几微之气不胜其攻。攻不可，补不可，攻补不及，两无生理，不得已变陶氏黄龙汤之法，名之曰进退黄龙汤，或有回生于万一（方见后卷）。

各种坏症  ***************************
下纯血如屋漏水者，不可治。大孔如竹筒者，不可治。唇若涂朱者，不可治。色如鱼脑，或如羊肝者，半生半死。下如尘腐色者，死。发热不休，四肢冰冷者，死。脉细、皮寒、气少、泻痢不休、饮食不入者，是谓五虚，必死（或用参附十可救一）。厥逆冷汗者，死。身热、脉大，不能除者，死。发斑躁扰者，死。呃逆不能止者，死。吐蛔虫，腹胀如鼓，痛不止者，死。变成肿胀者，死。噤口不食，药不能开者，死。骤然能食，为除中者，死。脉疾数如雀啄者，死。面色惨淡，下痢不止，腹胀痛，形如鼓者，死。痢下五色者，死。面色枯，声音败，脉息无神，大热不止者，死。环口黧黑，柔汗不止者，死。神昏，直视摇头，溲便遗失，不自知者，死。舌卷囊缩，厥冷身重者，死。

喻嘉言治痢医律三条  ***************************
凡治痢不分标本先后，概用苦寒者，医之罪也。
以肠胃论，大肠为标，胃为本；以经脉论，手足阳明为标，少阳相火为本。故胃受湿热水谷，从少阳之火化，变为恶浊，而传入于大肠，不治少阳，但治阳明，无益也。少阳发生之气，传入土中，因而下陷，不先以辛凉举之，径以苦寒夺之，痢无止期矣。
凡治痢不审病情虚实，徒执常法，自恃颛门者，医之罪也。
实者，邪气之实也；虚者，正气之虚也。七实三虚，攻邪为先；七虚三实，扶正为本。十分实邪，即为壮火食气，无正可扶，急去其邪，以留其正；十分虚邪，即为奄奄一息，无实可攻，急补其正，听邪自去。故医而不知变通，徒守家传，最为误事。
凡治痢，不分所受湿热多寡，辄投合成丸药误人者，医之罪也。
痢由湿热内蕴，不得已用苦寒荡涤，宜煎不宜丸，丸药不能荡涤，且多夹带巴豆、轻粉、定粉、硫黄、硵砂、甘遂、芫花、大戟、牵牛、乌梅、粟壳之类，即使病去药存，为害且大，况病不能去，毒烈转深，难以复救，可不慎耶。


痢疾汇方  ——————————————————————————————————————————————————————————————————————————————————————————

表里和解类方  ***************************
●人参败毒散
治时气疫痢。
人参一钱　茯苓钱半　柴胡一钱　前胡八分　羌活钱半　独活一钱　桔梗钱半　枳壳一钱　川芎一钱　甘草七分　生姜三片
煎服（体壮去人参，加荆芥、防风，名荆防败毒散，加陈米一撮，名仓廪汤）。
●五积散
治同上。
白芷一钱　陈皮钱半　川朴钱半　桔梗钱半　枳壳　川芎　白芍药各钱半　茯苓　苍术各二钱　甘草一钱　当归　法夏　桂枝各一钱　麻黄五分
生姜煎（合人参败毒，名五积交加散）。
●十神汤
治同前。
麻黄五分　葛根　苏叶各钱半　升麻四分　甘草　陈皮各一钱　赤芍药　白芷　香附各一钱　川芎一钱
生姜煎。
●桔梗汤
表里两解，感冒时疫夹热者宜之。
黄芩　连翘　栀子　薄荷　桔梗　竹叶　甘草　大黄各等份
灯心煎。
●三消饮
表里两解，同上。
槟榔钱半　草果五分　厚朴　白芍各一钱　甘草　知母　黄芩各一钱　大黄二钱　葛根　羌活各一钱　柴胡引同。
●大柴胡汤
表里两解。
柴胡　法半夏　黄芩　枳实　芒硝　大黄
姜枣煎。
●六一顺气汤
表里两解。
柴胡　黄芩　白芍　枳实　芒硝　大黄　甘草
姜枣煎。
●防风通圣散
表里两解。
防风　川芎　当归　白芍　连翘　薄荷　麻黄　石膏　桔梗　黄芩　白术　栀子　荆芥　滑石　大黄　芒硝　甘草
生姜、葱白煎。
●四逆散
治痢疾，腹胀身热，里急后重。
北柴胡　白芍　枳实　炙甘草
●玄白散
治痢疾初起，里急后重，脓血稠黏，二便窘迫。壮盛人一剂愈，虚者慎用。
牵牛子　生地　赤芍　归尾　槟榔　枳壳　莪术　黄连　大黄
暑月加香薷。
●六神丸
治一切泻痢。
黄连　木香　枳壳　茯苓　麦芽　神曲
黄连解暑热毒，厚肠胃，清脏腑，赤痢倍之。木香温脾胃，逐邪气，止下痛，白痢倍之。余俱等份为末，以神曲打糊为丸，梧子大，每服五十丸。赤痢甘草汤下，白痢干姜汤下，赤白相杂甘草干姜汤下。
以上诸方须与热痢参看（以上为表里，以下为和解）。
●加减奇效藿香汤
自拟。治暑热湿食兼疫之痢，又治形寒饮冷，霍乱吐泻，呕哕恶心，吞酸膈胀，腹痛，以及小儿呕泻、痰食积热等症。
藿梗二钱　厚朴钱半　云苓二钱　黄连　木香各一钱　槟榔钱半　焦山栀四钱　葛根一钱　橘皮　苍术各二钱　木瓜　枳壳　泽泻各钱半　炙草一钱
生姜煎。头痛脊痛，加羌活钱半；冒暑成痢，加香薷、扁豆各钱半；赤痢加酒芩、酒芍各钱半；色如黑漆者，再加桃仁、归尾、赤芍、酒军（肛门燥辣治同）；白痢加滑石一钱半；冷痢加肉蔻、砂仁各一钱；少腹痛加官桂六分、酒芍二钱；呕吐加半夏钱半；气虚年迈皆加人参一钱。
●藿香正气汤
治外感风寒伤冷伤湿、疟疾、痢疾，余与上略同。
藿香二钱　苏叶　白芷　腹皮　茯苓各钱半　陈皮　半夏　厚朴　桔梗　甘草各一钱
一方有木瓜。姜枣煎。
●不换金正气散
即前方去苏叶、白芷、腹皮、茯苓、桔梗，白术易苍术。身热加柴胡。
●六和定中汤
治与前略同。
砂仁　藿香　厚朴　杏仁　半夏　扁豆　木瓜　人参　白术　赤茯苓　甘草
暑加香薷，冷加紫苏。
●清皮饮
治疟痢。
青皮　厚朴　柴胡　黄芩　半夏　茯苓　白术　草果　炙草
一方加槟榔。大渴加麦冬、知母。
生姜煎。
●小柴胡汤
治疟痢。
柴胡　半夏　人参　甘草　黄芩
姜枣煎。
●三解汤
治疟痢。
柴胡　麻黄　泽泻
姜枣煎。
●二术柴葛汤
治疟痢。
白术　苍术　柴胡　葛根　陈皮　甘草
●不二散
治疟痢。
常山　槟榔　贝母
露一宿，五更温服（二方皆姜枣煎）。
●何人饮
治疟痢。
人参　何首乌　陈皮
煨姜煎（寒加肉桂，热加酒芩）。
●四兽饮
治疟痢。
人参　白术　茯苓　橘红　草果　半夏　乌梅　甘草
姜枣煎。
●治痢神异方
治赤白痢。凡因湿热食积而成者，皆宜之。
黄连　黄芪　白芍　甘草　枳壳　青皮　当归　山楂　木香　地榆　槟榔　桃仁　红花
不加引，水煎服。
●三物散
解毒火，助脾胃，止泻痢。
胡黄连　乌梅肉　灶心土
各等份为末，茶清食前调服。
●姜茶饮
分理阴阳，散寒除湿，清火宁神，治赤白痢及寒热疟。
生姜　陈细茶各三钱
微炒，煎汤服。
●《千金》黄连汤
治赤白痢。
阿胶二钱　黄连二钱　炮姜五分　当归钱半　黄柏炭　炙甘草　石榴皮各一钱
先煎各药，后纳阿胶，温服。
●黄连阿胶汤
治冷热不调，下痢赤白，里急后重，脐腹疼痛，口燥烦渴，小便不利。
黄连钱半　阿胶钱半　茯苓一钱
水煎服。
●驻车丸
治同前。
即黄连阿胶汤去茯苓，加干姜、当归。
●阿胶驻车丸
即驻车丸加木香、黄芩、石脂、龙骨、厚朴。
糊丸米汤下。
●归连丸
治阴虚下痢五色，及孕妇噤口赤白。
阿胶二两　黄连　当归　黄芩　艾叶各一两　黄柏五钱
醋糊丸绿豆大，每服七十丸，米汤下。照十分之一煎汤服亦可。
●阿胶梅连丸
治阴虚五色痢，至夜发热。
阿胶　黄连各三两　炮姜　干姜各一两　当归　黄柏　炒赤苓　赤芍　乌梅肉各一两五钱
醋煮阿胶为丸，梧子大，每服四十丸。昼夜三服，米汤下。照十分之一煎汤亦可。
●仲景黄连阿胶汤
治心烦不卧，泄热养营。
黄连二钱　黄芩　白芍各一钱　鸡子半枚
先煎前三药，去渣纳胶，少冷纳鸡子，搅匀服。此方宜与四君子汤间服（加桂心、酒芍、姜炭各一钱）。
●白头翁汤
治夹热下痢脓血。
白头翁三钱　炒酒连二钱　黄柏炒　黑秦皮各一钱五分
水煎服。
●芍药汤
和血调气，清热，虚弱者宜之（和血则便红自愈，调气则后重自除）。
白芍五钱　炒当归　黄连　黄芩各二钱五分，俱酒炒　酒军二钱　肉桂七分　甘草　槟榔各一钱　木香五分
煨姜煎。
●黄芩芍药汤（又名芩芍汤）
治热痢。
黄芩二钱　炒酒芍二钱　甘草一钱
水煎服。
●黄芩汤
即前方加大枣五枚。仲景用以治太阳少阳合病，自下利者。
●《千金》三物胶艾汤
治妊娠血痢。
阿胶三钱　艾叶　石榴皮各一钱
先煎榴、艾，去渣纳胶，温服。心痛腹满，日夜五六十行者，加黄柏一钱、酒炒，酒连钱半，防己钱半，神曲二钱，附子、干姜各五分。
●香连丸
治赤白相杂，里急后重。
黄连二十两　吴萸十两同炒，去吴萸　木香五两
醋糊丸，米汤下，每服四五十丸。以百分之一煎汤服亦可。
●首乌汤
治痢不应攻下而后重秘迫难支，用此汤亦能滑利。
赤首乌五钱　郁李仁　当归各钱半　麻仁二钱　枳实八分
水煎服。
●加减平胃散
脾胃虚损，血不流于四肢，却入于胃而为血痢，宜此药滋养脾胃。
人参　茯苓　白术　炙草　陈皮　厚朴各一钱　阿胶二钱　桃仁　酒军　木香各五分
姜枣煎。
●白术黄芩汤
痢疾愈后，宜用此调和。
白术二钱　酒芩　甘草各一钱
煎服。
●茯苓汤
治痢后遍身微肿。
赤茯苓三钱　白术二钱　防己　射干各一钱　桑白皮　黄芩　泽泻各钱半
姜枣煎。
●白术和中汤
虚人白痢，宜此和之。
当归　白芍　白术各二钱　茯苓　陈皮各钱半　酒芩　酒连各一钱　木香　甘草各六分
姜枣煎。
●当归调血汤
虚人红痢，宜此和之。
酒芍二钱　当归一钱半　川芎　黄连　酒芩各一钱　桃仁八分　升麻五分
姜枣煎。

消导攻里类方  ***************************
●平胃散
治一切食积结滞、肚胀腹痛等痢。
苍术二钱　厚朴钱半　陈皮一钱　甘草八分
煨姜引，或加山楂、神曲、麦芽。
●香砂平胃散
即平胃散加木香、砂仁，或香附。
●香连化滞汤
治初起赤白痢、里急后重、频欲登圊、少腹疼痛等症。
归尾　白芍　黄连各二钱　酒芩　黄柏　炒枳壳各钱半　槟榔　木香各一钱　酒军二钱　滑石钱半
姜枣煎，空心热服。
●枳实导滞汤
治腹内硬痛，积滞泻痢，伤湿热者。
酒军二钱　酒连　酒芩　枳实　茯苓各二钱　神曲　炒白术各三钱　泽泻二钱
气滞后重加木香、槟榔。
●大健脾汤
健脾胃，滋谷气，除湿热，宽胸膈，去膨胀。
人参　茯苓　白术各二钱　枳实　当归　山楂　谷芽各钱半　陈皮　豆蔻各一钱　青皮　木香　黄连各七分
姜枣煎（加十倍，荷叶粥为丸亦可，是名大健脾丸）。
●枳实丸（又名枳术丸）
治一切积滞，胃虚脾弱之痢。
枳实一两　炒白术二两
荷叶饭糊为丸，绿豆大，白水下。东垣加陈皮一两，以和胃。古庵加酒连一两，以清热，更加木香、砂仁，补脾和胃，泻火消痰。
●保和丸
治一切食积、痰凝气滞之痢。
山楂　神曲　萝卜子　半夏　茯苓各二两　陈皮　连翘各一两
糊丸绿豆大。加白术三两，名大安丸。
●厚朴丸
治寒中泻痢、实滞腹满等症。
厚朴　干姜各一两五钱
糊丸绿豆大，每服五十九，米汤下（以上二方按十分之一亦可作汤服）。
●治中汤
治痢疾，脾胃不和，呕吐不食，虚痞中满。
人参一钱　白术钱半　干姜　甘草五分　法夏钱半　青皮八分　陈皮一钱
姜枣煎。
●木香槟榔丸
治痢疾，胸胀腹满，里急后重，食积气滞（虚者慎用）。
木香　槟榔　大黄各一两　陈皮　枳壳　黄柏　黄连　香附各五钱　三棱　莪术　牵牛各三钱
糊丸绿豆大，每服二钱，姜枣汤下。按：此汤应加四君，方为无弊。
●大黄汤
治下痢脓血稠黏，里急后重，肛门火烙，小便闭塞，年壮脉实者。
好大黄一两
烧酒一大盅，水一盅，煎至一盅，去渣温服。
●大承气汤
治胸膈饱胀，热渴，烦躁谵妄，脓血稠黏，痞块坚实，俱全者用之，轻者则参用后方。
枳实二钱　厚朴二钱　酒军四钱　芒硝钱半
水煎服。
●小承气汤
即大承气汤去芒硝，脐下无硬块者宜之。
●调胃承气汤
即大承气去枳、朴，加甘草二钱。上焦不甚痞满者宜之。
●槟芍顺气汤
专治下痢频数，里急后重，舌苔黄厚，兼得疫之里症者。
槟榔钱半　芍药三钱　枳实　厚朴各二钱　酒军四钱
姜枣煎。
●桃仁承气汤
治痢疾下焦有蓄血，应下者。
即小承气加桂枝、桃仁。
●百顺丸（又名二圣救苦丸）
治一切阳邪积滞、实热秘等症。
川大黄一斤　牙皂一两六钱
共研，蜜丸绿豆大，每服二三钱，随症调引。

补养祛寒类方  ***************************
●六味地黄汤丸
治真阴不足，水亏火旺。
地黄四钱，砂仁拌　山药　山萸肉　茯苓各二钱　丹皮　泽泻各钱半
水煎，空心服。
●桂附地黄汤
治下焦真阳不足。
即六味加桂一钱，熟附子一钱（又名八味地黄）。
●知柏地黄汤
治阴虚火旺。
即六味加知母、黄柏各钱半。
●《金匮》十味肾气丸
即桂附地黄加车前子、牛膝（取其下行，直达至阴，所谓脾虚补母者也）。
●补中益气汤
治一切清阳下陷，中气不足，及大孔如竹筒下痢无度，直出不禁者，用此升提。
炙芪三钱　白术　人参　炙草各二钱　归身钱半　陈皮一钱　升麻　柴胡各六分
姜枣煎（或加山药、扁豆、薏苡、莲肉）。
●归脾汤
治心、肾、脾三经虚弱。
人参　黄芪　白术　茯苓　枣仁各二钱　远志　归身　炙草各一钱　木香五分　龙眼肉七枚
姜枣煎。
●参苓白术散
治脾虚胃弱。
人参　茯苓　白术　扁豆　山药各二钱　莲肉　薏苡仁各三钱　桔梗　砂仁各一钱　炙草钱半
姜枣煎。
●四物汤
凡血虚、血热、血少者，皆宜之。
当归　川芎　地黄　白芍
姜枣煎。
●四君子汤
凡气虚、心虚、脾虚、胃虚者，皆宜之。
人参二钱　焦术　茯苓各钱半　炙草一钱
姜枣煎。
●异功散
调理脾胃。
即四君子汤加陈皮八分。
引同。
●香砂六君子汤
治气虚寒，腹痛泻痢。
即四君子汤加木香、砂仁二钱。
●八珍汤
治心肺虚损，气血两虚。
即四君子汤加四物汤。
●十全大补汤
固表助阳，大补血气。
即八珍汤加蜜芪二钱，肉桂一钱。
●人参养荣汤
养心血，补肺气。
即十全大补汤加五味、远志、陈皮，去川芎。
●六神散
补脾和胃。
即四君子汤加扁豆、山药。
引同。
●保元汤
补气虚之祖方也。
炙芪四钱　人参二钱　炙草二钱
引同。
●生脉散
治虚痢，脉细如丝者。
人参三钱　麦冬去心，五钱　五味子十五粒
水煎服。
●参连汤
治噤口痢。
人参三钱　黄连钱半　石莲肉二钱
粳米煎，徐徐呷之。
●参附汤
治误服寒药，至真阳大虚、厥逆自汗、呃逆头晕等痢。
人参一两　熟附子五钱
水煎服。
●理中汤
温中，治腹痛寒痢。
白术三钱　人参　干姜　炙草各二钱
水煎服。
●附子理中汤
温中助阳，暖脾胃，治寒痢。
即理中汤加熟附二钱。
●四逆汤
治寒中三阴，腹痛厥逆，脉微欲绝。
即附子理中去白术、人参。
●通脉四逆散
治上症面赤，格阳于外者。
即四逆汤加葱白、苦胆汁。
●桂枝汤
治发热恶寒，自汗腹痛之痢。
酒芍四钱　桂枝二钱　炙草二钱
姜煎，去渣入饴糖三五钱，微火解服。
●黄芪建中汤
即小建中汤加蜜芪。多汗者宜之。
●大建中汤
治心胸中大寒痛，腹中寒气上冲。
蜀椒二钱　人参三钱　干姜四钱
水煎，去渣，入饴糖三四钱，温服。
●真武汤
治感寒腹痛，四肢沉重，发热汗出，筋惕肉瞤，心悸头眩，气虚恶寒之痢。
熟附子　白术各二钱　茯苓　焦芍各三钱
生姜煎服。
●四神丸
治脾肾虚寒，泻痢腹痛。
故纸盐水炒，四两　肉豆蔻二两　五味子二两　吴茱萸姜汁炒，一两
共研细，生姜四两捣烂打糊丸绿豆大，空心服四钱。古方用木香一两、小茴五钱。若肾泻，及清晨溏泻，经年不止者，加红枣二百枚。
●木香散
治虚寒泻痢不止。
炙草三钱　干姜二钱　熟附一钱
红枣煎。若加十倍，再加丁香、木香、藿香、豆蔻、诃子肉、石脂各二两，共为散亦可。每服三钱，陈米汤下。
●回阳返本汤
治阴盛阳微，四肢厥冷，脉沉迟无力者。
熟附子　人参　麦冬各二钱　炙草　干姜各二钱　陈皮一钱　黄连四钱　五味子三分　葱一茎
水煎服。
●橘皮干姜汤
治恶心、呕哕、呃逆，因于虚寒者。
人参　炮姜各二钱　肉桂　炙草各一钱　陈皮　通草各一钱半
水煎服。
●治中汤
治痢疾，脾胃不和，呕逆不食，虚痞中满。
即理中汤加青皮、陈皮、法夏。
●《千金》温脾丸
治赤白久痢。
酒大黄四钱　人参　甘草　炮姜各二钱　肉桂　熟附各一钱
水煎服。
●丁香柿蒂汤
治呃逆因于寒者。
丁香　柿蒂　人参各等份
参减半，姜煎服。
●干姜甘草汤
治肺冷。
干姜三钱　炙甘草四钱
水煎服。
●实汤饮
治久痢，不分赤白。
山药　莲肉　陈仓米各—两，俱炒，研细，开水化，砂糖调服。

暑热风湿类方  ***************************
●五物香薷饮
治一切感冒暑痢。
香薷　厚朴　云苓　甘草各二钱　黄连一钱
水煎冷服。又一方有扁豆，无茯苓。
●戊己丸
治湿热泻痢，腹痛。
黄连六两　吴萸一两
同用酒炒干，再加酒芍六两共研，糊丸，米汤下，每服三钱。以十分之一煎汤服亦可。
●清暑益气汤
治暑热气喘、痞胀、身热、心烦、口渴、自汗、脉虚、体重等热痢。
人参　黄芪　苍术　白术　神曲　黄柏　麦冬各二钱　升麻　陈皮　当归　葛根　泽泻各一钱　五味子　青皮各五分
水煎温服。
●六一散（又名天水散）
治中暑烦热，小便不利。河间云：治痢之圣药。加朱砂，名辰砂益元散（加红曲五钱，名青六丸，治赤痢血痢）。
滑石六两　甘草一两
新汲水调，澄清服。
●葱豉益元散
治暑热夹感之痢。
葱白三寸　豆豉三十枚
煎汤，调益元散二三钱服。
●五苓散
清湿热，治水逆停饮。
猪苓　茯苓　白术各二钱　泽泻钱半　桂五分
●春泽汤
即五苓散加人参、甘草。此合四君、五苓为一方也。
●猪苓汤
即五苓散去泽泻、桂。
●胃苓汤
即五苓散合平胃散。
●柴苓汤
即五苓散合小柴胡汤。治泻痢，疟疾，发热，口渴，心烦。
●二陈汤
治痢疾兼有湿痰者。
法夏　陈皮各二钱　茯苓一钱　甘草一钱
姜煎。
●升阳除湿防风汤
防风二钱　白术　茯苓　白芍各一钱　苍术四钱
水煎服。
●人参胃风汤
治客感乘虚，水谷不化，暴注下迫，及肠胃湿热之毒，如豆汁或下瘀血，日夜无度。
即八珍汤去甘草、地黄，加桂枝一钱。
水煎。
●三奇散
治痢疾下重，或如风吹肛门，此风入肠胃也。
黄芪二两　枳壳　防风　吴萸各一两
共为末，米汤调下二三钱。十分之一煎汤亦可。

泻火理血类方  ***************************
●大黄黄连泻心汤
治心脾伏热，痢血鲜红、浓厚。
酒军五钱　酒连二钱五
温服。
●生地黄汤
治热痢不止。
生地五钱　地榆七钱　炙草二钱五
水煎。
●黄连解毒汤
治呕逆热痢。
黄连　黄芩　栀子各等份
水煎服（应于本方去栀子，加枳壳、木香）。
●郁金散
治一切热毒痢，下血不止。
川郁金五钱　槐花五钱，炒　炙草二钱五
水煎服。
●茜根汤
治血痢，心神烦热，腹中痛，不纳饮食。
茜根　地榆　黄芩　生地　黄连各三钱　当归　犀角　栀子各一钱
水煎服。
●地榆散（又名泼火散）
治暑热痢，致昏迷不省人事者。白痢、赤痢、血痢皆宜。
地榆五钱　赤芍　川连各三钱　青皮一钱
水煎。共为末，凉水调服更妙。
●地榆芍药汤
治泻痢脓血，脱肛。
苍术　地榆　芍药　卷柏各等份
水煎服。
●地榆散
治下痢纯血，及远年不瘥者。
地榆　卷柏
水煎。或加百草霜、胶艾、姜炭。
●聂氏治痢主方
治热滞成痢。虚寒禁服。
酒连　酒芩　酒芍　枳壳　当归　地榆　甘草　厚朴　槟榔　青皮　红花　桃仁　山楂各等份
水煎服。单白无红，去桃仁、地榆、红花，加陈皮、木香；滞涩者加酒军。
●苍术地榆汤
治脾湿痢疾下血。
苍术三钱　地榆炭一钱
水煎服。
●清脏解毒汤
治素有积热，下痢白脓，腹痛胀满，尽夜无度，渐至大便闭结，小便不通。此三焦有实热也。或下痢纯血，或赤白相杂，皆效。
酒芩　酒连　黄柏　酒军　栀子　连翘　滑石　木香　枳实　车前子　海金砂　莪术各等份
水煎服。
●四物汤
见补养门。
●芍药汤
见和解门。
●桃仁承气汤
见攻里门。

收涩固脱杂补遗类方  ***************************
●真人养脏汤
治虚寒痢疾，久而不愈，及脱肛。并治酒毒便血等症。
人参　白术　当归　白芍　木香各二钱　炙草　肉桂　肉果各七分　粟壳蜜炙，四钱　诃子肉钱半
水煎，食前温服。
●固肠丸
治脾虚脏滑，赤白五色痢，日久不止。
肉豆蔻　赤石脂　干姜　砂仁　厚朴　木香各三钱
糊丸绿豆大，每服七十丸，米汁汤送下。
●诃子皮散
治休息久痢。
诃子皮七分　粟壳六分　陈皮六分　炮姜六分
研细，米汤调下。
●大断下丸
治久痢滑脱。
高良姜　炮姜　石榴皮醋浸炒黄，各一两五
熟附　细辛　赤石脂　枯矾　肉蔻　诃肉各一两　龙骨煅　牡蛎煅，各二两
醋糊丸，梧子大，每服三十丸，米汤下。一方加吴萸—两。
●桃花汤
治少阴腹痛，便脓血。
赤石脂一两六钱　干姜一钱　粳米一合
水煎服。
●大桃花汤
治同前。
赤石脂　干姜　当归　龙骨煅，各六钱　熟附　酒芍各一钱　白术　人参　炙草各二钱
水煎服。脓厚者加厚朴一钱；呕加陈皮、半夏一钱。
●豆蔻固肠丸
治脏腑并滑下痢赤白。
厚朴　木香　肉豆蔻　赤石脂　干姜　砂仁各等份
糊丸梧子大，每服三十丸，空心米汤送下。
●诃黎勒丸
治休息久痢。
樗白皮—两　诃肉五钱　丁香三十粒
糊丸，每三钱，米饮日下三服。
●伏龙肝汤丸
治胎前下痢，产后不止，及元气大虚，瘀积小腹，攻痛难忍者。
山楂炒黑，一两　砂糖熬枯，二两
共研细，糊丸，用伏龙肝一两煎汤送下丸二钱，日三服，夜二服（气虚加人参；虚热加炮姜、肉桂、茯苓、甘草；兼风寒加葱白、豆豉；膈气不舒加广木香）。
●乌梅丸
治痢疾寒厥吐蛔。胃热有火者禁服。
乌梅三百个　细辛　桂枝　人参　熟附　黄柏各六两　黄连　川椒　当归　干姜各四两
酒浸乌梅一宿，去核蒸熟，和药蜜丸。
●吴茱萸汤
治同上，禁同下。
吴萸五钱，炮　人参一钱　大枣五枚　生姜一两
煎服。
●黄连犀角散
治狐惑症，肛门生虫。
犀角一钱　黄连五分　木香二分　乌梅一个
共为散，水煎和滓服，日二服。
●雄黄脱散
治蛲虫，并狐惑、唇疮声哑等症。
雄黄　桃仁　苦参　青葙子　黄连
各等份为末，艾汁为丸如小指尖大（裹绵纳下部中，内服桃仁、槐子、芜荑）。
●连理汤
治外感暑热，内伤生冷之痢。
即理中汤加茯苓、黄连。
●生化汤
生新血，去旧血，扶元气，补脾胃，产后通剂也。
当归三钱　桃仁钱半　川芎钱半　炮姜一钱　甘草一钱　大枣五枚
酒水煎，或入砂糖。
●夺命汤丸
自拟。治烟后痢疾初起，治未得法，以致日久不愈，一日夜百十行，腹痛下坠，纯见黑脓，或如鱼脑、屋漏，此阴阳两败，脏气已伤，朝不保夕之候。与其坐以待毙，莫若含药而亡，服此汤丸或救万一。
先用白蜜一两五钱，慢火熬，入阿胶一两，待胶化开，再入川白蜡五钱。赤石脂一两、净羊脂—两，捣烂如泥，肉豆蔻一钱，石脂、豆蔻俱研细，连羊脂共兑入蜜胶蜡内，搅匀候冷，挫条捻丸，如小绿豆大，用头沥烟灰五钱挂衣听用。
人参二钱　熟地　何首乌　粟壳各四钱　杜仲　当归　诃子肉　炙草各三钱　黄连一钱　酒芍二钱　麻仁三钱　郁李三钱　枳实一钱
大枣煎，去滓，送前丸三钱。如上焦有实火，去人参；呕加法夏、茯苓二钱，陈皮八分；热呕去人参，加竹茹二钱，黄连加倍；口大渴思凉，去人参，加干麦冬四钱，五味子三十粒；咽痛加桔梗。


奇验单方  ——————————————————————————————————————————————————————————————————————————————————————————

汇选痢疾奇验单方  ***************************
——治久痢不愈者，用萝卜生汁一盅，白蜜一盅煎，温服。
——方治用白砂糖一两，鸡蛋清一个，烧酒一盅，煎至八分，温服。立止（治痢，不拘赤白）。
——方治噤口痢，用谷虫（一二个，瓦上焙）研细，米汤饮下，即能思食。
——方治噤口痢，用独子肥皂（一枚，去核，实盐其中，火烧存性，研细）入白粥内，少许食之。
——方用干萝卜花煎汤服。一方加陈马齿苋同煎服。治痢，不拘赤白。
——方治久痢暴泻不止，用石榴皮烧存性，研末，米汤饮下二钱。
——方治热痢不止，用车前叶捣烂，取水一盅，入蜜一盅，煎服。自愈。
——方治赤白痢，用韭菜取汁一盅，酒一盅煎，温服（并治妇人心气痛，亦散气行血故也）。
——方治噤口痢，用大梨一枚，挖去心，入蜜一匙，姜汁少许，煨过食之。
——方治下血热痢，用苦参炭为末，每服二三钱，米汤下。
——方治肠气血痢，用大鲫鱼一个，破腹去肠胆，纳白矾二两，烧存性，服二钱，米汤调下。
——方治痢，用陈细茶三钱，同盐炒，去盐，槟榔二钱，红糖、生姜煎服。
——方用豆腐二斤，香油煎焦，夹红糖吃，不拘赤白皆愈。
——方名香参丸，用木香四两，苦参六两，同酒炒甘草一斤，糊丸梧子大，每服三钱。白红痢，姜白汤下；噤口痢，砂仁、莲肉汤下；水泻，猪苓、泽泻汤下。
——方治噤口热痢，田螺数枚，连壳捣烂，入麝香少许，填脐中，引热下降，服药再不吐矣。
——方治噤口痢，用初生小儿屎，炙干一钱，雄黄五分，黄连四分，冰片少许，为末，水调涂两眼角。
——方治食积痢，日久不愈，腹胀痛，有硬块，攻补两难者，秘制化痞膏，一贴脐上自愈。
——方治产后痢不止，用柿饼二枚，焙焦存性，乌梅炭十枚，红枣二十个，粟壳五钱，红糖一两，生姜三钱，煎汤服。
——方治血痢不止，用生刺儿菜，即大小蓟，捣汁一碗，入白糖一两，生服。
——方治痢，不分赤白，用无花果一个，蘸白砂糖随便吃，自愈。
——方治泻痢下重，用薤白一二钱，水煎服（《金匮》加入四逆散内，治同四逆散：柴胡、炒白芍、枳实、炙甘草）。
——方治小儿热痢，用嫩黄瓜一条，切片，入白糖蜜五钱，水煎。
——方治血痢，及肠风下血，用木耳五钱，炒，研细，或用水酒煎，或用新汲水冲。
——方治夏秋感冒，初起之痢，不分赤白，用四时正气散钱半，滑石、姜汤调下，屡试屡验。
——方治烟后痢疾良方，白术三钱，醋炒薤白钱半，当归三钱，地榆二钱炒黑，鲜椿白皮二钱炒炭，红花钱半，槐花钱半，酒苓炭二钱，木香八分，白糖一两。
此方百发百中，经验多年，病重二剂，轻一剂即愈。椿树白皮必须新鲜的。诚治痢之良方也。
