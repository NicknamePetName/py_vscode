
序  ***************************
盖伤寒论虽缺乎，疾医之道，粲然具在焉，且征越人之传，道之明也，炳犹日星矣，盖张机没，莫传其法者，而晋有王医令者，虽为之羽翼，蛇足其说，鹘突其论，降迨六朝，兵风扇动之际，虽有雷斅僧深之辈，皆唱妄张异，诡诙无稽，愈出愈乱，然靡有正其非者，而唐而宋元之诸家，说虽有迳庭，辟之盲子辨黑白，似其中偶然耳，独至明又可，差异头角，而自负新规，勃窣理窟之务，犹尚出彼绳也未矣，均是斅深之徒，于是乎疾医之法，觚不觚，而斯道大变，乌乎，更冕旒为毡帽之兆欤，悲夫，我神祖自归放牛马来，昇平阜昌，文运所殖，有艮山子出，艾荆棘，辟古道，然而蓬之心，未全除也，东洞翁继兴　，异撰破围，出类溯古，豪俊卓见，烛于彼日没之国，迷暗之医，复明越人之术，于我日出之邦，于是著方极诸书也，四方负笈者，靡然向风矣，余曰窥门墙者，仰其巍巍耳，欲观文物之美，周旋之仪，非摄齐，则不能焉，吁，风木不停，翁既逝矣，其唯方极乎，而文宗简易，辞多省略，是以肤浅之徒，骤难通晓也，顷中川先生，执刀之暇，不拘方之今古，视其可者，采采掇捋，鸠成斯篇，夫欲济河海求舟，然无乘快风，不驶也，欲返越裳向南，然非得指南不到也，然则此举也，翁之快风，而机之指南也，或曰，机云随证治之，然则谓之指南犹可也，翁曰多味者可疑，如此余未信矣，恶恶知之，夫翁之教，即机之道也，其唯伤寒论乎，欲通伤寒论，必始于方极，然学不师古，手未染此者，安达其意耶，一旦对病，心与目达，亦盲子辨色耳，夫欲入室者先升堂，而阶之自，欲追迹于张氏，自此升哉，乃先生之力，岂不多耶，此唯学绪馀已，虽然，颇见其志焉，文久壬戌黄钟月云窗金谦撰。

凡例  ***************************
本文称医言者，香川氏所著行余医言也，说约医事说约也。
一贯和田氏所著百疢一贯也，纪闻即方舆纪闻也。
秘录华冈之门人本间氏所著疡科秘录也。
小言南阳所著医事小言也。
虽后世医书，活用古方自有经验者取之，所以见古方之妙也。
夫后世之医书，虽大义粗乖，然宋元以降，医书之伙，又安可谓无半策片简之可取乎，其不虚语者取之，学者察诸。
予弱龄受业于东郭子之门人，施治者十馀年矣，而立后来江户，入絅斋中川先生门，遂为养子，中川氏者，东洞翁之徒也，或曰和田氏者，东洞家除籍人也，不知然否，然有其言深切可取者，故往往记之。
享保以降，医风一变，东垣丹溪之流，颇废焉，曰杂方家，曰古方家，曰兰方家，杂方家者，以半强之古方，半弱之后世方施治焉，和田氏之流而已，此辈极多矣，各病门之后，载方舆之方以备参考。
东洞先生，不取病名与病因，然自汉以前相传之病名，有不取之则不便者，特假以载药方耳，凡病宜随症治之，后学勿拘泥于病名误治焉。
本文中，往往有称本书者，即证治秘诀也，予家藏之。


卷上  ——————————————————————————————————————————————————————————————————————————————————————————

伤寒  ***************************
夫伤风寒治法，本论已尽矣，伤寒论，则吾门日夜所讲习也，今虽似蛇足，为蒙生，记伤寒伤风，治法之梗概，如下。
麻黄汤　大青龙汤　伤寒，头痛发热，身疼腰痛，无汗者，用麻黄汤，尚不汗出而烦躁，脉浮紧者，用大青龙汤，又初麻黄汤症，而有渴者，又发热而渴，不恶寒，脉浮者，皆用大青龙汤而发汗，汗流则以手巾拭之，休息半时许，而复取汗，如此凡三日三夜而止，至四日有头微痛，微恶寒，微渴，寒热往来等证，则用小柴胡加桂枝石尝汤等。
小柴胡汤　大柴胡汤　伤寒五六日，往来寒热，胸胁苦满，心下痞鞕而呕者，用小柴胡汤，若郁郁微烦，大便鞕者，兼用大柴胡汤，若清便自调，而有渴者，小柴胡加石膏汤，渐加渴者，小柴胡合白虎汤。
小承气汤　调胃承气汤　张子和曰，一日一便，乃常度也，按病人亦然，殊伤寒者，以大便快通为佳，故阳明篇曰，大便鞕则谵语，小承气汤主之，若一服谵语止，更莫复服，又曰胃气不和，谵语者，少与调胃承气汤，方极以腹满，与急迫区别此二方，凡用柴胡及白虎等之症，宜腹满而大便鞕者，兼用小承气汤，急迫而大便鞕者，兼用调胃承气汤也。
白虎汤　大承气汤　伤寒六七日，大渴引饮，舌上乾燥而烦者，用白虎汤，至七八日，舌上黑胎乾燥，潮热便秘，腹满谵语者，用大承气汤，此症而有大渴引饮，则白虎承气并用，重者白虎五贴，承气五贴，胃实甚者，用承气五贴而仅有大便一行，此症强人可治，羸者，危矣，是初用达原饮，及柴胡桂枝汤等，而失取汗，是以十分之邪气，皆辐凑腹，故见此症，初起用麻黄大青龙，而三日发汗，则邪气半从汗去，决不至此重症也，余累试累验，凡伤寒阳症初起，十之八九宜用大青龙，麻黄分量极多，发汗之神方，无长于斯，但大便滑利，一二行者亦有变阴疑，故用麻黄汤为佳，近来信吴又可徒，不知发汗有效于外邪，初与达原辈而误人性命者多矣，故表而出之，至汗下后变症之治法，则详于本论，故不赘于此。
麻黄附子细辛汤　麻黄附子甘草汤　阴症初发，以此二汤，微汗之，若阴阳疑似之症，则先用麻黄汤，服后不微汗，但恶寒者，宜撰用此二汤，微汗后，变症之治法，详于本论。
按外台秘要，疗大行病及温病，一二日者，用麻黄石膏葛根等，厚覆取汗，以当知吴又可之非。
千金方云伤寒雅士之辞云，天行温疫，是田舍间号耳，　肘后方云，贵胜雅言，总呼伤寒，世俗因号为时行，　外台许仁则，论天行病云，此病方家，呼为伤寒，　伤寒论集成云，王叔和以冬时者，为伤寒，以他时者，为时行寒疫，大非古义也，盖疫即伤寒，伤寒即疫，其谓之疫，取诸役役不住，其谓之伤寒，取诸所感之源，（下略）　按温疫论，邪在膜原之说，如捕风捉影，妄诞附会，迷后人，不可从矣。

伤风  ***************************
本事方云，今伤风，古谓之中风，（按）后世，又谓之感冒。
桂枝汤　太阳病，头痛发热，汗出恶风者。
桂枝加葛根汤　太阳病，项背强[几][几]，反汗出恶风者。
桂枝加厚朴杏子汤　桂枝汤证，而胸满微喘者。
葛根汤　太阳病，项背强[几][几]，无汗恶风者。
桂枝麻黄各半汤　桂枝汤，　麻黄汤，二方证，相合者。
桂枝二麻黄一汤　桂枝汤证多，麻黄汤证少者。
桂枝二越婢一汤　桂枝汤证多，越婢汤证少者。
柴胡桂枝汤　小柴胡汤，与桂枝汤二方证相合者。
小柴胡汤　胸胁苦满，或寒热往来，或呕者。
柴胡姜桂汤　小柴胡汤症，而不呕不痞，上冲而渴，腹中有动者。
小柴胡加桂枝汤　小柴胡汤证，而上冲者。
小青龙汤　或加石膏　咳喘上冲，头痛发热恶风，乾呕者。

瘟（附班疹）  ***************************
大青龙汤　葛根汤加石膏或桔梗，　小柴胡加石膏汤，　大柴胡汤，或加芒消石膏，　蜞针　表里俱解，肿不消者，日以水蛭八九枚，令吮肿上。
白虎汤　治发班口燥，烦躁而渴者，　应钟散。
按丹溪，耳下颐领肿为虾蟆瘟，回春，头顶肿起，曰大头瘟，正宗合二症，名时毒，曰夫时毒者，天行时气之病也，初起与风寒相类，惟头面耳项，发肿为真，（云云）初用大青龙，而发汗，后小柴胡加石膏汤，施蜞针，十二三日而愈，偶有脓溃者，宜从外治之法，发班初发，葛根汤，热剧者大青龙汤，烦躁而渴者，白虎汤，或兼用犀角，后藤香川二翁，治时毒，初用七味败毒散，十味败毒去人参前胡独活，和田氏疗时毒内陷咽喉肿痛者，用桔梗汤或凉膈加石膏汤，　方舆载六物败毒散，及连翘汤，牛蒡芩连汤。

中寒  ***************************
附子理中汤　治五藏中寒，口噤四肢强直，失音不语，昔有武士守边，大雪出帐外，观胆，忽然晕倒，时林继作随行，医宦灌以此药两剂遂醒。
乾姜附子汤　治中寒卒然晕倒，或吐逆涎沫，状如暗风，手脚挛搐，口噤，四肢厥冷，或复燥热，（三因方只载此二方，中寒病门，盖始于此）
中寒之证，由平素体气虚弱，冬月出外，一时为严寒所中，则口噤失音，遍体拘急，四肢厥冷，畏寒腹痛，脉息沉微，昏沉不知人事者，宜急用热酒入生姜汁和而灌之，候少甦醒，然用姜酒，脉出者生，不出者死，灸法，神阙、丹田、关元，用艾火，各灸三七壮，手足暖、脉至、知人事、汗出即生，如无汗手足不暖，不省人事者死，（危证简便，）　谦斋曰，中寒者，后世所谓伤寒直中阴症也，有持亦云，　按病源，千金，及翼，外台，圣济，皆无中寒病门，至宋末始立一病门，予意中寒者，冻死之轻者也，艮山翁云，中寒者冻病也，栎H窓先生，编辑急救选方，阁中寒与冻死为一病门，大得予意，世俗称中寒者，伤风症，或兼疝者，间亦有焉，宜随证治之，　方舆载桂枝汤，及桂枝人参汤，当归四逆，同加吴茱萸生姜汤，四逆汤。

暍（霍乱　宜与伤食门参考）  ***************************
白虎加人参汤　金匮云，太阳中热者，暍是也，汗出恶寒身热而渴。
按圣济中暍门，初载白虎汤，其主治云，治中热暍，头痛汗出，恶寒发热而渴。
五苓散　脉浮，小便不利，微热消渴者，　治伤暑烦渴，引饮，无度，（三因方）治伤暑身热，口乾烦渴，心神恍惚，小便赤涩，大便泄泻者，（回春）　按水泻加滑石效，　霍乱头痛发热，身疼痛，热多欲饮水者，五苓散主之，寒多不用水者，理中丸主之，　渴欲饮水，水入则吐者，名曰水逆，　按呕吐，或加半夏生姜，去桂。
理中汤　按千金，霍乱门，治中汤，即此方也，方后文云，若转筋者加石膏三两，三因方，亦加石膏，医通云，脉虽沉细而转筋，烦躁发热者，当作热治，大抵霍乱，一毫口渴转筋者，即系热症，谦斋云，转筋皆热症，圣济霍乱转筋门，无附子剂，外治有淋足附子汤，东郭云，四逆汤证，有转筋，轻而不甚者也，别录，及活人书，济世，本草，转筋或用附子剂，宜详察而处方也。
吴茱萸汤　少阴病吐利，手足厥冷，烦躁欲死者。
按此方，主呕吐烦躁，四逆汤主下利厥冷，　有持曰，霍乱后，手足厥逆者，四逆汤之所主也，此症而呕不止，烦躁者，吴茱萸汤症也，此汤，以呕吐为准，世医用小半夏等无效，术尽束手时，用此方奏意外之效，然药苦烈，宜少少频服之。
桂枝汤　吐利止而身痛不休者。
小半夏汤　或加茯苓　茯苓四逆汤　四逆汤或加参　通脉四逆加猪胆汁汤。
鸡屎白散　治转筋入腹者，治霍乱转筋入腹欲死，（圣济）
生姜（五两切）　上一味，用无灰酒一升，煎取八合，顿服，便差。
灸足外踝骨尖，上七壮，治转筋十指拘挛，不能屈伸，（景岳）
霍乱吐泻不已，灸天枢、气海、中脘，四宂立愈，（正传）
霍乱已死，而胸中尚有暖气者，灸之立苏，其法以盐填满脐孔灸之，不计壮数（正传）
按此灸极妙，吐利厥冷，烦躁，冷汗出者，灸神阙数十壮，屡得效，霍乱治法，无捷于斯。
转筋不止，起死之方，灸承筋，又不止，则灸涌泉，（外台）
又转筋灸承山，（针经指南）
千金方霍乱治四逆吐少呕多者，用附子粳米汤，心下痞，用甘草泻心汤，凡此病，定一日不食为佳。
备急丸　大承气汤　此二方治乾霍乱。
乾霍乱之状，心腹胀满，搅刺疼痛，烦闷不可忍，手足逆冷，甚者，流汗如水，大小便不通，求吐不出，求利不下，须臾不救，便有性命之虑，宜急与巴豆等，三味丸服之，服取快利，（外台许仁则论，三味丸即备急丸世，）　病源云，其肠胃，先挟实，故不吐利，名为乾霍乱也，　案奇效，厚朴汤，疗乾霍乱，即大承气加良姜汤也，千金，治乾霍乱，有盐吐方，正传云，乾霍乱，死在须臾，升降不通故也，宜吐以提其气，最良法，（景岳）　舌卷，囊缩，转筋入腹者死，（入门）　和田氏转筋甚者，用良方吴茱萸汤，吴茱萸、木瓜、食盐，三味，等分，同炒令焦，水煎服，　回春云，夏月有四证伤寒，伤风，中暑，热病，疑似难明。
按夏月不拘远行家居，壮热无汗者，伤风寒之类也，宜用麻黄大青龙等，而发汗也，有汗而渴者，中暍也，宜用白虎五苓等也，　古云，暑伤气分汗如倾，　方舆载香薷饮及消暑汤生脉散。

中湿  ***************************
麻黄加术汤　湿家身烦疼，发其汗为宜。
麻黄杏仁薏苡甘草汤　一身尽痛，发热日晡所剧者，　湿家始得病时，可与此方，（外台）
桂枝附子汤　身体疼烦，不能自转侧者。
桂枝附子去桂加术汤　前方证，而大便坚，小便自利者。
甘草附子汤（主治见痛风）　病因考，及说约，中湿门载五苓散，香川氏云，小便不利，四肢浮肿，而渴者，艮山翁云，湿气从小便去也，　和田氏，中湿初发，有汗者，用桂枝加术汤。
按金匮云，中湿之脉，沉而细，小便不利，大便反快，此中湿之一候也，中湿初一身尽痛，不异痛风，然如法施治，则不逾月而瘥，不似痛风荏苒弥岁月，金匮谓中湿死症者，因其误治也，意中湿者，痛风之轻者也。

疟  ***************************
桂枝麻黄各半汤　桂枝二麻黄一汤　桂枝二越婢一汤　柴胡桂枝汤　柴胡姜桂汤（阴疟为阳疟宜撰用此二方，）　柴胡去半夏加栝蒌汤　疟病发渴者，亦治久疟。
柴胡加芒消汤　欲成疟母者。
白虎加桂枝汤　温疟者。
牡蛎汤　蜀漆散　夹锺丸　大柴胡汤　张会卿云，小柴胡汤，加常山二钱，截疟如神。
截疟汤（家方）　常山　草果　知母　贝母（各等分，）　上四味，以酒三勺渍之，夜露一宿，发日早晨，以水二合，煮取一合服，临发，查再煎服，或草果代槟榔最效。
又截疟方　发日早晨，用备急丸一分，或用吐剂亦效。
按外台，有单常山汤，煎法服法如截疟汤，间日疟五六发，则宜服截果，每日发者，宜候十四五日后，邪气渐衰，而截之，截果宜阳疟，不宜阴疟，阴疟者，宜候数发之后，为阳疟而截之，阴阳谓昼夜也，小儿疟疾因虫者，或兼服鹧鸪菜汤，疟用附子剂者，希有焉，　千金疟门有附子剂三方，外台八方，宜随证治之，凡疟瘥后，禁饮酒房事远行，　疟并疟母灸法，脊际自七九至十三四椎，　疟振寒少热，面青大便溏泄者，用果附汤，（济生）　和田氏截疟灸法，灸大椎尖头七壮，或灸章门，不截则灸承山，尚无效者，灸涌泉，　又云凡疟者，恶寒始于足指头，有此症者，疟症不具，亦为疟治而可也，　又云，疟用常山剂，不愈者，化毒丸二分，发日早晨，冷水服，有效者，必下黑便也，若瞑眩则轻者，用冷水，重者，冷水内朱或石膏，搅服，或兰叶煎服，　又云疟母，用鳖甲类，难治者，用化毒丸二分效，　按医方考云，疟发时，独寒无热，脉迟者用七枣汤，即附子大枣生姜也，　又云疟发时头疼身热，脊强脉浮者，大阳症也，麻黄羌活汤主之，麻黄、羌活、防风、甘草、四味也，　疟疾寒热转大者，从卯至午发，宜柴胡汤，从午至酉发者，邪在内，宜大承气汤，从酉至子或至寅发者，邪在血，宜桃仁承气汤，下之微利后，更以小柴胡汤撤其邪可也，（众方规矩）
治疟病苦渴，（外台）乌梅（二十枚）　上一味以水三盏，煎取一盏半，去乌梅，和蜜一匙，分二服，　疟脉弦而紧宜下，浮大者宜吐，弦迟者宜温，（正传）　牛山云，凡疟疾，二三发之中，宜用发散剂，　方舆载柴胡鳖甲汤，及鳖甲一味，酒服散果。

痢  ***************************
葛根汤　痢有表证者，用此汤，三四日宜发汗。
葛根加半夏汤　前方证而呕者。
葛根黄连黄芩汤　痢恶寒止，有热者，　或下利脉促，喘而汗出者。
黄芩汤　痢腹拘急，心下痞者。
黄芩加半夏生姜汤　前方症而呕者。
大柴胡汤　心下痛有身热者。
论曰，发热，（云云）心下痞鞕，呕吐而下利者，　按之心下满痛者。
厚朴七物汤　痢腹满者，　或中脘否塞者，（纪闻）
大承气汤　身热腹满，心下痛甚，口舌乾燥者，　论曰，自利清水，（云云）心下必痛，　口乾燥者，　下利三部，（云云）按之心下坚者，　下利脉迟而滑者。
白头翁汤　热利下重者，　下利慾饮水者，以有热故也，　热多难用下剂者，（纪闻）
白头翁加甘草阿胶汤　热利下重，带脓血者，产后下利虚极，（金匮）　按产后痢妙。
黄连汤　半夏泻心汤　热解痢减，心下痞，或痞鞕，食不进者，宜撰用此二方。
六物黄芩汤　桂枝人参汤　真武汤　痢阴症或遗屎者。
桂枝加芍药大黄汤　大实痛者。
小建中汤　桃花汤　赤石脂禹馀粮汤　禹馀粮丸（家方）　治久痢久泻，无热，无后重、用附子不止，灸腹不愈，饮汤直下，食粥直下，日羸瘦向死者，　禹馀粮　赤石脂（各五分）　阿片（小豆粒许津轻上品）
上三味糊丸，一剂二度白汤下，即愈，起死回生，累用累验，勿多服，多服则发呕吐。
黄连阿胶汤　久痢，心下悸而烦，不得眠，便脓血者。
大黄牡丹皮汤　脓血痢，下赤白如鱼脑者。
桃核承气汤　下紫黑色腹痛后重，异常者，瘀血也，（入门）
鲫鱼鱠　痢五六日，腹痛不止者，承气丸。
紫丸　痢腹痛甚者。
奥村翁云，痢疾久不愈者，肠中里面，外皮烂，而下赤白如鱼脑，用大黄牡丹汤，或薏苡附子败酱散等，则速愈，此效肠痈之治法者也，和田氏赞之曰，卓见也，　按和田氏，实候而下如鱼脑者，用牡丹汤，虚候者，用千金驻车汤，其方，黄连六两，当归阿胶各三两，乾姜二两，上四味煎服，凡此二方，及上之诸方，皆痛在脐以上只桃花汤，及禹馀粮汤，禹馀粮丸者，痛少少在小腹者也，痛在脐以上者，禁用止涩之药，常识此勿误，　入门云，凡痢下如竹筒或如屋漏水，尘腐色气短呃逆者，不治，或纯下血，小便不通，唇红下后身热，脉弦洪者，俱不治，又云，无积不成痢也，　我邦之先辈说痢病因者，多端，外邪挟宿食为得，　痢脉细数者凶，　痢脉沉实，为吉候，　痢初发，不忌脉浮数，数日后，见浮数者凶，　脉大者，邪气进也，　脉迟或沉者，不日下利止也，　腹痛始终不止者，恶候，　下重无附子症，　古人赤属热，白属寒之说难信，赤白俱有下重者，皆热也，　脓血利者，赤痢白痢是也，　痢舌纯红者，恶症也，舌红如无皮状，有渴者，恶症也，或真武汤症，亦有此舌候，　痢七八日不问阴阳，灸足三里，则利减者也，　痢冷服莱菔汁妙，（治痢煎汤中加莱菔汁亦佳，）　谦斋云，予有一得，疗痢，脉实者，不拘症为实，宜疏涤，脉虚者，不论症，可为虚，　肠澼下脓血，脉沉小细，安静者生，洪大数，身热者死，（脉经）　疗纯下白如鼻涕者方，（肘后）灸脐下一寸，五十壮良，　说约灸法，素有宿症，恶药气者，或腰力罢者，宜灸中脘、天枢、腰眼，自十一至十六，兼治疳痢不了了者，　血痢用胶艾四物加厚朴，（众方规矩）　按和田氏噤口痢，用参连汤，参连各等分也，休息痢用子和无忧散，奥村氏试效也云，兰医云赤白痢，不用下剂，白痢最禁之云，牛山云，老人小儿，痢八九十行者，必死也，和田氏云，小儿痢疾，至百行者，宜先与如神丸，不然，暴脱者也，又云，痢数日之后，发热者，多死也，　按如神阿片丸也，艮山翁亦用，　方舆载桂枝汤，及河间芍药汤，四逆散，参连汤，蘖皮汤，千金驻车丸，钱氏白术散，无忧散，当归汤。

泄泻  ***************************
葛根汤　桂枝汤　泄泻有表症者，宜撰用此二方，或加术茯苓。
五苓散　治伤暑身热，口乾烦渴，心神恍惚，小便赤涩，大便泄泻者，（回春）
按水泻加滑石效。
猪苓汤　少阴病，下利六七日咳而呕渴，心烦不得眠者。
生姜泻心汤　心下痞鞕，乾噫食臭，胁下有水气，腹中雷鸣，下利者。
甘草泻心汤　下利日数十行，谷不和，腹中雷鸣，心下痞鞕而满，（按此汤症，以雷鸣为准，若无雷鸣谷不和下利者，四逆等之所主也）
桂枝人参汤　利下心下痞鞕，表里不解者。
人蓡汤　前方证，而无表症者。
四逆汤　下利清穀者，　真武汤　白通汤　少阴病，下利脉微者。
赤石脂禹馀粮汤　医以理中与之，利益甚，理中者理中焦，此利在下焦，禹馀粮丸（家方见痢）　当归四逆加吴茱萸生姜汤　泄泻因疝者，　予屡患疝泻，辍食，食鲤鱼脍二碗，即愈。
沼氏云，五更泻，八味丸有效，泄泻，灸十一二三四腰眼，（病因考）
古云泄而腹胀，脉弦者死，　三因方云，古方泄利与滞下共为一门，千金又以宿食不消，在热痢类，门类混滥，后学难明，不可甄别也，（泄泻病门始于此）　按泄泻久不愈者，宜每日饵食鸡肉，大效，鲤鱼亦效，　谦斋云，泄泻有用下剂、宜详腹诊，腹底有块者，可下之，方舆载桂枝加术汤，四逆散，钱氏白术散，紫散，高良姜汤，调中汤。
沼田侯留务加川太平妻，患泄泻半年，其症微热，微渴，昼夜十一二行，清川氏，疗之，三月不治，高井氏，疗之，三月不治，请予，予到则妻曰，二医食禁甚严，不肉食半年，食不进，羸瘦如此，予答曰，草根木皮有治病者，则禽兽鱼虫亦岂莫治病者，悉禁之者，不学之甚者耳，鱼鸟治泄泻者鸡肉鲤鱼鲫鱼等也，内人此中何嗜，答曰，鸡肉也，即与猪苓汤兼赤石脂禹馀粮汤，三食之间，亦令饵食鸡肉与卵，廿日许半愈，一月而全愈。

伤食（宿食）  ***************************
瓜蒂散　宿食在上脘，当吐之。
大承气汤　腹满甚者，　论曰，脉数而滑者，实也，此有宿食，下之愈，　病腹中满痛者，此为实也，当下之。
小承气汤　走马汤　备急丸　盐汤（探而吐之张介宾）　桂枝加芍药汤　桂枝加芍药大黄汤　橘皮大黄朴消汤　一切鱼腥食伤宜此汤，　吴茱萸汤　理中加附子汤　吴崑曰，中焦痛甚，脉沉迟者。
四逆汤　治吐下而汗出，小便复利，或下利清穀，里寒外热，脉微欲绝，或发热恶寒，四肢拘急，手足厥方，（千金霍乱门）
疗菌毒方（千金）掘地作坎，以水沃中，搅令浊，名地浆，饮之。
解河豚毒　一时仓卒无药，急以清麻油，多灌取吐出毒物，即愈。
独啸庵云，中河豚鱼毒者，少觉懊恼，须直探吐，急服蓝汁一盏，若人粪少许，若瓜蒂末一钱，须臾吐尽，则十治八九。
一书云河豚鱼毒，用砂糖有效。
宿食不吐不利，腹痛甚者，多灸上脘、中脘、天枢，吐利为度，若吐泻后，痛不止者，概属疝瘕，宜灸天枢及十一至十四，（方舆）　乾霍乱用走马汤等不吐下者，多死，令多饮酒，至醉有效，（和田）　伤食之症，胸膈痞塞，吐逆咽酸，噫败卵臭，畏食，头痛，发热，恶寒，病似伤寒，但身不痛为异也，（要诀）　菌毒宜先用地浆水，（和田氏）　方舆载桂枝藿香汤，及平胃散，养脾汤。

呕吐反胃膈噎  ***************************
小半夏汤　诸呕吐谷不得下者，　方极云，治吐而不渴者。
小半夏加茯苓汤　大半夏汤　胃反呕吐者，　外台云，治呕心下痞鞕。
半夏泻心汤　呕而肠鸣心下痞者。
生姜泻心汤　心下痞鞕，乾噫食臭，胁下有水气，腹中雷鸣，下利者。
旋覆花代赭石汤　心下痞鞕，噫气不除者。
吴茱萸汤　食谷欲呕者，　呕而胸满者，　纪闻云，大小半夏者，常呕也，此汤食则呕也，又呕吐有嘈杂者，用此。
甘草乾姜汤　烦躁吐逆者，纪闻云，无烦躁亦可用，呕吐苦味之药，不应者，或宜此汤。
大黄甘草汤　食已即吐者，　方极云，治大便秘闭急迫者。
猪苓散　呕吐而病在膈上后思水者解，急与之思水者，　恶阻（并）产后呕逆大效，（和田氏）
五苓散　渴欲饮水，水入则吐者，名曰水逆。
茯苓泽泻汤　胃反吐而渴，欲饮水者。
附子粳米汤（主治见腹痛，）纪闻云，此汤腹痛为准。
甘遂半夏汤（主治见饮门）　心下坚满为准，反胃呕吐俱用，（纪闻）
小柴胡汤　因腹候用之。
真武汤　水气为准，与甘遂半夏汤，及姑洗丸，相反腹濡弱，脉沉细，又有抟击见紧状者，脉与症，不相应者，为虚候也，反胃及澼囊，亦有用之，（纪闻）
橘皮汤　乾呕哕，若手足厥者，　和田氏云，霍乱呕吐不止，用四逆辈不治，急用此汤得效。
生姜半夏汤　胸中似喘不喘，似呕不呕，似哕不哕，彻心中，愦愦然无奈者，　有持云，此汤主治，要之恶心之症耳，素问伤寒金匮无恶心字，盖仲景后之病名也，（按肘后方有恶心字）
桃核承气汤　膈噎因瘀血者，　膈噎因瘀血者，十中八九，因饮者，二三也，故有用桃核承气或乾漆丸等，吐血而治者，（纪闻）
湿漆丸　姑洗丸　夹锺丸　紫丸　乌梅丸（仲景）　治反胃，（雉间子炳之说）
七宝丸　治反胃。
化毒丸　治反胃，（一贯）　
古云，呕家圣药，是生姜，千金之说信矣，然气逆作呕，生姜散之，痰与水作呕，半夏逐之，呕有热有寒，生姜于寒症，最佳，若遇热呕，不可无乌梅也。
治久患反胃，（圣济）硫黄细研半两与水银一分，再研姜汁糊丸服。
本草反胃门云，灵砂镇坠，反胃神丹也，　本草反胃门云，砒石、同巴豆、附子、黄蜡、丸服，噎膈门云，雄黄、轻粉、石硷、蓬砂、砒石，并化积垢，通噎膈，由是观之，圣济治呕吐，软红丸，反胃，噎膈，用之定有效，方见附录。
易简方，膈噎反胃，用养生丹，要诀，用灵砂丹，皆水银剂也，　医通云，瘀血在膈，阻滞气道而成者，代抵当丸，作芥子大服，二钱，去枕仰卧细细嚥之，但饮热汤及椒姜，辄呃者，即瘀血也　反胃而胸中嘈杂不宁，或作或止，其人懊憹，面上有白点者，作虫积治之，　王肯堂云，瘀血则脉涩，桃仁承气汤下之，　脉浮缓者生，沉涩者死，（正传）　大便如羊粪者，不治，年过五十者，多不治，口中多出沫者，必死，（济世）　和田氏云，澼囊，局方安中散，有效，南阳亦云，其方，甘草十两，宿砂、延胡、良姜、乾姜、茴香、桂枝各五两，牡蛎四两，上八味为末，每二钱热酒调下，南阳去宿砂三倍牡蛎，水煎服，方后云，忌酒肉面饼一切厚味盐茶，又小言有治膈噎，河豚鱼方，　和田氏云，反胃者，朝食暮吐，暮食朝吐也，澼囊者，二三日，或四五日，十馀日而吐也，又有三日亦吐不止者，多吐水也，反胃无腹痛，吐时无烦闷，澼囊有腹痛，吐有烦，盖澼囊亦属反胃也，今世真反胃者少也，多澼囊之类也，膈噎者，噎食，胃反无噎食，膈噎难治，反胃间有愈者，反胃有腹痛者，膈噎之变症也，　一男子患膈噎，诸药无效，思食河豚而死，煮食之，不死，翌日复食之，通计食之三日而全愈，　反胃证，不强以食，绝其汤水，饥则以饭炒香乾啖之，一些汤水不可进，两三日后，竟不复吐，饮食如初，然后用甘蔗汤七舛姜汁一舛和匀服，（经验秘方）　猫胞衣治反胃，烧灰入朱砂末少许，压舌下，（一医用之甚效）　千金云，灸通谷五十壮，治澼囊，　千金治反胃，饮白马尿即止，　外台治反胃，服驴小便二合，有效，翌日复服二合而愈，病若深，七日服之良，　按澼囊之名，始于千金，至宋盛称之，　方舆载千金吴茱萸汤，及安廪汤，安中散，破棺汤，独参汤，滚痰丸，治反胃大验方。

哕  ***************************
橘皮竹茹汤　哕逆者。
生姜半夏汤　予不拘金匮煮法，半夏一两，生姜二两，以水一合半，煮取八勺服，屡得效。
橘皮汤　乾呕哕，若手足厥者，　哕之重者用之。
小承气汤　治哕便秘，数谵语，　呃逆虽有手足厥逆，大便坚者，定属火热，下之则愈，（医通）
半夏泻心加吴茱萸汤　心下痞鞕者。
吴茱萸汤　一男子下利，未全已，发哕吐蛔，服此汤得愈，（方舆）
黄连解毒汤　热毒或疮肿内攻，发哕者，（纪闻）
四逆汤　真武汤　七宝丸　南吕丸　治哕，　柿蒂　丁香（各二钱）　加生姜五片，水煎服。
又方　刀豆　上一味锉水煎服。
医林云，哕以纸燃鼻嚏而止，或云猪胆汁，熊胆治哕。
治哕服药无效者，（济世）
硫黄　乳香（各等分）　为末以酒煎，急令患人嗅之。
又方　用雄黄二钱，酒一盏，煎七分嗅之，（济世）
灸　期门　关元　肾俞　痞根
一男子痢重哕起，灸痞根及数处，得愈，（方舆）　产后呃逆，最为恶候，急灸期门，宜服四逆加人参汤，或桂心五钱，姜汁三合，和水煎服，（医通）　和田氏云，吴茱萸哕之圣药，　古人云，痢病后，及诸病后，发哕者难治，脉缓者易治，脉代者危，（正传）
圣济哕门有水银丸，麝香丸，主治云，治诸般哕发，　方舆载滚痰丸。

水肿  ***************************
越婢汤　风水恶风，一身悉肿，脉浮不渴，续自汗出，无大热，　肿在上部，发汗可解者，考审其症，而后可与，（说约）
先生曰，咳喘不已，小便渐短少，遂为肿满者，当与大小青龙，麻杏甘石，厚朴麻黄汤等，或兼施神祐丸滚痰丸之类，（方舆）
越婢加术汤　皮水，越婢加术汤主之，甘草麻黄汤亦主之，（金匮）
甘草麻黄汤　千金云，有人患气急，积久不瘥，遂成水肿，如此者众，诸皮浮水，攻面目身体，从腰以上肿，皆以此汤发汗悉愈，　金匮云，诸有水者，腰以下肿，当利小便，腰以上肿，当发汗乃愈，　按入门古麻甘汤，即此汤方后云，如肢冷，属少阴，加附子。
麻黄附子汤　水之为病，其脉沉小属少阴，浮者为风，无水虚胀者，为风水，发其汗即已，脉沉者，宜麻黄附子汤，浮者宜杏子汤，（金匮小注云，杏子汤未见，恐是麻杏甘石汤，金鉴载杏子汤，麻黄甘草杏仁三味也，盖依魏注）
越婢加术附汤　治水肿恶寒无大热，骨节微疼，小便清利，大便自调，或滑者。
大陷胸汤　水饮在胸腹，而肿者，兼用之，不拘痛有无也。
桃花汤（丸散方）　水肿兼用下剂。
木防己汤　水病心下痞鞕，烦渴者。
气急心下痞坚为准，为脚气冲心状者，用之，（纪闻）
木防己去石膏加茯苓芒消汤，木防己汤症，而不烦渴，二便不利者。
防己黄耆汤　治水病身重，汗出恶风，小便不利者。
防己茯苓汤　治四肢聂聂动，水气在皮肤，而上冲者。
真武汤　按肿上陷而不起，无热，腹濡弱，大便滑，或溏者。
八味丸　腰以下肿者，　按此丸缓症也，气急之证，勿用之。
牡蛎泽泻散　大病后肿者。
五苓散　感湿而肿者，（要诀）
猪苓汤　和田氏用之。
桂枝茯苓丸合五苓散汤　大黄牡丹汤　上二方，主产后肿。
本草云，血肿，红花二两杵烂入水半盏，取汁服之，不过三服便痊。
鲤鱼汤　鲤鱼（长七八寸者一头去鳞与肠）　昆布（方三寸三片）　山椒（一钱）　上以水一升八合，煮取四合，吞其汁，旦食鲤，每日一剂。
赤小豆药　赤小豆（一合）　生商陆根（二十钱）　上二味以水四合煮烂，去商陆食小豆。
加减麻黄连轺赤小豆汤　治疮疥内攻肿满者，　依本方去生梓白皮，加商陆，　赤小豆（二钱）　商陆（五分）　大枣（三分）　麻黄连轺杏仁生姜（各二分）　甘草（一分）　上八味以水二合，煮取六勺，或加反鼻，或兼用犀角。
仲吕丸　蕤宾丸　紫丸　元生丸（家方）　七宝丸　犀角一老医云，水肿心下苦闷者，大槟榔汤四苓散，合方，有效，或兼犀角，　和田氏，遍身流肿，用千金麻子汤，附子剂也，流肿先右手肿，又左足肿之类，不定处，遂及一身，内攻肿用东洋赤小豆汤，及连翘汤，产后肿用琥珀汤，五苓散加琥珀反鼻，以水一合，冬瓜汁一合，煎服，　水不可治者有五，唇黑，缺盆平，脐出，背平，足下平满，水病忌腹上出水，出水者一月死，（千金）　古云，身有热者，水气在表，可汗之，身无热者，水气在里，可下之，患人腹上，用手按之有窝者，可治湿也，　又云，余处有肿，肩项水气去，瘦削者，死在近，　腹胀如镜光者恶，　无肿呼吸促迫者恶，　肿卒消者，祸在反掌，　水肿卒发大热者，后必冲心，　水气一旦减，再肿满者恶，　水肿腹见青筋者恶，　小言云，水肿有咳者，动悸剧者，自心下催水气者，脉数者皆恶，　准绳云，血肿者，皮肤间，有红缕赤痕，入门云，四肢浮肿，皮肉赤纹，名曰血分，医林，温白丸，方后，血肿，其人有赤黑紫文，用桃仁、红花、赤豆、苏木、煎汤下，　按水肿秘结者，兼用承气丸，及仲吕丸，蕤宾丸，疮疥内攻肿满者，麻黄连轺赤小豆汤，剧者，兼用紫丸，实肿，兼赤小豆药，虚肿，兼鲤鱼汤，虚肿，右侧卧则直右多肿，左侧卧则直左多肿者，必死矣，劳病并诸病，后瘦极而后肿者，必不治，　和田氏云，水肿有如拳者在心下，名水结，不治症也，纵一旦得治，亦再发而死，　医林水肿门，有轻粉丸巴豆丸，　方舆载单香薷汤及郁李仁汤，紫苏子汤，麻子汤，麻子小豆汤，连翘汤，赤小豆汤，防己散，琥珀汤，瓜子仁汤，实脾饮。

鼓胀（腹满）  ***************************
厚朴七物汤　腹满发热十日脉浮而数，饮食如故。
主腹满气胀方，（千金）
厚朴三物汤　痛而闭者。
栀子厚朴汤　心烦腹满卧起不安者，　广义云，心烦当做虚烦看，腹满亦非实满。
厚朴生姜半夏甘草人参汤　发汗后腹胀满者，（此亦虚满也）
大承气汤，　腹满不减，减不足言，当下之。
大柴胡汤　按之心下满痛者此为实也，当下之。
大黄甘遂汤　妇人少腹满，如敦状，小便微难，而不渴，生后者，此为水与血俱结在血室也。
抵当汤（见经闭）
大黄牡丹汤　鼓胀因瘀血者，　按方舆，载瓜子仁汤，牡丹汤去消黄，加薏苡汤也，其主治云，治瘀血致腹满鼓胀者，又云，腹胀有块，按之痛不移处，口不恶食，小便自利，大便黑，面黄，手掌赤纹，肌肤甲错，有此等之候者，决为血症也，宜择用下瘀血药。
甘遂半夏汤　（见痰饮）　人参汤加附子　腹平满大便滑者。
赤小豆药　仲吕丸　七宝丸　紫丸
鼓胀灸法（慄山孝庵传）先以味噌，填满神阙，别取土器，锥凿小孔于其心，以安脐上，熟艾一钱，分为三炷，灸于孔上，令火气通脐，味噌甚厚，则火气不通，甚薄则灸后脐烂，火气微通为度，彻之，一日三回，尽一钱艾也，灸前须以绳度腹围，病深者，灸后七日，腹减五分，以为验焉，至轻者，则得遽减三寸，二便随多，或下如赤小豆汁者，腹满渐减，六七十日外全愈，　按此灸法，原出外台及景岳全书，阴症最有效云。
鸡矢醴（医林）　治鼓胀，　雄鸡矢（腊月内收取晒乾）　川芎（各研末各一两）　上酒煮，面糊丸，梧子大，每服五十丸，温酒下。
一方（同）　治鼓胀身乾黑瘦，多渴烦闷，　马鞭草　细锉曝乾，勿令见火，以酒或水煎，至味出去柤温服，（六月採用）
皂荚主腹胀满，胸腹胀满，煨研丸服，取利甚妙，（本草）
金匮曰，病者腹满，按之不痛为虚，痛者为实，可下之，　畜血成胀，腹上青紫筋见，或手足有红缕赤痕，小水利，大便黑，金匮下瘀血汤，或抵当丸，（医通）
古云鼓胀，臂细，脐凸，手足心及背平满，青筋绕腹，皆不治，　手足羸瘦，腹膨胀者，名蜘蛛蛊，不治，　脉浮大者生，虚小危急，　按本草云，水银，治积滞鼓胀，宜用七宝丸，大抵胀满，腹高胀者，宜下剂，腹平满者，有可附子者，兼灸，或一医云，胀满，初发，用大黄甘遂汤，有效，又云初起，用生漆丸，身体生痒，发疹后，可用桃核牡丹汤等，或有愈者，　病因考鼓胀门，治方用熊胆，灸自九至十六，　方舆载瓜子仁汤，及分消汤，壮原汤。

黄疸  ***************************
茵陈蒿汤　黄疸初起宜用此汤　茵陈五苓散。
栀子蘖皮汤　身黄发热者。
栀子大黄汤　酒黄疸心中懊憹，或热痛。
大黄消石汤　黄疸腹满，小便不利而赤，自汗出，此为表和里实，当下之。
小柴胡汤　诸黄，腹痛而呕者。
大柴胡汤　前方证而剧者，（纪闻）
小建中汤　男子黄，小便自利，　心中悸而烦，或腹痛者主之，（纪闻）
桂枝加黄耆汤　诸病黄家，但利其小便，假令脉浮，当以汗解之，　黄疸有表症者，用之，（纪闻）
麻黄醇酒汤　按本草纲目，麻黄条载此汤，方后云，顿服取小汗，同书，黄疸门云，麻黄，伤寒发黄表热，煎酒取汗，由是考之，金匮脱取汗二字，宜补之，　三因此汤主治云，脉浮紧者，以汗解之。
红矾丸（家方见黄胖纪闻云黄疸心下痞坚者兼用之）　消矾散
疗黄疸方（千金）　取生小麦苗，捣绞取汁，饮六七合，昼夜三四饮，三四日便愈，无小麦苗，穬麦苗亦得，（范注云用小麦为胜也）
四逆汤加茵陈　（医垒名茵陈四逆汤）　一物瓜蒂汤　备急丸　大承气汤　以上三方，主急黄。
病源急黄候云，卒然发黄，心满气喘，命在顷刻，故云急黄也，又云，得病但发热心战者，是急黄也，外台瓜蒂散主治云，急黄心下坚硬，渴欲得水吃，气息喘粗，眼黄，圣济瓜蒂散主治云，急黄烦热口乾，医林急黄用巴豆丸，圣济治急黄药品有瓜蒂、巴豆、消黄、犀角、石膏，　按外台，许仁则疗急黄始得大类天行病者，用麻黄剂取汗。
金匮云，额上黑，微汗出，手足中热，薄暮即发，膀胱急，小便自利，名曰女劳疸，腹如水状，不治，　疸而渴者，难治，疸而不渴者，其疸可治，　心中懊憹而热，不能食，时欲吐，名曰酒疸，　酒疸心中热，欲吐者吐之愈，（按瓜蒂症）　谷之为病，寒热不食，食即头眩，心胸不安，久久发黄，（按茵陈汤症）　五疸实热，脉必洪数，其或微涩，证属虚弱，　丹溪曰，不必分五等，是温热，如盦曲相似，　五疸久久变黑者，皆难治，（医统）　大便利而渴者死，小便利不渴者生，（医通）　按黄疸腹中有块者，年过五十者，多难治。

黄胖  ***************************
茯苓饮加厚朴汤　四苓散加橘皮汤　栀子厚朴汤　腹满者。
红矾丸（家方）　治黄疸黄胖，并婴孩疳气，好食生米土炭，及下血家，动悸甚者，　茯苓饮去人参、生姜，加厚朴、黄连、绿矾，　茯苓　术　橘皮　厚朴　黄连（各八钱）　绿矾（烧为红十钱）　枳实（六钱枳实代甘草益佳）　上七味为末，醋糊为丸，梧子大，每服七八十丸，白汤下。
身面黄白，浮肿，手足爪甲枯皱，专为短气，身体倦怠，目中淡白，此病以首认气急爪反为第一证决，即是黄胖也，（行余医言）　此病好食生米茶叶之类，又云肿及四肢者，肿及腹者，饮食减少者，皆难治，又云黄肿，多因虫积食积之为害也，（玉案）　按黄胖，一名黄肿，久不愈则下血，虚里动悸甚，地黄剂无效，红矾丸多服，大效，久年不愈而肿，则可从水肿之治法，难治，　方舆载外台半夏汤，及平胃散。

症瘕疝  ***************************
苓桂甘枣汤　脐下悸者，欲作奔豚，（按腹痛冲胸者累用累验）
桂枝加桂汤　气从少腹上冲心者，（按世俗所谓，佐志古美者，有效）
茯苓甘草汤　厥而心下悸者，　心下悸上冲而呕者，（方极）
苓桂术甘汤　心下逆满，气上冲胸，起则头眩。
大黄黄连泻心汤　心烦，心下痞，按之濡者。
半夏泻心汤　心下满而不痛者，此为痞，此方主之。
黄连汤（见腹痛）　按心下痞，痛者此汤，心下痞鞕，不痛者，半夏泻心汤。
小柴胡汤　大柴胡汤　柴胡桂枝汤　治寒疝腹痛，（外台）
柴胡姜桂汤　桂枝加芍药汤　桂枝加芍药生姜人参　小建中汤　大建中汤　大乌头煎　治寒疝绕脐，痛若发则自汗出，手足厥冷，脉沉紧者。
乌头桂枝汤　寒疝腹中痛逆冷，手足不仁，若身疼痛，灸刺诸药不能治，治寒疝腹中绞痛，拘急不得转侧，发作有时，便人阴缩，手足厥逆，（外台　按腰腹引阴囊痛脉弦紧者效）
当归四逆加吴茱萸生姜汤　内有久寒者，　治乌头桂枝汤证而缓者，又治阴㿗，（方舆）
大黄附子汤　胁下偏痛，发热，其脉紧弦者。
吴茱萸汤　痛从阴囊上冲胁下者，　剧者加乌头。
苓姜术甘汤　腰重冷者。
仲吕丸　夹锺丸　元生膏　蜞针　备急丸　七宝丸　化毒丸
行余医言云，盖症即积，积即症，同一而非有异，又谓之癖，瘕即聚，聚即瘕，亦是同一而非有异，又谓之疝，又谓之痃，究竟症瘕即积聚之异名耳，同书疝门，云疝即聚，又即瘕，又云疝者，郁气之凝滞而为痛者也，多在少腹。
张介宾曰，能大能小，能左能右，近胸肋而如臂如指，则谓之痃癖，下脐腹而为胀为急，则为之疝瘕，　方舆载小品牡蛎奔豚汤，及千金泻脾汤，同书云，寒疝附子粳米汤证，而痛在心胸者，用小品蜀椒汤，附子粳米汤加蜀椒乾姜方也，又疝气用附子剂或当归四逆等，而无效，腰不伸者，有用五苓散加茴香，而奏效者，又同书疝用禹功散及无忧散，又云疝忌蒟蒻，愈后亦勿食，　按凡治心腹痛及诸痛，诸方中有甘草，则勿减甘草分量，甘草少则无效，　灵枢本藏篇云，肾下则腰尻痛，不可以俯仰，为狐疝，圣济云疝气，脐腹疼痛，腰曲不伸，此症食时，及二便转侧之时，假人手甚为清扰之患，予得妙法摊元生膏于绵片，径四寸许，以贴于腰，日二次，发水泡则针而取水，复贴膏，二三日而能屈伸，坐卧复故，奇奇妙妙，屡试屡效，　久年，积聚疝，有脊骨突出，或背肉隆起者，难治者也，治之法，内与对症方，秘结者，时时用丸散下之，外隆起上，贴元生膏，六七日，糜烂处施蜞针，去恶血，复施元圣蜞针如前，四五度，则无不愈矣，又久年腹痛，有七宝化毒之证，　日本桥第四街，梁州店，老妪年六十五，患疝，腰不得屈伸，众治无效，床头常置溲器，扶于人尿已三年，请予，即与当归四逆加茱萸生姜汤，兼承气丸，而腰部贴元生膏，径四寸，日日取毒，七日而半愈，半月而全治，此症元生之功大，　兰医某诘予曰，子能用发泡膏，兰书有发泡七方，子知其用法乎，答曰，予所用者，汉方而芫苼一味也，非兰方也，某曰，未闻汉有此方，其出何书乎，答曰千金，外台，圣济，皆有此方，子何不学之甚，某闭口去，　方舆载牡蛎奔豚汤，及泻脾汤，柴胡鳖甲汤，宽中汤当归大黄汤，千金吴茱萸汤，桂心汤，蜀椒汤，五苓加茴香汤，禹攻散，无忧散，　一妇年四十，自每月经行六七日前，左少腹痛甚，呻吟声彻四邻，经行后六七日而痛渐止，每月廿日在病床，众治无效，已十年，请予，予视其背，左腰肌肉仅隆起，方三寸许，乃与当归四逆加吴茱萸生姜汤兼甘遂丸，腰肉隆起处，贴大元生膏，廿日许而愈，后月不再发，此症元生之功大，横沙侯臣汤河氏妻也。

虫  ***************************
乌梅丸　治蛔厥。
乌梅丸去附子汤　不可附子者。
鹧鹕菜汤
一方　鹧鹕菜（二钱）　忍冬（一钱）　桂枝（二分）　甘草　丁子（各一分）　上五味，渍水少时，去渣煮一两沸，顿服，或以水一合，煮取七勺，去渣冷服。
甘草粉蜜汤　蛔虫之为病，令人吐涎心痛，发作有时，毒药不止。
大建中汤　或加乌梅。
乌梅丸（家方）　乌梅　蜀椒　乾姜（各等分）　上三味，为末糊丸，梧子大，每服四五十丸，白汤送下。
湿漆丸　作癫痫状者，（纪闻）
紫丸　七宝丸
灵枢云，中热则胃中消穀，消穀则虫上下作，　金匮云，腹中痛，其脉当沉若弦，反洪大，故有蛔虫，　病源云，蛔虫长一尺，亦有长五六寸，其发动则腹中痛，去来上下，痛有休息，亦攻心痛，口喜吐涎，及吐清水，贯伤心者则死，　入门云，凡虫症，眼眶耳下青黑，面色痿黄，脸上有几条血丝，如蟹爪分明，饮食不进，肌肉不生，沉重寒热，若不早治，相生不已，贯心杀人，　医通云，诸虫嗜食米纸茶叶泥炭之类，又云，心腹中痛，上下往来，发作有休时，喜涎出者，虫也，（按虫门载金匮九痛丸，）　玄治翁云，小儿夜热者虫也，　南阳云，唇色如涂朱，眉目间苍黄色者，为虫候，　东郭翁云，小儿头痛剧者，十中八九虫也，有时大食，有时不食者，时时卒倒者，手足难屈伸者，多虫症，皆宜鹧鹕菜汤，此汤症多脐傍有块，凡用此汤则止，夕飧，晡时，临床，平旦三服，七日用之而不下虫者，非此汤症也，　按腹痛，发作有时者，为虫候，用鹧鹕菜汤，或粉蜜汤，而呕者，宜大建中加乌梅汤，或乌梅丸去附子汤，或兼家方乌梅丸，凡相杀虫诸药，而虫难下者，兼用紫丸，粉，铅粉也，药肆称唐土者是也，家翁所著粉辨详论之，　方舆载槟榔鹤蝨散，及奥村氏乌梅丸。

癫痫狂（健忘惊悸不寐）  ***************************
小柴胡汤　大柴胡汤　柴胡姜桂汤　此三方因腹候用之，健忘或用之。
柴胡龙骨牡蛎汤　胸满烦惊，小便不利，谵语者。
桂枝加龙骨牡蛎汤　腹中拘急，动悸剧者。
小建中汤　心中悸而烦者。
大黄黄连泻心汤　心烦心下痞，按之濡者。
泻心汤　心气不定，心下痞，按之濡者，　或加朱砂石膏。
黄连解毒汤　喜笑不止者。
白虎汤　狂痫烦渴者。
甘麦大枣汤　妇人藏躁，喜悲伤，欲哭，象如神灵所作，数欠伸。
栀子豉汤　虚烦不得眠。
酸枣仁汤　烦躁不得眠者。
鹧鹕菜汤　因虫者。
桃核承气汤　抵当汤　上二方，因瘀血者，健忘或用之。
瓜蒂散　狂痫壮实者。
大承气汤　医通，发狂去厚朴加铁落。
石膏黄连甘草加铁砂汤　主治见急慢惊门，加辰砂益佳。
姑洗丸　南吕丸　七宝丸　紫丸　一老医云，狂五泻心皆效，　古云癫脉，大滑者生，沉小紧急者，不治，热狂脉，实大者生，沉小者死，　子和狂痫用吐剂，　正传云，痫可吐，狂宜下，又用水银剂，　要诀入门癫狂，用抱胆丸，即水银剂也，　全书发狂，用巴豆丸苦参丸，　医通狂用瓜蒂，痫用灵砂丹，养生丹，皆水银剂也，　方舆发狂，狂走，用将军汤，大黄一味也，又用防己地黄汤，瘫痪者，用风引汤，不寐，用千金酸枣汤，流水汤，健忘，用归脾汤，又发狂，古金五两，以水五合，煮取一合，入朱砂一匕，服有效，　一贯云，癫痫有蛔虫之候者，鹧鹕菜汤兼用湿漆丸，秽物下虫亦下者，愈，不下者，难治也，癫痫卒厥之时，脉平也，健忘多因瘀血者，茯苓杏仁甘草汤有效，　田中氏云，癫痫用三圣散，一吐后，用入铅方有效，　不寐，龟井氏用甘草泻心汤，　按行余医言，痫病门后，载不食之症，云不食之症，（云云）予所见及馀三十人，多是妇女，而男子只有二三，其症他无所苦，不思秔食，或食麦饭，糯米粉，或豆腐屑，（云云）或终日不吃食饵而不饥，而自数日，至数月，以及数年，然形体不瘠，脉多平缓，间或痞，或痛，若强与之食，必吐，（云云）遇此症以措而不治，乃为真治法，（云云）予见此症二人，皆妇女也，一人者，好食糍，食他物则吐，三年而复故，一人者，只饮汤与他食则吐，一年许而复故，皆措而不治，真奇疾也。

劳病（失精盗汗阴痿）  ***************************
小建中汤　治虚劳里急，悸衄，腹中痛，梦失精，四肢痠痛，手足烦热，咽乾口燥者，　千金云，凡男女因积劳虚损或大病后，不复常，苦四体沉滞，骨肉疼酸吸吸少气，行动喘惙或少腹拘急，腰背强痛，心中虚悸，咽乾唇燥，面体少色，或饮食无味，阴阳废弱，悲忧惨慼，多卧少起，久者积年，轻者百日，渐致瘦削，五藏气竭，则难可复振，治之之方。
黄耆建中汤　虚劳里急，诸不足，（按大病后，或产后盗汗不止者，加龙骨牡蛎或当归）
当归生姜羊肉汤　治腹中寒疝，虚劳不足，　按我邦无羊，可代用朝鲜产干牛肉，中神氏，以鸡肉代羊肉。
桂枝加龙骨牡蛎汤　脉得诸芤动微紧，男子失精，女子梦交（按发汗后，盗汗不止，不可附子者，用之屡效，）　
炙甘草汤　治虚劳不足汗出而闷，脉结心悸者，（从千金翼补心字）
八味丸　虚劳腰痛，少腹拘急，小便不利者，　纪闻云此方腰痛为准，今之虚劳此方症少矣，冷劳定有效。
小柴胡汤　柴胡姜桂汤　大柴胡汤　三物黄芩汤　麦门冬汤　大逆上气，咽喉不利，止逆下气。
酸枣仁汤　虚劳虚烦不得眠。
加减当归芍药散料　去泽加地黄五味麦门，或加参耆桂之类。
獭肝散（肘后）　治冷劳，又主鬼疰一门相染，　纪闻云，此方劳瘵初发，冷热俱用，虚劳不用此方，虚劳者，有里急腹痛，手掌烦热等症，瘵者自初无如斯症，有脉细数咳嗽吐沫之症。
湿漆丸　治失精久不愈，（介宾）　牡蛎（炒）　上一味以酢糊为丸，桐子大，每五七十丸，空心温汤下。
千金云，梦泄精，灸三阴交二七壮，又灸肾俞百壮。
治阴痿　露蜂房，烧研酒服，此方出本草本朝医考宗嗣经验。
治自汗盗汗　五倍子（一钱）　枯矾（五分）　上为末，用津唾调，填满脐中，以绢帛繫缚一宿，即止，又有龙骨五倍子酢调贴脐方。
古云阴虚生内热，又曰劳伤心肾而得之，心主血，肾主精，精竭血燥，则劳疾生，　明医杂著云，午后发热，咳嗽盗汗，饮食少进，甚则痰涎带血，脉沉数，肌肉消瘦，此名劳瘵，最重杂治，又曰，到脉细数，则难为矣，　回春云，虚劳不受补者，声哑者生，眠疮者，发热不休，形体瘦者，不治，　纪闻云，疝久不愈为虚劳状者，宜归姜羊肉汤，然我邦无羊，代牛肉，恶牛肉之臭气者，当归建中汤，令饵食牛肉佳，　方舆輗云，女子十七八岁，经闭为劳状者，金匮大黄蟅虫丸有效，主治中腹满二字眼目也，又有如此症，用鳖甲芒消剂而全愈者，　方舆劳病烦热者，用五蒸汤，乾血劳，苦烦热者，用三物黄芩汤，又用本事方，鳖甲五味子地骨皮三味丸及朝鲜千牛丸，逍遥散，　按急劳之名，在圣惠及圣济，或谓之暴急劳疾，又云，与热劳相似，半月或一月死，人多不知也，予所见者，月馀而死，圣惠虾蟆丸治急劳烦热，虾蟆（一枚炙）　胡黄连（三分）　麝香龙脑（各一钱）　上糊丸，予弱龄治劳病，用轻粉丸日一分，二三日恶症蜂起，不日而死，劳病忌峻药，慎之慎之，　凡劳病内与对症方，宜饵食鳗鲡鱼间有愈者。

肺痿肺痈  ***************************
桂枝去芍药加皂荚汤　治肺痿吐涎沫。
炙甘草汤　治肺痿涎唾多，心中温温液液者。
生姜甘草汤　治肺痿咳唾，涎沫不止，咽燥而渴。
甘草乾姜汤　肺痿吐涎沫而不咳者，其人不渴，必遗尿，小便数，所以然者，以上虚不能制下故也，此为肺中冷，必眩，多涎唾。
金匮云，寸口脉数，其人咳，口中反有浊唾涎沫者，为肺痿，　圣济肺痿门云，或欲咳不得咳，咳则出干沫，胸中隐隐痛者是也，　回春云，无脓者，肺痿也，　外台苏游，传尸论云，气急咳者，名曰肺痿，　良方劫劳散证治云，劳嗽，寒热，盗汗，唾中有红线，名曰肺痿，由是观之，肺痿者，为劳病一症可征，香川氏丹波氏南阳亦云，（本草云鲫鱼肺痿咳血有效）
桔梗汤　加苡薏尤效，　咳而胸满，振寒脉数，咽乾不渴，时出浊唾腥臭，久久吐脓，如米粥者，为肺痈，桔梗汤主之，千金作桔梗三两，今从之，子和依此方，加薏苡糯米，正宗依此方，加贝母紫苑杏仁，名四顺散。
桔梗白散　主治同桔梗汤苇茎汤　咳有微热，烦满胸中甲错，是为肺痈。
葶苈大枣泻肺汤　肺痈喘不得卧。
犀角　鲤鱼脍　（正宗有犀角剂及金鲤汤）　薏苡仁粥　代饭日食之，　干柹　宜日食之，一男儿六岁，患肺痈，吐脓血，与桔梗汤加薏苡，兼犀角，每日令食薏苡仁粥及鲤鱼脍干柹十馀日，脓血日减，月馀而全愈，　慄山先生，患肺痈，服黄昏汤而全愈，黄昏合欢木也，用皮而佳，此方出千金及外台，黄昏（手掌大一枝）　上一味以水二合，煮取一合服，（方舆輗）　肺痈用薏苡根捣汁，顿热服之，其效最捷，已溃未溃，皆可挽回，诸方不及也，又云薏苡为肺痈专药，根汁最效，（明韩懋医通）　一方（华冈）治肺痈，　芦若芽（大）　甘草（中）　上二味浓煎服，　又方（华冈）　生生乳（三分）糊丸，七日服，金匮云，咳即胸中隐隐痛，脉反滑数，此为肺痈，咳唾脓血，　（按桔梗汤主治也）　潘氏续焰，试肺痈法，凡人觉胸中隐隐痛，咳嗽有臭痰，吐在水内，沉者是痈脓，浮者是痰，集义云，今验果如其言，又以双箸断之，其断为两段者是脓，其黏著不断者是痰，亦一试法也，　医通云，肺痈初起，脉不宜数大，溃后最忌短涩，脉缓滑面白者生，脉弦急面赤者死，若溃后，大热不止，胸中隐痛，痛在左畔，喘汗面赤，脓痰腥秽不已者，难治，若喘鸣不休，唇反咯吐脓血，色如败卤滃，臭异常，饮食难进，爪甲紫而带弯，手掌皮如枯树，面艳颧红，声哑，鼻煽者，不治，　按肺痈，五十以上者，难治，一书云，一老儒患肺痈，用正宗金鲤汤，全愈，　方舆初用四顺散，或录验桔梗汤，后用苇茎汤，或黄昏汤。

肠痈  ***************************
大黄牡丹皮汤　肠痈者，小腹肿痞，按之即痛，如淋，小便自调，时时发热，自汗出复恶寒，其脉迟紧者，脓未成，可下之，当有血，脉洪数者，脓已成，不可下也。
薏苡附子败酱散　肠痈之为病，其身甲错，腹皮急，按之濡，如肿状，腹无积聚，身无热，脉数，此为肠内有痈脓。
排脓散　排脓汤
大黄牡丹汤去消黄加薏苡汤　即千金肠痈汤也。
伯州散　按肠痈外溃者，肠痈汤兼伯州，或桂茯丸料，加薏苡黄耆，若盗汗出者，耆归建中，或附子剂等，饵食、鸡卵、鳗鲡、鲫鱼，重者，宜托外科，　千金云，肠痈之为病，小腹重而强抑之则痛，小便数似淋，时时汗出，复恶寒，其身皮皆甲错，腹皮急，如肿状，其脉数者，少有脓也，其脉迟紧者，未有脓也，甚者腹胀大，转侧闻水声，或绕脐生疮，或脓从脐中出，或大便出脓血，　入门云，痈生小肠分尤可，大肠分近肛门者，难治，肛门破者，即死，　正宗云，溃后脓腥臭秽，或流败水浊瘀，虚热更增，不食者死，　本草云，薏苡仁、冬瓜仁、甜瓜仁，皆治肠痈，败酱除痈肿，黄耆除肠胃间恶血，皂角刺治腹内血疮。

诸失血  ***************************
泻心汤　心气不定，吐血衄血，　心下痞为准，九窍出血皆用，轻者加地黄，重者加生地黄汁。
黄连解毒汤　泻心汤症而重者，尿血重者亦用。
小柴胡汤　或加连，诸失血，胸胁苦满者。
麦门冬汤　或加地黄或石膏，治咳血并血症后上逆。
柏叶汤　吐血不止者，　吐血用诸方不止者，下血不止者亦效，马通汁代童便佳。
黄土汤　下血先便后血，此远血也，亦主吐血衄血，　不拘先便后血，而可也，吐衄血共脉紧者，有此汤之症，又崩漏脉紧者，用之有效。
猪苓汤　治尿血重者，兼用黄连解毒汤，尿血无痛，血淋有痛，治方一也。
芎归胶艾汤　香川氏吐血，咳血，尿血，用之。
桃核承气汤　治吐血觉胸中气塞，上吐紫血，（寿世）
童便　褚氏遗书云，咳血饮溲溺，则百不一死，又集解云，治咳血，吐血及产后血运，阴虚久嗽，火蒸如燎，　昔者一医患吐血，百治无效，日服童便五合，月馀而全愈。
犀角　治吐血，衄血，下血，（时珍）
红矾丸（家方）　治久下血，面色青黄，动悸剧者。
荆芥汤（千金）　治九孔出血，荆芥一味煎服，　鼻衄不止用之，（方舆）
治下血奇方　乳发霜　每服五分，白汤下，日三。
圣济唾血不止，蒲黄一味研细，每服三钱匕，冷水调下，　吐血门，有单人参散，　治衄血，龙骨末，五倍子末，枯矾少许，各一味吹鼻中，　食治门，治吐血用大豆浓煎汁，治下血，又食野猪肉，　舌上出血，黄柏一味为散，每服二钱匕，　正传舌上出血如线，槐花炒末掺之，又蒲黄炒焦傅之，　诸失血皆是阳盛阴虚，悉宜四物汤加知柏为主治，　治衄血，灸大椎哑门二三壮，　方舆灸法，治下血无度，脊中对脐一穴，五壮或十壮，衄血亦可，又灸足三里二穴，　古云失血，大概俱是热症，脉宜沉细，设见洪大，后必难治，　要诀吐血，嗽血，用养正丹，灵砂丹，皆水银剂也，　山胁氏，和田氏，吐衄咳血，用参连汤，　谦斋曰，专音声人，吐血者多有焉，　和田氏云，大吐血，其血不止者，或昏晕者，俱灸鸠尾穴，其艾大如中指头，数百壮开其闭塞，血能止，数得效，又云失血泻心汤加荆芥一二钱，大效，又云大吐血症，用麦门冬汤，加连石膏屡得效，　五窍出血，以井花水，当面连喷几口，急分开头发，用粗纸数层，蘸醋令透搭在囟门，其血即止，　一书云，明矾治诸失血，每服半钱，大麦煎汤送下，多用则呕，少许度度可用，又兰书有明矾血竭二味方，　兰书云，吐血出于肺者，胸中微痛而热，口中甘，咽喉中痒，咳血，其血必为泡沫，甚则立死，血线亦出于肺，恶候也，吐血出于胃者，恶心而吐血，血反多，其色黯赤，凝结，与食物交出，其血不为泡沫，此症无不愈矣，　医言云，吐血从胃脘逆升，上出于口也，衄从头中渗漉，下洟道出于鼻也，吐血逆上，故多死，衄顺下，故死者至希，古人并称吐衄俱为剧症者非矣，　方舆輗云，吐血后，恶心呕吐者，瘀血在内未尽也，又泻心汤，治九窍出血，拔萃加生地黄犀角，名犀角地黄汤，　按吐血后，不寐，黄连阿胶汤有效，又吐衄血不止，茅花加甘草少许，煎服有效，此方在外台，又蒿雀霜亦有效，要诀衄血，用单茅花汤，山胁氏二白汤，治吐血，唐白及、白茅根二味，水煎服，　方舆载独参汤，及参连汤，犀角地黄汤。

痰饮咳嗽  ***************************
大青龙汤　小青龙汤　病溢饮者，当发其汗，大青龙汤主之，小青龙汤亦主之。
小青龙加石膏汤　肺胀咳而上气烦躁而喘，脉浮者，心下有水，　咳嗽吐白沫，殆欲成劳者，又喘哮多用之。
越婢加半夏汤　咳而上气，此为肺胀，其人喘，目如脱状，脉浮大者，　乾咳者，又哮喘多用之。
射干麻黄汤　咳而上气，喉中如水鸡声，（外台水上有如字）
皂荚丸　咳逆上气，时时唾浊，但坐不得卧，　痰黏著胸中难出者。
麦门冬汤　大逆上气，咽喉不利，止逆下气者，　声哑者效。
麻黄甘草加杏仁生姜汤　治风寒咳嗽多痰，语音不出者，（麻甘杏三味等分生姜减半）伤风咳嗽，语音不出者，先服此汤取微汗，热解后，语音不出者，服麦门冬汤。
甘遂半夏汤　病者脉伏，其人慾自利，利反快，虽利心下续坚满，此为留饮欲去故也，　利反快与心下坚满为准。
十枣汤　脉沉而弦者，悬饮内痛，　病悬饮者，　咳家其脉弦为有水，夫有支饮家咳烦胸中痛者，　夫心下有留饮，其人背寒冷，如手大，此诸证之中，有一症则宜用此汤。
姑洗丸　十枣汤证轻者。
木防己汤　膈间支饮，其人喘满，心下痞坚，面色黧黑，其脉沉紧，得之数十日，医吐下之不愈，木防己汤主之，虚者即愈，实者三日复发，复与不愈者，宜木防己汤去石膏加茯苓芒消汤主之。
苓桂术甘汤　短气有微饮，当从小便去之。
茯苓饮　治心胸中，有停痰宿水，自吐出水，后心胸间虚气满，不能食，消痰气，令能食，　吐宿水为准。
枳术汤　心下坚，大如盘，边如旋杯，水饮所作，　此汤症，按腹则辘辘有声，此汤效迟，或兼用甘遂半夏汤，（纪闻）
小柴胡汤　柴胡姜桂汤　四逆散　此三方，久咳或因腹候用之。
苓桂五味甘草汤　苓甘五味姜辛汤　苓甘姜味辛夏汤　苓甘姜味辛夏仁汤　苓甘姜味辛夏仁黄汤
以上五方，咳嗽无表症者，可用之，金匮证治，有可疑者，宜从方极主治。
真武汤加乾姜细辛五味子　水饮与里寒合而作嗽，腹痛下利，（直指）
瓜蒂散　子和痰饮咳嗽用之。
南吕丸　秘结者兼用之。
七宝丸　紫丸
金匮云，其人素盛今瘦，水走肠间，沥沥有声，谓之淡饮，饮后水流在胁下，咳唾引痛，谓之悬饮，饮水流行，归于四肢，当汗出而不汗出，身体疼重，谓之溢饮，咳逆倚息短气不得卧，其形如肿，谓之支饮，　夫心下有留饮，其人背寒冷如手大，　胸中有留饮，其人短气而渴，四肢历节痛，　膈上之病，满涎咳吐，发则寒热，背痛腰疼，目泣自出，其人振振身瞤剧，必有伏饮，　按后世以痰、悬、溢、支、留、伏、为六饮，　方舆载厚朴麻黄汤，泽漆汤，清肺汤，百合知母汤，三拗汤，纪闻曰，将成劳咳者，用小青龙加石膏汤有效，疫邪解后，或疟后，咳嗽不已，巨里动悸剧，将成劳状者，百合知母汤有效，世称痰瘤者似瘰疬，内用滚痰散，外用傅药，其方大黄、芒消、五倍子、天南星各等分，南星生则大效，　要诀咳用犀角、鹿茸、胡桃，诸嗽加喘，气急者，用水银剂，　治三十年嗽，（千金）百部根二十斤捣取汁，煎如饴，服方寸匕，日三服，深师加蜜二斤，外台加饴一斤，　治咳嗽不止，（必效方）　生姜五两，饧半升，火煎熟，食尽愈，段侍御用之有效，　又千金有姜汁砂糖方，　治失音不语，（普济）莱菔汁入姜汁服。

喘哮  ***************************
桂枝加厚朴杏子汤
小青龙加石膏汤　咳而上气，烦躁而喘，脉浮者，心下有水。
大青龙汤　喘有表症者。
麻杏甘石汤　喘恶寒止者。
越婢加半夏汤　咳而上气，　此为肺胀，其人喘，目如脱状，脉浮大者，　医宗必读云，一令爱，久嗽而喘，百治无效，一日喘甚，烦躁，余视其目则胀出，鼻则鼓扇，脉则浮而大，肺胀无疑，以此投之，一剂而减，再剂而愈。
射干麻黄汤　喘已，作咳者。
木防己汤　心下痞坚，气急者。
皂荚丸　哮喘不得卧者。
南吕丸　姑洗丸　七宝丸　紫丸　化毒丸　救喘丸（家方）　治哮喘，用苎麻根，和砂糖，烂煮时时嚼嚥下，永绝病根，又用猫儿头骨，烧灰酒调，二三钱，一服便止，（正传）
上气喘嗽，沙糖姜汁煎咽。
又喘息欲绝，饮韭汁一升，（草本）
哮喘轻粉丸有效，（小言）
喘脉宜浮迟，不宜急疾数，直视，谵语，喘满者，不治，（正传）　凡喘作于大病之后者，上喘咳而下泄泻者，妇人产后因亡血过多者，多危殆，（医统）　方舆载千缗汤，及参连汤，喘，四君子汤。

眩晕  ***************************
苓桂术甘汤　心下逆满，气上冲胸，起则头眩者，（头眩发作有时为准）
泽泻汤　心下有支饮，其人苦冒眩者，　头眩不止为准。
五苓散　脐下有悸，吐涎沫而颠眩，此水也，　夏日眩有效。
小半夏加茯苓汤　卒呕吐心下痞膈，间有水眩悸者，（呕吐而眩者效）
应钟散　秘结者兼用之。
眩晕不可当者，以大黄酒炒为末，茶清调下，（正传）
苓桂术甘汤合泻心汤　治失血后併产后眩晕。
当归芍药散料中，三倍芎归煎服，兼用回生散。
真武汤　此汤症希有焉。
南阳云眩晕，白虎汤有效。
元生膏（家方）　贴百会。
圣济有灸百会涂蓖麻子取脓血之法，此元生为胜，　要诀用灵砂丹。

大便闭  ***************************
三承气汤　随证用之。
麻仁丸　或为汤加桃仁。
蜜煎导　承气丸　三黄汤　或加甘草煎服。
按平生秘结之人，大黄甘草汤，加芍药为散服，或炼蜜服，芎黄散，炼蜜服亦佳。
甘遂丸　轻粉丸　巴豆丸　圣惠治大小便闭，胀闷欲死。
轻粉（一钱）　生麻油（一合）　相和服。
本草燥结门，治冷闭，附子为末，蜜水服，　按是希有之证，若有此症，则宜与对证附子剂，圣济谓之冷秘，即用附子剂。
方舆载宣明论倒换散，大黄荆芥二味也。

小便闭  ***************************
猪苓汤　加车前子或消石桃核承气汤。
八味丸　产前后小便闭用之。
施整胎术，泄闭术，男子脉紧者，或用之。
大黄甘遂汤　治小便闭，剧证。
黄丹膏　黄丹（十钱）　巴豆（五个）　上二味先研巴豆，内黄丹加蜜少许，相和涂纸，贴脐下一寸五分。
六物解毒加反鼻汤　治霉毒家小便闭，　方中十倍土茯苓，三倍大黄，加反鼻二钱，以水二合五勺，煮取五勺，顿服，累用累验，土茯苓上品细锉用。
治小便不通方　朴消一味，细研为散，每服二钱匕，酒调下，（圣济）
治小便不通，脐下急痛，胀闷欲绝，　盐（二升）　上一味铛中炒，令极热，布帛裹，熨脐下以小便通快，为度，（圣济）
古云小便闭，皆宜吐之，以提其气，气升则水自降，　丹溪云，吾以吐通小便，用瓜蒂之类。
圣惠，转胞条，八味丸，治小腹急痛不得小便，（按急痛为准）
又云以蒲黄，裹患人肾，令头至地，二度即通。
小便闭，八正散有奇效，倒换散亦有效，梅毒家小便闭，亦八正散有效，（纪闻）

淋  ***************************
猪苓汤加消石汤　治诸淋并脓淋，血淋加车前子，或浮石。
大黄牡丹汤加反鼻。
六物解毒加阿胶滑石汤　治脓淋小便赤涩，茎中痛者。
土茯苓（上品细锉二钱）　通草　忍冬　川芎　滑石　阿胶（各七分半）　大黄　甘草（各三分）　上八味，以水三合，煮取一合半，内胶烊尽，分温服，忌海腥煎炒卤盐房事等件，一日服三剂尽，不愈者，加至四五剂至重者，七倍土茯苓，三倍大黄，倍余药，加反鼻二钱，以水四合，煮取二合五勺，再以水三合半煮取二合，俱合和，空心一日一夜服尽，虽脓淋至重者用此汤，七日而无不奏效矣，若或大势已解，茎中有痛者，日用七宝丸一分许，七八日而无不愈者矣，屡用屡验，　服药中，宜日食鸡卵三四枚，鸡肉愈佳，此先辈之试验也。
黄连解毒汤　治血淋。
桃核承气汤　大黄甘遂汤　诸淋秘结，少腹满者，兼用之。
承气丸　七宝丸
崔氏疗尿血方　大黄（末）　芒消（末各半匕）　上二味，冷水和，顿服之，立止。
治热淋（圣济）　消石一味，研细蜜水服。
惠美氏方书，淋门有猪苓汤加附子，此方冷淋，定有效，按淋疾，小便赤涩，茎中痛者，用猪苓汤，或加车前子大黄，出脓者，猪苓加消石汤，血淋猪苓汤加浮石，或兼用承气丸，不愈者，用黄连解毒汤，或因腹候，兼用桃核承气汤，世所谓自霉毒来，脓淋者，用加味六物解毒汤，或大黄牡丹汤，兼用轻粉丸，　古云淋疾，脉盛大而实者生，虚细而涩者死，　方舆载八正散，通天再造散，　一贯云，遗尿者，脐上一二寸上之方，有凝结者，用缩泉散则自消，消则遗尿亦愈，缩泉散方，鸡屎二钱，桂枝五分，上二味为末，酒服方寸匕，日三，灸十六俞，章门，凡腰部佳八髎尤良，灸七日而大抵愈，本草鸡屎烧灰一味酒服，又淋疾脓出者，海浮石烧为末，温酒服一钱，日二有效，　一妇人年三十患脓淋小便，昼夜四百馀行，尿道痛甚，号泣声彻四邻，且经闭二年，常坐卧草蓐之中，易医廿二人，而不治三年，请余，余即与加味六物解毒汤，七倍上品土茯苓，三倍余药，加反鼻二钱，浓煎一日服尽，七日而经水下，四五日痛渐缓，尚用前方，通计二十八日而瘥，去草蓐，坐卧如常，而尿道痛不全治，又日与七宝丸一分，十日许而全愈。

消渴  ***************************
白虎加人参汤　大渴，舌上乾燥而烦，欲饮水数升者。
麦门冬加石膏汤
谓胃承气汤　中消消穀，善饥不甚渴，小便赤数，大便硬者，（入门）　消穀为准。
肾气丸　男子消渴，小便反多，以饮一斗，小便一斗，　纪闻云，此症小便生泡如膏，　入门云，小便混浊，如膏淋然。
栝蒌瞿麦丸　小便不利者，有水气，其人若渴，　一老医曰，入夜舌乾，不得眠者，经久必为消渴，宜用此炼蜜缓缓服。
文蛤散　非文蛤亦可用，常之海蛤，煎用大效。
炙甘草汤　加黄连知母，或黄耆鹿角。
缫丝汤　治三焦渴如神，如无缫丝汤，却以原蚕茧壳丝煎汤代之，大效。
治消中，日夜尿七八升者，（千金）鹿角炙令焦，末以酒服五分匕，日三，渐加至方寸匕。
蜗牛散　蜗牛（烧存性）　上为细末，每日一钱，至一钱五分，白汤送下，妙（惠美三伯试效）
治渴利，小豆汁方（圣济）　小豆（不限多少）　上一味，水煮熟，捣烂，细布绞取汁，不拘时频服。
消渴有虫者，苦楝根皮，焙乾，入麝香少许，水煎空心服，（本草）
本草云，　小麦作粥饭食，　薏苡仁煮汁饮，　田螺煮汁饮，　蚬并田螺浸水饮，　冬瓜汁，　梨汁，　藕汁，皆治消渴。
天花粉者，治消渴之圣药，（正传）
天花粉饼，代饭日可食。
消渴三禁，饮酒，房室，咸食，（千金）
岐伯曰，脉实，病久，可治，脉弦小，病久，不可治，（正传）
方舆载生津汤，其方自外台来，麦门、黄耆、栝楼、甘草、人参、黄连、牡蛎、地黄、知母，上九味，或加石膏，　纪闻云，或用千金铅丹散，其方铅丹、胡粉、甘草、泽泻、石膏、栝蒌根、白石脂、赤石脂，八味等分为散，每服二钱，水调下，日三，夜一，铅丹久服，肠痛则宜减之。

中风  ***************************
瓜蒂散　五十以下偏枯，痰涎满胸者可吐之，腹气不坚实者决不可与，（吐方考）
按正传独圣散，则一物瓜蒂散也，其主治云，治诸风痰盛，及诸痫，痰饮，壅溢等症。
藜芦汤　治证同前。
吐方考云，藜芦，华产为可，尤多毒用之若二分，若三分，田中氏云，中风用此汤，功胜于瓜蒂。
备急丸　卒中风口噤者。
按全书，解毒雄黄丸，主治云，治中风牙关紧急，及痰涎咽喉肿闭，牙关紧闭，开口灌下，予用备急丸，其功同于雄黄丸。
泻心汤　附子泻心汤　大柴胡汤　小建中汤
四逆散加乙切草　家翁用之。
大青龙汤　古今录验续命汤　治中风痱，身体不能自收，口不能言，冒昧不知痛处，或拘急不得转侧，　不遂痰喘有热为准。
乌头汤　半身不遂，及左右手足，蜷挛者，乌头汤，微汗之，（入门）　中风自疝来者，脉多紧也，用之。
葛根加术附汤　桂枝加术苓附汤　真武汤　振振摇者。
八味丸　南吕丸　十枣汤　姑洗丸
控涎丹主治云，治痰涎留在胸膈上下，变为诸病，或颈项胸背，腰胁手足，胯髀隐痛不可忍，筋骨牵引钓痛走易，及皮肤麻痹，似乎瘫痪，不可误作风气风毒及疮疽施治，又治头痛不可举，或睡中流涎，或咳唾喘息，或痰迷心胸，并宜此药，数服痰涎自失，诸疾寻愈，　按控涎丹，原出圣济，名趁痛丸，治风毒走注疼痛方也，三因名之控涎丹，控涎十枣二方所主治略同，只有轻重之分耳，十枣之轻者，用控涎，控涎之重者，用十枣而可也。
大承气汤　食厥者
重者兼备急丸　腹满为准。
桃核承气汤　因瘀血者。
湿漆丸　同前
黄耆桂枝五物汤　身体不仁，如风痹状者，　按此汤勿减生姜，减则无效。
七宝丸　按要诀，中风昏沉，不省人事，痰涎壅盛者，用养生丹，予用此丸。
元生膏　蜞针
中人半身不遂，而精神如故，不如痴者，内用对症方，外贴此膏于不遂之手足六七日，糜烂处，施蜞针，去恶血，复贴膏施蜞针，如斯二三月施治，则病十治八九，病人倚杖缓步，而行三四里，大效。
治三年中风，（千金）　松叶一斤，细切以酒一斗，煮取三升，顿服，汗出立瘥。
治中风不语，　大豆煮汁，煎调如饴含之并饮汁，　又殭蚕七枚，为末酒服，（本草）
炒豆紫汤（本草）　治中风口噤，　用乌豆五升，清酒一斗，炒令烟绝投酒中，待酒紫赤色，去豆量性服之，　按千金大豆紫汤，豆淋酒，圣济大豆酒，皆同方也，千金云，中风口喎，日服一升，破伤风，产后痉病，并诸病，服之大效。
白矾散（圣济）　治中风舌强不得语，　白矾（生用）　桂枝（各二两）　上二味，捣罗为散，每服一钱匕，安舌下，有涎吐出，即语。
韭汁　治中风失音，（日华）
竹沥汤（千金）　治四肢不收，心神恍惚，不知人，不能言。
竹沥（二升）　生葛汁（一升）　生姜汁（三合）　上三味，相和温暖，分三服，平旦，日晡，夜，各一服，　又有荆沥，竹沥，姜汁，三味等分方，　又治中风口噤不知人者方，服荆沥一升，　又方服淡竹沥一升。
卒中风口噤不得开，灸机关（千金翼名颊车）二穴，穴在耳下八分少近前，灸五壮，即得语。
回生散（家方）　治中风口噤。
每服二钱，酒送下，　又荆芥薄荷等分煎服，有奇效。
一医云中风，风引汤有效，　凡初中时，昏沉口噤，不能进药，急以生半夏末，吹入鼻中，或用通关散搐鼻内，提起头发，立苏，有嚏可治，无嚏不可治，或急以手指，掐刻人中即醒，其或不醒者，急以三稜针，刺手十指甲角十井穴，捋去黑血，就以气针，刺合谷二穴，人中一穴，觉稍醒，即多灌香油，或加麝香一二分，或姜汁亦可，（济世）
初病暴仆昏闷，不省人事，或痰涎壅盛，舌强不语，两寸脉浮大而实，急用吐法，人迎脉紧盛，或六脉浮盛者，急续命汤表之，　大法中风脉浮迟者吉，急疾者凶，（正传）　若中人发直，吐清沫，摇头上撺，面赤如妆，汗缀如珠，或头面赤黑，眼闭口开，手撒，遗尿，声如鼾睡，俱不可治，（要诀）　山东洋云，中风者，心胸间蓄热也，宜石膏剂，　按中风有鼾者，脉浮大痰涎壅盛者，遗尿者凶兆，　后藤氏用反鼻酒，载附录，　方舆载通关散，参连汤，涤痰汤，无忧散，反鼻酒。

脚气（痿躄）  ***************************
越婢加术汤　治下焦脚弱，　脉浮恶风，无大热为准。
越婢加术附汤　按千金，越婢汤即此方，主治曰，治风痹脚弱方，方后云，覆取汗。
乌头汤　治脚气疼痛，不可屈伸，　煎法可从大乌头煎，（方舆）
八味丸　治脚气上入小腹不仁。
桂枝加术苓附汤　以上之五方，无冲心状者用之。
木防己汤　同去石膏加茯苓芒消汤　此二方中加吴茱萸，气急，心下痞坚，有冲心状者，用之，兼用仲吕、蕤宾、紫丸等。
吴茱萸汤加橘皮紫苏汤　半夏厚朴加吴茱萸橘皮汤　乾湿脚气，气急而胸动剧者，将冲心之兆也，撰用上二方，脚胫施蜞针，时时用紫丸一二分或三四分，下之则无不愈矣，若小水短少，胸膈满闷，短气喘息，呕吐者，是冲心也，宜决意用紫丸一钱。
蜞针　足上廉，下廉，绝骨，承山，之近所，不拘经穴，除动脉并禁刺穴，麻痹处，悉施蜞针，出血，出紫黑血者尤有效，血止即诊巨里动，则安定也，此为验，大抵一日两脚水蛭十五枚许为限，日日施之，四五日或六七日而止，妙不可言。
元生膏　冬春此膏代蜞针。
犀角　毒气攻心烦闷者。
每服五分，日二或三。
仲吕丸　蕤宾丸　紫丸　七宝丸　赤小豆药　灸八所，（千金）
生姜汤（圣济）　治脚气胸满，吐逆不下食，或吐清水涎沫，　生姜（五两）　上一味绞取汁，煎令熟，每服半合，以熟汤半盏调匀服之。
治脚气冲心，闷乱不知人，（医林）大豆一升，水三升，浓煎取汁，顿服半升，如未定，可更服半升。
松叶酒（方见中风）　治脚气骨节疼痛。
虎骨酒　治脚气差后，腰脚不遂者，　生地黄（十六钱）　牛膝（七钱）　桂枝木瓜　虎胫骨（各五钱）　蝮蛇（二钱）　上六味，渍醇酒八合，三日去渣，每饮一杯，日二夜一。
或曰脚气冲心，金匮风引汤有效。
要诀云，脚气喘急者，此系入腹，仍佐以养生丹，（水银剂也）
杨大受云，脚气是为壅，治当以宣通之剂，使气不长成壅也，壅既成而盛者，砭恶血而去其重势，　外台云，脚气脉三种，以缓脉为轻，沉紧为次，洪数者，为下，　方舆载大小槟榔汤，木茱汤，槟苏汤，外台犀角汤，大槟榔汤方，槟榔（六分半）　生姜（一钱）　橘皮紫苏木瓜吴茱萸（各五分）　上六味，以水二合，煮取一合，　或曰槟榔末用则大效，　按圣惠方，此方加木香少许，主治云，治脚气冲心，烦闷喘促，凡乾湿脚气，巨里动甚者，将冲心之兆也，禁附子剂，犯之必杀人，宜用吴茱萸、消、黄、甘遂、巴豆等下之，脚气呕吐，有半夏无效者，或用犀角无效者，将冲心，用紫丸一钱大效，脚气气急之症，初脚胫数所，施蜞针，出血，则冲心气急之候，脱然去，此予所经验也，　又痿躄者，脚胫有毒也，三阴交，绝骨边，贴元生膏有效，轻者，灸亦效，内用对症方，不可附子者，用黄耆桂枝五物汤，方中勿减生姜，南茅街，米商伊势屋喜兵卫主管、某年二十三，脚气一身洪肿，巨里如奔马，满闷短气，呕吐不下食，大小便不通，众医辞去，予与水银三钱，小便通一合许，前证如故，复与元生丸，小便利亦一合许，而无验，决意，与紫丸一钱，吐泻二十馀行，下蛔虫五条，前证顿退，调理二十日而全愈，　京桥五郎兵卫街纸户伊势屋作兵卫，主管嘉兵卫年二十一，患脚气肿满，始无冲心之状，予与木防己去石膏加茯苓芒消汤，六七日，一朝冲心气急呕吐甚，与紫丸一钱，暂时而吐，复与紫丸一钱，吐泻十七八行，下蛔虫六条，前证顿退，复与木防己汤，二十日而全愈。

痛风（鹤膝风）  ***************************
桂枝附子汤　甘草附子汤　风湿相搏，骨节烦疼，掣痛，不得屈伸，近之则痛剧，汗出短气，小便不利，恶风不欲去衣，或身微肿者，痛风大抵此汤症多有焉。
乌头汤　病历节不可屈伸疼痛，　脉紧者用之。
桂枝芍药知母汤　诸肢节疼痛，身体尩羸，脚肿如脱，头眩短气，温温欲吐，　肢节疼痛为准，　鹤膝风或加当归川芎。
葛根加术附汤　越婢加术附汤　麻黄加术汤　不可附子者。
越婢加术汤　同前
古今录验续命汤　姑洗丸　治风毒走注疼痛，（济圣）
七宝丸　痛风有不宜附子剂者，初用麻黄加术等，六七日热解后，后藤氏解毒剂兼用七宝丸。
蒸剂（家方）　莲叶　苦薏忍冬（各等分）　上三味盛袋，以水一升许，煮令热，狭于板绞，以熨痛处，加乌头益效，　按痛风剧症，遍身走痛，如刺日夜不眠，叫号声彻四邻者，虽内用乌附剂，非外用蒸剂，则不能就眠，昼夜熨之六七日，则大势已解，而病人能睡，至此休蒸剂，又服前方数日，痛不全去者，兼服七宝丸一分或二分，七八日而无不愈者矣。
反鼻酒　松叶酒　蜞针　元生膏　治历节风痛，　独活　羌活　松节（各等分）用酒煮过服，（外台）
又方川木通（二两）水煎频服，服后一时许，遍身发痒，或发红丹，勿惧遍身上下，出汗即瘥，（集要）
威灵仙为痛风要药，为末酒下，或丸服，以微利为效，（本草）
没药同虎胫骨末酒服，治历节风痛不止，（本草）　入门痛风门，下体痛条，痛甚，加乳香没药，热者合大承气汤下之，　按以上奇方，不可附子者，宜用，　一贯云，痛风痛夜甚者，用桂枝茯苓丸料，兼红蓝花酒，又金铃散，痛风痔疾用之，牵牛子一味为散，每服五分，或七分，酒服日三，　方舆载千金犀角汤，大防风汤，金铃散，赤龙皮汤。
疗鹤膝风方　乌头　桑寄生　云母　丁香　防己　天麻（各等分）
上六味为粗末，分取一钱五分，渍醋一合，制造方五寸许箱，石菖根铺其底，厚五分所，烧石（大如鸡子）置石菖上，灌所渍之醋于石，药气发扬，急盖之，令不漏气为要，即移箱于患所之下，以衣覆之，乃去盖，药气彻肉中，而汗出于患所，如此者日数次，肿日减而复故，　安政乙卯冬，关东大地江震，户士民被压伤者伙矣，时患卒鹤膝风者数人，皆恶寒发热，身体痛，或右膝，或左，肿大而痛，不能起居，初与越婢术附汤而发汗，三四日而身痛去，但膝头肿大而痛不去，与桂枝芍药知母汤，膝头施蜞针数枚，每日取血，月馀而全愈，　按痛风，虽舌有胎，身有热，口中和者，宜用乌头附子也，口中和者，一切咸味菸草类，不变味是也，大便难者，可日兼用黄钟姑洗丸等也。

头痛  ***************************
大承气汤　入门头风门云，有偏痛年久，便燥目赤眩晕者，气郁血壅而然，宜大承气汤下之，　一男子卒偏头痛甚，叫号惊四邻，诸治无效，经三日予与大承气汤三贴，下利数行，而全愈。
白虎汤　舌上黄黑者，（方舆）　舌上乾燥，头尽痛，无渴亦可用。
小柴胡汤　大柴胡汤　因腹候用之，或加石膏。
吴茱萸汤　乾呕吐涎沫，头痛者。
桂姜枣草黄辛附汤　头痛，无热，唯恶寒，大便自可，脉沉细，全阴状者。
六物解毒汤　主霉毒头痛，　方中十倍土茯苓，三倍大黄，倍余药，煎法，服法，禁忌如淋疾门加味六物解毒汤，用之不差者，或兼施七宝丸或贴元生膏于百会，六七日，蜞针去恶血，如此四五次，则无不瘥矣。
元生膏　蜞针　世称宿疾头痛，藏无他病者，必头有恶血也，施元生蜞针即效。
应钟散　茶清送下，姑洗丸　南吕丸　瓜蒂散　盐汤
李东垣曰，头痛久不已，则令人丧目，胸膈有宿痰之致然也，先以茶调散吐之，　按外台，葛氏，卒头痛如破，用盐汤吐之，方舆载常山甘草汤，张子和亦用瓜蒂散。
本草云，头痛欲死，消石末吹鼻内，又一物瓜蒂，吹鼻中。
按小儿卒头痛甚，反覆颠倒，发作有时者，蛔虫也，宜用鹧鹕菜汤，妇人月事之时，及产前后，头痛，轻者，当归芍药散料，兼用单香附子散，宿疾头痛轻者，以三稜针，刺悬颅悬釐，丝竹空，朣子髎等，　一书云，真头痛者，手足厥冷，爪甲青，引脑巅泥丸尽痛，若其厥冷上肘膝者死速，灸百会数十壮，作大剂参附汤频服免死者，间有焉，　头痛脉浮滑易治，短涩难治，（脉诀）

肩背痛  ***************************
葛根汤　项背强[几][几]。
桂枝加葛根汤　葛根术附汤　大陷胸汤　因留饮而肩背强者，又龟背者，兼之。
姑洗丸　大陷胸之轻者，　有持云，治项背强痛，或臂不能举者。
当归四逆加吴茱萸生姜大黄汤　疝气从肋骨边，至脊及肩，强痛者。
南吕丸　应钟散　元生膏　蜞针　元生膏贴患部，后施蜞针，夏秋直施蜞针即效。
紫丸　医通云，当肩背一片冷痛，背膂疼痛，古法用神保丸，（神保巴豆丸也）
一贯云，龟胸龟背一也，龟胸，后必成龟背也，对症方多加山慈姑，令长服，兼用紫丸，间日夜服，自二三分加至四五分，小儿者用一分许，十五岁以下可治，十五以上不治，　方舆载六物败毒汤，提肩散，本事方椒附散。

心痛（胸痹结胸）  ***************************
枳实薤白桂枝汤　胸痹，心中痞，留气结在胸，胸满，胁下逆抢心。
栝蒌薤白白酒汤　胸痹之病，喘息咳唾，胸背痛，短气，寸口脉沉而迟。
栝蒌薤白半夏汤　胸痹，不得卧，心痛彻背者。
按心痛彻背，疑似真心痛者，先与此汤，兼用大陷胸汤，九痛丸，备急丸亦用。
大陷胸汤　心痛及结胸，将成龟胸者，皆用之。
九痛丸　治九种心痛。
备急丸　心痛用此丸，（圣济）
小陷胸汤　栀子豉汤　心中结痛者，　心痛，有一种为懊恼状者，用之，茯苓杏仁甘草汤　胸痹，胸中气塞，短气茯苓杏仁甘草汤主之，橘枳姜汤亦主之，　胸痹轻症，气塞短气，为准。
橘皮枳实生姜汤　此方主治与前方异，宜从方极。
桂枝生姜枳实汤　心中痞，诸逆心悬痛。
薏苡附子散　胸痹缓急者，　急症用之，（缓急二字解见本书）一贯云，白酒汤之剧症，痛甚手足厥冷者，此散有效。
大建中加乌梅汤　因虫者。
人参汤　甘草乾姜汤
姑洗丸　失笑散
桃仁承气汤　心痛脉涩有死血，（丹溪）
必效疗蜎心痛方（外台）　熊胆如大豆，和水服大效。
心胸痛奇方，严酢半合，鸡卵一个，相扰顿服，神验，（武田氏）
胸痹痛如锥刺，服韭汁，吐去恶血，（本草　生韭及根五升洗捣汁）
灵枢云，真心痛，手足清至节，心痛甚，旦发夕死，夕发旦死，古人云，非药所能治也，　和田氏云，真心痛，痛在膻中，颊躁，反覆颠倒，脉结代，用大陷胸，九痛丸，而难治　真心痛自古为必死，然宜用此方救之，芭蕉捣取汁，生酒调和服，（养生记引济急方云）　入门云，瘀血痛，饮汤水嚥下作呃，乃素食热物血死胃脘，桃仁承气汤，轻者四物汤加桃仁红花，　医通云，虫痛，面如白班，唇红能食，或口中沫出，痛有必休止，　又云，心膈大痛，发厥呕逆，诸药不纳者，趁势以鹅羽翎，採吐，痰尽而痛愈，　按先是张介宾有此说，圣济并诸书，心痛不用吐剂，　古云，脉沉细而迟者，易治，浮大弦长，皆难治，　方舆载千金陷胸汤，乌头赤石脂丸，槟榔鹤蝨散，枳缩二陈汤，高良姜汤。
治卒暴心痛，（事林广记）　五灵脂（炒一钱半）　乾姜（泡三分）　为末，热酒服，立愈（一书云水煎内童便三勺服）　按白酒宜用醇酒也，家君有白酒辨，北洲吉益氏云，礼记曰，其酒清白，皆谓美酒也，此盖东洞先生之遗言也，详见本书。

腹痛  ***************************
大承气汤　卒腹满而痛，烦闷口噤，欲死者。
备急丸　心腹胀满，卒痛如锥刺，气急口噤。
桂枝加芍药大黄汤　桂枝加芍药汤　小建中汤
小柴胡汤　胸胁苦满，腹痛者。
大建中汤　心胸中大寒痛，呕不能饮食，腹中寒，上冲，皮起出见，有头足上下，痛而不可触近。
附子粳米汤　腹中寒气，雷鸣切痛，胸胁逆满呕吐。
黄连汤　胸中有热，胃中有邪气，腹中痛欲呕吐者。
灵黄散　治血气刺痛，兼治疝痛，从少腹上冲心者。
灸　内关　中脘　气海　神阙（填盐灸之）　水分　膈俞　脾俞　胃俞　上八处灸，治疝并阴症腹痛。
桃核承气汤　腹痛因瘀血者。
桂枝茯苓丸料加大黄红花汤　治瘀血作腹痛者，兼治痘后腹痛，结毒并疮疥内攻腹痛，　丹溪因跌扑损伤瘀血作腹痛者，用桃核承气汤，加当归、红花、苏木，入酒童便煎服下之。
七宝丸　化毒丸　此二方治久腹痛。
一书云，久腹痛，生漆丸有效。
蒸剂（家方）　腹痛甚者，熨之。
一老医曰，产后少腹痛，用下剂而不愈者，桂枝茯苓丸料，加当归、红花、延胡索，大效，延胡索少腹痛专药也云。
荻野氏云，少腹痛，无食积虫积，皆蓄血与疝也，　河间心腹痛，不可忍者，乳香、没药、酒煎服，　绵绵痛无增减，沉迟者寒痛也，乍痛乍止，脉数者热痛也，痛不移处者，是死血也，肚腹作痛，或大便不通，按之痛甚，瘀血在内也，时痛时止，面白唇红者，虫痛也，（回春）　虫痛，肚大青筋，往来绞痛，痛定能食，发作有时，不比诸痛，停聚不散，又云瘀血痛，必著一方，（入门）　和田氏云，久腹痛，不减食，则不治，宜以米一合五勺，作一日食也，作粥最佳，禁一切青菜、油腻、黏滑、水饮、乾硬物，而施治则无不愈矣，　方舆载安中散，高良姜汤，手捻散。

腰痛  ***************************
苓姜术甘汤　腰以下冷痛，腰重如带五千钱者，　千金此方加桂枝泽泻杜仲牛膝名肾著散，粗散酒煮，去滓服。
当归四逆加吴茱萸生姜汤　治疝气腰痛，打扑腰痛轻者。
桃核承气汤　治打扑腰痛，经闭腰痛，日轻夜重者。
桂枝茯苓丸料加当归大黄　治前症轻者。
当归四逆汤　或加附子。
八味丸　虚劳腰痛，少腹拘急，小便不利者。
大黄附子汤　腰痛，胁肋痛，不大便，脉紧，因疝者。
仲吕丸　元生膏
本草腰痛门，外治条云，痰注及扑损痛，芥子同酒涂。
治腰痛（正传）　大黄生姜煎服。
医通云，腰痛，大便闭者，用大柴胡汤，微利之，　按平生秘结四五日，而腰痛者，下之愈。
灸腰眼八窌，（千金）　章门，（病因考）
保命歌括腰痛门云，委中二穴，主瘀血痛，宜用三稜针刺出血，大效　回春云，日轻夜重者，瘀血也，　按要诀云，腰痛，有寒，有湿，有风，有虚，有闪挫，方舆輗云，腰痛病因，寒疝，打扑，带下，瘀血也，愚按大凡寒疝，瘀血与湿也，寒疝轻者，当归四逆辈，重者，附子剂，兼下剂，瘀血重者，桃核承气汤，轻者，加味桂枝茯苓丸料，又有苓姜术甘汤症，属湿，后世名肾著，肾著者，肾受冷湿，著而不去之义也，伤寒，中湿，痘疹等之腰痛者，客证也，寒疝并瘀血腰痛甚，不得屈伸者，以元生膏，贴于腰，拔出一毒，则二三日而腰痛如忘，能屈伸，其法详于疝及打扑门，　方舆载附子剂，酒服，散药，乾漆剂，酒服，散药，子和无忧散，禹攻散，当归浴汤。

眼  ***************************
大青龙汤　葛根汤　黄连解毒加车前子汤　苓桂术甘加车前子汤　大柴胡汤　大承气汤　桂枝茯苓丸　桃核承气汤　上桂桃二方治妇人属血证眼疾。
应钟散　黄钟丸　四苓散加唐苍术　治雀目。
七宝丸　赤眼，赤色已去，无痛生瞖者，每日服一分许。
洗眼方　黄连解毒汤，加菊花红花甘草，且加白矾少许。
治误伤目方　生通草叶，捣绞汁，滴入眼中，若无生者，以乾者细锉，水煎，频频洗之。
又生水仙根，捣绞汁，滴入眼中。
针灸法　晴明，风池，太阳，神庭，上星，囟会，前顶，攒竹，丝竹空，承位，目窗，客主人，承光诸穴，皆可用针，或以三稜针出血，八关亦可刺，凡近目之穴，皆禁灸，　大骨空，小骨空，合谷，翳风，肝俞，足三里，二间，命门，水沟，手三里诸穴，宜灸，（方舆）
眼科锦囊云，风眼之名，本邦之俗称，而非汉名也，然书中间有风眼之名目，实是同名异证，如所谓风眼烂弦，头风风眼甚多矣，不可混同矣，（言本邦之风眼者剧症汉上之风眼者轻症也）　又曰，风眼治法，用吐剂或乌头附子之类有奇效，不兼用攻下，则至使眼珠破裂，更在太阳尺泽委中，刺络放血，又于百会颞颥，贴用发泡膏，或以糊剂涂著足蹗，屡用涂药㗜鼻之剂，至于眼痛剧者，灸少陵，小炷三壮，及三里，三阴交女室，（一曰女膝在踵之部赤白肉之分际盖奇穴也）各二十壮，　和田氏云，风眼，宜急用备急紫丸类，若迟疑，则眼球破裂，而至于失明，　按风眼证，满目丹黄，剧痛，两睑浮肿，寒热头痛如割，状殆似阳证伤寒，至其剧甚，则谵言妄语，瞳孔破绽，竟致盲瞶，急用紫丸一钱，大下之，大势已解，而后用大青龙汤，随其腹证，兼用泻心大承气桃核承气等，　蜞针　以水蛭数枚令咂眼之内眦，及外眦，睑内赤肉之处，血满自脱，则以湿纸拭血，数十度而血自止，日一次施之，四五日而大势已解，则隔日施之，六七度，病减十之八九，赤眼治法，无捷于斯，　元生膏　小儿眼疾，以此膏，贴百会，四五日而有奇效，大人蜞针，元生，兼施则效速，且项背强者，贴此膏于风门肺俞边，即效，　艮山翁，目赤肿痛，用七味败毒散，　和田氏，疮疥愈后，作眼病者，用败毒加石膏汤　家翁用凉膈加石膏汤。
治烂弦风方　胆矾（或用土吕志寸）　枯矾　上二味水解，洗患所极效。
治眼目暴翳或疼痛　一切瓜蒂吹鼻中，令嚏，此一小吐方也。
治稻麦芒入目中　蘘荷汁注目，即出，并眼目涩痛，点之，（苏恭）
治麦芒入目　大麦煮汁洗之，（孙真人）
治飞丝入眼　芜菁根或叶揉烂，帕包滴汁，三两点，即出，（普济方）
治飞丝入目　芥菜汁点之如神，（摘玄方）
治尘芒入目　莲藕汁入目中，（普济）
治赤眼肿痛　梨实绞汁点之，（圣惠）
按眼疾者，宜托专门，然僻邑无专门，则如风眼急证，至失明，故记风眼赤眼治法之大略尔。
方舆载六物败毒汤，连翘汤，夏枯草汤，芣苡散，谢道人大黄汤，通圣散，通圣散方后云，生翳膜者，加芣苡二钱，因结毒者，加土茯苓四钱。

耳  ***************************
小柴胡汤　大柴胡汤　葛根加大黄汤　应钟散　柴胡加石膏汤
耳前后肿者，又治咳嗽后，耳聋者，（妙）
苓桂术甘合泻心汤　耳鸣者。
柴胡姜桂加铁砂汤　耳鸣有动悸者。
鹧鹕菜汤　小儿耳聋，因虫者。
七宝丸　治梅毒将耳聋者。
聤耳流脓方　菖蒲根（水洗取汁）　先以绵杖子，橪出脓令净，次将菖蒲汁灌入，荡洗数次全愈，最妙。
又以水铳洗耳中，入椰子油。
又韭汁入耳中，亦效。
治耳聋方（千金）　菖蒲　附子（各等分）　上为末以麻油和，以绵裹内耳中。
治耳卒聋闭（外台）　芥子末人乳汁和，以绵裹塞之。
又方巴豆（十粒）　松脂（半两）　上二味捣烂，捻如枣核，塞耳中。
又方附子一味，以醇醋微火煮，一宿，削如枣核，以绵裹塞耳中。
又方酽醋二合，温灌耳中，以绵塞定半日许，必有物出，即差。
又本草有猫尿、及龟尿、人尿各一味，滴入耳中方，皆治耳聋云。
入门云耳鸣，乃是聋之渐。
按耳聋者难治，唯因聤聍而聋者，可治也，治法以椰子油，内耳中，数日后以水铳洗耳中，则如脂物出，而全愈。
元生膏　贴耳下或百会风门边，　蜞针。
灸　肩井三里　肺俞膏肓
针　刺尺中取血。
一处女麻疹后，两耳聋闭，一医将精香油，滴入于右耳中，至次日，将剜耳匙子徐徐探耳内，挑出凝垢一个，大如芽儿小指，右耳忽觉清聪，左耳亦用此法，而俱清聪，久患顿除，（方舆輗）　医通耳病，用凉膈散，家翁亦用之。

鼻  ***************************
葛根加石膏汤　鼻鼽者，发汗之，又治脑漏头痛者。
小柴胡加石膏汤　治齆鼻有息肉不闻香臭方，（千金）瓜蒂、丝辛，上二味，各等分，为末，以绵裹如豆大，塞鼻中。
治鼻窒塞，气息不通，（圣济）瓜蒂一味为散，少许吹鼻中。
竹叶石膏汤　治鼻塞或兼头痛者，（方舆）　鼻塞不闻香臭者，或用此汤，子和用白虎汤，此症多有大逆上气，故用之，（纪闻）
黄连解毒汤　有酒客鼻紫赤，而非真酒查鼻者，用此汤，而不用傅药，又真酒查鼻轻者，用此汤可也。
三黄栀子汤（华冈）　治酒皶鼻剧者，　大黄　黄连　地黄　葛根　红花　芍药　栀子（各一钱）　甘草（三分）　上八味，以水四合，煮取二合，渣再以水四合，煮取一合半，日二剂，若病轻者，小剂减水可也，服汤数日，觉患处痛痒，乃将查鼻膏搽之，搽后大发热者，是毒欲尽也，热既发之后，外傅则须止，内服则不须止也，（此方舆之文也叙事精详故取之）
皶鼻膏（同）　乳香　硫黄　巴豆　轻粉（各等分或粉减半）　上四味为末，蜜炼傅患处　按酒皶鼻，重者，鼻头紫赤而肿，生小疹，有痒无痛，用三黄栀子汤，涂皶鼻膏，涂药则大抵发痛，宜日日乱刺或施蜞针，轻者硫黄杏仁二味，等分为末，以滚汤炼之，每夜擦之，时时乱刺，不服药而愈，禁酒番椒油腻鱼肉等。
一贯云，鼻痔瓜矾散（入门）有效，　按鼻痔不剪去根蒂，则不治，宜托于专门。
一书云，鼻渊自梅毒来者，六物解毒加桔梗汤，十倍土茯苓，脑漏用薰药。
元生膏　鼻病，大抵此膏贴百会效，　蜞针。
方舆载通圣散云，鼻痔，鼻渊，酒皶鼻，此方有效，又载桔梗解毒汤，竹叶石膏汤，辛荑汤，辛荑汤方，辛荑、防风、细辛、川芎、白芷五味也，择加大黄石膏类，　鼻不闻香臭者，皂荚胜于瓜蒂，吹鼻中佳，有息肉不闻香臭者，用瓜蒂辛荑汤，鼻病一切用之，桔梗解毒，因毒鼻梁将破坏者，用之，（纪闻）　医通鼻病用凉膈散，家君亦用，本事方，用犀角剂。

牙齿  ***************************
葛根加石膏汤　牙疳并牙齿痛有表证者，或项背强者。
泻心加石膏汤　牙疳并龋齿者，或牙疳出血者。
桂枝桔梗汤（或加黄连）　齿痛者。
调胃承气汤　历年齿痛，黑烂脱落，口吸凉稍止者，（入门）
小柴胡汤　大柴胡汤　小建中汤　上三方因腹候用之。
加减乌梅丸料　治虫牙痛甚。
依本方，去桂附加桔梗苦参地黄，　乌梅　细辛　乾姜　黄连　当归　蜀椒　人参　黄柏　桔梗　苦参　地黄　上十一味水煎先噙漱，后嚥下，加连翘益佳。
黄连解毒汤，加石膏犀角。
备急丸　七宝丸　元生膏　蜞针
按牙疳，俗称波久佐，初寒热头痛，牙龈肿痛，变紫色，试以指按牙龈，脓血微出，气息甚臭，腮颊下边，累累结核，此症似瞑眩于轻粉，口中糜烂之状，渐久则龈缝肉脱，齿牙动摇，或脱落，虽小患难治也，日久齿牙尽脱落，则脓自止，　治法针龈缝出血，涂朱硼加人中白散，与泻心加石膏汤，或日用七宝丸一分许，　走马下疳者，牙疳之急证也，初寒热如疫，牙龈肿痛，变紫暗色，乍溃烂出脓血，或唯紫血大迸，齿牙动摇，多脱落，其毒浸淫于唇舌及腮颊，几处亦穿孔，流臭水，或两颊俱脱落，或唇鼻共缺尽，而臭气满一室，六七日，或十馀日，而死，　治法急与备急丸，五六分或一钱，取下，针牙龈出血，石榴皮煎汁加枯矾少许，屡漱口，人中白加朱硼散十分一，傅之，与黄连解毒汤，加石膏犀角，　一女子二岁，患走马下疳，忽人中生黑点，暂时如蚕豆大，其毒及唇并牙龈两颊脱落，急用备急丸，下利四五行，用凉膈散，随愈，渐渐生肉，（和田氏医谈）　按虫牙痛不止者，贴元生膏于耳下，半日许，发水泡，无不愈者，然龋齿不拔去病牙，则不全治也，又有牙龈肿痛之人，颊之里面亦肿痛者，试以指按颊则彻内而痛，其痛处，从外施蜞针出血则即效，耳轮及鼻端，唇肿痛者，皆施蜞针为妙，家翁牙齿病，用凉膈散，　方舆载甘露饮，凉膈散，六味丸，　有持云，余尝患牙疳，服泻心，凉膈，其他种种方剂无效，服六味丸全愈。

口舌  ***************************
泻心加石膏汤　黄连解毒汤　小柴胡加石膏汤　麦门冬加地黄汤　口舌乾燥者，或乾燥而糜烂者。
当归芍药散加麦门五味子汤　口舌如无皮状者，如不应，如附子。
理中汤　口舌生疮，大便不实者，　若手足逆冷，腹痛者加附子。
朱硼散（家方）　治鹅口疮并口舌生疮糜烂，　硼砂（二钱）　辰砂（五分）　上二味，相和掺舌上，炼蜜涂亦佳，　按此散口疮者，傅之，咽喉肿痛者，吹之，若不愈者，人中白五钱，加此散一钱用之，奇效，口疮糜烂日久，延及胸中者，绵裹如无患子大，含之咽津，凡口舌病阳症，用傅药，用附子剂者，不用傅药也。
硼甘散（同）　治口中糜烂者，　硼砂　黄柏　甘草（各等分）　上三味，为末，贴患处，少时含之，而后吐之佳。
元生膏　蜞针　口疮久不愈者，肩背颈项百会，耳下，颔下，贴此膏，六七日，施蜞针去恶血，如法四五回，则无不愈，或含漱剂，用黄连解毒汤，又青黛黄柏等分绢裹含之，咽津。
城南散　治口疮，　昆布（烧存性）　梅肉（连核烧存性各二钱）　巴豆（去柤一钱）　枯矾　上四味研末，傅疮处，　此方城州鸟羽妪药，舌疽之秘方也，山胁氏传之云。
金粉散（华冈）　治舌疽神方，　硼砂（七分）　郁金（七分）　辰砂（一钱）　白檀　乌梅（各五分）　金屑（三分）　上为细末，七分艾叶和纸裹，为二十一条，一日嗅一条。
要诀云，曾有舌上病疮，久蚀成穴，累服凉剂不效，后有教服黑锡丹遂渐愈。
痰泡者，舌下如小豆粒者出，为水泡，大者如梅，色赤透彻有痛，舌本强不能言语，以指按之，软而有水，针之则黄液或如白脂者出，吹金锁匙，用黄连解毒，或柴胡加石辈，　重舌者，舌下生息肉，尖起如舌端，长者五六分，七八分，又有左右生者，肿痛舌强不能语言，流涎颔下结核，大人少，小儿多，　治法针患处，吹金锁冰硼之类，与泻心加石，柴胡加石，颔下结核，上贴发泡尚不治者，剪断息肉，用前法，　木舌，木者不柔软之意，舌肿短缩，不出齿牙之外，木强而不能卷舒，发热恶寒，舌胎黄黑，牙关紧急，不能开口，痰涎多出，妨饮食，至重者死，　治法服药，吹药，与重舌同，颔下及耳下，贴发泡待舌下之络脉怒胀，变紫色，而用针泻血，　先辈云，汉土无舌疽之名，和名也，要诀云，曾有舌上病疮，久蚀成穴，金鉴云，舌疳者，百无一生，此定舌疽矣，初舌尖，或舌下，或舌心，或左或右，固结如豆，或如栗子，经久，疮头腐蚀，而为凹，食盐醋辛辣热物而不痛，毒至深故也，腐蚀日深，固结月蔓，舌难转动，语言蹇涩，至一年或二年，舌缺尽而死，初无痛，亦从腐蚀生痛，或发寒热，　治法，有痛者，泻心汤加石膏，凉膈散加石膏，无痛者，附子剂，外用五宝散，冰硼散，城南散，华冈氏金粉散，最有效，　上秘录之略文也，全文见本书，金锁匙，冰硼散，见正宗。
龚氏云，凡舌肿胀甚，宜先刺舌尖，或舌上，或边傍，出血，泄毒，以救其急，惟舌下濂泉穴，此属肾经，虽宜出血，亦当禁针，慎之，　张子和曰，余治一妇人木舌胀，其舌满口，诸药不愈，余以䤵针小而锐者，砭之五七度，肿减三日方平，计所出血，几至盈斗，　方舆载凉膈散清热补气汤，附子汤，八味丸，　说约，口舌病，用白虎汤。

咽喉  ***************************
甘草汤　桔梗汤　少阴病，二三日咽痛者，可与甘草汤，不差者，与桔梗汤，　甘草汤，痛甚者有效，桔梗汤，吐黏痰者，用之。
半夏散及汤　少阴病，咽中痛者，　咽痛兼痰咳者效。
半夏苦酒汤　少阴病，咽中伤，生疮，不能语言，声不出者，　家传煎法，将磁器，盛苦酒五勺，以半夏极细末五分，鸡子白一枚，调匀，搅令相得，安火上，令八九沸，下火，少少含咽之，咽时扪鼻，不令气入可。
大青龙汤　葛根加石膏汤　大柴胡加石膏汤　备急丸　元生膏
蜞针针
按喉痹，喉痈，缠喉风，乳鹅，西洋总谓之咽喉焮肿，秘录云，喉痹者，咽喉之痈，而又曰喉痈，又焦氏笔乘，曰喉闭，痹非麻痹之义，中藏经曰，痹闭也，咽喉闭塞之谓也，为刺缝，临摹剞劂等，日劳肩腕者，多有此患，初起项背强痛，头痛，发热恶寒，而咽喉肿痛，医视咽之法，以杉箸二枝，纸裹，压病人之舌，令自引气息于内则能视也，大抵从咽之左右肿而及齿牙之尽处，及舌本，为浓紫色，饮津唾亦痛甚，牙关紧急，不能随意开口，语言蹇涩，颐之下边，累累结核，几废饮食，是寻常之喉痹，而易治，决无死矣，经六七日，则自溃脓血出，速愈也，　急喉痹，谓之走马喉痹，古云，暴发暴死，迅速之病也，急喉痹，肿之及外者，谓之缠喉风，即急喉痹之一证也，急喉痹之候，咽喉，暴肿痛闭塞，痰涎壅盛，声哑，呼吸不利，咽喉之外，亦微肿变色，舌上黄胎，或黑胎，恶寒发热，头痛剧，其状如疫，药饵一滴亦不下，二三日而死，凡喉痹之死症，其肿处，深于常之喉痹，食道气管，共闭塞，幸自溃者，亦脓血入气管，绝呼吸而死也，　治法初发项背强者，与葛根加石膏汤，金锁匙吹喉中，轻者或消散，肿痛益甚，欲成脓者，与大柴胡加石膏汤，用备急丸下之，脓已成，则宜针，若用针早则增痛，宜候赤肿上生白点针之，色变紫暗者，亦瘀血凝滞之候，宜针而去脓血，脓血多出，则痛如失，饮食亦从进不日而愈，缠喉风者，驱风解毒汤，多加石膏，石膏咽喉病有效，若咽喉壅闭，药饵一滴亦不下者，咽喉左右贴大发泡，针尺泽足少商泻血，　一贯云，喉痹缠喉风，名异而其因一也，施其治亦同，成脓者，缓症也，初甘草，桔梗，苦酒汤等所主也，急喉痹，缠喉风者，急症也，用雄黄解毒丸，若无，则用白散，或用矾巴散，即枯矾巴豆二味也，又云驱风解毒汤，多加石膏令冷服，　中神氏云，缠喉风，瓜蒂末吹咽中，吐黏痰一升余，即愈，　方舆輗云，急喉痹，巴豆末吹咽中，速效，　华冈氏云，缠喉风针咽中，吹金锁匙，用驱风解毒加石膏汤，剧者刺肩井少商，大出血，　方舆载六物败毒汤，凉膈散，升麻汤，加味四物汤，雄黄解毒丸，马牙消一味含药，　子和曰，大抵治喉痹用针出血，最为上策，但人畏针，委曲傍求，瞬息丧命，凡用针而有针创者，宜捣生姜一块，调以热白汤，时时呷之，则创口易合，　喉痹用针，而创口痛者，傅生姜有效，余处针创痛者，亦效，（纪闻）


卷下  ——————————————————————————————————————————————————————————————————————————————————————————

妊娠  ***************************
乾姜人参半夏丸　治恶阻。
小半夏汤　同加茯苓汤。
按恶阻，用上之方而不应者，盛水二合于器中，投伏龙肝一钱搅，如作甘烂水法，而暂置静处，待其澄清，取其水一合半，煮上之诸方，则不吐而能应，神验。
猪苓散　治恶阻大效，予苓术猪苓，为汤用，累用累验。
乌梅丸（家用）　恶阻因虫者，每服五分，日三或四，屡效。
桂枝茯苓丸　妇人宿有症病，经断未及三月，而得漏下不止，胎动在脐上者，为症痼害妊娠，当下其症。
当归芍药散　妇人怀妊，腹中㽲痛。
芎归胶艾汤　妊娠下血者，　千金云，因顿仆失踞，腰腹痛者，　每孕必坠者。
鲤鱼　鸡肉　鸡卵　妇人有每孕二三月至四五月堕胎者，宜鲤鱼作臛食之，一月三次，又鸡肉时时煮食之，鸡卵酒煮日食之佳，此方在外台及本草，妇人藏无他病，每孕堕胎者，予每令食此三物，至临月分娩，母子共康健，屡效，若嫌鲤臛之腥者，作鱠食。
凡决定妊否之法，详于本书，又儿胎居偏者，胎将坠经若水下者，妇人不凡决定妊否之法，详于本书，又儿胎居偏者，胎将坠经若水下者，妇人不时颠仆者，致胎动者，右足弯急者，吾门皆用整胎术。
葵子茯苓散　妊娠有水气，身重小便不利，洒淅恶寒，起则头眩，　如防己效，饵食赤小豆。
大簇丸　黄钟丸　按妊妇不三食一便，则生燥屎，而分娩不易，秘结者，宜撰用此二丸。
恶阻诸药无效者，候其肩背，若凝结者，宜施针灸，（方舆）

产前后  ***************************
桂枝茯苓丸料　候产母腹痛腰痛，见浆水下方服，名催生汤，　按和田氏催生用芎归汤，芎归二味各等分，水酒各半煎，加桂枝减半，益效，此方原在千金，后藤香川亦用。
临产鸡子生吞一枚。
娩后即鸡子生吞一枚。
按是外台及本草所用，用之则产妇益气力，累验。
回生散（家方）　治血晕神方，　荆芥穗　为末水服二钱，重者童便服，角弓反张，豆淋酒下，荆芥二钱，煎服亦效。
治血晕方（千金）　半夏末吹鼻中，或皂荚末内鼻中。
又以炭火投苦酒中，齅其气。
禁晕术　遏崩术，（见产论）
桃核承气汤　治胎死腹中，若胞衣不出及恶露涩滞，腹痛发晕者。
灵黄散　治血气刺痛并血晕，（一云失笑散，刺痛者，谓痛从少腹上冲心也）
芎归胶艾汤　四逆加人参汤　按产后先宜问血下多少，血下少而血晕者，桂枝茯丸加大黄汤，兼灵黄散或回生散，施禁晕术，重者桃核承气汤，血下多而血晕者，芎归胶艾汤加三七，兼回生散或血馀霜一钱，施遏崩及禁晕掀起术，重者四逆加人参汤，此症多难治。
桂枝加附子汤　产后汗出者（千金）　外台云，产后忽闷冒，汗出不知人者，是暴虚故也，取破鸡子吞之，便醒若未醒，可与童便一升，甚验，丈夫小便亦得。
疗胞衣不下者方（家方）　云母一钱为末，和生姜汁以水送下，或白汤，或酒服亦佳。
又方皂荚末，吹鼻中，即下。
又方鹿角为末，每服一钱匕，温酒下，未下再服。
方舆云，胞衣不下者，用桃核承气有刺痛则兼失笑散，又去血过多，胞衣不下者，或用附子剂，（良方心胸胀痛者，用夺命丹，）　下胞术见本书　按产后腹痛，及少腹痛，有与破血，消黄剂下之而不愈者，宜桂茯丸料，加当归延胡索兼失笑散，百发百中，和田氏云，失笑产后之圣药，一医云，延胡索少腹痛之专药，信然，（疑似之症，有当归建中汤症，）　家君云，分娩后六七日，子宫肿而不收，如少腹有块者，宜用桂茯丸料，按之痛者，子宫也，不痛者，块物也，勿谬认用桃核牡丹汤等。
大豆紫汤（千金）　治产后百病，及中风痱痉，或背强口噤，或但烦热苦渴，或头身皆重，或身痒，剧者呕逆直视，　大豆（一合）　清酒（二合）　上二味，以铁铛猛火熬豆，令极热焦，烟出以酒沃之，去滓，服一升，日夜数服，小汗则愈，一以去风，二则消血结，如妊娠伤折胎死在腹中，三日服此酒即瘥，按产后发痉，角弓反张者，以此酒多服回生散妙，又圣济云，顿服竹沥一升即愈。
按子痫，用柴胡龙骨牡蛎汤，多加铁粉效，立野氏云，子痫用杀虫剂而治者，十中八九也。
枳实芍药散　产后腹痛烦满不得卧。
下瘀血汤　服枳实芍药散不愈者，此为腹中有乾血著脐下，此方主之，亦主经水不利。
产后血闭不下者，益母草汁入酒服，（圣惠）
大承气汤　产后七八日，无太阳证，少腹坚痛，此恶露不尽，不大便，烦躁发热，切脉微实，再倍发热，日晡时烦躁者，不食，食则谵语，利之即愈。
当归建中汤　治妇人产后，虚羸不足，腹中刺痛不止，吸吸少气，或苦少腹拘急，痛引腰背，不能食饮，　方后云，若去血过多，崩伤内衄不止，加地黄六两，阿胶二两，合八味汤成内阿胶。
小柴胡汤　三物黄芩汤　妇人在草蓐，自发露得风，四肢苦烦热头痛者，与小柴胡汤，头不痛但烦者，三物黄芩汤主之，　和田氏云，此二方产后将成蓐劳者，用之。
当归生姜羊肉汤　产后腹中㽲痛，并治腹中寒疝，虚劳不足，　按我邦无羊，代鹿肉，或鸡肉佳也，千金产后虚损门，有鹿肉汤二方，圣济产后虚羸门，有乌鸡汤一方，蓐劳者，宜日食鸡肉、鸡卵、鹿肉、鲤鱼等。
参连汤　熊参汤　东洋，一閒斋，二先生，血晕用此二方。
泻心汤　家君血晕并俗称血道药者，用此方，（或合茯桂术甘汤）
大黄牡丹皮汤　产后小腹有块者，或产后恶露涩滞，成水肿者，有神效，用消石佳。
按和田氏产后水肿，用琥珀汤，五苓散加琥珀反鼻汤也。
承气丸　产后秘结者兼用。
按女子腹面倒首也，说载本书，转胞治术，子宫脱，脱肛，膀胱脱，诸术见于本书。
纪闻云，产后痉病，荆芥末二钱豆淋酒搅和下，四五服而有效，又破伤风妙，产后喘，十之七八难治，大小青龙无效，参苏饮或有效，人参苏木二味也，广东人参佳，若口鼻黑气起者，加附子，产后大渴引饮，十之八九必死矣，用栝蒌汤。
方舆云，难产及胎衣不下者，用独圣散，吐剂也，又通关散吹鼻中，　方舆载独圣散，及通关散，蟹爪散，葵子阿胶汤，牛膝散，回生汤，交加散，蜀漆汤，栝蒌汤，参苏饮，夺命丹。

经闭  ***************************
桂枝茯苓丸料　经闭未结块者，或头痛，或腹中拘挛，或手足[疒/帬]痹，或眼中赤脉，疼痛羞明者，皆主之，或加大黄，又月事时，腰腹痛者，加当归红花延胡索，兼用灵黄散，神验。
桃核承气汤　少腹急结者，急结急迫结实之谓也。
大黄牡丹汤　少腹有坚块者。
抵当汤　治瘀血者（凡瘀血症二焉，少腹鞕满，小便快利者一也，腹不满其人言我满者二也，急则以汤，缓则以丸，金匮云，经水不利下）
和田氏云，经闭痼而不动者，宜此汤，华冈氏云，此方无速效，二三月而有效，宜为丸以酒长服。
下瘀血汤　脐下毒痛，及经水不利者，　按此方为丸，酒服效。
赤丸（山胁）　治宿疝，症瘕虫癖，劳瘵，霉毒骨痛，即湿漆丸，　生漆（以令丸为度）　大黄　面粉（各十钱）　上三味，以少蜜为丸，白汤送下，自三分至一钱，日一夜一，加少蜜者，厌干固者也，　按此方，经闭腹痛者，用之有效，方舆主治云，治乾血及虫方，方后云，自三分至一钱，终而复始，以知为度，又生生堂方书，此丸主治云，治诸毒在里难发泄者，有持云，用此丸，知者，身体生痒，必发赤疹。
夷则丸　治腹中有坚块而见血症者，　以桃仁牡丹汤送下，每服六分日三。
浮石丸　治腹不满，其人言我满，而腹皮见青筋者，　按经闭数月，少腹满而无块者，此方主之。
当归四逆加附子汤　经闭恶寒足冷，或腰脚痛，脉紧者，　按此汤症，大便冷秘之症，间有焉。
小柴胡汤　大柴胡汤
按经闭，胸胁苦满者，用此汤兼用破血之诸丸。
鹧鹕菜汤　经闭因蛔虫者。
矾石丸　经水不利，下白物者，　予不为丸，为散，帛裹如无患子大，深纳阴中下边，坐卧任意，唯禁奔走，三日一换之，以愈为度。
红蓝花酒　红花（二钱）　上一味，以酒二合，煎减半，顿服一半。
按金匮云，治血气刺痛，经闭无刺痛，亦可用。
元生丸（家方）　经闭，用诸药而无效者，此丸一分，砂糖汤送下。
七宝丸　经闭因结毒者，　圣济经闭条，有水银剂二方，主治云，脐下结鞕疼痛，又一方主治云，肢节痛，腹胁结块，羸瘦欲变成劳，二方俱方中有芫青磠砂。
一方（仁存方）　治经闭不行至一年，脐腹痛，腰腿沉重，寒热往来，　芥子（二两）为末，每服二钱，热酒食前服。
又方（千金）　治室女经闭，牡鼠屎（一两）炒研，空心温酒服二钱，（本草云服一钱）
又马鞕草通月经　又丝瓜为末，酒服通月经。
和田氏云，经水不通，而逆行者，必吐凝血者也，用三黄汤，脐下有块者，桃核承气汤，宜施刺洛，艮山翁云，经闭宜日食辣茄，浴温泉而佳也，香川氏血枯经闭，腹痛者，用当归建中汤，少腹满如鼓胀，小便难而不渴者，用大黄甘遂汤，又用辣茄丸，张子和治经闭，大抵用吐方，而后用破血剂，兰说，篷砂治经闭有番红花，蓬砂，没药等方，或曰䗪虫，蝗之类也，出石中川友三，以蝗代䗪虫有效，见王字形于背者，是也，东郭翁云，经闭数月，用破血剂，无寸效，经一年馀，而腹无块者，香附子一味为末，每服一钱酒服，日三，经二月而有效，方与载千金地黄煎丸，良方牛膝散。

赤白带下崩中漏下  ***************************
桂枚茯苓丸料　或加大黄　按矾石丸主治云，中有乾血下白物，由是观之，白亦血也，赤白带下，初起，宜用此汤兼矾石丸。
芎归胶艾汤　治崩中漏下，去血过多，加三七或加附子，或兼用犀角。
按病源云，冲任气虚不能约制经血，故忽然崩下，谓之崩中，又云，血非时而下，淋沥不断，谓之漏下。
温经汤　病下血，数十日不止，暮即发热，少腹里急，腹满，手掌烦热，唇口乾燥　按有此症，而腹无块者，此汤主之，又瘦弱之妇，每月经水过多，少腹无力，食不进者，此汤加黄连有效，黄土汤　漏下有附子剂症，大抵脉紧也，用此汤，则不日血止者也。
黄连解毒汤　妇人年及五十以上，经水不绝者，或经水一月二度来者。
大抵心下痞，脉数也，（按壮妇亦此汤症间有焉）
当归建中加地黄阿胶汤　血症，心中悸而烦者，须用此汤，腹中急痛亦佳。
小柴胡汤　大柴胡汤　柴胡姜桂汤　此三方因腹状用之，兼用破血丸。
苓姜术甘汤　当归四逆加吴茱萸生姜汤　带下，腰痛脚冷，下白物者，撰用此二方，或兼炙治温泉。
当归芍药散　矾石丸　下白物不止，少腹有块者。
四逆加人参汤　艮山先生曰，崩血甚，四肢厥冷，自汗者，四逆汤，或加人参可也，东郭翁云，余遇产后暴崩，或致晕者，则用此方，其功非他方可企及也。
解毒剂加桂芍归　所下之物臭气甚者，必因结毒也，此剂主之，（医事说约）
和田氏云，白带下者，有一种因毒者，此脓淋之类也，臭气至甚矣，用解毒剂甚者兼轻粉丸。
夹锺丸　漏下腰腹㽲痛，下血至少，淋沥者，兼用此丸。
治白崩方（千金）　灸小腹横纹当脐孔直下百壮，又灸内踝上三寸左右，各百壮　灸八髎，（小言）
治五色带下方（千金）　服大豆紫汤，日三服。
治崩中漏下赤白不止，（千金）　烧乱发酒和服方寸匕，日三。
又方（千金）　鹿角烧末酒服，日三。
蒲黄散（千金）　治漏下不止方，　蒲黄（半升）　鹿茸当归（各二两）　上三味为末，酒服五分匕，日三，不知，稍加至方寸匕。
蒲黄丸（圣济）　治月候过多，血伤漏下不止，　蒲黄（三两微炒）　龙骨（二两半）　艾叶（一两）　上三味为末，蜜丸梧子大，每服二十丸，煎艾汤下，日再。
方舆云，血崩及诸失血，危急者煎用人参二钱，不知，服至数剂，又下白物如脂者，用无忧散兼坐药，灸治，温泉皆兼宜，　按无忧散，子和方也，予未试，又同书有乌贼骨牡蛎二味等分方，赤白带下久下不止者，用此散而止云，未试，或云治妇人白沃不已方。
风化石灰　上一味，酸酱草捣汁和丸。
病因考带下门云，治方，灸，温泉干过腊鱼告天雀鹑。
方舆载逍遥散及归脾汤，独参汤，瓜子仁汤，栝蒌根汤，无忧散，乌茜丸。

乳病  ***************************
葛根加桔梗石膏汤　乳肿，乳痈，未成脓者用此汤，外涂鲋鱼膏。
鲋鱼膏（家方）　擂生鲋鱼肉为泥，涂乳房，产后，则倩他小儿，而令吮乳，后轻轻揉软乳房，则消散也，产前易消散，产后难消散。
葛根加反鼻汤　伯州散　乳痈将成脓者，用此二方。
大黄牡丹汤　乳痈毒深，脓少，不大便者。
耆归建中汤　乳痈脓溃后，盗汗出者，或加龙骨牡蛎，或加附子。
小柴胡加石膏汤　治乳核乳疬，神验，外以葱汤蒸之，贴水银膏，（即秘录神水膏）
柴胡去半夏加栝蒌橘皮连翘汤　治乳痈不成脓，不消散，久不愈者，外用前法，贴神水膏亦得。
单橘皮汤　本草黄橘皮附方，引张氏云，妇人乳痈未成者即散，已成者即溃，痛不可忍者，即不疼，神验不可云喻也，用真陈橘皮汤浸去白晒，面炒微黄为末，每服二钱，麝香调酒下，初发者一服见效，　又青橘皮附方，引丹溪云，妇人乳岩因久积忧郁，乳房内有核如指头，不痛不痒，五七年成疮，名乳岩，不可治也，用青皮四钱，水一盏半，煎一盏，徐徐服之，日一服，或用酒服。
七宝丸　乳岩初发，青橘皮汤兼用此丸。
水银膏　排脓汤
按吾先师，奥绿山翁，乳痈初起，乳核乳疬，皆用单青皮汤，有奇效。
治乳痈初发，肿痛结鞕，欲成脓，令一服差，桦皮散方，（圣济）以北来真桦皮烧灰，酒服方寸匕，令睡，及觉已差，（乳痈腐烂亦用唐瑶经验本草）
疗乳痈肿痛方（山胁氏方函）　天瓜　当归　甘草（各五钱）　乳香没药（各一钱）　鹿角（烧三钱）　上六味为末，温酒送下。
治乳痈疼痛（圣济）　车前子（一两）为末，每服二钱匕，温酒调下。
又方（圣济）　打鸡子一枚，热酒调下。
治乳汁不出，蕴积在内，结成痈肿，此名妒乳，（圣济）　露蜂房（烧灰）　上一味研细，每服二钱匕，煎水一盏，至六分，温服。
鹿角散（正宗）　治乳痈新起，结肿疼痛，增寒发热，但未成，鹿角尖三寸，用炭火内煅，稍红存性，碾末，每服三钱，食后热酒调服，甚者再三服，必消。
治乳痈结鞕疼痛，（圣济）　和泥葱（半斤）　上一味细锉，以水四升，煮十数沸，于瓷瓶子内盛，熏乳肿处，冷即再暖，以差为度。
又方（圣济）　露蜂房（五两）　上一味锉碎，以醋五升，煎至三升，倾于瓷瓶子内，乘热熏乳上，冷即再暖，以差为度。
圣惠方云，白面，治乳痈不消，炒黄醋煮为糊，涂之即消。
乳泉散（家方）　治产后乳汁不出，或少者，　露蜂房霜（十钱）　地黄（五钱）　上二味为末，每服一钱，以醴酒送下，日三服。
圣济云，露蜂房，炒末酒服，栝蒌根末酒服，皆能下乳汁。
本草云，穿山甲炮研，酒服二钱，能下乳汁，名涌泉散。
儒门事亲，乳汁不下条曰，夫妇人有本生无乳者，不治，或因啼哭悲怒，郁结气溢闭塞，以致乳脉不行，用精猪肉，清汤，调和美食，于食后，调益元散五七钱，连服三五服，更用木梳梳乳，周回百馀遍，则乳汁自下也。
回乳方（本草）　大麦糵炒研，白汤服二钱，　麦芽二三两炒，水煎服亦效，宜用新者。
和田氏云，乳岩，用青皮，频灸肩顒肘髎，及七九以上。
牛山云，乳汁不通，则结核成乳痈，初结核寒热者，速揉和乳房，则乳汁下，结核自消，又云将成乳痈者，白芷贝母各二两为末，温酒送下，神验。
秘录云，小儿有啮乳头如皲而腐烂者，名之乳疳，亦曰乳头破裂，乳儿则益烂而难愈，不乳儿则乳汁充满而痛，成乳痈，虽小疮难治，宜摊中黄膏于绵片，而贴疮，欲乳儿则去中黄膏，摊游奕膏于纸而贴之，不当齿于疮口，又不湿疮口而可也，凡乳病禁针线劳肩，　看乳相併乳母之乳汁法，见于本书。
圣济乳痈门曰，新产之人，乳脉正行，若不自乳儿，乳汁蓄结，气血蕴积，即为乳痈，产后乳结痈门曰，产后多有此疾者，以乳汁蕴积与气相搏故也，方舆载柴桂汤，排脓汤，梓叶汤，蒲公英汤，樱皮汤。

小儿初生杂治  ***************************
甘连大黄汤　小儿初生，当急进之，吐下秽物，　甘草　黄连　大黄（各五分）　上三味以水一合，煮取五勺，以绢裹艾如乳头，沾取吮之。
紫丸　千金云，儿服如麻子一丸，百日儿服如小豆一丸。
一贯云，小儿初生，有心下至脐下，如梅核，累累三四枚者，此胎毒也，宜急治之，经二三月，则难治，甘连大黄汤，加郁金红花，不消散者，用山茧汤，兼用紫丸，则必消散矣，又颜色青白阴状者，用五香汤，其重者，用四逆汤，虽然至小儿用四逆，则多难治也，　病源云，小儿始生，肌肤未成，不可暖衣，暖衣则令筋骨缓弱，又云薄衣之法，当从秋习之，不可以春夏，卒减其衣，则令中风寒，从秋习之，以渐稍寒，如此则必耐寒，又云，不能进乳哺，则宜下之，又云，小儿始生，生气尚盛，无有虚劳，微恶则须下之，又云，不下则致寒热，或吐发痫，或致下利，此皆病重，不早下之所为也，　千金方变蒸条云，若良久热不可已，少与紫丸，微下热歇便止，若于变蒸之中，加以时行温病，或非变蒸时，而得时行者，其诊皆相似，惟耳及尻通热，口上无白泡耳，当先服黑散以发其汗，热当歇便就瘥，若犹不都除，乃与紫丸下之，（黑散者麻黄杏仁大黄三味也）
又云，蒸者甚热，而脉乳汗出是也近者，五日歇，远者八九日歇也，当是蒸上，不可灸刺妄治之也，又云，凡乳儿不欲太饱，饱则呕吐，每候儿吐者，乳太饱也以空乳乳之，即消。
幼幼集成简切辨证　小儿热症有七　面腮红　大便秘　小便黄　渴不止　上气急　足心热　眼黄赤　小儿寒症有七　面皎白　粪青白　肚虚胀　眼珠青　吐泻无热　足胫冷　睡露睛
简易方云，小儿脐风，独头蒜，切片安脐上，以艾灸之，口中有蒜气即止，保婴录亦云，　入门云，撮口风，面目黄赤，气喘，啼声不出，舌强唇青，撮口聚面，饮乳有妨，　又脐风，其症脐肿突，腹胀满，或日夜多啼，不能饮乳，甚则发搐，撮口噤口，是为内搐，不治，凡脐边青黑，爪甲黑者，俱死，　按直指方，脐风撮口，用紫丸，又袖珍小儿方，治脐风撮口，瓜蒂散吹入鼻内，啼则可疗，　良方云，每日频于无风处，看小儿上齶颊内，有白泡起，以指甲刮破拭净之，　治襁褓中小儿脐风撮口法，（圣济）上视小儿上下断，当口中心处，若有白色如豆大，此病发之候也，急以指爪正当中掐之，自外达内，掐令匝，微血出，亦不妨，又于白处两尽头，亦依此掐，令内外断，应手当愈，　治小儿脐久不干，赤肿脓出，（圣济）　当归（焙）　上一味，为末极细，少少著脐中，频用之，　小儿诸病，但见两眼无精光，黑精无运转，目睫无锋芒，如鱼眼猫眼之状，不治，（济生）　凡诊小儿，大指按三部，一息六七至平和，八九至发热，五至内寒，（圣惠）　三岁后则以一指转侧，辨其脉，五六岁后，脉六七至为平脉，（医通）
千金云，儿初生，叫声连延相属者寿，声绝而复扬急者不寿，　脐小者不寿，　自开目者不成人，　目视不正数动者大非佳，　汗不流不成人，小便凝如脂膏不成人，　头四破不成人，　早坐，早行，早齿，早语，皆恶性，非佳人，　阴不起者死，　阴囊下白者死，赤者死，　卵缝通达黑者寿，（上相儿命短长法之拔萃也全文载于本书）
家翁云，初生小儿，胸肋膨胀者，胎毒也，紫丸主之，　按予家，初生小儿，经二十四时而乳，有胎毒者，经三十六时而乳，小儿以囟门之动缓者，为无病之儿，又握手而不开者，为壮健，开手者不成人，赤子小便之状如帚形者，壮健而能育也，屡试屡验，后世方书，有虎口，三关，视手纹法，其论糊涂，不可从矣，　小言云，脐带将脱时，不可浴儿，浴则发脐风，脐带脱，则宜灸疮口，小艾一炷而佳也，但悉灸湿处不拘形，经五六日而疮口愈发，宜令浴，必无脐风撮口之患。

鹅口  ***************************
甘连大黄汤　或加石膏　泻心加石膏汤　有热者宜此汤兼紫丸。
紫丸　鹅口用上之二汤，兼用此丸。
朱硼散（方见口舌门）用绢裹手指蘸水拭口，三五次，涂此药。
按圣济有枯矾辰砂二味等分之涂药，吾先师用之，有效，华冈氏用金锁匕冰硼散，内服凉膈，甘连大黄，黄连解毒等也，和田氏云，鹅口，用附子者，百人有一人必死，方舆载凉膈，附子泻心，钱氏白术散。

吐哯  ***************************
小半夏汤　同加茯苓汤　吐乳初发，用此二方，秘结者，兼紫丸，不应者，以伏龙肝汁，煎用，以伏龙肝汁，煎用。
吴茱萸加黄连汤　治吐乳将发惊者，　吴茱萸　黄连　生姜（各六分）　人参　大枣（各二分）　上五味，以水一合五勺，煮取五勺服。
旋覆花代赭石汤　一贯云，吐乳嗳气腹鸣者，此汤有效，予未试。
厚朴七物汤　家君吐乳，腹满者，用之兼紫丸。
紫丸　理中加茯苓汤　吐乳下利者，或加附子。
七宝丸　（活幼口议云，幼儿哯乳不止，服此立效，腻粉一钱，盐豉七粒，去皮研匀，丸麻子大，每服三丸，藿香汤下，）按戴氏呕吐噎膈用轻粉丸。
四逆汤　吐乳发搐者　一贯云，吐乳下利者，或用甘草乾姜汤，吐乳诸药无效者，炒米煎服有效，吐乳后，发搐恶候也，发搐而吐乳者不然也，吐乳发搐，宜四逆汤。
友人越川氏云，吐乳将发惊者，易其乳母则愈，愈而后，复令吮其乳汁佳，虽实母乳汁，可易之，必愈，妙。
吐哯候法　小儿有饱乳而含乳汁于口徐徐吐乳者，又有乳儿即抱持而动儿体吐乳者，皆此非病也，乳儿而不少动儿体，吐乳如涌者，为之吐哯也。
病源云，凡小儿霍乱皆须暂断乳，又曰，小儿吐利不止，血气变乱，即发惊痫也。
入门云，吐泻不止，久则变成慢惊与疳。

丹毒  ***************************
大青龙汤　葛根加石膏汤　小柴胡加石膏汤　大柴胡汤　黄连解毒汤　丹毒攻心者，急用此汤，兼承气，或紫丸。
调胃承气汤　紫丸　针　云门，尺泽，委中，乱刺丹上出血，　蜞针　施丹上。
犀角　方舆云，丹毒无大热，色甚赤，眼中生血丝，或烦躁者，毒剧也，宜用此。
入门丹毒门云，赤肿游走，遍身不定，其始发于手足，或头面胸背，令人烦闷腹胀，其热如火，痛不可言，若入小腹阴囊，如青伤者死，　又曰治法先用针砭去血，外用拔毒凉肌之药敷，又曰凡丹毒变易非轻，如经三日不治，毒气入里，腹胀则死，　按病源论丹毒二十九种，千金引肘后云，丹毒须针镵去血，圣济云，治法用鎌割，明不可缓故也，　玉案云，丹毒火症也，小儿出胎后，多有此症，近则五六日或十日，或半月，远则愈月后，或两三月，其病形不同，　一贯云，丹毒发于阴股，上至脐及心下者难治，发面部，下至腹及脚者易治，　按病源云，留火丹之状，发一日一夜，便成疮，如枣大，正赤色，又丹发两臂，赤起如李子，谓之鬼火丹也，由是观之，丹毒突出而肿者，希有焉，　千金有丹毒涂药赤小豆末，以鸡子白调涂丹上，干即易，　按丹毒宜春冬针之，夏秋施蜞针，而后涂此药，　东郭翁曰，丹毒无阴症，凡患丹毒人，十中七八，腹石硬也，丹毒自上来者，针俗曰腕力瘤处，出血最效。
方舆有犀角消毒饮，连尧汤。

夜啼客忤  ***************************
甘麦大枣汤　惊啼加铁粉。
甘连大黄汤　紫丸　停乳者，用此汤，兼紫丸。
柴胡龙骨牡蛎汤　惊啼或用此汤。
小建中汤　小柴胡汤　大柴胡汤　此三方因腹状用之。
小言云，夜啼用紫丸等，无效者，灸不容天枢，二三日数十壮甚验，　圣济云，婴儿气弱，府藏有寒，每至昏夜，阴寒与正气相击，神情不得安静，腹中切痛，故令啼呼于夜，名曰夜啼，（按病源，及千金之论，凿而不足取也，）时珍曰，小儿夜啼，多是停乳腹痛，余每以蜡匮巴豆药一二丸，服之屡效，　经验良方云，小儿腹痛啼哭，如口角青者，虫症也，抱起稍止，卧之则大啼，盖卧则虫攻上，起则虫攻下故也，　按初生小儿，有发热鼻塞不通，不能吮乳，大啼者，用麻黄汤则愈，若不愈者，胎毒在头也，以家方芫青膏贴百会则必愈，累用累验，　方舆云，夜啼客忤，一二岁之间病也，　方舆载千金生地黄汤。

马脾风  ***************************
麻杏甘石汤　马脾风初发，用此汤，兼甘遂丸或紫丸。
越脾加半夏汤　此汤麻杏甘石之一等重者也。
泻心汤　紫丸　姑洗丸　七宝丸　救喘丸（家方）　化毒丸　小言云，用二分效。
医学纲目云，暴喘，欲传为马脾风也，大小便哽，宜急下之，用牛黄夺命散，后用白虎汤平之，马脾风在百日内者不理，　按夺命散，黑白牵牛、大黄、槟榔、四味散药也，三岁儿每服二钱，冷浆水下，涎多加腻粉少许，又同书有辰砂、轻粉、甘遂、三味无价散，曰治马脾风闷乱，入门马脾风，用麝香丸，圣济喘急门，有砒石、瓜蒂，　小言云，马脾风恶病也，重于惊风，可十治一二，　按马脾风小儿之喘息也，故病源，千金及翼，外台，圣济，无马脾风病名，往古长幼共谓之喘也，马脾风后世之俗称也，　方舆载参连汤。

急慢惊  ***************************
葛根汤　金匮曰，太阳病，无汗而小便反少，气上冲胸，口噤不得语，欲作刚痉。
按惊风壮热者，宜用此发汗。
还魂汤（方见卒死）此汤，即伤寒论，麻黄汤，加麻黄一两者也，无汗表实，卒然昏冒者，用之，与便闭里实，用备急等者不同，宜详诊察焉。
小柴胡加大黄汤　袖珍小儿方云，疗急惊风有热者。
柴胡龙骨牡蛎汤　惊惕不安，动气盛者。
石膏黄连甘草加铁砂汤　治急惊有热，瘛瘲剧者，　本方加铁砂一钱煎服，或入蜜服，　按滋德堂方，有救急惊神方，石膏十两，辰砂五钱，研末用生蜜调下，是亦类方也，和久田氏，和田氏，此症，用风引汤。
大承气汤　痉为病，胸满口噤，卧不著席，脚弯急必齘齿。
瓜蒂散　子和曰，小儿三五岁或七八岁，至十馀岁，发惊涎潮搐搦如拽锯，不省人事，目瞪喘急将死者，（中略）轻者为惊风天吊，重者为痫病风搐，可用吐涎及吐之药，　按子和风搐反张，往往用吐剂，（详于事亲）
紫丸　走马汤　急惊，腹满口噤，便秘者，宜用此下之，屡验，千金云，凡灸痫，当先下、儿使虚，乃承虚灸。
姑洗丸　急惊，痰涎壅盛者，或兼用之。
理中加附子汤　真武汤　慢惊风下利者。
通脉四逆加猪胆汁汤　白通加猪胆汁汤　慢惊，慢脾风，下利者，与通脉四逆，多灸神阙，尚不愈者，可与白通加猪胆汁汤，如无猪胆，则以熊胆代之，亦可，白通人尿也，男儿三岁为佳，医方集解，用五岁尿。
灸慢惊风　神阙，　气海，　天枢，　章门。
针　方舆云，小儿称惊风者，详诊之，若有青紫筋者，乃为痧病，可放而已，本庄氏云，小儿有可刺络之证，如急慢惊直视，咬牙之类是也。
肘后疗惊痫瘲掣（幼幼新书）　上取熊胆一两豆大，和乳汁及竹沥汁服，去心中涎效验。
七宝丸　急惊发汗后，或用此丸，有奇效，本草水银条云，治小儿惊热涎潮，附方云，小儿痫疾，急惊坠涎，本草小儿惊痫门云，水银轻粉，并主惊痫风痰热痰，圣济急惊门，有水银剂二十馀方。
有持云，慢惊，爪章门，有知觉者，宜施治，还魂汤，急惊妙药，手足掣抽宜龙胆汤，　病因考惊痫门云，治方熊胆灸，　按方舆载桂枝加桂汤，风引汤，龙胆汤，参连汤，冲心者，用参连，其剧者，加熊胆二分，名熊参汤，又载乌蝎散，通关散，雄黄解毒丸　聂久吾云，慢脾风者，即慢惊失治而甚者耳，其实难大分别，亦不必别立治法，　寇氏惊风论曰，效伤寒阴阳二证之治而可也，　小言云，惊风者，胎毒成块，不时奔腾者也，泻心大小柴胡，参连白虎，熊参汤，紫丸等，可撰用，又云小儿梦惊，梦成魇者，灸章门效，　千金惊痫条云，未下有实而灸者，气逼前后不通杀人，又云，大动手足，掣瘲者，尽灸手足十指端，　又云，病发身软，时醒者，谓之痫也，身强直，反张如弓，不时醒者，谓之痉也，　又云，儿有热不欲哺乳，卧不安，又数惊，此痫之初也，服紫丸便愈，不愈复与之，　圣济云，小儿急惊之状，身体壮热，痰涎壅滞，四肢拘急，筋脉牵掣，项背强直，目睛上视，牙关紧急，古人谓之阳痫，　又云，小儿慢惊者，痫病发于阴也，其发则手足瘛瘲，头目摇动，牙关噤紧，神情如醉，休作有时，潮搐不定者，谓之阴痫，　薛氏曰，眠见睛者，虚也，眠不见睛者，实也，和田氏曰，慢惊口噤，为笑状者凶，　入门诸惊门云，重者，牙关紧急，摇头窜视，张口出舌，角弓反张，身体掣颤，手足搐搦，四肢踡挛，局方谓之八候。
候痫法（千金）　弄舌摇头，　身热小便难，　意气下而妄想，　卧梦笑，手足动摇，　卧惕惕惊，手足振摇，　身热目时直视，　身热头常汗出，　鼻口青时小惊，　小儿发逆上，啼笑，面暗色不变，　眼不明上视喜阳，　鼻口乾燥，大小便不利，（此十一条，候痫法之拔萃也，千金有此一条，则为痫之初也，全文见本书，）　按三因方云，小儿发痫，俗云惊风，由是观之痫雅语，惊风俗称也，至宋医俗共谓之惊风也，　外台引肘后疗卒得痫方，　钓藤甘草各等分煎服，本草惊痫条云，此方主小儿寒热十二惊痫胎风，　预防惊风灸方，并论惊风不治之症，皆详于本书。

疳癖  ***************************
茯苓饮加泽泻黄连汤　治小儿疳疾，小便浑浊，如米泔，食易饥，肚大青筋，瘦弱者，　或枳实代甘草，或兼鹧鹕菜丸或消黄丸，每日宜饵食鳗鲡山蛤蟾蜍鸡子之类。
小柴胡汤　柴胡姜桂汤　大柴胡汤　此三方疳疾有热者用之，或因腹状用之。
小建中汤　腹痛者。
理中加茯苓汤　下利不渴者。
猪苓汤　下利有渴者。
红矾丸（方见黄胖）　疳疾好食生米土炭纸茶土器等者，三四岁儿，则每日服此丸五六分，七日而有效，不用煎汤而可也。
鹧鹕菜汤　紫丸　疳疾有虫者，用此汤，兼用紫丸。
七宝丸　疳眼遮睛者，有用此丸症，每日用五六粒。
灸章门　有持云，疳疾形气未衰者，宜灸章门，其效胜于药石，播州有治疳名医，十之八九灸章门。
病因考，疳疾门云，治方灸自九至十四，痞根章门，用熊胆，饵食山蛤鳗鲡，治小儿疳积腹胀如皷（济世）　虾蟆　去头足皮肠，止用本身四腿，以白水入盐酒葱椒，煮熟与吃，以愈为度。
治疳劳秘方　大觜乌霜　鳗鲡霜（各等分）　上二味为糊丸，随儿长少，斟酌与之。
牛山曰，疳疾，多生脾胃实热，不宜补药，可用杀虫剂，白膜遮眼者，鳝鱼肉灸食效，　本庄氏疳眼生昏翳者，用兔屎丸，　按本草兔屎主治云，目中浮翳，劳瘵，五疳，疳疮，痔瘻，杀虫解毒，附方引普济方云，痘疮入目生翳，用兔屎，日乾为末，每服一钱茶下，即安，　和田氏曰，疳疾疳劳，乌鸦霜，为末白汤下，大效，又小儿腹有块，所谓癖疾者，后世家用净府汤无效，湿漆丸有效，　按癖疾者，小儿之积聚也，钱氏云，癖块者，僻于两胁，圣济云，僻在左右者癖也，因此考之，吾门所用柴胡消黄等也，又素灵，千金，无疳疾，病源称伤饱，哺露，大腹丁奚者，今之疳疾也，至宋盛称之，钱氏曰，凡小儿疳在内，目肿腹胀，泻痢青白，体渐瘦弱，疳在外，鼻下赤烂，频揉鼻耳，或肢体生疮，玉案疳疾门云，其症体常热，黄瘦，小便如泔水，恶心腹胀，毛发黏，面色痿黄，生白点，肚有青筋，头上生疮疡，大便泻下之类也，　方舆载千金八神汤，及钱氏白术散，毓婴丸，　纪闻云，行迟语迟，不因毒者，六味丸有奇效，　胎黄之症，儿生下遍体黄色如金，医通用茵陈剂，医林云，或衣被太暖所致也，宜渐渐减绵厚衣被，（云云）予夏时尝诊赤子衣被太暖而发黄色，予叱之令减衣被，黄色渐渐去。

痘疮  ***************************
葛根汤　桂枝加葛根汤　麻黄汤　大青龙汤　初热至出齐撰用此四方。
桂枝加黄耆反鼻汤
伯州散　顺痘，起胀至灌脓，用此汤，若起胀不十分者，兼用伯州，令饵食鹿肉等。
黄连解毒汤　痘色过赤，无艳有热者，用前方，兼用此汤，热去痘润泽，则止此汤用前方，又发斑者，亦兼用此汤，或用此汤兼用犀角。
黄耆当归生姜人参汤（山胁）　疗痘无险恶症而难贯脓者，　黄耆　当归（各二钱）　人参（一钱）　生姜（七分）　上四味，以水二合，煮取一合，分温二服，或加附子，又加鹿茸反鼻类。
犀角　钱氏曰，痘疮稠密，不拘大人小儿，生犀乾涩器中，新汲水磨脓汁，冷饮服之，又犀角主治，时珍曰，痘疮稠密，内热黑陷，或不结痂，又颂曰，角尖又胜生犀，　按痘疮稠密，三四岁者，起胀至灌脓，每日用犀角一钱，十二三岁者，日用二钱神验。
大柴胡合调胃承气汤　治热毒炽盛，不能起胀，恶热心烦，舌胎口乾，不大便，或渴，或烦躁，外则乾枯焦紫者，　按玉机微义，如此症用凉膈散，主治云，痘疮已出，发热作渴，脉实闷乱，便实者。
白虎汤　主痘纯红，脸赤而眼红，口气热，唇口肿痛，烦躁闷乱，循衣摸床，小便赤，大便秘，身如火，发班谵语实热等症，并治口气臭。
和田氏曰，烦躁无渴者，用黄连解毒汤，此因毒攻心也。
桃核承气汤　治痘毒深剧，医所不能疗，　南涯翁痘疮热毒炽盛，乾枯焦紫，将为黑陷者，用此汤。
按痘疮至用白虎承气，多难治也。
猪苓汤　灌脓时，下利者。
禹馀粮丸（方家）　下利不止者。
熊胆　治毒气欲冲心者。
真武汤　灰陷白陷下利者。
茯苓四逆汤　烦躁者。
麦门冬汤　竹叶石膏汤　此二方治收靥时，发渴者。
桂枝茯苓丸加大黄红花汤　治收靥时，腹痛者，是热毒凝滞，瘀血作痛也。
柴胡去半夏加栝蒌连翘汤　治结痂后，发热或渴者，若身热壮盛，大便秘结，小便赤涩者，兼用承气丸，或每日用犀角五分，有效。
承气丸　紫丸　初发热，出齐之间，用之。
麻黄附子细辛汤　治痘隐隐在皮里，不透表，无热恶寒，或痘一出而内陷如蚊迹，或大便溏，全阴状者，　盖此症百人中，有一人耳。
针　委中，尺泽，　艮山翁曰，热毒炽盛，将痘色为紫者。
灌浴方　米泔八升，入酒八合，以病人坐盘中，灌浴周身，急被浴衣，不须拭乾，卧覆取微似汗，毒邪从汗外发，没者复起，黯者忽赤，纪闻云，此方治痘毒盛如发班蚊点，难发者。
痘疔以针挑破，出毒血，诸痘随即灌脓，若挑破不痛，不出血者，难治，　纪闻云，痘疔大小不一，痛至甚者也，色赤者轻，紫黑色者重，逆痘有此症，本间氏曰，痘疔发面部者，尤急可施治，内服宜痘疮主剂中多加犀角也。
痘痈及丹毒，用水蛭大者五六枚，放肿毒头上，吮去恶血，可以消丹瘤痈肿，　纪闻云，用针尤佳，内服凉膈散，若攻心者，黄连解毒，加消黄，痘疔痈丹毒，多不治者。
正宗，痘痈门云，大如桃李，此多发在收靥之后，身凉不渴者为吉。
痘疮伤损者，白蜜七分，丝瓜水三分相和，重汤温之，笔蘸涂，日六七次，（方舆）痘痒闷者，涂蜜，（方舆）
痘起胀前后有紫黑恶痘，二三颗交出者，宜针痘上出血，若多出者，针委中尺泽，内服凉膈散，（方舆）　
蕃红花汤　治痘毒烦闷者，蕃红花（二分）　上一味，以水一合，煮取五勺，温服，　此方有持之经验也，又云发胀之力，反鼻胜乎鹿茸，南阳亦云。
先辈云，痘难收靥者，后必杂症生焉，痘后面黑者为佳，如无痕迹者，恐生他疾，痘痛而手不可近者，为吉候，　小言云，或曰痘疮灰白，痒搨者，用鸡肉煎汁有效。
眼科锦囊云，预防痘疮入目，上好熊胆调和净水点眼目，日两次，必无一失，（东郭南阳亦云）
痘毒迫咽，药食不得下者，雄黄解毒丸有效，（有持，）　按痘科键，痰塞喉中者，矾巴散吹喉中，（白矾巴豆也）　痘疮看法，治痘入目法，并详于本书，　方舆载外台四物解肌汤，顺逆汤，钱氏独圣散，凉膈散，手捻散，连翘去麻黄汤。

麻疹  ***************************
葛根汤　麻黄汤　大青龙汤　小柴胡汤　治寒热似疟者，（入门）　小承气汤　治便秘三四日者，（入门）
白虎汤　黄连解毒汤　寿世云，麻疹已出，谵语烦躁作渴者，白虎汤合解毒汤。
泻心汤加地　芎归胶艾汤　此二汤，或加犀角，主诸失血，医通，犀角地黄，加荆芥。
四苓散　猪苓汤　白虎汤　医通曰，泄泻为麻疹之常候，热邪得以开泄也，发热时泻，小水短涩者，四苓散加木通滑石，入门云，烦渴作泻者，白虎汤兼猪苓汤。
黄芩汤　白头翁汤　乾姜黄芩黄连人参汤　医通云，麻之作痢，为热邪内陷，在正没或没后，而痢下色白者，黄芩汤，下脓血者，白头翁汤，泻久而成痢者，乾姜黄芩黄连人参汤。
桃花汤　得效方云，麻后痢，桃花汤有效，赤石脂和产，形如蜡，色粉红，或淡紫，刀痕有光泽，煎汁清澄，无土臭者，可用。
越婢加半夏汤　治麻疹后，咳嗽不止者，（方舆）
柴胡去半夏加栝蒌连翘汤　大柴胡汤　或加石膏。
犀角　麻疹后，馀毒有热者，宜撰用上之方。
入门云，没后馀热内攻，循衣摸床，谵语神昏，丧智者，死，　按此症宜黄连解毒犀角白虎承气等频服之，或十救一二矣，　麻疹者，火热之病也，春秋之间，患之者，至轻矣，盛暑之时，患之者，至重矣，麻疹中，或麻疹后，患痢而多死矣，是无他，人身之火热，与天之火热相搏故也，麻疹候法，详于本书。

打扑（金疮破伤风）  ***************************
泻心汤　治打扑损伤，昏眩不醒，及血出不止者，金疮亦用，重者下九痛丸。
桃核承气汤　治打扑不伤，瘀血凝滞，肿痛者。
桂枝茯苓丸料加芎归汤　治打扑轻症，　此汤兼用。
承气丸　芫菁膏（家方）
蜞针　大打腰脊，而瘀血凝滞而痛，不能屈伸者，急用桃核承气汤，摊芫菁膏于绵片，大三四寸，以贴患处日二次，一二日而其痛如失，能屈伸，累用累验，后用蜞针或乱刺，去恶血，打扑轻者，直用蜞针亦佳。
武罗牟都煎（华冈）　治打扑损伤，　合欢花（无花以木皮代之）　续断　樟脑　上三味等分，以火酒煮，熨患处。
杨柏散（同前）　治跌扑损伤方，　杨梅皮　无名异　小麦粉　黄柏（各等分）　上四味为散，和醋或鸡子白，以敷患处。
茯苓杏仁甘草汤　治有瘀血者，其人喜忘，不欲闻人声，胸中气塞短气方，（千金伤损门）　和田氏云，此汤症，打扑后发疑似痫症之症者也。
芎归胶艾汤　按千金伤损门，大胶艾汤，即此汤加乾姜一两，其主治云，治男子伤绝，或从高坠下，伤五藏，微者唾血，及金疮伤经者。
走马汤　治打扑剧症（和田氏）　东郭先生医谈有治验。
桂枝加术附汤　打扑经年月者，此汤或兼梅肉散，（武田氏）
按千金，打扑气绝者，与热小便二升，三因方亦用，入门云，内伤血，入藏府，热者童便入酒少许服立效，又云人中白末每五分，酒服效，又云血冷则凝，不可饮冷水，引血入心即死，又危症简便云，皂荚末，急吹入鼻，如活生姜汁和香油，灌之，又急取百会穴，艾灸三壮立苏，正宗云，用消黄剂，不醒者，用独参汤，正体类要用参附汤。
和田氏曰，打扑久不愈者，曼陀罗花，　水煎服发狂而愈，秘录云，不问金疮何处，创口发疼痛，脉浮数，恶寒发热，头痛大便秘，小便少，或呕，或渴，或口舌乾燥，或眩晕为常也，若大脱血者，创口失润泽，面色萎黄，唇舌刮白，妄言谵语，面赤如狂，脉沉微，四肢微冷，或喘，或呕吐不止，或呃逆，或寒战，或自汗出者，皆凶候也，又云金疮内服，轻重俱宜人参调荣汤，大脱血虚候多者，宜独参汤，人参汤，疼痛不止，寒热久不止者，宜逍遥散，眩晕头痛心下痞，便秘者宜与苓桂术甘汤泻心汤合方也，　按人参调荣汤，华冈氏所作方也，八物汤加蓬萍根牛皮消者也，人参汤即理中汤也，又正宗金疮门载独参汤，八珍汤二方外，止血掺药等也，　千金金疮条云，血出便以石灰厚傅裹之，既止痛，又速愈，无石灰，灰亦可用，圣济云，五倍子、龙骨、血竭，皆单行止血，正宗飞血不止者，傅金刀散，松香、枯矾、生矾也，　病源云，凡金疮卒无汁者，中风也，腕折中风痉候云，若风入疮内，犯经络所致痉，痉者，脊背强直，口噤不能言也，圣济云，金疮中风水者，以封裹不密所致也，三因方痉叙论云，伤寒汗下过多，与夫病疮人及产后致斯病，又本草痉风条云，金疮折伤痈疽，产后俱有破伤风湿，发痉之症，　按痉与破伤风为同病，见前文可知，破伤风之名，始于千金伤损门，紫汤即大豆紫汤，主治云，破伤风入四体，角弓反张，口噤不能言，（云云）　秘录云，凡金创伤于利刀而发痉者至少，打扑损伤或竹木刺类，多发此症。
大豆紫汤（千金）　方见中风门医说云，以此酒用荆芥末二钱，能治痉，　纪闻云，破伤风痉，葛根承气亦不应者也，此方有效。
治因金疮中风反强者，鸡屎白豆淋酒方，（圣济）　鸡屎白（一合）　大豆（六合）　上二味炒，令大豆焦黑，次入鸡屎白，同炒，乘热泻于三升酒中，密盖良久，滤去滓，每服五合，如人行五里，更一服，汗出佳，未差，即更作服之，以汗出为度，服后，宜吃热生姜稀粥，　圣济又有治痉方，鸡屎白一味，浸酒吞。
治金疮中风必效酒方，（圣济）　蒜（肆破去心顶一升）　上一味，以无灰酒四升，煮蒜，令极烂，并滓，每服取五合，顿服之。
治伤折不能避慎，令人中风发痉口噤，若已觉中风，颈项强直，身中拘急者，急先服此汤竹沥饮方，（圣济）　竹沥（三升）　上一味温之，分作五六服，发口灌之。
武田氏秘录云，痉破伤风，桃核承气汤，兼用紫丸，凡痉病破伤风之类，急刺合谷一寸五分，后发际四分，商隐白各三四分，三里五分，出血，　凡产后之痉病，急先开子宫口，灸百会膻中，　疡科琐言云，创口乾涸，则破伤风之征也，脉微欲绝，舌强不语，或有少振慄之状，攻心自汗出者，必死之症也，葛根加术附汤，兼用紫丸，或续命汤，或番红花以童便服，或如圣散水煎服，屡效，凡此症，药宜多服，脉沉涩者，多作痉也，宜用心，　按破伤风痉，尤难治也，不可附子者，宜以鸡屎白豆淋酒，多服回生散，若不应者，可用紫丸一钱，　方舆载独参汤，回生汤，鸡鸣散，接骨木汤。

虫兽汤  ***************************
元生丸（家方）风犬伤急可用此丸一分，或二分，酒下，或砂糖汤下，不知，加至三分五分，服后小便淋沥，或出血，或下利，是毒从二便去也，见咬之初，先饵以赤小豆、荞麦、麻油、川鳞、海鱼、鸟兽及酒，一切膏粱之类。
元生膏　见咬之初，急以此膏贴伤口，日二次，经十三四日，日一次，凡贴此膏，二十日，或三十日，令口不合甚妙。
黄连解毒汤　用元生丸一次，或二次，后用此汤二三日，以解其毒，后用葛根加大黄汤，或解毒剂等。
虾蟆脍，（肘后）蟾蜍脍，（小品）治狗咬伤，　疡科琐言云，风犬伤者，蟾蜍生内浸醋食以多为妙。
紫丸　狗咬伤毒甚者，用之，南阳曰，伤口报痊，数十日，恶风口渴，睾丸内吊，二溲闭结，呼吸及迫者，将发痉，宜急理之与紫丸，而取下，又云，刺尺沃委中。
小品方云，若重发者，生食蟾蜍脍绝良，又云烦乱㖦，已作犬声者，天灵盖末水服方寸匕。
赤水玄珠云，经久宿毒，复发者，多难救，雄香散主之。
雄香散方　雄黄（五钱）　麝香（二钱）　上二味为末，作二服酒下。
家翁治犬咬伤，葛根加大黄汤加马钱子，伤口贴元圣，　鼠咬伤，葛根加大黄汤，多加鼠尾草，煎服，兼用雄香散，伤口贴元生膏，如风犬伤，法食狸肉或猫肉妙，若发斑，刺去恶血，本草云，雄黄主一切虫兽伤，若无鼠尾草，以雄黄代之，若无麝香，以青黛代之亦可，古今录验，有青黛雄黄等分，水服方，曰治诸毒虫伤，　和田氏云，鼠毒甚于犬毒，犬毒至死者少，鼠毒至死者多矣，有成肿者，有成劳状者，南阳亦云，又云，鼠毒，马钱子无效，　有持云，一人鼠毒，寒热如疟，羸瘦如劳，遍身洪肿垂死，百治无效，一医用雄香散，日日利水，洪肿速愈，予治诸虫兽伤，屡效，实无比神方也，雄黄称古渡者，赤色明彻，臭气少者，真鸡冠雄黄也，　秘录云，蝮蛇咬伤毒至甚，见咬则肿，见咬手则其毒乍至肩背，足之毒乍及腰腹，治法以细带紧扎肿不至处，针伤口，五六次，大出血，其毒如油，交血出，血尽则但毒出，尤不限伤口，肿处皆针之，大出血，后雄黄末和中黄膏，贴之，用越婢加术附汤，肿消后宜五物解毒汤，肿不消散者，每日宜刺而出血，若其毒至深，腐败者，宜参考痈疽及脱疽治法施治，　蜂螫重症，治法与蝮蛇咬伤同，　按医学纲目，疗蛇咬，用雄黄麝香白芷，圣惠方蛇咬心头热躁，眼前暗黑，白矾甘草末等分，水服一钱，即止，山胁氏，原氏，本间氏，狗咬，用白玉汤，杏仁三钱，桃根白皮二钱，水煎服，和田氏，甘草解毒汤，加马钱子雄黄，煎成，内铁酱少许，温服，俱详于本书，　方舆载甘草解毒汤，通坚散，雄香散。

汤火伤（灸疮，漆疮）  ***************************
桂枝去芍药加蜀漆龙骨　牡蛎汤　恶寒甚者，用此。
柴胡龙骨牡蛎汤　大热者用此，又灸后发热者。
一滴膏（家方）　治金疮出血，及汤火伤，诸疼痛者，　乳香　椰子油（各一两）　小麦（二合）　麻油（二合）　上四味，先以小麦内麻油中，煮之二时许，小麦变黑色，以浮游为度，漉过去麦，内二味烊解，以绵絮，撮切者数片，内膏中储之。
三味蒸剂（家方）　三黄丸
按华冈氏，谓汤火伤不可傅燥剂者，确言也，傅之，火毒内攻也，凡汤泼之及满面者，急去腐皮，摊一滴膏于绵片，贴之，日二次，若恶寒者，与救逆汤，至翌日，有腐皮残者，则以蒸剂或汤蒸之，去腐皮而贴膏，若壮热者，与柴胡龙骨牡蛎汤，凡汤火伤有腐皮残者，则后成瘢痕，取尽腐皮则愈，后面部复，故无一点之痕，屡试屡效，若汤火伤，经二三日腐皮急难去者，日蒸而去腐皮，后贴膏，如此三四日，以能取腐皮尽，为妙，若患人四五岁，则宜不愈之间，傍人看护，不令搔面而可也，又汤火烧手指者之治法，详于本书，　千金方云，凡火烧损，慎勿以冷水洗之，火疮得冷，热气更深转入骨，坏人筋骨难瘥，又云，治火烧闷绝不识人，以新尿冷饮之，　疡医大全云，火伤宜用羌活一两煎服，俾火毒得汗外泄，庶免内攻，　武田氏秘录云，汤火伤内攻者，石膏黄连甘草汤，又火毒甚者，用紫丸下之，又遍身烧灼者，急莱菔汁，或童便随使用之，后以好酒盛瓮中，令病人浸入其内，则虽重不至死，（此法出于广笔记，及本草汇言，）　龚氏曰，一人夜间回禄，烟燻致死者，以萝卜捣汁灌之，即苏，　按灸疮不早愈最效，何则，毒从此去故也，若久烂而不愈者，中黄膏加红矾少许，贴之即愈，凡不问何疮，久烂不愈者，贴之屡效，又红矾一味末傅嵌甲疮妙也，以盐汤洗而后傅也，治漆疮蟹黄涂方，（圣济）　生螃蟹　上一味取黄，涂傅疮上，日三五度，按漆疮轻者，以生柳叶煎汤洗之，又芒消浸汤洗之有效，重者无如生蟹者，不限黄擂碎全身涂之，旦食之，则无内攻之患。
漆疮作痒，谭氏方，用蜀椒煎汤洗之，　相感志云，凡至漆所，嚼川椒涂鼻上，不生漆疮，（本草蜀椒附方）

诸骨哽（竹木刺）  ***************************
疗鱼骨鲠在喉中，众法不能去，（外台）　取饴糖丸如鸡子黄大吞之，不去，又吞，　又方，小嚼薤白令柔，以绳系中央，持绳一端，吞薤到哽处，引哽当随出，　又方，作竹篾刮令滑，绵缠内咽中，令至哽处，可进退引之，哽即出。
疗食诸鱼骨鲠久不出方（本事）　上以皂角末少许吹鼻中，得鲠出，多秘此方。
治误吞针方（圣济）　磁石（一弹丸大）　上一味口含之，即出。
误吞针刺哽咽疼痛者，用乱麻筋一团搓龙眼大，以线穿系，留线头在外，汤湿急吞下咽，顷刻扯出，其针头必刺入麻中同出，如不中节，再吞再扯，以出为度。
糍糕噎咽，逡巡至死，（本朝经验）　酽醋灌鼻孔中，立喷出。
竹木刺硬深难出者，用蝼蛄捣烂涂刺上一时许，其刺自然吐出，取去之则愈矣，华冈翁亦云，　按翁又云，针折入肉者，磁石末和膏贴之，即效，凡竹木刺硬深者，可托专门。
疡科秘录云，骨哽先完咽米饭一块，则自脱者也，若不脱者，用吐方为良策，吐则骨哽等亦从而出，宜撰用双矾水，吐酒石双矾水方，矾石、丹矾各五分，水一合，　上三味混和，顿服。

霉疮  ***************************
葛根汤　大黄牡丹皮汤　六物解毒汤　七宝丸　紫丸　黄连解毒加石膏汤　朱硼散（方见口舌门）　解毒剂（香川）　梅肉散　蜞针　伯州散　加味六物解毒物（方见淋疾门）　元生膏
丹霞条（山胁）　治上部结毒，头痛，瘿瘻，及咽喉腐烂，方铅（一钱八分）　水银（二钱）　朱砂（一钱）　沉香（二钱）　人参（五分）　上五味，盛铅土盏，上火熔化，内水银，柳著拌令相得，倾注于纸上，研至如泥，入朱砂沉香人参末三味，和调二十四分，填贮纸管，火燃吸菸，昼夜二次。
化毒丸（山胁）　疗霉毒沉深，兼理偏枯，及一切痼毒腹痛等，薰陆（一钱）　大黄鸡冠雄黄乱发霜（各三钱）　生生乳（一钱）　上五味糊丸，辰砂为衣，每服一分，日二夜一，病重者，日用至五六分。
下疳初起与葛根汤，四五日后用六物解毒汤，六七日热解而用七宝丸，凡六日至七日服紫丸，疮愈，口中腐烂者，用黄连解毒加石膏汤，石榴皮煎汁加枯矾少许，含漱日七八次，朱硼散水解涂舌上，腐烂愈后，与解毒剂二十日许而止，若阴茎皮肿者，宜以针或蜞针日去恶血，若痛剧，臭气甚者，毒盛也，可用梅肉散，大抵七宝紫丸，丸散方之分量，半减而用之有效，　尿道内发下疳疮，香川氏谓之窍内下疳，华冈氏谓之内疳疮，世所谓自霉毒来脓淋也，难急治，宜缓治之，用加味六物解毒汤，兼七宝丸，日一分，若阴茎肿者，用蜞针或针去恶血，又有用大黄牡丹汤，秘录猪苓加大黄汤兼粉丸，　便毒消散，则为结毒，故难成脓者，亦令强成脓为上策也，宜与葛根汤，兼用伯州散，或负重任，日强力足劳脚则起胀，若尚不起胀者，白芥子末，酒和涂疮上，或贴元生膏，则必成脓也，脓溃则宜从肿疡之治法，后六物解毒汤，兼用七宝丸，日一分或二分，若秘结者，或用牡丹汤，　杨梅疮初用葛根汤发之，后用六物解毒汤，热解后，用七宝丸，痛剧者，用梅肉散下之，本间氏云，有疮口脓汁凝固作盖，渐成堆者，是不贴膏故也，又曰难愈者，宜化毒丸丹霞条，　一贯云，下疳，下剂有效，梅肉丸良，疳疮痛甚者，可早用梅肉也，梅毒初有时时寒热，盗汗等症，宜先发表而后下之，经日数，则无若症，脉见沉细者也，方此时宜用五宝轻粉化毒等，又有用轻粉而下血者多死者，一家传云，梅毒久不愈，头有肿，按之为凹而脓出，面色青黄，或颈项有瘰疬者，饵食鸡肉有效，又为痿躄状者，入反鼻酒剂等良，梅毒一切诸药无效者，鼹鼠霜酒服妙也，又疮毒推药方，胡桃七个为末，傅鼻柱，即鼻骨之毒，忽移他，予传之于或俗家也，试之妙，凡服轻粉后，觉胸中如有饮或呕者，石膏有效，　武田氏秘录云，结毒实状而重者，生生乳剂，虚状者，饵食鸡肉，实状而诸药无效者，宜薰药，凡毒结眼者，非薰药无效，凡女子之结毒，多兼瘀血，见劳状者也，宜兼用湿漆丸，五宝丹，治上部结毒，食不进者，有大小柴胡症，　按吾门梅毒骨痛，乌头汤兼七宝丸，元生膏贴结毒有效，一男子咽喉结毒，绝食五日，以膏摊于绵片，径四寸，以贴结喉上，一夜而发水泡，翌日食糜粥，贴之六七日，而能饮食，数日而愈，其他结毒于头项手足等者，贴之，治数人，屡效，　秘录云，结毒治法，宜先与桂枝加术附汤而动毒，后用轻粉化毒薰药等，身体疲劳者，令饵食鸡肉鳗鲡类，　按本间氏咽喉结毒，用薰药凉膈加石，重者五宝丹，手足结毒，用解毒汤，化毒丸，头颅结毒，用薰药防风通圣散，梅疠，用解毒汤，翘玄汤，薰药，阴囊结毒，专断截也，凡结毒，专外治者，可托专门，按凡病人，每病患附子剂之症者，希有焉，其人患下疳等，则宜与葛根加术附汤等，后与桂枝加术附汤，不用他药而愈，此症用轻粉丸则多死矣，　五郎兵卫街，近江屋某，三十五岁，尝患伤风，或头痛，或腰痛，或泄泻等症，每病非附子剂，则不愈，尔后患下疳，予与葛根加术附汤，家人疑予非专门，托外科治之，与轻粉丸下利数行，变症蜂起，不日而死，　一男子二十岁，患蜡烛疮，素阴茎长四寸，腐蚀而为二寸半，先考与桂枝加术附汤，二十日，不用他药而腐蚀止，生龟头而复故，只阴茎短于平素一寸半，　方舆载四物解毒汤，及萎蕤汤，桔梗解毒汤，葳灵仙汤，耆归汤，再造散。
五宝散，紫金丹，凌冬饮，连翘汤，败毒汤，通圣散，四顺清凉饮，逐毒散。

痈疽  ***************************
葛根汤　痈疽初发，恶寒发热，头项强痛者，宜发表之。
发背初起未成，及诸热肿，以湿纸搨上，先干处是头，著艾灸之，不论壮数，痛者灸至不痛，不痛者灸至痛乃止，其毒即散，不散亦免内攻，神方也，（李绛兵部手集）
若不堪热痛者，宜隔蒜灸，先以湿纸覆上，立候纸先干处，为疮头，记定，然后用独蒜，去两头切中间三分厚，安疮头上，用艾炷于蒜上灸之，每五炷，换蒜再灸，如疮大有十数头作一处生者，以蒜捣烂摊患处铺艾，蒜败再换。
桂枝加黄耆当归汤　伯州散　将成脓则宜与此汤兼此散，或合排脓汤。
大柴胡汤　黄连解毒汤　调胃承气汤　大黄牡丹汤　至十四五日大便秘结，口舌乾燥，或生黑胎，或嗜冷水及瓜果，腹满谵语者，宜撰用此四方。
当归芍药散去泽泻加参耆汤　黄耆当归生姜人参汤（方见痘门）　耆归建中汤　排脓汤　割截之后，与耆归桂枝合排脓汤，兼用伯州散，若脓稀薄，则与归芍散去泽泻加参耆汤兼伯州，饵食鸡肉，或耆归姜参汤加鹿茸，若腐肉难去，只稀脓出，秽气薰蒸，渐渐腐败而深陷，脉微弱，身体羸瘦，微恶寒者，上加减归芍散料加附子，若腐肉已去，脓将尽盗汗出者，耆归建中或加龙骨，若消渴者，麦门冬汤加五味子栝蒌根，若四肢弯急者，芍药甘草附子汤等，皆津液枯竭故也。
要诀云，痈疽未溃之际，增寒壮热，狂言妄语，如见鬼神，脓去已多而大热不休者，似为难治，盖毒之得脓，犹伤寒表症之得汗，汗已而反大热，则为坏伤寒矣，又云出脓过多而羸瘦者，芎归汤，　方舆凌冬饮，诸肿毒服之，未成者内消，已成者即溃，其方忍冬黄耆各一钱五分，当归三分，甘草一分，上四味，以水二合，煮取一合，加酒更煎数沸，温服有奇效云，予未试，华冈氏曰，痈愈后，半年或一年之间，不可食荞麦麻油，　方舆载败毒散，及连翘汤，凉膈散，凌冬饮，梓叶汤，樱皮汤。

疔疮  ***************************
葛根汤　越婢汤　大青龙汤　面疔初发，急用水蛭三四十枚，令吮血后，宜撰用，上之三方，翌日亦施蜞针，如前日大出血，四五日则大势已解者也。
黄连解毒汤加连翘犀角　三黄汤加石膏　表热已去，里热者撰用之。
大承气汤　里热甚，舌上黑胎，便秘腹满，烦闷将死者。
大小柴胡汤　患处化脓后，荏苒寒热往来者。
加减当归芍药散料　脓多出，腐肉尽去，热渐退，痛减者，宜此汤。
本草引肘后方云，疔肿垂死，菊花一握，捣汁一升，入口即活，此神验方也，冬月採根，　按试此方，有神验，菊花实治疔圣药也。
秘录云，有红丝疔者，发于合谷，及掌背，指缝，指节及跗上，指缝指节，初生一点之小疮，尖圆而如疥癣，四畔微焮肿，红丝自疮上起，立走注也，发于掌背者，上攻至肱，发于跗上者，至膝，恶寒发热也，　治法，针刺红丝尽处，出血则不上攻而自消也，疔心亦针刺而出血，此症无至死者，　纪闻云，疔发于手足腹背者可治，发于面者危矣，发于人中及口吻者，多死也，　痘疔，针刺而贴破敌人衽，内服柴胡去半夏加栝蒌，连翘大黄汤，或黄莲解毒汤加犀角，（秘录）　按千金云，凡疗疔肿，皆刺中心至痛，又刺四边十馀下令血出，又本间氏曰，疔疮不施针刺刀截之法，则多难救也，实确言也，青洲翁云，患疔者，可严禁沐浴，　素问曰，膏粱之变，足生大疔，　按痈疽疖毒亦然，宜淡薄饮食而免此患。

瘰疬  ***************************
翘玄汤（山胁家方）　治蛇盘瘰疬，劲筋凝硬，　连翘（一钱）　玄参　木通（各七分）　升麻　羌活　山栀（各三分）　薰陆　甘草（各二分）　上八味煎服。
夏枯草煎（华冈）　治瘰疬神方，　夏枯草（新鲜者百二十钱）　鲫鱼（八十钱去肠胃及秽物）　贝母（八钱锉以填鲫腹红线缝合）　上三味，先以醇酒二升，渍夏枯草一日一夜，煮取五合，绞去滓，入鲫鱼更煮半日许，如膏下火，又去贝母，但食鲫与汁，三日而尽之，若吐血而止服。
疡科琐言云，真瘰疬，未变色者，用夏枯草煎二剂，则消散也，应者能食，不应者呕吐，又云不可用斑蝥矾石等，暝甚者，且有翻花之忧，又云瘰疬与乳岩同物也，　秘录云，真瘰疬，九死一生，难治，未成脓者，翘玄汤兼用夏枯草煎，此方尤有奇验，用二三剂，则能消散也，间亦有残核至小而不全消者，不治亦不为害，用此二方而不消散者，宜令成脓，葛根术附汤，兼用伯州散，　马刀疬生于头，核大椭圆而如马刀，宜柴胡加石汤，夏枯草煎，不消散者，与葛根加反鼻汤，此症易成脓，不为难治，　霉疬，化脓者，易治，不化脓者，翘玄汤兼用丹霞条，摩擦神水膏，尚不消散者，断截如施便毒难化脓者之术，断截后，贴破敌，　结核于颈及颔下，似瘰疬者，颇多，眼病，或咽喉病，或服轻粉，口中腐烂者，或中兔毒者，或痘疮，麻疹，头疮，久咳等，皆成结核，柴胡加石膏汤，有神验，凉膈加石膏汤亦效，凡瘰疬结核，饵食海藻昆布裙带菜芊栖菜崑崙菜等，则有消散之效，　一男子下疳愈后，左耳下生结核，大如桃家君与葛根加大黄汤，三十日而半消散，六十日而全愈。
葛根加术附汤　伯州散　葛根加反鼻汤　柴胡加石膏汤　葛根加大黄汤
千金方云，一切瘰疬，以独蒜截两头留心，大作艾炷称蒜大小贴疬子灸之，勿令上破肉，但取热而已，七壮，日易蒜日日灸之，取消止，　方舆輗云，灸瘰疬上良，瘰疬一因气，一因毒，因气者，及其溃，只黄汁出，因毒者，稠脓出，大凡稠脓出者，可治，黄汁出者，不治，本草云，夏枯草，治瘰疬之圣药，然非大剂多服，则不能奏效，又云瘰疬溃烂，土茯苓尤效，　治瘰疬溃烂方，（陆氏）冷饭团切片或为末，水煎服，或入粥内，食之，须多食为妙，江西所出色白者良，忌铁器发物，　按景岳全书，土萆薢汤，土茯苓一味也，其主治云，治杨梅疮，及瘰疬，咽喉恶疮，痈漏溃烂，筋骨拘挛，疼痛皆妙。
治瘰疬方（千金）　上用白殭蚕，治下筛，水服五分匕，日三服，十日瘥，（圣济作一钱匕日再服）
又方（千金）　狸头一枚，炙捣筛，饮服方寸匕，日二。
治瘰疬肿结内消方（圣济）　海藻（一斤）　上一味，用酒五升，浸数日，食后少少饮酒。
又方（圣济）　蜗牛壳（不拘多少）　上一味，捣为散，每服二钱匕，空心米饮调下，日再，至四十九日自消，　按圣济有蜗牛丸，蜗牛半碗，鸡苏半斤也。
治五种瘰疬牡蛎散方（圣济）　牡蛎（煅研）　连翘（瓦上炒捣各一两）　上二味为散，每服一钱匕，临卧酒调下。
治瘰疬内消方（圣济）　小麦（淘净）　上一味，煮三五升，频吃即愈，　按本草瘿瘤门云，消瘿，小麦醋浸同海藻末酒服。
治瘰疬结聚不散鞕如石（圣济）　大蒜（三钱捣烂）　麝香（研半钱匕）　上二味，和匀傅于帛上，贴之，一日二易，旋捣最好。
治鼠瘻方（圣济）　蜣螂（烧存性细研）　用醋调如糊，先以盐汤洗疮，涂傅，日再易。
南星膏（医林）　治皮肤头面生瘤，或软或硬不通，　生南星（大者一枚研如膏，无生者乾者为末）
上醋调如膏，先将小针刺令气透，以膏摊纸上，如瘤大小贴，觉痒则频易贴。
本草云，鲫鱼生捣涂恶核肿毒，不散及瘑疮。
肘后云，芥子末和醋，涂瘰疬。
青膏　五爪龙细锉，以麻油一升煮之，令黑色，布滤去渣，内蜜蜡八十钱，再煮，以盛陶器，安水中少时，乃成膏，如不成，则更加蜜蜡适宜，再煮之可也，一切瘰疬，贴之速消散也，又贴乳肿痛妙也，松冈玄达翁之试效也云。
妙灵散（朱氏集验）　治瘰疬，　滑石　上为细末，每服二钱。
单方（同）　治瘰疬破与未破，及脓血淋漓，其效如神，　牡蛎（煅八两）　甘草（二两）　上二味匀拌，每服二钱。
病因考云，独颗者为结核，续连者为瘰疬，此症宜饵食肉物和气血，能成稠脓而愈，不然则不成脓，只黄汁出难治，浴温泉，且多灸肩井膏肓身柱曲池等，　说约瘰疬门，家方顺气剂，择加果苓薏贝桔，或排毒剂，解毒剂，食疗果羸饼灸，温泉，　漫游杂记，瘰疬，服泻心汤，兼服再造散，又丝瓜黑烧酒服一钱，日三，（灸法与病因考同）　方舆云，真瘰疬，自气郁滞生，又云瘰疬，自胎毒来者，土萆薢汤，兼用玄龟丹，又兼服再造散，初起未甚者，用忍冬花、蒲公英各四五钱，以水二碗煎，朝夕代茶饮之，（多饮有效）　和田氏云，瘰疬，鸡肉多食良，灸法，与病因考同，外有肩顒肘髎膝眼，　按后世之方书，瘰疬门，载十六味流气饮，予弱冠时，一女子患瘰疬，用流气饮百馀日，无寸效，遂疲劳而死，华冈氏云，真瘰疬，与乳岩，同物也，予意初与夏枯草煎，若不应，则宜翘玄汤，兼服七宝丸，日一二分许，然非久服之，则无效，三因方，瘰疬门，必胜丸方中，有轻粉鲫鱼，白花蛇散方内有腻粉，又兰书以水银为解凝剂，瘰疬用之，若病人壮实，则薰药，亦定有效，可试也。
治疣方　川穀　甘草（少）　上水煎多服而妙也。
方舆载夏枯草汤，瞿麦汤，小柴胡汤，逍遥散，土萆薢汤，桔梗解毒汤，再造散，逐毒散，伯州散。

疥癣臁疮  ***************************
葛根加反鼻汤或加大黄　桂枝加黄耆反鼻汤　湿疥重者，发表后，用此。
六物解毒汤　疥疮出脓久不已者，土茯苓上品多用有效，（有持）
蓖麻子散　元圣膏　蜞针　按疥疮初发，香川氏用排毒剂，和田氏用浮萍散，本间氏用五物解毒汤，即四物解毒加荆芥汤也。
病因考疥癣门云，治方土茯苓剂，食鸡肉及鼠肉，则能发早愈，禁外傅药，和田氏云，疥疮初发用发表之药，七八日后用解毒剂，　疡科琐言云，疥疮初发，宜发表，多食鼠肉狐肉，即能发也，　行余医言，疥疮门云，若用外敷药愈之，或浴冷泉取速效者，甚则直成暴水胀而死，　证治要诀云，疮癣疥，此虽皮肤小疾，不足为害，然疮有恶疮，癣有顽癣，疥痨噆肤，尤为烦扰，甚至经年累月，不能脱洒，凡病此者，不当专用外傅药，须内宣其毒可也，　按湿疥重者，初起与葛根加反鼻汤，半月或一月许，时时食鸡肉鹿肉等，十分发而后，与桂枝加黄耆反鼻汤，二三月或四五月，脓尽欲愈时，以蓖麻子散擦遍身，只当避头面及颈腋下肘膝手掌足心阴处肛门边，凡七日，休息一二日，而入浴桶与六物解毒汤半月许而止，是治湿疥之正法也，如此，则非止愈疥疮，从来之宿疾，脱然而去，香川氏谓外疮之发出者，最是喜事亦宜哉，正宗云，夫疥者，微芒之疾也，　发之令人搔手不閒，实烦扰之病也，思早愈之，而勿用七宝梅肉等，内攻而为暴水肿多至死者，慎哉慎哉，疥疮初起，有可附子者，宜葛根加术附汤，凡湿疥出脓时盗汗出，故用桂枝加黄耆反鼻汤，又干疥虽轻者，远浴，五六月而后，可擦蓖麻子散，决无内攻之患，或与葛根加荆芥汤，又疥疮渐瘥，手足处处结聚，而出脓者，宜贴元圣膏于疮上，或施蜞针妙也，　顽癣初起，未蔓延时，贴元圣膏于疮上，后施蜞针，或乱刺去恶血，内服葛根加大黄汤，　臁疮者，施蜞针，又贴元圣膏，或乱刺而出血，内服葛根加大黄汤，　按香川氏谓疥癣臁疮及肾囊风，禁外敷速愈药，并温泉者，确言也，予往往见犯此禁而死者，可慎，　方舆载浮萍散，及苦参一味汤，四顺汤，再造散，治臁疮杨梅皮汤。
（堀留）和泉屋清助妻，年五十，头上悉生小疮，脓汁凝固，成痂不得梳者，一年，医二三辈，疗之不愈，请予，予与葛根加大黄汤，以剪刀除去百会穴处脓汁凝固成痂者，径三寸，贴元生膏，日取毒水，六七日，糜烂处，施蜞针十馀枚，去恶血，复施元生蜞针，如前三次，则脓汁尽，落痂一月而全愈，此症元生之功大。

痔（脱肛）  ***************************
当归芍药散加人参地黄汤　芎归胶艾加三七汤　泻心汤　断截痔漏肠痔，则宜用加味归芍散料，若出血过多，则用胶艾加三七汤，三七广东人参也。
桂枝茯苓丸料合泻心汤　桂茯丸料合黄连解毒汤　肠痔，脱肛痔，与桂茯泻心合方，又内痔不宜大黄剂者，与桂茯解毒合方，脱肛痔阳症，大肿而疼痛者，用桂茯泻心合方，肿上施蜞针而出血，屡试屡效，（本事方续集论脱肛痔）
桃花汤（伤寒论）　脱肛痔阴症，无疼痛　焮肿之患，平生只有便信，屡如厕，里急后重，而大便不通，唯脱肛，脱肛则便信暂止，归则复如厕，一日数行，渐渐脱肛长大，后每度下血，面色萎黄，宜此汤，或云柴胡去半夏加耆归升麻赤石脂汤，神验。
芎归胶艾汤　黄连解毒汤　红矾丸（家方）　脉痔者无痛，下血一次一二合，或三四合，俗称波志利痔，宜撰用此二汤，虚里动高者，兼用红矾丸，又有世俗称切痔及裂痔者，此亦大便交点血者也，酒客多此症，大便则痛甚，肛门破裂也，不宜大黄剂，宜桂茯解毒合方，或归芍散解毒合方，且灸长强，每日一百壮。
大黄牡丹皮汤　内痔，无肠内破裂，但痛甚者，催痔漏之兆也，宜与此汤，雄黄薰（金匮）　苦参汤（金匮）　患痔人，肛门生虫，谓之虫痔，宜撰用此二方，苦参汤金匮不载方，金鉴载之，苦参一升，以水一斗，煎取七升，去滓，熏洗，日三。
六物解毒汤　七宝丸　霉痔用此二方，（看法详于本书）
蜞针　脱肛痔及牡痔，施之有效，予素有牡痔，发则以水蛭八九枚，令咂患处，不愈，则次日亦施之，即愈。
辰砂膏（家方）　治一切痔痛，　椰子油　辰砂　上二味，冬时直合和摊于绵片，贴之，夏时加黄蜡适宜，内痔入此膏于肛门内。
治痔方（千金）　以蒲黄水服方寸匕，日三，（外台云治痔疾每大便常有血者）
治五痔小香连丸方（圣济）　黄连（麸炒焦黄色）　上一味为末，以鸡子清和，丸梧子大，每服十五丸，温酒下十服取效。
治血痔地榆散（圣济）　地榆（锉）　上一味，捣罗为散，每服二钱匕，饭饮调下，日三服。
和田氏云，一切痔疾，除脱肛皆金铃散有效，兼用于解毒剂等可也，（金铃散牵牛子一味也）　病因考云，今之下血者，多痔也，内痔痛甚者，后为漏也，又云，脱肛痔中之一症也，痔不下血者，灸腰眼八髎，脱肛者，宜饵食大牢及兔鸡卵，说约，痔漏脱肛门，家方解毒剂马膏，或熊胆猪脂之类点之，肛脱者涂之，以绵推入，　食疗，鳖肉、牛肉、鸡肉、鸡卵，　灸，温泉、兔肉。
治痔方（千金）　涂熊胆取瘥止，神良，一切方皆不及此。
鲋鱼泥　治痔痛　鲋鱼去鳞肠为泥，涂痛处。
治痔痛　蜗牛四五十头，以麻油煮，以为膏为度（沼氏蜗牛霜傅之）
虫痔坐药　胡粉水银各等分，调和，绵裹，夜卧入穀道中。
肛门痒不可忍，殆似虫痔者，半夏末和姜汁，先洗肛门后涂之，即愈，（上四方武田氏秘录）
治痔疾下部发肿，痛不能行者，（圣济）半夏　研令极细，入龙脑少许，同研，用津唾调，摊软纸上贴之，良久有水出，渐消矣。
久冷五痔便，灸脊中百壮，　五痔便血失屎，灸回气百壮，穴在脊穷骨上，（千金）
南阳云，痔疾下血，及久下血，用人参汤加茯苓，得大效，正宗痔漏下血，用加味四君子汤，医说，肠澼用人参散，取奇效，皆同意也，又云痔灸长强八髎。
治脱肛（一医秘方）　伤寒论桃花汤，赤石脂禹馀粮汤，二方合和，糊丸服，赤石脂醋制，此方小儿最有效。
又方（直指方）　慈石半两，火煅醋淬七次，为末，每服一钱。
又方（千金）　以鳖头炙研，米饮服方寸匕，日二服。
治脱肛历年不愈（千金）　鳖头一枚，烧令烟绝，治作屑以傅肛门上，进以手按之，　有持云，鳖头，内服外傅皆妙。
又方（千金）　蒲黄二两，以猪脂和傅肛上内之，二三度即愈。
脱肛药饵方　鸡一头，去羽肠，以牛黄六分，黑豆三合，入腹内缝，以香酒三升煮之，以摘镊拔出骨为度，七日食。
一小儿三岁，痢后脱肛四寸，动则肛触衣而痛，日夜号泣，里医疗之不愈，经半年，予以陈壁土五倍子，煎汁，洗之，傅五倍子末，与柴胡去半夏加耆归升麻赤石脂汤，七日而半收，十五日而全愈。
灸法（千金）　病寒冷脱肛出，灸脐中随年壮，　脱肛历年不愈，灸横骨百壮，　又灸龟尾百壮（龟尾即后穷骨是也）
方舆载四物解毒汤，凌冬饮，排脓散，单牵牛散，再造散，轻粉丸。

卒死  ***************************
备急丸　走马汤　还魂汤（金匮）　救卒死，客忤死，　麻黄（四两）　桂枝（二两）　甘草（一两）　杏仁（七十个）　上四味，以水八升，煮取三升，去滓，分令咽之，通治诸感忤，（千金方云，主卒忤，鬼击飞尸，诸奄忽气绝，无复觉，或已无脉，口禁不开，去齿下汤，汤入口不下者，分病人发左右足踏肩，引之药下，复增取一升，须臾立苏，）　按还魂汤，千金方，及翼，外台，有桂枝二两，肘后，千金翼，皆用麻黄四两，今从之，金鉴云，便闭里实者，用备急丸，无汗表实者，用还魂汤，予意麻黄分量多，而加桂枝者，彻表有力，故用之，或曰，然则称麻黄汤可也，予答曰，麻黄汤麻黄三两，此汤麻黄四两，所以有还魂之名也。
救卒死方（金匮）　吹皂荚末鼻中。
又方（金匮）　灸心下一寸，脐上三寸，脐下四寸，各一百壮差。
又方（肘后）　灸脐中百壮，又方令人痛，爪其人之人中取醒。
千金翼卒死门，治卒忤方，　灸人中三十壮，又灸肩井百壮。
疗卒死而口噤不开者，（外台）缚两手大拇指，灸两白肉中二十壮。
惊怖卒死（本草）　温酒灌之即醒。
入浴晕倒（本朝经验）　以冷水噀面，及浇周身，苦酒一升，灌口鼻中。
疗入井塚闷冒方（本朝经验）　急解患人衣，偃卧湿地上以醋噀其面，盖以草荐半时许，即苏，　沼氏云，生姜一两，酒煎顿服。
按偶欲入旧井及土室土窖，则当试下灯火于其中，其火乍灭，则忽急入焉，入则忽中恶气而死，纵不死必病矣，宜灌醋二三升于其中，饮食酒饭，而后徐徐入焉。
疗五绝方（千金）　夫五绝者，一曰自缢，二曰墙壁压迮，三曰溺水，四曰魇寐，五曰产乳绝，皆取半夏一两，细下筛，吹一大豆许，内鼻中即活，心下温者，一日亦可活，（案本草纲目以缢死溺死压死冻死惊死为五绝，亦主此方）
救自缢死法，在金匮略之。
又方（千金）　皂荚细辛末吹两鼻中。
又方（千金）　凡救自缢死者，极须按定其心勿截绳，手抱起，徐徐解之，心下尚温者，以氍毹覆口鼻，两人吹其两耳。
又方（千金）　强卧以物塞两耳竹筒内口中，使两人痛吹之，塞口傍无令气得出，半日死人即噫噫，即勿吹也。
又方（千金）　蓝青汁灌之。
原体集施金匮之法，灸涌泉，疡医大全云，必须心口尚温，大便未下，舌未伸出者，救治。
沼氏云，肛门出粪者难治，或云缢死，人中温，而肉柔软者，施拳家之活法，则苏，若人中肉坚硬者不治。
救压死法（三因）　以死人安著，将手袖掩其口鼻眼上，一食顷活，眼开与热小便，若初觉气绝而不能言，可急劈口开以热小便灌之，打扑者亦用此。
按奇效单方云，心头温者，急扶起将手提其发，用半夏末吹入鼻内，少苏，以姜汁同香油打匀灌之。
救溺死法（千金）　屈两脚著生人两肩上，死人背向生人背即负持走行，吐出水便活。
又方（千金）　解死人衣灸脐中，凡落水经一宿犹可活。
或云苏后，灸脐中二三百壮，水死人忌烈火，寒气内攻而至死。
方舆云，或曰溺死，肛门未翻者，以酽醋灌之，吐水而愈。
一贯云，溺死令服酢，五六合至一升，又云溺死，腹著背者，肛门翻者，足小指不动者，不治。
按千金落水死条云，酢灌鼻，又本朝经验，用热醋一碗奇效，原体集云，水溺之人，夏月可救，冬天难救，冬天醒后，宜少饮温酒，夏天甦醒后，宜少饮粥汤，又五绝疗法云，溺死若五孔有血者，不活，　有持云，溺死宜按揉其腹，令吐水。
救魇死法（肘后）　卧忽不寤，勿以火照之杀人，但痛啮其脚踵及足拇指甲际，而多唾其面则觉也。
又皂荚末吹两鼻。
又以芦管吹两耳。
又方（千金翼）　灸两足大指聚毛中二十一壮。
救冻死法（本草）　冬月冻死，略有气者，炒灶灰包熨心上，冷即换，待气回，少与酒粥，不可近火，即死，　灸神阙，气海，关元十五壮。
肘后方云，凡卒死，中恶，及尸蹶，皆天地及人身，自然阴阳之气，忽有乖离否隔，上下不通偏竭所致，故虽涉死境，犹可治而生，缘气未都竭也，　甲乙经曰，尸蹶者，死不知人，脉动如故。

癞  ***************************
大承气汤　大黄牡丹皮汤　七宝丸　瓜蒂散　紫丸　蜞针　元生膏　针
神秘丸（龟井氏）　治天刑病，　大枫子（五十钱）　荆芥　大黄　蘖皮　樱皮（烧存性，各三钱）　苦辛　炉甘石（各五钱）　壶芦（烧存性一钱五分）　上八味，细末糊丸，梧子大，每服一钱，白汤送下，日三，服之十日，其夜临卧，酒服芎黄散一钱，至十一日早天，服紫丸，强人五分，羸者二分，白汤送下，轻者一剂，剧者二三剂得愈，禁酒生冷鱼鸟房事。
松香散　松叶散
千金方恶疾门云，有诸处不异好人，而四肢腹背有顽处，又云，有直置顽钝，不知痛痒者，　按后世所谓死肌也，此病口眼喎斜者，疑似于中风，发恶疮者，疑似于霉疮脱疽等，虽然余病者，无死肌，此病必有死肌，试刺针五分或一寸，更不觉痛也，癞病初发难决者，宜先试刺针有死肌否，而决嫌疑也，　张会卿曰，疠疡砭刺之法，子和张先生，谓一汗抵千针，盖以砭血不如发汗之周遍也，然发汗即出血，出血即发汗，二者一律，又曰若恶血凝滞在肌表经络者，宜刺宜汗，若恶毒蕴结于脏腑，非荡涤其内，则不能痊，若毒在外，非砭刺遍身患所，及两臂腿腕，两手足指缝出血，其毒必不能散，（全书廿四）　本草纲目水萍条，发明，颂曰，治恶疾疠疮遍身者，浓煮汁浴半日多效，此方甚奇古也，　方舆輗云，此方疠疾阳症者，试之三五日而有奇效，入浮萍一斤于寻常浴桶中，浓煮而浴之，日三四度，则不温覆而汗自出，内服浮萍散，又云在阳者，禁酒肉，断房事，尽其治则可全愈，但阴症合谷肉脱者，决不治也，　秘录云，素问并诸方书，论疠之病因而云，受不正之风而发，予意不然，不慎饮食，纵食禽兽诸肉及叔鲔[魚因][魚垂]鱼鰮等，自然生败血，作诸疮疡之病因也，其中败血凝滞，剧者遂作疠风也，虽自发者起于此因，然传父母之血脉而患者尤多，　千金方云，余以贞观年中，将一病士，入山教服松脂，欲至百日，鬚眉皆生，由此观之，惟须求之于己，不可一仰医药者也，又云一遇斯疾，即须断盐，常进松脂，一切公私物务，释然皆弃，犹如脱屣，凡百口味特须断除，渐渐断谷，不交俗事，绝乎庆弔，幽隐岩谷，周年乃瘥，瘥后终身慎房事，犯之还发，又云神仙传，有数十人，皆因恶疾而致仙道，何者，皆由割弃尘累，怀颖阳之风，所以非止瘥病，乃因祸而取福也。
治恶疾方（千金）　炼松脂投冷水中，二十遍，蜜丸服二丸，遇饥即服之，日三。
鼻柱断离者，二百日服之，瘥，断盐及杂食房室。
仙人治癞病神验方（千金翼）　取松叶不问多少，煮三五遍，令苦吐尽，暴乾捣末，如面，先食，服二方寸匕，日三，渐增之，或可至四两，随人多少至一斤，饥即服之，能愈万病，又益寿延年，杀三虫食人五藏，动发若病难忍，四肢重不仁，妇人产后余疾，月水往来不得续，男女少者，药悉主之，　本草有服食辟穀方，其文云，千金方，用松脂十斤，以桑薪灰汁一石煮五七沸，漉出冷水中，旋覆煮之，凡十遍乃白，细研为散，每服一二钱，粥饮调下，日三服，服至十两以上不饥，饥再服之，一年以后，夜视目明，久服延年益寿，　按凡治癞，四月至八月，为佳时，轻者用神秘及芎黄紫丸如法，施蜞针或铍针于赤斑及瘀血处，取血三日一次，如此二月许而愈，后久服松叶散等，益佳，尤禁酒肉房事，全愈后，亦三年禁之，是治阳症轻者之法也，稍重者，多不得全愈者，纵偶得全愈，非终身禁酒肉房事，则病必再发，而不得为久完人，须决意为木食也，为木食则病必不再发矣，　我邦自古儒佛之道，并行修行，而效浮屠氏之徒，则世人信仰之如鬼神，孙氏所谓因祸而取福者也，　方舆载浮萍加大黄汤，通圣汤，再造散，逍遥汤。

附录  ***************************
家方
养正丹（和剂）　水银　硫黄（研细）　朱砂（研细）　黑锡（去滓净与水银结砂子各一两）　上用黑盏一只，火上熔黑锡成汁，次下水银，以柳杖子搅匀，次下朱砂，搅令不见星子，放下，少时方入硫黄末，急搅成汁，和匀如焰，以醋洒之，候冷取出研细，糯米粉煮糊丸，如绿豆大，每服二十丸，加至三十丸，食前盐汤枣汤任下。
灵砂丹（同）　水银（一斤）　硫黄（四两）　上二味，新铫内炒成砂子，入水火鼎煅炼为末，糯米糊丸，如麻子大，每服三丸，空心枣汤米饮井花水人参汤任下，量病轻重，增至五七丸，忌猪羊血绿豆粉冷滑之物。
治呕吐软红丸方（圣济）　丹砂（研）　砒霜（研各半钱）　胭脂（一钱）　巴豆（七粒取霜）　上四味研细，熔蜡少许，入油三两，滴和药为剂，以油单裹之，大人旋丸如绿豆大，小儿如芥子，浓煎槐花甘草汤，放温，下一丸，勿热食，半时久。
通经丸（本事方）　治经闭，　桂枝　青皮　大黄　山椒　莪术　乾姜　川乌头　当归　乾漆　桃仁（各等分）　上十味为末，老米糊和醋丸，梧子大，每服二十丸，空心温酒服。
解毒剂　疗霉疮，便毒，下疳，结毒，发漏，筋骨疼痛诸坏症，及癣，臁疮，诸恶疮，脓淋，　茯　通草　忍冬（大）　芎　大黄（中）　甘草（少）　上水二合，煮取一合，内土茯五钱则水四合，煮取二合，加减法，土茯、朴樕、萍蓬根、牵牛子、升麻、枳实，随症出入，弱人，或泄泻家，方中将代枳，大便秘结，或骨痛甚者，须用将，咽喉痛加桔，脓淋，或有水气者，加芣苡，有水银轻粉毒用土茯苓最可也。
败毒剂　治痛痹风毒，瘟疫类，一切眼疾，咽喉痛，疮肿，疥癣，　茯　独活（大）　桔芎（中）　枳　柴（小或代升）　甘（小）　生姜（五分）　上水二合煮取一合，加减法，痛痹防风、通草、忍冬、桂、附子，随症出入，足痛加牛膝，骨节痛甚加将，咽喉痛，桔为主，眼疾血多加栀蘖菊类，痛甚加将羔，风眼加倍升结，毒眼加将。
狗咬宽中丸　青黛　百草霜（各三钱）　槟榔　木鳖　番木鳖　黑牵牛　杏仁　芩　连　大黄　雄黄　铁粉（各一钱）　巴豆（四十粒）　上为末糊丸，大人三十丸，小儿十丸，白汤下，（合十三味）
元生丸（家方）　主治经闭，天刑，淋疾，水肿，风犬伤，瘰疬，马刀，不问新久，或已溃成漏，深久不瘥，或痈疔便毒，一切顽疮，风湿流注，脚膝引痛，头面发块，或生疮，或中风，手足不仁，妇人带下赤白，或阴处糜烂等症，　芫菁　桂　茯　芍　桃仁　牡丹　大黄（各五分）　甘草（二分）　上八味糊丸，每服一分，砂糖汤送下。
救喘丸（同）　治喘咳倚息不得卧者，　淡豆豉（十钱蒸捣如泥）　枯白矾（三钱）　礜石（一钱）　上三味丸绿豆大，冷水，或沙糖汤，送下七丸，甚者加至十馀丸，忌食热物等，若服后腹满者，用泻心大柴胡之类下之，或礜石代砒霜，砒霜则夜间露七夜，收研细。
苓消丸（同）　消石（十钱）　茯苓（四钱）　上为末糊丸，梧子大，每服三五十丸，以木防己去石膏加茯苓煎汤下，患水肿病人，嫌消石之苦烈者，用之佳，近来此丸代单霸王盐丸，有神验，名桓文丸。
元生膏（同）　马知利膏（十钱）　芫青末（新者二钱）
制铁粉法
铁粉（一升）　盐（八勺）　以铁粉入器中合盐搅，日曝乾，以匕搅日五六次，三四日而入土器，以炭火熬之二时余，以变紫色为度，制铁锈亦佳。
方舆所载后世方
六物败毒散（一閒斋）　羌　桔　芎　甘　升麻　大黄　上以水二合，煮取一合，　方舆煮法如此，下皆仿之。
连翘汤　治伤寒热毒，变作赤色，痈疽，丹疹，肿毒，及眼赤痛，生障翳，悉主之，（自小品漏芦连翘汤来）　翘　芩　芎　甘　麻黄　升麻（各四分）　枳实　大黄（各六分）　上八味，热盛者加芒硝。
牛蒡芩连汤（见方汇）　香需饮（同）　生脉散（同）
消暑汤　治中暑呕而烦渴者，　即小半夏加茯苓，加石膏甘草。
良姜吴茱萸汤　治大吐大泻后，转筋甚者，吴茱、木瓜、食盐、三味等分，同炒焦煎服。
柴胡鳖甲汤（方见症瘕）　肘后疗诸疟方　鳖甲（三两炙）　上一味捣末，酒服方寸匕，至发时令服三服，兼用灸，无不断者。
一方（谈野翁试验方）　常山槟榔甘（各三钱）　黑豆（百粒）　上四味，水煎服。
河间芍药汤（方汇本方芍药汤也）　参连汤（丹溪）　呕吐全不食者，谓之噤口，胃火甚也，用此方，浓煎，终日细细呷之，如吐再服，但一呷，咽即开。
蘖皮汤（外台）　疗热病久下利，　脓血方　黄蘖（三两）　栀子（二十枚）　黄连（四两）　阿胶（二两）　上四味。
千金驻车丸　治大冷洞利肠滑，下赤白如鱼脑，日夜无节度，腹痛不可堪忍者。
如神丸　木香　黄连　阿片（各二钱）　乳香　没药（各一钱）　沉香（五分）　上六味为末，糊丸，绿豆大，辰砂为衣，每服一丸，冷水送下，日三。
无忧散（子和）　黄耆　木通　陈皮　桑白皮（各一钱）　胡椒　术　木香（各半钱）　牵牛头末（四钱）　上八味为末，每服一钱，以生姜自然汁，调下，治疝及留饮带下，（纪闻）
当归汤（外台）　疗三十年下利，　止诸痛方　当归（一两）　生姜（八两）　大枣（二十枚）　上三味，以水四升，煮取一升半，分作三服，不差，后作之。
钱氏白术散（见方汇）　紫散　下利后重，不下脓血者，　槟榔　厚朴（各三十钱）　桔梗　水莎　葛根（各二十钱）　枳实　桂　蓬术（各十钱）　上八味末用，煎服亦得。
杨起简便方云，肚腹微微作痛罢，即泻，泻亦不多，日夜数行者，用荞麦面，一味作饭，连食三四次，即愈，　疝泻久不止者效，泄泻经验方（景岳）　糯米一升，洗干，炒末，入山药一两，每日用半盏，入砂糖二匙，川椒末少许，以极滚汤调食，　久泄食不进者效。
调中汤（局方）　治产后久泄（纪闻）　甘　归　桂　芍　芎　附子　良姜　上七味。
枳实大黄汤（即小承气汤加槟榔甘草）　平胃散（见方汇）　桂枝藿香汤　桂　藿　木香　宿砂　吴茱　莪术　甘　七味。
养脾汤　理中汤加茯苓宿砂麦芽姜枣，平生虚弱之人，饮食易伤用之，（纪闻）
千金吴茱萸汤　伤寒论吴茱萸汤加半夏桂枝甘草。
安廪汤　一帆青　茯苓（各二钱）　上二味，水煎温服，四五日，下利为知。
疗胃反大验方　前胡　生姜（各四两）　阿胶（一两）　大麻子仁　吴茱（各五合）　桂（三寸）　甘（五寸）　枣（十枚）　上八味以酒二升，水三升，煮取一升七合，分再服。
破棺汤　治膈噎，　桃仁　杏仁　桑白　上三味，水煎温服。
一方　治呕吐，　水莎　良姜　木香　乌梅　乾姜　丁香　六味。
独参汤　治反胃呕吐喘促，粥汤入胃即吐（张介宾）
单香薷汤（肘后）　郁李仁汤　治心腹满，大小便不通，气急喘息者，脚气肿满，发此证亦效，　郁李仁　杏仁　橘皮　茯　槟　桑白，　六味
紫苏子汤　面肿气急者，（见脚气）
济生肾气丸（八味丸加车前子牛膝）　麻子汤　治遍身流肿（千金方）　麻子（五升）　赤小豆（三升）　商陆（一升）　防风（三两）　附子（一两）　上五味，先捣麻子令熟，以水三斗，煮麻子，取一斗三升，去渣，内药及豆，煮取四升，去渣，食豆饮汁。
麻子小豆汤　服桃花已渴者，　大麻子（一合熬令黄香捣研以水搦取汁一合）　赤小豆（一合以水二合煮取一合）　上二汁相和，上火三五沸服之，此千金疗水气遍身洪肿，百药不愈，待死者方。
连翘汤（方见瘟）　治疮疥内攻肿。
赤小豆汤（山胁）　赤豆（五钱）　商陆　生姜（各一钱）　麻黄（七分）　连翘（五分）　桂（二分）　大黄（三分）　上七味，以水三合，先煮小豆，减一合，内诸药，煮取一合，日二剂，或三剂，加犀角，或反鼻，亦佳。
防己散　治妊孕肿满，喘促小便不利，　防己（一钱）　桑白　茯　紫苏（各二钱）　木香（五钱）　姜　煎服。
琥珀汤　治产后水肿，　琥珀　术　茯　桂　猪　泽　反鼻　上七味，以水一合，冬瓜汁一合，合煮取一合。
瓜子仁汤（方见肠痈）　实脾饮（见方汇）　赤小豆药（本草）　赤小豆（五合一钱）　大蒜（一颗七分）　生姜（五钱一钱五分）　商陆根（一条一钱五分）　上并碎破，同水煮烂去药，空心食豆，旋旋啜汁令尽，肿立消。
二神丸　治水肿鼓胀及脚气，甘遂（择新近者）　大黄（各等分）　上二味，为末糊丸，桐子大，每服五分，或一钱，温水送下。
瓜子仁汤（主治见鼓胀）　分消汤（见方汇）　壮原汤（同）　半夏汤（外台）　主腹内左肋痃癖，硬急，气满不能食，胸背痛者，　夏　桔　枳实　前胡　吴茱　鳖甲（各三分）　槟榔（二钱五分）　生姜（四分）　人参（一分）　九味。
牡蛎奔豚汤（小品）　疗奔豚气从少腹起，撞胸，手足逆冷，　李根（一钱六分）　桂（八分）　牡蛎　甘（各三分）　上四味。
泻脾汤（千金）　主脾藏病气实，胸中满，不能食，　茯　朴（各七分半）　夏　桂　生姜（各九分）　芩　甘（各四分）　人参（三分）　八味常用，加龙骨牡蛎，或加石膏。
疗腹中痃气，连心以来相引痛，紧急方，（外台）　术　枳实（各三两）　柴胡（四两）　鳖甲（二两）　上四味。
宽中汤　芍（一钱二分）　桂　生姜（各六分）　朴　甘　枣　枳实（各四分）　七味。
当归大黄汤（外台）　归　芍　桂　乾姜　茱萸　参　甘　大黄　上八味，疝痛从肋骨边，至背及肩者效。
桂心汤（集验）　疗寒疝气来往，冲心腹痛，　桂（四两）　生姜（三两）　吴茱（二两）　上三味切，以酒一大升，煎至三合，去滓，分温三服。
蜀椒汤（小品）　主寒疝气，心痛如刺，绕脐腹中尽痛，自汗出欲绝，　蜀椒（二百枚）　附子（一枚炮）　粳米（半升）　乾姜（半两）　半夏（十二枚）　大枣（二十枚）　甘草（一两）　上七味，以水七升，煮取三升，澄清，热服一升。
乌梅丸（奥村）　治蛔厥，　乌梅（三十个）　椒（四钱）　乾姜（十钱）　黄连（十六钱）　附子（三钱）　上五味为末，蜜丸。
槟榔鹤蝨散　疗诸虫心腹痛（外台）　归　芍　桔　橘　桂　参　槟榔　鹤蝨　上八味。
椒梅汤　诸虫作痛，口中清涎流出，汤饮不进，危在旦夕者，　乌梅　蜀椒　生姜　煎服。
将军汤　治精神不守，言语错乱，妄见妄言，少卧少饥，狂走不常者，　大黄一味，水煎无时服之。
参连汤　治诸气疾，冲心直视烦闷，或吐血不止者。
参　连（各五分或一钱）　上二味水煎，加熊胆汁，名熊参汤。
风引汤　除热痈痫，　大黄　乾姜　龙骨（各四两）　桂（三两）　甘　牡蛎（各二两）　寒水石　滑石　赤石脂　白石脂　紫石英　石膏（各六两）　上十二味，杵粗筛，以韦囊盛之，取三指撮，井花水三升，煮三沸，温服一升，（治大人风引，少小惊痫，瘛瘲日数十发，医所不疗除热方，巢氏云，脚气宜风引汤）
防己地黄汤　治病如狂状，妄行独语不休，无寒热，其脉浮，　防己（一钱）　桂枝　防风（各三钱）　甘草（二钱）　上四味，以酒一杯，浸之一宿，绞取汁，生地黄二斤，㕮咀蒸之，如斗米饭久，以铜器盛其汁，更绞地黄汁，和分再服。
酸枣汤（千金）　治虚劳烦扰，奔气在胸中，不得眠，　酸枣（五升）　参　桂　生姜（各二两）　石膏（四两）　茯　知母（各三两）　甘（一两半）
归脾汤　治健忘怔忡惊悸不寐者，（见方汇）
流水丸（见劳病）　久病不寐者，效。
单苦参丸　发狂用将军泻心类大势解而后用此。
调中汤（古今录验）　疗虚劳补益气力方，　麦门　茯　甘　桂　归　芍（各五分）　枣（一钱）　七味。
柴苓枳术汤（外台）　疗痃癖气，壮热兼咳，久为骨蒸验方，　柴（八分）　茯　术　枳实（炙各六分）　积热不歇，即加芒硝取利。
逍遥散（见方汇）　五蒸汤（古今录验）　石膏（一钱）　竹叶（八分）　茯　地　葛根（各六分）　参　芩　知母（各四分）　粳米（二分半）　甘（二分）　上十味。
竹叶饮　疗骨蒸，唇乾口燥，欲得饮水，止渴方，　竹叶（一握）　麦门　夏（各一升）　大枣（二十枚）　甘　生姜（各三两）　粳米（五合）　七味。
流水汤（小品）　主虚烦不得眠方，　夏（二分）　米（一钱二分）　茯（四分　或加生姜四分）
地黄煎丸（方见后）　虚劳羸瘦，腹满，不能饮食，内有乾血，肌肤甲错，两目黯黑者。
甲子丸　治劳嗽方，　五味　地骨皮（各二两）　鳖甲（三两）　上三味为末，炼蜜丸，如桐子大，空心温酒，或盐汤，任意服三五十丸。
大武丸　治证同前（下利者尤佳）　干牛肉（朝鲜产）　薯蓣　莲肉　茯苓　小茴香（各十五钱）　上五味为末，枣肉捣膏，入好酒和丸，梧子大，晒乾，空心酒下。
獭肝丸　治劳瘵方　獭肝炙乾为末，糊丸桐子大，白汤送下。
四顺散（陈实功）　治肺痈吐脓，五心烦热，壅闷咳嗽气急不能安，　贝母　紫苑　桔（各八分）　甘　杏仁（各四分）　为汤或为末服。
桔梗汤（古今录验）　疗肺痈经时不差方，　桔　术　归　地　甘　败酱　薏苡　桑白　上八味，以水四合，煮大豆半合，取二合汁，去豆，内清酒半合余，合诸药煮之。
黄昏汤（千金）　疗咳有微热，烦满，胸心甲错，是为肺痈方，　黄昏（手掌大一枚）　上一味煎服。
一方（寿世保元）　治妇人腹痛如锥剜，每痛至死，不敢著手，此肠痈毒也，　山甲　白芷　贝母　殭蚕　大黄　上煎服，打下脓血，自小便中出，即愈。
犀角地黄汤　治伤寒，及温病，应发汗而不汗之，内畜血者，及鼻衄吐血不尽，内余瘀血，大便黑，面黄消瘀血方　犀角（一两）　地（八两）　芍（三两）　牡丹（二两）　上以水九升，煮取三升，分三服，喜忘如狂者，加大黄二两，黄芩三两，其人脉大来迟，腹不满自言满者，为无热，但依方不须有所增加，（千金）　
独参汤　吐衄甚，欲绝，脉沉，手足逆冷者。
射干麻黄汤　咳而上气，喉中如水鸡声，　夏　五味（各六分）　麻　生姜（各四分）　射干　细辛　紫苑　款冬花（各三分）　枣（一分半）
厚朴麻黄汤　咳而大逆上气，胸满，喉中不利，如水鸡声，脉浮者，　朴（五两）　麻（四两）　石膏（如鸡子大）　乾姜　细辛（各二两）　夏　五味子　杏仁（各半升）　小麦（一升）　上九味，以水一斗二升，先煮小麦熟，去滓，内诸药，煮取三升，温服一升，日三服。
泽漆汤　上气脉沉者　夏（半升）　泽漆（三斤以东流水五斗煮取一斗五升）　紫苑　生姜　白前（各五两）　甘　芩　参　桂（各三两）　上九味㕮咀，内泽漆汁中，煮取五升，温服五合，至夜尽。
清肺汤　咳嗽用小青龙加石膏不已，将成劳嗽者，（纪闻）
百合知母汤　疫邪解后，咳嗽喝喝，巨里动悸者，　百合　知母　上二味。
独圣散（子和）　夫富贵之人，一切涎漱，是饮食厚味，热痰之致然也，先用独圣散，吐之。
三拗汤（见方汇）　四君子汤（见方汇）　千缗汤（见方汇）　治喘者。
倒换散（宣明论）　治癃闭，大小便不通，小腹急痛，肛门肿痛，　大黄（小便不通减半）　荆芥（大便不通减半）　上为末，每服二钱，温酒调下。
三黄汤（千金）　治下焦热结，不得大便，　大黄（三两）　芩（二两）　栀（二十枚）　甘（一两）　若大闭加芒硝二两。
八正散（见方汇）　通草汤　治脓淋小便赤涩，茎中痛者，　即六物解毒汤加阿胶滑石。
生津汤　麦门　耆　栝蒌　甘　参　连　地　牡蛎　知母　上九味，或加石膏。
铅丹散（方见消渴）　通关散　诸卒暴厥，牙关紧急者，先用此得嚏而进药，　细辛　牙皂（各等分）　上为末，少许吹入鼻内，有嚏可治。
涤痰汤（见方汇）　反鼻酒　痱，偏枯，痛痹，瘀血，结毒等，灸药汤泉，不治，则有反鼻酒之可复疗焉，行气活血，散滞解痼，其功屡著，　反鼻（生捕剥皮去腹头尾取连骨净肉浸酒火焙乾五钱）　交趾桂枝（三钱）　芍药　牛膝（各二钱）　花椒（五分）　上五味锉细，布袋盛，浸好酒一升，别入砂糖十五钱，磁瓶密封，勿令泄气，冬七夏三，春秋五日，去渣取清，暖细饮之，常令酒气相接，勿令大醉，若不好酒之人，各药研末，不用砂糖，直白汤下。
苏恭紫苏汤　苏茎（四分）　甘　橘（各六分）　生姜（一钱二分）　槟榔（二钱）
小槟榔汤（外台）　疗脚气心烦闷，气急不安，　夏　生姜　桂　槟榔　上四味。
大槟榔汤（方见脚气）　木茱汤（千金）　治脚气入腹，困闷欲死，腹胀，　吴茱　木瓜（各等分）
广济疗脚气气急，上冲心闷，欲死者，　槟榔（三颗细末）　生姜汁（三分）　童便（二升新者不须暖）　三味搅顿服。
犀角汤（外台）　脚气冷气闷，心下坚，背膊痛，上气欲死者，　吴茱　槟榔　青木香　犀角　半夏　生姜　上六味。
黑豆汤（同）　疗脚气满，小便少者，　槟榔　桑白　上二味，以后方煎汁二合，煮取一合，温服，日三剂，或加吴茱生姜，　黑豆一合半，洗净，以水一升二合，煮取六合，去滓，更煮前药。
附子汤（千金）　治湿痹缓风，身体疼痛，如欲折，肉如锥刺刀割，　附（九分）　芍　桂　甘　茯　参（各三分）　术（四分）　上七味。
紫苏子汤（千金）　治脚弱上气，　昔宋湘东王，在南州，患脚气，困笃，服此汤大得力方，　苏子　夏（各一升）　前胡　朴　甘　归（各一两）　橘（三两）　枣（二十枚）　生姜（一斤）　桂（四分）　上十味，以水一斗三升，煮取三升半，分为五服，日三夜一。
常山甘草汤　寒热，日再三发者，　常山（一钱五分）　甘草（七分半）
虎骨酒（方见脚气）　杉节汤　杉节（四两）　槟榔（七枚）　大腹皮（□两）　青橘叶（四十九片）　作一服，水煎，分三服，一日饮尽，如大便通利，黄水未愈，过数日，再进一服，病根去为度，外用杉节橘叶煎汤洗之，神效。
槟苏汤　大黄（二分）　木香　甘（各一分）　生姜（五分）　橘　枳实　桂　紫苏（各三分）　槟榔（六分）　九味。
大防风汤　治一切麻痹，痿软，风湿挟虚者，　归　芍　地　耆　防风　杜仲（各一钱）　芎　附（各七分）　参　羌　牛膝　甘（各五分）　术（一钱半）　姜　枣
犀角汤　治毒流入四肢，历节肿痛，（千金）　犀角（三分）　羚羊角（一分半）　前胡　芩　射干　栀（各五分半）　大黄　升麻（各六分）　豆豉（一升）　上九味。
赤龙皮汤　赤龙皮　防己　牛膝　忍冬　羌活　大黄　防风　甘　上九味。
一方　羌活　防风（各等分）　上二味。
金铃散　治痛风及肛痔，　牵牛子（炒末）　上一味，每服一二钱，温酒，若白汤下，或加茴香，即是子和禹攻散，疝或用之。
柴胡加石膏汤（介宾）　治少阳阳明，头痛口乾，身热恶寒拘急，　柴（二钱）　石（三钱）　甘（一钱）　姜
山牛汤（医通）　治霉疮头痛不止，　土茯苓（四十钱）　忍冬（三钱）　防风　天麻　黑参（各一钱）　辛荑仁　芎（各六分）　黑豆（四十五粒）　芽茶（一撮）　上水煎温服，　先生曰头痛经久不差者，兼施十痊丸或针出血。
提肩散　檞皮（一钱五分）　檞叶（七分）　千屈菜（七分）　上三味。
治肾气上攻项背，不能转侧，　椒附散（本事方）　大附子（一枚六钱以上者炮去皮脐末之）　上每末二大钱，好川椒二粒，用白面填满，水一盏半，生姜七片，同煮至七分，去椒入盐，通口空心服。
陷胸汤　治胸中心下结积，饮食不消，（千金）　栝楼实　大黄　黄连（各八分）　甘（四分）　上四味。
附子丸　治九种心痛，（即九痛丸去狼牙者）　附子（三两）　巴豆（去皮心熬研如脂）　参　乾姜　吴茱（各一两）　上五味末之，炼蜜丸，如梧子大，酒下，强人初服三丸，日三服，弱者二丸，兼治卒中恶，腹胀痛，口不能言，又治连年积冷，流注心胸痛，并冷冲上气，落马坠车，血疾等，皆主之。
枳缩二陈汤（见方汇）　治腰痛（经心录）　杜仲　桂（各三分）　术　茯（各四分）　牛膝　泽泻　乾姜　甘（各二分）　服后饮酒为妙。
文仲葛氏疗卒腰痛不得俯仰方　附子（二分）　桂（八分）　牡丹（四分）　上三味，治下筛，酒服一刀圭，日再，此主胁肋气痛如打者。
小品疗腰痛及积年痛者方　地（十分）　桂（八分）　术　甘　乾漆（各五分）　五味捣末，以酒服方寸匕，日三。
当归汤　当归（三斤）　酒（五合）
洗眼方　白矾　连　甘　黄柏　红花　上五味。
苤苡散　芣苡（二钱）　芩　连　茯　甘　细辛　大黄（各二分）
谢道人大黄汤　疗两眼痛方，　芍（五分）　大黄　细辛　甘（各四分）　芩（二分）
通圣散　因风鼻塞者，戴人使服通圣散，入生姜葱根豆豉，同煎三两服，大发汗，鼻立通矣。
辛荑汤（方见鼻）　甘露饮（局方）　治牙疳去血，口臭，齿龈肿痛，腐烂，（方见方汇）
六味丸　口臭，牙龈赤烂，腿膝痿软，或口咸。
松叶煎　青松叶　花椒　丁香　桂　五倍子　水煎频频含之。
凉膈散（见方汇）　当道饮　治口舌腐烂，而痛者，　车前子　夏枯草（各二钱）　上二味，以水二合，煮取一合，去渣，内蜜四钱，烊消温服。
清热补气汤（见方汇）　方后云，不差者，与附子汤。
先生曰，产后，口舌痛者，服消黄朱石类，未尝得治，一老医传此方后屡试之，功力大出意表。
罗不女牟土方　芦荟末　没药（各三钱）　明矾末（八钱）　蜜（四钱）　上四味，入烧酒一合调，频频含之。
碧雪　治口疮，咽喉肿痛，　靛花　蓬砂　焰消　蒲黄　甘（各等分）　上五味为末，每用少许，掺舌上，细细嚥下，喉痛者，吹入之。
升麻汤（古今录验）　升麻　石膏　牡丹皮　甘（各等分）　上四味。
雄黄解毒丸　治急喉痹方，　雄黄　郁金（各一两）　巴豆（十四粒）　上为末，醋糊丸，绿豆大，热茶清下七丸，吐出顽涎，即苏，未吐再服，如口噤以物斡开灌之，下咽无不活者，又小儿惊风，痰涎壅塞及马脾风，或痘毒攻咽，药食不下者，冷水服五七丸，神验。
加味四物汤　治虚火上升喉痛，并生喉疮喉痹热毒能降火甚效，（回春）　归　芎　芍　地　桔　甘　黄柏　知母　花粉（入竹沥服）
马牙硝散　治喉痈及伤寒热后，咽痛闭塞不通，毒气上冲，马牙硝细研，每服一钱，绵裹含咽津，以通为度。
当归散　妇人妊娠宜常服，　归　芩　芍　芎（各一斤）　术（半斤）　上五味，杵为散，酒服方寸匕，日再服，妊娠常服即易产，胎无苦疾，　先生曰，此方有整胎之功。
芎归汤（方见）　难产大加云母。
独圣散　难产及胎衣不下者，一吐之即出。
通关散　胞衣不出者用此吹鼻中，得嚏即出，血晕亦效。
治动胎及产难子死腹中，并妊娠两儿，一死一生，服之令死者出，生者安，　神验方（千金）　蟹爪（一升）　甘（二尺）　阿胶（三两）　上三味，以水一斗，先煮蟹爪甘草，得三升，去滓，次内胶，令烊，顿服之，不能，分再服，若人困拗口内药，药入即活。
葵子阿胶汤（千金）　治胎死腹中乾燥著背方　葵子（一升）　阿胶（五两）　上二味，以水五升，煮取二升，顿服之，未出再煮服，　先生曰，水血下多，子道乾涩难出者，此汤必效，若无药物，以热汤一盏，内鹿角菜，令消顿服之，或涂油牝户，亦是济急之良法也。
回生汤　归　芎　芍　地　术　茯　连　甘　桂　芩　参　丁香　木香　萍蓬　大黄　上十五味，水煎，或摆用，此方虽不古，屡用屡效。
交加散（良方）　治瘛瘲，或颤振，或产后不省人事，口吐痰涎，　归　荆芥（各等分）　上为末，每服三钱，水一盏，酒少许，煎至七分，唯下咽即有生理。
大豆紫汤（方见产后）　新制下瘀血丸（一閒斋方）　服枳实芍药散，不愈者，此为腹中有乾血著脐下，此方主之，亦主经水不利，　大黄（三钱）　桃仁　芍（各四钱五分）　虻虫（一钱五分）　上四味末之，炼蜜和，为三四丸，以酒一合，煎一丸取半合。
蜀漆汤（千金）　治产后虚热往来，心胸烦满，骨节疼痛，及头痛壮热，晡时辄甚，又如微疟方，　地（三钱六分）　耆（一钱）　知母　芍（各四分）　蜀漆叶　桂　甘　芩（各二分）　上八味。
栝蒌汤　治产后渴不止方，　栝蒌根（八分）　参　麦门（各六分）　甘　地（各四分）　枣（十二枚）　土瓜根（一钱崔氏用芦根）　上七味。
二味参苏饮　治产后，瘀血入肺，咳嗽喘急，　参（一两）　苏木（二两）　上作一剂，水煎服，若口鼻黑气起，宜急用此药，加附子五钱，亦有传生者。
夺命丹　治瘀血入胞，胀满难下，急服此药，血即消，衣自下，　附子（半两炮）　乾漆（一钱炒烟尽）　牡丹（一两）　大黄（末一两）　上为末好醋一升，大黄末一两，同熬成膏，和前药，丸梧子大，温酒吞五七丸。
通仙丸　花麦大黄等分丸药。
牛膝散（良方）　治月水不利，脐腹作痛，或少腹引腰，气攻胸膈，　牛膝　桂　芍　桃仁　延胡索　归　牡丹（各一两）　木香（二钱）　上为末，每服一钱，温酒调下，或每服三五钱，水煎。
红蓝花酒　先生曰，胞衣不出，及产后，遍身痛者，亦佳。
地黄煎丸　治月经不通，脐下坚结，大如杯盘，发热往来，下利羸瘦，此为血瘕，（千金）　生地黄（三十斤取汁）　乾漆（一斤为末）　上二味，以漆末，内地黄汁中，微火煎令可丸，每服酒下，如梧子大，三丸，不知加之，常以食后服，（纪闻云此方乾血劳用之）　
羽泽散　治带下方，　白矾　杏仁　甘（各二分）　丁子　冰片（各一分）　上五味为末，薄绢袋盛，以纳阴中，坐卧任意，但禁奔走，三日一换之，以愈为度。
独参汤　治血崩，及诸失血，危急者，　人参（二钱）　上以水一合，煮取五勺，温服不知，服至数剂，盖暴崩危急之际，非少少药汁之所可得而救活矣，庸医不辨，仅用人参五分，或一钱，以望其生，宜哉其不得功。
栝蒌根汤　栝蒌根　瓜蒌仁　百合　知母　薏苡　柴　芩　甘　上八味。
乌茜丸　乌贼鱼骨（四两）　茜根（一两）　上二味为末，雀卵清丸小豆大，每五丸，或十丸，白汤送下，　亡血劳病用之。
蒲公英汤（民间方）　蒲公英（茎叶花并用一钱六分）　薯蓣（七分）　归（酒制一钱）　水莎（五分）　牡丹（二分）　上五味，以水三合，煮取二合，其滓再以水三合，煮取一合，一日服尽，试令男子服之，亦觉乳房起胀矣。
治乳肿痛方　紫花地丁捣绞汁，涂乳上。
五物红花汤　甘　连　大黄　蔚金　红花　上五味。
五香汤（外科精义）　毒气入腹，托里，若有异症，加减之，　沉香　木香　丁香　乳香　麝香　上五味，先生曰，寒症者，宜用此方。
山茧汤　山茧　红花　蔚金　上三味，或择加三稜莪术木香槟榔大黄甘草丁子类。
有不乳小便难者，用乳汁四合，葱白一寸，煎三沸灌之。
金花散　自梅花无尽藏来，　连钱草　红花　大黄　连翘　藿香　升麻（各二钱）　沉香　槟榔　郁金　乳香　木香（各一钱）　上十一味为末，和胶饴多用效，治小儿头疮，世称胄疮者，大效，又治胎毒一身发疮疥。
茱萸连汤　治吐乳　吴茱　黄连　生姜等分也。
炒米煎　犀角消毒饮　治丹毒壮热狂躁，睡卧不安，　荆　防（各一钱）　犀角　甘（各五分）　牛蒡（四钱微炒）　如无犀角，代升麻，或加芩连石膏。
生地黄汤（千金）　治小儿寒热进退，啼呼腹痛方，　生地　桂心　上二味。
龙胆汤　治婴孩寒热，四肢掣搦，吐哯客忤诸惊痫方，　龙胆　钩藤　芍　柴　甘　大黄　上六味。
乌蝎散　既为慢惊，外无八候，但吐泻不止者，　参　术　茯　甘　川　乌头　全蝎　南星（各一分）　姜　枣　水煎。
八神汤（千金）　治心腹痞满，萎黄瘦瘠，四肢痿躄，缭戾，服之可令克悦方，芍　柴（各三分）　大黄　参（各一分半）　乾姜　甘（各一分）　鳖甲　茯（各二分半）　上八味，　（外台有黄耆无大黄）
毓婴丸　治疳方　大觜鸟（去觜爪烧黑四钱）　鳗鱼胆（黑烧一钱）　黄蘖（五钱）　薰陆（二钱）　上四味糊丸。
芍药四物解肌汤（外台）　升麻　葛根　芍　芩　上四味。
顺逆汤　归　芍　芩　连　甘　桔　连翘　黄耆　生姜　九味。
钱氏独圣散　治痘疮，倒靥陷伏，　用川山甲取前足觜上者烧存性，为末，每服四五分，以米汤入少酒服之，或紫草汤亦可。
手捻散　治当靥时，腹痛不靥，其痛著在中脘，乃热毒凝滞，瘀血作痛也，　牛蒡　芍　桃仁　大黄（各五分）　红花（四分）　桂（二分半）　上六味。
先生曰，诸疮毒，腹痛者，屡验。
连翘去麻黄汤　治结痂后，毒犹盛者。
独参汤　治跌扑伤损，或金疮，出血过多，昏沉不醒者。
鸡鸣散　治坠压伤损，瘀血凝积，痛不可忍，　大黄　杏仁（各二钱二分）　上二味，临卧温服，饮酒醉为度。
接骨木汤（龟井）　接骨木　归　芎　芍　地　泽泻　沉香　大黄　上八味。
治打扑折伤方　活鲫鱼（小者佳）　上研如膏，内白砂糖和匀，傅患所，汁出而愈，骨损者，尤效。
葱熨法　治跌扑伤损　用葱白细切，杵烂炒热，敷患处，如冷易之，肿痛即止，神效。
甘草解毒汤　甘草　忍冬　白矾　上三味，以水二合，煮取一合，猘犬咬伤，加马钱子鸡冠石，煎成内铁酱水少许，温服，兼灸之，数十日，甚者，并用宽中丸，频频下之，尝治数十人，莫一误者，其他诸虫兽毒，皆能解之，此方越前奥村翁所立，而适所翁传之。
狗咬伤　杏仁甘草口嚼搭伤处，又宜银杏涂伤处。
四顺清凉饮（正宗）　治汤泼火烧，热极逼毒入里，或外被，凉水火毒内攻，致生烦躁，内热口乾大便秘实者，　翘　芍　羌　归　甘　防风　栀（各一钱）　大黄（二钱）　灯心水煎。
三白散　以香油调敷。
六物解毒汤　土茯　忍冬　通草（各一钱）　芎（五分）　大黄（三分）　甘（一分）
四物解毒汤　银花（一钱）　蕺菜　芎（各五分）　大黄（三分）
土萆薢汤　治杨梅疮，及瘰疬，咽喉恶疮，痈漏溃烂，筋骨拘挛，疼痛，皆妙，（景岳）　用土萆薢，即土茯苓二三两，以水三锺，煎二锺，不拘时徐徐服之，若患久或服攻击之剂，致伤脾胃气血等症，以此一味为主，加对证之药，无不神效。
萎蕤汤　萎蕤（二钱）　归　芎　连　通草（各一钱五分）　甘（五分）　仙遗粮（二十五钱）　上七味，以水一升四合，煮取七合，一日服尽，若病重者，用土茯苓五十钱，水率亦准之，（骨痛或有上逆候，耳鸣目生赤脉等证用之）
桔梗解毒汤　疗结毒咽喉，口舌唇鼻破坏，声哑或成瘰疬者方，　仙遗粮（八钱或十钱二十钱至五十钱）　桔梗（一钱）　甘　芎　芍（各三分）　耆　大黄（各二分）　上七味，以水五合，煮取三合，渣以五合，再煮取二合半，一日服尽，禁茶酒肉面青菜，一切结毒诸症，无名肿毒，腐败，经年不瘥者，皆效。
葳灵仙汤　归　芎　芍　栀　术　甘　大黄　牛膝　杜仲　龙胆　防风　葳灵仙（各五分）　赤龙皮（一钱五分）　上十三味，浸酒一夜，以土茯苓一斤，分为十二，以其一合前药，以水二碗，煮取一碗，渣再以水三碗，煮取一碗，一日服尽。
芎黄汤　芎　大黄　荆芥　防风　上四味。
薰洗方　治下疳疮，霉疮秘录方，今呼银花煎，苦辛　川椒　金银花（各两许）　上三味，用水三四碗，煎数沸，先薰后洗疮口，拭乾，用三白散掺之。
三白散　海牡蛎（煅）　葛粉　果蠃　上三味末傅。
耆归汤（霉疮秘录）　便毒疳疮，或发际生疮，梳下，薄靥如麸，或手足肌肤，红点如斑，隐肉，当服此方，使正气足而邪自除也，　参　耆　芎　甘（各一钱）　归（二钱）　忍冬花　防己（各一钱五分）　升麻　防风　川山甲（各八分）　生姜　上十一味。
玄龟丹　治远年近日，杨梅结毒，筋骨疼痛，日久腐烂，臭败不堪闻，或咽喉唇鼻破坏，诸药不效者，妙也，　龟板（放炭火上炙焦用新安酒浆浓笔蘸浆涂上反复炙涂三次以焦黄为末二两）
石决明（用九孔大者煅红童便内渍之一次）　朱砂（明亮者各末二钱）　共再碾极细，烂米饭为丸，麻子大，每每一钱，量病上下食前后筋骨疼痛酒下，腐烂者，土茯苓汤下，至重者四十日而愈，（一本作朱砂六钱）
十全丸　芎　芩　大黄　蘖皮（各五分）　轻粉（一钱半）　朱砂（一钱）　连翘　苦辛　乌蛇　地骨皮（各三钱）　上十味，为末糊丸，梧子大，每服十五丸，白汤送下，日二夜一。
先生可用粉丸症，皆用此方，但下疳痛剧者，用梅肉丸，（纪闻）
四顺汤（原名四顺清凉饮）　治血热蕴结，壅滞不通，或一身尽热，或日晡肌热，或夜发热，皆血热也，　归　芍　甘　大黄（各等分）　上四味。
治疳疮痛甚，血不已者方，　杏仁　鸡子黄　上合研涂患处。
罗不女牟土方　下疳渐渐侵蚀，不可遏止者，当以此洗，若不愈者，宜石垩汤。
石垩汤　石垩（三十钱以滚汤一升搅匀去渣不用）　焰硝（四钱）　胆矾（三分）　上二味，投石垩汁中，温洗数次，若为水泡者，去胆矾加矾石一钱。
十味败毒汤　治疮疡焮痛，寒热脉紧有力，　羌　桔　芎　枳实　柴　荆芥　防风　连翘　银花　甘　生姜
凉膈散　治痈疡，热毒炽盛，大便秘结。
破棺丹（会唧）　治疮疡热极，汗多大渴，便秘谵语，发狂等，即调胃承气汤，为丸者也。
凌冬饮　诸肿毒服之，未成者内消，已成者即溃，　忍冬　耆（各一钱五分）　归（三分）　甘（一分）　上四味水煎，加酒更煎数沸，温服，消渴后，服此药，预防发痈。
梓叶汤　治痈疽，及一切肿毒方，　梓叶（二钱）　忍冬（一钱）　甘草（五分）　上三味，（一无忍冬，有通草，或加皂角刺）
樱皮汤　治痈肿，瘭疽，诸肿毒方，　樱皮（五钱）　桃仁（二钱）　赤龙皮（五钱）　上三味，以水一升，煮取七合，顿服。
针灸法　凡暴死者，多是疔毒，急用灯照遍身，若有小疮，即是其毒，宜急施针灸。
夏枯草汤　治瘰疬已溃未溃方，　夏枯草（二钱）　甘草（二分）　上二味，或加翘芎大黄，又明眼目。
瞿麦汤（张洁古）　治项边马刀方，　翘　瞿麦　大黄　甘　上四味，食后热服，十馀日后，灸临泣穴二七日，六十日决效。
浮萍散　治诸风癣疥癞疮，　浮萍　归　芎　芍　甘　荆芥　麻黄（各等分）　七味，温服出汗。
苦参汤　遍身痒痛，诸药不效，久而如痂疠者，　苦参（三钱）　上一味，按葛洪破棺散方，以此物酒煮服。
四顺汤　乾疥瘙痒，皮枯屑起，便秘者。
浴汤方　忍冬　防风　枳实（各十六钱）　荆芥　汤花（各二十五钱）　淡竹叶（三百枚）　盐（一升）　上七味熬，盛袋煎浴，凡七八日得愈。
杨梅皮汤　治臁疮方　杨梅皮（一钱）　桔梗　茯　甘（各五分）　上四味，初日以水一合一勺，煮取一合，二日以一合二勺，煮取一合，三日以一合三勺，煮取一合，四日以一合四勺，煮取一合，五日以一合五勺，煮取一合，以此为一剂，大凡三剂得愈，如毒深者，服至五六剂。
萍汤　治恶疾遍身生疮，浴浸半日，大效，（本草）　
通天散　大黄　皂角刺（各十钱）　牵牛子　反鼻（各六钱）　郁金（五钱）　上五味，为末，每服五分，或一钱，酒下，日二，夜三，（梅毒似癞眉毛脱者，又久淋因毒者，用之）

辨附子瞑眩与中毒  ***************************
门人稻良节，问附子之用法于余，答曰，夫乌附之为性也，猛烈也，用之有瞑眩而愈者，有不瞑眩而愈者，有徒中毒者，乌头桂枝汤条云，其知者如醉状，得吐者，为中病也，又桂枝附子去桂加术汤条云，如冒状者，此瞑眩而愈者也，又用之其病顿愈，气宇快然者，是无瞑眩而愈也，又用之其病须臾增剧，发头痛眩晕，或身体不仁，或发热上逆，呕吐等症者，中其毒也，速止附子，复问瞑眩而吐者，与中毒而吐者，何以辨之，答曰瞑眩而吐者，其病愈而后吐也，中毒而吐者，其病增剧而吐，是其别也，凡病用附子，即愈心气爽快者，为方证相对也，外科疗结毒与为动其痼毒，自有径庭，然则附子之症候如何，答曰，仲景云，无热恶寒者，又真武汤证曰，腹痛下利，附子汤证曰，口中和，由是考之，无热恶寒，大便滑或溏，口中和者，可以为附子准的矣，凡大便秘结者，不中用之，只冷秘之症，用附子而大便快通，是冬节薄衣之人，或妇人月事之时，一身冰冷，少腹痛者，多有此症，然百人中一人耳，又痛风一症，用附子不数日则无功者，若大便难者，宜兼用大黄剂，又有久服附子而患眼疾者，速止附子，不然恐后有致失明者矣，慎诸慎诸。
中川成章志


跋  ——————————————————————————————————————————————————————————————————————————————————————————

跋  ***************************
汉张仲景氏之书，具悉治病之方法矣，然学而不精，泥而不通，则误治者亦不少也，麓山中川先生，家世轩岐，尝博撮古今之良方，有合于仲景氏之旨意者，躬亲经验者多年，久之编一书成，名曰证治摘要，以授之子弟，虽然医者意也，善得其意，不胶于法，善通其变，而不误于治，则先生之所深望于子弟也夫，元治甲子岁冬十二月，门人肥后支藩大村守约识师古，手未染此者，安达其意耶，一旦对病，心与目达，亦盲子辨色耳，夫欲入室者先升堂，而阶之自，欲追迹于张氏，自此升哉，乃先生之力，岂不多耶，此唯学绪馀已，虽然，颇见其志焉。
文久壬戌黄钟月云窗金谦撰
