
毛序  ***************************
尝读《物理论》，医者非仁爱不可托，非聪明理达不可任，非廉洁淳良不可信，然则操歧黄之术者，非徒识多少汤头，认几许药味，务为名高以自炫也。裴子兆期六技四家，贯幽达微，九窍五脏豁然，参两处剖不失分铢，匪第十日有瘳，著临朝，探玄奥，庶几九折为良。古所称可托、可任、可信，兆期殆参同而隐括之，世之服其药者，不可不读其书，而能读其书者，龙胜饮其药，奚待饮上池之水，藉终岁之功，始称名医哉？虽然有名而良者，有无名而良者，医原不在名也。昔扁鹊为鲁公、扈梢、乔婴治疾，一志强而气弱，一志弱而气强，剖身探心易置之而弥善，微乎！微乎！此非聪明理达、廉洁淳良，本诸仁相，何易语此，兆期将安所取法乎？武原东滨大海，海外三神山在焉，应多生奇人以寿世，他日功成十全，久视飞仙，变六一于金液，改三七于银丸，兆期之书且与中经、内籍并观矣。楚竞陵毛一骏题

赵序  ***************************
吾快读裴子之书，而异之也，学不贯古今，识不通天人，才不近仙，心不近佛者，宁耕田织布取衣食耳，断不可作医以误世。医固神圣之业，非后世读书未成，生计未就，择术而居之具也，是必慧有夙因，念有专刁，穷致天人之理，精思竭虑于古今之书，而后可言医。每见庸工治病，十失其五，良工治病，亦十失其一。由一以循累之，误亦未忍言也。即能穷致天人之理，精思竭虑古今之书，而病伏于内，医测于外，病以奇伏，医以意测，幸而得，则竟得矣，或偶不得，则不为二竖所笑者无之，此扁鹊所以需上池之水，而思邈所以藉龙宫之方也。夫上池之水不易得，龙宫之方不再传，则惟穷理读书，以学识参造化之权而后可。若裴子者，斯其人矣！若裴子者，固数百年所未出之人也。古今之有学识者，当首推张戴人及刘河间，能与病血战而不奉表称臣于病，第未免过甚耳。其馀诸家立法非不善，实为乡愿逋逃之薮。故谓医有成心，不可也，谓医有成理，尤不可也。无成理而有或效，医信难言哉。裴子之言曰：以生死易视者易之，固数百年所未出之言也。独谓裴子学贯今古，识通天人，才则仙而心则佛，信也非誉矣。诵其言，皆轩歧所欲言而深悔未及言，亦诸大家所欲言而格格不能言，岂帝悯枉札之祸，助其神智而授之使言欤，推此而失者可得，难者可易，而谓医无成理，尤不可也。余以多病学医，日为医而医日下，初似可游刃，迹皆茫然，抑郁焦思，徒废寝食，行将耕田织布，弃医而去，以求无误于世，今秋得晤个亭先生，极口兆期裴子学识，且示以所著书，余嚮慕裴子名而不图其贯通至此也。一再读之，豁乎快有所获，裴子教我矣，何时共晨夕而相谘晰，究竟此神圣之业哉？
岁在丁酉中秋日友弟赵善鸣声伯父题
（友弟陈龙运阶尺父书）

自序  ***************************
或问医易乎？裴子曰：以生死易视者易之，若余则未敢自信。昔先君子以医鸣世，余见其治辄响应，亦尝私易之而不知人之有生死，非不知人之有生死，不知医药之于人有生与死耳。先君子没而余世其业，乃较雠歧黄灵素与诸大家遗书，凡七更年，数四过，始瞿然有觉，而知医药之于人有生又有死，自谓于斯有得，及临证，则疑焉罔决者犹十七。治上矣，又攻其下；疗彼矣，更顾其此。色既呈而脉难合，诊或得而证不形；测以寒，寒未除而热已起，拟以热，热未去而寒复生。欲祛寒，则惧热不前；欲救热，则思寒思止。大实似羸，补之虑其实实；至虚似盛，泻之犯其虚虚。眩惑葸缩十有年，则又知医药之于人，死者多而生者少矣。以是夙夜弥勤，眠食尽损，研穷羲《易》博採空玄，举天地间气运物理，古今治乱兴衰，吉凶进退，及传记百家之书，有可与斯道推类而长者，参稽亦已逮半。更访前哲如张子纲，神医也，儿以承气而误已之子。张仲景医圣也，犹有急下、急温、半剂、少与，及微和胃气之戒慎。丘子得许学士而生全，范云因武帝七锡之命而夭折，所争仅汗迟与汗早，毫釐疑似轻重疾徐之间，死生易如反掌，诚非细故，究其极，则人之所以病，而病之所以治，又不在形骸、药石、先圣贤陈迹上探求者，敢谓医学无难哉？卒知医药之于人，几有死而无生矣。囱此纤微倍凛，皮毛疥疹，视若膏肓，甘草、陈皮畏如鸩毒，虽或群起而争，曰《易》吾勿信也。嗟嗟！余之渔猎医林，以酝酿乎丹府，有年矣，不可谓草草也，夫何历一境，转深一境之难乎？今老矣，或云优矣，乃益茫若望洋，莫测其际，仍然未学时，不知医药之可以生死人也已。语云：无学者不可与言医，有学者亦未可与言医。厥有旨哉！虽然世固有不经研索，夕拮据而旦施行者矣，此聪敏过人，是天授非人力，谓之易也，亦宜。时崇祯十七年，岁在甲申春莫复庵居士裴一中兆期父序

陈序  ***************************
今江浙之称世医者，必宗裴氏，而裴氏之克绍箕裘，卓绝当代者，惟健飞一人而已。健飞世居禾郡之武原邑，其尊公兆期先生，与余执手交，穷天人之秘，阐灵兰之奥，数十年间，孜孜博济跻斯世于仁寿之域，全活者以万计。凡黄童白叟、绿缓青衿，无不交口而颂先生之德。今健飞业洪继述，道尚渊源，四方仰冀一匕者，或金茎仙露然，是殆有神授，非可测识，谁谓上池之水，独擅誉于当年，龙官之方，不再见于今日耶！举世骇其灵奇，咸目裴子为天纵。余曰：从古无不学问之神仙，裴子天资敏悟、学力沉酣，凡三坟五典、五运六气、金匮玉函之精，丹台琼册之密，悉广稽博览、融洽淹通，虽隔垣之视不足云也，诸如六淫外侵，七情内作，表里虚实之宜补泻宣通之法，上下千古，确有定见，至于先天资始之源，后天生物之本，乙癸同源之理，变化疑似之微，鲜不洞烛，人但知其能拯九死之症，而不知其曾读未见之书也。今之医师，知以寒治热，以热治寒，以通治塞，以塞治通而已矣。而健飞独明于塞因塞用，通因通用，寒因热用，热因寒用，用热远寒，用寒远寒，各有妙谛，更深究夫穷源探本之论，谓见痰休治痰，见血休治血，无汗不发汗，有热莫攻热，喘生毋耗气，精遗勿涩泄，种种人所难知，健飞澄心味道，颇得箇中之趣，是以疏方用剂，绝不类时师而其得心应手，斡旋造化，应若桴鼓，真犹龙之老氏，岂可忆度而管窥乎！辛亥之夏，余同善长孙法师祷雨，吴山，甘霖大霈，因访健飞于育婴堂，堂之主人乃余友陆宗黄也，诚心保赤，乐善不倦，向与兆期为比邻至交，出其所镌《言医》四卷，言言玉髓，字字金篦，如唐之巫咸，周之长桑，秦之和缓，宋之文挚，郑之扁鹊，汉之阳庆、仓公，更如长沙、河间、东垣、丹溪、立斋、肯堂诸大家，各有著述，无不表表，今诵兆期之篇，博综反约，採珠玑于渊薮，彻性命之精微，挈领朝宗，臻于尽善，立德立言，上有功于千圣，为后学津梁，真金石不磨，裴子健飞上承父志，悟其神理，播其仁术，凡刀圭之入口者，靡不顷刻立起，宁止徒读父书，实可见之经济，宜乎其名不胫而驰，远迩响慕，争赴无虚日也，余于裴氏乔梓，为通家世讲，素交最久，闻见最真，不敢浪作浮誉，故直泐数言，以弃其首。
通家眷弟陈子遵道升氏题

凡则  ***************************
医之道，难言矣。余何人斯，敢僭言也？唯是医教衰，而医日流于弊。古圣贤仁寿之傅几归沦没，遂不自禁其婆心之热，率蠡见而僭言之也，知我罪我，其在兹乎！
是帙，余之随笔也。偶有得，随笔而载之，虽不及别门序类，一一详言，而其理则无一不贯，盖医者，意也。言不足以尽，触此便可通彼耳，善读书者，当不作残编断简观。
帙中一画，小心，治虚，伤药，伤饮，久病后，金匮丸，大补脾丸，不执本草主治诸篇，皆言古人所未言者，命门，二火，阴证，用权，补中汤，阴阳气血，流湿润燥，柏斋水火辨诸篇，皆言古人所已言而未得其旨者、勿药、王霸、产后、胎前，执流守主，内伤元气，脾胃统论，好古、节斋人参论诸篇，皆言古人言不克竟与邪说乱真，而未经补救者。余则但言常变时宜，平易近情道理，以挽习俗之非。
医书，生死书也，最忌迂而不切，晦而不明，以滋学者之惑，此余所不得已而作此既明且切之言，以便学者触眼即豁，不致低徊沉索也。虽然言非徒言，恐又不可因其触眼即豁，而不低徊沉索也。
人身所赖唯脾胃，脾胃所赖唯元气，元气非脾胃不能运行，脾胃非元气不能生化，此形上形下不得相离之至理，以故本帙中无一字一句不是照顾脾胃、元气之言，是在阅者沉心理会始见，但其间微理而费，不克尽余所欲言，心窃未映。
近来言医者，类重方药而轻调摄，若余则重调摄而轻方药。盖方药止优于祛病，而不优于养生。调摄则不止优于养生，而更优于祛病，在昔歧黄灵素，医学祖也。千万语言，只是教人节饮食，慎起居，少嗜欲，适寒温，勿失养生之道而已，曷尝有所谓方药哉！深于医者，以为然否？
帙中所载治案，有虚反攻，而实反补者；有寒治寒，而热治热者；有取彼得此，而取此得彼者；有病同药异，而病异药同者；有处变视之以常，而处常视之以变者。是皆因其病，用其法，非故设不经之奇帜，以炫己而欺人也。第迩来讳疾者恒众，故只就病载病，不表姓名，古来明医家鲜有不知太极之理者。知有太极，则知人有所以生而非形矣，形有所以死而非病矣，病有所以治而非药石矣。余虽不敏，早岁时已参其旨，嗣后攻苦日深，渐臻悟境，便不为形下之学所拘，故此书虽不言言及太极，而太极之理无勿寓。噫！此固造化根也，众妙门也，不止医学所从出也。
是峡谬辱楚中毛槐眉，吴门金圣叹，云间蒋斧山，四明张振仲，武林赵声伯，禾郡朱子若，同邑锺孺西、胡孝辕、陈则梁诸先生，各锡瑶序并其首，是无异蝇之附骥，不难不千里行矣，第皆奖借过实，大非凉德所堪，用是怀惭，不敢遽梓，仅自序其略焉耳。


卷之一  ——————————————————————————————————————————————————————————————————————————————————————————

卷之一  ***************************
人之生，有所以生而非形也（所以生三字是此书一大宗旨）。耳、目、鼻、舌、手足与脏腑、经络、骨肉皮毛，皆形也，非生也（从形说到生，从生说到所以生，绝无影响非坐破蒲团者不能。）。其各有所司，以供不穷之用者，亦生也，而非所以生。所以生者何？曰：命。命果何物？谓有物焉而无形，谓无形焉，而又非无物也。命之门安在？曰肾有二，生于脊骨十四椎下两旁，后天之有形也，先天之无形，则寓乎两肾之间，而为后天有形之用。后天有形者，两肾也（人之两肾其犹果壳，诸实之两歧乎，歧端无中生出萌芽，即先天无形之妙。）先天无形者，水火也，水与火互藏其间，而为命之门也。曰水得火而涸，火得水而熄，势不两立，安能互藏？曰后天之水火有形，而先天者无形，有形者相剋，而无形者相生。试思太极未分，原只一气，自一气而分为水火，火即水所从出，水即火所由生，二者交合变化，虽二体而实为一体，虽二用而共为一用。故造化于此不息，鬼神于此不遗也。人身一太极也，当父母媾精，未有形象，先结河车，中间透起一茎，茎端一点，如莲蕊初生，而水火二气已交合变化于其中，而为生身立命之根矣，由此二点两旁生出两肾，形如豇豆，相併而交，函于水火之外，以象图之不宛然一太极乎。次而生心、生肺、生脾肝与百骸九窍而形备，形既备则气之温者，即火也，温而不至热，火中有水也；气之凉者，即水也，凉而不至冷，水中有火也。水中有火，其精不竭，火中有水，其明不熄。因是而耳之聪，目之明，鼻舌之臭味，手足之持行，水穀之蒸为血液，而充脏腑，荣经络，灌溉乎骨肉皮毛，将生生于不穷。苟水自水，火自火，阴独阳孤，而化源息矣，安望其能聪，能明，能臭味，能持行。而脏腑官骸不尽属死灰稿木也哉？故曰人之生有所以生，而非形也。究言之，命亦名耳。天地之秘，圣人无从指（圣人所以罕言命也）其实，不得已而强名之耳。昔伏羲氏，仰观俯察，近取远求，不能多语，只信手一画。一画者，命之源也，亦即水火之源也。先乎天而无始，后乎天而无终者也。至谓左肾为肾，右肾为命门，又谓男子以右肾为命门，女子以左肾为命门，甚谓两肾总号为命门，噫！命之门固在肾，夫肾岂即命邪？苟能于有形之中，求无形之意，则思过半矣。
自天地而人物，莫不从伏羲所演之一画中流出。其一画以前，果何景象？曰一画前之景象，即吾心之景象也（识吾心景象者几何人？），识吾心之景象则一面以前可反观而默识矣。昔伏羲慧彻天根欲悉吾心之妙，无可拟其端倪，不得不借此以启后人，谓其有景象不可也，谓其无景象亦不可也。是故圣贤递相垂教，各因意立名而无实（无可名，不得不因意立名），如曰乾、曰元、曰天、曰命、曰善、曰仁、曰理与道、曰不二与空与无，及精一执中而一贯而明德，而性而诚，以至浩然之气，玄牝之门，天地之始，无极而太极，皆虚名也，无一而非（千圣相传不二法门）描写一画前之景象也，亦无一而非描写吾心之景象也，且观天地间时之行、物之生，其所以行，所以生者何？鸢之飞，鱼之跃，其所以飞，所以跃者何？至于人之视听言动，喜怒哀乐，其所以视，所以听，所以言动，而喜怒哀乐者何？盖有物焉，先乎无形、无生、无飞、无跃、无视听、无言动、无喜怒哀乐，而为有行、有生、有飞、有跃、有视听、有言动、有喜怒哀乐之主耳。知此，则时行非时行，物生非物生，鸢飞非鸢飞，鱼跃非鱼跃，而视听言动、喜怒哀乐，亦非人之所能矣，又何疑乎一画前之景象乎？是在善悟者神领之，言语形容不得也（形容尽矣，还说形容不得），须知伏羲自无画而化有画，自一画而化千画，究也，千画还归一画，一画还归无画也已。
《素问》谓七节之傍，中有小心，从之有福，逆之有咎，正与周子太极图说无异。但周子统天地人物言，此则专指人身言耳。其曰七节者，脊骨之自下数上第七节也，傍有两肾，而中间则有一小心，小心者，即太极图中之白圈也，潜藏于两肾而为一身之太极也。以其无可睹，无可闻，互微互隐，名之曰小，非真小也。从之有福，逆之有咎，即君子修之吉，而小人悖之凶也。释者不察，而以上焦之包络为小心，则失之远矣。曰心在胸中，而子独言在肾，颠倒拂常，则曷以解？曰：在胸中者，后天有形之心也，其感通不穷之用，虽从此出，而其以为感通不穷之用者，则寂然不动，而藏于两肾之中也。夫寂然不动而藏于两肾之中，先天无形之心也，无形者，必托于有形而后见，而有形者，又必赖无形而始灵。智者当悟无于有，不可因有而遂溺于有也。世之言心者，唯知有形而已矣，间有以为无形者，亦唯知起灭乎胸中而已矣，乌知夫两肾中间，是其栖息之宫府也邪？曰心既无形，则无可在，而亦无不可在矣，安见其在下而不在上也？曰独不见天地之心乎？冬至子之半，一阳复于至阴之下，其复于至阴之下者，即天地之心也。象之所谓雷，在地中也，与吾心寂然不动时，无以异也。至其云蒸雨施，以发交通之妙，则天地之心又恍乎其在上矣。象之所谓雷，在天上也，与吾心感而遂通时无以异也。以天地之心，证吾人之心，则吾人之心在下而不在上也明甚。此余所以揭太极之微，而直指其归元之路，冀世之学者，皆识本来之所在而求之，庶性有所见，德有所明，道有所贯，而精神魂魄意，亦有所宁一而深潜，大则可以臻贤诣圣，小则可以却病延年耳。岂故为怪诞不经之说，而惑世以欺人哉！惜终身繇之而不知者众，与语之而不入也。
问：朱丹溪、何柏斋两先生，君相二火论，孰是而孰非欤？曰：皆似是而非者也。火乃造化之元阳，一而已矣，曷君相之可分哉？其所以有君相之分者，即一火之体用而分之也，岂既有君火而又有所谓相火邪！夫君火者，即相火之本体也，潜藏于天地之间，虽具热性而不发，实为造化之根蒂，犹王者，深居九重，无为而治，故君名焉（君相义透甚）。相火者，即君火之发用也，流行于天地之间，以布生生之化于不穷者也，正与宰相奉君行命同其义，故相名焉，非有二也。丹溪、柏斋两先生之论则不然。丹溪曰：阳动而变，而生水火木金土，夫曰阳者，君火也，其动而变，即相火也。凡五行之物，皆所繇生也，先生所谓天非此火不能生物，人非此火不能有生者，正此义也。大哉言乎，永开聋聩，二火之旨，亦既详且尽，何复以君火为人火，以相火为龙火、雷火邪？龙火雷火即相火流行之征兆，乃生木之火也；人火，即人间烹饪之火，乃木生之火也，岂相火且生木，而君火反为木所生邪！相火既为生木之火，则不出于木明矣，而下文又有出于木之说，其谓之何？柏斋先生欲救其弊，以君相合一为辨，功其溥矣！惜乎以天气、人气明白显现为热之相火，反名君火，以藏而不发动之君火，反名相火，不已失乎！且曰在天，藏于木之中，在人藏于精血之中。在人藏于精血之中则似矣，在天藏于木之中，将安解乎？岂造化之元阳，仅藏于一木之中乎？是欲救其弊，而适以踵其弊矣！予逆推之，则知两先生之误，皆执《素问·五运六气》之中有君相二火耳！不知君相二火虽列于五运六气，而五运六气之推迁，实爵二火宰制于太虚之中，乃能始风木，而终寒水也。譬犹乾卦之中列于众卦之中，而众卦未有不统乎乾元之阳而能帝乎震，齐乎巽，以致劳乎坎，而成言乎民者也。是则五运即火之五运，六气即火之六气，而两先生不求其旨，唯知一风木，二君火，三相火之说，遂谓二火皆生于木，所以遗晦于今而未明耳（数十年晦蚀之旨自此炳如日星）。须知君火者，寂然不动之火也，未发也，诚也。相火者，感而遂通之火也，已发也，几也。故曰君火即相火之本体，而相火即君火之发用，非有二也。至五行之火，是其所从出者也。乌得以君相名之，管见如斯，更望政于后之君子。
阳虚、气虚、阴虚、血虚，自各有别，不思者以为气属阳，气虚便是阳虚，血属阴，血虚便是阴虚，噫！何谬哉！夫阴阳谓水火，潜藏于两肾，而为人身之先天。血气谓营卫，滋生于脾胃，而为人身之后天。故血虚者，营虚也，四物汤主之；气虚者，卫虚也，四君子汤主之；阴虚者，水虚也，治宜补血药中加知、柏等味，及补阴丸之类；阳虚者，火虚也，治宜补气药中，加桂、附等味，及理中汤之类。其有别也，盖如此。或曰：以子言之，则古人谓气属阳，血属阴之义何居？余曰：属犹根也（以根字训属字妙），言气根于阳，血根于阴也，血根于阴，则血不即阴，而出于阴，所谓阴中之阳是也；气根于阳，则气不即阳，而出于阳，所谓阳中之阴是也。是则血虚为阴中之阳虚，阴虚之微者也，阴虚为阴中之阴虚，血虚之甚者也。气虚为阳中之阴虚，阳虚之微者也，阳虚为阳中之阳虚，气虚之甚者也。故东垣先生于补中益气汤有曰：气虚之甚者加附子，以行参耆之功；虞天民曰：血脱补气，血虚者，须参耆补之，若真阴虚极，而为劳瘵者，参、耆不可骤用，繇此观之，得非有气虚，又有阳虚，有血虚，又有阴虚之别乎！夫何谩不加察，而执四君子汤以语人曰：此补气药也，勿论气虚、阳虚，混之而施。执四物汤以语人曰：此补血药也，勿论血虚、阴虚杂焉以进，有不背圣经而戕民命者！恐未之前闻，试即二汤之旨言之，亦各有阴阳互济之理在，如气用四君子汤，而人参、白术则是气中之阳药，茯苓、甘草则是气中之阴药矣。血用四物汤，而当归、川芎则是血中之阳药，地黄、芍药则是血中之阴药矣。以故血弱有寒，禁服地黄、芍药；阴虚吐衄，禁服当归、川芎。气虚下陷，茯苓不可多用，气虚火盛，人参不可顿加，气虚呕吐，不宜甘草，气虚喘嗽，不宜白术，一汤之中亦各有阴阳顺逆之理，可谓气虚便是阳虚，血虚便是阴虚，而谩然施疗乎。
人之一身，无非病也，亦无非药，泥、金、石、草、木、鸟、兽、虫、鱼为药，偏矣，亦后矣。饥饱待时饮食，药也；寒温适所衣服，药也；动静有常起居，药也：色不视邪则目明，声不听淫则耳聪，口无莠言，行无颠步，则口体正，均药也。使有人焉，知填精而不知寡欲，知养气而不知守默，知保神而不知绝虑，亦焉往而得药？《素问》，医之六经也。但言顺四时，少嗜欲，节饮食，不为邪气凌犯，初未尝以药言。其五志为病者，即以五志为药。如曰：悲胜怒，病怒者，悽怆哀苦以感之；喜胜悲，病悲者，谑浪佚豫以娱之；恐胜喜，病喜者，迫遽危亡，以怖之；怒胜思，病思者，污辱欺妄以激之；思胜恐，病恐者，沉疑搜剔以缓之。至如逸可治劳，静可治躁，处阴以避暑，就燠以避寒，凡此之类，皆非热非寒非酸非苦，无烦採制不费㕮咀，随在而得之之圣药，远逾草根木皮万万也，则请为尊生者，揭未病之药。
《素问》曰：不能治其虚，何问其馀，夫不曰补其虚，而曰治其虚，大有深义，治字、补字，难易大不相侔（从未有发治字之义者）。补其虚者，只有虚而别无邪气夹虚中，譬犹弱国时也。治其虚者，不足之中，兼有馀之证，譬国势强弱相半时也。此时而欲补之，则邪未衰，欲泻之，则气已败，势介两难，必随时取中于其间（随时取中便难）或先攻后补，或先补后攻，或因攻为补，或借补为攻，虽攻而正不戕，虽补而邪不炽，方可谓之治其虚，谓之能治其虚耳。于此不能，其馀何可复问！旨哉，须知治之一字，有无限苦心，无穷妙用，在与虚则补之之一字，大有间，世都忽而不察，特注明之。
医何以仁术称？仁，即天之理，生之原，通物我于无间也，医以活人为心，视人之病，犹已之病，凡有求治，当不啻救焚拯溺，风雨寒暑勿避，远近晨夜勿拘，贵贱贫富，好恶亲疏勿问（果如是心，便可与天地争上下矣，窃恐能言而行不能），即其病不可治，亦须竭心力，以图万一之可生，是则此心便可彻天地，统万物，大公无我而几于圣矣，不如是，安得谓之医而以仁术称。
医者尝须爱养自家精力（爱己即所以爱人），精力不足则倦，倦生厌，厌生躁，厌躁相乘，则审脉，辨证处方，皆苟率而无诚意矣。思欲救死全生，庸可期乎！今之医者，鲜克不以奔竞为专务，徒劳苦而不自知，大戒也。
医之看病，与文家之相题无二。病，题也，脉，题之旨也（取喻极切），药，则词章也，方法，局与势也。善为治者，脉证既详，当思所以治之之法，而随因法以立方，药不过如卑贱之职，唯吾方法驱使耳。不思者，竟以草木为拘，见头痛便用川芎，见脚痛便加牛膝，救头救脚茫乎其无统宗，虽药品精良，亦何能中病之窾会哉，是犹文家不以题旨局势为先，而仅修词章之未，纵言言绵绣，字字琳琅，与本题将千里隔矣，何足贵？
胃为水穀之海，脾为生化之源，生化旺，则气血清和，诸病屏息，生化衰，则气血亏损，百病交侵，非细故也。唯东垣先生深得其旨，阐发脾胃元气之妙，可谓呼聋震启聩光矣。世之医者，徒执病形，不推病本，脾胃之义，置而勿讲，如脾虚气短，似痰喘耳，泥为肺热痰壅。泻以石膏、苏子。脾虚发热，似外感耳，认作风寒外束，表以羌活、麻黄。脾虚下陷，变为后重里急，犹谓滞积不行（时流通病），下以硝、黄、枳、朴。脾虚不运，变为水胀中满，犹谓宿食未化，导以巴豆、牵牛。产后脾虚，饮食停滞，而呕吐胀闷，误拟败血攻心，恣饵桃仁四物。劳瘵脾虚，饮食减少，而恶心溏泻，尚执滋阴降火，偏需知柏、二冬，投之不愈，更恣投之，脾胃转伤，而疾转笃，技穷莫措，归命于数。时弊如斯，易可胜计，无他，未明主气之说故也。主气实而攻之，则病易愈，主气虚而攻之，则病反加，非药不能治病也，主气不行药力也。况当世之人，气禀寝薄，兼多沉湎于酒，耽纵于色，汲汲沽名，皇皇求利，又复伤于劳思者，更不少也，司命者，其可不亟讲于斯？
补虚之最切要者在扶胃气（扶胃气乃补虚之要，前文已颇偏，裴子虑人不查，又复审言，婆心），胃气强，则饮食进，饮食进，则气血生。补何如之？所谓得谷者生，失谷者死，理甚易明耳。今之不善补虚者，概用当归，地黄、人参、白术、甘草、黄耆等类（太热矣），以为补虚之法莫此若矣。不思此等品类，虽能补虚，要旨甜腻壅膈之性，胃之强者则幸矣，胃之弱者，其可当乎？不胀则泻，不泻则呕吐，而不能食矣。有谓病不转加于此，谁其信之！
病有以药伤而变重者，甚有变证，莫识而卒致危亡者，不可不知，不可不慎（此恒理耳，病家不知，医家亦不知，无怪夭枉者之多也）。昔一妇，患经闭，服血药过多，血不行而饮食反减，又增寒热呕逆，医犹为瘀血攻心，倍加峻削，病者忽发神昏、齿噤，口角流诞，状类中风，诊其脉，伏而微，心下按之满急，且有声，曰：此饮证也。询之乃为药所伤，非涌法不可，急取油鹅翎探之，一涌而出酸水四、五升，随醒，先用燥湿宽中药，次与补脾健胃，俟饮啖起居如故，始进通经丸，血乃行。一人病疟兼旬，胸满而畏食，胃气不清故也（胃气不清，漫用补中益气汤，可笑。），医不审，与以加减补中益气汤，二服，疟反大剧，易用鳖甲、何首乌等药，作大剂以截之，更胀沤不胜，汤饮俱废，或疑其误服补药，与陈皮、莱菔等汤，病益加（真可笑）。予诊之，六脉濡弱，此湿气满胸膈也，以苍术为君，佐半夏、厚朴、泽泻、豆仁等，少加姜汁、食盐，徐徐与之，不食顷，叽然欲吐，即探引得吐黄涎、恶水甚多（得力在此一吐，伤药症状，描写无遗，学者须细心理会，方得有见），始平，虐亦渐止。又一小儿，甫三岁，得心腹痛疾，医者处剂太重，煎汁又浓，更灌之乳。食后，反增呕逆，发寒热而兼喘，更数医，咸罔效，渐变昏聩，不省人事，其家以为不可救，遂勿药以俟之。自晨至昏，忽闻腹中泪泪声，上下者数四，遗秽汁斗许而苏。凡此等病，患者甚多，不能悉举。总之，人身以胃气为本，胃气伤，虽对病之药，皆不能运化而起效（真救性命之言），反生他证。今之病家医家，均不之察。凡有病，辄投以药，不愈，更医以药，旋已旋药，甚至病久脾虚，饮食不进，不思顾其生化之源，而犹乱投汤剂，致中气受伤，变证百出，而死者不少矣，可不慎欤！
丹溪先生谓产后大补气血为主，以产后血气大虚，不可大消导，大发散，大寒凉，至犯虚虚之戒耳。又云：虽有杂病，以未治之，则不能无疑焉，何也？如血凝腹痛，食滞胸膨或恶心，或泄泻，或外感风寒等类，产后或亦不免，此皆不足中有馀之候，遽可以大补为主，而末治之乎？以理揆之，则此二语，恐亦非出于丹溪先生之笔，传写日久，鱼鲁之讹，未可知也。余敢以如字易虽字，权字易末字，于义始圆，高明者以为何如？
药无所谓王霸也，用药亦无所谓王霸也。而有王道、霸道之喻，亦用之者之有王霸耳。用药者，常变以审时，经权以济事，当补即补，当攻即攻，当寒即寒，当热即热，曷王霸之有分哉。用之者善，甘草、参、耆，王也，附子、硝黄，亦王也，春生秋杀之，天道也，当即无药非王也；用之不善，则附子、硝黄，霸也，甘草、参、耆亦未始非霸也，冬燠、夏寒之愆咎也，不当即无药非霸也。是则王霸不在药而在所用，亦不在于用，而在善用与不善用。今世之谈医者，咸以参、耆、甘草类能补益，称为王道，硝黄、附子类能攻伐，称为霸道，是泥于药之有王霸矣，泥药之有王霸，遂泥于用之亦有王霸矣。噫！果用药有王道霸道之歧哉？此唯可与知者言也。
药有偶中而病愈者，有误中而病愈者，未可居功于不窥，当猛然省，翻然悔，惶悚无地，则学日长而识日高。昔如一木匠赵与一铁匠杜，行此乞宿其家，有病人不纳，杜绐曰：此赵君世医家也，蒙上司见召，失路至此，必病者之当愈也。主人遂延入，诊之。曰：一药可愈，潜出，得牛粪一块（牛屎有杀虫之功偶中天也），作三十粒，下以温水，胸中顿觉如虫行，一涌而出小蜣螂状者二、三升，病如脱，越宿，礼钱而去。呜呼！此二人，小人也，欲苟一宵之寝，以秽物治人，盖偶中耳。窃恐二人此去，必且谓医学无难，而居然一世医家（天下居之不疑者，岂止此二小人哉），几不自识其初心矣。又有一病，身冷而脉沉伏者，医认为阴，投以桂附等热药，一婢煎之，适倾废，茫无以应，借黄连香薷饮一杯代之，不谓一饮而瘥，是何也？阳证似阴，非阴也，医误以为阴也。设药不为婢误，医之误不可言矣（大堪鼓掌）！设药不为医误，婢之误不可言矣，幸其相误，而因误以中病，乃得生耳。吾不知此医亦居功不自疑否？如居功，恐又为此婢窃笑也。此二事，深可为近世医家提醒，故谨志之。
人皆以黄耆、人参、白术、甘草、当归、陈皮、升麻、柴胡八味为补中益气汤，噫！此固补中益气汤也，特元气下陷之补中益气汤耳，盖中者，脾胃也。气，即脾胃之气，元气也。立方者，以参、耆、甘、术等药，善补中州之元气而用之也。因元气之下陷，不得不佐升柴以举之，非升柴之能补中气，亦非中气之必佐升柴而后补也（大醒天下执方之迷）。中气既不必佐升柴而后补）则凡有以参、耆、甘、术相须而立方者，皆补中益气汤也，不必定有升麻、柴胡也。如有因小儿慢惊与痘浆不足，用参、耆、甘草三味，名保元汤者；有脾气久衰用人参、白术、茯苓、甘草，为四君子汤者；脾虚有痰有湿，四君子加陈皮、半夏，名六君子汤者；饮食少进，更加藿香、砂仁，为香砂六君子汤者；有虚痰眩晕以参、耆、甘、术合天麻、半夏等药，为半夏天麻汤者；又有合枣仁、远志、龙眼、当归，为归脾汤者；有大病后调理元气，用参术膏、参术汤与参苓白术散者；有元气暴脱。脉微欲绝，用人参一味，为独参汤者；有暑伤元气，用生脉散、清暑益气等汤与气虚挟寒而用人参理中汤、附子理中汤者；凡此之类，皆谓之补中益气汤可也（藉微裴子终不解补中益气汤之义矣），皆谓之元气不下陷之补中益气汤亦可也。但其间所夹之证与所兼之药有不同，故命名亦各各不同耳。究其旨，何一不在中气二字上著意哉。
或问喘，肺病也；肿，脾病也，金匮丸是肾药（此金匮丸秘旨，从无发明），服之而两证皆验，其故何也？予曰：肿虽属脾，而实因于水；喘虽属肺，而实原于气。经曰：肾者，胃之关，关门不利，则聚水而为肿。《直指》曰：肾为气之本，肾虚不能为胃行其水液，则不能纳气归原，而喘以作，是则喘与肿即谓之肾家病可也，金匮丸既是肾药，其奏平肿息喘功，正所谓虎向水中生者此也。所谓地黄有补脾利水之功，无阴则阳无以化者，亦此也（天一生水，水之凝成处，便是土，土中之坚者便是金也，水生土，土生金，此先天五行之妙，非知者，曷足与言）。两证之俱验奚疑。总之，水、土、金为先天之一元，此独深诣其微耳。
一宦者，年已近耄，因劳倦伤脾，脾虚病疟。疟愈，而脾胃之虚日益，旋病肿焉。此时饮食尚进，起居亦不甚衰，正宜补中益气汤，随证加减，以调脾胃元气。后用金匮肾气丸补肾而行水，使肿自消，始为至治，不谓日以泽泻、猪苓、柴胡、葛根、厚朴、陈皮等药，暮饵朝餐，恬不知返，两月来真气被贼无馀，肿胀弥剧，喘息不得眠者六昼夜。更一医，犹以为肺病，而用苏子、芥子、二母、二冬之类，卒致汤饮俱废而死。王字泰曰：手足浮肿，未必成水也，服耗气利水之药而不已，则水病成矣。赵养葵曰：肾虚不能纳气归元而作喘，徒从事于肺者，执流而忘源也，惜哉！
安胎之说，不可拘泥，有无病而胎不安者，有有病而胎不安者。无病胎不安者，杜仲、人参、地黄、续断、熟文、阿胶、条芩、归、术等类，岂曰无功。若有病，必当先去其病，病去而胎自安矣。若不去其病，而徒用安胎之药，则邪气留而不去，虽安亦不安矣。如痢疾腹痛，积滞壅凝，不先乘其胎气未虚之时而荡涤之，痢何繇减？疟疾寒热，胃口必多壅滞，遽用补血安胎之法，疟疾何自而衰。伤食作痛，饮食难下，不先消导开胸，饮食何繇得进？伤寒热在里，舌上生苔，大便不通，不用凉药汤涤邪热，何繇而已？故凡有如此等病，必令早去一日，胎便早安一日，不则日久胎虚，鲜不致堕。昔黄帝问于歧伯曰：妇人重身，毒之何如？歧伯曰：有故无殒。此之谓也。
一富室妇，崩晕交作，已三逾日不得愈，诸医治法不外阿胶、地黄、当归、白术、山药、人参及止痛止晕之药，益剧。余诊之，六脉小而坚，右关细滑有力，且多呃逆欲吐状，心下按之，硬满而痛，饮食不进，大便不通，此正与王节斋夫人崩晕证甚相类，受病在肠胃无疑（肠胃乃真气运行之地，亦诸病藁聚之地，学者能时省焉，则医之能事毕矣），法当先行肠胃中积滞，使真气流行，脾得健运而统血，崩自止，晕自宁矣，遽用前药，是以滞益滞，奚怪乎无功！遂屏诸药，先用导滞丸一服，不动，再一服，大便始通，神少清而崩亦少止，改服开胃醒脾药二剂，崩晕顿减，继服大补脾丸，甫半月，饮啖起居如故。若泥血病而专用补血等药，其与刻舟求剑、胶柱鼓瑟者，何以异？
一宦妾，年甫兼旬，不甚得所，抑郁伤脾，饮食渐减，几半岁，后乃月事不来，日哺潮热。医皆养血滋阴为治，寝至肌肉消烁，喘息不眠，恶心不能食，大便不通，脉来数且弦，右关特细。《素问》谓：二阳之病发心脾，有不得隐曲，女子不月，其传为风消，为息贲者，即此类也。在法不治，乃辞。旬余，果卒。夫二阳，胃与大肠也，病传化失常，饮食少进也，发心脾，始于心脾也。因不得遂，其隐曲之情，心脾郁结而发也。心主血，脾统血，肠胃既病，则心脾无所资而血脉枯，故不月；血既枯则阴不胜阳而生热，热盛则生风，而肌肉消烁矣。故曰风消。肺属金，主气，金为热迫，则气上贲而喘息不宁矣，故曰息贲。初治时，即开导肠胃中积滞，使真气流通，胸膈宽利，能饮能食，始用血分等药，调月事不来，退日晡之潮热，方为至治（前崩晕一证与此虽异，共受病于肠胃则同也，读者参之。），乃不审二阳因抑郁久而积滞不行，为受病之根，谩执月事不来，日哺潮热是血少阴虚病，不消遥散，则四物汤，朝餐暮饵，而卒至于死，良可叹也。女人患此甚多，余故详著其征，并释经义云。
学不博不可以为医，徒博亦不可以为医。医者，意也，圣贤之精蕴，形而上者之道也；布在方策者言也，形而下者之教也。学者欲求圣贤之意，不得不因言以求之，非广博不可也。所谓教，非道不立，道非教不明也。不求其意，而徒事于言，则虽读尽天下古今奇书，皆糟粕矣，何异饕餮百种珍差，填塞胸中而不化者乎。
病有一、二剂而愈，有数十剂或百剂而愈者，有浅深故也。感有浅深，则其所以治之者，非可概为欲速也，欲速则寒热温凉，行散补泻，能无过当乎！如寒药疗热者也，寒太速则热未已而冷疾随生，热药攻寒者也，热太速，则寒未除而热邪又起。表者汗，里者下，汗速则亡阳，下速则亡阴矣。虚者补，实者泻，补速则邪炽，泻速则正伤矣，功未秦而害已滋，不可不深为之意也。昔许学士治一人，发热头痛，脉浮数，麻黄汤证也，尺独迟而弱，以仲景论尺迟者，营不足，未可遽汗，进以建中汤加归、耆，越宿脉尚尔，其家欲速汗解，许只建中汤调营而已。五日尺方应，始投麻黄汤，二服汗出而解。设不顾虚实，不待时日，祸旋踵矣。《南史》载范云遇武帝九锡之命，忽伤寒，恐不得与庆事，召徐文伯诊，恳曰：可速瘥否？徐曰：易。恐二年后不复起。曰：朝闻道，夕死犹可，况二年乎？徐即以火煅地，布桃柏叶，置云于上，顷刻汗出，朴以温粉，明日愈，云甚喜。徐曰：不足喜。后二年，果如此言。凡病欲速愈，而不顾其为后患者，不必有佐命之暂荣（凡欲求速快于心者，其终必有伤。），而甘为夕死之续者也。


卷之二  ——————————————————————————————————————————————————————————————————————————————————————————

卷之二  ***************************
何柏斋先生《水肿论》曰：造化生物，水火而已矣，不可使之偏胜，太旱物不生，火偏盛也；太涝物亦不生，水偏盛也。水火和平，则物生矣。人之饮食，运化于脾胃，实系水火二气，非脾胃所能也。火盛则脾胃燥，水盛则脾胃湿，皆不能化物。水肿之病，盖系水盛而火不能化也。火衰则不能化水，故水之入于脾胃，皆渗入血脉、皮肉而为肿，此自然之理也。导其水，水气少减，复补其火，使二气和平，则病去矣。余每读此论，未尝不叹何先生之穷理也，而又未尝不叹何先生之不甚穷理也。何也？造化生物之水火与脾胃运化之水火，是人与物所自有也，非外来者也，旱涝之水火，与作肿作燥之水火，非人与物所自有也，是外来者也。外来者，可见之水火也，养人物者也。自有者，不可见之水火也，生人物者也。（揭出生、养二字，天机泄漏尽矣）。先生之所谓火肿之水，乃可见之水也，邪水也。所谓火衰之火，乃不可见之火也，真火也。真火邪水，绝非对体之物，先生以之对待而言，将认水肿之水为真水乎？邪水乎？将认火衰之火为邪火乎？真火乎？抑认作肿作燥之水火（邪正之误，昭如日月之明），即脾胃运化之水火乎？非脾胃运化之水火乎？邪正罔明、客主无辨，先生不认贼为子，必认子为贼矣。呜乎！先生胡为作此论也？以昔人治水，有补火之一说耳，不思补火之说，即虚则补母之说也，其意盖曰，水肿之病，系脾虚不能运化，脾虚不能运化，系火衰不能生土，法当补真火于脾土之中，则土旺而水有所畏，不为肿矣。是知补火者，补火以生土也，（明补火之本旨）非补火以胜水也。先生乃谓火衰则不能化水，水气少减，复补其火，使二气和平则病去，岂理也哉？余敢以火衰则下添入脾虚两字，「使二气平和」五字直删去，于义始圆尔（辨词理之未安）。虽然治水亦不一法矣，有补脾而愈者，有泻气而愈者，有针刺而愈者，有祛风清热毒而愈者，有「开鬼门、洁净府，而愈者，有解疮疡、逐痰饮、消陈积与行瘀血而愈者，岂补火一说足尽法之变乎？既云补火，则热药矣，热药则附子、肉桂、乾姜矣，设遇乾咳吐血，声哑咽疼，骨蒸盗汗，与夫郁热内实之人，而兼水肿之病，岂可遽执补火一说，而以热药投乎（计治例之难执）？又岂补脾、泻气、针刺、祛风、清热诸法可悉置勿何乎？执其一，废其百，吾知其误人也多参。主宇泰谓：先生医学未精，论水火，则从所未发。噫！柏斋先生，儒者也，虽不精医，安足病？宇泰先生，儒而精医者也，不克补偏救弊，而犹深取其说，诚可惜也夫，诚可惜也失！
四十年前之人，虽多服、久服当归、地黄、门冬、知母等湿润之药，不见有伤脾之患。今时之人，则不必多服久服，而食减、胸膨、肌浮、肠滑之证，旋接踵焉。噫噫，是岂养血滋阴之法，仅可行于四千年之前，而不可行于四十年之后耶？非也。世风衰而真元薄也，鸡豚牛羊之馀，食蔬者有几？瓜梨橘藕之馀，食粟者有几？醇浆乳酪之馀，食羹者有几？其助，则姜杜椒莳，其和则油盐醯酱，常而煎炒烧炙，异而脯腊脍惨，醉酢蒸酥，与凡百巧为滋味，以佐长夜之豪觞。富贵之家，斯已滥矣，市井之辈，靡有止焉。且也，义命之理茫然，怨慕之心横起，趋利趋名，视昔孰冷而孰热。患得患失，视昔孰淡而孰浓。世故纷扰，晨昏竞出，酬应之间，视昔孰劳而孰逸。至有素风为砺，恬退自分之人，则又世网弥天，人情叵测，而忧思惊怖之怀，更不知其孰多而孰少也。如是而欲求脾胃元气之不薄于今日，则戛戛乎难之矣。而谓当归、地黄、门冬、知母等湿润之药，可瓷投而勿顾乎？
或曰，养血滋阴之药，世皆用之以补虚劳不足者也，子且谓有伤脾之患，而大补脾丸中，反多耗气之药，则何如？曰：此深有当乎脾胃元气本然之妙而人不知也。夫脾胃元气本然之妙，乾乾不息者也（其所以能乾乾不息者，果何物乎？），昼夜循环于脏腑、肢骸、官窍间，若天行之健而未始或停也。丹溪所谓脾具坤静之德而有乾健之运是也（古称脾胃为都市。都市者，四方商贾去来，则货聚散之大市也。必旋来旋去，旋聚旋散，乃为天下生化之源。若来而不去，聚而不散，何生化之有？此方妙合此旨。然亦须得加减法，湿盛加苍术，便结加当归，有寒去黄连，加益智、乾姜，庶无偏弊。）故此方虽用人参、白术补气为君，而又以渗湿消痰之茯苓、半夏为臣，更以开滞疏壅之枳实、山楂、陈皮、厚朴、木香、砂仁、黄连、神麴、穀芽为佐使，名为大补而实无有所谓大补之药，唯使肠胃通调，胸膈和利，能饮能啖，不失其常。降浊升清，时靡有间，旋推以陈，旋致以新，助彼乾乾不息之妙而已矣，虽无所谓大补之药，而大补之理实具焉。以故，每施脾胃气衰之人，为胀、为肿、为痞、为痰、为久疟、久痢与高年百损产后诸虚而不克加餐等病，屡获奇征。不然，则山楂、枳实、厚朴、陈皮等药耗元气者也，曷有补于人哉？
夫既曰为胀、为肿、为痞、为痰、为疟、为痢、为高年百损与产后诸虚，是不一其病矣。不一其病，则亦当不一其治，子乃以一大补脾丸而通治之，抑又何也？曰：天下事从纲则简而易得，从目则赜而难求。理之必然也。不善为治者，从病之目，从目则胀以胀治，肿以肿治，痞以痞治，痰以痰治，疟痢以疟痢治，高年与产后，亦以高年产后治。治不胜治，靡知统宗矣。善为治者，从病之纲，从纲则唯知有脾胃而已矣。知有脾胃，则条目有彼，纲领在我，而胀者、肿者、痞者、痰者、疟者、痢者、高年百损与产后诸虚者，皆可勿问矣。何也？脾胃者，化水穀而生元气者也。元气主，则自能运行其滞，而胀者宽，痞者平矣。自能运行其湿，而痰者消，肿者退，痢亦可止矣。又自能运行其营卫，以充养乎形躯，则高年无百损，而产后无诸虚矣。《素问》曰：「知其要者，一言而终。不知其要，流散无穷。」不可不深察也。
先哲有言曰：脾胃气衰诸病，未有若参苓白术散之多验。噫，信斯言也，则参苓白术散亦可谓大补脾丸矣，何不以此治脾胃气衰诸病，而必用有消导药之大补脾丸哉？曰：参苓白术散者，治无邪气之脾胃之衰者也；大补脾丸者，治有邪气在脾胃气衰者也。（二语可醒，从来梦梦）有邪气之脾气衰者，不足而兼有馀也，故不得不寓攻于补，又不得不寓补于攻。寓补于攻，则补而不滞，虽补亦可藉以为攻（又申言大补脾丸妙用）。寓攻于补，则攻而不峻。虽攻又未尝不因以为补也。二方虽同其旨，而实不同其用。若据执脾胃元气不足，不顾所夹有馀之邪而唯事补，是益有馀而损不足，必致胀者愈胀，痞者愈痞，痢者愈痢，疟者愈疟，而脾胃之元气亦益以伤败，不能食且饮而死已。不但误天下人尽视人参白术为鸩毒，而不敢用，并误学者将脾胃元气之旨等之弁髦，而凡遇似有馀实不足之侯，亦宁俟其死而勿救矣，流弊易有极哉（救世深心，复何以加）！
一宦者，以积劳后，间发往来之热，浸至形神枯藁，懒于动止，水穀日损，不知味累越月矣。诸医皆作脾虚治，而用补中汤、归脾汤、参苓散，及大补脾丸等药，未尝非也，而究皆罔效。余视之，六脉涩且濡，两尺特甚，曰：此固脾虚病也，然不直脾虚病也，乃肾虚之脾虚病也（之字大可参），治当于两肾中培化原之本，则脾始充而病斯已矣。若徒事于末，安效之臻？遂屏诸药，以紫河车一具为君，熟地黄二两为臣，杜仲、山茱萸、破故纸、山药、芡实各一两，茯苓、益智、缩砂、青盐各八钱为佐使，制每如法，即以河车、地黄二味，酒煮捣丸如桐子，命名河车补脾丸，俾服之（能识河车补脾者几人）。不逾月而形气、饮啖俱如初，病旋已。或叩而问其故，曰：「无他，虚则补其母尔」。或乃顾余大声曰：「子误矣，脾属土，火能生土，欲补其母，则当补心，于肾何与？」曰：心但属火，非即火也。火乃人身之元阳，与坎水互藏于两肾，脾土生化之原，悉根于此，乃真母也。此予所以不补心而补肾也。夫既补火，而不用桂、附、乾姜等热药者，独何与？《素问》曰：「壮火食气，少火生气。」桂附乾姜，乃壮火食气之品，虚寒甚者则可用。今此病未至虚寒之甚，故仅取河车、故纸、益智、茱萸等少火之品以补之尔。夫既补火而又兼补水之药者，独何与？噫，子但知火能生土，而不知水亦能生土。脾，坤土也，为离火所生；胃，艮土也，又为坎水所生，子如不信，请观卦位。坤土何以居离火之次，而艮土又何以居坎水之次耶？是则人参、白术乃补脾胜药，独置之勿用者又何与？曰：此方以肾气虚而脾无所禀，急欲下达以固肾而救脾（读至此始识裴子用方不苟），故不但用辛能润肾之缩砂为嚮导，而又加咸能下降之青盐为直入之兵，毫不敢杂他藏药以分其势。遽加参、术，则参、术乃脾家药，势必顾恋乎中州，不能无迟迟失前之弊，急欲入肾以培土而加餐，谓将能乎？或始为之唯唯。
久病后，不可恣投以药。且无论药之谬，即对病者亦不可不慎。何也？人之元气以胃气为本，胃气又以穀气为本，久病之人，与穀气久疏，则所喜者食物，所恶者药物，理之自然也。此际正当以食物投所好以养胃气，胃气旺，则元气亦旺，不补之中有至补者在（噫斯理也，实至理也。哀哉！梦梦者天下皆是。），何用此怫意之物，妨碍胃气耶。《素问》曰：「得谷者生，失谷者死」。未尝曰得药者生，失药者死也。矧药之攻疾，犹刑罚之除残；食之养生，犹德教之治平也。疾已，而犹药之，不几于刑罚治平同类而用耶？今之医者，不明此理，每遇病久乍痊，必谓气血两虚，还须大补，其药不外当归、地黄、枸杞、故纸、山药、苁蓉、参、耆、苓、术等类，不煎则丸，恣投无惮。有服之而饮食反减者，有服之而作泻、作呕与肿满者（病后好补者鉴之），甚至膈胀不能食，而反生他证者，名为补人，而实害人。
病盖有从口吻而死者矣，亦有绝其谷而视其死者焉。世都不察，幽潜沉冤者众矣。念及此，深为酸鼻。夫饮食，养生物也，可节而不可纵，然亦不可使之绝，故节之则生，不节而纵且绝则死。纵而死，病者之责矣；绝而视其死，伊谁之责耶？如伤寒、伤风、伤食等有馀之病，或胀、或痛、或呕、或吐，感之暴而脉躁疾有力，旦无虚怔之兼者，虽不与之食亦可也。此不可与而不与，是节之，非绝之也。及久病久虚，久不饮食之人，陡觉穀气馨香，欲求啖而不敢遽啖，正胃气将回之侯（委委曲曲，布出许多活人要诀，大是苦心。），法当徐投浆粥，或少与适口不助邪之物以充胃气，胃气充则元气亦充，而病自无不愈。若概视饮食为毒药而不与，是绝之，非节之也，则几微之胃气将安恃乎？
一士人，年近五十，因劳病暑，身热烦躁，医为伤寒，辄表之，遂汗多不止，气短神疲，口大渴，脉细疾而无伦，按之甚弱。余曰：「寒伤形，为有馀（祸根在此一汗。）；暑伤气，为不足，六脉虚疾，暑证明矣。急宜先保元气，用人参二钱、麦冬三钱、五味子十粒，煎服，次日脉证俱减，再以前汤合四君子与之，二剂后，进粥碗许，继而渐倍，亦可谓安穀者昌矣。甫越宿，汗复大出，手足冷至肘膝，脉微且数（祸根发矣），按之如无。曰：「虚极矣，汗多亡阳所致耳。」急煎参耆各五钱，桂、附、归、术各二钱，日再进，脉证仍尔，奈何？余飒然悟曰：「药之取效，必赖胃气之运化。胃气虚，虽对证之药，咸归罔效。计必得适口之味以充胃气，参耆自然得力。」随询喜羊肉食否，病者疑异，不敢诺。曰：「肉者，胃之药也，羊肉补气，与参耆同功，参耆不能补，明是胃虚，以肉充之，胃气自强，强则运化，参耆而凑效矣。」即取羊肉酒煮成糜与之食，食已，煎前药投之，立验，或曰：「子真好奇，大病后，水穀且不敢轻进，况于羊肉，不死幸矣。」曰：「古人业有人参羊肉汤，大培虚损，予乃效之，特分用耳。何奇之有？」（中庸之道）或默默。
阴证，俗论必归房劳，又必归伤寒，而不及杂病，且专责男子，而不及妇人、小儿，殊为可怪（开千古俗人之谜）。夫阴证，即虚寒证，亦即亡阳证也，男女老幼、杂病、伤寒，皆可犯，何见而必归之房欲耶？如产妇亡血及崩漏过多；又如卒然大吐血不止，与霍乱吐泻无度；有因汗、吐、下太过，及为寒凉药所伤，或暑月恣意追凉，冬月忍饥劳倦，为寒所中。凡此之类，皆能令人元气暴脱，忽变为手足厥冷，体疲无气，脉微欲绝，与房欲脱阳之证状，无纤毫异（凡可犯阴寒之证者，汇归无遗，学者须沉心理会，方有得。），而治法总不外人参、附子、肉桂、乾姜，救之急则生，缓则死，同归一辙矣。可岐而二之哉？通乎此，则阴证未尝不犯于有欲之人，而无欲之人之证，亦未可遽谓必不犯此也。从未有发，敢尔僭及。
一人咽喉痛，不能饮食，时作时止者半岁，吹喉药，消痰降火药，草汁药，咸罔效，予诊得两寸洪大而虚，尺部沉而无力，两足喜暖畏寒，口喜冷饮，甫下咽旋越出，此肾火虚而亢上，下真寒上假热也，断不可用寒冷反治之药，法当从其性而伏之，随处六味丸料，加肉桂、附子、炒黑乾姜，水煎，入青盐少许为嚮导，冷而与之，三剂旋愈。或问热药冷饮何以解，曰：「上焦是假热，下焦是真寒，以真热之药冷与之，则下咽之初，暂得冷药以自快，渐达下焦，热性始发，从其窟宅而招之，同气相求，火下降矣。即韩氏假对假，真对真之义也，亦即《素问》「寒因热用」、「热因寒用」之义也。呜呼！甚有阴盛格阳，而为面红、口渴、烦躁、喘咳、发狂之证，误认有馀之热，以寒凉之药进而毙者，吾不知其几矣。
六气之理，如权衡然。既燥则不湿，既湿则不燥，易有所谓流湿润燥，并行不悖耶？曰：流湿与润燥非两事，所重只在流湿一边，盖燥本乎湿，流湿便可润燥，非既流其湿，又润其燥也。如一人，疟久不已，发时必燥渴恣饮，更呕哕胸膨而面黄瘁，此湿盛为原之候也。医不审，日以补中汤加知母、门冬、乌梅、花粉等类治之，益剧。余以苍术三两，半夏、茯苓、泽泻、厚朴、陈皮、砂仁、黄连各五钱，作丸俾服，每二钱，日再进，旬余而安。噫嘻！服润剂而渴弥增，服燥药而渴反止，其故何也？流湿以润燥也。凡久疟之人，必多黄涎恶水，聚天中宫，中宫湿甚，则生热，热甚则生燥，所以作渴而多饮。是燥本于热，热本于湿，流其湿，则热不生，热不生而燥自润矣。遽用滋润之药以止渴，适所以助其湿，助其湿，有不愈助其燥乎，理甚易明，前贤不我欺耳。
药品如熟附子、牛胆制南星、瓜蒂、人中白、牛黄、苏合香，与急用应病丸散等，务必平时预蓄以应不时之需；苟为不蓄，而欲苏死更生于旦夕之间，恐轩岐复起，亦不得展其奇矣。医家之蓄药，与国家之蓄人才，其重同尔。
煎制药饵，务必得人得法，不则，虽与证对，无效矣。尝见治药之家，法曰酒渍者，水代之；法曰炮炙者，生用之，或烈火速干，而真液未出，或真液沸溢，而别入茶汤。又如药材烂恶、铫器腥污、水类不洁，与他物及土尘之杂者尤为不少。如是而欲勉强图功，不亦难乎？虽然此仅害之细故耳，甚有仇奸之子、嫉妒之徒，潜布挑生之术，而为祸大不可言者，可不慎乎？可不谨乎？
医者勿以其人之病轻浅而易视，易视则轻者必变而为重，甚至不可救者有矣。凡有治疗，勿论病之大小，皆须尽心力，以期万全，无使滋蔓难图，而遗人以夭殃也。《传》曰：「履霜坚冰至」，以言乎渐，是谨也。视以为难，难斯易，忽以为易，易斯难，能渐是谨者，虽有非常之临，可坐而定已，不则势虽微，易有极焉？
病到危急时，非峻重之药不能救百中之一二，今之医者，皆重惜名誉，姑以轻平之剂，冀其偶中，幸而不死，而曰：「是我之功」。不幸而死，则曰：「非我之罪」。恐真心救世者，不应如此也。真心救世者，必慨然以死生为己任，当寒即寒，当热即热，当补即补，当攻即攻，不可逡巡畏缩而用不寒不热不补不攻，如谚所「不治病不损命之药」，嗟嗟！即不治病，欲不损命，有是理乎？倘于此认不的确，不妨阙疑以待高明，慎勿尝试以图侥倖，庶不负仁者之初心。（君子不强其所不能。）
医之道极难知，无学者不知，有学者未便知，无才者不知，有才者未便知，有才有学矣，不克随时取中者亦不知，甚矣，知医者之难也。今有一等人，谩说某某知医，某某不知医，噫！知医固难，而知知医者恐亦不得容易也。
医有上工、中工、下工。上工者，良工；中工者，庸工；下工者，谬工。盖谓庸工之不若良工、谬工之不若庸工也，以理言之，岂止不若良工哉，并不若谬工耳。谬工之杀人，杀人而见其迹者也，见其迹则人所易知而易远，其为天下之害少。庸工之杀人，杀人而不见其迹者也，不见其迹，则人所易忽而易近，其为天下之害多，譬犹暴君为不善，其亡虽速，而天下之害不甚深。庸君未必能为大不善，而天下之元气，阴受其贼而不知，其亡虽缓，而为害于天下，不既深乎？呜呼！庸君误天下，庸医误病人，一理也。
医到病家未诊视，不可先讲病，必待望而闻，问而切，脉证详明始可断为是寒、是热，是实、是虚，病在某经，当于某经用药，某日当瘥，某日当危，庶药与证对，而不蹈妄投之弊。近有急欲见长者，未见病人颜色，辄抵掌而谈曰某药可以治某病，此必某病也，当以某药治之。噫！是犹未命题而先作文以待矣，鲜有不背圣经而误人命者！
医者胸中预拟一成见不得，虽病者不为自讳，详告谆谆，亦未可遽执为真病情，真病本也。且待诊视后，参较果否耳。至若侍奉者之传言，延医者之预达，尤不足凭。盖学者胸怀空旷，了无执著，始得应变无方耳。先哲云：「凡读书不可先看注解，且将本文反复详味，待自家有心得，却以注解参较，庶义理昭然，不为他说所蔽，若先被其说横吾胸中，自家竟无心得矣」。吾于医学亦云。
或问痨瘵痰嗽，治以二冬、二母、款花、紫苑之属，十九不效者，何也？曰：痨瘵痰嗽，非肺病也，原于先天肾阴亏败不能制火，火无所畏，亢而刑金，金极则鸣耳，此谓水泛为痰之嗽，非风痰、热痰、痰饮、痰涎作嗽者比，法当峻补肾中真阴，及佐味咸下降之药，徐徐引之归元始善（所谓病在上而治反在下也）。若泥肺病以冀近功，是从末而遗本矣。然则补阴下降之物，其孰为优？唯童便一味为上药尔，童便味咸性温，温可养元，咸则归肾速，而能引火下实，人身中之气血药也。用治本元亏损之病，则同气有情而易入，较效于偏性之草根木皮甚远。褚氏谓：「服寒凉，百不一生；饮搜溺，百不一餐。」良以此也。虽然，苟非病者真心怕死，于微病之时便能节饮食、绝嗜欲、慎起居、息妄想，忘日忘年，内观静养，以佐药饵之不迫，亦未见其能治也。
一人年三十馀，积劳而多欲，遂夜热兼旬，无盗汗，六脉近数，饮食不减，此痨证之微而未深者也，正与养血滋阴治法甚相合。药用生地黄三钱、鳖甲醋炙二钱、知母、当归、柴胡、牡丹皮、山茱萸各一钱、黄芩六分，煎服，六剂而热平，随灸百劳一穴，膏肓二穴，以杜其根，更以河车丸与之调理，不百日，形气、饮食、脉侯俱如初而愈（如胃气不足者，先灸中脘、气海二穴，以保先后天元气，使饮食不减，真气不衰，更易调理。）。葛可久曰：「痨证最为难治，当治于微病之时，莫治于已病之后。」今此病正当微发之时，故能取效于旦夕间耳。若忽于微而不早为之治，未有不浸至于咳、声嘶、肌消、肠滑、食减、卧床、脉来细数，而挽之无从者矣。患此者，不可不防微而杜渐也。
一妇头眩耳鸣、肉瞤筋惕，恍惚不得寐，乍作乍止，半载矣。后乃阻经四月，小腹如怀子。医者疑其妊而安之。忽一日，下紫黑血少许，始识经闭，改用通经药数剂，腹不减，反增恶心、呕哕，粥饮下咽旋越出，咽喉焦痛，舌黑无津，众医不能解。余诊得六脉弦细而滑，两关尤甚，曰：「此顽痰闭滞、血海壅瘀，月事乃阻耳。」（有把握）何以征之？其脉细而滑者，痰脉也；头眩耳鸣恍惚者，痰证也；呕吐不食者，痰客中焦也；舌黑无津、咽喉焦痛者，痰生热而然也。《素问》谓：「治病必求其本。」今病本于痰，必以治痰为首务，遂投礞石滚痰丸八十丸，不动，再投七十丸，小腹微痛，次白又服如数，小腹痛不可忍，将夜半，下如猪肝四五块，每几盈尺，更下如破絮脂膜者无计，又累累若石榴子红白攒缀边络而下者不啻二三斗，小腹顿平，痛亦如失。其最异吐痰碗许，俱如绿草汁色，口角流涎，忽变如琴絃之坚。因忆丹溪先生谓怪病是痰，十居八九。良然，良然，时胸次未平，饮食少进，用橘红、茯苓各一钱、枳实、黄连、半夏曲各八分水煎，入姜汁二匙，竹沥半酒杯，二剂后，以六君子汤加獭，更服加味润下丸，调理逾百日乃愈，逾年生一子。
有病伤寒传里，热结不通者，已屡经下而腹中按之则仍绕脐坚结，若仰瓦然，且其人伏枕不起又累旬，肌肉尽烁，汤饮几废，甚至气怯不足以布息，当此之际，攻补不能施其巧，计将安出？曰：论常法，在所必攻，不攻则肠胃无繇清，水穀无繇进，元气无繇复，而人易以生？若遽攻，则此立藁之形，垂绝之气，能堪之乎？计必先行补法（亦有先攻后补者，是在临机消息），而后察邪正之缓急轻重以攻之，攻后旋覆从补，补后旋覆从攻，而又旋覆从补，则庶几耳。但补与攻皆当以渐，而毋骤。其始也，且以小剂生脉散加陈皮煎饮半小瓯，饮后，移时无反复，复少与，继则或可渐倍，并商攻法也（曰小剂，曰半小瓯，曰少与，何等慎重，非深得仲景心者，曷克臻此。）。如腹中郁热未清，渴欲冷饮，遂当啖以橘藕瓜梨之属，润其喉吻。饮食久疏，胃必弱甚，又当间与焦米汤、大枣汤，或扁豆笋蔽莱菔暨饴糖等汤，随所好以苏胃气。凡此，皆余平时所谓适口不助邪之物，佐药饵以不及者也，皆补法也。补既得，方可议，攻则唯玄明粉一味为佳，生何首乌煎服亦佳，蜜导、胆导尤为良法。不应，须详脉之虚实、气盛衰、邪之深浅，以导滞丸或小承气加当归微下之，下后仍须照管元气，毋径前而勿顾其有虚虚也（唯恐伤人肚肠。）。倘其侯，果可授餐，亦勿得骤之以浓厚，先以焦米煎汁饮之，次煮熟梨、熟枣、熟莱菔等少与之，无忤，始可徐投浆粥与他物耳。须知此证，腹中攻不克尽，与旁流者恒多，唯期脉静、身凉、口不渴（老到），便可图进水穀，慎勿过攻，俟其水穀融液，肠胃充盈，不攻亦可自去。若必欲去尽而后与之食，不将速其死乎！虽然，此皆阳证之攻补法也，亦有元气内损之病，治疗失宜，损中复损，内虽热结，外则手足未冷而鼻先寒，六脉沉迟，或虚疾无伦次，则又是阳证变阴之侯，急当以桂附参姜酌微甚而温补之，又不可与瓜梨橘藕、承气、玄明粉同日而语治者矣（阳证变阴者甚众，庸医不晓此理，每以误人，良可叹也。）。智者于此，不可不熟审而通其变。噫嘻！岂特伤寒为然哉？凡杂病日久，鲜有不犯此证者，余于治按中每详言之矣。
一妇，年五十许，伤寒旬越不得汗，其家欲取其汗，肩户塞牖，垂幕多衾以劫之，病者烦躁闷乱，谵妄欲狂（热极矣。）。急延余治，甫入卧室，便热秽熏蒸不可近，速令开窗启幕，揭去所覆者大半，病者始扬手呻吟，有喜凉畏热状，征其面则赤，舌则焦燥有胎，询喜冷水饮否（此水攻法。），病者不能言，唯颔之。遂与新汲水一大碗，饮尽，不食顷，辄战慄，须臾通身大汗而解。或问辛温发散药，服十馀剂，不能取汗涓滴，饮以水，汗反大出，其故何也？曰：是即水火既济之义也，譬火燃金枯，以水沃之，气液沸腾，必然之理，又何疑焉？众皆耸然自失。
无病服药之流弊久矣，而今为甚，此皆执前人服药于未病与上工治未病之说而谬焉者也。不知服药于未病者，即致治于未乱，保邦于未危也。善致治者，尊贤使能，振纲肃纪，则政修民和，苞桑万世在兹矣。若无故兴师，则内生反侧，外兆边尘，不反自贻伊戚哉。然则保国保身无二理，用药用兵无二术。善卫生者，能于平时节饮食、慎起居、少嗜欲、寡萦虑，使五官安职，百体清和，将游华胥而跻齐松矣。苟思患预防，审医可也，问药性可也，读岐黄书可也。若以草木偏攻，则寒者戕贼脾元，热者煎熬血脉，是犹小人阴柔巽顺，似乎有德，而国家元气，鲜不为之潜移者，古人谓壁中用柱，壁中添鼠，不可不深长思也。至若不治已病治未病，则又是有说，如肝邪旺，恐传变于脾，当先泻肝以平之；心邪旺，恐传变于肺，当先泻心以平之之类是也，是则治未病者，治病之未传也，非治人之未病也。服药于未病者，调摄于朱病也，非未病而先服药也（无病服药者，读之能猛醒不？）。二说各有所指，皆非无病服药之谓也。夫何贪生者，假为栖真玄牝之丹，纵欲者，泥为婴儿奼女之术，岐黄浩戒，视若弁髦，伐性斧斤，恬如衽席，是以疴端呈现，种种乘张，蒂固根深，卒难期效，而犹咎刀圭无补，毋乃愚乎！
《本草》谓上品药为君，主养命；中品为臣，药养性；下品药为佐使，主治病者。特言其性之刚柔耳，非《内经》君臣佐使之旨也。王节斋曰：「主治者为君，辅治者为臣，与君相反而相助者为佐，引诸药达于病所者为使。如治寒以热，则热药君也，凡温热之药，皆辅君者也臣也。然恐热之太过也，少加凉药为监制，使不致有偏热之虞者，佐也。至脏腑经络受病之处，又须各加引导之药而使之入，此则所谓使也。」若遵《本草》之悦，则发表之麻黄，攻里之大黄，独不可以君耶？且性与命亦岂药力之所能及耶？
王节斋曰：「畏，畏其制我，不得自纵。恶，恶其异我，不能自如。此二者不深害。」盖彼既畏我，我必恶之；我既恶彼，彼亦畏我；我虽恶彼，彼无忿心；彼虽畏我，我能制彼。如牛黄恶龙骨，而龙骨得牛黄变良。黄耆畏防风，而黄耆得防风其功愈大之类是也。至相反，则两仇不共，共必为害。然大毒之病，又须大毒之药以劫之，甘草、芫花，相反药也，而莲心饮以之治痨瘵。黎芦、细辛，相反药也，而二陈汤以之吐风痰。又四物汤加人参、五灵脂以消血块。感应丸以巴豆、牵牛同剂，为攻坚破积之需。相反之中，亦有相成之妙，此古人达至理于规矩准绳之外，故用之反以为神，非好奇之私，而以人命为侥倖也。
一高年绅，患怔忡不得卧，且兼嘈杂、恶心、不知味三证，其脉数而滑，右关特甚，此湿痰凝碍中州使然，是胃病，非心病也。众医不识，咸谓心血不足，而用当归、地黄、人参、五味、远志、门冬、酸枣仁之类治之，反致目眩、头旋，见粒辄呕。余以半夏四钱为君，苍术、茯苓、砂仁、黄连、橘红、泽泻各八分为佐使，二剂而安。继以此方加白术、人参、竹沥、姜汁作丸，与之服，浃旬全愈。或曰：「怔忡一证，独无心血不足者乎？」曰：「心血不足之怔忡，绝不有嘈杂、恶心、不知味等证兼之者，今有之，信非其为心病矣。」「然则其不得臣者何病耶？」曰：「《素问》谓『胃不和则卧不安』，亦胃病也」。
惊悸、恍惚、恐怖及怔忡、不得卧诸证，同出而异名者也。不可疑其证之异而治亦与之俱异也。一商，年近五旬，诸证咸集，而于怔忡则尤甚，远近名家，大半以为心血不足，余则有谓胆气弱者，有谓心肾不交者，又有谓痰客胞络，以致神舍不清者。其所用之药，则皆不外当归、地黄、人参、五味、黄连、麦冬、菖蒲，远志、天麻、胆星、茯神、酸枣，以及琥珀、牛黄、丹砂、龙齿之属，逡巡数年，日以增剧，甚至烦躁靡宁，不餐不寝者逾月。余诊之，脉来数且洪，而右关益以滑，此胃中有火有痰之明验也。先投小胃丹五十丸，胸中便有旋转势，而神情亦稍安，即以铁锈水一碗，煎半夏一钱、橘红、茯苓、枳实、黄连、人参、白豆仁各一钱服之，遂得安枕通宵，并索食焉。继制礞石滚痰丸，日服三十馀颗，未兼旬，而大便续去痰积无汁，顿使病者气清神爽，百苦尽脱，快不可言。后以艾火灼其腹之中脘、巨阙，以绝生痰生火之源，更以大补脾丸倍加参木以保胃中元气。证虽有异，而治未尝有以异也。但此病由于七情抑郁，心志不克舒伸而得，终非医药所能疗，必也中怀坦若，不能既往之得失兴废恋其心，庶不更作。商亦颇是有见，家事悉付妻儿，新置一婢，遣之出嫁，日同二三知己饮酒豪游，忘年忘日，逍遥于世外之天，三十年来不唯病不更作，抑身年虽寿而不衰。
昔一犯腰痛者，众以为肾虚，而用杜仲、山萸、当归、续断、故纸、地黄之类，久而弥甚，乃就质于余，余细察之，则知其病在胃中耳，何也？其饮食减少，时发恶心呕吐者，非胃中有湿有痰之候乎？且其痛，卧重而行轻，每卧欲起，则腰胯重坠，不能转侧，必将此身徐徐摆动，始克强起而行，迨行，则又渐觉舒和矣（认得透）。此盖湿痰之乘气静而蹈于腰胯之间，故作痛，乘气动而流散于腰胯之外乃得舒和耳。若果肾虚，则卧而逸，痛必当轻，行而劳，痛必当重，抑何是之反欤？（更透）初与小胃丹五十粒，连下宿水四五行，继以二陈汤去甘草，加苍术、泽泻、砂仁，三剂痛势顿减，随与苍术为君之大补脾丸，服未旬余，痛即如失。
余临症施治，必用自家主意，不敢遽因病人之所告，与傍人之所传为实据。盖病自有真，非傍人所能知，并非病人可得言其详也。余邻人一少年，偶肆淫于妓者家，归来自以为损也，乃饕餐厚味以补之，次日，即发热、头疼、畏寒不得汗。余视之，病者全不以自讳，实告于余，欲余作阴证治，不意诊其脉浮数而不虚，且语言动止，皆壮厉而有力，并不见有所损之侯，是虽犯淫，实阳证也，酌与羌活冲和汤一剂。病者自负知医，疑而勿服，更一医，年已老而亦颇有名，可无误矣，乃谩不加察，辄从病者之所告（古称老医，非老年，乃老到耳。），以参姜桂附等药误投之，曾未之夕，即躁扰狂越，遍体红斑。九窍流血，而卒至于死。一农家子，年甚壮，又形伟而气强，忽患身热病，遣其兄延余治，余未往，先嘱之曰：「我弟无他病，只连日醉饮，更大嚼羊肉面食与新米饭耳，须得大消导药乃可疗，余窃谓：「知弟莫若兄。」且伤食又农家常习，言虽未确，或亦近之，及往视（有主意），则大不然，六脉洪数而虚极，头不疼，腹不闷，言语轻微，而更懒于动止，此内伤元气之虚热，非有馀病也，连进补中益气汤十馀剂，参耆加至四五钱，兼以肉食等味而调补之，月逾始愈。呜呼！信兄言也，则为弟者必含在而归泉矣。即此推之，而谓傍人之言可据乎？病者之言可据乎？
酒之为人利也，御雾、疏风、祛寒、敌暑、快气、舒脾、聚欢、消闷。其为害也，腐肠、烂胃、溃髓、蒸筋、伤神、损寿、偾事、招尤。利则当归功于酒，害则当归过于人。世之蒙害于酒者，未有不归过于酒。呜呼！酒固未尝害人，人自害于酒耳，胡勿思之甚也。民非水火不生活，何尝有害于人？然亦不能无蹈水火而死者，遂归过于水火可乎？
世皆以饮量过人者，称为善饮酒。噫！善之一字，岂仅饮之过人者，遂足当其称乎？非也。谓善得酒中之味而饮之不失其宜也，或值花朝或当月夕，或遇天寒，或为雨闷，或抚今追昔，或即景兴怀，或肢体愆和，或神思冷淡，或与故人聚首，或与知己谈心，或与韵士高人论诗、论文，论世外事，随境之可，借酒娱情，于此而能多饮者，固谓之善饮酒，不能多饮者，亦谓之善饮酒，即涓滴不饮，而酒致酒情，不多让于过人之量者，亦未尝不谓之善饮酒也。若处以无节无厌，日日沉酣之辈，而称之曰善饮酒，窃恐未当。酒后偶及，敢请政之善饮酒者。
张本斯《五湖漫闻》有云：余于都太仆坐中，见一张翁，年一百十三岁。普福寺，见王瀛洲，年一百三十岁。毛閒翁，一百三岁。杨南峰，八十九岁。沉石田，八十四岁。吴白楼，八十五岁。毛砺庵，八十二岁，俱精敏不衰，升降如仪。问其颐养，皆不饮酒。即如文衡山、施东冈、叶如岩，动静皆与壮年不异，亦是俱不饮酒者（可见酒之不可沉湎）。
《推蓬寤语》云：人生类以眠卧为晏息，饮食为颐养，不知眠卧最不可嗜，饮食最不可多。饮食过多，则阳气抑塞。嗜卧过多，则神气暗消。将以养生，适以残生。君子夙兴夜寐，常使清明在躬。淡味少食，常使中怀舒泰。
《素问》有所谓「用寒远寒」，「用热远热」之说者，论无病之常也。所谓「不远寒」、「不远热」之说者，论无病之变也。今之人，但知其常，不知其变。时当夏令，不论有病无病，概不敢用桂附乾姜，以犯司气之热；时当冬令，亦不论有病无病，概不敢用石膏芩连，以犯司气之寒。竟不思天令虽热，而受病在寒，即桂附乾姜，亦所勿忌。乌得因其天令之热而远之。天令虽寒，而受病在热，即石膏芩连，亦所勿忌，乌得因其天令之寒而远之，须知寒热之药，乃治寒热之病在人身者耳，非治天之寒热也（舍时从证，自然之理）。
滋阴养血之药，予固未尝废也，世俗则谓我废而不用，不既冤乎？唯是世之季也，亏败脾元者十人而九，故不敢谩用湿润之药以眉既败之脾元耳（东垣先生有知己矣。），岂概废而不用哉？试举一二最明白、最显理者以例之，则世之谓我废而不用者，自迎刃而解矣。如产后诸病，夫人而知其为阴血虚也，倘其人兼有胸腹不利，饮食少餐，或恶心，或呕吐，或作泻作胀，而为产后之脾胃病者，岂可据以血药投之乎？虚痨诸证，亦夫人而知其为阴血虚也，倘其人兼有胸腹不利，饮食少餐，或恶心，或呕吐，或作泻作胀，而为虚痨之脾胃病者，岂可据以血药投之乎？肠风下血，血药亦所必需也，而或兼有脾胃诸证者，岂可便以血药止之，而不思更有所以治之乎？崩漏下血，血药亦所必需也，而或兼有脾胃诸证者，岂可便以血药止之，而不思更有所以治之乎？世间类是者甚众，故予不敢妄用血药以误人，非真废而不用也（总之，脾虚不能摄血归元，不可仍作血病治。）。
或问补中益气汤，凡为虚证者服之无不验，唯施于痨瘵骨蒸之人，病必增剧，果何谓哉？曰：此方乃东垣先生为内伤劳倦而生虚热者设也，夫内伤劳倦而生虚热者，阳气虚也，参耆甘草，专补阳气之虚，故用之无不验也。佐以升麻、柴胡者，因其气之下陷也，所谓治气者主阳而升也。至若痨瘵骨蒸之人，是阴血虚也，阴血虚者，法当用地黄、当归、玄参、知母、鳖甲、门冬、沙参、牡丹皮、银柴胡，以及秋石、童便之类，补其阴而降下之也，所谓治血者，主阴而降也，处用温补升提之药，是助阳矣。助阳则耗阴血矣，病有不致增剧者几希！（阴虚阳虚判然有别。）
昔南人有言曰，「人而无恒，不可以作巫医」。朱子竟认巫医为两事，一注以交鬼神，一注以寄生死。岐而二之，恐为未当。夫医之道，始于神农，阐于黄帝，著有《素问》《内经》，以救民疾苦，所谓坟典之书，至尊至贵，莫之与并，岂可与巫觋之徒同日而语哉？但医有不同，名称亦是有别。精于医者曰明医；善于医者曰良医；寿君保相者曰国医；粗工褊浅，学未精深者曰庸医；但有时运造化者曰时医；至若击鼓舞趋祈禳疾病，不以医药为事者，则谓之巫医耳，世之称为端公太保，夜行卜士，北方称为师婆，皆此也。正南人谓之巫医也，盖谓一切虚诞之辈，亦是不可无恒也。
《医统》云：「世之行医者，有一要诀，不必博群书，明道理，只须略读《难经》《脉诀》，抄些经验成方，此外，唯整修医具，周匝世情，奔走豪门，结欢仆隶，广赂巫卜，遍嘱姑婆，能如是，则到处彰名彰誉，谓有不行者，天下鲜矣。又须老著面皮，不顾惭耻，口口异传接命神丹，谈及富家巨室，不亲是亲，不族是族，不相知是至相知，肆大其夸，骇他碌碌庸庸之辈，自然假可作真，耳可当目，偶而侥效，竟冒其功，设也误伤，委命无怨矣，纵有识者，洞见肺肝，亦只任他笑议，钱财我自得之耳，何必孜孜为学，徒自劳苦哉。呜呼！医日流于弊也至此矣，无怪乎有道者之鄙贱矣，欲求得一真医，亦已难矣。」（时流行状，描写无遗，不知裴子亦蹈此弊否？）
近有一等行医者，偶得一方一药，辄满颜矜色，抵掌傲笑而言曰：「我药能救人之命。」噫！命果何物，而可医药救之也哉？即古昔大圣，至神灵、至慈爱，亦不过能以药治人之病，未闻有救人之命者。今且无论不能救人之命，即欲求其能治人之病者，亦不多见矣。予虽不敏，诵读于斯者有年，博採于斯者有年，忘食废寝，默契神参，以至历危际险者，又有年，亦仅知探虚实、测浅深、权缓急，能治人之病还其不死而已。岂遂因以为功，而曰我药能救人之命哉？从未之敢也。（谦德）
宋·张子纲，神医也，居郑州。刑部尚书慕容彦逢，为母夫人病，召子纲于郑，至则死矣，时方暑月，将就木，子纲欲入视，彦逢不忍，意其欲求钱。乃曰：「道路之费，当悉奉偿、实不烦视。」子纲曰：「伤寒法，有死一昼夜而复生者，何借一视。」彦逢不得已，延入，子纲揭帛注视，呼仵匠语之曰，「曾见夏月死者面色赤乎？」曰：「无。」「然则汗不出而厥尔（识力一至于此），不死也，幸无急敛」，趋出取药，命急煮灌之，戒曰：「善守至夜半，大泻则活矣。」子纲舍于外馆，至夜半，忽闻病者腹中勃勃声，遗秽物斗许而苏，举家惊喜，遂叩呼子纲，子纲曰：「吾体倦，莫能起，然亦不必起，盼日方可进药也。」迟明，径命驾归郑，彦逢诣其室，但留平胃散一贴而已，其母服之，数日良愈。盖子纲以彦逢有求钱之疑，故不告而去（老到一至于此）。后绍兴王秬叔遇子纲，问之曰：「公之术，古所谓十全者□是欤？」曰：「未也，仅能七八尔。吾长子病，诊脉，审证，察色，皆为热（品概一至如此。），命煮承气汤。将饮复疑，以至再四，势必饮矣，一似有掣吾肘者，姑持杯以待，儿忽发颤悸，复绵衾至四五，始稍定，汗出如洗，明日愈。使吾药入口，则死矣，安得谓之十全哉？」呜呼！子纲往矣。予且未暇高其才，高其识，独是品概绝伦，大可畏服，千秋而下，愿为执鞭，因志之以自励（虚心一至于此）。
膏粱之人，与藜藿之人，处境固是不同，而形质亦大有别。凡有治疗，断不可同病而拘，一例而药也。如皆外感病也，而膏粱之人，不可太发散，皆停滞病也，而藜藿之人，不可太消导，皆有火有热病也。而膏粱之人，不可太寒凉，一或过当，则元气必致有伤，虚证立见，多死少生矣，正犹柔脆之物，不克胜任风霜故也。
世间有一种太阳之人，有一种太阴之人。太阳之人，虽当冬会，身不须绵，口常饮水，色欲无度，大便数日一行，芩连知柏，大黄芒硝，恬不知怪。太阻之人，虽在暑月不离复衣，食饮稍凉，便觉腹痛泄泻，参术姜桂，时不绝口，一有欲事，则呻吟不已。此两等人，各禀阴阳之一偏者也，与之谈医，各执其性之一偏而目为全体，尝试而谩为之，虽与之言，必不见信，其为误也，可胜道哉！
赵养葵曰：「冬至一阳生，夏至一阴生，此二至最为紧要。至者，极也。阴极生阳，绝处逢生，自无而有。阳极生阴，从有而无，阳变阴化之不同也。若春分秋分，不过从其中平分之耳。然其尤重者，独在冬至。《易》曰：「先生以至日闭关，」闭关二字，须看得广，《月令》云：「是月斋戒掩身，以待阴阳之所定，则不止关市之门矣。」
又曰：「冬至一阳生，当渐温暖，何为腊月大寒，冰雪反盛？夏至一阴生，当渐清凉，何为三伏溽暑，酷热反炽？」曰：「此将来者进，成功者退，隐微之际，未易以明也。盖阳复于下，逼阴于上，井水蒸而坚冰至也。阴盛于下，逼阳于上，井水寒而雷电合也。凡病面红、口渴、烦躁、喘咳者，谁不知是火盛之极，抑亦自有肾中阴寒所逼而然者，岂可概用寒凉之药害人生命乎？」
何柏斋先生曰：刘河间论三消之证，皆由湿寒之阴气极衰，燥热之阳气太盛所致。《玉机微义》深取其说，且谓治此疾者，补肾水阴寒之虚，泻心火阳热之实，则病自己。复斥世论以暖药补肾之误，不知世论大是有理，特词不足以发之耳。盖肾主元阳，元阳之火盛，则能升肾藏之水，使津液上行（从未有发），以制心火而为既济。元阳之火衰，则肾藏之水不升，水之入于肠胃者，皆从其降下之性而不升散，故心火无制，炽盛而作渴，此盖水火未济，而未可遽谓湿寒之阴气极衰也，若谓补其肾水阴寒之虚，便可止渴，则水固阴寒之物也，渴者饮水不绝何以不能补其阴寒之虚而止其渴耶？其论之非明矣（透快惊人）。世论用暖药补肾使肾水上升以制心火，不为无见，但消渴之证，必燥热之阳气有所郁结而成，若不求而去之，辄用暖药补肾，则药病扞格，暖药未得收补肾之功，而先用助邪之害，则消渴愈甚，又不可不虑也，法当用凉药食后服之，以清其上，更用暖药空心服之以培其下，权其轻重缓急而施治之，庶无偏弊耳。世传有渴病，误饮躁丝汤而止者，盖缘丝汤所煮者，蚕茧也，蚕性极热，煮而为汤，澄冷而饮之则热性归下而不扞格，故能升肾水以制心火而止其渴（格理精微），所谓热因寒用者也，世人虽知有此治，而未能明其旨，兹故及之。
朱丹溪先生曰：西北之地多风寒，故患外感者居多。东南之地本卑湿，故患湿热者恒众。盖北方高阜，天不足西北而多风，东南卑下，地不满东南而多湿。方土之侯，各有不齐，所生之病，多随土著，医者必须因时处治，随地判宜，治北人之病，宜以攻伐外邪为多；治南方之疾，宜以保养内气为本。何也？西北气厚，饮食倍常，居室俭素，元气不戕，一有疾病，辄用疏利，其病如脱。若夫东南，体质柔脆，腠理不密，饮食色欲，与西北迥别，概用疏利，不几于操刀杀人耶？虽然，西北固厚，安能人人皆实？南方虽薄，安得人人皆虚？必观其人，因证而药，斯无一偏之弊耳。
王节斋先生曰：或问今人有言东垣之法，宜用于北，丹溪之法，可行于南，如何？曰：东垣，北医也，罗谦甫传其法以闻于江浙。丹溪，南医也，刘宗厚世其学以鸣于陕西。果如其言，则《本草》《内经》，皆神农、黄帝、岐伯之说亦止宜施于北方耶。夫五方所生异病，及治之异宜，《内经》《异法方宜》《五常政大论》，已详言之矣，又如北方多寒，南方多热，江闽多湿，岭粤多瘴，谓其得此气多，故亦多生此病，非谓北病无热，南疾无寒也。至于治寒以热，治热以寒，则五方皆同，岂有南北之异耶？
又曰：或问人言东南气热，可服寒药，西北气寒，须服温药，然今东南之俗，胡椒姜桂人常食之，不见生病，而北京士大夫，畏食胡椒辛热之物，何也？曰：东南虽热，然地卑多湿，辛热食药，亦能劫湿。西北虽寒，然地高多燥，辛热食药，却能助燥故耳。用药者宜识此意。


卷之三  ——————————————————————————————————————————————————————————————————————————————————————————

卷之三  ***************************
或问医之疗病，须善用权，权之义，安解乎？裴子曰：权者无心物也，宋子譬之秤锤，以其秤物平施，可轻亦可重也。用之者胸中不得预拟一成见，当在两，秤锤不得不在两，当在斤，秤锤不得不在斤，本非一定不移之物，而有一定不移之理，有一定不移之理，无一定不移之心，医者必如是，而后能乘时制宜以济人之危而无弊。如虚可补也，容有时乎不可补，而因攻以为补，实可攻也，容有时乎不可攻，而假补以为攻。病在此，而治未尝必在此，病在彼，而治未尝必在彼，病同，而治或不与之同，病异，而治或不与之异。硝黄之寒也，以之攻寒，桂附之热也，以之攻热，羌防发汗而还以敛汗，苍半伤津，而即以生津。地黄之湿，亦有补脾利水之功，茯苓之通，亦有止溺塞精之益。至于改汤作丸，变丸为散，朝黄连，暮附子，与怒胜思，思胜恐，恐胜喜，喜胜悲之类，无非权也。用之者，不知有所谓权也，唯知时所不可，不执素所守之可以为可；时有所可，不执素所守之不可，以为不可耳。夫不执素所守之可为可，所不可为不可，而以时之所可为可，所不可为不可者，乘乎时之所宜也。时之所宜，即理之所宜也，理之所宜，虽欲不权不可得也。然则权岂易言哉？非有才有胆有识有学，而又虚其心者不能也。何也？盖权之用在理，而理之明在心，故必使此心不致有纤微之蔽，庶乎理可彻而用可圆。心苟不虚，心且受蔽，理何明乎？纵有学焉，无识之学已，纵有识焉，无学之识已，纵有才焉胆焉，皆浮气已，安遽能乘时制宜而无弊耶？由此言之，则不独无才无胆无识无学者，不可以用权，即有才有胆有识有学者，亦未可以用权。必有才有胆有识有学而又虚其心者，始可以用权耳。噫！权岂易言哉？
夫方之能对病而取验者，自有所以对病取验之理，在不可专执本草中主治，而曰某药定是治某病，某病定是用某药而已也。如一妇，坐草已三逾日，胞水尽行不得下，寝变瞑眩无知，牙关紧闭，手足无气以自动。当此之际，若论催生之药，则当归、川芎、人参、益母、冬葵子之类，其主治者矣。余独不然，以半夏为君，苍术，泽泻、茯苓为臣，人参、黄连、厚朴、橘红、豆仁、姜汁为佐使，急煎俾饮，一饮而苏，再饮而产。是岂苍术、半夏、黄连、诸药能催生者乎！盖自有所以催生之理，在本草未之及也。又一士人，大病久虚后，已大受餐，且服大补气血之药兼旬越，宜其起矣。不谓饮食顿减，遍体畏寒，自汗盗汗，昼夜无宁已。二三名家，企拟多汗亡阳，专以桂、附、参、耆为治，汗益多而寒益甚，卒加参香至两许，仍尔也。余则以羌活、防风为君，苍术、半夏为臣、黄连、陈皮、砂仁、厚朴、茯苓、桂枝、浮麦为佐使，甫一剂而汗旋收，并不畏寒矣。随制人参大补脾丸与之调理，不逾月而康。是岂羌活、防风、苍术、半夏、黄连诸药能治大病日久之虚汗虚寒者乎！盖自有所以敛汗止寒，又无损于大病久虚之理，在本草未之及也。或曰，敢问香燥药之能催生敛汗止虚寒者，果何谓耶？曰：此从病之本，而略病之名也。论病之名，虽有难产多汗畏寒之不同，而其病之本，则皆痰涎壅闭胃口耳。胃口者，真气运行之枢所也。彼难产者，真气本滞，且经连日困顿，饥饱难调，穀食疏而汤饮杂，势必酿作痰涎以闭胃口，则真气益滞而不行，视其瞑眩无知若状，可征也。故不得不用苍术、半夏等药，开豁痰涎，使真气得行，而自产耳。若专事催生之药，适足为胃口增邪，不生气闭绝而子母尽伤不止矣。至夫大病久虚后之多汗畏寒者亦犹是。大病久虚后，胃虽强而气尚弱，易于加餐，难于运化，且兼汤药之补无虚日，则湿热必郁于中宫而为痰涎矣。故饮食顿减，而多汗多寒耳。或曰，痰病食减，亦诚有之，若汗与寒，则安所解？曰人身捍卫之气出于胃，胃既为痰涎所闭，则捍卫之气不能布皮毛，充腠理，而多汗多寒矣。先哲谓中脘有痰，令人多寒，脾湿不流，令人多汗。未知之乎？其多汗而反用羌、防者，以多汗而腠理开，风气乘虚来客，必先去其风而汗始易收也。其畏寒而反用黄连者，以寒非虚寒，乃湿热生痰所致之寒，湿热清而寒自止也。有此病，用此药，何尝不遵本草中之主治哉。但不执其主治之名，而从主治之本耳。
昔王好古论人参，曰肺热用之则伤肺。王节斋论人参，曰阴虚血证忌服，服之过多必不治。余深味之，皆千古不可移易之绳墨，何后之妄议其非者纷然也，是岂词不足以发其理，而人莫之解欤？非也。唱和成风，耳熟心痼，遂不复有揭其理而正其讹者矣，谓非吾道之一大不幸哉！夫所谓肺热者，即阴虚之肺热也。所谓阴虚者，即肺热之阴虚也。盖肺热谓阳独盛，阴虚谓阴独虚，阴独虚，则阴不足以化阳而火炽，火炽则烁金，而咳血咯血乾嗽声嘶诸肺热之候所从出矣。此正有阳无阴之瘵病（有阳无阴四字，人可深思），治当曲尽养阴之法，以化阳而救热，遽用人参助其阳气，则肺愈热而阴愈虚，喘嗽痰血，不愈甚乎。两先生所以垂戒谆谆乃尔。后人不察，悉误以《素问》无阳则阴无以生之旨，认作阴虚之病论，则曰造化之理，阴从乎阳，凡阴虚者，必皆用人参补阳而生阴。又执朱丹溪虚火可补参、耆之属，暨张洁古人参补上焦元气而泻肺中火邪，以及李东垣人参补元阳生阴血而泻阴火诸论，以为凡属虚火、肺火、阴虚之火，无不可用人参以补之，遂懵然侈口而斥两先生之非，呜呼，何其不明之甚耶（近有《颐生微论》，亦效此口吻，妄议两先生可笑）。《素问》，谓无阳则阴无以生，论阳虚之病耳，非所论于阴虚也。其所论于阴虚者，已自有无阴则阳无以化之句，与此彰彰并载于书，岂独置之易讲乎（数千年晦蚀之旨一旦重光）。一则曰其无阳也，治当补阳而生阴，一则因其无阴而有阳也，治当补阴以化阳耳。明乎此，则知其无阳者，可以补阳，而有阳者，不可以补阳矣。若以补阳气不足之人参，谩加于肺热阴虚之病，是有阳而又补其阳矣，奚可哉？若夫丹溪谓虚火可补，非谓其可补气虚之虚火也，非谓人参可补阴虚之虚火也。气属阳，有馀便是火，不足而补火自退，有馀而补火愈炽矣。洁古谓人参补上焦元气而泻肺中火邪者，亦指其补上焦元气不足而泻肺中火邪也，非谓人参能补阴血不足而泻肺中火邪也。至东垣谓人参补元阳生阴血而泻阴火，亦因元阳之不足不能生阴以制火，故补之，非为元阳之有馀也。不究其理，而妄议其非，不大谬哉！或曰，然则四物汤之加知、柏、人参以治阴虚潮热；琼玉膏之用人参以治肺肾阴虚嗽血；灵苑方之用人参为末鸡子清调服，以治上气喘急咳血唾血；又大吐血后之不用血药，以独参汤专补阳气而生阴血岂尽欺人者乎！曰：其喘嗽、潮热、咳血吐血等证，固不可谓之阴虚，不谓之肺热，其与两先生之所谓阴虚谓肺热者，则不同也。何也？两先生之所谓阴虚谓肺热者，谓阴独虚，而阳独盛者也。若四物加人参等方，则是治阴虚阳亦虚之候也，未至于阴独虚而阳独盛也。或曰：阴与阳，若权衡，一虚则必一盛，岂有阴既虚而阳亦虚之理乎。曰：阴虚阳必盛，势固然也，但阴之虚，必自渐而虚，阳之盛亦必自渐而盛，阳自渐而盛，仅可谓之阳渐盛，未可谓之阳独盛也，未可谓之阳独盛，虽谓之阳亦虚亦可也。盖此时亦尚有可受补阳药之馀地在，故不得不用人参于补阴药中，以佐独阴之不长，不如是则阴无以生矣。然用参者，务须以阴虚阳盛之浅深为增损。如四物汤，治阴虚潮热，既加人参，又加知、柏为监制。琼玉膏治阴虚嗽血，以生地黄为君，而人参仅佐十五分之一，亦皆衡量而施，不敢多用以助阳之盛。节斋先生复有过多不治一语，良有苦心。若至阴虚渐深，阳盛亦渐深，则未有不至阴独虚而阳独盛者矣。至此，便是有阳无阴之瘵病，无论人参不敢多用，即最少如琼玉膏之法，恐亦不无抱薪救火之虞矣。灵苑方者，乃治元气大虚，脉来无力之咯血唾血者耳。独参汤者，乃治卒然大吐血后，气败神疲，六脉几绝，所谓阴竭而阳暴脱者耳，更非所以治阴虚治肺热也。岂可遽执古方皆用人参，遂指两先生为非哉？若遽指两先生为非，而谩加人参以误有阳无阴之证于非命，俗流必视人参为蛇蝎，并视无阳则阴无以生之旨为空言。而凡遇阴虚阳亦虚之候，尽畏人参而不敢前矣，其为祸于万世苍生，宁有既耶？
或问痢之初发，吐之无度，新产之昏晕，大吐血之不止，伤寒发热不休，腹中痞坚如石，胸痹肿突如岚，胃脘胀闷不能食，气喘痰升不得眠，以至冷气呛心，狂言奔走，坐卧不宁，腹中按之硬痛，大便不通之数证。世皆执为有馀之证，而不敢用人参以补之者（盖此数证，有馀者居多，人参之所以难用耳），子独于此数证之间，屡用人参而屡获验，果何渭哉？曰：此皆似有馀而实不足之证，非真有馀也，不用人参以补之，则虚虚之祸，易可胜言。曰：何以知其似有馀而实不足也？曰：全凭乎脉，而兼征形色之荣枯，呼吸之衰旺，与手、足、面鼻之寒温，乃得之耳。曰：既凭乎脉，其所现之证似有馀；而所现之脉或不足，犹可凭其脉而断其虚。若所现之证似有馀，而所现之脉亦似乎其有馀者，则将何所凭而断其虚乎？曰：其所现之脉似乎有馀者，非洪大则数极耳。人见其脉之洪大，遂谓有馀，殊不知脉虽洪大，而以指按之，必随指而软散，不能与指相搏矣。《素问》所谓脉至而从，按之不鼓者此也。至于数极之脉，似为有热，而不思有热之数，数而有叙，无热之数，数而无伦，无伦者言脉来之数极，而至数不克整齐耳。既得其脉，而又以形色、呼吸、手、足、面、鼻之虚实而推测之，则其似有馀，而实不足之证，自无可匿其情矣。此时纵有大实大满大热之候，岂可遽执坚者削之，留者攻之，升者降之，热者寒之之法，而误人于非命哉（垂教万世无穷）。
世俗谓产后三日内不可用人参，测其意，恐瘀血之不行耳。噫，果瘀血之不行而谓不可用，诚是矣。设有行之不止，以至昏眩无知，六脉几绝，手足尽冷，而为血脱阳亡之候，其亦可以不用乎？窃恐此际即立煮人参、姜、桂急救之，亦有不及济者矣，安问三日与不三日也。今之病家医家，未经参究，每遇产后，但知有瘀血不行之可虑，而不知有血脱阳亡之可危，恒坐视人之死而不救，可悼也夫。
一巨家室，五月而小产，产不逾时，而即血崩不止，六脉虚微，神情昏倦，此血欲脱而阳欲亡之候也。予甚惶怖，急以人参一两，肉桂二三钱，不切而咀，即注炉头沸水，急急煮饮，以追既耗之元阳。煮未半，而室已运（晕）去，更视之，则六脉几绝，手足冷而通体涓涓汗矣。予惶怖益甚，忙取二大磁瓯，不待参味煮全，旋以一注参汁少许，急持与饮，复以一又注少许，急持与饮，如此递相持饮，饮尽，即脉起神苏，手足温而汗已收矣。既而胸中作满，疑故于参，予谓此非参故，乃汤饮多而不能顿行故也。顷俟腹中有汨汨行下声，自平耳，未几果然。然其所以用参之不切而咀，而又以沸水急煮者，何也？恐稍缓不及济事耳。其注参汁于大瓯，而递相少进者，又何也？恐参汁热而骤难下口，转致迟迟耳，非有他也。不如是，则徒有救人之心，而无救人之术，与不救者何以异？
甚哉，成见之误人也。予昔治一女人，难产后，即发热不止，汗甚多而语甚错，六脉洪大而虚，且又坐卧靡宁，五六昼夜，曾不经一阁眼，此身不啻飘飘浮云中，则明是一个气血大亏，以致虚阳亢上的证候。夫何以参、术、归、耆、丹皮、童便及炒黑乾姜之类，屡进而屡不验，且不止不验，反增头眩耳鸣，恶心嘈杂欲呕不得呕数证，则知其非气血之大亏，乃痰涎之壅盛矣。遂更一方，半夏三钱，天麻二钱，铁锈水煎服。不二剂，而气爽神清，身凉脉静矣。继以人参大补脾丸，日进二服，以培胃中元气，数日后，渐觉饮啖加餐，月馀全愈。然则予之所以误认为气血之亏者，执产后之成见于胸中耳，须知学者不可不虚其心而广其识也。
一士人于冬月患痢，昼夜几百余度，里急后重，恶心不能食，腹中按之硬痛，六脉细数无伦，手足面鼻俱青冷。虽当初痢，却属阳虚，大非木香、槟榔、黄连、大黄之所能治者。急煮人参一两，桂、附、乾姜各一钱，不食顷，已再进，竟不见有温补之验。续与倍加桂、附者二剂，而后手足渐温，恶心渐止，饮食亦渐进，特痢未之减耳。更以人参为君之大补脾丸，仍加桂、附，俾旦晚服之，以扶胃气而加餐饮食，此治本之第一要图也。半月来，约服人参八九两，附子三枚，脉始洪长有力，口复燥渴而思饮冷，其始则阴，继则为阳耳。仍以大黄、黄连、槟榔、芍药之类，涤去肠中宿垢，后以加减参苓散作丸，与之保全元气。
昔余母年七十时，先已热病有年矣，复于除夕，陡然病痢，痢次之频，不可以数计，加之神昏不语，双眸倦开，身发热而面赤，气奔迫而脉洪大以虚。默想如此高年，如此久病，如此脉证，岂可遽以常痢常法疗之也哉。且察其所痢之势，甚频而滑，又不见里急后重，则明示以当补不当泻之候。随取人参、莲肉各一两，砂仁一钱，不间晨夕，浓煎灌之，至五日，果得痢减神清，身凉脉静，并索食矣。自此，日用补中益气汤，加桂、附少许，服至四十馀剂，始得饮啖神情俱如故。后幸终其天年，度八十岁有奇而去。
一士人，年三年馀，性偏窒滞而多房欲。忽于暑月，肠胃坚结不行，腹中按之硬痛，且气弱神疲不能食，其脉则迟细而虚，曾已快药下者数四。予谓此元气大虚不能运行所致，绝非有馀证，更用前药，请勿复敢见矣。遂违众，以人参二钱，肉桂一钱，大枣五枚，不终朝而二剂，虽不觉有补助之功，然亦安妥而无忤。后以补中益气汤，人参加至四五钱，连服五六剂，始克脉旺神昌，频餐粥食，大便不攻自行。
一贵室妇，伤寒汗下后，脉洪大而热不止，口不渴，腹不满，身不畏寒热，只气乏神疲，昏迷似睡，叫呼不能以语应，众医咸聚，有谓伤寒兼中痰者；有谓是狐惑伤寒者；有谓腹中尚有燥屎，更须通利者；有谓馀热未清，更须和解者。予曰：皆非也，乃元气之大虚也。以人参五钱，当归三钱炒黑，乾姜二钱，五味子三十粒，不间晨夕者七馀服，果得身凉脉静，气爽神清。
偶得往来潮热之候，未可遽执为外感风寒，辄服发表之药。盖其间亦或有元气内损而然者，一或少差则阴证立至，多死少生。当此之际，务期反心自忖，数日以前，数日以后，有无劳倦之伤，有无饥馁之失，有无房欲之非，反复加详，庶不致为医药所误（细心详察）。
吾盐一高年绅，止一子，年三十馀，素恃形气强伟，全不以医是慎，忽于癸未六月间，因母寿觞，宴客连日，以致应酬劳顿，遂发往来之热，类乎外感，渠宿与一医交善，即邀以治之。医值他适，其徒代为之视，辄与羌活、紫苏、防风等发散之药一剂，服后汗大出而热益不止，乃求治于余。余往视，则形气虽不减于平时，而六脉已细数无伦矣。呜呼！本属内伤，又复大汗，为之奈何。即取人参、黄耆各五钱，附子、肉桂各二钱，当归三钱，浮小麦一撮，急煎俾饮，以冀其幸。不谓处剂方成，而渠师适至，则亦认为外感，辄弃予药，复以前汤表之，汗更大出不止，曾不移时，绝不见有纤毫脉矣，深夜而毙。须知膏梁子弟，外实内虚，不可拘其气强形伟，遽恃之为大椿也。
昔予一故人，赋性沉滞、思虑偏多，年至四十有六，始生一子。又值留都亡之次年，抑郁之怀，势必倍于畴昔，则真气内伤，非伊朝夕也明矣。（形未病而神先病，真内伤也）忽当暑月，复因时变奔驰，失调饥饱，随病往来寒热，一似疟焉。时予遁迹山中，闻问都杳，不得与之候。延一医，以为寒客，而以羌活、防风、柴胡、葛根等类汗之。更一医，以为食滞，而又以枳壳、山楂、陈皮、厚朴等类泻之，若饮食，则绝然不与，病日增而体日困。偶予入邑闻之，急趋候，而已身汗如淋，两脉尽脱，莫之挽矣，每念及此，深为痛心。
一孝廉，往为诸生时，以迁居萦扰，旦暮为劳，且亦兼有少年事，内伤元气，业已久之，而于秋尽冬来，忽发日哺之热。渠颇自负知医，恬不以意。予为诊之，则六脉已虚疾无伦，殊为可骇。渠时见予畏难色，反笑而迂之曰，某疟耳，安足虑。予曰：势且随剧，易以疟云，即处一汤，以人参五钱，桂、附、归、术各二钱。嘱曰，急急煮饮，差可无虞。渠犹泄泄，未之遽信。曾不移时，辄汗流如洗，手足冷而目眩神疲，就枕不能布语矣。始信予言之不谬，急以前汤连服五六剂，人参加至一两馀，势乃定。于是自家而族而亲友，金相颂曰，功莫大矣，感何如之。予曰，未也，三日内无变证，方为佳兆。众疑而问其故，予曰：脉尚几几欲绝耳。越日，更往视，则脉状仍然，而汗复以时至，予心忧甚，即止宿于渠家，不避晨夜，以猛图事之必济（真心救人如此较之重惜名誉者，不啻天渊）。旋用人参一两，附子半枚，另用黄耆二两，煎汤煮之，如此大剂，不须臾而二进，汗竟不止，三进亦不止，至四进犹复不止时，参已竭而漏鼓已三沉矣。家居郊垌，无参可市，为之奈何。不得已，复以煮过人参四两，咀而味之，则亦尚有馀性，即合煮汁以济权时之竭。卒至子后阳生之分，补力方到，而胃气方回，得啖糜粥二瓯，肉食数著，而汗始止，脉亦自此有叙，不至虚疾无伦矣（可见胃气便是元气）。迟明，急市人参以继之。后全愈四逾年，得举乡试时有闻其捷音者，握予手而言曰，某贵矣，必忆当年用药人也。予曰，今日可贵，昔日自然天相，于裴生乎奚有？闻者曰，某鄙人也，几以陋俗者陋子矣。
长病与高年病，大要在保全胃气。保全胃气，在食不在药，万不可专攻于药，致妨于食。倘其力所能食时所当食，宁可因食而废药，不可因药而废食（日月中天）。
人当病愈后，胃气必虚，固不可恣情口吻，尤不可小心太过，绝口不沾肉味。或曰，本草谓猪肉助火生痰，发风动气，于人有损无益，子何出此言也。予曰：人以血气成躯，虚则当以血气之味为补助，此固自然之至理。岐伯所以有肉为胃药之称，孟氏所以有非肉不饱之论也。朝与夕亲，心以成性，虽有助火生痰发风动气之害，亦与之俱化矣。予有一譬焉，譬之药中之大黄，非所称有损无益者乎。而或虫生其间，则必不能离大黄以为命，设取而饲之人参、白术之中，其虫反不得所而死矣。此各随其质之所由生，性之所由习，岂概论物味之损与益哉。又如污泥粪壤，孰不以为秽恶之物唾而远也，其间或生虫焉，则亦必藉污泥粪壤以为命矣。倘怜而爱之者，将畜之于清溪冽涧之中，其为虫也，得更有逾时之命乎？由此推之，则猪肉之于人，未尝有损而无益也。
澉川一故人子，伤寒旬日后，身热不止，形气衰疲，语言低怯，颇近危困。及脉之，则两手皆平，一似无所病者（从脉不从证者此也）。随询之曰，腹中饥否，曰：饥甚，急取糜粥一碗与之食，便觉神情苏若有生趣矣。顷之，复思鸡子食，即以鸡子二枚搅匀和水，熟而食之，更觉神情愉悦，语言多力矣。未几，闻有肉丝与笋菜调羹，香美欲食，遣婢问余，余沉思良久，曰食亦不碍。随与肉丝羹碗许，一啖而尽，半日间，神情顿为清彻，并不知其热之于何而解矣。时渠尊老，自山中请卜而归，张皇殊甚。未交揖，辄问予曰，此儿可得复生乎？予故戏之曰：不能，曰：是则奈何，不识尚可用药否？曰：顷已三剂矣，一粥二鸡子三肉丝羹。渠老不觉惊喜交集，抚予肩背而大声曰：是何治法？曰，无他，病已去，胃已虚，所少者食物耳。何必姜三片，枣二枚，服不拘时，渣再煎也（趣极）。
伤寒初起时，则畏寒喜热，数日后寒邪传里，变为热邪，不畏寒反畏热矣。此际慎勿扃门塞牖，垂幕多衾，以助其势。倘更畏热之甚，渴欲饮水，躁欲裸形，亦便当权时任性，勿得过为拘忌。不止伤寒为然，凡杂病有馀之热，法亦同之。
伤寒热极狂躁，渴欲饮冷，而以橘藕瓜梨之类，及新汲井水，凉而解之者，先贤之立法也。世人不晓，谓是予之臆说而不敢用，其为误也，可胜言哉！《类编》所载程元章夫妇皆嗜鳖，一婢日主烹饪，不适口，即挞之。偶一日得一鳖，颇肥大，夫妇以足充其嗜，喜甚，执行操刀欲屠，忽不忍其伸缩，用释缚而置之后园池中，夫妇以鳖失，怒而重挞。越二年，婢患热病，昏聩几死，遂移弃后园池亭以待尽。不谓天未晓，后宅有扣扉声，众疑为鬼，婢曰：是某耳，启之，果然。众惊问其故，对曰，夜将半，彷彿一黑物，将湿泥萍草，遍覆周身，顿觉肢体清凉，百苦尽脱，始知独卧亭子上。夫妇异甚，迨暮，复使往效昨夕所为，而密伺之，见一大鳖，负水藻泥苹，自池中出，夫妇不省所以，婢遂实以往事告，急涸其他，果得一鳖，已倍大子昔矣。尾后穿窍犹存，即遣使送至深渊，自此夫妇感悟，永不食鳖。呜呼！一水族之微，而亦识热者寒之之法，不亦深可慨哉！
伤寒本是阳证，若至日久不痊，须防阴证。盖伤寒日久，元气已虚，更或寒凉与汗下之药太过，则元气之虚益甚，阳证变阴，恒有之耳。其脉则洪数无根，或断续不整，与细疾无伦次。手足则乍温乍冷，或手足未冷，而鼻端先冷。此时纵有躁渴狂谵舌胎便结等热证，不可更用凉药矣。急当以桂、附、参、姜，酌微甚而温补之。温补之后，倘或复见阳证阳脉者，不妨仍用阳证之药。
煮药用水，天泉为上，山水次之，河水又次之。至于井水，则阳和微而阴浊胜，非病所堪。唯伤暑伤寒之热极，宜新汲而饮之。彼城市中人，日用井水而不深害者，习之熟也。若有病，则又是不用井水为良。
张子和曰：余昔访灵台间太史，见铜壶之漏水焉。太史召司水者曰：此水已三环周，水滑则漏迅，漏迅则刻差，当易新水。余划然悟曰，天下之水，用之灭火则同，濡稿则同，至于性从地变，质与物迁，未尝罔焉。故蜀江濯锦则鲜，济源烹楮则⿱吅奄，南阳之潭渐于菊，其人多寿，辽东之涧通于葠，其人多发，晋之山产矾石，泉可愈痘，戒之麓伏硫黄，汤可浴疠。又如冰水咽而霍乱息，流水饮而癃闭通，雪水洗目而赤退，咸水濯肌而痨干。千流万种，言不容尽。至于井之水一也，尚数名焉，及酌而倾曰倒流，出甃未放曰无根，无时初出曰新汲，将旦首出曰井华。一井之水，而功用不同，岂烹煮之间，将行药势，独不择夫水哉？用水者，其熟察之。
煮药之法，取味者炎宜缓，取气者炎宜速。若遇仓卒之病，则不论取气取味，皆宜速，缓则病邪滋蔓，蔓难图也。余每到病势危笃之家，未诊视，先令急煮水，诊视竣，水即汤汤矣，取药煮之，差可济急。
世俗眼药之弊有六：有食已而即药者；有药已而即恣饮茶汤者；有药食杂进而恬不之忌者；有才服此医之药，而旋以彼医之药继之者；有明受此医之药，而阴则服彼医之药，不肯明言以欺者；更有苦于服药，所授汤丸，必潜倾废，中外侍人，又为互隐而无可稽穷者。病或偶减，固无论已，设或偶增，咎将安责？
病中固宜节食，尤宜节饮。食伤人所易知，饮伤人都不觉，不唯茶汤浆酒以及冰泉瓜果之伤，谓之伤饮，即服药过多亦谓之伤饮。其见证也，轻则腹满肠鸣，为呕，为吐。重则腹急如鼓，为喘，为呃。甚则紧闭牙关，涎流口角，昏愦不醒人事，状类中风。患此证者，滔滔皆是，或未有识，不得不为来者言之。
世俗谓病疟之人，忌茶忌药，不则令人中满。余深味之，亦甚有理，特词未之达耳。所谓忌茶者，非忌茶也，忌茶汤也，谓病疟之人，茶汤不可过饮也。忌药者，非忌药也，忌汤药也，谓病疟之人，汤药不可恣投也。盖病疟之人，中宫多湿，若更过饮茶汤，恣投汤药，则以湿助湿矣，鲜有不败脾元而成中满之候者，孰谓恒言无补于世哉！
脾胃者，养生家第一要具也，不可使之熟生物，热冷物，软硬物。虽然，竟是有食生而不见为生所积，食冷而不见为冷所凝，食硬而不见为硬所碍者，此皆逞脾胃强旺之热于一时，实不足为养生训也。
举凡胸腹中有痰，有饮、有积、有痞，或胀、或痛、或酸、或糟、或吐、或泻一二症，时止时作，经年不瘥者。急须猛意以图全愈，毋俟他日别病相加，掣肘莫措。然其所治之法，则灼艾先而药石次，盖灼艾治，与药石不同，药石固能治病，久之必动肠胃，妨饮食而坏元气，灼艾则不唯能治病，并不动肠胃妨饮食，以致坏元气耳。嗟嗟！世之人，喜药石而恶灼艾者多矣。而抑知灼艾之为功，远逾草根木皮万万也（今人皆徒治其末，不治其本，所以十病九失）。
灼艾后，唯节饮食三字为首务，不可饕餮厚味，致伤胃气。今之人，一经灼艾，便以食不胜人为忧。其始也，胃气未伤，犹能勉力啖嚼，数日后，胃气被伤，即胀满而不能食，不泻则吐，不吐，则疟与痢所从出矣。更不思自贻伊戚，而犹咎施艾者之无功，良可笑也，良可悲也。
虚劳病，唯于初起时，急急早灸膏肓等穴为上策。外此，则绝房室，息妄想，戒恼怒，慎起居，节饮食，以助火攻之不逮。一或稍迟，脉旋增数，虽有良工，勿克为已。葛可久曰：痨证最为难治，当治于微病之初，莫治于已病之后。深有旨也。至夫药饵，则贵专而少，不贵泛而多。万不可谩听名流，积月穷年，不撤润肺滋阴之药。润肺滋阴之药，擅名固美，酿祸极深，不可不知，不可不慎。
世欲谬以周身刺痛为鬼箭打，不知此病，乃是湿痰与气交滞而成。滞于腰，则腰痛；滞于背，则背痛；滞于胸肋，则胸肋痛，岂有鬼箭之理哉？治当破气而兼燥湿消痰之药，痛无不止。今世俗有以针挑揩擦而痛亦能止之者，却合此破气行滞之一法，未可遽指为非也。唯是草浆油酒，与秽恶不堪之异味，害人不浅耳。胃之强者，间可倖生，胃之弱者，卒无一人免于死，痛哉。
凡胃气不足之人，断不可谩服草头药汁。草头药汁，最能伤胃，胃气虚者，服之必死，纵或不死，胃气终难完复。且更是有草类相似，收採不真，误中杀人之毒于顷刻间而莫之救者矣。历有明验，言之惨人。
绍兴有僧名希赐者，从客舟自番禺至，舟中有士人，携一仆，病脚弱不能行，僧悯之曰，吾有一药能治，效如影响，饵之而瘥者，不可胜计。僧进寒庙，饮颇醉，即入山採药，遽投酒中，授病者服之，方入口，辙呻吟云，肠胃痛极，如刀割截，迟明死。士随以咎僧，僧曰，安有此事，即取昨夕所馀药，自投酒服之，不逾时亦死。盖由山中多断肠草，人食之即死。僧之所採，想为根蔓所缠结，因醉，不之择，是以及于祸，信知草药不可轻服也。
一人年已望六，热病半载矣，饮食少进，体中倦怠，忽患黄疸证。有授以草头药汁，连服三日，疸未除而吐泻交作矣，遂致绝粒，卒至不救，遵生者鉴之。
凡泻病、痢病、虫病、疳病、水病、酒病、疸病，于初愈时，断不可骤服滋补之药。盖此数病，以湿热为源，滋补之药，乃助湿热之尤者，骤而服之，鲜不致害。
昔当湖一孝廉，与予通家世讲也。其为人，偏滞而多思，第无事而恒慼慼，偶于甲午秋初，忽病疸，后虽全愈，用饭未能照常，则脾尚虚而湿未清也。会值公车北上，有一医，制以天王补心丹数斤为赆，奈一往舟中，饵无虚日，未中途渐觉胸膈有碍，饮食复以日退，全不察其药之有为害也。仍日饵之无间，入春而疽病复作。迨归，而形容枯稿，仅存皮骨，其腹庞然，按之若石，始则为疸，继则为鼓也。皆脾虚坐湿之所从也。招予往治，真气已衰败无馀，无可著手处矣。越旬，汤饮俱绝而死，此亦误投滋补之一验也。
昔一好补者，于暑月暴泻，服苍术、厚朴、泽泻、猪苓、黄连、砂仁等药二剂。业已愈，后唯节饮节食以全胃气可耳，不必更事药也。好补者以为既泻之后，元气必虚，辄用人参、白术、甘草、黄耆、米仁、山药之类，一服，顿尔胸中满闷，大便窒涩不通，且三四日不能饮与食。乃就质于予，予曰，暴泻初安，湿邪未尽，遽投大补之药，是赉盗粮养寇兵矣。奚怪其为然也。即取苍术为君，佐以枳实、厚朴、泽泻、陈皮、砂仁、半夏、木香、山楂之属，作丸俾服而痊。语云：「病去勿得妄加攻补」，良有至理。
凡近产，不可祈问卜，听彼巫觋之徒，乘机哄吓，以吉为凶，当何祷神，当何求佛，致使孕者忧疑恐惧，梦想多成危境，真气反因郁结而不舒，临产之际，不难产亦自难产矣。患此弊者，急用人参、白术、当归、川芎、砂仁、枳壳、苏梗、大腹皮之类，日煎服之，以舒郁气，而扶真气。
人但知临产可危，而不知既产尤可危；人但知难产可危，而不知易产尤可危；人但知病产可危，而不知健产尤可危。是何也？临产、难产、病产，在势为逆，逆则人人皆惧，惧则心倍兢持，未或有失。既产、易产、健产，在势为顺，顺则人人皆忽，忽则心恒懈弛，反致多虞。吕氏曰：惧者福之门，忽者祸之源。理固然也。
妊妇调摄之要，单在养气，养气即是养力，能养其力，则产固不难，亦更无他病。其养气之法，勿过劳，勿过逸，勿过饥，勿过饱，更勿得为忧、为悲、为惊、为恐与怒。而后以参、术、芎、归、砂仁、枳壳之类补助之，则真气自能充塞流行于身而不息，有何产之足虑而病之足虞也。若不知此养气之法而过劳，则气为之耗，过逸，则气为之滞，过饥，则气为之衰，过饱，则气为之闭。更若忧焉，则气结，悲焉，则气消，惊焉，则气乱，恐焉，则气下，怒焉，则气逆矣，又何产之不足虑，而病之不足虞也！
最险是横生逆产，未产时，头则向上，迨将产，势必转身觅路而生，头乃向下。若儿身方转，头未向下，竟被产母用力一逼，儿将错路无门，不横生便逆产矣。其转身时痛楚难忍，只宜宽心少待，待儿转身既定，头已向下，腰痛如刀割截，方可用力。至期须得谙事稳婆，与老成人侍奉，庶不误事。（此法可传授收生婆）
临产勿得妄用催生药。催生药者，因产之难而设也，产若不难，催必反害。孕妇临月，常有试月与弄胎两候。其候，似乎即产，忽不逾时，而胎复安焉如故，更越旬余，或二旬，始得正产。倘不加察，妄意催之，祸旋踵矣。余于临产，止用独参汤，佛手散，益母膏，产固宜，不产亦无不宜也。
凡劳心与劳力之人，须时偷閒调息，以保既耗之元气，盖气根于息，息调则气调，气调，则一身之中无不流通四达，而百脉安和，神情清泰，虽劳不甚苦人矣。调息之法，端默静坐，谢境，澄心，口目俱闭，止于鼻中徐呼徐吸，任我自然。勿得作意思为著力太重，反使本来不息之真，窒而不利。
读书家必习养生法，能习养生法，不唯于身利，更于心利。举其要，莫先于少睡，少睡，则神灵，神灵，则气爽，气爽神灵，身心自然交利矣。然少睡之工有六；静而勿躁，一也；疏远房室，二也；常收此心于腔子中，三也；深夜勿寒勿馁，四也；行住坐卧，不忘调息想，五也；每日将哺，神气昏浊辄偷閒一憩，六也。此六者，行之日久，不自知其惺惺少寐矣。善读书者，幸勿以此为迂。
凡用补药，必兼泻邪，邪去则补药得力。譬之涤衣，先除垢腻，而后粉饰可加耳。若专事补，而不知邪气之当泻，补必为害。
无病时之脉各有不同，或偏洪大而浮者；或偏细小而沉者；或偏有力而数者；或偏无力而迟者，此各本来所赋使然，非关病也。必于平时，预与善诊者，审究详明，熟识本来脉状，庶有病之时，易为推测，而无认彼作此之误。
泻病无他治，宁饥毋饱，是其治也。谚云：肚泻无药医，饿到日蹉西。言虽俚鄙，切中病情，不可不为之三复。然可戒而不可犯者有五：一酒，二晚餐，三汤饮，四生冷，五油腻腥膻。戒之而泻不愈者，未之有也；犯之而泻得愈者未之有也。
病之加于小愈者，因小愈而放其心也。天下事处逆者，恒多易，处顺者，反多难。病当未愈而求愈时，欲不得逞，志不敢肆，凡语言动止，饥饱寒温，以及情性喜怒之间，无不小心翼翼，自然逆可为顺，不期愈而不愈者鲜矣。愈则此心不觉康强自慰（岂啻自慰，并侍奉者亦慰，便多不能保护处矣），保护渐疏，恣口吻也，爽寒温也，多语言也，费营虑也，近房室也，顺情性而烦恼也，广应酬而不自知为劳且伤也，有谓病不反加于此者无之矣。因忆孟夫子生于忧患，死于安乐之说，信不可不书绅而铭座右也。
人咸谓神昏之病原于心，心清，神乃清。愚谓神昏之病原于胃，胃清，神乃清。或疑神藏于心，于胃何与。曰藏神者心，而摄神者气，气出于胃，胃气不清，则不能摄神归舍，而心神之昏昧也必矣。子如不信，不观醉酒之人乎，醉酒之人，醉胃不醉心也，何以神昏而语言错乱也。不观饱食之人乎，饱食之人，饱胃不饱心也，何以神昏而颓然欲寐也。不观痰涎壅塞之病乎，痰涎壅塞之病，病于胃，未尝病于心，何以神昏而瞑眩无知若中状也？不观阳明内实之病乎，阳明内实之病，病于胃，未尝病于心，何以神昏而躁妄狂谵如祟也？或乃为之抚然曰：命[中]之矣。
凡有以问疾来者，勿得与之相接。一人相接，势必人人相接，多费语言，以耗神气。心所契者，又因契而忘倦，心所憎者，又因憎而生嗔，甚或坐盈一室，竟起谈风，纵不耐烦，又不敢直辞以去，嗟嗟，有病之人，能克几何，而堪若此，恐不终朝，而病已增剧矣。然此犹为害之小者耳。更有一等摇唇鼓舌好事生非，病者一或轻听，必致恼怒填胸，不知自爱，而其为害，又不可言，智者于此，休将性命做人情。
病中但可安分调摄，不可偏信师巫，杀害生命。不唯损赀造业，更使心志狐疑，溺情鬼窟，而切身珍爱之图，反置勿问，愚孰甚焉。
病人卧榻，不可薄以茵褥，致使隐寒犯背，寝伤五脏之阳，变证增邪，莫此为甚。《仙经》曰：背以阳为主，而五脏之俞穴通焉，一被寒侵，则寒气由愈入脏而脏寒，脏寒，则阴盛，阴盛，则阳衰，阳衰，则转输迟滞，传送乖违，气血亦为之损败，轻病必重，重病必至于死矣，可不慎乎（世都忽而不察所以，夭折者多矣）。不特病时不可，即平时亦是不可。
有有病素不服药者，不为无见，但须知得病从何而来，当从何去，便是药耳，如饥则食，食即药也；不饥则不食，不食即药也；渴则饮，饮即药也；不渴则不饮，不饮即药也；恶风知伤风，避风便是药；恶酒知伤酒，戒酒便是药。逸可以治劳，静可以治躁，处阴以却暑，就燠以胜寒，衰于精者寡以欲，耗于气者守以默，怯于神者绝以思，无非对病药也，人唯不自知耳（无上至言，亦无上至药）。
崩漏与肠风日久，鲜有不至脾胃愆和，饮食无味，而发肿发黄者。一见此证，便当从脾虚不能摄血归元为治，万不可仍执血分之病，而用血分之药，此说业有详论，似毋庸赘。但恐成心不化者，既欲补脾，而复拖泥带水，又兼补血之药于补脾之中，不得不赘耳。既补其脾，又补其血，在饮食未至减尝者犹可，若饮食大减，又加恶心呕吐，而胸满不舒者，不将速其死乎？法当专用参苓白术散，少加燥湿宽中之属，以佐山药、扁豆、莲肉、米仁之滞。有热加黄连，有寒加桂、附，饮食少进者，先服大补脾丸，元气下陷者，兼用补中益气，未有不谬者也。
饮食何以能养人也，由脾胃之运化，非饮食所能也。药饵何以能治病也，亦由脾胃之运化，非药饵所能也。然则脾胃何以能运化饮食与药饵也，实由水火二气，又非脾胃所能也。有司命之责者，其参之。（穷源之学）
人当卧病，务须常存退步心。心能退步，则方寸之间，可使天宽地旷，世情俗味，必不致过恋于心，纵有病焉，可计日而起矣。不则今日当归、芍药，明日甘草、人参，是以江河填漏卮，虽多无益也。先儒有言，予卧病时，常于胸前多书死字，每书数过，顿觉此心寂然不动，万念俱灰，四大几非我有，又何病之足虑哉？虽然，此惟可与达者言也。
一缙绅子，年三十馀，囊固饶裕，良田又几二十顷，且已有子，亦可谓无不如意者矣。后忽心志改常，二六时中，无刻不恣嗟太息，愁怨不胜，如此者四五年，遂患惊悸怔忡恍惚不得寐等证。远近医家，延之迨遍，有安神者，有养血者，有补气生精者，有消痰与降火者，备饵弥剧，卒至如迷如昧，如颠如狂，棰胸啮舌而死。究其病所从来，则为数年前讼费千馀金耳。呜呼！如此富家，但知有身外之微，而不知有性命之大，纵可怜不足惜也。世间类是者颇众，因志之以为后鉴。
罗先生曰：「收拾一片真正精神，拣择一条直捷路径，安顿一处宽舒地步，共好朋友涵泳优游，忘年忘世，俾吾心体段与天地为徒，吾心意况共鸢鱼活泼，其形虽止七尺，而其量实包太虚，其齿虽近壮衰，而其真不减童稚。」每读一过，顿开无限心胸，胜服百剂清凉散也。
邝子元，由翰林补外十馀年矣；不得赐还，尝侘傺无聊，遂成心疾。每疾作，辄昏聩如梦，或发谵语，有时不作，无异平时。或曰，真空寺老僧，不用符药，能治心疾。往叩之，老僧曰：相公贵恙，起于烦恼，生于妄想。夫妄想之来，其几有三，或追忆数十年前荣辱恩仇，悲欢离合，及种种閒情，此是过去妄想也。或事到跟前，可以顺应，若乃畏首畏尾，三番四复，犹豫不决，此是见在妄想也。或期日后富贵荣华，皆如所愿，或期功成名遂告老归田，或期子孙登荣以继书香，与夫不可必成，不可必得之事，此是未来妄想也。三者妄想，忽然而生，忽然而灭，禅家谓之幻心。能昭见其妄，而斩断念头，禅家谓之觉心。曰不患念起，惟患觉迟，此心若同太虚，烦恼何处安脚。又曰：相公贵恙，亦原于水火不交。何以故？凡溺爱冶容而作色荒，禅家谓之外感之欲；夜深枕上、思得冶容，或成宵寐之变，禅家谓之内生之欲，二者之欲，绸缪染著，皆消耗元精，若能离之，则肾水滋生可以上交于心。至若思索文字，忘其寝食，禅家谓之理障。经纶职业，不告劬勩，禅家谓之事障。二者之障，虽非人慾，亦损性灵，若能遣之，则心火不致上炎，可以下交于肾。故曰尘不相缘，根无所偶，返流会一，六慾不引。又曰：苦海无边，回头是岸。子元如其言，乃独处一室，扫空万绿，静坐月馀，心疾如失。
昔汪石山，治一妇年三十馀，形瘦而色苍，忽患狂病，语言谵妄，披发裸形，不知羞恶。众皆以为心风，有欲吐以痰药，有欲饮以粪清，不之决。汪诊其脉，浮缓而濡，曰：此盖由忍饥劳倦，致伤胃气而然耳。经云：二阳之病发心脾，二阳者，胃与大肠也，忍饥过劳胃伤而火动矣。发心脾者，延及干心脾也，延及心脾，则心所藏之神，与脾所藏之意，皆扰乱无依而病狂矣。内伤发狂，阳明虚也，法当补之。遂用独参汤，加竹沥饮之，数日愈。
予自来历境多艰，而此心则未尝不乐，天生我为人，非乐何。身有常疾，不敢恣嗜欲，适足养生，非乐何。交有良朋，日聆格言庄语，颇知敢畏，非乐何。性偏疏懒，省却营营苟苟，此身常觉自在，非乐何。虽无厚望在人，不见斥于有道，非乐何。不读书，亦时得会心语，不坐禅，亦时得见自性，非乐何。世固有日处乐而不知乐，有日处乐而反不乐，有日处乐而不安其乐，必置身于不乐，吾不知其解矣。
偶于乙未春，百疾并乘，卧榻不起者累日，深悔平时少一节字。已而思之，节字该得广，岂止关于疾哉。凡家居日用，以及交与应酬，语默动止之间，随时随处无一不因节而得，不因不节而失者也。然节者中也，正先儒所谓行乎其所不得不行，止乎其所不得不止也。设当止焉而勿止，非节矣。设当行焉而遽止，亦非节矣。唯深于中道者，乃于与言。（节字看得好。）
举世诊脉，都用简篇为垫手之具，不思简篇所载，悉圣贤经传，昭垂万古。至尊至贵，岂可轻为借用。甚且亵之于床第之间，污之以秽恶之手，有人心者，安乎否也？习以成风，竟无觉音，惟予友钱商隐一人，深以是严，更欲以是严天下。因命予笔之，以广其劝，是亦与敬惜字纸者同旨也，幸勿见迂为望。


卷之四  ——————————————————————————————————————————————————————————————————————————————————————————

卷之四  ***************************
择医疗病，不在临时，而在平时。能干平日知得深。信得确，则临病相延，不患不济事也。（居安思危，处常思变，保身之切要。）今夫世之择医者，在平日，则恬不经心，及有病，即手忙脚乱，妄听妄从。有谓此良遂延此者；有谓彼良，更延彼者。甚至道途之人，绝不晓医为何事，而或徇其举荐之情，无一不可延之者。幸而愈，以为得人。不愈，则曰：疾既已剧，无可奈何，甘下泉而不悔矣（人情世态，大抵如斯）。愚者不怪，智者亦比比如之，可胜悼叹！
医家之误人有六：有学无识，一也；有识无胆，二也；知常不知变，三也；意有他属，四也；心烦冗沓时，五也；偶值精神疲倦，六也；为医者，不可不深加自省也。至有一等重惜名誉，知有生机而袖手。更有一等中怀势利，因贵贱贫富而岐心。甚有一等未经明理，强作知医，而率意妄投汤剂，以致误彼苍生者，又不可与医类同日而语也。
昔胡孝辕先生深痛医道之衰，忽不自觉其失声曰：善医者吾不得而见之矣，得见善学者斯可矣。予曰：善学者吾不得而见之矣，得见善问者斯可矣。自此三十有年来，绝不见一善问者。（善问者必善学。）
徐东皋云：古医十四科，而今亡之矣。《道藏》经中颇有是说，自宋、元以来，止有十三科。考医政，其一为风科，次伤寒科，次大方脉科，次小方脉科，次妇人胎产科，次针灸科，次眼科，次咽候口齿科，次疮疡科，次正骨科，次金镞科，次养生科，次祝由科，国朝亦唯取十三科而已，其脾胃一科，终莫之续。元之李东垣先生，著《脾胃论》，极其精详，但不言十四科之缺，不知其得旧本而加已意，抑尽为创著而得上古之同然欤？是诚医道之大幸也。
凡本病中，有兼胸腹不利，饮食少餐，与恶心嘈杂，呕吐痞闷，作痛，作胀，作泻一二症者，便是脾胃有病，当先调治脾胃，而后用本病之药。亦有不必用本病之药，而本病亦自能因脾胃之愈而与之俱愈者。即或本病之势不容缓，不得不舍脾胃而先治之者，亦勿得终置脾胃于罔闻也。何也？脾胃者。元气转输之关也，宜行不宜滞。一有滞，元气即不克转输，药石亦因以滞而不化，不能取验矣。东垣所谓非药之不能治病也，元气之不行药力也，此固人身中自然之至理，知之，则能令人生，不知，则未有不致人于死者。故本刻中不避重复之嫌，每晓晓不已。惜乎世都不明此理，每闻予言，辄掩耳而走，曰：此老生常谈耳。及察其临证所施之法，所裁之方，则又似绝不知老生常谈者。见寒病唯知有治寒之药而已矣。见热病，唯知有治热之药而已矣。见血病气病，唯知有治血治气之药而已矣。全不计及脾胃之有病不病也。即或有能计及者，亦不过述前人所谓脾胃为一身之主，而以白术、参、苓、山药、薏苡仁之类，加减于治寒治热、治血治气之药中而已矣，更有他乎？噫嘻！此皆不知调治脾胃之法之不易易故耳。调治脾胃之法，有从主不从容者，有从客不从主者。有欲攻之而先补之者，有欲补之而先攻之者。有补多而泻少者，有补少而泻多者。有舍汤就丸而变丸为散者，有旦同夕异而旦异夕同者。又自有勿药而愈，节饮而愈，灼艾而愈，专事适口之味而愈者。不可以成见拘、古方执、与语言尽也。何以谓之从主不从客？昔一人，肠胃坚结，大便不行，客邪其实矣。余见其形瘠而脉迟，知为中气虚寒之侯，专此参、归、姜、桂，连服五、六月，绝不行结而结自行。又一人，肠血与寒热，医都舍脾而施治。余诊之，关独沉而恶心不知味，则知其积饮伤脾，致生寒热，并不能摄血归经耳。与之逐饮扶脾，而诸证咸失。举若此者，即从主不从客之调治脾胃法也。何以谓之从客不从主？昔一人，脾泄经年，补之涩之从无验，脉来滑以洪，膈间饫欲呕。此痰火客于中宫，于水谷混淆而作泄。治以桔、半、苍、连燥湿清痰火诸药而泄自止。又一人，卒倒无知，六脉几绝，众皆测以虚极。迨细审，则胃中大满而且坚，此由食物之伤，气闭不行所致。急投破气攻坚之药，顿觉脉复而神苏。举若此者，即从客不从主之调治脾胃法也。何以谓之欲攻而先补？如一人，痞满壅塞不能食，在法似宜攻，谓六脉皆衰，形色瘁而不泽。先用补中益气汤五、六剂，俟其脉旺神强，而后继之消伐，始克无虞。又一人，滞下初成，势难骤补，见其手足厥冷，脉数无伦，而为无阳之虚极。急煮参、姜，桂、附等药叠进之。后觉脉有序而肢体温，始行通利而获瘳。如此之类，皆欲攻先补之调治脾胃法也。何以谓之欲补而先攻？如一妇，胎痢日久，似宜从补，不意腹中多滞而脉实，尚在可攻不可补之候，余即乘其可而攻之。攻后，痢即减，随进人参大补脾丸，以培胎气。又一妇，崩晕交发，百药不瘥，其脉甚沉滑而腹中实且坚。此食滞于脾，脾虚气弱，崩晕无从施效耳。施用滞丸导其滞，崩晕顿止。续与参苓散而痊。如此之类，皆欲补先攻之调治脾胃法也。所谓补多而泻少者，邪已去而胃已清，胸膈无腻凝之患，饮啖渐可通耳。补少而泻多者，邪虽去而胃未清，胸膈尚多壅碍，未便加餐耳。舍汤就丸者，胃虚有湿，不敢恣投汤药，转伤胃气耳。变丸为散者，丸缓而散速使药力易行，而胃易清耳。旦同夕异，旦异夕同者，因藏府殊途，虚实交併，一药不能独治耳。勿药而愈者，服药过多，胃气为药所伤，勿得更加攻补耳。节饮而愈者，饮聚胸中，不能思食耳。灼艾而愈者，病根深固，多药必妨肠胃，必藉火攻而后验可臻耳。专事适口之味而愈者，胃气久虚，非味莫之起耳。语云口滋味而百节饱，亦养正邪自除之义耳。虽然，此但言其调治脾胃中之脾胃病有如此，而五脏之中更有脾胃病之说，又不可不察也。东垣曰：五脏生化之源在脾胃，虚则五脏之邪不一而集。如人右关脉缓而弱，脾之本脉也。食少肌虚，恶心呕吐，嘈杂吞酸，作泻作肿，脾胃之本病也。而或兼见弦急，弦长之脉，与肋满筋挛，诸风掉眩，寒热往来诸证者，乃肝之脾胃病也，而或兼见洪数、洪散之脉，与烦燥肌热，口苦面红，怔忡惊恼，盗汗自汗诸证者，乃心之脾胃病也。而或兼见浮短、浮涩之脉，与哮喘咳嗽，喉痒咽疼，皮肤皱裂诸证者，乃肺之脾胃病也。而或兼见沉微、沉细之脉，与足软腰疼，骨蒸盗汗，遗溺遗精诸证者，乃肾之脾胃病也。又当各随所兼脉证而调治之，不可泥定脾胃之病，只在脾胃之中，而不博考周详，以知其遍。（旁证甚彻）如头眩耳鸣之用半夏白术天麻汤，脾弱经愆，往来寒热之用逍遥散者，非即肝之脾胃病乎？思虑伤脾以致怔忡、惊悸之用归脾汤，食少肌虚不得寐之用辰砂远志丸者，非即心之脾胃病乎？唾咯痰涎，胸膈不利之用润下丸，二陈汤，脾虚咳嗽之用保脾清肺丸者，非即肺之脾胃病乎？泄泻之用四神丸，脾虚之用八味丸，水气日久之用金匮肾气丸者，非即肾之脾胃病乎？人自不察耳。唯不察，所以但知调治脾胃，而不知调治脾胃有如此之微，如此之费，如此之难耳。呜呼！如此之微，如此之费，如此之难。有浅陋拘阂者，所克窥其藩篱哉？毋惑乎老生常谈之不屑闻，掩耳而走也。吾因是而深有望焉。乌乎望？望天下同志之人，无一不惕然于生死之关而猛然于脾胃渊源之学（满腔热血。吾道其幸乎！苍生其幸乎！）
莫谓产后之热无实热，而不知有寒凉也。莫谓实热之热终实热，而不知有温补也。有一妇，产仅五辰，得发热之候，手扬足掷，谵妄欲狂，大渴思冷饮，而脉数且洪。余以产后气血两亏，纵多热证，不可遽用寒药，止取生地黄为君，当归为臣，柴胡、玄参、牡丹皮为佐，炒黑乾姜为从治而兼引用，更加童子小便，以襄清热之功，宜其当矣。不谓一饮犹是，再饮犹是，加人参一钱饮之，亦犹是。复细审，脉加旺而诸证悉有馀，确为实热，改用人参白虎，及黄连解毒等汤五、六剂，并啖梨、桔、寒泉诸凉快之味而热始解。若执产后之热无实热，其不失者几希矣！一少年子，病伤寒，始则身热头疼，畏寒，脉浮数，医从而汗之，表已罢而传及里。不畏寒，反畏热，躁喝狂谵，不得卧，六脉数而洪，实热无疑矣。夫何以凉药攻之，而热益以剧，不只热剧，而脉亦益以数，一息之间，几近八至，且至热之来，局蹐不整，一似趋不旋踵而时蹶者（谓之阴证似阳可，谓之阳证变阴亦可。），盖由真气之虚，不克管束脉道而然，此是不足之数，非真有馀热也。即以人参三钱煎汁，入童便一杯饮之，脉势渐退而热亦少解。更以人参、麦冬、五味煎饮数剂而愈。若执伤寒传里之实热为终实热，其不失者几希矣。噫！可不慎哉？
或问富家之养子，性柔脆而多疾，贫家之养子，每坚强而寡疴，伊何说也？裴子曰：贫家有暗合养子之道，与富家异耳。何谓贫家有暗合养子之道与富家异？盖小儿受病有五：一曰暖，小儿质禀纯阳，而火偏胜，保护无容过暖。（谚云：若要小儿要，受些饥与寒。此有至理在。）《礼》曰：童子不衣裘裳。此其义也。富家之子，一出母胎，即矇头裹足，燠室藏之，加以覆衾垂幕。稍长，则未寒失寒，叠加绒纩。更日置之于火，炼其未足之阴，积热请病，从此变生，而柔脆者多矣。贫家之子，则薄被单衣，随地而掷，虽不无风冷交侵，动人悯念，而不知正得抑阳扶阴之至理，与富家异，其暗合养子之道一。二曰饱，人身肠胃，以清虚为和顺，在小儿则尤要。小儿肠胃柔窄，受盛无多，且不自知饥饱，旋与旋啖。而富有之家，则又脂味充盈，易恣情而多淡，脾胃诸病，从此变生，（今之纵口腹致病者，不只小儿。）而柔脆者多矣。贫家之子，则无物可食，即食亦自有常，必不能使之厌饫，在口腹固为清简，而不知正是肠胃清虚之至理。与富家异，其暗合养子之道二。三曰怒，小儿独阳无阴。性易躁而多怒，惟抑怒可使全阴（病人多易起怒，而不知适所从益病也。其原皆由于自幼纵性。）。富家之子，种种任性，骄怒之习，越于性情。本无可怒，怒无已时，怒由肝木，木旺生风，风木乘脾，惊痫诸病从此变生，而柔脆者多矣。贫家之子，则素居穷蹇，不纵其性，自能贬损意气，无怒敢发，处境似乎怫逆，而不知正得抑怒全阴之至理。与富家异，其暗合养子之道三。四曰遏号，谚云：儿号即儿歌。《老子》云：终日号而不哑。则知儿之号，出于不自如，不自识，莫或使然，犹天籁也，岂有遏之之理。况小儿阳气偏隆，最多火病，藉此呼号以泄之，不为无益（号呼泄气，即泄火。气有馀便是火。）。而富家之父若母者，反生不忍。动以食慰，而遏其号。郁滞诸病，从此变生，而柔脆者多矣。贫家之子，则听其号呼而勿恤，见者闻之，以为心忍，而不知正得顺适天和之至理，与富家异，其暗合养子之道四。五曰伤药，药乃攻邪物，非养生物也，多服久服，鲜有不致伤生者（草根树皮，只以疗病，原不足以养生，奈何有无病而喜服药者。）。富家之子，则不论有病无病，日饵无虚，甚至旦暮更医，乱投汤剂，而不知忌。有谓无伤，吾勿信也。且药之伤人，甚于伤食。食伤，医所易知，药伤，医多不识，病外诸病从此变生，又不止于柔脆矣。贫家则不暇求医，无资取药，纵儿多疾，安意守之。在旁人以为失护，而不知正得有病不服药为中医之至理（富家皆当书一通于座右，以为保赤之道。）。与富家异，其暗合养子之道五。噫！是岂富家不善养子乎？非也，境也，因境以成其不善养子也。是岂贫家善养子乎？非也，境也，因境以成其善养子也。
常见延医之家，陈餚设礼，固不啻事神事鬼之诚且敬也，要皆出自不得已之苦心。医者于此，自当设身处境，深用不安，适可则止，莫谓分所宜然，恣情长夜之饮，而绝不一回念。在暴病家，尤不及觉。若久病则中外主人，俱已晨夕焦劳，卧餐且废，复何以堪。语云：一人向隅，满堂为之不乐。有病之家，则不止一人向隅，满堂亦几向隅矣，一人岂能独乐哉！有仁心者必不然也。更有一等嗜习而成僻者，嗜博奕，但知有博奕，而不知有病人。嗜呼卢，但知有呼卢，而不知有病人。更有一等趋竞公门，奔驰世务之辈，则又心无二用，但知有趋竞奔驰，而不知有病人。愿同志者勿类是。
针灸诸病，从未有以时令拘也。而世俗则专泥于伏暑之月，不思病之感也，有浅有深；其治疗也，有缓有急，岂可概至伏暑之月，而后针且灸耶？考诸《素问》《灵枢》以及月令禁忌等书，并不见有伏暑始宜针灸之说，不知世俗何所据而云然？但一岁之中，最不可犯者，独在冬至左右旬馀日（斯时尤宜瑾戒房事，夏至前后亦然，奈何反行针灸耶？），盖此时正在剥极夏生阴盛阳微之候，君子于此，自宜深潜玩密，保护微阳而不便有所泄。《易》谓：「先王以至日闭关，商旅不行，后不省方。」《素问》谓：「蛰虫周密，君子居室，去寒就温，无泄皮肤。」皆此义也。当此之际，则又不可遽执四时俱宜针灸之说，贼及天和也。
何百斋曰：运气之说，起于《素问》，本为四时之变而设，盖以春为木。夏为火，秋为金，冬为水，夏秋之变为土，以此察天地之气候，辩人物之病证，以为治疗之主耳。《素问·六节脏象论》谓：五运相袭，而皆治之终期之日，周而复始。又谓春胜长夏，长夏胜冬，冬胜夏，夏胜秋，秋胜春，且以一期三百六十日，分为六气，每气主六十日，则其意可见矣。纪以天干，则曰五运。纪以地支，则曰六气，其实一也，传久致讹，至《天元纪大论》等篇，则遂以年岁之支干，分管六气，盖已失先圣之旨矣。盖年岁之干支，天下皆同，且通四时不变也。天气之温暑寒凉，民病之虚实衰旺，东西南北之殊方，春夏秋冬之异候，岂有皆同之理。此其妄诞，盖不待深论而可知也（不可不知运气，不可徒泥运气。）。近世《伤寒钤法》，悉以得病日之干支为主，其源亦出于此，决不可用，盖五行之气，各主一时。当时则为主气，为司天。非其时而有其气，则为客气。与时正相反者，则谓在泉，为其气伏于黄泉之下，而不见也。治疗之法，用热远热，用寒远寒，所谓「必先岁气，勿伐天和」者是也。春时木气司天，则四方皆温。夏时火气司天，则四方皆热，夏秋之交，土气司天，则四方皆湿，秋则皆凉，冬则皆寒，民病往往固之。但当因其四时寒热燥湿之气，而治之可矣，何必拘其年岁之支干哉？虽然，此又论其病之常也有如此，而至于病之变者，并不可拘于四时寒热与燥湿之气也。
一人患嘈杂恶心，吞酸吐呕，而兼头眩耳鸣，恍惚不寐。延余视之，诊其脉则洪而滑，右关尤甚，曰此痰证也。腹中时作饥，饥即食，食即太甚，曰痰火作饥也，不可与之太甚。其家不信，以为多食可以病愈。夫食而致死者固多，则在医；贪食而致死者不少，责在己。不知古人有言曰：痰病数十日不吃，亦不饿死，何也？盖谓受痰之累，赖痰之养也。纵或觉饿多是痰火致嘈，必不得已，须略与食，万勿多食，后不见反复，渐渐再进。今半日间，连与之数餐，餐便纵恣，安得不填塞胸中，夹痰饮，而发昏迷、眩晕之候乎？多食又未免食积作痰，至不可救，慎之，慎之。此后当宜痛改前辙，加慎调理，不数日，必渐而安。倘不改前辙，仍不慎谨，请勿复敢见矣。
夫虚劳证治，余已尽详三卷中矣，更庸何赘？唯是世之行医而不善医者，但用养血滋阴之药，不知变通，以夭人而勿恤，深切痛悼，不得不掳丹呕血，再为来者言之。夫虚劳病，未尝非阴血虚也，虽圣人复起，亦未尝不谓阴血虚也，是则生熟地黄、当归、知母、玄参、天、麦门冬诸药，岂曰无功。举世遵而行之，岂曰不可。但此等之药，既寒凉，又濡润，在脾胃未衰，水穀未减之时，用此治标则可。若至多服久服，未有不伐脾胃生化之源，而为水穀减餐者矣。（多服久服，渐至真水遏郁，不能生脾土，补肾不若补脾，予谓亦须加运行之药。）《素问》曰：血乃水穀之精，生化于脾。又曰：脾为至阴，人之阴虚乃脾虚也。脾土一虚，则生化之源竭，何能运行水穀而成阴血乎？本欲养血，适以损血，本欲滋阴，适以损阴，是无异与阴柔巽顺之辈相朝夕；似乎德我，而溺情既久，隐受其祸而不知矣。（女子小人，甚矣，不可近也。）然则治之将奈何？惟于初起时，急急早灸膏肓等穴，为上策耳。外此，则绝房室，息妄想，戒恼怒，节饮食起居，以助火攻之不及。一少怠焉，脉旋数矣，脉数则火有进而无退，载血而上行矣，铄金而咳嗽矣，蒸骨消肌，汗泄不止，动作皆衰矣。纵有良工，曷克为也。语曰：劳证之脉，五至以外者不治。又云：当治于微病之初，莫治于已病之后，厥有旨哉。至夫药也，一言可蔽，王太仆所谓壮火之主，似镇阳光是也（阴虚有二，有阴中之水虚，宜用六味等丸。有阴中之大虚，宜用八味等丸。近且有用八味加参等料，煎膏服而愈者。）。阳光者，火也。水主者，阴也。阴不足则邪火炽，故必壮其主以镇之。六味等丸，其要药也。如人平日真阴素亏，兼以不善调摄，妄自作劳，致阴血受伤。阴亏则火旺，火载血上行，为衄为吐。脉实者，以生地黄为君，丹皮、桃仁、茅根，韭汁之类为佐。甚者，权以醋炒黑大黄，去旧而生新。此后急宜滋养阴血，培补真元，运旋脾胃，如六味丸、八味丸、及归脾汤等药，随症用服，照前项调理法，庶病不滋蔓，而效可渐收也（珍摄为上，第一戒色，第二戒怒，第三戒言。）。若血大脱后，不加珍摄，必致阴日亏，阳日旺，遂成夜热咳嗽，盗汗劳倦等症。病成而欲治之，则亦难矣。故劳症初起，如日晡发热，饮食不减，当用生地黄为君、当归、知母、鳖甲、玄参、银柴胡、牡丹皮、地骨皮等药为佐。有汗加麦冬、五味、枣仁、浮小麦。若兼恶心、无汗，暂加软柴胡、葛根，以透肌而解热。心火暴盛者，少加川黄连。尺脉强旺者，少加炒黄柏，以平其势。势平则已，不可过剂，此先哲业有详论。惟谓苦寒之药，竟非虚劳者所宜也。若咳嗽不止者，法当清金润肺，紫苑、款冬、二冬、二母、枇杷叶之属，固所必需，亦须以生地黄为君，以滋肾而生阴。盖痨嗽之因，因于肾阴亏败，不能制火。火无所畏，亢而刑金，金极则鸣耳。徒事于肺，是执流而忘源矣。如琼玉膏、集灵膏、太平膏、天地膏、三才膏，俱可选用。前项诸药，先后所治规则，虽不能有外乎此，但滋阴之药，难期速效，必致多服，多服则伤脾减食，如前之所云，有必然者，故进滋养药者，时时当以饮食进退为消息，毋得经年累月，恣投而勿顾也（邪火盛则真火衰，真火衰不能生土而食减）。但著饮食减少，咳嗽炽盛，急须加温补脾胃，兼行气清金等药，有司命之责者，其可专执而不知变通哉？
曷言乎用药之如用兵也？裴子曰：盖卫国者兵，卫生者药。药不以法，而夭折因之，兵不以律，而败亡随之，慎所同耳。且以信、仁、义、智、勇，与夫决敌致胜之策，一比勘焉。则又不爽锱铢者何也？可战则哉，不犹医之可攻则攻乎？可守则守，不犹医之不可漫汗下乎？可和则和，不犹医之用和解乎？（宇宙大文章，不可多得，以医目裴子失矣。）兵有设伏，医有从治，均之伏其所恶，诱其所好也。兵有哨探，医有消息，均之欲窥其虚实也。兵有间谍，医有转药，均之欲离其动邪也。先补后攻。得非足食而后足兵之谓乎？先攻后补，得非大兵之后，疮痍荆棘，即为抚绥之策乎？攻补交施，得非且战且屯，且和之计乎？大积大聚，杀其大半而止，得非歼厥巨魁，胁从罔治之义乎？病去而勿妄加攻补，得非穷寇勿追，归师勿揜之说首？不当补而补，齎盗粮养寇兵也。不当攻而攻，嘉兵者不祥也。或以正，或以奇，以授兵尾其后，或先锋锐其始，与医之正治、奇治、先后剂，轻重法何异焉。且无恒者，不可以作医，兵之贵信也。无活人心者，不可以作医，兵之贵仁也。医不可以执方，兵之贵智也。医不可以贪利，兵之贵义也。急攻之，急下之，急补之，兵之贵勇也。器械不精，以其卒予敌也，药品可不精制乎？部伍不整，以其将予敌也，立方可不严整乎？君不择将者败，医不可不择也。阃外不专者败，医不可以不任也。忿兵者败，骄兵者败，印刓忍予者败，医独可忿，可骄、可吝否也？病在此而治在彼，无过之地，妄加斩伐也。有是病而用是药，王师所至，勿犯秋毫也（使裴子而登坛，必能料敌制胜，指挥如意，断非徒读父书者。）。执一不通，赵括之读书也。一治有五，孙子之用兵也。有一、二味成一方者，武穆之以寡御众也。有一、二十味成一方者，淮阴之多多益善也。有半剂、或一剂而愈者，武之西伐会朝清明也。有数十剂，或百剂而愈者，周之东征三年始得也。以至于占风象、度地势，察人心，与医之审地，宜先岁气，望闻问切，均不可以岐视者，用药与用兵同有如此。虽然，兵家之虚者，则示之以实，实者则示之以虚。与医之虚者实之，实者虚之其理相似。而兵家之虚者，示之以虚，实者未之以实。尤为制胜之妙算（论至此始全）。而医家之虚者虚之，实者实之，则败不旋踵，何也？兵家之所谓虚者，兵食不足也，在我之无气虚也。所谓实者，兵食足也，在我之无气实也（此论发人未发），医家之所谓虚者，元气虚也，所谓实者，邪气实也。邪气者，譬之兵家之敌人，非在我者也，此其所以异也。用药与用兵之不同又如此。今之不知医者，固不知如用兵之说，知如用兵之说者，亦但曰医之不可轻用耳，孰知医之与兵有同异，一至于此也！故曰：善将兵者，而后可以语医，识虚实者，而后可以语医。
有客过余而问之曰：一大病久虚人，容颜黄瘁，饮食减餐，两足浮肿，已半岁，气虚下陷无疑矣。连进补中益气汤，反致胁满胸膨，呕哕不能食，则奈何？余曰：据子所言，是诚气虚下陷之病矣，补中益气汤，亦诚对病之药矣。服之而病反剧者，徒遵章句中，所谓不足者补，下陷者升耳。不思古人立教，言有尽而意无尽。虽言不足者补，而不足之中，未始不兼有馀，病于此而温补焉，则不足者未补，而有馀者日必炽矣（唤醒多少）。虽言下陷者升，而清气下陷者，未必绝无浊气之在上，于此而漫升焉，则清气未升，而浊气已先横矣。子之所用升补而反剧者，大率近是。客曰：何以知其不足中之有馀，清气上之浊气耶？曰：有证之见于外而知之耳。夫证之见于外者，如恶心，膨满，痰嗽，喉疼，腹痛作泻，与饮食有妨之类是也。此即所谓有馀之病，兼在上之浊气也。外补之法，便须酌量而施之。（真是无隐不照，裴子胸中有秦镜。）然此乃见证之显者，至有证虽见而实隐，却又难察也。本不恶心，而胸中则时懊恼。本不膨胀，而肋间隐然刺痛；本不痰嗽，喉疼，而喉忽似哽似噎；本不作痛作泻，而大便不时至，欲解不解；本不有妨饮食，而亦自有厌饫而难安（履霜坚冰至，慎之不可不早也）。如此之病，亦即有馀之病，兼在上之浊气也。升补之药，须酌量而施也（酌量二字，须从症不从方）。非用心精而晰理密者不能也。故用补中益气汤，必熟审之当而察之详者，为得焉耳。
或问尹真人，谓人身祖窍真际，举世鲜知者，果安在耶？曰：祖窍之真际，即老氏所谓玄牝之门也（玄之又玄，众妙之门，天地万物皆从此出。可一言而尽也）。《悟真篇》云：要得穀神长不死，须凭玄牝立根基。故紫阳修炼金丹，全在玄牝一窍。玄牝一窍，採取在此，交媾在此，烹炼在此，沐浴在此，温养在此，结胎在此，即脱胎神化，亦无不在此。修真之士，诚能知此一窃，则金丹之道，无遗义矣。所谓得其一，万事毕也。但从来圣圣相传，悉有虚名，而无实据。如曰先天主人，万象主宰，太极之蒂，混沌之根，至善之地，凝结之所，虚无之谷，造化之源，不二法门，甚深法界，归根窍，覆命关，中黄宫，希夷府，总持门，极乐国，虚空藏，西南乡，戊已门，真一处，黄婆舍，守一炉，净土西方，中黄正位，这个神室，真土黄庭，种种虚名，总是言此一窍。此一窍者，非心非肾，非肺非肝，非脾非胃，非脐轮，非尾闾，非明堂泥丸，非关元气海，非两肾中间一穴，非脐下一寸三分，不可以方所执、形相求、声臭逐，唯取生身受气之初而已矣。生身受气之初，即父母交感时，一点先天混沌无形之气，挟精而入子宫者是也。是即吾儒之所谓无极而太极也。交感之后，而此气为精血所包，则又太极而两仪矣，由是而生脏腑，生官窍，四肢百骸，以至能知能觉，能运动，能屈伸，能喜怒哀乐，能仁义礼智，能神圣文武，都从受气初之一点中出来者耳。玄牝之门，乃自有焉，故老氏曰：玄牝之门，是天地根。夫玄牝之门，而曰是天地根，则吾身天地之根，固吾身玄牝之门矣。然吾身玄牝之所从出者，又何根也？又必有先玄与牝以为根，而后能分玄与牝。夫分玄与牝者，太极也。先玄与牝者，无极也。无极者，吾身之中也。即尧舜允执之中，孔子时中之中，释迦空中之中，老子守中之中也。不止吾人一身之内有此中，即一身之外，遍满天地，亦皆吾身之中也。正所谓周流六虚之外而无不足，退藏一身之内而非有馀也（万物皆备）。故曰一窍能纳太虚，然则此一窍之真际，果安在耶？《道藏经》曰：天之极上处，距地之极下处，相去各八万四千里，而天地之相接，适当四万二千里之际。人身一小天地，心脐相去八寸四分，而人身天地之相接，适当四寸二分之际（劈破天荒，但恐窍不可守）。此际想不在乾之下，坤之上，震之西，兑之东，无在而实无不在，无不在而实无所在也。虽然窍非徒窍，有妙存焉，妙者何？昔人有言，窍是中而妙是一，若知窍而不知妙，犹知中而不知一。盖一生乎中，有中定有一。一即执一之一，一贯之一，归一之一，守一之一。执一者，以其中之一，而执之也。一贯者，以其中之一而贯之也，归一者，以其中之一而归之也。守一者，以其中之一而守之也。伏羲氏之河图，而虚其中者，先天也，乃吾身祖窍之中也（此未发之中，所谓元神是也）。即孔子谓先天而天勿违；老子谓无名天地之始；释氏谓茫乎无朕，一片太虚；道家谓一点灵光，露出端倪；神禹氏之洛书，而实其中者，后天也，吾身租窍之一也（此已发之和，所谓元气是也）。即孔子谓后天而奉天时，老子谓有名万物之母也。夫河图中矣，中而未始不一。洛书一矣，一而未始不中。中不离乎一，一不离乎中，岂非无为之神机，精微之妙道与！故曰：多言数穷，不如守中。丹书万卷，不如守一。修身至要，在乎守中抱一而已。守中者，守此祖窍之中也。抱一者，抱此祖窍之一也。蒙庄所谓南海之倏。北海之忽，口遇于混饨之乡也。修身之士，不明此窍，则真息不住，而神化无基，大丹不结，须知此窍，是个性命根原，无形相，无方所，无声臭，不可以有心守，不可以无心求。有心守之，则著相。无心求之，则落空。先师或曰：「空洞无涯是玄窍，知而不守是工夫。」斯得之矣。
语鹤李子云：不知《易》者不可与言医，《易》中太极、无极，阴阳之理，即吾人性命之根也。
