
序  ***************************
医之伐病，犹将之伐敌也。夫决机战攻之地以取胜，用兵者固皆有是心，及一旦为背水阵，则观者愕然矣。非有淮阴为之辨析，则孰知其出于兵法，是兵之不可以无其说也。兵不可以无说，医其可以无说乎？里中张杲季明，自其伯祖子充以医显京洛间，受之于范忠宣，其祖子发，盖学于其伯祖而有得者也。于是其父彦仁，继子发，而术更妙于充，深微所衍，固三世之医也。季明则欲博观远览，弘畅其道。凡书之有及于医者，必记之，名之曰《医说》。始见则曰：已得几事矣。再见则曰：近又得几事矣。其意欲满千事，则以传诸人。予念医家之书，本之以《素问》《灵枢》，广之以《难经》《脉诀》，而药之君臣佐使，咸萃于《本草》，世固不外是而为医也。今有出一奇，以起人之死，则众必疴相与惊异，以为昔人所未到。自明观之，其不有似于背水阵乎？故予知是书之为有益也。己酉岁冬，季明携以过我，且曰书虽未成，请姑先详之，以勉杲之意所勿及。会予有鄢郢之役，殊倥偬，然念季明请甚笃，又颛颛于其业，蒐选宜必精，故不暇之尽撰，而徒叹其当盛年著书，遽肯出与人共之，其存心有足大者，岂非逮事其祖，多异闻，故不以得之纸上者为己私分也欤，此予所以益重季明也，遂书以冠《医说》之首。
己酉岁十月六日朝奉大夫权发遣郢州罗顼序

卷一  ——————————————————————————————————————————————————————————————————————————————————————————

三皇历代名医  ***************************
●太昊伏羲氏
伏羲氏，以木德王，风姓也。一曰庖犠氏，亦曰太昊。蛇首人身，生有圣德。母号华胥。都于陈。作瑟，有三十六弦。其理天下也，仰则观象于天，俯则观法于地。鸟兽之文与地之宜，近取诸身，远取诸物，于是造书契以代结绳之政，画八卦以通神明之德，以类万物之情。所以六气、六腑、五脏、五行、阴阳、水火升降得以有象，百病之理得以类推。炎黄因斯，乃尝味百药而制九针，以拯夭枉矣。（出《帝王世纪》）
●炎帝神农氏
炎帝神农氏，长于姜水，因而姓姜。人身牛首，生有圣德，始教天下耕种五谷而食之，以省杀生之弊，尝味草木，宣药疗疾，以救夭伤之命，百姓日用而不知。著《本草》四卷，至梁陶弘景以《名医别录》加之为七卷，逮于我唐统极，英国公李勣、许孝崇、苏敬宗等奉诏，更复采摭，去陶氏之乖违，辨俗用之纰紊，新修为二十卷，于今行焉。（出《帝王世纪》及《本草论序》）
●黄帝
黄帝有熊氏，少典之子，姬姓也，长于姬水，龙颜，有圣德。生而能言，役使百灵，可谓天授自然之体也。犹不能坐而得道，故以地黄元年正月甲子，将游名山以求神仙，时方明、力牧从焉。东到青丘，见紫府先生，受三皇天文以效万神；至具茨而见大隗君，而受神芝图；至盖上，见中皇真人，受九茄散方；至罗霍，见黄盖童子，受金银方十九首；适崆峒而问广成子，受以《自然经》；造峨嵋山并会地黄君，受以《真一经》；入金谷问导养，而质玄、素二女；著体诊则问对雷公、岐伯、伯高、少俞之论，备论经脉，傍通问难以为经，教制九针，著内外术经十八卷。陟王屋山玉阙之下，清斋三日，乃登于玉阙之上；入琼琳台，于金杌之上，得玄女九鼎神丹、飞香炉火之道，乃于茅山采禹余粮，烹之得铜，遂还荆山之下、鼎湖之上，参炉定药，虎豹万群为之视火。九鼎神丹成，有黄龙下，迎黄帝上升，群臣后宫从上者七十余人，其小臣不得上，乃悉持龙髯，拔堕帝弓，万姓仰望。帝既上升，乃抱其弓与髯而号，故后世因名其处为鼎湖，其弓名乌号。（出《帝王世纪》《太清皇帝九鼎丹经》）
●巫彭
巫彭初作医。《周官》曰：五谷、五药养其病，五气、五声、五色视其生。观之以九窍之变，参之以五脏之动。遂有五毒攻之，以五药疗之，以五气养之，以五味节之，以祛百病。（出《史记》及《周书》）
●巫咸
巫咸，尧臣也，以鸿术为帝尧医。又出《世本》曰：巫咸初作筮。（出郭璞《巫咸山序》及《世本》）
●岐伯
岐伯，黄帝臣也。帝使岐伯尝味草木，典主医疾经方，《本草》《素问》之书咸出焉。（出《帝王世纪》）
●俞跗
俞跗者，黄帝臣也，善医术，所治病不以汤液醪醴、镵石、蹻引、汤熨，拨见病之应，因五脏之输，乃割皮解肌，决脉结筋，搦髓，揲荒爪幕，湔浣肠胃，漱涤五脏，炼精荡形，以去百病焉。（《史记》）
●桐君
桐君者，皇帝时臣也，撰《药对》四卷及《采药录》，说其花叶形色，论其君臣佐使相须，至今传焉。（出《本草经序论》）
●雷公
雷公者，黄帝时臣也，善医术。黄帝燕坐，召雷公而问之：汝受术诵书者，若能览观杂学，别异比类，通合道理，务明之，可以十全，若不能知，为世所怨。又曰：子知医之道乎？诵而颇能解，解而未能别，别而未能明，明而未能彰，足以治群僚，不足以治侯王。雷公避席再拜曰：臣年幼小，曚愚以惑，不闻。臣受业传之以教，请诵《脉经》上下篇众多矣，至于别异比类，由未能以十全，又安足以明之云。（《素问》）
●伯高、少俞
伯高、少俞，并黄帝时臣，未详其姓，辅佐黄帝，详论《脉经》，对扬问《难经》，究尽义理，以为经论，故人到于今赖之。（《素问》）
●马师皇
马师皇者，黄帝时兽医也，善知马形气生死之诊，治之辄愈。后有龙下，向之垂耳张口。师皇曰：此龙有病，我能已之也。乃针其唇及口中，以甘草汤饮之而愈。又数数有龙出其陂，造而治之。一旦，龙负之而去，不知所之也。（《列仙传》）
●秦长桑君
长桑君者，六国时人，不知何许人也，时人莫有识者。扁鹊少时为人舍长，舍客长桑君过，扁鹊心自奇异之，常谨以礼遇。长桑君亦知扁鹊非常人也，乃悉取其禁方书，尽与扁鹊。
●医缓
医缓，春秋时秦人也，未详其姓。晋景公病，求医于秦伯，伯使医缓治之。未至，公梦二竖子相谓曰：彼良医也，惧伤我，焉将逃之？其一曰：我居肓之上，汝居膏之下，若我何？缓至，谓公曰：疾不可为也，在肓之上、膏之下，攻之不可，达之不及（达，为针也），药不至焉，不可为也。公曰：良医也。厚礼而归之。（出《左传》）
●医和
医和者，春秋时秦国人，未详其姓。晋侯有病，求医于秦伯，伯使医和视之。曰：疾不可为也，是谓近女室，疾蛊，非鬼非食，惑以丧志（丧志，为惑女色）。良臣将死，天命不祐。赵孟曰：良医也。厚其礼而归之。（并《春秋左氏传》）
●文挚
文挚者，春秋时宋国良医也。洞明医道，亦兼异术。龙叔子谓之曰：子之术微矣，吾有疾，子能已之乎？文挚则命龙叔背明而立，文挚从后向明而熟视之，曰：嘻，吾见子之心矣，方寸之地虚矣，几圣人也，子心六孔流通，一孔不达，今圣智为疾惑由此乎！治之遂愈。
●医竘
医竘者，秦之良医也，莫知其姓。张子背肿，命竘治之。张子谓之曰：非吾背也，任子制焉。治之遂愈。夫身之与国而犹此也，必有所委，然后治之。（出《尹子》）
●凤纲
凤纲者，汉阳人也。常采百草花，水渍之，瓮盛封泥，自正月始，迄九月末。又取瓮埋之百日，煎丸之。卒死者，以此药内口中，水下之，皆生。服纲药者，非但疾差，数百岁不死。没入地肺山，仙去也。（出《神仙传》）
●矫氏、俞氏、卢氏
矫氏、俞氏、卢氏，并周之良医也。（出《列子》及《初学记》）
●扁鹊
扁鹊者，渤海郑人也。（徐广曰：郑当为鄚。县名，今属河间。）姓秦，名越人。至今天下言脉者，由扁鹊也。（出《史记》）
●子豹
子豹者，秦越人弟子。虢太子死，扁鹊乃使弟子子阳厉针砥石，以取三阳五会。有间，太子苏，扁鹊乃使子豹为五分之熨，以八减之剂和煮之，以熨两胁下，太子遂能起坐焉。（出《史记》）
●李醯
李醯为秦太医令，自知伎不如扁鹊，遂密使人刺杀之。（出《史记》）
●崔文子
崔文子者，秦时太山人也。志好黄老事，居潜山下，后作黄散、赤丸药，卖之都市。自言年三百余岁。后有疫气，人死者万万许。长史请文子救之，文子拥朱幡系黄散以巡人间，饮散服丸即愈，所活者以万计。其后去之蜀卖药。故世人云：崔文子赤丸、黄散近于神也。（出《列仙传》）
●安期先生
安期先生者，琅琊乡人也。卖药海边，时人谓之千岁公。李少君太山采药，病困殆死，遇安期，安期与之神楼散，服一钱匕，遂愈。秦始皇闻之召见，与语三日三夜，赐金璧数千万，出于阜乡亭，皆置之而去。（出《列仙传》）
●楼护
汉楼护，字君卿，齐人也。父为医。护少诵经方、本草、秘方十万言。长老咸敬重之，共谓之曰：以吾子之材，何不宦学乎？由是辞其父，学经，为京兆令，甚有名誉。（出《汉书》）
●公孙光
公孙光，齐淄川唐里人也，好医术，为当时所重。初淳于意就光家求学，光悉以教之，曰：所授妙方，子无以教人。意曰：得禁方实幸甚，死不敢妄传。光曰：尔后必为国工，吾方尽矣。临淄阳庆，其方甚奇异，吾不如之，可谨事之，必得其方。意遂辞光而事庆焉。（出《史记》）
●阳庆
阳庆，山东齐人也。传黄帝、扁鹊之脉书，诊病知人死生。
●太仓公
太仓公者，齐太仓长，临淄人也。姓淳于氏，名意。少而喜医方术。高后八年，得见师临淄元里公乘阳庆。庆有古先道遗传黄帝、扁鹊之书，五色诊病，知人生死，决嫌疑，定可治，及药论书甚精，悉受其禁方。
●秦信
秦信者，不知何许人也。少明敏，有度量，好经方、本草及黄帝、扁鹊之脉书，为当代良医。
●王遂
王遂，不知何郡人。少习经方，工于理疗，以艺业精博，为齐王侍医。
●宋邑
宋邑者，临淄人也，率性爱人，志尚医术，就齐太仓公长淳于意学五诊脉论之术，为当世良医。（并《史记》）
●冯信
冯信，齐临淄人也，为齐太仓长。性好医方，精于诊处，而临淄王犹以其识见未深，更令就淳于意学方。意教以按法逆顺、论药法、定五味及和剂汤法，信受之，擅名于汉。（出《史记》）
●高期
高期，不知何许人也，入仕为济北王太医。王以期术艺未精，遣就仓公淳于意，学经脉高下，及奇络结俞穴所在，及气当上下出入，邪正逆顺，以宜定镵石刺灸之法。岁余，亦颇通之，乃以此知名。
●王禹
王禹，不知何郡人，以艺术为济北王太医。以识见未精，就仓公意学，数岁悉通之，以此知名汉代。
●唐安
唐安，齐临淄人也。言貌谦恭，风仪温雅，性好医术，就仓公学，意教以五诊上下、经脉奇恒、四时应阴阳之法，乃为齐医。
●杜信
杜信，不知何郡人也。性度温恭，谦柔好学，知是身是病，乃悉心学医，自欲扶危持颠，兼以安人济众。遂诣仓公求学，情理甚恳。意怜之，教以上下经脉、五诊之法二岁余，亦以知名汉代。（并《史记》）
●玄俗
玄俗者，莫知其姓字也。自言河间人，恒食巴豆、云母，卖药于都市，为人治病。河间王买药服之，下蛇十余头，王问其病源，俗云：王病乃六世余殃，非王所知也。缘王常放乳鹿，仁感天心，故遭俗尔。王欲以女妻之，俗夜亡去，不知所之。后有人见于常山之下焉。（《列仙传》）
●张机
后汉张机，字仲景，南阳人也，受术于同郡张伯祖，善于治疗，尤精经方，举以孝廉，官至长沙太守，后在京师为名医，于当时为上手，时人以为扁鹊、仓公无以加之也。（出《何颙别传》及《甲乙经》《仲景方论序》）
●郭玉
郭玉，太医丞，广汉人也。和帝试玉之诊，使嬖臣美手者与宫人杂处帷中，令玉诊之。玉曰：左阳右阴，非一女之脉也，帝甚奇之。（《后汉书》）
●程高
程高，广汉人也，性好经方，问道无倦，有一艺长于己者，必千里伏膺。闻涪翁善医术及针经诊脉法，寻求积年，竟乃得之，擅名当代，为太医丞。（《后汉书》）
●涪翁
涪翁者，不知姓名，钓于涪水，因号涪翁。精于医术，所治病不限贵贱，皆磨踵救之而不求其报，甚为当代所重。（《后汉书》）
●沈建
沈建，丹阳人也。父为长吏，而建独学好道，不肯仕宦。学导引服食之术，延年却老之法，又能治病，病无轻重，建治辄愈。建断谷不食，轻举飞行，或去或来，如此三百余年乃绝迹，不知所之。（出《神仙传》）
●张伯祖
张伯祖，南阳人也，志性沉简，笃好方术，诊处精审，疗皆十全，为当时所重。同郡张仲景异而师之，因有大誉。（出《张仲景方序论》）
●杜度
杜度，不知何许人也，仲景弟子，识见宏敏，器宇冲深，淡于骄矜，尚于救济，事仲景多获禁方，遂为名医。（出《仲景方》）
●卫沉
卫沉，不知何郡人也，仲景弟子，知书疏，有小才，撰《四逆三部厥经》及《妇人胎脏经》《小儿颅囟经方》三卷，皆其所制，知名当代。（出《仲景方》）
●华佗
华佗，字元化，沛国谯人也，洞晓医方，兼善养性之术，年百余岁而貌有壮容，时人谓之仙。（《魏志》列传）
●李当之
李当之者，不知何许人也，华佗弟子，少通医经，尤精药术。（出梁《七录》）
●吴普
吴普，广陵人也，为华佗弟子，以艺术知名，性恬淡，善医方，年九十余而耳目聪明，牙齿完坚，知名当代。（梁《七录》）
●樊阿
樊阿，彭城人，受术于华佗，遂为名医。（出张湛《养生论》《华佗别论》）
●封君达
青牛道士封君达，陇西人也，服黄连五十余年，又入鸟鼠山服汞百余岁，后还乡里，视之如年三十者。常骑青牛，闻有疾病殆死者，无论识与不识，以药治之，应手而愈。后入玄丘山仙去。（《神仙传》及《博物志》）
●韩康
韩康，字伯休，京兆灞陵人。常采药于名山，卖于长安市，口不二价三十余年。时有女子从康买药，康守价不移。女子曰：公是韩伯休那此不二价？康叹曰：我本避名，女子皆知有我，何用药为？遁入灞陵山中，莫知所之。（出《高士传》）
●董奉
董奉，字君异，候官人也。为人治病，病愈，令种杏五株，轻者一株，数年之间，杏有十万。杏熟，以谷一器易一器杏，以所得谷赈救贫乏。奉在人间近二百年，颜貌若三十许人。一旦举手指天，竦身入云。（出葛洪《神仙传》）
●负局先生
负局先生，吴人也，莫知其姓名。负石磨镜，人有疾苦，即出紫丸、赤丸与服，无不差。后大疫，家至户到与药，活数万余人，不取钱。去时语人曰：吾欲还蓬莱山，为汝曹下神水，崖头一旦有水色白，从石间流下，服多愈疾。（出《列仙传》）
●李譔
李譔，字钦仲，梓潼涪人也，通五经诸子，无不该览，博好医方。为庶子，迁仆射中散大夫，后在官卒。（《蜀志》）
●李子豫
李子豫，晋时不知何郡人也，少善医方，当代称其通灵。许永为豫州刺史，其弟患心腹坚痛十余年，殆死。忽自夜闻屏风后有鬼谓腹中鬼曰：何不促杀之？不然，明日李子豫当从此过，以赤丸打杀汝，汝其死矣。腹中鬼对曰：吾不畏之。于是许永使人候子豫，子豫果来。未入门，病者自闻腹中呻吟声，及子豫入视，曰：鬼病也。遂于其箱出八毒赤丸与服，须臾腹中雷鸣彭转，大利数行，遂差。今八毒丸方是也。（出《续搜神记》）
●张苗
张苗，不知何郡人，雅好医术，善消息诊处，为时所重。（出《晋书》）
●王叔和
王叔和，高平人也，博好经方，尤精诊处，洞识摄养之道，深晓疗病之源。采摭群论，撰成《脉经》十卷；篇次张仲景方论为三十六卷，大行于世。（出张湛《养生方》）
●赵泉
赵泉，不知何许人，性好医方，拯救无倦，善疗众疾，于疟尤工，为时叹服。（出《晋书》）
●葛洪
葛洪，字稚川，丹阳句容人也。广览众书及诸史百家之言，下至短杂文章，近得万卷。自号抱朴子，善养性之术，明拯救之法，撰经效诸药方三卷，名曰《肘后》。（出《晋中兴书》）
●皇甫谧
皇甫谧，字士安，幼名静，安定朝那人也。沉静寡欲，始有高尚之志，以著述为务。自得风痹疾，因而学医，习览经方，手不辍卷，遂尽其妙。
●裴[岂/也]
裴[岂/也]，字逸之，河东人也。多学术，善医经，诊处通明，方药精富，于时名医硕学咸皆叹伏，官至尚书左仆射。（并《晋书》）
●刘德
刘德，彭城人也，少以医方自达，长以才术知名。当朝缙绅伏膺附响。工治众疾，于虚劳不足尤见精通，疗之随手而愈，犹是承流向风千里而来者多矣。官至太医校尉。
●史脱
史脱，不知何郡人，器性沉毅，志行敦简，善诊候，明消息，多辩论。以医精专，拯疗工奇，拜太医校尉。治黄胆病最为高手。
●宫泰
宫泰，不知何郡人。幼而岐嶷，长而聪敏，静好《坟》《典》，雅尚方术，有一艺长于己者，必千里寻之。善诊诸疾，疗上气尤异，制三物散方，治喘嗽上气，甚有异效，世所贵焉。
●靳邵
靳邵，不知何许人也。性明敏，有才术，本草、经方诵览无不通究，裁方治疗，意出众见。创置五石散、矾石散方，晋朝士大夫无不服饵，获异效焉。
●阮偘
阮偘，字德如，陈留尉氏人也。幼而聪惠，长而好学，性沉静，有大度，以秀才为郎。游心方伎，无不通会，于本草、经方、疗治之法尤所耽尚。官至河内太守。（以上出《晋书》）
●张华
张华，字茂先，范阳方城人也。学业优博，辞藻温丽。精于经方、本草，诊论工奇，理疗多效。（出《晋书》及徐广《晋纪》）
●蔡谟
蔡谟，字道明，不知何许人也。素以儒道自达，治莅知名，性有道风。耽尚医术，常览本草、经方，手不释卷。及授扬州刺史，将之任，渡江食蟹，误中彭蜞毒，殆死。叹曰：读《尔雅》不熟，为《劝学》所误焉。（出《晋纪》）
●程据
程据，不知何许人。志性沉毅，雅有度量，少以医术知名，为太医令。（《晋中兴书》）
●支法存
支法存者，岭表僧人也。幼慕空门，心希至道，而性敦方药，寻览无厌，当代知其盛名。自永嘉南渡，晋朝士夫不袭水土，所患皆脚弱，唯法存能拯济之。（出《千金方序》）
●仰道士
仰道士，岭表僧人也。少以聪惠入道，长以医术关怀。因晋朝南移，衣缨士类不袭水土，皆患软脚之疾，染者无不毙踣，而此僧独能疗之，天下知名焉。（《千金方序论》）
●范汪
范汪，字玄平，不知何郡人。少孤，年六岁过江，依外家新野庾氏。宾于园中，布衣蔬食，燃薪写书毕，读诵亦遍，遂博通百家之言。性仁爱，善医术，尝以拯恤为事，凡有疾病，不以贵贱，皆治之，所活十愈八九。（《晋中兴书》）
●殷仲堪
殷仲堪，陈郡人。父病积年，衣不解带，躬学医方，究其精妙。（出《晋书》）
●王显
王显，字世隆，荥阳平人也。以医术自达而明敏。初文昭皇后之怀世宗，梦为日所逐，化为龙而绕后，后寤而惊悸，遂成心疾，敕召诸医及显为后诊脉。徐謇言是微风入脏，宜进汤药及加针灸。显诊云：按三部，非有心疾，将是怀孕生男之象。后果如显言，乃补御史。（出《后汉书》）
●徐謇
徐謇，字成伯，丹阳人也，与兄文伯皆善医。謇性秘，忌承奉，不得意。虽贵如王公，不为措疗。魏孝文迁洛，除中散大夫。文伯事南齐，位至太山兰陵守。（出《南齐史》及《后魏书》）
●徐雄
徐雄，謇之子也，为员外散骑侍郎，医术为江左所称。至雄子之才贵盛，赠太常卿兖州刺史。（《南齐史》）
●王纂
王纂者，海陵人，少习经方，尤精针石。远近知其盛名。（出刘颖叔《异苑》）
●徐熙
徐熙，字秋夫，不知何郡人。时为射阳令，善医，名闻海内。
●道度
道度，熙之长子也。器宇宏深，节行清敏，少精医术，长有父风，位至兰陵太守。
●叔向
叔向，熙之次子也。志性温恭，敏而好学，善于政理，尤工医术，官至太山太守。（并《宋书》）
●薛伯宗
薛伯宗，不知何许人，善以禁气治人病。（出《宋书》及吴均《齐春秋》）
●徐仲融
徐仲融，不知何郡人，为濮阳太守。性好黄老，隐秦望山。有道士过之求饮，因留一葫芦，遗之曰：君习之，子孙当以道术救世，位至二千石。仲融开视，乃《扁鹊镜经》一卷，因精心学之，名振海内，仕至濮阳太守。
●胡洽
胡洽，道士，不知何许人。性尚虚静，心栖至道，以拯救为事，医术知名。
●徐文伯
徐文伯，字德秀，东阳人也，为太山太守。素有学行，笃好医术。
●徐嗣伯
徐嗣伯，东阳人也，文伯之弟。志节慷慨，超然不群，少负其才，雅有异术，而性行仁爱，经方、诊诀、占候靡不详练，悉心拯救，不限贵贱，皆磨踵救之，多获奇效，特为当代所称。（并《宋书》）
●僧深
僧深，齐宋间道人也。少以医术知名，疗脚弱、脚气之疾，为当时所伏。撰录法存等诸家旧方三十余卷，经用多效，时人号曰《深师方》。（《千金方序论》）
●刘涓子
刘涓子，不知何许人。晋末，于丹阳郊外照射，忽有一物，高二丈许，因射而中之，走如电激，声若风雨，夜不敢追。明日，率门人弟子、邻巷数十人，寻其踪迹至山下，见一小儿，问曰：何姓？小儿云：主人昨夜为刘涓子所射，取水以洗疮。因问小儿主人是谁，答曰：是黄父鬼。乃将小儿还。来至，闻捣药声，遥见三人，一人卧，一人开书，一人捣药，即齐声叫，突而前。三人并走，遗一帙痈疽方，并一臼药。时涓子得之，从宋武帝北征，有被疮者，以药涂之，随手而愈。论者谓圣人作事，天必助之，盖天以此授武帝也。涓子用方为治，千无一失，演为十卷，号曰《鬼遗方》。（出龚庆宣《鬼遗方序》）
●羊昕
羊昕，字敬元，不知何许人。志好文儒，性敦方药，莅事详审，诊疗精能。以拯济功奇。累迁中散大夫、义兴太守。
●秦承祖
秦承祖，不知何郡人也。性耿介，有决断，当时名人咸所归伏。而专好艺术，精于方药，不问贵贱，皆治疗之，当时称之为上手。（并《宋书》）
●张子信
张子信，河内人也，清静好文学，少以医术知名。太宁中，征为尚药典御。（出《齐书》）
●顾欢
顾欢，字玄平，吴郡人也，隐于会稽山阴白石村。欢率信仁爱，素有道风，或以禳厌而多所全护。有病邪者以问欢，欢曰：君家有书乎？曰：唯有《孝经》。可取置病人枕边，恭敬之，当自差。如言果愈。问其故，曰：善禳恶，正胜邪。（吴均《齐春秋》）
●李元忠
李元忠，骠骑大将军兼中书令、晋阳县伯，赵郡栢仁人也。初以母老多患，遂通集方术，志性仁恕，疾病疗之，无问贵贱。（《北齐书》）
●李密
李密，殿中尚书，济州刺史，容城县侯，食邑四百户，字希邕，平棘人也。密方直有至行，母病积年不愈，乃习经方，遂尽其妙，多所全护，由是知名。
●崔季舒
崔季舒，字叔正，博陵安平人。少孤，明敏有识干，涉猎经史，爱好文章，长于尺牍，有经世才。精于医术，经方、本草尝所披览，不限贵贱，皆拯治之。（《北齐书》）
●祖珽
祖珽，字孝征，范阳酋人也。博学，善属文，尤长于医术。（《北齐书》）
●褚澄
褚澄，齐尚书、吴郡太守，字彦通。雅有才量，博好经方，善医术，诊处上候，究尽其疾病。疗之无贵贱，皆先审其苦乐荣悴、乡壤风俗、水土所宜、气血强弱，然后裁方用药。至于寡妇、僧尼，必有异乎妻妾之疗。
●邓宣文
邓宣文，不知何许人。少以医术知名，志性方直，除太医尚药典御。（并《北齐书》）
●徐之才
徐之才，金紫光禄大夫、开府仪同三司、尚书令、西阳郡王，字士茂，高平金乡人。幼而俊发，酬应如响，善医，有机辩。武明皇太后不豫，之才奉药立愈。肃宗召与同坐，令皇太子拜之，赠帛千段、锦四百疋、车马衣服、上利田园千亩。（张太素《齐书》）
●张远游
张远游，齐人也，以医药道术知名。寻有诏征，令与术士同合九转金丹。丹成，显祖置之玉匣，曰：贪人间乐，不能飞上天，待我临死方可服。（同上）
●陶弘景
梁陶弘景，贞白先生，字通明，丹阳人。母郝氏，梦两天人手执香炉，来至其所，既而有孕，以孝建三年夏至日生。幼而警慧，博学通经，有志养生，性好医方，专于拯济，利益群品，故修撰《神农本草经》三卷。（出《梁书》及《艺文杂类》）
●徐之范
徐之范，仪同大将军、太常卿、恒山太守、嗣西阳王，即北齐之才之弟也。亦以医术知名，官至太常卿，袭兄爵为西阳王。齐灭入周，拜仪同大将军。（《后周书》）
●徐敏齐
徐敏齐，太常卿之范之子也。工医，博览，多艺。开皇中，赠朝散大夫。（出《隋书》）
●甄权
甄权，许州扶沟人。常以母病与弟立言专习医方，遂究其妙。
●甄立言
甄立言，权之弟也。俱以母病，专心习医，遂尽其妙。武德中，累迁太常丞、御史大夫。杜淹患风毒发肿，太宗令立言治之。既而奏曰：更二十一日午时死。果如其言。
●宋侠
宋侠者，不知何郡人也。性明敏，有学术，于经方、本草尤所敦尚，竟以医术知名。
●许胤宗
许胤宗，常州义兴人。初仕陈，为新蔡王外兵参军。时柳太后感风，不能言，脉益沉而噤。胤宗曰：口不下药，宜以汤气蒸之，令药入腠理，周时可差。遂造黄芪防风汤数十斛，置于床下，气如烟雾。如其言，便得语。由是超拜义兴太守。（并《唐史》）
●孙思邈
孙思邈，雍州华原人。七岁就学，日诵千言，善谈庄老百家之说。性好医术，但是经方无不该览。撰《千金》等方行于世。
●张文仲
张文仲，洛州洛阳人，以医术著名。文仲则天时为侍御医，尤善疗风疾，则天令撰疗诸方。奏曰：风有一百二十种，气有八十种，大抵虽同，人性各异，唯气头风则随发动，临时消息之。但有风气之人，春末、夏初、秋暮得通泄，即不至困剧。
●孟诜
孟诜者，汝州梁人也。以进士擢第，垂拱初，累迁凤阁舍人。少好方术，以药饵为事，撰《补养方》《必效方》行于世。
●王方庆
王方庆，太原人也。雅有材度，博学多文，笃好经方，精于药性。
●秦鸣鹤
秦鸣鹤，不知何许人也，为高宗侍医。（并《唐史》）
●许智藏
许智藏，高阳人。幼尝以母疾，博览医方，世号名医。仕陈，为散骑侍郎。会秦孝王俊有疾，上驰召之夜梦其亡妃崔氏泣曰：本来相迎，闻许智藏将至，其人若到，当必相苦，为之奈何？明夜，俊又梦崔氏曰：妾得计矣，当入灵府中避之。智藏至，为俊诊脉，曰：疾已入心，即当发痫，不可救也。果如其言。（出《隋书》）
●巢元方
巢元方，不知何许人也。大业中，为太医博士，奉诏撰《诸病源候论》五十卷，罔不该集。（宋宣献撰《巢氏病源序》）
●元珠先生
元珠先生，不知何许人。隐显莫测，惟太濮令王冰识其为异人，乃师事之。元珠洞明《素问》，究极微奥，密授妙旨，教冰五脏六气修炼养生之法，草石性理，祛邪去疾神方，由是冰乃注大经《素问》，至一为医家宗范。（出《仙传》）
●王冰自号启玄子
王冰，宝应中为太濮令，笃好医方，得先师所藏《太素》及全元起者，大为次注《素问》，合八十一篇，二十四卷，且序曰：将升岱岳，非迳奚为；欲诣扶桑，无舟莫过。乃精勤博访，而并有其人。历十二年，方臻理要，询谋得失，深遂夙心。（出林光禄《素问序》）

卷二  ——————————————————————————————————————————————————————————————————————————————————————————

医书  ***************************
●医书
皇甫谧《帝王世纪》曰：黄帝命雷公、岐伯教制九针，著内外经，《素问》之书咸出焉。《黄帝内传》曰：帝升为天子，《针经》《脉诀》无不备也。故《金匮》《甲乙》之类皆祖黄帝。
●黄帝与岐伯问难
黄帝御极，坐明堂之上，临观八极，考建五常，以谓人生负阴而抱阳，食味而被色，寒暑相荡，喜怒交侵，乃与岐伯上穷天纪，下极地理，远取诸物，近取诸身，更相问难。雷公之伦，授业传之，而《内经》作矣。苍周之兴，秦和述六气之论，具明于左史。厥后越人得其一二，演述《难经》。西汉仓公传其旧学，东汉仲景撰其遗论，晋皇甫谧次为《甲乙》，隋杨上善纂为《太素》，唐王冰笃好之，大为次注。（林亿《素问序》）
●《素问》惟八卷
班固曰：《内经》十八卷，《素问》即其经之九卷，兼《灵枢》九篇，乃其数焉。虽年代移革，而授学犹存，惧非其人，时有所隐，故第七一卷，师氏藏之，今之奉行，惟八卷尔。周有和缓，汉有淳于，魏有张公、华公，皆得斯道妙者也。（王冰《素问序》）
●医之起
《帝王世纪》曰：黄帝使岐伯主典医藉，以疗众疾。《说文》曰：巫彭初作医。《吕氏春秋》亦曰：巫彭作医。
●方书所出
世诸方书药法，虽损益随时，大抵祖述黄帝。如《脉诀》之出于晋王叔和，《病源》之出于隋巢元方，《汤液经》之出于商伊尹，《伤寒论》于汉张机，《千金备急》出于唐孙思邈，《外台秘要》出于唐王珪。皇朝太平，集天下名方，为《太平圣惠》。其余纷纷，无代无之。高氏《小史》曰：炎帝作药方以救时疾。（《事物纪原》）
●《难经》
《帝王世纪》曰：黄帝命雷公、岐伯论经脉，旁通问难八十一，为《难经》。杨元操《难经序》曰：《黄帝八十一难经》者，秦越人所作。按《黄帝内经》一秩，秩九卷，其义难究，越人乃采精要八十一章，为《难经》。（同上）
●陆宣公裒方书
陆宣公在忠州，裒方书以度日，非特假此以避祸，盖君子之存心无所不用其至也。前辈名士往往能医，非惟卫生，亦可及物，而今人反耻言之。近时士大夫家藏方或集验方流布甚广，皆仁人之用心。本草、单方近已刻于四明及本朝诸公文集杂说中。名方尚多，未见有类而传之者。予屡欲为之，恨藏书不广，傥有能用予言，集以传诸人，亦济物之一端也。
本草  ***************************
●百药自神农始
《淮南子》曰：神农始尝百草之滋味，当此之时，一日而遇七十毒。《世本》曰：神农和药济人，则百药自神农始也。《世纪》或云“伏羲尝味百草”，非也。梁陶弘景《本草序》曰：神农氏王天下，宣药疗疾，以拯夭伤。高氏《小史》曰：炎帝尝百药以治病。尝药之时，百死百生。《帝王世纪》曰：炎帝尝味草木，宣药疗疾，著《本草》四卷。至梁陶弘景、唐李世勣等注叙为二十卷。皇朝开宝中重校定，仁宗嘉祐中，命掌禹锡等集类诸家叙药之说，为《补注本草》。《唐书·于志宁传》：志宁云：班固惟记《黄帝内外经》，不载《本草》。梁《七录》乃称之：世谓神农尝药，黄帝以前文字不传，以识相付，至桐、雷乃载篇册，然所载郡县多汉时张仲景、华佗窜记其语。梁陶弘景此书应与《素问》同类，其余多与志宁之说同也。（《事物纪原》）
●药有君臣佐使
药有君臣佐使。大抵养命之药则多君，养性之药则多臣，疗病之药则多佐使，犹依本性所主，而兼复斟酌，详用此者，益当为善。
●用药增减
《千金方》云：夫众疾积聚，皆起于虚，虚生百病。积者，五脏之所积；聚者，六腑之所聚。如斯等疾，多从旧方，不假增损。虚而劳者，其弊万端，宜应随病增减，聊复审其冷热，记其增损之主耳。虚劳而头痛复热，加枸杞、萎蕤；虚而欲吐，加人参；虚而不安，亦加人参；虚而多梦纷纭，加龙骨；虚而多热，加地黄、牡蛎、地肤子、甘草；虚而冷，加当归、芎䓖、干姜；虚而损，加钟乳、棘刺、苁蓉、巴戟天；虚而大热，加黄芩、天门冬；虚而多忘，加茯神、远志；虚而惊悸不安，加龙齿、沙参、紫石英、小草。若冷，则用紫石英、小草；若客热，则用沙参、龙齿；不冷不热，皆用之。虚而口干，加麦门冬、知母；虚而吸吸，加胡麻、覆盆子、柏子仁；虚而多气兼微咳，加五味子、大枣；虚而身强，腰中不利，加磁石、杜仲；虚而多冷，加桂心、吴茱萸、附子、乌头；虚而劳，小便赤，加黄芩；虚而客热，加地骨皮、白水黄芪（白水，地名）；虚而冷，用陇西黄芪；虚而痰，复有气，用生姜、半夏、枳实；虚而小肠利，加桑螵蛸、龙骨、鸡肶胵；虚而小肠不利，加茯苓、泽泻；虚而损，溺白，加厚朴。诸药无有一一历而用之，但据体性冷热的相主对，聊叙增损之一隅。夫处方者，宜准此。
●药有宣通补泄
药有宣、通、补、泄、轻、重、涩、滑、燥、湿，此十种者，是药之大体，而《本经》都不言之，后人亦未述，遂令调合汤丸，有昧于此者。至如宣可去壅，即姜、橘之属是也；通可去滞，即通草、防己之属是也；补可去弱，即人参、羊肉之属是也；泄可去秘，即葶苈、大黄之属是也；轻可去实，即麻黄、葛根之属是也；重可去怯，即磁石、铁粉之属是也；涩可去脱，即牡蛎、龙骨之属是也；滑可去著，即冬葵、榆皮之属是也；燥可去湿，即桑白皮、赤小豆之属是也；湿可去枯，即紫石英、白石英之属是也。只如此体，皆有所属，凡用药者，审而详之，则靡所遗失矣。
●本草黑白字
滕元发云：一善医惟取本草白字药用之，多验。苏子容云：黑字者是后汉人益之。
●药有阴阳配合
《本草》云：凡天地万物，皆有阴阳；大小各有色类，寻究其理，并有法象。故毛羽之类，皆生于阳而属于阴；鳞介之类，皆生于阴而属于阳。所以空青法木，故色青而主肝；丹砂法火，故色赤而主心；云母法金，故色白而主肺；雌黄法土，故色黄而主脾；磁石法水，故色黑而主肾。余皆以此推之，例可知也。
●误注本草
张文潜好食蟹，晚苦风痹，然嗜蟹如故。至剔其肉，满贮巨杯而食之。尝作诗云：世言蟹毒甚，过食风乃乘。风淫为末疾，能败股与肱。我读本草书，美恶未有凭。筋绝不可理，蟹续牢如縆。骨萎用蟹补，可使无崩骞。凡风待火出，热甚风乃腾。中言若遇蟹，其快如霜冰。俗传未必妄，但恐殊爱憎。本草起东汉，要之出贤能。虽失谅不远，尧跖终殊称。书生自信书，俚说徒营营。文潜为此诗，殆嗜蟹之僻而为之辩耶，抑真信本草也。如河豚之目并其子，凡血皆有毒，食者每剔去之，其肉则洗涤数十过，俟色如雪方敢烹。故梅圣俞诗云：烹炰苟失所，入喉为镆鎁。而《大观本草》乃云：河豚性温无毒。所谓注本草误而能杀人者，殆此类耶。
●药名之异
本草一物而有数名者，详载《本经》。至有日常用之药，乃有异名，一时难以寻讨。今直指其名，表而出之，庶有益于后学。牡蒙，乃紫参；卫矛，即鬼箭；紫葳，今凌霄花；蘹香子，即茴香也；莎草根，今香附子是；北亭砂，乃硇砂；茗苦荼者，茶也；无食子，没石子是；南烛枝，今乌饭叶；菰根，茭笋也；恶实，即牛蒡子；蠡实，即马蔺；淫羊藿，即仙灵脾；假苏是荆芥；葫是大蒜；牙子，乃野狼牙；马勃，乃马屁菌也；商陆，即当陆根；败天公，人戴竹笠之败者；薰陆，香乳香也；诃梨勒，初未成实，风吹之坠地，谓之随风子。《太平广记》载：南威，橄榄也；石蜜，樱桃也；卢橘，枇杷也；木蜜，枣也；塺，尘也；葱白，凉，青，热，通九窍；韭白，暖地之羊肉，青，凉，闭九窍。莱菔，乃萝卜；小草，即远志叶；半天河，竹篱头水也；署蓣，今之山药；神屋，即龟甲；五灵脂，寒号虫粪也；芰实，菱也；乌芋，即慈菇；蚤休，即紫荷车；浮石，载石蟹条下；慎火草，即景天也。
针灸  ***************************
●针灸之始
《帝王世纪》曰：太昊画八卦，以类万物之情，六气、六腑、五脏、五行、阴阳、四时、水火、升降得以有象，百病之理得以有类，乃制九针。又曰：黄帝命雷公、岐伯教制九针，盖针灸之始也。
●明堂
今医家记针灸之穴，为偶人，点志其处，名明堂。按《铜人俞穴图序》曰：昔黄帝问岐伯以人之经络，穷妙于血脉，参变乎阴阳，尽书其言，藏于金兰之室。洎雷公请问，乃坐明堂以授之。后世言明堂者以此。（并《事物纪原》）
●妙针獭走
宋人王纂，海陵人，少习经方，尤精针石，远近知其盛名。宋元嘉中，县人张方女，日暮宿广陵庙门下，夜有物假作其婿来，女因被魅惑而病。纂为治之，始下一针，有獭从女被内走出，病因而愈。（刘颖叔《异苑》）
●针蒭愈鬼
徐熙，字秋夫，不知何郡人，时为射阳令。少善医方，名闻海内。常夜闻有鬼呻吟声，甚凄苦。秋夫曰：汝是鬼，何所须？答曰：我姓斛，名斯，家在东阳，患腰痛死，虽为鬼，而疼痛不可忍，闻君善术，愿相救济。秋夫曰：汝是鬼而无形，云何厝治？鬼曰：君但缚蒭为人，索孔穴针之。秋夫如其言，为针腰四处，又针肩井三处，设祭而埋之。明日，一人来，谢曰：蒙君医疗，复为设祭，病除饥解，感惠实深。忽然不见，当代称其通灵。长子道度，次子叔向，皆精其术焉。（《唐史》）
●针愈风手
唐甄权，许州扶沟人。常以母病与弟立言专习医方，遂究其妙。隋开皇初，为秘书省正字，后称疾除。鲁州刺史库狄钦苦患风手，不得引，诸医莫能疗。权谓曰：但将弓箭向垛，一针可以射矣。针其肩隅一穴，应时愈。贞观中，年一百三岁，太宗幸其家，视其饮食，访以药性，因授朝散大夫，赐几杖衣服。其修撰《脉经》《针法》《明堂人形图》各一卷，至今行用焉。（同上）
●许希善针
天圣中，仁宗不豫，国医进药，久未效。或荐许希善用针者，召使治之，三针而疾愈，所谓兴龙穴是也。仁宗大喜，遽命官之，赐予甚厚。希既谢上，复西北再拜。仁宗怪问之，希曰：臣师扁鹊庙所在也。仁宗嘉之。是时孔子之后久失封爵，故颜太初作许希诗以讽之，于是诏访孔子四十七代孙，袭封文宣王。（《皇朝类苑》）
●针法
善用针者，从阴引阳，从阳引阴，以右治左，以左治右，以我知彼，以表知里。
●针愈风眩
秦鸣鹤为侍医。高宗苦风眩，头重，目不能视；武后亦幸灾异，逞其志，至是疾甚。召鸣鹤、张文仲诊之。鸣鹤曰：风毒上攻，若刺头出少血即愈矣。天后自帘中怒曰：此可斩也，天子头上岂是试出血处耶！上曰：医之议病，理不加罪，且吾头重闷，殆不能忍，出血未必不佳。命刺之。鸣鹤刺百会及脑户出血。上曰：吾眼明矣。言未毕，后自帘中顶礼拜谢之，曰：此天赐我师也。躬负缯宝，以遗鸣鹤。
●针鼻生赘
狄梁公性好医药，尤妙针术。显庆中，应制入关，路傍大榜云：能疗此儿，酬绢千匹。有富室儿鼻端生赘如拳石，缀鼻，根蒂如筋，痛楚危亟。公为脑后下针，疣赘应手而落。其父母辇千缣奉焉，公不顾而去。（《集异记》）
●笔针破痈
李王公主患喉痈数日，痛肿，饮食不下。才召到医官，言须针刀开，方得溃破。公主闻用针刀，哭不肯治。痛逼，水谷不入。忽有一草泽医曰：某不使针刀，只用笔头蘸药痈上，霎时便溃。公主喜，遂令召之。方两次上药，遂溃出脓血一盏余，便宽。两日，疮无事。令供其方，医云：乃以针系笔心中，轻轻划破，其溃散尔，别无方。言医者，意也，以意取效尔。（《名医录》）
●针瘤巨虱
临川有人瘤生颊间，痒不可忍，每以火烘灸则差止，已而复然，极以患苦。医者告之曰：此真虱瘤也，当剖而出之。取油纸围顶上，然后施砭，瘤才破，小虱涌出无数，最后一白一黑两大虱，皆如豆，壳中空空，无血，与颊了不相干，略无瘢痕，但瘤所障处正白尔。（《丁志》）
●善针
无为军张济，善用针，得诀于异人，能观解人而视其经络，则无不精。因岁饥疫，人相食，凡视一百七十人以行针，无不立验。如孕妇因仆地而腹偏左，针右手指而正。久患脱肛，针顶心而愈。伤寒反胃，呕逆，累日食不下，针眼眥立能食。皆古今方书不著。陈莹中为作传云：药王药王，为世良医，尝草木金石名数凡十万八千，悉知酢咸淡甘辛等味，故从味因悟入，益知今医家别药口味者古矣。（《邵氏闻见录》）
●扪腹针儿
朱新仲，祖居桐城，时亲戚间有一妇人，妊孕将产，七日而子不下，药饵、符水无不用，待死而已。名医李几道偶在朱公舍，朱引至妇人家视之。李曰：此百药无所施，惟有针法。吾艺未至此，不敢措手尔。遂还。而几道之师庞安常适过门，遂同谒朱，朱告之故，曰：其家不敢屈公，然人命至重，公能不惜一行救之否？安常许诺，相与同往，才见孕者，即连呼曰：不死。令其家人以汤温其腰腹间，安常以手上下拊摩之。孕者觉肠胃微痛，呻吟间生一男子，母子皆无恙。其家惊喜拜谢，敬之如神，而不知其所以然。安常曰：儿已出胞，而一手误执母肠胃，不复能脱，故虽投药而无益。适吾隔肠扪儿手所在，针其虎口，儿既痛，即缩手，所以遽生，无他术也。试令取儿视之，右手虎口有针痕，其妙如此。（《泊宅编》）
●针急喉闭
于大指外边，指甲下根齐针之，不问男女左右，只用人家常使针针之，令血出，即效。如大段危急，两手大指都针之，其功甚妙。（《庚志》）
●砭石
砭石谓以石为针也。《山海经》曰：高氏之山有石如玉，可以为针，则砭石也。
●刺误中肝
督邮徐毅得病，华佗往省之。毅谓佗曰：昨使医曹吏刘祖针胃脘，讫便苦咳嗽，欲卧不安。佗曰：刺不得胃脘，误中肝也。食当日减，五日不救。如佗言。（《三国志》）
●九针
九针，上应天地阴阳。一天、二地、三人、四时、五音、六律、七星、八风、九野。一针皮、二针肉、三针脉、四针筋、五针骨、六针调阴阳、七针益精、八针除风、九针通九窍，除三百六十五节气。一鑱针、二员针、三鍉针、四锋针、五䤵针、六员利针、七毫针、八长针、九大针。
●工针
僧海渊，阆人也，工针砭。天禧中，入吴楚，游京师，寓相国寺。中书令张士逊疾，国医拱手，渊一针而愈，由是知名。既老归蜀，范景仁赋诗饯之，云：旧乡山水绕禅扃，日日山光与水声。归去定贪山水乐，不教魂梦到神京。治平二年化去。张唐英贻以偈曰：言生本不生，言灭本不灭，觉路自分明，勿与迷者说。刘季孙铭其塔曰：资身以医，有闻于时，余币散之，拯人于危，此士君子所难。嗟乎，师！
●针舌底治舌出不收
王况，字子亨，本士人，为南京宋毅叔婿。毅叔既以医名擅南北，况初传其学未精，薄游京师，甚凄然。会盐法忽变，有大贾睹揭示，失惊吐舌，遂不能复入。经旬，食不下咽，尫羸日甚，国医不能疗。其家忧惧，榜于市曰：有治之者，当以千万为谢。况利其所售之厚，姑往应其求。既见贾之状，忽发笑不能制，心以谓未易措手也。其家人怪而诘之，况谬为大言，答之曰：所笑者，辇毂之大如此，乃无人治此小疾耳。语主人家曰：试取针经来。况谩检之，偶有穴与其疾似是者。况曰：尔家当勒状与我，万一不能治，则勿尤我，当为针之，可立效。主病者不得已，亦从之。急针舌之底，抽针之际，其人若委顿状，顷刻，舌遂伸缩如平时矣。其家大喜，谢之如约，又为之延誉，自是翕然名动京师。既小康，始得尽心肘后之书，卒有闻于世。事之偶然，有如此者。况后以医得幸，宣和中，为朝请大夫，著《全生指迷论》一书，医者多用之。（王明清《余话》）
●艾谓之一壮
医用艾一灼，谓之一壮，以壮人为法也。其言若干壮，壮人当依此数，老幼羸弱量力减之。（《类苑》）
●灸背疮
京师万胜门剩员王超，忽觉背上如有疮隐起，倩人看之，已如盏大，其头无数。或教往梁门里外科金龟儿张家买药。张视，嚬眉曰：此疮甚恶，非药所能治，只有灼艾一法，庶可冀望万分。然恐费力。乃撮艾与之，曰：且归家，试灸疮上，只怕不疼，直待灸疼，方可疗尔。灼火十余，殊不知痛，妻守之而哭。至第十三壮，始大痛，四傍恶肉卷烂，随手堕地，即似稍愈。再诣张，谢，张付药。敷贴数日，安。则知痈疽发于背胁，其捷法莫如灸也。（《类编》）
●蒜灸痈疽
凡人初觉发背，欲结未结，赤热肿痛，先以湿纸覆其上，立视候之，其纸先干处则是结痈头也。取大蒜切成片，如当三钱厚薄，安其头上，用大艾炷灸之三壮，即换一蒜片，痛者灸至不痛，不痛者灸至痛时方住。最要早觉早灸为上，一日二日十灸十活；三日四日六七活；五六日三四活；过七日不可灸矣。若有十数头作一处生者，即用大蒜研成膏，作薄饼铺头上，聚艾于蒜饼上烧之，亦能活也。若背上初发赤肿一片，中间有一粟米大头子，便用独头蒜切去两头，取中间半寸厚薄，正安于疮上，却用艾于蒜上灸二七壮，多至四十九壮。（江宁府紫极观因掘得石碑载之）
●灸瘵疾
女童庄妙真，顷缘二姊坐瘵疾不起，余孽亦駸駸见及。偶一赵道人过门，见而言曰：汝有瘵疾，不治何耶？答曰：吃了多少药，弗效。赵笑曰：吾得一法，治此甚易，当以癸亥夜二更，六神皆聚之时，解去下体衣服，于腰上两傍微陷处，针灸家谓之腰眼，直身平立，用笔点定，然后上床合面而卧，每灼小艾炷七壮，劳蛊或吐出或泻下，即时平安，断根不发，更不传染。敬如其教，因此获全生。（《类编》
●灸咳逆法
予族中有病霍乱，吐痢垂困，忽发咳逆，半日之间遂至危殆。有一客云：有灸咳逆法，凡伤寒及久疾得咳逆，皆为恶候，投药皆不效者，灸之必愈。予遂令灸之。火至肌，咳逆已定。元丰中，予为鄜延经略使，有幕官张平序病伤寒，已困。一日，官属会饮，通判延州陈平裕忽言张平序已属纩，求往见之，予问：何遽至此？云：咳逆甚，气已不属。予忽记灸法，试令灸之。未食顷，平裕复来，喜笑曰：一灸遂差。其法乳下一指许，正与乳相直骨间陷中，妇人即屈乳头度之，乳头齐处是穴。艾炷如小豆许，灸三壮。男灸左，女灸右，只一处，火到肌即差。若不差，则多不救矣。（《良方》）
●灸鼻衄
徐德占教衄者，急灸项后发际两筋间宛宛中，三壮立止，盖血自此入脑，注鼻中。常人以线勒颈后，尚可止衄。此灸决效无疑。（同上）
●灸牙疼法
随左右所患肩尖微近后骨缝中，小举臂取之，当骨解陷中，灸五壮。予目睹灸数人皆愈矣。灸毕项大痛，良久乃定，永不发。予亲病齿痛，百方治之，皆不验，用此法遂差。（同上）
●脚气灸风市
蔡元长知开封，正据案治事，忽觉如有虫自足心行至腰间，即坠笔晕绝，久之方苏。掾属云：此病非俞山人不能疗。趣使呼之。俞曰：是真脚气也，法当灸风市。为灸一壮，蔡晏然复常。明日疾如初，再呼。俞曰：欲除病根，非千艾不可。从其言，灸五百壮，自此遂愈。仲兄文安公守姑苏，以銮舆巡幸，虚府舍，暂徙吴县。县治卑湿，旋感足痹，痛掣不堪忍，服药弗效。乃用所闻，灼风市、肩隅、曲池三穴，终身不复作。僧普清苦此二十年，每发率两月，用此灸二十一壮，即时痛止。其他蒙此力者，不一而足。（《夷坚志》）
●灸脚转筋
岐伯灸法，疗脚转筋时发不可忍者，灸脚踝上一壮，内筋急灸内，外筋急灸外。
●三里频灸
若要安，三里莫要干。患风疾人宜灸三里者，五脏六脏之沟渠也，常欲宣通，即无风疾。
●灸头臂脚不宜多
如灸头上穴，灸多令人失精神。臂脚穴灸多，令人血脉枯竭，四肢细而无力。既复失精神，又加于细，即令人短寿。
●灸痔疾
唐峡州王及郎中充西路安抚司判官，乘骡入骆谷。及宿，有痔疾因此大作，其状如胡爪，贯于肠头，热如溏灰火，至驿僵仆。主驿吏言：此病某曾患来，须灸即差。用柳枝浓煎汤，先洗痔，便以艾灸其上，连灸三五壮，忽觉一道热气入肠中，因大转泻，先血后秽，一时至痛楚，泻后遂失胡爪，登骡而驰。（《本事方》）
●灸蛇毒
《朝野佥载》记：毒蛇所伤用艾灸，当啮处灸之，引去毒气即差。其余恶虫所螫、马汗入疮，用之亦效。
●灸难产
张文仲灸妇人横产、先手出，诸般符药不捷。灸妇人右脚小指头尖头三壮，炷如小麦大，下火立产。
●灸脐风
枢密孙公抃，生数日患脐风，已不救，家人乃盛以盘合，将送诸江。道遇老媪，曰：儿可活。即与俱归，以艾炷脐下，遂活。（《青箱记》）
●不宜灸
凡妇人怀孕，不论月数，及生产后未满百日，不宜灸之。若绝子，灸脐下二寸三分间动脉中三壮，女子石门不灸。（出《千金方》）
●因灸满面黑气
有人因灸三里而满面黑气，医皆以谓肾气浮面，危候也。有人云：肾经有湿气上蒸于心，心火得湿成烟气，形于面。面属心，故心肾之气常相通，如坎之外体即离，离之外体即坎，心肾未常相离也。耳属水，其中虚，则有离之象；目属火，其中满，则有坎之象，抑可见矣。以去湿药治之，如五苓散、防己、黄芪之类皆可用。（《医余》）
神医  ***************************
●太医集业
国家以文武医入官，盖为养民设，未有不自学古而得之者。学古之道，虽别而同。为儒必读五经、三史、诸子百家，方称学者。医者之经，《素问》《灵枢》是也。史书，即诸家本草是也。诸子，《难经》《甲乙》《中藏》《太素》是也。百家，《鬼遗》《龙树》《金镞刺要》《铜人》《明堂》《幼幼新书》《产科保庆》等是也。儒者不读五经，何以明道德性命、仁义礼乐？医不读《灵》《素》，何以知阴阳运变、德化政令？儒不读诸史，何以知人材贤否、得失兴亡？医不读本草，何以知名德性味、养生延年？儒不读诸子，何以知崇政卫教，学识醇疵？医不读《难》《素》，何以知神圣工巧、妙理奥义？儒不读百家，何以知律历制度、休咎吉凶？医不读杂科，何以知脉穴骨空、奇病异证？然虽如是，犹未为博，况经史之外，又有文海类集，如汉之班马、唐之韩柳，及我大宋文物最盛，难以概举。医文，汉有张仲景、华佗，唐有孙思邈、王冰等，动辄千百卷，其如本朝《太平圣惠》《乘闲集效》《神巧万全》，备见《崇文》《名医别录》。（《三因方》）
●赵简子
《扁鹊传》：赵简子病，五日不知人，大夫皆惧，于是召扁鹊。入视之，曰：血脉滞也，而何怪？昔秦穆公常七日如此而寤，寤而告公孙、子舆曰：我梦之帝所，甚乐。帝告我晋国将乱，五世不安，其后将霸，未老而死。霸者之子，且令而国男女无别。后献公之乱，文公之霸，而襄公败秦师于殽而归纵淫。今主君之病与之同，不出三日，疾必间，间必有言矣。居二日半，简子寤。（《史记》）
●神医
陈昭遇者，岭南人，善医，随刘归朝，后为翰林医官，所治疾多愈，世以为神医。绝不读书，诘其所习，不能答。尝语所亲曰：我初来都下，持药囊抵军垒中，日阅数百人，其风劳冷气之候，皆默识之，然后视其长幼虚实，按古方用汤剂，鲜不愈者，实未尝寻《脉诀》也，庄周所谓悬解，董遇以为读书百遍义自见，岂是之谓欤。（《皇朝类苑》）
●尸蹶
虢太子死。扁鹊曰：太子病，所谓尸蹶者也。夫以阳入阴中，动胃繵缘，中经维络，别下于三焦、膀胱，是以阳脉下遂，阴脉上争，会气闭而不通，阴上而阳内行，下内鼓而不起，上外绝而不为使，上有绝阳之络，下有破阴之纽，破阴绝阳之色已废，脉乱而形静如死状，太子未死也。夫以阳入阴支兰脏者生，以阴入阳支兰脏者死，凡此数事，皆五脏蹶中之时暴作也。良工取之，拙者疑殆。扁鹊乃使弟子子阳厉针砥石，以取外三阳五会。有间，太子苏，乃使子豹为五分之熨，以八减之剂和煮之，以更熨两胁下，太子起坐。更适阴阳，但服汤二旬而复故。故天下尽以扁鹊为能生死人，扁鹊曰：越人非能生死人也，此自当生者，越人能使之起尔。（《史记》）
●死胎
李将军妻病甚，呼华佗视脉。曰：伤娠而胎不去。将军言：闻实伤娠，胎已去矣。佗曰：按脉，胎未去也。将军以为不然。佗舍去。妇稍小差，百余日复动，更呼佗。佗曰：此脉故事有胎，前当生两儿，一儿先出，血出甚多，后儿不及生，母不自觉，旁人亦不寤，不复迎，遂不得生。胎死，血脉不复归，必燥著母脊，故多使脊痛。今当与汤，并针一处，此死胎必出。汤针既加，妇痛急如欲生者。佗曰：此死胎久枯，不能自出，宜使人探之。果得一死男，手足完具，黑，长可尺所。佗之绝技，凡此类也。（《三国·魏志》）
●郝翁精于医
郝翁者，名允，博陵人。少代其兄长征河朔，不堪其役，遁去。月夜，行山间，惫甚，憩一树下，忽有大羽禽飞止其上，熟视之，一黄衣道士也。允拜手乞怜，道士曰：汝郝允乎？因授以医术。晚迁郑圃，世以神医名之。远近之人赖以活者四十余年，非病者能尽活之也，盖其术精良可信。不幸而不可治，必先语之，虽死亦无恨。于脉非独知已病，能前知未病与死，近者顷刻，远者累年，至其日时，皆无失。岁常候测天地六元五运，考四方之病，前以告人，亦无失。皇祐中，翁死。张峋子坚志其墓云：夏英公病泄，太医皆为中虚。翁曰：风客于胃则泄，殆藁本汤证也。英公骇曰：吾服金石等药无数，泄不止，其敢饮藁本乎？翁强进之，泄止。（《邵氏闻见录》）
●褚澄善医
《南史》曰：褚澄善医术。建元中，为吴郡太守，百姓李道念以公事到郡。澄见谓：汝有重病。答曰：旧有冷病，至今五年，众医不差。澄为诊，谓曰：汝病非冷非热，当是食白瀹鸡子过多所致。令取蒜一升，煮服，仍吐一物，如升，涎裹之动，开看是鸡雏，羽翅爪距具足，能行走。澄曰：此未尽。更服所余药，又吐得如向者鸡十三头，而病都差。当时称妙。
●唐与正治疾
唐与正，少年得脉法于临安医者黄泽继，又得药法于太学生夏德懋所。召紫霞仙，遇人有奇疾，多以意治。其侄女年数岁，得风瘅疾，先发于臆，迤逦延上，赤肿痛痒，医以上膈风热治之，不效。唐诊之曰：是肝肺风热盛极耳。以升麻、羌活、荆芥、鼠粘子、赤芍药、淡竹叶、桔梗、干葛八物治之，自下渐退，而肿聚于顶，其高数寸，虽饮食寝处无妨，而疾未去也。唐母吴夫人曰：此女乳母好饮热酒，至并歠其糟，疾殆因是欤？唐方悟所以至顶不消之由，思之，唯干葛消酒且能疗火毒，乃于先方加葛三倍使服之，二日肿尽失去。从舅吴巡检病不得前溲，卧则微通，立则不能涓滴，医遍用通小肠药，穷技巧，弗验。唐因其侄孙大用来，问吴常日服何药。曰：叔祖常服黑锡丹。问：何人结砂？曰：自为之。唐洒然悟，曰：是必结砂时，铅不死，硫黄飞去，铅砂入膀胱，卧则偏重，犹可溲，立则正塞水道，以故不能通。令取金液丹三百粒，分为十服，煎矍麦汤下之。膀胱得硫黄，积铅成灰，从水道下，犹累累如细砂，病遂愈。葛之消酒、硫黄之化铅，皆载经方，苟不知病源，而以古方从事，未见其可也。（《夷坚志》）
●以医知名
成州团练使张锐，字子刚，以医知名，居于郑州。政和中，蔡鲁公之孙妇有娠，及期而病，国医皆以为阳证伤寒，惧胎之堕，不敢投凉剂。鲁公密邀锐视之。锐曰：儿处胎十月，将生矣，何药之能败？即以常法与药，且使倍服之。半日而儿生，病亦失去。明日，妇大泄而喉闭，不入食。众医复指言其疵，且曰：二疾如冰炭，又产蓐甫近，虽扁鹊复生，无活理也。锐曰：无庸忧，将使即日愈。乃入室取药数十粒，使吞之，咽喉即通，下泄亦止。逮满月，鲁公开宴，自诸子诸孙，及女妇甥婿合六十人，请锐为客。公亲酌酒为寿，曰：君之术通神，吾不敢知，敢问一药而治二疾何也？锐曰：此于经无所载，特以意处之。向者所用，乃附子理中丸裹以紫雪尔。方喉闭不通，非至寒药不为用，既已下咽，则消释无余，其得至腹中者，附子力也，故一服而两疾愈。公大加叹异，尽敛席上金匕箸遗之。刑部尚书慕容彦逢为起居舍人，母夫人病，亦召锐于郑，至则死矣，时方六月暑，将就木。锐欲入视，彦逢不忍，意其欲求钱，乃曰：道路之费当悉奉偿，实不烦入。锐曰：伤寒法有死一昼夜复生者，何惜一视之？彦逢不得已，自延入，悲哭不止。锐揭面帛注视，呼仵匠，语之曰：若尝见夏月死者面色赤乎？曰：无。然而汗不出而蹶尔，不死也，幸无亟敛。趋出取药，命以水二升，煮其半，灌病者。戒曰：善守之，至夜半大泻则活矣。锐舍于外馆，至夜半时，守病者觉有声勃勃然，遗屎已满席，出秽恶物斗余。一家尽喜，遽敲门呼锐。锐应曰：吾今日体困，不能起，然亦不必起，明日方可进药也。天且明，出门若将便旋然，径命驾归郑。彦逢诣其室，但留平胃散一帖而已。其母服之，数日良愈。盖锐以彦逢有求钱之疑，故不告而去。绍兴中，流落入蜀，王秬叔坚问之曰：公之术古，所谓十全者，几是欤？曰：未也，仅能七八耳。吾长子病，诊脉察色皆为热极，命煮承气汤欲饮之，将饮复疑，至于再三，将遂饮，如有掣吾肘者，姑持杯以待，儿忽发颤悸，覆绵衾至四五，始稍定，汗下如洗，明日而脱然。使吾药入口，则死矣，安得为造妙？世之庸医学方书，未知万一，自以为足。吁，可惧哉！（《夷坚志》）
●耳闻风雨声
孙兆殿丞，治平中，间有显官权府尹，忘其名氏，一日坐堂决事，人吏环立，尹耳或闻风雨鼓角声，顾左右曰：此何州郡也？吏对以天府，尹曰：若然吾乃病耳。遽召孙公往焉。公诊之，乃留药治之。翌日，尹如故。尹召孙问曰：吾所服药切类四物饮。孙曰：是也。尹曰：始虑为大患，服此药立愈，其故何也？孙曰：心脉太盛，肾脉不能归耳。以药凉心经，则肾脉复归，乃无恙。孙之医出于众人，皆如是。众人难之，孙则易之；众人易之，孙则难之。真世之良医也。（《青箱集》）
●非孕
潘璟，字温叟，名医也。虞部员外郎张咸之妻孕五岁，南陵尉富昌龄妻孕二岁，团练使刘彝孙妾孕十有四月，皆未育。温叟视之，曰：疾也，凡医妄以为有妊尔。于是作大剂饮之，虞部妻堕肉块百余，有眉目状；昌龄妻梦二童子，色漆黑，仓卒怖悸，疾走而去；彝孙妾堕大蛇，犹蜿蜒不死。三妇人皆无恙。屯田郎中张諲妻，年四十余而天癸不至。温叟察其脉，曰：明年血溃乃死。既而果然。又贵江令王霁，夜梦与妇人讴歌饮酒，昼不能食，如是三岁。温叟治之，疾益平则妇人色益沮，饮酒易怠，而讴歌不乐，久之遂无所见。温叟曰：疾虽衰，然未愈也。如梦男子青巾而白衣者，则愈矣。后果梦则能食。（《夷坚志》）
●徙痈
《南史》曰：薛伯宗善徙痈。公孙泰患发背，伯宗为气封之，徙置斋前柳树上，明日而痈消。树边便起一瘤，如拳大，稍稍长二十余日，瘤大脓烂，出黄赤汁升余，树为之痿损。（《太平御览》）
●刘从周妙医
韶州曲江人刘从周，妙于医术，有自得之见，著书十篇，大抵与世俗异。其论痢疾云：常人以白痢为冷证，赤痢为热证，故所用药如冰炭，其实不然。但手足和暖则为热，当煎粟米汤调五苓散，继服感应丸二十粒，即愈。手足厥冷则为寒，当服已寒丸之类。凡治痢当以此别之，初不问赤白也。如盛夏发热，有伤寒、冒暑二证，若热有进退，则为冒暑，一向热不止，则为伤寒，当以此别之。
●拔麦中蛊
有人家女病肿，以榜召医，皆不能识。马嗣明问病由，云：曾以手拔麦穗，即有一赤物，长二尺许，似蛇，入其手指中，因惊倒，即觉手臂疼肿，月余渐及半身，肢节俱肿，痛不可忍。嗣明处方治之，皆愈。（刘颖叔《异苑》）
●华佗医疾
华佗，沛国谯人，通养性之术，年且百岁而犹有壮容，时人以为仙。精于方药，处剂不过数种，心识分铢，不假称量。针灸不过数处。若疾发结于内，针药所不能及者，乃令先以酒服麻沸散，既醉，无所觉，因割破腹背，抽割积聚。若在肠胃，则断截湔洗，去疾秽而缝合，敷以神膏，四五日疮愈，一月之间皆平复。
●破腹取病
《华佗传》：一士大夫不快。佗曰：君病深，当破腹取，然君寿亦不过十年，病不能杀君，忍病十岁，寿俱当尽，不足故自刳裂。士大夫不耐痛痒，必欲除之。佗遂下手，所患寻瘥，十年竟死。（并《魏志》）
●扁鹊见齐桓侯
扁鹊过齐，初见齐桓侯，曰：君有疾。公不应。后又见之，曰：君有病，乃可治之。公曰：卿欲治无病之人以求其功。后又见公，越人便走。数日病发，召越人。越人曰：初见君，病在皮肤，针灸所及；再见君，病在血脉，汤药所及；今见君，病入骨髓，司命亦无奈何。后数日，桓侯乃薨。
●文挚
文挚，齐人也。齐威王病发，使召文挚。挚至，谓太子曰：王病，怒即愈。王若即杀臣，奈何？太子曰：无虑，吾当救之。文挚于是不时来见王，及来，不脱履而登床。王大怒，使左右持下，将烹之。后及太子扣头请救，王怒遂解，赦挚，因此病愈。六国时人。（并《史记》）
●董奉
董奉，候官人也。时交州刺史杜燮中毒药而死，奉以太一散和水沃燮口中，须臾乃苏。燮自说：初死时有一车门直入一处，内燮于土窟中，以土塞之，俄顷闻太一使至，追杜燮，遂开土窟，燮得出。
●华佗
华佗，字元化，善养生之术。广陵太守陈登患胸烦满，面赤不食，使人请佗。佗曰：府君胸中有虫欲成，盖腥物之所为。乃作汤令登服之，遂吐三升许虫，虫头皆赤，半身犹是生脍。佗曰：此病必更再发，若值良医，乃可救之。后果发，佗时不在，病发遂卒。
●脏气已绝
县吏尹世苦四肢烦，口中干，不欲闻人声，小便不利。佗曰：试作热食，得汗则愈，不汗后三日死。即作热食，而不汗出。佗曰：脏气已绝于内，当啼哭而绝。果如佗言。（并《魏志》）
●病有六不治
骄恣不论于理，一不治；轻身重财，二不治；衣食不能适，三不治；阴阳并脏气不定，四不治；形羸不能服药，五不治；信巫不信医，六不治。有一于此，则重治难也。（《千金方》引《史记》）
●随俗为医
扁鹊名闻天下。过邯郸，闻贵妇人，则为带下医；过雒阳，闻周人爱老人，即为耳目痹医；来入咸阳，闻秦人爱小儿，即为小儿医。随俗为变。
●扁鹊兄弟三人
《鹖冠子》云：扁鹊兄弟三人并医，魏文侯问：孰最？扁鹊曰：长兄神视，故名不出家；仲兄神毫毛，故名不出闾；臣针人血脉、投人毒药，故名闻诸侯。
●竖伤脾
济北王召淳于意诊脉诸女子侍者，至女子竖，竖无病。意告永巷长曰：竖伤脾，不可劳，法当春呕血死。王曰：得毋有病乎？意对曰：竖病重，在死法中。王召视之，其颜色不变，以为不然。春，竖奉剑从王之厕，王去，竖后，令人召之，即仆于厕，呕血死。病得之流汗。流汗者，同法病内重，毛发而色泽，脉不衰。此亦关内之病也。（并《史记》）
●病狂
蕲水县高医庞安时，治病无不愈，其处方用意几于古人，自言心解，初不从人授也。蕲有富家子，窃出游，值邻人有斗者，排动屋壁，富人子大惊惧，疾走，惶惑突入市，市方陈刑尸，富人子走仆尸上，因大惊，到家发狂，性理遂错。医巫百方不能已。庞为剂药，求得绞囚绳，烧为灰以调药，一剂而愈。庞得他人药，尝之入口，即知其何物，及其多少，不差也。（张右史《明道杂志》）
●肝气暂舒
四明僧奉真，良医也。天章阁待制许元为江淮发运使，奏课于京师。方欲入对，而其子病亟，瞑而不食，惙惙欲逾宿矣。使奉真视之，曰：脾已绝，不可治，死在明日。元曰：观其疾势，固知其不可救，今方有事须陛对，能延数日之期否？奉真曰：如此自可，诸脏皆已衰，唯肝脏独过，脾为肝所胜，其气先绝，一脏绝则死。若急泻肝气，令肝气衰则脾少缓，可延三日，过此无术也。乃投药，至晚乃能张目，精稍复，啜粥，明日渐苏而能食，元甚喜。奉真笑曰：此不足喜，肝气暂舒尔，无能为也。后三日果卒。（《笔谈》）

卷三  ——————————————————————————————————————————————————————————————————————————————————————————

神方  ***************************
●梦获神方
虞雍公并甫，绍兴二十八年自渠州守召至行在，憩北郭外接待院，因道中冒暑，得泄痢疾连月。重九日梦至一处，类神仙居，一人被服如仙官，延之坐，视壁间有韵语药方一纸，读之数遍。其词曰：暑毒在脾，湿气连脚，不泻则痢，不痢则疟。独炼雄黄，蒸饼和药，甘草作汤，服之安乐。别作治疗，医家大错。梦回，尚能记，即录之，盖治暑泄方也。如方服，遂愈。（《夷坚志》）
●梦药愈眼疾
饶州民郭端友，精意事佛。绍兴乙亥之冬，募众纸笔缘，自出力，以清旦静念书《华严经》，期满六部乃止。癸未之夏，五部将终，忽两目失光，翳膜障蔽，巫医针刮皆无功，自念唯佛力可救。次年四月晦，誓心一日三时礼佛观音，愿于梦中赐药或方书。至五月六日，梦皂衣人告曰：汝要眼明，用獭掌散、熊胆丸则可。明日遣诣市药，但得獭掌散，点之不效。后于道藏获观音治眼熊胆丸方，举室惊喜，即依方市药，旬日乃成，服之二十余日，药尽眼明。至是年十月，平复如初。即日接书前帙，感灵应特异，增为十部乃止。今眸子了然，外人病目疾者，服其药多愈。药用十七品：南熊胆一分，为主；黄连、蜜蒙花、羌活各一两半；防己二两半；草龙胆、蛇蜕、地骨皮、大木贼、仙灵脾皆一两；瞿麦、旋复花、甘菊花皆半两；蕤仁二钱半；麒麟竭一钱；蔓菁子一合。同为细末，以羯羊肝一具，煮其半，焙干，杂于药中，取其半生者，去膜，烂研，入上件药，杵而丸之，桐子大，饭后米饮下三十丸。诸药修治无别法，唯木贼去节，蕤仁用肉，蔓菁水淘，蛇蜕炙云。（《夷坚志》）
●观音治痢
李景纯传：有一妇人久患痢，将死，梦中观音菩萨授此方，服之遂愈。用木香一味，细末，米饮调服。（《本草》）
●人参胡桃汤
洪辑，居溧阳县西寺，事观音甚敬，幼子佛护病痰喘，医不能治，凡五昼夜不乳食，证危甚。又呼医杜生诊视之，曰：三岁儿抱病如此，虽扁鹊复生，无如之何尔。辑但忧泣，办凶具，而其母以尝失孙，愁悴尤切。辑益窘惧，投哀请祷于观音。至中夜，妻梦一妇人自后门入，告曰：何不服人参胡桃汤？觉而语辑，辑洒然悟，曰：是儿必活，此盖大士垂教尔。急取新罗人参寸许，胡桃肉一枚，不暇剥治，煎为汤，灌儿一蚬壳许，喘即定。再进，遂得睡。明日以汤剥去胡桃皮，取净肉入药与服，喘复作。乃只如昨夕法治之，信宿有瘳。此药不载于方书，盖人参定喘，而带皮胡桃则敛肺也。予以淳熙丁未四月有痰疾之挠，因晚对，上宣谕，使以胡桃肉三颗，生姜三片，临卧时服之毕，即饮汤三两呷，又再嚼桃、姜如前数，且饮汤，勿行动，即就枕。既还玉堂，如恩指敬服，旦而嗽止，痰不复作。辑之事亦类此云。（《己志》）
●悬痈
谷道、外肾之间，所生痈毒名为悬痈，医书所不载，世亦罕有知者。初发唯觉甚痒，状如松子大，渐如莲实，四十余日后，始赤肿如胡桃，遂破。若破则大小便皆自此去，不可治矣。其药用横纹大甘草一两，截长三寸许，取山涧东流水一大碗，井水、河水不可用，以甘草蘸水，文武火慢煮，不可性急，须用三时久，水尽为度。擘视草中润然后为透，却以无灰酒两碗煮，俟至一半，作一服，温服之。初未便效验，二十日始消。未破者不破，可保安平。虽再进，无害。兴化守姚康朝正苦此痈，众医拱手，两服而愈。
●神授乳香饮
吴大昔以泥补葺善神，后因结屋坠梯，折伤腰，势殊亟。梦神来云：汝昔尝救我，我不敢忘，授以乳香饮。其方用酒浸虎骨、败龟、黄芪、牛膝、萆薢、续断、乳香七品。觉而能记，即唤子买药，敬服之，一旬愈。（《己志》）
●梦张王药愈痈
时康祖为广德宰，事张王甚敬，举家不食猪。后授温倅，下体抱疾，小愈，左乳复生痈，继又胸臆间结核，其大如拳，坚如石。荏苒半岁，百药皆不能施。已而牵掣臂腋，彻于肩，痛楚特甚，亟祷王祠下。梦间语曰：若要安，但用姜自然汁制香附，服之可也。梦觉，呼其子检本草视之，二物治证相符。访医者张棣，亦云有理。遂用香附去毛，姜汁浸一宿，为末，二钱，米饮调，才数服，疮脓流出，肿硬渐消，自是获愈。（《庚志》）
●救疫神方
靖康二年春，京师疫气大作，有异人书一方于斋舍，凡因疫发肿者，服之无不效。其方黑豆二合，炒令香熟，甘草二寸，炙黄，以水二盏，煎其半，时时呷之。（同上）
●治吐血
秀州进士陆迎忽得疾，吐血不止，气蹶惊颤，狂躁跳跃，双目直视，至深夜欲拔户而出，如是两夕。诸医遍用古方及草泽单方，拯疗不瘳，举家哀诉所事观音，梦授一方，但服一料，当永除根本。用益智一两，生珠二钱，青皮半两，麝一钱，碾细末，灯心汤调。陆觉，取笔记之，明日治药，病随手而愈。（同上）
●吕真人治目疾
江陵傅氏家贫，鬻纸为业，性喜云水，见必邀迎。小阁塑吕仙翁像，朝暮焚香，敬事甚谨，虽妻子不许辄至。一日，有客方巾布袍入，共语曰，适有百金，邀傅饮。傅目昏多泪，客教用生、熟地黄切焙，椒去目及闭口者微炒，三物等为末，蜜丸桐子大，五十丸，盐米饮空心下。傅如方治药，不一月目明，夜能视物，享年八九十，耳目聪明，精力如少年。（《辛志》）
●惊风妙药
赵周氏之子三岁，忽惊风掣疭，体如反张弓，不内乳食，四肢尽冷，众医莫能措手。族弟善信来云：邑主簿李赓藏一方，疗此证如神。急求，并力治药，才合就，便以擦儿齿，少顷，作哕咳声，手稍转动。自夜至旦，灌两饼，从此平复。赵焚香设誓，将终其身以施人，名蝎梢饼子。用赤足全蜈蚣一条，蝎梢、乳香、白花蛇肉、朱砂、天南星、白僵蚕各半两，麝香三钱，凡八味。砂、乳、麝别研；蛇酒浸，去皮骨取净，南星煨熟，蚕生用，与蜈、蝎五者为末，别研三者和均，酒糊丸，捏作饼，径四分，煎人参或薄荷或金银花汤，磨化一粒，周岁以下者半之，全活小儿不可计。（《庚志》）
●治内障羊肝丸
治目方用黄连者多矣，而羊肝丸尤奇特异。用黄连末一两，白羊子肝一具，去膜，同于砂盆内研令极细，众手为丸，梧桐子大，每服以温水下三十丸，连作五剂，但是诸目疾及翳障青盲皆治，忌猪肉、冷水。唐崔承元者，因官治一死囚，出活之，囚后数年以病目致死。一旦，崔为内障所苦，丧明逾年，后半夜叹息独坐，忽闻阶除悉窣之声，崔问为谁，徐曰：是昔蒙活囚，今故报恩至此。遂以此方告，言讫而没。崔依此合服，不数月眼复明。（《本事方》）
●神精丹
许叔微家一妇人，梦二苍头，一在前一在后，手中持一物。前者云：到也未？后者应云：到也。击一下，爆然有声。遂魇觉，后心一点痛不可忍，昏闷移时。叔微所合神精丹有此证，即取三粒，令饵之，过数刻，痛止神醒。其方出《千金》中，殆晋景公梦二竖之比也。（同上）
●寒嗽
晋之侄事观音甚谨，适苦嗽逾月，夜梦老僧呼谓之曰：汝嗽只是感寒，吾有方授汝，但用生姜一物，切作薄片，焙干为末，糯米糊丸芥子大，空心米饮下三十丸。觉，如其言，数服而愈。（《癸志》）
●丁公藤愈风
《南史》：解叔谦，雁门人。母有疾，夜于庭中稽颡祈告，闻空中云：得丁公藤治即差。访医及本草，皆无。至宜都山中，见一翁伐木，云是丁公藤，疗风。乃拜泣求得之及渍酒法，受毕，失翁所在。母疾遂愈。（《本草》）
●豨莶丸
江陵府节度使进豨莶丸方：臣有弟訮，年三十一中风，床枕五年，百医不差。有道人钟针者，因睹此患，可饵豨莶丸必愈。其药多生沃壤，五月间收，洗去土，摘其叶及枝头，九蒸九曝，不必太燥，但取蒸为度，杵为末，炼蜜丸梧子大，空心温酒米饮下二三十丸。所患忽加，不得忧，至四十服，必复如故，五十服，当丁壮。奉宣付医院详录。又知益州张詠进表云：臣因换龙兴观，掘得一碑，内说修养气术并药二件，依方差人访问，采觅其草，颇有异，金棱，紫线，素根，紫荄，对节而生，蜀号火杴，茎叶颇同苍耳。谁知至贱之中，乃有殊常之效。臣自吃至百服，眼目轻明，即至千服，须发乌黑，筋力轻健，效验多端。臣本州有都押衙罗守一，曾因中风坠马，失音不语，臣与十服，其病立痊。又和尚智严，年七十患偏风，口眼斜，时时吐涎，臣与七服，亦便瘥。今合一百剂，差职员史元奏进。（同上）
●一服饮
福唐梁绲心脾疼痛，数年之间不能得愈，服药无效。或教供事秽迹神，且持诵咒语。久之，梦中告曰：与汝良药名，为一服饮。可取高良姜、香附子等分，如本条修制，细末二钱匕，温陈米饮下，空心服为佳，不烦再服，已而果验。后尝以济人，皆效。（《类编》）（《百一选方》云：二味须各炒，然后合和，同炒即不效。）
诊法  ***************************
●诊法
诊法常以平旦，阴气未动，阳气未散，饮食未进，经脉未盛，络脉调均，气血未乱，故乃可诊有过之脉。切脉动静而视精明，察五色，观五脏有余不足，六腑强弱，形之盛衰，以此参决死生之分。（《千金方》）
●动脉
十二经皆有动脉，独取寸口，以决五脏六腑死生吉凶之法。寸口者，脉之大会，手太阴之动脉也。人一呼，脉行三寸，一吸，脉行三寸，呼吸定息，脉行六寸。人一日一夜，凡一万三千五百息。脉行五十度，周于身，漏水下百刻，荣卫行阴阳各二十五度为一周也。故五十度复会于手太阴。太阴者，寸口也，即五脏六腑之终始。（《千金方》）
●脉形气逆顺
孙尚药曰：凡诊脉，先视人之长短肥瘦。形气相得者不病，形气不相得者病，形气损者危，形气反者死。形气既反，脉又加之悬绝者，形气俱病，见者立死。故人长脉亦长，人短脉亦短，人肥脉亦厚，人瘦脉亦急，此形气之相得也。然人赖五行以生，而常为八邪所攻，若非次有误中他邪，得病亦易为治疗，谓形气相得也。形气不相得而反者，谓人长脉短之类，若得病，必难拯治。此是人之气候无病者，不久当病，病者危，危者死矣。切须畏忌撙节，和气养神，勿更恣意不慎，转耗天真。深思！深思！（《鸡峰方》）
●四时之脉
凡脉顺四时者，谓春弦、夏洪、秋毛、冬石，中有和气，软滑而长，乃是不病之人。得病即易为治疗，盖从和气而生也，用法万全。如气反脉逆，形气相失，名曰不可治，是形盛气虚，形虚气盛，故不可治也。凡人形气俱虚，安谷者，过期而死，不安谷者，不过期而死。安谷谓饮食且进，期是八节之气候也。（《鸡峰方》）
●肥瘦虚实
诊脉治病，必先度人之肥瘦，以调气之虚实。虚则补之，实则泄之。若形瘦脉大，胸中多气者，必死，是形气俱不足而脉反有余，故死也。故人形盛脉细，少气不足者，危。危者，近于死也，犹有可治之理，以气不足而形盛故也。其形气相得者，生，是人形气肥瘦长短气候相得，故生也。参五不调者，病，谓脉气交乱而不调，故病也。上下寸关尺三部，脉如参椿者，病甚也。三部脉，左右手十至不可数者，死，是一呼一吸，脉来往十至已上，无生气也，故死矣。（《鸡峰方》）
●形气相得相反
大凡诊脉，先定四时之脉，便取太过、不及，虚实、冷热、寒温，至数损益，阴阳衰盛，五行生克，脏腑所属，看之以为大法。然后取其人形神、长短、肥瘦，气候虚实盛衰，性气高下，布衣血食，老幼强弱，但顺形神，四时五气，气候无过者，生之本。其形气与五行反者，危。病若过盛而形气反逆，脉有悬绝者，死不治矣。（《鸡峰普济方》）
●善别脉
郭玉，广汉人也，后汉章帝时为侍郎。为人善别脉，知人生死。帝令童男衣女子之衣，诈云其病，使玉诊脉。玉曰：此女谁言病？据脉状阳盛阴弱，臣谓非女。帝善之，迁五官中郎将。
●庞安常脉法
察脉之要，莫急于人迎、寸口。是二脉相应，如两引绳。阴阳均，则绳之大小等。凡平人之脉，人迎大于春夏，寸口大于秋冬。何谓人迎？喉旁取之，《内经》所谓别于阳者也。越人不尽取诸穴之脉，但取手太阴之行度鱼际后一寸九分，以配阴阳之数，而得关格之脉。然不先求喉手引绳之义，则昧尺寸阴阳关格之所起。寸四倍于尺，则上鱼而为溢。故言溢者，寸倍尺极矣。溢之脉，一名关，一名内格，一名阴乘之脉。曰外关者，自关以上外脉也。阴拒阳而出，故曰外格。阴生于寸，动于尺，今自关以上溢于鱼际，而关以后脉伏行，是为阴壮乘阳而阳竭。阳竭则死，脉有是者死矣。此所谓寸口四倍于人迎，为关阴之脉者也。关以后，脉当一寸而沉。过者，谓尺中倍于寸口，至三倍则入尺，而为覆。故言覆者，尺倍寸极矣。覆之脉，一名曰内关，一名曰外格，一名曰乘阳之脉。内关者，关以下内脉也。外格者，阳拒阴而内入也。阳生于尺，动于寸，今自关以下覆入尺泽，而关以前脉伏行，则为阳亢乘阴而阴竭，亦死，脉有是者，死矣。此所谓人迎四倍于寸口，为格阳之脉也。经曰：人迎与寸口皆盛，过四倍则为关格。关格之脉羸，不能极天地之精气而死。所谓关格者，覆溢是也。虽然，独覆独溢，则补泻以生之。尺部一盛，泻足少阳，补足厥阴；二盛泻足太阴，补足少阴；三盛泻足阳明，补足太阴。皆一泻而一补之。四盛则三阳极，导之以针，当尽取少阳、太阴、阳明之穴。脉静者，取三阳于足；脉数者，取于手。泻阳二，当补于阴一，至寸而反之。脉有九候者，寓浮中沉于寸关尺也。且越人不取十二经穴者，直以二经配合于手太阴行度自尺至寸，一寸九分之位，复分三部，部中有浮中沉，以配天地人也。又曰：中风，木伤寒，金温，水热，火温，病起于湿，湿则土病。土病而诸脏受害，其本生于金木水火四脏之变也。阳浮阴濡为风温；阳数阴实为温毒；阳濡阴急为湿温；阴阳俱盛为温疟。其治之也，风湿取足厥阴木、手少阴火；温毒专取少阳火；伤寒取手太阴金、手少阴火；湿温取足少阴水。乡人皆为我能与伤寒语，我察伤寒与四温变，辩其疑似而不可乱也。故定阴阳于喉手，配覆溢于尺寸，寓九候于浮沉，分四温于伤寒。此皆扁鹊略开其端，而余参以《内经》诸书，考究而得其说，审而用之，顺而治之，病不得逃焉。（《张右史集》）
●太素之妙
予伯祖张讳（宁宗庙讳），字子充，歙人也。家旧以财雄乡里，族人有以医名者，因留意焉。长闻蕲水道人庞君安常，以医闻淮甸，径从之游。一日丐者扣门，自言为风寒所苦，庞君令以药济之。丐者问：当用何汤使？庞君见其手执败扇，指以此煎汤调所服之药。公初不省其意，乃曰：岂非本草所谓败扇能出汗者乎？庞曰：然。公辞归，叹曰：庞君用药则善矣。闻川有王朴先生者，其察脉，非特知人之病，而太素之妙，能测人之死生祸福，见于未著之前。服膺几年，尽得其妙，乃辞而归。
先是宣之南陵有富者，惟一子，而家累万计。适中寒疾，以为不可救，则气息仅存，以为可疗，则邈不知人。召公治之，公笑曰：正有此药，然此病后三日当苏，苏必欲饮水，则以此药与之，服毕当酣寝，切勿惊动，醒则汗解而安矣。富者如其言，其子之疾果愈。南陵宰其妻亦苦寒疾，医者环视，无所措手。公探囊中得药，服之，疾起矣，如其言而亦安。
祈门宰陈君孺闻公之名，召之。是时县学士子余三十人，闻公太素之妙，丞相汪公廷俊预学职，陈请遍拯生员，公拯至丞相，则曰：南人得北脉，后官当相国，然登第后必自北方起。时丞相欲往京师，家贫，公力赞其行。至京师，邈未有遇，因言于公曰：恐误所许之术。公曰：安之，当达矣。未逾年，果登第，授北京大名簿，徊环北京，而梁公子美辟之，迁至太中大夫。后至宣政末，力赞太上皇入继大宝而正位槐鼎，皆自北方起也。
丞相范公尧夫当徽庙即位之初，朝廷以其旧德元勋，将虚左召之。而丞相婴疾，召公诊视。问曰：某此去寿几何？公曰：丞相脉，不出半年。丞相曰：使某得至京师，皆先生力也。公曰：如此则可。丞相遂同公朝京师，朝廷方欲大用范公，力辞，授以醴泉观使，奏公以假承务郎。丞相后果以不起闻矣。
公出京至宋，尚书蹇公序辰知应天府，召公察脉，公曰：尚书无官脉，旦夕必有失。俄被旨放归田里，未逾半年，复召公察脉，问曰：某复如何？公曰：今日之脉与前不同，当得郡矣。不逾时而知杭州。
蔡元度枢密吴国夫人，王荆公女也，有疾，召公而愈。叹曰：天下医工未有妙如张承务者。
黄君谟诰，授淮西提刑，过当涂遇之，公察脉而言曰：大夫食禄不在淮西，相次还朝矣，然非今日宰相。所谓宰相者，犹未起，起则有召命，不满岁，当三迁。又曰：大夫不病而细君病，良可忧九月矣。后朝廷召蔡公京用之，而黄君阶此而进，一岁之内，皆如公言。作序送公曰：余自崇宁年中授淮西提刑，待次南归，过当涂，遇故人张子充为予切脉，而言曰：大夫食禄不在淮西，相次还朝矣。然非今日宰相，所谓宰相者，犹未起，起则有召命，不满岁，当三迁。又曰：大夫不病而细君病，良可忧九月。今丞相蔡公当国，被旨除户部郎中。八月，迁吏部。九月，长寿县君刘氏卒，十二月，迁左司。此数者，与子充之言若合符节。夫察人之脉，知其病不病，可治不可治，故有之矣。察夫之脉而知妇死生者，间或有之。至于察庶官之脉，而知当朝宰相之出入，未之见也。自非术数穷天地，智识窥造化，其孰能与于此哉。
三年六月，为之赋诗，因序其略。黄山楼挂斗牛星，三十六峰森翠屏。温泉一派渭东溟，下有丹砂连赤城。轩辕黄帝招广成，采山饮水学长生。夜半常谈内外经，飘风骤雨迅雷霆。独骑龙去游天庭，至今山水默通灵。张君尽得其精英，温润如玉清如冰。放指测人无遁形，三尸九虫潜震惊。富贵贫贱及死生，自量多少提重轻。无嫌黑白太分明，片言只字皆至诚。当时将相及公卿，邀至在门倒屣迎。其言柬嫚色骄矜，马须欲往人不行。惠然访我来岩扄，且谓连珠脉已形。口不可传心可铭，一饮三斗如建瓴。老夫先醉君独醒，短歌不足为先声，尚有史官书姓名。及姑熟李公（端叔之仪）、青山郭公功甫（祥正）、尚书黄公道夫、太尉薛公（肇明），皆与之游。
先是功甫有子得异疾，四肢如削，人视其气息仅存，以命在须臾。召公诊之，公曰：无足忧。翌日，功甫饭公。公曰：所召何人？功甫即言，所召者惟吾子充一人而已。公曰：可增一客。及期问公：何人可预此席？公以郭之病子对。功甫曰：儿如此，岂能陪燕豆？公未应，间力请其子同席，遽授一药酒，未再进，疾大作，涎沫皆出，公令视之，必有物在其间，果得一鱼骨随出，旧疾因顿愈。有诗送公云：君不见左真人、韩伯休，闻名不可见，今乃逢张侯。张侯生新安，声名满皇州。探赜阴阳关，寿命推短修。何代无异人，志妙安可求。灵丹辄起死，固匪医之流。衣冠乃儒者，眉宇仙气浮。愿言分一粒，洗我千岁忧。高飞出尘寰，相追汗漫游。而黄公道夫序之则曰：张君，字子充，得脉于异人，来游京师，能以疾证占休咎，告于省府之官，累累皆中。或怪其异，疑用它术，寓言在脉。予曰：不然。万物堕五行数中，五行之在五脏，死生祸福之变，动于脉，见于面，闻于声，乃其深切著明者也，又何疑之哉？其术方行于京师，偶以忧还江上，略书其事，以告东南好事者，与之共信焉。
元符己卯正月二十二日，澰山黄裳书及绍兴间待制曾公开守徽日，视事之始，因召先祖挥字子发医，乃问曾出外方否？对以蚤岁从先兄子充往建康。公再三叹曰：子充之术，非常术也。不知其为此邦人。询待制公，乃薛公子婿尔。当公在都下时，乡邦前辈在国学者无不扣之。而殿院胡公汝明求诊，公曰：公当登第，然心脉未圆，俟圆则成矣。后往见之，许其不出此举，遂中壬辰年之第。
先是士夫闻公名者，皆踵至沓来，惟恐其后。有授全齐贰车者，方其未有所授，公诊脉，谓之曰：公脉止有七日，及五日，有全齐贰车之除。乃曰：张某，妄人耳。言我脉止有七日，今五日，乃有此除，深怒之。及七日晨起盥嗽，遽仆于地。子弟视之，已不可救，亟召公而告其疾。公曰：虾游脉见前，已言之，不可疗矣。其子后作文，拟扁鹊过齐见齐桓之事，推美公之先见如此。
公归乡时，承议董正封为徽守，召诊其脉，公曰：承议今岁必当荫子。董以为官既未该奏补，亦非郊祀之年，族人中亦未有可以奏官及之者，疑之。适宛陵幕僚沿檄至徽，亦云子充之言，不独许承议，亦许宛陵守矣，恐不足信。未逾年，而徽庙登极，凡守土之臣，并得捧表，恩泽先祖，随侍至建康。
一日，有一妇人扣门求药，伯祖偶不在舍，先祖为诊之，既归，则禀伯祖以妇人六脉所受之患，并所与之药。伯祖云：如吾弟所与药，病当退矣。此妇人据其脉气，当嫠居三年，左乳下必有黑痣，或再来，当问之。适及三日，而妇人果再扣门，先祖问其所以，果如伯祖之言。
及绍兴丙寅，资政何公铸谪居新安，先祖累蒙资政招医。后何公有序送之，云：余自弱冠游学金陵，已闻张子充以医名江东。士大夫多神其术，以谓其察脉非特知人之疾，至于贵贱祸福，期以岁月旬日，若神。余尝异之，而恨未识其人也。后三十年，余谪居新安，识其弟挥，方知子充为此邦人，且闻其事甚详。挥尝亲授指教于子充，故其议论有据，切脉精审，今为此邦医师之冠。余居徽三年，多赖其诊治，故特书之，因以见子充之术果不凡，其传于后者，犹如此也。惜乎，公名盛于崇宁、大观时，而享年止四十有九，卒于南昌。是日也，晨起见郡将，云：某之大事在今日午时，后事必当累公。郡将曰：不至此否？公曰：吾诊脉，血已入心矣。使人俟之，果如期而卒。（张季明自记其伯祖子充事）
●鱼游虾戏
太常博士杨日宣病寒。郝允诊曰：君脉首震而尾息，尾震而首息，在法为鱼游虾戏，不可治。不数日死。（《邵氏见闻录》）
伤寒  ***************************
●百疴之本
《真诰》有言曰：常不能慎事上者，自致百疴之本，而怨咎于神灵乎？当风卧湿，反责它人于失覆，皆痴人也。夫慎事上者，谓举动之事必当慎思。若饮食恣情，阴阳不节，最为百疴之本。致使虚损内起，风湿外侵，所以共成其害。如此者，岂得关于神明乎？惟当动于药术疗理尔。
●察病先识其源
欲疗病，先察其源，先候其病机。五脏未虚，六腑未竭，血脉未乱，精神未散，服药必活。若病已成，可得半愈；病势已过，命将难全。
●病之所由
夫病之所由来虽多端，而皆关于邪。邪者，不正之因，谓非人身之常理，风寒暑湿、饥饱劳逸皆各是邪，非独鬼气疫疠者矣。人生气中，如鱼在水，水浊则鱼瘦，气昏则人病。邪气之伤人，最为深重，经络既受此气，传入脏腑，脏腑随其虚实冷热，结以成病，病又相生，故流遍遂广。精神者，本宅身以为用。身既受邪，精神亦乱。神既乱矣，则鬼灵斯入，鬼力渐强，神守稍弱，岂得不致于死乎？古人譬之植杨，斯理当矣。但病亦别有先从鬼神来者，则宜以祈祷祛之。虽曰可祛，犹因药疗致益，昔李子豫有赤丸之例是也。其药疗无益者，是则不可祛，晋景公膏肓之例是也。大都鬼神之害则多端，疾病之源惟一种，盖有轻重者尔。（三说《本草》）
●六经伤寒用药格法
夫伤寒始自太阳，逆传阳明，至于厥阴而止。六经既别，治法不同。太阳属膀胱，非发汗则不愈，必用麻黄者，以麻黄生于中牟，雪积五尺，有麻黄处雪则不聚，盖此药能通内阳气，却外寒也。阳明属胃，非通泄则不愈，必用大黄、芒硝以利之。少阳属胆，无出入道，柴胡与半夏能利能汗，佐以子、芩，非此不解。太阴属脾，中州土也，性恶寒湿，非干姜、白术不能温燥。少阴属肾，性畏寒燥，非附子必不能温。厥阴属肝，藏血养筋，非温平之药不能润养。此经常之道也，后学不知伦类，妄意进饵，遂致错乱，诸证蜂起，夭伤人命，可不究辩？且三阳病，汗下和解，人必知之。至太阴脾经，温燥不行，亦当温利，自阳明出，如温脾丸用大黄者是也。少阴肾经，虽用附子，复使麻黄，则知少阴亦自太阳出。厥阴用桂，自少阳出明矣。及其二阳郁闭，皆当自阳明出。故三阴皆有下证，如少阴口燥咽干、下利清水，太阴腹满时痛，厥阴舌卷肾缩，皆当下之。学者宜审详，不可率易投也。
●伤寒有五
伤寒有五，有中风，有伤寒，有湿温，有热病，有温病。自霜降至春分，伤风冷即病者，谓之伤寒；冬受寒气，春又中风而病者，谓之温病；至夏发者，名热病；病而多汗者，谓之湿温；其伤八节虚邪者，谓之中风。
●阳证伤寒
程元章，婺源游汀人，与妻皆嗜食鳖。婢梅香主炰饪，每滋味不适口，必挞之。尝得一大者，长尺，方操刀欲屠，睹其伸缩颤悸，为之不忍，指而与言：我寻常烹制少失，必遭杖责罚，今放汝不杀，亦不过痛打一顿。遂解缚置于舍后污池中。池广二丈，水亦未尝竭。程夫妇以鳖肥大，且满意饫餐，既失之，怒甚，杖婢数十。经二年，婢患热疾，发狂奔躁，不内粥饮，体热昏愦，盖阳证也。家人知不可疗，舁入池上茅亭，以待绝命。明日，天未晓，闻有扣宅后门扉者，谓为鬼物，叱去之。乃言：我是梅香，病已无事，乞令归家。启关信然。问其故，对曰：半夜后仿佛见一黑物，将湿泥草遍罨我身上，环绕三四十匝，便觉心下开豁，四肢清凉，全无所苦，始知独在亭子内。程氏未以为然，迨暮，复使往，效昨夕偃卧，而密伺察之，见巨鳖自池出，衔水藻浮萍遮覆其体。程不省所以，婢详道本末。云：鳖比昔日其大加倍，视尾后穿窍尚存。于是涸池取得之，送诸深溪。程追悼前过，不复食此。乡人闻者，相传以为戒。邑医虞和仲时到彼，亲见其事，为洪作霖梦弼言，热证之极，猝未可解者，汲新井水，浸衣裳互熨之为妙。不谓水族细微，亦能如此，盖阴德所招云。（《类编》）
●竹叶石膏汤
袁州天庆观主首王自正，病伤寒旬余，四肢乍冷乍热，头重气塞，唇寒面青，累日不能食，势已甚殆。袁唯一医徐生，能调治此疾，诊之曰：脉极虚，是为阴证，必服桂枝汤，乃可。观宇去城三里，徐居在城内，留药而归。未及煮，若有语之曰：何故不服竹叶石膏汤？王回顾不见，寮中但有一老道士适入市，只小童子在，呼问之曰：恰何人到此？曰：无人。自正惑焉，急遣邀徐医还，正告之：教我服此，如何？徐曰：寒燠如冰炭，君之疾状已危，果饵前药，立见委顿，它日杀人之谤，非吾所能任也。自为煮桂枝汤一碗，曰：姑饮之，正使不对病，犹未至伤生，万一发躁狂眩，旋用师所言，未为晚。方酬答，次复闻耳傍人云：何故不肯服竹叶石膏汤？自正益悚。俟徐去，即买见成药两帖，付童使煎。又闻所告如初，于是断然曰：神明三告我，殆是赐以更生，安得不敬听？即尽其半。先时头不能举，若戴物千斤，倏尔轻清，唇亦渐暖，咽膈通畅，无所碍，悉服之。少顷，汗出如洗，径就睡，及平旦，脱然如常时。自正为人谨饬，常茹素，与人斋醮尽诚，故为神所佑如此。（《庚志》）
●圣散子之功
圣散子主疾，功效非一。去年春，杭州民病，得此药全活者，不可胜数。所用中下品药，略计每千钱即得千服，所济已及千人。昔薄拘罗尊者，以一诃梨勒施一病比丘，故获报身，身常无众疾。
●柴胡㕮咀
朱肱，吴兴人，尤深于伤寒。在南阳，太守盛次仲疾作，召肱视之，曰：小柴胡汤证也。请并进三服，至晚乃觉满。又视之，问：所服药安在？取视，乃小柴胡散也。肱曰：古人制㕮咀，锉如麻豆大，煮清汁饮之，名曰汤，所以入经络，攻病取快。今乃为散，滞在膈上，所以胸满而病自如也。因旋制自煮，以进两服，遂安。（《夷坚志》）
●寒厥
刘锡镇襄阳，日宠妾病伤寒，暴亡。众医云：脉绝不可治。或言市上卖药许道人有奇术，可用。召之，曰：是寒厥尔，不死也。乃请健卒三十人，速掘地作坑，炽炭数百斤，杂薪烧之。俟极热，施荐覆坑，舁病人卧其上，盖以毡蓐，少顷，气腾上如蒸炊，遍体流汗，衣被透湿，已而顿苏，始取药数种调治，即日愈。（同上）
●风湿不可汗下
论风湿不可汗下。春夏之交，人病如伤寒，其人汗自出，肢体重痛，转仄难，小便不利，此名风湿，非伤寒也。阴雨之后，卑湿或引饮过多，多有此证。但多服五苓散，小便通利，湿去则愈。切忌转泻发汗，小误必不可救。初虞世云：医者不识，作伤风治之，发汗死，下之死。己未年，京师大疫，死正为此。予自得其说，救人甚多。壬辰年，予守官洪州，一同官妻有此证，因劝其速服五苓散，不信。医投发汗药，一夕而毙，不可不谨也。大抵五苓散能导水去湿耳，胸中有停饮及小儿吐哯，欲作痫，服五苓散最效。初君之说详矣，予因广此说，以信诸人。（《信效方》）
●取汗不可先期
《南史》记：范云初为陈武帝属官，武帝有九锡之命在旦夕矣。云忽感伤寒之疾，恐不得预庆，事召徐文伯诊视，以实恳之，曰：可便得愈乎？文伯曰：便差甚易，政恐二年后不复起耳。云曰：朝闻道，夕死犹可，况二年乎。文伯以火烧地，布桃叶，设席置云于上。顷刻汗解，裹以温粉，翌日愈。云甚喜，文伯曰：不足喜也。后二年果卒。夫取汗先期尚促寿限，况不顾表里，不待时日，便欲速效乎？每见病者不耐，未三四日，昼夜促汗，医者随情顺意，鲜不败事。故予书此，为医者之戒。（《本事方》）
伤寒舌出
临安民有因病伤寒而舌出过寸，无能治者，但以笔管通粥饮入口，每日坐于门。一道人见之，咨嗟曰：吾能疗此顷刻间尔，奈药不可得何？家人闻而请曰：苟有钱可得，当竭力访之。不肯告而去。明日又言之。至于旬时，会中贵人罢直归，下马观病者，道人适至，其言如初。中贵问所须，乃梅花片脑也。笑曰：此不难置。即遣仆驰取以付之。道人屑为末，掺舌上，随手而缩，凡用五钱，病立愈。（《丁志》）
四时疠疾
《周礼·天官下》曰：疾医长养万民之疾病。四时皆有疠疾，春时有痟首疾（头痛），夏时有痒疥疾，秋时有疟寒疾，冬时有嗽上气疾。
●辨沙病
沙病，江南旧无，今东西皆有之。原其证，医家不载，大凡才觉，寒栗似伤寒，而状似疟，但觉头痛，浑身壮热，手足厥冷。乡落多用艾灸，以得砂为良。有因灸脓血迸流，移时而死者，诚可怜也。有雍承节印行此方，云：初得病，以饮艾汤试，吐即是其证。急以五月蚕退纸一片，碎剪安碗中，以碟盖密，以汤泡半碗许，仍以纸封碟缝，勿令透气，良久乘热饮之，就卧，以厚衣被盖之，令汗透便愈。如此岂不胜如火艾，枉残害人命，敬之，信之。（《叶氏录验方》）
●暑气所中
今岁热甚，闻道路城市昏仆而死者，此皆虚人、劳人，或饥饱失节，或素有疾，一为暑气所中，不得泄，即关窍皆窒，非暑气使然，气闭塞而死也。古方治暑无它，但用辛甘发散，疏导心气与水流行，则无害矣。崇宁乙酉岁，余为书局，时一养马仆驰马出局，下忽仆地绝，急以五苓大顺散灌之，皆不验。已逾时，同舍王相使取大蒜一握，道上热土杂研烂，以新水和之，滤去滓，决其齿灌之，少顷即苏，至暮，此仆为余复御而归，乃知药病相对有如此者。此方本徐州沛市县门忽有板书钉其上，或传神仙欲以救人者。沈存中、王圣美皆著其说，而余亲验之，乃使书百本散远近，庶几有救其急者也。（石林老人《避暑录》）
●伤寒后睡不着
人病伤寒阳证，或患热疾，服凉药而得愈，饮食未充，夜间辄睡不着，是胆冷也。若脉细身凉，随其虚实下金液丹一服。大冷者，下百粒及五六十粒；不甚冷者，三二十粒即睡着。当以脉证为准也。脉细微，大便不甚实，小便清，面色青白，舌下不红，面带青色，皆冷证也。（《医余》）
●伤寒差后之戒
伤寒病初差，不可过饱及劳动，或食羊肉、行房事，与食诸骨汁，并饮酒。病方愈，脾胃尚弱，食过饱不能消化，病即再来，谓之食复。病方愈，气血尚虚，劳太早，病即再来，谓之劳复。又伤寒食羊肉、行房事，并死；食诸骨汁、饮酒者，再病。庞安常云：饮酒者亦死。
●用药不同
夫伤寒、中风、湿温、热病、痉暍、时疫，虽同阴阳之法，须别作治疗。若与伤寒同治，必至危损。经言脉有阴阳之法，何也？凡脉浮大、洪数、动滑，此名阳脉也，沉细、涩弱、弦微，此名阴脉也。阴病见阳脉者生，阳病见阴脉者死，审而察之。
诸风  ***************************
●风者百病之始
风者，百病之始也。清静则肉腠闭拒，虽有苛毒，弗能害。故病久则传化，上下不并，良医弗为。
中风用药
凡中风，用续命、排风、风引、竹沥诸汤，及神精丹、茵芋酒之类，更加以艾，无不愈者。然此疾积习之久，非一日所能致，皆大剂，久而取效。《唐书》载，王太后中风，喑默不语，医者蒸黄芪数斛以熏之，得差，盖此类也。今人服三五盏便求效，责医也亦速矣。孟子曰：七年之病，三年之艾，久而后知尔。（《本事方》）
中风
凡人中风，脉无不大者，非热也，是风脉也。中风有冷热，阳病则热，阴病则冷。冷则用温风药，热则用凉风药，不可一概用也。凡中风，皆不可吐出涎。人骨节中皆有涎，所以转动滑利，中风则涎上潮，咽喉中衮响，以药压下，涎再归骨节可也。不可吐出，若吐出涎，时间快意非久，枯了人手足，不可不戒也。小儿惊风，亦不可吐出涎，其患与大人同，方其发搐搦时，不可捉住手足，则涎不归手足，当不随，但宽松抱之可也。（《医余》）
●辨诸风证
头风，多饶白屑；毒风，面上生疮；刺风，状如针刺，腰痛如锥；痫风，急倒作声发搐；急慢顽风，不认痛痒，疬风，颈生斑剥；暗风，头旋眼黑，不辨东西；㾴风，面生赤点；肝风，鼻闷眼，两睑赤烂；偏风，口眼邪；节风，肢节断续，指甲断落；脾风，心多呕逆；酒风，行步不前；肺风，鼻塞项疼；胆风，令人不睡；气风，肉内虫行；肾风，耳内蝉声，阴间湿痒，寒湿脚气；瘫风，半身不遂；痪风，手足拳挛；胃风，不伏水土；虚风，风寒湿痹；肠风，脱肛泻血；脑风，头旋偏痛；贼风，发声不响；产风，四肢疼痛；骨风，膝肿如槌；膝风，腿寒骨痛；心风，健忘多惊；盛风，语言謇涩；髓风，臂膊酸疼；脏风，夜多盗汗；血风，阴囊湿痒；乌风，头面肿块；皮风，紫白癜癣；肌风，遍身燥痒；体风，身生肿毒；闭风，大便燥涩；软风，四肢不举；绿风，瞳人开大；青风，吐极青盲；虎风，发吼羊叫；大风，成片烂疮。
●诸风
刘子仪曰：经有急风候，又有卒中风候，又有风癔候。夫急风与卒中，理固无二，指风而言，则谓之急风，指病而言，则谓之卒中。其风癔，盖出于急风之候也，何者？经云：奄然忽不知人，咽中塞窒然，舌强不能言，如此则是中急风而生其候也。发汗，身软者，生；汗不出，身直者，死。若痰涎壅盛者，当吐之，视其鼻、人中左右上白者可治；一黑一赤，吐沫者死。
●风痱
风痱者，身无痛也。病在脏，四肢不收，智不乱，一旦臂不随者，风痱也。能言微有知，则可治；不能言者，不可治。足如履霜，肘如入汤，股胫淫铄，眩闷头痛，时呕，短气汗出，久则悲喜不常，三年死。凡欲治此病，依先后次第，不得妄投汤药，以失机宜，非但杀人，因兹遂为痼疾，当先服竹沥饮子。（《鸡峰普济方》）
●风痉
经有风痉候，又有风角弓反张候。痉者，身体强直，口噤，如发痫状；角弓反张者，腰背反折，不能俯仰。二者皆曰风邪伤于阳之经而然也，治法一同。（同上）
●腲腿
经称腲腿风者，为四肢不收，身体疼痛，肌肉虚满是也。以风邪侵于肌肉之间，流于血脉之内，既云肌肉虚满，即风邪入肾之经络而然也。《水气论》曰诸肿俱属于肾是也。治法当兼理肾为得。一云：不治变为水气。（同上）
●风眩
夫风眩之病，起于心气不足，胸中蓄热实，故有头风面热之所为也。痰热相感而动风，风心相乱则闷瞀，故谓之风眩闷瞀。大人曰癫，小儿则为痫。一说头风目眩者，由血气虚，风邪入脑而牵引目系故也。五脏六腑之精气，皆上注于目，血气与脉并上为目系，属于脑后，出于项中。血脉若虚，则为风邪所伤，入脑则转而目系急，故成眩也。诊其脉，洪大而长者，风眩也。凡人病发，宜急与续命汤，困急时，但度灸穴，便宜针之，无不差者。初得，针了便灸最良。（同上）
●风痹
夫痹者，为风寒湿三气共合而成痹也。其状肌肉顽厚，或则疼痛，此由人体虚，腠理开，则受于风邪也。其邪先中经络，后入于五脏，其以春遇痹者为筋痹。筋痹不已，又遇邪者，则移入于肝也。肝痹之状，夜卧则惊，饮食多，小便数。夏遇痹者，为脉痹，血脉不流，令人萎黄。脉痹不已，又遇邪者，则移入于心。心痹之状，心下鼓气，卒然逆喘不通，咽干喜噫。仲夏遇痹，为肌痹。肌痹不已，后遇邪者，则入于脾。脾痹之状，四肢懈堕，发咳呕吐。秋遇痹者，为皮痹，则皮肤都无所觉。皮痹不已，则入于肺。肺痹之状，气奔喘痛。冬遇痹者，为骨痹，骨重不可举，不遂而痛。骨痹不已，又遇邪者，则移入于肾。肾痹之状，喜胀。诊其脉大涩者为痹，脉来急者为痹脉，涩而紧者为痹。（同上）
●偏枯
经有偏风候，又有半身不遂候，又有风偏枯候，此三者大要同，而古人别为之篇目，盖指风则谓之偏风，指疾则谓之半身不遂，其肌肉偏小者，呼为偏枯，皆由脾胃虚弱所致也。夫脾胃为水谷之海，水谷之精化为血气，润养身体，今脾胃虚弱，则水谷之精养有所不周，血气偏虚，为邪所中，故半身不遂或至肌肉枯小尔。治法兼治脾胃。（皆《鸡峰方》）
●小中不须深治
风淫末疾，谓四肢，凡人中风，悉归手足故也。而疾势有轻重，故病轻者，俗名小中。一老医常论：小中不须深治，但服温平汤剂，正气逐湿痹，使毒流一边，余苦不作，随性将养，虽未能为全人，然尚可苟延岁月。若力攻之，纵有平复者，往往恬不知戒，病一再来，则难以支吾矣。譬如捕寇拘于一室，则不使之逸越，自亡它虑，或逐之，再至则其祸当剧于前矣。此语甚有理，而予见世之病者，大体皆如是。但常人之情，以幻质为己有，岂有得疾为废人而不力治者？此未易以笔舌喻也。（《泊宅编》）
●邪风
邪风之至，疾如风雨。善治者治皮毛，次治肌肤，次治筋脉，次治六腑，次治五脏。治五脏者，半死半生也。
●风厥
汗出而身热者，风也。汗出而烦满不解者，厥也。
●睡防风吹
睡中风吹手足，或酸，或疼，或肿，用盐炒热，帕裹熨之，微有汗出，即愈。仍用术附汤加羌活煎服。（《琐碎录》）
●白癞病
昔有一僧得病，状如白癞，卒不成疮，但每旦取白皮一升许，如蛇蜕。医者谓多啖炙煿所致，与局方解毒雄黄丸，三四服而愈。
●长松治大风
释普明，齐州人，久止灵岩，晚进五台。得风疾，眉发俱堕，百骸腐溃，哀号苦楚，人不忍闻。忽有异人教服长松，明不知识，复告之云：长松生古松下，取根饵之，皮色如荠苨，长三五寸，味微苦，类人参，清香可爱，无毒，服之益人，兼解诸虫毒。明采服，不旬日，毛发俱生，颜貌如故。今并代间士人，多以长松杂甘草、干山药为汤煎服，甚佳。然本草及诸方书皆不载，独释慧祥作《清凉传》始序之。（《渑水燕谈》）
●瘵风癞绝不同
瘵病，骨先绝；风病，筋先绝；癞病，肉先绝。（《琐碎录》）
●食穿山甲动旧风疾
余尝行衡州道中，遇醴陵尉自卫阳方回，以病归。问其得疾之由，曰：某食猪肉，入山既深，无肉可以食，偶从者食穿山甲肉，因尝数脔，旧有风疾，至是复作，今左手足废矣。因以箧中风药遗之，后半月，闻其人痼疾顿愈。及至永州，观《图经》曰：穿山甲，不可杀于堤岸，血一入土，则堤岸不可复塞，盖能透地脉也。如此尉因误食致病，而旬日痼疾尽愈，亦可怪也。今人用以通妇人脉，甚验。
●[艹琰]草治风
杜甫诗有《除[艹琰]草》诗一篇，今蜀中谓之毛[艹琰]。毛芒可畏，触人如蜂虿。然治风疹，择最先者，以此草点之，一身皆失。叶背紫者入药。
●蚺蛇治风
泉州有客卢元钦，染大风，唯鼻根未倒。属五月五日，官取蚺蛇胆欲进，或言肉可治风，遂取一截蛇肉食之，三五日顿渐，可百日平复。
●蛇坠酒罂治风
商州有人患大风，家人恶之，山中为起茅舍。有乌蛇坠酒罂中，病人不知，饮酒渐差。罂底见蛇骨，方知其由也。（《朝野佥记》同上）
●桑枝愈臂痛
桑枝一小升，细切炒香，以水三大升，煎取二升，一日服尽，无时。《图经》云：桑枝，平，不冷不热，可以常服，疗体中风痒干燥，脚气风气，四肢拘挛，上气眼晕，肺气嗽，消食，利小便，久服轻身，聪明耳目，令人光泽，兼疗口干。《仙经》云：一切仙药，不得桑枝煎，不服。出《抱朴子》。政和间，予尝病两臂痛，服诸药不效，依此作数剂，臂痛寻愈。（《本事方》）
●透冰丹愈耳痒
族人友夔，壮岁时苦两耳痒，日一作遇其甚时，殆不可耐，撽刮挑剔，无所不至，而所患自若也。常以坚竹三寸许截之，折为五六片，细削如洗帚状，极力撞入耳中，皮破血出，或多至一蚬壳而后止。明日复然，失血既多，为之困悴。适有河北医士周敏道到乡里，因往谒之。周曰：此肾脏风虚，致浮毒上攻，未易以常法治也。宜买透冰丹服之，勿饮酒，啖湿面、菜蔬、鸡、猪之属，能尽一月为佳。夔用其戒，数日痒止，而食忌不能久，既而复作，乃著意痛断，迨于累旬，耳不复痒。（《类编》）
●臂细无力不任重
此乃肝肾气虚，邪客滞于荣卫之间，使气血不能周养四肢，故有此证。肝主项背与臂膊，肾主腰胯与脚膝，其二脏若偏虚，则随其所主而生病焉。今此证乃肝气偏虚，宜专补肝、补肾。（《鸡峰方》）
●风眩
贾黄中为礼部侍郎兼起居监察，中风眩，卒。太宗悼惜之切，责诸医大搜在城医工，凡通《神农本草》《黄帝难经》《素问》及善针灸药饵者，校其能否，以补翰林医学及医官院祗候。
●风瘅
齐王太后病，召臣意入，诊脉，曰：风瘅客脬，难于大小溲，溺赤。臣意饮以火齐汤。一饮即前后溲，再饮病已，溺如故。病得之流汗潃潃者，去衣而汗晞也。所以知齐王太后病者，臣意诊其脉，切其太阴之口，湿然风气也，脉法曰：沉之而大坚，浮之而大紧者，病主在肾。肾切之而相反也，脉大而躁。大者，膀胱气也；躁者，中有热而溺赤。（《史记》淳于意传）
●风蹶
济北王病，召臣意诊其脉，曰：风蹶胸满。即为药酒，尽三石，病已。得之汗出伏地。所以知济北王病者，臣意切其脉，时风气也，心脉浊。病法过入其阳，阳气尽而阴气入。阴气入张，则寒气上而热气下，故胸满。汗出伏地者，切其脉，气阴。阴气者，病必入中，出及瀺水也。（瀺，士咸切）
●痹
齐王故为阳虚候，时病甚，众医皆以为蹶。臣意诊脉，以为痹，根在右胁下，大如覆杯，令人喘，逆气，不能食。臣意即以火齐粥且饮，六日气下，即令更服丸药，出入六日，病已。病得之内。诊之时不能识其经解，大识其病所在。（同上）
●苦沓风
臣意尝诊安阳武都里成开方，开方自言以为不病，臣意谓之病苦沓风，三岁四肢不能自用，使人瘖，瘖即死。今闻其四肢不能用，瘖而未死也。病得之数饮酒，以见大风气。所以知成开方病者，诊之，其脉法奇咳言曰脏气相反者死。切之，得肾反肺，法曰三岁死也。（《史记》同上）
●瘫痪
世传左为瘫、右为痪，此说尤非，何者？经既有偏中、半身不遂之候，即瘫痪之候，当以左右俱中者名之。又说以春夏得之难治，秋冬得之易疗。春夏者，阳气上腾，火力方盛，风火相得而王，故难治也。秋冬者，阳气降下，渐微，即易疗也。此说亦未可，必惟其中之浅深，为难易尔。治法兼理肝肾为得，盖肝主筋，肾主骨，风中肝肾，则筋骨瘫痪也。（《鸡峰方》）
●迵风
阳虚侯相赵章病，召臣意。众医皆以为寒中，臣意诊其脉，曰：迵（音洞，言彻入四肢）风。迵风者，饮食下嗌（音益，谓喉下也）而辄出不留，法曰五日死，而后十日乃死。病得之酒。所以知赵章之病者，臣意切其脉，脉来滑，是内风气也。饮食下嗌而辄出不留者，法五日死，皆为前分界法。后十日乃死，所以过期者，其人嗜粥，故中脏实，中脏实故过期。师言曰：安谷者过期，不安谷者不过期。（出《史记》）
●又
齐淳于司马病，臣意切其脉，告曰：当病迵风。迵之状，饮食下嗌辄后之（后曰如厕），病得之饱食而疾走。淳于司马曰：我之王家，食马肝，饱甚，见酒来，即走去，驱疾至舍，即泄数十出。臣意告曰：为火齐米汁饮之，七八日而当愈。时医秦信在旁，臣意去，信谓左右阁都尉曰：意以淳于司马病为何？曰：以为迵风，可治。信即笑曰：是不知也。淳于司马病，法当后九日死。即后九日不死，其家复召臣意。臣意往问之，尽如意诊。臣即为一火齐米汁，使服之，七八日病已。所以知之者，诊其脉时，切之尽如法，其病顺，故不死。（《史记》同上）
●足沉重状若风者
此证其源起于脾胃虚，荣卫不足。胃为水谷之海，脾气磨而消之，水谷之精化为荣卫，以养四肢。若起居失节，饮食不时，则致脾胃之气不足，既荣卫之气润养不周，风邪乘虚而干之。盖脾胃主四肢，其脉连舌本而络于唇口，故四肢与唇口俱痹，语言謇涩也。治法宜多用脾胃药，少服去风药，则可安矣。若久久不治，则变为痿疾。经所谓治痿独取阳明是也。阳明者，胃之经也。（《鸡峰方》）
●上气常须服药
张文仲言：风有一百二十四种，气有八十一种，唯脚气、头风、上气常须服药不绝，自余即随其发动，临期消息之。但有风气之人，春末夏初及秋暮，要得通泄，即不困剧。所谓通泄者，如麻黄、牵牛、郁李仁之类是也，不必苦利药。（《太平御览》）
●热蹶
故济北王阿母自言足热而懑，臣意告曰：热蹶也。则刺其足心各三所，按之无出血，病旋已。病得之饮酒大醉。（《史记》）
●眉发自落
崔言曰：职隶左亲骑军一旦得疾，双眼昏，咫尺不辨人物，眉发自落，鼻粱崩倒，肌肤有疮如癣，皆为恶疾，势不可救。因为洋州骆谷子归寨使，遇一道流自谷中出，不言名姓，授其方。曰：皂角刺一二斤，为灰，蒸，久晒，碾为末，食上，浓煎大黄汤，调一钱匕服。一旬，鬓发再生，肌肤悦润，眼目倍明。得此方后入山，不知所之。（《感应神仙传》）

卷四  ——————————————————————————————————————————————————————————————————————————————————————————

劳瘵  ***************************
●五劳
夫人作劳，伤于五脏，五脏之气因伤成病，故谓之五劳。肺劳之状，短气而面肿，不闻香臭。肝劳之状，面目干黑，口苦，精神不守，恐畏，不能独卧，目视不明。心劳之状，忽忽喜忘，大便难或时溏利，口内生疮。脾劳之状，舌根苦直，不得咽唾。肾劳之状，背难俯仰，小便不利，赤黄而有余沥，囊湿生疮，小腹里急。治法：肝劳补心气，心劳补脾气，脾劳补肺气，肺劳补肾气，肾劳补肝气，此疗子以益母也。经曰：圣人春夏养阳，秋冬养阴，以补其根本。肝心为阳，脾肺肾为阴。夫五脏实亦成劳，虚则补之，实则泻之。
●六极
六极者，筋极主肝，脉极主心，肉极主脾，气极主肺，骨极主肾，精极主脏腑。筋极之状，令人数转筋，十指手甲皆痛，苦倦，不能久立。脉极之状，忽忽喜忘，少颜色，眉发堕落。肉极之状，饮食无味，不生肌肉，皮肤枯槁。气极之状，正气少，邪气多，气不足，多喘少言。骨极之状，腰脊酸削，齿痛，手足烦痛，不欲行动。精极之状，肉虚，少气，喜忘，鬓衰落。然谓之极者，病重于劳也，治法与治劳同。
●七伤
七伤者，一曰大怒逆气伤肝，二曰忧愁思虑伤心，三曰饮食大饱伤脾，四曰形寒饮冷伤肺，五曰久坐湿地伤肾，六曰风雨寒湿伤形，七曰大怒恐惧伤志。肝伤则少血目暗，心伤则苦惊喜忘，脾伤则面黄善卧，肺伤则短气咳嗽，肾伤则短气腰痛，厥逆下冷，形伤则皮肤枯槁，志伤则恍惚不乐。治法与五劳六极同。
●虚劳
男子平人脉大为劳极，虚亦为劳。男子劳之为病，其脉浮大，手足烦，春夏极，秋冬差。阴寒精自出，酸削不能行，寸口脉浮迟。浮则为虚，迟则为劳。虚则卫气不足，浮则荣气竭。脉直者，迟逆虚也。脉涩无阳，是肾少。寸关涩，无血气，逆冷，是大虚。脉浮微缓而大者劳也。脉微濡相搏，为五劳。微弱相搏，虚损，为七伤。
●冷劳
冷劳之人，气血枯竭，表里俱虚，阴阳不和，精气散失，则内生寒冷也，皆由脏腑久虚，积冷之气遂令宿食不消，心腹积聚，脐腹疼痛，面色痿黄，口舌生疮，大肠泄痢，手足无力，骨节酸疼，久而不痊，转加羸瘦，故曰冷劳。（以上《鸡峰方》）
●劳疰
劳，动作也。郭逢原曰：凡人暂尔疲倦，通谓之劳。而今人以劳为恶疾，而恶闻之。亲戚朋友共为隐讳，见其疾状，莫敢呼之。殊不知劳之为病，初起于动作不能节谨，至于疲倦，且伤不已，渐成大疾。凡言虚劳者，五劳是也。六极七伤为类，盖蒙庄所谓精太用则竭，神太劳则弊者。治法不过补养五脏，滋益气血，使之强盛则其疾自去。又有传尸劳者，则非此类。盖缘尸疰及挟邪精、鬼气而成者也。经曰：人有三虚，逢年之衰，遇月之空，失时之和，乍感生死之气，忽犯鬼物之精，大概寒热淋露，沉沉默默，不的知其所苦，而无处不恶。积月累年，渐就委顿，既死之后，又复传疰他人者是也。兹又须用通神明、去恶气诸药以治之。经曰：草木咸得其性，鬼神无所遁情，刳射剸犀，驱曳邪恶，飞丹炼石，引纳清和。疑其为此疾而设。（同上）
●传劳
葛洪云：鬼疰者，是五尸之一。疰又挟诸鬼邪为害，其病变动，乃有三十六种至九十九种。大略使人寒热淋沥，沉沉默默，不的知所苦，无处不恶，累年积月，渐就沉滞，以至于死，传与傍人，乃至灭门。觉如是候者，急治獭肝一具，阴干杵末，服方寸匕，日三，未知再作。《肘后》云此方神良。宣和间，天庆观一法师行考召极精严，时一妇人投状，述患人有祟所附。须臾召至，附语云：非我为祸，别是一鬼，亦因病人命衰为祟尔。渠今已成形，在患人肺中为虫，食其肺系，故令吐血声嘶。师掠之，此虫还有畏忌否？久而无语，再掠之，良久，云：容某说，惟畏獭爪屑为末，以酒服之，则去矣。患家如其言而得愈。此予目所见也，究其患亦相似。獭爪者，殆獭肝之类欤。（《本事方》）
●遇道人治传劳方
袁州寄居武节郎李应，本相州法司，尝以吏役事韩似夫枢密。兵火后，忽于宜春见之，云从岳侯军得官，今闲居于此。从容问其家事，潸然泪下，曰：某先有男女三人，长子因议买宅，入空无人所居之室，忽觉心动，背寒凛凛，遂成劳瘵之疾。垂殆，传于次。次，室女也。长子既死，女病寻亟，继又传于第三子，证候一同。应大恐，即祷于城隍神，每日设面饭，以斋云水，冀遇异人，且许谢钱三十万。数日，因往市中，开元寺前有一人，衣俗士服，自称贫道，踵足而呼曰：团练闻宅上苦传尸劳，贫道有一药方奉传。同入寺中，问其姓名，不答，口授云云，应即取笔书之。道人言欲过湖南，应留之饭，云已吃饭了，欲赠之钱，云自有盘缠。临行又言，此药以天灵盖、虎粪内骨为主，切须仔细寻觅青蛇脑，如无，亦可。服药前一日，须盛享城隍神，求为阴助。应曰：既求之于神，何必用药？道人曰：不然。即揖别西去。应以其事颇异，敬如其言，治药既成，设五神位，具饮馔十品，如待贵客，以享城隍。又别列酒食，以犒饮阴兵。仍于其家设使者一位，于病榻之前服药。食顷，脏腑大下，得虫七枚，色如红燠肉而腹白，长约一寸，阔七八分，前锐后方，腹下近前有口，身之四周有足，若鱼骨，细如针尖而曲，已死。试取火焚之，以铁火箸札刺，不能入。病势顿减。后又服一剂，得小虫四枚，自此遂安。今已十年，肌体悦泽，不复有疾。道人后竟不来。其药用天灵盖三钱，酥炙黄色，为末，秤。虎粪内骨一钱，人骨为上，兽骨次之，杀虎大肠内取者亦可用，同青蛇脑、小豆许或绿豆许，同酥涂炙，色转为度，无蛇脑，只酥炙亦得。鳖甲极大者，醋炙黄色，为末，秤一两，九肋者尤妙。安息香半两。桃仁一分，去皮尖，研。以上为末，绢筛过。槟榔一分，别为细末。麝香一钱，别研。青蒿取近梢三四寸，细锉，六两。豉三百粒。葱根二十一个，拍破。东引桃柳李桑枝各七，茎粗如箸头大，各长七寸，细锉。枫叶二十一片，如无亦得。童子小便半升。上先将青蒿、桃柳李桑枝、枫叶、葱、豉，以官省升量水三升，煎至半升许，去滓；入安息香、天灵盖、虎粪内骨、鳖甲、桃仁，与童子小便同煎，取汁去滓，有四五合。将槟榔、麝香同研均，调作一服，早晨温服，以被盖覆，出汗。恐汗内有细虫，以帛子拭之，即焚此帛。相次须泻，必有虫下，如未死，以大火焚之，并弃长流水内。所用药，切不得令病人知，日后亦然。十来日后，气体复圆，再进一服，依前焚弃，至无虫而止此药。如病者未亟，可以取安；如已亟，俟其垂死，则令下次已传染者服之；先病者，虽不可救，后来断不传染。（出《百一选方》，韩枢密孙庐师亚卿传）
●劳伤瘵疾
男子劳伤而得疾瘵，渐见瘦瘠，用童子小便二盏，无灰酒一盏，以新瓷瓶贮之，入全猪腰一对在内，密封泥，日晚以慢火养熟，至中夜止。五更初，更以火温之，发瓶饮酒，食腰子。病笃者，只一月效。平日瘦怯者，亦可服此药。盖以血养血，全胜金石草木之药也。（《琐碎录》）
●劳复
故督邮顿子献得病已差，诣华佗视脉，曰：尚虚未复，复勿为劳事，御内即死，临死当吐舌数寸。其妻闻其病除，从百里外省之，止宿交接，中间三日发病，一如佗言。（《三国志》）
●鬼疰
韶州南七十里曰古田，有富家妇人陈氏抱异疾，常日无他苦，每遇微风吹拂，则股间一点奇痒，爬搔不停手，已而举体皆然。逮于发厥，凡三日醒，及坐有声如咳，其身乍前乍后，若摇兀之状，率以百数甫少定。又经日始困卧，不知人，累夕愈。至不敢出户，更十医弗效。医刘大用视之，曰：吾得其证矣。先与药一服，取数珠一串来。病家莫知何用也。当妇人摇兀时，记其疏数之节，已觉微减，然后云：是名鬼疰。因入神庙看，为邪所凭，致精采荡越，法当用死人枕煎汤饮之。既饮，大泻数行，宿疴脱然。大用云：枕用毕，当送还元处，如迟留，使人颠狂，盖但借其气尔。（《类编》）
●瘵疾
越州镜湖邵长者女，十八染瘵疾，累年刺灸，无不求治，医亦不效。有渔人赵十，煮鳗羹与食，食觉内热之病皆无矣。今医家所用鳗煎，乃此意。
●尸疰
飞尸者，游走皮肤，穿脏腑，每发刺痛，变作无常。遁尸者，附骨入肉，攻凿血脉，每发不可得近；见尸丧闻哀哭便发。风尸者，淫濯四肢，不知痛之所在，每发昏沉，得风雪便作。沉尸者，缠骨结脏，冲心胁，每发绞切，遇寒冷便作。注尸者，举身沉重，精神错杂，常觉昏废，每节气致变，辄成大恶。皆宜用忍冬叶数斛，煮取浓汁，稠煎之，服如鸡子大一枚，日三。太一神精丹、苏合香丸治此病第一。（《本事方》）
●虚劳用药
凡虚劳之疾，皆缘情欲过度，荣卫劳伤，致百脉空虚，五脏衰损，邪气乘袭，致生百疾。圣人必假药石以资气血，密腠理以御诸邪。肌肉之虚，犹如体之轻虚，如马勃、通草、蒲梢、灯心之属是也。非滋润粘腻之物以养之，不能实也。故前古方中，鹿角胶、阿胶、牛乳、鹿髓、羊肉、饴糖、酥酪、杏仁煎、酒、蜜、人参、当归、地黄、门冬之类者，盖出此意。《本草》云：补虚去弱，羊肉、人参之属是也。所谓虚劳者，因劳役过甚而致虚损，故谓之虚劳。今人才见虚弱疾证，悉用燥热之药，如伏火金石、附子、姜桂之类，致五脏焦枯，血气干涸而致危困，皆因此也。如虚而兼冷者，止可于诸虚劳方中，加诸温热药为助可也。如此，即不失古人之意。（《医余》）
●鳗治劳疾
有人多得劳疾，相因染，死者数人。取病者于棺中，钉之，弃于水，永绝传染之患。流之金山，有人异之，引岸开视，见一女子犹活，因取置渔舍，多得鳗鲡鱼，食之病愈，遂为渔人之妻。（《稽神录》）
●虚劳服药
《养生必用方》论虚劳不得用凉药，如柴胡、鳖甲、青蒿、麦门冬之类，皆不用服，唯服黄芪建中汤。有十余岁女子，因发热、咳嗽、喘急、小便少，后来成肿疾，用利水药得愈。然虚羸之甚，遂用黄芪建中汤，日一服，三十余日遂愈。盖人禀受不同，虚劳，小便白浊，阴脏人服橘皮煎黄芪建中汤，获愈者甚众。至于阳脏人，不可用暖药，虽建中汤不甚热，然有肉桂，服之稍多亦反为害。要之，用药亦量其所禀，审其冷热，而不可一概以建中汤治虚劳也。谨之。（《医余》）
●骨蒸内热
睦州杨寺丞有女，事郑迪功。女有骨蒸内热之病，时发外寒，寒过，内热附骨。蒸盛之时，四肢微瘦，足趺肿者，其病在五脏六腑之中，众医不差。因遇处州吴医，看曰：请为治之。只单用石膏散，服后体微凉如故。其方出《外台秘要》，只用石膏，乳细十分似面，以新汲水和，服方寸匕，取身无热为度。（《名医录》）
●气血虚发厥热
气虚则发厥，血虚则发热。厥者，手足冷也。气属阳，阳虚则阴凑之，则故厥；血者，阴也，血虚则阳凑之，故发热也。气虚发厥者，当用温药；血虚发热者，不宜用凉药，当用温养气血之药以补之，宜养阴，黄芪建中汤之类是也。又有一种病实热者，极而手足厥冷，所谓热深厥亦深，此当用凉药，须以脉别之也。此最难辨，差之毫厘，则害人性命，戒之。（《医余》）
●人肉治羸疾
开元间，明州人陈藏器撰《本草拾遗》，云人肉治羸疾。自此闾阎相效割股。
●治羸瘠
仁和县一吏早衰病瘠，齿落不已。从货药道人得一单方，只碾生硫黄为细末，实于猪脏中，水煮脏烂，碾细，宿蒸饼圆如桐子大，随意服之。两月后，饮啖倍常，步履轻捷，年过九十，略无老态，执役如初。因从邑宰入村，醉食牛血，遂洞下数十行，所泄如金水，自是尫悴，少日而死。李巨源得其事于临安入内医官管范，尝与王枢使言之。王云：但闻猪肪脂能制硫黄，兹用脏，尤为有理，亦合服之，久当见效。（《类编》）
●治劳瘵吐血
翦草，状如茜草，又如细辛，婺、台二州皆有之，惟婺可用。其法每取一斤，净洗，碎为末，入生蜜一斤，和成膏，以陶器盛之，不得犯铁，日一蒸一曝，至九日乃止。治劳瘵吐血，损肺，及血妄行，名曰神传膏。令病人五更起，面东坐，不得语言，用匙抄药，如食粥然，每服四匙，良久呷稀粟米粥压之，药只冷服，粟饮亦不可太热，或吐或下，皆无害。如久病肺损，咯血，一服立愈。（《本事方》）
●天灵盖
谨按：天灵盖，《神农本经》人部惟发髲一物外，余皆出后世医家，或禁术之流，奇怪之论，殊非仁人之用心。世称孙思邈有大功于世，以杀命治命，尚有阴责，况于是也。近数见医家用以治传尸劳，未有一效者，信《本经》不用，未为害也。残忍伤神，又不急于取效，苟有可易，仁者宜尽心焉。苟不以是说为然，决为庸人之所惑乱。设云非此不可，是不得已，则宜以年深尘泥所渍朽者为良，以其绝尸气也。（《本草》）
鼻衄吐血  ***************************
●鼻衄
饶州市民李七常苦鼻衄，垂至危困。医授以方，取萝卜自然汁和无灰酒，饮之则止。医云：血随气运转，气有滞逆，所以妄行。萝卜最下气而酒导之，是以一服效。经五日，复如前，仅存喘息。而张思顺以明州刊王氏单方，刮人中白，置新瓦上，火逼干，以温汤调服，即时血止，至今十年不作。张监润之江口镇，适延陵镇官曾棠入府，府委至务，同视海舶。曾着白茸毛背子盛服济洁，正对谈之次，血忽出如倾，变所服为红色。骇曰：素有此疾，特不过点滴耳。今猛烈可畏，觉头空空然，殆有性命之虑。张曰：君勿忧，我当渐治一药。移时而就，持与之，血亦止，不复作。人中白者，旋盆内积溓垢是也。盖秋石之类，特不多用火力。治药时，勿使其人知，恐其以秽浊不肯服。此方可谓神矣。
●又
予在汝州时，因出验尸，有保正赵温者，不诣尸所。问之，即云：衄血已数斗，昏困欲绝。予使人扶掖以来，鼻血如檐溜。平日所记治衄数方，旋合药治之，血势猛，皆冲出。予谓治血者，莫如地黄。试遣人四散，寻生地黄，得十余斤，不暇取汁，因使生吃，渐及三四斤，又以其滓塞鼻，须臾血定。又癸未岁，予姊病吐血，有医者教取生地黄自然汁煮服之，日服数升，三日而愈。有一婢，病经血半年不通，见釜中余汁，以为弃去可惜，辄饮数杯，寻即通利。地黄治血，其功如此。地黄，但用新布拭净，捣汁，勿用水洗。（《信效方》）
●呕血咯血
台州狱吏悯一大囚将死，颇照顾之。囚感语之：吾七次犯死罪，尽力抗讳，苦遭讯考，坐是，肺皆[扌穹]损，至于呕血。适得一药，每用其效如神，荷君庇拊之恩，持此以报。只白及一味，米饮调尔。其后陵迟，侩者剖其胸，见肺间窍穴数十处，皆白及补填之色，犹不变也。洪贯之闻其说，为郢州长寿宰规之赴洋川任，一卒忽苦咯血，势绝危，贯之用此救之，一日即止。（《癸志》）
●山栀子茅花愈衄血
蔡子渥传云：同官无锡监酒赵无疵，其兄衄血甚，已死，入殓，血尚未止。一道人过门，闻其家哭，询问其由。道人云：是曾服丹或烧炼药，予有药，用之即活。囊间出药半钱匕，吹入鼻中，立止，良久得活。乃山栀子烧存性，末之。（《本事方》）
又，治鼻衄不止欲绝者，取茅花一大把，锉碎，用水两碗，煮一碗，分二服饮，立止。（《良方》）
头风  ***************************
●偏头疼
裕陵传：王荆公偏头疼方，云是禁中秘方，用生莱菔汁一蚬壳，仰卧注鼻中，左痛注右，右痛注左，或两鼻皆注亦可，数十年患，皆二注而愈。荆公与仆言，已愈数人矣。（《良方》）
●头眩
有人苦头眩，头不得举，目不得视，积年。华佗使悉解衣，倒悬，令头去地三寸，濡布拭身体，令周匝，视诸脉，尽出五色。佗令弟子以铍刀决脉，五色血尽，视赤血出，乃下，以膏摩，被覆，汗出周匝，饮以葶苈散而愈。（《三国志》）
●蹶头热
菑川王病，召臣意诊脉，曰：蹶，上为头重痛，身热，使人烦懑。臣意即以寒水拊其头，刺足阳明左右各三所，病旋已。病得之沐发未干而卧。诊如前，所以蹶，头热至肩。（《史记》）
●妇人偏头痛
有一妇人，患偏头痛，一边鼻塞，不闻香臭，常流清涕，或作臭气一阵，服遍治头痛药，如芎蝎，皆不效。人无识此病者，或曰脑痈。偶有善医云：但服局方芎犀丸。不十数服，忽作嚏涕，突出一铤稠脓，其疾遂愈。
●沐头洗浴
沐头不可用冷水，必成头风之疾。浴罢不可和衫裙寝，恐成外肾肿疼，腰背拳曲。
●妇人月水来不可沐头
妇人女子月事之来不可洗头，或因感疾，终身为痼疾，不可治。（《泊宅编》）
●川芎不可久服
一族子旧服芎䓖，医郑叔熊见之，云：芎䓖不可久服，多令人暴死。后族子果无疾而卒。予姻家朝士张子通妻，因病脑风，服芎䓖甚久，亦一旦暴亡。皆予目见者。（《笔谈》）
眼疾  ***************************
●目疾
凡人食五辛诸热，食饮刺头，出血过多，极目远视，灯前看字，月下攻书，不避烟火，博弈经时，饮酒不已，热餐面食，抄写多年，雕镂绣画，泣泪过多，房欲无节，远观星火，视日极目，瞻望山川，皆是丧明之本，可不谨哉。（《琐碎录》）
●读书损目
读书之苦，伤肝损目诚然。晋范宁尝苦目痛，就张湛求方。湛戏之曰：古方宋阳子少得其术，以授鲁东门伯，次授左丘明，遂世世相传，以及汉杜子夏，晋左太冲，凡此诸贤，并有目疾。得此方云：用损读书一，减思虑二，专内视三，简外观四，旦起晚五，早夜眠六。凡六物熬以神火，下以气筛，蕴于胸中七日，然后纳诸方寸，修之一时，近能数其目睫，远视尺棰之余。长服不已，洞见墙壁之外，非但明目，乃亦延年。审如是而行之，非可谓之嘲戏，亦奇方也。（《本事方》）
●观音洗眼偈
台州僧处瑫，中年病目，常持诵大悲咒，梦观音传授法偈，令每旦咒水七遍或四十九遍，用以洗眼。凡积年障翳，近患赤目，无不获痊。处瑫跪受而寤，悉用记忆如说。诵行之，不逾时平愈，寿至八十八岁。其偈曰：救苦观世音，施我大安乐，赐我大方便，灭我愚痴暗，贤劫诸障碍，无明诸罪恶，出我眼室中，使我视物光，我今说是偈，洗忏眼识罪，普放净光明，愿睹微妙相。（《戊志》）
●眼疾不可洗浴
旧说眼疾不可浴，浴则病甚，至有失明者。承直郎白彦良云：未壮岁之前，岁岁患赤眼。一道人劝：但能断沐头，则不复病此。彦良自此不沐，今七十余，更无眼病。（《泊宅编》）
●眼痛不食
有人患赤眼肿痛，脾胃虚弱，吃饮食不得。诊其肝脉盛，脾脉弱。凉药以治肝，则损脾，愈吃饮食不得；服暖药以益脾，则肝愈盛而加病，何以治之？但于温平药中，倍加肉桂，不得用茶调，恐损脾也。肉桂杀肝而益脾，故一治而两得之。传曰：木得桂而死。（《医余》）
●眼赤肿
有人患眼疾，每睡起则眼赤肿，良久却无事，百方治之无效。师曰：此血热也，非肝病也。卧则血归于肝，热血归肝，故令眼赤肿也。良久便无事者，人睡起，血复散于四肢故也。遂用生地黄汁浸粳米半升，掺干，曝令透骨干。凡三浸三干，用瓷瓶子煎汤一升，令沸，下地黄米四五匙，煎成薄粥汤，放温，食半饱后，饮一两盏，即睡。如此两日，遂愈。生地黄汁凉血故也。（同上）
●眼疾有虚实
凡眼疾，有上盛下虚者，有上虚下实者。虚者宜服补肾药，补其母也；实者宜服凉心经药，泻其子也。眼科云所谓补药者，非硫黄、附子、鹿茸、苁蓉之类，是朱砂、磁石之类也。治眼而补下，当用眼药故也。兹为至理。（同上）
●赤目戒食
患赤目，以热水濯足佳，若澡浴必致失明。切不可食犬、鸡、鱼、鸡、鸭、卵。
●一目失明
钱镠年老，一目失明。闻中朝国医胡某者善医，上言求之，晋祖遣医泛海而往。医视其目，曰：尚父可无疗此，当延五七岁寿，若决瘼去内障，即复旧，但虑损福尔。镠曰：吾得不为一目鬼于地下，足矣。愿医尽其术以疗之，当厚报。医为治之，复故。镠大喜，厚赂医金帛宝带五万缗，具舟送归京师。医至镠卒，年八十一矣。（刘颖叔《异苑》）
●治眼
郭太尉，真州人，久患目盲，有白翳膜，遍吃眼药无能效者。有亲仲监税在常州守官，闻张鼍龙之名，因荐于太尉。太尉请张公视之，曰：此眼缘热药过多，乃生外障，视物不明，朝朝昏黑，更无所睹，医者皆为肝元损，下虚，补其肝肾，眼愈盲甚。张曰：请太尉将药点眼，并服之一月，取翳微消。后果一月翳退，双目如旧，因求点吃药方。乃只用猪胆，微火银铫内煎成膏，入冰脑粒如黍米大，点入眼中。微觉翳轻，后又将猪胆白膜皮曝干，合作小绳，如钗大小，烧作灰，待冷点翳。盛者亦能治之。此方甚好，勿妄传。（《名医录》）
●治内障
熟地黄、麦门冬、车前子相杂，治内障眼有效，屡试信然。其法，细捣蜜丸桐子大，三药皆难捣罗和合，异常甘香，真奇方也。（《东坡大全集》）
●治烂缘眼
潭州宗室赵太尉家乳母，苦烂缘风眼近二十年。有卖药老媪过门，云：此眼有虫，其细如丝，色赤而长，久则滋生不已，吾能谈笑除之。入山取药，晚下当为治疗。赵使仆阴尾之，见媪沿道掇丛蔓木叶，以手挼碎，送口中咀嚼，而留汁滓于小竹筒内。俄复还，索皂纱蒙乳母眼，取笔画双眸于纱上，然后滴药汁，渍眼下缘。转肹间，虫从纱中出，其数十七，状如先所云。数日再至，下缘肉干如常人，复用前法滴上缘，又得虫十数。家人大喜，后传与医者上官彦诚，遍呼邻仄村妇病此者验试，无不立差。其药乃覆盆子叶一味，著于《本草》，陈藏器云：治眼暗不见物，冷泪浸淫不止，及青盲等，取此草日曝干，捣令极烂，薄绵裹之，以男子所饮乳汁浸，如人行八九里久。用点目中，即仰卧，不过三四日，视物如少年。但禁酒、面、油。盖治眼妙品也。（《癸志》）
●治内障眼
明州定海人徐道亨父没，奉母周游四方，事之尽孝。淳熙中，到泰州，宿于逆旅，因患赤眼而食蟹，遂成内障，欲进路不能。素解暗诵般若经，出丐市里，所得钱米，仍持归养，凡历五年。忽夜梦一僧，长眉大鼻，托一钵盂，盂中有水，令徐掬以洗眼，复告之曰：汝此去，当服羊肝丸百日。徐知为佛罗汉，喜而拜，愿乞赐良方。僧曰：用净洗夜明砂一两，当归一两，蝉壳一两，木贼去节一两，共碾为末，买羊肝四两，水煮烂，捣如泥，入前药拌和，丸桐子大，食后温熟水下五十丸。服之百日，复旧，与母还乡。母亡，弃家入道。（《类说》）
●治眼二百味花草膏
福州人病目，两睑间赤湿流泪，或痛或痒，昼不能视物，夜不可近灯光，兀兀痴坐。其友赵谦子春语之曰：是为烂缘血风，我有一药，正治此，名曰二百味花草膏。病者惊曰：用药品如是，世上方书所未有，岂易遽办？君直相戏尔。赵曰：我适见有药，当以与君。明日，携一钱匕至，坚凝成膏，使以匙抄小许入口，一日泪止，二日肿消，三日痛定，豁然而愈。乃往谒赵致谢，且扣其名物。笑曰：只用羯羊胆，去其中脂，而满填好蜜，拌均蒸之，候干即入瓶，研细为膏。以蜂采百花，羊食百草，故隐其名，以眩人云。（《癸志》）
●斑疮入眼
小儿斑疮入眼，皆由热重，毒气上攻，多因食毒物所致。若疮子盛，发时觉眼肿痛，时时与开看之，睛上无疮，即不害事，若有疮，亦须服清凉饮子，每日食后一服，微利之。疮子干后，将摄不如法，及饮食不谨，或无故眼自痛者，即毒气不尽也，轻者清凉饮，重者雄黄解毒丸，须大下三四行，然后服治眼药，只得睛不破，无不愈者。（《保生方》）
●眼中常见镜子
有一少年，眼中尝见一小镜子。俾医工赵卿诊之，与少年期，来晨以鱼鲙奉候。少年及期赴之，延于内，且令从容，俟客退方接。俄而设台子，施一瓯芥醋，更无他味。卿亦未出。迨禺中久候不至，少年饥甚，且闻醋香，不免轻啜之，逡巡又啜之，觉胸中豁然，眼花不见，因竭瓯啜之。赵卿知之方出，少年以啜醋惭谢。卿曰：郎君先因吃鲙太多，酱醋不快，又有鱼鳞在胸中，所以眼花。适来所备酱醋，只欲郎君因饥以啜之，果愈此疾。烹鲜之会，乃权诈也。（《北琐梦言》）
●目疾忌浴
有目疾者切忌浴，令人目盲。（《遁斋闲览》）
●偷针眼
凡患偷针眼者，以布针一个，对井，以目睛睨视之，已而折为两段，投井中，眼即愈，勿令人见。
●目视一物为二
荀牧仲顷年常谓予曰：有人视一物为两，医者作肝气有余，故见一为二，教服补肝药，皆不验，此何疾也？予曰：孙真人云，目之系，上属于脑，后出于脑中，邪中于头，因逢身之虚，其入深则随目系于脑，入于脑则转，转则目系急，急则目眩以转。邪中于睛，所中者不相比则睛散，睛散则歧，故见两物也。令服驱风入脑药，得愈。（《本事方》）
●洗眼汤
以当归、黄连、芍药等分，用水浓煎汁，乘热洗，冷则再温洗，甚益眼目。但是风毒、赤目、花翳等皆可用之。凡眼目之病，皆缘血脉凝滞使然，故以活血药合黄连治之，血得热即行，故乘热洗之。用者无不神效。（出《本草》黄连注）
口齿喉舌耳  ***************************
●治喉闭
元公章少卿说，开德府士人携仆入京，其一忽患喉闭，胀满，气塞不通，命在顷刻。询诸郡人，云：惟马行街山水李家可看治。即与之往，李骇曰：证候危甚，犹幸来此，不然即死何疑。乃于笥中取一纸捻，用火点着，才烟起，吹灭之，令仆张口，刺于喉间，俄吐出紫血半合，即时气宽能言，及啖粥饮，掺药傅之，立愈。士人甚神其伎，后还乡里，村落一庸医偶传得此术，云：咽喉病，发于六腑者，如引手可探及，刺破瘀血即已，若发于五脏，则受毒牢深，手法、药力难到，惟用纸捻为第一，然不言所以用之之意。后有人拾得其残者，盖预以巴豆油涂纸，故施火即着，藉其毒气，径赴病处。（《类编》）
●又
凡人患喉闭及缠喉风，用药开得咽喉后，可以通得汤水，急吃薄粥半碗或一碗，压下邪热，不压即病再来，不可不知也。咽喉既可，身热头疼不除，此感外邪。看脉气及大小便，有表证则发汗，有里证则微下之，皆愈。愈后虚喘而身不热者，必是服凉药过多而下虚也。当服镇重温药一服，如黑锡丸、正一丹之类，以粥压之。
●咽喉肿痛
有人患咽喉肿痛，下食不得，身热头疼，大便不通，众医之论纷然，皆以谓热，当服凉药。有一善医云：脉紧数，是感寒气所致。众医不从。善医者曰：我有法验得寒热。浴室中生火，用炒木葱汤淋浴，若是病热，则此暖处必有汗，而咽喉痛不减；若是感寒，则虽浴无汗。患信其言，遂入浴淋洗而无汗，就浴室中服麻黄汤一服，须臾大汗出，大便通，即时无事。众医服其神。凡辨热病与感冷，皆可用此法。（《医余》）
●巧匠取喉钩
咸平中，职方魏公在潭州有数子弟，皆幼，因相戏，以一钓竿垂钓，用枣作饵，登陆钓鸡雏。一子学之，而误吞其钩至喉中，急引乃钩，以须逆不能出。命之诸医，不敢措手。魏公大怖，令人遍问老妇必能经历。时有一老妇，九十余岁，言亦未尝见此，切料有智识者可出之。时本郡有一莫都料，性甚巧，令闻魏公，魏公呼老妇，责之曰：吾子误吞钩，莫都料何能出之？老妇曰：闻医者意也，其莫都料曾水中打碑塔，添仰瓦。魏公大咍，亲属勉之，曰：试询之。公遂召。莫都料至，沉思时久，言要得一蚕茧及大念珠一串。公与之。都料遂将茧剪如钱大，用物权四面，令软，以油润之，仍中通一窍，先穿上钩线，次穿数珠三五枚，令儿正坐开口，渐添引数珠，挨之到喉，觉至系钩处，乃以力向下一推，其钩以下而脱，即向上急出之，见茧钱向下裹定钩线须而出，并无所损。魏公大喜，遂厚赂之。公曰：心明者，意必大巧；意明者，心必善医。（《名医录》）
●舌肿满口
一士人沿汴东归，夜泊村步，其妻熟寐，撼之。问何事，不答。又撼之。妻惊起，视之，舌肿已满口，不能出声。急访医，得一叟负囊而至，用药掺，比晓复旧。问之，乃蒲黄一味，须真者佳。（《本事方》）
●舌无故血出
一士人无故舌出血，仍有小穴，医者不晓何疾。偶曰：此名衄。炒槐花为末，掺之而愈。（《良方》）
●牙疼
牙疼有四：一曰热，二曰冷，三曰风，四曰蚛。热者，怕冷水；冷者，怕热汤；不怕冷热即是风；牙有蚛窍者，即是蚛牙。用药之法，热用牙硝、郁金、雄黄、荆芥之类；冷用干姜、荜茇、细辛之类；风用猪牙、皂角、僵蚕、蜂房、川草乌之类；蚛用雄黄、石灰、砂糖之类。热牙，宜于牙龈上出血，肿，牙痛用药毕，皆以温汤嗽之。（《医余》）
●牙齿日长
牙齿逐日长，渐渐胀开口，难为饮食。盖髓溢所致，只服白术愈。（《卫生十全方》）
●舌胀出口
有人舌肿胀，舒出口外，无敢医者。一村人云：偶有此药。归而取至，乃二纸捻，以灯烧之，取烟熏舌，随即消缩。众问之，方肯言：吾家旧有一牛，亦舌肿胀出口，人教以蓖麻取油蘸纸捻，烧烟熏之而愈，因以治人亦验。
●治齿痛
叶景夏家一妾为病齿所苦，遇痛作时，爬床刮席，叫呼连夕彻旦，勺饮不可入口，医者无所不用，经年不差。或授一方，取附子尖、天雄尖、全蝎七个，皆生碾碎，拌和，以纸捻蘸少许点痛处，随手则止。林元礼云：是未足为奇。旧得一法，捕蚵蚾大者一枚，削竹篦子刮其眉，即有汁粘其上，约所取已甚则放之，而以汁点痛处，凡疳蚀痈肿，一切齿痛，悉可用。药到痛定，仍不复作。侄孙僴云：此名蟾酥膏，先以篦掠眉下，汁未出时，当以细杖鞭其背及头，候作怒鼓胀则流注如涌，然后挹以绵，径窒痛处。（《类编》）
●龋齿
齐中大夫病龋齿，淳于意灸其左太阳脉，即为苦参汤，日漱三升，出入五六日，病已。得之风及卧开口，食而不漱。（《史记》）
●饮酒漱口
刘几年七十余，精神不衰，每一饮酒，辄一漱口，虽醉不忘也。曰：此可以无齿疾。晡后，食少许物便已。（《明道杂志》）
●漱口食冷
进士刘遁异遇人，曰：世人奉养，往往倒置。早漱口，不若将卧而漱去齿间所积，牙亦坚固。今人食冷物，必饮汤，将温其脾。已冰其脾，又何温之有？不若未食冷物，先饮汤温之，继食冷，即无患也。（《翰苑名谈》）
●枣能黄齿
倪彦及朝奉，尝为太原府幕官，云：彼中人喜食枣，无贵贱老少，常置枣于怀袖间，等闲探取食之。郡人之齿多黄，缘食枣故。嵇叔夜所谓“齿居晋而黄，虱处头而黑”是也。（《遁斋闲览》）
●齿药
西岳莲华峰碑载治口齿乌髭药歌：猪牙皂角及生姜，西国升麻蜀地黄，木律旱莲槐角子，细辛荷叶（剪荷叶心子也）要相当，青盐等分同烧煅，研煞将来使更良，揩齿牢牙髭鬓黑，谁知世上有仙方。（《类苑》）
●齿间肉壅出
汪丞相，徽之祈门人。有宠，平日好食动风物，性尤嗜蟹，或作蟹包、蟹签恣啖之。一日得风热之疾，齿间壅一肉出，渐大涨塞，口不能闭，水浆不入，痛楚待尽而已。有一道人言能治此疾，丞相命医之，不日而愈。其法用生地黄取汁一碗，猪牙、皂角数铤，火上炙令热，蘸汁令尽，末之，傅壅肉上，随则消缩，后多金与之，得此方。（其婿李大夫说）
●饮酒喉舌生疮
连月饮酒，咽喉烂，舌生疮。水中螺蚌肉、葱、豉、姜、椒煮汁，饮三盏差。（《圣惠方》）
●苦参不可洁齿
予尝苦腰重，久坐则旅拒十余步，然后能行。一将佐见予曰：得无用苦参洁齿否？予时以病齿，用苦参数年矣。曰：此病由也。苦参入齿，其气伤肾，能使人腰重。后有太常少卿舒昭亮用苦参揩齿，岁久亦病腰。自后悉不用，腰疼皆愈。此皆方书旧不载者。（《笔谈》）
●齿缝出血
齿缝出血不止，他药不能治者，盐主之。《素问》云：盐胜血故也。（《兰室宝鉴》用麦门冬煎汤漱之亦良。）
●虎须治齿痛
虎须治齿痛。仙人郑思远常骑虎，故人许隐齿痛求治，郑曰：虎须及热插齿间，即愈。拔数茎与之。
●积年耳聋
驴生脂和生姜熟捣，绵裹塞耳，治积年耳聋。（《本草》按：本草乃生椒，非姜，第未试用。）
骨哽  ***************************
●（《韵略》用“骾”字）
●治哽以类推
凡治哽之法，皆以类推。鸬鹚治鱼哽，磁石治针哽，发灰治发哽，狸虎治骨哽，亦各从其类也。
●鹏砂治哽
鄱阳汪友良因食辣蹄，误吞一骨，如小指大，哽于咽喉间，隐然见于肤革，引手可揣摸，百计不下，凡累日虽咳嗽亦痛，仅能略通汤饮，家人绝忧之。于昏睡次，睹一人着朱衣来告曰：闻汝为骨所苦，吾有一药，唯南硼砂最妙。恍惚惊寤，谓非梦也，殆神明阴受以方，欲全其命。索药笥，得砂小块，汲水涤洗，取而含化，才食顷，脱然而失。（《壬志》）
●咒水治哽
以净器盛新汲水一盏，捧之，面东默念云：谨请太上东流顺水，急急如南方火帝律令敕。一气念七遍，即吹一口气入水中，如此七吹，以水饮患人，立下。或用此咒水，可以食针并竹刺。（《百一选方》）
●渔人治哽
苏州吴江县浦村王顺富家人，因食鳜鱼被哽骨横在胸中，不上不下，痛声动邻里，半月余饮食不得，几死。忽遇渔人张九，言：你取橄榄与食，即软也。适此春夏之时，无此物。张九云：若无寻，橄榄核捣为末，以急流水调服之。果安。问张九：你何缘知橄榄治哽？张九曰：我等父老传橄榄木作取鱼掉篦，鱼若触着，即便浮，被人捉却，所以知鱼怕橄榄也。今人煮河豚须用橄榄，乃知化鱼毒也。（《名医录》）
●治哽
滁州蒋教授，名南金，因食鲤鱼玉蝉羹，为肋骨所哽，凡治哽药及象牙屑用之，皆不效。或令以贯众，不以多少，浓煎汁一盏半，分三服并进。连服三剂，至夜一咯而出。因戏云：此管仲之力也。（《百一选方》）
●故鱼网治哽
故鱼网主哽，以网覆哽者颈，差。如煮汁饮之，骨当下矣。（《本草》）
●仓卒有智
秀州士大夫家，一小儿五岁，因戏剧，以首入捣药臼中，不复出，举家惊呼无计。或教之使执儿两足，以新汲水急浇之，儿惊啼，体缩，遂得出。又有小儿观打稻，取谷芒置口中，粘著喉舌间，不可脱。或令以鹅涎灌之，即下，盖鹅涎能化谷也。二者皆一时甚急，非仓卒有智，未易脱。（《夷坚志》）
喘嗽  ***************************
●喘有三证
凡人患喘，其证有三：一曰寒，二曰热，三曰水。病热者，发于夏而不发于冬。冷病者，遇寒则发也。水病者，胸膈满闷，脚先肿也。热病者，宜蛤蚧丸；冷病，宜煮肺散；水病，审其冷热虚实；虚而冷者紫金丹，热而实者防己丸，此出《养生必用方》。不合防己丸，但言腹有湿热，欲验喘疾是水不是水者。小便涩，脚微肿而喘者，水证也，当作水治之。小便不涩，脚不肿，只作喘治之。沈存中《良方》蒲颓叶、孙大资麻黄梓朴汤，不拘冷热，皆可服也。
●咳嗽
咳嗽有二：一曰热，二曰寒。热嗽有痰浓，鼻闻腥气，宜服凉药。寒嗽痰薄，宜服热药。饮冷水一二呷而暂止者，热嗽也。呷热汤而暂止者，冷嗽也。此法用之有验。以小柴胡汤治热嗽，以理中汤加五味子治寒嗽，皆已试之，验。（《医余》同上）
●又
经曰：人感于寒则受病，微则为咳，甚为泄、为痛。凡咳嗽，五脏六腑皆有之，惟肺先受邪，盖肺主气合于皮毛，邪之初伤，先客皮毛，故咳为肺病。五脏则各以治时受邪，六腑则又为五脏所移。古人言肺病难愈而喜卒死者，肺为娇脏，怕寒而恶热，故邪气易伤而难治，以其汤散径过、针灸不及故也。十种咳嗽者，肺咳、心咳、脾咳、肾咳、肝咳、风咳、寒咳、支饮咳、胆咳、厥阴咳。华佗所谓五嗽者，冷嗽、气嗽、鱢嗽、饮嗽、邪嗽。孙真人亦有方治寒毒疰嗽者。历代方论，著之甚详。惟今之所谓劳嗽者，无所经见，意其华佗所谓邪嗽，真人所谓疰嗽者是也。此病盖酒色过度，劳极伤肺，损动经络。其重，咯唾脓血；轻者，时发时差。又有因虚感邪恶之气且传疰得之，或先呕血而后嗽，或先咳嗽渐就沉羸，此则非特内损肺经，又挟邪恶传疰之气，所以特甚，病之毒害，无过此也。真人治疰嗽，通气丸，方用蜈蚣四节。又云：梦与鬼交通及饮食者，全用蜈蚣。《外台方》四满丸治五嗽，亦用蜈蚣。近世名公能推原其指意，率用蛤蚧、天灵盖、桃柳枝、麝香、丹砂、雄黄、安息香之类，以通神明之药疗之，高出古人之意。又肺中有虫如蚕，令人喉痒而咳，汤散径过，针灸不及，以药含化，虫死即嗽止。（《鸡峰方》）
●治痰嗽
绶带李防御，京师人，初为入内医官。直嫔御阁妃苦痰嗽，终夕不寐，面浮如盘。时方有甚宠，徽宗幸其阁，见之以为虑，驰遣呼李。李先数用药，诏令往内东门供状，若三日不效，当诛。李忧挠伎穷，与妻对泣，忽闻外间叫云：咳嗽药一文一帖，吃了今夜得睡。李使人市药十帖，其色浅碧，用淡齑水滴麻油数点调服。李疑草药性犷，或使脏腑滑泄，并三为一，自试之，既而无他。于是取三帖合为一，携入禁庭授妃，请分两服以饵。是夕嗽止，比晓面肿亦消。内侍走白，天颜绝喜，锡金帛，厥直万缗。李虽幸其安，而念必宣索方书，何辞以对，殆亦死尔。命仆俟前卖药人过，邀入坐，饮以巨钟，语之曰：我见邻里服汝药多效，意欲得方，傥以传我，此诸物为银百两，皆以相赠不吝。曰：一文药安得其直如此，防御要得方，当便奉告：只蚌粉一物，新瓦炒，令通红，拌青黛少许尔。扣其所从来，曰：壮而从军，老而停汰，顷见主帅有此，故剽得之，以其易办，姑藉以度余生，无他长也。李给之终身。（《类编》）
●治齁喘
信州老兵女三岁，因食盐虾过多，遂得齁喘之疾，乳食不进，贫无可召医。一道人过门，见病女喘不止，教使求甜瓜蒂七枚，研为粗末，用冷水半茶钟许调，澄取清汁，呷一小呷。如其说，才饮竟，即吐痰涎若胶黐状，胸次既宽，齁喘亦定。少日再作，又服之，随手愈。凡三进药，病根如扫。此药味极苦，难吞咽，俗谚所谓甘瓜蒂苦，非虚言也。（同上）
●喘病
李翰林，天台人。有莫生患喘病求医。李云：病日久矣，我与治之。乃取青橘皮一片，展开，入江子一个，将麻线系定，火上烧，烟尽留性，为末。生姜汁、酒一大钟呷之，过口便定，实神方也。（《名医录》）
●肺气
肺者，脏之盖也。肺气盛则脉大，脉大则不得偃卧。
●肺热久嗽
有妇人患肺热久嗽，身如炙，肌瘦，将成肺劳。以枇杷叶、木通、款冬、紫菀、杏仁、桑白皮等分，大黄减半，如常制为末，蜜丸樱桃大，一丸，食后夜卧含化。未终剂而愈。（《本草衍义》）
●喘有冷热
人有喘疾，不可一概治之，须分阴阳。病发于冬，寒冷病也，病发于暑月，热病也。冷病服豉霜丸、清中汤、煮肺散，热病服青杏蛤蚧丸之类。又有一方：孙大资梓朴散，不拘冷热，皆可服。（《医余》）
●水喘
有人先因咳嗽发喘，胸膈疰闷，难于倒头，气上凑者，宜早利水道，化痰下气，若不早治，必成水，宜服紫金丹。病水人，水在膜外，切不可针，针透膜，初时稍愈，再来即不可治。（同上）
翻胃  ***************************
●治翻胃
淳熙元年冬，樒侄自鄱阳往四明，过婺州义鸟，晚泊逆旅，倏有野服者坐予傍，扣其何人，曰：邑医孙道，攻疗眼疾。樒与之语。孙曰：君贵家子弟，必藏好方，畀我一二，或可为人起疾。樒素秘翻胃方，即口授之。其法用一大附，去其盖，刳中使净，纳丁香四十九粒，复以盖覆之，用线缚定，置银石器中，浸以生姜自然汁，及盖而止。慢火煮干，细末，一钱匕掺舌上，漱津下。若烦渴则徐食糜粥，忌油腻生冷。孙喜，书之于册。未几，州钤辖苦此病，危甚。孙为拯之，正用此方，数服愈。（《类编》）
●驴尿治翻胃
驴尿治翻胃。《外台》载：昔幼年经患此疾，每食饼及羹粥等，须臾吐出。贞观中，许奉御兄弟及柴蒋等，时称名医，奉敕令治，罄竭其术，竟不能疗，渐至羸惫，死在朝夕。忽有一卫士云：服驴小便极验。日服二合，后食唯吐一半，晡时又服二合，人定时食粥，吐即便定。迄至今日午时，奏之大内五六人患翻胃，同服，一时俱差。此药稍有毒，服时不可过多，盛取及热服二合，病深七日以来，服之良验。（《本事方》）
●干呕不吐
粥食汤药皆吐不停，灸手间使二十壮。若四肢厥，脉沉绝不至者，灸之便通，此起死之法。（《千金方》）
●霍乱
夫霍乱之起，皆由起居之失宜，饮食之不节，露卧湿地，或当风取快，温凉不调，清浊相犯，风冷之气归于三焦，传于脾胃，真邪相干，水谷不化，便致吐利，皆名霍乱。其挥霍之间，便致撩乱。诊其脉来代者，霍乱。又脉代而绝者，是证也。霍乱，脉大者可治；微细者不可治；脉微而迟，气息少，不欲言者，不可治。《养生方》云：七月食蜜，令人暴下。（《鸡峰方》）

卷五  ——————————————————————————————————————————————————————————————————————————————————————————

心疾健忘  ***************************
●抑情顺理
燕居暇日，何所用心？善养形神，周防疾患；常存谨畏，无失调将；食饮之间，最为急务；安危所系，智力可分。与其畏病而求医，孰若明理以自求？与其有病而治以药，孰若抑情而预治？情斯可抑，理亦渐明，能任理而不任情，则所养可谓善养者矣。防患却疾之要，其在兹乎。（《食治通说》）
●心疾
韦绶、李蟠，俱以心疾废。绶常疑遇毒，锁井而饮。李益少而疑病心，亦心疾也。心，灵府也，为外物所中，终身不痊，多思虑，多疑惑，病之本也。（《国史补》）
●惊气入心
治惊气入心络，喑不能语，密陀僧研细，服一匕许，茶调服，遂愈。有人因伐薪山间，为狼所逐而得是疾，或授以此方，亦愈。又一军校，采藤于谷，逢恶蛇而病，其状正同，亦用此药疗之而愈。（《己志》）
●神志恍惚
韩宗武侍父官洋州，得异疾，与神物遇，颇不省人事，神志恍惚，或食或不食。国医陈易简教服苏合香丸。后数月，所遇者忽不至。（《类编》）
●神气不宁
明州董生，患神气不宁，每卧觉身在床而神离体，惊悸多魇，通夕无寐。许为诊视，询诸医作何证，曰：心病也。许曰：是肝经受邪，非心病也。肝藏魂者也，游魂为变，平人肝不受邪，故魂宿于肝，神静而得寐。今肝经因虚，邪气袭之，魂不归舍，是以卧则扬扬若去体。肝主怒，故小怒辄剧。董喜曰：前此未之闻，虽未服药，已觉沉疴去体矣，愿求药法。许曰：君且持此说，与众医议所治之方，而徐质之。阅旬日复至，云：医遍议古今方书，无与病相对者。许乃为处真珠丸、独活汤二方以赠，服一月而病悉除。其方大体以珠母为君，龙齿佐之。珠入肝经为第一，龙齿与肝同类故也。龙齿、虎睛，今人例作镇心药，而不知龙齿安魂，虎睛定魄，各言其类也。龙能变化，故魂游而不定；虎能专静，故魄止而有守。当随其宜而治之。方载《本事》一卷。
●健忘诗
治心气不足健忘诗云：桂远人三四，天菖地亦同，茯苓加一倍，日诵万言通。乃官桂、远志、人参、巴戟天、菖蒲、地骨皮。（《琐碎录》）
●忽不识字
松滋令姜愚，无他疾，忽不识字，数年方稍稍复旧。（《笔谈》）
●治人心昏塞多忘喜误
七月七日取蜘蛛网著衣领中，勿令人知，不忘。（《本草》）
●治恶梦
钱丕少卿，忽夜多恶梦，但就枕便成，辄通夕不止。后因赴官，经汉上，与邓州推官胡用之相遇，驿中同宿，遂说近日多梦，虑非吉兆。胡曰：昔尝如此，惊怕特甚，有道士教戴丹砂。初任辰州推官，求得灵砂双箭镞者戴之，不涉旬即验，四五年不复有梦，至今秘惜。因解髻中一绛纱袋遗之，即夕无梦，神魂安静，《真诰》及他道书多载丹砂辟恶，岂不信然。（《类编》）
●麝枕
置麝枕中，可绝恶梦。（《物类相感志》）
●癫疾
《素问》曰：人生而病癫疾者，安得知之？岐伯曰：病名为胎病，此得之在母腹中，时其母有所大惊，气上而不下，精气并居，故令子发为癫疾也。（《御览》）
●又
癫狂之疾何以别？答曰：狂之始发，少卧少饥，自贤自贵，妄笑好乐。
●又
癫者，精神不守，言语错乱，甚则登高骂詈，或至狂走。痫者，发则仆地，嚼舌吐沫，手足搐搦，或作六畜之声，顷刻则苏。癫者，邪入于阴经，一曰阳并则狂。癫者，邪干于心。其处方用药，亦皆相类。
●狂
凡人患癫狂，叫唤打人者，皆心经有热，当用镇心药兼大黄与之，泻数日，然后服安神及风药，但得宁静，即是安乐，不可见其瘦弱、减食，便以温药补之，病必再作，戒之戒之！缓缓调饮食可也。（《御览》）
●魇不寤
人眠则魂魄外游，为邪鬼所魇，屈其精神。弱者魇则久不得寤，乃至气绝，所以须傍人助唤，并以方术治之，低声远唤即活。（《鸡峰方》）
●梦
阴盛则梦涉大水恐惧，阳盛则梦大火燔灼，阴阳俱盛则梦相杀毁伤；上盛则梦飞，下盛则梦堕；饱则梦予，饥则梦取；肝气盛则梦怒，肺气盛则梦哭。
●卧而不寐
老人卧而不寐，少壮寐而不寤，何也？少壮者，血气盛，饥肉滑，气道通，荣卫之行不失于常，故昼日精，夜不寤也。老人血气衰，肌肉不滑，荣卫之道涩，故昼日不能精，夜不得寐也。
●小便如泔
一男子小便日数十次，如稠米泔，色亦白，心神恍惚，瘦瘁食减，以女劳得之，服此桑螵蛸散，未终剂而愈。安神魄，定心志，治健忘，小便数，补心气。桑螵蛸、远志、菖蒲、龙骨、人参、茯神、当归、龟甲醋炙，以上各一两，为末，每服二钱，夜卧，人参汤调。（《本草衍义》）
●夜魇
夜魇之人，急取梁上尘，内鼻中即醒，戒以灯照之。（《琐碎录》）
●暮卧咒
道林曰：暮卧常以手抚心上，咒曰：天灵节荣，愿得长生，五脏君侯，愿其安宁。男一七遍，女二七遍，长生不病。（《修真秘诀》）
●桑叶止汗
严州山寺有一游僧，形体羸瘦，饮食甚少，每夜就枕，遍身出汗，迨旦衣服皆透湿，如此二十年，无复可疗，唯待尽耳。监寺僧曰：吾有药绝验，为汝治之。三日，宿疾顿愈。遂并授以方。乃单用桑叶一味，乘露采摘，控焙干，碾为末，二钱，空腹温米饮调。或值桑落干者亦堪用，但力不如新者。按：《本草》亦载桑叶主止汗，其说可证。（《辛志》）
●大惊发狂
许叔微《本事方》云：军中有一人犯法，褫衣将受刃，得释，神失如痴。予与惊气丸一粒，服讫而寐，乃觉，病已失矣。江东张提辖妻因避寇失心，已数年。予授其方，随愈。又黄山沃巡检妻狂厥逾年，更十余医而不验。予授其方，去附子加铁粉，亦不终剂而愈。铁粉非但化涎镇心，至如摧抑肝邪特异，若多恚怒，肝邪大盛，铁粉能制伏之。《素问》言：阳厥狂怒，治以铁落，敛金制木之意也。
●犯大麦毒
齐州有人病狂，每歌曰：五灵华盖晓玲珑，天府由来汝府中，惆怅此情言不尽，一丸萝卜火吾宫。又歌曰：踏阳春，人间二月雨和尘，阳春踏尽秋风起，肠断人间白发人。后遇一道士，作法治之。乃云：梦中见一红裳少女，引入宫殿，皆红紫饰，小姑令歌。道士曰：此正犯大麦毒，女则心神，小姑，脾神也。按医经萝卜治面毒，故曰火吾宫。即以药并萝卜食之，遂愈。（《洞微志》）
●梦遗
有人梦遗精，初有所见，后来虽梦中无所见，日夜不拘，常常定漏。作心疾不足，服心气药无验；作肾气虚，补肾药亦无验。医问患者：觉脑冷否？应之曰：只为脑冷。服驱寒散，遂安。盖脑者，诸阳之会，髓之海。脑冷则髓不固，是以遗漏也。有此疾者，先去脑中风冷，脑气冲和，兼服益心肾药，无不愈者。
●心脉溢关
王叔和《脉诀》论曰：溢关骨痛心烦躁。通真子解云：心脉盛而溢关，则筋紧而骨束，是以骨痛。师曰：筋紧有筋挛之疾，岂得骨痛，所以心脉盛而骨痛者，心属火，骨属肾水，心脉溢关，则水不胜火，煎熬得骨痛，非筋紧也。（《医余》同上）
●瘖
黄帝问曰：人有重身，九月而瘖，此为何也？岐伯对曰：胞之络脉绝也。帝曰：何以言之？岐伯曰：胞络者，系于肾，少阴之脉贯肾系舌本，故不能言。帝曰：治之奈何？岐伯曰：无治也，当十月复。（《指迷方》）
●人卧血归于肝
人卧血归于肝，肝受血而能视，足受血而能步，掌受血而能握，指受血而能摄。
●血脉
脉者，血之腑。脉实，血实；脉虚，血虚。
●笑歌狂疾
开元中，有名医纪朋者，观人颜色谈笑，知病深浅，不待诊脉。帝闻之，召于掖庭中。看一宫人，每日昃则笑歌啼号，若狂疾，而足不能履地。朋视之，曰：此必因食饱而大促力，顿仆于地而然。乃饮以云母汤，令熟寐，觉而失所苦。问之，乃言：因大华公主载诞，宫中大陈歌吹，某乃主讴，惧其声不能清且长，吃㹠蹄羹，饱而当筵歌大曲，曲罢觉胸中甚热，戏于砌台上，高而坠下，久而方苏，病狂，足不能步也。（《明皇杂录》）
鬲噎诸气  ***************************
●气鬲
齐王中子诸婴儿小子病，召臣意诊。切其脉，告曰：气鬲病，病使人烦懑，食不下，时呕沫。病得之少忧，数忔食饮。意即为之作下气汤以饮之，一日气下，二日能食，三日即病愈。所以知小子之病者，诊其脉，心气也，浊躁而经也，此络阳病也。脉法曰：脉来数疾去难而不一者，病主在心。周身热，脉盛者，为重阳。重阳也，逷（音唐）心主，故烦懑，食不下，则络脉有过，络脉有过则血上出，血上出死。此悲心所生也，病得之忧也。（《史记》）
●五鬲
古今论鬲气乃有五种，谓忧鬲、恚鬲、气鬲、寒鬲、热鬲也。夫胸中气结烦闷，饮食不下，羸瘦无力，此乃忧鬲。心下实满，食不消化，噫辄醋心，大小便不利，此名恚鬲。胸胁逆满，咽喉闭塞，噫闻食臭，此名气鬲。心腹胀满，咳逆肠鸣，食不生肌，此名寒鬲。五心中热，口舌生疮，骨烦体重，唇干口燥，背痛胸痹，此名热鬲。
●五噎诸气（妇人多有此疾）
此病不在外，不在内，不属冷，不属热，不是实，不是虚，所以药难取效。此病缘忧思恚怒，动气伤神，气积于内。气动，则诸证悉见；气静，疾候稍平。扪之而不得疾之所在，目视之而不知色之所因，耳听之而不知音之所发，故针灸服药皆不获效，此乃神意间病也。顷，京师一士人家有此证，劝令净观内外，将一切用心力事委之他人，服药方得见效，若不如此，恐卒不能安。但依此戒，兼之灼艾膏肓与四花穴，及服此三药，可以必差。孙真人云：妇人嗜欲多于丈夫，感病倍于男子，加以慈恋爱憎，疾妒忧恚，染着坚牢，情不自抑，所以为病根深，疗之难差。（《鸡峰方》同上）
●五噎
噎病亦有五种：气噎、忧噎、食噎、劳噎、思噎。噎者，乃噎塞不通，心胸不利，饮食不下也，各随其证而治之。
●靛治噎疾
《广五行记》治噎疾：永徽中，绛州有僧病噎数年，临死遗言，令破喉视之。得一物，似鱼而有两头，遍体悉是肉鳞，致钵中，跳跃不止，以诸味投钵中，须臾悉化为水。时寺中方刈蓝作靛，试取少靛致钵中，此虫绕钵畏避，须臾化为水，世人以靛治噎疾。（《良方》）
●糠治卒噎
舂杵头细糠治卒噎。陶隐居云：食卒噎不下，刮取含之即去。亦是舂捣义尔。天下事理多有相影响如此也。《日华子》云：平治噎，煎汤呷。（《本草》）
●病噎吐蛇
华佗行道，见一人病噎，嗜食而不得下，家人车载欲往就医。佗闻其呻吟，驻车往视，语之曰：向来道傍有卖饼家蒜齑大酢，从取三升饮之，病自当差。即如佗言，立吐蛇一条，悬之车边，欲造佗。佗尚未还，佗家小儿戏门前，迎见，自相谓曰：客车边有物，必是逢我公也。疾者前入，见佗壁北悬此蛇辈以十数。（《御览》）
●食饴至噎
吴廷绍为太医令，烈祖因食饴喉中噎，国医皆莫能愈。廷绍尚未知名，独谓当进楮实汤，一服疾失去。群医默识之，他日取用皆不验，或扣之，答曰：噎因甘起，故以楮实汤治之。（《南唐书》）
●百病生于气
百病生于气。怒则气上，喜则气缓，悲则气消，恐则气下，寒则气收，炅则气泄，惊则气乱，劳则气耗，思则气结。九气不同，何病之生？
●天地气所主
天地之数起于上而终于下。岁半之前，天气主之；岁半之后，地气主之。上下交互，气交主之，岁纪毕矣。
●气虚气逆
邪气盛则实，精气夺则虚。气虚者，肺虚也；气逆者，足寒也。非其时则生，当其时则死，余脏皆如此。
●有余不足
神有余有不足，气有余有不足，血有余有不足，形有余有不足，志有余有不足。凡此十者，其气不等。
●重虚
脉气上虚尺虚，是谓重虚。
●寒热厥
阳气衰于下则为寒厥，阴气衰于下则为热厥。
●气候
五日谓之候，五候谓之气，六气谓之时，四时谓之岁。
●六气
天气通于肺，地气通于嗌，风气通于肝，雷气通于心，谷气通于脾，雨气通于肾。肠胃为海，九窍为水。
●胃气五脏之本
五脏皆禀气于胃。胃者，五脏之本。脏气不能自致于手太阴，必因胃气。
●四时五行五脏五气
天有四时五行、生长收藏，以生、寒、暑、燥、湿、风。人有五脏化五气，以生喜、怒、忧、悲、恐。故喜怒伤气，寒暑伤形，暴怒伤阴，暴喜伤阳。
●旦暮气
平旦人气生，日中阳气隆，日西阳已虚，气门已闭。是故暮而收拒，无扰筋骨，无见雾露。反此二时，形乃困薄。
●四时之气更伤五脏
春伤于风，邪气留连，乃为洞泄，木胜脾土故也。夏伤于暑，秋为疟疾。秋伤于湿，上逆而咳，发为痿厥。冬伤于寒，春必温病，四时之气，更伤五脏。
●五脏所藏
心藏神，肺藏魄，肝藏魂，脾藏意，肾藏志，是为五脏所藏。
●五脏所伤
久视伤血，久卧伤气，久坐伤肉，久立伤骨，久行伤筋，是为五脏所伤。
●五脏之脉
肝脉弦，心脉勾，脾脉代，肺脉毛，肾脉石，是为五脏之脉。
●五入
酸入肝，辛入肺，苦入心，咸入肾，甘入脾，是为五入。
●五恶
心恶热，肺恶寒，肝恶风，脾恶湿，肾恶燥，是为五恶。
●五液
五脏化液，心为汗，肝为泪，肺为涕，脾为涎，肾为唾，是为五液。
●五主
心主脉，肺主皮，肝主筋，脾主肉，肾主骨，是为五主。
●五禁
辛走气，气病无多食辛；咸走血，血病无多食咸；苦走骨，骨病无多食苦；甘走肉，肉病无多食甘；酸走筋，筋病无多食酸。是为五禁。
●汗出
饮食饱甚，汗出于胃；惊而夺精，汗出于心；持重远行，汗出于肾；疾走恐惧，汗出于肝；摇体劳苦，汗出于脾。
●体有可已之疾
孙思邈居太白山，于推步、医药无不善。卢照邻有恶疾，不可为，而问曰：高医愈疾奈何？答曰：天有四时五行，寒暑迭居，和为雨，怒为风，凝为霜雪，张为虹蜺，天常数也。人之四肢五脏，一觉一寐，吐纳往来，流为荣卫，张为气色，发为音声，人常数也。阳用其形，阴用其精，天人所同也。失则蒸生热，否生寒，结为瘤赘，陷为痈疽；奔则喘乏，竭则焦槁，发乎面，动乎形。天地亦然：五纬缩赢，孛彗飞流，其危诊也；寒暑不时，其蒸否也；石立土埇，是其赘疣；山崩土陷，是其痈疽；奔风豪雨，是其喘乏；川渎竭涸，是其焦槁。高医导以药石，投以砭剂；圣人和以至德，辅以人事，故体有可已之疾，天有可救之灾。（《唐书》）
消渴  ***************************
●渴服八味丸
《千金》云：消渴病，所忌者三，一饮酒，二房室，三咸食及面。能忌此，虽不服药亦自可。消渴之人，愈与未愈，常须虑患大痈，必于骨节间忽发痈疽而卒。予亲见友人邵任道患渴数年，果以痈疽而死。唐祠部李郎中论：消渴者，肾虚所致，每发则小便甜，医者多不知其疾，故古今亦阙而不言。《洪范》言：稼穑作甘。以物理推之，淋饧醋酒作脯法，须臾即皆能甜也，足明人食之后，滋味皆甜。流在膀胱，若腰肾气盛，是为真火，上蒸脾胃，变化饮食，分流水谷从二阴出。精气入骨髓，合荣卫，行血脉，荣养一身，其次以为脂膏，其次以为血肉也，其余则为小便。故小便色黄，血之余也。??气者，五脏之气。咸润者，则下味也。腰肾既虚冷，则不能蒸于谷气，则尽下为小便，故味甘不变，其色清冷，则肌肤枯槁也。由如乳母，谷气上泄，皆为乳汁。消渴病者，下泄为小便，皆精气不实于内，则小便数溲溺也。又肺为五脏华盖，若下有暖气蒸则肺润，若下冷极则阳气不能升，故肺干即渴。《易》于否卦乾上坤下，阳无阴而不降，阴无阳而不升，上下不交，故成否也。譬如釜中有水，以火暖之，其釜若以板覆，则暖气上腾，故板能润也。若无火力，水气则不能上，此板则终不能润也。火力者，则是腰肾强盛也。常须暖补肾气，饮食得火力则润上而易消，亦免干渴也。故张仲景云宜服肾气八味丸。此病与脚气虽同为肾虚所致，其脚气始发于二三月，盛于五六月，衰于七八月。凡消渴始发于七八月，盛于十一月十二月，衰于二三月，其故何也？夫脚气，壅疾也；消渴，宣疾也。春夏阳气上，故壅疾发则宣疾愈；秋冬阳气下，故宣疾发则壅疾愈也。审此二者，疾可理也。犹如善为政者，宽以济猛，猛以济宽，随事制度尔。仲景云：足太阳者，膀胱之经也。膀胱者，肾之府。小便数，此为气盛，气盛则消谷，大便硬，衰则为消渴也。男子消渴，饮一斗，小便亦得一斗，宜八味肾气丸。（《本事方》）
●又
眉山有揭颖臣者，长七尺，健饮啖，倜傥人也。忽得消渴疾，日饮水数斗，食常倍而数溺，消渴药服之逾年，疾日甚，自度必死，治棺衾，属其子询于人。蜀有良医，张肱隐之子，不记其名，为诊脉，笑曰：君几误死矣。取麝香当门子，以酒濡之，作十许丸，取枳枸子为汤，饮之遂愈。问其故，张生曰：消渴、消中，皆脾衰而肾败，土不能胜水，肾液不上溯，乃成此疾。今诊颖臣，脾脉极巨，脉热而肾不衰，当由果实与酒过度，虚热在脾，故饮食兼人而多饮。饮水既多，不得不多溺也，非消渴也。麝香能败酒，瓜果近辄不结，而枳枸亦能胜酒，屋外有此木，屋中酿酒不熟，以其木为屋，其下亦不可酿酒，故以二物为药，以去酒果之毒。宋玉云枳枸来巢，以其实如鸟乳，故能来巢。今俗讹谓之鸡矩子，亦谓之癞汉指头，盖取其似也。嚼之如牛乳，小儿喜食之。（《大全集》）
●又
昔有仕宦患消渴，医者谓其不过三十日死。弃官而归，半途遇一医人，令急遣人致北梨二担，食尽则差。仕宦如其言，得之，才渴即食，未及五六十枚而病止。
●仲景治渴
提点铸钱朝奉郎黄沔久病渴，极疲瘁。予每见必劝服八味丸。初不甚信，后累医不痊。谩服数两遂安。或问：渴而以八味丸治之，何也？对曰：汉武帝渴，张仲景为处此方。盖渴多是肾之真水不足致然。若其势未至于消，但进此剂殊佳，且药性温平，无害也。（《泊宅编》）
●浮石止渴
《交州记》曰：浮石体虚而轻，煮饮止渴。
●苦酒消渴
卞兰苦酒消渴，时魏明帝信巫女，用水方，使人持水赐兰，兰不肯饮。诏问其意，兰言：治病自当以方药，何信于此？帝为变色，而兰终不服。（《三国志》）
●热中消中富贵人
多饮数溲曰热中，多食数溲曰消中。多喜曰癫，多怒曰狂。热中、消中，皆富贵人也。（《内经》）
心腹痛（淋附）  ***************************
●心痛
心藏神。心者，身之主也。其正经为风邪所乘，名真心痛，旦发夕死，夕发旦死。心有包络脉，是心之别脉，为风冷所乘，亦令心痛，然乍轻乍盛，不至于死。又手少阴心之经，其气逆，谓之阳虚。阴厥，亦令心痛，其痛引喉是也。其心下急痛，名脾心痛；腹胀而心痛，名胃心痛；下重而苦泄寒中，为肾心痛。又有九种心痛：一虫、二疰、三风、四悸、五食、六饮、七冷、八热、九支从来，此皆邪气乘于手少阴之络。邪气搏于正气，邪正相击，故令心痛。诊其心脉急者，为痛引背，食不下；寸口脉沉紧，苦心下寒，时痛；关上脉紧，心下苦痛；左手寸脉沉，则为阴阳绝者，无心脉也，苦心下毒痛。（《鸡峰方》）
●腹痛有数种
有人患腹痛，其状不一，有风痛、热痛，有冷痛，有冷积痛，有气积痛，有虫痛，有妇人经脉行而先腹痛，有小儿疮疹出而先腹痛者。满腹虚，服暖药无效者，此风痛也，宜服官局胃风汤、火杴草丸，如附子、乌头之类。大便秘结，小便赤而喜冷饮食者，此热痛也，后生宜四顺饮，老人宜服大麻仁丸，皆《局方》。有块起而腹痛者，皆积也。冷积则面无色，瘦瘁，脉沉伏，宜于暖药中用巴豆，如官局积气丸之类。气积多噫气，宜服嘉禾散、调气散、五鬲宽中散，如茴香、丁香、木香、沉香之类。食积则多噫酸，口出清水，恶心，宜服京三棱、蓬莪术、干漆之类，亦须兼巴豆。至于腹中有块起急，以手按之便不见，五更心嘈，牙关挢硬，恶心而清水出，及梦中啮齿者，此谓之虫痛，宜服官局化虫丸，如史君子之类。又有室女妇人月经行，先腹痛，此特与诸痛不同，只可服四物汤。小儿身热足冷，耳及尻骨冷，及眼涩者，皆疮疹候，必先腹痛，盖疹子先自肠胃中出，然后发于外，宜服葛根升麻汤及绵煎散之类。舒王解痛字云：宜通而塞则为痛。此极有理。凡痛须通利，脏腑乃能随其冷热，而须用巴豆、大黄、牵牛，此最要法。（《医余》）
●大泻腹痛
有人每日早起，须大泻一行，或时腹痛，或不痛，空心服热药亦无效。后有智者察之，令于晚食前更进热药，遂安。如此常服，竟无恙。盖暖药虽平旦空腹，至晚药力已过，一夜阴气何以敌之？于晚间再进热药，则一夜暖药在腹，遂可以胜阴气。凡治冷疾皆如此。
●暑月破腹
一曰伤暑，二曰伤冷物、食瓜果、饮水之类，三曰夏季心火旺，心经热则小水不利，行大肠，谓之水谷不分。伤暑而泻者，心躁，头痛，作渴，宜服香薷饮、乌金散。伤冷物而泻者，腹痛水泻，谷食不化，宜服暖药，如附子及理中丸、二气丹、正元丹、紫苏丸之类。水谷不分者，宜服大顺散、五苓散，二药专分清浊，暑月多此疾，故人多用之。凡泻不可急以热药止之，恐成痢。（同上）
●小腹切痛
治胃气小腹切痛：元丰中，丞相王郇公小腹痛不止，宣差太医，攻治备至，皆不效。凡药至热如附子、硫黄、五夜义丸之类，用之亦不差。驸马张都尉令取妇人油头发，烧如灰，细研筛过，温酒调二钱，即时痛止。（《良方》）
●真心痛
头心之病，有厥痛，有真痛。手三阳之脉，受风寒，则名厥头痛。入连在脑者，名真头痛。其五脏气相干，名厥心痛。其痛甚，但在心，手足青者，名真心痛。其真心痛者，旦发夕死，夕发旦死。
●脾疼
张思顺盛夏调官都城，苦热，食冰雪过多，又饮木瓜浆，积冷于中，遂感脾疼之疾，药不释口，殊无退证，累岁。日斋一道人，适一道人曰：我受官人供，固非所惜，但取汉椒二十一粒，浸于浆水碗中一宿，漉出，还以浆水吞之，若是而已。张如所戒，明日椒才下腹即脱然，更不复作。（《类编》）
●冰煎理中丸
泗州杨吉老，名医也。徽庙常苦脾疾，国医进药俱不效，遂召吉老。诊视讫，进药。徽庙问何药，吉老对以大理中丸。上云：朕服之屡矣，不验。吉老曰：臣所进汤使不同，陛下之疾以食冰太过得之，今臣以冰煎此药，欲已受病之原。果一二服而愈。（《琐碎录》）
●心痛食地黄面
崔元亮《海上方》：治一切心痛，无问久新，以生地黄一味，随人所食多少，捣取汁，搜面作䬪饦，或作冷淘，良夕当利出虫，长一尺许，头似壁宫，后不复患。刘禹锡《传信方》：贞元十年，通事舍人崔抗女患心痛，垂气绝，遂作冷地黄淘食之，便吐一物，可方一寸以来，如虾蟆状，无目足等，微似有口。盖为此物所食，自此顿愈。面中忌用盐。（《本事方》）
●膀胱气痛
歙县尉宋荀甫，膀胱气作痛，不可忍，医者以刚剂与之，痛愈甚，溲溺不通三日。许学士视其脉，曰：投热药太过。适有五苓散一两，分为三，易其名，用连须葱一茎，茴香及盐少许，水一盏半，煎七分，连服之。中夜下小便如墨汁一二升，脐下宽，得睡。明日脉已平，续用硇砂丸，数日愈。盖是疾本因虚得，不宜骤进补药。邪之所凑，其气必虚，留而不去，其病则实。故先涤所蓄之邪，然后补之。（《本事方》）
●砂石淋
鄞县尉耿梦得妻，苦砂石淋十三年，每溺时，器中剥剥有声，痛楚不堪说。命采苦杖根，俗呼为杜牛膝者，净洗碎之，凡一合用水五盏，煎耗其四而留其一，去滓，以麝、乳香末少许研，调服之，一夕愈。（同上）
●头垢治淋
头垢，主淋闭不通，又主噎，亦治劳复。（《本草》）
诸疟  ***************************
●疟名不同
病者发寒热，一岁之间，长幼相若，或染时行，变成寒热，名曰疫疟。寒热日作，梦寐不祥，多生恐怖，名曰鬼疟，宜用禁避厌禳之。乍寒乍热，乍有乍无，南方多病此，名曰瘴疟。寒热，善饥而不能食，食已支满，腹急䏚痛，病以日作，名曰胃疟。六腑无疟，唯胃有者，盖饮食饥饱所伤胃气而成，世谓之食疟，饮食不节，变成此证。有经年不差，差后复发，远行久立，下至微劳，力皆不任，名曰劳疟。亦有数年不差，百药不断，结为癥癖在腹胁，名曰老疟，亦名母疟。
●又
《说文》曰：疟，寒热并作也。痁热，疟也，疾二日一发。
●又
凡人患疟疾，皆因伤暑，治之之法，当用暑药。《素问·疟论》有三阴三阳，辨其证候，各随经而刺之。寒多者用温药，热多者用凉药，不易之法也。有积者，必腹疼，当用巴豆药去其积。有热者，当用小柴胡汤。有寒者，当用朱砂、硫黄、大蒜之类。然疟疾住后，不得服补药，补之必再作。
●驴轴治疟
疗疟无久新，发无期者，驴尾下轴垢，水洗取汁，和面如弹丸二枚，作烧饼，疟未发前食一枚，至发后食一枚。（《庚志》）
●痁疾
毛崇甫事母叶夫人极孝，叶年六十一岁，病痁旬余，忧甚，每夕祷于北辰，拜且泣，妹立母仄，恍惚间有告者曰：何不服五苓散？持一帖付之，启视皆红色。妹曰：寻常此药不如是，安可服？俄若梦觉，以语兄。两医云：此病盖蕴热所致，当加朱砂于五苓散内，以应神言。才服罢，痁不复作。
●又
有宗室以恩添差通判常州，郡守不甚加礼，遂苦痁疾，久而弗愈。族人士蘧为钤辖，素善医，往问，正聚话，痁作而颠，撼掖不醒，尽室骇惧。蘧云：无伤也，是中心抑郁，阴阳交战，至于陨厥，正四将军饮子证也。先令灼艾，灸至四百壮，了无苏意。于是急制药，以一大附子，炮，去皮脐；四分之诃子四个，炮，去核；陈皮四个，全者，洗净，不去白；甘草四两，炙。各自切碎，为四服，用水二盏，姜枣各七，煎去五之三。药成持饮病者，初一杯灌之，不纳；至再，稍若吞咽；三则倏起坐。四服尽，顿愈，更不复作。一时救急如此。凡病痁，临发日逐杯并服，无不神效。（《类编》）
●疟疾
疟之病候，经论载之详矣。先寒后热，名曰寒疟；先热后寒，名曰温疟；但热无寒，名曰瘅疟；但寒无热，名曰牝疟。是皆发作有时，若邪气中于风府，则间日而作；邪气客于头项，则频日而作。气有虚实，邪中异所，故有早晚之异。然经止论寒、温、瘅疟所受之因，而不及牝疟。又论温疟、瘅疟所舍之藏，而不及寒疟。意有互见发明处，学者究阴阳之盛衰，深思以得之。大抵风者，阳气也；寒者，阴气也。先伤于风，后伤于寒，即先热后寒；先伤于寒，后伤于风，即先寒后热；阴气先绝，阳气独发，则但热无寒；阳气先绝，阴气独发，则但寒无热。以温疟得之于冬，邪气藏于骨髓，则知寒疟乃得之于夏，邪气客于皮肤腠理之间矣。以瘅疟之气实而不泄，且不及于阴，则知牝疟乃气虚而泄，且不及于阳矣。是皆不出于阴阳上下交争，虚实更作也。又有挟诸溪毒、岚瘴、鬼邪之气，亦寒热羸瘦，延引岁月，休作有时，久不已，变成劳疟，或结为癥瘕者，名曰疟母。至于五脏三阳三阴疟者，皆因脏气偏虚，故邪气乘而舍之，其治法合随其经络灸刺，及所用药各不同。后学宜细详之。（《类编》同上）
●病有不可补者
病有不可补者，一曰疟疾，二曰狂疾，三曰水气，四曰脚气。此四疾治得稍愈，切不可服暖药以峻补之，如平平补药，亦须于本病上有益乃可。（《医余》）
癥瘕  ***************************
●癥瘕
癥瘕之状虽同，而不动者为癥，其治有法；而可推移者，名瘕，瘕病轻于癥。瘕，不动者，必死之候。其发语声嘶，挹言语而不出，此人食结在腹，其病寒，口中常有水出，四肢洒洒如疟，饮食不能，郁郁而痛，此食瘕也。
●遗积瘕
齐中尉潘满如，病小腹痛，臣意诊其脉，曰：遗积瘕也。臣意即谓齐太仆臣饶、内史臣繇曰：中尉不复自止于内，则三十日死。后二十余日，溲血死。病得之酒且内。所以知潘满如病者，臣意切其脉深小弱，其卒然合合也，是脾气也。右脉气口至紧小，见瘕气也。以次相乘，故三十日死。三阴俱抟者，如法；不俱抟者，决在急期；一抟一代者，近也。故其三阴抟，溲血如前止。（《史记》）
●蛲瘕（音饶）
临菑女子薄吾病甚，众医皆以为寒热，当死。臣意诊其脉，曰：蛲瘕为病，腹大，上肤黄粗，循之戚戚然。臣意饮以芫花一撮，即出蛲可数升，病已，三十日如故。蛲得之于寒湿，寒湿气郁笃不发，化为蛊。臣意所以知薄吾病者，切其脉，循其尺，其尺索刺粗，而毛美奉发，是虫气也。其色泽者，中藏无邪气及重病。（《史记》）
●蛇瘕
隋有患者，尝饥而吞，食则下致胸便即吐出，医作噎疾、鬲气、翻胃三候治之，无验。有老医任度视之，曰：非此三疾，盖因食蛇肉不消而致斯病，但揣心腹上，有蛇形也。病者曰：素有大风，尝求蛇肉食，风稍愈，复患此疾矣。遂以芒硝、大黄合而治之，微泄利则愈。医皆记其验，而知蛇瘕也。
●米瘕
乾德中，江浙间有慎道恭者，肌瘦如劳，唯好食米，阙之则口中清水出，情似忧思，食米顿便如常。众医不辨。后遇蜀僧道广，处方以鸡屎及白米各半合，共炒如末，以水一中盏调，顿服。良久，病者吐出如米形，遂差。《病源》谓米瘕是也。
●发瘕
徐文伯，字德秀，笃好医术。宋明帝宫人患腰痛牵心，发则气绝，众医以为肉瘕。文伯视之，曰：此发瘕也。以油灌之，即吐物如发稍长，引之长三尺，头已成蛇，又能摇动。悬柱上，水沥尽，唯余一发而已。遂愈。（《名医录》同上）
●斛二瘕
《续搜神记》：有人能饮茗至一斛二斗，忽饮过量数升，吐出一物，如牛肺，以茗浇之，容一斛二斗，因名曰斛二瘕。（《封演见闻录》）
●食发致疾
《唐书》曰：甄权弟立言善医。时有尼明律，年六十余，患心腹膨胀，身体羸瘦，已经二年。立言诊其脉，曰：腹内有虫，当是误食发为之耳。因令服雄黄。须臾吐一蛇，如人手小指，唯无眼，烧之犹有发气，其疾乃愈。
●瘕
《异苑》曰：章安有人元嘉中啖鸭肉，乃成瘕病。胸满面赤，不得饮食，医令服秫米，须臾烦闷，吐一鸭雏，身喙翅皆已成就，唯左脚故缀昔所食肉，病遂获差。《志怪》曰：有人得瘕病，腹昼夜切痛，临终，敕其子曰：吾气绝后可剖视之。其子不忍违言，剖之，得一铜酒鎗，容数合许。华佗闻其病而解之，便出巾栉中药以投鎗，鎗即消成酒焉。（《太平御览》同上）
●鳖癥
景陈弟长子拱年七岁，时胁间忽生肿毒，隐隐见皮里一物，颇肖鳖形，微觉动转，其掣痛不堪忍。德兴古城村有外医曰：洪豆腐见之，使买鲜虾为羹以食。咸疑以为疮毒所忌之味，医竟令食之。下腹未久，痛即止。喜曰：此真鳖癥也。吾求其所好，以尝试之尔。乃合一药，如疗脾胃者，而碾附子末二钱，投之数服而消。明年病复作，但如前补治，遂绝根本。（《类编》）
●鳖瘕
鳖瘕者，谓腹中瘕结如鳖状是也。有食鳖触冷不消而生者，亦有食诸杂肉得冷变化而成者。皆由脾胃气虚弱而遇冷，则不能克消所致。瘕，言假也，谓其有形假而推移也。昔曾有人共奴俱患鳖瘕，奴在前死，遂破其腹，得一白鳖，仍故活。有人乘白马来看鳖，白马遂尿，随落鳖上，即缩头，及寻以马尿灌之，即化为水。其主曰：吾将差矣。即服之，果如其言得差。（《巢氏病源》）
●痃癖
夫痃癖之病，大同而小异。痃者近脐，左右成条，大者如臂，次者如弦之状。癖在两肋之间，有时而痛。此皆由阴阳不和，经络否隔，饮食停滞，不得宣流，邪冷之气搏结而成也。（《鸡峰方》）
●京三棱治癥瘕
昔人患癥瘕，死遗言，令开腹取之，得病块干硬如石，文理有五色，人谓异物，窃取削成刀柄，后因以刀刈三棱，柄消成水，乃知此可疗癥瘕也。（《本草》）
诸虫  ***************************
●应声虫
永州通判厅军员毛景得奇疾，每语，喉中必有物作声相应。有道人教令学诵《本草》药名，至蓝而默然。遂取蓝捩汁而饮之，少顷，吐出肉块，长二寸余，人形悉具。刘襄子思为永倅，景正被疾逾年，亲见其愈。（《泊宅编》）
●又
陈正敏《遁斋闲览》载：杨勔中年得异疾，每发言应答，腹中有小声效之，数年间，其声寖大。有道士见而惊曰：此应声虫也，久不治，延及妻子。宜读《本草》，遇虫不应者，当取服之。勔如言，读至雷丸，虫忽无声，乃顿服数粒，遂愈。正敏其后至长沙，遇一丐者，亦有是疾，环而观之甚众。因教使服雷丸。丐者谢曰：某贫无他技，所以求衣食于人者，唯藉此尔。以上皆陈所记。予读唐张鷟《朝野佥载》云：洛州有士人患应声，语即喉中应之，以问良医张文仲，张经夜思之，乃得一法，即取《本草》令读之，皆应，至其所畏者，即不言。仲乃录，取药合和为丸，服之，应时而止。乃知古有是事。（百衲居士《铁围山丛话》）
●蛔虫
蛔虫，九虫之数，人腹中皆有之。小儿失乳而哺早，或食甜过多，胃虚虫动，令人腹痛恶心，口吐清水，腹上有青筋，火煨使君子与食，以壳煎汤送下，甚妙。然世人多于临卧服之，又无日分，多不验，唯是于月初四五间，五更服之，至日午前虫尽下，可以和胃温平药，一两日调理之，不可多也。凡虫在人腹中，月上旬头向上，中旬横之，下旬头向下。故中下旬用药，即不入虫口，所以不验也。牛马之生子，上旬生者，行在母前；中旬生者，并肩而行；下旬生者，后随之。猫之食鼠亦然，上旬食上段，中旬中段，下旬下段，自然之理，物皆由之，而莫知之。（《医余》）
●五脏之虫
心虫曰蛔，脾虫寸白，肾虫如寸截丝缕，肝虫如烂杏，肺虫如蚕，皆能杀人，惟肺虫为急。肺虫居肺叶之内，蚀人肺系，故成瘵疾，咯血声嘶，药所不到，治之为难。有人说《道藏》中载诸虫皆头向下，唯自初一至初五以前头上行，故用药者多取月胐以前，盖此也。如疗寸白，用《良方》锡沙、芜荑、槟榔者极佳。五更服，虫尽下。白粥将息，药用石榴根浓汁半升，下散三钱，丸五枚。（《本事方》）
●九虫之状
九虫者，一曰伏虫，长四分，为群虫之长；二曰白虫，长一寸，相生至多，其母长至四五寸，则杀人；三曰肉虫，状如烂杏，令人烦满；四曰肺虫，其状如蚕，令人咳；五曰胃虫，状如虾蟆，令人吐逆呕哕；六曰弱虫，状如瓜瓣，令人多唾；七曰赤虫，状如生肉，令人肠鸣；八曰蛲虫，至微细，状如菜虫，居洞肠间，多则为痔漏、痈疽，诸疮无所不为；九曰蛔虫，长一尺，贯心则杀人。又有尸虫与人俱生，状如犬马尾，或如薄筋，依脾而居，长三寸许，大害于人，然多因脏虚寒劳热而生。
●诸虫入耳
虫之类能入耳者，不独蜒蚰，如壁虱、萤火、扣头虫、皂角虫，皆能为害。有人患脑痛，为虫所食，或教以桃叶为枕，一夕虫自鼻出，形为鹰嘴，人莫识其名。有人蜒蚰入耳，遇其极时，以头撞柱，至血流不知，云痒甚不可忍。蜒蚰入耳，往往食髓至尽，又能滋生。凡虫入耳，用生油灌妙。（《遁斋闲览》）
●误吞水蛭
吴少师在关外，尝得疾，数月间肌肉消瘦，每日饮食下咽，少时，腹如万虫欑攻，且痒且痛，皆以为劳瘵也。张锐是时在成都，吴遣驿骑招致。锐到兴元，既切脉，戒云：明日早且忍饥，勿啖一物，俟锐来为之计。旦而往，天方剧暑。白请选一健卒，趋往十里外，取行路黄土一银盂，而令厨人旋治面，将午乃得食。才放箸，取土适至，于是温酒二升，投土搅其内，出药百粒，进于吴，饮之，觉肠胃掣痛，几不堪忍，急登溷。锐密使别坎一穴，便掖吴以行。须臾暴下如倾，秽恶斗许，有马蝗千余，宛转盘结，其半已困死。吴亦惫甚，扶憩竹榻上，移时方餐粥一器，三日而平。始言去年正以夏夜出师，中涂躁渴，命候兵持马盂挹涧水，甫入口，似有物焉，未暇吐之，则径入喉矣。自此遂得病。锐曰：虫入人肝脾里，势须滋生，常日遇食时则聚丹田间，吮咂精血，饱则散处四肢。苟惟知杀之而不能扫尽，故无益也。锐是以请公枵腹以诱之，此虫喜酒，又久不得土味，乘饥毕集，故一药能洗空之耳。吴大喜，厚赂以金帛送之归。（《庚志》）
●又
宁国卫承务者，唯一子。忽得疾，羸瘦如削，医以为瘵疾，治疗无益。医刘大用问其致疾之因，曰：尝以六月饮娼家，醉卧卓上，醒，渴，求水不得，前有菖蒲盆水清洁，举而饮之，自是疾作。刘默喜，密遣仆掘田间淤泥，以水沃濯，取清汁两碗，置几上，令随意饮。卫子素厌疾苦，不以秽为嫌，一饮而尽，俄肠胃间攻转搅刺，久之始定。续投以宣药百粒，随即洞泄，下水蛭六十余条，便觉襟抱豁然。刘曰：此盖盆中所误吞也。蛭入人腹，藉膏血滋养，蕃育种类，每粘着五脏，牢不可脱。然久去污渠，思其所嗜，非以此物致之，不能集也。然尫羸，别以药调补。（《类编》）
●又
有人因醉，薄暮渴饮道傍田水，自此忽患胸腹胀满，遍医不效，人亦莫识其病。因干宿客邸，夜半思水饮，令仆觅之，仆夜扪索，见有缸数只，疑店主以此贮水，遂取一碗与其主饮，便觉胸次豁然，再索之，忽觉脏腑急，于店仄空地大泻一二行。平明视之，所泻乃水蛭无数，继看夜来所饮缸水，乃主人刈蓝作淀者，其病顿愈。方思前时渴饮田水，不觉误吞水蛭在腹，遂成胀痛之疾，乃蛭为害。今人耘田为此虫所啮，以淀涂之，无不愈也。
●苦寸白虫
赵子山，字景高，寓居邵武军天王寺。苦寸白虫为挠，医者戒云：是疾当止酒。而以素所耽嗜，欲罢不能。一夕醉于外舍，归已夜半，口干咽燥，仓卒无汤饮，适廊庑间有瓮水，月色下照，莹然可掬，即酌而饮之，其甘如饴，连尽数酌，乃就寝。迨晓，虫出盈席，觉心腹顿宽，宿疾遂愈。一家皆惊异，验其所由，盖寺仆日织草屦，浸红藤根水也。（《庚志》）
●又
掘石榴东引根皮，洗曝捣细，不兼他味，隔宿虚其腹，凌晨温酒调服，妙。
●又
蔡定夫戡之子康，积苦寸白为孽，医者使之碾槟榔细末，取石榴东引根，煎汤调服之。先炙肥猪肉一大脔，置口中，咽咀其津膏而勿食。云：此虫惟月三日以前，其头向上，可用药攻打，余日即头向下，纵有药皆无益。虫闻肉香咂啖之意，故空群争赴之，觉胸中如万箭攻欑，是其候也。然后饮前药。蔡悉如其戒，不两刻，腹中雷鸣，急奏厕，虫下如倾，命仆以杖挑拔，皆联绵成串，几长数丈，尚蠕蠕能动，举而抛于溪流，宿患顿愈。姑广其传，以济后人。（《支志》）
●误吞蜈蚣
有村店妇人，因用火筒吹火，不知筒中有蜈蚣藏焉，用以吹火，蜈蚣惊，迸窜入喉中，不觉下胸臆。妇人求救，人无措手。适有人在傍云：可讨小猪儿一个，切断喉取血，令妇人顿吃之。须臾以生油一口灌妇人，遂恶心，其蜈蚣衮在血中吐出。继与雄黄细研，水调服，遂愈。
●蜒蚰及百虫入耳
蜒蚰入耳，取驴乳灌耳中，当消成水。百虫入耳，以桃叶火熨之，卷而塞耳中，立出。（《本草》）
●尸虫
柳子厚《骂尸虫文》云：人皆有三尸虫，处之腹中，伺隐微失误，辄籍记。日庚申，幸其人之昏睡，出谗于帝以求飨，以是人多谪过、疾疠、夭死。而医经亦云：能与鬼灵相通，常接引外邪为患害。其发作之状，或沉沉默默，不的知其所苦，而无处不恶，或腹痛胀急，或磥块踊起，或挛引腰脊，或精神杂错，变证多端，其病大同而小异。（《鸡峰方》）
●酒虫
齐州士曹席进孺，招所亲张彬秀才为馆舍。彬嗜酒，每夜必置数升于床隅。一夕忘设焉，夜半大渴，求之不可得，忿闷呼躁，俄顷呕吐一物于地，旦起视之，见床下块肉如肝而黄，上如蜂窠，犹微动，取酒沃之，唧唧有声，始悟平生酒病根本，亟投诸火中，后遂不饮。（《丁志》）

卷六  ——————————————————————————————————————————————————————————————————————————————————————————

脏腑泄痢  ***************************
●当暑勿食生冷
当盛暑时，食饮加意调节。缘伏阴在内，腐化稍迟，又果蓏园蔬多将生啖，苏水桂浆唯欲冷饮，生冷相值，克化尤难，微伤即飧泄，重伤则霍乱、吐利。是以暑月食物尤要节减，使脾胃易于磨化，戒忌生冷，免有腹脏之疾。虽盛夏冒暑难为全断饮冷，但克意少饮，勿与生硬、果菜、油腻、甜食相犯，亦不至生病也。
●辨脏腑下痢
病水泄青白，或黄白，或米谷不化，肠鸣腹痛者，此伤冷也，为洞泄寒中，又为霍乱吐泻，其脉细弱而紧，宜理中丸、平胃散、调中汤以温补之，盛则金液丹、朝真丹主之。或药入则吐出者，内阴盛也。用汤者，当以冷服，用丸者，以地浆服，热因寒用之法也。
病水泄，下深黄及有完谷，小便赤，腹胁但胀满而不痛，烦躁闷乱，渴而喜饮者，此伤热也，为挟热下利，其脉洪大而数，宜驻车丸、参连散、蘗皮汤以和之，甚则三黄丸、调胃承气汤。挟热下血者，蘗皮汤主之。
病泄泻，色黄而有沫，肠鸣，腹胁胀满，时微作痛者，为冷热不调，其脉沉紧而小数也，服热药则转甚，戊己丸、香连丸主之。下部注闷，里急后重者，必欲变脓血，利之则愈。
病暴泄注下，或青白，或黄白，米谷或化或不化，腹胁或胀或不胀，或痛或不痛，但噫生熟气，全不思食，因与温补诸药，而后转有异证者，有所伤也，此为飧泄，其脉外虚而内实，关脉况且紧也，宜消积丸、不二丸以化之，甚则用备急丸主之。（上不二丸，用砒不可多服。曾见医用有害。）
又春伤以风，夏必飧泄。又风气行于肠胃，则暴泄下利，其脉浮缓而虚也，并宜服羌活安中汤、胃风汤、荆黄汤、诃梨散主之。
病赤白下痢，或脓多血少，或脓少血多，皆为有积，或先挟热泄泻，更服温药，因变脓血下痢，关脉沉紧，按之有力而小疾也，并宜先与消化积滞，才微利过，即以香连丸、驻车丸、戊己丸便愈。化积滞用消积丸、不二丸、感应丸。淹延恶利，用朱粉丹主之。（《集验方》）
●治赤白痢
有人久患痢，赤白兼下，或纯白，或纯赤，百药不愈者。病久服药已多，治痢多用毒药攻击，得脏气不和，所以难愈。史载之用轻清和气药与之，遂愈。后来屡有验。其方用罂粟壳蜜炙、人参、白术、白茯苓、川芎、甘草炙、黄芪等分，为细末，二钱，水一盏，生姜、枣、乌梅半个，煎八分，温服不以时。
●久患泄泻
有人久患泄泻，以暖药补脾，及分利小水，百种治之，不愈。医诊之，心脉独弱，以益心气药、补脾药服之，遂愈。盖心火也，脾土也，火生土，脾之旺赖火之燥，心气不足则火不燥脾，土受湿，故令泄泻。今益心补脾而又能去湿，岂有不效者。
又有一种泄泻，作冷、作积、作心气不足治之，及服硫黄、附子甚多，皆不效，因服火杴丸而愈。此肠胃有风冷也，胃风汤兼服暖药亦佳。
又有一种脾泄泻，服泰山老李炙肝散而愈，乃白芷、白术、白芍药、桔梗四味也。（《医余》）
●痢有赤白
凡人患痢，不问赤白，脉小身凉者易安，脉大身热者难差。患痢，未有不腹痛者，皆缘有积也。暑积及热积，多患赤痢；冷积，多患白痢；亦有肠胃有风，而患赤痢者；有冷热不调，而患赤白痢者。暑积痢，可用黄连阿胶丸、绵煎散加滑石；白痢，可用驻车丸、感应丸之类；冷热不调，用戊己丸、巴豆丸子之类。绵煎散入滑石，治赤痢极有功；又有豆饮子加减，亦有功，治诸般痢，用之每有效；官局灵砂丹亦甚奇。此数药，自夏及秋，皆不可阙也。（同上）
●罂粟治痢
治痢以罂粟，古方未闻。今人所用，虽其法小异，而皆有奇功。或用数颗，慢火炙黄，为末，米饮下。或去粟用壳，如上法。或以壳五七枚，甘草一寸，半生半炙，大碗水煎，取半碗，温温呷。蜀人山叟曰：用壳并去核鼠查子各数枚，焙干末之，饮下，尤治噤口痢。（《泊宅编》）
●车前止暴下
欧阳文忠公常得暴下，国医不能愈。夫人云：市人有此药，三文一帖，甚效。公曰：吾辈脏腑与市人不同，不可服。夫人使以国医药杂进之，一服而愈。召卖药者厚遗之，求其方，乃肯传。但用车前子一味，为末，米饮下二钱匕。云：此药利水道而不动气，水道利则清浊分，谷脏自止矣。（《良方》）
●姜茶治痢
宪宗赐马揔治泻痢腹痛方，以生姜和皮切碎如粟米，用一大盏，并草茶相等，煎服之。元祐二年，文潞公得此疾，百药不效，而予传此方而愈。（同上）
●二药治痢
鄂渚有统制王存病痢几年，无休无息，骨立垂死。逢道人，令煎四物汤下驻车圆，每服一百粒，初服此药减半，并服之，不数日顿愈。（近世《养生方》）
●治脏腑
肉豆蔻刳作瓮子，入通明乳香少许，复以末塞之，不尽，即用面和少许，裹豆蔻，煨焦黄为度。三物皆碾末，仍以茶末对烹之。（《大全集》）
●半夏益脾止泻
半夏，今人惟知去痰，不言益脾，盖能分水故也。脾恶湿，湿则濡而困，困则不能制水。经曰：湿胜则泻。一男子夜数如厕，或教以生姜一两碎之，半夏汤洗，与大枣各三十枚，水一升，瓷瓶中慢火烧为熟水，时时呷，数日便已。
●乳煎荜拨治气痢
《独异志》：唐贞观中，张宝藏为金吾长，上尝因下直归栎阳，路逢少年畋猎，割鲜野食，倚树叹曰：张宝藏身年七十，未尝得一食酒肉，如此者，可悲哉。傍有僧指曰：六十日内官登三品，何足叹也？言讫不见。宝藏异之，即时还京师，时太宗苦于气痢，众医不效，即下诏问殿廷左右，有能治此疾者，当重赏之。宝藏曾困其疾，即具疏以乳煎荜拨方，上服之立差。宣下宰臣，与五品官，魏徵难之，逾月不进拟。上疾复发，问左右曰：吾前饮乳煎荜拨有功。复命进之，一啜又平。因思曰：尝令与进方人五品官，不见除授，何也？徵惧，曰：奉诏之际，未知文武二吏。上怒曰：治得宰相，不妨已授三品官，我天子也，岂不及汝耶？乃厉声曰：与三品文官，授鸿胪卿。时正六十日矣。其方每服用牛乳半升，荜拨三钱匕，同煎减半，空腹顿服。（《良方》）
●脏腑秘涩
老人脏腑不可用大黄，老人津液少，所以秘涩，更服大黄以泻之，津液皆去，定须再秘，甚于前。只可服宽润大肠之药，如《养生必用方》二仁丸是也，更用槐花末煎汤淋洗亦妙。风药燥肠。
又有一种风秘者，当用槟榔七圣丸，虽有大黄，斟酌服之，勿令泻可也。又有妇人产后大便秘，须四五日、六七日不通者，出血已多，津液少也，浓煎紫苏汤，饮一两盏自通。更一日不通，服局方大麻仁丸三十丸。（《医余》）
●肠胃流热
肠胃流热则粪门暴肿，用蜗牛细研，涂之则消。
肠风痔疾  ***************************
●痔肠风脏毒
痔、肠风、脏毒，一体病也，极难得药，亦缘所以致疾不同，虽良药若非对病，固难一概取效。常人酒色饮食不节，脏腑下血，是谓风毒。若释子辈患此，多应饱食久坐，体气不舒而得之，乃脾毒也。王涣之知舒州，下血不止，郡人朝议大夫陈宜父，令其四时取其方，柏叶如春取东枝之类，烧灰，调二钱，服而愈。予得方后，官赣上，以治贰车吴令昇，亦即效。提点司属官陈逸大夫偶来问疾，吴倅告以用陈公之方而获安。陈君蹙頞曰：先人也，仍须用仄柏为佳。道场慧禅师曰：若释子恐难用此，不若灼艾最妙。平直，量骨脊与脐平处椎上，灸七壮，或年深，更于椎骨两傍各一寸，灸如上数，无不除根者。又予外兄刘向为严掾，予过之，留饮，讶其瘦瘠，问之。答曰：去岁脏毒作，凡半月，自分必死，得一药服之，至今无苦。问何药，不肯言，再三扣，始言，只这桌子上有之，乃是干柿烧灰，饮下二钱。《本草》曰：柿治肠癖，解热毒，消宿血，有病者宜求之。《素问》：肠癖为痔。（《泊宅编》）
●肠风下血
人患肠风下血者，何也？人肠皆有脂裹之，厚则肠实而安。肠中本无血，血缘有风或有热以消其脂，肠遂薄，渗入身中血。初患者，必服冷药而愈。服之过当，则肠寒而脂愈不生，其血必再作。凡热者，其血鲜；冷者，其血青黑。察其冷热，用药可也。（《医余》）
●酒利
有人日逐饮酒，遂成酒利，骨立不食，但饮酒一两盏。利作几年矣，因与香茸丸一两服遂止，盖麝能治酒毒。
●脏毒下血
洛阳一女子，年四十六七，耽饮无度，多食鱼蟹，摄理之方蔑如也。后以饮啖过常，蓄毒在脏，日夜二三十度，大便与脓血杂下，大肠连肛门痛不堪任。医以止血痢药，不效；又以肠风药，则益甚。盖肠风则有血而无脓。凡如此已半年余，气血渐弱，食渐减，肌肉渐瘦。稍服热药，则腹愈痛，血愈下；服稍凉药，则泄注，气羸，粥愈减；服温平药，则病不知。将期岁，医告术穷，垂命待尽。或有人教服人参散，病家亦不敢主张，谩与服之。才一服，知；二服，减；三服，脓血皆定。自此不十服，其疾遂愈。后问其方，云：治大肠风虚，饮酒过度，挟热下痢脓血，疼痛多日不差。樗根白皮、人参各一两，为末，二钱匕，空心温酒调下。饮酒以温米饮代，忌油腻、湿面、青菜、果子、甜物、鸡、鱼、蒜等。（《衍义》）
●脱血
臂多青脉，曰脱血。尺脉缓涩，谓之解㑊。安卧脉盛，谓之脱血，卧久伤气也。
痈疽  ***************************
●服石发疽
齐王侍医遂病，自炼五石服之。臣意往过之，遂请意曰：不肖有病，幸诊遂也。臣意即诊之，告曰：公病中热，论曰：中热不溲者，不可服五石。石之为药精悍，公服之不得数溲，亟勿服，色将发痈。遂曰：扁鹊曰：阴石以治阴病，阳石以治阳病。夫药石者，有阴阳水火之齐，故中热，即为阴石柔齐治之；中寒，即为阳石刚齐治之。臣意曰：公所论远矣。扁鹊虽言若是，然必审诊，处度量，立规矩，称权衡，合色脉、表里、有余、不足、顺逆之法，参其人动静与息相应，乃可以论。论曰：阳疾处内，阴形应外者，不加悍药及镵石。夫悍药入中，则邪气辟矣，而宛气愈深。诊法曰：二阴应外，一阳接内者，不可以刚药。刚药入则动阳，阴病益衰，阳病益著，邪气流行，为重困于俞（始喻反），忿发为疽。意告之后百余日，果为疽发乳上，入阙盆，死。此谓论之大体也，必有经纪，拙工有一不习，文理阴阳失矣。（《史记》）
●病疽
齐侍御史成自言病头痛，臣意诊其脉，曰：君之病恶，不可言之。即出，独告成弟曰：此病疽也，内发于肠胃之间，后五日当臃肿，后八日呕脓死。成之病得之饮酒且内。成即如期死。所以知成之病者，臣意切其脉，得肝气。肝气浊而静，此内关之病也。脉法曰：脉长而弦，不得代四时者，其病主在于肝。和即经主病也，代则络脉有过。经主病和者，其病得之筋髓里。其代绝而脉贲者，病得之酒且内。所以知其后五日而臃肿，八日呕脓死者，切其脉时，少阳初代。代者经病，病去过人，人则去。络脉主病，当其时，少阳初关一分，故中热而脓未发也，及五分，则至少阳之界，（肝与心相去五分，故曰五日尽也。）及八日，则呕脓死，故上二分而脓发，至界而臃肿，尽泄而死。热上则熏阳明，烂流络，流络动则脉结发，脉结发则烂解，故络交。热气以上行，至头而动，故头痛。（《史记》）
●治背疮
京师人司仲因言：里人父患背疮，若负火炭，昼夜呼叫。其子泣于途，遇道人，曰：子何忧之深也？告之。道人曰：子当求不耕之地，遇野人粪，为虫鸟所残，即以杖去其粪，取其下土，筛而傅之。乃如其言，用之立愈。父曰：岂以冰著吾背耶？吾五脏俱寒矣。（《类编》）
●治喉痈
杨立之自黄府通判归楚州，喉间生痈，既肿溃而脓血流注，晓夕不止，寝食俱废，医者束手。适杨吉老来赴郡守招，立之两子走往邀之。至，熟视良久，曰：不须看脉，已得之矣。然此疾甚异，须先啖生姜片一斤，乃可投药，否则无法也。语毕即出。子有难色，曰：喉中溃脓痛楚，岂食生姜？立之曰：吉老医术通神，其言不妄，试取一二片啖我，如不能进，则屏去，无害。遂食之。初时殊为甘香，稍复加益至半斤许，痛处已宽，满一斤，始觉味辛辣，脓血顿尽，粥饵入口，了无滞碍。明日，招吉老，谢而问之。对曰：君官南方，多食鹧鸪，此禽好啖半夏，久而毒发，故以姜制之。今病源已清，无服他药。予记唐小说载：崔魏公暴亡，医梁新诊之，曰：中食毒。仆曰：常好食竹鸡。梁曰：竹鸡多食半夏苗，盖其毒也。命捩生姜汁，折齿灌之，遂复活。甚与此相类。（《类说》）
●治痈疽
房州虞侯张进，本北方人，因送还郡守，逢道人，买酒与饮，得其治痈疽方，寄居文录曹子病背疮，医不能疗，闻进有此技，试呼之。进元无手诀，但以成药涂傅，未旬日而愈。张子温五岁儿，生疮于鬓边，继又发于脑后，证候可忧，亦以付进。凡所用皆一种，不过三夕，二者皆平。温与之钱而问之，进不复有隐，谨以告。但择阿胶透彻者一两，水半升，煎令消，然后入虢丹一两，慢火再熬，数数搅均，俟三五沸，乃取出，摊令极冷，贮于瓶罂中。如用时，以毛扫布疮四面，而露其口，如疮未成，则遍涂肿处，良久自消。切勿犯手，更无他法。虽一切恶疮，皆可傅治，不特痈疽也。（同上）
●治痈疽方
歙丞胡权，在都下遇异人，授以治痈疽内托散方。曰：吾此药，能令未成者速散，已成者速溃败，脓自出，无用手挤，恶肉自去，不假刀砭，服之之后，痛苦顿减。其法用人参、当归、黄芪各二两，芎䓖、防风、厚朴、桔梗、白芷、甘草各半之，皆细末，别入桂末一两，令均，每以三五钱，热酒调服，以多为妙，不能饮者，木香汤调，然不若酒服为奇。
●疗痈毒
向友正，元仲之子也。淳熙八年，为江陵支使摄公安令，痈发于胸臆间，拯疗半岁，弗愈。尝浴罢痛甚，委顿而卧，似梦非梦，见一丈夫微揖而坐，传药方与之，曰：用没药、瓜蒌、乳香三味，酒煎服之。且言桃源许轸知县亦有此方，但不用瓜蒌，若用速效，宜服此。友正敬谢，即如所戒，不终剂而愈。后诣玉泉祷雨，瞻寿亭关王像，盖所感梦者，因绘，祀于家。（《类编》）
●发背无补法
谚云：背无好疮，但生于正中者，为真发背。虞奕侍郎背中生小疮，不误，只以药调补，数日不疼不痒，又不滋蔓，疑之，呼外医灸二百壮，已无及。此公平生不服药，一年来唯觉时时手脚心热，疾作，既不早治，又服补药，何可久也。（《泊宅编》）
●结痈
五脏不和，则九窍不通；六腑不和，则留结为痈。
●预疗背疽
杨州名医杨吉老，其术甚著。某郡一士人，状若有疾，厌厌不聊，莫能名其何等病苦，往谒之。杨曰：君热证已极，气血消铄且尽，自此三年，当以背疽死，不可为也。士人不乐而退，闻茅山观中一道士于医术通神，但不肯以技自名，未必为人致力，士人心计交切，乃衣僮仆之服，诣山拜之，愿执薪水之役于席下。道士喜，留置弟子中，诲以读经，昼夜祗事左右，颐旨如意，历两月久，觉其与常隶别，呼扣所从来，始再拜谢过，以实白之。道士笑曰：世间那有医不得底病，汝试以脉示我。才诊脉，又笑曰：汝便可下山，吾亦无药与汝，但日日买好梨吃一颗，如生梨已尽，则取干者泡汤饮之，仍食其滓，此疾自当平。士人归，谨如其戒。经一岁，复往杨州，杨医见之，惊其颜儿腴泽，脉息和平，谓之曰：君必遇异人，不然，岂有痊安之理。士人以告杨。立具衣冠，焚香，望茅山设拜。盖自咎其学之未至也。《北琐梦言》载：医者赵鄂云，一朝士疾危，只有一法，请剩吃消梨，不限多少，如咀嚼不及，捩汁而饮，或希万一。用其言，遂愈。此意正同。（《类编》）
●云母膏愈肠痈
杨介吉老者，泗州人，以医术闻四方。有儒生李氏子，弃业，愿娶其女以授其学。执子婿礼甚恭，吉老尽以精微告之。一日，有灵璧县富家妇有疾，遣人邀李生以往。李初视脉，云：肠胃间有所苦耶？妇曰：肠中痛不可忍，而大便从小便中出。医者皆以谓无此证，不可治，故欲屈君子。李曰：试为筹之，若姑服我之药，三日当有瘳，不然，非某所知也。下小丸子数十粒，煎黄芪汤下之。富家依其言，下脓血数升而愈。富家大喜，赠钱五十万，置酒而问之。曰：始切脉时，觉芤脉现于肠部。王叔和《脉诀》云：寸芤积血在胸中，关内逢芤肠里痈。此痈生肠内，所以致然。所服者，乃云母膏为丸尔。切脉至此，可以言医矣。李后以医科及第，至博士。李稙元秀，即其从子也。（王仲言《余话》）
●钉疽
张嗣伯尝闻屋中呻吟声，嗣伯曰：此病甚重。乃往视之，见一老姥，称体痛，而处处有黯黑无数。嗣伯还，煮斗余汤，送令服之。服讫，痛势愈甚，跳投床者无数，须臾，所黯处皆拔出钉，长寸许，以膏涂疮口，三日而复。云此名钉疽也。（《史记》）
●痈疮
唐李勣尝疾，医诊之，云：得须灰服之方止。太宗遂自剪髭，烧灰赐服之，复令傅痈疮，立愈。故白乐天云：剪须烧药赐功臣。仁宗皇帝赐吕夷简，古人有语髭可治疾，今联剪髭与之合药，表朕意也。
脚气  ***************************
●脚气痞绝
唐柳柳州纂《救死三方》云：元和十二年二月得干脚气，夜半痞绝，左胁有块大如石，且死。因大寒，不知人三日，家人号哭。荣阳郑洵美传杉木汤，服半食顷，大下三次，气通块散。用杉木节一大升，橘叶一升，无叶以皮代，大腹槟榔七个，合子碎之，童子小便三大升，共煮一升半，分二服。若一服得快利，停后服。以前死皆死矣，会有教者，皆得不死。恐他人不幸，有类予病，故传焉。（《本事方》）
●脚气无补法
脚气乃风毒在内，不可不攻，故先当泻之。
●脚心如中箭
道士王裕曰：有忽患脚心如中箭，发歇不时，此肾之风毒，泻肾愈。（《泊宅编》同上）
●脚气
今人谓之脚气者，黄帝所谓缓风、温痹也。《千金》云：顽弱名缓风，疼痛为温痹。
●治闭结并脚气
饶医熊彦诚，年五十五岁，病前后便溲不通，五日腹胀如鼓，同辈环视皆不能措力。与西湖妙果僧慧月相善，遣信邀致诀别。月惊驰而往，过钓桥，逢一异客，风姿潇洒出尘，揖之曰：方外高士，何孑孑走趋如此？月曰：一善友久患闭结，势不可疗，急欲往问。客曰：此易事也，侍奉施一药。即脱靴入水，探一大螺而出，曰：事济矣。持抵其家，以盐半匕，和壳生捣碎，置病者脐下一寸三分，用宽帛紧系之，仍办触器，以须其通。月未深以为然，姑巽谢之。熊昏不知人，妻子聚泣，诸医知无他策，谩使试之，曾未安席，砉然暴下，医愧叹而散。月归访异人，无所见矣。熊后十六年乃终。白石董守约，以脚气攻注为苦，或教之捶数螺，傅两股上，便觉冷气趋下至足，既而亦安。（《类编》）
●附船愈脚气痛
顾安中，广德军人久患脚气，筋急腿肿，行履不得，因至湖州附船，中有一袋物，为腿酸痛，遂将腿阁袋上，微觉不痛，及筋宽而不急，乃问梢人袋中何物，应曰宣瓜，自此脚气顿愈。（《名医录》）
●脚躄
有人病两脚躄，不能行，举诣佗。佗望见，云：已饱针灸服药矣，不须复看脉。便使解衣，点背数十处，相去或一寸或五寸，纵邪不相当。言灸此各十壮，灸创愈，即行。后灸处夹脊一寸，上下行端直均调，如引绳也。（《汉书·华佗传》）
●旋复根汁能续筋
筋断复续者，取旋复根绞取汁，以筋相对，取汁涂而封之，即相续如故。蜀儿如逃走，多刻筋，以此续之，百不失一。
漏  ***************************
●时康祖心漏
时康祖大夫患心漏二十年，当胸数窍，血液长流，屡访名医，皆云不可治。或云：窍多则愈损，闭则虑穴他歧，当存其一二，犹为上策。坐此，形神剿瘁，又积苦腰痛，行则伛偻，不饮酒，虽鸡鱼蟹蛤之属，亦皆不向口。淳熙四年，通判温州郡守韩子温，见而怜之，为检《圣惠方》载腰痛一门冷热二证示之，使自择。康祖报曰：康祖年老久羸，安敢以为热？始作寒冷治疗。取一方用鹿茸者服之，逾旬痛减，仍觉气宇和畅，遂一意专服，悉屏他药。洎月余，腰屈复伸，无复呼痛，心漏亦愈。以告医者，皆不能测其所以然。后九年，康祖自镇江通判满秩，造朝访子温，则精力倍昔，饮膳无所忌，步履轻捷。云：漏愈之后，日胜一日。子温书吏吴汝弼亦苦是疾，使就求药服之，旬有二日而差。其方本只治腰痛，用鹿茸去毛，酥炙微黄，附子炮，去皮脐，皆二两，盐花三分为末，枣肉丸，三十丸，空心酒下。（《己志》）
●鳝鱼覆漏
马提刑记医：先祖忠肃公，天圣中以工部尚书知濠州，家有媪病漏盖十余年。一日，老兵扫庭下，且言前数日过市，有医自远来，道疮漏可治，特顷刻之力耳。媪曰：吾更医多矣，不信也。其党有以白忠肃公者，即为召医。视之，曰：可治无疑，须活鳝一，竹针五七枚。医乃掷鳝于地，鳝困屈盘，就盘以竹针贯之，覆疮。良久取视，有白虫数十，如针著鳝。医即钤置杯水中，蠕动如线，复覆之，又得十余枚，如是五六。医者曰：虫固未尽，然其余皆小虫，竟请以常用药傅之。时家所有槟榔、黄连为散，傅之。医未始用药，明日可以干艾作汤，投白矾末三二钱，洗疮，然后傅药，盖老人血气冷，必假艾力以佐阳，而艾性亦能杀虫也。如是者再，即生肌，不一月当愈。既而如其言。医曰：疮一月不治，则有虫，虫能蠕动，气血亦随之，故疮漏不可遽合则结痛，实虫所为。又曰：人每有疾，经月不痊则必惫，虚劳妇人则补脾血，小儿则防惊疳，二广则并治瘴疠，医无名于世而治疾有效，亦良医也。又其言有理，故并录之。（《良方》）
●鳝漏
有人脚肚上生一疮，久遂成漏，凡经二年，百药不效，自度必死。一村人见之，云：此鳝漏耳。但以石灰二三升，百沸汤泡，熏洗，如觉疮痒，即是也。病者如其言，用灰汤淋洗，果痒，竟用此洗，不三两次，遂干。
●蚁漏
有妇人项下忽生一块肿，渐缘至奶上，肿起，莫知何病。偶用刀刺破，出清水一碗，日久疮不合。有道人见之，曰：此蚁漏尔，缘吃饭误食蚁得此。询妇人，云：当来吃饭时，群蚁缘饭上，逐之，用汤泡吃，往往有死蚁在中，不觉食之。道人云：此易治。但用穿山甲数片，烧存性，为末，傅疮上遂愈，盖蚁畏穿山甲故也。
●犬啮瘤得针
处士蒯亮言其所知额角患瘤，医为剖之，得一黑石棋子，巨斧击之，终不伤缺。复有足胫生瘤者，因至亲家，为猘犬所齚，正啮其瘤，其中得针百余枚，皆可用，疾亦愈。（《稽神录》）
●灸鼠漏
柳休祖者，善卜筮。其妻病鼠瘤，积年不差，垂命。休祖遂卜，得颐之复，按卦合得姓石人治之，当获鼠而愈也。既而乡里有奴姓石，能治此病，遂灸头上三处，觉佳，俄有一鼠，迳前而伏呼，犬咋之，视鼠头有三灸处，妻遂差。（《拾遗记》）
●李生虱瘤
浮梁李生，得背痒疾，隐起如覆盂，无所痛苦，唯奇痒不可忍，饮食日以削，无能识其为何病。医者秦德立见之，曰：此虱瘤也，吾能治之。取药傅其上，又涂一绵带，绕其围。经夕瘤破，出虱斗许，皆蠢蠕能行动，即日体轻，但一小窍如箸端不合，时时虱涌出不胜计，竟死。予记唐小说载：贾魏公镇滑台日，州民病此，魏公云：世间无药可疗，唯千年木梳烧灰及黄龙浴水，乃能治尔。正与此同。
肿瘿  ***************************
●病肿
先痛而后肿，气伤形也；先肿而后痛，形伤气也。风胜则动，热胜则肿，燥胜则干，寒胜则浮，湿胜则濡。
●肿
《释名》曰：肿，钟也。寒热气所钟聚也。（《太平御览》）
●阴肿如升
治男子阴肿大如升，核痛，人所不能治者，捣马鞭草涂之。
●小儿阴肿
小儿阴囊忽虚肿痛，以生甘草调地龙粪，轻轻涂之。
●小儿热毒游肿
破草鞋、人乱发烧灰，醋和，傅治热毒游肿。（《本草》）
●妇人阴肿坚硬
用枳实半斤，碎，炒令熟，故帛裹熨，冷则易之。（同上）
●脚肿
有男子六十一岁，脚肿生疮，忽食猪肉，不安。医以药利之，稍愈，时出外中风，汗出后，头面暴肿，起紫黑色，多睡，耳轮上有浮泡小疮，黄汁出，乃与小续命汤加羌活一倍，煎服之，遂愈。（《本草衍义》）
●背肿
杨愔患背肿，马嗣明以炼石涂之，便差。炼石法，以粗黄色石如鹅鸭卵大，猛火烧令赤，内醇醋中，自有石屑落，频烧至石屑尽，曝干捣筛，醋和涂肿上，无不愈。
●傅肿
仁宗在东宫苦腮肿，用赤小豆末傅之，遂愈。或云：可疗发背。（《洞微志》）
●瘿
《说文》曰：瘿，颈瘤也。《典术》曰：服食天门冬，治瘿，除百病。（《太平御览》）
●井锡镇瘿
汝州人多病颈瘿，彼境地饶风沙，沙入井中，饮其水则生瘿。故今房间人家井，以锡为井栏，皆以夹锡钱镇之，或沉锡其中，则饮者免此患。华亭有一老僧，昔行脚河南，管下寺僧僮仆无一不病瘿，时有洛僧共寮，每食取携行苔脯同餐，经数月，僧项赘尽消，若未尝病。寺仆叹讶，乃知海岸咸物，能除是疾。（《癸志》）
中毒  ***************************
●中仙茅附子毒
郑长卿资政说，少时随父太宰官怀州，一将官服仙茅遇毒，舌胀出口，渐大与肩齐，善医环视，不能治。一医独曰：尚可救，少缓无及矣。取小刀嫠其舌，随破随合，嫠至百数，始有血一点许。医喜曰：无害也。舌应时消缩小。即命煮大黄朴消数碗，连服之，并以药末掺舌上，遂愈。又盖谅郎中说，其兄诜因感疾，医卢生劝服附子酒，每生切大附二两，浸以斗酒，旦起辄饮一杯，服之二十年。后再为陕西漕使，谅自太学归，过之南乐县，拉同行。中途晓寒，诜饮一杯竟，复令温半杯，比酒至，自觉微醉，乃与妻使饮。行数里，妻头肿如斗，唇裂血流，下驻路傍，呼随行李职医告之。李使黑豆、绿豆各数合，生嚼之，且煎汤并饮，至晓，肿始消。诜仍服之不辍，到长安数月，失明，遂致仕，时方四十二岁。
●中蕈毒
崇宁间，苏州天平山白云寺五僧行山间，得蕈一丛，甚大，摘而煮食之。至夜发吐，三人急采鸳鸯草生啖，遂愈，二人不甚肯啖，吐至死。此草藤蔓而生，对开黄白花，傍水依山处皆有之，治痈疽肿毒尤妙，或服或傅皆可。今人谓之金银花，又曰老翁须，《本草》名为忍冬。（并出《己志》）
●中鳝鳖虾蟆毒
顷有一士人，好食鳝鱼及鳖与虾蟆，尝云：此三物不可食大者，有毒杀人。虾蟆小者，亦令人小便秘，脐下蔽疼，有至死者。宜以生豉一大合，投新汲水半碗，浸令豉水浓，顿服之即差。（《茅亭客话》）
●中豆腐毒
人有好食豆腐，因中其毒，医治不效，偶更医，医至中途，适见做豆腐人家夫妇相争，因问之。云：今早做豆腐，妻误将萝卜汤置腐锅中，令豆腐更就不成。盖腐畏萝卜也。医得其说，至病家，凡用汤使，率以萝卜煎汤，或调或咽，病者遂愈。
●诸果有毒
诸果有毒。桃杏双仁有毒。五月食未成核果，令人发痈疽疖及寒热。又秋夏果落地，为恶虫缘，食之令人患九漏。桃花食之，令人患淋。李仁不可和鸡子食，患内结不消。（《本草衍义》）
●中斑鸠毒
浙人王夫人，忽日面上生黑斑数点，日久满面俱黑，遍求医治不效。忽遇一草泽医，云：夫人中食毒尔。某治之，一月平复。后觅其方，止用生姜一斤，切碎，研汁，将滓焙干，却用姜汁煮糊丸。问其故，云：夫人日食斑鸠，盖此物日尝食半夏苗，是以中其毒，故用姜以解之。（《名医录》）
●中蜈蚣毒
有中蜈蚣毒者，以乌鸡屎水调涂咬处，大蒜涂亦效。又，畏蛞蝓，不敢过所行之路，触其身即蜈蚣死，故取以治蜈蚣毒。桑汁、白盐涂亦效。（《本草衍义》）
●药反中毒
治诸药相反中毒，用蚕退烧灰，细研一钱，冷水调下，频服取效。虽面青脉绝，腹胀吐血，服之即活。
●中鱼毒
虞侍郎，苏州人，平生喜食生鱼鲙，中年病腹坚，倒身不得，每发疼痛几死，累治不效。一善医切脉，曰：侍郎右关脉伏，伏为积聚，有生冷之积成癥，在腹则疼不可忍，可以药取之。令用橄榄汁吞丸子药数粒，晚下利一盆许，是鱼鲙缕前一截，皆成鱼矣。从此遂安。（《名医录》）
●中莴菜毒
王舜求云：莴菜出呙国，有毒，百虫不敢近，蛇虺过其下，误触之，则目瞑不见物。人有中其毒者，唯生姜汁解之。（《遁斋闲览》）
●鱼魫遇蛊毒
南海鱼有石首者，盖鱼魫也，取其石，治以为器，可载饮食。如遇蛊毒，器必曝裂，其效甚著，福唐人制作尤精，人但玩其色，而鲜能识其用。（同上）
●中酒毒
饮酒中毒，经日不醒者，用黑豆一升，煮取汁，温服一小盏，不过三服即愈。今人谓之中酒是也。（服食反误方）
●天蛇毒
太子中允关杞，曾提举广南西路常平仓，行部邕管，一吏人为虫所毒，举身溃烂，有一医言能治，使视之，曰：此为天蛇所螫，疾已深，不可为也。乃以药傅其创，有肿起处，以钳拔之，有物如蛇，凡取十余条，而疾不起。又予家祖茔在钱塘西溪，尝有一田家忽病癞，通身溃烂，号呼欲绝。西溪寺僧识之，曰：此天蛇毒尔，非癞也。取木皮煮饮一斗许，令其恣饮。初日疾减半，两三日顿愈。验其木，乃今之秦皮也，然不知天蛇何物，或云草间黄花蜘蛛是也。人遭其螫，仍为露水所濡，乃成此疾。露涉者，亦当戒也。（《笔谈》）
●中挑生毒
兴化人陈可大知肇庆府，肋下忽肿起，如生痈疖状，顷刻间其大如碗。识者云：此中挑生毒也。俟五更以绿豆细嚼，试若香甜则是。已而果然。乃捣川升麻，为细末，取冷熟水调二大钱，连服之，遂洞下，泻出生葱数茎，根须皆具，肿即消缩。煎平胃散调补，且食白粥，后亦无它。又雷州民康财妻，为蛮巫林公荣用鸡肉挑生。值商人杨一者，善医疗，与药服之，才食顷，吐积肉一块，剖开筋膜，中有生肉存，已成鸡形，头尾嘴翅悉肖似。康诉于州，州捕林置狱而呼杨生，令具疾证用药。其略云：凡吃鱼肉，瓜果汤茶，皆可挑。初中毒，觉胸腹稍痛，明日渐加搅刺，满十日则物生能动，腾上则胸痛，沉下则腹痛，积以瘦悴，此其候也。在上鬲，则取之，其法用热茶一瓯，投胆矾半钱于中，候矾化尽，通口呷服，良久以鸡翎探喉中，即吐出毒物。在下鬲，即泻之，以米饮下郁金末二钱，毒即泻下。乃择人参、白术各半两，碾末，同无灰酒半升纳瓶内，慢火熬半日许，度酒熟，取温温服之，日一盏，五日乃止。然后饮酒如其故。（《丁志》）
●误饮蛇交水
陈斋郎，湖州安吉人。因步春，渴，掬涧水两口咽之，数日觉心腹微痛，日久疼甚，服药无效。医诊之云：心脾受毒，今心脉损甚。斋郎答云：去年步春，渴饮涧水得此。医云：斋郎吃却蛇交水，蛇在涧边，遗下不净在涧水内，蛇已成形，在斋郎腹中，食其心而痛也。遂以水调雄黄服下，果下赤蛇数条，皆能走也。（《名医录》）
●中蜘蛛毒
治蜘蛛咬，一身生丝，羊乳一物饮之。贞元十年，崔员外从质云：目击有人被蜘蛛咬，腹大如孕妇，其家弃之，乞食于道。有僧遇之，教饮羊乳，未几日而平。（《本草》）
●中山鸡鹧鸪毒
南唐相冯延巳苦脑中痛，累日不减。太医令吴廷绍密诘厨人，曰：相公平日嗜何等物？对曰：多食山鸡、鹧鸪。廷绍曰：吾得之矣。投以甘豆汤而愈。盖山鸡、鹧鸪皆食乌头、半夏，故以此解其毒。（出《南唐书》）
●中石斑鱼子毒
误吃石斑鱼子，吐不止者，取鱼尾草，研汁服少许，立止。（鱼尾草，又名樚木根，形似黄荆，八月间开紫花，成穗，叶似水杨，无大树，经冬不凋，渔人用以药鱼。）
●地浆治菌毒
四明温台间山谷多生菌，然种类不一，食之，间有中毒，往往至杀人者，盖蛇毒气所熏蒸也。有僧教掘地，以冷水搅之令浊，少顷取饮，皆得全活。此方见《本草》，陶隐居注谓之地浆。亦治枫树菌，食之笑不止，俗言食笑菌者。居山间不可不知此法。
解毒  ***************************
●解蛊毒咒并方
顷有朝官与一高僧西游，道由归峡，程顿荒远。日过中，馁甚，抵小村舍，闻其家畜蛊，而势必就食，去住未判。僧曰：吾有神咒，可无忧也。食至，僧闭目诵持，俄见小蜘蛛延缘碗吻。僧曰：速杀之。于是竟食无所损。其咒曰：姑苏啄，摩耶啄，吾知蛊毒生四角，父是穹窿穷，母是舍耶女，眷属百万千，吾今悉知汝，摩诃萨摩诃。是时同行者，竞传其本，所至无恙。别传解毒方：用豆豉七粒，巴豆去皮二粒，入百草霜，一处研细，滴水丸绿豆大，以茅香汤吞下七丸。又，泉州一僧治金蚕毒，云：才觉中毒，先吮白矾，味甘而不涩，次嚼生豆不腥者是也。但取石榴根皮，煎汁饮之，即吐出活虫，无不立愈。李晦之云：以白矾、茶牙捣为末，冷水服，凡一切毒皆可治。并载于此，以贻后人。（《辛志》）
●解砒毒
凡人误服生砒，唯单饮生油，以吐为度，则其毒气自消，不能为害。
●治蛊毒
嘉祐中，范吏部道为福州守，日揭一方于石，云：凡中蛊毒，无论年代远近，但煮一鸭卵，插银钗于内，并噙之，约一食顷取，见钗卵俱黑，即中毒也。其方用五倍子二两，硫黄末一钱，甘草三寸，一半炮出火毒，一半生，丁香、木香、麝香各十文，轻粉三文，糯米二十粒，共八味，瓶内水十分，煎取七，候药面生皱皮为熟，绢滤去滓，通口服。病人平正仰卧，令头高，觉腹中有物冲心者三，即不得动，若出，以盆桶盛之，如鱼鳔之类，乃是恶物，吐罢饮茶一盏，泻亦无妨，旋煮白粥补，忌生冷、油腻、酢酱，十日后，服解毒圆三两丸，经旬平复。丁、木、麝三香价，嘉祐中十文，今言之数倍，乃可尔。（《类编》）
●解药毒
王仲礼嗜酒，壮岁时疮㾴发于鼻，延于颡，心甚恶之，服药弗效。僧法满使服何首乌丸，当用二斤，适坟仆识草药，乃掘得之。其法忌铁器，但入砂钵中，藉黑豆蒸熟，既成，香味可人。念所蒸水必能去风，澄以颒面，初觉极热，渐加不仁，至晚大肿，眉目耳鼻，浑然无别，望之者莫不惊畏。王之母高氏曰：凡人感风癞，非一日积，吾儿遇毒，何至于是？吾闻生姜汁、赤小豆能解毒，山豆根、黑蚌粉能消肿，亟命仆捣捩姜汁，以三味为末，调傅之。中夜肿退，到晓如初。盖先采何首乌择焉不精，为狼毒杂其中，以致此挠也。（同上）
●解毒
凡中药毒及一切诸毒，从酒得者难治，言酒性行诸血脉，流遍身体也。因食得者易治，言食与药俱入于胃，胃能容杂毒，又逐大便泄出毒气，毒气未流于血脉，故易愈也。解诸食毒，烂嚼生甘草，咽之，则毒吐出。（《琐碎录》）
●蟹解漆毒
乾道五年，襄阳有劫盗当死而特旨贷命黥配者，州牧虑其复为人害，既受刑，又以生漆涂其两眼。囚行到荆门，已盲不见物，寄禁长林县狱，以待传送。适有村叟以事在狱中，怜而语之曰：汝明日去时，倩防送者往蒙泉石仄，寻石蟹，捣碎之，滤汁滴眼内，漆当随汁流散，疮亦愈矣。如其言，访得一小蟹，用之。留三日而行，目睛如初，略无少损。予妹婿朱晞颜，时以当阳尉摄邑令，亲见之。（《丙志》）
●兽能解药毒
名医言：虎中药箭，食清泥；野猪中药箭，豗荠苨而食；雉被鹰伤，以地黄叶贴之。又，矾石可以害鼠，张鷟曾试之，鼠中如醉，亦不识人，知取泥汁饮之，须臾平复。鸟兽虫物，犹知解毒，何况人乎？被矢中者，以甲虫末傅之。
●蛛为蜂螫
处士刘易，隐居王屋山，尝于斋中见一大蜂骨于蛛网，蛛搏之，为蜂所螫，坠地。俄顷，蛛鼓腹破裂，徐徐行入草，啮芋梗微破，以疮就啮处磨之，良久，腹渐消，轻躁如故。自后人有为蜂螫者，挼芋梗傅之而愈。
●保灵丹
往时川蜀俗喜行毒，而成都故事，岁以天中重阳时开大慈寺，多聚人物，出百货。其间号名药世者，于是有于窗隙间呼货药一声，识其意，亟投以千钱，乃从窗隙度药一粒，号解毒丸，或一粒可救一人命。夫迹既叵测，故时多疑出于神仙。政和间，祐陵以仁圣惠天下，尝即上清宝箓宫之前，新作两亭，左曰仁济，主给药治疾苦；右曰辅正，主符水除邪鬼。因遂诏海内，凡药之治病彰彰有声者，悉索其书方而上之焉。于是成都守臣监司奉命，相共穷其状，乃得售解毒丸。家盖世世惧行毒者为雠害，故匿其迹，非有所谓神仙者。既据方修治，得其合，即并药奏御，下殿中省。上曰：朕自施天子所服御以济元元，毋烦有司也。由是殿中省群医诸师验其方，则王氏《博济方》之保灵丹尔。当是时，犹子行适领殿中监事，故独得其详。吾落南来，用是药尝救两人食胡蔓草毒，得不死，盖不可不书。（百衲居士《铁围山丛谈》）

卷七  ——————————————————————————————————————————————————————————————————————————————————————————

积  ***************************
●伤滞用药不同
人之脏腑，皆因触冒以成疾病，而脾胃最易受触。盖日用饮食稍或过多，则停积难化。冷热不调，则吐呕泄痢，膏粱者为尤甚。盖口腹恣纵，不能谨节。近用消化药，或论饮食既伤于前，难以毒药反攻其后，不复使巴豆、硇砂等药，止用曲蘗之类。不知古今立方用药，各有主对。曲蘗止能消化米谷，如肉食有伤则非硇砂、阿魏等药不能治也。至于鱼蟹过伤，则须用橘皮、紫苏、生姜；果菜有伤则须用丁香、桂心；水饮伤则须用牵牛、芫花，固不可一概论也。必审其所伤之因，对用其药则无不愈。其间轻重，则随患人气血以增之而已。又有一等虚人沉积，不可直取，当以蜡匮其药。盖蜡能粘逐其病，又可久留肠胃间，又不伤气，能消磨至尽也。又有痹气偏虚，饮食迟化者，止宜助养脾胃，则自能消磨，不须用克化药耳。病久成积聚癥瘕者，则须用三棱、鳖甲之类。寒冷成积者，轻则附子、厚朴，重则矾石、硫黄。瘀血结块者，则用大黄、桃仁之类。医者宜审详之。（《鸡峰方》）
●物能去积
厨家索粉与掉粉，不得近杏仁，近之则烂。顷有一兵官，食粉多，成积，师以积气丸、杏仁相半，细研为丸，五丸熟水下，数服愈。《摭医新说》中有人食黄鹩子过多，因食鹞子羹遂愈。有伤粽子成积，用曲末加少木香为散，盐汤调，数日口中闻酒香，其积遂散。（三说《医余》）
●食药
凡人服食药，一例须用巴豆，是大不然。《养生必用方》主张青木香丸，亦未是也。巴豆去积，牵牛利水，不可一概用。且如伤食米面之类，当用神曲、麦蘗；伤肉当用阿魏；气不快当用丁、木香，青、陈皮；磨积块用三棱、蓬术；取热积用大黄；冷积用巴豆；痰积用牵牛；血积用干漆。此其大略也，更以意推之。（同上）
●治积用药
大抵治积，或以所恶者攻之，以所喜者诱之，则易愈。如硇砂、水银治肉积，神曲、麦蘗治酒积，水蛭、虻虫治血积，木香、槟榔治气积，牵牛、甘遂治水积，雄黄、腻粉治涎积，礞石、巴豆治食积，各从其类也。若用群队之药，分其势则难取效。许嗣宗所谓猎不知兔，广络原野，冀一人获之，术亦疏矣。须是认得分明是何积聚，然后增加用药，不尔，反有所损。嗣宗自谓不著书，在临时变通也。（《本事方》）
攧扑打伤  ***************************
●堕马
齐中郎破石病，淳于意诊其脉，告曰：肺伤不治，当后十日丁亥溲血死。即后十一日，溲血而死。破石之病，得之堕马僵石上。所以知破石之病者，切其脉，得肺阴气，其来散，数道至而不一也。色又乘之。所以知其堕马者，切之得番阴脉，番阴脉入虚里，乘肺脉。肺脉散者，固色变也乘之。所以不中期死者，师言曰：病者安谷则过期，不安谷则不过期。其人嗜黍，黍主肺，故过期。所以溲血者，诊脉法曰：病养喜阴处者，顺死；喜养阳处者，逆死。其人喜自静不躁，又久安坐，伏几而寐，故血下泄。（《史记》）
●治臂臼脱
许元公入京师赴省试，过桥堕马，右臂臼脱。路人语其仆曰：急与挪入臼中，若血渍臼，则难治矣。仆用其说。许已昏迷，不觉痛，遂僦轿升归邸。或曰：非录事田马骑，不能了此疾。急召之，至已入暮，秉烛视其面，曰：尚可治。乃施药封肿处，至中夜方苏，达旦痛止。去其封，损处已白，其青瘀乃移在臼上，自是日日易之，肿直至肩背，于是以药下之，泻黑血三升，五日复常，遂得赴试。盖用生地黄研如泥，木香为细末，以地黄膏摊纸上，掺木香末一层，又再摊地黄，贴肿上，此正治打扑伤损及一切痈肿未破，令内消云。（《类说》）
●龟兽奇方治伤折
治腕折伤，筋损疼痛不可忍。用生地黄一斤，切，藏瓜姜糟一斤，生姜四两，切，上都炒令均热，以布裹罨伤折处，冷则易之。曾有人伤折，宜用生龟，寻捕一龟，将杀，患人忽梦见龟告言曰：勿相害，吾有奇方可疗。梦中授此方。（《本事方》）
●打扑伤损
打扑伤损，瘀血凝滞，气因不行，关窍皆不通，大便必闭。壮者可服洗心散，老弱者可服七圣槟榔丸。凡有此症，须问脏腑所打处疼痛。若伤处大痛，大便三两日不通，然后可下前二药；若大便不闭，伤处不甚猛痛，则不可服，宜服没药、乳香、当归之类。（《医余》）
●又
长安石史君尝至通衢，有从后呼其姓第者，曰：吾无求于人，念汝有难，故来救汝。出一纸卷授石，曰：有难则用之。乃治折伤内外损方书也。明年，因趋朝坐马，为它马所踶，折足坠地，又蹋一臂折。家人急合此药，且灌且裹，至夜半痛止，后手足皆坚牢如未伤时。方本出《良方》，用川当归、铅粉各半两，硼砂二钱，同研令细，浓煎苏木汁，调服一大匕。损在腰以上，先吃淡粥半碗，然后服药；在腰以下，即先服后食，仍频频呷苏枋汁。别作糯米粥，入药末拌和，摊纸上或绢上，封裹伤处，如骨碎用竹木夹定，乃以纸或衣物包之。其妙如此，故表而出之。
●又
汀州泾口市民陈公，诵观音甚诚。庆元初，出行攧折一足，忍痛叫菩萨，越三昼夜，梦一僧柱杖持钵，登门问所苦。陈曰：不幸折一足，贫无力访医，只得告佛。僧曰：不用过忧，吾有一方接骨膏，正可治汝。便买绿豆粉，于新铁铫内炒令真紫色，旋汲井水调成稀膏，然后厚敷损处，须教遍满，贴以白纸，将杉木缚定，其效如神，不必假它剂也。语讫，僧忽不见。陈亦寤，如方修制，用之则愈。
●又
绍熙五年秋，湖口人林四，因日暮驰马颠坠，折一足骨断。招外医，莫肯治。经旬痛甚。偶一道人过门，闻其声而问故，入视，曰：续筋接骨，非败龟壳不可，此却难得，要生者甚易。道人曰：但得壳足矣，生与败等也。语讫即退。林招众医议之，皆云一足所敷多少龟壳灰可办。兹去五里许，江畔一大龟，身阔二尺，常跧伏泥中，捕而脱其壳，烧灰敷损处，计其收效，贤于小者百数也。时已昏暮，未暇遣仆。半夜后邻室张翁者，梦乌衣人来访，自通为江畔老龟，哀投甚切，云：林四折足，医欲杀吾，取壳以疗伤，望一言救护。张谢曰：老夫愚钝，如何施力？乌衣云：只烦丈人诣林氏，谕众医曰：往日曾有龟传一方于人而赎命者，用淹藏瓜糟罨断处，次将杉板夹缚定，方书亦尝记载，如更增赤小豆一味拌入糟中，然后板夹，不过三日，即十全安愈。愿翁便为告之，异日当图报。遂去。黎明，张如所戒林与医，皆喜而从之，应期而验。（《类编》）
●热葱涕愈伤指
崔给事顷在泽潞与李抱真作判官，李相方以球杖按球子，其军将以杖相格，承势不能止，因伤李相拇指，并爪甲掰裂。遽索金疮药裹之，强坐，频索酒，饮至数杯，已过量，而面色愈青，忍痛不止。有军吏言取葱新折者，便入溏灰火煨熟，剥皮掰开，其间有涕，取罨损处，仍多煨取，续续易热者，凡三易之，面色却赤，斯须云已不痛，凡十数度易，用热葱并涕裹缠，遂毕席笑语。（《本事方》）
●打扑损
自然铜，有人饲折翅鹰，后遂飞去。今人打扑损，研极细，水飞过，同当归、没药各半钱，酒调，顿服，仍以手摩痛处。（《本草衍义》）
●坠马折足
定州人崔务坠马折足，医令取铜末和酒服之，遂痊平。及亡后十余年，改葬，视其胫骨折处，有铜末束之。（《朝野佥载》）
●蹴秋千坠损
宣和中，有一国医，忽承快行宣押，就一佛刹医内人，限目今便行。鞭马至，则寂未有人。须臾，卧轿中扶下一内人，快行送至奉旨，取军令状，限日下安痊。医诊视之，已昏死矣。问其从人，皆不知病之由，皇恐无地，良久有二三老内人至，下轿环而泣之，方得其实。云：因蹴秋千，自空而下坠死。医者云：打扑伤损，自属外科。欲申明，又恐后时参差不测。再视之，微觉有气，忽忆药箧中有苏合香丸，急取半两，于火上焙去脑麝，用酒半升研化灌之，至三更方呻吟，五更下恶血数升，调理数日得痊。予谓正当下苏合香丸。盖从高坠下，必挟惊悸，血气错乱，此药非特逐去瘀血，而又醒气，医偶用之，遂见功。此药居家不可阙，如气逆、鬼邪、传尸、心痛、时疾之类皆治。《良方》载甚详，须自合为佳耳。（《本事方》）
●搓衮舒筋
道人詹志永，信州人。初应募为卒，隶镇江马军。二十二岁，因习骁骑坠马，右胫折为三，困顿且绝。军帅命升归营医救，凿出败骨数寸，半年稍愈。扶杖缓行，骨空处皆再生，独脚筋挛缩不能伸。既落军籍，沦于乞丐。经三年，遇朱道人，亦旧在辕门，问曰：汝伤未复初，何不求医？对曰：穷无一文，岂堪办此。朱曰：正不费一文，但得大竹管长尺许，钻一窍，系以绳，挂于腰间，每坐则置地上，举足搓衮之，勿计工程，久当有效。詹用其说，两日便觉骨髓宽畅，试猛伸足，与常日差远。不两月，病筋悉舒，与未坠时等。予顷见丁子章以病足，故作转轴踏脚用之，其理正同，不若此为简便，无力者，立可办也。（《癸志》）
奇疾  ***************************
●檐溜盥手龙伏藏指爪中
石藏用，近世良医也。一士人尝因承檐溜盥手，觉为物触入指爪中，初若丝发然，既数日，稍长如线，伸缩不能如常，始悟其为龙伏藏也。乃见石藏用，扣其治疗之方。藏用曰：此方书所不载也，当以意去之。归可末蜣螂涂指，庶不深入胸膜，冀它日免震厄之患。士人如其言，后因逆雷，见火光遍身，士人惧，急以针穴指，果见一物自针穴所跃出，不能为灾。李定云滕枢密。（《翰苑丛纪》）
●妇人异疾
陈子直主簿妻有异疾，每腹胀则腹中有声如击鼓，远闻于外，行人过门者，皆疑其家作乐。腹胀消则鼓声亦止。一月一作，经十余医，皆莫能名其疾。
●呕物如舌
镇阳有士人嗜酒，日尝数斗，至午夜饮兴一发，则不可遏。家业残破。一夕大醉，呕出一物如舌，初视无痕窍，至欲饮时，眼遍其上，矗然而起，家人沃之以酒，立尽，至常日所饮之数而止。遂投之猛火，急爆烈为十数片，士人自此恶酒。
●消食笼
《齐谐记》云：江夏郡安陆县，隆安中，有人姓郭名坦，兄弟三人。大儿得天行病后遂大能食，一日食斛米，其家给可五年，贫罄。后乞至一家门前，已得饭，又复乞于其后门，此家出语之：汝已就前门食了，那得复从后门来？其人答曰：实不知君家有两门。腹大饥不可忍，后门有三畦薤，而一畦大蒜，因啖之两畦，便大闷极，卧地。须臾大吐，吐一物似笼，因出地渐渐小，主人持饭出，不复食，遂撮饭著所吐物上，即消成水，此病寻差。（东坡《物类相感志》）
●孕妇腹内钟鸣
有一贫士，于常卖处买得一药方册子，其间有一方，能治妇人腹内钟鸣。用鼠窟前畚土，研罗为末，每服二钱，麝香汤调，其疾立愈。
●髀疮儿出
《异苑》曰：晋时长山赵宣母，任身如常，而髀上痒，搔之成疮，儿从疮出，母子平安。（《太平御览》）
●人面疮
江左有商人，左膊上有疮如人面，亦无它苦。商人戏滴酒口中，其面亦赤色，以物食之，亦能食，食多则觉膊内肉胀起。或不食之，则一臂痹。有善医者，教其历试诸药，金石草木之类，悉试之，无苦。至贝母，其疮乃聚眉闭口。商人喜曰：此药可治也。因以小苇筒毁其口灌之，数日成痂，遂愈。然不知何疾也。（《本事方》）
●啖物不知饱
江南逆旅中，一老妇啖物不知饱。徐德占过逆旅，老妇诉以饥，其子耻之，对德占以蒸饼啖之，尽一竹篑约百饼，犹称饥不已，日饭一石米，随则利之，饥复如故。京兆醴泉主簿蔡绳，予友人也，亦得饥疾。每饥，立须啖物，稍迟则顿仆闷绝，怀中常置饼饵，虽对贵官，遇饥则便龁啖。绳有美行，博学有文，为时闻。人终以此不幸，无人识其疾，每为之哀伤。（《笔谈》）
●肠痒疾
傅舍人忽得肠痒之疾，至剧时往往对众失笑，吃吃不止，此疾古人所未有。（《遁斋闲览》）
●王氏异疾
汾州王氏得病，右胁有声如虾蟆，常欲手按之，不则声声相接，群医弗能辨。闻晋阳山人赵峦善诊，峦曰：此因惊气入于脏腑，不治而成疾，故常作声。王氏曰：因边水行次，有大虾蟆，跃高数尺，蓦作一声，氏忽惊叫，便觉右胁牵痛，自后作声尚似虾蟆也。峦乃与六神丹服之，来日取下青涎，类虾蟆之衣，遂瘥。峦言：诊王氏脉右关脉伏结，积病也，故止作积病治，用六神丹泄之而愈。（《名医录》）
●疗饥虫
从政郎陈扑，富沙人。母高氏，年六十余，得饥疾。每作时如虫啮心，即急索食，食罢乃解，如是三四年。畜一猫，极爱之，常置于傍。猫叫则取鱼肉和饭以饲。一日猫适叫，命取鹿脯，自嚼而啖猫。至于再，觉一物上触喉间，引手探得之，如拇指大，坠于地。头尖匾，类塌沙鱼，身如虾壳，长八寸，渐大侔两指，其中盈实，剖之肠肚亦与鱼同，有八子胎生，蠕蠕若小鳅，人皆莫能识为何物。盖闻脯香而出，高氏疾即愈。（《类编》）
●小儿魃病
《千金》论凡小儿有魃病者，是娠妇被恶神导其腹中，令儿病也。魃，小鬼也。其病证微微下利，寒热往来，毫毛鬓发鬇鬡不悦者是也，宜服龙胆汤。凡妇人先有小儿未能行，而母更有娠，使儿饮此乳，亦作魃也。令儿黄瘦骨立，发落壮热也。（《保生方》）
●足面奇疮
赵先生，字子固。母刘氏，年几八十，左足面一疮，下连大指，上延外踝，以至臁骨，每岁辄数发，发必兼旬累月，昏暮痒甚，爬搔移时，出血如泉，呻吟痛楚，殆不可忍，夜分即渐已，明日复然。每一更药，则疮转大而剧，百试不验，如是二十余年。淳熙甲辰中，冬之末，先生为太府丞。一夕母病大作，相对悲泣无计，困极就睡，梦四神僧默坐一室，旁有长榻，先生亦坐，因而发叹。一僧问其故，先生答之以实。僧云：可服牛黄金虎丹。又一僧云：朱砂亦好。既觉，颇惊异，试取药半粒强服之，良久腹大痛，举家且悔，俄而下礧磈物如铁石者数升。是夕疮但微痒，不痛而无血，数日成痂，自此遂愈。朱砂之说，竟不复试。先生因图僧像如所梦者，而记其事。金虎丹方出《和剂》，本治中风痰涎壅塞，所用牛黄、龙脑、腻粉、金箔之类，皆非老人所宜服，今乃取奇效，意此疾积热脏腑，而发于皮肤，岁久根深，未易荡涤，故假凉剂以攻之，不可以常疮论也。神僧之梦，盖诚孝所感。（《百一选方》）
●产后肠痒
针线袋，主妇人产后肠中痒，不可忍。以袋安所卧褥下，无令知之。（《本草》）
●甑气熏面肿
张德俊云：顷年和倅余杭人，将赴官，因蒸降真木犀香，自开甑，面仆甑面上，为热气所熏，面即浮肿，口眼皆为之闭，更数医不能治。最后一医云：古无此症，请以意疗之。于是取僧寺久用炊布，烧灰存性，随敷随消，不半月而愈。盖以炊布受汤上气多，反用以出汤毒，亦犹以盐水取咸味尔。医者之智亦可喜。（《百一选方》）
●蛟龙病
古有患者，饮食如故，发则如癫，面色青黄，小腹胀满，状如妊孕。医者诊其脉与症皆异，而难明主疗。忽有一山叟曰：闻开皇六年，灞桥有人患此病，盖因三月八日边水食芹菜得之。有识者曰：此蛟龙病也，为龙游于芹菜之上，不幸食之而病也。遂以寒食饧，每剂五合，服之数剂，吐出一物，虽小，但似蛟龙状而有两头。其病者依而治之，获愈。（《名医录》）
●疑病
何解元，陈留人也。一日会饮于赵修武宅，酒至数杯，忽见盏底有似一小蛇，咽入口亦不觉有物，但每每思而疑之，日久觉心疼，自思小蛇长大，食其五脏。明年又因旧会赵宅，恰才执杯，又见小蛇，乃放下盏细看，时赵宅屋梁上挂一张弓，却是弓梢影在盏中，因此解疑，其心疾遂无，乃是致疑而成病也。（同上）
●产妇腹中痒
箭竿及镞，主妇人产后腹中痒。安所卧席下，勿令妇人知。（《本草》）
●食鲙吐虾蟆
永徽中，崔爽者，每食生鱼三斗乃足，于后饥，作鲙未成，爽忍饥不禁，遂吐一物，如虾蟆，自此之后不复能食鲙矣。（《宣室志》）
●疮破雀飞
金州防御使崔尧封，有亲外甥李言吉者，左目上睑忽痒，而生一小疮，渐大，长如鸭卵，其根如弦，恒压其目不能开，尧封每患之。他日饮之酒，令大醉，遂剖去之，言吉不知觉也。赘既破，中有黄雀鸣噪而去。（《闻奇录》）
●蛇在皮中
《华佗别传》曰：琅琊有女子右股上有疮，痒而不痛，愈而复作。佗曰：当得稻糠色犬，系马顿走，出五十里，断头向痒。乃从之，须臾有蛇在皮中动，以铁横贯引出，长三尺许，七日便愈。（东汉注，又《独异志》所载与此相类。）
●怪石镜
在日南国之西南，有石镜方数百里，光明莹彻，可鉴五脏六腑，亦名仙人镜。国人若有疾，辄照其形，遂知病起某脏，采药饵之，无不瘥者。
●冷疾
直阁将军房伯玉患冷疾，夏日常复衣。张嗣伯为诊之，曰：卿热，须以水发之，非冬月不可。至十一月，令二人夹捉伯玉，解衣在石上，取冷水从头浇之，尽二十斛，伯玉口噤，家人哭，请止，不可，又尽水百斛，伯玉始能动，见背上彭彭有气，俄而起。伯玉曰：热不可忍，乞冷饮。嗣伯以水与之，一饮一斗，病遂瘥。（《史记》）
●人渐缩小
世有奇疾者，吕缙叔以制诰知颖州，忽得疾，但缩小，临终仅如小儿。古人不曾有此疾，终无人识。
●视直如曲
有一人家妾，视直物如曲，弓弦、界尺之类，视之皆如钩，医僧奉真亲见之。（二说《笔谈》）
●寒热注病
又有妇人长病经年，世谓之寒热注病。冬月中，华佗令坐石槽中，平旦用冷水汲灌，云当满百。始七十灌，冷战欲死，佗令满数，至八十灌，热气乃蒸出，嚣嚣然高二三尺。满百灌，佗乃使燃火温床，厚覆衣。良久汗洽出，着粉，燥便愈。
●刳腹视脾
又有人病腹中攻痛，十余日，鬓发堕落。华佗曰：是脾半腐，可刳腹治也。使饮药令卧，破腹就视，脾果半腐坏，以刀断之，割去恶肉，以膏敷之，即差。魏太祖闻而异之，召佗常在左右。太祖苦头风，每作心乱目眩，佗针鬲，随手而愈。
●大怒病差
又有一郡守病，华佗以为其人甚怒则差，乃多受其货而不加功，无何弃去，留书骂之。守果大怒，令人追杀。守子知之，属吏勿逐。瞋恚，吐黑血数升而愈。（三说《史记》）
●蒸之得汗
《晋书》曰：张苗雅好医术，善消息诊处。陈廪丘得病，连服药发汗，汗不出。众医云：发汗不出者死。自思可蒸之，如中风法。温气于外迎之，必得汗也。复以问苗，云：曾有人疲极汗出，卧簟中，冷得病苦增寒。诸医与散，四日凡八过发汗，汗不出。苗乃烧地，布桃叶于上，蒸之，即得大汗。便于被下敷粉，身极燥乃起，即愈。廪丘如其言，果差。
●视胎已死
《魏志》曰：甘陵相夫人有娠，腹痛不安，方得六月，佗视脉曰：胎已死矣。使人手摸知所在，在右则女，在左则男。人云：在左。于是为汤下之，果下男形则愈。
●死枕愈病
《齐书》曰徐嗣伯：常有人伛患滞冷，积年不差，嗣伯为诊之。曰：尸注也，当得死人枕煮，服之乃愈。于是往古冢中取枕，枕已一边腐阙，服之即差。后秣陵人张景，年十五，腹胀面黄，众医不能疗，以问嗣伯。此石蛔尔，极难疗。当得死人枕煮服之。依语煮枕，以汤投之，得大利，并蛔虫头坚如石者五升，病即差。后沈僧翼患眼痛，又多见鬼物，以问嗣伯。嗣伯曰：邪气入肝，可觅死人枕煮服之。服竟，可埋枕于故处。如其言又愈。王晏问之曰：三病不同，而皆用死人枕，而俱差，何也？答曰：尸注者，鬼气伏而未起，故令人沉滞。得死人枕，促之魂气飞越，不得复附体，故尸注可差。石蛔者，久蛔也。医疗既癖，蛔虫转坚，世间药不能遣，所以须鬼物驱之，然后可散，故令煮死人枕也。夫邪气入肝，故使眼痛而见魍魉，应须邪物以钩之，故用死人枕也。气因枕去，故复埋于冢间也。（《太平御览》）
●病悲思
州监军病悲思，郝允告其子曰：法当甚悸即愈。时通守李宋卿御吏严甚，监军内所惮也，允与其子请于宋卿。一造问，责其过失，监军皇怖汗出，疾乃已。（《邵氏闻见录》）
●谷独气
殿中丞姚程，腰脊痛不可俯仰。郝曰：谷独气也，当食发怒，四肢受病，传为大小络中，痛而无伤，法不当用药，以药攻之则益痛，须一年能偃仰，二年能坐，三年则愈矣。后三年果愈。（同上）
●儿生肾缩
思村王氏之子，生七日两肾缩。一医云：硫黄、茱萸研大蒜涂其腹，仍以菵草、蛇床子熏之，遂愈。盖初生受寒气而然也。（《琐碎录》）
●饮水得疾
有黄门奉使交广回，周顾谓曰：此人腹中有蛟龙。上惊问黄门曰：卿有疾否？曰：臣驰马大庾岭，时当大热，困且渴，遂饮水，觉腹中坚痞如石。周遂以消石及雄黄煮服之，立吐一物，长数寸，大如指，视之鳞甲具，投之水中，俄顷长数尺，复以苦酒沃之，如故。以器覆之，明日巳生一龙矣。上甚讶之。（《明皇杂录》）
●误吞金䥊
张成忠，汉上人。有女七八岁，因将母金子一只剔齿，含在口中，不觉咽下，胸膈疼不可忍，忧惶无措。忽银匠来见：某有药可疗。归取药至。米饮抄三钱，令服，来早大便取下。后问之，乃羊胫炭一物为末尔。（《名医录》羊胫炭，亦治误吞钱，妙。）
●飞丝入眼
飞丝入人眼，令人睛涨，白突出，痛不可忍。即以新笔两三管，濡好墨，运睛上，则飞丝缠笔而出，即安。
蛇虫兽咬犬伤  ***************************
●白芷治蛇啮
临川有人以弄蛇货药为业。一日方作场，为蝮所啮，即时殒绝，一臂之大如股。少顷，遍身皮胀作黄黑色，遂死。有道人方旁观，出言曰：此人死矣，我有一药能疗，但恐毒气益深，或不可治，诸君能相与证明，方敢为出力。众咸竦踊劝之。乃求钱二十文以往，才食顷，奔而至。命汲新水，解裹中药调一升，以杖抉伤者口灌入之。药尽，觉脐中搰搰然，黄水自其口出，腥秽逆人，四体应手消缩，良久复故，其人已能起，与未伤时无异。遍拜观者，且郑重谢道人。道人曰：此药不难得，亦甚易办，吾不惜传诸人，乃香白芷一物也。法当以麦门冬汤调服，适事急不暇，姑以水代之。吾今活一人，可行矣。拂袖而去。郭邵州沰得其方，尝有鄱阳一卒，夜直更舍，为蛇啮腹，明旦赤肿欲裂，以此饮之即愈。（《夷坚志》）
●被毒蛇伤
有人被毒蛇伤良久，已昏困，有老僧以酒调药二钱灌之，遂苏，及以药滓涂咬处，良久复灌二钱，其苦皆去。问之，乃五灵脂一两、雄黄半两为末尔。有中其毒者，用之无不验。（《本草衍义》）
●辟蛇毒
南海地多蛇，而广府治尤甚。某侍郎为帅，闻雄黄能禁制此毒，乃买数百两，分贮绢囊，挂于寝室四隅。经月余日，卧榻外常有黑汁从上滴下，臭且臊，使人穿承尘窥之，则巨蟒横其上，死腐矣。于是尽令撤去障蔽，死者长丈许，大如柱，旁又得十数条，皆蟠虬成窠穴，它屋内所驱放者合数百，自是官舍为清。（《类编》）
●蛇虫所伤
凡蛇伤虫咬，仓卒无药去处，以大蓝汁一碗、雄黄末二钱调均，点在所伤处，并令细细服其汁，神验。如无蓝，以淀花青黛代之。
●山林日用法
每欲出时，用雄黄一桐子大，火上烧烟起，以熏脚䙀、草屦之类及袍袖间，即百毒不敢侵害，邪祟远避。（《集验方》同上）
●治蚯蚓咬
浙西军将张韶，为蚯蚓所咬，其形如大风，眉须皆落，每夕蚯蚓鸣于体，有僧教以浓作盐汤，浸身数遍，瘥。
●蜘蛛啮
蜘蛛啮者，雄黄末敷之。（《朝野佥载》）
●猫伤
猫儿伤，研薄荷汁涂之。（《百一选方》）
●马咬
被马咬者，烧鞭梢灰涂之。盖取其相服也。
●蜈蚣咬
蜈蚣咬，取蜘蛛一枚，咬处安，当自饮毒。蜘蛛死，痛未止，更著生者。（孙真人）
●恶蛇螫
赵延禧云：遭恶蛇所螫处，贴蛇皮，便于其上灸之，引去毒气即止。
●壁镜咬
壁镜咬，醋磨大黄，涂之。
●又
壁镜毒人必死，用白矾治之。（《太平广记》用桑柴灰汁，三度沸，取调白矾为膏，涂疮口即善，兼治蛇毒。）
●蚕咬
蚕咬人，毒入肉，取苎汁涂之。今以苎近蚕，则蚕不生也。（《本草》）
●治诸兽伤
马咬，用独颗栗子烧灰贴；鼠咬，用麝香，唾调涂，或用猫毛烧灰裛之；猫咬，用薄荷汁涂；狗咬伤，涎入疮，令人昏闷者，浸椒水，调菵草末涂；猪咬，松脂熔作饼子贴，又屋溜中泥涂。春末夏初，狂犬咬人，即令人狂，过百日乃得免。当然身禁食犬肉，若食蚕蛹，此毒亦发，定不可救，宜忌之。上先去却恶血，灸疮中十壮，明日以后，日灸一壮，百日乃止。忌酒，每七日捣韭汁，饮一二盏。
●猘犬所伤
沈约《宋书》曰：张收尝为猘犬所伤，医云宜食虾蟆脍，收甚难之，医含笑先尝，收因此乃食，疮亦即愈。
●犬伤
犬伤人，量所伤大小，烂嚼杏仁沃破处，以帛系定，至差无苦。（《本草衍义》）
●又
遇恶犬，以左手起自寅吹一口气，轮至戌，掏之，犬即退伏。（《琐碎录》）
●虎犬咬
虎犬咬人，掺矾末内疮中，裹之，止痛，立愈。
●虿螫
《魏志》曰：彭城夫人夜之厕，虿螫其手，呻吟无赖。华佗令温汤渍手，数易汤，常令暖，其旦则愈。（《太平御览》）
●蝎螫
矾石一两，醋半升，煎之，投矾末于醋中，浸螫处。井底泥敷亦愈。
●蠼螋妖虫
蠼螋，妖虫也。隐于墙壁间，尿射人之影，令人遍体生疮，如汤火所伤。治法用乌鸡翅毛烧灰，油调敷。以鸡者，百虫所畏，故能治之。（《琐碎录》有人苦此，用鸡子大头，剜小窍，取白涂四畔，即愈。）
汤火金疮  ***************************
●大黄疗汤火疮
建昌士人黄袭，字昭度。云有乡人为贾，泊舟浔阳，月下仿佛见二人对语，曰：昨夕金山修供甚盛，吾往赴之，饮食皆血腥，不可近。吾怒庖者不谨，渍其手鼎中，今已溃烂矣。其一曰：彼固有罪，子责之亦太过。曰：吾比悔之，顾无所及。其一曰：何难之有，吾有药可治，但捣生大黄，以米醋调敷疮上，非惟愈痛，又且灭瘢，兹方甚良，第无由使闻之尔。贾人适欲之金山，闻其语，意冥冥之中，假手以告，遂造寺中询之，乃是夜有设水陆者，庖人挥刀误伤指，血落食中，恍惚之际，若有人掣其手入镬内，痛楚彻骨，号呼欲死。贾人依神言疗之，二日愈。（《夷坚志》）
●醋泥涂火烧疮
《北琐梦言》记火烧疮方云：孙光宪家人作煎饼，一婢抱孩子拥炉，不觉落火炉上，遽以醋泥涂之，至晓不痛，亦无瘢痕。定知俗说亦不厌多闻。（《良方》）
●汤火疮
刘寄奴为末，先以糯米浆，鸡翎扫伤着处，后掺浆末在上，并不痛，亦无痕。大凡汤着，急以盐末掺之，护肉不坏，然后用药敷之，至妙。（《本事方》）
●汤火疮禁用冷
凡被汤火烧者，初谨勿以冷物及井下泥、尿泥及蜜淋塌之，其热气得冷则却，深搏至骨，烂人筋也。所以人中汤火后喜挛缩者，良由此也。（《巢氏病源》）
●治汤火咒
俚巫多能持咒语而蹈汤火者，元仲弟得其诀，为人拯治，无不立差。咒云：龙树王如来，授吾行持北方壬癸禁火大法。龙树王如来，吾是北方壬癸水，收斩天下火星辰，千里火星辰必降。急急如律令。咒毕，即握真武印吹之，即用少许冷水洗，虽火烧手足成疮，亦可疗。（《类编》）
●敛金疮口
敛金疮口，止疼痛，用刘寄奴一味为末，掺金疮口里。宋高祖刘裕微时，伐狄，见大蛇长数丈，射之，伤。明日复至，闻有杵臼声，往觇之，见青衣童子数人于榛中捣药，问其故。答曰：我王为刘寄奴所射，合药敷之。帝曰：吾神何不杀。答曰：寄奴，王者，不死，不可杀。帝叱之，皆散。收药而反。每遇金疮，敷之良验。寄奴，高祖小字也。（《本事方》）
●治金疮
周崇班缘捕海寇，被寇以提刀所伤，血出不止，分明筋如断，骨如折，用花蕊石散掩之，血不止，痛亦不定。有兵士李高言：某在军中，被人伤中欲死，见统领与药一帖，名紫金散，掩之血止痛定。明日，疮靥如铁，遂安，又无瘢痕。后告统领，求此方。只用紫藤香，瓷瓦镰刮下，石碾碾细敷之，救却万千人也。（《名医录》紫藤香，即降真之最佳者。）
●又
温州有匠人造屋，失脚坠地，地上有铲头竖柱傍，脚痃被伤，血如涌出。村中无药，有僧道光于门扇上撮得塳尘掩定，血止痛定，两日便靥坚。问道光，塳尘如何治得金疮？曰：古人用门桯尘者，此也。
●火气入脚生疮
有妇人因冬间向火，两股上遂成疮，其汁淋漓，人无识者。后见一人云：此皆火气入内生此，但用黄柏皮为末，掺之立愈。果如其言。后又再作，适无黄柏，用薄荷煎涂之，立愈。
●漆浇成疮
往年芜湖二漆牙相争，其一人以漆一桶，自头浇其一人，患疮几死。有人教以铁店磨铁槽中泥涂之，即愈。以蟹黄涂之亦愈。（《琐碎录》）
●田舍试验之法
藕皮散血，起自庖人；牵牛逐水，近出野老。面店蒜薤，乃是下蛇之药；路边地菘，而为金疮所秘。（《本草》）
●治箭镞不出
孙真人云：治箭镞在咽喉胸膈，及针刺不出，以蝼蛄捣取汁，滴上三五度，箭头自出。
食忌  ***************************
●鼠盗食忌
夜藏饮食于器中，覆之不密，鼠欲盗食，不可得，环器而走，泪堕器中，食之者得黄疾，通身如蜡，针药难治。食胡羊肉，不可食松子。
●淡食
盐伤筋，醋伤骨，淡饭吃了肥木腯。多言损气，多记损心，多怒伤精，多笑伤神。
●饮食不可露天
凡饮食不可放在露天，恐飞丝堕饮食中，食之令人咽喉生泡，急以白矾、巴豆烧灰，吹入口内，或急擦即差。（《琐碎录》同上）
●杂忌
茅屋漏水堕诸脯肉上，食之成癥结。及暴肉作脯不肯干者，祭神肉无故自动，蜘蛛及行蜂落食肉上，凡食无故色变脯腊，入火炙不动，不得火而自动者，皆能杀人，不可食之。夜卧当耳勿有孔，吹即耳聋。远行疲乏而来，勿入房，成五劳。旦起勿开目洗面，令人目涩失明饶泪。母泪不得堕子目中，即睛破生翳。（《修真秘诀》）
●勿过食
某见数老人饮食至少，其说亦有理。内侍张茂则每食不过粗饭一盏许，浓腻之物绝不向口，老而安宁，年八十余卒。茂则每劝人必曰：旦少食，无大饱。王皙龙图造食物，必至精细，食不尽一器，食包子不过一二枚尔，年八十卒，临老尤康强，精神不衰。王为予言：食取补气，不饥即已。饱生众疾，至用药物消化，尤伤和也。刘几秘监食物尤薄，仅饱即止，亦年八十而卒。刘监尤喜饮酒，每饮酒更不食物，啖少果实而已。循州苏侍郎，每见某即劝令节食，言食少则脏气流通而少疾。苏公贬瘴乡累年，近六十，而传闻亦康健无疾，盖得此力也。苏公饮酒而不饮药，每与客食，未饱公已舍匕箸。（张太史《明道杂志》）
●食鳖不可食苋
方书言：食鳖不可食苋。温革郎中因并啖之，自此苦腹痛，每作时，几不知人，疑鳖苋所致而未审。乃以二物令小苍头食之，遂得病，与革类而委顿尤剧，未几遽死，升其尸置马厩，未敛也，忽小鳖无数自九窍涌出，散走厩中，唯遇马溺者，辄化为水。革闻自临视，掊聚众鳖以马溺灌之，皆即化为水，于是革饮马溺，遂差。或云：白马溺尤良。温革，字叔皮。（《琐碎录》）
●食蟹反恶
陈正卿云：顷年与一承局同航船，承局者为舟中人言，尝为同官差往昌国，见白蟹不论钱，因买百金，得数十枚，痛饮大嚼，且食红柿，至夜忽大吐，继之以血，昏不醒人，病垂殆。同邸有知其故者，忧之。忽一道人云：唯木香可解，但深夜无此药，偶有木香饼子一帖，试用之。病人口已噤，遂调药灌，即渐渐苏省，吐定而愈。（《百一选方》）
●铜器不可盖食
铜器盖食，器上汗滴食中，令人发恶疮、内疽，食性忌之也。
●炊汤不宜洗面体
炊汤经宿洗面，令人无颜色，洗体令人成癣。未经宿者，洗面令人亦然。
●食驴鳖漏肉之戒
食驴肉，吃荆芥茶，杀人。食鳖肉同苋菜，杀人。茅舍漏滴在肉上，食之杀人。此三事尤宜戒之。（三说《本草》）
●食勿多饱勿卧
食谨勿多，多则生病。饱勿便卧，卧则心荡，心荡多失性。食多生病则药不行。（《集异记》）
●发暴
浙中人因食瓜匏，多要发吐泻霍乱，谓之发暴，以致于有不救者，为何？瓜匏种之在土不久，值时暖，易长易成，使人食之则发暴，若同香葇共食则可免。香葇，今香薷也，人使香葇食瓜子是矣。（《名医录》）
●饮食忌
凡人食欲少而数，不欲顿而多。食不欲急，急则损脾。法当熟嚼令细。冷食不欲热水漱口，热食不用冷水漱口。食必先食热，然后食冷。
●醉饮过度
酒有大毒大热。大寒凝海，唯酒不冰，其至热也。饮之昏乱，易人本性，其至毒也。若解风寒，宣血脉，消邪气，引药势，不过于酒也。若醉饮过度，盆倾斗量，毒气攻心，穿肠腐胁，此丧生之源也。（《修真秘诀》）
●黄帝杂忌法
一日之忌，暮无饱食。一月之忌，晦无大醉。一岁之忌，暮无远行。终身之忌，暮无燃烛行房。咸伤筋，醋伤骨，饱伤肺，饥伤气，久视伤血，久卧伤气，久立伤骨，久坐伤肉，久行伤筋。凡向北勿安床，勿面北坐，夜卧勿覆其头，人魇勿令燃灯，唤之定死无疑。正月寅日，烧白发吉。凡寅日剪手甲，午日剪足甲，又烧白发吉。（《戎幕闲谈》）
●饮食禁
食黄颡鱼，不可服荆芥。吴人魏几道志在妻家啖黄鱼羹罢，采荆芥和茶而饮。少焉，足底奇痒，上彻心肺，跣足行沙中，驰宕如狂，足皮皆破欲裂，急求解毒药饵之，几两日乃止。
●食蜜不可食鲊
韶州月华寺侧，民家设僧供，新蜜方熟，群僧饱食之。有某院长老，两人还至半道，遇村墟卖鲊，不能忍馋，买食尽半斤，是夕皆死。
●食河豚不可服风药
李[弗/心]郎中过常州，王子云缙为郡，招之晨餐，办河豚为馔，李以故不食，遣归饷妻。妻方平明服药，不以为虑，啜之甚美，即时口鼻流血而绝。李未终席，讣音已至矣。（三说《夷坚志》）
●饮食宜缓
王介玉顷当道傍食，有一老人进言，饮食须用缓。盖脾喜温，不可以冷热犯之，唯缓则冷热之物至脾皆温矣。又因论饮食大冷热，皆伤阴阳之和。（《晃氏客话》）
●阴地流泉不可饮
阴地流泉，二月八月行途之间勿饮之，令人夏发疟瘴，又损脚令软。五月六月，勿饮泽中停水，食着鱼鳖精，令人病鳖瘕也。（《本草》）
●食禁
姜芥一名假苏，《本草》谓性温，不然，实微凉。吾窜峤岭久，数见食黄颡鱼偶犯姜芥者，必立死，甚于钩吻毒矣。物性相反，有可畏如是。世人于食禁，殆不可不知。（百衲居士《铁围山丛谈》）
●禽兽虫鱼肉异不可食
禽兽虫鱼之属，或有感沴气所生，形色变异者，皆为毒物，谨勿食之。谓物有形质变异者，如兽有岐尾，蟹有独螯，羊一角，鸡四距是也。物有形色变异者，如白鸟玄首，乌鸡白首，白马青蹄，白马黑头是也。有形色无异，其肉变怪者，如落地不沾灰尘，经宿肉体尚暖，曝炙不燥，入水自动之类是也。有皮肉无异，肠脏变改者，如肝色青黯，肾气紫黑，鱼无肠胆，牛肝叶孤之类是也。有一物常食性善，与它物相反，过口而害人者，如脆鱼同鹿肉食之杀人，羊肉同鲙酪食之害人，羊肝得生椒破人脏，猪肉得胡荽烂人脐是也。有一物常食性平，与它物相感，入腹成动物者，如鲙生同酥乳食之，变诸虫鳖；肉与苋菜食之，还生鳖；牛肉同猪肉食之，成寸白虫；猪羊肉以桑楮柴煮炙，食之亦成寸白也。（东虢娄居中《食治通说》）
●勿食生鲜
旋杀物命以应急，须既亏爱物之仁，又失养口体之正，且肉未停冷，动性犹存，鲙生之属，损人弥甚。昔有食鱼脍而生病者，用药下之，已变虫形而能动，有鲙缕尚存，故可验也。有食鳖肉而成积者，用药下之，已成动物而能行，有类鳖状，故可验也。诸肉脍而食之，生虫成病者甚多。一切微细物命，旋烹不熟，食之害人，固不可测，为癥，为瘕，为痼疾，为奇病，此不可不知，而不可忽者也。（《食治》）
●四时不食
《金匮要略方》曰：春不食肝，夏不食心，秋不食肺，冬不食肾，四季不食脾。谓畜兽五脏，能益人五脏。春时木旺，肝气盛，脾气败，故不食肝，食之则肝气愈盛，脾气愈败，因成脾病，则难治也。或春月肝经受病，明有虚症，亦宜食肝以补之。或春月肝气太盛，即宜食肺以抑之。又云：肝病禁辛，心病禁咸，脾病禁酸，肺病禁苦，肾病禁甘，五味递相克制，故禁之也。或肝气太盛，因而生病，亦宜辛味以制之，更在心智变通，不可全执定论。它脏仿此。（《食治》）
●饱勿便睡
偶食物饱甚，虽觉体倦，无辄就寝，可运动徐行约百余步，然后解带松衣，伸腰端坐，两手按摩心腹，交叉来往约一二十过，复以两手自心胁间按捺，向下约十数过，令心腹气通，不致壅塞，过饱食物随手消化也。
●生物食之无益
食物可生啖者，唯有果核。时新初市，无贵先尝，贵在实成气足，以走趁市利之物，多未成熟故也。时果鲜味易于可口，无喜其甘酸至于意足而后已。枣栗之属经火熟者，稍多食虽无妨，亦忌于饱饭之后。菜品中以萝卜下面，茵陈和羹，皆生用为宜。莴苣嫩苗，芜菁肥根，苦荬、落苏，虽可生啖，皆不益肠胃，不如淹菹煮羹，以为面饭之佐也。百谷之属，固不可生食，一切动物皆然。或鲙鱼如丝，抹肉成缕，沃醋食之，已失食养之正。有将蛤蜊、螃蟹析壳，乘活而啖者，肉味致用，岂有是理，既轻残物命，还轻忽自己之性命也。生食果菜自有所损，此又所损之弥者，以好生之德，卫生之经，并失之故也。（《食治》）
●食无求饱
《论语》曰：不多食。又曰：食无求饱。谓食物无务于多，贵在能节，所以保冲和而顺颐养也。若贪生务饱，[食於]塞难消，徒积暗伤，以召疾患。盖食物饱甚，耗气非一，或食不下而上涌呕吐，以耗灵源；或饮不消而作痰咯唾，以耗神水；大便频数，而泄耗谷气之化生；浚便利滑，而浊耗源泉之浸润，致于精清冷而下漏，汗淋沥而外泄，莫不由食物而过伤滋味太厚。如能节满意之食，省爽口之味，常不至于饱甚者，即顿顿必无伤，物物皆为益。糟粕变化，早晚溲便按时，华精和凝，上下津液含蓄，神藏内守，荣卫外护，邪毒不能犯，疾疹无由作，故知圣人之立言垂教，足以为养生之大经也。（东虢娄居中《食治通说》）
●饮食以时
饮食以时，饥饱得中，水谷变化，冲气和融，精血以生，荣卫以行，腑脏调平，神志安宁，正气充实于内，元真通会于外，内外邪沴莫之能干，一切疾患无从而作也。
●食饮以宜
食饮之宜，举其大略，当候已饥而后食，食不厌熟嚼；仍候焦渴而引饮，饮不厌细呷；无待饥甚而后食，食不可太饱，或觉微渴而省饮，饮不欲太频；浆不欲甘酸，肉无贪肥脆；食不厌精细，饮不厌温热；饭无令少于面，菜常令称于肉；肉不厌软暖，菜不可生茹；五味无令胜谷味，肉味无令胜食气；滋味欲澹而和，食时当谨其度；故得食饮常美，津液常甘，身轻而不倦，神清而少睡，胸府通畅而少噫，胃脘宽纾而不胀，省解带摩腹之劳，免食药耗气之失，皆目前近效也。（同上）
●粥能畅胃生津液
张文潜《粥记赠潘邠老》：张安道每晨起食粥一大碗，空腹胃虚，谷气便作，所补不细，又极柔腻，与肠腑相得，最为饮食之良。妙齐和尚说：山中僧每将旦一粥，甚系利害，如或不食，则终日觉脏腑燥渴，盖能畅胃气，生津液也。今劝人每日食粥，以为养生之要，必大笑。大抵养生性命求安乐，亦无深远难知之事，正在寝食之间耳。或者读之，果笑文潜之说。然予观《史记》，阳虚侯相赵章病，太仓公诊其脉，曰法五日死，后十日乃死，所以过期者，其人嗜粥，故中脏实，故过期。师言曰：安谷者过期，不安谷者不过期。由是观之，则文潜之言，又似有症。后又见东坡一帖云：夜饥甚，吴子野劝食白粥，云能推陈致新，利膈养胃。僧家五更食粥，良有以也。粥既快美，粥后一觉，尤不可说，尤不可说。
●五味致疾
五味养形，过则致病，故多食咸，则脉凝泣而变色；多食苦，则皮槁而发拔；多食酸，则肉胝皱而唇揭；多食甘，则骨痛而发落；多食辛，则筋急而爪枯。（《本事方》）
●饮酒面青赤
饮酒者，肝气微则面青，心气微则面赤。
●鱼无腮不可食
《养生方》云：鱼无腮不可食，食之令人五月发癞。（《巢氏病源》）

卷八  ——————————————————————————————————————————————————————————————————————————————————————————

服饵并药忌  ***************************
●服药忌食
有术，勿食桃、李及雀肉、胡荽、大蒜、青鱼鲊等物；有藜芦，勿食狸肉；有巴豆，勿食芦笋羹及野猪肉；有黄连、桔梗，勿食猪肉；有地黄，勿食芜荑；有半夏、菖蒲，勿食饴糖及羊肉；有细辛，勿食生菜；有甘草，勿食菘菜，又云勿食海藻；有牡丹，勿食生胡荽；有商陆，勿食犬肉；有恒山，勿食生葱、生菜；有空青、朱砂，勿食生血；有茯苓，勿食醋物；有鳖甲，勿食苋菜；有天门冬，勿食鲤鱼。服药不可多食胡荽及蒜杂生菜，又不可食诸滑物果实等，又不可多食肥猪、犬肉、油腻、肥羹鱼鲙、腥臊等物。服药通忌见死尸及产妇厌秽事。（《本草》）
●药欲用陈
狼毒、枳实、橘皮、半夏、麻黄、吴茱萸，皆欲得陈久者，其余须精新也。
●桃胶愈百病
桃胶以桑灰汁渍，服之百病愈。久久服之，身轻有光明，在晦夜之地如月出也。多服之则可以辟谷。（《抱朴子》）
●服术
紫微夫人《服术叙》云：察草木之速益于己者，并不及术。术气则式遏鬼津，益血生脑，逐恶致真，守精卫命，古人名为山精之卉，山姜之精。《太上导仙铭》曰：子欲长生，当服山精；子欲轻翔，当服山姜。
●食术不饥
《内篇》曰：南阳文氏，值乱逃壶山中，饥困欲死。有一人教之食术，遂不饥。数十年，乃还乡里，颜色更少，气力转胜。故术一名山精，《神药经》曰：必欲长生，当服山精。（《抱朴子》）
●服术忌蛤
世云服术忌雀鸽，非鸠鸽也，乃蜃蛤耳。外郎刁衎久服术，因食蛤泻血，食鸠鸽即无恙。尝有雀斗入盆池中，旬日皆化为蛤，后以死雀投其中，则不化雀鸽，气类同也。（《戎幕闲谈》）
●服黄连
刘奉林，周时人，学道嵩山四百年，三合神丹，为邪物所败，乃入委羽山，闭气三日不息，今千余年，犹未升仙，但服黄连得不死尔，不能有所役使。
●服松脂
松脂以镇定者为良。细布袋盛渍水中，沸汤煮之，浮水面者，罩篱掠取，投新水中；久煮不出者，弃不用。入白茯苓末，杵罗为末，每日取三钱匕，著口中，用熟水漱，仍如常法揩齿，更啜少熟水咽之，仍漱齿，牢牙、驻颜、乌髭也。（《东坡大全集》）
●服黄精
脂川有士人虐所使婢，婢乃逃入山中。久之，见野草枝叶可爱，即拔取根食之，甚美。自是常食，久而遂不饥，轻健。夜息大树下，闻草中动，以为虎，惧而上树避之，及晓下平地，其身歘然凌空而去，自一峰之顶，若飞鸟焉。数岁，其家人采薪见人，告其主，使捕之，不得。一日，遇绝壁下，以网三面围之，俄而腾其山顶，其主异之，或曰：此婢安有仙骨？不过服灵药食。遂以酒馔五味香美置往来之路，观其食否？果来食，食讫遂不能远去，就擒之。具述其故，指所食之草，即黄精也。
●不食蒜
黄仙君口诀：服食药物，不欲食蒜及石榴子、猪肝、犬头肉。
●真菊野菊
蜀人多种菊，以苗可以菜，花可以药，园圃悉能植之，阛阓中买为不可。郊野之人，多采野菊供药肆，颇有大误。真菊延龄，野菊泻人。如张华言黄精益寿，钩吻杀人，如此类也。（《牧竖闲谈》）
●论物理
舒州医人李惟熙，善论物理。云：菱芡皆水物，菱寒而芡暖者，菱花开背日，芡花开向日故也。又曰：桃、杏双仁辄杀人者，其花本五出，六出必双。草木花皆五出，唯栀子、雪花六出，此殆阴阳之理，今桃、杏六出双仁，皆杀人者，失常故也。
●服菖蒲
韩众服菖蒲十三年，身生毛。石上一寸九节，紫花者善。（《抱朴子》）
●服饵忌羊血
服饵之家，忌食羊血，虽服药数十年，一食则前功尽丧。
●三药
上药养命，谓五石炼形，六芝延年也。中药养性，谓合欢蠲忿，萱草忘忧也。下药除病，谓大黄除实，当归止痛也。（《博物志》）
●朴消下死胎
朴消为细末，二钱，温童子小便调下。知洪州进贤曾通仕定永云：昔为丰城尉，家有猫，孕五子，一子已生，四子死腹中，腹胀啼叫欲绝。试以问医，医教以此药灌之，死子即下，猫得不死。后有一牛亦如此，用此法亦活。医者云：本治人方，用以治畜，亦效。后以治人，无不验者。（《信效方》）
●常服热药
夏文庄公性豪侈，禀赋异于人，才睡则身冷如僵，一如逝者。既觉，须令人温之，良久方能动。人有见其陆行而车相连，载一物巍然，问之，乃绵帐也，以数千两绵为之。常服仙茅、钟乳、硫黄，莫知纪极。晨朝每食钟乳粥。有小吏窃食之，遂疽发，几不可救。（《笔谈》）
●枲耳补益
枲耳，并根苗叶实皆取，濯去砂土，悬阴干，净扫地上，烧为灰，汤淋，取浓汁泥，连两灶炼之。灰汁耗，即旋取傍釜中已衮灰汁益之，经一日夜不绝火，乃旋得霜。干瓷瓶盛，每日早晚临睡，酒调一钱匕，补暖、去风、驻颜，不可备言。尤治皮肤风，令人肤革滑净，每洗面及浴，取少许如澡豆用尤佳，无所忌。昌图之父从谏，宜州文学家，居于邕，服此十余年，今七八十，红润轻健，盖专得此药也。（《良方》）
●补骨脂丸
唐郑相云：予为南海节度，七十有五。越地卑湿，伤于内外，众疾俱作，阳气衰绝。乳石补益之药，百端不应。元和七年，有诃陵国舶主李摩诃献此方，经七八日而觉应验，自尔常服，其功神验。十年二月，罢郡归京，录方传之。其方用破故纸十两，拣洗为末，胡桃肉去皮，二十两，研如泥，即入前末，更以好蜜炼和均如饴，盛瓷器中，旦日以温酒化药一匙服之，不饮酒，熟水下。弥久则延年益气，悦心明目，补添筋骨。禁食芸苔、羊血。番人呼为补骨脂丸。（《本事方》）
●用药偏见
蜀人石藏用，以医术游都城，其名甚著。陈承，余杭人，亦以医显。石好用暖药，陈好用凉药。古之良医，必量人之虚实，察病之阴阳，而后投以汤剂，或补或泻，各随其症。二子乃执偏见于冷暖，俗语曰：藏用担头三斗火，陈承箧里一盘冰。（《泊宅编》）
●遍体尽疼
周离亨尝言，作馆职时，一同舍得疾，遍体疼，每作，殆不可忍。都下医或云中风，或云中湿，或云脚气，用药悉不效。疑血气凝滞所，致为制一散，饮之甚验。予未及问所用药，沉思久之，因曰：据此证非延胡索不可。周君大骇，曰：何以知之？予曰：以意料之，恐当然尔。延胡索、当归、桂等分，依常法治之为末，疾作时，温酒调三四钱，随人酒量频进之，以知为度。盖延胡索活血化气第一品也。其后赵待制霆，导引失节，肢体拘挛，数服而愈。
●功在橘皮
橘皮，宽膈降气，消痰逐冷，有殊功。他药多贵新，唯此贵陈，须洞庭者最佳。外舅莫强中，知丰城县，得疾，凡食已，辄胸满不下，百方治之不效。偶家人辈合橘红汤，取尝之，似有味，因连日饮之。一日坐厅事，方操笔，觉胸中有物坠于腹，大惊，目瞪，汗如雨，急扶归，须臾腹疼，下数块如铁弹子，臭不可闻，自此胸次廓然，盖脾之冷积也。抱病半年，所服药饵凡几种，不知功乃在一橘皮，世人之所忽，岂可不察哉！其方橘皮去穰取红一斤，甘草盐各四两，水五碗，慢火煮干焙，捣为末，点服。又古方，以橘红四两、炙甘草一两，为末汤点，名曰二贤散，以治痰特有验。盖痰久为害，有不可胜言者。世医虽知用半夏、南星、枳实、茯苓之属，何足以语此。（同上）
●人气粉犀
诸药中犀最难捣，必先镑屑，乃入众药中捣之，众药筛罗已尽，而犀独在。余偶见一医僧元达，为解犀为小块，方半寸许，以极薄纸裹置怀中，使近肉，以人气蒸之，候气蒸熏浃洽，乘热投臼中急捣，应手如粉，因知人气能粉犀也。今医工莫有知者。（《归田录》）
●老人疾患
常见世人治年高之人疾患，将同年少，乱投汤药，妄行针灸，以攻其疾，务欲速愈。殊不知上寿之人，血气已衰，精神减耗，危若风烛，百疾易攻。至于视听不至聪明，手足举动不随，其身体劳倦，头目昏眩，风气不顺，宿疾时发，或秘或泄，或冷或热，此皆老人之常态也。不须紧用针药，务求痊差，往往因此别致危殆。且攻病之药，或汗或吐，或解或利，缘衰老之人，不同年少，年少之人真气壮盛，虽汗吐转利，未至危困，其老弱之人，若汗之则阳气泄，吐之则胃气逆，泻之则元气脱，立致不可救，此养老之大忌也。大体老人药饵，止是扶持之法。只可用温平顺气，进食补虚中和之药治之，不可用市肆赎买、它人惠送、不知方味及狼虎之药与之服饵，切宜审详。若身有宿疾，或时发动，则随其疾状，用中和汤药，调顺三朝五日，自然无事。惟是调停饮食，依食医之法，随食性变馔治之，此最为良也。（《养老奉亲书》）
●物性皆有离合
寻万物之性，皆有离合。虎啸风生，龙吟云起，磁石引针，琥珀拾芥，漆得蟹而散，麻得漆而涌，桂得葱而软，树得桂而枯，戎盐累卵，獭胆分杯，其气爽有相关感，多如此类，其理不可得而思之。（《本草》）
●药议
古方云：云母粗服则著人肝肺，不可去。如枇杷、狗脊毛不可食，皆云射人肝肺。世俗自此之论甚多，皆谬说也。又言人有水喉、食喉者，亦谬说也。世传《欧希范五脏图》亦画二喉，盖当时验之不审耳。水与食同咽，岂能就中遂分入二喉？人但有咽有喉二者而已。咽则纳饮食，喉则通气。咽则下入胃脘，次入胃，又次入肠，又次入大小肠；喉则下通五脏，出入息。五脏之气呼吸，正如冶家之鼓鞴。人之饮食、药饵，但自咽入肠胃，何尝能至五脏？凡人之肌骨、五脏、肠胃虽各别，其入肠之物，英精之气味，皆能洞达，但滓秽即入二肠。凡人饮食及服药，既入肠胃，为真气所蒸，英精之气味，以至金石之精者，如细研硫黄、朱砂、乳石之类，凡能飞走融结者，皆随真气洞达肌骨，犹如天地之气贯穿金石土木，曾无留碍。自余顽石草木，则但气味洞达耳。及其势尽，则滓秽传于大肠，润湿渗入小肠，此皆败物，不复变化，惟当退泄尔。凡所谓某物入肝、某物入肾之类，以气味到彼尔，物质岂能至彼哉？此医不可不知也。（《笔谈》）
●施药
夫人既以五谷养其生，而亦以药石伐其病。苟无药石，则寒暑劳苦之太过，喜怒饥饱之无节，时令不常，卫生无术，身贫而莫求医药，虽富者或无良剂，或客游半道卧病而无所治疗，如是而丧者亦多矣。且好仁之士有济物之心，或蓄一验方，或有一奇药，计力多寡，精加修制，广行施惠，使沉疴宿疾，苦楚万状，危恶之候，一药能愈，俾呻吟变为和气。虽身贫力微，难以修合济人者，诚能得一奇汤妙剂，随所治之疾，印写千百本，粘之于墙壁道路之间，利亦博矣。
●风土不同
夹河风性寒，民多伤风。河洛以东，地咸水性冷，故民虽哺粟食麦，亦无热疾。滑台风水性寒冷尤甚，士民服附子如芋栗。（《琐碎录》）
●苍术辟邪
越民高十二，歉岁无食，挈妻儿至德清，雇妻于秀州仓官李深家为乳媪。高得钱还越而死。李仆许八随直在秀，以干归德清，及再来之日，媪患恍惚谵语，作厥夫声，责骂故妻，不为资荐。李问何以得至此，曰：我随许仆船便，是以得来。李命巫逐，未至，谩烧苍术烟熏燎，鬼遽云：我怕烟气，不敢更留。遂无语，媪病亦差。今人冲恶者必爇术，盖邪鬼所畏也。（《类编》）
●阴气所侵
乾道中，江西某人赴调都下，游西湖，民间一女子明艳动人，求之于其父母，啖以重币，峻郤焉，回家不复相闻。又五年赴调，寻旧游，茫无所睹，怅然空还，忽遇女子于半途，呼揖问讯。士喜甚，扣其徙舍之由。女曰：我久适人，夫坐库事，坐狱未出，能过我啜茶否？士欣然并行，过旅馆，女曰：此可栖泊，无庸至吾家。留半岁，将议挟以偕逝。女始敛衽曰：向自君去，忆念之苦，感疾而亡，今非人也，无由陪后乘，但阴气侵君深，当暴泻，宜服平胃散，以补安精血。士闻语惊惋，曰：药味皆平，何得功效？女曰：中用苍术，去邪气，乃为上品。（《夷坚志》）
●流水止水
孙思邈《千金方》人参汤，言须用流水，用止水即不验。人多疑流水、止水无别。予尝见丞相荆公喜放生，每日就市买活鱼，纵之江中，莫不洋然，唯鳅入江水辄死，乃知鳅但可居止水，则流水与止水果不同，不可不信。又鲫鱼生流水中，则背鳞白；生止水中，则背鳞黑而味恶，此亦一验也。（《良方》）
●服雄黄
刘无名尝于庚申日守三尸，服雄黄，后见二鬼，曰：我奉泰山真符来摄君，见君顶上黄光数尺，不可近，得非雄黄之功乎？（《琐碎录》）
●古方无妄用
鄱阳周顺，医有十全之功，云古方如《圣惠》《千金》《外台秘要》所论病源、脉症及针灸法，皆不可废。然处方分剂与今大异，不深究其旨者，谨勿妄用。有人得目疾，用古方治之，目遂突出。又有妇人因产病，用《外台秘要》坐导方，其后反得恶露之疾，终身不差。曾有士人得脚弱病，方书罗列，积药如山，而疾益甚。余令屏去，但用杉木为桶濯足，及令排樟脑于两股间，以脚䙀系定，月余而安健如故。南方多此疾，不可不知。顺固名医，语必不妄，故书以为诫。（《遁斋闲览》）
●草药不可妄服
绍兴十九年三月，英州僧希赐往州南三十里洸口扫塔。有客船自番禺至，舟中士人携一仆，仆病脚弱，不能行，舟师悯之，曰：吾有一药，治此病如神，饵之而差者，不可胜计，当以相与。既赛庙毕，饮胙颇醉，乃入山求得药，渍酒授病者，令天未明服之。如其言，药入口，即呻吟云：肠胃极痛，如刀割截。迟明而死。士人以咎舟师，舟师恚曰：何有此？即取昨夕所余药，自渍酒服之，不逾时亦死。盖山多断肠草，人食之辄死，而舟师所取药，为根蔓所缠结，醉不暇择，径投酒中，是以及于祸，则知草药不可妄服也。（《甲志》）
●服药次序
病在胸膈以上者，先食后服药。病在心腹以下者，先服药而后食。病在四肢血脉者，宜空腹而在旦。病在骨髓者，宜饱满而在夜。（《本草》）
●服饵
凡服药，药气与食气不欲相逢，食气消则服药，药气散则进食。其药有食前食后者，皆宜审此。（《琐碎录》）
●五味各有所归
凡药以酸养骨，辛养筋，咸养脉，苦养气，甘养肉，滑养窍。
●治胡臭
胡臭，股内阴下恒湿臭，或作疮。青木香，好醋浸，致腋下夹之，愈。（《外台秘要方》）
●又
百草灰，主腋臭及金疮。五月五日采，露收之一百种，阴干。烧作灰，以井花水重团，烧令白，以酽醋和为饼，腋下夹之，干即易。当抽一身痛闷，疮出即止。以水、小便洗之，不过三两度。又主金疮，止血生肌，取灰和石灰为团，烧令白，刮敷疮上。
●枳壳散之戒
每人家妇女有孕，则服枳壳散，谓能缩胎，令人易产，乃大不然。凡胎壮则子有力，故易。产村妇平日健啖，其产特易，今服枳壳，反致无力，兼子亦气弱难养也。（《本草衍义》）
疾证  ***************************
●妄庸议病
世间大有病患，亲朋、故旧、交游来问疾，其人曾不经事，未读一方，自骋了了，诈作明能，谈说异端，或言是虚，或道是实，或云是风，或云是蛊，或道是水，或云是疾，纷纷缪说，种种不同，破坏病人心意，不知孰是，迁延未就，时不待人，歘然致祸，各自散走。是故大须好人及好名医，识病深浅，探赜方书，博览古今，是事明解者看病。不尔，大误人事。（孙真人《千金方》）
●病生于和气不须深治
凡人三部脉，大小浮沉迟疾同等，不越至数，均和者，虽病有寒热不解，此为阴阳和平之脉，纵病必愈，此乃感小邪之气，故不可深治。大攻吐泻发汗苦药势过多，反致危损，切切禁之。脉如应四时气候平均者，虽有小邪寒热，此乃无妄之疾，勿药有喜，不可拘以日数，次第强为攻发，必别致大患。
●辨证
山气多男，泽气多女，水气多喑，风气多聋，木气多伛，石气多力，险气多瘿，暑气多残，云气多寿，谷气多痹，丘气多尫，衍气多仁，陵气多贪。脑神曰觉元，发神曰玄华，目神曰虚盐，鼻神曰冲龙，舌神曰始梁。（《琐碎录》）
●病名不同
凡古今病名，率多不同，缓急寻检，常致疑阻，若不判别，何以示众？且如世人呼阴毒伤寒最为剧病，实阴易之候，命一疾而涉三病，以此为治，岂不甚远？而殊不知阴毒、少阴、阴易自是三候，为治全别。古有方症，其说甚明，今乃混淆，害人最急。又如肠风、脏毒、咳逆、慢惊，遍稽方论，无此名称。深穷其状，肠风乃肠痔下血，脏毒乃痢之蛊毒，咳逆者哕逆之名，慢惊者阴痫之病。若不知古知今，何以为人司命？加以古人经方，言多雅奥，以痢为滞下，以蹶为脚气，以淋为癃，以实为秘，以天行为伤寒，以白虎为历节，以膈气为膏肓，以喘嗽为咳逆，以强直为痉，以不语为喑，以缓纵为痱，以怔忪为悸，以痰为饮，以黄为瘅，诸如此类，可不讨论！而况病有数候相类，二病同名者哉？宜其视伤寒、中风、热病、温疫，通曰伤寒；肤胀、鼓胀、肠覃、石瘕，率为水气。疗中风专用乎痰药，指带下或以为劳疾，伏梁不辨乎风根，中风不分乎时疾。此今天下医者之公患也，是以别白而言之。（《鸡峰方》）
●外感内生诸疾
四时之中，有寒暑燥湿风气相搏，喜变诸疾，须预察之，稍失防闲，则并能中人。又有时行疫疠瘴疟等疾，递相传染者，而人之五脏，有大小、高下、坚脆、端正、偏倾，六腑亦有长短、薄厚、缓急，禀赋不同，各如其面目。有疾恙至少，者终身长抱一疾者；其饮食五味，禽鱼虫菜果实之属，性有偏嗜者；金石草木血肉苦辛之药，素有服饵者；又有贵者后贱，富者乍贫；有常贵常富者，有暴富暴贵者；有暴苦暴乐者，有始乐终苦者；有离绝蕴结，忧恐喜怒者。故常富者恶劳，骄惰者情消，多事则神劳，多语则气诤，多笑则腑伤，多恐则志慑，多乐则意逸，多喜则错忘，多怒则百脉不定，多恶则憔悴无欢，多好则昏迷不定，此又非外邪所中，而得之于内者也。良工必精审察其由，先知病者脏腑经络受病之所由，又别外感内生之所致，则可举万全矣。
●取像
古之论疾，多取像取类，使人易晓。以脏腑稀散为鸭溏，或为鹜溏（野鸭谓之鹜），谓其生于水中，屎常稀散故也。以遇夜目昏不见物为雀目，雀遇昏晚，目不见物故也。以肾气奔冲为奔豚，为能奔逸而不能远也。以时气声嗄咽干，欲睡复不安眠为狐惑，以狐多疑惑也。以大便艰难为野鸡痔，谓欲便而复止故也。狼漏始发于颈，肿无头有根，起于阙盆之上，连延耳根肿大，谓其疾来暴猛如狼故也。其源缘忧恚，气上不得下。蛴螬漏始发于颈下，无头尾，如枣核块累移在皮中，谓其无头尾，状若蛴螬故也。
●反治法
治病之法，莫不以寒疗热，以热疗寒，通则塞之，塞则通之，益所不胜，损其所胜，气平邪服，病乃良已。然疾势有小大，药力有重轻，圣贤制方论，必求其所因，以伏其所主。譬犹火也，人间之火，遇草而爇，得木而燔，可以湿伏，可以水灭。疾之小者似之，而疾之大者，则若神龙之火，得湿则焰，遇水则燔，寒与热相拒，热与寒相违，不可以常法治也。故经有热因寒用、寒因热用、塞因塞用、通因通用之法，可使气调，可使必已。治热者，以豆豉浸酒，此因热用寒者也。治寒者，以蜜煎乌头，此因寒用热者也。久痢通滑，必当先去其积，中满实塞，必当峻补其下。经云：寒积内凝，久痢泄溏，愈而复发，连历岁时，以热下之，结散痢止，此因通治之法也。下虚中满之病，补虚则满甚于中，宣导则转虚其下，故当疏启其中，峻补其下，此因塞治之法也。（同上）
●五脏六腑其说有谬
古人论五脏六腑，其说有谬者，而相承不察，今欲以告人，人谁信者？古者，左肾，其府膀胱，右肾命门，其府三焦，丈夫以藏精，女子以系胞，以理言之，三焦当如膀胱，有形质可，见而王叔和三焦有藏无形，不亦大谬乎？盖三焦有形如膀胱，故可以有所藏，有所系，若其无形，尚何以藏系哉！且其所以谓之三焦者，何也？三焦分布人体中，有上中下之异，方人心湛寂，欲念不起，则精气散在三焦，荣卫百骸，及其欲念一起，心火炽然，翕撮三焦，精气流入命门之府，输泻而去，故号此府为三焦耳。世承叔和之谬而不悟，可为长太息也。予甚异其说，后为齐州从事，有一举子徐遁者，石守道之婿也，少尝学医为卫州，闻高敏之遗说，疗病有精思。予为道骧之言，遁喜曰：齐尝大饥，群丐相脔割而食，有一人皮肉尽而骨脉全者，遁以学医，故往视其五脏，见右肾之下有脂膜如手大者，正与膀胱相对，有二白脉自其中出，夹脊而上贯脑，意此则导引家所谓夹脊双关者，而不悟脂膜如手大者之为三焦也。闻君之言，与所见悬合，可以证古人之谬。（《龙川志》）
●六淫之疾
孙尚药曰：夫六淫之气，天之常行者也。盖人无撙节，伤其气候，暴中邪毒，有疏治疗，转著肢体，或寒温不避，暑湿时伤，忧思喜怒，疾恚便起。治疗有差，攻传五脏，遂至转深。医者苟求目前之捷效，不审丸散之误投，刻意世财，动邀富贵，企踵权豪，希图谋进，病者又即吝惜资财，不知其身可贵，委凭庸妄，一死无生，可不哀哉！凡六淫疾者，切在细明，治疗有中必得十全之效。阳淫热疾，则拒热不前，看虚实以凉之。阴淫寒疾，则怯寒而身拒，须凭温药以治之。风淫末疾，必身强直（末，四肢也），此乃动性不调，须和冷热以平之（在阳则热，在阴则寒）。故寒则筋挛骨痛，热则痿缓不收。雨淫腹疾，濡泄湿气，要凭渗、燥之方，更看冷热之候。晦邪所淫，精神荧惑，当平正气而可痊。明淫心疾，狂邪重盛，讝妄多言，忧愁转甚，此二气同一，皆引心胸之虚邪。治疗正气，须用至宝之药，平生经验甚多，故集口诀方书，以传于家。孙尚药曰：夫风者，天地之号令，物性之动气。人虽万物之贵，不能撙节，触冒四时，乘精气虚，邪而入于腠理，积之微末，累伤重并，满而大作。或不慎味欲所伤，又深虚邪实邪以干正气。搏阳经则痿厥而肢体不收，袭阴经则筋挛络急，中风之名，因兹而起，初得小中之候，渐作瘫痪之疾，故风趣百窍，独聚一肢，言语謇涩，形若痴人。医者妄令吐泻，用药躁烦，十无一痊，致使人手足不任，精神昏乱。殊不知内不能通，外不能泄，致瞀闷形死，又不知通泄之药，亦不在大吐大下，似此治疗，往往五死五生，虽其人禀气充实，亦为所苦弥甚，不幸遂至枉死。窃观自古圣贤，治疗有法，十有九验。夫疗病之法，必先准四时虚实，以详中病之由，依绳墨拯济，乃是解死脱厄之路。四时之病，春中时风，自东而来，名曰温风。盖时令不和而伤人也，浮而轻浅，可汗而解，败毒散、羌活、细辛之类。更看发起在阴在阳，随而得效。若其人自虚羸，从后而来，名曰虚风，中人烦闷，肢体挛痹不任，便可服续命汤、八风汤，成剂顿服，更加灸法，三五日间，势必减退，渐渐调和，以求生路。如从前来，名曰实风，亦主人瞀闷，脉紧浮大，宜以茯神汤、西州续命汤求效，不用火劫，自使势慢，须缓缓治之，故《千金》曰：风者，百病之长。又曰：治风不以续命汤治之，则不为治风，所以见圣人之心矣。（《鸡峰方》同上）
●治病有八要
夫治病有八要，八要不审，病不能去。非病不去，无可去之术也。故须审辩八要，庶不违误。其一曰虚，五虚是也，脉细，皮寒，气少，泄利前后，饮食不进，此为五虚；二曰实，五实是也，脉盛，皮热，腹胀，前后不通，闷瞀，此五实也；三曰冷，脏腑受其积冷是也；四曰热，脏腑受其积热是也；五曰邪，非脏腑正病也；六曰正，非外邪所中也；七曰内，病不在外也；八曰外，病不在内也。既先审此八要，参之六脉，审度所起之源，继以望闻问切加诸病者，于（于与乌同）有不可治之疾也。（《本草衍义》）
●病不可治者有六失
夫不可治者，有六失。失于不审，失于不信，失于过时，失于不择医，失于不识病，失于不知药。六失之中，有一于此，即为难治。非止医家之罪，亦病家之罪也。矧又医不慈仁，病者猜鄙，二理交驰，于病何益？由是言之，医者不可不慈仁，不慈仁则招祸。病者不可猜鄙，猜鄙则招祸。惟贤者动达物情，各就安乐，亦治病之一说耳。（同上）
●妇人以帛幪手臂
治妇人虽有别科，然亦有不能尽圣人之法者。今豪足之家，居奥室之中，处帷幔之内，复以帛幪手臂，既不能行望色之神，又不能殚切脉之巧，四者有二阙焉。黄帝有言曰：凡治病，察其形气色泽，形气相得，谓之可治，色泽以浮，谓之易已，形气相失，谓之难治，色夭不泽，谓之难已。又曰：诊病之道，观人勇怯，骨肉皮肤，能知其情，以为诊法。若患人脉病不相应，既不得见其形，医人止据脉供药，其可得乎？如此言之，乌能尽其术也。此医家之公患，世不能革。医者不免尽理质问，病家见所问繁，还为医业不精，往往得药不肯服，似此甚多。扁鹊见齐侯之色，尚不肯信，况其不得见者乎？呜呼！可谓难也已。（同上）
●勇怒
脉勇怒而面青，骨勇怒而面白，血勇怒而面赤。（《酉阳杂俎》）
●郁冒
人平居无苦疾，忽如死人，身不动摇，默默不知人，目闭不能开，口噤不能言，或微知人，恶闻人声，但如眩冒，移时方寤。此由已汗过多，血少，气并于血，阳独上而不下，气壅塞而不行，故身如死。气过血还，阴阳复通，故移时方寤。名曰郁冒，亦名血厥，妇人多有之，宜白薇汤、仓公散。（《本事方》）
●尸厥
夫尸厥者，是阴阳气逆也。此为阳脉卒下坠，阴脉卒上升，阴阳离居，荣卫不通，真气厥乱，客邪乘之，其状如死，犹微有息而不常，脉尚动而形无知也。听其耳内，翛翛有如啸声，而股间暖者是也。虽无啸声而脉动者，故当以尸厥治之。其寸口脉沉大而滑，沉则为实，滑则为气，实气相搏，身温而汗，此为入腑，虽卒厥不知人，气复则自愈。若唇面身青冷，此为入脏，亦卒厥不知人，即死。候其左手关上脉阴阳俱虚者，足厥阴、手少阴俱虚也。病若恍惚，尸厥，不知人，妄有所见也。
●外患当以意治
人之疾病，无不自虚实冷热而作，各有形证，可以对治，其用药，不过补泻寒温而已。然亦有不由虚实冷热而致者，如前说是也。又有诸虫入耳喉中，诸鲠、蠼螋溺人影而生疮，目中有眯之类，皆非虚实冷热之病，法当以意治之。如灌牛乳、炙猪肉掩耳上以治诸虫，默念鸬鹚及戴鱼网以治鱼鲠，以象牙末、狐狸骨以治骨鲠，地上画蠼螋形，取其腹上土，以治溺影疮，以胆汁、鸡肝血，及视水中豆，以治目中眯之类，竹溜牙以治竹刺，此皆以意治之法也。
论医  ***************************
●医
脉之难明，古今所病也。至虚有盛候，大实有羸状，疑似之间，便有死生之异。士大夫多秘所患以求痊，验医能否，使索病于冥漠之中，辨虚实冷热于疑似之间。医者不幸而失，终不肯自谓失也，巧饰遂非，以全其名。间有谨愿者，虽合主人之言，亦参以所见，两存而杂治。吾平生求医，盖于平时默验其工拙，有疾求疗，必尽告以所患，使医了然知患之所在，然后诊之。虚实冷热，先定于中，脉之疑似，不能惑也，故虽中医治吾疾常愈，吾求疾愈而已，岂以困医为事哉。（东坡）
●医特意耳
甄权以母疾，与弟立言究习方书，遂为高医。所撰《脉经》《针方》《明堂》等图传于时，后以医显。义兴许胤宗，或劝其著书贻后世，答曰：医特意耳，思虑精则得之。脉之候幽而难明，吾意所解，口不能宣也。古之上医，要在视脉，病乃可识。病与药值，唯用一物攻之，气纯而愈速。今之人不善为脉，以情度病，多其物以幸其功，譬猎不知兔，广络原野，冀一人获之，术亦疏矣。一药偶得，它味相制，弗能专力，此难愈之验也。脉之妙处，不可传，虚著方剂，终无益于世，此吾所以不著书也。（《唐书》本传）
●论黄连书
观比闻公以眼疾饵黄连，至十数两犹不已，不知果然否，审如所闻，殆不可也。观顷年血气未定，颇好方术之说，读医经数年，尝记释者云服黄连、苦参久而反热甚，以为不然，后乃信之。盖五味入胃，各归其所喜，故苦先归心，甘先归脾，辛先归肺，咸先归肾。入肝则为温，入心则为热，入肺则为清，入肾则为寒。入肝则为至阴，而血气兼之，皆为增其气不已。脏气有所偏胜，则必有所偏绝。黄连、苦参，性虽大寒，然其味至苦，入胃则先归于心，久而不已，则心火胜，火胜则热，乃其理也。眼疾之生，本于肝之热。肝与心为子母，夫心为子，肝为母。心火也，肝亦火也。肾，孤脏也。人尝患一水不胜二火。今病本于肝，而久饵苦药，使心有所偏胜，是所谓以火救火，命之曰益多，其不可亦明矣。夫药所以疗疾，其过也，适所以为疾，比闻初作时，十已损其七八，正宜节药，慎护饮食，以俟其自平，非如决疣溃痈，可以忽然一朝去也，辄具以进，惟留意而听之无忽。（秦观《与乔希圣论黄连书》）
●药用君臣
旧说有药用一君二臣三佐四使之说，其意以谓药虽众，主病者专在一物，其他则节级相为用，大略相统制，如此为宜，不必尽然也。所谓君者，主此一方，固无定物也。《药性论》乃以众药之和厚者定为君，其次为臣，为佐，有毒者多为使，此谬论也。设若欲攻坚积，则巴豆辈岂得不为君也。（《良方》）
●须发眉所属
医者所论，人须发眉，虽皆毛类，而所主五脏各异，故有老而须白眉发不白者，或发白而须眉不白者，脏气有所偏故也。大率发属于心，禀火气，故上生。须属肾，禀水气，故下生。眉属肝，禀木气，故侧生。男子肾气外行，上为须，下为势。故女子、宦人无势，则亦无须，而眉发无异于男子，则知不属肾也。（《类苑》）
●活人书
朱肱，吴兴人，进士登科，喜论医，尤深于伤寒。在南阳时，太守盛次仲疾作，召肱医而愈。因论经络之要，盛君力赞成书。盖潜心二十年而《活人书》成。道君朝，诣阙投进，得医学博士。肱之为此书，固精赡矣。尝过洪州，闻名医宋道方在焉，因携以就见。宋留肱款语，坐中指驳数十条，皆有考据，肱惘然自失，即日解舟去。由是观人之所学，固异耶。将朱氏之书，亦有所未尽耶。后之用此书者，能审而谨择之，则善矣。
●六气六候
男子之生也覆，女子之生也仰，其死于水也亦然。男内阳而外阴，女子反之，故《易》曰：坤至柔而动刚，《书》曰：沉潜刚克。古之达者，盖知此也。秦医和曰：天有六气，淫为六疾。阳淫热疾，阴淫寒疾，风淫末疾，雨淫腹疾，晦淫惑疾，明淫心疾。夫女，阳物而晦时，故淫则为内热蛊惑之疾。女为蛊惑，世知之者众，其为阳物而内热，虽良医未知言也。五劳七伤，皆热汗而蒸，晦者不为蛊则中风，皆热之所生也。医和之言，当表而出之，读《左氏春秋》书此。（《良方》）

卷九  ——————————————————————————————————————————————————————————————————————————————————————————

养生修养调摄  ***************************
●养生
皇甫隆遇青牛道士封君达云：体欲常少劳，无过食，去肥，节酸咸，减思虑，损喜怒，谨房室。
●又
《抱朴子》曰：人亦有不病者，各有所制。摄生食不欲饱，眠不欲扇，星下不卧。《刘根别传》曰：取七岁男齿女发，与已头垢合烧，服之一岁，则不知老。常为之使，老有少容也。（《太平御览》）
●又
世有尫羸而寿考，亦有盛壮而暴亡。若元气犹存，则尫羸而无害，及其已耗，则盛壮而愈危。是以善养生者，谨起居，节饮食，导引关节，吐故纳新。不得已而用药，则择其品之上、性之良，可以久服而无害者，则五脏和平而寿命长。不善养生者，薄谨节之功，迟吐纳之效，厌上药而用下品，伐真气而助强阳。根本已危，僵仆无日。（苏文）
●神气
神者气之子，气者神之母，形者神之室。气清则神畅，气浊则神昏，气乱则神劳，气衰则神去，室空则神腐。人以气为道，道以气为生，生道两存，故长生久视。
●内外丹
老君曰：气象天地，变通莫测。阳龙阴虎，木液金精，二气交会，炼而成者，谓之外丹。含和炼藏，吐故纳新，上入泥丸，下注丹田，修运不息，朝于绛宫，采于五石，以哺百神，此内丹也。修道之士，内丹可以延年，外丹可以升仙。内丹成而外丹不应，外丹应而内丹不充，皆未至于升举。
●六气
六气者，呬主肺，呵主心，嘘主肝，呼主脾，吹主肾，嘻主三焦。三焦法象于三十六气，分行于六腑，通利水谷，调适形神。
●养神
夫欲养神，先须养气，养气先须养脑，养脑先须养精，养精先须养血，养血先须养水。而九还七返者，大而论之一年，小而论之一日，北斗一日一夜一周天，天降地腾，从寅至申为七返，却到坤为九还。
●存想
神仙之要，莫大乎存想。存，谓存我之神；想，谓想我之身。闭目见自己之目，收心见自己之心，心目不离我身，不伤我神，则存想之渐也。
●养性
养性之道，欲小劳，但莫大疲，及强所不能堪尔。食欲少而不欲顿，常如饱中饥，饥中饱。善养性者，先饥乃食，先渴乃饮，食后当行毕摩腹数百遍。暮卧常习闭口，口开则失气，邪从外入。屈膝仄卧，益人气力，胜正偃卧。春欲晏卧早起，夏秋欲夜寝早起，冬欲早卧晏起。虽云早起，莫在鸡鸣前；虽云晏起，莫在日出后。莫久行、久立、久坐、久卧、久听、久视；莫强食，莫强酒，饮则不欲多，多则速吐之。养性之士，唾不至远，行不疾步，耳不极听，目不极视，坐不久处，立不至疲，卧不至厌，先寒而衣，先热而解。
●吐纳
凡吐者，去故气，亦名死气；纳者，取新气，亦名生气。
●和气
彭祖曰：和气导气之道，密室闭户，安床暖席，枕高二寸半，正身偃卧，暝目闭气，以鸿毛著鼻上不动，经三百息。耳无所闻，目无所见，心无所思，如此则寒暑不能侵，蜂虿不能毒，寿三百六十岁，邻于真人也。
●夜卧
夜卧觉，常扣齿九通，咽唾九过，以手按鼻左右上下数十过。
●存心中气
《仙经》曰：常存心中有气，大如鸡子，内赤外黄，能辟众邪，延年益寿。又云：常存心如炎火，如斗，煌煌光明，百邪不敢于之。
●服玉泉
道人蒯京，年百七十八而甚丁壮。言朝朝服玉泉、琢齿。玉泉者，口中唾也。朝旦未起，早漱津令满口，含之，琢齿二七过，名曰练精。（《修真秘诀》）
●般运捷法
杨州有武官侍其某者，官于二广十余年，终不染瘴，面红腻，腰足轻快，初不服药，唯每日五更起坐，两足相向，热摩涌泉无数，以汗出为度。欧公平日不信仙佛，笑人行气，晚年云：数年来足疮一点痛不可忍，近有人传一法，用之三日，不觉失去。其法，重足坐，闭目握固，缩谷道，摇飐两足，如气球状，气极即休，气平复为之，日七八，得暇即为，乃般运捷法也。文忠痛已即废，若不废，当有益。（《仇池笔记》）
●真常子养生
酒多血气皆乱，味薄神魂自安。夜漱却胜朝漱，暮餐不若晨飧。耳鸣直须补肾，目暗必须治肝。节饮自然脾健，少思必定神安。汗出莫当风立，腹空莫放茶穿。
●养性之术
杨泉《物理论》曰：谷气胜元气，其人肥而不寿；元气胜谷气，其人瘦而寿。养性之术，常使谷气少，则病不生矣。（《太平御览》）
●藏精养神
藏精于晦则明，养神于静则安，晦以蓄用，静以应动，善蓄者不竭，善应者不穷，此君子修身治人之术，唯性近者，得之易也。
●养生偈
闲邪存诚，练气养精，一存一明，一练一清。清明乃极，丹元乃生，坎离乃交，梨枣乃成。中夜危坐，服此四药，一药一至，到极则处，几费千息。闲之廓然，存之卓然，养之郁然，练之赫然。守之以一，成之以久。功在一日，何迟之有？
●孙真人养生铭
怒甚偏伤气，思多太损神。神疲心易役，气弱病相萦。勿使悲欢极，当令饮食均。再三防夜醉，第一戒晨嗔。亥寝鸣云鼓，寅兴漱玉津。妖邪难犯已，精气自全身。若要无诸病，尝当节五辛。安神宜悦乐，惜气保和纯。寿夭休论命，修行本在人。若能遵此理，平地可朝真。
●孙真人养生杂诀
人年四十以上，勿服泻药，常饵补药大佳。人有所怒，血气未定，因以交合，令人发痈疽。远行疲乏，来入房室，为五劳虚损，少子。水银不可近阴，令人消缩。鹿猪二脂不可近阴，令阴痿不起。故善养生者，常少思，少念，少欲，少事，少语，少笑，少愁，少乐，少喜，少怒，少好，少恶，此十二少者，养性之都契也。养性之道，常欲少劳，但莫大疲及强所不能堪耳。且流水不腐，户枢不蠹，以其运动故也。常当习黄帝内视法，存想思念，令见五脏如悬磬，五色了了分明勿辍也。常以鼻引气，口吐气，小微吐之，不得开口。复欲得出气少，入气多。每欲食，送气入腹，气为主人也。凡心有所爱，不用深爱，有所憎，不用深憎，并皆损性伤神。常欲令如饱中饥，饥中饱。盖饱则伤肺，饥则伤气。常须少食肉，多食饭，勿食生菜生肉，令人伤胃。一切肉唯须煮烂，停冷食之，食毕当漱口数过，令人牙齿不败。勿食父母本命所属肉，令人寿命不长；勿食自己本命所属肉，令人魂魄飞扬。勿食一切脑，大损人。忍尿不便，膝冷成痹。忍大便不便，成气痔。大小便不可努，成病，任之佳。凡遇山水坞中出泉者，不可久居，常食令人患瘿病。又深阴地冷水不可饮，必作痎疟。湿衣及汗衣皆不可久着，令人发疮。春天不可薄衣，令人伤寒霍乱。头勿向北卧，头边勿安火炉。夜卧常习闭口，开则失气，且邪恶从口入，及失血色。凡人夜魇，不得燃灯唤之，定死无疑，暗唤之吉，亦不得近而急唤。夜梦恶不须说，清旦以水面东方噀之，咒曰：恶梦著草木，好梦成宝玉，即无咎矣。又梦之善恶，并勿说为吉。凡冬月忽有大热，夏月忽有大寒，皆勿受之。人有患天行时气，皆犯此也。凡人居处，勿令有小隙，致有风气得入。小觉有风，勿强忍之，久坐须急避之，使人中风。古来忽得偏风，四肢不随者，皆由忽此耳。凡在家及外行，忽逢大风暴雨，震雷昏雾，皆是诸龙鬼神行动经过所致，宜入室闭户，烧香静坐，安心以避之，待过后乃出，不尔损人。
●无轻摄养
太平兴国九年，太宗谓宰相曰：朕每日所为，自有常节。辰巳间，视事既罢，便即观书。深夜就寝，五鼓而起，盛暑昼日，亦未尝寝。乃至饮食亦不过度，行之已久，甚觉有力。凡人食饱，无不昏浊，傥四肢无所运用，更便就枕，血气凝滞，诸疾自生，欲求清爽，其可得乎！老子云：我命在我，不在于天。全系人之调适，卿等亦当留意，无自轻于摄养也。（《杨文公谈苑》）
●孙真人十二多
多思则神殆，多念则志散，多欲则志昏，多事则形劳，多语则气乏，多笑则脏伤，多愁则心慑，多乐则语溢，多喜则志错昏乱，多怒则百脉不定，多好则专迷不理，多恶则憔悴无欢。
●抱朴子十五伤
才不逮强思之，力不胜强举之，深忧重恚，悲哀憔悴，喜乐过度，汲汲所欲，戚戚所患，久谈言笑，寝息失时，挽弓引弩，沉醉呕吐，饱食即卧，跳走喘乏，欢呼哭泣，阴阳不交。（《琐碎录》同上）
●摄养
薄滋味，省思虑，节嗜欲，戒喜怒，惜元气，简言语，轻得失，破忧沮，除妄想，远好恶，收视听，勤内顾。（同上）
●卫生五事
夫未闻道者，放逸其心，逆于生乐，以精神徇智巧，以忧畏徇得失，以劳苦徇礼节，以身世徇财利，四徇不置，心为之疾矣。极力劳形，躁暴气逆，当风纵酒，食嗜辛咸，肝为之病矣。饮食生冷，温凉失度，久坐久卧，大饱大饥，脾为之病矣。呼叫过常，辩争陪答，冒犯寒暄，恣食咸苦，肺为之病矣。久坐湿地，强力入水，纵欲劳形，三田漏溢，肾为之病矣。五病既作，故未老而羸，未羸而病，病至则重，重则必毙。呜呼！是皆弗思而自取之也。卫生之士，须谨此五者，可致终身无苦。经曰不治已病治未病，正为此矣。
●善摄生
善摄生者，不劳神，不苦形，神形既安，祸患何由而致也？夫人之生，以血气为本，人之病，未有不先伤其气血者。世有童男室女，积想在心，思虑过当，多致劳损，男则神色先散，女则月水先闭，何以致然？盖忧愁思虑则伤心，心伤则血逆竭，血逆竭故神色先散，而月水先闭也。火既受病，不能荣养其子，故不嗜食。脾既虚则金气亏，故发嗽。嗽既作，水气绝，故四肢干。木气不充，故多怒，鬓发焦，筋痿。俟五脏传遍，故卒不能死，然终死矣。此一种于诸劳中最为难治，盖病起于五脏之中，无有已期，药力不可及也。若或自能改易心志，用药扶接，如此则可得九死一生。举此为例，其余诸劳，可按脉与症而治之。（《类编》同上）
●保养
凡人一日一夜一万三千五百二十息，未尝休息也。减之一息则寒，加之一息则热，脏腑不和，诸疾生焉。故元气在保养，谷神在守护。
●调摄
卧处不可以首近火，必有目疾，亦不可当风，必患头风等疾。背受风则嗽，唯胸无禁。善调摄者，虽盛暑，不当风及露下久卧。（《琐碎录》）
●真人养生铭
人欲劳于形，百病不能成。饮酒勿大醉，诸疾自不生。食了行百步，数以手摩肚。寅丑日剪甲，头发梳百度。饥即立小便，饱即坐旋溺。行处勿当风，居止无小隙。遇夜濯足卧，饱食终无益。思虑最伤神，喜怒最伤气。每去鼻中毛，常习不唾地。平明欲起时，下床先左脚，一日无灾殃，去邪兼避恶。如能七星步，令人长寿乐。酸味伤于筋，苦味伤于骨，甘即不益肉，辛多败正气，咸多促人寿，不得偏耽嗜。春夏少施泄，秋冬固阳事，独卧是守真，慎静最为贵。钱财生有分，知足将为利。强知是六患，少欲终无累。神静自常安，修道宜终始。书之壁屋中，将以传君子。（《修真秘诀》）
●芡能养生
吴子野云：芡实，盖温平耳，本不能大益人，然俗谓之水硫黄，何也？人之食芡也，必枚啮而细嚼之，未有多嘬而亟咽者也。舌颊唇齿，终日嗫嚅，而芡无五味，腴而不腻，是以致玉池之水。故食芡者，能使人华液通流，转相挹注，积其力，虽过乳石可也。以此知人能澹食而徐饱者，当有大益。吾在黄岗中，见牧羊者必驱之瘠土，云：草短而有味，羊得细嚼，则肥而无疾。羊犹尔，况人乎！（《良方》）
●摩面
《太素经》曰：一面之上，两手常摩拭使热，令人光泽，皱斑不生。先摩切两掌令热，以拭两目，又顺手摩发理栉之状，两臂更互以手摩之，发不白，脉不浮外。
●肾神
无锡游氏子，少年耽于酒色。旋得疾，久而弗愈，势危甚，忽语家人曰：常见两女子，服饰华丽，其长财三四寸，每缘吾足而行，冉冉至腰而没。家人以为妖祟，他日名医自远而至，诸游或以扣之，医曰：此盖肾神也，肾气绝则神不守舍，故病者见之。（《癸志》）
●心肾肝胆
心之神发乎目，则谓之视；肾之神发乎耳，则谓之听；肝之精发乎鼻，则谓之嗅；胆之魄发乎口，则谓之言。故妄视则伤心，妄听则伤肾，妄嗅则伤肝，妄言则伤胆。
●四损
远唾损气，多唾损神，多汗损血，疾行损筋。
●精气形
精者神之本，气者神之主，形者气之宅，故神大用则歇，精大用则竭，气大劳则绝。
●体欲动摇
《魏志》曰：吴普常问道于华佗，佗谓普曰：人体欲得动摇，但不当使极耳。如动摇则谷气易消，血脉流通，病不得生，譬犹户枢不蠹，流水不腐，以其常动故也。（《史记》）
金石药之戒  ***************************
●服丹之戒
士大夫服丹砂死者，前后固不一。余所目击林彦振，平日充实，饮啖兼人，居吴下，每以强壮自夸。有医周公辅，言得宋道方丹砂秘术，可延年而无后害。道方，拱州良医也。彦振信之，服三年，疽发于脑，始见发际如粟，越两日，须颔与胸背略平，十日死。方疾亟时，医使人以帛渍所溃脓血，濯之水中澄，其下略有丹砂，盖积于中，与毒俱出也。谢任伯平日闻人畜伏丹砂，不问其方，必求之服，唯恐尽，去岁亦发脑疽。有人与之语，见其疾将作，俄顷间形神顿异，而任伯犹未知觉，既觉，如风雨，经夕死。十年间，亲见此二人，可以为戒矣。（石林老人《避暑录》）
●五石散不可服
医之为术，苟非得于心而恃书以为用者，未见能臻其妙。如术能动钟乳。按：《乳石论》曰：服钟乳，当终身忌术。五石诸散用钟乳为主，复用术，理极相反，不知何谓？予以问老医，皆不能言其义。按：《乳石论》云：石性虽温，而体本冷重，必待其相蒸薄然后发。如此，则服石多者，势自能相蒸，若要以药触之，其发必甚。五石散杂以众药，用石殊少，势不能蒸，须藉外物激之令发尔。如火少，必因风气所鼓而后发；火盛则鼓之反为害，此自然之理。故孙思邈云：五石散大猛毒，宁食野葛，不服五石。遇此方即须焚之，勿为含生之害。又曰：人不服石，庶事不佳，石在身中，万事休泰，惟不可服五石散。盖以五石散聚其所恶，激而用之，其发暴故也。古人处方大体如此，非此书所能尽也。况方书仍多伪杂，如《神农本草》最为旧书，其间差殊尤多，医不可以不知也。（刘颖叔《异苑》）
●服丹之过
张中书悫，自壮岁时，无日不服丹砂，暮年归福州，身体充腯，饮啖加于人十倍，其家困于供亿，独一侄与妇竭力祗事，张命以官。每中夜苦饥，但击床屏，须亟以馒头，非五十枚不饱，茹菜必十杆，常食羊肉必五斤，经年之后，侄家为之枵空。忽发际生疡，浸淫及顶，巍然若高阜，结为三十六疮，旬余爆裂有声，疮翻而外向，如人口反唇而卒。（《庚志》）
●服金石药之戒
服金石药者，潜假药力以济其欲，然多讳而不肯言，一旦疾作，虽欲讳，不可得也。吴兴吴景渊刑部服硫黄，人罕有知者。其后二十年，长予橐为华亭市易官，发背而卒，乃知流毒传气尚及其子，可不戒哉。（《泊宅编》）
●金液丹无妄服
金液丹，硫黄炼成，乃纯阳之物，夏至人多服之，反为大患，有痼冷则宜服。（《泊宅编》）
●川人服丹
川人好服丹，盖西北方土厚，人禀气盛，可胜丹，不为所反。南方鱼盐阴湿之地，非宜服之，大概脾恶湿，肾恶燥，久服损肾，其害尤大。（《琐碎录》）
●秋石不可久服
服秋石久而成渴疾，盖咸能走血，血走令人渴，不能制水妄行。（同上）
●丹砂之戒
太学博士李干以进士为鄂岳从事，遇方士柳贲，从受药法，服之往往下血。比四年，病益急，乃死。其法以铅满一鼎，以物按中为空，实以水银，盖封四际，烧为丹砂云。余不知服食说自何世起，杀人不可计，而世慕向之益至，此其惑也。在文书所记及耳相闻传者不说，今直取自见亲与之游而以药败者六七公，以为世戒。工部尚书归登、殿中御史李虚中、刑部尚书李逊、逊弟刑部侍郎建、襄阳节度使工部尚书孟简、东川节度御史大夫卢坦、金吾将军李道古，此其人皆有名位，世所共识。工部既食水银得病，自说若有烧铁杖自颠贯其下者，摧而为火，射窍即以出，狂痛号呼，乞绝。其茵席尝得水银，发且止，唾血十数年以毙。殿中疽发其背死。刑部且死，谓余曰：我为药误。其季建，一旦无病死。襄阳黜为吉州司马，余自袁州还京师，襄阳乘舸，邀我于潇洲，屏人曰：我得秘药，不可独不死，今遗子一器，可用枣肉为丸服之。别一年而病，其家人至，讯之，曰：前所服之药误，方且下之，下则平矣。病二岁，竟卒。卢大夫死时，溺出血，肉痛不可忍，乞死。及金吾以柳贲得罪，食贲药，五十死海上。此可以为诫者也。蕲不死，乃速得死，谓之智，可不可也？五谷三牲，盐醯果蔬，人所常御。人相厚勉，必曰强食。今惑者皆曰：五谷令人夭，不能无食，当务减节。盐醯以济百味，豚鱼鸡三者，古以养老，反曰是皆杀人，不可食。一筵之馔禁忌，十常不食二三，不信常道而务鬼怪，临死乃悔。后之好者，又曰：彼死者，皆不得其道也，我则不然。始动曰：药动故病，病去药行，乃不死矣。及且死又悔。呜呼，可哀也已。（昌黎文。韩退之既知其害，而晚年服硫黄而死，详见《渔隐从话》。）
●服水银
侍其傅服水银，久之发痒，爬搔成赤疹，水银随爪出，细如粟颗。建炎中帅杭，已昏，不任事，既罢，疾革，未属纩，诸姬皆散不禁。可为世戒。（《泊宅编》）
●服丹多灸风市穴
江焕言：冯悦御药服伏火药多，脑后生疮，热气冉冉而上，几不济矣。一道人教灸风市穴十数壮，虽愈，时时复作。又教冯以阴炼秋石，以大豆卷浓煎汤下，遂悉平。和其阴阳也。阴炼秋石法，余昔有之，沈所传是也。大豆卷法，大豆于壬癸日浸井花水中，候豆生芽，取皮作汤使之。（《三槐王氏录》）
●雷世贤丹药
马军帅雷世贤，家赀富厚，侍妾数十人。出戌建康，一意声色，常饵丹砂、乳药以济其欲。既求诸蜀道，又多市金石珍品，昼夜煎炼，每日服食不去口，使一妾谨信者专掌之。妾父自临安来依其女，雷以近舍屋处之。父苦寒泄，不嗜食，妾取雷所服丹十粒与之，父但进其半，下咽未久，觉脐腹间如火，少焉热不可奈，绕舍狂走且百匝，后有井，径投其中。家人救出之，遍身已突起紫泡，如巨李，经日皆陷，凡泡处辄成一穴，深寸许，叫呼六日而卒。雷君平日所饵不啻千计，了无病恼，此人才吞五粒，旋丧，厥身亦异矣。
●服丹自焚
王称定观者，元符殿帅恩之子，有才学，好与元祐故家游。范元实温《潜溪诗眼》中，亦称其能诗。政和末，为殿中监，年二十八矣，眷注甚渥。少年贵仕，酒色自娱。一日忽宣召入禁中，上云：朕近得一异人，能制丹砂，服之可以长生久视。炼治经岁而成，色如紫金，卿为试之。定观欣跃拜命，即取服之。才下咽，觉胸间烦躁之甚，俄顷烟从口中出，急扶归，已不救。既殓之后，但闻棺中剥啄之声，莫测所以。已而火出其内，顷刻之间，遂成烈焰，室庐尽焚。开封府尹亟来救之，延烧数百家方止。但得枯骨于余烬中，亦可怪也。（范子济云）
●丹发背疽
丁广者，明清里中老儒也。与祖父为辈行，尝任保州教授。郡将武人，而通判者戚里子，悉多姬侍，以酒色沉纵。会有道人过郡，自言数百岁，能炼大丹，服之可以饱嗜欲而康强无疾，然后飞升度世。守贰馆之，以先生之礼事之，选日创丹灶，依其法炼之，四十九日而成。神光属天，置酒大合乐相庆，然后尝之。广闻之，裁书以献，乞取刀圭以养病身。道人者以其骨凡，不肯与。守贰怜之，为请，仅得半粒。广欣然服之。不数日，郡将、通判皆疽发于背。道人宵遁。守贰相继告殂。广腰间亦生疖，甚皇恐，亟饮地浆解之，得愈。明年考满改秩，居里中，疾复作，又用前法，稍痊。偶觉热躁，因澡身，水入创口中，不能起。金石之毒，有如此者，并书之于此，以为世诫。
●丹缓其死
宋道方毅叔以医名天下，居南京，然不肯赴请，病者扶携以就求脉。政和中，田登守郡，母病危甚，呼之不至。登怒云：使吾母死，亦以忧去。杀此人，不过斥责。即遣人擒至庭下，呵之云：三日之内不痊，则吾当诛汝以徇众。毅叔曰：容为诊之。既而曰：尚可活。处以丹剂，遂愈。田喜甚，云：吾一时相困辱，然岂可不刷前耻乎？用太守之车，从妓乐，酬以千缗，俾群卒负于前，增以采酿，导引还其家。旬日后，田母病复作，呼之，则全家遁去，田母遂殂。盖其疾先已在膏肓，宋姑以良药缓其死尔。（三说皆汝阴王明清《余话》）
妇人  ***************************
●妇人
孙真人云：妇人之病比之男子，十倍难治。以嗜欲多于丈夫，故感病倍于男子。盖以慈恋、爱憎、嫉妒、忧恚染着坚牢，情不自逆，因此成疾，实非感冒外邪，饮食起居失节之所致也。诚以情想内结，自无而生有，是以释氏称：谈说酢梅，口中水出。想踏悬崖，足心酸涩。心忆前人，或怜或恨，眼中泪盈，贪求财宝，心发爱涎，举体光润，大率是此。若非宽缓情意，则虽服金丹大药，则亦不能已。法当令病者先存想以摄心，抑情意以养性。葛仙公云：凡妇人诸病，兼治忧恚。令宽其思虑，则疾无不愈。
●妇人论
夫天地造端于夫妇，乾坤配合于阴阳，虽清浊动静之不同，而成象效法之有类，原兹妇人之病与男子不同者，亦有数焉。古方以妇人病比男子十倍难治，不亦言之深乎。但三十六病，产蓐一门，男子无之，其如外伤风暑，寒湿内积，喜怒忧思，饮食房劳，虚实寒热，悉与丈夫一同也。依源治疗，可得而知之。
●养胎大论
夫养胎须分能所，母为能养，子为所养。名义既殊，致养亦别，故谓之重身。父母交会之初，子假父母精血，投诚于其间，然后成妊。元气，质始之谓也。一月血聚，谓之始衃；二月精凝，谓之始膏；三月成形，谓之始胎。此亦无次第中次第也。道生一，一生二，二生三，三生万物，既以三而成，不得不数月而分也。成形之后，阴阳施化，男女始分，随见外象而有感于内。四月始受少阴君火气以养精，五月受太阴湿土气以养肉，六月受少阳相火气以养气，七月受阳明金气以养骨，八月受太阳水气以养血，九月受厥阴木气以养筋，十月脏腑俱备，神明已全，俟时而生，此皆所养胎息之所成始成终也。
●避忌法
一月足厥阴脉养，内属于肝。肝藏血，不可纵怒，及疲极筋力，触冒邪风，亦不可妄针灸其经。二月足少阳脉养，内属于胆。胆合于肝，共荣于血，不可惊动及针灸其经。三月手心主脉养，内属右肾。肾主精，不可纵欲及悲哀，触冒寒冷，亦不得针灸其经。四月手少阳脉养，内属三焦。三焦精府合肾以养精，不可劳逸及针灸其经。五月足太阴脉养，内属于脾。脾养肉，不可妄思及饥饱，触冒卑湿，亦不可针灸其经。六月足阳明脉养，内属于胃。胃为脏腑海，合于脾以养肉，不得杂食及针灸其经。七月手太阴脉养，内属于肺以养皮毛，不可忧郁及叫呼，触冒烦躁，亦不得针灸其经。八月手阳明脉养，内属于大肠，合肺以养气，毋食燥物致气涩及针灸其经。九月足少阴脉养，内属于肾以养骨，不可怀恐及房劳，触冒生冷，亦不得针灸其经。十月足太阳脉养，内属于膀胱以合肾，太阳为诸阳主气，故使儿脉续缕皆成，六腑通畅，与母分气，神气各全，俟辰而生。唯不说手少阴心养者，盖心为五脏大主，如帝王不可有为也。若将理得宜，无伤胎脏，更能知转男胎教之法，斯为尽善。
●转女为男法
《论》曰：阳施阴化，所以有妊。遇三阴所会，多生女子，但怀妊三月，名曰始胎，血脉不流，象形而变，是时男女未定，故令于未满三月间服药方术，转令生男也。其法以斧置妊妇床下，系刃向下，勿令人知。恐不信者，令待鸡抱卵时，依此置窠下，一窠尽出雄鸡。此虽未试，亦不可不知。凡受胎三月，逐物变化，故古人立胎教能令生子良善长寿，忠孝仁义，聪明无疾。十月之内，常见好境象，远邪僻，真良教也。
●又
妊孕欲得男女，觉有孕未满月，以弓弩弦为带缚腰中，满三月解，转女为男，宫中秘法不传。（《房室经》）
●视井生男
《博物志》曰：妇人妊身，三月未满，着婿衣冠，平旦绕井三匝，映水视影，勿反顾，必生男。陈成者，生十女，其妻绕井三匝，咒曰：女为阴，男为阳，女多灾，男多祥。锁井三日不汲，及期果生一男。
●天癸
女子二七而天癸至，任脉通，太冲盛，月事以时下，故有子。丈夫二八，肾气盛，天癸至，精气溢，阴阳和，故有子。年老有子者，气脉常通，肾气有余也。有子，男不过尽八八，女子不过七七，而天地精气竭矣。子寿不过天癸之数。
●十月而生
精神受于天，形体禀于地，一月而膏，二月而胚，三月而胎，四月而肌，五月而筋，六月而骨，七月而成，八月而动，九月而躁，十月而生。（《淮南子》）
●妊孕避忌
妇人妊身，不欲见丑恶物，食当避异常味，不可见兔，令儿唇厥，不可啖姜，令儿多指。（《博物志》）
●郝翁医妇人验
郝翁者，名允，博陵人，晚迁郑圃，世以神医目之。里妇二，一夜中口噤如死状，翁曰：血脉滞也，不用药，闻鸡声自愈。一行踸踔辄踣，翁曰：脉厥也，当活筋，以药熨之自快。皆验。士人陈尧遵妻病，众医以为劳伤，翁曰：亟屏药，是为娠症，且贺君得男子。已而果然。又二妇人妊，一咽嘿不能言，翁曰：儿胞大经壅，儿生经行，则言矣，不可毒以药。一极壮健，翁偶诊其脉，曰：母气已死，所以生者，反恃儿气耳。如期子生母死。翁所治病神异，不可胜纪。（《邵氏后闻见录》）
●妊妇不语
孕妇不语，非病也，闻如此者，不须服药，临产日但服保生丸、四物汤之类，产后便语，亦自然之理，非药之功，岂其功也哉。（《医余》）
●半产正产
夫半产、正产，妇人之常事也。然其间多有产后染成大患，忽绝无月行，忽宫脏亏损不禁，忽积成癥瘕，而岁久月深，倾损性命，此无他，轻之以为半产，而不甚将养之所致也。不知半产之后，其将养过当如正产十倍。正产止血脏空虚，半产即肌肉腐烂。常切譬之，正产有如果中之栗，夫栗之为物，俟其自熟，阴阳气足，则其壳自开，而栗自坠。方是之时，子之与壳两无所损，如妇人怀孕十月已满，阴阳气足，则其子宫自开，而儿子生下。若月未满足，因误服药饵，忽寒邪热毒所伤，忽扶轻举重，忽倒地打伤，其胎脏伤损，胞系腐烂，然后其胎坠下，即有如世人采折新栗，碎其皮壳，就壳中断其根蒂，然后取得栗子，此其半产之喻也。以其胎藏伤损，胞系断去而后胎坠下，则其半产之人，将养调治，得不过如正产十倍者哉？正产之后，补其虚，生其好血，化其恶血，保其脏气，去其风邪，人人无有不安也。半产之后，补其虚，生其肌肉，益其血，穷其所因，解其病，去其风邪，养其脏气，加之将养过如正产十倍，伤损之胎无不平复也。吁，世之人多轻之，至于倾危，不可胜数，得不惜哉。（《琐碎录》）
●产难
凡治产难之法有四：一肾为悭藏，其气以悭秘为事，如催生之方，多用滑利迅疾之药，如兔脑、笔头灰、弩牙、蛇皮之类。有水血先下，子道干涩，令儿不能下者，如猪脂蜜酒、葱白、葵子、牛乳、榆白皮、滑石之类。有稽停劳动之久，风冷乘虚客于胞胎，使气血凝滞，涩而不下，如桂、牛膝酒、葱之类，五积散加顺元散煎服尤妙。有触犯禁忌者，如符法，腊月兔脑、朱砂、乳香之类。
●催生歌
一乌（梅）三巴（豆）七胡椒，细研烂捣取成膏，酒醋调和脐下贴，便令子母见分胞。（《琐碎录》）
●产难厌胜
凡产难，密以净纸，书本州太守姓名，灯上烧灰汤调，即产。此虽厌胜，颇验。（《百一选方》）
●产后寒气入腹
妇人产当寒月，寒气入产门，脐下胀满，手不敢犯，此寒疝也。医将治之以抵党汤，谓其有瘀血。尝教之曰：非其治也，可服张仲景羊肉汤，少减水，二服遂愈。（《本草衍义》）
●产妇头疼寒热
有妇人方产一两日间，头疼发热，或发寒热者，何也？其说有三：一则作奶，二则败血不行，三则伤风。先以手按奶子，奶痛者是作奶也，宜服顺气散及栝蒌末之类，以通其奶，更以温汤洗之，奶通则无事。奶若不痛，即问败血行不行，如败血不行，即是血作也，急服行血药，如黑神散、没药、当归之类。奶既不痛，败血自行，而乃身热头疼，或发寒热，是伤风也，依伤寒法随症治之。（《医余》）
●渴饮五味汁
一妇人暴渴，唯饮五味汁。名医耿隅诊其脉，曰：此血欲凝，非疾也。而果孕。古方有血欲凝而渴饮味之症，不可不知也。
●产难胞衣不出
陶隐居云：产难，取弓弩弦以缚腰，及烧弩牙令赤，内酒中饮之，皆取发放快速之义也。（《本草》）
●怀子而不乳
菑川王美人怀子而不乳，召淳于意往，饮以茛菪药一撮，以酒饮之，旋乳。意复诊其脉，而脉躁。躁者，有余病，即饮以消石一齐，出血，血如豆，比五六枚。（《史记》）
●孕妇逆生
孕妇欲产，时遇腹中不肯伸舒行动，多是曲腰眠卧忍痛，其儿在腹中不能得转，故脚先出，谓之逆产。须臾不救，母子俱亡。但用乌蛇蜕一条，蝉蜕二七个，血余一个（小儿胎发），以上三味烧为灰，分为二服，温酒调下，并进二服，仰卧，霎时其儿实时顺生。或用小绢针于小儿脚心刺三七刺，急用盐少许涂刺处，即时顺生，子母俱活也。（刘颖叔《异苑》）
●产后瘛疭
妇人疾，莫大于产蓐，仓猝为庸医所杀者多矣，亦不素讲故也。旧常见杜壬作《医准》一卷，其平生治人用药之验。其一记郝质子妇产四日，瘛疭载眼，弓背反张。壬以为瘈病，与大豆紫汤、独活汤而愈。政和间，余妻才分娩，犹在蓐中，忽作此症，头足反接，相去几二尺，家人惊骇，以数婢强拗之，不直。适记所云，而药囊有独活，乃急为之召医。未至，连进三剂，遂能直。医到即愈矣，更不须用大豆紫汤。古人处方神验类矣，不可不广告人。二方在《千金》第三卷。
●运闷
凡产后运闷有四种：有下血太多，虚极运闷，宜服羊肉汤兼黑神散。有血下少，血上逆于心，亦令运闷，如心腹刺痛，宜服四物汤加桂、黑神散、芎䓖散。有体中素多风疾，因产损伤气血，乘虚而运闷，四物汤加防风、羌活，热多者与独活柴胡汤并治风痰药。有心气将温过度，邪热上乘于心，亦令人言语错乱运闷者，宜服镇心补心丹、生姜生地黄散、至宝丹、桃奴丸。
●妇人月水不通及不断
妇人冲任之脉起胞中，为候之海。手太阳小肠之经也，手少阴心之经也，二经为表里，主下月水。月水来如期，谓之月信。其不来者，缘风冷伤本经，故血结在内不通也。或曾经唾血或吐血，致血枯或醉以入室，劳伤肝气，肝脏血竭于内，俱令月水不通。又胃气虚，不能消化水谷，使津液不生血气，亦令月水不通，其候肠中鸣是也，但益津液，则经血自下。久不通者，血结为块，若脾胃虚弱则变为水肿，土不胜水故也。其月水来而断者，由劳伤经脉，冲任气虚，不能制经血也。
●漏下带下崩中
妇人冲任二脉，为十二经之海。二经气虚，复为劳伤，则不能制其血，故非时即下，淋沥不断，谓之漏下。其血与秽液相兼带而下，谓之带下。忽然暴下，谓之崩中。其色白为冷，赤为热，赤白相兼有冷热也。（东虢娄居中《食治通说》同上）
●四物汤之功
四物汤，妇人之宝也。洛阳李敏求赴官东吴，其妻病牙疼，每发呻吟宛转，至不能堪忍，令婢辈以钗股按置牙间，少顷银色辄变黑，毒气所攻，痛楚可知也。沿路累易医，殊无效。嘉禾僧惠海为制一汤，服之半年，所苦良已。后因食热面又作，坐间煮汤以进，一服而愈，其神速若此。视药之摽题，初不著名，但云凉血活血而已。敏求报之重，徐以情扣之，始知是四物汤。盖血活而凉，何由致壅滞以生疾？莫强中一侍人，久病经阻，发热咳嗽，倦怠不食，憔悴骨立，医工往往作瘵疾治之，其势甚危惙。强中曰：妇人以血气为本，血荣自然有生理。因谢遣众工，专服此汤。其法㕮咀，每慢火煮，取清汁，带热以啜之，空腹，日三四服，未及月余，经候忽通，余疾如失。（《泊宅编》）
●疗师尼寡妇别制方
昔宋褚澄疗师尼寡妇各制方，盖有谓也。此二种鳏居，独阴无阳，欲心萌而多不遂，是以阴阳交争，乍寒乍热，全类温疟，久则为劳。尝读《史记·仓公传》，载济北王侍人韩女，病腰背痛寒热，众皆以为寒热也。仓公曰：病得之欲男子不可得也。何以知欲男子而不可得？诊其脉，肝脉弦出，是以知也。盖男子以精为主，妇人以血为主。男子精盛则思室，妇人血盛则怀胎。夫肝，摄血者也，厥阴弦出寸部，又上鱼际，则阴血盛可知。故知褚澄之言，信有谓矣。（《本事方》）
●任氏面疾
兴国初，有任氏，美色，聘进士王公甫，谓公甫不遂寸禄，愁郁不忿，不期面色渐变黑，自惭而归母家，求医治。遇一道人，曰：此乃病也，吾有药可愈。任氏恳求得之，曰：女真散以酒下二钱，日两服。数日间，面微微变白，一月如旧。厚赂而得其方，用黄丹、女菀二物，等分为末尔。（《名医录》）
●妊子
妇人手少阴脉动甚者，妊子也。少阴脉，掌后陷者中，当小指动而应手者也。
●又
正月十五日灯盏，令人有子。夫妇共于富家局会所盗之，勿令人知之，安卧床下，当月有娠。

卷十  ——————————————————————————————————————————————————————————————————————————————————————————

小儿  ***************************
●小方
孙思邈《千金方》曰：小儿六岁以下，黄帝无说。中古有巫妨，始撰《颅囟经》以占寿夭，自兹始有小方，则小儿方药始于巫妨也。
●善医小儿
杜任郎中善医。里人王奉职宗简时仕于汶阳，时有郡人孟生，家甚温厚，惟一子方数岁抱疾，他医数人治之无验。召任治之，数日而良已，逾月而平复。人询任曰：君以何药主之？任语之故，其人惊曰：公所言，皆药之至温者也。他人不取，君用之能起其疾，其义可闻乎？任曰：孟生，富家也，而众医皆用犀珠金银主之，其性至凉，久则寒其胃，又从而投之，由是多不喜食，日益羸瘠，则溃其元，失其本矣。吾之剂先温其胃，使其饮食如故，然后攻其他疾，是以先壮其本而无失者焉。又知杜君之善医也如此。（《青箱杂记》）
●疮豆禁鸡鸭子
疗病豌豆疮，欲无瘢，频揭去痂，勿令隐肌，乃不成瘢。纵揭伤有微血，但以面膏涂，无苦也。疮家不可食鸡鸭卵，即时盲瞳子如卵白，其应如神，不可不戒。（《良方》）
●小儿夜啼
井口边草，主小儿夜啼，着母席荐下，勿令知之。（《酉阳杂俎》）
●小儿不可食鸡
《养生论》曰：鸡肉不可令小儿食，食之令生蛔虫，又令体消瘦。（《杜阳杂编》）
●治儿语迟
社坛余胙酒治孩儿语迟，以少许吃，吐酒喷屋四角，辟蚊虫。（《本草》）
●儿得母寒下痢
东阳陈叔山小儿，二岁，得下痢，尝先啼，日以羸困，问华佗。佗曰：其母怀躯，阳气内养，乳中虚冷，儿得母寒，故令不时愈。佗与四物女苑丸，十日即除。（《魏志》）
●小儿感冷身热
有小儿感冷，身大热恶寒，此有表症，用发汗药，汗出遂凉。过一日复热，医谓表解里未解，验之，服四顺饮子，利动脏腑，一行遂凉。隔一日又再热，医云经热未解，验之小便赤，故知心热未解，服生气汤遂凉。过二日又热，其家无所措手，医曰：脉已和，非病也。既发汗，又利大小便，其儿已虚，阳气无所归，皆见于表，所以身热。以和胃气药，如六神散之类，加乌梅煎，令微觉有酸味，收其阳气归，自此全愈。
●小儿粪青
此脾虚生风之症也。脾属土，其色黄，粪黄则是脾家正色。今乃青，肝木克脾也。肝属木，其色青。肝盛脾虚，受肝之克，故粪青也。当服益脾去风药，如半硫丸加白附子、蝎梢，可以治之。虽然小儿青粪，抛下便青者，是风冷也，良久然后青者，非病也，小儿粪自然如此。
●小儿泻后脚弱
小儿因患泄泻或疳气，服药泻止，却患咳嗽，治得咳嗽少愈，以五六岁，脚弱不能行。师曰：脾传肺，故咳嗽；肺传肾，故不能行。脾属土，土生金，金生水，故传之肾。肾主腰脚，故不能行。因用猪腰子煎汁，服五疳保童丸，半月遂能行。
●小儿得地气方行
小儿未会行能坐，不可常常抱在手中，可以入坐车。能独坐，春夏坐于地上，寒则以荐席衬之，人得地气方能行，惜之过当，常抱持之，所以当行而不能行也。万物非土不生，故小儿亦要得地气也。（以上《医录》）
●小儿初生畏寒
小儿初生候浴，水未得，且以绵絮包裹，抱大人怀中暖之，及浴了亦当如此，虽暑月亦未可遽去绵絮，渐渐去之，乍出母腹，不可令冒寒气也。预煎下沸汤以瓶收之，临时渐暖，不犯生水则儿不生疮，如此一月为佳。
●小儿初生回气
小儿初生气欲绝，不能啼者，必是难产或冒寒所致。急以绵絮包裹抱怀中，未可断脐，且将胞衣置炭火炉中烧之，仍燃大纸灯蘸油点之，于脐带上往来，遍带燎之。盖脐带连儿，脐得火气，由脐入腹，更以热醋汤捋洗脐带，须臾气回，啼哭如常方可浴，洗了即断脐带。
●小儿初生服药
小儿初生，急以绵裹指，拭尽口中恶血，若不急拭，啼声一出，即入腹，成百病矣。亦未须与乳，且先与拍破黄连，浸汤取浓汁，调朱砂细末，抹儿口中，打尽腹中旧屎，方可与乳。儿若多睡，听之，勿强与乳，则自然长而少病。
●小儿初生通大小便
小儿初生，大小便不通，腹胀欲绝者，急令妇人以温水先嗽口了，吸咂儿前后心并脐下、手足心共七处，每一处凡三五次，漱口吸咂取红赤为度，须臾自通，不尔无生意，有此症遇此法，可谓再生。
●小儿夜啼有四证
小儿夜啼有四证：一曰寒，二曰热，三曰重舌口疮，四曰客忤。寒则腹痛而啼。面青白，口有冷气，腹亦冷，曲腰而啼，此冷症也。热则心躁而啼。面赤小便赤，口中热，腹暖，啼时或有汗，仰身而啼，此热症也。若重舌口疮，则要乳吃，口到乳上便啼，身额皆微热，急取灯照，口若无疮，舌必肿也。客忤者，见生人气忤犯而啼也。
●小儿伤乳食发热
小儿伤乳及食者，或时发热，热有退时，热退后，但肚热或夜间热者，此伤乳食也，其粪有酸臭气异常，千金紫丸主之。
●小儿发热治法
小儿积热者，表里俱热，则遍身皆热，颊赤口干，小便赤，大便焦黄，先以清凉四顺饮子，利动脏腑，热则去。既去复热者，里热已解而表热未解也。当用惺惺散或红绵散内加麻黄，微发汗，表热乃去。表热去后又发热者，何也？世医到此尽不能晓，或再用凉药，或再解表，或以谓不可医，误致夭伤者甚多。此表里俱虚，气不归元而阳浮于外，所以再发热，非热症也。只用六神散入粳米煎，和其胃气，则收阳气归内，身体便凉。热重者，用银白散。
●小儿血热
小儿血热者，每早食后发热，夜则凉，世医多谓虚劳，或谓疳热，此血热也，宜用猪胆丸。
●急慢惊风
小儿发痫，俗云惊风，有阴阳症。因身热面赤而发搐搦，上视牙关紧硬者，阳症也。因吐泻，或只吐不泻，日渐面色白，脾虚成冷而发惊，不甚搐搦，微微目上视，手足微动者，阴症也。阳症用凉药，阴症用温药，不可一概作惊风治也。又有一症欲发疮疹，先身热惊跳，或发搐搦，此非惊风，当服发散药。
●小儿吐泻用药
小儿暑月多吐泻，其症不一，宜详审，用药不可差谬。有伏暑吐泻，小水必不利，宜服五苓散、香薷散。有伤食吐泻者，其吐及粪皆有酸臭气，宜服感应丸。三方易知，今不复载。泻多日，口唇白，及粪色亦白，及泻粪颇多者，因而成冷也，宜以前方六神散，每二钱匕，加附子末一钱匕，煎作三四服，以防变痫也。
●小儿泻痢
小儿暑月多泻者，一则伏暑，心藏热，小水不利，清浊不分，因成泄泻，可服五苓散或大顺散，二药皆用沸汤调。若小水快而泻者，冷泻也，宜于六神散内加附子煎服。若肚大，泻色白者，疳泻也，宜服官局六神丸。泻者不可急以热药止之，若以热药止之，便变成痢。凡病痢者，皆因有积。赤痢，热积也。白痢，冷积也。赤白痢，冷热不调之积也。赤多白少者，热多而冷少也。白多赤少者，冷多而热少也。
●小儿解颅
小儿解颅，曾有人作头巾与裹遮护之，久而自合，亦良法也。
●疮疹
小儿生未有不发疮疹，自一岁至十岁，至十二三岁，须发一次。家有数小儿，一儿病此，余即次第皆及之，便当防慎。其症有身热头痛如伤寒状，但不恶风，唯恶热，所以异于伤风者。唇红，尻骨及耳尖皆冷，或腹痛眼涩，及口舌皆痛。腹痛者腹中先出，眼涩者眼中先出，咽喉及口舌痛者，皆先有疮也。或如沙如粟米状，或为隐疹如风泛状，皆其症也。热轻者，疮亦轻，热重者，疮亦重。方其身热时，疮未出，直待身凉方出，亦不可不知。其未出亦须服药，唯是认得症候分明以投汤剂，庶不误人性命也。未出时，只可服升麻汤、红绵散、地龙散、消毒饮，此皆平平药。或见儿身不甚热，即饮少酒，热甚者，不可饮酒。
●疮疹有表里证
小儿疮疹有表里证。其疮皮不薄，如赤根白头，渐渐赤肿而有脓差迟者，谓之木豆，此里症，发于脏也。其疮皮薄如水泡，破即易干者，谓之水豆，此表症，发于腑也。发于脏者重，发于腑者轻，热重者，至有见鬼神，目上视，发搐搦，如惊痫之状，世人误认惊痫，投以冷药，无不为害者，不可不慎也。如觉热太盛，涎壅，平平药不可攻者，宜以雄黄解毒丸利之，以减其毒，须遍身以灯照，仔细看觑，如未有红点子出者，可下之，既出则不可利，恐蓄伏也。
●疮疹黏衣用牛粪
小儿疮疹，出了变身溃脓，沾黏衣衾，睡卧不得者，用腊月黄牛粪，日干烧灰，铺一寸许在床上，令卧之其间。疮有大成片，无皮及有成豆痈者，皆用牛粪灰掺之，即愈。
●剥疮痂免成瘢
小儿面上疮子才脓出，急以真酥润之，频润为佳。才有疮痂，急剥去，更润之。痂硬不落，有碍肉生，遂成瘢子，此理昭然，人多不晓，反谓剥早成瘢，甚误也。
●疮疹不可洗面
小儿疮疹不可洗面，生水入眼，即损眼也。唯要忌口，止可食粥及鲫鱼、青鱼、鹌子之类，余鱼及猪羊肉皆不可食，恐损眼也。
●疮疹用胭脂涂眼
小儿疮疹未出，认得是此症，急以胭脂涂眼周回，令疮不入眼，亦甚妙。
●疮疹后服清凉饮子
小儿疮疹皆出尽，身已凉，喜食物，亦稍能转动，以清凉饮子浓煎，量儿大小与之，须利三二行，即安乐，后不发热，不肿腮，不鼻衄，不患痢，世人不用此法者，于此数证，恐不能免也。
●小儿丹毒
小儿丹者，风热积毒所成。冬间火烘衣，藉不候冷以衣儿，或夜间盖覆太暖，日间亲火，或奶娘喜食烧灸物饮酒之类，皆致儿病丹也。或发于手足，或发于头面胸背。其热如火，轻轻着手，则痛不可忍，急为砭出血为上策。《千金》有服食并搨汤，皆可用。（以上皆李左司《保生要方》）
●小儿吐泻后成慢惊
小儿吐泻或成慢惊，昏睡，手足似搐而不甚，搐金液丹半两，白丸子三钱，同研极细，生姜米饮调下三钱，多服乃效，服至一二两无害，候胃气已生，手足渐暖，渐减金液丹，增白丸子，以意详之。
●小儿初生不饮乳
小儿初生不饮乳及不小便，奶汁二合，葱白一寸，分四破，上以银石器煎取一合，注子灌，立愈。（《集验方》）
●儿脐血出
小儿初生未满月，多啼叫，致脐中血出，以白石脂末贴之即愈。未愈，微微炒过，放冷再贴，仍不得剥揭。
●儿脐久不干
当归焙干为末，右着脐中，频用自差。予家小儿病脐湿出脓及清水者五十余日，一敷而干，后因尿入疮复病，又得敷愈。（《良方》）
●薏苡浴儿
薏苡叶煎汤浴初生婴儿，一生少病。暑月可作熟水暖胃益气血。（《琐碎录》）
●脐风撮口
小儿初生一七内，忽患脐风撮口，百无一活。坐视其毙者皆是，良可悯。有一法极验，世罕有知者，凡此儿齿龈上有小泡子如粟米状，以温汤蘸熟帛裹手指轻轻擦破即口开，便安，不用服药，神妙。（《保生方》）
疮  ***************************
●疡生于颊
雄黄治疮疡尚矣。《周礼》疡医：凡疗疡，以五毒攻之。郑康成注云：今医方合五毒之药，用黄蝥置石胆、丹砂、雄黄、矾石、磁石其中，烧之三日三夜，其烟上着，以鸡羽取之以注创，恶肉破骨则尽出。杨大年尝笔记其事，族人杨嵎，年少时有疡生于颊，连齿辅车外肿若覆瓯，内溃出浓血不辍，吐之痛楚难忍，疗之百方，弥年不差。人语之，依郑法制药成，注之疮中，少顷，朽骨连两牙溃出，遂愈，后更安宁。信古方攻病之速也。黄蝥即瓦合也。（《本事方》）
●木痴成疮
南方多雨，有物曰木痴，其大概类鼻涕，积阴而生于古木之上，闻人气则闪闪而动，人过其下，有堕于人体间者，即立成疮，久则遍其肌体。时有客患其木痴之疮，遇一道士，谓曰以朱砂、麝香涂之当愈。客如其言，果愈。
●耳塞敷疮
郑师甫云：尝患足上伤手疮，水入肿痛，不可行步。有丐者，令以耳塞敷之，一夕水尽出，愈。（《邵氏见闻录》）
●壁土治疮烂
暑月肌肤疮烂，或因搔成疮者。林才中尝暑中卧病，肌肤多疮，烂汁出，有一乳姥曰：此易差也。取干壁土，揉细末敷之，随手即差。（《良方》）
●治疮久不合
露蜂房、蛇蜕皮、乱发各烧灰存性，取一钱匕，酒服，治疮久不合。（《东坡大全》）
●治下疳疮
有富家子唐靖，年十八九未娶，忽于阴头上生疮，初只针眼来大小，畏疼不敢洗刮，日久攻入皮肉，连茎烂一二寸许，医者止用膏药贴之，愈疼，亦无人识此疮。有贫道周守真曰：此谓下疳疮，亦名妒精疮。缘为后生未娶，精气溢盛，阳道兴起，及当泄不泄，不泄强泄，胀断嫩皮，怕疼痛失洗刮，攻入皮内，日久遂烂，有害却命者。靖告先生为治之，守真曰：若欲治此疾，须是断房事数日，先用荆芥、黄皮、马鞭草、甘草，锉，入葱煎汤洗之，去脓靥，以诃子烧灰，入麝香，干掺患处，令睡，睡醒服冷水两三口，勿令阳道兴起，胀断疮靥，靥坚即较。（《庚志》）
●遍身患疮
凡人患疮遍身，有百药不效者，用槟榔一个，为细末，生硫黄一钱，同研细，入腻粉一钱，和均，每用一钱，安手心内，油调，涂外肾，不得洗手，但擦手令干可也。一两日间，疮便愈。
●膁疮
有一肿膁疮，赤肿而痛，用黄连、黄蘗之类，皆凉药也。久而不愈，其疮冷矣，却当用温药，如鹿角灰、头发灰、乳香之类，治之当愈。此阴阳寒暑往来之理也。（《医余》）
●舋疡
人身血气，周身不知几千息。人血行而拥，则疮疖于虚穴处，则生核，谓之舋疡。舋，疮生也。疮差，核亦消。（东坡《物类相感志》）
●獭髓补疮
吴孙和宠邓夫人，尝醉舞如意，误伤邓颊，血流，娇惋弥苦，命太医合药，言得白獭髓，杂玉与琥珀屑，当灭此痕。和以百金购得白獭，乃合膏。琥珀太多，及差，痕不灭，左颊有赤点如痣。（《酉阳杂俎》）
●石菖蒲愈疮
有人患遍身生热毒疮，痛而不痒，手足尤甚，然至颈而止，粘着衣被，晓夕不得睡，痛不可任。有下俚教以菖蒲三斗锉，日干之，舂罗为末，布席上，使病患恣卧其间，仍以被衣覆之，既不粘着衣被，又复得睡，不五七日之间，其疮如失。后自患此疮，亦如此，应手神验。其石菖蒲络石者节密，入药须此等。
●风热细疹
有人病遍身风热细疹，痒痛不可任，连胸胫脐腹及近隐处皆然。痰涎亦多，夜不得睡，以苦参末一两，皂角二两，水一升，揉滤取汁，银石器熬成膏，和参末为丸，桐子大，三二十丸温水下，食后次日便愈。
●风毒湿疮
有妇人患脐下、腹上、下连二阴遍满生湿疮，如马瓜疮，他处并无，痒热而痛，大小便涩，出黄汁，食亦减，身面微肿。医作恶疮治，用鳗鲡鱼、松脂、黄丹之类。药涂上，疮愈热，痛愈甚，治不对故如此。问之，此人嗜酒贪啖，喜鱼虾发风之物。急令用温水洗拭去膏药，寻以马齿苋四两，烂研细，入青黛一两，再研均，涂疮上，即时热减，痛痒皆去，仍服八正散，日三服，分散客热。每涂药得一时久，药已干燥，又再涂新湿药，凡如此，二日减三分之一，五日减三分之二，自此二十日愈。既愈而问曰：此疮何缘至此？曰：中下焦蓄风热毒气，若不出，当作肠痈内痔，仍须常禁酒及发风物。然不能禁酒，果然患内痔。（三说《本草衍义》）
●患疮
践坏灶土，令人患疮；踏鸡子壳，令人得白癫风。
●鱼脐疮
皇祐中，学究任道腿间患一疮，始发赤肿，复绝，便变黑，后穴则有黄水出，四边浮浆起，累治不差。医王通看之，此疮狭长，似鱼脐下疮也，遂以大针针四向并中，随针有紫赤水汁出如豆汁，言此一因风毒蕴结而成，二因久坐血气凝涩而致，三因食肉，有人汗落其间也。道曰：素好读书而久坐，此疾数岁前夏月，道中买猪脯味水饭，疑似人肉，食以后得斯疾。通曰：与误食人汗不远矣。以一异散子，用鸡子清调敷其疮，日三易，数日得愈。道坚求其方，通曰：止用雪玄一味。自后累访名医，求其雪玄何物，医皆不识。道因至许郑间，会医者郝老，曰：尝记《圣惠》有一方治此疾，用腊月猪头烧灰，以鸡子清调敷，此乃是也雪玄。非郝老博学多记，后医岂不惑耶。（《名医录》）
●头疮禁用水银
小儿头有疮有虱，切不可用水银擦，自疮而入经络，必缓筋骨，百药不能治。医方并云：人有患漆疮者，不可以朱漆器炙热熨之，恐朱中有水银入经络也。黑漆器则不妨。此方正类以生草乌涂白秃，以巴豆熏痔而致死者。（《琐碎录》）
●治恶疮
南丰市民严黄七，两足生疮，臭秽溃烂，众皆驱斥，不容迹出。货角器于村野，而旅邸又不容。至京，潜投宿于五夫人祠下，夜半遭黄衣吏诃逐，曰：何人敢以腐秽脚触污此间？谢曰：不幸缠恶疾，无处见容，冒死来此。纷拿次，夫人抗声令勿逐，且呼使前，曰：吾授汝妙方，用漏芦子一枚，生干为末，入腻粉少许，井水调涂，当效。严拜谢，依而治之，果愈。（《类编》同上）
●治善恶疮
仁宗在东宫时，尝患诈腮，命道士赞能治疗，取赤小豆四十九粒咒之，杂他药为末敷之而愈。中贵任承亮在傍知状。后承亮自患恶疮，滨死，尚书郎敷求授以药，立愈。问其方，赤小豆也。承亮始悟道士之技，所谓诵咒，乃神其术尔。久之，沿官过豫章，或苦胁疽，几达五脏，医者治之甚捷。承亮曰：君得非用赤小豆邪？医惊拜曰：某用此活三十口，愿勿复宣言。周少隐病，宗室彦符传之曰：善恶诸疮，无药可治者，皆能治。有僧发背，状如烂瓜，周邻家乳婢复疽作，用之皆如神。其法，细末水调敷疮及四傍赤肿，药落再敷之。（同上）
●搔发际成窍出血
顷有一人，指缝中因搔痒，遂成疮，有一小窍，血溅出不止，用止血药及血竭之类亦无效，数日遂不起。后有一人，于耳后发际搔痒，亦有一小窍出血，与前相似，人亦无识者。适有一道人，言此名发泉，但用多年粪桶箍晒干，烧灰傅之当愈。果如其言，使前指缝血出遇此，亦必愈。
●病肥脉
许慎云：人病肥脉瘾疹，当取人姓曹氏帛布拭之则愈也。
●傅疮
灯花末傅金疮，止血生肉，令疮黑，令烛花落，有喜事，不尔，得钱之兆也。（《本草》）
●病癞
赵瞿病癞历年，医不差，乃赍粮弃送于山穴中。瞿自怨不幸，吁叹涕泣经月。有仙人经穴见之，哀之，具问其详。瞿知其非常人，叩头自陈，乞命。于是仙人取囊中药赐之，教其服百余日，疮愈，颜色悦，肌肤润。仙人再过视之，瞿谢活命之恩，乞遗其方，仙人曰：此是松脂，彼中极多，汝可炼服之，长服身转轻，力百倍，登危陟险，终日不困，年百岁，齿不堕，发不白，夜卧尝见有光大如镜。（《抱朴子》）
●脚疮
有人患脚疮，冬月顿然无事，夏月臭烂，疼痛不可言。一道人视之，曰：尔因行草上，惹着蛇交遗沥，疮中有蛇儿，冬伏夏出，故疼痛也。以生虾蟆捣碎傅之，日三四换，凡三日，有一小蛇自疮中出，以铁钳取之，其病遂愈。（《摭青杂说》）
●黄连愈癣
指挥使姚欢，年八十余，须发不白。自言年六十岁患癣疥，周匝顶踵，或教服黄连，遂愈。久服，故发不白。其法以宣连去须，酒浸一宿，焙干为末，蜜丸桐子大，日午、临卧酒吞二十粒。（《东坡大全》）
五绝病  ***************************
●五绝
五绝病者，一曰自缢死，气已绝；二曰墙壁屋崩压死，气已绝；三曰溺水死，气已绝；四曰鬼魇死，气已绝；五曰产乳死，气已绝。并能救治之。问葛生授何人得此神术，能活人命？生曰：我因入山采药，遇白衣人，问曰：汝非葛医生否？我乃半夏之精，汝遇人有五绝之病，用我救治即活。但用我作末，水丸令干，入鼻中即生矣。（《名医录》）
●治卒死
刘太丞，毗陵人。有邻家朱三，只有一子，年三十一岁，忽然卒死，脉全无。请太丞治之，取齐州半夏细末一大豆许纳鼻中，良久，身微暖，气更苏，迤逦无事。人问：卒死，太丞单方半夏如何活得死人？答曰：此南岳魏夫人方，出《外台秘要》。
●冻死
人路逢凄风苦雨，繁霜大雪，衣服沾濡，冷气入脏，致令阴气闭于内，阳气绝于外，荣卫结涩不复通，故致噤绝而死。若早得救疗，血温气通，则生。又云：冻死一日，犹可活，过此则不可也。
●溺死
人为水所没，水从孔窍入，灌注脏腑，其气壅闭，故死。若早拯救，得出则泄沥其水，令气得通，便得活也。又云：半日及一日，犹可活。气若已绝，心上暖，亦可治。
●自缢
人有不得志意者，多生忿恨，往往自缢。若觉早，虽已死，徐徐捧下，其阴阳经络虽暴壅闭，而脏腑真气未尽，所以犹可救。若遽断其绳，则气不能还，不得生。又云：自旦及暮，虽冷犹可活；自暮至旦，则难活。此谓昼则阳盛，其气易通，夜则阴盛，其气难通。又云：夏热易治，气虽断而心微温，一日以上犹可活。
●夏月热倒人法
暑月热倒人，昏迷闷乱，急扶在阴凉处，切不可与冷饮，当以布巾衣物等蘸热汤覆脐下及气海间，续续以汤淋布巾上，令彻脐腹，但暖则渐醒也。如仓卒无汤处，掬道上热土于脐端，以多为佳，冷则频换也，后与解暑毒药。若才热倒，便与冷饮，或用冷水淋之类，即死。旧有一法，或道涂无汤去处，即掬热土于脐上，仍拨开作窝子，令众人旋溺于其中，以代热汤，亦可取效。解暑用白虎汤、竹叶石膏汤之类，凡觉中暑，急嚼生姜一大块，冷水送下，如已迷闷，嚼大蒜一大瓣，冷水送下，如不能嚼，即用水研，灌之立醒。路中仓卒无水，渴甚，急嚼生葱二寸许，和津同咽，可抵饮水二升。（《集验方》）
疝瘅痹  ***************************
●涌疝
齐郎中令循病，众医皆以为蹶，入中而刺之。淳于意诊之，曰：涌疝也。令人不得前后溲。循曰：不得前后溲三日矣。意饮以火齐汤，一饮得前溲，再饮大溲，三饮而疾愈。病得之内。所以知循病者，切其脉时，右口气急，脉无五脏气，右口脉大而数，数者，中下热而涌。左为下，右为上，皆无五脏应，故曰涌疝。中热故溺赤也。
●气疝
齐北宫司空命妇出于病，众医皆以为风入中，病主在肺，刺其足少阳脉。淳于意诊其脉，曰：病气疝，客于膀胱，难于前后溲而溺赤，病见寒气则遗溺，使人腹肿。出于病得之欲溺不得，因以接内。所以知出于病者，切其脉大而实，其来难，是蹶阴之动脉也。脉来难者，疝气之客于膀胱也。腹之所以肿者，言蹶阴之络结小腹也。蹶阴有过则脉结动，动则腹肿。意即灸其足蹶阴之脉，左右各一所，即不遗溺而溲清，小腹痛止。即更为火齐汤以饮之，三日而疝气散，即愈。
●牡疝
安陵阪里公乘项处病，淳于意诊脉，曰：牡疝。牡疝在膈下，上连肺。病得之内。意谓之：慎无为，劳力事则必呕血死。处后蹴踘要蹶寒，汗出多即呕血。意复诊之，曰：当旦日日夕死。即死。病得之内。所以知项处病者，切其脉得番阳。番阳入虚里，处旦日死。一番一络者，牡疝也。意曰：他所诊期决死生及所治已病众多，颇忘之，不能尽识，不敢以对。
●肺消瘅
齐章武里曹山跗病，淳于意诊其脉，曰：肺消瘅也，加以寒热。即告其人曰：死，不治。适其共养，此不当医。治法曰：后三日而当狂，妄起行，欲走，后五日死。即如期死。山跗病得之盛怒而以接内。所以知山跗之病者，意切其脉，肺气热也。脉法曰：不平不鼓，形弊。此五脏高之远数以经病也，故切之时不平而代。不平者，血不居其处；代者，时参击并至，乍躁乍大也。此两络脉绝，故死不治。所以加寒热者，言其人尸夺。尸夺者，形弊；形弊者，不当关灸鑱石及饮毒药也。臣意未往诊时，齐太医先诊山跗病，灸其足少阳脉口，而饮之半夏丸，病者即泄注，腹中虚，又灸其少阴脉，是坏肝刚绝深，如是重损病者气，以故加寒热。所以后三日而当狂者，肝一络连属结绝乳下阳明，故络绝，开阳明脉，阳明脉伤，即当狂走。后五日死者，肝与心相去五分，故曰五日尽，尽则死矣。
●肾痹
齐王黄姬兄黄长卿，家有酒召客，召淳于意。诸客坐，未上食，意望见王后弟宋建，告曰：君有病，往四五日，君腰胁痛不可俯仰，又不得小溲。不亟治，病即入濡肾。及其未舍五脏，急治之。方今客肾濡，此所谓肾痹也。宋建曰：然。建故有腰脊痛，往四五日，天雨，黄氏诸倩（倩者，女婿也）见建家京下方石（京者，仓廪之属），即弄之，建亦欲效之，效之不能起，即复置之。暮，腰脊痛不得溺，至今不愈。建病得之好持重。所以知建病者，臣意见其色，太阳色干，肾部上及界要以下者枯四分所，故以往四五日知其发也。意即以柔汤使服，十八日所而病愈。
●胸痹
古有患胸痹者，心中急痛如锥刺，不得俯仰。蜀医为胸府有恶血故也。遂取生韭数斤，捣汁，今服之，即果吐出胸中恶血，遂差。又萧炳谓小儿初生，宜与韭根汁灌之，吐出恶血，长则无病。验韭能归心气而去包中恶气，治胸中也。（《名医录》）
●热病气
齐中御府长信病，淳于意入诊其脉，告曰：热病气也。然暑汗，脉少衰，不死。曰：此病得之当浴流水而寒甚，已而热。信曰：唯，然。往冬时，为王使于楚，至莒县阳周水，而莒桥梁颇坏，信则揽车辕未欲渡也，马惊，即堕，信身入水中，几死，吏即来救信，出之水中，衣尽濡，有间而身寒，已热如火，至今不可以见寒。意即为之液汤火齐逐热，一饮汗尽，再饮热去，三饮病已。即使服药，出入二十日，身无病者。所以知信之病者，切其脉时，并阴。《脉法》曰：热病阴阳交者死。切之不交，并阴。并阴者，服顺清而愈，其热虽未尽，犹活也。肾气有时间浊，在太阴脉口而希，是水气也。肾固主水，故以此知之。失治一时，即转为寒热。
●脾气
齐丞相舍人奴从朝入宫，淳于意见之食闺门外，望其色有病气。意即告宦者平。平好为脉，学臣意所，意即示之舍人奴病，告之曰：此伤脾气也，当至春膈塞不通，不能食饮，法至夏泄血死。宦者平即往告相曰：君之舍人奴有病，病重，死期有日。相君曰：卿何以知之？曰：君朝时入宫，君之舍人奴尽食闺门外，平与仓公立，即示平曰：病如是者死。即召舍人奴而谓之曰：公奴有病不？舍人曰：奴无病，身无痛者。至春果病，至四月泄血死。所以知奴病者，脾气周乘五脏，伤部而交，故伤脾之色也，望之杀然黄，察之如死青之兹。众医不知，以为大虫，不知伤脾。所以至春死，病者胃气黄。黄者，土气也。土不胜木，故至春死。所以至夏死者，《脉法》曰：病重而脉顺清者曰内关，内关之病，人不知其所痛，心急然无苦。若加以一病，死中春，一愈顺，及一时。其所以四月死者，诊其人时愈顺。愈顺者，人尚肥也。奴之病得之流汗数出，灸于火而以出见大风也。（以上《史记》）
●脾瘅
有病口甘者，五气之溢也，名曰脾瘅。有病口苦者，名曰胆瘅。
●胃疸
已食如饥者，胃疸，胃热则消谷也。面肿曰风。足胫肿曰水。目黄曰黄胆。
医功报应  ***************************
●许学士
许叔微少尝以登科为祷。一夕梦神告曰：汝欲登科，须凭阴德。叔微自念家贫无力，惟医乃可。于是精意方书，久乃通妙，人无高下，皆急赴之，既而所活愈多，声名益著，复梦其神受以一诗，曰：药有阴功，陈楼间处，堂上呼卢，喝六作五。是年登第六名进士第。上一名陈祖言，下一名楼材。及注阙，用升甲恩，如第五名授职官以归，与诗中之言无一字差，此则济人之病急者也。
●聂医善士
仪州华亭人聂从志，良医也。邑丞妻李氏病，垂死，治之得生。李氏美而淫，慕聂之貌，他日丞往旁郡，李伪称疾，使邀之，伺其至，语之曰：我几入鬼录，赖君复生。顾世间物无足以报德，愿以此身供枕席之奉。聂惊惧，趋而出，迨夜，李复盛饰而就之，聂绝袖脱去乃止，亦未尝与人言。后岁余，仪州推官黄靖国病，阴吏逮入冥证事，且还。行至河边，见狱吏捽一妇人，剖其腹，濯其肠而涤之。傍有僧语曰：此乃子同官某之妻也，欲与医者聂生通，聂不许，可谓善士。其人寿止六十，以此阴德，遂延一纪，仍世世赐子孙一人官。妇人减算如聂所增之数，所以荡涤肠胃者，除其淫也。靖国素与聂善，既苏，密往访之。聂惊曰：方私语时，无一人闻者，而奔来之夕，吾独处室中，此唯妇人与吾知尔，君安所得闻？靖国具以告。聂死后一子登科，其孙图南，绍兴中为汉中雒县丞，属仙井喻迪孺汝砺作隐德诗数百言，以发潜德，此不复载。（《夷坚志》）
●用诡道以劫流俗
王居安秀才久苦痔疾，闻萧山有善工，力不能招致，遂命舟自乌程走钱塘，舍于静邸中，使人迎医。医绝江至杭，既见，欣然为治药饵，且云：请以五日为期，可以除根本。初以一药放下大肠数寸，又以一药洗之，徐用药线结痔，信宿痔脱，其大如桃，复以药饵调养数日，遂安。此工初无难色，但放下大肠了，方议报谢之物，病者知命悬其手，尽许行橐所有为酬，方肯治疗。又玉山周仅调官京师，旧患膀胱气，外肾偏坠。有货药人云：只立谈间可使之正，约以万钱及三缣之报。相次入室中，施一针，所苦果平。周大喜，即如数负金帛而去。后半月，其疾如故，使人访医者，已不见矣。古之贤人，或在医卜之中，今之医者，急于声利，率用诡道以劫流俗，殆与穴坯挟刃之徒无异。予目击二事，今书之以为世警。（《泊宅编》）
●徐楼台
当涂外科医徐楼台孙大郎，于绍兴八年，疗溧水县蜡山富民江舜明背疽，因邀谢钱三百千之外，复觅银二十五两未许，遂以纸捻点药入疮，痛甚致毙。不一年，徐病热，哀叫不绝，但云舜明莫打我，数日死。其子随母改嫁，其医遂绝。（《丁志》）
●符助教
宣城符里镇人符助教，治痈疽，操心亡状。病者疮不毒，先以药发之。忽一黄衣卒来，持片纸示之，云阴司追汝，以藤杖点其背，符大叫痛。黄衣曰：汝元来也知痛。随手成大疽而死。
●水阳陆医
宣城管内水阳村医陆阳，字义若，以技称。建炎中，朱莘老编修妻，避寇惊忧致疾，陆误投以小柴胡汤杀之。溧水高淳镇李氏子病瘵，召之用功未效，从出娼家饮，索钱并酒馔。不与。投以刚剂数十粒，又杀之。绍兴九年，陆暴病，呼曰：朱宜人、李六郎休打我，我便去也。旬日死。（同上）
●医僧瞽报
温州医僧法程，字无枉，少瞽，百端治之不愈。但昼夜诵观世音菩萨名号，如是十五年，梦中闻菩萨呼之使前，若有物絷其足，不可动。菩萨叹曰：汝前世为灸师，误灸损人眼，今生当受此报，叹以免。但吾怜汝诚心，当使汝衣食丰足。遂探怀中，掬宝珠满手与之。既寤，医道大行，衣钵甚富，至七十余犹在。（《甲志》）
●下胎果报
京师有一妇人姓白，有美容，京人皆称为白牡丹，货下胎药为生。忽患脑疼，日增其肿，名医治之皆不愈。日久溃烂，臭秽不可闻，每夜声唤，远近皆闻之。一日，遂说与家中云：我所蓄下胎方，尽为我焚之。戒子弟曰：誓不可传此业。其子告母云：我母因此起家，何弃之有？其母曰：我夜夜梦数百小儿咂我脑袋，所以疼痛叫唤，此皆是我以毒药坏胎，获此果报。言讫遂死。（《名医录》）
●段承务
宜兴段承务，医术精高，然贪顾财贿，非大势力者，不能屈致。翟忠惠公居常熟，欲见之不可，诿平江守梁尚书邀之始来。既回平江适，一富人病，来谒医。段曰：此病不过汤药数剂可疗，然非五百千为谢不可。其家始许半酬，拂衣去。竟从其请，别奉银五十两为药资。段求益至百两，乃出药为治。数日愈。所获西归中涂，夜梦一朱衣曰：上帝以尔为医，而厚取贿赂，殊无济物之心，命杖脊二十。遂敕左右而鞭之。既寤，觉脊痛，呼仆视之，捶痕宛然，还家未几而死。（《己志》）
●鲍君大王
明州人家女既嫁归宁，媵外家妾幽兰从群婢往后园挑菜，忽闷眩仆地，言语无伦，如有凭附，扶至房，半日方醒。问其故，曰：吾必死矣。吾前生是河北眼科医，有村媪独处，病赤目，吾阴利其赀，投转药杀之，尽掩室中之藏，外无一知者。媪诉诸东岳，命逮治，而吾冥数未竟，不可寻索。后二十年，前身死，又注生此州。媪久抱恨泉壤，复往诉。岳帝怜之，择健駃赍文书，诣天下郡县，求访殆遍，末乃到浙东。既至此，将入城，阍卒呵问，示以文书。卒曰：是檄城隍符耳。吾城中事，乃鲍君大王主之，城隍无预，拒不得入。駃与媪迤逦至城外三十里高桥下，潜伏累日，别有鬼吏从西来，亦驻桥边，与岳駃更问讯。吏曰：吾正隶鲍君，为急足，近往洞庭君山庙投书回，幸此相遇，吾极念汝，能从吾行，当祈城卒令入也。二人拜谢偕往，果得入，径诣鲍君殿下，呈檄。鲍君展视，曰：此檄城隍神也。汝何自而入？駃悉以实告，鲍君呼曩吏，曰：只差汝同追。吏声喏。挟駃媪同出，数日不值。一夕，到秋家巷，闻老妇烧夜香者，祝云：有女子在某宅，为从嫁，其词云云。媪欣然曰：冤家可得矣。趋至吾居而门神不纳，又伏藏后园，适方审认，已为冥中所录，行且就逮，宿世冤债，定无脱理。家人欲召巫史救之。未暇，媵自持刀，剔双目而死。（《戊志》）
●医不贪色
宣和间，有一士人抱病经年，百治不瘥。有何澄者善医，其妻召至，引入密室中，告之曰：妾以良人，抱疾日久，典卖殆尽，无以供医药之资，愿以身相酬。医正色拒之，曰：小娘子何为出此言，但放心，当为调治取效，切不可以此相污，万一外人知之，非独使某医药不效，不有人诛，必有鬼责。未几，其夫疾愈。何澄一夕梦人引入神祠，有判官语之：汝医药有功，不于艰急之际，以色欲为贪，乱良人妇女。上帝令赐汝钱五万贯，官一资。未数月，东宫得疾，国医不能治，有诏召草泽医，澄乃应诏，进剂而愈。朝廷赐钱三千贯，与初品官。自后医道盛行京师，号为何药院家。
●医以救人为心
医者当自念云：人身疾苦，与我无异，凡来请召，急去无迟，或止求药，宜即发付，勿问贵贱，勿择贫富，专以救人为心，冥冥中自有祐之者。乘人之急，故意求财，用心不仁，冥冥中自有祸之者。吾乡有张彦明，善医，僧道、贫士、军兵及贫者求药，皆不受钱，或反以钱米与之。人来请召，虽至贫下亦去。富者以钱求药，不问多寡，必多与药，期于必愈，未尝萌再携钱来求药之心。病若危笃，亦多与好药，以慰其心，终不肯受钱。予与处甚久，详知其人，为医而口终不言钱，可谓医人中第一等人矣。一日城中火灾，周回爇尽，烟焰中独存其居。一岁牛灾尤甚，而其㽵上独全，此神明祐助之。其子读书，乃预魁荐。孙二三人，皆庞厚俊爽，亦天道福善之，信然也。使其孜孜以钱物为心，失此数者，所得不足以偿所失矣。同门之人，可不鉴哉。