
序  ***************************
昔圣人诠置药石疗诸疾病者，以其五藏本于五行，五行有相生胜之理也；荣卫本于阴阳，阴阳有逆顺之理也，故万物皆禀阴阳五行而生。有五色焉，有五味焉，有寒热焉，有良毒焉，人取其五味冷热良毒之性归之五行，处以为药，以治诸疾。顺五行之气者，以相生之物为药以养之；逆五行之气者，以相胜之物为药，以攻之。或泻母以利子，或益子以补母，此用药之奇法也。经曰：天地万物之盗人。万物之盗人所以盗万物为资养之法，其水陆之物为饮食者不啻十品。其五色五味、冷热补泻之性，亦皆禀于阴阳五行，与药无殊。大体用药之法，以冷治热，以热治冷，实则泻之，虚则补之，此用药之大要也。人若能知其食性，调而用之，则倍胜于药也。缘老人之性，皆厌于药而喜于食，以食治疾，胜于用药。况是老人之疾，慎于吐痢，尤宜用食以治之。凡老人，首患宜先以食治，食治未愈，然后命药，此养老人之大法也。是以善治病者，不如善慎疾，善治药者，不如善治食。今以《食医心镜》《食疗本草》《诠食要法》诸家治馔，洎《太平圣惠方》食治诸法，类成养老食治方，各开门目，用治诸疾，具列于后，为人子者宜留意焉。
宋兴化令陈君直著


正文  ——————————————————————————————————————————————————————————————————————————————————————————

食治养老益气方  ***************************
食治老人补虚益气，牛乳方。
牛乳（五升）　荜茇末（一两）
上件入银器内，以水三升，和乳合煎取三升，后入瓷阁中。每于食前暖一小盏服之。
食治老人补虚羸乏气力，法制猪肚方。
肥猪肚（一枚，洗如食法）　人参（五钱，去芦头）　乾姜（二钱，炮制锉）　椒（二钱，去目，不开口者微妙，去汗）　葱白（七茎，去须，切）　糯米（三合）
上件捣为末，入米合和相得，入猪肚内缝合，勿令泄气，以水五升，于铛内微火煮，令烂熟。空心服，放温服之，次暖酒一中盏服之。
食治老人益气牛乳方
牛乳最宜老人，平补血脉，益心长肌肉，令人身体康强润泽，面目光悦，志不衰。故为人子者，常须供之以为常食，或为乳饼，或作断乳等，恒使恣意充足为度，此物胜肉远矣。
食治老人养老，以药水饮牛，取乳服食方。
锺乳（一斤，上好者细研）　人参（三两，去芦头）　甘草（五两，炙微赤，锉）　乾地黄（三两）　黄耆（三两，锉）　杜仲（三两，去皱皮用）　薯蓣（六两）　石斛（二两，去根锉）
上药为末，以水三斗，先煮粟米七升为粥，放盆内，用药一两搅令匀，少和冷水，与渴牛饮之，令取牛乳服之，生熟任意。牛须三岁以上，七岁以下，纯黄色者为上，余色为下。其乳常令犊子饮之。若犊子不饮者，其乳动气，不堪服也。慎蒜、猪、鱼、生冷、陈臭。其乳牛清洁养之，洗刷饮饲，须如治用心看之。
食治老人频遭重病，虚羸不可平复，宜服此枸杞煎方。
生枸杞根（细锉一斗，以水五升煮取一斗五升，澄清）　白羊脊骨（一具，锉碎）
上件药以微火煎取五升，去滓，取入瓷阁中。每服一合，与酒一小盏合，暖，每于食前温服。
食治老人补五劳七伤损法煮羊头方。
白羊头蹄（一副，须用草火烧令黄色，刮去灰尘）　胡椒（五钱）　豉（半斤）　乾姜（五钱）　葱白（切，半升）　荜茇（五钱）
上件药，先以水煮头蹄半熟，内药更煮令烂，去骨，空腹适性食之。日食一具，满七具即止。禁生冷、醋滑、五辛、陈臭、猪鸡等七日。
食治老人大虚羸困极宜服，煎猪肪方。
猪肪（不中水者，半斤）
上入葱白一茎于铫内，煎令葱黄即止，候冷暖如身体，空服频服之令尽。暖盖覆卧，至日晡后乃白粥调糜。过三日后，宜服羊肝羹。
羊肝羹方
羊肝（一具，去筋膜，细切）　羊脊[月寅]肉（二条，细切）　曲末（半两）　枸杞根（五斤，锉，以水一斗五升煮取四升，去滓）
上用枸杞汁煮前羊肝等令烂，入豉一小盏，葱白七茎切，以五味调和作羹，空腹食之。后三日慎食如上法。
食治老人补虚劳，油面餺飥方
生胡麻油（一斤）　浙粳米泔清（一斤）
上二味，以微火煎尽泔清乃止，出贮之，取合盐汤二合，将和面作餺飥，煮令熟，入五味食之。

食治老人眼目方  ***************************
食治老人肝脏虚弱，远视无力，补肝，猪肝羹方。
猪肝（一具，细切，去筋膜）　葱白（一握，去须，切）　鸡子（三枚）
上以豉汁中煮作羹，临熟打破鸡子，投在内食之。
又方
青羊肝（一具，细切，水煮熟，漉干）
上以盐、酱、醋和食之，立效。
又方
葱子（半斤，炒熟）
上为末，每服一匙，以水二大盏，煎一大盏，去滓入米煮粥食之。
食治老人青白翳，明目，除邪气，利大肠，去寒热，马齿实拌葱豉粥方
马齿实（一升）
上为末，每服一匙，煮葱豉粥和搅食之。马齿菜作羹粥吃，并明目极佳。
食治老人肝脏风虚眼暗，乌鸡肝粥方。
乌鸡肝（一具，细切）
上以豉和米作羹粥食之。
食治老人目暗不明，苍耳子粥方。
苍耳子（五钱）　粳米（三合）
上件捣苍耳子烂，用布绞滤，以水取汁和米煮粥食之，或作散煎服亦佳。
食治老人热，发眼赤涩痛，栀子仁粥方。
栀子仁（一两）
上为末，分为四服。每服用米三合煮粥，临熟时，下栀子末一分，搅令匀服之。
食治老人益精气，强志意，聪利耳目，鸡头实粥方。
鸡头实（三合）
上煮令熟，去壳，研如膏，入粳米一合，煮粥空腹服之。
食治老人补中明目，利小便，蔓菁粥方。
蔓菁子（二合）　粳米（三合）
上捣碎，入水二大盏，绞滤取汁，著米煮粥，空心食之。
食治老人益耳目聪明，补中强志，莲实粥方。
莲实（半两，去皮细切）　糯米（三合）
上先以水煮莲实令熟，次入糯米作粥，候熟入莲实搅匀，热食。
食治老人膈上风热，头目赤肿痛，目视䀮䀮，竹叶粥方。
竹叶（五十片，净洗）　石膏（三两）　砂糖（一两）　浙粳米（三合）
上以水三大盏，煎石膏等二味，取水二大盏，去滓，澄清煮粥，候熟入砂糖食之。

食治老人耳聋方  ***************************
食治老人久患耳聋，养肾脏，强骨气，磁石猪肾羹方
磁石（一斤，杵碎，水淘，去赤汁，绵裹）　猪肾（一对，去脂膜，细切）
上以水五升，煮磁石，取二升，去磁石，投肾调和，以葱、豉、姜、椒作羹，空腹食之。作粥及入酒并得。磁石常阙。
食治老人肾虚损耳聋，鹿肾粥方
鹿肾（一对，去膜，切）　粳米（三合）
上于豉汁中相和煮作粥，入五味如法调和，空腹食之。作羹、酒皆得。
食治老人五脏气壅耳聋，乌鸡膏粥方。
乌鸡脂（一两）　粳米（三合）
上相和煮粥，入五味调和，空腹食之。乌鸡脂和酒饮亦佳。
食治老人耳聋不瘥，鲤鱼脑髓粥方。
鲤鱼脑髓（二两）　粳米（三合）
上煮粥，以五味调和，空腹服之。
食治老人肾脏气惫耳聋，猪肾粥方。
猪肾（一两，去膜，细切）　葱白（二茎，切去须）　人参（一分，去芦头）　防风（一分，去芦）　粳米（二合）　薤白（去茎，去须）
上件药末，并米、葱、薤白，著水下锅中煮，候粥临熟，拨开中心，下肾，莫搅动，慢火更煮良久，入五味，空腹服。

食治老人五劳七伤诸方  ***************************
食治老人五劳七伤，下焦虚冷，小便遗精，宜食暖腰壮阳道饼子方
附子（一两，炮制去皮、脐）　神麴（三两）　肉苁蓉（一两半，酒浸一宿，刮去皱皮，炙乾）　乾姜（一两，炮，制锉）　桂心（一两）　五味子（一两）　大枣（二十枚，煮，去皮、核）　羊髓（二两）　菟丝子（一两，酒浸三日，晒乾，为末）　白面（一斤）　蜜（四两）　黄牛乳（一斤）　酥（一两）　汉椒（五钱，去目及闭口者，微炒去汗）
上为末，入面，以酥、蜜、髓、乳相和，入枣瓤，熟搜于盆中，盖覆勿令通风。半日久，即将出，更搜令熟，捍作糊饼大，面上以筋挑之，即入炉鏊中，上下以火煿令熟。每日空腹食五枚，一方入酵和更佳。
食治老人五劳七伤，益下元，壮气海，服经月馀，肌肉充盛，老成少年，宜胀食雌鸡粥方。
黄雌鸡（一双，去毛、脏腹）　阿魏（少许炼过）　肉苁蓉（一两，酒浸一宿，刮去皱皮，切）　生薯蓣（一两，切）　粳米（二合，淘入）
上先将鸡烂煮，擘骨，取汁下米、鸡肉、苁蓉等，都煮粥，入五味，空心食之。
食治老人五劳七伤，阳气衰弱，腰脚无力，宜食羊肾苁蓉羹方
羊肾（一对，去筋膜脂，细切）　肉苁蓉（一两，酒浸一宿，刮去皱皮，细切）
上件药和作羹，著葱白、盐、五味末等，一如常法，空腹服之。
食治老人五劳七伤，阳气衰弱，强益气力，鹿肾粥方。
鹿肾（一对，去脂膜，细切）　粳米（二合）　肉苁蓉（二两，酒浸一宿，刮去皮，切）
上件药，先以水二盏，煮米作粥欲熟，下鹿肾、苁蓉、葱。

食治老人虚损羸瘦诸方  ***************************
食治老人脏腑虚损羸瘦，阳气乏弱，雀儿粥方
雀儿（五只，如食法，细切）　粟米（一合）　葱白（三茎，切）
上先将雀儿炒肉，次入酒一合，煮少时，入水二大盏半，下米煮作粥欲熟，下葱白、五味等，候熟，空心服之。
食治老人虚损羸瘦，下焦久冷，眼昏耳聋，骨汁煮饼方。
大羊尾骨（一条，以水五大盏煮取汁二大盏五分）　葱白（五茎，去须，切）　陈橘皮（一两，汤浸，去白穰，焙）　面（三两）　羊肉（四两，切细）　荆芥（一握）
上件药，都用骨汁煮五七沸，去滓，用汁少许，后搜面作索饼，却于汁中与羊肉煮，入五味，空腹服之。
食治老人虚损羸瘦，助阳壮筋骨，羊肉粥方。
羊肉（二斤）　黄耆（一两，生用）　人参（二两，去芦头）　白茯苓（一两）　枣（五枚）　粳米（三合）
上件药，先将肉去脂皮取精膂肉，留四两细切，馀一斤十二两，以水五大盏，并黄耆等煎取汁三盏，去滓，入米煮粥，临熟，下切了生肉更煮，入五味调和，空心服之。
食治老人虚损羸瘦，令人肥白光泽，鸡子索饼方。
白面（四两）　鸡子（四两）　白羊肉（四两，炒作臛）
上件以鸡清搜面作索饼，于豉汁中煮令熟，入五味和臛，空心服之。
食治老人肾气损，阴萎固痹风湿，肢节中痛，不可持物，石英水煮粥方。
白石英（二十两）　磁石（三十两，槌碎）
上件药，以水二斗器中浸，于露地安置，夜即揭盖，令得星月气，每日取水作羹粥，及煎茶汤吃，皆用之。用却一升，即添一升，如此经年，诸风并瘥，气力强盛，颜如童子。

食治老人脾胃气弱方  ***************************
食治老人脾胃气弱，不多食，四肢困乏，无力黄瘦，羊肉索饼方。
白羊肉（四两）　白面（六两）　生姜汁（二合）
上以姜汁搜面肉切作臛头，下五味、椒、葱，煮熟，空心食之。日一服，如常作益佳。
食治老人脾胃气弱，食饮不下，虚劣羸瘦，及气力衰微，行履不得，鲫鱼熟鱠方。
鲫鱼肉（半斤，细作鱠）
上投豉汁中煮令熟，下胡椒、时萝，并姜、橘皮等末及五味。空腹食，常服尤佳。
食治老人脾胃气弱饮食不多羸乏，藿菜羹方。
藿菜（四两，切之）　鲫鱼肉（五两）
上煮作羹，下五味、椒姜，并调些少面，空心食之。常以三五日服，极补益。
食治老人脾胃气弱，不能饮食，多困无力，酿猪肚方。
猪肚（一个肥者，净洗之）　人参末（五钱）　橘皮末（五钱）　猪脾（二枚，细切）　饭（半碗）　葱白（半握）
上总纳猪肚中相和，入椒、酱、五味讫，缝口合蒸之令烂熟，空心渐食之，能作三两剂，兼补劳。
食治老人脾胃气弱，不多饮食，行步无力，黄瘦气微，见食即欲吐，鸡子餺飥方。
鸡子（三枚）　白面（五两）　白羊肉（五两，作臛头）
上件以鸡子白搜面，如常法作之，以五味煮熟，空心食之。日一服，常作极补虚。
食治老人脾胃气弱，食不消化，羸瘦，举动无力，多卧，曲末索饼子方
曲末（二两捣为面）　白面（五两）　姜汁（三两）　白羊肉（三两，作臛头）
上以姜汁搜曲末和面作之，加羊肉臛头及下酱、椒、五味煮熟，空心食之。日一服，常服尤益。
食治老人脾胃气弱，劳损不下食，羊脊粥方。
大羊脊骨（一具，肥者，槌碎）　青粱米（四合，净淘）
上以水五升，煎取二升汁，下米煮作粥，空心食之。可下五味常服，其功难及，甚效。
食治老人脾胃气弱，乾呕不能下食，羊血方。
羊血（一斤鲜者，面酱作片）　葱白（一握）　白面（四两，捍切）
上煮血令熟，渐食之，三五服，极有验。能补益脏腑。
食治老人脾胃气弱虚，呕吐不下食，渐加羸瘦，粟米粥方。
粟米（四合，净淘）　白面（四两）
上以粟米拌面令匀，煮作粥，空心食之。一日一服，极养肾气和胃。
食治老人饮食不下，或呕逆虚弱，生姜汤方
生姜（二两，去皮，细切）　浆水（一升）
上和少盐煎取七合，空心常作开胃进食。
食治老人脾胃虚弱，恶心不欲饮食，常呕吐，虎肉炙方。
虎肉（半斤，切作脔）　葱白（半握，细切）
上件以椒、酱五味调，炙之，空心食，冷为佳。不可热食，损齿。
食治老人脾胃气弱，不多食，瘦痿，黄雌鸡馄饨方。
黄雌鸡肉（五两）　白面（七两）　葱白（二合，切细）
上以切肉作馄饨，下椒、酱、五味调和煮熟，空心食之。日一服，皆益脏腑，悦泽颜色。

食治老人泻痢诸方  ***************************
食治老人脾胃气冷，痢白脓涕，腰脊疼痛，瘦弱无力，鲫鱼熟脍方。
鲫鱼肉（九两，切作鱠）　豉汁（七合）　乾姜（五钱）　橘皮末（五钱）
上以椒、酱、五味调和豉汁沸即下鱠鱼，煮熟，下二味，空心食之，日一服，其效尤益。
食治老人肠胃冷气，痢下不止，赤石脂方。
赤石脂（五两，碎，筛如面）　白面（七两）
上以赤石脂末，和面搜作之，煮熟，下葱酱、五味臛头，空心食之。三四服皆愈。
食治老人脾胃气冷，肠数痢，黄雌鸡炙方。
黄雌鸡（一只，如常法）
上以五味、椒、酱刷炙之令熟，空心渐食之，亦甚补益脏腑。
食治老人脾胃虚气，频频下痢，瘦乏无力，猪肝煎。
猪肝（一具，去膜，切作片，洗去血）　好醋（一升）
上以醋煎肝，微火令泣尽干，即空心常服之。亦明目温中，除冷气。
食治老人脾胃虚弱冷痛，泄泻无常，不下食，椒面粥方。
蜀椒（一两，熬捣为末）　白面（四两）
上和椒拌之令匀，即煮，空心食之。日一服尤佳。
食治老人冷热不调，下痢赤白，腹痛不止，甘草汤方。
甘草（一两，切，熬）　生姜（三两，刮去皮，切）　乌豆（一合）
上以水一升煎取七合，去滓，空心服之。不过三日服，愈。
食治老人赤白痢，刺痛，不多食，痿瘦，鲫鱼粥方。
鲫鱼肉（七两）　青粱米（四两）　橘皮末（一分）
上相和煮作粥下五味、椒、酱、葱调和，空心食之，二服。亦治劳，和脏腑。
食治老人肠胃虚冷泄痢，水穀不分，薤白粥方。
薤白（一握）　粳米（四合）　葱白（三茎，细切）
上相和作羹，下五味，椒、酱、姜，空心食，常作取效。
食治老人脾虚弱，食不消化，泄痢无定，曲末粥方。
神麴（二两，炙，捣罗为末）　青粱米（四合，净淘）
上相和煮粥，空心食之。常三、五服立愈。
食治老人赤白痢，日夜无度，烦热不止，车前子饮。
车前子（五合，绵裹，用水二升煎取一升半汁）　青粱米（三合）
上取煎汁煮作饮，空心食之。日三服，最除热毒。
食治老人痢不止，日渐黄瘦无力，不多食，黍米粥方。
黍米（四合，净淘）　阿胶（一两，炙，为末）
上煮粥临熟，下胶末调和，空心食之，一服，尤效。
食治老人下痢赤白，及水穀不度，腹痛，马齿菜方。
马齿菜（一斤，净洗）
上煮令熟及热，以五味或姜、醋渐食之，其功无比。

食治老人烦渴热诸方  ***************************
食治老人烦渴口乾，骨节热，枸杞饮方。
枸杞根白皮（一升）　小麦（一升，净淘）　粳米（三合，研）
上以水一斗煮二味，取七升汁，下米作饮，渴即渐服之。
食治老人烦渴不止，饮水不定，转渴，舌卷乾焦，大麦汤方。
大麦（二升）　赤饧（二合）
上以水七升，煎取五升，去滓下饧，调之，渴即服，愈。
食治老人烦渴，小便黄色无度，黄雌鸡羹方。
黄雌鸡（一只，如常法）　粳米（二合，净淘）　葱白（一握）
上切鸡和煮作羹，下五味，少著盐，空心食之，渐进当效。
食治老人消渴热中，饮水不止，小便无度烦热，猪肚方。
猪肚（一具肥者，净洗）　葱白（一握）　豉（五合，绵裹）
上煮烂熟，下五味调和，空心，切，渐食之，渴即饮汁，亦治劳热，皆瘥。
食治老人烦渴，脏腑乾枯，渴不止，野鸡方。
野鸡（一只如常法）　葱白（一握）　粳米（二合，细研）
上切作相和羹作臛，下五味、椒、酱，空心食之。常作服，佳妙。
食治老人烦渴，饮水不足，日渐羸瘦困弱，兔头饮方。
兔头（一枚，净洗）　豉心（五合，绵裹）
上以水七升，煮取五升汁，渴即渐饮之，最效。
食治老人消渴烦闷常热，身体枯燥黄瘦，牛乳方。
牛乳（一升真者，微熬）
上空心分为二服，极补益五脏，令人强健光悦。
食治老人消渴，壮热，燥不安，兼无力，青粱米饮方。
青粱米（一升，净洗，淘之，研令细）
上以水三升和煮之，渴即渐饮服之，极治热燥併除。
食治老人消渴热中，饮水无度，常若不足，青豆方。
青豆（二升，净淘）
上煮令烂熟，空心饥即食之，渴即饮汁，或作粥食之，任性亦佳。
食治老人消渴烦热，心神狂乱，躁闷不安，冬瓜羹方。
冬瓜（半斤，去皮）　豉心（二合，绵裹）　葱白（半握）
上以和煮作羹，下五味调和，空心食之，常作粥佳。
食治老人消渴消中，饮水不足，五脏乾枯，芦根饮方。
芦根（切，一升，水一斗煎取七升半）　青粱米（五合）
上以煎煮饮，空心食之，渐进为度，益效。忌咸食、炙肉、熟面等。
食治老人消渴，诸药不瘥，黄瘦力弱，鹿头方。
鹿头（一枚，炮去毛，净洗之）
上煮令烂熟，空心日以五味食之，并服汁，极效。

食治老人水气诸方  ***************************
食治老人水气病，身体肿，闷满气急，不能食，皮肤欲裂，四肢常疼，不可屈伸，鲤鱼臛头方。
鲤鱼肉（四两）　葱白（一握）　麻子（一升，熬，细研）
上以水滤麻子汁，和煮作臛，下五味、椒、姜调和，空心时渐食之，常服尤佳。
食治老人水气病，四肢肿闷沉重，喘息不安，水牛肉方。
水牛肉（一斤，鲜）
上蒸烂熟，空心，切，以五味、姜、醋渐食之，任性为佳。
食治老人水气浮肿，身皮肤燥痒，气急不能下食，心腹胀满，气欲绝，貒肉羹方。
貒肉（一斤，细切）　葱白（半握，切）　粳米（三合）
上和煮作羹，下五味、椒、姜，空心常食之，最验。
食治老人水气肿满，身体疼痛，不能食，麻子粥方。
鲤鱼肉（七两，切）　冬麻子（一升，研，取汁）
上取麻子汁，下米四合，和鱼煮作粥，以五味、葱、椒空心食。日二服，频作皆愈。
食治老人水气胀闷，手足浮肿，气急烦满赤豆方。
赤小豆（三升，淘洗）　樟柳根（好者，切，一升）
上和豆煮烂，空心常食豆，渴即饮汁，勿别杂食，服三、二服立效。
食治老人水气面肿腹胀，喘乏不安，转动不得，手足不仁，身体重困，或疼痛，郁李仁粥方。
郁李仁（二两，研，以水滤取汁）　薏苡仁（五合，淘）
上以煎汁作粥，空心食之。日二服，常立效。
食治老人水气，面目手足浮肿，腹胀风急，桑白皮饮。
桑白皮（四两，切）　青粱米（四合，研）
上以桑汁煮作饮，空心渐食，常服尤佳益。
食治老人水气疾，心腹胀满，四肢烦痛无力，白煮鲤鱼方。
鲤鱼一头（重二斤者，如常法）　橘皮（二两）
上和煮令烂熟，空心以二味少著盐食之。常服，并饮少许汁，将理为验。
食治老人水气胀满，手足俱肿，心烦闷，无力，大豆方。
大豆（二升）　白术（二两）　鲤鱼（一斤）
上以水和，煮令豆烂熟，空心常食之鱼、豆，饮其汁，尤佳。
食治老人水气，身体虚肿，面目虚胀，水牛皮方。
水牛皮（二斤，刮去毛，净洗）　橘皮（一两）
上相和，煮令烂熟，切，以生姜、醋、五味渐食之，常作尤佳。

食治老人喘嗽诸方  ***************************
食治老人上气，喘息不得，坐卧不安，猪胰酒方。
猪胰（三具，细切）　青州枣（三十枚）
上以酒三升浸之，若秋冬三、五日、春夏一、二日，密封头，以布绞去滓，空心温任性渐服之，极验。切忌咸热。
食治老人上气咳嗽，胸中妨满，急喘，桃仁粥方。
桃仁（三两，去皮尖，研）　青梁米（二合，净淘）
上调桃仁和米煮作粥，空心食之，日一服，尤益。
食治老人上气咳嗽，烦热，乾燥不能食，饧煎方。
寒食饧（四两）　乾地黄（生者汁，一斤）　白蜜（三合）
上相和微火煎之令稠，即空心每日半匙，细嚥汁，食后亦服，除热最效。
食治老人上喘咳嗽，身体壮热，口乾渴燥，猪脂方。
猪肪脂（一斤，切作脔）
上于沸汤中投煮之，空心以五味渐食之，其效不可比，补劳，治百病。
食治老人上喘，咳嗽气急，面目浮肿，坐卧不得，苏煎方。
土苏（四两）　鹿髓（三合）　生地黄（汁，一升）
上相和微火煎之如饧即止，空心及食后，常含半匙，细嚥汁，三、两日即瘥。
食治老人气急，胸胁逆满，食不下，枣煎方。
青州枣（三十枚，大者，去核皮）　土苏（三两）　饧（二合）
上相和微火温令消，即下枣，搅之相和，以微火煎令苏饧泣尽即止。每食上即啖一二枚，渐渐咽汁为佳，忌咸热炙肉。
食治老人咳嗽，胸胁引痛，即多唾涕，燠藜方。
黄藜（一大颗，刺作五十孔）　蜀椒（五十粒）　面（二两）
上以蜀椒每孔内一颗，软面裹，放于塘灰中，候温火煨熟，去面，冷空心切食，用三、二服，尤佳。不当及热食之、盐甚，须羊肚、肝羹治之。
食治老人上气咳嗽喘急，烦热不下食，食即吐逆，腹胀满，姜糖煎方。
生姜汁（五合）　砂糖（四两）
上相和微火温之，一二十沸即止，每度含半匙，渐渐下汁。
食治老人咳嗽虚热，口舌乾燥，涕唾浓黏，甘蔗粥方。
甘蔗汁（一升半）　青粱米（四合，净淘）
上以蔗汁煮粥，空心渐食之，日一二服，极润心肺。
食治老人上气，热咳嗽，引心腹痛，满闷，桃仁煎方。
桃仁（二两，去皮尖，熬末）　赤饧（四合）
上相和微煎，三五沸即止，空心，每度含少许，渐渐咽汁尤益。
食治老人咳嗽烦热，或吐血，气急不能食，地黄饮方。
生地黄（半斤，研如水取汁）
上以地黄汁煎作膏，空心渐食之。日一服，极效。

食治老人脚气诸方  ***************************
食治老人脚气烦热，流肿入膝，满闷，猪肚生方。
猪肚（一具肥者，细切作生）
上以水洗，布绞令乾，好蒜、醋、椒、酱、五味，空心常食之，亦治热劳，补益，效。
食治老人脚气毒闷，身体不任，行履不能，紫苏粥方。
紫苏子（五合，熬，研细，以水取汁）　粳米（四合，净洗淘）
上煮作粥，临熟下苏汁调之，空心而食之，日服。亦温中。
食治老人脚气逆闷，呕吐冲心不能下食，猪肾生方。
猪肾（二只，去膜，细切作生）
上以蒜、醋、五味空心食之，日一服，佳极。
食治老人脚气冲逆，身肿脚肿，大小便秘涩不通，气息喘急，食饮不下，郁李仁饮方。
郁李仁（二两，细研，以水滤取汁）　薏苡仁（四合，淘，研破）
上以相和煮饮，空心食之，一二服，极验。
食治老人脚气逆心闷烦躁，心神狂误，鲤鱼臛方
鲤鱼（一斤，取肉）　蓴菜（四两）　粳米（三合，研）
上切以葱白一握相和煮臛，下五味、椒姜调和，空心食之。常服亦治水气。
食治老人脚气烦闷，或吐逆不下食，痹弱，麻子粥方。
麻子（一升，熬，研水滤取汁）　粳米（四合，净淘）
上以麻子汁作粥，空心食之。日一服尤益。亦中治冷气。
食治老人脚气烦躁，或逆，心间愦呕逆，水牛头方。
水牛头（一枚，炮去毛，洗之）
上煮令烂熟，切，以姜、醋、五味，空心渐渐食之，皆效。
食治老人脚气，毒冲心，身面浮肿，气急，熊肉醃方。
熊肉（二斤，肥者，切作块）
上切以五味作醃腊，空心日炙食之。亦可作羹粥，任性食之，极效。
食治老人脚气攻心烦闷，胸腹胀满，乌鸡羹方。
乌鸡（一只，治如常法）　葱白（一握，细切）　米（二合，研）
上煮令熟，空心切以五味作羹，常食之为佳。
食治老人脚气，肾虚气损，脚膝无力，困乏，生慄方。
生慄（一斤，以蒸熟，透风处悬冷干）
上以每日空心常食十颗，极治脚气，不恻有功。
食治老人脚气，烦，痹，缓弱不随，行履不能，猪肾粥方。
猪肾（二只，去膜细切）　粳米（四合，淘）　葱白（半握）
上和煮作粥，下五味、椒、姜、空心食之，日一服，最验。
食治老人脚气痹弱，五缓六急，烦躁不安，豉心酒方。
豉心（三升，九蒸九爆为佳）　酒（五升）
上以酒浸二三日，空心任意温服，三盏，极效。

食治老人诸淋方  ***************************
食治老人五淋，小便涩痛，常频不利，烦热，麻子粥方。
麻子（五合，熬，研，水滤取汁）　青粱米（四合，淘）
上以麻子汁煮作粥，空心渐食之。一日二服，常益佳。
食治老人淋病，小便不通利，秘涩少痛，榆皮索饼方。
榆皮（二两，切，用水三升煮取一升半汁）　白面（六两）
上搜面作之，于榆汁拌煮，下五味、葱、椒，空心食之。常三、五服，极利水道。
食治老人五淋病，身体烦热，小便痛不利，浆水饮。
浆水（三升，酸美者）　青粱米（三合，研）
上煮作饮，空心渐食之。日二三服。亦宜利，效。
食治老人淋，小便秘涩，烦热燥痛，四脚寒慄，葵菜羹方。
葵菜（四两，切）　青粱米（三合，研）　葱白（一握）
上煮作羹，下五味、椒、酱，空心食之，极治小便不通。
食治老人淋，烦热，小便茎中痛，涩少不快利，青豆方。
青豆（二升）　橘皮（二两）　麻子汁（一升）
上煮豆临热，即下麻子汁，空心渐食之，并服其汁，皆验。
食治老人五淋，久不止，身体壮热，小便满闷，小麦汤方。
小麦（一升）　通草（二两）
上以水煮取二升，去渣，渐渐食之，须臾当瘥。
食治老人淋病，小便长涩不利，痛闷之极，苏蜜煎方。
藕汁（五合）　白蜜（五合）　生地黄汁（一升）
上相和微火煎之，令如饧，空心含半匙，渐渐下。饮食了亦服。忌热食、炙肉。
食治老人五淋燥痛，小便不多，秘涩不通，苏粥方。
土苏（二两）　青粱米（四合，淘净）　浆水（二升）
上煮作粥，临熟，下苏搅之，空心食之。日一服，尤佳。
食治老人淋病，小便下血，身体热盛，车前子饮。
车前子（五合，绵裹，水煮取汁）　青粱米（四合，淘研）
上煮前汁作饮，空心食之。常服亦明目，去热毒。
食治老人五淋秘涩，小便禁痛，膈闷不利，葡萄汁方。
葡萄汁（一升）　白蜜（三合）　藕汁（一升）
上相和微火温，三沸即止。空心服五合，食后服五合，常以服之殊效。

食治老人噎塞诸方  ***************************
食治老人胸膈妨塞，食饮不下，渐黄瘦，行履无气软弱，羊肉索饼方。
羊肉白者（四两，切作臛头）　白面（六两）　橘皮末（一分）
上捣姜汁，搜面作之如常肉，下五味、葱、椒、橘皮末等炒，熟煮，空心食之。日一服，极肥健，温脏腑。
食治老人噎病，心痛闷，膈气结，饮食不下，桂心粥方。
桂心末（一两）　粳米（四合，淘研）
上以煮作粥，半熟次下桂末调和，空心日一服。亦破冷气，殊效。
食治老人噎病，食不通，胸胁满闷，黄雌鸡餺飥方。
黄雌鸡（四两，切作臛头）　白面（六两）　茯苓末（一两）
上以和茯苓末，搜面，作豉汁中煮，空心食之。常作三五服，极除冷气噎。
食治老人噎病，食饮不下，气塞不通，蜜浆方。
白蜜（一两）　熟汤（一升）
上汤令熟，即下蜜调之，分二服，皆愈。
食治老人噎病，气塞食不通，吐逆，苏蜜煎方。
土苏（二两）　白蜜（五合）　生姜汁（五合）
上相和，微火煎之令沸，空心服半匙，细细下汁尤妙。
食治老人噎病，胸满塞闷，饮食不下，姜橘汤方。
生姜（二两，切）　陈橘皮（一两）
上以水二升，煎取一升，去滓，空心渐服之常益。
食治老人噎，脏腑虚弱，胸胁逆满，饮食不下，椒面粥方。
蜀椒（一两，杵令碎）　白面（五两）
上以苦酒浸椒一宿，明旦取出，以拌面中令匀，煮熟，空心食之，日二服，常验。
食治老人噎，冷气壅塞，虚弱食不下，苏煎饼子方。
土苏（二两）　白面（六两，以生姜汁五合调之）
上如常法作之，空心常服，润脏腑和中。
食治老人咽食入口即塞涩不下，气壅，白米饮方。
白米（四合，研）　舂头糠末（一两）
上煮饮熟，下糠米调之，空心服食尤益。
食治老人噎塞，水食不通，黄瘦羸弱，馄饨方。
雌鸡肉（五两，细切）　白面（六两）　葱白（半握）
上如常法，下五味、椒姜、向鸡汁中煮熟，空心食之，日一服，极补益。

食治老人冷气诸方  ***************************
食治老人冷气，心痛无时，往往发动，不能食，桃仁粥方。
桃仁（二两，去皮尖，研，水淘取汁）　青粱米（四合，淘研）
上以桃仁汁煮作粥，空心食之，常服，除冷温中。
食治老人冷气，心痛不止，腹胁胀满，坐卧不得，茱萸饮方。
茱萸末（二合）　青粱米（二合，研细）
上以水二升，煎茱萸末取一升，便下末煮作饮，空心食之，一二服尤佳。
食治老人冷气，心痛，缴结气闷，桂心酒方。
桂心末（一两）　清酒（六合）
上温酒令热，即下桂心末调之，频服一二服，效。
食治老人冷气心痛，牵引背脊，不能下食，紫苏粥方。
紫苏子（三合，熬，细研）　青粱米（四合，淘洗）
上煮作粥，临熟，下苏子末调之，空心服为佳。
食治老人冷气，卒心痛，闷涩气不来，手足冷，盐汤方。
盐末（一合）　沸汤（一升）
上以盐末入汤中调，频令服尽，须臾当吐，吐即瘥。
食治老人冷气心痛，呕，不多下食，烦闷，椒面餺飥方。
上以椒末和面搜作之，水煮下五味调和食之，常三、五服，极效，尤佳。
食治老人冷气，心痛，姜橘皮汤方
生姜（一两，切）　陈橘皮（一两，炙，为末）
上以水一升，煎取七合，去滓，空心食之，日三、二服尤益。
食治老人冷气，心痛郁结，两胁胀满，高良姜粥方。
高良姜（二两，切，以水二升煎取一升半汁）　青粱米（四合，研淘）
上以姜汁煮粥，空心食之。日一服，极益效。
食治老人冷气，心痛，发动时遇冷风即痛，荜茇粥方。
荜茇末（二合）　胡椒末（一分）　青粱米（四合，淘）
上以煮作熟粥，下二味调之，空心食，常服尤效。
食治老人冷气，逆心痛结，举动不得，乾姜酒方。
乾姜末（五钱）　清酒（六合）
上温酒热，即下姜末投酒中，频服之，立愈。

食治老人诸痔方  ***************************
食治老人痔病，下血不止，肛门肿，䖱狸羹方。
䖱狸（一两，法如常治）
上细切，以面及葱、椒、五味拌，作片炙熟，空心渐食之。亦可作羹粥，任性尤佳。
食治老人痔，下血久不瘥，渐加黄瘦无力，鲤鱼鱠方。
鲤鱼（肉十两，切，作鱠，如常法）
上以蒜、醋、五味，空心常食之。日一服，瘥。忌鮓甜食。
食治老人痔，常下血，身体壮热不多食，苍耳粥方。
苍耳子（五合，熟作水二升，煎取一升半汁）　粳米（四合，淘）
上以前件煮作粥，空心食之。日常服，亦可煎汤服之，极效。破气明目。
食治老人痔病，久不愈，肛门肿痛，鳗鲡鱼臛方。
鳗鲡鱼肉（一斤，切作臛）　葱白（半握，细切）
食治老人痔病，下血不止，日加羸瘦无力，鸲鹆散方。
鸲鹆（五只，治洗令净，晒令乾）
上捣为散，空心以白粥饮，服二方寸匕，日二服，最验。亦可炙食任性。
食治老人五痔，泄血不绝，四脚衰弱，不能下食，杏仁饮方。
杏仁（二两，去皮、尖，细研，以水浸之）　粳米（四合，淘之）
上以杏仁汁相和，煮作饮，空心食之，日一服，效。
食治老人五痔，久不愈，生疮疼痛，野猪肉羹方。
野猪肉（一斤，细切）　葱白（一握）　粳米（二合）
上煮作羹，五味调和椒姜，空心渐食之，常作，极效。
食治老人五痔下血，常烦热，羸瘦，桑耳粥方。
桑耳（二两，水三升煎取二升，净）　粳米（四合，淘汁）
上以桑耳汁煮作粥，空心食之，日一二服皆效。
食治老人五痔，泄血不止，积日困劣无气，鸳鸯法炙方。
鸳鸯（一枚如常法）
上以五味、椒、酱醃，火炙之令熟，空心渐食之，亦疗久瘻疮，绝验。
食治老人五痔，血下不瘥，肛门肿痛，渐瘦，鲇鱼方。
鲇鱼肉（一斤）　葱白（半握）
上以白煮令熟，空心以蒜、醋、五味，渐渐食之，常作尤佳。

食治老人诸风方  ***************************
食治老人中风，言语謇涩，精神昏愦，手足不仁，缓弱不遂方。
葛粉（五两）　荆芥（一）　豉（五合）
上以搜葛粉如常作之，煎二味取汁煮之，下葱、椒、五味臛头，空心食之，一二服，将息为效。忌猪肉、荞面。
食治老人中风，口面喎偏，大小便涩，烦热，荆芥粥方。
荆芥（一把，切）　青粱米（四合，淘）　薄荷叶（半握，切）　豉（五合，绵裹）
上以水煮取荆芥汁，下米及诸味，煮作粥，入盐醋少许，空心食之，常服佳。
食治老人中风，缓弱不仁，四肢摇动无力，炙熊肉方。
熊肉（一斤，切）　葱白（半握，切）　椒酱（等）
上以五味醃之，炙熟，空心冷食之，恒服为佳，亦可作羹粥，任性食之尤佳。
食治老人中风汗出，四脚顽痹，言语不利，麻子饮方。
麻子（五合，熬，细研，水淹取汁）　粳米（四合，净淘，研之）
上以麻子煮作饮，空心渐食之，频作极补益。
食治老人中风，口目瞤动，烦闷不安，牛蒡餺飥方。
牛蒡根（切一升，去皮，晒乾，杵为面）　白米（四合，净淘，研）
上以牛蒡粉和面作之，向豉汁中煮，加葱椒五味臛头，空心食之，恒服极效。
食治老人卒中风，口噤，身体反张，不语，大豆酒方。
大豆（二升，熬之）　清油（二升）
上熬豆令声绝，即下酒投之，煮一二沸，去滓，顿服之，覆卧汗出瘥。口噤拗灌之。
食治老人中风，头旋目眩，身体厥强，筋骨疼痛，手足烦热，心神不安，乌驴头方。
乌驴头（一枚，炮去毛，净治之）
上以煮令烂熟，细切，空心以姜、醋、五味食之，渐进为佳。极除风热，其汗如酽酒，亦医前患尤效。
食治老人中风，四肢不仁，筋骨顽强，苍耳叶羹方。
苍耳叶（一两，切，好嫩者）　豉心（二合，别煎）
上和煮作羹，下五味、椒、姜调和，空心食之，尤佳。
食治老人中风，热毒心闷，气壅昏倒，甘草豆方。
甘草（一两）　乌豆（三合）　生姜（半两，切）
上以水二升，煎取一升，去滓，冷渐食服之，极治热毒。
食治老人中风，烦热，言语涩闷，手足热，乌鸡臛方。
乌鸡（半斤，细切）　麻子汁（五合）　葱白（一握）
上煮作臛，次下麻子汁，五味、姜、椒，令熟，空心渐食之，补益。
食治老人中风，心神昏昧，行即欲倒，呕吐，白羊头方。
白羊头（一具，治如常治）
上以空心，用姜、醋渐食之为佳。
食治老人中风邪毒，脏腑壅塞，手足缓弱，蒜煎方。
大蒜（一升，去皮，细切）　大黄豆（炒，二升）
上以水一升，和二味微火煎之，似稠即止，空心。每服食啖三二匙，亦补肾气。
食治老人久风湿痹，筋挛骨痛，润皮毛，益气力，补虚止毒，除面皯，宜服补肾地黄酒。
生地黄（一升，切）　大豆（二升，熬之）　生牛蒡根（一升，切）
上以绢袋盛之，以酒一斗浸之五六日，任性空心温服三二盏，恒作之尤佳。
食治老人风热烦毒，顽痹不仁，五缓六急，驼脂酒方。
野驼脂（五两，煿之为上）
上空心温酒五合，下半匙已上脂调令消，顿服之。日二服，极效。
食治老人风挛拘急偏枯，不通利，雁脂酒方
雁脂（五两，消之令散）
上每日空心温酒一盏，下脂半合许调，频服之。
食治老人风虚痹弱，四肢无力，腰膝疼痛，巨胜酒方。
巨胜酒（二升，熬）　薏苡仁（二升）　乾地黄（半斤，切）
上以绢袋贮无灰酒一斗渍之，勿令泄气，满五六日，任性空心温服一二盏，尤益。
食治老人风冷痹，筋脉缓急，苍耳茶方。
苍耳子（二升，熟杵为末）
上每日煎服之代茶，常服，极治风热明目。
食治老人热风下血，明目益气，除邪，治齿疼，利脏腑，顺气，槐茶方。
槐叶（嫩者五斤，蒸令熟，为片，晒乾作茶，捣罗为末）
上每日煎如茶法，服之恒益，除风尤佳。

简妙老人备急方  ***************************
治一切伤损血出，消肿毒，秦王背指散。
宣连　槟榔（各等分）
上为末，伤扑，干贴消肿，冷水调，鸡翎扫，妙。
治失音，过声饮子。
皂角（一挺，刮去黑皮并子）　萝卜（一个，切作片）
上以水二碗，同煎至半碗服之，不过三服便语，吃却萝卜更妙。
治鼻衄醍醐酒。
上以萝卜自然汁半盏，热酒半盏，相知令匀，再用汤温过服之，立验。
补下元，乌髭须，壮脚膝，进食，悦颜色，治腰疼，杜仲丸。
杜仲（一两，炙令黄为度）　补骨脂（一两，炒令香熟，为末）　胡桃仁（一两，汤浸去皮，细研）
上件三味，研令匀，炼蜜为丸，如梧桐子大，空心温酒下三十丸。
治一切眼，洗眼药
胆矾（一两，煅令白，去火毒用）　滑石（一两，研）　秦皮（半两）　腻粉（二钱）
上每用一字，汤泡候温，闭目洗两眦头，以冷为度。
补益疗眼有黑花，明目川椒丸。
川椒（一斤，每用盐一斤拌淹，一宿三度换盐，淹三夜取出，晒乾，去盐用）　黑参（半斤，锉）
上二味为末，炼蜜为丸，如梧桐子大，每日盐汤下三十丸，食后临卧服之。
治肾脏虚冷，肝膈浮热，上冲两目，生翳黑花风毒，久不治者。
青盐（一两，生研）　苍术（一两，先用米泔水浸洗三日，焙乾，切）　木贼草（一两，小便浸三日，焙乾）
上为末，空心熟水调下一钱，如大段青白不见物者，不过十服，小可只三、二服。
治眼有冷泪，木贼散。
木贼（一两，为末）　木耳（一两，烧为黑灰）
上件二味同研令匀，每用二钱，以清米泔煎熟，放温调下，食后、临卧各一服。
治肠风泻血，当日止方。
附子（一两，炮去皮脐，为末）　绿矾（四两，用瓶盛之，火煅食顷，候冷，取食盐一合、硫黄一两，同矾研，依前入瓶内烧，食久候冷取出，研细用之）
上二味一处研令匀，粟米粥为丸，如梧子大，空心用生地黄汁下三十丸。当日止，一月除根。亦可久服，助下元，除风气，补益脏腑。
治泻痢，乳香散，和气，止脏毒泻血，腹内疼痛等。
乳香（少许）　诃子皮（一分）　当归（半两）　木香（半分）
上细锉与乳香微炒，候当归干为度，杵为末，每服二钱，用陈米第三度泔六分一盏，煎至五分。空心午前服此方最妙。患及百馀日者，服之皆愈。
芸香丸，治风血留滞，下成肠风痔疾。
鹿角（一两，烧红，候冷，研）　芸薹子（半两，微炒）
上二味为末，醋煮面糊为丸，如梧子大。每服十丸，饭饮下，温酒下亦得。空心食前服。
白香散，治一切恶疮，疼痛不可忍者。
枫香（二分，纸衬于地上食顷，令脆细，研）　腻粉（一分）
上二味，同细研令匀。每有患者，先用口内含浆水令暖，吐出洗疮令净后，以药末干敷疼痛立止，贻至差为度。
治金疮水毒及木签刺，痈疽热毒等，刻圣散万金疮此药最妙。
糯米（三升，拣去粳米，入磁盆内，于端午日前四十九日，以冷水浸之，一日两度换水，时以手轻淘，转辟去水，勿令挤碎，浸至端午日，取出用，干，生绢袋挂于通风处收之。）
上每旋取少许，炒令焦黑，碾为末，冷水调如膏药大小，裹定疮口，外以绢制包定，更不要动著，候疮愈。若金疮误犯生水，疮口作脓，烘渐甚者，急以药膏裹定，三食久肿处已消，更不作脓，直至疮合。若痈疽毒疮初发，缠觉掀肿赤热，急以膏药贴之，一宿更消。喉闭及咽喉肿痛，吒腮并用药贴顶下及肿处。若竹木签入肉者，临卧贴之，明日揭看其刺出在药内。若贴肿毒，干即换之，常令湿为妙。惟金疮水毒，不可换，恐伤疮口。
治手臂疼痛，冷重无力，虎骨散。
虎骨（二两，为细末，炒黄）　芍药（一两）　羚羊角屑（二两）
上件酒浸一宿，焙乾，杵为末。每服二钱，食前暖酒调下。
治上焦风，热毒疮肿，黄耆散，并治发背热毒。
黄耆（二两）　防风（一两五钱）　甘草（一两，炙）
上为末，如茶点服一钱。
治风气神白散　白芷（二两）　甘草（一两）
上锉用骰子大，慢火一处炒令深紫色，勿令焦黑，放地上出火毒，杵为末。每服一钱半，水八分一盏，姜一片，枣二枚，同煎至六分，通口服。如伤寒时疾，去枣、姜，却入葱白三寸、豉五十粒，依前服，如人行五七里已来，更服汗出为妙。
治一切心腹刺痛，应痛丸。
乳香（一两）　五灵脂（一两）　没药（一两）　川乌头（二两，去皮脐）
上为末，面糊为丸，如梧子大。每服熟水下二十丸。
治赤白痢方
黄连（五钱）　汉椒（一两）
左同炒令黄色，去火毒为末，以多年水梅肉，丸如绿豆大。每服二十丸，盐汤下。小儿加减用之。

续添  ***************************
年老丰肥之人，承暑胃热，腹内火烧，遍身汗流，心中焦渴，忽遇水雪冷浆，尽力而饮，承凉而睡，久而停滞，秋来不疟则痢。
年老丰肥之人，不可骑马，恐有坠，宜别置乘座器具，稳当无失。
老人目暗耳聋，肾水衰而心火盛也。若峻补之，则肾水弥涸，心火弥茂。
老人肾虚无力，作多小溲，肾主足，肾水虚而火不下，故足痿。心火上乘肺而不入脬囊，故夜多小溲。若峻补之，则火益上行，脬囊亦寒矣。
老人喘嗽，火乘肺也。若温补之则甚，峻补之则危。
老人脏腑结燥，大便秘涩，可频服猪羊血，或葵菜血脏羹，皆能疏利。
老人可常服杏汤，杏仁板儿炒熟，麻子、芝麻作汤服之，亦能通利。
