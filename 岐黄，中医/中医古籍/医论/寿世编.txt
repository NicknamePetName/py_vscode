
增纂寿世编序  ***************************
寿世一编，固青浦诸君子所辑也，虽姓氏未著，而济世深心亦昭然不朽矣。余获是编，珍玩不已。而朱君文庵，更参以吾楚车君所集，并古本记载及近今传闻，集腋成裘，益昭美备。俾产妇、婴儿咸臻仁寿，即沉疴暴疾，并荷安痊。因急令剞劂，以资方便。幸诸同人亦乐襄其事，解囊刊刷，远近布传。名仍寿世，不负始作之心；方加增纂，益供採择之便。即使穷乡僻壤，野店孤舟，偶有所需，亦可展卷而得，庶利益遐陬，人跻寿域。而诸君子寿世苦心，不更藉以永传不朽也哉！乾隆五十年岁次乙已中秋前二日
三近居士顾奉璋左宜氏
书于湘南之六息轩

寿世编分类重纂序  ***************************
是编始辑于青浦，增纂于长沙。自乾隆乙巳梓行后，历已酉冬，四载于兹，经乐善诸君子印送，几及万卷，广布半周。海宇咸云：送药不如传方。是编或稍有济与。迩来刷印既多，板就模糊，且自刊之后，续集各方渐亦盈笥。因谋之原刊同志者，将新旧各方斟酌增删，併为之别类分门。先以总目冠首，俾展卷即得其门；仍分注各病于下，庶循行以查其症；较原本益加详备，即仓猝不待搜求矣。是以重付慄枣，以应急需。虽然增纂更集，握管者亦颇劳心。却病延年，印送者尚冀笃志云耳。乾隆伍拾伍年庚戌清和
湘南文庵氏朱焕彩识

增纂寿世编序  ***************************
范文正公有云：不能为良相，必为良医。诚以医国之与医人，道不同，而心则一也。顾药虽进于医手，方多传于古人。陆宣公晚年家居，尤留心医理，闻有秘方，必手自抄录，谓此亦活人之一术。然则施药不如传方，洵非诬矣。吾尝见世之人，偶得秘传，制成丸散，或以网利，或以沽名。用之者良多效验，而擅其独得之奇，人自为师，家自为学，纵有灵丹妙药，赖以全活者，百无二三，究何益哉。湖南朱君文庵，见青浦诸善士所辑寿世一编，虽传方仅十馀页，而命名之意甚善，因加增纂，于乙巳重刊行世。复于庚戌夏，别类分门，列上下卷，益复纲举目张，择精守约。虽途穷日暮，仓猝病生，皆可依赖，求方瞭如指掌，洵度世之金针，而寿民之切务也。余目供京职，即慕宣公所为，徒以浅见寡闻，未能成帙。越辛酉，由部曹外擢州牧，拣发来楚，馆于朱君家。展阅是编，深惬素愿，亟刷印数百本，藏诸笥簏。频年宦辙所经，与贤士大夫交，必出以赠。洞庭、衡岳之间，蒙其惠者不少。今渠阳氓庶，山居野处，寒暑易侵，又鲜习岐黄，有病则惟占勿药。余忝膺司牧，心甚悯之。每公暇接见都人士，咸持赠一编以退，俾由亲及疏，由近及远，无不可家喻而户晓。历年余，经验既多，踵门求者日益众。予喜朱君乐善之心，有以成人之美，由此扩而充之，则民无夭札，物无疵疠，亦庶几燮理阴阳之一助云。嘉庆十年岁在乙丑孟秋月
三韩福顺介轩氏书于
靖州官廨之虚白堂

重刊寿世编序  ***************************
传是编也由来已久，究其所辑，乃自青浦诸君子，继则相为增纂者，一见顾君，一见朱君，后经靖州介轩福公复为别类分门，有条而不紊，此诚救世之苦心也。余宦游来黔，历各处疆域，风俗人情略已备悉。每见黎民中偶受风寒暑湿，以及疮毒等症。富者延医调治，取诸囊中而裕如；贫者呻吟不已，直至安命听天。为观情形，心实恸之，心实悯之。自得是编以来，公暇即为展阅，各症各方，载之详明。用药俱属简切，常不苦人以所难，有不必费钱者，有费钱亦颇无几者。经行一方，莫不应验。甲午岁，迁镇永安，军民求之甚众。时与都人士相接，谈及此书神效，皆言地处边隅，实所罕见。自思施药施方最是难事，或及亲而不能及疏，或及近而不能及远，终必无益于世。爰备慄枣，付之梓人，并将信验各方及治小儿疳疾妙方，载入册内。一以多为刷印，俾穷乡僻壤之中，老老幼幼幸获安全。一以仕宦客商藏诸箧笥，可为不时之需。可代传前善士未尽之雅意。命名寿世，盖欲方行一时，则寿聿见诸一时；方行万世，则寿聿见诸万世也。吾愿从此广布，人人得遂其生，人人得延其年，同享太平有道之福，岂不幸哉！岂不幸哉！是为序。时道光十有七年岁次丁酉秋八月
燕山孚亭氏赵炳惠书于贵州永安
协署西园之求慊书屋


上卷  ——————————————————————————————————————————————————————————————————————————————————————————

达生篇  ***************************
●临产
六字真言
一曰睡，二曰忍痛，三曰慢临盆。
初觉腹痛，先自家拿稳主意。要晓得此是人生必然之理，极容易之事，不必惊慌。但看疼一阵不了，又疼，一连五、六阵，渐疼渐紧，此是要生，方可与人说之，以便伺候。若疼得慢，则是试痛，只管安眠稳食（谓照常眠食也），不可乱动。此处要著意留心，乃是第一关头，不可忽略。若认作正产，则错到底矣。
此时，第一要忍痛为主。不问是试痛，是正产，忍住痛，照常吃饭睡觉。痛得极熟，自然易生。且试痛与正产，亦要疼久，看其紧慢，方辨得清干，万不可轻易临盆坐草，揉腰擦肚。至嘱至嘱。再，站时宜站稳，坐时宜正坐，不可将身左右摇摆。须知此处要自家作主，他人替不得，与自家性命相关，与他人毫无干涉。（谨按《医宗金鉴》坐草条云：凡产妇坐草，最要及时，不可太早。若儿身未顺，宁可迟迟宽心以待。倘坐草太早，非正产之时，妄使产母用力，往往逼胎不正，遂至横生倒养者有之，虽悔无及矣）到此时，要惜养精神为主，能上床安睡，闭目养神最好。若不能睡，暂时起来，或扶人缓行，或扶桌站立片时，痛若少缓，仍上床睡，总以睡为第一妙法。但宜仰睡（仰睡恐不安，即随意左右更换侧睡亦可），使腹中宽舒，小儿易于转动。且大人睡下，小儿亦睡下，转身更不费力。盖睡所以惜力也，惜力以待临时用之。切记切记。（若胎前喜于安睡，或嗜厚味，或气郁气滞者，临产略宜行动）
无论迟早，切不可轻易临盆用力，切不可听稳婆说孩儿头已在此，以致临盆太早，误尽大事。此乃天地自然之理。若当其时，小儿自会钻出，何须著急。惟小儿力薄，其转身时用力已尽，及到产门不能即出，或亦有之，宜稍用力一阵助之，则脱然而下矣。盖此时瓜熟蒂落，气血两分，浑身骨节一时具开，不暇勉强。及至生下，即产母亦不知其所以然也。
或曰：大便时亦须用力，如何生产不用力？不知大便呆物，必须人力；小儿自会转动，必要待其自转，不但不必用力，正切忌用力。盖小儿端坐腹中，及至生时，垂头转身向下，腹中窄狭，他人有力难助，要听其自家慢慢转身到产门，头向下，脚向上，倒悬而出。若小儿未曾转身，用力一逼，则脚先出，以为诧异，因美其名曰脚踏莲花生。或转身未定时，用力一逼，则横卧腹中，一手先出，又名之曰讨盐生。即或转身向下，略不条直，用力略早，亦或左或右偏顶腿骨，或不得出。不知此等弊病，皆因时候未到，妄自用力之故。奉劝世人，万万不可用力。然亦非全不用力，但当用力，只一盏茶时耳，其馀皆不可乱动者也。夫大便未到其时，纵用力，亦不能出，况于人乎。
或曰：何以知此一盏茶时而用力乎？曰：此时自是不同，若小儿果然逼到产门，则浑身骨节疏解，胸前陷下，腰腹重坠异常，大小便一时俱急，目中金花爆溅，真其时矣。当于此时临盆，用力一阵，母子分张，何难之有。（谨按《医宗金鉴》临盆条云：凡儿之生，自有其时。时至则儿身转顺，头顶正当产门，胞浆大来，腹重腰痛，穀道梴迸，产母中指中节或本节跳动，此为正产之时，方可临盆，用力送儿，自顺生矣）
或曰：小儿会钻出之说，到底未敢尽信，不知古人曾谈及否？曰：古人立言，不过撮其大要，安能事事悉言之，只要后人能体会耳。观瓜熟蒂落四字，即知小儿自会钻出。观揠亩助长四字，即知将试痛认作正生之弊矣。夫哺鸡日足自能啄壳而出，岂有催生之神药，稳婆之妙手乎。古人谓有迟至三、四年而后生者，此是不肯钻出耳。既是不肯钻出，谁能强之；自要钻出，谁能御之。
或曰：早一时断乎不可动矣，不知迟一时可不妨否？曰：不妨。若果当其时，必无不出之理。或偶有不出者，则是小儿力尽，不能得出。宜令上床安睡，使小儿在腹中亦安睡歇力，少刻自然生矣，
或曰：倘儿到产门，而大人睡下，岂不有碍？曰：更好。盖小儿向下时，大人坐立，则小儿倒悬矣，岂能久待。今大人睡下，儿亦睡下，有何妨碍。又曰：倘或闷坏奈何？曰：他十个月不闷，今乃闷乎。（盖儿未脱胞者不闷，若已出胞，不免闷坏，急宜产下。或儿粪先出产门，或稳婆已将手摸见儿发，即可知儿之已经脱胞矣）
或问：忍痛过久，或亦不妙？曰：最妙。从不闻妇人私产而难者，或谓有神佑？非也。总因胎起于私，怕人知觉，只得极力忍痛，痛到没奈何时，自脱然而出。其理甚明，有何疑处。
或曰：不宜用力，已闻教矣。不知先误用力，已致横生倒产，有法治之否？曰：急令安睡，用大剂加味芎归汤服之，将手足缓缓托入，再睡一夜，自然生矣。又曰：托之不入，奈何？曰：若肯睡，再无托不入之理。若到此时，仍不许他睡，又或动手动脚，乱吃药方，吾未如之何也，已矣！

附：薛氏治法  ***************************
●横生　儿先露臂也，令产母正卧，以手徐推儿臂，下体令其正直，复以中指摸其肩，勿令脐带绊系，即生。
●逆生　儿先露足也，令母正卧，以手徐推其足，仍推儿转正即生。
●偏生　儿头偏在一边也，亦照前法，正其头即生。或儿头后骨，偏在穀道旁，徐推近上，即生。
●碍产　儿头虽正，但不能下，盖因胎转时脐带绊肩所致，用中指按儿两肩，理脱脐带即生。
●坐产　儿将欲出，其母疲倦，久坐椅褥，抵其生路，急令巾带高悬，令母以手攀之，轻轻屈足，良久儿顺即生。
●沥浆生（又名沥胞生）　浆流一二日不产，或至数日外亦无妨，惟安睡候浆流渐少，或流尽，当自生耳。不必惊恐，切勿动手。又有浆水沥尽，气机仍阻，致胎干难产者，此不得听其自然，急用大料四物汤，约二三斤，以大锅在房内熬煎，使药气满房，口鼻吸受，以滋益之。内服加味芎归汤。一服未效，少停片时，再进一剂，连次服之，以生为度。此言胎干而儿未脱胞者也。若儿已脱胞，可令明干稳婆动手取下为妥。
或问：盘肠生是何缘故？曰：是用力之故。盖因产母平日气虚，及到临时，用力努挣，浑身气血下注，以致肠随儿下。一次如此，下次路熟，又复如此。若能等得瓜熟蒂落之时，何得有此怪异。
●盘肠生　临产母肠拖出，及儿已产下，其肠仍有不收者，急以芝麻油抹之，以防风袭。用蓖麻子四十九粒，去壳捣烂，涂产母头顶心上，其肠自收。待肠收上，急将头顶蓖麻洗去，勿缓。或为风乾不能收者，以磨刀水少许温热，涂润其肠，一面用上好磁石煎汤服之，肠即收。磁石俗称吸铁石，须阴阳家用过有验者乃佳。俗以水噀产母面背，令其惊而肠收，然惊则气散，恐致害，戒之。（盘肠生经过一番，则下次怀胎五六个月，便须预服补中升提之药，庶临盆可免）
或问：有一痛便生，令人措手不及者，此又何也？曰：此乃正理，何足为异。盖胎气已定，母子两分，儿自要出，虽欲留之，而不可得，人人皆是如此，皆有此一时，只要忍耐得住，等候此一时耳。
或曰：稳婆不必用乎？曰：既有此辈，亦不能不用。但要我用他，不可他用我，全凭自家作主，不可听令于彼耳。大约此等人多愚蠢，不明道理，一出门来，不问迟早，不论生熟，便令坐草用力，一定说孩儿头已在此，或令揉腰擦肚，或手入产门探摸，多致损伤，总以见他功劳，不肯安静。更有一等狡恶之妇，藉此居奇射利，祸不忍言矣。按吴、越之间，谓之稳婆；徽、宁之间，谓之接生婆；江、淮间谓之收生婆。思收、接二字之义，因其年老惯熟，令他收儿上床，接儿落地矣，原非要他动手动脚也。每当富贵之家，预将稳婆留在家中，及到临时，少不快利，前门后户，接到无数，纷纷扰拢，吵成一片，所谓天下本无事，庸人自拢之。（谨按《医宗金鉴》云：临产之家，必用收生婆，须预先择老成历练，明白经事之人。无故切勿令其光使手法，如试水探浆之事。但嘱令宽心宁耐，以待生时可也）
或问：临时有经验之药亦可用否？曰：不用。从前奇方，莫过鼠肾兔脑丸；今时盛行，莫过回生丹。非谓其不效而不用也，总用不著耳。既不用力，又不动手，又有睡法佐之，他自会生。何须用药！纵有不顺，睡为上策。（按睡固上策，然亦略须活动）
或问：服药有益无损否？曰：安得无损。鼠兔二丸，大耗气而损血，回生丹大破血而损气。盖鼠兔例用香窜之药，产时百脉解散，气血亏虚，服此散气药，儿已出而香未消，其损多矣。且令毛窍开张，招风入内，祸不可言。回生丹以大黄、红花为君，其馀亦多消导之品，血已耗而又大破之，多致产后发热等症，遗患无穷。（元气充实者服之，原属有益无损。惟虚弱人不宜用耳）都只谓产后失调，谁复归咎于药。按此数方，古今称为神灵奇宝者，尚然如此，其他可知。送药者，本是善心，但不知其害耳。
或问：总无可用之药乎？曰：有。只须加味芎归汤、佛手散二方，用之不尽矣。盖胎时全要血足，血一足如舟之得水，何患不行。惟恐产母血少，又或胞浆早破，以致乾涩耳。今二方皆大用芎、归，使宿血顿去，新血骤生，药味易得，随地皆有，且使身体壮健，产后无病，真正有益无损。此皆先贤洞明阴阳之理，制此神方，以利济天下后世。奈世人贵耳贱目，以为平常而不用，必求奇怪之药而后用之。只要奇怪，不论损益，岂不可叹。（如娠力旺胎足，本不必催生。所谓催生者，不过助其气血而利导之耳，故加味芎归汤、佛手散二方诚为上药。若气虚者，临期之独参汤，尤为第一。临盆时，再宜预备陈米饮汤，倘药料不及卒办，急须先将此饮之，大能安胃接力）
或问：依此言，世间总无难产者耶？曰：偶亦有之。或因母太虚，胎养不足，血气不完；或母病伤寒之后，热毒伤胎；又或夫妇同房太多，以致欲火伤胎；平日过食姜、椒、煎炒热物，火毒伤胎；以及跌扑损伤，皆致难产，多令胎死腹中。除此之外，无难产者也。又有严冬天气，滴水成冰，贫家房中，火气微薄，以致血寒而冻，亦令难产。然此亦因临盆太早，去衣久坐之故。若拥被安卧，待时而产，岂有此患。
●儿不哭治法　凡生产艰难或天寒，孩儿生下不哭，或已僵死者，切匆剪断脐带，急用衣物裹儿，再用粗纸作捻，蘸莱油点火，将脐带烧断，连烧纸捻数十枚，不可间断，令烧气入腹，无不醒活。
（又法：急令儿坐温汤中，一面以油纸捻烧脐带，一面以温汤揉其肩臂胸腹。汤冷即添换纸捻，连连接烧，以儿活为度）
或问：临产时，饮食如何？曰：此时少吃粥饭固妙。若不能食，全要好饮食调理，如鸡鸭汤、肉汤之类，去油澄清。或陈米饮，频频饮之，亦能壮助精神。人以食为命，岂可一日缺乎。
●产房宜忌　临产时，宜老成安静二、三人伺候，不必多。一切亲族妇女，俱婉言谢却，勿令入房。（谨按《医宗金鉴》惊生条云：产房内不可多人，人多则语声喧譁，产母之心必惊，惊则心气虚怯，至产时多致困乏。号口惊生，有如此者，须急急屏出，只留服役一二人，使寂静无嘈杂之声，则母心始安，安则其胎亦安静矣）夏日更不宜多人在房，热气拥盛，令产母烦躁发晕，其害非小。房中宜轻行轻语，不宜多话，令其得睡为妙。第一要劝其放心安静，忍痛歇息，切忌在房中大惊小怪，咨嗟叹息，皆能令其忧疑扰乱，以致误事。房中宜安静如常，不得当面求神许愿，叫天叫地。饮食宜频频少与，或鸡鸭肚肺等，清汤更妙。稳婆只宜一人入房，且合在旁静坐，勿得混闹。房中冬设火盆。夏月多贮井水，以收热气，仍频换之。（谨按《医宗金鉴》产室条云：产室之内，四时俱要寒温适中。若大热大寒，均不相宜。夏月必须清凉，勿令炎热，以致产母中暑晕迷；冬月必须温暖，勿令寒冷，以致血凝难产）
●试痛　或问：试痛何故？曰：儿到七八个月，手足五官全备，已能动弹，或母腹中有火，或起居不时，令儿不安，多致大动而痛。此等十胎而五，不足为异，只宜照常稳食安眠，一二日自然安静。或痛之不止，用安胎药一二服自止。此后近则数日，远则月馀，甚至再过三四个月才产，人多不知，轻易临盆，终日坐立，不令睡倒，或抱腰擦肚，或用手拖，或用药打，生生将儿取出，母则九死一生，儿则十胎九夭，惨亦可言。世间难产，皆此故也。盖胎养不足，气血不全，如剖卵出雏，裂茧出蛹，宁得活乎。只说小儿难养，谁复根究到此。又或有受寒，及伤食作痛者，亦不可不知。或问：何以知其试痛？曰：只看痛法，一阵紧一阵者，正生也；一阵慢一阵，或乍紧，或乍慢者，皆试痛也。（谨按《医宗金鉴》云：妊娠月数未足时，或腹痛痛定仍如常者，此名试胎，宜养血以安其胎。若月数已足，腹痛或作或止，腰不痛者，此名弄胎，不宜轻动。二者均非正产之时，切勿躁扰疑惑，惟宜宁静，以待其时）
或问：伤食、受寒，何以辨之？曰：伤食者，当脐而痛，手按之更痛，或脐旁有一硬物；寒痛即在脐下，绵绵而痛，不增不减，得热物而少缓者，是也。或问：试痛亦有，或未必多？曰：甚多。曰：何以见之？曰：以今之难产者多也。或问：将试痛认作正生，其害如此。倘将正生认作试痛，以致过时，不亦有害乎？曰：无害。果当其时，小儿自会钻出。纵或过时，不过落在裤中，坐上床上耳，有何大害，而如此谆谆乎。
●附验案　亟斋居士云：前太仆卿霍山张公三君葆华继夫人，年轻体壮，孕必八个月而产，百苦而下，生女必周而夭，再孕再产再夭，皆同。予谓后当生宜相闻。明年又八个月坐草，三日不下，忽忆予言，飞舆相召。中途逢驱车者云：迎其父母，作永别。比至，已夜分矣。证之，脉未离经，人余残喘。稳婆在旁，问之，曰：儿头已抵产门，不得出耳。予急命安卧，且戒勿扰，与安胎药。明晨，主人出，笑而不言。问之，曰：好了。予曰：昨言儿头已抵产门，今若何曰不见了。大笑而别。此后百二十日，计十二个足月生男，谓予为父，今八岁矣。始知前此皆生生取出，以体壮年轻，幸保母命耳。在张宅日，邑庠程以学邀至其家，有宠人坐草，二日不下，亦与安胎药，越十六日生女。太学戴讳时济，与予比邻契好。先是其弟媳，一产三男，母子俱损，一犹在腹。今其婢孕，其腹膨脝，颇患之。比产，先令安卧，与加味芎归汤，每隔半日而产，积日半，三子俱生。康熙四十八年，安抚具题陈氏妻生，九日夜不下，一息尚存，闻予有兔脑丸，踵门求药。予问之，亦曰头逼产门不得出，论令安卧。再来取药，强而后去。继与加味芎归汤，明日生下，母子两全。一妇产儿手先出不得入，稳婆砺刃以须，予见恻然，急令安卧，与大剂芎归汤，徐徐托之，手入。明早曰下，子母皆安，右臂紫黑，数月而后消。
（按此皆产母用力，逼令横在腹中耳，岂有人倒悬十日而尚生者乎）
●保胎　保胎以绝欲为第一义，其次亦宜节欲。盖寡欲则心清，胎气宁静，不特安胎，且易生易育，少病而多寿（孕后夫妇宜分床睡）。保胎又宜少劳为妙。试看田妇、渔妇以及仆婢下人，堕胎甚少，以劳故也。盖劳则血气流通，筋骨坚固，胎在腹中，习以为常，以后虽有些微闪挫，不致坏事。倘安逸不动，则筋骨柔脆，血气不行，略有闪挫，随至堕落。然非谓孕后方劳，正谓平日不宜安逸耳。若平日安逸，及孕后方劳，适足损胎，何筋骨强固之有耶。孕已知觉，即宜用布一幅六七寸阔长，视人肥瘦，约缠两道，横束腰间，直至临盆之时，才解去。若是试痛，仍不宜解。此有二妙：胎未长成，得此则腰膂有力，些须闪挫，不致动胎，其一；常令腹中窄狭，及到解开，则腹中乍宽，转身容易。此法吾乡颇有知者，特为广之。此名瘦胎法。有孕后，睡时须要两边换睡，不宜偏在一边，使小儿左右利便，手足惯熟，则产时中道而出，不难矣。
●饮食　保胎药饵，诸书皆载，不必再陈。但饮食一道，殊未之及，兹略言之。饮食宜淡泊，不宜肥浓；宜轻清，不宜重浊；宜甘平，不宜辛热。清蔬白饭，自能养之。即在贫家，须为不乏。但富贵人，平日肥甘餍足，抑令崇俭，势所不堪，酌乎其中，胪列于左。
●宜食诸物　猪肚、肺、鸡、鸭、鲫鱼、淡鲞（即白鲞，淡不伤血）、白菜、海参（滑润养阴）、菠莱、笋（少用）、麻油（滑润解毒）、腐皮、莲心、熟藕、山药、芡实。
诸味总宜洁治，多用清汤，吹去浮油，饮之最佳。俱宜白煮，忌用油煎。此多为膏梁人言之。若藜藿之躯，正宜得肥甘而润之，何淡泊之有。但六七个月后，腐皮、麻油二物最宜多用，不妨日日食之。麻油解毒，腐皮滑胎，且清且补，贫富皆宜，允为上品。积食一二百张，则首生如达矣。或以麻油拌食更妙（胎气滑者，不宜多食）。但麻油不宜熬熟（熬熟则性大热）。
●忌食诸物　椒（辛热伤胎）、姜（令儿枝指）、煎炒（偶食不妨，不可常吃）、野味（毒）、异味（毒）、猪肝、犬（子无声音）、驴骡马肉（难产）、自死物（毒）、猪血（损血）、蟹（横生）、鳝鱼（热伤胎）、脚鱼（损胎，令儿短顶）、虾蟆（微毒）。勿多饮酒（湿热，大损胎元），勿乱服药（误服添病）。
●又妊娠禁忌　一切宰杀凶恶之事，不宜看。修造兴工动土，不宜看。龟兔俱不可见。
●小产　小产者，谓胎已堕下之后。一切调理，并如产后法。《便产须知》云：小产不可轻视，其调养过于正产十倍可也。薛立斋先生云：小产重于大产，盖大产如粟熟自脱，小产如生採破其皮壳，断其根蒂也。但人往往轻视，死者多矣。（凡妊娠之数见坠胎者，总由气血亏损所致，或禀质素弱，或年力就衰，或暴怒、劳苦，而暗损精气，或色欲过度而盗泄胎元。此外如患生他病，跌扑筑磕，饮食不慎，举重远行之类，皆能伤其气血，气血伤而胎以坠焉。且胎怀十月，经养各有所主，凡遇三、五、七月份，尤易坠胎。下次复坠，辄亦如期。正以伤此一经，而再值此经，血无所荣故也。故凡惧坠胎者，必自审其致伤之由，而严为戒谨。凡治坠胎者，须察其受伤之经洛，而预为栽培，此保胎良法也。若待临时，恐无及矣。妇人气虚则提摄不固，血虚则灌溉不周，所以多致小产。善保胎者，总当专补气血为主。肾以系胞，而腰为肾之府，故腰痛则坠，不可不防。又有一法，凡易坠胎者，得胎一两月，即安睡勿劳，直至分娩方已，大能固胎，最验）小产后数日，忽然浑身大热，面红眼赤，口大渴，欲饮凉水，昼夜不息，此血虚之症，宜用当归补血汤，以补其血。若认作伤寒，而用石膏、芩、连等寒凉之药，则必死矣。（此下原本附注中有。按《医宗金鉴》及立斋薛氏小产前后诸症治法，窃意症非仓猝，犹可医药及之者，终宜延请名医审证调治。所注非不尽善，但恐不明医理之人，辨症疑似，误投方药，害非浅鲜，故宁割爱）
●产后　（产后调理，诸书论之详矣，兹不复赘。但取一二要紧及所未言者存之，以备採择）产后上床，宜高枕靠垫，勿令睡下，膝宜竖起，勿伸直，随饮热童便一盏。只宜闭目静养，勿令熟睡。恐倦极熟睡，血气上壅，因而眩晕。然不宜高声急叫，以致惊恐。四壁遮风。不问有痛无痛，俱用热童便和酒各半，每次一杯，一日三次，三日而止。酒亦不宜多。若无大病，只是如此，不必服药（童便性寒伤胃，必和酒热服之）。产后宜用慄炭烧红，置大铜勺内，不时以醋浇沃，令其气达产母鼻中，不至血晕。临盆时须预备。虽健妇顺产，亦不可缺。每日三四次，产后即行之，三日止（此治产后血晕如神之方也。或烧铁秤锤、白石子等物淬醋中，并可。然不若醋炭之法更为佳矣）。或有恶血冲心，血晕昏闷，不省人事者，用韭菜一把切碎，放有嘴壶内，以热醋一大碗灌入，密扎口，扶起产母，以壶嘴向鼻远远熏之（虚弱人韭菜不宜用，竟将慄炭烧红，淬醋中，令醋气入鼻更佳。夏月炭火略远。按《医宗金鉴》云：产后血晕，有因恶露少去，内有停瘀上攻迷晕者，面唇必赤色，宜用佛手散。有因去血过多，血脱而晕者，面唇必白色，宜用清魂散）
生男生女，夫命所招，盖百世禋祀，以夫家为主，与妇人何涉。倘或连胎生女，此亦人事之常，不可在旁咨嗟叹息，令其气苦。曾见有不明公婆，愚蠢夫婿，将妇抱怨，每每致病伤生，可笑可恨。凡此只宜宽慰为主。又有将女溺死者，忍心害理，后嗣不昌。
产后各处风俗不同，或用红砂糖，或用山楂，或用吴茱萸，或用胡椒，煎水饮之。总莫妙于热酒对童便。或腹痛之甚，用生化汤一服，无不愈者。（以益母草二两煎汤代水，煎生化汤，更效。苦草断不可吃，以此物损胃耗血，最易堕发。益母为稳）
产后饮食亦各处不同：徽俗，才上床即与肥鸡、乾饭；吴俗，率与齑粥。产后胃弱，骤与鸡饭，殊不相宜，然其患犹小。吴中终日食饭，致产后肠胃空虚，正宜滋味调养，以生气血，转令食齑食粥，习俗移人，牢不可破，说亦不信。予谓必有以此伤生者，习焉不察耳。及至虚弱，发热咳嗽，此大虚也。血脱益气，急宜大剂参、耆骤补，犹可挽回。（此为血脱大虚者言之，非谓产后发热咳嗽，定当峻补其气也。若不善会，必致有误）却又谓之产劳，且与滋阴降火，以致死而不误，良可叹也。（按《医宗金鉴》云：产后发热之故，非止一端，或饮食太过，或外感风寒，或瘀血停留，或亡血阴虚，或产时劳乏，或三日蒸乳，或攻或补，或用凉药正治，或用温药反治，要在临床细细参考也。此下又有产后发热咳嗽诸症治法，亦从删）
或曰：必如何调理而后可？曰：粥时吃粥，饭时吃饭，但须酌量。三日内只用鸡汤去油澄清，未可食鸡；十日内不食猪肉；一月内不可食猪油，以其壅塞经络，令血气不通耳。其馀有何忌乎。（产后切不可冒风寒、妄饮食、早劳动、其时血气皆虚，偶得微疾，即为终身之累）鸡子去瘀生新，食之甚宜。但要煮极透。（去壳囫囵煮。苟非煮五六个时辰者，断断不可食）不妨自朝至暮食之，有益。若溏心鸡蛋，乃是生物，断不可吃。（将鸡蛋调和黄白，即煮数刻亦可，或和水炖熟，以热酒冲入食之并佳，若肠胃滑者忌食）鸭蛋不可食。或问：食物必要去油，取其清耶？曰：然，不但要清，且更要淡。清淡之味本乎天，能生精神，浊则否矣。或曰：何以验之？曰：产妇宜饮淡酒，宜食淡味，若饮醇酒，食咸味，皆令烧乾无乳，此清浊之验也。但不得如吴俗食齑粥，矫枉过正耳。（过饮食则血热而津液耗，多食咸则血凝而津液伤，故均至无乳）
●胎死腹中　死胎只宜佛手散，服之自下。或不下，再用平胃散一服，加朴硝二三钱，能令化，下极易耳。（薛氏云：或用童便调下，朴硝两许，亦妙。）古人立法，各有精义，且经屡验，不吾欺也。勿用奇方怪药，致伤母命。（薛氏云：若下后肢体倦怠，气息奄奄，用四君子汤为主，佐以四物、姜、桂，温补之。若云新产忌参，则大误矣。按：子死腹中，多因惊动太早，或跌扑筑磕，或抱腰太重，或频试探木，胞破水尽，仍气阻不下，胎涸子死。若防之于早，亦无此患）或问：何以知其胎死？曰：面赤舌青，母活子死。（凡儿活在腹中者，产母自觉腹中微微触动。若竟觉得全然不动，亦可以知子死也）面青舌赤，子活母亡。面舌俱青，（且口角两边流涎沫者），母子俱死。况死胎坠胀瘀痛，亦与常产不同。（谨按《医宗金鉴》云：凡一应伤胎，子死腹中者，当急下，勿使上奔心胸。然必验其舌青面赤，腹中胀大，腹冷如冰，久之口中有秽气出者，方可议下。然犹必审其人之虚实寒热，随宜施之）
●胞衣不下　或问胞衣不下，何故？曰：总是临盆早之故。当产之时，骨节开张，壮者数日不合，怯者弥月始合。今不待其开张而强出之，故胎出而骨眼随闭，以致胞出不及耳。或曰：闻此极恶之症，可以损命，有诸？曰：不妨，不必服药，亦不必惊慌。若胞衣不出，急用粗麻线将脐带繫住，又将脐带双折，再系一道，以微物坠住，再将脐带剪断，过三五日自痿缩干小而下，累用有验。只要与产母说知，放心不必惊恐。不可听稳婆妄用手取，多有因此而伤生者，慎之慎之。（此一段出《宝庆方》中，其法最妙）
●附《医宗金鉴》及薛氏治法　胞衣不下，或因风冷相干，致血凝滞；或因下血过多，产路枯涩；或因恶露入胞衣中，胀而不能出，腹中胀痛。均当急用夺命散，或夺命丹，或失笑散，免致上攻心胸，缓则不救。若元气亏损，不能送出者，腹不胀痛，用保生无忧散。若胞衣出而昏愦不食，用芎归汤，再进十全大补汤。若胞衣出而腹胀痛，大危，仍用夺命丹或失笑散。儿既脱胞，带亦坠下，故胞在腹中，形如仰叶，仰则盛聚血水，而胀硬难出。惟令老成有识稳婆，以手指抬其胞底，使其血散。或以指摸其上口，攀开下角，使恶露倾泻，则胞自落。此亦一法。
又法用蓖麻子肉一两，细研成膏，涂母右脚心。俟胞衣下，即洗去，缓则恐肠亦出。（或以产妇发入口作呕，令胞衣出。此法虽验，但新产作呕亦所不宜）
●交骨不开　用加味芎归汤服之，良久即产，无不效者，死胎亦下。
●产门不闭　初产肿胀，或焮痛而不闭者，用加味逍遥散。若肿消而不闭者，用补中益气加五味子，或兼服十全大补汤加五味子。切忌寒凉之剂。初产伤重肿痛者，浓煎甘草汤洗之，其肿自平。
●子宫不收　亦用十全大补汤及补中益气汤。子宫收后，亦宜多服。方药俱列于后。
●乳少　乳少者，血虚之故。或产母去血过多，又或产前有病，以及贫俭之家，仆婢下人，产后失于调养，血脉枯藁；或成年至四十，血气渐衰，皆能无乳。但服通脉散，自有乳。若乱用穿山甲、王不留行等味，往往不效。即勉强打通，乳汁清薄，令儿不寿。且损伤气血，产后多病，不久便乾，反为不美。
●方药
●千金保胎丸（凡受孕三月而胎堕者，虽气血不足，乃中冲脉有伤。中冲脉即阳明胃经，供应胎孕。至此时必须节饮食，绝欲戒怒，兼服此药，庶免小产之患）
白术（土炒）　熟地　杜仲（各四两，俱姜汁炒）　当归　续断（俱酒炒）　阿胶（蛤粉炒）　香附米（四制）　益母草　条芩（各二两，炒）　陈皮　川芎　艾叶（各一两）　砂仁（五钱，炒）　为末，枣肉为丸，空心每服二钱。
●安胎饮（治妊娠血虚气滞，以致胎气不安，或腹微痛，或腰痛，或饮食不美，五六个月宜服数剂）
人参（五分）　白术（一钱炒）　陈皮（五分）　甘草（三分）　当归（一钱）　川芎（八分）　白芍（七分，炒）　砂仁（六分，炒）　条芩（一钱，炒）　紫苏（一钱）
●安胎方（七八个月，或母腹有火，或起居不时，致儿扰动腹痛者，服安胎药一二剂即止）
黄耆（蜜炙）　杜仲（姜汁炒）　茯苓（各一钱）　黄芩（钱半）　生白术（五分）　甘草（二分）　续断（八分）　阿胶珠（一钱）
加糯米百粒，酒二杯，水二杯，煎服。（胸中腹满，加紫苏、陈皮各八分；下红加艾叶、地榆各一钱，阿胶多加；腹痛用急火煎）
●安胎地黄砂仁汤（治孕娠胎动欲堕，腹痛不可忍，及胎漏下血者）
乾地黄（二两）　砂仁（五钱，打碎）
水煎服，极神效。
●芎藭汤　即佛手散。末者为散，切片煎者为汤。
●益母丸（治妊娠跌扑筑磕，胎伤欲堕，芎藭汤调服。胎堕后，恶血瘀滞，腹胁胀痛，童便、酒化服）
益母草（五月五日或六月六日採之，阴乾，忌铁器，以石命碾为细末）炼蜜丸。
●逍遥散（治妊娠暴怒，房劳伤肝肾致胎动）
当归（酒洗）　白芍（酒炒）　白茯苓　柴胡（各一钱）　炙草（五分）　白术（一钱，土炒）
锉末。水一盏半，加薄荷煎服。
●芎归补中汤（治气血虚而欲产，或半产。胎未足月，痛而欲产，本方倍加知母，服即止）
艾叶（代姜）　阿胶（蛤粉炒珠）　川芎　五味子（杵炒）　黄耆（炙）　当归　白术（炒）　人参　白芍（酒炒）　杜仲（各一钱，炒）　炙草（五分）
●佛手散（治六七个月后，因事跌磕伤胎；或子死腹中，疼痛不已，口噤昏闷；或心腹饱满，血上冲心者，服之生胎即安，死胎即下。又治横生倒产，及产后腹痛，发热头痛，逐败血生新血，能除诸疾。横生倒产，子死腹中，本方加黑马料豆一合，炒焦热，乘热淬入水中，加童便一半，煎服，少刻再服。产后恶露停瘀，上攻迷晕，急宜服之）
当归（五钱）　川芎（三钱）　水七分，酒三分，煎至七分服。
●加味芎归汤　（治一切横生倒产，沥浆生，交骨不开，子死腹中等症，大剂连服即产，极神效）
当归（一两）　川芎（七钱）　龟板（一个，酥炙研末）　生男妇人发（即名血馀，一握，瓦焙存性）
水两碗，煎一碗。服后如人行五里许，即生。
●芎归汤（即芎藭汤，治胞衣出而昏愦不食者）
●加味逍遥散（治初次产者，产门肿胀，或焮痛而不闭者）
逍遥散加黑山栀、生地、白茅根。
●紫酒（治妊娠腰痛如折）
黑料豆（二合，炒焦熟）白酒一大碗，煎至七分，空心服。
●便产神方（专治一切产症，怀孕不拘月数，偶伤胎气，腰痠腹痛，甚至见红，势欲小产者，一服即安，再服全愈。又或临产交骨不开，儿死腹中，横生逆产，至五六日不产，命在须臾者，服此无不神效。苟临月预服三五剂，即无难产之患，真济世神方也。药料炮制宜精，分两须准，不可增减草率以自误）
蕲艾（七分，醋炒）　厚朴（七分，姜汁炒）　当归（钱半，酒炒）　川芎（钱半）　荆芥穗（八分）　白芍药（钱二分，酒炒，冬月只用一钱）　川贝（一钱，去心净）　枳壳（六分，曲炒）　生黄耆（八分）　菟丝子（一钱四分，拣净酒泡）　川羌活（五分）　甘草（五分）
加生姜三片，水碗半，煎八分服。（预服者空心，余皆临时热服）
●保生无忧散（治胞衣不下，腹中不痛，由于气虚不能送出者）
当归　川芎　白芍　枳壳　木香　炙甘草（各钱半）　乳香（另研细）　血馀（各五分，烧存性，另研）
将当归、川芎等味煎，另入乳香、血馀和匀服。
●生化汤（治产后儿枕痛，及恶露不行腹痛等症。壮年产妇服此不甚相宜，莫若重用佛手散为稳，或单服益母草汤亦可）
当归（六钱）　川芎（四钱）　乾姜（五分，炒）　桃仁（五分，不可增）　甘草（五分，炒）
水一盅，童便一盅，煎服。（以益母草二两，煎汤代水更妙）
●清魂散　（治产后去血过多，血脱而晕，面唇白色者）
泽兰叶（二钱）　人参（二钱）　川芎（五钱）　荆芥穗（一两）　炙草（二钱）
共为末，用温酒、热汤各半杯，调一匙灌之。下咽，眼即开，气定即醒。
●失笑散（治胞衣不下，腹中胀痛及胞衣已下，腹仍胀痛。又治产后心腹绞痛欲死，或不知人事，及寻常腹内瘀血积血作痛）
五灵脂（炒）　蒲黄（等分，炒）
为末，每服三钱，酒煎热服。（若瘀血去多，元气血损所致，宜服四君子汤加川芎、当归、炮姜等味）
●夺命散（治胞衣不下，腹中胀痛）
没药、血竭（等分），研细末。才产下，即用童便，陈酒各半杯，煎一两沸，调下二钱，良久再服，其恶血自下行，便不冲上，免生百病。
●夺命丹（治胞衣不下腹中胀痛，及胞衣已下腹仍胀痛）
附子（五钱，炮）　丹皮（一两）　乾漆（一两，研碎，炒令烟尽）
为细末。好醋一升，大黄末一两，同熬成膏，和药为丸，如桐子大，温酒下五七丸。（消瘀定痛如神）
●平胃散（胎死腹中用佛手散，未效照本方加朴硝二三钱，水、酒各半，煎服即下，极验。但下后必须大补气血）　苍术（米泔炒）　厚朴（姜汁炒）　陈皮（各三钱）　甘草（钱二分，炒）
●通脉散（治血衰无乳或乳少）
生黄耆（一两）　当归（五钱）　白芷（五钱）
用七孔猪蹄一对煮汤，吹去浮油，代水煎药一大碗服之，覆面卧即有乳。或未效，再一服，无不通矣。（新产无乳者不用猪蹄，用半酒半水煎服。体壮者，加红花三五分，以消瘀血）
以上诸方，较原本略少，非敢妄删也。原编及附注中，有方虽载而实非万全无害者，兹并不敢录。至小产及产后种种症候，苟非猝不及待者，终宜延请名医，细辨症候，熟按脉理调治。使预列条目，多载药方，转恐不明医理者，审症疑似，误投方药，反致有害。然即所载之方，亦须察病下剂，切勿孟浪轻投。盖失之毫釐，谬之千里，可不慎欤！
●续附
治乳岩（此病先因乳中一粒大如豆，渐渐大如鸡蛋，七八年后方破，破则难治，宜急服此药）
生蟹壳（砂锅内焙焦）为末，每服二钱，酒调下。日日服之，不可间断。
又方：大瓜蒌一个（半生半炒），酒二盅，煎一盅，食后服。
治乳岩已破，用荷叶蒂（七个，烧灰存性）研末酒下。
又方：用贝母、核桃槅、金银花、连翘（各三钱），酒、水煎服。
治乳痈良方，兼治各种大毒。用：
大当归（八钱二分）　生黄耆（五钱）　金银花（五钱）　炙甘草（一钱八分）　桔梗（一钱五分）　黄酒（二碗）
煎八分，半饥半饱服。
●治孕妇痢疾秘传妙方
用鸡蛋一个，破一孔，如指头大，以银簪搅匀，加入黄丹（五分），用纸封口，在饭上蒸熟，食之即愈。
●治难产方
及难产之时　用米粒大艾火炙右脚小拇指，或二三次，或五次即下。应效不能尽述。
●仙鸾方（治产后不论诸般，总以此方为主，多服更妙）
白茯苓　香附（童便炒）　当归　益母草（各五钱）　川芎　乌药　丹皮　陈皮　炒姜炭　白术（各三钱，土炒）　炙甘草（五分）　姜（一片）　大枣（二枚，去核）
水二碗煎一碗，空心服，临卧服二道。（照单不可加减）
治产后血昏不省人事，提起头发坐定，不可眠倒，急以烧红慄炭，投入陈醋内，对鼻孔熏之，自苏。另用当归六钱，川芎三钱，荆芥穗（炒黑，二钱）。临服入好酒，童便和服，神效。
●治孕妇咳嗽方
用川贝母（去心，麸炒黄）去麸研末，砂糖为丸，如芡实子大，口中含化一丸，极妙。
●治小产不再堕方
丝锦（二两），入磁罐内，封口，烧灰存性，热酒空心冲服，须于月内服完，永不再堕。
●治乳肿奇方
蒲公英　泽兰叶　金银花　白芷　生甘草　木瓜（各三钱）　共为末，每服二钱，水、酒各一盅煎服，出汗即消。
●治临产用力努挣以致子宫不收方
用麻油五斤煎滚，盆盛俟温，令产妇坐盆中，一顿饭久。再用皂角尖去皮，研细末，吹入鼻中，取嚏立效。
●宫传三解汤
全当归（五钱）　真川芎（五钱）　车前子（二钱五分）
此方怀胎八九个月，连服三剂。分娩后，去车前子，加益母草（二钱五分），又服三剂。不但产妇消除百病，即婴儿亦免胎毒之患矣。神效，毋忽。
●治妊娠有所伤触，激动胎元，腹痛下血妙方
砂仁（不拘多少，带皮同炒，勿令焦黑，取仁为末）　用热酒调服，五分或一钱。此药有安胎导滞易产之功，实妊妇之要药。屡试神效，人不可忽。
●治产难水下，胎干胎滞不生最效
滑石散
滑石一两（水飞过）白蜜、香油各半盏。先将油、蜜慢火熬三四沸，掠去末，调滑石末顿服。外以油调，于产妇脐腹上下摩之，儿即下，其效如神。
●治乳下良方，涌泉散
王不留行、瞿麦、麦门冬、龙骨各二钱，用猪蹄汁一碗，酒一杯煎服，后以木梳于乳上梳下，神效。
●治吹乳肿痛，栝蒌散
栝蒌一个，乳香二钱，用酒煎服。外用南星末，温汤调敷即愈。
●治妇人赤白带，脐腹疼痛如神
白芍药散
白芍（二两，炒）　乾姜（五钱）　共为细末，每服三钱，空心温米汤调下。
●治瘀血入胞，胀满难下良方
夺命丹
附子（炮，三钱五分）　乾漆（碎之，炒尽烟）　牡丹皮（各五钱）
共为细末，另用大黄末五钱，以好醋半斤，同熬成膏，和前药为丸，如桐子大。温酒吞五七丸，急服此药，血即消而胎自下。
●催生奇方
用炒盐七钱，飞矾三钱，共为末，滚黄酒一茶盅调下，即生。不论横倒死胎，即下，神效。
●催生神效奇方
用黄花苗并花（苗二钱半，花五钱）阴乾研末，黄酒送下。
●治难产并胞衣不下方
用茅柞皮七钱，生甘草三钱，水三盅，煎一盅，温服即下，并治死胎。
●治横生逆产神效方
用屋内燕子土窝，大者半个，小者一个，连泥草并粪，用水四五碗，煎数沸，澄清令产妇饮一碗，即转顺生矣。
●附：调经种子四方
用陈皮、半夏、生地各二钱，归尾一钱，川芎、白芍红花、秦艽、乌药各八分，香附一钱五分，木通三分，青皮七分姜引，水煎服。此方当正行经时，连服三剂即成孕。
又方：当归（酒洗，一钱）　吴萸（炒，一钱）　白芍（酒炒，七分半）　川芎（一钱）　白茯苓（七分半）　大熟地（一钱五分）　香附（酒炒、一钱五分）　丹皮　玄胡（酒炒，各七分半）　陈皮（七分半）
若过期而色又淡者，乃血虚有寒也，加乾姜（炒黑，二钱）　官桂、熟艾（各二钱）；若先期色紫者，加条芩（三钱）。各药必须道地药材，分两切勿增减。引用姜三片、水二碗，煎八九分，空心温服。存渣再煎，临卧服，经至之日服起，一日一服，药尽经止。纵未能孕，经必对期。俟下月经来，再服四剂，必孕无疑矣，极效。
又方：当归（童便浸宿，八分）　广陈皮（七分）　杜仲（盐水拌，炒断丝，八分）　红花（四分）　益母草（一钱二分）　净砂仁（八分）　甘草（三分）　乌药（四分）　小茴香（七分）　生姜三片引。（水二盅，煎八分，空心温服。渣再煎服。忌生冷、气恼、菜油各物，经尽之后不忌。每临经之日，先服二剂，每月照方用一剂，无不受孕者。总之，药材必须道地，分两毋得加减方妙）
又方：当归身（酒浸，煮烂，三两）　熟地（酒蒸，捣烂，忌铁，三两）　白茯苓（炒黄色，一两）　白芍（炒，一两）　香附（先醋煮乾后，艾叶蒸，三两）　白术（土炒，二两）　玄胡（米醋煮透，七钱）　续断（酒浸一宿，一两）　条芩（酒炒、一两）　丹皮（酒洗，炒乾，七钱）　益母草（取叶尾，三两）　川芎（七钱）
共为末（地上摊一宿去火毒，炼蜜为丸，如梧桐子大，每服五十丸，滚白水送下。忌生冷、胡椒、大蒜，一月即愈。）
●附：安胎神方
●孕妇腹痛腰痠，或惯于小产，甚至见红将堕，服此皆可保全四方。
茯苓四两，条芩、白术、香附、益母各二两，玄胡、红花、没药各五钱，共为末，蜜丸梧桐子大。每日空心白汤下七丸，不宜多服。如胎不安，一日可服四五次，亦不宜过服。安后仍一日一服。
惯于小产者，用白术、熟地、杜仲各四两，当归、续断、阿胶、香附、益母、黄芩、陈皮、艾叶各一两，砂仁五钱为末，红枣肉为丸，空心服，二钱，白汤下。
七八个月者，用当归、益母各五钱，川芎三钱，水煎，入童便、陈酒各一小杯，兑服。如腹痛加炒砂仁一钱每日服一剂，可保万全。此方即闪跌小产，生安死下，并催生及产后诸症神效。
桑寄生五饯，生扁柏三钱，龙眼肉七个，酒二碗，空心煎服。
●孕妇心腹痛不可忍二方
盐一撮，炒红，淬酒中，服之即止。
鲤鱼，酒煮极烂食之。
●孕妇水肿喘闷足趾出水
香附、陈皮、甘草、乌药、天仙藤微炒等分，焙为末，每服三钱。姜三片，木瓜、紫苏各三分煎水调，空心服。每日三次，肿消即愈。
●妊娠浮肿
羌活、萝卜子同炒香，只取羌活，为末，每服三钱。初日一剂，次日二剂，三日三剂，立愈。
●保产神效四方
当归一两，川芎五钱，车前子焙黄研末三钱，药煎熟，冲车前末服。冬月加肉桂。
当归一两，川芎五钱，益母草六钱，朴硝三钱，煎熟候温，一气服下，少顷即产，或死胎亦下。好酒、麻油、白蜜、鸡蛋白、童便各半杯，入碗和匀，隔汤滚数沸，温服。
难产用陈螃蟹壳焙黄，为末，临产时服一钱，以砂糖、好酒调下。
大凡催生之药，不宜用早，恐是转胎犹迟数日方生者，总以胞破时服之稳妥。
●胞衣不下二方
凤仙子炒黄为末，热黄酒调服一钱，立下。
以产妇自己发尾衔之近喉，使恶心呕哕即下。
●产后遍身疼痛手足拘挛等症神方
当归、白术、黄耆、牛膝、独活、乾姜炮、殭蚕、官桂、甘草、桑寄生各等分，为末，每服四钱，滚水下立愈。
●治产后十三症千金不易之仙方也
牡丹汤
当归、川芎、熟地、泽兰叶、香附、玄胡、益母草各钱五分，水煎服。
产妇冒风，加防风、天麻；血晕加五灵脂、炒黑荆芥穗；发热加人参、炮姜、黄耆；心膈迷闷加陈皮、枳壳、砂仁；血崩加地榆、炒黑山栀、丹皮；咳嗽加杏仁、桑皮、桔梗；死血不行加红花、桃仁、枳实；饮食不进加山楂、麦芽；脾胃作胀加白术、茯苓、苍术、厚朴、陈皮、砂仁、枳实；心神恍惚加茯神、远志；胞衣不下加朴硝。
●求嗣
生人之道，始于求子；求子之法，莫先调经。每见妇人之无子者，其经必或前或后，或多或少，或将行作痛，或行后亦痛，或紫或黑，或淡或凝，种种不调。不调则气血乖争，不能成孕。
求子之道，妇人要经调，男子要神足。又寡欲清心为上策，寡欲则不妄交合，积气储精，待时而动，故能有子。是以寡欲则神完，不惟多子，抑亦多寿。
男子阳精微薄，则虽遇血海虚静，流而不能直射子宫，多不成胎。盖因平时嗜欲不节。施泄太多，宜补精元，兼用静工存养，无令火动，候阳精充实，依时而合，一举而成矣。
凡妇人受胎，必须经调，经脉既调，如期而至。行经有二日半净者，有三日净者，若血气旺，至六七日方净者。鲜红者未净，浅淡者太过。惟以败血净，新血生，如金色者为佳期。此时月经方绝，金水才生，子宫正开，乃受精结胎之候，妙合太和之时。逢一日、三日、五日交会成男，生子必寿而贤明；二日、四日、六日交会者成女。过此佳期则子宫闭而不受胎矣，施泻无益也。
●阴阳交合避忌
凡男女交会，当避丙丁日及弦望晦朔。大风大雨大雾，大寒大暑，大雷电，大霹雳，天地晦冥，日月薄蚀，虹霓地动，则损人神不吉，损男百倍，令女得病。有子必癫痴顽愚，瘖哑聋瞶，挛跛盲眇，多病短寿，不孝不仁。又日月星辰、火光之下，神庙佛寺之中，井灶圊厕之侧，塚墓尸柩之旁，皆所不可。夫交合如法，则有福德大智，善人降托胎中，仍令性行调顺，家道日隆。若不如法，则薄福愚痴，恶人来托胎中，令性行凶险，不成家道，曰否祸福之应，有如影响，可不戒哉。并将应戒日期开列于后。
每月朔望日，廿八日，庚申日，本命日，母难日，祀神祭先日并前一日。春三月甲乙日，惊蛰日，春分日并前三日，春社日，二月初八日。夏三月丙丁日，四月初八日、十四日、十六日，夏至日并前一日，五月初五、六、七，十五、六、七，甘五、六、七日（为九毒日）。七月初七日，秋分日，秋社日，八月十八日。冬至日并前一日后十日，冬至以后庚辛日，十一月廿五日，腊月初三日、初八日，廿四、五日。除夕、三伏日。凡节气口，四月纯阳，十月纯阴（俱宜节欲）。　社口受胎，生子白毛。以上各日期，犯之而损夫妻者，受胎而夭男女者。且小儿痘症之轻重，由于种子之夕，夜气清明，天花必轻，儿不受累；或风雨雷电，痘发必重，每多险症。是知祸福有出来矣。世之为父兄者，每于子弟新婚时，谆谆训饬，能知检点，不独偕老百年，益且克昌厥后矣。
●转女为男法
怀孕三月，名曰始胎，血脉不流，象形而变，故服药方求转，令生男也。始觉有孕，以斧置孕床下，勿令知之，一定生男。若不信，待鸡抱卵时，以斧置窠下，出时尽是雄鸡可验。石雄黄一两，用红绸作袋盛之，带于孕妇左腰间。萱花名宜男草，怀孕时佩之。取夫头发、手足指甲，置孕妇卧席下，勿令知。拔雄鸡长尾毛三根，置孕妇席下，亦勿令知。
以上数则，理之所无，事之或有，姑录之以备望子心切者之一助云耳。

保婴篇  ***************************
●总论
夫痘由胎毒而生也（终身只出一次，可知本乎胎毒）其痘症之有顺逆，则总在外感之有轻重（或染时气，或感风寒，或因惊吓，或传染他儿痘气），而全不关胎毒之故。（曾有双生兄弟，一痘密而殇，一痘稀而顺，岂同胎而异毒耶？且极北之人，从不出痘，及到中土依然出痘，岂一身又前后异毒耶？此可见痘之发现，胥由外感也。盖阴阳会合，非火不成胎，有火即有毒，毒藏小儿肾府，人人皆同。初无轻重之异，但深藏必待外感而发。外感重则发必重，感轻则发亦轻。若外感无，则藏于中而永永不发。彼夫极北不出痘者，地气凝结，所谓外无所感，而永藏于中，定一至中土，邪阳蒸郁，而即发也。双生兄弟而痘分顺逆者，所谓外感有重轻，发亦因之重轻。而总非所藏之毒有轻重也，岂可执其偏端，谓顺逆尽由胎毒哉！噫，世之论者，竟以胎毒为言，莫解外感为患，但知俟其自出而为后时之补救，不肯乘其未出而为先事之绸缪，遂使赤子无辜，多罹夭枉矣）惟其然，痘之发必因外感，以病引病，所以自出之症，顺吉少而凶险多也。古有种痘之法（相传宋真宗时，峨嵋山神人所创），实具百发百中之功，洵为尽善尽美之术。推原其理，盖出痘感于得病之后，而种痘必于无病之先。出痘或遭天时寒暑之不齐，而种痘必择天气融合之美候，内无他病之夹杂，外有善苗为引导，此其化凶险为顺吉，事出万全，岂不显然明白哉！奈世人不察，因循自误者有之（或不知其法之善，而不敢种，或明知其术之妙而不暇种，一旦自出危痘，追悔无及，是因循之误也），惩噎废食者有之（依法种痘，万无险症。或千百之中不免偶损一二，总因本家调理不善，或种师审儿未详所致。世人不知自咎，反将以种为戒，而甘听其自出殒命，此与偶见一人噎，而欲禁众人食者何异。须知既种尚不免者，其自出尤必死矣。此理甚明，人何不悟），弃置神方，坐观夭札，良可痛悯。今谨辑种痘万全要法列左，有儿之家，宜深信速行，保全婴赤焉。
●痘苗（苗即他儿之痘痂也。种痘者，并无别药，全赖乎此以为胎毒之引导，关系最重）制苗之法，择他儿极顺之痘（不论种出者，自出者，只取状元痘痂而已），其出稀少，其粒尖圆，其色红润，其浆充满，其所落之痂苍蜡光泽，肥大厚实者，取贮磁瓶内，密盖置洁净清凉之处（触秽遇热便坏）。春秋之痂，一月尚可种，冬痂四五十日尚可种（日久则气薄无力）。下苗之法，视可种之儿，用苗数粒，在有底小管筒内舂细，用棉花作枣核样，拭津嚏醮满痘屑，塞鼻孔内，男左女右。（又法：小儿一岁者，用苗二三粒，三四岁者四五粒。将苗在磁盅内用柳木碾细，滴水调匀，要以不燥不湿为度，春秋温用，冬热用。将新绵摊极薄小片，裹所调痘屑成枣核样，以线缚定，留线寸许长则剪去，纳入鼻孔，亦分男左女右。此名水苗种，亦稳当可从。苗既塞鼻，必使人勤勤看守，勿令小儿用手拈弄，或被嚏出，急将苗仍塞鼻内，不可稍缓）下苗以后以六个时辰为度，然后取出。（如温暖早取数刻，如寒冷多留数刻。取出之后，其苗气渐次而入，传遍五脏，至七日始发热，发热三日而后见点，见点三日而出齐，出齐一日而灌浆，浆足三日而回，浆结痂，大功告成。其他种法，有以绵拭痘浆塞鼻者，名痘浆种。此捏破痘粒取浆，令彼儿泄气害事，最是残忍。又有服痘儿贴身染浆衣者，名痘衣种；又有以痘痂屑干吹入鼻者，名旱苗种。俱不验，三者断不可从。种师秘法以尽于此，种痘之家宜备知之。既种后将发热时，小儿颈项内，男左女右，必发一小块，状如痰核，乃毒气结聚于此，故痘发必稀，谓之痘母。此块不必治，待落痂则块自渐消矣。又有惊痘，于发热时，小儿忽然惊搐，手足踡，不语，目上视，有片时即平复者，有发热一二个时辰者，有发一次者，有发两次者。总属不妨，不可扰动叫唤，待其自平，不必服药，须预对痘家说明）
●天时　种痘之时，（以天气融和为主），正、二、三、八、九、十月为上，严寒酷暑，均非所宜。（必不得已，则四、七、十一、十二月尚可种，若五、六月断不可种也。又如春应温而反寒，秋宜凉而反热，冬应寒而反温，此皆天时不正，遇此不可种）
●择吉　下苗须择吉日，忌每月十一日（人神在鼻柱），十五日（人神在遍身）。
●调理　（种痘以调理为第一要紧事务。调处之法，不外调寒暖，慎饮食，防惊吓而已）调寒暖之法，当酌量天时，相度小儿体气，加减其衣裳，常令小儿手掌温和（手掌冷即系受寒），身不烦躁（烦躁即过热）。并忌一切拥炉向火，乘凉风，弄冷水等事。（寒暖不调必有险闷、稠密之患，戒之）慎饮食之法，吮乳之儿不多乳，不阙乳（乳母宜戒食一切鲜发辛热，炙煿生冷之物）；能食之儿，勿吃辛热炙煿，黏硬生冷，勿过饱（过饱则停食壅滞胃络，恐成闷痘），亦勿过饥（过饥恐气虚而痘陷。鲜发之物，下苗后即宜戒，至发热时可略吃，见点一二日又宜戒，浆来时又宜大吃，浆足时仍旧戒，直至一月后方可照常无忌。至肥腻及辛热炙煿，黏硬生冷等物，则始终不可吃。按忌食鲜发者，恐其助毒为虐，致痘稠密也。忌食肥腻等物者，恐其滞脉络、助痰火、坏脾胃，致痘险也。他若清平温软之荤物，原不妨略吃，以滋助小儿精神。种师云：见点后二三朝，可服葱头山楂汤，此法亦通。但儿或瘦怯，本无风寒食积者，不宜服）。防惊吓之法，在小儿起居，刻刻照管，虽勿过严，亦戒骄纵。
以上诸法，须在未种一月前，预先调理停当。（若能在一年半载前调理更妙）然后延师下苗，直调理至落痂后，再一个月方万全。（种所以胜于自出万倍者，全在乎此。此系本家之事，切须用心，勿贻自误）
●审儿（下苗时须细审儿之可种不可种，种师固当细审，本家尤宜详察。盖有胆大种师，只求肥利，不顾重轻，而冒险种之者，贻害非浅，全在自己详察，自己做主也。凡种师遇小儿之父母行事疏忽，不知调理，不听禁忌，不信医药，过于溺爱骄纵者，断不可与他种）若儿形气充实，精神强健，脏腑调顺，脉息和平，内无痰热、食积、惊吓所伤，外无风、寒、燥、火、暑、湿所感，（并耳朵后筋纹淡红色，清爽细缕者），此无病之儿，可种。（又若面部红润，精采明亮，透达印堂，山根年寿，及眼下、口角无青暗之色，两目有神气精光，身无疥癣之疮者，此可种）若儿血气不足，脾胃虚弱，精神疲倦，脉不和平，或失乳之后，或病后元气未复，（并耳朵后筋纹紫粗，糊头不清爽者），此有病之儿，不可种。（又若面色青白或黧黑痿黄，无喜色，无精采，两目闇昧无神，身有疥癣，素有惊痫之症者，此不可种。又小儿耳后筋纹红紫，及耳尻不热，中指独冷者，即可知其痘将自出，亦不可种）凡小儿将及周岁，即宜相天时，审体气，及早种痘。（恐迟则偶值外感，必将自出）
●禁忌（种痘房中须洁净，忌冲犯，喜明亮，勿幽暗，并诸禁忌一一遵守，则吉。少有疏忽，必致败事）忌一切不谨，（勿怒骂歌乐，勿对儿梳头搔痒，勿暴动帷被生风。倘值烈风雷雨，大宜安定，勿使儿惊）忌一切秽气，（如妇人经候气，狐臭气，劳汗气，烧头发、鱼骨气，烛烬、硫黄、柴烟、葱蒜、醉酒等气）忌客人往来，（并不许僧道师巫、孝人入室，须专人守门）常烧辟秽香。（辟秽香用南苍术半斤，用生大黄四两，共切细片，炉中不住烧之，可避偶尔不正之气）
●信苗（种痘发热以前，小儿面部上忽出颗粒似痘，名曰信苗，此痘之将发毒气之标也）信苗色红而软，听之自消。若红紫坚硬，（有如鱼目者），急以银针挑破，上以二圣散，则无虞。（二圣散用明雄黄、紫草等分，研细末，用油胭脂调下）
●补种　下苗后，踚十四日而不发热者，可相天时再为补种。（下苗后，或疏于照管，小儿捏出鼻中之苗，使气泄无力，不发者有之；或因痘苗日久，气薄不发者有之；或小儿五内壮实，不受苗气，艰于传入不发者有之；或因胎毒深藏，虽苗气传至，不能引出不发者有之，总当候至十四日为度）
●自出　种痘必五脏传遍，始能发热。（鼻者肺之外窍也，种痘以苗塞鼻中，其气发传于肺，肺主皮毛；肺传于心，心主血脉；心传于脾，脾主肌肉；脾传于肝，肝主筋；肝传于肾，肾主骨。痘毒藏骨髓之内，感苗气而发，其毒自骨髓尽达于筋，肾脏之毒解矣；自筋尽达于肌肉，肝脏之毒解矣；自肌肉尽达于血脉，脾脏之毒解矣；自血脉尽达于皮毛，心脏之毒解矣；自皮毛尽达于颗粒，肺脏之毒解矣。苗气必历五脏，层递而入内，毒亦必历五脏而出，此传送之次序也）故下苗后七日而发热者，常也。或有至九日、十一日、十四日而发热者（传送迟之故），亦不为奇。若发热于五日以前者（此时苗气尚未传入，毒何由发，必是种后小儿适逢外感而发），是自出之痘（非关苗气引出者），当愈加小心保护。
●治法（种痘乃乘儿无病，引毒达表，事本平常，何须治法，但恐调理偶疏，或致仍夹他病，故治法亦宜讲究）种痘倘有应治之处，当悉照自出之治法以治之。（痘苗既下，种师之事已毕。倘所发之症不无疑虑，宜兼请别位明医疗治，切勿专仗种师一人之力。自出之痘，传染时气有佳有不佳，且或值天时乖戾，往往危险。若种者，所用痘苗，必选极美，又择天时，慎调理，故终究稳当也。至于治法，则有何分别）
上种痘万全要法十条，毓兰居士谨遵御纂《医宗金鉴》及历代名医绪论而辑，至精至当，有儿之家，宜及早遵行，切勿轻视。而或穷乡僻壤，罕遇种师，或儿有癣疥，未便即种，谨附异传经验，稀痘奇方于后。
蓖麻子（三十粒，去壳衣，拣肥大者）　朱砂（一钱，拣明透者）　麝香（五釐，拣真净者）
先将朱砂、麝香研极细末，后入蓖麻子共研成膏。于五月五日午时，擦小儿头顶心、前心、背心、两手心、两脚心、两臂弯、两脚弯、两胁，共十三处，俱要搽到，不可缺少。搽如钱大，勿使药有馀剩。搽完不可洗动，听其自落。本年搽过，出痘数粒；次年端午再搽，出痘三五粒；又次年端午再搽，永不出痘。如未过周岁小儿，于七月七日、九月九日，依法搽之，更妙。男女皆同。传方之家，不出天花已十三世矣。
又方：立春前一月，将鸡蛋七个，用麻布袋盛，上用线挂好，浸屎桶内，（粪取稠的），一月取出，（蛋勿水洗），埋土内三日，（须避人走）。立春日早用磁罐煮三枚，（须糖心，令易吃）。诸食宜少进，恐饱不能食，总期三日内吃完。儿小者一、二枚亦可。食过三年，重者必稀，轻者不出。（按：痘皆父母遗毒，今用屎浸消后天之毒，用土埋培先天之气，又当立春回阳之候服之，毒消痘稀，必然之理也。慎勿以秽而忽之）
又方：凡婴儿无论男女，用肥大光洁川楝子，一岁至三岁者七个，臼内捣烂，水三碗，新砂锅煎浓，倾入盆内，避风处将新稀白布一方蘸水，自头至足，遍身洗擦，不留余空，仍将布拭乾，避风一刻。四、五岁者，用川楝子九个，水五碗；六、七岁者，用川楝子十五个，水七碗；八岁至十岁，川楝大二十个，水九碗；十一岁至十五岁，川楝子三十个，水十五碗，照前煎浓擦洗。捣药忌铁器。非但不出痘，且免疮疖。若不信，或手或足留一处，倘出时必聚一块，此系神效仙方。
新安吴春山先生作宦时，三子俱患痘殇，斋戒虔诣城隍庙，梦神授此方。后娶妾，连生三子，即照此洗擦，俱长成。深感神功，刊布。庚辰年，吴义丰在楚地，见痘疫流行，刊刻布送，救活婴儿无算。（洗浴日期，须择七个除日，洗七次。如五月至八月初止，内有七个除日，俱在热天，更妙）
又方：取丝瓜不老不嫩，才不可食者，悬檐下风乾，只将近蒂者二三寸许，瓦上炙存性，为细末，每一钱配水飞朱砂三分，每服五分，用黑砂糖调服。量儿大小，如初生时，一服最妙；三岁内者，二服；三岁外者，可三、四服。能使多者稀，稀者无。（此古方也，试过百儿，无不稀少。一儿服之最多，竟至不出）
●稀痘神效二方
金银花微炒，研，白糖调，不住服，久之可免。
金银花一斤，甘草四两，熬白糖加入和匀成膏，每日早晚一二匙，解一切毒。
●时行痘症预服可解
大黑豆、赤小豆、绿豆各一盏，甘草一两，细切入罐，煮极烂，连豆和汤与儿食之，七日乃止。
●痘疹出不快
观音柳用枝叶四五钱，冬即枝梗，煎汤服立出，乃速痘、麻疹之神药也。
●痘不入目
牛蒡子捣烂，洗儿囱门，则痘不入目，此预防最妙之法。
●眼内生痘二方
刺黑狗耳上血一滴，入眼即除。
防风、穀精草、白茨藜去刺炒研，等分为末，食后服二钱，米泔水调下。
●痘疮痛楚恐伤目者
浮萍阴乾，每服三钱，为末；羊肝半个，竹刀切碎，捣烂和水蒸熟，以汁调药，食远服数次，清茶漱口。痛轻者一服全愈。已伤目者，十服必痊。
●痘后目障
菊花、蛤粉、望月砂、草决明、穀精草各一两，蝉退三钱，共为末，收贮。每服以鸡肝一具，不沾生水，竹刀破开，入药一钱，箬叶裹蒸食，频食自愈。
●馀毒上攻遂成内障
蛇退一条，洗净焙燥，天花粉等分为末，羊肝破开，入药在内，米泔水煮熟食之。
●痘不起
荔枝、橄榄各一个，连皮核捣烂，同煎服。
紫草茸五分煎服。如力能加人参二三分煮更妙。
●倒靥色黑
狗蝇七枚，夏月身上取，冬月耳中镊取，焙乾为末，酒调下，移时即红润如常。
●红活忽然黑陷
人牙以酒浸，湿草纸包，煅末，酒下立效。
●出痘遇险
白鸽子煮汤服，多食鸽肉亦妙。
●无浆不起三方
真山羊血三分，甜酒娘调服。
湿湿虫数个，擂酒灌之。
牛耳蝨焙研，酒送下。
●痘后馀毒
马齿苋汁、生绿豆、赤小豆、石膏等分，为末，猪油熬膏，涂之。
●痘出五六日不长不脓或痒塌
当归、芍药、黄耆、川芎、白术、茯苓、木通、紫草、防风各三分，糯米二百颗，水煎，乳母同服。
●痘疮溃烂
荞麦细粉，麻油调搽。若重者以绢包粉遍扑，再重者以粉装褥垫睡。
●痘毒
磨新瓦二片，合羯羊粪于内，文武火炙，烟尽为度，存性，研末，麻油调敷。
●痘后伤风浑身痒二方
取丝水洗澡。
白萝卜嚼烂擦之。
●痘入目生翳膜
白菊花、穀精草、绿豆粉等分，共为末，每服一钱。用柿饼一个，米泔水一杯同煎，候水乾，只吃柿饼。每日三次，七日即愈。
●痘后眼翳三方
蒙花酒浸蜜蒸晒乾，虫退去翅足洗净，穀精草、望月砂各五钱，共为末。或猪、羊肝，水洗去筋，每两用药一钱，蒸服。忌生冷、煎炒、发物。
黄鳝尾剪一分，血滴翳上，闭目一时拭去，换鳝再滴。每一日三次，翳重者七次。
蛇退一条，洗净焙乾，天花粉等分，为末，以羊子肝破开入药，苎麻缚定，米泔水煮熟食。
●陷入不起色黑欲绝者
穿山甲洗净，炒脆为末，每服五分，紫苏煎汤调下。
●红斑黑陷痘疔不起
小灵丹　用雄黄、朱砂各二钱，乳香、没药各钱半，麝香三分，大蟾蜍（即虾蟆）取心肝，瓦上焙乾五钱，共为细末，取猪心血、鸡冠血为丸如皂子大，每服一丸。身无大热，黄酒下。热甚不饮酒者，以紫草、灯心汤下。（此解毒发痘，起死回生之神药也，服之不效，则无救矣）
●红痘忽黑陷，烦噪喘犯，如见神鬼者，痘宜急治，迟触毒气入脏难难救
无价散
人牙、猫牙、犬牙，各烧灰存性，等分，为末。如五、六岁者，则服三、四分，大小量加增减，用好热酒调下。
●治痘疔法（长大紫黑者，即是疔毒，把住痘不起发，最宜急治）
浸胭脂浓水，研雄黄末涂之，立时即红活，神效。
蒲公英捣膏涂之。
甘蔗渣晒乾，真香油点灯，烧成灰，以津液调匀，用银簪挑破，点上立效。如加珍珠末，油胭脂调搽，更效。
●痘至七八日，忽然变黑收入腹内，遍体抓破，吭喘，死在旦夕者，服此从新另发，立可回生
当归、生地、白芍、升麻、红花、白芷、牛膝、麻黄、川芎，水、酒各半煎服，连进二、三服立愈。如有象粪，微炒，周岁儿加三钱，大者或三五钱。
●嗽喘二方
痘嗽用白附子、杏仁，磨水服即止。切不可用二陈汤。
痘喘取白花地丁煎水服，止喘如神。
●痘喘咽喉肿痛二方
牛蒡子二钱，桔梗一钱，甘草七分，水煎服。
如身已凉汗不止，当归五钱，黄耆、枣仁炒各三钱，水煎服，立止。
●痘溃烂二方
溃烂脓水，取盖屋多年陈草，洗，焙为末，搽之。即痘后不收脓，搽之亦效。
枇杷叶煎汤洗，亦效。
●痘烂生蛆
取嫩柳叶铺席上睡，蛆尽出而愈也。
●麻疹初起，发热恶寒，咳嗽头晕，呵笑流涕等症神方。
升麻、甘葛、白芍各一钱，甘草五分，紫苏三分，葱白三个，生姜以解肌。切忌大汗。此方斑不红者亦宜。
●麻疹既出而又没者（以为风寒所冲，毒气内攻，若不急治必凶）
鼠黏子四钱，荆芥二钱，生甘草一钱，防风五分，水煎。加犀角三分尤妙。
●已出覆没，或出不尽，哭啼不止，十分危急，死在须臾，或下痢腹痛等症
二仙汤
黄芩、白芍药生用，水煎温服，如神。
●闷疹二方
西河柳为末，水调服四钱，立效。如有鲜者，煎五、六钱服更妙。
樱桃核四十九粒，葱头一个，水煎服。
●疹发不出，头脸肿胀，气喘命危，此法治之神效。
大葱白数十根，连须捣烂，放在大铜盆内，盆上用木架架之，以大被单罩盖停当，大人抱定小儿睡在上面，用滚水冲入葱盆内，令热气熏蒸，复添滚水一二次，俟稍温气通即抱出。仍要遮盖，不可露风，直待汗乾，即生愈矣。但抱起时避风要紧。分开顶门，有红筋红瘰者，挑破即出。
●治肺火夜间喘嗽久不止者
薏仁、杏仁各一钱，山药二钱，竹叶二十片，梨三片，水煎当茶吃，每日数次，愈。
●麻疹七日以前喘急神方
升麻八分，桑皮、栀子、黄芩各三分，桔梗分半，天冬七分，知母分半，姜一片，水煎服，愈。
●疹后喘急
天冬、甘草各七分，槟榔、山栀、桔梗各分半，大黄六分，黄芩三分，桑皮三分半，知母四分，水煎，不拘时温服。

小儿门  ***************************
（初生二便不通　脐气时啼　口疳　脐风　口舌生疮　马牙　痐疮　夜啼　吐蛔虫　睡卧自汗　痄腮　两颐生核不吮乳名曰锁　丹毒　风疮疥癣　赤游风　月蚀疮　耳前后生疮　白秃癞疮　眉丛生疮　眼生白点　脓耳　软疖疳疾　五疳诸疾　面黄肌瘦　腹大筋青等症　惊风　急惊风慢惊风　小儿猝死　小儿螳螂子方　镇惊丸　断乳方　后续附各症四十方）
●初生二便不通
令女人以热水漱净口，嗍儿前后心及脐下，数次即通。
●脐气时啼二方
乌药、小茴俱盐水炒，陈皮、甘草、生白芍、勾藤各等分，加青皮少许，酒炒，水煎服。
鸡肫内皮，去净屎，勿沾水，纳薄姜片于内，煨灱，研末，灯心汤下。
●口疳
先用青布包手指，蘸甘草水洗净口内白皮，再以雄黄、硼砂等分，研末，敥之自愈。
●脐风二方
艾叶烧存性，填满脐中，以绸绢包定。
大蒜切片贴脐上，用艾灸之。若口有艾气，愈。此方兼治撮口风。
●口舌生疮二方
桑白中汁抹之，立愈。
生黄柏末涂之，亦妙。
●马牙二方
百草霜、雄鸡屎和匀搽之。
以银针挑破白硬处，取地蝨焙，研末，和麻油调搽。
●痐疮四方
鸡蛋三个煮熟，去白用黄，炒去油，搽数次即愈。
川椒、银花、茄树子、松树根，煎水常洗。
黄丹、陀僧、甘石各等分为末，子松树皮，猪油调匀，纸包点燃，滴油调搽。
艾叶、银花、甘草、皂角、庄黄、白芷，煎水洗。
●夜啼四方
抱鸡婆置热水盆内，两翅拍水一阵，取鸡出，乘热水将儿洗浴。
灯花五个为末，涂乳头上，令儿吮之。
牵牛子研末，水调，敷儿脐上。
画驴子一个，以脚朝上，倒贴儿所睡床头。
●吐蛔虫
陈皮、半夏姜汁炒、白茯苓各一钱，苦楝根皮二钱，甘草五分，生姜一小片引，水煎服。
●睡卧自汗二方
旧烂蒲扇烧灰存性，为末，每服三饯，以温热酒下。
红枣、浮麦同煎浓汁，服，亦妙。
●痄腮二方
青果核醋磨涂之。如无青果时，即橄榄核亦可。
赤小豆七粒为末，醋调敷之。
●两颐生核不吮乳名曰锁
银针挑破口内腮上硬核，连筋取出。外面患上，炙艾一灸。
●丹毒二方
三稜针照圆圈针破，出紫血即愈。
猪油切薄片，腋下夹热贴之。冷则频易，多贴神效。
●风疮疥癣二方
苦参五钱，胡麻仁、蔓荆子、牛蒡子、白蒺藜去刺皆炒，何首乌、威灵仙、荆芥穗各三钱，石菖蒲、干菊花各二钱，共为细末，酒糊丸，每服二、三钱，竹叶、灯心汤下。
以藁本煎汤洗澡、洗衣，久之自愈。
●赤游风
千脚泥一两烘乾，珍珠三分，同研细末，茶油调敷
●月蚀疮
黄连研末，麻油调搽。
●耳前后生疮
黄柏、枯矾、螵蛸、滑石各等分，为末，搽之。如疮乾用猪油调搽。
●白秃癞疮
石灰窑内流结石油四两，百草霜、雄黄各一两，胆矾六钱，榆树皮三钱，轻粉一钱，共为末，猪胆汁调，剃头后搽之。
●眉丛生疮二方
穿山甲（前膊者佳）炙焦为末，入轻粉少许，清油调搽。
蒜瓣烧灰，灯心调搽。
●眼生白点
桑汁用灯心点之，即退。
●脓耳二方
蛇退烧黑存性，研末吹之。
海螵蛸、枯矾各一钱，麝香一分，干胭脂烧存性五分，共为末，不时吹之。（大人耳皆可用）
●软疖三方
大枳壳切去少半，去内瓤，磨平口，涂麦糊合疖上，脓血自出。
大芋头捣烂敷之，亦佳。
菊叶、芙蓉叶共捣汁，不时搽之。
●疳疾、五疳诸疾、面黄肌瘦、腹大筋青等症四方
虾蟆去头、足、皮、肠，酒洗净，用红糖拌砂仁末，填入肚内缝定，湿纸包煨服。
穀精草为末二钱，鸡肝一付，酒拌末于肝上，随饭蒸熟，去药取鸡肝服之。常用此方，即目盲将死者亦可活。
葱、椒煮虾蟆，常食亦效。
大石燕一对（须一雌一雄，重一两者更妙），入银罐内，上下炭火煅红，七醋淬九次，明朱砂三钱研，水飞净，红曲一两拣净，三味共研末。周岁者，每服三分，大小量加增减。糖拌，且无药气，即和于糖果粥饭中，亦可服。（按此方名红燕散，乃消疳化积之神剂也）
●惊风三方
白颈大麴鳝一条，切两截，跳急者急惊用，跳慢者慢惊用，加麝香一分，捣烂纳于脐上，外用膏药盖紧，自愈。
以白颈曲鳝煎汤灌之。
苏叶、丹皮、薄荷叶，每样五分不可缺，再加一钱灶心土，七个葱头，一分麝，一个香蕈，七样全，照分称准研成末，烧酒调饼贴脐上，真是回生神妙药。
●急惊风
痰涎壅塞咽喉，其响如潮，名曰涎潮，用金星礞石火煅，研细入生薄荷汁，加白蜜少许调匀，温热水兑服。其药自裹痰从大便出，屡试极效。
●慢惊风
肢体通冷，痰滞咽喉，如扯锯状，唇缓面青，口鼻气息甚微，昏睡露睛，速用胡椒七粒，生栀子七个，葱白七个，灰面一撮，共捣融，调鸡白半个，摊青布上，贴于心窝，一日夜除去，有青黑色即愈矣。如未愈，再贴一个。此方贴愈后，当补脾。
●小儿猝死
暴卒不知是何病症，急以狗粪一丸绞汁，灌之即活。
●小儿螳螂子方（按：小儿口内生黄马牙，口噤颊肿，历代诸书并无割之一法，断不可随俗妄割，致戕儿命）
麝香一分，朱砂五分，螺蛳七个，同捣如泥，敷囟门上。俟干时自落，切勿剥去。若重者，将针微刺患处出血，以金墨搽之自愈。
●镇惊丸
黄芩、赤芍俱酒炒，各二钱，天麻、白附俱姜汁炒，胆星、川郁金各钱半，全蝎大者七个，蝉退二十一个洗净，青蒿虫二十一条，纸包烘死，共为末，钩藤钩煎浓汁，调面糊药为丸，如中指顶大，朱砂为衣，金、银煎汤下，如发热用紫苏煎汤下。各随症用引。
●断乳方
山栀三个，烧存性，雄黄、朱砂共为末，入清油、轻粉调匀，俟儿睡时，画于两眉，醒后自不吮乳。
●龙缠疮如粟成块成路极痛
鲜珍珠凤毛草，捣汁搽之，清油调渣敷。
●小儿初生诸症六方
初生下不啼，看其肛门，若为脂皮所闭，即用银簪轻轻拨开便啼。
月内忽不小便，可看下阴马眼，恐为汗涎所闭，轻轻拨去即尿。
大小便不通，以木通、茄蒂煎浓汤，徐灌少许立通。
初生不尿不乳，大葱白切四片，用乳汁半盏同煎片时，灌数次即愈。
母羊角烧灰存性，酒下。
初生时，嚼生芝麻，绢包与儿咂之，其胎毒自下。
●脐肿出汁二方
以枯矾、龙骨共研末敷之。或枯矾末，即黄柏末皆可。
脐内溃烂，以赤石脂研末，敷上立愈。
●三朝洗儿
五枝汤
用桑、槐、榆、桃、柳嫩枝寸余长，各二十节，煎汤，临洗加猪胆一个，搅匀洗之，最妙。可免疮疥，兼避恶邪。
●月内目闭不开或羞明肿痛
生甘草一截，以猪胆汁炙，为末，以米泔水调灌少许。
●脐风（此症总因断脐后或频浴，或尿䙀中未换，或因当风使尿，或解视以致受风，皆乳母不知检点之故）●四方
紫苏、前胡、白殭蚕各五分，饭上蒸浓汁，用棉花蘸滴儿口中，频滴渐愈。
殭蚕八分，葱白三根，同捣汁，调母乳上令儿吮，频调吮自愈。
殭蚕研细末，以乳调灌之，神效。
大凡脐风，肚腹必生青筋一道，行至肚却生两岔，行至心不治。必详视其青筋两岔尽头处，各灸灯火三五壮即愈，神效。
●胎毒肥疮
五棓、白芷、花椒各三钱，枯矾二钱，共为末，麻油调搽，干敥亦可。
●诸热五方
胎热：甘草、黑豆各三钱，竹叶、灯心各七茎，水煎服。
血皮赤色有红筋：用早白稻粳米为粉，不时扑之，肌肉自生。
蜘蛛疮，浑身起罗网，燥痒难忍：豆腐皮烧灰存性为末，香油调搽，愈。
灶心土为末，鸡蛋清调搽。
皮肤如蛇皮鳞甲之状：白殭蚕、蛇退为末，煎汤洗之，即愈。
●惊风
急慢惊风、痰厥等症，用乌梅、朱砂各三分，麝香三釐，共为细末，母乳调灌，神效。
●伤风、伤寒、疮疥等症四方
荆芥穗炒黑、赤芍炒各一钱，苍术制、甘草炙各五分，为细末，服一二次。风寒咳嗽，葱、姜汤下。
伤风变蒸发热，薄荷汤下。
鼻涕气粗，紫苏汤下。
盗汗自汗，浮麦汤下。
●小儿不食二方
五穀虫焙为末，每服三分，米饮下。
烧核桃食之。
●小儿泄泻不止
山药半生半炒，为末，每服二钱，炒糖滚水调服，或入粥同食尤妙。
●噤口痢二方
甜梨一个挖空，入蜜填满，纸包火煨，熟吃立止。
噤口红痢，田螺捣烂，涂脐中，顷刻效。
●治五疳如神方
鸡肝一具，不沾生水，雄黄二钱研末，共入磁碗内搅匀，入好酒二盏，饭上蒸熟食之，三四次必愈。加穀精草、海粉同蒸更炒。
●疳疾痘症坏目
密蒙花、穀精草、蝉退去翅足、望月砂各一两，共为末。雄猪肝一付，用竹刀剖开，将药末掺入，砂锅蒸熟，共捣为丸，徐服渐愈。
●口疮五方
鸡肫皮烧存性，为末，敷之立效。或加枯矾更妙。
黄柏蜜炙赤二钱五分，青黛五釐，共为末，频搽自愈。
口疮重者，不能吮乳，用密陀僧醋调涂儿足心。
吴萸、南星研末，醋调涂足心。
舌疮不能饮乳，白矾、鸡蛋，醋调敷足心。
●牙疳二方
枯矾五分，冰片二分，麝香五釐，共研细，吹患处，二次愈。
大枣二个，胆矾一片，入枣内，湿纸包裹烧存性，研末吹患处，即愈。

妇女门  ***************************
（红崩　白带　红白崩　妇人筋骨疼痛　血崩　闺女乾血痨　妇人小便不通　大小便不通　乳肿　吹乳　乳疖　乳痈　乳痈初起　妇人脚丫足底曲弯各处作痒　男子遗精　妇人白带　孕妇红白痢疾　乳痈兼治各种大毒　无儿吃乳胀痛　阴痒　洗阴湿诸疮　阴户粪门生白虫　产妇发狂　咳嗽　乳岩已破　去鸡眼方　裹小脚　治发少　后续附各症二十一方）
●红崩
墨斗草煮鸡汤，食之立效。即旱莲草也。
●白带二方
鯚鱼一尾长五寸六寸者，先将外面洗净，破出肠肚后，不必复洗，用胡椒一岁一粒，煮鱼食之妙。
破故纸为末，入鸡蛋内搅匀，饭上蒸熟，空心时，以酒下之。
●红白崩
三白草根一两，和精猪肉四两，煮食之，即愈。
●妇人筋骨疼痛
三白草同鸡煮，食之妙。
●血崩四方
陈棕、棉花子二味，烧灰存性，黄酒下。
夏枯草煮鸡食。
枯矾、黄丹各五钱，以绢包裹，线扎一团，用钱穿竹筒上，仰卧下入阴户内，将竹筒退出，俟一炷香久即止。止后原线拉出药团可也。
陈莲蓬壳五钱，棉花子三钱，俱烧灰存性，共研末，酒煎服。
●闺女乾血痨唇红齿白似桃花，骨瘦如柴相思病
啄木虫，瓦焙存性为末，每服五分，好黄酒调服，数次即愈。
●妇人小便不通
杏仁七粒去皮尖，麦麸炒黄研细，水调服，立通。
●大小便不通
大麦杆烧灰存性，水调服，二三次即愈。
●乳肿
蒲公英、泽兰叶、金银花、白芷、生甘草、木瓜各三钱，共研末，每服二钱，水、酒合煎，出汗即消。
●吹乳三方
白芷、贝母各二钱，青皮、防风各一钱，麦芽炒三钱，煎服，愈。
蒲公英、金银花各五钱，黄酒二碗，煎一碗，乘热服，以渣敷之，汗出自愈。
瓜蒌一个，乳香二钱，酒煎服。外用南星末，温酒调敷。
●乳疖三方
青橘叶百片，青皮五钱，柴胡一钱，水二碗，煎一碗，入黄酒半盅，乘热服，被盖出汗立愈。
香附末一钱，麝三分，同研末，蒲公英三两，酒煎服。渣敷患处。
瓜蒌一个，酒煎服亦妙。
●乳痈八方
远志去心，不拘多少，米泔水洗净，焙乾为末，每服三钱，好酒一盅调匀，澄清服，渣敷患处。再此方并可散一切肿毒。
鲜蒲公英连根捣汁，冲酒服，渣敷。
瓜蒌一个，酒煎服。鹿角尖三寸，炭火煅红存性，为末，每服三钱，食后热酒一茶盅调服。即重者，再服必愈。
瓜蒌二个捣烂，生甘草、当归各五钱，乳香、没药各一钱，酒煎服，渣外敷。
核桃壳烧灰存性，研细末，酒调服。末成者即消，已溃者即敛。
生蟹壳砂锅焙焦，为末，每服二钱，酒调下，日日服之，不可间断。
大瓜蒌一个，半生半炒，酒二盅，煎一盅，食后服之。
●乳痈初起
鲫鱼同陈醋糟，捣烂敷之即消。
●妇人脚丫足底曲弯各处作痒
枯矾五钱，黄丹、轻粉、石膏各三钱，共为末，先以温汤洗净，敥药数次即愈。
●男子遗精、妇人白带
白茯苓一两，茯神一两，远志五钱，龙骨五钱，牡蛎粉二两，共为细末，醋糊为丸，如梧桐子大，每服五六十丸，空心盐汤送下。
●孕妇红白痢疾
鸡蛋一个（乌鸡者更佳）破一孔，去青留黄，入黄丹一钱，搅匀，以厚纸餬口，盐泥封固，火煨焙乾，为末，每服二钱，米汤调下。如一服愈者是男，二服愈者是女。
●乳痈兼治各种大毒
大当归八钱二分，生黄耆、金银花各五钱，炙草一钱八分，桔梗一钱，黄酒二碗，煎至八分，半饥半饱服。
●无儿吃乳胀痛
川芎、当归、熟地、白芍各二钱，麦芽二两，炒为末，水煎，食远服，以长布束紧两乳，徐徐揉之，即消。
●阴痒三方
鲫鱼切片，以布包团，纳阴户内良久，其虫自出，尽入布眼，换二三次，以出尽不痒为度。
芦荟、黄柏、蛇床子、荆芥、防风、花椒、明矾、苦参等分，煎水熏洗数次即愈。
蛇床子一两，艾叶、明矾、五倍子、杏仁各五钱，川连三钱，煎水洗，即愈。
●洗阴湿诸疮
蛇床子一两，朴硝五钱，水二碗，煎浓，熏洗搽干，敥生肌药愈。
●阴户粪门生白虫
炼熟蜂蜜和甘草末，贴于纸上，放痒处，虫出即好。
●产妇发狂
家麻兜洗净切片，煎浓汁服，热退狂止。
●咳嗽二方
白藓皮，猪肝、肺尖子共四个，鸡蛋三个，同煮，水酒服。
鸭蛋二个，桑白皮同煮，取蛋开水送下。
●乳岩已破二方
荷叶蒂七个，烧灰存性，研末酒下。
贝母、核桃槅、金银花、连翘各三钱，酒、水煎服。
●去鸡眼二方
乌梅肉捣烂，入醋少许，加盐水调匀，贴之自消。地骨皮、红花二味，研细敷之，虽成疮立愈。
●裹小脚二方
皮硝、凤仙花子、石榴皮各五钱，茵陈四钱，煎水洗，不可用手。
白凤仙花叶、根一併捣碎，煎汤频频洗之，骨自柔软，不受痛苦。若猴骨煎水，断不可用。
●治发少二方
侧柏叶阴乾为末，和香油涂之，发生且黑。
羊粪入鲫鱼腹中，用瓦焙乾烧灰，和香油搽之，数日即长。
●行经作痛二方
元胡、当归、蒲黄、乾姜炒黑各一钱，水煎服。后再饮好酒两三杯，服三次全愈。
当归、玄胡等分为末，服数次即愈。
●阴户病三方
疼痛出黄臭水，用绵茧烧存性，为末调敷。
肿如石撞，用绵茧烧存性为末，同青鱼胆调敷。
茄病，硫磺五分、海螵蛸二钱，为末，鸭蛋清调搽。
●妇女经闭二方
木耳水泡，去蒂晒乾，炒为末，核桃仁去皮捣为泥，各二钱，黄酒煎，热服。少顷汗出即愈。
鳖甲一个炙，用七醋一斤，频炙频淬，醋完为度，研细末，以酒下，每服三钱。此方并治血山奔、儿枕痛。
●血崩三方
益母草二两，归身八钱，川芎、旱三七、陈棕灰各五钱，用黄酒二大碗，煎至一茶碗，徐服自愈。
棕榈烧灰存性、乾姜炒黑、乌梅肉等分，为末，每服三钱，乌梅汤下。至重者三服，全愈。
血崩、血迷者，荆芥穗炒黑为末，每服三钱，童便下，神效。
●血崩不止三方
桂心烧存性为末，每服三钱，空心米饮下，立愈。
陈棕榈烧灰存性，为末，每服三钱，酒调下，一服即止。
乌梅烧灰存性，为末，滚水调服，愈。
●赤白带下三方
白术五钱，茯苓二钱，车前子一钱，鸡冠花二钱，赤用赤，白用白，水煎服，神效。
鸡冠花晒乾，为末，每服二钱，酒下。
寒水石、荞面等分，为末，水糊成丸，如弹子大，阴乾，临服用一丸烧灰存性，为末，黄酒调服，汗出即愈。若重者，再用艾炒热，熨肚脐，其效更速。
●妇人百病皆宜二方
陈皮一两，当归、生地、芍药、川芎、茯苓各一两五钱，小茴、白术各二两，香附用童便浸一宿，再用七醋煮，晒乾四两，醋和丸如梧桐子大，空心白水下八十丸，神效无比。
益母草阴乾研末，蜜和为丸，或熬成膏，收贮磁器内封固，常服一二匙最妙，以病愈为度。若加用芎、当归、赤芍、木香煎水调服，更妙。
胎前腹痛，胎动下血，以当归酒下；寒热往来，状如疟疾，及临产，以童便下；胎衣不下，以炒盐汤下；产后中风，以无灰酒下；气喘恶心，两胁疼痛，以温酒下；身热四肢作麻，骨节疼痛，以温米汤下；眼黑血晕，以薄荷汤下；腹有血块，以童便下；产后痢疾，以水汤下；泻血，以枣酒下；白带，以胶艾汤下；血崩，以糯米汤下。且也无子而能久服，亦可坐胎。
●调经种子神效方（凡妇人无子，多因七情所伤，以致血衰气盛，经水不调，或前或后，或多或少，或淡或紫，或带或崩，或肚腹疼痛，或子宫寒冷，种种暗病，故难受胎，特拣神效数方列后）
丹参三两，香附、当归、川芎、白芍、茯苓、丹皮、益母各二两，共研细，蜜丸如梧子，空心服三钱，龙眼汤下。
陈皮、地黄、当归、白术各四两，山萸、元胡、条芩、覆盆各二两，砂仁一两，川芎三两，香附八两，共研末，山药糊为丸，如梧子大，早晚五十丸，夜服六十丸，白汤下。
●附益丸（治妇人百病，未生则孕，及胎前产后。药不贵而功异常，宜常服之）
香附一斤，益母草十二两，共研细，艾叶四两煮汁，加醋一杯，共糊为丸，每服百粒，空心白汤下。
●因气怒闷跌胎动不安腰腹疼痛
当归、白术、黄芩各一钱，川芎、白茯苓、黄耆、杜仲、熟地各八分，甘草、阿胶炒珠，各五分，水煎空心温服。胸胀加紫苏、陈皮；带下加地榆、荆芥；胎漏加续断、糯米百粒。

身体门  ***************************
（遍身搔痒　身上无故一孔出血　半身不遂　两胁痛　腰疼　两腋狐臭　汗斑　黄肿嗜茶　自汗盗汗　雀斑酒刺白屑风皮等症　串蛇丹　点痣　背心寒　治瘤　贴骨瘤极痛人身救急便方，诸汗　诸汗涂脐法　坐板疮）
●遍身搔痒
苍耳子，煎水洗之。
●身上无故一孔出血
猪肉一块，贴之即止。
●半身不遂二方
豨莶草蒸晒研末为丸，水酒下。
大料豆、陈皮、当归、五加皮各四两，白酒五斤，浸三日，早晚温服。即口眼歪斜亦效。
●两胁痛
柴胡、半夏、黄芩、玉竹、甘草、胆草各等分，生姜引，水煎服。
●腰疼
锯屑草（即四方草）取根，同黄母鸡蒸服。
●两腋狐臭四方
枯矾、蛤粉、樟脑、上片，真麝共为末，和糯米作饼夹之，臭随饼出，永不再发。但所夹之饼，须埋在土内，勿令触人。
实心面包子出笼时，一切两边，急以密陀僧末敥上，乘热夹之，一二次即愈。
沉香、檀香、木香、零陵香、寸香各三钱，共为末，每用少许，津唾调搽。
木香末装袋，挂腋下。
●汗斑三方
陀僧、乾葛、硫磺、螵蛸、川椒共研细末，先用老姜擦过，方以药搽，永不复发。再用浮小麦煎水洗澡，更妙。
陀僧研末，姜片黏搽数次。
水粉、硫磺等分，合研，唾调搽数次，出汗则止。
●黄肿嗜茶
青矾四两，入罈内泥封，火煅一夜，取出。红枣三斤煮，去皮核，共捣为丸，每服三钱，或酒或水下。
●自汗盗汗
桑枝尖不拘多少，米汤锅内微炒，浮小麦四钱炒黄，红枣十枚，共煎服一二次。
●雀斑　酒刺　白屑风皮等症
真绿豆粉八两，滑石、白芷各一两，白附子五钱，共为末，每夜搽之。
●串蛇丹二方
先于七寸处，灯火三灸。用苋菜根烧灰存性，麻油调搽。
挖地一小眼，以稻草入内，烧红，捣蒜泥，调麻油一杯，乘红倾入眼内，以桃枝搅匀敷之。
●点痣
初生小鼠，和石灰捣烂，量痣大小点之，半日即退。
●背心寒
当归一两，大附子半个，捣成膏贴之。
●治瘤三方
麝数釐重一块，安置瘤中，上加蕲艾，绿豆大一丸灸之，不疱不破，干毙如旧。
以长蜘蛛丝，缠瘤数道，久之自落。
黄表纸作七纠灸之，次日即落，大者十四纠必落。
●贴骨瘤极痛方
枸杞根、野菊根，俱连皮骨切片晒乾。以多为妙。加地丁根同煎服。
●人身救急便方二方
偶然破皮出血，即用本身清鼻涕涂之，立即生肌。
小毒肿痒，红颗红片之类，即用本人唾沫频涂之。或梦中涎更妙。随抹随乾者毒重，频抹亦可救急。
●诸汗二方
健猪肚一个洗净，装入糯米令满，用线缝紧，入砂锅内，水煮极烂，先将肚并汤食之，其糯米晒乾研末，每用一小盏，空心米汤调服。
黄耆、黑豆等分，煎汤频饮自愈。
●诸汗涂法三方
五倍子研末，以唾调填脐中，束定，过一夜即止。
枯矾末唾调填脐中束之。
白芷或何首乌研末调湿填脐中皆可止汗。
●坐板疮神效六方
大黄、黄柏为末，猪油调搽。
轻粉、生矾共研细，搽。
生桐油搽数次，出黄水后即愈。
轻粉、枯矾、黄柏各五钱，朱砂、雄黄各一钱，共研细，先以川椒汤洗净，然后敷药立效。
洗法：用绿矾一合，放脚盆内，滚汤冲下，浸洗，待痒止，坐草纸上待乾。洗数次即愈。
熏法：用安息香二十支，红枣二十个，银朱一钱为末，纸卷作筒，放桶内，坐于桶口上，熏数次愈。

头面门  ***************************
头痛　（头顶结核如寡蛋响者　偏头风痛久不愈　抓破面皮　下颏落　大脑内痒渐至发落　长须方　偏正头风　雷头风　头大如斗　面生红黑如疥癣者　雀斑　洗面玉容方）
●头痛三方
取萝卜自然汁，入龙脑少许，左痛则仰灌右鼻孔；右痛灌左鼻孔，皆痛即并灌，奇效。宋禁中方也。
鲞鱼头中分，左痛用右边鱼头，右痛用左边鱼头，左右皆痛则用整鱼头，炭火上烧烟燻鼻，其痛即止。
土砖烧红，醋淋絮包，枕睡半时，被盖出汗即愈。
●头顶结核如寡蛋响者（此命门火亏）
寡蛋数十，去壳，水酒煮老，每服一二个，酒咽。
●偏头风痛久不愈三方
上白面一杯，以水和匀，作一圈，围患处，著盐于圈内，上安艾茸一丸，燃香火炙之，徐炙痛徐止，痛止勿炙。
黄荆子根和豆腐煮服亦妙。
雄黄、细辛为末，用少许吹入鼻中，左痛吹右，右痛吹左。
●抓破面皮
生姜自然汁，调轻粉末敷之，无疤痕。
●下颏落
含乌梅一个即上。
●头脑内痒渐至发落
芦荟、苦楝等分，研末，吹入鼻内，数次即愈。
●长须方
鹿角尖，镑细末二钱，皂角刺二钱，牙皂二钱，橄榄煅灰存性四两，酸橘子一枚取汁，并姜汁，共二两四钱，上下和匀，贮磁瓶，以柳木塞口。重汤煮三炷香久，每夜以肥皂洗净，蘸药搽之，次早洗去。每日吃胡桃一个，至二七吃两个，三七吃三个，至四十九日，长至尺余。如欲长再搽。
●偏正头风五方
白芷炒二两五钱，川芎、生甘草、草乌半生半熟各一两，共为末，每服一钱，细茶下，或薄荷汤下。
香白芷酒洗为末，蜜丸弹子大，清茶或荆芥汤下。
明天麻、大白芷等分为末，蜜丸重二钱，每服一丸，荆芥、细辛煎汤调下。
白芷、川芎各五钱，共为末，酒煎服，尽量饮，睡觉酒醒，其患若失。
连筋极痛者，茯神末每服二三钱，酒下，白木亦可。数服即愈。
●雷头风（如雷在头内震者）●二方
山羊粪炒炭研末，酒送二钱，甚效。
雷头风肿，不醒人事，地肤子同生姜研烂，冲酒服，取汗即愈。
●头大如斗　喉以上肿痛　面阁眼缝者
熟石膏、寒水石煅各一两，花粉、白芷各五钱，紫河车草三钱，共为末，每服七钱，老酒冲服，至醉为妙。
●面生红黑丹如疥癣，若至遍身则不治之症
鹿角烧存性为末，以猪胆汁调搽。
面皮黑疱，白茯苓末蜜调服。
●雀斑
皂角、紫背浮萍、白梅肉各等分，共为末，洗面，连擦数次即退。
●洗面玉容方
香薷、白芷、白芨、甘松、山奈、防风、白蔹、藁本、白殭蚕、白附子、天花粉、零陵香、绿豆粉、肥皂煨各等分，为细末，每早洗面，不但香美润泽，且除一切斑点。

耳门  ***************************
（虫入耳　耳聤　少年耳聋　耳内出脓　耳鸣耳聋　撑耳疯　耳虚鸣　治聋神效　耳内大痛流血者）
●虫入耳二方
以菜油少许滴入，其虫即死。
或虫入左耳，掩闭右耳，以左耳嚮明处，其虫即出。入右即掩左。凡遇虫入耳，切勿爬挖，则虫不至深入，要紧要紧。
●耳聤二方
头发瓦上烧灰存性，为细末，每一钱加真冰片七釐，研匀，吹少许入耳即愈。
凡耳烂，用陈皮、灯草烧灰各一钱，冰片一分，研匀吹入即愈。
●少年耳聋
木耳一撮醋炒，白糖拌食。甚者数次即愈。
●耳内出脓四方
番木鳖一个，磨水滴入耳内，即愈。
胭脂、枯矾、钉锈粉各等分，为末，吹之极效。
犀角磨醋搽之。
金墨磨醋涂之。
●耳鸣耳聋五方
苍耳去刺炒研，酒泡服。
苦参磨水滴之。
龟尿滴入，即老耳亦可获效。
鼠胆水滴入即开。
文蛤一钱炒研，真麝五釐，共为末，吹入，以纸塞之。倘痒甚加银朱三分，吹数次，无不愈。
●撑耳疯三方
独活、藁本、芥穗、北防风各钱半，薄荷、生耆、甘草节、细辛各一钱，煎服。外用靛花磨鹿角搽。重者用大黄、白芨、倍子，共为末，鸡蛋青调搽。
山胡椒根捣烂，醋调敷之。
轻者灯火灸之，左痛烧右手，右痛烧左手，两虎口相抄，大指尽处软䎼即穴也。
●耳虚鸣极效
麝香少许，全蝎十四个，薄荷十四叶，将麝、蝎裹于药内，瓦上焙乾，研末，滴水捏作锭子，塞鼻内极效。
●治聋神效二方
巴豆、菖蒲、松香、黄蜡共为末，和成条，纳耳中抽之。
白蒺藜炒去刺，为末，蜜丸，空心滚水下。且此方更可延年。
●耳内大痛或至流血者三方
蛇退焙末，吹入立止，真秘方也。
磨刀石上铁浆，滴入即止。
葱白捣汁滴入。

目门  ***************************
（目疾　风热火眼　烂眼弦　翳障　拨云丹　天丝入目　烟渣入目　打伤眼睛如重者突出急揉进　眼珠无故涌出　眼上皮突生红疱如鱼胆之类　眼前常见异物飞走　洗远年近日目疾　铁屎暴入目　生挑针　眼珠痛　拳毛倒睫　火眼）
●目疾二方
青羊胆一个，割开，入蜂蜜一钱，线扎口，两手揉匀，水煮一滚取出，浸冷水内半日，倾汁点之。
冰片、熊胆各一分，研极细末点之。
●风热火眼三方
红枣三个去核，生姜三片，人乳半盅，黄连三分，共蒸，搽之。
桑皮、艾叶、皂角、陈茶，蒸水熏洗。
生黄四薄片，童便浸透捣敷。
●烂眼弦
肥老姜切开挖空，入浮水石、炉甘石于内，扎紧，黄泥包煨，俟冷，取药研末，麻油调搽。如有翳，俟天晴午后，脑后现红筋，灯火烧之即愈。内服当归、羌活、防风、蒺藜、白芷、柴胡、赤茯苓、穀精草、荆芥各一钱，菊花、荆子、麦冬各二钱，桃仁、川芎、桔梗、甘草各八分，灯心引。
●翳障
患左目，于右关脉上放铜钱，用翳子草揉烂，填钱孔内，布包一日，看内起泡，即去药。患右贴左。
●拔云丹
慈菇去皮，捣碎，沥去渣水，飞过晒乾五钱，上冰片五分，硼砂一钱，薄荷叶五分，炉甘石炭火煅，用黄连水和童便淬二三次，研细，水飞过晒乾三钱，加麝少许，合研，贮瓶点之，妙。
●天丝入目
石菖蒲捶碎，右目塞左鼻，左目塞右鼻，即出。
●烟渣入目
乱长发或凉帽缨，缓缓揉之，即愈。勿用水洗，愈洗愈痛，甚至丧明。
●打伤眼睛如重者突出急揉进
速用生猪肉一片，加当归、赤石脂末少许，掺肉上贴之，去毒血即愈。
●眼珠无故涌出
羌活煎浓汤，乘热熏之，即入。
●眼上皮突生红疱如鱼胆之类
过江蜘蛛丝缠其数道，自脱。丝搭过屋者，谓之过江丝。
●眼前常见异物飞走
枣仁、元明粉、青箱子各五钱，共研细末，每服二钱。水煎连渣饮，三四服即愈。
●洗远年近日目疾
当归、白菊花各三钱，荆芥、防风、槟榔、陈皮各二钱，古钱十个同煎水，每服洗三日，每日洗三次，渐愈。
●铁屎暴入目
真磁石吸之自出。
●生桃针
鼻尖上爆一灯火即愈。
●治障翳四方
穀精草五钱，柿饼一个，每日水煎服，并食柿饼。
蕤仁二两去油，硼砂一钱，麝香少许，研匀收之，乳调点。
好焰硝一两，铜器内熔化，黄丹、飞冰片各二分，共入铜器，急炒，入缶收贮，每点少许，神效。
雄鼠胆、鲤鱼胆各二枚，合匀点之。再服枸杞三钱，菊花一钱，每早水煎服。久服久点，即青盲可以复明。
●洗风火眼四方
当归、生甘草、防风各一钱，杏仁七粒刨去皮尖，捣碎，铜绿、枯矾各五分，水二茶杯煎至杯半，露一夜，入滚汤内温热，扎新棉花团于箸嘴上，频洗自愈。
赤红烂眼：胆矾、防风、独活、殭蚕、桑皮各一钱，共入碗内，以纸封口，水蒸一炷香，取出露一夜，洗之渐愈。
洗烂弦风火赤眼：文蛤炒、黄连、防风、荆芥穗各五钱，苦参四钱，铜绿五分，共为细末，薄荷汤糊丸如弹子大，阴乾收贮。临用时，取一丸以热水化开，乘热洗眼。冷则以热水温之，每日洗三次，神效。
皮硝六钱，桑皮八分，水盅半煎至八分，微温洗之，每日数次，目如童子。此方即老年红花皆可治。
●眼珠痛
决明子、韭菜子各二钱，研末，姜汁调敷太阳穴，立止。
●拳毛倒睫
木鳖一个去壳，绵裹塞鼻中。左眼塞右，右眼塞左，一二夜其睫即分上下。
●火眼二方
生姜切薄片，贴于四围皮上即愈。
决明子研末调敷太阳穴，干则易之，一夜愈。
●雀目
黑羊肝蒸熟，常食自愈。或夜不见物，穀精草末三钱同蒸食，更妙。
●眼中起星
荸荠槌碎，将水洒纸上成粉，候乾刮取，点患处。
●目珠至晚痛甚
夏枯草、香附各一两，为末，每服钱半，清茶下，五六日即愈。
●眼暴赤肿
枯矾末三钱，生姜汁调如膏，抹纸上，令患者闭目，将药贴眼上一炷香久，其痛即止，然后轻轻洗去。
●迎风流泪并治赤肿障翳疼痛诸病
经霜桑叶，煎水频洗自愈。
桑皮一两烧灰，水一盅，煎至八分，去渣洗。若能洗至一年，光如童子。
●眼目昏花
菊花煎水，兑童便洗，数次即愈。
●风热时眼如神
蜂蜜、熊胆、人乳、青鱼胆等分，铜勺煞膏，入片少许，点之。

鼻门  ***************************
（鼻血　鼻血不时　鼻出臭气或脓腥　鼻流黄水　鼻孔干虫　鼻中息肉　鼻血不止　鼻塞　鼻不闻香臭　糟鼻）
●鼻血七方
生地、艾叶、荷叶、扁柏等分，新鲜者更佳，名四生汤，服二三次即愈。
陈香墨磨浓，开水调服。
以冷水拍后颈窝。
槐花末敷之即止。
以温热湿纸五六层贴顶心，以熨斗徐徐熨之。
真绿豆粉一两，细茶三钱，共研末，冷水冲服。
刮本人指甲，吹之即愈。
●鼻血不时三方
荸荠去皮，温茶泡热常食，自可断根。
新鲜柏叶煎汤作茶频饮，亦妙。
倾银新罐研碎，烧酒调敷囱门。
●鼻出臭气或脓腥
称星树根，常煎水服之。
●鼻流黄水
丝瓜近根五寸，烧灰存性，酒调服
●鼻孔干虫
马蹄草放罈内，加香七醋，浸平草，入生鸡蛋一个，置本人床头下，每夜换蛋一个，数日即愈。
●鼻中息肉
藕节有毛处一段，烧灰存性，为末吹之。
●鼻血不止
丛树尖七个，捣烂，童便烧滚，泡服，一次断根。
●鼻塞二方
辛夷二钱去毛，白芷、苏梗各钱半，杏仁去皮尖一钱，粉甘草八分，煎服。
牙皂烧灰，吹鼻得嚏即通。通草、附子炮、细辛各一钱，蜜丸，绵裹塞鼻中立通。
●鼻痔（鼻孔中长出一块，名曰鼻痔）●三方
瓜蒂炒、甘遂炒各四钱，枯矾、松香各五分，为衣，香油调硬些，每用一丸入鼻内，点痔化为臭水，一日一次，自烂下。
轻粉二钱，白矾五钱，杏仁七粒去皮，共研末，频吹自化。
生白矾五钱，草麻子四粒，乌梅三个，麝香少许，共研细，丝绵裹塞鼻中，自消。
●鼻不闻香臭神效二方
桑白皮炒八钱，煎，温服。
通草、附子、细辛等分，蜜丸塞鼻。
●糟鼻二方
雄猪胆，以好酒兑服。
硫磺研末，水调敷。

口舌门  ***************************
（口疮　口烂舌痛　口唇燥烂　喉风舌大如脬　舌肿危症　舌上出血　舌头忽长数寸　舌长过寸　小舌落下　口疮口臭）
●口疮二方
陈白螺蛳壳烧灰，加儿茶少许，共研末，吹一次即愈。
生黄柏蜜炒，为末，敥之。
●口烂舌痛
儿茶一钱，川柏钱半，冰片少许，合陈茶煎好，不时漱口，愈。
●口唇燥烂二方
升麻一钱，生地、竹叶、麦冬、滑石各钱半，甘草八分，煎服。
蒸饭气水，手蘸搽之。
●喉风舌大如脬（立时不救即死）
冰片一分，火硝三分，青黛二分，殭蚕五分，硼砂三分，共研细末，吹之即愈。
●舌肿危症（猝然肿硬，咽喉闭塞，救迟即死）●三方
皂矾不拘多少，用新瓦火煅变红色，铺地上，候凉研细，铁钳拗开病人牙齿，搽舌上，即愈。
蒲黄末敥之亦便。
雄鸡冠血搽舌上，嚥下即缩。
●舌上出血
香薷煎服。
●舌头忽长数寸
用木鳖四个，刮净毛，切片，黄连四钱，水二碗，煎至一碗，将舌浸入，良久自收。
●舌长过寸
冰片研细，敥于舌上即缩。
●小舌落下三方
盐橄榄烧灰存性，研末吹之。
吊扬尘灰点之。
食盐炒熟点之。凡吹点时，总宜先用筷子将大舌根压住，然后吹药方能上。
●口疮五方
吴萸为末，醋调涂脚心。
红枣烧灰存性，加冰片少许，研末吹之。
生白矾一钱，朱砂二分，共研敷。
五棓子焙，研末搽之。
黄连、乾姜、青黛、儿茶共研，搽。俱神效。
●口臭
枯矾加麝香少许，搽牙自止。

牙齿门  ***************************
（牙痛　预防牙痛　胃火牙痛　胃火牙痛舌肿　风火牙痛　牙疳　虫牙　取牙　牙瘤　牙缝出血　治牙痛神方　牙疳　又方　跌打牙动　牙根出血　上腭肿痛　齿疏　续补二方）
●牙痛七方
青盐、火硝、硼砂、樟脑各一钱，研末。不论风火虫蛀，擦上即止。
火硝一钱，冰片一分，明雄一分，元明粉五分，共为末，擦患处，神效。
一撮花椒水一盅，细辛、白芷与防风，浓煎漱齿三更后，不怕牙痛风火虫。
荜拨、细辛、潮脑三味，为末，擦牙，立刻满口清凉，低头流泪，温茶漱去，切莫吞下，数次即愈。
艾梗点烧痛齿，没之再烧，七次痛止。
巴豆一粒，纸包含痛处。
桐子纸包数层，浸湿煨热，去壳，含痛处。
●预防牙痛四方
凡牙痛当治于未痛之先，用旱莲草捣汁，拌食盐炒，擦牙。
鲜桑叶捣汁，拌食盐炒，擦牙。
石膏二两，明矾五钱，生熟各半，研匀擦牙。此三方极妙，每晨擦之，无牙痛之患。
早晚用冷水漱口亦妙。
●胃火牙痛二方
升麻、黄连、当归、生地、丹皮、石膏，水煎服。
巴豆一粒去油，胡椒七粒，和冷饭，青布包，捶为丸，含之。
●胃火牙痛舌肿
北细辛三钱，生石膏一两，水二碗，煎一碗，乘热频漱即愈。
●风火牙痛
火酒一杯，放指头大陈石灰一块于内，燃酒一刻吹熄，热气蒸之。
●牙疳
红枣二枚去核，置人言三分，面包烧红，俟温，取枣为末，棉花蘸擦。
●虫牙二方
水一盆，置石于中，平水面，烧红火砖放石上，以麻油、酒拌韭子铺火砖上，起烟，用酒溜子罩齐水，使烟燻齿，左痛熏左，右痛熏右，虫从耳出，落入水中。
韭子置烧红瓦片上焙，以麻油淬之起烟，用纸包竹管罩烟，熏入患处。
●取牙
茄子切细片，马尿浸七日，晒乾含痛处。冬日用根亦妙。
●牙瘤
癞虾蟆劈开，留肠肚，敷一夕揭去，三四敷必愈。
●牙缝出血四方
菊花捣自然汁，噙之。根叶同功，皆可用。薄荷、花粉、连翘、桔梗、元参、木通、乾葛各一钱，甘草五分，水煎服。
枸杞、麦冬煎汤漱之。
苦参、枯矾等分研末，搽之。
●治牙痛神效四方
鸡肫皮、青盐各一钱，细辛、川椒各五分，共为末，搽痛处。
乾姜五钱，雄黄钱半，共研细，搽之。
木炭灰净者冷水调，涂于牙痛处之脸上，痛止即洗去。
烧酒一杯，食盐一钱，滚水内温热，频漱痛处。
●牙疳又二方
大红枣去核，以人中白填满，烧焦为末，加麝香二釐，搽之。
川椒钱半，铜青、硼砂各一钱，研末，搽。
●跌打牙动
蒺藜根烧灰贴痛处，即牢。
●牙根出血
草决明煎水，涂之即止。
●上腭肿硬
食盐烧，研末，频点硬处，再以盐汤漱口。
●齿疏陷物
炉甘石、寒水石等分为末，搽牙，久之自密。忌刷牙。
●牙落重生二方
仙传生牙丹：鼠骨四两，人乳浸一日，阴乾为末，柏子仁去油，枸杞、山芋、血馀、皂角水洗净入罐锻成灰，鹿角霜各八两，菖蒲、远志、灵砂人乳煮过，各四两，共为细末，鹿角胶四两，糊为丸，如梧子大，每日子时酒下百丸，其效如神。
多年牙折，鼠脊骨研搽自生。
●专治牙痛升麻汤
防风、升麻各八分，青皮、生地、丹皮、当归、细辛各五分，水煎食远服。上门牙痛属心火，加黄连、麦冬；下门牙痛属肾火，加黄柏、知母；上左边牙痛属肝火，加柴胡、栀子；上右边牙痛属太阳膀胱火，加大黄、枳壳；下右边牙痛属肺火，加黄芩、枳壳；上两边牙痛属胃火，加川芎、白芷；下两边牙痛属脾火，加白芍、白术。随病加之，无不获效。上左边牙痛属胆火，加羌活、龙胆草。

咽喉门  ***************************
（咽喉方　喉闭　急喉风　缠喉风　锁喉风　蛾风　喉中忽硬一块吞吐不下　喉中为诸物所硬　喉痛　偶然呃逆不止　咽食　喉生瘜肉　喉赘　喉痛　喉闭蛾子　哑喉奇方　治失音妙方　好声音方　治喉痹乳蛾数日不能饮食验方　治咽喉疼痛方）
●咽喉六方
元明粉七分，雄黄三分，共为细末，用笔蘸药搅喉，呕出痰涎，搅数次即愈。或用管吹亦可。
细辛、白芷各三钱，皂角钱半，共为末，吹之。
皂角灰、吊扬尘、青盐拌匀，棉花包箸头，蘸药搅去喉内涎沫，用红色牛膝，炆水噙之。
喜蛛窠同病人脑后发一根，同缠针上，灯火点燃，烧灰存性，吹之。
猪胆水浸黄柏，浸晒七次，研末吹之。
冰片、硼砂、青黛共为末吹之。或加黄连、甘草亦可。
喉痛头肿，齿关不开，燕窠泥二两，明雄黄五钱，醋和炒润七次，浓陈茶调敷，五寸香久。热甚者，多敷数次。
●喉闭二方
手足厥冷，气闭，命悬顷刻，一时无药，或有药不进者，急将两臂以手勒数十次，取油发绳缠大拇指，以针刺少商穴，血滴下，喉即解。男左女右，重者两手齐针。少商穴在大指甲壳向内侧边离一分远即是。
鸭嘴胆矾研极细，酽醋调灌，吐出胶痰立愈。
●急喉风八方
乌梅一个去核，包蜒蝣一条在内，扎定，含口中，共水流至喉间。枯矾一钱，百草霜二分，须锅脐内者佳，同研细吹之，呕出胶涎。
墙上壁喜窠数个，瓦上焙燥，研细吹之，血散痰消。
腊月初八日，取雄猪胆，装白矾末，阴乾研末。次年腊月初八日，取猪胆入前猪胆末。如此三四次，好为收贮。遇乳蛾喉癣，喉痈肿痛，一切喉病，命在须臾者，用二三分吹之，极效。但宜预制以救人耳。
取马蓝头汁，漱之立愈。
山楂子磨水，以竹叶挑滴口内。
灯心烧灰吹之。
锈铁钉磨浓水半杯服。
鸡公肫内筋不黏水者数片，新瓦焙枯存性，研末吹之。
●缠喉风
热结于喉，肿透于外，且麻且痒，用牵牛鼻绳烧灰吹之。
●锁喉风五方
巴豆一粒，用竹筒烧烟口吸，即开。
巴豆捶碎，将油纸裹之，烧烟燻鼻孔。
巴豆七粒，三生四熟，去壳，明雄五分，郁金一个，共研细末，每用半茶匙，清茶调服。若咽塞不入，吹之亦可。
硼砂、丹砂、朱砂等分，研末，吹之。
蛴螬取汁，点喉痹。
●蛾风三方
一时无药救急，即用柴灰冲汤数杯服之。
用烧酒拍后颈窝，以麻下刮数次，即刻现它，将磁针破它，含酒吮去血，再用盐蛋泥敷之，即刻开关。
蛾子生喉间，为落井，不能窥探，急按鱼尾穴（即大指后窝中是），用灯火三灸，再于大指甲根离一分宽，针刺出血，立效。仍内服加减甘桔解毒汤。
●喉中忽硬一块吞吐不下
厚朴、茯苓、紫苏、半夏各二钱，甘草五分，老姜一片，煎服。或照喉闭方用针手指出血亦妙。
●喉中为诸物所硬
象牙磨水饮之。
●喉痛
射干花根、山豆根为末吹之。
●偶然呃逆不止
纸线通鼻，得嚏即止。常发者，频饮柿蒂汤妙。
●咽食
五月五日，取生姜装入布袋内，浸于不见天日之坑厕内，四十九日取起，扫去秽物，悬空吊晒极干为末。病二年者，服三分；病一年者服二分，入麝香二釐，白滚汤冲服，服后宜饮米汤。次日少可吃粥，五六日渐渐吃饭，然总以少食为妙。忌晕腥、盐酱五十日，永不再发。此方极效，但宜预制以救人。
●喉生瘜肉
笋壳针刺破出血，用盐豉和捣涂之。
●喉赘
常接茅檐水洗，久之即消，良效。
●喉痛五方
霜梅肉裹硼砂少许，含于口中，酸水下，毒自解。
山豆根一两，硼砂二钱，麝香、冰片各少许为末，青鱼胆糊丸，如弹子大，每服一丸，噙化嚥下。
青盐、白矾等分，吹患处，吐痰即愈。
扁柏叶汁、山豆根汁、雪里青汁，皆可服，最效。
喉肿痛不通，巴豆去壳，绵纸微裹，随塞左右鼻孔中，立通。
●喉闭蛾子二方
看病人头顶上有红点，用针挑破即愈。单蛾一点红，双蛾两点红。
将头顶心发上，用姜搽红即愈。
●哑喉奇方
元明粉、诃子肉、胆星各二钱，硼砂一两，百药煎三个，冰片三分，共研细，用大乌梅肉一两泡湿，共捣和丸，如龙眼核大，每用一丸，噙化，数次愈。
●治失音妙方
猪板油一个，炼融去渣，入白蜜一斤，再炼一时，入磁器内即成膏，封固，不时挑一匙，滚水调下。此方即无病亦可常服，能润肺肠、解燥结。
●要好声音方
杏仁一升，泡去皮尖，研碎，和酥油二两，蜜少许和丸，如梧子大，每服十五丸，米汤下。
●治喉痹乳蛾数日不能饮食验方
用新鲜牛膝根一握，艾叶七片，人乳数匙，合捣取汁，灌入鼻内，须臾痰涎从口鼻流出即愈。无艾亦可。
●治咽喉疼痛方（有火者用，妙如神）
花粉、薄荷、黄柏、黄芩、牛子、桔梗各一钱，大黄六钱，玄参八分，黄连四分，甘草五分，淡竹叶三十片，姜三片，水煎服。

心气门  ***************************
（急心痛　心气痛　九种心痛　胃气痛　冷气痛　插气痛　小肠气痛　疝气痛　膀胱气　诸般气痛　气痛　心胸疼痛　又九种心痛　心气痛　又疝气痛　续补四方）
●急心痛四方
山羊血一分，烧酒化下。
淡豆豉五钱，煎汤半盅服。
厚些的木耳一两，焙乾为末，白水送下。三服全愈。
关牙紧闭欲死者，以老葱白五根去皮须，捣膏，将汁送入喉中，灌以麻油四两，但得下咽即苏。
●心气痛十一方
旧笔头两个，烧透红，入盖碗内，滚水冲服。
马兜铃一个，清油灯烧存性，温酒冲服。
饭作饼烧黄，酒淬服。
荔枝一个，开一孔，入白盐、七醋，填满，仍以原孔壳盖上，湿纸包好，红灰中烧枯，水酒调服。（此方亦治胃气）
陈香橼烧存性为末，酒调二钱服，煎水亦可服。
吴茱萸十四粒，滚水泡过，以开水吞之。
韭菜汁，水酒兑服。
良姜、香附煎浓，水酒兑服。
炒食盐布包，揉擦数次。
子母灰青布包，揉之亦妙。
猪楼板上挨擦之泥毛，共取五钱，瓦上焙乾，研末，烧酒兑服。
●九种心痛
真蕲艾灸大拇指，男左女右，五次即愈。
●胃气痛
炒盐一钱，生姜七片，同煎服。
●冷气痛
烧慄炭寸许，滚水泡服。
●插气痛二方
炙旧鞋底热，缓缓熨之。
将细糠炒热，布包熨之，亦可。
●小肠气痛
青皮、乌药、小茴等分，酒煎服。
●疝气痛
大茴香，姜汁浸一宿，晒乾，荔枝核打碎，盐水炒，等分研末，水煎服。或作丸更佳。
●膀胱气
膀胱子炒，灌入雄鸡内，煮食之。
●诸般气痛
好烧酒一杯，浸大冰糖一块，须一两多重者，将酒烧燃。候其自熄，打碎冰糖，开水兑服。
●气痛三方
上官桂四钱，五灵脂、石菖蒲、良姜各三钱，醇酒蒸服。
蜘蛛网併网所黏飞类，一併多取，瓦焙乾，为末，酒泡服。
红鳞边鱼，名火烧边，阴乾，以阴阳瓦焙一块，为末，滚酒泡服。
●心胃疼痛三方
五灵脂、枯矾、乾姜各三钱，木香五分，共为末，每服一钱，烧酒下。
荔枝核、木香共研末，每服二钱，白水下。
大蒜十五瓣捣汁，热黄酒半壶冲服。
●九种心痛又三方
陈石灰一两研末，水澄清，去粗渣、泥垢，生、熟白矾各五钱，共为末，姜汁丸，如绿豆大，每服五丸，烧酒下，立止。
千年陈石灰研细，和独蒜捣为丸，如梧子大，辰砂为衣，每服十三丸，烧酒下。
陈石灰三钱研细，澄清，烧酒下，更便捷。
●心气疼仙方
生芝麻半斤，存贮，夜痛时不必看，随手取来，不拘多少，放铜器内炒黑为末，好酒送下，一服断根。
●疝气痛又三方
荔枝核炒焦、小茴香炒各一两，吴茱萸一钱，共研，每服二钱，好酒入盐少许下。
荔枝核、龙眼核、小茴香俱炒，等分，共研细，空心服一钱，升麻一钱煎汤，水酒兑调服。
大茴、小茴皆炒，各一两为末，入猪尿胞内，用酒煮烂，连胞捣丸，如梧子大，白汤下五十丸。
●观音救苦丹（治九种心胸痛，一服除根）
杏霜钱半乾姜炒，良姜、白豆蔻、木香、元胡、五灵脂醋炒各一钱，乳香、没药各五分，巴豆三分，共研细，炼蜜为丸，梧子大，朱砂为农，每服只可一丸，不可多。服法，男用左手，女用右手，先以盐一撮，放手心内拌药，用砂仁汤送下立愈，永不复发。
●怔忡
辰砂五分，当归五钱，以猪心血为丸，临卧酒服一钱。
●胃气疼极效
蛤蜊壳炙五次，研末，每服一钱，烧酒送下即止。
●暴热心疼二方
灶心土三钱为末，水澄清去渣，冷酒调服。
将乾净黄土地掘碗许大一小坑，用新汲水入内，搅浑澄清，取清水服一碗即愈，名曰地浆。

肚腹门  ***************************
（肚腹急痛　臌胀　伏暑肚痛　虫肚痛　又臌胀甚效五方　食鱼过多腹胀面黄　蛊症　厥逆　绞肠痧　缠腰痧　肿痈　呕吐药食难进　霍乱症　乾霍乱　霍乱无论呕吐　呕吐呃逆　气臌头面浮肿　水肿腹大遍身肿浮）
●肚腹急痛
炒热盐，布包熨数次即愈。
●臌胀
取盖屋稻草煎汤，倾入盆内，先坐盆上熏之，待汤温方洗其腹，小便随下黄水，熏洗数次，永不复发。
●伏暑肚痛
先以瓢掀搅缸中水百遍，取泡子水一碗，薄荷叶十馀皮，长灯草七根，同煎汤，调六一散三钱，服之即愈。
●虫肚痛二方
马齿苋盐炒一大碗，空心食之，虫自出。
苦楝子树皮，炆精肉，每逢月头服一次。
●臌胀甚效
黄牛粪，男雄女雌，四五月取净者，阴乾，焙黄为末，每服一两，酒三碗煎一碗，去渣饮酒，三服全愈。
鸡内金一具，沉香、砂仁各三钱，陈香橼去核五钱，共为末，每服钱半，姜汤下。
黑丑、白丑、甘遂各一钱，为末，用猪腰一个剖开，将药末放在腰内合住，湿纸包裹，灰火烧熟，空心食，大便下脓血效。
稻穀炒黄色，煎水服。大概此病总要忌盐、醋、酱要紧。
●食鱼过多腹胀面黄
红曲三合，煮烂，连渣服，即从大便出，臭不可闻，连服三次愈。
●蛊症
乌鱼二斤，重者去肠肚，入皂矾二两于内，粗纸浸湿重包，粗糠火煨，以午时起至子时止，取出去骨，以鱼与矾共研细，每服三钱，老米汤下，服完渐愈。此方行而不泄，最妙。
●厥逆腹痛二方
鸡蛋煮熟去壳，放肚脐眼内，一时换一个，数次阴气尽收入蛋内，即愈矣。
以二砂壶各盛烧酒八分，重汤煮滚，将酒倾去，以壶口合于脐上吸之，轮换数次即愈。
●绞肠痧五方
阴痧腹痛，手足冷，身有红点，以灯火淬之妙。阳痧腹痛，手足缓，以针刺指出血妙。
生明矾末三钱，阴阳水调服。
生芋艿二片捣汁，水兑服。荞麦炒黑，开水冲服。
麻刮膝腕有横纹当中，即是委中穴，及大指甲根边。用磁针放出两处黑血，更妙。
●缠腰痧
腹中痛疼，眩晕昏迷，觉腰间如绳缠者，急以真菜油一杯灌下，一吐即愈。
●肺痈二方
绿橘叶洗净，捣汁一盏饮之，吐出脓血即愈。
肺痈吐臭痰者，用大青叶树根皮为末，煮肉频食即愈。
●呕吐药食难进
陈盐梅二个，和滑石末交捶作饼，纸包火内煨枯，开水泡汤，服之即入。
●霍乱症（吐泻，头眩眼晕，四肢厥冷，用药稍迟无救）
●三方
吴茱萸、木瓜、食盐各五钱，同炒焦，水三碗，煎服。
锅底煤五分，灶额上煤一钱，滚水搅千下，服。
霍香叶、陈皮各五钱，水煎服，垂死立生。
●干藿乱（吐泻不下，转筋入腹，汗出气冷，欲绝者是）●四方
炒盐一两，牙皂一钱，水煎服，取吐，胃气一回即愈。
盐二匙，熬黄，童便冲服。
吴茱萸三四两，合盐数两，炒热熨脐下。
陈石灰为丸，塞肚脐，用陈石灰泡水服。
●霍乱无论呕吐五方
家用菜刀洗净，著盐少许于刀口，持刀向清油灯上烧之，刀口红，盐色白，以阴阳水各半盏，同冲刀口上之盐于碗内服之。（此方绞肠痧亦可用）
炒盐二包，分熨前后心。
屋上吊扬尘，开水冲，澄清服。
牛栏墙上干牛粪，焙焦，开水冲服。
辣蓼尖七个，开水泡服。
●呕吐
生姜一两打碎，半夏五钱，桔皮三钱，水煎，徐服。
●呃逆三方
柿蒂七个，连皮烧灰存性，为末，黄酒冲服。
荔枝七个，连皮烧灰存性，为末，滚水冲服。
刀豆子烧灰存性，为末，白滚汤服。常食刀豆亦妙。
●气鼓
大虾蟆一个，砂仁末不拘多少，装满虾蟆内，置于罐中，用湿泥封口，炭火煅红，候冷，将虾蟆研细作三服，陈皮汤下，放屁多即效。二三服必愈。
五穀虫洗净，炒黄色为末，以黄米饭为丸，白滚水下。
砂仁一两捣，萝卜子沥汁，浸一夜，炒乾，浸晒七次，为末，每服一钱，米饮下，立效。
皮硝、黑糖各四两，入大碗内，水顿数滚，澄清去渣，滚黄酒冲服，尽量为度。
●头面浮肿　肚腹胀满　上气喘急
沉香、木香、乳香、没药各三钱，琥珀一钱，白丑生用头末八钱，黑丑用牙皂水浸过、焙半生半熟八钱，槟榔牙皂水浸透，半生半熟一两，共研末，牙皂水糊为丸，梧子大，每服二钱七分，五更时砂糖煎水送下。
●水肿腹大遍身浮肿仙方
红枣三斤，大戟一斤，水煮一日夜，去戟用枣，晒乾食之，立消。用鲜大戟根苗煮之，更妙。

手足门  ***************************
（手臂痛　脚膝痛肿　远行脚痛　手足痛　手足生疽　行路足肿及砖石垫肿　鹤膝风　脚气神方）
●手臂肿二方
艾叶、老姜、葱头合捣，炒，摊七次，烧酒调，用布包擦，仍敷之。
羌活、防风、赤芍、半夏、桂枝、秦艽、木通、甘草等分，水煎，酒对饮。
●脚膝痛肿
虎刺、百鸟不落、摇竹消、大南蛇、地骨皮、大伸筋、牛膝、百节藕、木通等分，水酒炆服。
●远行脚痛
白砂糖，水酒泡服。
●手足痛
草乌磨醋涂之。或生南星亦可。此方兼治肿毒初起。
●手足生疽
蚕沙、偷油婆焙枯，为末，麻油调敷。
●行路脚肿及砖石垫肿
烧红砖一块，取旧草鞋一只，先浸尿桶内半日，取出沥尽尿，乘湿置红砖上，将肿脚踏鞋上，火逼尿气入皮里，即消。
●鹤膝风三方
白芷一斤，酒煎成膏，收贮，每日以膏搽患处，至消乃止。
乳香、没药各钱半，地骨皮五钱，无名异五钱，麝香一分，为末，车前捣汁入煮，以酒调敷。
生黄耆半斤，远志肉、牛膝各三两，石斛四两，水十碗，煎至二碗，加郁金、银花各一两，再煎至一碗，一气服之。服后觉两腿如火之热，即盖暖睡，汗如涌泉，待汗散后，徐徐去被。初服减半，再服除根，真神方也。
●脚气神方三方
苍术，米泔水洗盐炒，黄柏酒浸、炙，牛膝各五钱，水煎，空心服。
穿山甲用前两足者，烧存性，入麝香少许，晚间勿食，至夜深腹空时，滚水调服，及鸡鸣再服。三日便能步履如常。
木瓜为末，好酒调敷患处。

二便门  ***************************
（大便不通　小便不通　二便不通　老年小便塞闭便血　肠红　堕肛　下疳　肾囊风　小便闭　大便闭　大小便闭　炙脐法　溺血　血淋　后补附二十一方）
●大便不通三方
产妇及老人虚弱，风闭不通，难用行药者，以松子仁去皮捣烂，酒兑滚水冲服。
皂角焙，研细末，炼蜜和成条，入穀道内五分深。
生姜切方条，煨熟，置地少温，入穀道内。
●小便不通四方
杏仁七粒，面炒黄，研末，温开水调服。
海金沙、车前草、水灯心，煎服。
蚯蚓五七条，捣烂，冲凉水一碗，搅匀，澄清，饮水立通。此方大解热毒，极效。
腹胀如鼓，危及将死，百药不效，用凤眼草（即臭梧桐子）皂角四两，共煎五七沸，加麝香少许，冲入磁瓶内，将阳物入瓶内，熏半柱香，药气入窍即通。
●二便不通
皂荚烧灰存性，研末，三钱，用米汤下。
●老年小便塞闭
上桂五钱，为末，纳入脐中即下。
●便血二方
大萝卜皮、荷叶二味，烧灰存性，炒蒲黄等分，为末，每服一钱，米汤下。
专食蜜炙萝卜亦妙。
●肠红二方
棉花核炒、燥，去壳取仁，三钱，沸汤服下。
赤豆炖烂，拌红糖服。
●坠肛五方
四足蛇，阴阳瓦上焙乾，研末，入片少许，弹之即上。
梅树根煎水，加盐少许，洗之。麻油搽。芭蕉叶、脚鱼头烧灰，敥之。
芭蕉嫩根捶汁，水酒兑服，渣和醋糟炒热，摊于地上，用纸隔肛敷之。
乌抛茨兜煎水，酒兑服。重者海金砂、称星树同煎服。外用皂角、艾叶煎水，少加盐、醋浸洗。
马前子焙焦，麻油调搽，频治可以断根。
●下疳
明矾、皂矾等分，为末，装入大棓子内，烧灰存性，研细末，再加冰片三分，儿茶少许。先用甘草水洗净，然后搽之，自愈。
●肾囊风
茵陈煎水熏洗
●小便闭四方
白菊花根、叶全捣取汁，酒冲服。
车前捣汁，入蜜少许，空心服。
蝼蛄（即土狗）一个，焙研，黄酒送下。
黍秸红秆切数段，煎汤饮之。
●大便闭五方
当归、白芷等分，为末，每服二钱，蜜汤调下。
老年闭塞不通，用火麻仁一盏研，水浸取汁，芝麻半盏研，水浸取汁，荆芥穗妙，桃仁去皮尖，各一两，入盐少许，同煎服。
大脏实热不通者，大黄、皮蛸、牙皂等分，水煎服。
风闭、气闭者，萝卜子炒一合，皂角二钱，研匀酒下。
真苏子、胡麻仁各半。合研，同水浸取汁一碗，煮粥食之，渐通，极效。若老人，产妇虚秘尤宜。
●大小便闭二方
大蜣螂一个，六七月间牛粪中寻。砖上焙乾，大便闭用上截，小便闭用下截，大小便闭全用，研末，新汲水调下，神效。
升麻、车前子炒，各二钱，黄酒二盅，煎八分服。
●大小便闭炙脐法
诗云：二便闭结甚难医，急炒盐来塞满脐，蒜片盖盐多灸艾，良方妙法少人知。
隔葱熨脐法葱白捣烂，炒热布包。两起更换熨脐下，立通。再加麝香少许，尤妙。若系实热闭结者，取蜗牛三个，去壳捣融，加麝香少许，纳脐中，以手徐徐揉之，立通。
●溺血三方
旱莲草、车前草捣汁，空心温服。
炒荆芥、炒砂仁等分，为末，每服三钱，糯米饮下。
白芷、当归各五钱，共为末，每服二钱，米饮下。
●血淋四方
核桃一个，芝麻一把，马齿苋一握，共捣如泥，滚酒冲服。
苎麻根煎汤频服。
茅草根、车前子等分，煎汤，冲发灰服。
地骨皮，新鲜者更妙，酒煎，空心温服。
●血淋不止二方
川牛膝五钱，井水煎，早、午、晚服三次。
马鞭草不拘多少，捣烂绞汁，生酒兑热服，三次全愈。
●远年便血垂危者
豆腐末入袋滤出浆者，带渣取用，入锅内炒燥，研末，每服三钱。如下紫红块者，白糖调下；红血块者，黑糖调下。每日用三次，真起死回生之神方也。
●赤白浊四方
木通七钱，滑石三钱，粉草四钱，蔓荆子一钱，水煎，空心服。
椿根白皮两半，乾姜、白芍、黄柏各炒黑二钱，共为末，米饮糊丸梧子大，每服八十丸，空心白水下。
白浊遗精，莲肉、白茯苓等分为末，白滚水调服。
葱白五六根，盐一撮，煎汤熏阳物。
●男子失精　女子梦遗二方
白芍酒炒、龙骨煅、牡蛎煅、桂枝各一钱，炙草三分，水二盅，枣三枚，煎至八分服。
熟地八两，山茱萸二两。山药、茯苓各三两，丹皮一两五钱，龙骨三钱，生研水飞，莲须一两，芡实二两，线胶四两，同牡蛎粉炒熟去粉，共为末，蜜丸梧子大，每服四钱，空心淡盐汤下。
●思虑太过心肾虚损白浊梦遗等症
菟丝子五两，白茯苓、石莲肉各二两，共为末，酒糊丸梧子大，每服五十丸，淡盐汤下。
●失精暂睡即泄
韭子炒二两，白龙骨四钱，共为末，每服二钱，空心黄酒下。
●虚劳损肾　梦遗泄精神方
韭子三两，酒浸微炒为末，每服二钱，空心黄酒下。
●梦遗不止
石莲肉六两，甘草一两，共为末，每服二钱，空心灯草汤下。
●精滑梦遗
公鸡肫皮四五个，焙乾为末，每服一钱，空心酒调下，三五次必愈。
●壮阳固精
莲须、石莲肉各一斤，芡实十二两，麦冬四两，另用公猪肚一个，入家莲肉一斤，入砂锅内煮极烂，去肚，只将莲肉晒乾，同前药为细末，蜜丸梧子大，每服百丸，空心莲须汤下，其效如神。
●便血又六方
乌梅二两，柿饼四两，俱去核，加水于饭上蒸熟，捣烂，丸如梧子大，每服五钱，滚水下，二三日吞完，数次愈。
乾柿子烧灰存性，为末，米饮下二钱。
黑豆一盏，炒焦研末，热酒淋之，去豆饮酒。以上二方，兼治溺血。
缩砂仁末，米饮下，热服二钱。
神麴湿纸包煨为末，每服二三钱，滚水调，空心服。
下血危笃者，用丝瓜一分，槐花半分，共为末，空心米饮下二钱。

痔漏门  ***************************
（痔漏　痔疮　退管　枯痔）
●痔漏二方
槐花、皮硝、凤眼草仁，捶碎，各一两，入猪大脏内蒸烂，每日空心服，好黄酒压之。每日冲出漏管一线，二十日全愈。
无名异五钱煅，醋淬七次，熟糯米糊捻，量管之浅深下之，膏盖。焙大蚯蚓一条，为末，黄酒下，七日见效。（但忌房劳百日，要紧）
●痔疮十二方
鸡蛋留白，以青矾七钱、明矾三钱灌入，用枸杞兜三两、棓子三个，煎滚数沸，入蛋同煎，置桶内熏之。
多食田螺，妙。
蜗牛一个负壳有角者，片、麝少许，同研，磁盏盛之，次早取汁频搽。
冰片二分，青黛三钱，元胡粉一两，同研，小绢袋盛药，或贴或坐，湿即换之。
凤尾草煎水洗。
熊胆五分，片一分，井花水调，鸡翎蘸搽。
枳壳二两，癞虾蟆草，长流水二瓢，煎滚，熏洗数次。
鱼腥草、苦楝根、芒硝、马齿苋、瓦楞花各一两，煎水熏洗。
鸡蛋黄熬油三钱，入轻粉末一两，乳香、血竭，龙骨各末五分，和匀。早、午、夜日搽三次，患孔膏盖。
大田螺一个，挑起靥，入片五釐，平放，俟水出搽之。
象粪煎水熏洗。
马齿苋多食、多熏洗。妙。
●退管丸二方
当归、黄连、象齿末各五钱，川芎、槐花、乳香各一钱，露峰房一个，槐椒树上者更佳，共为末，黄蜡二两，熔化为丸，桐子大，每服五六十丸，空心漏芦汤送下。至五日漏眼内退出肉管，即剪去。再退再剪，迨管尽自然从内生肌长肉矣。
胡黄连一两，穿山甲二两，麻油炙脆，石决明煅、槐花炒，各五钱，共为末，蜜丸梧桐子大，每服一钱，空心白滚水下。如漏四边有硬肉突起，加蚕茧二十个，炒焦为末，和入前药内，至重者亦愈。此方不用刀针，不受痛苦，真仙方也。
●枯痔方
先用白芨、石膏、黄连各三钱，冰片、麝香各三分，研末，鸡蛋清调成膏，涂四边好肉围护。再用红砒（不拘多少，放旧瓦上火煅，白烟将尽取起）、枯矾各一钱，乌梅烧灰存性二钱，白灵药五分，共研极细，以手湿津蘸药搽痔上，一日二三次。迨臭水出。痔即枯，七八日全愈。重者半月收功，神效。
●新增历验各方
一、小儿欠乳，或因病后失调，渐渐羸瘦，或因食积泄泻不止，如瘦弱或揉鼻孔、耳、眼，轻则朋胸，重则眼目不见，此名疳疾，皆由先天不足之故，即用此方治之，历经效验。
党参（一钱，蜜炙）　焦术（一钱）　茯苓（一钱）　陈皮（五分）　苡仁（一钱）　建莲子（一钱）　枳壳（一钱）　麦芽（一钱）　神麴（一钱）　三稜（五分）　莪术（五分）　胡连（五分）　使君子（一钱）　芡实（一钱）　甘草（五分）
以上共研为末，用鸡蛋一个去清留黄，将末药一钱入蛋内调匀，纸裹湿水烧熟，开水下，日食一个，如小儿大者及病深者，日食二个亦可，以病愈为止。
一、疯犬伤人，每见用斑蝥以毒攻毒，亦有误事者。莫如用生白矾三钱为末，开水吞下，疯犬之毒化为清水，随小便而出，人不知觉。恐不放心，连服三次，永不复发。此经历验。
一、渣入眼目，用好徽墨磨浓，以新笔点大眼角，其渣即随泪出。
一、竹签插入指甲朋内，用象牙磨水围上，自然箍出。
一、喉闭，用刀括指甲末，吹入喉中即愈。


下卷  ——————————————————————————————————————————————————————————————————————————————————————————

中症门  ***************************
（中风　中风痰壅　口眼喎斜　半身不遂　浮萍一粒丹　中寒　中暑　溺脐法　梅苏丸　中湿骨节疼痛　风寒湿气疼痛　中痰痛中痰一切痰饮　暖胃除痰消滞进食　痰壅胸膈　吃烟中毒　煤烟毒　盐卤　砒霜　水莽　蛊毒　信毒）
●中风不省人事（牙关紧闭）
生南星、生半夏、皂角子各等分，研末，吹鼻内，得嚏则吉，无嚏则危。
白矾、盐花等分，为末，擦牙即开。
荆芥穗炒，为末，酒调服二钱。
独活一两，酒一碗，煎至半碗，炒大豆一撮，投入温服，连服一二次愈。
●中风痰壅三方
陈石灰为末三钱，水一碗，煎至六分，去渣澄清灌服。
香油一杯，姜汁半杯，调匀灌下。
胆矾一钱，木香三钱，麝香一分，葱汁调灌。
●口眼喎斜三方
独活、白芷、薄荷各等分，为末，蜜丸弹子大，每服一丸，清茶调下。
萆麻子去壳研烂，右歪涂左，左歪涂右，改正速洗。新石灰醋调，左歪涂右，右歪涂左，正即洗去。
●半身不遂五方
细辛、白芷、川乌、草乌、川芎、白术、当归各一两，苍术、牛膝、天麻、鳔胶、穿山甲酒浸微炒，各五钱，朱砂、雄黄各三钱，共为末，每服钱半。夜睡时以热黄酒送下，盖暖出微汗。三四服即见效，以愈为止，不必多服。避风寒，忌发物。
苍术十两，川椒四两，老酒五斤，共贮瓶内，用箬扎封固，安米在上，以重汤煮至箬上米热为度，初饮尽醉，盖暖出一身臭汗即愈。
白凤仙花收取阴乾，浸老酒煮熟，去花饮酒，半月全愈。
川乌、草乌、附子俱用生姜煮透，各三两，川椒二两，研末，酒糊为丸，如绿豆大，每服九丸，酒送下。每日早、午、晚三次空心服，一料可治数人。
数年疲软不能行者，用松叶半斤切细，酒三碗，煮二碗，乘热服，出汗即愈。未愈再服，必愈。
●浮萍一粒丹（此丹专治三十六种风，左瘫右痪。口眼喎斜，偏正头风，跌扑，脚气等症。服过百粒即为全人。若些小风症，服二三十丸足矣）
紫背浮萍，于七月七日採取晒乾，研末，炼蜜为丸，如弹子大，每服一丸，温酒化下，汗出即愈。晒浮萍法：铺萍于筛内，以盆贮水，置筛于盆上，仍不沾水，晒烈日中，一时即干。若下无水吸，虽数日亦不干。
●中寒
卒倒昏迷，不省人事，先用热酒、姜汁各半盏灌之，稍醒即进药。
●中暑四方
仓卒中暑，饮童便数杯，加姜汁兑服更妙。
井花水调砂糖灌之。小青叶擂汁和砂糖灌亦妙。
大蒜四五个去皮，取道路上乾净热土一小撮，共捣烂，新汲水和匀去渣，灌之。
辰砂、六一散，冷水调服。
●溺脐法
凡中暑昏倒，气欲绝者，切不可移冷地，灌冷水，得冷必死无救。移置阴地，急取路上热土捏圆圈围于肚脐上，对圈内溺小便，暖气透气即醒，然后再用清暑方药。
●梅苏丸（清上焦热，止渴生津）
乌梅肉二两，水浸捣烂，葛粉六钱，白檀、炒盐各一钱，苏叶三钱，白糖一斤，捣和炼蜜为丸，大小听便，随意噙化，长途携带更妙。
●中湿骨节疼痛五方
当归、桂心、元胡、天麻各等分，煎服一二剂愈。
五加皮六两，白术四两，首乌、生地、当归各三两，虎胫骨（羊油酥炙）、杜仲各二两，用好酒二十斤，煮三炷香，乘热加高烧酒三斤，窨一七，随量饮之。忌发物，饮时忌晕腥。名八仙酒。
疼痛不能转侧，白术炒一两，好酒煎，温服。
一切走注气痛，木香温水磨浓汁，入热酒服。
白虎历节风痛，足不能履地，木通二两，煎汁服之，一时许遍身发痒，或发红点，勿惧，上下出汗即愈。
●风寒湿气疼痛四方
拈痛膏　用广胶三两，生姜、葱白各半斤，捣汁，乳香、没药各钱半，入铜器内，火上熬化，移在滚汤内炖，以箸搅匀，入花椒末少许，再搅匀，稍冷摊贴患处。以鞋底烘热，徐徐熨之。
马齿苋二斤，五加皮半斤，苍术四两，共捣烂，以水煎汤洗澡毕，即服热姜汤两三碗，避风取汗，立时止痛，再服方药调理。
苍耳子、凤仙花共煎汤，洗澡亦妙。
甘草、威灵仙各一斤切片，用水二担，将药煎五六滚，入大缸内，用板凳坐于其中，周围以席围定，熏之。待水温方浸洗，令浑身汗透淋漓自愈。凡洗澡时及洗毕，总宜禁风要紧。
●中痰一切痰饮
陈皮、白茯苓各一钱，半夏二钱，甘草五分，姜三片，水煎温服。
●暖胃除痰消滞进食
肉蔻二个，半夏五钱，木香二钱五分，共为末，空心滚汤下。
●痰壅胸膈五方
梨汁一盅，姜汁、白蜜各半盅，薄荷三两，研细末，和匀，重汤煮十馀沸，任意服，降痰如奔马。
痰晕火动，生姜汁半杯，和砂糖二匙调匀，滚汤下。
消痰润肺，贝母研末，和砂糖为丸，含之止嗽。
痰火，天花一片，梨汁、姜汁、萝卜汁、竹沥各一盅，次第拌晒，为末，每服一钱，好茶下。
停痰，半夏一两，白矾五钱，姜汁糊丸，姜汤下。
●吃烟中毒二方
广糖食一二片即解。
新溺尿服之亦解。
●煤烟毒四方
先将其人卧于地上，令闻土气即解。并捣萝卜汁灌之，立苏。
新汲水调砂糖灌之。
醃咸菜水灌下，立愈。
凡房紧密不透风者，煤火、炭火皆能闭气，开门即醒。如不醒，以凉水徐灌之，自愈。
●盐卤二方
生豆腐浆灌下，鹅翎绞喉令吐。
白洋糖四两，汤调灌下。
●砒霜毒十方（其症烦躁如狂，其腹绞痛，头旋欲吐，面青黑，四肢冷，或闷绝微温，命在须臾）
绿豆半斤，擂汁去渣，新汲水调，通口服。
真靛花二钱，分二服，以井花水浓调服。
细茶叶、冬青捣汁频灌。
无名异五钱，研末，冷水调服。
杨梅树皮，煎汤二三杯服之。
黑铅磨水灌之。
禾秆烧灰，新汲水淋汁，沥清，冷服一碗，毒即下。
生油灌之，令吐。
热鸭血灌之，立解。
热羊血灌之。
●水莽毒
绿豆浆、黑公鸭血、白蜡末合调，服后，多食绿豆汤，忌酒、面、青盐。
●蛊毒（此淫术，云贵两广有之，暗藏饮食中害人）
毒在上，服升麻以吐之。毒在下，服郁金以下之。或两药并服，不吐即下。
●信
梁上燕子窝，用井水四大碗，同放桶内，搅匀，以夏布沥净，取泥水，速灌二三碗，不吐再服，吐尽即醒。

伤寒门  ***************************
（伤寒　伤寒结胸　伤寒发狂诸症　寒热咳嗽身痛头晕　感冒汗后烦热口渴大小便闭　头疼发热口乾鼻涕　四治汤诸葛行军散　神仙粥治感冒伤寒）
●伤寒六方
生姜二两打碎，葱白十根，好黄酒二碗，煎至一碗半，乘热服，盖暖出汗即愈；夏月葱姜减半，冬月加炒黑豆二合，同煎服，尤妙。
生姜一两打碎，葱白连须七根，茶叶一撮，黑糖三钱，同煎热服，盖被出汗即愈。如无汗，以葱姜汤催之。
紫苏二钱，核桃五个，生姜三片，葱白三寸，水煎，热服，出汗即解。夏月去葱不用。
芝麻炒焦二两，研末，热黄酒冲服，盖暖出汗为度。
杏仁、胡椒各三十一粒，共捣末，姜汁为丸，贴手心，一时自然出汗，虚人亦可用。
心热尿赤，面红口乾，用木通、生地、甘草等分，竹叶七片，灯心一撮，水煎服。
●伤寒结胸
葱、姜捣烂，炒热，布包频换熨之。
●伤寒诸症八方
伤寒发狂，龙胆草为末，鸡蛋清、白蜜化，凉水服一钱。
热病狂邪，不避水火，苦参为末，蜜丸如梧桐子大，每服十丸，薄荷汤下。或为末，水煎服二钱，亦可。
狂躁发热，吞生鸡蛋一二个，即时清爽。
大渴发热，生藕捣汁，冷服。
伤寒发黄，香油半盏，和水半盏，入鸡蛋清一个，搅匀服之，神效。
舌生芒刺，以新汲水浸青皮，先洗其舌，再用姜汁擦舌，自退。舌出不收，冰片少许，敥上即收。
风疹块，白鸡冠花煎水洗。
●寒热咳嗽　身痛头晕二方
厚朴、陈皮、半夏、白芷、桔梗、茯苓各一钱，甘草五分，姜三片，葱白三寸，水煎服，出汗愈。腹胀加腹皮；恶心加藿香；头痛加川芎；伤食加枳壳、麦芽。
防风、紫苏、甘葛、前胡、香附、桔梗各一钱，苍术、羌活各八分，陈皮、川芎、赤芍、细辛、甘草各三分，姜引，热服，出汗即愈。感重无汗，再服自愈。
●感冒汗后烦热口渴大小便闭
葛根二钱，柴胡、前胡各一钱，赤芍、枳壳、麦冬、泽泻各六分，薄荷、甘草各三分，姜、灯心引，服二剂愈。热甚加黄芩、知母、花粉各五六分。
●头疼发热口乾鼻涕
甘葛二钱，川芎、黄芩、甘草各一钱，葱、姜引，热服，出汗愈。
●四治汤
白砂糖五钱，伤寒生姜汤下；伤食山楂汤下；伤暑阴阳水下；妇人血崩百草汤下。
●诸葛行军散（治一切感冒风寒）
绿豆粉、麻黄、乾姜、陈皮各等分为末，每服二钱，凉水调下，走出汗愈。
●神仙粥治一切感冒伤寒
黏米七分，糯米三分，老姜一大片，打碎共煮，至将熟加连须葱白三根，再煮熟加米醋少许，去葱姜，乘热食粥，出汗即愈。

火症门  ***************************
（三焦实热等症）
三焦实火，六经积热，烦躁作渴，口舌生疮，小便赤，大便结，一切有馀之症。
连翘、栀子、黄芩、桔梗、薄荷各五分，大黄、芒硝各一钱，甘草三分，水煎，入蜜同服。咽喉痛加荆芥；呕吐加半夏、煨姜；衄血、呕血加当归、赤芍、生地；小便淋漓加茯苓、滑石；斑疹加甘葛、荆芥、川芎；咳嗽加桑白皮、杏仁；阳黄发斑加当归；结胸、心下痞满加枳壳；谵语发狂加黄连、黄柏、赤芍；眼中翳障、赤涩流泪加菊花、木贼、生地。

咳嗽门  ***************************
（咳嗽　咳嗽久不愈　久嗽连至四五十声者　久嗽气急痨嗽　补附四方）
●咳嗽
熟石膏、款冬花、生甘草、硼砂共为细末，吹入喉中，细茶漱下。
●咳嗽久不愈四方
生姜半斤捣碎，麻油、蜂蜜各四两，微火漫熬成膏，每早以开水调服。
大雪梨四个，老姜四两，同捣取汁。蜂蜜四两，黑豆一升炒，研末，乘热和匀，七蒸七晒，不拘时服。
酸醋和水煮鲤鱼，不用盐，送饭吃完。
猪板油蒸南枣，去枣皮，惟食枣肉，早晚吃三五个，数日即愈。
●久嗽连至四五十声者
生姜汁半杯，白蜜二匙，同放茶碗内，滚水冲，温服，三四次即愈。
●久嗽气急
知母炒一钱，杏仁姜汁泡、去尖焙五钱，水煎食远服。再以萝卜子、杏仁等分为末，米面糊为丸，如梧桐子大，每服五十丸，姜汤下，绝病根。
●痨嗽
款冬、百合煎汤服，或熬膏服，神效。
●久嗽痰喘百药不效
天冬二两，麦冬、贝母、杏仁、半夏各四两，切片，水熬去渣，取汁五碗，入白葛粉四两，蜜一斤，合前药入坛内，重汤煮成膏，取出，不拘时频服。
●老年久嗽不能卧
猪板油、米糖、蜂蜜各四两，共熬成膏，时常挑服一匙，口中噙化，三五日即止。
●喘急二方
白果炒十一个，麻黄钱半，苏子、半夏、款冬花、桑皮各一钱，杏仁、黄芩、甘草各五分，水煎服。
苏子、萝卜子、白芥子各等分，水煎服。
●痰火喘嗽
蛤蜊壳洗净，放炭火上烧焙，莫烧过性，烧出气味，响，托放地去火毒，研成细末，磁坛收贮。遇痰火症发，少吃晚饭，取一两，分为三服，以面糊为丸，少用滚水，将丸分三日吞下，丸才吞下咽，痰即随丸而下，真仙方也。
鸽粪，在红瓦上焙乾，研成细灰，好酒下，立止。

痨病门  ***************************
（痨病　咳嗽吐白痰　吐血　痨嗽　大补虚损　血虚火旺　痨病痰嗽　灸痨虫法）
●痨病四方
泽兰叶、根炆精肉，加烧过淡盐少许，咽饭。
马蹄草捣烂，滚酒泡服。
远志草，用花与叶炆水作茶吃。男用白花，女用红花。
干茶花，每朵重三钱者，炆腿精肉，五鼓时喊醒与食。
●咳嗽吐白痰
取未出三岁者童便一罈，红枣一斤拣鲜圆者，浸入坛内，布纸固封，碗盖埋房内土中，二十一天取枣，以麻线穿之，吊檐下阴乾，每早勿洗脸，食枣三枚，用滚开水兑童便一汤匙送下。一七之后服五枚，二七之后七枚，服完自愈。
●痨嗽六方
杏仁一两，净器内捣融，分为三服，每服以冰糖三钱共入盖碗，以滚水冲，盖片时稍温，连仁服尽，早晚服。
贝母、冰糖各二两，同捶碎，每早用三钱，调鸡蛋清一个，滚水冲服。
百合四两，梨汁一中碗，蜜半斤，炼蜜成珠，百合研末，熬透，入梨汁揽匀，早晚以滚水冲服数匙。
蜂蜜、姜汁各四两，白萝卜汁、梨汁各半斤，人乳一碗，共熬成膏，早晚滚汤冲服数匙。二料除根。
痨嗽带血，款冬花、百合蒸、焙，等分为末，蜜丸，龙眼大，临卧时姜汤调一丸服。
桑叶经霜者、红枣各一斤，好酒五斤，浸煮二柱香，空心服三小杯，不可多饮。
●大补虚损
牛乳、建元各半斤，煎膏，酒兑服。
●血虚火旺消补两难服此神效
●人乳（男用女胎乳，女用男胎乳）、藕汁、白蜜、甜酒原汁等分，同煎，加童便熬成膏，滴水不散，每早空心下半盏。病深者，多服全愈。若服寒凉药则不效。
●痨病痰嗽
老白鸭一只，去毛水洗净，用竹刀剖开，去净秽物，不见生水，再入龙眼肉四十九个，桃仁十个，莲肉一两五钱，贝母五钱，线缝紧密，入新锅内，加陈酒一斤，童便二斤，甜水一斤，煮极烂熟，先食肚内果子，鸭汤、鸭肉陆续食之皆可。至重者，四五次全愈。
●灸痨虫法
用湿纸条贴脊背上，纸先乾者即有痨虫处。以墨点记，用艾多灸。宜先备火盆、铁钳伺候，倘遇虫出，即用火钳夹入火盆内烧之，或远埋野外土内，谨防飞入人口鼻中。

失血门  ***************************
（暴吐血　吐血不止　诸血立效　吐血鼻血　衄血　吐血　咳血痰内有血　喀血）凡失血劳伤等症饮童便者，百无一死。服寒凉者，百无一生。
●暴吐血
陈皮、生甘草各五钱，共为末，每用钱半，烧酒调服，立止。
●吐血不止二方
当归二钱，川芎钱半，官桂三钱，水煎服，立止。
薏苡仁炒熟一两，柴胡炒黑五钱，水煎服。
●诸血立效
韭菜连根洗净，捣烂，入童便在内，用布绞出汁，去渣不用，重汤煮熟，澄清饮之。
●吐血鼻血
荆芥穗炒黑为末，每服二钱，童便下，对服。
●衄血三方
人乳、童便、好酒各等分，碗盛重汤煮热饮之。
麦冬、生地各五钱，煎服。
新汲水，随左右洗足即止。
●咳血痰内有血（此血出于肺，咳嗽痰中带血也）
款冬花、百合、百部蒸焙，各等分为末，蜜丸龙眼大，每卧时嚼一丸，姜汤下。
●吐血五方（此病切不可服止血之药，止则遂成痼疾）
藕节捣烂煎浓汤，调白芨细末服之。兼治鼻衄、咯血等症。
红茶花煎服亦妙。
遍地锦，用新罐煎好，多服自愈。
每早服童便一杯。
每早服自身小便，剪头去尾，服一盏最妙。
●喀血（此血出于肾，是痰带血丝者是也。）
天冬一两，茯苓、杏仁、贝母、甘草各五钱，共研末，炼蜜为丸，如芡实子大，每服一丸，口中噙化，日夜可服十丸。
服六味汤，尤为神效。

哮喘门  ***************************
（哮喘　实哮汤　断根散）
●哮喘十二方
川贝母二两研末，老姜汁四两，白蜜半斤，同熬膏，开水冲服。
南星、半夏各一两，研末，姜汁、皂角汁拌匀，陈皮一两，甘草五钱，共为末，和饼，竹沥一碗，浸、焙数次，汁尽为度，再研杏仁四十九粒，蜜和为丸，薄荷汤下，久服断根。
白信六钱，陈茶一两，共研末炒，加使君子肉、绿豆粉各四两，枯矾、生矾各二两，杏仁、明雄各一两，合研细末，面糊为丸，如黄豆大，朱砂五钱为衣，每早、中、晚三服，陈茶送下。或三丸、五丸，量病轻重服之。
子鸡初生之蛋，置小便桶内，浸一七，煮熟淡食。
老猪婆花子，瓦焙，研末，水酒泡服。
野猫肉食之。肝更妙。
猪油煎蛇肉食。
金樱子、枳实、苏子、白芥子、五味子，冬季加杏仁，煎服。
马肾切片，烧红火砖炕干，每次五钱，水酒煎服。
猪牙皂五钱，切片煨，水一罐，生石膏四两煅红，以牙皂水淬之，水乾为度，去皂不用，加贝母一两去心，荞麦面不拘多少，打糊为丸，如梧子大，每夜上床，用白滚水送五分。不可多服，恐其作泻。服尽断根。
杏仁四两，如多更妙，以童便浸，每日换一次，半月后取出焙乾，以红枣、薄荷、蜂蜜同煎，常服自愈。
殭蚕七个，焙黄研末，米汤下，茶亦可。
●实哮汤（遇冷气风寒而发为实哮）
百部、炙草各二钱，桔梗三钱，茯苓钱半，半夏、陈皮各一钱，水煎服，二剂愈。热哮加元参三钱；寒哮加乾姜一钱；盐哮加饴糖三钱，酒哮加柞糖三钱。
●断根散
海螵蛸火煅为末，大人五钱，小儿二钱，黑砂糖拌匀，滚水调服，即可断根。

隔食门  ***************************
（隔食　开关　翻胃　药物不下大便不通　痰饮　隔食）
●隔食四方
芋头花、芭蕉心各五钱，肉六两，炆服。
金针子，一岁一颗，男左女右，擂末阴乾，五更面朝东，米饮对服。
白水牛咽喉阴乾，焙存性，研末，胡椒汤调下。
古钱煅，七醋淬三次，为末，用香砂平胃散：陈皮、厚朴、苍术、香附、砂仁、甘草等分为末，陈米半升糊丸，如黄豆大，每服十粒，煨姜煎汤下。
●开关三方
真北细辛一钱，牙皂五分，共为末，牛乳、韭菜汁等分，加滚开水冲三分。开关，仍以牛乳、韭菜汁乘热服之。
乾漆烧存性，为末，无灰酒调服三分。
虎肚焙枯为末，酒冲服。
●翻胃二方
青矾五钱研末，醋调饼，贴两脚心。再用诃子面包煨，去壳，研末，滚酒泡服。
柿饼切碎，杂入乾饭内同蒸，或入粥内同煎，频食。但食后勿吃茶，亦勿杂他药。食之旬日，自有大效。
●药物不下大便不通
白水牛喉一条，去两头节，并取筋膜脂肉切片，米醋一盏浸之，微火炙乾淬之，再淬再炙，醋尽为度，每服一钱，食前以陈米饮调下。
●痰饮（因饮冷过度，入胃反变痰水，呕吐不停者。）
赤石脂一斤，研极细末，每服酒调一匙，渐至三匙，服尽自愈。
●隔食
软鹅蛋，新罐盛之，木盖，黄泥封，埋于十字路中，三年满取出，甘草水煮过，晒乾，焙研末，水酒对服。此方须预制，以待济人。
逢四月三十日，将不下水的生姜数斤，用木刀刮去皮，以细竹篾穿好，放入无生水的稠粪坑内浸七日，至五月初六日以午时取出，莫用水洗，只宜用尿洗去污秽，以绳穿空中吊晒，不可著物，如著物则不灵，晒极干收入磁坛内封固。临服时将姜切片，用新瓦焙乾，研细末，每服三钱，空心好酒下。此二方不拘病之久近，虽危不救者，一服即效，三服必愈。
雄黄、硼砂各二钱，乳香一钱，乌梅十二个去核，黑豆、绿豆各四十九粒，百草霜一钱，为末，以乌梅浸透，共捣为丸，弹子大，细朱砂为衣，阴乾收固，每服一丸，空心口含自化，用茶漱口嚥下。过三四日再服，极效。
屎蜣螂不拘多少，洗净，用新瓦焙乾，不可太焦，研末，每服五分，大麦汤下，神效。
锯木虫不拘多少，焙研，每服三五分，柿蒂汤下。
乾柿子三个，连蒂捣烂，酒冲服。

疟疾门  ***************************
（疟疾　夜发疟疾　久发疟疾　疟疾药方　截疟　止疟　久发寒热不止　隔日一发　三日一发　久疟不止　绝疟方）
●疟疾五方
九瓣大蒜去皮一个，捣融，打新鲜鸡蛋一个于内，搅匀，用滚烧酒冲服。再摘桃树叶尖七片，搓丸，塞鼻孔，男左女右，即离原睡之房，一宿永愈。
胡椒七粒，纳入鸡蛋内，饭上蒸熟，向东酒下。
向东桃叶七片，胡椒七粒，共捣烂，饭糊为丸，酒吞，每服七丸。
田皂角根置鲢鱼肚内，蒸热咽饭。
旱莲草捶烂，置左手寸口，以古钱压定，绸条繫紧，起小泡，谓之天灸。
●夜发疟疾
制首乌、陈皮、黑豆各三钱，老姜三片，当疟先一日煎好，倾入中碗内，盖好，安置病人床下。将药渣煎二三道服之。次日当发时，预取床下药煎热服讫，立效。
●久发疟疾二方
陈皮不去白一钱，砂仁、苍术、甘草各二钱，茯苓、常山各三钱，槟榔一钱二分，草果一个煨，先晚用糯米酒煎好，铁器盖，露一夜，当发日煎滚，向东服之。
夜明砂为细末，每服一钱，冷茶送下。
●疟疾药方
法半夏、厚朴各一钱五分，俱姜汁炒，白芷、陈皮、桂枝、枳壳、川芎、白芍、茯苓、苍术、当归各一钱，乾姜、甘草各八分，服二剂愈。
●截疟二方（此方必俟己分阴阳，发至五六次者方服，一服即愈）
常山一钱五分，槟榔一钱，公丁香七分，乌梅二个，知母、甘草各五分，加水酒一杯，煎好，露一宿，次早煎热，向东方服之。
以带挂患者颈前比齐心，转向背后，两边绊颈，带止处，各灸灯火一壮，即愈。
●止疟四方
砂糖四两，用极滚烧酒半斤调匀，临发时尽量饮之，立愈。
常山一两煮黑豆一合，去常山食黑豆，神效。
燕子屎泡酒熏鼻。
大枣二个去皮核，斑蝥二个焙乾，同研匀，以熟猪油调成饼，如指头大，贴在印堂，一宿即愈。
●久发寒热不止
用上好甜香肉桂一段，去净粗皮，将发时含于口中，则寒退热轻，神爽思食而愈，真仙方也。
●隔日一发
密陀僧六分，小儿用二三分，研末，白砂糖一钱，未发时早一刻，以热烧酒调服。
●三日一发
首乌五钱，苍术三钱，白术二钱，甘草一钱，知母五分，水四碗，煎至碗半，鸡鸣时服
●久疟不止
白术、生姜各一两，当归三钱，水二碗，煎至一碗，俟发时服。
●绝疟方
常山酒煮晒乾，知母、贝母、草果各钱半，水煎，五更服，切勿加减，以致不效。

痢疾门  ***************************
（红白痢　冬痢　噤口痢　休息痢　脱肠大吐泄后四肢厥冷小肠痛久肾缩冷汗者　脓血不息及噤口恶痢百药不效　滑肠泻痢日久　久血痢）
●红白痢六方
端阳午时，取萝卜连头、叶，用烧酒、朱砂、雄黄喷之，阴乾。白痢用红糖五钱，赤痢用白蜜五钱，同萝卜四五钱煎服。
凤尾草一大把，老米一合，姜三片，如白多用五片，连须葱三根，如白多用五根，水三碗，煎至一碗，去渣，入烧酒半盏，蜜三匙，和匀，乘热服一小盅，移时再服。以一日服完为度。忌酸、冷、煎、炒。
陈细茶一两，生姜五钱，水煎徐服。体弱者分量减半。
木耳一味，用七醋炒七次食之。
柿饼四个，白蜜一两，煎成浓汁一茶盅，白痢热服，赤痢凉服。
韭菜一把醋炒，连汤食尽，自愈。
●冬痢
臭椿树皮五钱，酒煎服，一二次立愈。
●噤口痢六方
五穀虫水洗净，瓦上焙黄，黑砂糖拌匀，新汲水送下。
活虾蟆一只打烂，加上好麝香六分，捶匀，贴脐上，用布束紧，半日即饮食，两日全愈。
细辛五钱，牙皂一钱，葱三根，酒药子半个，大田螺一个，共捣成泥，敷脐上，候乾揭去，自能饮食。
鲜鲫鱼，于病人床前加料烹煎，使闻香气，即时开关。
陈腊肉骨烧灰存性，每服三钱，即思饮食。
田螺加麝一分，连壳捣烂敷脐上。
●休息痢三方
阿旦子（即丫旦子）四十九粒，龙眼肉包吞，开水送下。
乌梅肉、北建姜等分，为末，和丸，空心开水送下。
豆腐用醋煮食，亦妙。
●脱肠大吐泄后四肢厥冷小肠痛久肾缩冷汗者
大葱白捣烂，炒热熨脐上。另用葱三寸捣融，热酒冲服立苏。
●脓血不息及噤口恶痢百药不效
乾姜四钱，粟壳蜜炙八分，地榆、甘草、白芍炒各三钱，黑豆炒去皮两半，照分分作四剂，水盅半，煎至七分，空心服。
●滑肠泻痢日久神方
酸石榴一个煅，烟尽闷熄，地上一夜去火毒，研末，仍以酸石榴一块，煎汤兑服一钱。
●久血痢三方
乾姜烧黑存性，为末，每服一钱，米饮下。
乌梅一两去核，烧灰存性，为末，每服二钱米饮下。
臭椿树根皮醋炒五钱，酒二碗，煎服。

泄泻门  ***************************
（水泻　水泄不止　暴泄　久泄　暑热暴泄　脾泻久有热者　脾泻久有寒者　老人虚泻　泄泻腹痛　过食生冷泄泻　饮食过伤泄泻）
●水泻六方
白术、白芍炒各钱半，茯苓、泽泻、厚朴、黄连各一钱，乾姜五分，乌梅肉二钱半，姜三片引，食前服。或为末，以神麴糊丸，尤效。苍术炒焦二钱，山楂、厚朴、陈皮土炒各一钱，车前焙研二钱，水煎一服愈。上二方小儿用减半。
海蚌含珠草为君，香薷、陈茶、灶心土同煎服。稻穀炒黄，煎水服。萝卜子煎水服，兜子更妙。
石榴皮煎水服。
●水泄不止二方
枯矾一钱，丁香五分，为末，黄酒调服。
山楂炒黑为细末，每服三钱，调砂糖五钱，滚汤调匀，食之即止。
●暴泄
车前子炒研二钱，米汤调服。即取根捣汁饮亦可。此方并治久泄。
●久泄
莲肉去心蒸熟、锅焦等分为末，白砂糖调服。
●暑热暴泄
白术土炒、车前子等分，研末，每服三钱，米饮下。小儿减半。
●脾泻久有热者
黄连一两，生姜四两，捣烂慢火同炒枯，去姜取连为细末，空心米饮服二钱，愈即勿服。
●脾泻久有寒者
肉豆蔻一两，煨木香三钱半，枣肉糊丸，米饮服三四十丸。
●老人虚泻二方
老黄米炒三合，莲肉二两，白术、乾姜各二钱，木香一钱，砂糖一两，共为细末，每服三钱，空心白汤下。
肉豆蔻煨一两，乳香三钱半，米粉为丸，米饮服三四十丸。
●泄泻腹痛
生姜、豆豉、胡椒各三钱，煎汤热服，立止。
●过食生冷泄泻
橘饼一个切薄片，滚汤泡出汁，连饼和汁服之，或分数次服亦可。
●饮食过伤泄泻
神麴、苍术等分，为末，酒糊丸，米饮下。

痞积门  ***************************
（一切痞积　血痞血鳖　消痞神膏）
●一切痞积四方
山楂二钱，枳壳、厚朴、青皮、莪术、香附各一钱，砂仁、乌药各五分，木香三分，水煎空心服，数剂自愈。
观音柳二两，煎汤，露一宿，分数次饮。
木贼为末三四分，空心水煎服。年远者二三服愈。
香附、五灵脂各半斤，黑白丑一斤，沉香五钱，共为细末，醋糊为丸，绿豆大，每服一钱四五分，姜汤下。清茶亦可。但孕妇忌服。
●血痞血鳖
当归二钱，川芎钱半，赤芍一钱，三稜、莪术各三钱，水煎，空心服，连服二剂必下。
●消痞神膏三方
密陀僧三两，阿魏二钱五分，羌活、水红子各五钱，麝香五分，香油一斤，共熬膏贴。至重者，两张必消。
蕲艾、独蒜、穿山甲共为末，食盐、米醋调成膏，量痞大小贴之。两炷香为度。化为脓血，从大便出。
葱、蜜同捣，摊布上贴患处，用熨斗微火熨之，痞立下。

水肿门  ***************************
（水鼓）
●水鼓六方
活乌鱼一尾重七八两者，去鳞剖净肠肚，入好黑矾五分，松萝茶三钱，男用蒜八瓣，女用蒜七瓣，共入鱼腹内，放磁器内，蒸熟食之。并食茶、蒜更妙。此方先食鱼头，即消头起；食鱼尾，即消尾起。
乌鱼入大蒜于内，一岁一瓣，用湿纸包固，外加湿黄泥包裹，火煨透红为度，取鱼食之，屁下即愈。
红枣三斤，大戟一斤，若新鲜根苗更妙，水煮一日夜，去戟，将枣晒乾，频食渐消。
土狗（一名蝼蛄），焙乾为末，白滚水冲服。用上半截即消上身之水，下半截即消下身之水，左可消左，右可消右，神奇妙方。
鲤鱼以东瓜、葱白煮食之。
雄猪肚一个，洗净，入虾蟆一个，胡椒一岁一粒，加砂仁少许，以酒煮熟，去蟆、椒，只将肚、酒徐服尽，其肿自消。

黄疸门  ***************************
（黄疸　黑疸　酒疸）
●黄疸八方
地骨皮三两，砂仁一两，黑枣四两去核，裹砂仁，分匀作四剂，水二碗，煎七分，露一夜，五更热服，重者二三剂必效。
茵陈蒿，或作菜，或作羹，或蒸饭，日日食之，三五日愈。
茵陈，新者细切，乾者为末，煮姜汤食之。
薄荷、木通、茵陈、苍耳子各一钱，同煎好，加砂仁末三钱，好黄酒冲服。如小便赤，加黄连五分。
丝瓜根五六根捣烂，水一碗，煎八分，黄酒冲服。
鸡蛋一个，猪胆一个，调匀，不拘时服。倘心烦不下，以干糕咽之，三次愈。
青矾、当归各四两，百草霜二两，共为末，浸药酒，打糊为丸，如黄豆大，每服五丸，滚水下。
红枣二斤，煮去皮、核，鸡肫皮十个焙乾，皂矾一两，共为末，二味以米醋一碗煎乾，再研细，和枣肉为丸，如梧桐子大，每服三十丸，以黄酒下。
●黑疸（此凶症也，多不治。）
黄瓜根捣汁，空心服，即有黄水从小便出，如未出再服。
●酒疸
苜蓿煎汤，渐饮即愈。

癫痫门  ***************************
（治癫　艾灸法　猪羊儿风　羊癫风）
●治癫五方
吕祖传方诗：莫说癫来莫说狂，今朝留下草头方。香橼叶是驱痰药，梧桐枝名降火丹。竹叶、木爪皆有益，金萱、黄菊两边伤。撮来件件皆仙饵，一笑天然乐寿长。
橄榄咬破一头，蘸矾末同食，其味更美，久食渐愈。
郁金七两，明矾三两，共为末，米饮糊为丸，如黄豆大，每服十丸，竹叶煎汤下。
蚯蚓数条研烂，井水调服。
不见水猪心一个，去血，入麝香一分，泥裹，煨为末，分数次滚水下。
●艾灸法
以两手中指相合，灸之神效。
狐魅神邪，诸般医治不效者，以两手两足大拇指，用软绳缚定半肉半甲处，以艾各灸三壮，四处一齐烧燃，一处不燃则不效矣。此法最神。灸后即用贝母、朱砂各三钱研末，酒冲服，二剂全愈。
●猪羊儿风跌倒不省人事三服全愈
皂矾煅红，鱼鳔切断面炒，铅粉炒黄，各一两，朱砂三钱，共研末，每服三钱，空心酒调下。
●羊癫风
川贝母一两，研极细，入罗筛内，铺纸一层即筛一下，迨加至一百张筛完，用线缝纸，入水四碗，煮乾取出，每日清早取纸一张，成团煨，过滚汤泡汁饮之。服尽全愈，神效无比。
●逐癫狂邪崇症仙方
人参五钱，如用洋参可加半，白术一两，茯神一两五钱，半夏三钱，白芥子五钱，附子二分半，白薇一钱五分，菟丝子五钱，丹砂一钱五分，煎药，调丹砂末与病人半碗，彼必不肯服，以木炭一节给之，彼必接之，欣然服矣。又给炭，彼又服半碗。听其自然，彼必倦卧，乘其睡熟，将衣被尽行火化，只留身上所服之衣，另以新被盖之，切不可惊醒。此一睡至数日醒来，必觅衣服，见无必大哭，又以前药一剂，彼必不服，即与炭亦不服药，不妨以鞭轻责之，以激其怒，用有力人以药灌之，必大怒而又睡去。此时预备衣被，俟其半日醒时，彼见满室皆是亲人，心中恍然如悟，必大哭不已，同以好言劝之，彼必说出鬼神役使之事，同又以好言安抚，欣然其病痊矣。

瘟疫门  ***************************
（时行瘟疫　大头瘟　除瘟救苦丹　时疫不染　预防瘟疫　不服水土等症　山岚瘴疠一切不正之气）
●时行瘟疫九方（凡此等病，多系火热之症，不可轻用热药，天行时疫，其症头面肿大，咽喉不利，舌乾口燥，增寒壮热，乃时气流行，不问四时，皆可通用）
防风、荆芥、羌活、前胡、升麻、甘葛、赤芍、桔梗、川芎、白芷、牛蒡子、甘草、姜、葱，水煎，热服出汗。
大黄酒拌蒸一两，牙皂去皮弦，火煅五钱，共研末，米糊为丸，如绿豆大，每服二钱，用绿豆汤凉冷送下，以被盖出汗愈。
乌梅七个，蜜七钱，水二碗，煎汤服之。
瘟疫发肿，大黑豆两合炒熟，生甘草一钱，水煎频服。
生藕捣汁一盏，入蜜和匀服。
痄腮，赤小豆为末，鸡蛋清调敷。
项下热肿，五叶莓藤捣敷。
喉下诸般肿痛，蜗牛飞罗面，研匀敷之。
风热腮肿，丝瓜烧存性，研末水调敷。
●大头瘟三方
靛花三钱，酒一盅，鸡蛋青一个，搅匀服下。
贯仲三钱，葛根二钱，甘草钱半，白殭蚕一钱，黑豆十粒，水煎服。
头面肿大者，名虾蟆瘟，大黄二钱，殭蚕一两，姜黄、蝉退各一钱二分，共为末，姜汁糊为丸，重一钱，每服一丸，小儿半丸，蜜水调服，神效。
●除瘟救苦丹（专治瘟疫感冒，一切时症，不论已传未传，百发百中，有力者宜预制济人，阴德莫大）
天麻、麻黄、松罗茶、绿豆粉各一两二钱，雄黄、朱砂、甘草各八钱，生大黄二两，共研细为丸，弹子大，收磁瓶内，勿令泄气，每服一丸，小儿半丸，凉水调服，出汗即愈。重者两丸。未出汗忌食热汤热食。
●时疫不染
苍术三钱三分三釐，川芎八钱五分，乾葛一钱三分六釐，甘草一钱六分六釐，姜三片，连须葱头三个，水两碗，煎服。已病则愈，未病不染。
●预防瘟疫四方
避疫丹　乳香、苍术、细辛、川芎、甘松、降香各一两，为末，枣肉为丸，如芡实子大，烧之。
贯仲二枚，放水缸内，加白矾少许。
苍耳叶阴乾为末，冷水调服。
如往病家，吃大蒜瓣，或以蒜瓣塞鼻，或饮雄黄酒，皆可避。
●不服水土山岚瘴气四时感冒发热恶寒咳嗽吐呕等症
苍耳二钱，陈皮、藿香、半夏、生甘草、厚朴各一钱，姜、葱引，水煎服。
●山岚瘴疠一切不正之气
大蒜生熟各七瓣捣汁，井花水调下，少顷腹鸣，或吐或泻，即愈。

痒子门  ***************************
（平时作痒　消痒子）
●平时作痒四方
首乌四钱，贝母、皂角边各一钱，天葵子、苍耳子各二钱，夏枯草四钱，共捣，醋调敷。
茨春树根洗去粗皮，捣烂，用铁器烧红，淬醋调敷。
番椒捣烂敷之。
明矾、青矾、硼砂、朴硝、青盐、水银各五钱，炼成膏，饭糊为丸，如米大，磁针刺口，安一丸于内，外加膏盖之，自拔消矣。消后服熟地三钱，川芎一钱，桔梗一钱，当归三钱，柴胡炒一钱二分，夏枯草二钱，玉竹炙四钱，元参钱半，陈皮一钱，白芍炒一钱二分，牡蛎一钱五分，红枣三枚引，煎水，服之愈。
●消痒子方
桔梗、川芎各一钱二分，昆布洗去盐一钱五分，乳香、没药各三分，爪蒌仁去油，生附子打碎各一钱，当归三钱，夏枯草二钱，牡蛎粉煅研末，海藻洗去盐，半夏、元参各一钱五分，老姜一片，水煎服二剂。

误吞门  ***************************
（吞金　吞银　吞铜钱　吞铁　吞针　吞蛭　吞发绕喉　吞竹叶卡喉　吞鱼刺卡喉　骨鲠　误食鳖苋　误吞铜铁金银　木屑）
●吞金
误吞五金，以饴糖半斤啖之。
●吞银
韭菜一把，滚水煮软，不切断，淡食之，少顷菜包银呕出，或从大便出。
●吞铜钱四方
木耳、蜂蜜、七醋同炒，服之。钱从大便中出。
鸡冠血少许，吞入喉，用铜盆置面前，将冷水对面上一喷，其钱即吐盆中。
多食荸荠，其铜钱自化。
羊胫骨烧灰研末，米汤下三钱。
●吞铁二方
磁石、芒硝各一钱，煎服数次，铁自化。
慄树炭二块研末，砂糖和丸，服三钱，立出。
●吞针三方
盐蛋一个，韭菜一把，略煮，不切食之，即裹针从大便出矣。
虾蟆眼内乌珠一对，冷水囫囵吞下，其针两头穿珠，立刻吐出。冬天无处寻虾蟆，即在桑树下掘三尺自有。
小儿吞针，将半生半熟出芽蚕豆捣烂，用韭菜汁为丸吞下。
●吞蛭
鲜活小鱼数个，猪板油二两，黄泥共捣为丸，凉水下，蛭和泥出。
●吞发绕喉
仍将发烧灰，开水调下。
●吞竹叶卡喉
刮取牛口涎，以开水对服。
●吞鱼刺卡喉二方
半椿树根煎水，噙片时，服之即软如绵，或下或出。
青果核煎水吞之。橄榄核亦可。
●骨鲠三方
威灵仙二钱，砂糖和酒煎，通口服。
苎麻根炆水，如鸡骨卡，即用鸡骨汤对服，余可类推。
象牙磨滚水服。
●误食鳖苋
腹痛甚渐成小鳖，急服白马尿可解。
●误吞铜铁金银
多食核桃肉自化。
砂仁煎汤，时时饮之。
多食肥肉，猪油及肥羊肉，必随大便而下。
吞铜铁，骨鲠肠中不能转送，多食青菜、韭菜、肥肉、猪油，自送入大肠与粪同出。
●木屑
铁斧磨汁灌下，自愈。

汤火门  ***************************
（汤火　火伤　滚水　汤火服药　生肌散）
●汤火十四方
第一忌浸冷水，恐毒内攻，并勿服寒冷之药。
急服童便以护其心，使毒不能内攻。
灰面一两焙至淡黄色，黄丹三钱，麻油调，鸡翎搽，如起泡流水则干敥之。
青虾蟆皮，壁上阴乾，研末敥。
侧柏叶、生地、甘草同捣，取汁搽。
羊屎阴乾，焙研，麻油调搽。
庄黄二两煨焦，乳香、没药各二钱，去油上片一钱，白炭二两烧过留灰，共研敥之。麻油调搽亦可。
蚌壳烧灰，麻油调搽。或干敥。
人乳拌水粉调敷，初经汤火者极效。
白蔹、大黄等分，麻油调搽。
鸡蛋青、柏叶汁，麻油调匀搽之。
老黄瓜不拘多少，磁坛贮之，暗藏湿处，自烂为水，遇患搽之，立刻止痛，不起泡。
鲥鱼蒸，下油罐盛，埋之，遇患涂效。
仓猝无药，以热小便淋之，虽不敷药，久亦生肌。内服童便更妙。
公鸡血淋伤处，黄柏、大黄各三钱，厚朴四钱，白芷二钱，丝瓜皮共为末，蜜调搽。
●火伤四方
当时杀鸭，血淋伤处，痂落自愈。
净鸭粪瓦焙，研末，麻油调，鸭翎扫，重者加冰片三釐。
收功用水瓢把烧灰，研末，麻油调搽，无泡痕。
生大黄研末，麻油调搽。
●滚水二方
蛇退焙枯，研末，麻油调搽，莲蓬壳烧存性，麻油调搽。
●汤火服药三方
连翘、赤芍、羌活、防风、当归、栀子各一钱，大黄炒二钱，甘草八分，灯心引，食远服。
防风、荆芥、黄柏、花粉、牛子、黄芩各二钱，连翘二钱五分，栀仁、银花各三钱，甘草八分。伤上部加白芷、赤芍各二钱，川芎一钱；中部加桔梗三钱，枳壳二钱；下部加独活三钱，牛膝二钱。灯心、熟石膏引。二剂后火甚，除枳壳，加车前、滑石。
如火毒内攻，烦躁口乾，大便秘塞，黄芩、黄柏、黄连、生黄、连翘、白芷、银花、牛子、花粉、甘草，各三钱服。
●生肌散二方
建黛三钱，螵蛸二钱，水粉、月石各钱半，黄丹、洋茶、白蜡各一钱，上片一分，如痒加轻粉一钱，共为末，麻油调搽。或不效，另用伏龙肝研末，陈茶口嚼，鸡蛋白，麻油调饼，贴一夜后，再搽前方。
上片五釐，松香五分，水粉三钱，螵蛸钱半，黄丹一钱，龙骨煅一钱，枯矾二分，共为末搽。

疔毒疮癣门  ***************************
（疔疮　蛇头疔在手中指　对口疔　瘭疮　治一切大毒　紫云膏　痈疽发背无名肿毒　无名肿毒　诸疮肿溃　年久臁疮　疥疮脓疴　黄脓疮　疮药　臁疮　搭背对口诸恶疮　疮愈久不收口者　凡疮已愈复起红疱不结痂　疮毒攻心饮食不下将死者　漆疮　秃疮　外结口内溃生蛆　头痛　蛇头　疮生于指上　担肩疮　团鱼疮　螺靥疮　龟头疮　绣耳疮　头上疮　白口疮　红口疮　天泡湿热肥疮　忽然生疮肿痛　头上疯癣　癣疥头疮　疥疮癣疮　癣疥　鹅掌癣　油疮蜘蛛毒　诸疮收口敥药　洗阴湿诸疮　腿疮久不愈　白癜疯紫癜疯　治痈发背极痛　肿毒恶疮　生肌收口　疮毒已熟不破　肺痈悬痈　后又补附三十方）
●疔疮十二方（凡疔毒疮，不痛不痒，最为恶症。总于初起时以艾叶灸之，使或痛或痒，最为妙法。惟头顶上不可灸之）
凡疔疮初起，即饮真麻油一盅，可保无性命之忧。
明矾三钱，葱白七根，同捣烂，分作七块，每块以热酒一盅送下。服完，即将衣被盖汗。如无汗，再服滚热葱头汤一盅，少顷汗出如淋，其病若失。但汗后宜禁风。此方诸恶疮皆可治，初起时更效。
菊花根捣汁一碗，酒冲服。
活蜣螂二个，捣烂涂之。
明矾细研末，以河水冲之，连饮数碗，呕则毒出。
蟾酥酒化、轻粉、麝香各五分，枯矾、寒水石、铜绿、乳香、没药各一钱，朱砂三钱，共为末，用蜗牛二十个，另研，如无即酒亦可，共捣丸如绿豆大，每服二三丸，温酒、葱汤送下。此方名夺命散，服之昏者醒，痛者定，吐者止，成者溃，真能起死回生也。
银花、当归、生黄耆、连翘各一两，牛子六个，用大罐煎好，不拘时服。若发热加川连二钱。
大蒜捣烂敷肿处，用艾丸灸之，以起泡为度。若不泡，即多灸无妨。
硫黄五分，麝一分，研细，以艾绒黏搽成条，如筷嘴大，外包黄纸，烧患处，围烧白肉，俟红色退缩于已烧围内，白肉上再烧一围，其顶烧至小指大停止，过数日疔自落。其顶尖及肉红处勿烧，恐毒散难治。
初起时，取马蝗数条，放置疔上，吮之即消。马蝗吮后，置清水内，待蝗吐其毒，庶得不死。蝗救人，人不可不救蝗。
紫花地丁，水酒煮一炷香久，服之，被盖汗出。
总之，治疔妙药不外菊叶、菊花也。
●蛇头疔在手中指二方
小鳅鱼一条，捣烂敷之。
鸡蛋开孔去清，入藤黄末三钱，调匀，将指插入，一二时即愈。
●对口疔七方
水仙花根捣烂，敷四围，留一孔，即愈。或脓些须立好。
白菊花四两，甘草四钱，水煎服。
茄子蒂七个，何首乌七钱（忌铁器），陈酒一碗，煎去渣服，后以被盖汗。
活鲫鱼一个，生山药一段，与鱼一样长，白糖二钱，同捣极烂敷。再瘰、瘭、乳痈，加醋糟同捣敷。
鲫鱼和银珠三钱同捣敷。
鲫鱼和麝五釐，头垢五分，同捣敷。
大虾蟆取肝一片，贴之。
●瘭疮
枇杷叶一斤四两，去毛梗，炒燥研末，水白糖一斤，拌匀，不拘时，白滚汤下，服完自愈。
●治一切大毒
大当归重一两三四钱者佳，只用八钱二分，生黄耆五钱，金银花五钱，生甘草一钱八分，酒二碗，煎八分服。如患上部，加川芎一钱；中部，加桔梗一钱；下部，加牛膝一钱。外用紫云膏贴之。
●紫云膏（一切肿毒，初起未破者即消，已破者即愈）
白芨、白蔹、马前子、商陆根、当归、萆麻仁、独活、羌活、生大黄、赤芍各一两，男子头发一团，麻油二斤，春夏浸药三日，依法熬膏，每净油一斤，以炒黄丹八两收之。
●痈疽发背，无名肿毒二方
远志一两，水泔水洗净，去骨为末，每服三钱，以温酒调，澄少顷，饮其清酒，渣敷患处。
金银花一两，浙贝六钱，赤芍五钱，当归四钱，黄芩二钱，甘草二钱，酒半斤，水二碗，煎服。
●无名肿毒六方
龟板一块，微烧存性，为末，黄酒调服，看形势大小，以量分数。
乾姜一块，面包火煨，为末，调贴患处。
泽兰一两，广胶五钱炒珠，白芨三钱，酒、水各半，煎服发汗。上身加白芷，下身加牛漆。
大瓜蒌切顶去子，入明矾三钱，妇人头发塞满，原顶盖好，黄泥包裹，新瓦上微火煅，去泥存性，研末，黄酒下。
天南星、赤小豆等分，为末，醋调服。
草乌或生南星，醋调磨涂之。
●诸疮肿渍
炒黄柏、炒草乌各一两，合为末，漱口水调，加香油少许，搽患处。如干仍用水润之。
●年久臁疮
白蜡、黄蜡各一两，生蜡树叶一百皮，剪去两头，共入碗内，饭上蒸，五七日徐徐贴完，永愈。
●疥疮脓疴四方
干柏子一两研末，艾叶六钱，檀条香三寸长十五节，雄黄一钱五分，川椒一钱，共为末，分三起用火卷药烧烟燻之。隔一日熏一枚，三枚完后，沐浴即愈。
穿山甲、蛤粉炒珠、白芷、防风、花粉、赤芍、归尾、乳香、没药、贝母、皂刺、甘草各一钱，银花、陈皮各三钱，酒煎温服。
花椒三钱，水银三分，樟脑三分，明矾三分，大枫子三十个，杏仁、蛇麻子、白芷、雄黄各三钱，共研末，麻油调搽。如生坐疮，加松香三钱。
●黄脓疮二方
白芷梢、水粉、蛇床子各五钱，上片、雄黄、明矾各二钱，川椒四钱，枫子、银朱各三钱、共为末，麻油调搽。干疮加川柏三钱，黄连一钱。
韭莱根捣汁，调硫磺于碗中，半乾覆于砖上，用艾叶烧烟薰干，麻油调搽。
●疮药三方
雄黄、花椒、枯矾、杏仁、木鳖子、大枫子各二钱，轻粉、樟脑各一钱，硫磺三钱，共为末，猪板油调，布包炙热搽之。
大枫子、木鳖、蛇床、樟脑、枯矾、雄黄、硫黄、白蜡、银珠、白芷各等分，共研末，麻油调搽。
洗药：艾叶、银花、苦参、苍术、皂角、花椒，煎水。有脓加生黄耆。
●臁疮五方
桐子叶去筋，醋煮数滚，取贴数层包好，每日一换。或干，用煮叶原醋润湿，俟毒水净，再用号筒梗、叶，照前煮、贴，断根。
铜绿、水粉、陀僧、松香、硫磺研末，烧燃猪板油，滴入药内，调搽二次。去陀僧，加龙骨、螵蛸，后用眼药收功。
陈牛皮烧灰存性，陈石灰共研，桐油调搽。先用陈茶洗。
米泔水洗净，用煮过松香和炭末，厚敷，一日一换。
老猪婆屎烧灰存性，桐油调搽。
●搭背对口诸恶疮
大路旁东面人粪，晒乾盛罐内，黄泥封，留小孔，外以火煅，出青烟为度。以存性为佳，过性者不用。大黄瓦焙焦存性，马蜂窝摘去蒂上小虫干灰，用瓦焙焦，血馀瓦焙焦存性，枯矾一钱，生蜂蜜调敷。起未久者，即消，已溃烂者去毒生肌。此仙方也，毋忽之。
●疮愈久不收口者
龙眼肉不拘多少，男疮用女口嚼烂，如膏贴患处；女疮用男口嚼。
●凡疮已复起红疱不结痂
陈腊肉油搽之。
●疮毒攻心饮食不下将死者
大虾蟆一个取蟾酥，大枣去核，酥入枣内，用大葱白一根破开，将枣夹入内，葱、酒煮，去枣不用，并葱食之。
●漆疮四方
生石膏、水粉等分，研细，韭菜汁调搽。
螃壳烧灰，麻油调搽。
杉木皮煎水洗。
人畏漆气者，先用七醋炒饭食之，后至漆边，遂不受害。
●秃疮二方
烧酒麴为末，真麻油调敷。或以布纸遮隔，干即除去。敷数次即愈。三月后，长发更甚矣。
杏仁炒熟，不拘多少，乳香、没药各一钱，同捣如泥，先以花椒水洗净，日搽三次。
●外结口内溃生蛆二方
以针挑破疮口，用丝瓜叶汁滴入。
蛇退焙研，麻油调搽，蛆俱可出。
●头痈
南星、石灰为末，鸭蛋清调搽。
●蛇头疮生于指上五方
油蜒虫研碎，和酱搽。
猪胆入明雄三钱，套于指上。
百合捣烂敷之。
南天星捣末，和酒糟敷。
鸡蛋开孔，将指插入，俟蛋化为水，连换三次。
●担肩疮
磁针刺出毒血，取老鸭吐口沫，搓碎搽之。
●团鱼疮
穿山甲七片，阴阳瓦焙研，麻油调搽。亦可治蚂蚁丹。
●螺靥疮
朱砂一钱，猪板油同捣，陈茶篓上寮叶，煎如疮大，针刺多孔，贴疮上，敷药，布包。
●龟头疮三方
上片三分，入麻油内，金墨磨搽。
黄丹、枯矾各二钱五分，铜绿、轻粉各一分五釐，上片半分，共为末，麻油调搽。
藤黄磨麻油，频搽。
●绣耳疮
甘石三钱，煨银朱钱半，枯矾一钱，水粉一钱二分，共为末，麻油调搽。
●头上疮
生黄片炒黑、文蛤碎炒，等分为末，麻油调搽。有水乾敥。
●白口疮
五棓子煅黄色七分，白矾三分飞过，共研，香油调搽。
●红口疮
青黛一两，黄柏四钱，薄荷四钱，儿茶五钱，共为末，敷之。或加冰片、寸香。
●天泡湿热肥疮
滑石一面，粉草五钱，研末搽敷。加绿豆末，治湿热肥疮。加枯矾，治肥疮。
●忽然生疮肿痛
柏油搽之。
●头上疯癣
米泔水洗，老姜搽之。此方并可治癞。
●癣疥头疮
油核桃、大枫子、樟脑、水银，研匀搽之。
●疥疮癣疮
松香一钱，水银一钱，麻油合研如糊，加硫磺、枯矾各二钱，樟脑一钱，和研为膏，布包搽之。
●癣疥五方
白矾、姜汁、烧酒各五钱，牛舌头草根（独根者佳）取汁一两，和匀搽之。
草决明子为末，烧酒调搽。有新鲜者，枝叶捣搽更妙。
芝麻花揉擦亦效。
牛舌头草根、白糖、七醋、麻油共捣汁搽。
初起时，以灯草一札，口涎染湿擦之，久之虫入草内，以火化其草，数次愈。
●鹅掌癣四方
密陀僧二两，为末，出笼实心包子一个，分开，敥末于上即合，乘热两手把握，熏蒸良久，四五次即愈。
青盐、防风、地骨皮、槐条等分，煎水常洗。
苍耳子仁为末，香油调，去痂搽之。此方并治牛皮癣。
猪胰一具去油，勿经水，花椒三钱，温热好酒浸三日，取胰不时搽手，微火烘之，渐愈。
●油疮蜘蛛毒
银朱、黄丹各钱二分，水粉一钱五分，香油一钱，枯矾五分，红枣三个烧灰，共为末，敥之。无水即用麻油调。
●诸疮收口敥药
鲫鱼去肠，实以羯羊粪，烘燥为末敥之。
●洗阴湿诸疮
蛇床子六钱，朴硝三钱，水二碗，煎数沸洗，擦乾用生肌药。
●腿疮久不愈
生甘草五钱煮豆腐极老，敷疮上一时许取去。用水龙骨（即旧船上石灰）、生肌散各三钱，血馀五钱，陀僧钱半，黄蜡、白蜡四钱，共为末，麻油熬膏，多敷即愈。
●白癜疯紫癜风
雄黄、朱砂等分，入茄蒂内，捣融搽患处。白者加蛇退更妙。
●治痈发背极痛神效方
将溃未溃之时，痛如锥剜者，用芙蓉花，或叶或根皮皆可，捣烂，以白蜜调，涂四围，中留一头，干则频易。
姜黄、槐子同捣调涂，皆效。
●肿毒恶疮三方
蜗牛捣烂，加雄黄少许，敷患处，止痛消肿如神。
马齿苋，内煮食，外捣敷，或煎水洗，皆妙。
白菊花四两，甘草四钱，水三碗，煎至一碗，加黄酒冲热服。
●生肌收口二方
牛粪在山上陈者，为末频搽。
桑叶醋煮，一滚捞起，频贴。
●疮毒已熟不破
用茧一个烧存性，为末，用黄酒调服即破，神效。
●肺痈神效三方
桔梗、黄耆、银花、白芨各二钱，甘草、贝母、陈皮各钱半，苡仁五钱，甜葶苈炒八分，姜一片，水煎徐徐服。
白花百合，或煮或蒸，频食不拘，加蜜拌更效。
元参半斤，天冬四两，桔梗二两，甘草一两，水十碗，煎至两碗，方加蒲公英、金银花各五钱，再煎，徐徐服之。初起即消，日久渐渐生肉，此奇方也。
●悬痈（在肛门、前阴根后两交界处，初起如松子大，渐长至桃、李子大）●二方
初起未成脓者，用生甘草、熟大黄各三钱，酒煎空心服，即愈。
大粉草四两，水浸、火炙三次，甘草、当归各三两，水煎去渣，再煎稠成膏，收贮。每用三钱，好酒调，空心服。此方未成即消，已成即溃，即溃即敛，诚良药也。
●瘰疬三方
活蝎一个，麻油一盏，浸三日，取起晒乾为末，以鹅毛蘸油搽。疮上即起者名疮母，每日多搽数次，大约三五日全愈。
羊角一个锉碎，炙黄研末，每早调服三钱，吃完全愈。
鸡蛋一个，头开一小孔，采绿萼梅花蕊将开者七朵，入蛋内封好，蒸熟去花食蛋，如此七枚全愈。
●对口四方
活鲫鱼一尾，重三四两者佳，去肠、鳞、骨，鲜山药寸半长，头发垢一两，加醋糟、白蜜共捣烂，敷。初起者满敷即消，已成形者，留头去毒，换一二次愈，兼治发背。
雄黄一钱，吴茱萸一两为末，香油熬熟调搽，立止疼痛。
鲜茄蒂七个，何首乌等分，水二盅，煎八分服。
蜗牛七个，入盐少许，荔枝肉三个，共捣，敷疮口，立刻消肿止痛。
●疔疮二方
地肤子、槐子炒、地丁草各五钱，加蟾酥少许，水煎温服。兼治脑疽。
一切恶疔，用病者耳垢、齿垢、刮手足指甲屑，和匀，如豆子大，放茶匙内，灯火微炙，取少许作丸，将银针挑开疔头纳入，用湿绵纸一层盖之，愈。
●疔走二方
苍耳子炒四两，生甘草二两，水煎浓一大碗，温服。仍用苍耳子、生甘草烧灰存性，米醋调敷。
蟾酥、银朱、雄黄各等分，为末。枣肉为丸，绿豆子大，每服十丸。胡椒煎汤，磨铁锈于汤内，调丸灌下。此二方真有起死回生之功。
●下疳（阳物生疮也）●二方
银朱、水飞儿茶各一钱，老姜、黄柏灰各三分，轻粉五分，共为末，黄蜡二钱，熔化为二十丸，每早空心服七丸。
五棓烧存性、朱砂各七分，儿茶五分，轻粉二分半，水银一分，冰片分半，共研细，敷患处。如从一边烂，加狗骨烧灰二分；若周围烂加鳖壳烧灰二分。
●年久顽癣及牛皮癣二方
红粉霜五分，明矾、木槿皮、杏仁各一钱，密陀僧三钱，为末，口津调搽，一日三次，三日全愈。
用牛皮烧灰调敷。
●秃疮肥疮黄水疮旋耳疮四方
雄黄、枯矾、松香、五倍子各等分，为末，香油调搽，神效。
轻粉、猪骨髓捣匀，搽之，过夜即愈。
甜瓜叶捣汁，涂头数次，发自生。
桑椹子入磁瓶内，埋地下，取出用汁扫头上，痂落发生。
●臁疮四方
凡敷之先总以防风、荆芥、银花、甘草煎水洗净，然后敷药。
炉甘石煅，猪骨髓油调搽。
松香、皂矾煅、乳香等分，共研，香油调，频涂。
银朱二钱，铜绿钱半，松香、杭粉各三钱，共研，桐油调，作隔纸膏贴之。
●漆疮二方
蟹黄一两，神麴、滑石各三钱，蜜调敷，洗则干敥。石膏、轻粉各三钱，韭汁调搽。
●冻疮六方
五倍子焙黑，猪油捣成膏，填入裂缝内。冻耳，姜汁煎涂。冻脚，茄根煎洗。冻裂破，油胭脂烘热敷之。鲜山药、黑砂糖同捣敷。冬瓜皮、干茄根、甘草、甘遂同煎，水洗。

毒物咬伤门  ***************************
（蝎刺　蜈蚣咬伤　误食蜈蚣　蛇咬　起斑　眼目昏花　七孔出血　起泡　人咬及猪犬咬　马咬伤　虎狼咬伤　蛇咬　黄蜂叮　壁虎咬　蜘蛛伤　蚯蚓伤　鼠咬　毒蝎螫）
●蝎刺
喎角（即扁身天螺蛳）捣烂敷之。
●蜈蚣咬伤六方
小雄鸡打死，背上臂开，连肠肚贴之。
手抓头上油汗，置伤处。
耳屑取敥亦效。
取大蜘蛛放患处，吃尽毒血，捶蒜泥敷之。以蜘蛛置冷水内，吐其毒，庶蜘蛛不死。
以手指探入雄鸡喉内，取其涎涂之。
锅底煤烟搽之。
●误食蜈蚣
取雄鸡血，即以撏鸡，水对服。
●蛇咬八方
蝎子二只，一不制，一瓦焙，用干蜈蚣一条，共研末，好烧酒冲服，以醉为度，厚被盖之，周身及手脚指有汗方去被。先用磁针刺破伤处出血，口含烧酒吮之。
蒲公英捣烂贴之。
鸡蛋敲破蛋头，合在咬处，蛋变黑色，再换合之。侯蛋不变色，再换一个自愈。
夜壶内尿垢，合津唾搽之。
白芷一两研末，麦冬煎汤调服。
芭蕉叶捣自然汁服之。
五灵脂一两，雄黄五钱，共为末，水酒冲服，渣敷患处。
新鲜大粪涂伤处，较诸药皆妙
●起斑
收苓草、七叶黄荆、盘蛇草共捣，二到米潲水对服。
●眼目昏花
青木香，二到米潲水对服。
●七孔出血二方
野菱角七个，酒对服。
一枝蒿叶擂水，滴真麻油七点，揽匀食。
●起泡
上天梯、马蹄香、一枝蒿、九茎叶、雄黄、麻油，合捣搽。
●人咬及猪犬咬三方
地毛虫捣敷，并可治刀口疮毒。
热尿洗去牙黄，以蟾酥丸涂伤处。
口嚼白果敷之。
●马咬伤七方
艾火灸伤处。
人类调猪油敷。鼠粪亦可。
寒水石调敷。
马齿苋煎汤，内服外敷。
马鞭草烧存性，香油调敷。
服童便、韭汁，皆妙。
服苏木汤一碗，即可止痛。
●虎狼咬伤五方
先饮香油一二碗，免毒攻心。
饮砂糖水、姜汁，一二碗皆可。
以布捻烧烟燻之，白矾末敷之，痛止立效。
煮生铁水洗之。
捣青松汁饮之，渣敷患处，频易。皆妙方也。
●蛇咬四方
多取烟屎，频频按揉伤处，蛇牙自出。虾蟆捣敷。蚯蚓屎和盐泥敷。扁豆叶捣烂敷。
●黄蜂叮六方
用热酒洗。清油搽。野苎麻根叶捣涂。桑树汁搽之。蚯蚓泥敷。毒重者，蜂房焙为末，猪油调敷。
●壁虎咬
用桑柴烧灰，水煎三四沸，滤浓汁，调白矾末，涂伤处即愈。
●蜘蛛伤四方
胡粉调姜汁，涂伤处。
桑白皮汁涂之。
若遍身成疮，用青葱叶一根，入蚯蚓一条，捏住两头，不令透气，摇动化为水，点伤处。
大蓝汁一盂，入雄黄、麝香少许，点患处，仍服其汁，神异至效。
●蚯蚓伤三方
煎盐汤洗伤处，即愈。石灰水泡热待凉，浸洗患处。鸡屎涂敷亦效。
●鼠咬毒
斑蝥烧存性，入麝少许，共研，用津唾调敷。或用香油调敷，皆妙。
●毒蝎螫六方
蝎有二种：雄蝎伤人，痛在一处；雌蝎伤人，诸处牵痛。急以白面捏圆圈围伤处，再以白矾溶化，热滴圈内。
鸡蛋敲一小孔，合伤处。胆矾为末擦。
白矾、半夏共为末，醋调涂。
焰硝半斤化成水，用天南星、胆矾各五钱，为末，和捏成锭，擦痛处，立止。砂糖擦涂亦妙。

跌打损伤门  ***************************
（止痛消肿　骨节折断　危急　皮破　骨损溃烂　八釐散治瘀血攻心将死灌药即苏　续筋仙方）
●止痛消肿十方
乳香、没药各一两，小鸡和捣，敷。
白矾、牙硝等分，银窝煅、田螺、三七、生黄、生半夏、乳香、没药共研末，灰面、烧酒调敷。
野麻根、生半夏、乳香、没药各五钱，灰面二两共研，七醋、酒娘调敷。如青肿，加栀子三钱。
生半夏、细辛为末，醋调敷。
生半夏为主，生大黄二钱，共为末，灰面、姜汁、烧酒调饼贴。生栀子、灰面、烧酒调敷。
水桐树、脑痛花均取根，去粗皮及骨，葱、橙叶同捣，酒炒，敷。
淡豆豉一合，煎汤饮之。
生姜汁和麻油饮之。
净土五升蒸热，布重裹，分作二包，更换熨之。土亦不可大热。
●骨节折断三方
生蟹捣极烂，淡酒冲服。任量饮，渣敷患处。
大虾蟆生捣如泥，敷患处，包缚不吹风，其骨自合。
土鳖虫十个酒炙，蚯蚓十条焙乾，自然铜二钱醋煅，骨碎补三钱，乳香五分，共为末，苏木三钱，酒煎服。
●危急十四方
水里逃生，连根、叶捣烂，酒泡，口灌，可活。先贯气三口。
冻青叶捣汁，酒泡服。
打不死草，生嚼咽之。或酒泡服。
梽木藤叶口嚼，童便对服。
翳子草捣汁，童便、自便俱可对服。捶草擦伤处。
五爪龙、牛膝、五加皮、过山龙，水煎，酒对服。
生茶叶擂烂，酒泡服。
吊金草、桐子树根、桑树根、过山龙、王不留行、威灵仙，酒泡服。
小星剑根、白砂糖，酒泡服。
丝茅根、六月雪、泽兰叶、猪苓、山楂、麦芽、泽泻等分，桃仁二十四粒，同黄母鸡、酒炆服。
乳香、没药、归尾、血竭、红花、紫草、木通、山甲、土鳖、神砂、屎硝共研末，酒对服。
草果五分，麦芽、没药、楂肉、陈皮、归尾、羌活、侧柏各八分，黄柏、连翘、红花、紫草、桃仁各五分，童便、水酒对服。
当归、加皮各五钱，细辛六钱，乳香、没药各一两，灵芝醋炒、蜗牛、麝香各一钱，土鳖二十四个，自然铜、骨碎补、秦艽各四钱，南木香、桂枝各三钱，香附二钱，硫黄八钱，藕节十五个，共研细末，上酒泡，每服三钱。
●皮破骨损溃烂四方
乳香、木香、龙骨、象皮、脂石、生半夏、血竭各三钱、上片五分，共研末，或盐茶或烧酒洗净敥。
磁石、锡灰、铁锈、生南星、生栀子、生半夏去壳、白醋，共研末，灰面、烧酒调敷，纸隔紧包。
野苎麻皮、灰面、乳香、没药、生半夏共捣，七醋和饼敷之。
硼砂、乳香、没药、生大黄、归尾、碎补、自然铜、土鳖各一钱，共研为末，滚水泡服。
●八釐散治瘀血攻心将死灌药即苏
土鳖去头足，以半夏同焙乾，乳香、没药、血竭、归尾、硼砂、自然铜、骨碎补各一钱，共研细，磁瓶收贮，每服八釐，热黄酒下，接骨散瘀神效仙方也。
●续筋仙方
旋覆花根捣汁，滴伤处，仍以敷之，扎定半月，筋自续如旧。

疯犬门  ***************************
（疯狗咬　常犬咬　疯犬咬又八方）
●疯狗咬六方
凡中毒者，顶中心有红发一根，急宜拔去，然后用方。
丛树嫩孙，尖子上有嫩花五瓣者，捣烂敷之。
细辛、防风、川芎、薄荷、草乌、苍术、白芷各一两，雄黄四钱，共为末，温酒调敷，包好，早晚换之。
茜草一两，射干五钱，紫竹根一两，灯心引，水酒煎服。
路边金一大把，连根切碎，平分，一半以青黛水炒，一半以黄泥水炒，配匀作数剂，水煎服，则毒从便出。即误服斑蝥，发毒作痛喊叫者，服此亦解。仍俟毒尽，服辰砂六一散，断根。路边金，六月开白花似雪点者便是。
先用土狗一只，捣烂，温水冲服。次用马前子，猪腿精肉斫融，碗盛，饭上蒸熟食之。
●常犬咬方
嚼杏仁数枚，敷伤处妙。
●疯犬咬又八方
虎骨煅研，干敥。胡椒七粒研，砂糖少许，调和成丸，纳入孔内，不痛不烂。胆矾末敷。甘草、杏仁，口嚼敷。鼠屎，捣敷。番木鳖炒一钱，雄黄四分，共为末，冷水调三分五釐，服之大小便出血即愈。
愈而复发垂危者，用雄黄五钱，麝香一分，研末酒服，可生。服韭汁最妙，百日内常食韭菜更妙。

诸虫门  ***************************
（一切虫疾　积虫食异面体黄瘦等病　下部生虫　治虫便）
●一切虫疾（凡打虫总宜上半月）
陈皮、半夏、茯苓、枳实、槟榔各一钱，使君子肉钱半，乾姜炮、花椒各五分，苦楝根皮去粗皮三钱，乌梅三个，水煎，露一宿，次日五更空心服。先吃白糖数日，后服药。
乌梅一个，老姜三片，榧子七个，花椒十四粒，加黑砂糖少许，水煎，空心服。
黑白丑一钱，槟榔二钱，共研细。先饮砂糖水一盏，再以砂糖水调药服。小儿减半，孕妇忌服。
●积虫食异，好食生米、茶、炭、壁泥一切异物，面黄体瘦等病
陈皮、青皮、莪术、三稜、香附、藿香、大黄、槟榔、桔梗、益智仁、甘草、官桂各一钱，水煎，露一宿，空心温服。肚腹必痛，当下如鱼冻，或长虫，或血鳖。至日午下尽，方食温粥止之，次日服补药数剂全愈。
●下部生虫四方
不时虫痒，以大枣蒸为膏，水银和匀，捻圆三寸长，以绵裹纳入，数次愈。
已蚀烂下部，虫尽穿肠者，取长股虾蟆一个，鸡骨一分，烧灰合匀，绵裹纳入下部，令深入，大效。
艾叶和雄黄，入管中烧燃熏下部，令烟入脏内，即愈。
凡治虫，总以葱汁、香油各半盏和匀温服，虫尽化为水。
●治虫便二方
使君子去壳，半生半炒十四个，捣碎，拌红糖少许食。少顷，虫从大便出。若未尽，频服，以虫尽为度。
寸白虫，用细榧子四十九个去壳，和白糖水，砂锅煮乾，月初每日服七个，七日食尽，虫化为水即愈。

救急门  ***************************
（悬梁　溺死　冻死　压死跌死　魔死或梦魇死　杀死　杖伤　肉烂溃脓　夹伤并治手足折伤　暴雷震死　救苦神膏　普济丹　不饥丹　济生丹　避难丸　补附十六方）
●悬梁三方
徐徐抱住，将绳解下，不可截断，上下安被放倒，微微捻正喉咙，以手掩其口鼻，勿令泄气，一人以脚踏其两肩，以手挽其头发，扯紧勿松，一人以手摸捋其胸臆，屈伸其手足。若已僵直，渐渐强屈之，一人以脚裹衣，抵其粪门，勿令泄气，以竹管吹其两耳，候气从口出。呼吸眼闭，仍引按不住，须臾以淡姜汤，或清粥灌之，令喉润，渐渐能动乃止。此法自早至晚，虽已冷可活。自夜至早，阴气重为难救。总之，心下微温者，虽一日以上亦可活，百发百中。
气已脱极重者，只灸涌泉穴（在脚底心）男左女右，灸三壮即活。
刺雄鸡冠血，滴入口中即活。总不可将茶水灌。
●溺死四方
先撬开口，将筷子令其横衔，使可出水。令一大力者，将溺者两脚放肩上，以背相贴，倒驼而行，令其口内出水。一面取燥土，或墙壁乾土，将溺者仰卧于上，仍以土复其身，止露口眼，水气自然吸入土中。用竹管于粪门、耳、鼻、脐各处，更迭吹之，令其上下相通。再以半夏末吹其鼻，皂角末绵裹，塞其粪门，须臾出水即活。
用艾灸脐中，即活。
将梯乘其人倒挂，用盐塞满鼻，填满脐中，盐化即醒。
以鸭血灌之，即活。
●冻死二方
天寒冻死，或冬月落水，微有气者，脱去原衣，随解活人热衣包暖，用米炒热，或灶灰热者亦可，布包徐熨心上，更迭换之。身暖眼开，以温酒或姜汤、清粥灌之即活。若先烘火则死矣。
用雄黄、焰硝等分，为末，点两眼角。
●压死　跌死二方
心微温者，急扶起坐，将手提其发，以半夏末吹入鼻中，以生姜汁同茶油调匀灌之。少苏则服散血药，或以童便灌之更妙。
取东向桃、柳枝各七寸，煎汤灌之。
●魔死或梦魇死二方
不可近前呼叫，但唾其面。不醒即咬脚根及拇指，略移动卧处，徐徐唤之。原无灯，不可用灯照，待少醒以皂角末吹鼻，得嚏即醒。雄鸡冠血滴口中亦可。
凡五绝，急取韭菜捣汁灌鼻中。或加皂角末、麝香同灌，更快捷。生半夏末，冷水为丸如豆大，塞鼻。心温者，即一日可活。凡猝死，总以生半夏末吹鼻中最妙。即产后昏死皆可治。凡涎潮于心，卒然倒地，急扶入暖室正坐，以醋汤熏之即醒。凡中风、中暑、中毒、中恶、乾霍乱，一切速暴之症，总以姜汁和童便服。
●杀死五方
杀伤未透膜者，用乳香、没药各一块，如皂角子大，研细，童便半盏，好酒半盏同煎，通口服。外以乌贼鱼骨为末敷，或以花蕊石敷之，更妙。
附：花蕊石散方　乳香、没药、羌活、紫苏、细辛、草乌、厚朴、白芷、降香、当归、苏木、檀香、龙骨、南星、轻粉各二钱，麝香三分，蛇含石二钱煅，童便淬三次，花蕊石五钱煅，童便淬七次，共研极细，用葱汤洗过伤处，以散敥之，软绵纸盖包，一日一换。
伤而气未绝者，急用葱白炒热，遍敷伤处。继而呻吟，易热葱再敷。俟苏定，以真三七研末，用口沫调敷，渐愈。
生半夏末，带血敷上，暂止痛，渐生肌。
或韭菜汁拌陈石灰，阴乾，敥之。
倘出血不止，水调干脚泥，于伤处四围敷之。若伤头面敷颈，伤手敷臂，伤足敷腿，截住其血，令不来潮，其伤口仍用膏散敷之。
●杖伤三方
杖后急饮热童便，以免血攻心。
用热豆腐铺伤处，热蒸腐紫，频易之，伤转淡血色为止。内服白芨末，米饮下。
韭菜滚水泡，铺贴伤处。
●肉溃烂脓二方
甘石、赤石研末，猪油和药，熬膏，摊纸炙热，加冰片少许贴之。一日周一换。先用净油内汤洗，后用盐调陈茶洗。
吊扬尘、大黄末、桐油灯盏，熬膏贴之，括脓去毒极妙。
●夹伤
热童便一盆，浸足，冷则烧石淬热，浸至童便上浮白油，则伤尽出。肥皂捣烂，鸡蛋清和匀，罨伤处，裹扎勿动。内服：人中白煅一两，乳香、没药各二钱，牛膝二钱，木耳烧存性、自然铜煅各二钱，共为末，再用牛膝煎酒，调服三五钱。
●夹伤并治手足折伤三方
旧蒲扇把子七个，烧过存性，砂糖一杯，调服。
威灵仙、熟地、木瓜各五钱，生地、牛膝各六钱，枸杞七钱，全当归三钱，公猪爪、陈酒二瓶，滚水煎服。
脚鱼三四斤者佳，活煮烂，尽量食饱。汤浸足，骨壳捣碎敷之。
●暴雷震死
急用蚯蚓捣烂，覆脐上，可活。
●观音救苦神膏此方系唐天师叶真人，诚心济世，往求大士赐以良方，日以三十六天罡攻之于外，以菩提水一杯应之于内，万病皆除矣。菩提水，即甘草汤也。久病七日即愈，新病三日即痊。危病不待日者，作丸如豆大，每服七粒，滚水送下即苏。真神方也。
（原书眉批：此膏若遇毒重，可作丸吞服。搓丸须在水中，搓至绿豆大。体壮者可服五六丸，弱者只可服三粒。吞后常吃荤腥，庶不嘈人。再嘱：此膏有甘遂在内，与甘草相反，吞丸切不可饮甘草汤）
用大黄、甘遂、萆麻子各二两，当归两半，木鳖子、三稜、生地各一两，川乌、黄柏、大戟、巴豆、肉桂、麻黄、皂角、白芷、羌活、枳实各八钱，香附、芫花、天花粉、桃仁、厚朴、槟榔、杏仁、细辛、全蝎、五倍、穿山甲、独活、元参、防风各七钱，黄连、蛇退各五钱，蜈蚣十条，香油六斤，入药浸五日，煎去渣，至滴水成珠，加密陀僧四两，飞丹二斤四两，熬至不老不嫩，收贮。埋地下三日，以去火毒。随病摊贴。但熬膏最宜虔诚，须设香案供奉大士，更妙。切忌污秽、妇人、鸡犬之类冲破。
偏正头风贴患处，或卷条塞鼻；眼目赤肿，将耳上角刺出血，贴上；胀膜倒睫，各贴患处；咽喉双、单娥，贴患处，仍将膏含化，立愈；头面虚肿，风火牙痛，贴患处；九种心胸肚腹疼痛，各贴患处，甚者作丸吞，温水送；中风，以箸撬开口，作丸温水吞下；疟疾，贴脐上，甚者作丸，热酒送；痢疾，贴胃口；红痢，用龙眼连壳、核七枚，打碎煎汤送丸；白痢，用荔枝七枚，打碎煎汤送，赤白痢兼用；劳瘵有虫，贴夹脊、尾骨、肚脐，饮甘草汤，七日劳虫尽死；咳嗽吐痰，贴前后心，不可吞服；鼓胀，贴脐下丹田，服丸亦可；噎膈贴胃口，服丸；痰火哮喘，贴前后心，服丸；大小便闭，贴肚脐，服丸；伤寒，葱、姜汤服，一汗而愈；六七日不大便者，服下即愈；妇人赤白带下，贴丹田；难产及胞衣不下，作丸温酒服；血块痞积，贴患处，若肚健者作丸服，一日便泻出矣；小儿惊风，作条塞鼻，作丸服；疳症，贴脐；肿毒恶疮，贴患处，服丸；臁疮，即十年不愈者，贴之，每日洗换，十日全愈；痔漏，内卷条，外贴；便血、肠红、梦遗、白浊，贴肚脐；吐血、鼻血，贴两脚心，俱饮甘草汤。
●普济丹
黄豆七斗，芝麻三斗，水淘过即蒸，不可久浸，恐去元气，蒸过即晒，晒乾去壳，再蒸。三蒸，三晒。捣为丸，如核桃大。每服一丸，可保三日不饥。
●不饿丹
芝麻三升，红枣去核三升，糯米三升，焙乾，共磨为末，密丸弹子大，每服一丸，清水下，皆可。
●济生丹
芝麻一斗微炒，黄豆、糯米各一斗，水淘蒸晒，熟地十斤，黄耆炙、山药炒各五斤，白术三斤，共为末，红枣十斤，去皮核，煮熟捣烂，炼蜜为丸，每丸重五钱，白汤下。
●避难丸
黑豆一升去皮，贯仲、甘草各一两，茯苓、苍术、砂仁锉碎，各五钱，水五大碗，同熬至水尽，去药取豆，捣泥，丸芡实子大，阴乾收贮。每嚼一丸。任食草木无毒甘甜，忌食荤腥、菜果、热汤水。
●感冒疟痢等症
白术、苍术、陈皮、厚朴各三两，甘草、蒺藜、丹参各两半，共为末，蜜丸龙眼大，口噙姜汤下。暑天凉水，冬天滚汤，皆可下。此方另加老米三升，淘净候乾炒香，磨成粉，和药为丸服，即可充饥，又能医病。昔浙省奇荒，曾有好善之士施此，全活无数，因名为广济丹。
●辟穀丹
大黑豆五斗，水淘净，蒸两遍去皮，火麻子三斗，水浸一宿，蒸三遍令开口，取仁，各捣为末，后合捣成团如拳大，大甑蒸。戌时蒸至子时止，寅时出甑，午时晒乾，为末干服，以饱为度。不许食一切他物。第一顿七日不饥，第二顿四十九日不饥，第三顿三百日不饥，第四顿二千四百日不饥，如再服永远不饥。从此身体强健，面貌红润。如遇口渴，煎麻子仁饮。若欲如旧饮食，用冬葵子仁三合，研末煎汤冷服，解下前物如金色，再用饮食，并无所损。
●箭簇枪炮铅子入肉五方
蜣螂二三个，巴豆四五粒，共捣如泥，敷伤处。先止痛，后作痒，少顷即出矣。
花蕊石火煅七次，研末敷伤四周，自出。
干苋菜与砂糖捣涂。
陈腊肉去皮骨，入象牙末、人指甲末各二钱半，厚敷即出。
铳子入肉，以水银灌入伤处，其铅即化水，仍从伤处随水银出。
●治竹木入肉神效八方
萆麻子捣涂，痛止即出。
蝼蛄捣敷。
蛴螬研敷。
生慄嚼敷。
马齿苋捣，砂糖调敷。
酸枣仁烧灰，水调敷。
象牙刮末，水调敷。
鹿角烧灰，水调敷。

保养门  ***************************
（保精神说　摄生之要　保齿法　眼昏生翳　美容颜法　聪明汤　阳春白雪糕　八仙藕粉　养元粉　仙炒面　观音茶　天仙面　地黄醴　甘露酒　延龄酒补虚益肾　百果酒　二仙酒　八仙酒　归圆酒　圆椹酒　白沙丹　黑豆丸　猪肚丸　三妙种子丸　蜂窠散　桑乌丸　长生不老丹　保真广嗣丹）
昔人云先寝食而后针药，又云谨摄以当药，益信慎寒暑，节饮食、谨嗜欲、养性情，保身即可却病也。因并列饮食起居数十方，或慎重于无病将病之时，或调理于病后病中之际，俾老者得以颐养天和，而少者渐登仁寿，庶几勿药有喜共跻春台矣。
●保精神说
精者神之本，气者神之主，形者神之宅，故神太用则歇，精太损则竭，气太劳则绝，是以人之生者神也，形之託者气也。若气衰则形耗，而欲长生者，未之闻也。夫有者因无而生焉，形须神而立焉。有者无之馆，形者神之宅也。倘不全宅以安生，修身以养神，则不免气散归空，游魂为变。方之于烛，烛尽则火不居；譬之于堤，堤坏则水立涸矣。神者魂也，魄者阴也。神能服气，形能食味。气清则神爽，形劳则气浊。服气者千百不死，故身飞于天；食味者千百不生，故形归于地。人之死也，魂归于天，魄落于泉，水火分散，各归本源。生则同体，死则相关，飞沉各异，禀之自然。譬如一根之木，以火焚之，烟则上升，灰则下沉，自然之理也。夫神者生化之本，精气万物之体，全其形则气生，养其精则神全，神全则形全，形全则长存矣，然则精神固可不知保乎。
●摄生之要
春宜早卧早起，披发广步，以使志生；夏宜晏卧早起，无好燕游，使志无怒而气得泄；秋宜早卧早起，与鸡俱兴，使心志安宁，收敛神气；冬宜早卧晏起，必待日光，使志若伏，去寒就温，无泄皮肤。志则动气，气清则神畅，气浊则神昏，气乱则神劳，气衰则神去。起早则神自爽，起晏则神不清。夫久视则伤神，久卧则伤气，久立则伤骨，久行则伤筋，久坐则伤血。醉卧不可当风露，便急不可强隐忍，冷水不可洗面，醉饱不可行房，夜溺不可朝西北，日光不可久凝视。上床先脱左足，下床先穿左足，则吉。朝暮无妨叩齿，立秋日不可澡，星月下不可裸形。凡服药之时，不可食胡荽、蒜、生菜、猪、犬、油腻、鱼脍、腥臊、生冷、酸臭等物。
●保齿法
每日清晨睡起时，叩齿三十六遍，以舌搅牙龈上下，俟津液满口方嚥下，三次乃止。凡遇大小解，闭口咬牙，解毕开口，永无齿患。
●眼昏生翳
每天早睡起趺坐，凝息闭目，将眼轮转十四次，紧闭少时，忽然大睁。行久之后，内障外翳自退。然切忌色欲，及写细字。
●美容颜法
每日临起，静坐闭目存神，以两手搓热，拂面七次。再以漱津涂面，搓拂数次。行之半月，则容颜光泽矣。
●聪明汤（治不善记而多忘者）
白茯苓、远志肉甘草水泡、石菖蒲去毛一寸，上各三两，制后共为极细末。每日用三五钱，煎汤当茶，食后方服，一日不拘数次。久久服之，能日诵千言。
●阳春白雪糕（补养老年幼弱，并治虚劳、泄泻、腹胀、咳嗽等症，真健脾养胃之上品也）
白茯苓、山药、芡实、莲肉各四两，为末，陈仓米、糯米各半升，为末，白砂糖半斤。先将药、米为末，和匀，布袋装，入甑内蒸极熟。再入砂糖揉匀，或作饼，或作糕，晒乾。男妇老小任意食之，水调亦可。
●八仙藕粉（常服固可，并治一切虚劳杂症）
白藕粉、白茯苓、白扁豆炒、莲肉、川贝母、山药、白蜜各等分，共研细末，滚水调，不拘时服。临服加人乳少许更妙。
●养元粉（实脾养胃如神）
糯米一升，水浸一宿，沥乾，慢火炒熟，山药炒、芡实炒各三两，川椒去目及闭口者，炒出汗，研末，二钱，共为末。腹饥食，加白砂糖调滚水，多少随意食之。
●七仙炒面（治诸虚百损，劳嗽痰喘）
茯苓、莲肉、芡实各一斤，共为细末，小米一升炒，磨末，红枣四斤，煮熟去皮核，蜜、白砂糖各一斤。七味和匀收贮，随意滚水冲服。干吃即是炒面，老幼已病未病诸可用，大补有益也。
●观音茶（最补虚损，并治咳嗽，神效）
黑芝麻微炒、藕粉、山药微炒、黏黄米面炒、白糖各一斤，莲肉微炒八两，共为末，随意滚水冲服。
●天仙面（补虚损，治泄泻，及饮食少进）
糯米一升，水浸一夜，沥乾，慢火炒令极熟，加山药二十两炒，共研细末，收贮。每日清晨加白糖调，多少随意服。加椒末少许更妙。大能滋补。或有精寒不能成孕者，久服亦孕矣。
●地黄醴（治男女精血不足，营卫不充等症，宜制此常服）
大地黄蒸、略晒八两，沉香一钱，枸杞蒸、晒乾四两，浸烧酒十斤，不必煮泡，十日外即可饮。但饮时不可过量，酒完尚可浸二道。
●甘露酒（治诸虚百损，且其味甚美，可以常服）
圆眼肉、红枣肉、葡萄、桃仁、当归、枸杞、杜仲、熟地各二两，浸烧酒十斤。
●延龄酒补虚益肾
枸杞八两，圆眼肉四两，当归三两，白术炒一两，黑豆半斤，绢袋盛，浸无灰酒十五斤，七日可用。
●百果酒
香橼、佛手各二两，核桃肉、圆眼肉、莲肉、橘饼各半斤，柏子仁四两，松子仁三两，红枣二十两，黑糖三斤，乾烧酒五十斤浸。
●二仙酒（安神悦颜）
圆眼肉一斤，桂花蕊四两，砂糖八两，浸烧酒一罈，愈久愈妙。
●八仙酒（补脾胃，壮筋骨，和颜悦色，令人生子）
当归、牛膝、生地、杜仲、枸杞、五加皮各二两，土茯苓四两，打碎，浸酒三十斤。
●归圆酒（补脾养胃，祛风明目）
菊花、当归各半斤，枸杞一斤，圆眼肉三斤，烧酒三十斤，南酒二十斤，泡二十一日饮。
●圆椹酒大补诸虚
桑椹、龙眼肉各四两，烧酒十斤浸饮。
●白沙丹（补阴阳，安脏腑，劳伤、瘫痪并皆治之）
熟地三两，茴香、乌药、苍术、茯苓、山药各二两，为末，酒糊丸梧子大。每服三十丸，空心酒下。
●黑豆丸（延年补肾，强筋健步，功效非常）
菟丝、蒺藜、枸杞、故纸、川椒、牛膝、杜仲、当归、鱼鳔、青盐各半斤，圆大黑豆一斗，入黄酒十斤，煮熟晒乾，共为细末，炼蜜为丸桐子大。每服三钱，白水下。
●猪肚丸（固精养血，瘦者能肥，其理莫测）
白术饭上蒸炒，牡蛎锻透，水飞洗净煮烂，共捣如泥，和丸桐子大。每服三钱，白汤下。
●三妙种子丸
沙苑蒺藜水淘净，晒乾，炒香，当归酒浸，各八两，鱼鳔、蛤粉炒焦一斤，共为末，炼蜜丸如桐子大。每服二钱，空心淡盐汤下。
●蜂窠散（治阳痿不举，神效）
蜂房烧灰，闷熄为末，新汲水服二钱。阴寒痿弱，将末敷阳上即起。
●桑乌丸（降火清目，补肾健步奇方）
何首乌一斤，用料豆一升合煮、晒乾，桑叶二斤，陈酒拌透，晒乾，侧柏叶二斤晒乾，女贞子半斤，芝麻半斤，共研末，炼蜜为丸桐子大。每服三钱，空心白汤下。
●长生不老丹（滋阴健脾，补肾养血，顺畅三焦，培补五脏，乌须发，固牙齿，其功不能尽述）
何首乌五斤，用青盐三两，黑豆一升，水、酒各半。用首乌煮乾去筋，白茯苓、赤茯苓、当归、扁豆、芡实、薏仁、天冬、麦冬、知母、枸杞、菟丝子、莲肉、牛膝、冬青子、黑芝麻、覆盆子、巴戟各八两，共为末，炼蜜为丸，每服三钱，空心白滚汤下。此方有力者量加人参更妙。
●保真广嗣丹（治肾气虚寒不能生育，培补元阳，神效不能尽述）
鹿角胶、鱼胶各炒成珠，熟地各三两，山药、茯苓、山萸、五味、杜仲、远志、益智仁、川楝子、巴戟、故纸、胡芦巴各二两，沉香另为末五钱，共为细末，和匀，肉苁蓉水洗净肉二两，好酒煮烂，捣如糊，炼蜜为丸，桐子大。每服五六十丸，空心温酒下。

杂录门  ***************************
（驱蚊法　治蝨　发蝨　鱼蝨　牛马蝨　治壁蝨　驱蝇　驱鼠法　捕蛇法　治衣服生蝨　治白蚁　禁蛙鸣　治小犬吠声　远行不饥　食蒜不臭　米久不生虫　煮猪婆肉　血污衣　油污衣　漆污衣　黄泥污衣　膏药污衣　粪污衣　酒醋酱污衣　防毡货生虫　纸绢书画墨污衣　洗白衣垢　洗旧葛衣　去凌绸墨迹及扇上墨　种松方　梅花脯　点斑竹方　视云霄中物　禽兽昆虫所畏　空中鹤至　浮水出没　山行称谓预知防祸　治臭虫　乌云髻　抹面如童颜　雕刻竹器　竹木刺伤　书免蛀伤　手指冻裂　洗净墨迹　磁转逃奴　后复补附九方）
●驱蚊法五方
端午日，取浮萍晒乾为末，樟脑拌匀，夜焚少许，蚊化为水
鳖甲、夜明砂同为末，熏之。
七醋浸浮萍一宿，阴乾烧烟。
麻叶烧烟。
鳗骨烧烟。
●治蝨
银珠，纸烧烟燻之。
●发蝨
水银入红枣内，饭上蒸熟，揉匀，置之发中，一二日即净。
●鱼蝨
号桐梗、松枝、羊粪置塘内，皆可治。若羊粪更辟獭。
●生马蝨
柏叶树皮、野泽兰，共烧烟燻之。仍用蓑衣覆牛背。
●治壁蝨（即臭虫）●七方
木香，和巴豆烧烟燻之。红浮萍烧烟燻之，但烟伤衣帐。羊屎烧烟燻之。羊油，青布条点照。蛇屎纸包，置床四角，则不至。羊毛，置草铺下。蟹壳烧烟燻之。
●驱蝇二方
藁本煎汤，浸抹布抹桌及器皿，蝇自不来。
陈茶末，烧烟燻之。
●驱鼠法
黑犬血，和蟹壳烧之。
荷叶梗塞鼠穴，鼠自去。
●捕蛇二方
鸡粪于土风烧之，蛇自出。
荔枝、桂圆核同烧烟，蛇即醉软不动。捕而放之于野，切勿伤其生。
●治衣服生蝨
白果三十枚，水银三分，野菊花三钱，同研细，搅浆浆衣，衣不生蝨。
●治白蚊
养竹鸡一对，蚁闻共叫，即化为水。并可去一切虫蝨。
●禁蛙鸣二方
野菊花连根叶顺风撒去。
牛胆涂纸置水中，皆不鸣。
●治小犬吠声
以香油少许灌入鼻中，则夜不鸣。
●运行不饥
芝麻一升，糯米一升，共研末，红枣三斤，煎熟和丸，如弹子大。每食以水化一丸，可保一日不饥。
●食蒜不臭二方
食毕饮醋一口则不臭。或食芝麻少许，尤妙。
●米久不生虫
蟹壳放米内，则日久不生虫。
●煮猪婆肉二方
煮熟后取出，以冷水浸冷，再煮即烂。
以山楂同煮亦妙。
●血污衣二方
白萝卜擦之即去。若生疮脓血，用牛皮胶洗之即退。
本身小便洗血亦净。
●油污衣五方
用水调面涂之，干后自去。萝卜汤洗之。
滑石末隔纸熨之自退。
桐油，以豆渣擦之。
烟油，以瓜子仁嚼碎洗之。
●漆污衣二方
先用油洗，再以温汤略摆，然后嚼杏仁接洗，又摆，则无迹。
先以麻油洗去，再以皂角洗之。
●黄泥污衣
先以生姜擦过，用水摆之即净。
●膏药污衣二方
酸泔水浸二三日即去。
白酒脚煎滚，将膏药上微浸三五次，用手搓之，清水摆下。
●粪污衣
埋土中半日，取出洗之，则不臭。
●酒醋酱污衣
藕擦之则无迹。
●防毡货生虫
以生芋擦之，则耐久不虫。
●纸绢书画墨污衣
灯草浸水，洗之自退。
●洗白衣垢三方
赤小豆煎汤洗。茶子去壳洗。萝卜汤洗。
●洗旧葛衣二方
葛衣年久色黑，用臭酸泔水浸二三日，取出，清水摆净如新。
清水揉梅叶洗，经夏不变色。葛忌木盆，洗则变黑。
●去绫绸墨迹及扇上墨三方
用纸衬于下以收墨，上用白萝卜擦之。
金扇墨，用酱油描湿，再以清水洗之。
纸扇墨，先以水润湿后，用炭灰敥上，笔蘸清水洗。
●种松方
去中间大根，惟留四旁须根，则长成偃盖。
●梅花脯
橄榄与梨同食作梅花香，故宋名士谓之梅花脯。
●点斑竹方
硼砂五分，明矾一钱，铜青一钱，研细，醋调，随意点画。
●视云霄中物
取鹦鹉眼珠水，和人乳滴入眼中，即能仰视。
●禽兽昆虫所畏
龙畏铁，熊畏盐，獭畏酒，蚺畏菖，鳖畏葱，燕畏艾，鱼畏橄榄，又畏芭蕉，蜘蛛畏芜青，驴马之驹畏炉灰，鸡雏畏柳薪，龟畏桑薪，河豚畏复菼，狐畏鹊头，蚊畏蟃骨，海马畏糟魂，羊畏踯躅（即杜鹃），白蚁畏竹鸡声。
●空中鹤至
桦皮，即弓上用者，合真降香焚之，云中有鹤即至。
●浮水出没
象胸前小横骨，烧灰入酒服之，任入江河无伤。
●山行称谓预知防祸
山中遇：子日，自称社君者系鼠，称神人者服翼；丑日，称书生者牛；寅日，称虞吏者虎，称当路君者狼，称令长者老狸；卯日，称丈人者兔，称东王父者麋，称西王母者鹿；辰日，称西师者龙，称河泊者鱼，称无肠公子者蟹；巳日，称寡人者社中蛇，称时君者龟；午日，称三公者马，称仙人者老树；未日，称主人者羊，称吏者獐；申日，称人君者猴，称九卿者猿；酉日，称将军者鸡，称捕贼雉；戌日，称人姓者犬，称成阳公者狐；亥日，称妇人者金玉，称神者猪。但能预知其名，逢之不能为害。
●治臭虫
羊骨一个，秦菽半斤，共入火盆内，同锯木屑烧烟，门窗闭紧，勿令烟出，其虫自死。
白芷、苍术、雄黄、番木鳖等分为末，糊丸指头大。微火烧烟燻之，即化为壳。
九头狮子草，取回放床四角，每角放四五朵，置草荐下，任其自干，臭虫自绝。
●乌云髻
蔓荆子、千金草、山奈、甘松、牡丹皮、白芨各等分，用油核桃一个，去核捣烂，好菜油入内，煎浓去渣，不时涂之，则发如乌云矣。
●抹面如童颜方
朱砂、干胭脂各二钱，宫粉三钱，川芎一钱，潮脑五钱，乌梅五个去核，共为细末。临睡时津唾调面上，天明以温水洗去，至六七日，面如仙童。
●雕刻竹器
石灰同煮后，雕刻如切藕。
●竹木刺伤
牛膝嚼烂，敷上即出。
●书免蠹伤
芸香及叶同藏书中，无蠹。
●手指冻裂
白芨磨涂患处即愈。
●洗净墨迹
五龙神水洗清油，默唸七遍。
●磁转逃奴
用磁石三两，包逃人旧衣鞋袜内，悬井中或梁上即回。
●睡梦遗屎
桑螵蛸末酒调，临卧先服，数夜即愈，不论大小。
●回风绝火
以朱红绸或大红衣迎火挂之。
●五色花蛋
荞麦灰、石灰等分，醃蛋则变色。红花、莲蓬灰醃之则通红。
●斟酒不盈
没药擦盏口，上酒不溢。
●壁上点灯
樟脑同烧酒画之。
●引竹过墙
埋死猫狗，则竹过墙。
●禁竹过墙
皂角刺埋土中，则不过。
●藏饭不酸
生苋菜铺在饭上则不酸。
●铁器不锈
以香油调水粉擦之。
●怪疾（二十六条）
●怪疾异常（怪证异于常患之病，故谓之怪疾。）
●肉症（肉症者，思肉不已，食讫复思。白马尿三升，空心饮，当吐肉，不吐者死。本草）
●酒症（一人病心痛，此人好酒，初饮二三杯，必奔走三五十次，其酒稍散，方复饮至前量，至明朝呕出黄水数口，夜变鱼腥臭，六七日始安。戴人（张子和也）以药吐之，乃吐虫一条，青黄色，长六七寸，口、目、鼻俱全，状如蛇，醃干以视人，乃酒症也。《纲目》）
（一男自幼喜饮酒，日饮二三升，无酒叫呼不绝，全不进食，日就瘦弱。家中设策，令人用手巾缚住手足，却取生酒一罈于口边，打开，其酒气冲入口中，病者必欲就饮，坚不与之。须臾，口中忽吐物一块，直下坛中，以物盖覆，猛火烧滚，约干一半却开取之，其物如猪肝状，约三两重，周围有小孔如铁眼，不可数计，弃之于江。自后虽滴酒不能饮矣。《得效》）
●发症（一人有饮油五升以来方始快意，常吃则安，不饮则病，此是发入胃化为虫。雄黄半两为末，水调服，虫自出。投沸油中，弃之江中，病即愈。《得效》）
（一道人心腹烦满弥二岁，甄立言诊曰：腹有虫，误食发而然。令饵雄黄一剂，少顷吐一蛇无目，烧之有发气，乃愈。《入门》）
（一人患腰痛牵心，每发辄气欲绝，众以为肉症。徐文伯视之曰：此发症也。以油投之，即吐物如发，稍引之，长三尺，头已成蛇，能动，挂门上滴尽，惟一发而已。《入门》）
（一妇人病胸膈不利，口流涎沫，自言嚥下胃中常有雷声，心膈微痛，时复发昏，针灸药饵，三载不愈。戴人用痰药，一涌而出雪白虫一条，长五六寸，有口鼻牙齿，走于涎中。病者恶而断之，中有白发一茎，此发瘕也。子和）
●鸡症（褚澄为吴郡太守，李道唸到郡，澄见谓曰：汝有重病。答曰：旧有冷病，今五年矣。澄为诊曰：汝病非冷非热，当是食白瀹鸡子过多所致。令取蒜一升，煮食之，乃吐一物如升大，有涎裹之。开看，则是鸡雏，翅羽爪距悉俱，能行走。澄曰：此未尽。令更服药，又吐如曏者十三头而安。《医说》）
●蛟龙瘕（春、秋二时，龙带精入芹菜中，人偶食之得病。发则似瘕，面色青黄，腹满痛不可忍，名为蛟龙病。取饴糖二三升，日两度服，吐出如蜥蝎三五枚，即差。）
（蛟龙子生在芹菜中，食之入腹，变成龙子。用饧糖、粳米、杏仁、乳饼煮粥食之，三升日三服。吐出蛟龙子，有两头可验。仲景）
●蛇瘕（华陀行道，见车载一人，病噎塞食不下，呻吟。陀曰：饼店家蒜齑、大酢三升饮之，当自痊。如言服之，果吐大蛇一枚而愈。《本草》）
（一人常饥，吞食则下至胸即便吐出，医作噎膈治不效。任度曰：此因食蛇肉不消而致斯病，但揣心腹，上有蛇形也。视之果然。遂用硝、黄合而服之，微利则愈。《入门》）
●鳖瘕（人食鳖肉不消成瘕，伏在心下，揣见头足，时时转动作痛。白马尿饮之即消。昔有人与奴俱得此病，奴先死，剖其腹得鳖，置庭中。有乘白马客来，看其马放尿鳖上，即便消化。其主知其奇效，取饮之，即愈。）
（白雌鸡一只，勿与食，令饥，过一宿，明日以猪脂煎饭喂之，取其屎熬干为末，白汤调下一钱，日三服，须消尽乃止。好了杀鸡食之。种杏）
●蛤精疾（一人患脚跟肿痛，诸医莫识。徐之才曰：蛤精疾也，由乘船入海，垂脚水中而得。为剖出二蛤而愈。《入门》）
●眼见五色物（一人酒色过度，眼见空中有五色物，稍近，变成一美妇人亭亭而立。徐之才曰：此色欲过多，太虚所致。乃以补药饮之，数服而愈。《入门》）
●视物倒置（一人因大醉极吐，熟睡至次早，眼中视物皆倒置。医者诊其脉，左关浮促，遂用瓜蒂、藜芦，平旦吐之，视物如常。盖伤酒吐时，上焦反复，致倒胆府，故视物皆倒。法当复吐，以正其胆，则自愈。《入门》）
●四肢坚如石（寒热不止，经日后四肢坚如石，以物击之，一似钟磬声，日渐瘦弱。吴茱萸、木香等分，锉，煎汤饮之。自愈。《得效》）
●化生虾鱼（口鼻腥臭水流，以碗盛之，有铁色虾鱼，如粳米大，走跃不住，以手捉即化为水。此肉坏也，任意餐食鸡肉，自愈。《得效》）
●腹如铁石（腹中如铁石，脐中水出，旋变作虫行之状，绕身咂啄，痒痛难忍，拨扫不尽。用浓煎苍术汤浴之，以苍术末入麝香少许，水调服之而痊。《得效》）
●遍身波浪声（遍身忽然浑浑如波浪声，痒不可忍，搔之血出，谓之气奔。人参、苦杖、青盐、细辛各一两，锉作四贴，水煎服，即愈。《得效》）
●身出斑毛（眼赤鼻张大喘，浑身出斑毛，发如铜铁，乃目中热毒，气结于下焦。白矾、滑石各一两，为末，水煎服不往乃安。《得效》）
●十指断坏（手十指节断坏，惟自筋连其节内，虫出如灯心，长数尺余，遍身绿色，名曰血馀。赤茯苓、胡黄连煎汤饮之，自愈。《得效》）
●有虫如蟹（有虫如蟹，走于皮下，作声如大儿啼，为筋、骨、肉之化。雷丸、雄黄各一两为末，糁于猪肉片，火上炙熟，食之自安）
●肉出如锥（遍身忽然肉出如锥，既痒且痛，不能饮食，此名血窒。若不速治，溃而脓出。赤皮葱烧灰，和水淋洗，吃豉汤，自安）
●毛窍出血（遍身毛窍节次血出，若不出皮，膨胀如鼓，须臾眼、鼻、口被气胀合，此名血溢。饮生姜汁一盏，即安）
●身生猫眼疮（面上及遍身生疮似猫儿眼，有光彩，无脓血，但痛痒不常，久则透胫，名曰寒疮。多食鱼、鸡、韭、葱等物，则自愈）
●口鼻气出不散（口鼻中气出盘旋不散，凝如黑盖色，过十日渐至肩胸，与肉相连，竖胜金铁，多因疟后得之。煎泽泻汤，日饮三杯，五日乃愈）
●浑身生燎疱（浑身生燎疱如甘棠梨，每个破出水，内有石一片如指甲大，疱复生，抽尽肌肤肉，不可治。三稜、蓬术各五两为末，分三贴，酒调服，自愈）
●人身作两人（自觉其形作两人，并卧不辨真假，不语，问亦无对，乃是离魂。辰砂、人参、白茯苓浓煎汤服之，真者气爽，假者化也。《得效》）
●生疮如樱桃（项上生疮如樱桃大，有五色疮，破则项皮断。但逐日饮牛乳，自消）
●四肢节脱（四肢节脱，但有皮连，不能举动，名曰筋解。用酒浸黄芦三两，经一宿，焙乾为末，每二钱，酒调下，愈）
●身肿如蛇状（身上及头面肉上浮肿如蛇状，取雨滴阶砖上苔痕一钱，水化开，涂蛇头，立消）
●身有光色（头面发热有光色，他人手近之，有火烧人。用蒜汁半两，酒调服如蛇状，即安）
●日用食物辨性
●黏米（和胃补中，除烦清热。陈米作团，火煅存性，麻油、腻粉调敷，一切恶疮，百病不效者）
●糯米（坚大便，缩小便，收自汗，发痘疮。然性黏滞，病人及小儿忌食）
●大麦面（平胃止渴，消食疗胀，宽中下气，凉血）
●荞麦面（降气宽肠，敷痘疮溃烂，汤火伤。脾胃虚寒人勿食）
●黑豆（补肾镇心，利水下气，散热祛风，稀痘明目，活血解毒，消肿止痛。捣敷一切肿毒）
●绿豆（清热解毒，利小便，止消渴，治泻痢。研粉敷痘疮溃烂。豆芽性味虽凉，食多亦动冷气）
●淡豆豉（苦泻肺，退热发汗解肌，调中下气，治伤寒头痛，烦躁满闷，懊憹不眠，发斑呕逆，血痢，温疟）
●刀豆（温中下气，利肠止呃，益肾补元）
●黄豆（无毒，宽中下气，利大肠，消水胀肿毒。豆芽亦防发疮动气）
●豌豆（调荣卫，益中平气，治寒热，除呕逆，止泻痢，利小便，腹胀满，下乳汁，杀鬼毒。但多食动气）
●蚕豆（快胃利脏，多食发胀）
●豇豆（即豆角理中益气，补肾健胃，和五脏，调荣卫，生精髓，止消渴，解鼠、蛇毒）
●扁豆（和中下气，补五脏，行风气，止泻痢，解酒毒，消暑，暖脾，除湿热，止消渴）
●豆腐（宽中益气，和脾胃，消肿胀，下大肠浊气，清热散血。豆腐皮解热，能除斑痘翳矇）
●酱（除热止烦，治一切鱼肉、菜蔬毒，及敷汤火伤）
●胡萝卜（宽中下气，散肠胃邪滞）
●芥菜即青菜（除肾邪，利九窍，明耳目，安中，除邪气，止咳嗽冷气，去头面风。多食动风气。汁点飞丝入目，汤洗漆疮，叶捣烂敷痔肿痛，皆效）
●白菜（通利肠胃，除烦解酒，消食下气，治瘴气，止热气，和中，利大小便。汁点飞丝入目及漆疮。小儿赤游风，捣敷即止）
●韭（入血分而行气归心，益胃，助肾补阳，除胃热，克肺气，散瘀血，逐停痰，治一切血病，解药毒、食毒、狂犬、蛇毒。然多食昏神）
●葱（发汗解肌，通上下阳气，利耳鸣，通二便，治伤寒头痛，时疾热狂，阴毒腹痛，气通则血和，并治诸血，杀药毒、鱼肉毒、蚯蚓毒、狾犬毒，故名曰菜伯，又名和事草。取白连须用。同蜜食杀人）
●大蒜（开胃健脾，通五脏，达诸窍，去寒湿，解毒气，辟瘟疫，消痈肿，破症积，化肉食，杀蛇虫蛊毒。然其气熏臭，多食生痰动火，散气耗血，损目昏神。同蜜食杀人）
●姜（祛寒发表，调中畅胃，开痰下食，治伤寒头痛，伤风鼻塞，咳逆呕哕，胸壅痰膈，寒痛食泻，消水行血，通神明，去秽恶，救暴卒，辟雾露、山岚瘴气。熬膏疗狐臭，搽冻耳）
●百合（甘平，润肺宁心，清热止嗽，益气调中，止涕泪，利二便，治浮肿）
●萝卜（生食升气，熟食降气。宽中化痰，散瘀消食。治吐血吞酸，利二便，解酒毒，治面毒、豆腐毒。生捣汁治噤口痢。涂跌打汤火伤）
●油菜（散血消肿，捣涂乳痈、丹毒，动痰发疮，治难产）
●茄（散血消肿，煮汁渍冻疮，宽肠，动风发病）
●藕（凉血散瘀，止渴除烦，解热毒、酒毒。熟食益胃，补心止泻，止怒。久服令人欢。作粉安神益胃）
●苋菜（通九窍，补气除恶。多食动风，令人烦闷，冷中损腹。忌与鳖同食）
●马齿苋（散血消肿，利肠滑胎，通淋解毒。捣敷恶疮及年久不愈者，皆效）
●菠菜（利五脏，通肠胃，解热毒及酒毒。但多食冷大小肠，发腰痛）
●苦荬（治面目黄，强力止困。敷蛇虫咬良。汁敷疔肿，根即出）
●茼蒿（主安心气，养脾胃，消痰饮，利肠胃。多食动风气满）
●芹菜（止血，养精益气，保血脉，止烦渴，令人肥健嗜食，利齿）
●竹笋（消渴，利水道，益气，久食利膈下气，化热消痰爽胃）
●冬笋（利九窍，通血脉，治吐血、衄血，及产后心腹痛，一切血症。小儿痘疹不出，煮粥食即发）
●芋菜（宽肠胃，克肌肤，疗烦热，止渴，开胃通肠，下气调中，补虚）
●薯蓣（补五劳七伤，去冷风，镇心神，安魂魄，补中益气，强阴长肌。久食令耳目聪明，轻身不饥延年）
●香蕈（益气不饥，治风破血）
●蘑菇（益脾胃，化痰理气，然亦发病，不可多食）
●木耳（益气不饥，轻身强志。多食动风气，发痼疾。治牙痛以木耳、荆芥等分，煎水频漱）
●脂麻（补肺气，益肝肾，润五脏，填精髓，坚筋骨，明耳目，耐饥渴，乌髭发，利大小肠，逐风湿气，凉血解毒。生嚼敷小儿头疮。黑者佳，栗色者更妙）
●冬瓜（泻热益脾，利二便，消水肿，止消渴，散热毒痈肿。子补肝明目）
●丝瓜（凉血解毒，除风化痰，通经络，行血脉，消浮肿，稀痘疮，治肠风崩漏，疝痔痈疽，滑肠下乳）
●南瓜（补中益气，多食发脚气、黄疸）
●菜瓜（利肠胃，止烦渴，利小便，去烦热，解酒毒。生食则动发诸疮，令人心痛）
●王瓜（清热解渴，利水道。然多发疮疥脚气，动寒热，多疟痛）
●苦瓜（除邪恶，解劳乏，清心明目。子益气壮阳）
●木瓜（敛肺和胃，理脾伐肝，调荣卫，利筋骨，去湿热，消水胀。气脱能收，气滞能和。治霍乱转筋，凡转筋时即呼木瓜名，写木瓜字，皆可应急）
●西瓜（解暑除烦，利便，醒酒，名天生白虎汤。《卫生歌》云：瓜桃生冷宜少食，免至秋来成疟痢。若小儿，尤宜慎之）
●七醋（散瘀解毒，下气消食，开胃气，散水气，治心腹血气痛，杀鱼肉、菜荤诸虫毒。但多食伤筋。陈者良）
●酒（辛者散，苦者降，甘者居中而缓，厚者热而毒，淡者利小便。热饮伤肺，温饮和中，少饮则和血行气，壮神御寒，过饮则伤神耗血，损胃烁精，动火生痰，发怒助欲，致生湿热诸病。醇而无灰者良，陈而久窨者良）
●青鱼（治脚气湿痹，益气力）
●白鱼（去水气，助脾气，调五脏，令人肥健，开胃下气，补肝明目，治肝气不足）
●鲥鱼（发疳痼，补虚劳）
●泥鳅（暖中益气，醒酒解渴。阳事不起者，煮食之立愈）
●鲢鱼（温中益气，然多食热中发渴，又发疮疥。）
●鲤鱼（利小便，治咳逆上气，脚气，黄疽，孕妇水肿）
●鲫鱼（诸鱼属火，独鲫鱼属土，土能制水，故有和胃实肠行水之功）
●白鲞鱼（消食开胃，治暴痢腹胀）
●黄颡鱼（醒酒祛风，消水肿，利小便，烧灰治瘰疬久溃不收口，及一切恶疮）
●鳝鱼（补五脏，除风湿。尾血治口眼喎斜，滴耳治耳痛，滴鼻治鼻痛，血点目治痘后生翳）
●鳗鱼即白鳝（去风杀虫，治骨蒸劳瘵，湿痹风痒，阴户蚀痒，补虚损）
●螃蟹（除热解结，散血通经，接筋骨，涂漆疮。蟹爪坠胎，然寒胃动风，亦不宜多食）
●虾（托痘疮，下乳汁，吐风痰，壮阳道）
●田螺（大寒，利湿清热，止泻醒酒，利大小便，治脚气、黄疸、噤口痢，搽痔疮、狐臭）
●蜂蜜（草木精英舍露气酿成。生性凉清热，熟性温补中。甘而和，故解毒。柔而滑，故润燥。调营卫，通三焦，除众病，和百药）
●蛙（解劳热，利水消肿，调疳瘦，补虚损。尤宜产妇、小儿热疮）
●鸡（动风，补中温中。雌者能补产后虚劳，临产时以母鸡煮汁，蒸饭食自然无恙。鸡蛋镇心，安五脏，益气补血，清咽开音，散热定惊，止嗽止痢，利产安胎。多食令人滞闷）
●乌骨鸡（骨肉俱黑者良，舌黑者则骨肉俱黑。益肝肾，退热补虚。被鬼猝然击死者，用其血涂心下效。男用雄、女用雌）
●鸭（滋阴补虚，除逆止嗽，利水道，治热痢。白毛乌骨者，为虚劳圣药，以老者更妙。酒和童便皆可煮。鸭蛋滋阴，除心腹膈恶。盐醃食良）
●野鸭（无毒、补中益气，平胃消食，治热毒风及恶疮疖，杀腹脏一切虫，治水气浮肿）
●鹅（白者辛凉无毒。苍者冷，有毒，发疮肿。嫩者毒。老者良，利五脏，解五脏热。油治猝聋，润皮肤，涂面令白）
●野鸡（补中益气力，止泻痢，除蚁瘻。秋、冬益，春毒。若自死爪甲不伸者，食之杀人）
●雁（治风挛拘急，久服益气不饥，轻身耐老，长毛发须眉）
●斑鸠（明目益气，助阴阳，久病虚损，人食之补气，又令人不噎）
●猪（补肉，润肠胃，生精液。多食助热生痰，动风作湿。肺补肺，治肺虚咳嗽。腰子治腰痛耳聋。肚入胃健脾，补益最多）
●羊（补虚劳，益气血，壮阳道，开胃健脾。但通气发疮）
●牛（安中补脾，益气止泻。然耕田用力有功于人，不食尤妙）
●龙眼肉（益脾长智，养心葆血，治思虑劳伤及肠风下血）
●荔枝核（入肝肾，散滞气，辟寒邪，治胃脘痛、妇人血气痛。煅存性，研末，服二钱，米饮下，或盐汤、醋汤皆可。连壳烧、研，止呃逆，发痘疮）
●胡桃（温肺润肠，补气养血。然动风痰，助肾火）
●白果（熟食温肺益气，定痰哮，敛喘嗽，缩小便，止带浊。生食降痰解酒，消毒杀虫）
●橄榄（清咽生津，除烦醒酒，解河豚毒，化鱼骨鲠）
●慄（厚肠胃，补肾气。然小儿不宜多食，生则难化，熟则滞气）
●枣（补中益气，滋脾土，润心肺，调营卫，生津悦色，通九窍，助十二经，和百药）
●梨（润肺凉心，消痰降火，止渴解酒，利大小肠。多食则泄泻，血虚人、乳妇均忌之）
●落花生（辛能温肺，香能舒脾，果中佳品，炒食妙）
●莲子（涩精气，厚肠胃，除寒热，治脾泄久痢，白浊梦遗，女人崩带及诸血病。大便燥者勿服）
●甘蔗（和中助脾，除热润燥，止渴消痰，解酒毒，利二便，治呕哕反胃，大便燥结。熬汁即白砂糖。红砂糖同功）
●荸荠（益气安中，开胃消食，除胸中结实，治五种噎膈）
●菱角（安中消暑，止渴解酒）
●柿干（健脾涩肠，润肺宁嗽，治肺热咯血，反胃，清上焦心肺之热为尤佳。蒂止呃逆）
●诸肉有毒
牛独肝　黑牛白头　牛马生疔死　羊独角　黑羊白头　猪羊心肝有孔　马生角　白羊黑头　马鞍下黑肉　马肝　白马黑头　六畜自死首北向　马无夜眼　白马青蹄　六畜自死　口不闭　狾犬肉　犬有悬蹄　六畜疫病疮疥死　鹿白臆　鹿文如豹　诸畜带龙形　兽歧尾　诸兽赤足　诸畜肉中有米星　兽并头　禽兽肝青　诸兽中毒箭死　脯沾屋漏　米瓮中肉脯　六畜中热血不断　祭肉自动　六畜五脏著草自动　脯暴不燥　诸肉经宿未煮　生肉不敛水　六畜肉得咸酢不变色　肉煮不熟　肉煮熟不敛水　六畜肉堕地不沾尘　肉落水浮　肉汁器盛闭气　六畜肉与犬犬不食者　乳酪煎脍
以上并不可食，杀人，病人，令人生痈肿疔毒。
诸心损心　诸脑损阳滑精　六畜脾一生不可食　诸肝损肝　诸血损血败阳　经夏臭脯痿入阴成水病　鱼馁肉败　诸脂燃灯损日　本生命肉令人神魂不安　春不食肝　夏不食心　秋不食肺　冬不食肾　四季不食脾
●解诸肉毒
●中六畜肉毒（六畜干屎末　黄檗末　伏龙肝末　赤小豆烧末　东壁土末　白扁豆　饮人乳汁　豆豉汁服　头垢一钱　以上俱用水调服）
●马肉毒（芦根汁　甘草汁　嚼杏仁饮美酒）
●马肝毒（猪骨灰　狗屎灰　牡鼠屎　人头垢　豆豉并水服）
●牛马生疔（泽兰根擂水　生菖蒲擂水　猪牙根灰水服　甘菊根擂水取汁　甘草煎汤服）
●牛肉毒（猪脂化汤饮　猪牙灰水服　甘草汤）
●独肝牛毒（人乳服之）
●狗肉毒（杏仁研水服）
●羊肉毒（甘草煎水服）
●猪肉毒（杏仁研汁　朴硝煎汁　猪屎绞汁　猪骨灰调水　韭菜汁　大黄汤）
●药箭肉毒（大豆煎汁　盐汤）
●诸肉过伤（本畜骨灰水服　芫荽煎汁　生韭汁）
●食肉不消（还饮本汁即消　食本兽脑亦消）
●药要辨真假者误入
●人参（短壮坚实，圆而光润者力全。今假者遍行，不可不察）
●茯苓（坚硬，切片光亮，玉色者佳）
●阿胶（明彻如冰，味甜，全不焦苦）
●川连（类鹰爪，细密，有菊花心者真）
●陈皮（勿用乳相及皱子皮，今多充入误人，不可不辨）
●哑片（柔软必带青香者真，假者甚多）
●附子（顶平，肉如铁色，湿润者佳）
●三七（味甜，以末投猪血中，血化为水者真）
●犀角（明亮气香者真。今多牛角充做）
●龟胶（或黄色，带臭气者假）
●牛黄（要嫩黄轻虚，重叠可揭。气息微香，磨指甲竟透者真）
●鹿茸（要如琥珀色，三、四、五寸长，肉满者佳）
●冰片（如梅花细瓣，轻洁微白，气甚燻人者真。今用潮脑充）
●朱砂（有以雄黄充入者，宜细看）
●滴乳石（必要如雪冻淋糖，长五六寸，明亮中空色白真）
●雄黄（透红明亮者真）
●胆矾（颜色青碧，如琉璃击碎，纵横解成叠，今醋揉青矾假）
●花蕊石（打开有花白斑点者真，无者假）
●琥珀（要如血色熟透，于布上拭，吸得芥子者真）
●蟾酥（舐舌上甜麻揭舌者真，不麻者假）
●轻粉（明如雪亮，粒粒枪芒起者真）
●硼砂（白色透明者真）
●药要炮制生熟适用
人参（去芦根）　黄耆（蜜水拌炒）　白术（土炒）　茯苓（去皮、红筋）　甘草（毒生用，补蜜炙）　当归（酒洗）　川芎（酒炒）　白芍（酒微炒）　生地（酒浸）　熟地（酒蒸晒九次）　麦冬（去心）　五味（炒、研）　山药（炒）　山萸（去核）　莲肉（泡去皮心）　柏仁（汤泡去心）　远志（去心，微炒）　神麴（炒）　麦芽（炒）　山楂（去核、研炒）　枳壳（去穰，面炒）　半夏（姜汁炒）　杏仁（泡，去皮、尖）　柴胡（去芦）　桔梗（微炒）　枣仁（炒、研）　防风（酒炒）　连翘（杵）　栀子（炒黑）　黄芩（酒炒）　巴戟（汤泡，去心）　故纸（炒）　牛膝（酒洗）　枸杞（酒蒸）　苁蓉（去鳞，酒洗）　附子（童便浸煮）　乾姜（炒黑）　吴萸（泡，去水）　杜仲（盐水炒）　肉桂（去粗皮，杵）　知母（盐水拌炒）　骨皮（去梗）　黄柏（盐水炒）　川乌（汤泡，去皮）　草乌（汤泡，去皮）　海藻（酒洗）　全蝎（去毒，炒）　蝉退（去足、翅）　牵牛（生、炒、两用）　牙皂（去皮）　巴豆（去油）　昆布（酒洗）　大黄（酒蒸，又生、熟两用）　银花（去硬叶）　瓜蒌（去壳、油）　槐花（炒紫色）　乳香（去油，为末）　没药（去油，拌炒）　珍珠（豆腐煮数滚，布包捶碎，同灯心研末）　琥珀（布包捶碎，灯心同研，研极细末）　犀角（镑末）　羚羊角（镑末）　龙骨（生、煅两用）　牡蛎（煅，研）　石决明（煅）　石膏（生、煅两用）　芒硝（汤煮，滤净）　黄丹（水飞，炒紫）　硫磺（去脚）　自然铜（醋煅七次）　田螺（去壳，晒乾）　砒霜（生、煨两用）
此择紧要之药，存炮制之大略耳，余详雷公炮制书，可细玩之。


续纂  ——————————————————————————————————————————————————————————————————————————————————————————

续纂寿世编  ***************************
母汪氏寿康
●延生第一方　脐带脱落，取置新瓦上，用炭火焙至烟将尽，放地上，以瓦盏之类盖之，存性，研末。透明朱砂研极细末，以甘草汤飞过，如脐带末重五分，则朱砂只用二分五釐。再用生地、当归身煎浓汁，蚬壳内调和前二味。抹儿口上腭及乳母乳头上，一日之内令儿食尽。次日大便遗下秽物，终身永无疮疹及诸疾。
●小儿食盐蛋成积　肉豆蔻一个，煨去油，煎服，连服数个，积自化。
●腰痛　牛膝、杜仲、故纸、小茴、枸杞等分，为细末，猪腰子去内油，薄切数片，将药末遍擦，蒸熟细嚼，水酒下。
●手足生膊　蛇皮、油发共烧灰，猪油调搽，即合成好肉。
●脚指丫湿烂　石膏、滑石等分，明矾少许，敷之。蛤粉掺之。
●脚汗　白矾、乾姜各五钱，煎水，连洗五日，自然无汗。
●中饮馔毒　不知何物：但煎甘草、荠苨、苦参汤饮之。面毒：萝卜。药箭肉毒：大豆煎汁或盐汤。诸鸟肉毒：生姜、白扁豆。虫鱼毒：苦参煎醋或紫苏。果菜毒：童便。
●中草木药毒　已死，只心头温者，防风擂水灌之。葛根煮汁服。淡竹叶、甘草、黑豆同煎服。
●漆毒　紫苏、蟹。
●桐油毒　甘草、乾柿。
●中金石毒　生金毒：鸭血或鸡屎淋汁。生银毒：鸡子汁、葱汁。铜毒：慈姑、胡桃。铁毒：皂荚、猪脂、乳香。锡毒：杏仁。水银毒：炭末煎汁。轻粉毒：黄连、贯仲。雄黄毒：防已煎汁。
●火烧昏迷发热　顿饮人尿数碗（生萝卜汁亦可），火毒便不入腹。
●虎爪伤　地蚕捣烂涂之。
●猪猫伤　恭菜汁内服、外涂。
●诸虫咬伤　芋叶捣烂敷之。
●饥饿将死　用布浸热水，熨其脐腹，以固元气。先用稀米汤缓缓灌下，候甦醒时，渐与粥食，不可过多。
●酒醉垂危　以新汲水浸其发，外以旧布浸湿贴胸。腊月仍以井水灌之。醒后宜食绿豆汤。
●热死　切不可令卧冷地及饮冷水。置日中，将地上热灰周脐作一大围，令来往人撒热尿于围中，苏后饮热汤。
●惊死　温酒一两杯，灌之即活。
●打伤闭结　白蜡三钱，乌药煎水，泡吃二三次定通。
●打死　心头温，虽经日亦可救。将患人盘坐，提起头发，以竹筒吹生半夏末入鼻内，即活。再灌生姜汁以解毒。
●刀斧斩并跌打损破　一切水火误伤
飞过五六次黄丹四两，潮脑末二两，共研细末，磁罐收。遇有诸症，蜜调二茶匙敷患处，顷刻痛止，过夜结痂。
●金疮伤末透膜者　乳香、没药各二钱，童便、酒各半盏，煎热调服。五倍子末擦之，血立止。
●金疮中风痉强欲死　生葛根四两，水煎服。
●金疮铁扇散　象皮（五钱，切薄片，小锅焙黄色，以干为度，勿令焦）　龙骨（五钱，用上白者，生研）　老材香（一两。山、陕等省无漆，民间棺殓俱用松香、黄蜡涂于棺内，数十年后有迁葬者，棺朽另易新棺，其朽棺内之香腊即谓之老材香。东南各省无老材香，即以数百年陈石灰代之）　寸柏香（一两，即松香中之黑色者）　松香（一两，与寸柏香一同熔化搅匀，倾入冷水，取出晾乾）　飞矾（一两，将白矾入锅内熬透便是）　以上六味共为细末，贮磁罐中，遇有刀石破伤者，用药敷伤口，以扇向伤处扇之，立愈。忌卧热处。如伤处发肿，煎黄连水，用翎毛蘸涂之，即消。
●治猪瘟方　槟榔、草果各二钱五分，苍术五钱，煎水灌下。鲤鱼煮汤更妙。
●猫犬百病　乌药磨水灌之。
●戒洋菸良方
鹿茸（一两二钱）　焦术（一两）　使君子（一两）　法夏（一两）　炙耆（二两）　黄连（二钱）　甘草（五钱）　粟壳（六钱）　附片（八钱）　上桂（八钱）　广皮（六钱）　当归（一两）　升麻（一两）　柴胡（一两）　高丽参（三两）　川贝母（三钱）　乾姜（四钱）　芡实（二两）　共研末，每两用烟一钱，瘾小者或用七八分亦可，合蜜为丸，如桐子大。瘾大者吞三十丸，小者吞二十丸，再小者吞十五丸，二日减吞一丸。
