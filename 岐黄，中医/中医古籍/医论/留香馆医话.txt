
孙序  ***************************
医小道也，有至理存焉，明其理，及能精其术。善守古方，胶执己见，皆非也。濠湖华劬生茂才以通儒为良医，学识优长，经验丰富，善于此道，三折肱者，近著医话一册，将其平生所得，笔之于书，以谂来者，复反覆指示，百端取譬，尽人应有之知识，却无人能道其详；间述名医、庸医各节，尤足为后生法戒。他日梓行后，俾家置一编，即为病家、医家之常识也可。
庚午中秋八八叟孙魁识于拥书轩

自序  ***************************
吾国医术，自轩岐而后，代有名人，著述宏富，学者毕生不能卒其业。振自弱冠后，始涉猎及之，家藏而外，复假诸友人，得稍窥其门径。旋由族人介绍，受业子北范席君育先师之门。先师不以振为不肖，立案立方，往往俯有所商。徒以处境艰窘，未获久侍函丈，良以为憾。应诊之始，每诊一病，辄为查覈古方，推阐病象，仿徨终夜，休息未遑。迨再诊奏效，始释重负。倘或不治，等于剚刃，深自引咎，迄今三十年矣，事以经过而知难，言以有征而益信。回首前尘，庸有一得，谨就追忆所及，拉杂记之。对于细微之事，古人所不道，良工之易忽者，尤加详焉。若夫精微之学，深奥之理，有古籍在，非振所敢赘也。名之曰医话，等诸寻常之谈话云尔。
民国十九年秋月鹅湖劬生华国振记


正文  ——————————————————————————————————————————————————————————————————————————————————————————

留香馆医话  ***************************
先君子喜读稗官野史，而尤好医术，然未尝为人治病也。先慈多产体弱，中年善病，病急时，则邀查家桥钱子裕先生诊视，一二剂后，先君子辄自调之。钱公常许其精细，劝之应诊。先君子以生命所关，终弗敢也。父子性相近，振之好读医书，殆得之遗传性耳。
医者意也，凡治一病，对于天时之寒暖，人事之劳逸，体格之强弱，年龄之老少，病前之饮食起居，平素之有无宿恙，一一皆当推究，以意融会之，自能得其病根之所在。《经》云：「治病必求其本。」本者病根之谓也，再参以所现之症象，望其色以；知其阴阳；听其声，以辨其虚实；按其腹，以验其垢；察及颈项胸膺，以探其疹㾦，视其唇舌齿龈，以究其津液之枯润，及虚热实火之表现，以意融会之，自有的对之方，得于心，应于手，按部就班，勿急于图功，勿缓以误事，当机立断，自有左右逢源之乐。若徒恃方书，所云某方治某病，某药入某经，按图索骥，胶柱鼓瑟，未有不偾事者。
医学与科学同，无止境也。古人方书，汗牛充栋，学者每兴望洋之感，则莫如择要而读焉。《内经》《难经》《金匮》《伤寒论》、如儒书之六经，不可不读也。四大家各有所偏，然当时所治皆效，无所谓偏也。学者慎勿是甲非乙，以今议古。惟陈修园、张景岳二氏，自信太深，未免拘执，读者须斟酌焉。大部医书，则《证治准绳》《张氏医通》《医宗金鉴》等选读其一可也。夫科学新理日出，故书籍以愈近者为佳，医书亦犹是也。或发明新义，或兼参西法，学者宜博採并观焉。医案则参考书也，三家医案，高难学步，《临证指南》驳而不纯，予所见者，阶《柳选四家医案》，为最合时宜之名构，方案皆当时原本，不加雕琢，置之案头，亦一良导师也。
经云：「热病者，伤寒之类也。」而于是著书立说者，无不重视伤寒一门。近代时流，几举六淫之病，无不以伤寒目之，而其实伤寒热病，迥然不同，以喻西昌医律之精，尚不知温热病为何物，强引《内经》之文，分为三大纲，宁知古今有印板之书，安有印板之病，泥古不化，死于温热者必多。自叶天士氏《温热论》出。学者始有所宗，继起者无虑数十家，而死于温热者始鲜。叶氏真轩岐之功臣，仲景之高足也。仲景之书，《伤寒》《金匮》而外，更有《卒病论》，惜古籍云亡，遂令后人对于猝暴之病，无所适从。唐宋元明以来，阐发伤寒精义，无馀蕴矣。然不善用其方，拘泥太甚，动辄枘凿，说者遂谓古方不可以治今病，置之高阁，不复钻研。折中者，谓用古方治今病，如拆旧料改今房，须经匠人斧削，此言是也。
大江以南，伤寒绝少，而温病则四时皆有，在春曰春温、风温；在夏曰暑温、湿温；在秋曰秋温、伏暑，瘅疟；在冬曰冬温，近代三衢雷氏《时病论》论列綦详，大可师法。其它病机、脉法、药性，悉能纳博于约，要言不烦。学者苟于此探索焉，则学医之道，思过半矣。
医师操活人之柄者也，当以道德为重，博爱为怀，患得患失之心不可有，重富轻贫之见不可存。若竞争心、嫉妒心、不负责任心，尤当切戒者也，中心但然，注全神于病人之身，自然不入岐路。若审症不甚分明，治法毫无把握，宁知难而退，万勿敷衍塞责，延宕贻误，致犯庸医杀人之戒。医术关乎生命，岂可与工商诸业，藉图餬口者比哉！
学佛者必损众生，知见、佛见、法见皆须扫荡而空之，无见之见乃为真见，《楞严经》所谓「见非见也。」学医者亦然，读古人书，须食而化之，若以之横梗胸中，则学东垣者，偏于补中；学丹溪者，偏于滋阴；学河间、子和者，偏于清泻。在古人当时，对病发药，既无随人俯仰之心，亦无矫在过正之见。今人读其书而不能通其意，遂目之为偏，或者拾其唾馀，矜为心得，握管在手，牵强附会，为古人之奴隶，窒一己之性灵。此所谓削足以就屡耳，安望其批邵导窾游刃有馀哉。方书之金木水火，犹代数之甲乙丙丁也。代数之字可以变更，改甲乙丙丁为爱皮西提可也，改阿伊乌哀亦无不可。吾国狃于生克之说，牢不可破，隔二隔三之治，穿凿附会，虽谓续貂，无益治疗，徒滋聚讼。学者于此等处，须拿定主意，勿为所淆。对病立方，要知化学方程式，五雀六燕，铢两悉称，方为惬心之作，若拘泥于生克，则必有勉强凑合之处矣。
病有病名，认定病名，则提纲挛领。向的发矢，自无错误。喻氏先议病，后论药，可宗也。若病情错杂，似是而非，不能断定其为何病者，盲人瞎马，行不得也哥哥。医者遇此，不如婉言谢之，勉强开方，断无一效者也。
「不为良相，便为良医。」范文正以生人为心，其心良，则无往而非良也。心者，生命之原也。心可以离形而独立，形不可离心而生存。儒家所谓「放之则弥六合，卷之则退藏于密者也。」内典三藏十二部，无非发明心之体，心之量也。试以月喻之，举头所望之月，月体也；大地所照之光，月量也。月体不变，月量无尽，心亦犹是。曰性、曰魂、曰灵，一物而异名也。一念未起之时，圣贤与盗蹠无殊也，及其既起，善恶判焉。人苟能以范文正之心为心，则不论操何柄，营何事，亦无往而不良矣，独医事云乎哉？
读古人书，不能瞭解其义，姑置之一、二月。再读，再不解，仍置之，或多读古书，当有互相发明之处，触类旁通，心领神会，试再读其书，如破竹然，一节之后，迎刃解矣。
古人读书之暇，方读医书，今人读书不成，改习医业，以医为啖饭之计，而医术于是卑矣。夫医掌生杀之柄，必有生人之仁，杀人之胆，而后可以言医。其杀人也，审病未确，轻进图功，生之之心太切，而反以杀之。此偶然之误，初学者所难免，但既误矣，不自引咎，巧言文过，则医术何由而进？必也凛凛于心，常如临深履薄，审之再三，千确万确，然后放胆用药，自能丝丝入筘。设误于前，而惕于后，从此胆小如鼠，药不轻投，方务减削，一味敷衍，养成重病，此张路玉所谓庸医不能生人，亦不能杀人，而终至于杀人者是也。
治外感病如良将治军、除暴安良，务使边无寇惊，野无伏莽，而其职在靖。治内伤病如良相治国，举贤任能，务使阴阳调和，阎阎安堵，而其职在平。
用药如用兵，选药如选将。汉高祖善将，知将性也。名医善定方，知药性也。善用兵者，能审敌情，知已知彼，百战百胜。善治病者，能识病情，辨症投药，百药百效。然有审症无误，用药不谬，而药不奏效者，何也？非药不道地，而羼伪药，即煎不合法，而失药性耳。或两医同治一病，用药无甚出入，而一效一不效者，何也？此属于病人信仰心之强弱也。信仰心强者，未服其药，病已去十之四、五矣。故医师为人所轻视者，治疗不易奏功也。
用药如用兵，选药如选将，既如上述。然兵非久练，将非素信，犹难操必胜之券也。兵在精而不在多，将在谋而不在勇，用药之法亦然。非习用之药，勿好奇而轻试；非必要之品，弗好多而杂投。君药直捣其中坚，佐使谨防其窜扰，多至十二、三味足矣。若头痛医头，脚痛医脚，多多益善，枝枝节节而为之，则牵制既多，动辄掣时，安望其有成功也？
泥古不化者，个可言兵；先入为主者，亦不可以言兵。韩信阵背水而胜，马谡营绝处而败，一化一不化也。武穆不拘兵法，所向皆靡；赵括徒读父书，一军尽没，一拘成见，一无成见也。治病亦然，有某医青，偶与之淡，必曰太阳病用何药，少阳病若何治，背《伤寒论》如数家珍。闻其乡人云，初应诊门庭若市，经二、三月，求治者，减十之七，半年后，门可罗雀矣。今已改业为童子师，身孔孟而口诗书，道貌俨然，望而知为乡馆先生也。又有某医者，少年气盛，学于苏州某名医之门，沾其空头之习，悬壶乡里，求治者踵相接，出必乘轿，诊金，轿金有定额。经车棚轿不能过，轿伕请先生出轿，待过棚再乘，先生怒斥之，不得已，佝偻而过焉。所开方多贵品，五金、十金，以为常药。店主以病家贫，索现金，病家往诉先生，先生大怒，将治以误人生命之罪，店主不得已，许焉。乡有某氏妇患温热，神错谵语，液涸不得汗，以亲戚故邀先生。先生以为虚极将脱，不肯开方。求西医打针，亦拒之。的招予往，先生与西医异口同声，皆言不效。予为定扶液清里辛凉透邪之剂，另服全宝丹一丸。神苏热减，竟以渐愈，至今其人尚健在，而先生则无人过问矣。此则于泥古拘执之外，有虚骄之气焉。
病有失表而变坏病者，病虽久，仍当表之。镇有广东人士店小主某，患温病，开首医，误投鲜斛、鲜地、芩，连等味，以致表邪遏伏，热势陡增，继一医下之，亦不效。又医以为夹阴也，大温之，舌裂出血。又一医滋之，口转腻。又一医燥之，病如故。所邀皆乡间著名之医也。病经四十馀日，自分绝望，时予初应诊，其家姑邀予往，亦聊尽人事而己。予见其方厚迭如簿，略翻一过，见药皆重剂，于视其面，癯而微红，舌微绛，中有纵纹，裂而出血未止。闻其声，重浊而见咳嗽，胸闷而胁痛。切其脉，细浮数。方食陈米汤，以冀续命。予断其为失表而成坏病也，投以辛凉轻开之剂。一药见㾦，病稍差。再剂㾦足，然咳嗽表热未平也。再投前法，参以养液，三日更布㾦，又三、四日而更㾦。凡发㾦三次，予方始终未变也。后以清养调之而痊。
病宵失下而变危病者。予弱冠时，曾患热病，病由冷浴、热浴相间，且浴后当风所致，故一发便重，壮热谵语，口燥津枯。时怙恃皆背，庶祖母为邀镇上某医。医胆素小，不敢投清泻，以致发狂液涸。适钱子裕先哲应邻家之召，因邀治，处方：犀尖磨、鲜地、豆豉、鲜首乌、硝黄，老苏梗，大剂灌下。得安卧，冷汗如雨，黎明便畅下。再剂霍然。至今不敢忘钱公再造之恩也。后十年，予又病秋暑，气升莫制，时神识已时迷时苏，自定方倩人代书，药病相左，几致不救。先师适来荡，邀诊亦无效。以伽楠香和雅片进，气升如故。内子按予腹，坚如石，乃以猪胆汁灌肛中，下坚粪两枚，坚硬异常，出时肛门若火灼。明日乞得猪胆七八枚，尽量灌之，粪下乃如牛屎，下后汗㾦俱得。后倩先姐丈蔡望求调理而愈。胆汁导法，予屡用之，以救危症，较洋密灌更佳，因其有寒性也。
病有早下而变危病者。河沿桥南杨姓，年约四旬，本湿温病，医误以虚痞为实胀，投生军、元明粉至四剂，所下皆稀薄，愈下愈胀。予切脉濡数无力，视其舌薄灰，以指扪之，润而不燥。予投附、桂以温之，茅、朴以燥之。救病兼救药误也，诊三次而愈。
有同病而体异，用药特殊于众者。某年四、五月间，热病盛行，投白虎透斑汤，疹㾦并见乃愈。镇有老紫阳豆腐店老板阿德者，亦患热病，神昏谵语，疹㾦俱见而不愈。先师偕予往诊，用白虎汤，病转剧。继邀予诊，切其脉，不鼓指，口喃喃如郑声，无片刻清醒，观其舌白腻微黄，乃投桂枝、茅术等品。一剂神稍苏，再剂而疹㾦布满，至无下针处。后以二陈、术、桂等品调之而愈。生命所关，当仁不让，先师亦不以为忤也。
叶氏曰：「温邪上受，首先犯肺，逆传心胞。」解之者曰：热传心胞，为逆；热传胃腑，为顺。言逆传，而顺传不烦言而明矣。顺传、逆传，皆有神昏谵语之象。逆传用至宝丹、神犀丹、紫雪、牛黄清心丸等酌用。手搐搦者，必加羚羊角。顺传按之滞在胃者，以硝黄荡涤之；已入于肠则缓其制，泻叶、枳实、蒌仁等足矣。一下之后，神未了了者，再下之勿馁也。
湿温者，湿与热合，纠结不清，薛一瓢名曰湿热。热与温同类而异名耳，或曰温者热之渐，热者温之极是也。或先受热，或先受湿，或湿与热同时感受。治之之法，必先祛其湿，或风以扬之，或日曝之，或实土以堤之，或开沟以泄之。法虽不同，而先祛其湿则一也。祛湿之法不同，当视其微甚而斟酌之，不可以板法印定后人眼目也。迨其化燥而清之，若化不足而早清，仍有后患。必扪其舌已干，唇燥起皮，或有血痕，然后清之，一、二剂愈矣。譬如行舟遇横风，必先吃足上风一板，由风顺驶捷，无阻碍矣。郑庄克段，故纵其好，勾践沼吴，先骄其主，理乃通于治湿温。将军欲以巧胜人，盘马弯弓故不发，此言似之。
治诸温易，治湿温难。江南地卑多湿，湿病最多。暑邪必夹湿，秋暑、伏暑皆可治湿温之法治之。伏暑风雨雾露暑热，瓜果搀杂凑集，最难速愈。大抵体弱者，其发早，早发者愈速；体强者，其发晚，晚发者愈迟。其发于深秋者，又兼燥气，治之合法，动经匝月。治不合法，久延成虚，多有伤生者。病家认定一医，信任而委之，尚易奏功。若病家无主见，一、二剂不效辄易一医，易一医而不易其法，犹无大患。设易一医更一法，转瞬燥气临矣，西风起矣，津液渐涸，以致不救者比比也，可不慎哉！
温热，下不嫌早；湿温，下不嫌迟；一实胀一虚痞也。必按其腹，坚而拒按，矢气频作，舌苔或黄，或灰而厚者，急攻之，倘攻不下，必求其故，勿再下，姑守之。其食在胃腑者，虽攻不下；其坚在脐右者，尚不可攻，必待其累累；然在脐左，乃攻之，则顺流而下矣，此言湿温之下法也。下药硝、黄力猛有毒，内伤脏腑，勿轻投，泻叶、蒌仁、枳实足矣。湿温早下则泄稀火，邪易陷，反增其病。速化其湿，湿尽燥结乃可攻。
温病疏表宜辛凉，银翘散最合。无汗者，防风、荆芥、苏藿迭加一、二味。湿温疏表以苏藿为宜，豆豉亦可，用必参以二陈，湿甚者术朴亦可加入。若分利之品，则在所必用也。无汗用杜藿香，有汗用广藿香。
下剂必加桔梗，开上窍以通下窍也。透㾦必佐橘络，疏肺络以达皮毛边。温病经旬日以外，未有不发疹㾦者，以邪入深也。桔梗、橘络尤为必需之品，一宣肺以达皮毛，一疏络以佐外布也。
温病久不解，非内实，即内虚。内实者，表下兼施，垢去而疹㾦透矣；内虚者，津伤也，扶津透邪，津回而皮毛润，疹㾦透矣。疹㾦既透，万不可早投补品及进米麦食物，恐留邪反复也。必辛凉轻剂佐以清养，进二、三剂再定治法。下后胃气已伤，热退则不欲食者，弗强食之，或先进藕粉，以其养胃而无补性也。
湿温大忌早清，必验之于舌，纵舌绛似燥，手扪之仍润者，或细察之。有浮腻者，胸闷反复不宁者，口渴不欲多饮者，表热绵绵不扬者，此皆早清之咎，必仍当芳香二陈等品，或可加入川朴，催其悉从火化，然后黑膏一投，疹㾦布而热解矣。
时下名流，往往喜清而畏温，好润而忌燥，一见患者舌尖微绛，表热炽盛，不问其为温热湿温，鲜地、石斛乱投，知母、石膏混用，不知邪不外透，烦闷转加，表热益壮，而于是手忙脚乱，另请高明，自图卸责。倘遇明眼人辨其病根之所在，病变之由来，再叩以病前之先兆（重病必有先兆，如天时人事，皆当参考。）病中之经过，梦中之所见（实热梦火；虚寒梦坠；内实梦便；表寒梦雨；阳盛梦飞之类。）多方推详，必能究出所以然之故，此时须诚心负责，放胆定方，十可全其八九焉。
外实表之，内实下之，湿盛燥之，火炎清之，津枯润之，六淫之邪各有对治之方，此粗知医理者类能言之。然言之非艰，行之维难，开手定方，万无忽略，倘失表留邪，变症渐起，医师慌张，病家变计，易医不误表之尚易，倘再失机，病必愈变幻矣，或表邪未净，早投补品，或自矜奏功，促进饮食，如斯变重，皆医之咎。迨病屡变、医屡更，杂药乱投，愈无把握，卒至潮热，咳嗽、液枯、舌绛或致光剥，更以重金聘请名家，设投以清养宁嗽之方，而于是虚劳之病成矣，此徐灵胎所以以沙参、麦冬为治嗽之戒品也。及既成痨，病家犹以为病根实深，用心已尽，委之天命，徒唤奈何，而不知皆开手一医误之也。设遇明眼人于变症蜂起之时，投以表散之方，抱定主意，不稍游移，则失之东隅者，犹可收之桑榆也。医者安可忽于病之始起时哉！
兵法十则围之，倍则攻之。治实热病，如遇劲敌，必十倍其兵力，围而困之，然必宽其一面，以开其逃生之路，然后迫蹙而消灭之，否则困兽之斗，所伤实多。治病之兼开其肺气者，宽其一面之意也。大病虽解，必有馀邪，亦令其还从肺泄，迫蹙而消灭之，方无后患。其治次重之病，得寸进尺，皆有步序，此倍则攻之之意也。
治实病，如治盗匪，利用剿治；虚病如治饥民，利用抚治；本虚标实之病，如治乱民，宜先剿而后抚。剿抚得其宜，乱未有不止者；攻补得其法，病未有不痊者。强弱异势，攻守异形，当病势方张之时，汗之不汗，下之不下，姑投轻剂以俟之，此以守为攻之意也。料敌决胜全在能审敌之虚实，或正兵以围之，或奇兵以袭之。垓下破楚，重围困羽，此正兵也；井胫攻赵，轻骑易帜，从治奇兵也。治病亦然，正治正兵也，从治奇兵也。曹刿论战，必攻齐气之既衰，宋襄用兵，不击楚军于未济。一则明敌情而胜；一则昧敌情而败。故善用兵者，能审敌情；善治病者，能审病情，其理一也。医必三世，肱须三折，医道岂易事哉！
兵不嫌诈，药亦有利用诈者。所谓从治之法，犹兵家之诈降也。古有以辛烈之药浓煎其汁，收入甘平药中者；又有作丸，外壳与中心异性者，此则医术之化境矣，非初学者所能学步也。
外感病禁食，内伤病则否。其禁食者何？邪热不杀穀，此古训也。窃以为药之入于胃也，分布于表里气血，全凭胃气鼓动运化而传达之。设胃有食滞，则胃力全消耗于运化食物，安有馀力化药以达病所哉？坚壁清野，令敌无所资，亦破敌之法也。
内伤病则反是，有胃则生，无胃则死，凡虚症皆然，故须望其纳穀以养胃气。胃气存得一分，即生命保得一分。即藉食以养胃，更藉胃以化药，辗转相资，如循环然。故调理之法，首宜注重者在胃。
内伤宿恙又感新邪者，须速去其邪。倘正气未至极虚，不可兼参补品，以免掣肘，所谓无粮之师，利在速战也，经云：「缓则治其本，急则治其标。」标病，即新邪也。
病有正虚内结者，不可下，此下元虚，命火衰，不能腐熟水穀，运行气机耳。须补其肾阳，益火之原，以消阴翳者是也。服之似不甚效而浊阴渐化，久服方见大效，大便不通而自通。扶阳之剂须兼补中，补中之品须参入消化，防其壅滞，反碍胃运也。
经曰：「寒极生热，热极生寒。」热极生寒假寒也，百不见一；寒极生热真热也，十病而九。凡六淫之邪，久必化热，秋半以后，燥气加临，始为胜气，为次寒，谓燥病次于伤寒也，一散即解。终为复气，属实火则非清润滋液不可。其挟伏暑者，内无食滞治之尚易，内有食滞则化火最易，津液易涸，有一、二日便劫液舌乾，神昏谵语者，其唇必有血痕，其齿必有灰垢，急以大剂清泻救之，更须恣饮梨汁、雪水之类，以折其火，以滋其液。倘迟缓贻误，舌黑而短，则虽有仙丹莫可挽回矣。夫燥为秋气，梨为肺果，燥若伤肺，最宜以梨汁救之，即使津液未伤亦宜加梨皮于药中，或用梨肉。大抵无汗宜皮，有汗宜肉，液枯宜汁。
秋燥病夹食者多，倘有汗不解，不必论其日数，不必拘其舌苔，便当问明有无矢气。若有矢气，即投润导，虽无矢气，按其腹坚者，即下之，勿令化火劫液，横生枝节，此予屡治屡验者。良以燥气消烁，肠液内亏，大便虽行而不畅，已有积垢矣。钱步云君之病即系此咎，参看医案（标钱姓者即是）便知，共诊四次，案载两方。其始步云坚不肯服寒凉，云系某医所嘱，经予竭力促之，始肯服。翌日诸患皆平，且得安卧，始信予言非谬。
病有假寒假热，药有正治从治。然假寒绝少，假热病则十有五焉，设投凉药而热反炽者，须防其假热。辨之之法，细察舌苔，绛而似干非乾者，呼气不甚热，渴欲饮冷饮，一、二口即止者，则假热无疑矣。
温药之过易见，清药之误难知。投清药而效不甚著者，已误矣，速改方针，万勿再投。盖清药如阴险之小人，受其害者，初不明瞭，及至觉察，已难挽回，非如温药之一误即见，显而易见也。
病重药轻，反张邪焰；病轻药重，诛伐无过。过犹不及与相左之方，犹五十步之笑百步耳。故权衡轻重，当有把握。或因认病不确而姑以相试者，则一剂之后必有正确之见地，若仍模糊影响，速谢主人，勿误病者。
暑邪病有表之而出冷汗，或自出冷汗者，弗惊也，此由贪凉过度，或午夜纳凉，或清晨涉野，中雾露之邪耳。以辛温表之病，有表之大汗淋漓，呼呼而卧，唤之不醒，身冷如脱者，勿惊也，此正邪退之候，阳不能骤复耳。叶氏云：「肤冷经一昼夜自愈。」予治张伯庭女名灵官者，果如叶氏所云。病家以为将脱也，再邀予往，意在讥予误药，令予难堪耳，予力保其无妨，一肩任之，为定善后之方，果一昼夜而苏，腹饥索食，扶之肤已温矣。调养寻愈，今已出嫁生子矣。
六淫之病，火病变幻最速，杀人最易。风寒暑燥诸气，久必化火，变症缓而杀人亦少。惟湿胜之病，既少变症，亦不杀人。每见有兼旬经月而现如故者，其症不欲食，不大便，胸闷而不舒，神倦而嗜卧。病家以其病久而不纳食也，必慌张无措。医家以投药之不见功也，亦心痒难搔。其实，湿恋于中，不易化耳。治之之法，芳香以化之，淡渗以泄之，二陈、苓、术、穀芽等品以和之。总之，湿病无死法，缓以调之，耐心以俟之，虽日久可愈也。
外感经旬不布疹㾦，纵投疏解无效，必有他故，或内实，或液亏，或夹阴。内实下之，液亏养而散之。至于夹阴，或房后，或遗精，少阴著寒，见症必有下列之一者，方可断定。少腹痛，或腰痛如折，或四肢寒凉至节是也，甚者反复不宁，懊憹万状，必以温暖下焦之药参入应用主剂之中。夫夹阴非主病也，或温疟，或湿温，或其它各病，必有主病可指，而夹阴其兼症之一耳，故蛮温其下未必效也。
夹阴病，老年强欲自然易犯，若少壮之年，虽房后即病，不得便断为夹阴，不可惑于病家之言妄投温热。设误投之，轻则发狂，重则液涸而死。昔年本镇南街华梅卿，暑温夹阴，壮热有汗，烦懊不宁，医投清暑之药无效，乃求治于予。按其脉，濡数无力，表热虽壮，神识殊清，有汗溱溱，舌不甚绛，有薄白苔。渴喜热饮，少腹及腰俱痛。予问其曾遗泄否？彼颔之。为定其方如下：附子、熟地、肉桂、白芍、细辛、麻黄、琐阳、巴戟、韭子、车前、半夏、新会〔皮〕，一剂汗大出，疹㾦布，再剂而疹㾦足，三剂而表热平，后以温养之剂调之而安。不意病未复元有要事赴苏，舟车劳顿，更作叶子戏，通宵达旦，两夜未休，而于是复病，无起死回生法矣。
老友朱锦芳之孙名阿乖者，年十七，患暑温夹食，投以芳香疏化，病转剧，腹撑胀而痛，一夕昏厥三次，四肢凉至节。翌晨邀予诊，伊家以曾行房，决为夹阴，出方二，皆附、桂温剂。问其曾服未？云：未服。予为定其方如下：泻叶、枳实、全瓜蒌、川朴、藿香、青蒿、桔梗、半夏、新会，促其急煎服。且宿垢大下，病若失，再剂愈矣。此病倘无确见，鲜有不误于病象而感于病家之言者。予之抱定宗旨，以夹阴病痛在少腹及腰，不在当脐大腹也。即痛矣，不当撑胀，且更无昏厥之理。兼之按其腹坚硬，下有矢气，其为食厥何疑。食厥四肢亦冷，此等似是而非之处，最当细究。
治病之法，望其色，察其舌，闻其声，病情已得六七矣。再叩以临病之状态，病中之经过，病已得七八九。而按脉以究其虚实寒热，内伤外感，不过验其脉症之相符与否而已。验舌之法，前人论之已详，毋庸多赘。惟已化燥、未化燥，湿灰、干灰、苔之厚薄，舌质之紫绛，大有分别，不可忽略。其有一种舌质，色不绛而光剥，无苔，望之不润，指触之似有津，此为胃气告竭，必死。纵能苟延残喘，不过稍缓时日耳。
舌苔与病情不符者，须防其染舌。如吃枇杷则苔黄，服楂炭则苔黑之类。予同门羊尖周君治某甲，病见黑苔，误为真也，投三鲜、膏、连等味，病几殆。翌日邀先师往诊，以温剂救之，得庆更生。初学者于此等处须细心察之，倘似燥非燥，必以指扪之，庶不致误。
肺气，犹天气也；胃气，犹地气也；舌苔，犹地面所生之草也。土肤之际，生气所聚，地气平，则苔薄白；地气厚，内蓄垢秽，则黄苔而厚，甚者灰黑，消之下之可也。若厚黄而燥者，或有裂纹者，或起刺者，急攻之。其光剥者，色绛伤胃阴，滋以甘寒；色不绛伤胃阳，扶以甘温，舌质青紫者，病必重，疫症多有之，须防其剧变。其有胃实而苔白腻者，肺有湿痰，痰炼稠凝则苔有裂纹而液涸矣，慎勿见苔腻而便投燥剂。宅前某甲，患湿温，时方霉雨连朝，湿气瀰漫，视其舌白腻苔，胸闷嗜卧，皆湿象也。时既湿胜，病又湿象，投以香燥，病转剧，以致神昏谵语。乃细按其脉，数而有力，按其腹坚硬，实热象也，然苔仍白腻。予乃追思霉雨之前曾暴热数日，甲之病必中于是时而适发于湿盛之候，舌之白腻乃新吸之霉湿也。为定清泻之方，便畅疹布，热退而愈。此病若见性迟纯，不究病前之气候，误以神昏为湿迷则殆矣。
入病家而治病，随在留心，或有触机之处。如见痰盂而知嗽，见灰器而知吐，见高枕而知气升，见敞胸而知烦闷，手按其腹必气撑，眶有泪痕必多郁。闭目向内者必畏日火之光，旁人耳语者必有难言之隐。面赤为火，面青为痛，面黄为湿，面白阳虚，面灰色者病多危，时叹气者气必窒，多眵者热之征，鼻煤者热之极。其它如枕边之食物，桌上之器具，或有关于病情者，无一不在留神之列也。
伤风咳嗽轻浅病也，治之也易，病者多忽，然六气皆令人咳。病者一例忽之，迁延勿治，数旬而后，咳伤肺络，痰中见血，见血之后，病人方知著急求治。医师须认清为何气所干，散其邪，化其瘀，倘见血而投止涩，见嗽而投润肺，其始非不小效也，而瘀血内积，外邪留伏，咳既不愈，瘀凝成块，更感外邪，则咳转剧，瘀块陡出，医更以大清之剂遏之，暂愈续发，辗转成痨，以致不可救药者，我见甚多，不可不戒也！又有冷嗽者，病由夏雨淋背，寒袭肺俞而作，咳逆上气不得卧，病似至危，其实无妨也，以小青龙汤治之，无不愈者。其病经三、五年之老嗽，遇寒即发，投以小青龙亦无不愈者，但不能拔其根株耳。
疟每发于秋令，西法谓疟菌由蚊喙传染，繁殖于脾，抽以金鸡纳霜杀其菌而愈。予亦常用之，但必寒热分清，曾经畅汗者，方无后患，否则先发其汗，蠲其暑湿外邪，然后投之，日三丸，空腹吞服，三日尽九丸，病愈矣。愈后忌食鸡卵及鸡，虽结癖块亦可愈。其实非癖也，脾脏肿耳。若寒热不分清，日一至或两至，或有汗，或无汗，热退而不思纳食者，此为类疟，与暑湿、伏暑治无异也。其但热不寒者，瘅疟也，名疟而实非，治同温热。叶氏治疟不用柴胡，徐氏非议之。夫柴胡汤仲景以之治少阳伤寒寒热往来症也。江南无真伤寒，叶氏不用，必有见地，若泥古不化，拘牵经义，治必师古。倘别出新法而治愈者，将责以离经叛道乎？抑赞成其新法胜古乎？陶渊明读书不求甚解，非不求解释也，通其大义，不尚穿凿也。徐氏明达，尚有拘泥之失，遑论其他。
瘅疟之病，热病也。《金匮》有饮食消息之文，嘉言喻氏立甘寒之方以实之，此则喻氏武断之失也。夫饮食消息者，非治病之法，乃候病之方也，探其胃气如何，以断是正疟、是瘴疟耳。大抵疟病寒热间断者能食，以邪不干胃也。不能食者为瘅疟，热干阳明，可仿温热例治之，不必另立方也。故消息之者，探其消息也。
痢疾，古称滞下，俗名曰积。积言其病根，滞下言其病象也。大抵中有食积不化，再感暑湿，酝酿而成，滞迟而下，不能通畅，其症腹必痛，里急后重，下后气仍下注，似欲再下者，虚坐怒责，有矢气而无续下。少倾又痛，又下，日夜有多至数十行者，或白，或红，或红白相间，腻如脓血。白属寒，宜温中畅气；红属热，宜凉血清降。大法白痢用川朴、二陈、木香、炮姜、楂炭、六曲等味；红痢用炒地榆、炒槐花、炒银花、炒荆芥、赤苓、楂炭、红曲炭、木耳炭等味。或有宜用雅连者，其槟榔一味为后重必需之品。六腑以通为用，万不可早涩。若久延脱肛，则正气下陷，可投固摄，或桃花粥养胃气兼止涩甚效。更有用逆挽法者，缘初起有表邪，侠表早投寒凉，以致胃阳遏伏，脾气不升，势成噤口，则用逆挽法以升举之；兼表邪者，温而散之，实土以堤之，开沟以泄之，愈之殊易也。
瘟疫随时而异，亦随地而异，非大热即大寒，然热多而寒少，此中天地泄厉之气挟有毒氛，由口鼻吸受。用药之法，或大清，或大泻，或大温大散，必参入解毒之方。成方有普济消毒饮、玉枢丹、行军散等，临时酌用）
疯痨臌隔，实病难医，此古谚也。疯有专科，痹无善法，兹姑勿论。臌病，病原不一。经予治者有二：一湿臌，一气臌也。湿臌肤中蓄水，遍体浮肿，色黄而鲜明。江湖医生以刀针开泄其水，始非不取快一时，迨水再蓄聚，则难治矣。予治界径上王福官子，水鼓已急，肾囊如水泡，小便捩转，投以扶土泄水不效，继专逐其水，芫花、甘遂、大戟等品连服，三剂水从小便泄，遂霍然愈。气臌即单腹胀也，单单腹胀，倘无脐突、青筋等败象，速投消补兼施、温肾扶阳之剂，十可全八九，倘投破气消导之剂，则无气索矣。隔病亦名关格，谓内关外格食不得下也。其反胃者，朝食暮吐，暮食朝吐，亦关格之渐也，不急治渐成隔，其病之枢在胃。肝木侮土，上撑呕吐者，予每以椒梅理中治之多效，其破气伐肝之品须慎用。
腹泻有非痢非泻，下如菸灰水者，不能纳穀，死不治。嗜鸦片者曰烟漏，亦死。便血者大都痔血也，勿论粪前粪后，清血中湿热可愈。木耳生于湿地，炒炭可以止血，用治痔血颇效。
淋浊小便必痛，频通之，五苓、八正要药也。或挟花柳毒者。须解毒。溲血者，将成血淋，予用虎杖散治愈多人。
肺痨将成未成，必有留邪，俟其发时，宣其邪，屡发而屡宣之，或可救。若不发时，虽搜其邪无益也。
病邪未净而早补是谓关门捉贼，若不驱而出之，后患正多。在肺延为疡病；痢则成休息痢；疟早截则不久便发三阴疟，有时愈时发，经二、三年之久者，正犯此病。
粪怪近时新有之病，良由霉雨之后，日蒸湿腾，桑田粪毒随气而上升，人往採桑，毒由足受，先发下肿，次乃上行，腹大面浮，终见咳嗽，一身尽黄，治之非易。方宜燥湿解毒之中加入煅皂矾末作丸，每日服之，可拔根。倘有人合就送人，其功非细。
呃忒（逆）一症，平人常有，非病也。由肺胃之气为寒气或冷饮所遏，冷气欲入，热气欲出，互相牴触故呃。呃连声而作也，以热汤大口顿饮之立己。其久病正虚而呃者，声由丹田而上，其呃低而长，一声之后良久再作，此大虚将脱也，不治，同道张君息呃，自投温中散寒之剂不效，招予往诊。其呃急促，连续不断，知发于上焦。问其病由，据述面西北风行急，路口吸寒气，夜半口渴，又饮冷茶，遂呃。予云此肺气为寒所袭，胃为冷饮所遏，肺胃之气欲出，寒气欲入，互相牴触所致，宜开泄其肺。方用枇杷叶为君，佐以桔梗、香豉、象贝、牛蒡、郁金、前胡等味略煎进之，呃骤减。越二日病转甚，又相邀。视其舌尖绛，液干，骇甚。视其方，自加五味、细辛、乾姜、麻黄等品，盖误投辛温以伤液，五味以闭肺也。因再投原法，加入养液之品，坚嘱勿改，未几即痊。
痧子，温热病也。宜辛凉不宜辛温，宜甘寒不宜苦寒，开手至终无甚变更，不过凉药之进退视热势之程度而定耳。内实者，通其便；液亏者，养其液。凡西河柳、防风、荆芥、细辛、麻黄、白芷之类，皆在禁例，石膏亦须慎用，若用之必与薄荷同打。衣被戒暖，窗牖勿闭，乳食禁止。方用银翘散，舌尖绛加鲜地、鲜姘、沙参；舌燥者藕汁、蔗浆、地慄、芦根、茅根、枇杷叶皆当用之品，橘络、桔梗尤要。
幼稚之病，大抵外感多而内伤少，实热多而虚寒少。族子云之孙女，年四岁，本暑邪也，似疟状，面微赤，表热起伏。予诊之投疏解（已布㾦矣，犹未透也。病家以予已赴添川，邀他医，以为虚㾦也。投药相左，热陡增，㾦立隐，乃大惊。子云亲到埭相邀诊之，变未剧，仅舌苔已灰黑，扪之润，小水清长，姑投芳香一剂，病如故。叩病状，其母云：「顷连作矢气三。」乃按其腹，哭而拒，大便不行，内实无疑矣。为定双解法，垢大下，㾦始透足，再以轻透剂调之，馀邪肃清而愈。此稚年内外俱实之证也，若拘小水清长为寒，灰苔为湿，而误投温燥之剂，则津涸而昏厥矣，且内垢不去，㾦仍不能透足，所谓扬汤止沸不如釜底抽薪者，此类是也。
朱姓子，年亦四龄，表热便泄，医数更无效，乃邀予诊。望其面㿠白无华，所下青腻，乃断其为湿胜阳虚，为定扶土益阳之剂，佐以芳香疏化。一剂见㾦，泻稍稀，再剂㾦足，泻止，续进和中健脾苏胃之方，调之而愈。此病与华姓孙女之病，以面色大使相反，故用药亦相反。
幼稚脏腑娇嫩，消化力弱，故以乳汁养之。能食则食，宜早断乳。病人亦有宜乳者，必其消化力乏，津液内耗，一则取其易消化而无渣滓，一则取其滋润而补津液也。
古谚云：「若要小儿安，常带三分饥与寒。」此不刊之论也。乃为母者爱之过甚，必然厚其衣被，饱其饮食，以致酿为温热病者，比比皆是。及既病矣，又闭其窗牖，下其帐帷，抱持同眠，意在勿令著风，逼其出汗。不知病之热，衣被之热，人气之热，交蒸并灼而热愈甚，汗㾦愈不得透，结果痰稠气急，变成急惊，角弓反张而死。予妗氏屡产屡殇正犯此病，所生女皆长成无病，以其不若男孩之姑息，而听其饥寒也，此亦可以悟其故矣。奈妗氏狃于积习，终于不悟，爱之适以杀之，安得大雄氏广长舌唤醒天下妇女也哉！
肥人阳虚多湿，瘦人阴虚多火。多火者色苍，多湿者色白，其淡红而微黄者正色也。予见有善用香燥者，动手即写朴术、不顾人之阴虚阳虚也。不知湿病无死法，既如上述，而火则其变最速，倘误投香燥，每致液涸舌燥，指扪之如砂石，须大剂滋润或可挽救。若至舌短难伸，则木已烧炭，不可救矣。其症必见循衣摸床，撮空理线，病家以为猴精作怪，虚掷金钱，卒至人财两失，吾见实多。迷信难破，无可如何也。
医家治病，万勿危词骇主人，病人前更要婉言慰之。予见有等医师，专好危言恫吓，以致病家不惜重金召巫建醮，喧嚷终宵，人多声杂，香菸浊气，臭秽逼人，病人尚有知觉，岂不扰神明而益其病乎！
吴俗信鬼，到处皆然，乡村尤甚，如见有神昏谵语之象，便认为鬼祟，起课召巫，斋神祭鬼，动费巨金，未服汤药，已筑债台，良可悯矣。亦有起病之后，专信巫觋，及至请医，病已阽危，多致不救。有等病家就商于医，万勿加以赞否，赞之则损已德，否之则招众怨，我尽我心，由他而已。然医亦有藉此卸责者，既无起死回生之能，免招庸医杀人之谤，亦藏拙之一道也。
师巫邪术何知药性，病家有向之乞仙方者，信口开河，儿戏人命。医师竭力挽之，而不足师巫一言，败之而有馀。有地方之责者，奈何听其流毒社会耶？
治贫家之病易，治富室之病难，力食小民，请医不易，非有大变不轻易也。富家则不然，病势方张，急求速效，一剂无功，即易他医，医既数易，方亦多疑，议热议凉，畏首畏尾，及起变波，议论蜂起，服药打针，中西杂进，如是死者十人而九。金钱万能，反以速死，可不戒哉！
病家请医，必所素信，宜令一人独任。倘请医多人，言庞意杂，甲欲投凉，乙云宜热，两折其中，不寒不热，此为疲药，安能愈疾？效则居功，不效卸责。更有一般非族即戚，指东话西，假充明白，不问病情，徒议药力。医非老练，必乱心曲，动而招尤，不如谢绝。
治病要仗精神，倘医师身体欠佳，或有心事，切勿应诊。倘病者寻常小恙，自有常轨，若遇险症，则精神既疲，心思不灵，用药安能入级？不如早卸仔肩为妙。
无病眼药，久而增气，偏胜致患；讳疾忌医，邪必深入，久延痼疾，二者皆非也。药者所以补偏救弊也，病来则药，病去则已，不必多服，以伤胃气。病后当以饮食调养，饮食者，无上之妙药也，世有终身不服药而无病者；宁有终身服药，不进饮食，可以生存者乎？此亦可以悟其故矣。
内外俱实者，责其实；内外俱虚者，调其中；内虚外实者，责其实；内实外虚者，责其实。责其实者，汗之、下之也；调其中者，扶土苏胃，培后天资生之本也。
煎药之法，上焦表散之剂，取气不取味，宜略煎；中下焦药，取味不取气，宜浓煎。经所谓上焦如雾，中焦如沤，下焦如渎者，即形容其意也。此等文字无书不载，无人不谈，而医师往往忽略，临时忘嘱，以致治不见效，反疑药误，其实煎未合法也。天下事有视若细微，实关重要者，此类是也。
煎药宜炭火，乡农往往以梗柴煎之，火烈而水易干，药性反不易出也，即表散剂亦非所宜，近更有用洋炉子者，便则便矣，其如药性难出何！
用药有引子，或引入某经，或引之透表，亦似细微而关重要者。凡植物萌芽皆有透发之能，取其意也，如新荷、芦苟、二青、稻叶等是。凡花露俱凉而能散，以取露之法，赖蒸气上腾，下滴为露，有云腾致雨之意。西瓜翠衣治暑邪，以皮达皮，且合时令而同气相应也。
制炒之法，或可取其和缓药性，或取其互助功能，或为节制之师，或赖引导之力，皆有古法可宗。研调磨冲全其力也，先煎、后下合其性也。
有等药伙不究病情，为人开方，或药味多至二十馀品，或一方兼用三四古方，如行军不知敌人之所在，多发几路必有一遇。病家说病讨药，利其便宜，店中意在招徕，逢迎主顾，何其重金钱而轻生命耶！予愿其有则改之，亦积德之一道也。
服药之法，无论何病总以空腹为宜，俾药汁入胃无所障碍，得以即时输化，见效乃速。凡表散之剂，宜乘热饮，倘冷而再温，则香已散，气已泄，必无效矣。若药已凉，须饮热汤以助其汗，亦补救法也，至于热药冷饮，冷药热饮，有从治之意，读古籍自知。
表热起伏者，热来时不可服药，服则热反炽。或呕逆者，须俟其热衰，进之，或服于热未来时，一则迎其机而导之，一则乘其退而击之也。
病房宜通空气，被褥衣服与平人同，万勿过暖。病家狃于积习，往往闭窗厚被，试令无病之人当之能不受热而烦躁乎？且一遇神昏闭厥，床前遍布健男，意在吓鬼，热气薰蒸，片刻难忍，岂非速其死乎？医者于此等处，须反复开导，房内只许两人，开其窗，薄其衣，否则，治虽合法，难见效也。
予七世祖尔昌公得消渴疾，赴苏求叶天土先生诊治，以城乡不便，赁屋寓苏。八世祖一匡公亦留苏陪焉。叶诊月馀，忽谢不敏，叩其故，云病已不救，由于开手数方用之太早，力自引咎。一匡公与叶本世交，勿怪也。古人存心忠厚，一则不讳其过，一则能容其过。君子之过如日月之食，宜叶公之名重当时，泽流后世也。
苏州某医名重一时，吾乡王生慕其名，往受业。一日从师出诊，师口道而生笔挥，药与病左，生笔稍停，师促之，乃书及。归问师，师亦自知药误矣。翌日再往，病稍重，及书方，则昨日之误药赫然首列，而倍重焉。生疑听未确也，停笔不书。师口诵而促之，生仍摇笔不遽下。师怒之以目，口道其药，声益厉，生不得己书焉。归又请问师，师曰：「前已误矣，设更原法，则自证其误，而予名损矣，所以重量倍前者，令其不及更医，欲速之死也。设易医而识予破绽，则予名从此败矣，为保全名誉计，不得不忍而出此耳。」生聆之默然，有顷，拂袖竟归，终身不复业医。此先姑丈蔡叔初公为予言。
吾乡王对扬先生，名医也，有王一帖之名。一日乘舟出诊，诊毕归，已行十馀里矣，其徒有疑问，请教先生，恍然悟药之误，急命返掉。抵病家问药服末。病家言已煎未服也。先生命倾之，另易一方与之，一剂霍然，先生与苏某医相较，其贤不肖相去不何如哉？！
外科之药及牙痛疔疮等，一方既效，同息皆灵，乃世人往往矜为秘方，不肯外传。察其义又非牟利，宁破财施药，坚不授方，此意牢不可破，殊不知其是何居心也。夫方既灵效，正宜广为传流，一则可以多救病人，一则可以方不失传，功德无量。予以为不传秘方，其罪等于见死不救，虽解囊施药，无功可言，其心悭也。吾原挟有灵方者，竭力宣传，人得其方，转相授受，愈人必多，功德与自施者无异其心仁也。
予治病何不录存方案，自知学力谫陋，不足示人也。今因年老体衰，就馆埭川郑氏，生徒仅一人，馆政清閒，藉资休养，拟不再应诊矣。乃亲友不谅，往往急舟相邀，不得已为冯妇之行，定期到荡。计一月中可得十八日之閒，课馀无事，追忆所及，率成此篇，非敢自矜心得也，聊以示及门诸子暨小儿起云，俾知医术之难工，弗冒昧而从事云尔。其间偶载病症，详言治法，皆当时呕心绞脑出之者，非仅仅于古纸堆中按图而索者也。


附  ——————————————————————————————————————————————————————————————————————————————————————————

最近医案  ***************************
华××　上年咯血，盈碗盈盆，其势颇盛，厥后时发时止。今届暑热外烁，咳逆痰升，西法打针，仅止其血。中医投药，误用清滋，以致气愈逆、痰愈多，高枕不得平卧，胃气索然，按其脉濡数无力，视其舌薄白腻苔，此暑湿新病也，急则治标，当先化其暑湿。
川朴　藿香　桔梗　橘红　橘络　杏仁　鸡苏散　白茯苓　佩兰　豆豉　前胡　扁豆衣
复诊　气稍平，咳已稀，湿痰上泛，胃气未苏，再宗原法出入，不必过事更张也。
白术炒　橘红　橘络　广藿梗　牛蒡　桔梗　姜朴　赤白苓　佩兰　前胡　穀芽　六一散　野蔷薇花
三诊　诸恙皆平，胃苏能纳，差幸得奏肤功，忽又急舟相邀，察其神怠倦嗜卧，间作呓语，切其脉仍见濡数，视其舌胖腻有加，且胃气索然加以作恶，此湿邪瀰漫，蒙其神明也，既非热灼膻中，亦非痰迷心窍，不过君主困于群小，乾纲不能振作耳，毋庸惊骇，湿去自安。
焦茅术　新会皮　桔梗　滑石　焦六曲　生熟穀芽　白术炭　茯苓　生熟苡仁　泽泻　广藿梗　杏仁
四诊　胃健加餐，诸恙悉蠲，忽以行走赤日之下，暑热外灼阳络，由激动而伤，咯血又作，医投清里化瘀之剂，业已血止多日，而咳逆未已，当此秋分大节将临，难保其早恙不发，但肺家既有留邪，正可迎机而导之，譬之盗贼深匿则搜之良难，窃发则捕之甚易也。
于术炒　橘红　橘络　大力子　桑白皮炙　生蛤壳　杏仁　象贝　白茯苓　桔梗　前胡　紫菀　款冬花　鸡苏散
宋××　面目黧黑，气升莫制，举步则喘促，脉浮而数。按之豁然而空，此下元虚极也，症属损怯，岂可忽视。
青铅　海浮石　旋覆花　人参　苏子　熟地　代赫石　五味子　坎气（即脐带之别名）
宋××　病本冬温极寻常之病，为疲药所误，疏之不合法，下之药太轻、辗转兼旬，以致热渐入营，神昏谵语，舌尖干绛。若再失治，势必液涸发狂，亟滋其液，下其垢，内外交攻，冀其垢去，疹布方是生机。
鲜地　鲜斛　豆豉　大力子　银花　连翘　元明粉　泻叶　鲜沙参　全瓜蒌　桔梗　鸡苏散　茅根
复诊　垢下热退，疹㾦遍布，此得力于甘寒也，咳嗽痰稀，馀邪未净，防其死灰复燃，切勿骤进穀食。
鲜地　鲜沙参　豆豉　牛蒡　银花　连翘　川石斛　鸡苏散　桔梗　橘红　光杏仁　白茅根
三诊　表热已平，早进糜粥荤腥，以致热象又炽，晚有谵语，舌根及心苔灰，脐旁坚硬有形，此宿垢未净复得薪食而扬其波，予所以谆谆告诫者，正防其食复耳，幸液来涸，即系生机，不然殆矣。
鲜生地　鲜金斛　银花　连翘　泻叶　全瓜蒌　枳实　杏仁　桔梗　橘络
四诊　所下之垢黑而臭极，视其疹㾦有续布者，彷彿灌浆，此热邪蕴毒外泄之征。表热虽退，咳嗽未已，拟再肃清馀邪，万勿虑虚进食，慎之慎之。
鲜地　鲜斛　豆豉　银花　连翘　川贝　鸡苏散　前胡　杏仁　桔梗　橘络
五诊　诸恙皆平，咳痰如沫，俟其黄浓则痊矣。
豆豉　桔梗　前胡　杏仁　蒌皮　橘红　橘络　牛蒡　制半夏　川贝母　茯苓　南沙参　鸡苏散
王××　表热泄泻旬余未已，黄先生投攻劫之剂，胸膺剧痛，泄利转盛，此表邪失于疏散，遏伏则痛，下陷则利，仿古逆挽法，汗布则利，稀痛缓矣。
葛根　豆豉　青蒿　前胡　黄芩　新会皮　桔梗　藿梗　茯苓　六一散
杨××　湿胜阳微，胃失消化之权，脾乏运输之力，匝月以来，表热绵绵不扬，汗不克布，面白无华，胸痞腹胀，医师愦愦，谬以硝黄攻其食积，所下无非稀水，一误再误，而至于三，胀势愈攻愈甚，而苦寒之性戕贼胃气，以致杏不恩纳，舌苔灰薄而润，脉象软数不鼓，若不亟救脾胃之阳，势必浮肿而败矣。
肉桂　熟附　茅白术　乾姜　川朴　新会皮　鹿角霜　姜半夏　老苏梗　广藿香　茯苓
复诊　胀势已松，胃气稍苏，表热反扬，此久遏之邪欲出也。前法救其药误，今再透其表邪兼分利其小水，俾表里之邪内外分消，庶几霍然。
乾姜　熟附　桂枝　苏梗　防风　藿香　川朴　腹皮　陈皮　赤苓　车前　泽泻
三诊　胀平腹软，大汗淋漓，小水通畅，舌灰全退，白㾦遍布，遏伏之邪业已宣泄殆尽矣，蛮补非宜，仍从中土立法，望其胃气克振，方为稳当。
土炒白术　煨乾姜　桂枝　陈皮　广藿梗　姜半夏　北秫米　砂仁　穀芽　野蔷薇花
右××　肝气宿恙，每逢大节必发撑胀呕恶，不能纳食，所吐皆酸苦腻涎，木乘土为贼邪，将来定有痛厥之虑，治以平肝和胃暂安。
川椒炒　乌梅炒　制香附　士炒白术　煨乾姜　陈香橼　桂心　醋炒青皮　川连　炒吴萸　姜半夏　瓦楞子煅
老人×　夜间捕鱼，霜露寒湿，日积月累，以致腹胀纳减，久延胀剧，已成单腹胀重病，大便不爽，形容消瘦，花甲以外之年，中阳已馁，势难望其复振，勉立温运一法，聊尽人事。
熟附子　乾姜　胡芦巴　茅术　赤白苓　老桂木　吴萸　青陈皮　川朴　鸡内金
此病连诊三次意愈，后以贫困，仍理旧业，复胀而死。
钱××　湿热酝酿延成滞下，红白错杂，胀痛后重，日夜数十行，医投白头翁汤病转利，姑和其气血，清其宿积，切勿再进苦寒，戕其胃气致延噤口重症。
带皮槟榔　炒地榆　白术炭　楂炭　青皮　陈皮　煨木香　炒槐花　红曲炭　藿梗炙陈火腿骨　玫瑰花　穀芽
钱××　秋燥骤加伏暑，窃发牵引肝气宿恙，诸医偏治气分，误进燥烈之品，以致攻撑胀痛，呕逆哕恶，其苦万状，几无片刻宁息，切其脉细涩，右现小实，视其舌乾燥微黄，指扪之如砂皮，此上有胶痰下有宿垢也，若不急救其津，何以止其哕？若不凉镇其肝，何以平其逆？姑试一剂，得效再商。
雅梨汁　左金丸　鲜石斛　知母　全瓜蒌　紫贝齿　石决明　鲜地　川贝　银花　连翘
复诊　津回呕止，诸恙都平，宿垢未蠲，尚难拔其根株。
泻叶　全瓜蒌　银花　连翘　青蒿　雅梨肉　豆豉　紫贝齿　知母　川贝　桔梗　碧玉散
陆××　大实大热，神昏谵妄，扬手掷足，犹以厚被强覆之，岂非速其死耶？当脐坚硬如石，力拒按摩，齿有灰垢，唇有血痕，急以清泻救之，尚恐鞭长莫及耳。
生军　元明粉　鲜地　鲜斛　鲜首乌　辰砂拌带心连翘　羚羊角　石决明　豆豉　银花　雪水　梨汁　另服至宝丹
复诊　神呆不语，手足之挥舞已止，宿垢己下，然按其腹力拒如故，坚硬未减，力叩其故，据述昨日之药，仅服其半，切嘱之言竟充耳若不闻，当机自误，尚有何说？今既相邀，勉宗原法，防其痉厥之变。
原方去羚羊角、右决明。至宝舟易紫雪丹。
三诊　垢去津回，仓廪已消烈焰，神清语了，宫城已解重围，如斯九死一生之病，倘畏首畏尾者，岂不误其生命耶？前师不设曲实之谋，我来已是焦头之客，虑其死灰复燃，再投清解。
鲜生地　鲜石斛　银花　连翘　桔梗　雅梨肉　淡豆豉　肥知母　黄芩　橘络　丹皮
丁××　湿温发于房事之后，表热不扬，湿多热少，四肢寒凉，腰痛如折，舌苔薄灰，口腻不渴，宜下温少阴，外祛湿邪，双方兼顾。
熟附子　桂枝　细辛　韭子　巴戟　锁阳　藿香　苏梗　陈皮　半夏　佩兰　车前子
复诊　诸恙向安。舌苔灰腻有加，胃气杳不思纳，据述曾服某先生药，坚嘱勿进温热，连诊五次，以致渐不欲食，日就困顿，差幸尚无变症，仍以原法挽之。
熟附子　吴萸　乾姜　陈皮　半夏　韭子　上肉桂研末作丸　苏梗　藿梗　川朴　白术炒　穀芽　野蔷薇花
三诊　胃纳渐加，舌灰未退。原方去苏梗、藿香加杜仲、熟地炭。丸方：
制附子　肉桂　吴萸　乾姜　半夏　陈皮　韭子　车前　杜仲　土炒于术　炒党参　砂仁　以苁蓉、熟地煎浓汁泛丸，日进三、四钱。
程XX上年曾患黄道，今感暑湿伏邪，窃发寒热，间日汗不畅布、面目微见黄色，虑其旧恙复作，宜疏和参以法降湿热之品6
柴胡偎草果炒淡苓窄香制川军六一散、青蒿炒知母宋半夏佩兰黑栀鲜佛手
某××湿温表热颇壮。神烦胸闷，懊脓不宁，渴不多饮，谐语模糊，有汗漆漾，病经西候以外，误服清凉之剂，烦懊转加，自云热极，视其舌苔白尖絛，望之似干，指钢之仍润，此病若投芳香化之，早已痞布而解矣。譬草堆热气郁蒸以水浇之，徙增其湿，不能去热，设的之以火，曝之以日，湿热虽去而草又虑其枯，不若挑而松之，则空气通而湿热去矣。病情有可以物理参加，如是如是。
广蠢香嫩苏梗宋半夏飞滑石桔梗佩兰叶淡豆豉新会皮生米仁佛革
复诊神清热减瘠布，仅见颈项、胸膺尚少，此以凉药遏伏，一剂不能透足，仍宗原法，自入坦途。
前方加橘络、茯苓、薄荷。
三诊白瘠遍布如水晶色，诸症悉退，自云腹饥索食，恐其反复，且勿与之，再宗原意出入。
广茬梗佩兰陈皮炒自术白茯苓通草宋半夏煎仁穀芽桔梗
野蔷蔽花六一散
张调　脾阳馁弱，命火下衰，纳食不馨，口淡无味，大便泄泻，经久不愈。良由历年嗜酒积湿，伤其脾阳，近因暑湿内袭，渍脾成利，更以年事已衰，肾阳不振，譬如釜底乏薪，火力式微，不能腐熟水穀耳。况多思多虑，亦为伤脾之一，从此戒酒恰养，尚可引年。
制附子吴奠偎益智上炒于术缩砂仁肉桂乾姜五味炒补骨脂获苓积惧子
杨右　温病久延，业已疹布）便解而内热绵绵不断，舌光绛如柿，津液之竭，势将口糜起腐，此为温热伤阴，病后失于调理，一误再误，渐延虚怯，虽有良方，恐难奏效。
枫斜白芍龟板南北沙参香穀芽主地甘草鳖甲麦冬乌梅肉另以枫斛代茶恣饮之。
复诊津液稍润，舌光如故、仍守原法，望其纳穀方是生机。
原方加米露、研蔷衍花，仍以枫斜汤代茶。
三诊津液已回，内热颇减，既畏药不肯服、以枫斛汤常服可也。此病若在膏粱之体或善操心机之人，决无生理，幸是农家作苦之人，平素无恩无虑，竟得渐愈。
