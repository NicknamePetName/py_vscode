
序  ***************************
医在幼科，尤当精择。盖婴儿禀气未坚，难禁汤药，自非深察，确见病源，鲜能奏效也。昔钱仲阳为小儿医方之祖，其论述备载《准绳》中。第时异世殊，方证不合于今。至于陈氏诸书，偏寒偏热，亦非南北共宜者，后学之士乌能以折衷而奇中也哉？余辑《问对》一书，小儿与大人证治相同者一不更赘，加观气色，验指纹，胎寒胎热、脐风撮口、变蒸、脏腑经络、夜啼、惊风、疳痫、丹毒、囊肿、游风、龟胸、丁奚、五软解颅、痘疹等患，因数立方，依方合剂，名曰《小儿诸证补遗》。书成，公之众方，俾家藏一册，考究有素，可无临证之妄投。语曰：为人父者，不可以不知医。此类是也。
崇祯九年岁次丙子菊月上浣五日
大梁七十四岁老人张昶序


正文  ——————————————————————————————————————————————————————————————————————————————————————————

一、面部五色图  ***************************
面部五色图（图缺）
青色肝病至　赤红病心经
黄色脾与胃　白色肺不宁
黑色入肾危　俱现五色中

二、面部五色歌  ***************************
左腮属肝右属肺　额属心兮鼻属脾
肾主颏间验诸证　更参五色透天机
肝病生时面青黧　白色春来未为吉
是谓肺金克肝木　胁痛泄青不须疑
心经火病面红赤　夏令黑起甚不宜
水来剋火心难支　狂惑天钓病跷蹊
小儿面白知肺虚　秋时见红火上移
金被火克无停止　咳嗽夜啼无宁时
肾病发现面青黧　冬来土黄上面皮
水被土克多癃闭　痿黄更无软足膝
唇红面赤感伤寒　脸黑唇青惊风疾
唇青面白染疟痢　面黄如土停食积

三、面部病证图  ***************************
面部病证图（图缺）
头者，六阳经络之会；面者，五脏气血之荣。脏者，神之舍；色者，神之标。五脏衰败，面容枯藁；五脏壮盛，颜色润泽。枯藁者亡，润泽者昌。经以望知为神，能察生死气色也。

四、面部病证歌  ***************************
额青主惊红主热，印堂青惊红惊热，印堂白净无病证。太阳红色下淋血，青惊亦是伤寒候；太阴青红俱惊厄，青深恶候危笃困。两眉尖头显红色，每夜啼哭烦躁热；风池红热更多啼，土黄吐逆危困也。两眼黑睛黄伤寒，白睛黄积赤心热，淡红心虚短精神，两睛青色肝经热。山根紫伤乳青惊，若然青黑危困也。准头近里名年上，偶发红色或赤色，小儿吐痢无休歇。两腮紫红痰气发，青是慢惊将至也。人中色黑虫腹痛，点点黑星吐痢厄。脸赤伤寒颧红热，正口淡红无病证。乾燥脾热白虚怯，承浆黄吐青主惊，金匮青筋受惊色。凡治小儿诸病证，先看气色后验脉。

五、小儿虎口三关脉歌  ***************************
食指侧上头节纹，男左女右风关定，青色雷响走兽惊，赤色飞鸟人啸声，黑色水喝痛扑跌，紫色风寒感冒重。食指二节气关名，察看五色认里证，青色肝疳黑色肾，赤心白肺黄脾应，紫筋冲关成惊疳，察验卯关沉疴病，纹到辰位伤命关，疲痞疳疾危恶境，诸筋屈曲食伤攻，内隐青筋急慢惊。纹顶命关颜色活，急整药饵速救命，若见死暗开鱼刺，到此无由再得生。色现寅位病势轻，纹过卯关病已成，越外生枝实难医，纹过辰位天命终。纹形一直透三关，说与医家药休用。（更参《按摩经·脉形》，验小儿诸证有准。）

六、小儿一指脉法  ***************************
或问曰：小儿脉谓何用一指诊之也？对曰：小儿一岁二岁为婴孩，只看虎口三关脉。男七岁为髫年，女八岁为龀年，身体渐长，乃可用小方脉诊之。若三四岁时，号曰幼童，身躯矮小，肢体未能长成，难下三指，定寸关尺部位，可用一指从关上滚转，看三部之脉，若五至六至为平和脉，更加一指无别疴，八九至是为积热，三四至来受寒多。脉之浮沉迟数、大小长短，皆与大人相同，可以察看百病，方脉分别诸证。

七、小儿胎寒证  ***************************
或问曰：小儿胎寒，何证也？对曰：婴孩初生百日内，觉口冷腹痛，身起寒粟，时发战慄，曲足握拳，日夜啼哭不止，或口噤不开，名曰胎寒。或曰：因何致此也？对曰：婴儿在胎时，母因腹痛而致产，亦有孕妇喜吃肥甘生冷时果，皆致胎寒。或怀胎时外感风寒暑湿，多用凉药，内伤胎气，则孩生后昏昏多睡，间或呕吐泻白。若不早治，必成慢惊风症。宜用苍术、厚朴、半夏、当归、人参、前胡、陈皮、川芎同煨姜煎服，微泄行后，用桔梗、陈皮、缩砂、茴香、炮姜、炙草调补，泄止气匀，手足舒伸，冷用参苓白术散，以养胃气。乳母宜戒生冷饮食，庶保无虞。或曰：小儿有手足稍冷，唇面微青，额有多汗，不贪饮食，夜间多啼，可与胎寒同证否也？对曰：小儿腹痛肠鸣，泻泄清浊，间有不泄者，日夜轻重，但不口冷寒战，名为脏寒。此证亦在百日内有之，皆因临产在地稍久，冷气侵逼，或热时凉水洗儿，或断脐带短，又捆缚不紧，为寒气所伤，用白芍、泽泻、甘草、薄桂、人参、苍术、厚朴、乾姜，加盐炒茴香、吴萸、姜煎服，乳母同服，亦从寒类而治，万无一失。

八、小儿胎热证  ***************************
或问曰：小儿胎热，何证也？对曰：婴儿产下三朝旬日之间，目闭而赤，眼胞浮肿，常作呻吟，或多啼哭，时复惊烦，遍体壮热，小便赤黄，由怀胎腹中，母受时气邪毒，或外感风热，误服温药，受孕好食五味，辛辣过多，热蕴于内，熏蒸胎气，生下才有此证，名曰胎热。
或曰：日久成何病证？对曰：胎热即惊风之肇端也，延迟不治，则鹅口、重舌、木舌、赤紫丹瘤，自此而生。先以木通、萹蓄、赤茯苓、瞿麦、滑石、栀仁、车前、黄芩、薄荷煎与乳母服，使入于乳，儿饮后通心气，解烦热，然后用灯心、黄连、秦皮、木贼、红枣煎洗两目，自开后用天竺黄、硼砂、牙硝、朱砂、蝉退、殭蚕、郁金、川芎、茯神，令乳母服，牛蒡子、防风、薄荷、荆芥、黄耆、当归、白芍、川芎、甘草使从乳过。乳母忌酒、肉、湿面，庶得证安，不致返复。
或曰：小儿热证，久则重舌、木舌，若弄舌、舒舌，可与此同证否也？对曰：弄舌之证出于大病后，舌略出不长，一动即收，此是恶候。以木香、白术、人参、茯苓、藿香、乾葛、甘草治之不愈，将传危证。舒舌者，因著衣服不常，外感风热，入于心脾，脾之脉络繫于舌，时复舒捲，出急收缓，或渴或不渴，谓之舒舌。
或曰：治当何如？对曰：宜泄心脾之热，藿香、栀仁、防风、石膏、甘草、黄芩煎服，但不可以大寒之剂攻之，热退寒起，传变他证难医。

九、小儿脐风撮口证  ***************************
或问曰：小儿初生，脐风撮口，何证也？对曰：婴孩分娩，七日之内，肚腹胀硬，脐畔四围浮肿，口撮牙关不开，攒眉而叫哭，名曰脐风证。
或曰：因何致此也？对曰：落草之初，剪脐带甚短，或脐口捆缚不紧，致外风侵入脐内，或用铁剪剪断脐带，为冷所侵，或牵动脐带，水入生疮，客风乘虚而入，传之于心，蕴蓄其邪，复传脾络，致舌强唇青，手足微搐，口噤不能进乳，啼声似哑，喉中痰涎潮响，是其候也。其证多致不救者，由收生婆卤莽，以致于此。今后生下小儿，将脐中存下瘀血用手轻轻逼去，軃至小儿足跟相齐，提起胎衣，挽成疙疸勒紧了，外用布隔著，咬断疙疸，外边脐带收盘，脐上包缚。小儿三日，用猪胆汁热水洗毕小儿，捆缚枕上，和摄硬面一窝，中钻一孔，将脐穿过窝来，厚纸衬住肚皮，铁著架起脐带，油捻燎焦，收放窝中，取干蕲艾大炷，灸三二时，灸透脐内，干脐脱落，始免脐风撮口之患。
或曰：小儿一七之外，旬日之间，有脐突而殇者，何气使然？对曰：脐突肚紧，面带青色，口撮不开，此肝风盛而脾土受制，无法调治，若遇此证，百无一生。纵然用蝎梢、殭蚕、蝉退、龙齿、牛胆南星调治得安，亦非长寿者。一遇惊跌，必成慢脾风，竟殒厥躯。况脐突之证，又非脐风一类。
或曰：因何感受而成此证也？对曰：小儿初生，沐浴时扎脐不紧，秽水浸内，至旬日外，脐复光浮如吹，捻动微响，间或惊悸作啼，治用白芍药、泽泻、甘草、薄桂、薏苡，每服二钱，空心煎服，误汗误下，加人参、木香，脐肿敷外消散，大黄、牡蛎、朴硝研一二钱，水调敷患处，亦有可愈者。

十、定小儿变蒸日期  ***************************
或问曰：小儿生变蒸，谓何而变？谓何而蒸也？对曰：变是上气，蒸是体热。小儿分娩后，定然生变蒸，如龙脱骨、虎转爪、蚕成眠、蝉脱壳之类。此证初来，两手搐搦，有似惊风，鼻气喘急，有似胸喉，遍身发热，有似感冒，肠鸣溏泄，有似伤食。先验小儿唇生白点，口生牙黄，俗名小儿马牙。变蒸之候，切不可妄投丸散、煎剂，乱行针灸，致变他证，祸生不测。当安常处顺，节戒饮食，变蒸退去，自然安全。
或曰：变蒸病有定数，来有定期乎？对曰：小儿满月，二日后即一变，生长肾气。天一生水，所以先长肾气也。六十四日二变一蒸，生长膀胱气。膀胱乃州都之官，为肾之腑，二变即生也。九十六日三变，生长心气。心气至三个月始长。心属火，此一变多生热，虚弱儿热甚，宜当凉脏，热退后即能嘻笑。一百二十八日四变二蒸，生长小肠气。小肠为心经之腑。一百六十日五变，生长肝气。肝主筋，筋壮即能收持，可以独坐，肝旺克脾，令儿泄青，变出泄止，勿作惊气泄青治也。一百九十二日六变三蒸，生长胆气。胆至二百日才长，此时宜用心保护，不宜惊跌，恐成惊痫。二百二十四日七变，生长肺气。肺主皮毛，至此毛发渐盛。二百五十六日八变四蒸，生长大肠气，能动作扒步。二百八十八日，生长脾气，肌肉强壮。三百零二十日十变五蒸，生长胃气。脾胃至三百日始长成，小儿将周岁，自乳食之外，不可任与米面肉食，致伤脾胃，染成积块泄痢。小儿周岁，乳母嚼物，餂喂口中，带上唾涎，入胃稠黏难化，聚生疳疾。至三百八十四日又一大蒸，一岁零一月膝骨成，始能独立。四百四十八日又一大蒸，一岁零三月骨气盛，齿生全。五百一十二日又一大蒸，一岁零五月筋力强壮，能步履不倦。五百七十六日变蒸方完，是一岁零七月，语言始利便，大都变蒸之患，是为小儿紧关。以二证较之，蒸则重于变也。据其所发之时，大约不越乎此数。若小儿禀受壮实，调养气血充足，脾胃健旺，或过期而后发，发亦不甚觉；若调养失节，脾胃衰弱，必未期而先发，发即沉重缠绵。后学当以意忖量，不可执一而论也。

十一、小儿春令肝胆证  ***************************
或问曰：肝胆属何经络？用事何时？为病何状？对曰：足厥阴肝经，为脏足少阳，胆经为腑，属木，木曰曲直，作酸，酸味走肝，王于春季。肝为将军之官，纳心血上贯于目，最宜清顺，一有所伤，多成血证眼疾。胆为谋略之官，为人之威重，最宜调养，有伤则震骇怯弱等证作矣。虚则补之，热则凉之。
或曰：补泄温凉，宜用何药？对曰：补肝虚，当归、牛蒡、细辛、木香、草决明、蔓荆子；补胆虚，远志、枣仁、胡黄连、龙齿、川芎、胆南星；凉肝热，柴胡、龙胆、防风、赤芍、干菊花、枯苓、木贼、车前、地肤子；凉胆，琥珀、天竺黄、虎睛；温胆，竹茹。
或曰：小儿肝证若何？对曰：肝开窍于目，瞳神属肾，青膜属肝，白膜属肺，上睑属脾，下睑属胃，大小眦属心。
或曰：目暗雀盲，宜用何药？对曰：柴胡、黄芩、黄连、白芍、防风、木贼、款冬花、干菊、蔓荆、草决明，又宜穀精草、百草霜，等分末细，猪肝煮熟切片，蘸吃，以汁呷之。
或曰：肝经壮热，青蒙赤肿，何药治之？对曰：龙胆、柴胡、芩、连、芍药、木贼、干菊、蔓荆、草决明、地肤，痛甚加当归，有泪加细辛，热倍地肤。
或曰：肺经热甚，白膜赤障，何药治之？对曰：防风、赤芍、山药、玄参、桑白、天冬、麦冬、芩、连、桔梗、杏仁、菊花，加减同上。
或曰：心经热盛，大小眦赤障胬肉，何药治之？对曰：生地黄、滑石、石膏、芩、连、连翘、栀子、菊花、蔓荆、防风。
或曰：脾经积热，上睑赤肿脓烂，何药治之？对曰：白术、白芍、芩、连、枳实、石膏、生地、干菊、蔓荆、赤茯苓，加减同上。
或曰：胃经积热，下睑赤烂，何药治之？对曰：白术、赤芍、芩、连、滑石、石膏、栀子、朴硝、菊花、蔓荆、连翘，加减同上。
或曰：洗涤病眼以何药？对曰：防风、荆芥、黄芩、黄柏、杏仁、蔓荆、文蛤，铜青煎汤，绢蘸洗，拭乾点药。
或曰：点暴发眼用何药？对曰：黄连洗净，为末二钱，鸡清敲打成水，绵纸盖上，铜钱一个压下，鸡翎蘸汁点扫，其馀晒收，用时井花水化稀翎点。
或曰：点诸眼明用何药？对曰：用海连膏甚捷，黄连二两为末，井水一大碗和末，熬取一盏，防风、当归各二钱，菊花、赤芍、生地、甘草、青盐各五分，共为细末，入连汁内，入蜜半杯，熬成膏，倾入瓯，候冷，入乳没、血竭、儿茶、海螵蛸各五分，麝半分，共研千馀极细，搅匀收贮，新水化点。
或曰：小儿胆气怯弱，心神惊悸，治宜何药？对曰：柴胡、芩、连、人参、白术、南星、枣仁、菖蒲、胡黄连、远志、川芎。
或曰：心神虚怯，久惊不安，治宜何药？对曰：柴胡、芩、连、生地、枣仁、菖蒲、远志、金铅，末细，面糊，杵丸绿豆大，朱砂为衣，食远米饮下三十丸。此小儿肝胆经之病证也。

十二、小儿夏令心小肠证  ***************************
（附心包络）
或问曰：心与小肠属何经络？用事何时？为病何状？对曰：手少阴心经为脏，手太阳小肠经为腑，俱属火。火曰炎上，作苦，苦味走心，王于夏令，心为君主之官，乃一身之主宰，最宜省事清顺，有伤则怔忡、健忘等证必作。小肠为受盛之官，最宜温和，有伤则结滞、呕逆、关格等证必作。虚则补之，热则凉之，寒则温之，惊则镇之。
或曰：补泄温凉，宜用何药？对曰：补心虚，紫河车、当归、山药、茯神、红花、女贞子；凉心热，黄连、连翘、麦冬、知母、贝母、生地、玄参、玄明粉、滑石、竹叶、泽兰叶、竹沥、荆沥（能食用竹，不能食用荆）；凉肠热，赤茯苓、石膏、玄明粉、滑石；镇心惊，远志、石菖蒲、麝香；温心气寒痛，吴茱萸、玄胡索、川楝肉；温小肠寒，桂枝、肉桂、乾姜、白蔻、缩砂、草果、小茴、玄胡索；温小肠冷痛，苍术、芍药、陈皮、半夏、缩砂、乾姜、白蔻、萝卜子、玄胡；小肠食积，白芍、苍术、青陈皮、枳实壳、草果、山楂、神麴、苏叶、莱菔子、麦芽；热郁小肠，柴胡、黄芩、黄连、连翘、滑石、青皮、朴硝、桔梗、栀仁。
或曰：心包络为一经，何也？对曰：上古圣人论心包络为一经者，为心外之膜络，去心甚近，最宜保护，又名手心主，名手厥阴经，不言命门，至伯、区诸医圣始别右肾为命门，作手厥阴经属相火，亦作一脏，以三焦为腑配之，与左肾同。
或曰：心胞去心既近，亦能生证否也？对曰：宜用柴胡、薄荷、牡丹、紫苏叶、苏子、三稜、莪术、皂荚，以调心气。若心气虚弱，颠倒健忘，人参、黄耆、当归、茯神、山药、菖蒲、远志、女贞子，末细，紫河车煮熟捣烂，杵丸绿豆大，辰砂为衣，食远茶下三十丸，心胸结滞不开，服凉心之品，自然心志开明，聪明能记，玄参、生地、黄芩、黄连、桔梗、菖蒲、远志、知母、贝母、滑石，煎中和辰砂末服。心胸客热熏蒸不安，用清上药，除三焦烦热，黄连四两，酒浸煮，焙乾，末细，粳米饭杵丸绿豆大，青黛为衣，食远白汤吞三十丸。心气作痛，原于胃腕受寒，停痰作痛，谓在心边，故为心气，其实人无真心疼，一疼即死矣。治痛，苍术、白芍、陈皮、吴萸、乾姜、肉桂、香砂、草果、川楝肉、玄胡索、麦芽。狂惑之证，原于气脑，痰迷心窍，激成心风，先服瓜蒂散，后服解风散调理。瓜蒂散，苦瓜蒂、藜芦等分，末细，井水灌，吐不止，葱白汤呷之立止；解风散，玄参、茯神、芩连、贝母、枳实、荆芥、防风、连翘、滑石、生地、半夏，水煎，和青黛服。此小儿夏令之病证也。

十三、小儿土旺令脾胃证  ***************************
或问曰：脾胃属何经络？用事何时？为病何状？对曰：足太阴脾经为脏，足阳明胃经属腑，俱属土，土曰稼穑，作甘，甘味走脾胃，脾胃为仓廪之官。人之司命，备具坤德而妙乾化，最宜温和，一有所伤，则成积聚、痞满、翻胃、吐酸、嘈杂、秘结、鼓胀等证矣。虚则补之，实则泄之，寒则温之，热者凉之。
或曰：补泄温凉，宜用何药？对曰：补脾虚，白术、白芍、陈皮、黄耆、肉蔻；补胃虚，升麻、木香、苍术、草果、大腹皮、香白芷；泄脾实，枳实、枳壳、山楂、神麴、紫苏子、莱菔子；泄胃实，大黄、芒硝；温脾寒，缩砂、吴萸、肉桂、乾姜、白蔻、益智、附子、麦芽；温胃寒，良姜、草蔻、丁香、木香、半夏；凉脾热，生地、赤苓、芩、连、生甘草；凉胃热，黄连、滑石、石膏、生芍药。
或曰：小儿脾胃诸症，只以此治之，尤有别治乎？对曰：四制白术丸，扶持脾胃，补益气血，快爽精神，小儿不可少。此丸切不可多用，枳实最能破人真气，况小儿脾胃纯萃，须当谨忌者。方用白术八两，二两人乳浸炒，二两牛乳浸炒，二两童便浸炒，二两同黄耆水浸炒，犍猪肚包粳米煮熟，用末和丸黍米大，食远清茶下三四十丸药。猪肚亦能健脾胃，犍猪肚一个，酒洗净，入黄耆、熟地末各二钱，装肚内扎住，以醋酱少抹，磁罐煮熟吃粥，人弱加人参五分。如冒感风邪，须煎百沸汤解之，白水二大碗滚百沸，炒盐一撮，一餂盐，一饮汤，终必尽饮，少倾探吐，吐得出就有发散之义。吐后胃翻覆，以和中饮安之。和中饮，白术、芍药、陈皮、缩砂、半夏、草果、麦芽，寒甚加姜汁，和药呷之。如饮食停聚，膨胀时痛，宜消导之，缩砂、草果、山楂、神麴、紫苏子、莱菔子。如大寒腹痛，先用熨痛法，盐一斤，分作两处，各炒热布包，更换熨痛处，再用白术、苍术、陈皮、青皮、枳实、厚朴、防风、缩砂、草果、附子、麦芽水煎，姜汁呷之。热郁腹痛抑痰，饮防风、贝母、半夏、胆星、枳实、茯苓、白芥煎服。蛔搅腹痛，男婴儿病一月即生虫，女病两月始生虫，使君子、藜芦、鹤蝨、雄黄、槟榔、白矾各等分，末细，外用楝根浓煎一碗调末，先用鸡蛋煎饼，清晨吃下，引虫来吃，少顷服下前药，大虫皆死而出，小虫皆化为水。停血腹痛，除血散，桃仁、桂枝、朴硝、大黄下之，消痞膏，殭蚕一钱为末，白马尿研成膏，布摊贴痞上自消。桃仁膏，桃仁、苍术、白芍、青陈皮、甘草梢、牛膝、人参等分末细，炼蜜和膏，入玄明粉，搅匀收贮，食远白汤化二匙。翻胃：一为吃食，偶著气恼，痰裹其食，留滞胃口塞实，少顷方吐；一为粗吃食物，忙咽纳下，小肠碍下，心包肿胀不容，即时便吐；一为胃火旺盛，烧住死血，脾紧裹干，胃无所纳化，半日方吐。若臌胀，须抑肝扶脾，苍术、白芍、青陈、枳实、枳壳、厚朴、茯苓、大腹皮，抑肝加柴胡、龙胆，气陷加升麻、藿香。若水蛊，须扶脾消水，苍术、白芍、厚朴、枳壳、茯苓、郁李仁、甜葶苈（纸炒半生熟）共末，米饮调下。若肠痈，先消肿排脓，黄芩连、生地、射干、栀子、花粉、忍冬、蒲公英水煎，和没药末服。若咳逆，先温暖脾胃，苍术、白术、陈皮、半夏、乾姜、官桂、吴萸、缩砂、草果、附子、麦芽。
或曰：感何而成泻泄？对曰：诸泄皆因热，初病宜下，柴胡、黄芩、连、柏、栀子、连翘、石膏、朴硝、大黄下之。
或曰：肚腹胀满，食即吐逆，何泄也？对曰：脾泄也。白术、白芍、陈皮、白茯苓，诸泄必用之品，甘草、乾姜、肉桂、缩砂、草果、吴萸、附子、麦芽、文蛤炒作引。
或曰：饮食不化，下利黄色，何泄也？对曰：此胃泄也。白术、白芍、陈皮、山楂、神麴、枳实、枳壳、茯苓、甘草、青皮、紫苏叶、萝卜子炒作引。
或曰：大便色白肠鸣切痛者，何泄也？对曰：大肠泄也。白术、白芍、青陈、当归、枳壳、厚朴、缩砂、玄胡索。头痛加川芎、白芷、石膏、藁本。渴加葛根、天花、泽兰叶。
或曰：溲便脓血，小便时痛，何泄也？对曰：此小肠泄也。白术、芍药、青陈、石膏、黄连、栀子、木通、槐角。烦躁加黄连、知母、地骨皮，呕吐加丁香、姜汁。
或曰：里急后重，便涩，茎中作痛，何泄也？对曰：大瘕泄也。白术、白芍、陈皮、升麻、枳壳、厚朴、栀子、木通、车前、滑石、黄柏、薄荷。
或曰：小儿病赤白痢疾，何也？对曰：白是湿热伤气，红是湿热伤血，初病可下，却无止法。白用黄芩、黄连、芍药、茯苓、滑石、柴胡、枳实、硝黄；红用柴胡、黄芩、黄连、芍药、桃仁、石膏、枳实、硝黄，一下痢稍久，则肠脏虚滑，不能禁止，切不可用粟壳兜涩，可用后火封丸，芩、连、芍诸痢必用，枳壳、甘草水煎，和木香汁服。白痢下后，加陈皮、生地、柴胡、白芷；血痢下后，文蛤、黄芩、黄连，加桃仁、当归、蒲黄、藕节、地榆；红痢下后，加白术、当归、桃仁；赤白相杂，加陈皮、苍术、当归；里急后重，加升麻、薄荷、厚朴、槟榔；大孔垢痛，加山栀仁、滑石、石膏、朴硝。加减用之。
或曰：噤口痢，何所感受而成？对曰：湿热之甚也。白术、白芍、黄芩、黄连、滑石、石膏、生地黄、升麻、风化硝，外用田螺捣烂，用少许敷脐中，内服人参石连散甚捷。痢止后复痢，乃气血虚极，人参、黄耆、当归、芍药、白术、川芎、枳壳、槟榔、阿胶，煎，同木香汁服。止泄痢，火封丸、文蛤丸，焙枯，末细，烂饭杵丸绿豆大，米饮下二十丸。封关散亦能止泄痢，大肉蔻一个，切破剜心，纳乳香、附子各三分，面煨末细，米饮调，一匙效。此小儿脾胃证也。

十四、小儿秋令肺大肠证  ***************************
或问曰：肺与大肠属何经络？用事何时？为病何状？对曰：手太阴肺脏、手阳明大肠腑属金，金曰从革作辛，辛味走肺，旺于秋令。肺为华盖，最上，至清，宜当安静，一有所伤，则吐痰咳嗽、哮喘、胀满、肺痈、肺痿等证连起。大肠为传送之官，最宜清顺，有伤则秘塞、肠风、积血等证作矣。虚则补之，寒则温之，枯则润之，盛则泄之，散则敛之，热则凉之。
或曰：补泄温凉，宜用何药？对曰：补肺虚，人参补益肺气，紫菀润肺止嗽，阿胶补气不足；温肺寒，白蔻、紫菀、鹿角胶、木香、乾姜、白芷；润肺枯，杏仁、瓜蒌仁、天花粉、牛蒡、白前、侧柏叶；泄肺盛，枳实、贝母、防风、厚朴、枳壳；敛肺散，桑白皮、白芍、文蛤、诃子、五味子、乌梅；凉肺热，桔梗、天冬、麦冬、黄芩、栀子、石膏、兜铃、玄明粉、竹沥、青黛；凉肠热，白芍、黄连、滑石、地榆、芒硝、大黄、牵牛、芫花、槐荚、秦艽、蒲黄、槟榔。
或曰：小儿肺肠止从此治乎？另有别治乎？对曰：春天肺宜发表，荆芥、白芷、川芎、苏叶。早晨咳嗽多，肺中有火，加地骨皮、知母、贝母。夏令宜清热，竹茹、黄连、黄芩、栀子、地骨。前半日咳嗽重，胃火旺盛，黄芩、黄连、石膏、贝母。秋令宜解凉，柴胡、知母、连翘、石膏、栀仁。午后咳嗽，阴虚火动，四物加知母、黄柏。冬令宜祛寒，肉桂、麻黄、半夏。黄昏咳嗽，阴火上浮，加连翘、文蛤、白芍、地骨皮；上焦痰盛，加知母、贝母、枳实、防风、枳壳；夜间咳嗽，阴气虚弱，加知母、百部、马兜铃、地骨；积热喘嗽，加柴胡、黄芩、黄连、栀子、石膏；头痛鼻塞，阳明火盛，加芎、芷、芩、连、栀仁、石膏。
或曰：上焦热盛，胀满喘咳，亦以此治乎？对曰：清肺为主，半夏泡七次，香油炒焦二两，杏仁泡去黄皮尖，牙皂拌，煮熟去皂，贝母去心，各一两，面丸绿豆大，青黛为衣，食远茶下三十丸。
或曰：热毒瘀积，肠中下血，何也？对曰：治以摘红散、柴胡、芩、连、秦艽、地榆、槟榔、滑石、蒲黄、芒硝、大黄，一下便通，后用槐荚丸。熟地黄、槐荚、黄连等分末细，大猪肠一截，拌糯米，煮烂杵，丸绿豆大，茶下三十丸。此小儿秋令肺大肠病证也。

十五、小儿冬令肾膀胱证  ***************************
（附命门、三焦证）
或问曰：肾经膀胱属何经络？用事何时？为病何状？对曰：足少阴肾脏、足太阳膀胱腑属水，水曰润下作咸，咸味走肾，旺于冬令。肾经为人之真元，宜当滋补，有伤则成虚损劳瘵、骨蒸盗汗等证。膀胱为人之水府，平素宜要清顺，有伤则成赤涩秘结、淋沥转胞等证。虚则补之，寒则温之，滑则涩之，热则凉之。
或曰：冬时补泄温凉，宜用何药？对曰：补肾虚，紫河车、生地黄、天麦门冬、人参、黄耆、牛膝、菟丝子、肉苁蓉、锁阳、人牛乳、鹿茸、龟板；温肾寒，胡芦巴、枸杞子、韭子、虎胫骨；温胞寒痛，草乌、小茴香、五加皮、胡芦巴、木香、舶上硫黄、玄胡索、吴萸、大附子；涩肾滑，龙骨、牡蛎、益智子；凉肾热，玄参、苦参、黄柏、黄连、青盐、秦艽、地骨、牡丹皮、知母、栀子、秋石；凉胞热痛，猪苓、泽泻、茯苓、木通、瞿麦、栀子、滑石、车前、连翘、淡竹叶。
或曰：小儿肾经只以此治乎？尚有别治乎？对曰：祛小儿客热，制肾家伏火，补益真元，用四制黄柏丸，川黄柏半斤，二两人乳浸，炒胡，二两牛乳，二两姜汁，二两蜜水，末细链蜜，丸绿豆大，食远茶下三十丸。若保固真元，填精补髓，用三才丸，人参五钱，天冬、麦冬各一两，生熟地黄各二两，蜜丸，空心酒下四十丸。补添肾衰，须一妙丸，熟地黄四两，麦冬二两，煮羊肉杵丸绿豆大，空心椒盐汤下四十丸。用五行丸亦可，知母属金，一两四钱，胡桃属木，去粗皮，三两二钱，黄柏属水，二两七钱，破故纸属火，一两八钱，缩砂属土，同花椒炒，五钱，蜜丸服。若清心明目，用一老丸，槐子米泔浸炒，糊丸，空心服五十丸。精滑梦遗，固精丸，益智、菟丝子、韭子、牡蛎，等分末细，麻雀卵清和糊，丸绿豆大，空心盐酒下三十丸。骨蒸劳瘵，梅连饮，银柴胡、黄柏、黄连、犀角、地骨皮、牡丹皮、乌梅肉，水和童便煎服。小儿传尸童劳，猪苓、泽泻、银柴胡、条芩、胡黄连、黄柏、秦艽、犀角，水和白马溲煎，调雄黄末服。
或曰：小儿膀胱证，何证也？对曰：水道郁热不清，便亦秘结，猪苓、泽泻、黄连、黄柏、茯苓、木通、瞿麦、车前、滑石、栀子、淡竹叶水煎，和青盐汁服。便毒初起，大黄、白芷等分，酒水煎，中空心温服，先取汗，后行三四次，冷粥补之。热毒沉郁膀胱而溲血，宜解热止血，猪苓、黄连、黄柏、栀子炒黑、茯苓、木通、车前、滑石、蒲黄、大小蓟、藕节水煎，和青盐汁服。热毒结内，溲血不止，俗曰茎衄，内服刘寄奴散，外用槐角、百草霜，等分研细，入马口。
或曰：小儿诸淋，可同大人否也？对曰：湿热伤血，陷下而血淋；湿热伤气，陷下而白淋；湿热郁结于下，追逼煎炼而成石淋。
或曰：治当何如？对曰：血淋，猪苓、泽泻、升麻、木通、滑石、栀子、车前、瞿麦、茯苓、蒲黄、苏叶、藕节，水煎，和青盐汁服。白淋，猪苓、泽泻、升麻、木通、黄连、黄柏、滑石、栀子、车前、薄荷、茯苓，煎，和青盐汁服。石淋，猪苓、泽泻、升麻、木通、瞿麦、黄连、黄柏、栀子、滑石、石韦，或水煎，或米糊丸，灯心汤三十丸。一方白果七枚捣烂，井花水一盏，入蜂蜜一两和，服之妙。
或曰：膀胱病止此乎？尚有别证乎？对曰：有疝证，木肾囊肿，遗溲阴缩。
或曰：何因而致此也？对曰：寒冷郁结于下，而成疝痛，寒冷郁下，坠于囊中，而成木肾；膀胱停湿，外囊浮肿，膀胱冷滑，而成遗溲；阴气虚极，囊缩于内。
或曰：宜何药治之？对曰：治疝痛，台乌、小茴香、玄胡索、吴茱萸、肉桂、厚朴、香附、大附子，酒水煎七滚，热服取汗。木肾内服疝痛药，外用硫黄、附子、乾姜、吴茱萸，等分末细，大蒜捣烂，捶药成膏，敷囊上，荷叶包之。囊肿内服疝痛药，外用紫苏叶、蝉退共末，韭菜捣汁，捶药成膏，敷囊上，荷叶包之，若蚯蚓呵囊。连小儿鸡嘴俱肿，蝉退煎汤，熏洗即消。遗溲，益智、菟丝、韭子、桂枝，为末，雄鸡肝捣烂，千杵，丸绿豆大，早晚盐、汤、酒任下三十丸。阴缩，硫黄为末，大蒜捣烂，捶成膏，敷阴上下，再用蛇床子，火烧筒中熏之，龟囊立出。
或曰：男儿右肾，又有三焦，属何脏腑经络？用事何时？为病何状？对曰：右肾即命门。左为肾，以藏真水，右为命门，以藏相火，后世名为手厥阴之经、泄精之脏。诊脉软缓，是为命门平顺，泄精太多，命门有伤，相火翕然而起，精泄，梦遗，潮热，并吐咯红痰。至于三焦，为手少阳之腑，管束人之一身，亦宜和平，有时或虚或热，则身体不和矣。虚则补之，热则凉之。
或曰：补泄可与左肾同否也？对曰：命门火衰，阳痿不举，补以大附子、锁阳、紫梢花、川续断。三焦补虚，以人参、黄耆、熟附子、川芎、炙甘草。命门火热，乃龙雷之火，得水愈炽，不宜直斥，龟板、鳖甲、地龙衰之以属，滋阴则火降，凉三焦热，柴胡、黄芩、连、柏、连翘、石膏、知母、地骨皮。
或曰：心胸结热，脾胃熏蒸，痰火郁滞，昏厥不省者，三焦有馀之火也，宜用何药？对曰：石膏煅三两、甘草三钱共末，不拘大小人，以一匙半，蜜研成膏，井花水化下，小儿半匙化下。
或曰：补三焦虚弱宜何如？对曰：补中汤，白术、陈皮、人参、黄耆、川芎、当归、白芍、甘草、附子、麦芽。
或曰：三焦有结热宜何如？对曰：梨汁、竹沥、头男乳汁各一盏，瓷器盛，饭甑上蒸过，取出，候食远，作一二服。
或曰：三焦火热之甚宜何如？对曰：解毒汤，芩、连、柏、栀。内热加柴胡、郁金；外热加牡丹、地骨；骨蒸潮热，加地骨、牡丹、地龙；心热加石膏、生地；肝热，柴胡、龙胆、蔓荆；胃热，滑石、石膏、甘草、芒硝；肺热，天冬、麦冬；虚热，参、耆、归、芍；实热，柴、膏、硝、黄。此小儿二肾膀胱三焦之病证也。

十六、小儿夜哭证  ***************************
或问曰：小儿夜哭，何也？对曰：有惊热、心热、寒疝，触犯神煞，皆能令儿夜哭。
或曰：因何致此诸证也？对曰：惊热证为衣衾太厚，多抱极暖处久坐，致生烦闷，邪热攻心，心藏神，神乱则惊，心与小肠为表里，啼哭时遗溲是也。退热镇心治之自安。心热证见灯愈哭，面红多泪，去灯稍息。火，阳物也，心热遇火，两阳相搏，才有灯而哭甚。《经》曰：「火疾风生乃能雨。」即此义也。凉心安神，哭乃止。寒疝证，每到黄昏后更初时，哭多睡少，哭声不止，直到天明，乃胎中受寒，夜间阳微阴盛，腰曲流汗，眼中无泪，面容白而夹青，伏卧而哭，乃盘肠内钓之证，名为寒疝，治宜去宿冷、温下焦而安。触犯神煞，小儿面色紫黑，气滞如怒，呼时觉有恐惧，及睡中警惕，两手抱母，大哭不休，此触犯禁忌神煞而得，或为恶祟所侵。小儿目有所见，口不能言，但惊哭无时，指纹俱隐，《玉环集》有云：「忽然两手脉不见，定知唐突恶神灵。」先解其表，次驱邪镇心而安。
或曰：诸证治当何如？对曰：惊热，牛蒡、防风、薄荷、荆芥、甘草、乾葛、黄芩、白附子、天麻、郁金主之；心热，猪苓、泽泻、白茯苓、白术、肉桂、黄芩、甘草，或用琥珀抱龙丸主之。
或曰：抱龙之名，何所取义？对曰：抱者，保也；龙者，肝也。肝应东方青龙木，木生火，所谓生我者父母也。肝为母，心为子，母安则子安。心藏神，肝藏魂，神魂定静，惊从何生？故名抱龙也。丸用琥珀、天竺黄、檀香、人参、白茯苓各一两半、粉草三两、枳壳枳实各一两、朱砂水飞四两、山药六两、胆南星一两、金箔三百片，除檀不见火，箔、砂不入内，余研细，汲新水，丸芡实大，砂、箔为衣，阴乾蜡固，薄荷汤化下。治寒疝，苍术、厚朴、川芎、白芷、人参、桔梗、枳壳、半夏、陈皮、吴萸、小茴香煎服。触犯神煞，苏合香丸，或抱龙丸，或贴倒吊驴，儿亦可止夜哭。

十七、小儿急慢惊风证  ***************************
（附慢脾风、天钓、暑风）
或问曰：小儿急惊、慢惊，何以分别也？对曰：小儿急惊，古名阳痫。由于爱护不周，或抱当风，或近热地，日中多吃辛辣，夜间覆衾太厚，郁蒸邪热，积于心经，传于肝家，再遇跌扑叫呼，雷声鼓吹，鸡鸣犬吠，受一切惊，令儿夜卧不宁，梦寐或笑或哭，啮齿咬乳，鼻额有汗，气促痰喘，忽然闷绝，目直上视，牙关紧急，手足搐掣，热盛而成，惟面红、脉数可辨。
或曰：何以致此也？对曰：心肝二经，乃阳中之阳。心，火也；肝，风也；风火，阳物也。风主于动，火见风，烟焰起。五行之造化，二阳相鼓，风火相搏，肝中之魂，心中之神，因热则扰乱妄动，故发惊。心之神明，独不受触，遇有惊则发热，热极生风，风动搐掣，名曰急惊。若小儿慢惊，古名阴痫，阴主静而搐缓，故言慢。
或曰：与急惊可同否也？对曰：此证皆因外感风寒，内作吐泄，久则曰慢。神昏，口角流涎，身微温，眼上视，而手握拳而搐，又兼两足动掣，各辨男左女右，搐者为顺，反此为逆，口气冷暖，或囟门陷，此虚极也。脉沉无力，睡则扬睛，谓两目半开半合，此真阳衰耗，阴邪独盛，阴盛生寒，寒为水化，水生肝木，木为风化，木克脾土，胃为脾腑，胃中有风，瘛瘲渐生。
或曰：瘛瘲何状？对曰：两肩微耸，两手垂下，时复动摇不已，曰瘛瘲，此慢惊风也。
或曰：小儿慢脾风证，由急惊而成，由慢惊而成也？对曰：小儿慢脾风证，自慢惊传变而成也，始因吐泄，经久不治，致胃弱脾虚，虚极生风，风入经络，则手足不时动摇，昏沉不醒，面带痿黄，风势太甚，脾虚之极，急用天麻饮灌服，或用固真汤，不论有热有痰，皆风入脾经，亦是危证。若痰如拽锯之声，面无润泽之色，唇缩气粗，项软搐甚，无能为也。
或曰：相类者有天钓，其状与此同否也？对曰：天钓初得时，烦闷呵欠，眼忽下泪，身热，脉浮洪实，是风痰壅聚，上贯心包，致经络闭而不通，目睛翻视，颈项强僵，两手掣转，而后大哭如怒，脚曲腰直，内热痰鸣，爪甲皆青，状如鬼祟，名曰天钓。治法与急惊药服，先解风热，次理痰气，其证可瘳。
或曰：小儿暑风，亦能发搐，可与此同否也？对曰：暑风一证，因夏月感冒风热太甚，致面垢唇红，脉沉细数，忽发惊搐，不省人事，治用消暑清心饮、琥珀抱龙丸。切忌温补，热气得补而愈盛，尤宜谨慎。戴原礼曰：「治惊不若滋肾。」盖心属火，火性燥，得肝风，则烟焰灼起，致生惊悸，滋肾则水升火降，邪热无侵，虽有肝风，不生惊骇。其法当于申时，进补肾地黄丸一服，或用琥珀抱龙丸。用申时者，原水生于申，佐之以药，则肾水得平，自无惊证矣。

十八、小儿疳证  ***************************
或问曰：小儿因何而有疳疾也？对曰：疳之为病，多因过餐硬食而伤脾，成积而不治，传之馀脏，而成五疳之疾。
或曰：五疳形状若何？对曰：咬牙舒舌，舌上生疮，爱饮冷水，唇红面赤，喜伏眠于地，或头面赤肿，名曰心疳。目生睚眵，发际左脸多青，或白睛微黄，泄利稀水，或如苔色，或眼肿头摇，胸热羸瘦，名曰肝疳。爱吃泥土冷物，引饮无度，身面俱黄，发稀作穗，头大项细，腹胀脚弱，酿泻臭秽，肌瘦目蒙，日凉夜热，不思饮食，名曰脾疳。鼻下赤烂，手足枯细，口有腥气，咳嗽喘急，寒热交攻，名曰肺疳。两耳内外生疮，腿如鹤膝，头颅不合，牙齿臭烂，传作走马牙疳，名曰肾疳。唇口俱青，涎流虺出，名曰虺疳。满顶饼疮，脑热颠高，名曰脑疳。身热肌瘦，鼻疮赤烂，名曰鼻疳。脑后有核，软而不痛，名曰无辜疳。
或曰：治当何如？对曰：心疳，胡黄连、宣黄连、黄芩、生地、连翘、滑石、代赭石，末细，猪心血杵，丸绿豆大，朱砂为衣，薄荷汤下二十丸。肝疳，柴胡、黄芩、龙胆、黄连、川芎、茯苓、地骨皮，猪肝血、熟糯米杵丸，青黛为衣，茶下三十丸。脾疳，白术、白芍、陈皮、川芎、山楂、神麴、青皮、芩、连、玄明粉。肺疳，桑白、款冬、天麦冬、杏仁、桔梗、黄芩、连翘、石膏、五味子、贝母。肾疳，苦参、泽泻、栀子、茯苓、生地黄、牡丹皮、地骨皮。虺疳，桃仁、使君子、芦荟、芜荑、槟榔、蟾酥、雄黄末细，楝根煎汤，服二匙。脑疳，防风、荆芥、升麻、藁本、白芍、白芷、芩、连、草龙末细，薄荷汤服。鼻疳，芩、连、黄柏、儿茶、雄黄、乳香、没药、密陀僧，猪油研成膏搽。
或曰：无辜疳久则有利害否也？对曰：初生脑后项边有核如弹子，按之转动，软而不痛，内中有虫，形如米粉，宜速去之，免虫随气血流散，淫蚀腑脏，以致肌体痈疮，便利脓血，发热羸瘦，头露顶高，渐至不救，急用竹刀刺破，刮去核内粉虫，内服胡黄连、宣黄连、黄芩、芜荑、蝟皮，末细，粥丸黍米大，青黛为衣，米饮下三十丸。
或曰：走马牙疳因何所致也？对曰：此证多因气虚受寒，及有宿滞留而不去，积湿成热，虚热之气上蒸，或吃甘酸咸腻之物，脾虽喜甘，积滞日久，蕴热上熏于口，致齿焦黑烂，时出清血，血聚成脓，脓臭生虫，侵蚀口齿，甚致腮颊穿破，乳食不便，气喘发热，名曰走马牙疳。
或曰：治当何如？对曰：先用温盐水灌嗽，或软鸡翎蘸盐水拂洗，拭乾，密陀僧、轻粉、麝香末细敷上。经久不愈，传染唇之上下，即成崩砂证，令穴发满腮，齿落骨露，乳食渐减，气促痰鸣，危笃难救。

十九、小儿丹毒证  ***************************
或问曰：小儿因何而生丹毒也？对曰：积热深久，郁于经络、皮肤之间，而成此毒也。
或曰：其名有几？其状若何？对曰：头上先起，名赤杜丹；两胁先起，名赤水丹；面上先起，名鬼火丹；阴上先起，名胡漏丹；项周匝先起，名飞烟丹；两腿先起，名野火丹；脐周围先起，名胡次丹；满身齐起，名烟火丹；脊背先起，名天火丹；两脚先起，名天烟丹。
或曰：治当何如？对曰：诸丹内服芩、连、黄柏、栀子、薄荷、滑石、石膏、生地、牡丹、地骨，水煎，和玄明粉服。外治：赤杜丹，赤石脂、滑石，鸡清研搽；赤水丹，铁锈末，猪粪汁研搽；鬼火丹，伏龙肝，鸡清调搽；胡漏丹，屋漏泥煅末，羊油研搽；飞烟丹，六一散煅末，葱白研汁搽；野火丹，乳香、密陀僧研，羊油搽；胡次丹，槟榔、石膏，醋搽；烟火丹，猪槽下土煅末，香油搽；天火丹，桑白皮末，羊油搽；天烟丹，寒水石煅末，香油搽。此治小儿丹毒之大略也。

二十、小儿阴囊证  ***************************
或问曰：小儿囊有肿者，有痛者，何气使然？对曰：诸筋会于阴器，邪客于厥阴、少阴之经，与冷气相抟，则阴囊肿痛而引缩，经中分为四证，肠㿗、气㿗、水㿗、卵㿗也。小儿患此，调治不早，则成痼疾，如腰曲腹痛，冷汗自出，阴囊二子吊缩入腹，痛定方出，名曰内吊。又有阴根全缩不见，有阴囊光肿不痛，此因肝肾气虚之极。
或曰：治当何如？对曰：橘核仁、金铃子、小茴香、青皮、槟榔、陈皮、木香治之。
或曰：《内经》云「㿗癃疝」何症也？对曰：腹胀者，阴气盛而脉胀不通，故为㿗癃疝。大都阴气独盛，遂致有此。吊缩者，筋急也，筋遇寒则引缩，遇热则弛张，宜宽小肠气，疏风邪为主。多因久坐湿地，感风湿而得。
或曰：治当何如？对曰：赤芍、当归、川芎、麻黄、大黄、甘草、槟榔煎服。
或曰：外肾无故，而肤囊肿大，何也？对曰：其证木硬不痛，光亮如吹，此气虚所致。
或曰：治当何如？对曰：桔梗、陈皮、缩砂、茴香、乾山药、甘草治之。
或曰：小儿外肾、肤囊亦肿通明，及女儿阴户肿胀，何气使然？对曰：乃心热之所传，皆以木通、萹蓄、瞿麦、车前子、滑石、赤苓、栀仁、黄芩，或用酒煎天花粉、甘草，不能饮酒，水煎入酒服。治小儿阴囊之大略也。

二十一、小儿赤游风证  ***************************
或问曰：小儿有赤游风，何证也？对曰：游风入儿五脏，皆有外证可验。
或曰：形状若何？对曰：赤游风入心经，令儿面赤唇红，夜多啼哭；入肝经，摇头揉目，多啼，木舌；入脾经，面黄呕吐，虚汗酣睡；入胃经，呕泄昏倦，下黄赤物；入肺经，面色惨白，气粗喘急。赤游风欲作惊风，令儿狂叫；游风积热之甚，令儿狂哭。
或曰：治以何药？对曰：风入心，柴胡、黄芩、黄连、生地、连翘、桔梗、滑石、青黛；风入肝，柴胡、黄芩、龙胆草、黄连、芍药、川芎、茯苓、地骨皮；风入脾，白术、黄芩、黄连、石膏、滑石、白芍、扁豆；风入肺，桑白皮、款冬花、桔梗、杏仁、天麦门冬、连翘、栀仁。游风狂叫，连翘、柴胡、滑石、石膏、茯神、风化朴硝、生地黄；热甚狂哭，白术、陈皮、芍药、木通、生地、栀子仁。治赤游风者以此。

二十二、小儿龟胸证  ***************************
或问曰：小儿何谓而生龟胸证也？对曰：小儿风痰停饮，聚积心胸，再感风热，肺为华盖而最上，居于膻中，水气氾滥，则肺胀浮，日久凝而为痰，停滞心胸，兼以风热内发，外证唇红面赤，咳嗽喘促，致胸骨高如复掌，名曰龟胸。
或曰：治当何如？对曰：人参、杏仁、桑白皮、柴胡、旋覆花、半夏、桔梗、枳壳、赤芍治之。若治愈而复作，传变别证，目睛直视，痰涎上壅，兼以发搐，亦为难治之证。
或曰：小儿亦有龟背，何也？对曰：初生婴孩未满半周，强令坐早，客风吹著脊背，传入于髓，突出于背，高如龟背之状，终成痼疾，无法可治也。

二十三、小儿丁奚证（附哺露证）  ***************************
或问曰：小儿谓何而生丁奚之证也？对曰：亦积久成疳之渐也。皆因饮食过多，致伤脾胃，脾胃虚弱，不能运化饮食，每食渐减，不能生发气血，面色惨白，潮热往来，肚大青筋，手足如筒，颅囟开解，颈项细削而身体黄瘦，俗名丁奚病。多服参苓白术散，以调脾为主。斯证非一朝一夕可取效，须缓缓图之。欲求速效，岂可得乎？
或曰：小儿又有哺露证，与此同否？对曰：此证亦由饮食不节，损伤脾胃，脾胃虚弱，饮食便减，形容羸瘦，脏腑之气不能宣通，遂成寒热往来，名为哺露。此与丁奚相去不远，但此证多吐泄，脏气虚冷而泻泄无度。如秽污中有虫，用杀虫药加于养脏药中服。亦不可求速效之证也。

二十四、小儿五软证  ***************************
或问曰：小儿五软，何气使然？对曰：此证由于父精不足，母血素少，受胎怯弱而成。
或曰：止因父母精血衰弱而成，尚有别证乎？对曰：有因母体血海久冷，服药强补而成孕者，有受孕后母多疾者，或因父好色贪酒，气体虚弱而成孕者，或年纪已迈而后见子者，有怀孕不足月而生者，或误服通经药，胎不堕而竟成孕者，皆能耗伤真气，纵然得活，有如阴地浅土，草苗虽见发生，而畅茂结实者少，又如培植树木，摇动其根而成立者鲜矣。大都小儿怯弱，不耐寒暑，设使成人，多生疾病，胎元虚弱，降生之后，气血不足，筋骨痿怯，肌肤羸瘦，精神短少，一经六淫所浸，便致头项手足身软，是名五软。
或曰：治当何如？对曰：四物加参、耆、白术、茯苓、山药、茯神，或用六味地黄丸，减泽泻，加鹿茸、牛膝。若投药不效，终为废人矣。
或曰：小儿肌肤强壮，并不瘦削，忽然项软倾倒，何也？对曰：俗名下窜。由于肝肾气虚，客邪侵袭风府，传入筋骨，遂成此疾。盖肝主筋，肾主骨，筋骨痿弱，则项软垂下无力，又名天柱倒，与五软相类，治亦相同。
或曰：小儿解颅，因何感受也？对曰：解颅者，囟缝不合，缘肾气不足。肾主骨而脑为髓海，肾既不足，则脑髓不满，故不合也，名为解颅。亦用前地黄丸，月馀见效，或有可治者。若服药不效，亦成废人。
或曰：有囟肿者，何也？对曰：有阴阳二证，坚硬为阴，红软为阳。
或曰：治当何如？对曰：阴证，桔梗、陈皮、缩砂、茴香、乾姜、粉草、人参、白术；阳证，防风、川芎、大黄、白芷、黄芩、细辛、甘草、薄荷叶、当归、赤芍。
或曰：有囟陷者，何也？对曰：虚之极也。虚寒则囟陷慢惊，胃寒脾困吐泄者，虚之极，急以人参、附子、白茯苓、白术、山药、黄耆、肉桂、甘草治之。
或曰：脑后枕陷何如？对曰：其证尤重于囟陷，亦以囟陷药治。若不见效，无法可疗，此大虚极，百无一生之理。

二十五、小儿痘证  ***************************
或问曰：小儿痘证，宜当何如？对曰：小儿痘候，以脾为主，脾土健旺，自然剋制其水，竟免黑陷之患，便清自调。痘出不快，其病在表，宜当汗之；痘若黑陷，身热便秘，其病在里，宜当下之。当下而妄汗之，则必血虚难靥；当汗而误下之，则必气陷难出。所以痘候以解表和中为正法也。
或曰：痘证多端，宜何分治也？对曰：发胀之时，眼目紧合，肚腹膨胀，痘疮黑陷，以土胜水，难治之证。用人大粪焙乾存性，蜜汤调服三匙，日进三服，陷痘可起。若不黑色而只顶陷，气弱也，人参、黄耆、当归、白芍、川芎、升麻、薄荷、紫苏、红花水煎，和木香汁服。热闷惊搐者，肝热盛也，柴胡、龙胆草、葛根、芍药、黄芩、黄连、连翘、栀子、木贼、石膏、干菊，煎，和辰砂末服。谵语狂躁，心热甚也，防风、柴胡、黄芩、连翘、栀仁、桔梗、滑石、石膏、生地、牛蒡，煎，和辰砂末服。胸前稠密，心实热也，黄连、黄芩、黄柏、栀子，加连翘、桔梗、滑石、生地、牛蒡、紫苏，煎，同朱砂末服。气极喘满，肺热之甚也，柴胡、芩、连、连翘、天麦门冬、桔梗、石膏、桑白皮、款冬花、乌梅，煎，同青黛末服。小便赤涩，肾热之甚也，苦参、茯苓、瞿麦、黄柏、黄连、黄芩、木通、泽泻、滑石、石膏，煎，和青皮末服。口渴引饮，胃火太盛也，芩、连、柴胡、白芍、连翘、葛根、天花粉、天麦门冬、滑石、石膏、泽兰叶。大便秘结，肠热之极也，芩、连、柴胡、厚朴、枳实、薄荷、硝黄一下。泄痢不禁，肠胃湿热也，猪苓、泽泻、青陈、苍术、芍药、川芎、茯苓。吐逆恶心，胃中寒也，白术、陈皮、缩砂、白豆蔻、丁香、乾姜，煎，和木香汁服，常吃炒米汤为妙。痘湿烂不收，表虚血弱也，白术、芍药、人参、黄耆、当归、熟地、薄荷、牛蒡、萆薢、地骨皮，外用破故纸、黄耆、密陀僧，共末搽上；若五七日不收，内热之甚，芩、连、柏、栀，加滑石、石膏。身灼如火，不可太用寒凉，猪苓、泽泻、苍术、芍药、甘草、竹茹、车前、茯苓，煎，和朱砂末服。痘跳入眼，肝经积热，柴胡、龙胆草、黄芩、黄连、木贼、蔓荆子、甘菊花、栀子仁、桔梗、连翘；凉肺安心，用常服散，丝瓜蒂烧灰存性，为末调服，或煎汤服。痘后风疮，内服忍冬藤、牡丹皮、地骨皮、薄荷、黄柏、栀子、黄连、黄芩、柴胡，外敷乳香、没药、轻粉、儿茶、雄黄、陀僧。痘痈内服治风药，外贴紫金膏妙。

二十六、小儿麻疹证  ***************************
或问曰：小儿麻疹，宜当何如？对曰：小儿麻疹，以肺为主。肺气若胜，自能平木，不生血热、喘急、肠垢之患。便清自调，潮热拘紧，病在于表，宜当汗之，身体烦躁，大肠垢，小便秘，病在于里，宜当下之。麻疹一出，遍于皮肤，现而复隐，是为在表，受毒尚浅，苟妄汗之，反激热而沉重。发于皮肤，状如锦纹，或赤斑结黑，遍体不收，是为里急，受毒极深，苟误下之，反气弱而难收。如气喘焮热，肠垢大泄，是为木反胜金，难治之证。麻证初然发表，升麻葛根汤，升麻、葛根、芍药、甘草。若见红了，再不可用葛根，恐致表虚，使其难靥不收，热毒把住，热甚亦令不出，柴胡、黄芩、荆芥、防风、甘草、牛蒡。清弱血虚，亦令不出，白术、白芍、人参、当归、黄耆、甘草、红花，煎，和木香汁服，外用胡荽擂酒热搽，遍身发汗，其疹出快。表虚疹出炉灰色，白术、苍术、芍药、当归、升麻、红花，煎，和木香汁服。血虚疹出淡金色，白术、陈皮、芍药、川芎、人参、黄耆、升麻、当归、胡荽、红花，煎，和木香汁服。血热之极，疹出太盛，防风、柴胡、黄芩、黄连、连翘、芍药、犀角、牡丹皮、地骨皮。但凡痘疹出不快而痒塌者，血气俱虚，以白术、白芍、人参、黄耆、当归、熟地、薄荷、白茯苓为主，如有别证，另行加减用之。此其大略也。

二十七、小儿引经诸药歌  ***************************
藁本引经至顶巅　羌活川芎头中间
蔓荆引经至两目　柴胡两耳两胁间
竹沥引经心肺里　桔梗戴药膈上边
白芥引经上焦界　黄连引药中焦安
麦芽引药走脾胃　青盐引经到肾源
槟榔直入大肠内　童便引药到丹田
栀子降火小便出　牛膝虎胫至涌泉
黄柏引经达足下　丹骨栀皮皮肤串
荆芥苏叶入腠理　狗脊直行两臂间
桂枝引经至两手　薄荷独活周身缠

二十八、小儿外治诸效方  ***************************
张昶曰：膏粱巨室产育婴孩，多由娇养信惯，百凡顺从，酿成性体热拗，病时定然不肯服药，纵逼迫强灌，恐吓成惊疾，是所利不及其所害。本堂择家藏外治小儿效方三十有馀，刊附补遗卷末。遇小儿染恙，按方治疗，免致他虞，亦活幼之一助也。
治小儿水泄不止。车前子连根科七月七日，採来洗净，切碎阴乾。每用一两，幼小用六七钱，装一布袋中，汲水三四碗，熬四五滚，去袋。试水大温，濯洗两足，勿令过踝子骨上，洗至水冷。待一二时泄止，屡验。误洗过膝上，令小儿大便不行，戒之。
治小儿下部受湿，两腿作痛，叫哭不止。取鲜艾叶二两、葱头一握，捣碎，生姜二两同捣，绵布裹成一包，蘸极热烧酒搽患处，痛止为度。
治小儿鼻中衄血，日久不止。纯黑驴粪，焙乾为末，头发烧灰存性等分。每用少许，吹入鼻中立止。如复见血，再吹一次，即止除根。
治小儿痢疾。回生膏，川乌、草乌、大茴、小茴、木鳖仁、川山甲各二两，大附子一两切片，香油半斤浸三日，熬枯去渣，入葱姜炒过，黄丹四两熬，滴水成朱，摊贴脐上。脐先姜搽，红白诸痢，半日立止。
治小儿小便不通。取莴苣子捣碎，热水调入脐中，填满脐，约半炷香时分即通。
治小儿阴囊忽肿。蝉退五钱，水一茶锺，煎汤，洗肿处，立消。至肿者，不过洗二次，永不发。
治小儿脱肛。取池塘西北角浮萍，放竹筛中，值水上阴乾为末，搽肛上即收，不过二次除根。
治小儿胎惊，天南星大者一个，童便浸透，火烧令裂，为末，寒水石火煅为末，等分，生姜汁为丸黄豆大，姜汤化哺一丸，乳汁送下，胎惊立除。
治胎娃初觉脐风撮口。白姜蚕直者，炒去丝嘴，为末，每服一二分，生姜汁调抹口内，乳汁带下，可解以上二方。因月里小儿尚少知识，易于灌哺用此。
小儿脐湿不干，头发烧灰为末，敷之即干。
小儿红白口疮，不肯吃搽药饵，吴茱萸、生南星各一两为末，醋丸弹弓子大，临用醋化浓膏，晚上小儿睡著，男左女右，贴涌泉穴，贴上包裹，次日去药，愈。
男女小儿七八岁或十数岁，红烂眼梢，蕤仁取霜，官粉煅黄，等分为末，乳汁调稀稠得所，临睡搽眼角上，次早洗去。至重者，不过搽二次如失。
小儿月发赤烂眼弦，杏仁一个，泡去皮尖，研成泥，铜绿豆大一块为末，乳汁调匀，重汤煮熟，搽患处三二次，忌吃发物几日，永不再发。
小儿初生月里，两眼红肿，啼哭不止，晚上用生白矾三钱为末，放硬布上，醋调稀稠得所，男左女右，贴脚心涌泉穴包裹，次早眼消去矾。
小儿紧急危症伤寒，不醒人事者，用川乌、草乌、斑蝥、巴豆、细辛、胡椒、白矾、乾姜、麻黄各等分，共为细末，密收，每用一钱半，醋面糊丸一弹子，趁湿安在儿手心中，拿合扎紧，夹在腿裆中，以被盖暖，露面出汗为度，醒时去药，急用黄泥水洗手，无后患。
小儿乳蛾喉痹咽痛等症，蒲黄二钱、青黛一钱、飞白矾五分、鸡内金五分，末之，竹筒吹喉中，二次即消。
小儿一切牙疳，熬荆芥水漱净，上雄黄、铜绿、五倍子炒，各五钱，麝香一字，研为细末，搽患处上毕，浆水漱口上，至疳好为度。
小儿丹毒赤粒遍身，研雄黄、黄连、绿豆粉各三钱，香油调搽患处，粒消为验。
小儿疥癣坐板疮，海螵蛸去盖净，称五钱为末，枯白矾一钱、雄黄一钱二分、硫黄一钱另研、蛇床子二钱为末，臼油三钱，入铁杓中化开，入前末搅匀，候将冷为丸，弹弓子大，热水洗去甲，火烤，搽三次瘥。
小儿割耳疮，轻粉、乳香、没药、枯矾、官粉煅、红枣烧糊，等分为末，疮湿干搽，疮干油调搽，两三次即瘥。如疮顽久不愈，加珍珠煅等分，同研用。
小儿盗汗不止，五倍子为末，唾津调填脐中，纸盖手帕缚定，次日即止，如不止，再调填一次除根。
小儿耳底肿痛，脓水不干，五倍子炒黄，白矾、枯龙骨煅，各一钱，麝香一分半、不见火片脑一分另研，通研细，密收，吹耳内，当时止痛，次日脓水立干。
小儿火烧汤烫著，香油五钱，凉水一小酒锺，栀子末细一钱瓷碗中，银簪打成稀膏，鸡翎扫患处几次，当时止痛，不退皮起泡，烧汤过两三日成疮，五倍子炒，末细重罗，搽疮上片时，定甲止疼，甲落，痊。
小儿热溲或热汗，浸烂腿斑成疮，肿痒痛楚，官粉一钱煅，蛤粉一钱半、寒水石三钱炒，白石脂、滑石各一钱二分，龙骨、粟米粉各五分，研细，密收，勿令泄气，用时干散患处，一二次，烂处有皮为度。
小儿坏痘，外剥臭烂，夏月生蛆，折柳枝带叶铺地下，将小儿卧上，勿衬衣被，蛆虫尽出，败草散涂上愈。
小儿生䵶口疮，川黄柏刮去粗皮，蜜炙胡黄为细末，搽疮上一二次，当时止疼，三日落甲。
小儿头面耳轮生疮，脓水染流好皮，即便成疮，俗名黄水疮，乳母怀抱，皮黏脓水，亦成疮。嫩黄耆为末，豆粉减半研细，香油调搽，定甲即痊。
小儿头脑上生疮，俗名脓黏疮，厚甲腥秽不痊，海螵蛸、白胶香各一钱，轻粉五分，研极细末，密收，先用清油润去疮甲后，掺药末，只涂一次定甲，如不痊，可再涂一次，平复除根。
小儿破伤手指，入水被妬，肿溃痛楚不愈，生黄丹、蛤蜊粉等分，砂锅炒至变了色，取些须渗患处，疮口上须臾妬水逐出，去水即瘥。
小儿蚰蜒误入耳中，混脑摇头，憔哭不止，知中其毒，取羊奶汁灌两耳中，蚰蜒并下，入脑中子种尽皆化为水，永除病根。
治小儿伤寒涂囟法，麝香研一字、牛黄末一字、青黛末一字半、蜈蚣末半字、蝎尾去毒炒末半字、薄荷半字同研匀，熟枣肉和成膏，新绵上涂匀，贴囟上四方，可出一指许，火上炙手热，频熨。小儿初生百日里外，可用此法涂熨，极效。
高都后学梁师孟曰叟甫缮书
