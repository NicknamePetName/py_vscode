
杂证  ***************************
妇人中风，右半身不遂者何？曰：右属气，此伤气也。服行气药，用乌药、香附、白芷、青皮、陈皮、人参、茯苓、白术、甘草之类；或八味丸、乌药顺气散加枳壳、香附；如腰痛加红花、柴胡。凡治中风，当先以此顺气。
妇人中风，左半身不遂者何？曰：左属血，此伤血也。服活血药，用当归、青皮、甘草、枳壳、赤芍、木香、藿香、香附、乌药、官桂、红花之类。
妇人中风，口眼歪斜，言语不清，目痛难眠者何？曰血少著风，先治血后治风，血足风自灭。须服大补气血之剂，兼治痰，二陈之类。
妇人中风，有肥瘦不同，分法治之者何？曰：肥人治痰为主，瘦人治火为主，俱用补中益气汤加贝母、黄连。
妇人中风，有汗者何？曰：中风有汗，是风伤卫气，当用小续命汤去麻黄加化痰药。
妇人中风，无汗者何？曰：中风无汗，是寒伤营血，亦用小续命汤去桂加当归、黄连等化痰药。
妇人中风，大小便闭结不通者何？曰：中风大小便不通者，实也，宜用补药中加滚痰丸之类；中风若大小便自利者，虚也，即宜大补中气兼化痰药。
妇人伤风咳嗽有痰，身热、头痛、多汗者何？曰：金沸草散加参便是，三拗汤最捷。
妇人头痛，身热、鼻塞、咳嗽者何：曰：此感天地不正之气，宜用人参败毒散加半夏、桔梗、桑皮、姜、枣。
妇人有咳嗽发于夕者，此阴火也。察其虚实，倍生地治之。午前咳属胃火，用竹叶石膏汤，胃气虚用补中益气汤加炒山栀；午后咳属阴虚，用四物汤加黄柏、知母二味，酒炒；肾水虚用六味地黄丸；五更咳用六君子汤。
妇人有咳嗽发于旦者何？曰：此阳火也，审其有无风寒，倍黄芩治之。
妇人连年咳嗽不止，治之者何？曰：此肺胃虚寒也，用人参清肺汤。
妇人咳嗽发于春者何？曰：此上升之火兼受风寒也，用三拗汤兼人参败毒散。
妇人咳嗽发于夏者何？曰：阴火上升克肺金也，用滋阴降火汤清补之。
妇人咳嗽发于秋者何？曰：湿伤肺金也，五积散治之。
妇人咳嗽发于冬者何？曰：此风寒外乘，宜用十神汤并香苏散之类，久则苏子降气汤。
妇人心中嘈杂，食过即饥者何？曰：此虚火盛也，宜二陈汤加黑山栀、黄连、抚芎、苍白术之类。
妇人常饱不能进食者何？曰：此浊气在上则生䐜胀，宜木香顺气汤。
妇人夏月四肢倦怠气不舒者何？曰：调理脾胃为主，宜清暑益气汤。
妇人、室女夏月四肢倦怠，饮食不思，浑身发热口渴者何？曰：此注夏症也，宜补中益气汤加黄柏、知母、天麦二冬即愈。
妇人周身骨疼，有风有痰有劳者何？曰：周身作痛，心嘈，此痰也，宜二陈汤加枳壳、山栀；满身手足疼肿，此湿热也，宜渗湿通利小便之剂；满身痛，内热口乾面黄此劳也，用逍遥散加补血药治之；咳嗽身热，此风也，宜金沸草散。
妇人皮肤拆裂、口乾消渴，大小便闭结者何？曰：此症要犯血淋，今所患者乃血枯也。当以生血补气为主，加地黄、黄连、黄柏、知母之类。年四十以上，经事一月两至者，多成崩淋。
妇人小便利大便闭结者何？曰：此血虚肾燥之症，宜生血之剂。若大便利小便不利者，治又不同，宜五苓散。
妇人痰壅如块，如梅核，咳吐不出、咽不下者何？曰：此气郁症，用二陈汤加贝母、黄连、枳实；或四七汤治之。
妇人饮食即吐，甚至药亦不纳者何？曰：此伤胃也，用半夏、藿香、生姜、乌梅，忌甜物。用正气散亦效。
妇人老疟，腹中成癖者何？曰：清脾饮最捷。
妇人泻而见血，有散、有块、有鲜、有紫、难辨其为伤、为痢、为脏毒者何？曰：泻而见血，有块、有散血，以手按之，腹中作痛，此伤血内积，用去滞血之剂，荡逐而安，胃风汤亦妙。腹中乍响乍痛，时时登圊者，痢也，用加味平胃散，或黄芩芍药汤治之。腹中作痛，不时失血，乃脏毒也，用芍药地榆汤、槐角丸。
妇人痢疾，纯红而不止者何？曰：中暑毒在肠胃，此病不易治，用人参败毒散加石莲、黄连。
妇人噤口痢者何？曰：热毒冲心，呕而不食，用吴萸、黄连，或仓廪散。
妇人胃中作痛，呕吐清水，得食即止，饥则尤甚者何？曰：因气时饮食，或饮食后受气以致食滞、生痰，气滞生火。用香砂养胃汤去参，加姜炒川连、香附，化痰顺气为主。
妇人呕吐清水、黄水、食物、痰饮，春夏各用何药？曰：春夏用养胃汤倍半夏，秋冬用养胃汤加炮姜。
妇人血症，诸脉宜忌者何？曰：吐血出于心，衄血出于肺，咳血出于肝，唾血出于肾，痰涎血出于脾，呕吐血出于胃。脉沉细身凉者吉，数大身热者凶。
妇人腹如臌胀者何？曰：此多气病，用木香流气饮治之。
妇人痞满壅塞者何？曰：用指迷七气汤倍木香、半夏。
妇人腹中有块，聚散升降，发寒热作痛者何？曰：有形者，作血治，用甘草、山稜、益智、藿香、香附、半夏、生姜。
妇人常时腰痛者何？曰：补中益气汤加杜仲，然风寒湿瘀俱能作痛，不可概作虚治也。
妇人腰膝作痛，走注不定，如虎咬之状不可忍者何？曰：此行经时，或产后受风寒湿之气，气滞于三阴，治用独活寄生汤倍红花、牛膝，加酒。
妇人跌仆闪挫损伤致瘀血凝滞，胸胁作痛者何？曰：大用治血药加丹皮、桃仁、红花、青皮；去宿血，生新血入童便。
妇人心胸嘈杂者何？曰：气郁生痰生火之症，宜用二陈汤加香附，开郁化痰清火。
妇人遍身麻木者何？曰：麻者，气虚也；木者，血死也。治麻以乌药顺气汤加清痰活血药；治木以当归拈痛汤加苏木清痰药。
妇人咽喉颚作痛者何？曰：三焦虚火上升，用四物加元参、薄荷、甘草、桔梗、花粉、贝母、黄芩，徐徐服之即愈。
妇人破伤风者何？曰：此患非轻邪，风溢经络，入至头目，青黑额上，汗出如珠不流，眼小目瞪，气急上痰，四肢搐搦，俱不可治，宜用防风散治之。
妇人有块诸药不效者何？曰：宜用鬼见愁草打汁和酒饮；或晒乾为末，酒调服亦可。
妇人室女遗尿者何？曰：中气虚，心气不清之故，宜用补中益气汤加益智、茯神、石菖蒲、远志、桑螵蛸、麦冬之类。
妇人室女遗屎者何？曰：命门火衰（盖肾主二便）兼大肠无火之故，宜用补中益气汤加官桂、吴萸之类，久则宜用实藏丸。
妇人交肠者何？曰：屎出小便者，谓之交肠，缘传送失宜，关门不调之故，宜用五苓散分利阴阳，待其清浊自别，水穀各从其道即愈，再服黄连、阿胶防其将来。
妇人尿血者何？曰：此三焦之火下陷，宜养血凉血升提清火，以栀仁、生地为主。
妇人阴痛阴痒者何？曰：此肝经湿热也，宜龙胆泻肝汤加苍术、白芷、升麻之类。
妇人阴痒不可忍者何？曰：此湿热生虫蚀食之故。若久不愈，渐淫蚀脏腑之间，宜用杏仁研烂，绢包入阴户内，数日愈。或用茴香为末，醋制猪肝一条，纳入取虫出，即愈。
妇人阴户生疮者何？曰：此膀胱热毒，宜用清凉散加桃仁研细，纱裹纳入户内。
妇人阴户冷如冰者何？曰：子宫虚寒，母丁香为末，纱裹如大指，纳入户内，即暖如故。
妇人无病而阴户作痛者何？曰：交阳故也，用炒盐青布裹慰之，即愈。
妇人阴户内，忽然突出一物，长尺许，如阳物，重坠痛不堪，治之者何？曰：怒气伤肝，肝火下陷而成，名曰阴挺，宜用龙胆泻肝汤加血竭研末，调服十馀剂，除其痛。次用补中益气汤加升提药，归脾汤约二十馀剂而愈。当忌恼怒以防再发。
妇人成劳虚热咳嗽治之者何？曰：潮热往来，俱是气多血弱，用生熟地、天麦冬、知贝母、丹皮、骨皮、百合、百部。名二地二冬二母二皮二百汤加姜、枣，煎服自效。
妇人颠狂闷乱治之者何？曰：多因惊忧之极，痰犯心胸所致，宜令吐之，用甜瓜蒂一钱为末，以新汲水一钟调下，随得大吐，须熟睡勿惊。凡大吐眼前即反视，须先令其闭目，如吐不止，先紧繫其腰，以糜粥补之即止。
妇人因夫出外经商，忽成昏闷，终日好睡，全不饮食，月馀无效。治之者何？曰：此思作脾也，心为脾为母，意外过思，劳伤于脾，脾伤则不思饮食，饮食减少则心气渐耗故心昏闷，非药可治，必得夫商满意而归，次日自然病退，此喜可胜忧之效。
妇人因夫出外被难，知而成疾，昏睡不食者何？曰：此忧伤肺也，药力难治，宜激其大怒，怒则肝火动，冲醒脾气，胜过肺金，其病自愈，此怒可胜忧之法。
室女二十未嫁，每见男子，猛咬其臂，渐昏者何？曰：此欲火旺而无淘泻也。相火旺动，君火随之，愧无男子以泻之故，见即痛咬其譬，惚如相喜之意，故尔神昏，下必有白淫流出，视之果验，即命其母痛打之。盖大痛忘欲，其病即愈，宜速配以防再发。
妇人有梦交而成胎者何？曰：此必贪淫之妇也。情思动于中，欲火炽于内，渐至白淫渗入胞宫而成，名曰鬼胎。以其阴得，渐至腹大，俨若胎样，临月而产，下如鱼目，如蝌蚪数升，腹遂平如旧。医遇此症，须先辨其颜色，红白娇艳，且勿用药。若面色痿黄，手足痠软，饮食无味，腹若蜘蛛，即五六足月，全不见内动，是其征矣。可用大黄、官桂之类，逐其恶物，去尽再用大温补丸剂。庶几可复，否则必成怯弱无疑。
妇人室女与鬼魅邪兽交者何？曰：此阴血充溢，思男子而不得之故也。心为一身之主，神明出焉，欲火一动，君火亦随火动则神昏，神昏则罔所见，曾恍惚如目中之状，而邪气乘虚中其机彀，言谈交会面尔浃洽，此非鬼之能惑人，实人之惑于鬼也。久则正气益耗，邪气益盛，至垂死而不可救者，父母翁姑百计医祷而莫知，及知而急欲疗救之，病者精气耗惫，已无所措其手足矣。故妇人室女必令勤劳，不可旷荡纵其心志，乱其眉睫。夜间不可使其独卧于深堂冷室之中，沉默寂寥之所。邪念不萌则邪气不入，何由而成斯疾也耶。又家有室女婺妇，觉其言语恍惚，懒惰好睡，面色有时娇艳，有时青黄，饮食懒思，脉息乍大乍小，乍有乍无，即是邪祟为病。用安神定志辟邪丸，以救其内，丹符神咒以御其外，庶可获生。世俗不知，不能慎之于始，又不能救之于终，良可叹息。
寡妇忽有孕者何？曰：此异闻也，予亦闻之矣。昔有一妇与夫甚相得，年二十生子，越岁而夫故，念昔日恩爱誓不改弦，独居石室，绝无门户，惟一小窦进茶饮，如是者十有五年。当道闻其节，题旌表。其子十六岁入泮，痛母不及面，遂开窦见母称谢，坐谈良久，其子忽欲小便，母即示子以桶，子往便之，少顷母亦往便，遂哭别。仍筑其窦，后觉有孕至足月而产，形体俱具。事闻于外，县令大怒，具详抚按道，欲毁其旌，以正逆罪。抚信以为然，拘质于案，以事关伦纪，翻阅《辨冤录》，有男女气血俱旺，相几其气而成形者，其胎必无骨节。发文拘提到案，鞠之得其实。按曰：如抚言几误矣，母居石室十五年，绝尘俗之私，毫无耗损。子列宫墙十六载，无渗漏之疾。寂然充满，以致阳气先留于桶内，阴气复感于桶中，二气相感，俨如交媾，凝而成形者。自古有之。然胎必无骨，令剖视之，冤始得自释，令归家仍移府道，嘱特旌其门，此予龆龀时事长而闻诸先生者也。

调经  ***************************
妇人室女经水一生不转者何？曰：经者常也，天有二十八宿，地有十二经水，妇女应之，经水之来皆从十二经渗来之血。故足太阳膀胱经为海水，足阳明胃经为泾水，足少阳胆经为渭水，足太阴脾经为河水，足厥阴肝经终为污水，足少阴肾经为汶水；手太阳小肠经为江水，手阳明大肠经为淮水，手少阳三焦经为漯水，手太阴肺经为湖水，手厥阴心包络为漳水，手少阴心经为济水。此十二经络所属。治者参行经血色，入十二经络调之。若一生不转则石女也。（五不女之一）非药石所能疗法。编者按：本条所言固不足信，但其比拟甚有趣，故仍其旧。
妇人室女经闭不通者何？曰：妇人月水又曰潮水，以其一月一至也。水者溅之意也，潮者取其信也。故上应太阳，下应潮水，一月一至者，正期也；一月两至者血热也，两月一至者，血冷也。《经》曰：热则流通，寒则凝滞，热则用清凉，寒则用温药。若过用热，祸不旋踵而至，当辨其形证，察其脉息。实则通之；虚则补之；郁则开之；热则清之；寒则温之。不可固执。调经秘诀以戒郁怒为主，行经时耐气，忌生冷酒酿，庶无症瘕之疾。
妇人室女经水三月一行者何？曰：此居经也，多主不寿，须大补气血调和经脉。
妇人一生经不下行而反在鼻中出血者何？曰：此逆经也。肺经火盛，热在血脉之中，每月见衄血数点，出上窍即当经水，且亦无病，惟终身不能生育。
妇人经闭成劳治之者何？曰：宜分经络、辨虚实，生血调气，不可用红花、桃仁通经之剂，当以白术、茯苓、当归、白芍、甘草、麦冬、五味、芡实、莲肉等分，纳入鸭腹内蒸熟而吃之，其骨煅和上药内成丸。盐汤送下，至骨蒸痰嗽，诊其脉七八至者，当视其肌肉何如，若消瘦之甚，药亦无益。
室女年近二十，无经而成劳有咳嗽者何？曰：此忧思伤脾也，及配合后则阴阳和而病自去矣。
寡妇、尼姑经闭者何？曰：寡妇、尼姑讳疾隐情，倍难施治，总以独阴无阳，治以抑阴扶阳为主，否则不起。
娼妇经闭者何？曰：行经时被人强力交媾，闭住血窍，十难救三，宜养血补血行窍等药。若身热、咳嗽、肌瘦成劳、下泻则不治矣。
妇人经水过期而来者何？曰：事非一例，有气血涩滞不按期者，当开郁行血；有血虚者，肚腹不疼，身上渐渐作热，宜大补血为主，调气佐之；有事不称意，郁结忧思，肚腹、胸膈、腰胁疼痛等症，务要开郁调气四物汤倍加香附、青皮、元胡索、木香、陈皮、红花、苏木之类。
妇人经水不及期而来者何？曰：此血虚有热也，宜凉血地黄汤，有气多伤血海者，倍芎、归，外加苓、栀之类。
妇人经水将来而作痛者何？曰：此郁结也，服七气汤加芎、归、香附、桃仁、红花之类。
妇人经水来后作痛兼有身热者何？曰：此血虚也，去血过多以致身热作痛，用四物汤倍生熟地，或滋血汤、八珍汤亦治之。
妇人经水错乱妄行无定期者何？曰：此气乱也，宜生血地黄汤加元胡、小茴，并服归附丸。
妇人经水成块而下者何？曰：此气郁凝滞也，宜四物汤加香附、丹皮、红花，久则加胶、艾。
妇人经水有紫黑色者，有淡红者，有湿郁而成块者何？曰：紫黑色者，气血相併而成，腹疼者是也，调气行血即愈；淡红色者，血虚有热，腹不疼易治，宜补血为主；更有痰症湿郁而经来重坠，小腹烙热作痛，甚至身热、口乾、呕吐，紫血成块，牵引腰胯掣痛，种种痛苦难以备述。缘行经时内受气恼，外冒风寒湿，以致血郁气滞，又误投辛热煎剂丸散，耗炼阴血，痛久则热，热久生痰，痰生火，火甚作痛，乃妇人第一苦病。《丹溪参要注》云：依症服药殊不甚效，余遇此症单用苏木、红花、牛膝、丹皮四味。俟经期将至预服二三剂，自觉稍宽，并用神术丸至下次经期，疼痛、身热、呕吐、小腹大热诸症渐平，仍服神术丸，早晚酒送两次，半载之后悉平如故。
妇人三月一行经，经来如水涌者何？曰：此居经也。（见前）女人精血上应太阴，一月一盈亏，下应潮水，一月一消长。今失其常道，按四季而行，缘性急多怒，或食生冷以致血脉凝滞而不行，必待三月之久，血才运到胞门，故其始也，不能应期而早来，及其来也如水之而下，沛然而莫之能御。或来即数碗，或多至数升，势甚遑迫，越日而收，自觉面青昏愦，四肢痠软。才养三月，面色刚有红润，下次又将来，多主不寿，间有寿者，必中年调理得宜之效。
妇人素有衄血而绝无经者何？曰：此逆经也（见前）。气为血之主，血为气之配，故气行则血行，气滞则血滞，今七情郁结，六气外侵，气化浊血凝气，气有馀则为火，火载血上升，出于鼻窍，有似月信而血脉全无下行之状，安得有经？
妇人上无吐衄而绝无经者何？曰：此偏经也。盖心主血，肝藏血，脾统血，三者得宜，血随气行，流于经络，灌于血脉，行于隧道，通于胞门而成经水。若郁结忧思，过伤辛辣，脾肺气弱，传送失宜，不从正道渗入，大肠大便时常见血，亦似经水之状，而前窍竟无者，治宜开郁导气健脾益胃，凉血升提。使大肠无血而经水自通，此乃药力可挽不可自甘沉痼。

种子  ***************************
妇人经水准信，宜乎有子，而反不受胎者何？曰：有气多而不受胎者，有血浊瘀郁而不受胎者，有湿痰留滞胞宫而不受胎者，有肥盛妇人躯脂闭塞子宫而不受胎者，审其的实，多服归附丸自愈。
妇人经水已调，并无他病而不受胎者何？曰：此必交合非法（妇人腰有二胞，左胞生男，右胞生女，交后精气混融天构。向左侧睡，阳精流入左胞则成男胎；向右侧睡，阳精流入右胞则成女胎。当泄精时搯摘妇人臂肉，或虚咬妇人肩膊，猝令提吸摄入胞宫。此是阴阳妙用，广嗣良法，得此屡验，勿以余言为缪），或交后拈举重物，登高坠下致浑融，精气不能固结故也，宜侧睡片时为妙。
妇人经调无病并勿劳动而不受胎者何？曰：此必男子素有劳怯，或过伤房欲，精渐清冷如冰故也。宜大补男子精气矣。其充足自当施而成胎矣。
妇人经水已调，男子精气已足而不成胎者何？曰：此必交会不如法。（种子当于经事三日后，五日内。若三日前瘀血未尽，则胞宫未净，难以摄精，若过五日后则胞宫已闭，精无由入。或经后延绵，数日不净则身不免病，亦须详察）或交后又交，阳精入胞未固，一经触动化为白淫而出，此男子纵肆之故，切宜戒之。
妇人经血调，阳精壮，禁戒守而不成胎者何？曰：此必妻妾众多，男精耗损太过，精施而薄。谚云：广种薄收，可以取譬。又或求嗣心切，自误之者，盖与之所至，自然而然一存求子之心，便多勉强。曾有求种子方者，酒后赠以一画令携归，夫妇同看，则春册也。由此得胎，试思兽之蕃育，何识何知，其理可悟矣。
妇人以嗣为急，多娶妾媵，气血俱美，百计祷求而不得一嗣者何？曰：此必男子贪婪之故，娇艳盈前，欲火益炽，日夜无度，耗损真阳，虽有萌蘖之生，从而交损之，又安望之哉。《经》云：寡欲多男子，即若辈良方。
妾妇进门即孕者何？曰：形体壮实，阴血正旺，一感而成胎，理之常也。阳壮阴调则刚而能射，虚而能受矣。
妾妇无子，改嫁而即孕者何？曰：此必性内多郁故也。缘此为妾多不称心，情怀郁结以致经候不调，或交会失期，俱会失孕。适彼则心怀舒畅，交会及期，一感而成胎矣。
妇人有生一胎而后不再得孕者何？曰：此必产后调养失宜，或气血痿弱，潮热往来，以致子脏无血，不复成胎，宜大补气血。
妇人勿孕，到三十后经水忽绝，身亦无病者何？曰：三十无经宜有病，无经无病者乃秋冬降收闭藏之象也，不惟无病，而且有寿，缘因向未受孕，收敛得早，免脱血之太过耳。
妇人七七而天癸绝，有至五十岁而生产者何？曰：妇人向无胎孕，此必幼年有疾，中年诸事不满意，至暮年衣食丰足，事多得意，气血未耗，故四十九受胎，五十岁而生子，亦非异事。
男子八八而精竭，亦有年过七十而生子，且其子多寿者何？曰：起居有节，不妄作劳，更能调补，则精气不衰而有子，子复有寿，《灵枢经》已言之矣，俗语暮年生子，必多夭死，不可泥也。
妇人及期交会而不孕，其夫外归，过期而孕者何？曰：此真寡欲多男之谓也。妇人久守，阴血充盈，夫久客外归，阳气满实，二气俱纯，天地交泰，有自然之理。谚云：新婚不如远归，岂经期前后之例所能拘乎？
妇人慾孕不得，至婢女一造次，而即孕者何？曰：阴血壮旺，且恐人知觉，气每收敛，故一感而成胎，必多寿者，精元完固之效也。
妇人身肥而不成胎者何？曰：禀受厚恣于饮食，躯脂满溢，闭塞子宫。治宜燥湿，用南星、半夏、苍术、川芎、防风、羌活等药。
妇人身瘦而不成胎者何？曰：身瘦性急之妇，子宫乾涩少血，不能摄受精气，治宜凉血降火，或四物汤加芩、柴、香附诸药。
妇人经调，男子精壮而永无孕者何？曰：此必五不女中之反窍妇也，必效禽兽之交，精始得入胞门，若正交则不入胞门，终不成孕，先师言之屡验。（螺、纹、鼓、角、石，谓之五不女）
妇人受孕交会之得其诀者何？曰：「三十时中二日半，二十八九君须记，落红满地是佳期，金水过期空霍乱。」此言经期在二十八九日之后，在三十日之前，见其血色如金黄样，即是佳期，但验此色，即可交会。然有壮实女人，气血充盛，每至六七日方回，安可定以三日为期，临时察之，务以适中为贵。又云：「霍乱之时枉费工，树头树底觅残红，但觉花开不结果，那知丹桂不成丛。」此言交会太早则子宫瘀血未净，新血未生，则不能摄阳精而孕。若过期则子宫闭塞，男子府精无所容受，亦不受胎，当察其动静而消息之。
妇人之脉有胎、无胎、准胎者何？曰：有胎者，六脉洪大而身不热，左大为男右大为女。外验左乳先有核者男，右乳先有核者女。三月后两寸浮大，两关滑，两尺疾而带数，此胎脉也。六脉不一者，非胎。若脉来沉细，腹有形而不动，一如抱瓮之状，有时作痛，用补气活血之剂，甚至乍大乍小，乍有乍无，浮沉不一者，此鬼胎也。
妇人有双胎者何？曰：此男女精气充实，交媾之后，妇人仰卧熟睡，致浑融精气平等流入两胞而成，故宜男月成者。（《产育真传》云：宜男宜女月，以女年岁为主，女年十六以单月为宜男，如正三、五、七、九、十一是也。女年十七以双月为宜男，如二、四、六、八、十、十二是也）即成双男，若女则不寿。宜女月成者即成双女，若男则不寿。此阴阳之妙理，求嗣者当于此留意也。
妇人产未满月而忽有孕者何？曰：此瘀血已尽，新血正生。内无七情，外少六气，情怀舒畅，故交即成胎，渐觉体重，腹大，呕吐，恶食，往往疑为瘀血凝滞，误用逐血之剂。医遇此症，宜先用川芎三四钱为末，酒调下。觉腹中大动，是胎候也。若腹中不动，面上带青黄色，即是血瘕。用大黄逐血之剂，然必察脉观色，在三月尽方可行，早则不可为也。

胎前  ***************************
妇人胎孕月数不足即分娩者何？曰：脏腑虚微，气血衰弱，病起相感，积气攻冲，侵损荣卫，有妨胎元，以致早产，急宜补养，久则成劳，难治。
妇人胎不过七月而生者何？曰：此形体充实，气身两足故也。胎至七月，百骸具，九窍利，即正产矣。昔山永富，家娶媳年二十岁，至夫家才七月即生男。姑甚怒，翁从外商归，事闻深以为玷，命逐妇归宁，其夫怜其娇艳，强与交欢。别后七月复生男，翁姑始悔悟迎还。又七月而生男，二年之内连举三子。后即绝孕。此天不厌弃，此妇故连生三子以实之。若只生一子，则覆盆之冤，没齿不能白矣。录此为多疑者戒。
妇人怀胎有二十馀月而生者何？曰：此必胎中有漏血故也。缘成胎后，经虽不多，每月一至，名曰漏胎。血有馀者，不须服药，胎亦无恙；不足者，胎无血养，以致胎气不充，又贫苦无医药，延至二十馀月，四体充，百骸具，七情开，九窍利而生男。余曾见此三症，皆气血渗漏，以致愆期，亦不甚为怪也。
妇人胎有欲产不产者何？曰：此气逆也。当顺其气，自然安妥生下，用来苏散及葵子散。又临产或不顺利，用草麻子十四粒，朱砂、雄黄各五分，蛇脱一尺烧灰，麝香一分，为末，浆饮和丸。用椒汤淋洗产妇肚脐，置前药丸在内，用纸数层盖覆，以阔帛束之，胎下即去上药。
妇人将产偶为捍动所伤治之者何？曰：此病十死八九，急用加减四物汤救之。

临产  ***************************
妇人胎死腹中者何？曰：小腹迸痛如冰，寒热并作。舌黑子死，用官桂、麝香等分酒下。
妇人临产胎死腹中者何？曰：母患潮热，经旬脏腑薰蒸，又或吃热毒之物，交感损伤使然，治用活水无忧散。
妇人难产累日不下者何？曰：胎前不能调养故也，至口臭，舌青则儿已死。母面色青，母亦难保。速用催生救急丹，或达生散救之。
妇人临产胎晕不省人事者何？曰：速将产妇扶起，勿令睡卧，以韭菜一握，切碎，置有嘴磁瓶，用米醋煎数沸，浇灌以内，密封瓶口，以嘴紧向产妇鼻孔，令醋气透入即苏。
妇人产时胎尚未落而浆水先尽治之者何？曰：用保生无忧散，或达生散治之。
妇人临产交骨不开者何？曰：阴气虚也，用加味芎归汤。（川芎、当归各五钱，自死龟板一个、酒炙，妇人头发一握、烧灰存性，每服五钱）
妇人胎衣不下者何？曰：儿既生下，衣被积瘀攻入，不能堕落，用破血红花散，或单用萆麻子仁研烂涂足心，下出即洗去。或即以产妇头发入口，作呕胎衣自出，不出者死。
妇人产门不闭者何？曰：此气血大虚也，用十全大补或补中益气汤倍加升麻。
妇人产后阴魋脱下，玉门不收治之者何？曰：用石灰一升，炒令极热能烧草，置溷桶中，再用荆芥、防风、不拘多少，煎百沸汤沃之，令产妇坐桶上，使气薰入阴户，待温和坐浸其中，二三次平复如故。
妇人临盆横产者何？曰：胎儿将下，先露其手，或露其臂，用针刺入二分许，儿手不上，以盐擦之。皆因儿转身未当，产母用力迫逐太急，致儿身横，欲下不得。不幸而有此候。当令产母仰卧，令接生稳婆先推其身直上，渐渐将手入，以中指抵其背椎上，俟其身转问路，急煎催生救急丹服。一锺方可扶母临盆，此名横生。凡接生之人，非精妙手段，不可妄用此法，恐其反伤人命。
妇人临盆倒产者何？曰：胎元曲转其身，未认生路。被母用力太速，致令儿头偏住门路而未能生下，当令产母仰卧，使接生之人轻轻推儿送上，以手拨正其头，使向产门，然后产母用力，名曰偏产。凡接生之人亦要精妙手段方可依此。
妇人冻产治之者何？曰：冬月严寒，天气闭塞，血凝而不散，以至儿不能下，宜满屋燃火，以重绵裹身，温养其血热则寒散，儿软易生，此名冻产。若春秋之间，遇有阴涩寒冷之时，以炭暖房亦妙。
妇人临产则肠先出，然后产子者何？曰：此盘肠产也。其肠初出以筛盛之，随以米醋半锺，新汲水半锺，搀和令人猛噀其面者三，肠即收上，又方用萆麻子十四粒，去壳研碎、放头顶中间百会穴上，俟肠收上随拭去药。
妇人产经五日，已死，遇医用针而母无恙者何？曰：儿在腹中转身时，手摘其心致母昏愦不产，时值暑天，病家虑其秽，置席上抬送庄外，陡遇朱丹溪踪其后，见其鲜血淋地，询得其实。曰：识其症矣，容我针之，犹可复生。即于心窝针之，儿果撤手而下，产母复生。

产后  ***************************
妇人产后阴脱者何？曰：气血虚而不能收敛也，宜补中益气汤倍当归、熟地、麦冬、白术、升麻，入糯米一撮。
妇人产后血晕者何？曰：气血暴虚，未得安静，被瘀血随气上冲，迷乱心神，故眼暗头眩，甚至闷绝不知人事，口噤神昏气冷，宜用清魂散即甦醒复旧，不可作喑风治，或用失笑散。
妇人产后血不行腹作痛者何？曰：此瘀血也。儿初落地，须扶坐片时，使腹中瘀血下行，若听其即卧，多致饱闷腹痛，宜用元胡索散加桃仁、苏木。
妇人产后不语者何？曰：心有七孔三毛。因产虚弱多致停积，瘀血闭于心窍，神思不明，又心气通于舌，心气闭塞则舌本亦强矣，故不言语。用人参、石菖蒲、川芎各一两，细辛一钱，防风、辰砂各一两五钱，为末，每服一钱，薄荷汤送下，名七珍散。
妇人产后忽然狂言乱语，妄见鬼神者何？曰：产后血气虚弱，肺脏无气，心气不清故也，宜用加味乌金散，不可作风晕治。
妇人产后或歌或舞，或唱或笑，或坐或卧，或怒骂，甚至逾垣上屋者何？曰：败血冲心，聚而不散故也。冲胃则恶心呕吐，冲心则颠狂错乱，皆是恶症。用药速救，亦多不起，宜龙齿清魂散。
妇人产后忽患哮喘者何？曰：此危候也。产后虚弱，不避风寒，兼瘀血凝于肺脾之故。宜用大宁肺汤兼驱逐瘀血诸药。
妇人产后乾咳嗽者何？曰：此产中去血过多，血少火旺之故。若有儿吃乳，久必无乳。若无儿吃乳，仍乾咳嗽身热者，必成劳怯。宜服逍遥散加贝母、知母、陈皮、麦冬五味等药。
妇人产后吞酸者何？曰：此胃中积痰滞火所致，宜七气合二陈汤。
妇人产后忽然心痛不可忍者何？曰：胃气虚弱，心经血少，二者不顺，又因七情所触，以致诸气不和，痛不可忍，宜服七情手拈散。或伤寒冷饮食致血晕者，随症治之。
妇人产后胁痛在左在右者何？曰：在左为血，以清血顺气为主；在右为痰，以化痰消食为主。
妇人产后骨节四肢通身疼痛者何？曰：产育之时，周身骨节开张，气血俱虚，此皆劳损，勉强坐卧，出房吹风所致，宜用芎苏饮加羌活、防风。若内伤生冷，外感风寒，宜服生料五积散。
妇人产后手足疲软不能行动者何？曰：败血流于四肢故也，宜逐瘀血加引经药。
妇人产后忽然麻木者何？曰：此气血大虚故也，以大补气血为主，兼乌药、香附诸药。
妇人产后中风不语者何？曰：此因产妇不避风寒，赤脚下床，踏于冷地，兼百日内遇房事，或当风取凉洗浴，宜用乌金散，不可作风治。
妇人产后发热，口乾作渴，唇裂生疮者何？曰：此胎前过食辛辣、椒蒜、鸡鱼，热物积于脾胃，气攻上焦所致。宜用逍遥散加连翘、花粉治之。
妇人产后寒热者何？曰：血虚感冒，四肢痠痛，头眩目晕，宜用加味乌金散，不可作疟治。
妇人产后疟疾者何？曰：过伤饮食，食滞生痰故也。用清脾饮倍加消食化痰药，稍退用常山七宝饮。
妇人产后痢疾者何？曰：产后大虚，过伤生冷所致，若腹中作痛，里急后重，用木香导滞汤驱逐之，次用黄芩芍药汤清利之。久则用真人养脏汤之类。
妇人产后疟痢，治以温补而泄泻者何？曰：此必暴雨之后，病家不知，误用无根水煎，气益下行，故不效而反泻也。急以人参喂救之，仍用温补之剂。
妇人产后谵语者何？曰：心主生血，产后去血过多，心神失守故也。宜大补气血安神即愈，热盛脉大者不治，益母丸薄荷汤送下，童便服之亦愈。血虚而神失守者，用猪心窍血屡验。
妇人产后乳窍不通治之者何？曰：用炒山甲、王不留行为末，用酒调服。或煮猪蹄作羹饮之，此初产时可用，若十馀日无乳，当察其虚实，实则开痰提气，虚则大补气血，当消息而治之。
妇人小儿饮乳，经事三年不至者何？曰：乳乃上涌之血液所化，若无儿饮乳则流为经水矣，不须服药。
妇人产后发肿胸饱者何？曰：此内伤食气，外又冒风故也，用青皮饮或加减胃苓汤。
妇人产后呕吐，饮食不下肿胀者何？曰：血虚气弱，或受怒气，或伤生冷，致脾胃不能运化，湿滞而生痰生火，久则必成反胃。宜用香砂养胃汤。
妇人产后小便不通，腹胀如臌治之者何？曰：用炒盐和麝香少许，填满脐中，上置葱白片半指厚，用火炷盖满葱饼灸之，觉热气入腹难禁即止，则小便通而胀自消矣。
妇人产后小腹中有块作痛者何？曰：此儿枕未破之故。宜用香稜散倍破瘀药；或枳实芍药散亦验；若患孕痈用乌药五钱，水一锺入牛皮胶蒸化，七分温服；或薏仁蒸汁饮之。如不应，用牡丹皮散。
妇人产后忽然下血，成片似崩者何？曰：血气大虚，脾胃又弱，荣卫衰败故也，宜和血理气用四物止经汤。
妇人产后膀胱垂下不收者何？曰：劳伤太过，又取重物，气弱虚冷，因而不收，有至三四月不能还原者，宜用收阴散。
妇人产后伤脬，终日淋漓不干者何？曰：此被守生婆误伤所致，用补脬汤（内有黄绢或用黄蚕茧，煎至黏，服后拥卧得汗即愈，忌闻金声），或煮黏脬食之即愈。
妇人产后小便肿痛者何？曰：湿热客于膀胱。用乾姜、枳壳、麻黄、桔梗、陈皮、甘草、乳香、没药，煎汤服之。
妇人产后频数治之者何？曰：宜瓜蒌汤，或菟丝子丸。若中气不足，宜补中益气汤加益智。
妇人产后阴痛阴痒者何？曰：此湿热也，或坐冷地，或洗用凉水之故。用白芷、荆芥、防风、花椒、杏仁、白矾、细辛，煎汤薰洗。
妇人产后百病三恶者何？曰：呕吐、泄泻，盗汗是也。病见一恶已难调治，三恶并见，其病必危。三者之中当治其急。此急则治标之说，譬如扑火救其所先，余可少缓然。

附志  ***************************
妇人或因难产，或因不正用草药断产，致生他病者何？曰：产育一断，难免无病，须待经事将净一二日之间，用黄连、黄芩、黄柏、滑石为末，蜜汤送下，以寒子宫，再不生育，亦无他病。
妇人内伤外感与男子同治，惟经带胎前产后用药较难，故不惮烦，渎而详之，方多验过，全在灵敏者之运用焉。

论中引用各方  ***************************
八味丸
附子　肉桂（一两）　地黄（八两）　萸肉（三两）　山药（四两）　茯苓（三两）　丹皮（三两）　泽泻（三两）
蜜丸。
乌药顺气散
乌药　橘红（二钱）　麻黄　川芎　白芷　桔梗　枳壳（炒，一钱）　殭蚕　炮姜　甘草（炙，各五分）
二陈汤
姜半夏　陈皮　茯苓（各一钱）　甘草（五分）
加姜煎。
补中益气汤
黄耆（蜜炙，一钱五分）　人参　甘草（炙，一钱）　白术（土炒）　陈皮　当归（五分）　升麻（二分）　柴胡（二分）　姜（三片）　枣（二枚）
小续命汤
防风（一钱五分）　桂枝　麻黄　杏仁　川芎　白芍　人参　甘草（炙）　黄芩　防己（八分）
加姜、枣煎。
礞石滚痰丸
青礞石（一两）　沉香（五分）　大黄（酒蒸）　黄芩（八两）
礞石同朴硝煅研和诸药为丸。
金沸草散
旋覆花　前胡　细辛（一钱）　荆芥（一钱五分）　赤茯苓（六分）　半夏（五分）　甘草（炙，三分）
加姜、枣煎。
三拗汤
麻黄　杏仁　生甘草
人参败毒散
人参　羌活　独活　柴胡　前胡　川芎　枳壳　桔梗　茯苓（一两）　甘草（五钱）
加姜三片薄荷少许。
竹叶石膏汤
竹叶（二把）　石膏（一斤）　人参（三两）　炙甘草（二两）　麦冬（一升）　半夏（半升）　粳米（半升）
加姜、枣煎。
四物汤
当归　生地黄（三钱）　芍药（二钱）　川芎（一钱五分）
六味地黄丸
地黄　萸肉　山药　茯苓　丹皮　泽泻
蜜丸。
六君子汤
人参　白术（土炒）　茯苓（二钱）　甘草（一钱）　陈皮　半夏
人参清肺汤
人参　杏仁　阿胶（各一钱）　粟壳（蜜炙，一钱五分）　炙甘草　桑白皮　知母　地骨皮　乌梅肉（各五分）
加枣一枚。
滋阴降火汤
生地（三钱）　当归　川芎（二钱）　白芍（酒炒）　知母　黄柏　玄参
五积散
白芷　陈皮　厚朴（六分）　川芎　白芍　茯苓　桔梗（二分）　苍术　枳壳（七分）　半夏　麻黄（四分）　乾姜　肉桂　甘草
加姜、葱煎。
十神汤
麻黄　葛根　升麻　川芎　白芷　紫苏　甘草　陈皮　香附　赤芍
加姜、葱煎。
香苏饮
香附（炒）　紫苏（二钱）　陈皮（一钱）　甘草（七分）
加姜、葱煎。
苏子降气汤
苏子　半夏　前胡　厚朴　橘红　当归（一钱）　甘草（炙）　肉桂（五分）
加姜煎。
木香顺气汤
木香　草蔻　益智　苍术（三分）　厚朴（四分）　青皮　陈皮　半夏　吴萸　乾姜　茯苓　泽泻（二分）　升麻　柴胡（一分）　当归（五分）
清暑益气汤
黄耆　人参　白术　苍术　神麴　青皮　陈皮　甘草　麦冬　五味　当归　黄柏　泽泻　升麻　葛根
姜、枣煎。
逍遥散
柴胡　当归（酒炒）　白芍（酒炒）　白术（土炒）　茯苓（一钱）　甘草（炙，五分）
加煨姜、薄荷煎。
五苓散
猪苓　茯苓　白术　泽泻　桂
四七汤
人参　官桂　半夏（一钱）　甘草（五分）
加姜煎。
藿香正气散
藿香　紫苏　白芷　大腹皮　茯苓（三两）　白术（土炒）　陈皮　半夏曲　厚朴　桔梗（二两）　甘草（一两）
清脾饮
青皮　厚朴（醋炒）　柴胡　黄芩（炒）　半夏（制）　茯苓　白术（土炒）　甘草（炙）　草果
加姜煎。
胃风散
人参　白术　茯苓　当归　川芎　芍药　桂
加粟米百馀粒煎。
加味平胃散
苍术（二钱）　厚朴　陈皮　甘草（炙一钱）　麦芽　神麴
黄芩芍药汤
黄芩（三两）　芍药　甘草（二两）
芍药地榆汤
芍药　地榆　阿胶　卷柏
槐角丸
槐花　枳壳　当归　黄芩　防风　地榆
酒糊丸。
仓廪散
人参　羌活　独活　柴胡　前胡　川芎　桔梗　茯苓　甘草　陈仓米（一撮）
香砂养胃汤
半夏　白术（炒）　陈皮　茯苓　厚朴　香附　人参　砂仁　槟榔　草果　甘草
加姜三片、乌梅一个。
木香流气饮
半夏　木香　青皮　陈皮　麦冬　甘草　厚朴　丁香　人参　枳壳　沉香　肉桂　苏子　蓬术　通草　白芷　茯苓　木瓜　肉果　槟榔　白术　大腹皮
指迷七气汤（待考）
独活寄生汤
独活　桑寄生　秦艽　防风　细辛　当归　白芍　川芎　熟地　杜仲　牛膝　人参　茯苓　甘草　桂心
当归拈痛汤
茵陈（酒炒）　羌活　防风　升麻　葛根　苍术　白术　甘草（炙）　黄芩（酒炒）　苦参（酒炒）　知母（酒炒）　当归　猪苓　泽泻
防风散（待考）
宝藏丸（待考）
龙胆泻肝汤
龙胆草（酒炒）　人参　天冬　麦冬　生甘草　黄连　栀子　知母（各五分）　黄芩（七分）　柴胡（一钱）　五味子（三分）
清凉散（待考）
归脾汤
人参　黄耆（蜜炙）　白术（土炒）　茯苓　枣仁（各二钱）　远志　当归（各一钱）
加桂圆肉七枚。
二地二冬二母二皮二百汤
生地　熟地　天冬　麦冬　贝母　知母　丹皮　骨皮　百部　百合
安神定志辟邪丸（待考）
凉血地黄汤
生地　当归　川芎　黄连　黄柏　黄芩　细辛　柴胡　羌活　荆芥　防风　升麻　藁本　知母　红花　蔓荆子
七气汤
半夏（五钱）　厚朴（三钱）　茯苓（四钱）　紫苏（二钱）
加姜枣煎。
滋血汤
熟地　芍药　川芎　当归　人参　黄耆　山药　茯苓
八珍汤
熟地　芍药　当归　川芎　人参　白术　甘草　茯苓
生血地黄汤（待考）
归附丸
当归　香附　川芎　艾叶　人参　乾姜　白芷　延胡　琥珀　沉香　木香　地榆
神术散
苍术　防风（二两）　甘草（一两，炙）
加生姜、葱白煎。
来苏散
木香　陈皮　神麴　黄耆　炮姜　白芍　麦芽　阿胶　甘草（炙）　糯米　苎根
葵子散
黄葵子（一钱）　血馀（少许）
热酒冲服。
加减四物汤
熟地　当归　白芍　川芎　蓬术　三稜　肉桂　乾漆
活水无忧散
益母草　急性子　当归（各四两）　生地　紫苏　陈枳壳　赤芍（各二钱）　肉桂　川芎　陈艾（各一钱）　甘草（八分）　活鲤鱼（一个）
催生救急丹
当归　川芎　龟板（炙）　血馀灰
达生散
紫苏（五分）　大腹皮（三钱）　白术（一钱）　白芍（一钱）　甘草（二钱）　归尾（一钱）　陈皮（五分）　人参（五分）
保生无忧散
当归　川芎　芍药　枳壳（炒）　木香　甘草（炙，各一钱五分）　乳香（另研）　血馀灰（各五分）
破血红花散
归尾　赤芍　枳壳　肉桂　甘草　威灵仙（各一钱）　人参　红花（五分）　加生姜三片。
十全大补汤
人参　白术　茯苓　熟地　芍药　川芎　当归　黄耆　肉桂
清魂散
人参　泽兰　荆芥　川芎　甘草
失笑散
五灵脂　蒲黄（炒）
延胡索散
延胡索　蒲黄　肉桂　当归　乳香（研）　没药（制）　赤芍
加减乌金散
厚朴　黄芩　柴胡　麻黄　陈皮　甘草　当归　白芍　熟地　加葱白三个、生姜三片。
七珍散
石菖蒲　人参　生地　川芎　细辛　防风　辰砂
薄荷汤送下。
龙齿清魂散
人参　远志　桂心　归身　茯神　细辛　延胡　麦冬　甘草
姜、枣煎。
大宁肺汤
橘红　紫苏　五味子　杏仁　甘草　半夏　黄芩　阿胶　瞿麦　桑白皮　枳壳
加姜五片。
七情手拈散
枳壳　延胡　小茴香　白芍　乳香　没药　甘草
芎苏饮
紫苏　乾葛　半夏　茯苓　陈皮　甘草　枳壳　桂枝　川芎　木香　柴胡
加姜、枣煎
乌金散
厚朴　陈皮　桔梗　苍术　川芎　白芷　茯苓　当归　枳壳　白芍　桂枝　麻黄　羌活　独活　牛膝　甘草
加葱头、姜。
截疟七宝散
常山（酒炒）　草果　槟榔　青皮　厚朴　陈皮　甘草
酒水煎、露一宿，于当发之早，面东温服。
真人养脏汤
人参　当归　诃子　肉豆蔻　甘草（炙）　木香（各一钱）　白芍　白术（炒三钱）　肉桂（五分）　粟壳（蜜炙，三钱）
益母丸
五月採取益母草晒乾为末炼蜜为丸。
青皮饮（待考）
胃苓汤（一名封尘饮子）
猪苓　茯苓　白术　泽泻　肉桂　苍术　厚朴　陈皮　甘草
香稜散
荆三稜　蓬术　赤芍　甘草　官桂　香附　乌药　桃仁　红花
枳实芍药散
枳实（炒黑）　白芍（酒炒）
牡丹皮散
丹皮　牛膝　归尾　赤芍　荆三稜　桂心　蓬术　延胡
四物止经汤
当归　人参　阿胶　茯苓　枣仁　陈皮　蒲黄　甘草　白鸡冠花　侧柏叶
加姜三片。
收阴散
当归　川芎　白芷　升麻　萸肉　熟地　白术　枳壳　人参　陈皮　沉香　肉桂　甘草
补脬饮
生黄绢（一尺，剪碎）　白牡丹皮根　白及（各一钱）
用水一碗，同煮绢烂如饴，空心顿服，服时不可作声。
栝蒌汤
栝蒌　黄连　甘草　人参　桑螵蛸　大枣
菟丝子丸
菟丝子　石莲子　茯苓
山药，麦糊丸。
妇女要方
景岳调经饮　专治妇女月水参前。
黄连　乌药　香附　甘草　当归　川芎　芍药　地黄
理经汤　专治妇女月水落后。
人参　黄耆　川芎　当归　升麻　陈皮　白术　白芍
调经愈痛散
治妇人月水将来，预先作痛。
黄连　乌药　枣仁　香附　甘草　当归　川芎　芍药　地黄
煮附丸　专治妇女经水参前落后。
用香附不拘多少，好醋浸一宿，煮熟焙乾磨末，醋和丸，日以米饮进二服，半年以上即效。
清热调经汤　治妇女经事落后三四日及饱嗳发热。
枳壳　厚朴　苍术　半夏　桔梗　草果　茯苓　甘草
补中汤
当归　川芎　芍药　人参　黄耆　陈皮
蜜丸，白汤下。
种子丹
吴萸　白芍（各一两）　细辛（五钱）　菖蒲　白附子　桂心　厚朴（各四钱）　乳香　茯苓　没药　牛膝　当归（各二钱）
同乌骨白鸡炙末，煎炼蜜丸。
保气散　安胎宽气，进食瘦胎易产，设或居处失宜，偶然跌仆，动胎漏血，兼服佛手散、神寤丸、枳壳散。此三药八月宜常服。
香附（四两）　山药（七两）　砂仁　甘草（各一两）　木香（四钱）　益智　苏叶（各五钱）
白汤下。
当归独活汤　治妊娠子痫，俗名魂风。
贝母　葛根　杜仲　防风　防己　川芎　泽兰　官桂　当归　人参　茯苓　藁本　独活　竹沥　贝母　易产若未足月者，以升麻代之。
枳壳散　治妇人手足烦热，夜卧多汗，肌肉黄瘦；经候不调，四肢烦倦，心胸饱闷。
枳壳（三两）　半夏　赤芍（各二两）　柴胡　黄芩（各一两半）　姜（一片）　枣（二枚）
白术散　治妊娠气不调和、饮食易伤。
白术　紫苏（各一两）　川芎　诃子　青皮（各五钱）　人参　白芷（炒，各三钱）　甘草（四分）　姜（三片）
秘结方　治妊娠秘结，大便不利乃热结于大肠。
枳壳（三两）　防风（二两）　甘草（一两）
宽膈饮　治妊娠心胸饱满，痰逆不思饮食。
赤苓　前胡　白术　苏叶（各一两）　半夏　麦冬　人参（各四钱）　大腹皮（三钱）
姜水煎。
和中汤　治妊娠腰痛腹痛。
当归　阿胶　甘草（各一两）　葱根（半升）
香归饮　此经产行血，圣药治血块升塞饱闷恶心呕吐。
藿香　青皮　陈皮　蓬术　三稜　香附　益智　甘草　半夏　桔梗　官桂　乌药　赤芍　归梢　姜
利肠散　治产后大便不通，四物汤多加青皮。
按：产后便张，宜以润肠汤、玉烛散等治之，如不效，百检升经心法，知产后大便秘结，因下血过多，精液耗竭，以此散极效。
润肠汤　治大便秘结。
麻仁　大黄　生地　熟地　当归　桃仁　红花　升麻　甘草
清金退热汤　治痨怯等症。
归身　白芍　人参　茯苓　黄连（姜汁炒）　黄芩　知母　贝母　柴胡　桔梗　陈皮　川芎　五味　甘草　桑皮　地骨皮　姜
人参五味子汤　治劳怯骨蒸，热嗽，痰血等症。
当归　芍药　人参　黄耆　贝母　桔梗　麦冬　陈皮　青皮　山栀　丹皮　五味　甘草　杏仁　姜
人参养荣汤　专治妇女一切虚证。
八珍汤去川芎加黄耆、官桂、五味子、陈皮、远志、姜、枣。
香壳散　治呕吐血症。
香附　枳壳　苏木　白芍　青皮　陈皮　桃仁　归尾　蓬术　乌药　甘草
茯苓半夏汤　治痰火怔忡等症。
当归　川芎　赤芍　地黄　陈皮　甘草　半夏　茯苓　南星　黄连　枳实　香附　黄芩　杏仁　蒌仁　黄柏　姜汁　竹沥
滋阴清肺汤　治乾咳日久而火上炎。
黄柏（酒炒）　麦冬　熟地（各五钱）　知母（酒洗）　山栀（酒洗）　当归　黄芩（各一钱）　白芍（八分）　青黛（五分）　甘草（四分）
临服加童便半盏，姜汁一匙。
桔苏饮　治咳嗽身热，有汗恶风。
桔梗　紫苏　杏仁　贝母　半夏　白术　麦冬　桑皮（各一两）　橘红　枳壳　五味（各四两）　甘草（五钱）　姜（五片）
食远服。
消渴散
人参　麦冬　五味　贝母　知母　黄柏　当归　白芍　花粉　黄耆　陈皮　甘草　地骨皮
败毒散　治感冒寒热骨疼等症。
防风　荆芥　羌活　独活　前胡　柴胡　桔梗　枳壳　薄荷　甘草　茯苓　川芎　姜
乌药顺气散　疏风顺气两肋刺痛膨胀吐泻。
乌药　麻黄　陈皮（各二两）　甘草　白芷　枳壳（炒）　川芎　桔梗（各一两）　乾姜（五钱）　殭蚕（一两）　姜（五片）　枣（二枚）
共为末，每服四钱，孕妇勿服。
草果饮　治疟妙剂。
青皮　草果　陈皮　厚朴　半夏　茯苓　槟榔　乌梅　黄芩　紫苏　常山　柴胡　甘草
有汗加白术、茯苓；热多加柴胡、黄芩；寒多加半夏、草果；口渴加知母、麦冬、花粉。
人参养胃汤　治脾胃不和，饮食不化。
人参　厚朴　苍术　炙草（各五钱）　陈皮　半夏（各一钱）　草果　藿香（各三分）　乌梅（一个）　肉蔻（一粒）　茯苓（七分）　枳壳（四分）
指迷七气汤　消食散气。
藿香　青皮　陈皮　蓬术　三稜　益智　桔梗　官桂（蜜炙）　香附（醋炒，各一两）　炙草（七分）　姜夏（一两）　姜
当归木香散　治下痢。
甘草　当归　木香　肉蔻　官桂　人参　白术　茯苓　白芍　陈皮　枳壳　粟壳　诃子
加减平胃散　治痢调理药
白术　厚朴（姜制）　陈皮（各一两）　人参　茯苓　枣仁（各四钱）　木香　黄连　槟榔（各三钱）　阿胶（四钱）
一方去黄连加苍术。
消毒散　止痢之剂。
陈皮　甘草　枳壳　粟壳
赤痢半炒半生，白痢纯用炒熟。
草豆蔻丸　治食伤冷物胃脘痛。
草蔻　白术（各一两）　黄芩　半夏　麦芽　神麴（各五钱）　枳实　陈皮　青皮　乾姜（各三两）
磨积丸　治新久诸般积聚。
木香　官桂（二钱五分）　枳壳　杏仁　麦芽　蓬术　京三稜　石三稜　鸡爪三稜　黑丑　白丑（各五钱）　乾漆　葛根
醋丸，姜汤下。
独活寄生汤　治筋骨痠痛。
独活　寄生　当归　川芎　白芍　生地　人参　茯苓　牛膝　秦艽　杜仲　细辛　官桂　防风（各七钱）　炙草　姜
槐角散　治肠胃不调，脏毒下血等证。
槐角　当归　甘草　苍术　乌梅　厚朴　枳壳　陈皮
茵陈五苓散　治湿热发黄小便不利。
官桂　白术　赤苓　猪苓　泽泻　茵陈
千金漏芦汤　治恶疖毒疮肠痈。
漏芦　白及　白蔹　大黄　甘草　枳壳　升麻　麻黄
加减活命饮　治乳疖。
橘叶（十四张）　青皮　花粉　白芷　防风（各八分）　柴胡　桔梗　连翘　黄芩　甲片（蛤粉炒黄研）　当归（一钱三分）　赤芍（一钱二分）　银花（一钱五分）　角刺（二钱）　乳香　没药（炒去油）　甘草（各五钱）
水煎同酒服。
加味益母丸　治难产及产后诸疾极效。
益母草（端阳日收取，阴乾勿见日光，二两，为末）　当归（酒洗，七钱）　川芎（焙乾）　香附（童便浸，焙乾，各五钱）
以上为细末蜜炼为丸，临产时煮酒与童便各半，温服极为顺利。且无横产血升之患，产后照法服之百病不复。
难产方
滑石（四钱五分）　麝香（一钱）　黄葵子（四十九粒）　败莲房（一枚，煅灰存性）
以上为末，每服三钱　砂仁汤送下。
绝产方
柿子蒂二三十枚炭火烧煅存性为末，产后三朝或六朝内陈酒湿热送下。
保产无忧方　耑治生产艰难，甚有数日不下者，一服即产母子俱全。如临月四五日前觉腰腹痛及行动不安，先用一贴须于空心服。若当产时，不拘时服。凡血晕阴脱及小产闪挫跌扑伤，动胎气一概并治。
当归（酒洗，钱半）　川芎（一钱三分）　荆芥（八分）　羌活（五分）　厚朴（姜汁制，七分）　蕲艾（七分）　白芍（炒，一钱二分）　黄耆（八分）　枳壳（炒，六分）　菟丝子（一钱四分）　甘草（五分）　贝母（去心，一钱）　姜（三片）
河水二大碗煎八分。先期者空心服；临产者随时服，须依法制度分两，切勿增减。
折冲饮
芍药　桃仁　桂枝（各一钱）　红花（四分）　当归　川芎　牛膝（各八分）　丹皮　延胡（各五分）　甘草（一分）
上十味以水二合半，煎取一合半服。
安冲汤　治妇女经行过多或漏下不止。
白术　黄耆　龙骨　牡蛎（各六钱）　生地　白芍　乌贼骨　续断（各四钱）　茜草（三钱）
宁坤丸　粤东布玉田先生方。治妇人经水不调，少腹寒冷腹痛不能孕育。
台人参（五钱）　川抚芎（一两）　东白芍（五钱）　鹿茸片（五钱）　制香附（七两）　大熟地（一两）　全当归（一两）　广木香（五钱）　延胡索（五钱）　西砂仁（五钱）
上药共研极细末，加益母膏一两、炼白蜜三两，杵和为丸，每粒重一钱，金箔为衣腊壳封固。
女金丹　此药调经养血安胎顺气，不论胎前产后，月事参差，有馀不足，子宫寒冷等症。
当归　川芎（各二两二钱）　白芍（一两三钱）　没药（八钱）　甘草（一两六钱）　香附（一斤十二两）　生地（三两）　赤石脂（二两二钱）
上药共为细末，炼蜜为丸如桐子大。
妇科回生丹　治妊妇失宜劳后动胎，或胎漏不安，子宫虚寒或过期不产，转动无力，横生逆产，胞腹闷乱，恶露上攻，昏晕不省，急促汗出等症。
当归　川芎　熟地　茯苓　乌药　苍术　香附　延胡　蒲黄（各一两）　牛膝（一两五钱）　桃仁（一两）　陈皮　三稜　羌活　地榆　五灵脂　萸肉　白芍　炙草（五钱）　人参　白术　青皮　木瓜（各三钱）　乳香　没药（各二钱）
（再用大黄一斤为末，用醋三斤熬汁；苏木三两用河水五碗煎三杯；红花三两用水五杯煎三杯；黑豆三升用酒五杯煎三杯。）
将前药共为细末，用四种汁合为丸，每丸重二钱，蜡封。
胎产金丹　此丹乃异人传授，耑治胎前产后一切疑难凶急诸证，百发百中，真有起死回生之功。
益母草　青蒿　白术（各二两）　人参　茯苓　当归　生地　鳖甲（各四两）　紫河车（一具）　香附（四两）　白蔹　玄胡（各三两）　肉桂　五味（各一两）　白芍　艾叶　甘草（各一两六钱）　赤石脂　川芎　丹皮　没药　沉香（各六钱）
共为细末，炼蜜为丸，每丸二钱，朱砂为衣蜡封。
行经后当归汤化服三五丸，自然受孕。
怀孕之后，每月白术黄芩汤，服三五丸，其胎坚固易长。
屡经小产者，当归熟地汤化服，永无堕损之患。
胎动不安，白莲花瓣汤化服。
胎漏下血藕节棕炭汤化服。
横生逆产并子死腹中，当归川芎汤化服。
妊娠赤带，红鸡冠花煎汤化服；白带，白鸡冠花汤化服。
交骨不开，龟板汤化服。
产后胞衣不下，红花益母草汤化服。
产后儿枕块痛，山楂赤砂糖汤化服。
夺命散　治产后瘀血不行，腹痛昏晕等症。
没药（一钱）　血竭（一钱）
研末分二次糖调下。
按：没药、血竭虽似，为破瘀而没。然只泄降下行，以舒其静脉之郁血，非攻逐峻剂可比。更以童便为之，嚮导其功尤捷。
生化汤　治产后一切瘀阻块痛、血虚昏晕等证。
当归　川芎　炙草　桃仁　炮姜
按：妇女生产之后肠虚不运者实居多数，如脘闷呕恶，肢冷自汗，身热恶寒，瘀行不畅等证，当用钱氏生化汤加化痰顺气药品，大有殊功。若阴虚火旺之体，发热烦躁，不欲近衣，瘀热内结者，当用石芾南之新生化汤。用益母、丹参、当归、桃仁，于活血药中加益元散、童便清热利小便，藕汁清热生津液，此石氏之巧思神悟。非旧方所可侥倖也。学者须审病之体，察病之机，二者各得其用，各有得心应手之妙。
