
《麻疹专论》宗序  ***************************
予素不知医，尝读《汉书·艺文志》，有《医经》七家，《经方》十一家。李子聪甫以编著《麻疹专论》示予，此经方类也。聪甫籍湖北黄梅，少游学江州，精活人木。弱冠即以医鸣，客九江久，声名鹊起，就治者户履为满，大江南北咸知聪甫其人。暇嚐遍阅医籍，穷究病症，乃蹙然以慈幼为怀，慨古无麻疹专书，而小儿之厄于斯症者尤众，爰有志编纂。会逢国难，流窜兵间，未竟所业。溯江上下，再寓梅城，耳予名，袖其湘鄂道中诗来谒予，予初但悉其精医，展卷读竟，乃知其素业诗而托医以隐者也。予由秣陵来湘旅梅城，与邑人士结「萸江吟社」，乃邀之入社。聪甫更不耻下问，愿隶弟子籍，朝夕相亲，日者谓予曰：流寓异乡，寥寂寡欢，第不忘结习应诊之馀，以诗遣日，因之养性情而资阅历，又于其间搜採方书，参以临症，所得续成《麻疹专论》一书，愿乞一言序而存之。予谢不敏，但观聪甫之为人，颖悟诚笃，品格高洁，当路争相器重，而不轻结交贵人。及其论诗，一字不肯苟，务求精审而后已。其于医也，可知其犹秉其生平保赤之心，奔窜于关津烽火之间，锲而不舍，有志者事竟成，予于聪甫见之矣。此书出，而蜚声载籍，嘉惠孩提，方技传中增一位置。予喜聪甫之精于所业，立志坚而利人溥，爰书数语以述其梗概，并志契合之缘云。
庚辰冬月常熟宗威序于资滨寓次

《麻疹专论》柳序  ***************************
余客梅城年馀，食贫而健饭，未当有求于医也。庚辰春，忽进疾，内子亦恹恹病。余友陈子恳皆日必临存，谓宜速觅良医。顷之同客来，神清骨俊，翩翩儒者，询之为李子聪甫名医，而避难于此者也。因浼诊视，谓余病虽重，一刀圭可愈；内子肝脾不睦，非数易方不为功。试之，余即瘥，内子亦小愈。于是日来一诊，殷勤周至，坐谈或久，相与论及古今之诗，如数家珍，始知其不徒精于医，且工于诗也。无何，龙华会届，约同游慧龙禅林，归示所为诗，铿然金石不同凡响，往还十叠韵，词源如三峡水。而查脉审方，内子之病且瘳矣。益知其调剂君臣，左宜右有，一如诗之斟思酌句，层出不穷也。未几，告余当悬壶江州，时曾编《麻疹专论》一书，甫属稿，而国难作，转徙流离，未遑重理。今将续成之。余谓：医，仁术也，及身行之，其所施有限；若公诸世，受之者广，而为用日长，曷速竣厥？事果不数月，裒然成集矣。是更知其医术之精，固尝潜修弗懈，穷其理以通其意，而有得于心也。适杨君培甫见之，慨然以佽金，自任属书贾，付剞劂。李子曰：将取偿于价而璧还之。殆如焦尾之琴，已入中郎之听耶，则非徒若陆宣公之钞胥秘方，以术活人也。虽然李子之诗，今尚不逮于医。余固不欲以其医而揜诗名，亦不欲其驰骛于诗而弛此仁术。兹即麻疹一门，已足见其精思妙运。果能将诸门之所心得，一发前人未发之蕴，以公诸于世，岂不懿欤？李子勉乎哉！
岁次庚辰初冬望后湘阴柳敏泉谨撰

《麻疹专论》自序  ***************************
余自幼失恃。尝忆先母胡太君病重，诲余曰：「大丈夫不能建五丈旗，为国家平大难，斩尺寸地为人民兴善政、革坏俗，则将来为医以济人。吾死亦瞑目矣。」敬聆遗言，刻之心版，然限于家道式微，进取为艰，遂决心趋于医药一途。年十三游学江州，甫二十而问世，邑中贤士大夫交深信仰；丁卯己巳之间悔露头角，与闻邑事。叠膺变乱，与世沉浮，斯道几欲废矣。庚午五月，复避乡乱于九江，遂悬壶焉。九江为长江中埠，人类辐辏，华洋杂处。日所医治者不下百十，又非一乡一井之人，故潜心于男妇老幼之诊断识别。其风土体气之各异，而消息于寒热温平之所宜，益信古人所云治小儿难，余抑又进之曰治小儿麻症尤难也。何以故治小儿难？难于不能述症，全凭察纹望色，小儿质娇脏脆，偶有歧讹，殊增沉笃，所以难也。麻症变态之速，有十倍于杂病，明达之医往往踌躇失措，庸俗见之，药物倒施，顷刻逆转，挽救不及者多矣。盖由昔贤忽视麻症，置之弗论，即贤如路玉、密齐诸公能具保赤子之心，不过卷后概述数篇，语焉不精，辨之不详，读者深忧不能应无穷之变；惟谢普齐麻科一书，搜採虽富而头绪杂乱，眩人心目，读者仍有涉海问津之苦。或以治痘之法治麻，或以杂病之方治麻，任意挥来，尽出叠见，目击因而夭殇极伙，痛夫！治小儿麻症为尤难也。惜不能化一身为千百身，普救赤子于炉火上，慨然有编著《麻疹专论》之志，目录成于丁丑，遭遇国乱空袭，一日数避，而此书遂不暇计。及其明年，马当失陷，九江震动，仓卒间，挈妻孥于窜役，折徙三湘，流寓上梅。萍踪初定，复取各家方书之论麻者，逐一勘校，去肤取精，参以管见，证诸经验。八越月而初卷甫成，顿生入蜀之念，行抵宜昌，舟难上溯，买棹南旋，重游旧地。搁笔三月，仍竟是书之志，继编二三四卷，条分缕晰，不尚虚谈，以薪实用。业医者读之，可供临病之考证；居家者读之，藉输麻疹之常识，庶减赤子夭丧之弊。余也，昂藏七尺，寄託六合，自惭不能卫国平难，兴善政，革坏俗，而于建国强种之基，不无小补，颇足以慰先母于九原耳。
稿成于庚辰九月，新化杨寓园先生得潘君叔愚相告，索览之，谓能裨益社会，毅然助资付印，促播海内，以公同好仁者爱人之心，又非余之所逮也。
民国第一庚辰中冬月黄梅李明聪甫识于新化医寓

凡例  ***************************
是书悉本国医学说，採集各家论著，删繁补略，证诸经验，以求实用，不尚浮词。
是书论麻分「未出」、「正盛」、「没后」之初、中、末三法，不徒医家阅之了了心目，且为育婴之家所必读，以增进常识，一旦婴孩患麻不致误事。
古方治麻多有杂入升麻、桔梗、甘草等味者，悉为删改，方名仍书如宣毒发表汤、清热透肌汤之类是也。然有古方所不宜用者，则以余经验所得而订立之方附之，冠以「新定」二字以识别。
方中有必须升麻、甘草等味者，如麻后「泻痢脱肛」、「痰邪如疟」等症是也，方后附「明按」语以释其义，使读者不惑矣。
余自临症以来，案帙甚多，乃战云压境，仓卒奔窜，家业荡然，存稿不复问矣。兹于书、报纸、医刊中关于麻症者搜寻出来，仅数则尔，后新化经诊一案因并记之。


卷一  ——————————————————————————————————————————————————————————————————————————————————————————

麻疹原起  ***************************
麻疹受病，由于天时不正之气，从口鼻中吸收进去，蕴蓄肺胃两部分，乘阳气鼓动的机会，暴发出来，系流行病之一种。
婴孩脏腑嫩脆，抵抗力薄，容易发生此种证候，大人间亦有之。苟病孩呼吸之气，散布空气当中，与病饮食之具，移作他儿去用，皆足以传染其他未病之婴孩。故一孩病麻必要传遍一家之婴孩，一家婴孩病麻，必要传遍一村、一市，完全是秽浊气候的传染。因为鼻孔呼吸之空气，直接达肺；口舌纳进之食料，直接通胃。婴孩体气纯阳，无形中最易感召时行秽浊的毒素，潜伏肺胃，一旦生阳萌动，天气转温（每发于冬至节后，衰于立夏以前），它就在肺胃部分活动起来，肺部方面就发生咳嗽、喷嚏等症；胃部方面就发生呕吐、泄泻等症。肺主皮毛，胃生肌肉，其蕴热从里面宣布出表，就要憎寒发热，或但发蒸热，遂由肺胃郁蒸气血，渐渐透出肌肤上面，成为疹子，粒粒匀净而小，其形如疥，其色如丹。三数日内，麻毒完全透化，肺胃自安。若乳母哺乳失当；或虑其受饥，无节制地给予食物，以致呆化胃部消化机能；或感受风寒，疹郁不得透越，以致恶化，肺部呼吸机能每令抑迫，邪毒不得透解，攻陷脏腑，而变生种种危险症候，如疹焦黑不出、喘促搐痢等状者极多。此固育婴者之过失，然医师临诊时，所宜注意寻源，急于谋治者也。

麻名  ***************************
麻疹名称各省不同：河北呼为「温疹」，河南呼为「粰疮」，晋陕俱呼「糠疮」，鲁粤桂滇黔蜀皆呼「疹子」，江南呼为「痧子」，浙江呼为「厝子」，湖广江西俱呼「麻子」，福建呼为「肤疹」。虽四方命名不同，实一麻也。调治之法无异耳。

预解麻毒  ***************************
春日之温，夏日之热，秋日之凉，冬日之寒，四序之正气也。冬应寒而反温，谓之逆冬，气潜阳暴泄火，令早行人不知节。房劳内损，肾精暗竭；或更红炉暖酒，益露真元。当春之交，木未升而火先升，肾阴不能涵济，至春而温病生焉。
小儿精血未充，体属纯阳，同感非时之气，毒火蕴郁肺胃，麻患应生，一时传染，远近皆然。为父母者如见境里麻疹盛行，急当设法为儿女避免隔绝；已病之婴孩，预服消毒保婴丹以涤化肺胃，可使毒澈而不为己甚也。
●消毒保婴丹
缠豆藤（一两五钱。不拘黄豆、绿豆根上缠绕细红丝藤，于八月内拣取，阴乾）　黑大豆（三十粒）　赤小豆（七十粒）
牛蒡子（炒）　飞辰砂　生地黄　山楂肉（各一两）　荆芥　防风　独活　当归　黄连　山豆根　黄芩（各五钱）　连翘　赤芍（各七钱五分）　老丝瓜（隔年经霜者二个，连藤带蒂五寸，烧灰成性）
共研细末，砂糖为丸，如核桃大。浓煎金银花汤分期化服。
明按：此方主以缠豆藤，辅以黑大豆、赤小豆者，凡豆皆能解毒也，缠豆藤得豆之馀气而生性极轻清，尤能解肺胃蕴之毒，于八月採取阴乾，正得金秋之气，入肺而宣也；黄连、山楂清胃之毒，黄芩、连翘搜肺之毒，牛蒡、豆根、丝瓜络提肺胃之毒于经络，荆芥、防风、独活提经络之毒于肤表，次第引出；生地、当归、赤芍防护其血，辰砂宁静其心，使毒化于无形，而不侵扰其心与血也；金银花为解毒要品，煎汁化丸，取清芬善透之意，共成消毒之功。妙用心生，斯无愧耳。

验麻  ***************************
麻疹多发于冬至以后，而盛行于春季（秋后发疹是感非时逆气，患者极少）。盖冬至，阳升温风始，至芦管飞灰，纸鸢腾空，婴孩肺胃中潜伏之火毒乘积发动。其初发也，先必身发热，指头凉，咳嗽连声，喷嚏多涕，眼中出泪，面浮腮赤状，类伤风。即顺其情，以辛轻疏解法，如葛根、荆芥、防风、蝉蜕、杏仁、浙贝母、牛蒡子、枳壳、前胡、橘红、薄荷等味，服一两剂，热轻咳减则为伤风；若身热不退，咳声仍密，二三日后须留心视其耳旁、鼻旁、项颈、胸背等处，隐隐有红点者便是麻疹。当继续辛凉宣解，不使邪恋肺胃，宣毒发表汤主之。
●宣毒发表汤　治麻发热欲出时，各症俱宜。
葛根　荆芥　防风　蝉蜕　浙贝母　牛蒡（炒）　枳壳　前胡　连翘　木通（各八分）　杏仁（去皮尖，一钱）　薄荷（四分）
水煎服。
明按：麻症流行之际，如见婴孩初潮，可服此方，纵非麻候，用之无害。

脉纹  ***************************
麻疹未出以前，脉多浮数；正出之时，脉多浮洪；收没之脉，宜见浮缓。如未出、正出时，脉搏沉紧，乃风寒袭表，麻疹难透，即当解表透疹。没后脉见洪数者，必肺胃毒火未清，变症莫测也。
指纹以浮红润活为吉；最忌青黑色，推之不移动者。

舌苔  ***************************
舌居咽喉之外，直通肺胃。麻原肺胃火毒熏蒸，故舌有苔。苔有白、黄、黑三种：白苔热在肺，黄苔热在胃，常按症施治。黑苔则肺胃热极，黑而润者，热淫血分；黑而燥者，热淫气分，皆属危候，宜白虎解毒汤。润者，倍生地，加玄参；燥者，倍黄芩、黄连、麦冬、淡竹叶，加地骨皮。黑渐退则吉，不退者不治。
●白虎解毒汤　治麻症极热，火毒壅实，清泻肺胃，急救津液之方。
石膏（二钱）　知母　天花粉　黄芩（炒）　山栀（炒。各一钱）　麦冬　生地黄（各钱半）　黄连（五分）　淡竹叶（十片）
水煎服。
明按：舌苔至黑色，必麻出正盛时，或正没时，始见之。绝无麻疹未出之先，而见此舌。其症必兼烦躁喘渴、昏搐腹胀等状。拯溺救焚，不容少缓。勿泥大寒而生畏心，致失事机也。

麻疹定期  ***************************
麻疹普通期间，须身热二三日，耳鼻两旁渐有红粒隐隐现出，胸背四肢俱欲出齐，细视鼻端、掌心、足心皆宜见疹。若三处未见疹，虽头面胸背厚密，尚不能算出齐，仍当辛凉透发，始免后患。疹出三日以后，渐渐收没，身热亦随之渐退，方为良好现象。麻疹亦有乍凉乍热、六七日或半月乃出者，但察其乾咳连声，目赤多泪，呕恶便溏，认定确为麻疹。必因肌肤致密，寒郁热邪不能外透的原故。仍进辛轻疏解，始终勾引肺胃之邪，开豁表里之气，以汗出溲调、疹化热清为妥。如无险症暴露，不可惊为恶候。

麻疹调护  ***************************
麻疹感时令不正之气为病，疗治固欲得宜，而病家对于婴孩起居之调护同时重要。兹概分数点于下：
卧室方面：病儿卧室颇宜空气流通，最忌风寒侵袭。病榻置房中，床面不可对著窗子，避免风邪直射；帷帐亦不可少，好避两头的风；而窗子除天阴或大风外，还是要推开才好；但逢阴雨大风的气候，切勿轻启窗扇牖，恐招风寒袭击。在麻疹未出齐时，假外邪郁遏，疹子不得透出，毒反内攻，极为危险。若疹子出完以后，肌腠空疏，气液未复，触犯风寒也容易转变症候；肺胃既受麻毒的焦灼，风寒侵入，辛解不敢轻投，恐其重竭津液；滋凉复难任用，虑其阻滞外邪，每每因此变生险恶者多矣。所以对于病儿起居的调护，当随时注意及此。
衣被方面：衣服过少固不足以抵抗风寒，令麻疹不能透表，毒火内逼肺胃，或喘、或搐、或便秘、或痢、或疹色焦黑不出，不出成险状者有之；然衣服过多，被褥过厚，使其肺胃火热之气不能充分外泄，内外郁蒸，元气败坏，亦足以酿成汗泄、惊搐、吵烦、气促、昏睡以及麻后虚嬴不食等危窘状态。大人在调护病儿的时候，亦当注意衣被寒温适宜。
饮食方面：必须按时给食，食量多寡划一；食后多饮开水，以流畅肠胃；下午六时以后，勿给以食物；所食以软质物为好。至于宜食、忌食等问题，参阅麻疹宜忌条。
用具方面：所经病麻婴孩饮食的碗匙，沐浴的巾帕，不可再给未病的婴孩去用。若误与之，定要传染。病孩的卧室亦应隔绝，未病的婴孩不使进去，以免吸收病气而受传染。病孩的用具按时洗涤洁净。病孩室中亦宜检扫清洁，烧一炷卫生香（檀香亦可）以避秽浊，但不可多焚。盖病孩鼻中呼出的是火气，若外面吸入又是火气，以火济火，殊堪闷绝。

麻疹宜忌  ***************************
麻毒发源于胃。胃为水穀出纳的机关，一旦有紧急，当戒严饮食，不能妄进。在麻疹未出、初出之际，寒凉当禁，如瓜、果、生、冷等类。若误食之，寒遏火毒于胃，以致疹不得透。服药亦不可先投苦寒，以抑迫其邪于里。须待邪已出肺，疹已透齐，而现热燥症状，方可兼用山栀、黄芩等于辛凉剂中，自无过失。燥烈药品，如乾姜、细辛、桂枝、苍术等味，始终禁勿乱投；食物中椒、姜、葱、蒜皆在禁列，恐益邪火而焚肺胃；鸡、豚、鱼、面俱能遏邪滋热，祸变横生。至于酸味敛邪、甘味滞毒、咸性下行，过用亦能拒疹透发，延咳生喘，致虚肺胃，皆当切忌。最宜进以软质的食料，如稀粥、牛乳、藕粉、百合粉等，少食多餐，始易消化（要有一定的限制）。乾饭不可沾唇，恐呆滞脾胃的消化，阻挠肺胃的邪火。须俟麻疹出透，约待六个星期，咳已嗽平，粪色已正，方可少食煮烂白饭，小试撇尽肥油的猪肉汤以养胃津。哺乳婴孩未可尝试，必如此方免害咎也。饮食一道岂可忽诸？
风寒亦当痛禁。疹子未出、将出之交，误触风寒，汗孔闭塞，皮肤乾焦，疹子不得外透，或一现即收，以及疹后感冒风寒，直入肺胃，俱足变生险逆症状也。与麻疹调护互阅。

顺险逆  ***************************
麻症原有顺、险、逆三种症状之辨别，顺症不治自愈，逆症治之无益，惟险症非医治不足以济事，在医师临诊时明通善变也。兹分述症状于下：
或热或退，五六日而后出者，顺；身有浆浆微汗，气息平和者，麻出必顺；疹色淡红滋润，头面匀静而多者，顺；透疹三日而渐收者，顺。
口鼻出血者，毒重，险；二便出血者，毒更重，险；初起手足心如火灼热者，险；初起脚冷如冰者，险；头面不出者，险；气喘鼻乾鼻煽、呕吐、惊搐、狂躁无汗者，最险；疹色红紫暗燥者，险；咽痛不食者，险；收早者，险；移毒大肠变痢者，险；舌出血者，险。
黑暗、乾焦、一出即没者，逆；喘急胸前吸者，逆；遍身红，与肌肤平者，当发表，表后复如故者，逆；鼻煽、口张、目无神光者，逆；鼻青粪黑者，逆；当面牙齿黑者，逆；走马牙疳者，逆；舌长过寸者，逆；口气极秽，胃烂者，逆；麻后泄泻不止者，逆；寻衣撮空者，逆；疹收之后饮食如常，卒然心腹绞痛，遍身汗出冰冷者，此元气虚而中恶也，朝发夕死。

部位  ***************************
麻疹出自肺胃，属于火毒，所以向阳部分宜多，向阴部分宜少。然麻疹密盛，阴部多亦无妨。头面背与四肢向外者皆阳，如疹多而透表则无后患；胸腹腰与四肢向内者皆阴，若阴部透表，阴部虽不尽透，仍属顺候。若阳部少而阴部多者，须防后患，以宜宣毒发表汤透之（方见验麻）。阴阳两部俱少者，乃麻毒轻微也。
张路玉曰：凡发自头至足为齐；先从头面胸腹暖处起，渐发四肢者，顺；若从手足起渐发胸腹背者，逆。

形色  ***************************
麻疹色贵红润，形贵尖耸。故色红鲜者吉，色深赤者重，色黄者危，色黑者死。
色白不分肉地，唯点粒高耸，晬时即没者，邪热本轻也，不治而愈。
表气本虚而色白者，但调护温暖，过一二日，自变红活也。
麻正出时，为风寒阻遏，而色白如肤，必毛窍慄起，手足不温。当发之，以宣毒发表汤（方见验麻）。
麻色紫赤而暗，火毒炽盛顶粒起者可治，宜凉血饮；枯燥不起者难治。
麻虽红润而不起，二便艰涩者，邪火遏于肺也，清热透肌汤主之。
麻虽透表，而粒头焦者，无论红淡，皆属热剧，并宜白虎解毒汤（方见色苔），无汗，加防风；冬月，加蜜酒、炙麻黄以发之；大便秘者，加酒蒸大黄以导之。
麻出成片，风寒被袭，变白，身不发热，毒反内攻，烦躁、腹痛、痰喘气息者，危。
●凉血饮　治麻疹火毒炽盛，紫赤而暗。
生地黄（钱半）　玄参　连翘（各一钱）　黄芩　荆芥　山栀（炒）　丹皮　紫草　木通　牛蒡子（炒。各八分）　红花（四分）
水煎服。
●清热透肌汤　治麻疹未透，热甚而咳。
石膏（一钱）　玄参　牛蒡子（炒）　荆芥　防风　前胡　葛根　杏仁（去皮尖。各八分）　薄荷（四分）
水煎服。

发不出  ***************************
麻症初起，必现发热、咳嗽、喷嚏、呕吐、目赤流泪等证，然后察其耳旁、鼻端、头颈、胸背、腰腹，遍及手足心为齐；总以头面多者为佳；麻顶尖长形小而匀净者为吉也；若干呕闷乱，欲出不出，危亡立至，一出即没，死在反掌间矣。
麻疹将发，风寒暴袭，寒郁热毒不能外出，症见气粗喘促、腹中胀痛、烦躁不宁，急以新定麻石消毒饮治之，轻则宣毒发表汤主之（方见验麻）。
皮肤坚厚，腠理闭塞而无汗者，明是麻症却不见出，胡荽四两切碎，先以好酒三杯，壶内煎滚，入胡荽于内盖定，勿煎，勿令泄气，以苎麻蘸酒，遍体抹之。但勿令感风，衣被稍暖，自然出快。
如自发生麻疹症状后不大便者，毒盛于胃，阻伏不出，宜凉膈散。
凡有麻出不快者，宜宣毒发表汤主之（方见验麻）。
●新定麻石消毒饮　治麻出暴收，毒攻肺胃，喘息烦闷，以此解之。
石膏（一钱）　杏仁　牛蒡子　荆芥（各八分）　麻黄（蜜酒炙黑，五分）
水煎服。
明按：此就麻杏石甘汤、三味消毒饮俱去甘草而定之方也。麻既由胃而出于肺，肺合皮毛，皮毛为风寒逆袭，邪毒壅塞肺部不得外解，发生喘急气粗等状，肺受围困也；甚则腹中胀痛，肺难容毒，反欲攻胃也。故以麻黄、荆芥辛之，轻则达肤腠，疏在表之风寒；石膏辛寒，清展在肺之郁热；杏仁利肺气；牛蒡宣肺毒。药只五味，敛肺甚速，余屡试屡验者也，因定名麻石消毒饮。
●凉膈散　治疹疫行，表里俱热，胃火亢盛，目赤便秘。
大黄（酒润，二钱）　连翘　牛蒡子（炒）　黄芩　山栀（炒，各一钱）　枳壳（八分）　薄荷（四分）　淡竹叶（十片）
水煎服。

透表  ***************************
麻疹透表，方免后患。如粒顶尖大，或细小者，离肉收根，俱为透表也。
扁阔焮赤成块，块上覆有小粒，平塌不起者，热邪留伏于肺，宜淡竹叶、石膏、麦冬、连翘、牛蒡子以滋化之。
一片如风毒，遍身燥痒，偏高红肿，但粒头不尖者，热邪留伏于胃，宜化毒清表汤主之。纵有馀热，从此涣散矣。
●化毒清表汤　治麻疹已出，红肿太甚。
葛根　知母　前胡　连翘（各八分）　玄参　地骨皮　瓜蒌根（各一钱）　牛蒡子（炒）　木通（各七分）　黄芩（酒炒）　山栀（炒）　防风（各五分）　黄连（酒炒）　薄荷（各三分）　淡竹叶（十片）
水煎服。

不透表  ***************************
麻疹隐于皮肤中，欲出不透，其因有三，治当详审。
皮肤乾燥，毛孔疏立，因风寒郁遏者，法当疏托，宣毒发表汤主之（方见验麻）。如表虚不胜疏托者，以香葱白煎汤频服，得微汗而疹透。
麻疹根地混成一块，其色红紫颗粒，因火毒内炽，热极不能透表者，急以消毒化热，白虎解毒汤（方见舌苔）加荆芥、玄参、连翘、牛蒡子治之。
皮肤不燥，唇色淡白，二便如常，因中气本虚，麻出不透者，虽有蕴热，不可轻用寒凉，但宜清化，以新定蝉衣宣毒饮治之。
惟见胸腹腰背一二处现疹，粒头红赤，头面手足乍有乍无，此症必缠绵难已。
且有收后数日，复发如前，两三日而愈者，此乃气候变异关系，非不透也，只宜辛凉宣解，以清热透肌汤（方见行色）去石膏治之，渐次求安。
●新定蝉衣消毒饮　治中气虚弱，麻出不透。
蝉蜕（去头足，一钱）　荆芥　防风　连翘　牛蒡子（炒）　瓜蒌壳（各八分）　木通（六分）　薄荷（三分）
水煎服。

没早  ***************************
麻疹出没，当在三日渐出渐收，其毒必轻。若疹出未经三日，而一日半日即没者，必属风寒外袭，或为热毒内陷，或误食酸咸物品，周身绝无红影，终变危候也。若肌肤暖处尚未全没，乘时急与发表，或审其触犯何种食物而与内解。
风寒外袭而没早者，皮乾无汗，指凉咳密，宣毒发表汤主之（方见验麻）。冬月，加苏叶发之，发不出加蜜酒、炙麻黄三四分，以助发之。不急治则发喘胀而死。
遍身青紫热肿，喘胀气急，乃毒滞血凝，半匿肌表，急以凉膈散（方见发不出），加玄参、熟石膏、紫草茸、蜜酒炙麻黄、薄荷以发越之。若腹胀喘促，溺涩脐突，加葶苈子，庶或挽救一二。
内加痰热火毒，抗拒伏匿，烦躁胀喘、不省人事者，以白虎解毒汤（方见舌苔）加玄参、牛蒡子、连翘、瓜蒌霜等消化之。
误食酸咸物品，肺窍忽闭，麻疹伏匿，壮热喘咳，烦闷者，先以猪胆汁、炙甘草煎成，继续与服，探吐，再用三味消毒饮煎服之。
误食猪肉，喘胀气促而疹忽没，以三味消毒饮加枳壳、楂肉、莱菔子、杏仁等味，便闭加酒蒸大黄下夺之。
误识桃李生冷等物，喘咳声音，以新定蝉衣宣毒饮（方见不透表），加枳壳、杏仁、马兜铃以展化之，必热退身安，气息渐调，方可无虑。
大病之后或素患洞泻而出麻者，中气本虚，其邪不得发越而没早，惟当健运中气兼解表清热之剂，以新定培中清表汤。
明按：误食致变，当从细问始明，切勿粗疏儿戏生命也。
●三味消毒饮　治麻出一日，风寒所袭而收，麻毒内攻急用之。
牛蒡子（炒）　荆芥穗　防风（各一钱）
水煎服。
●新定培中清表汤　治中虚久泻，麻出不彻。
薏苡米　茯苓（各钱半）　葛根　北沙参（各一钱）　连翘　牛蒡子（炒）　荆芥　防风　蝉蜕　贝母（去心）　麦冬（去心。各八分）　广陈皮（五分）
水煎服。
明按：薏苡米、茯苓、陈皮培胃气之虚也；沙参、麦冬、贝母培肺气之虚也；葛根、荆芥、防风、蝉蜕以疏表；连翘、牛蒡子以宣毒，不犯苦寒伤中之禁，永为中气虚人麻出早收之正剂也。

难没  ***************************
麻疹二日渐次没收，身热亦渐退清，为最佳象。然西北风土刚劲，禀质亦厚，麻每五七日乃收，不在难没之列，当须识之。
凡麻疹难没者，必卫气素虚，不能焮发；或衣被单薄，阻其发越之机，以致身热不清，点燥色白，隐隐肌肤之间，绵延多日者，法当辛散透达，新定蝉衣宣毒饮（方见不透表），加前胡、玄参、浙贝母、地骨皮等味，切勿遽投苦寒，闭其开泻之路也。
麻出不尽，心闷，啼哭不止，十分危急，死在须臾，或下痢腹痛者，俱当解毒快疹汤主之。
●解毒快疹汤　治麻现二三日，疹出不尽，变生险症。
葛根（一钱）　连翘　牛蒡（炒）　荆芥　防风　当归　生地　蝉蜕（各八分）　黄芩（酒炒）　枳壳　木通（各八分）　西河柳（五分）　犀角（三分，磨汁冲）
水煎服。

云头片  ***************************
麻疹出如云头大片，症状有二：麻现焮红大片，微肿离肉者；红肿大片之上，复现小红点，皆由血分火毒炽甚所致。当速清解血热郁蒸之势，白虎解毒汤（方见舌苔）加玄参、葛根主之。

夹斑  ***************************
病发热时，大便硬秘，皮肤红如锦文者，热蒸胃腑，是发斑症。不可误视为麻，妄投发散之剂。化斑饮主之，一则可以消斑，再则无碍于麻。大便秘者，加酒蒸大黄微利之。
麻出如锦文斑阑，或出脓血，腥臭不干，心胸烦闷，呕吐清水，身温温热者，白虎解毒汤（方见舌苔）加防风、荆芥、连翘、牛蒡子治之，迟则不救。
麻已出而夹斑纹者，犀角红花饮主之。
●化斑饮　治胃火郁盛，蒸热发斑。
石膏（钱半）　葛根　知母　麦冬　玄参　生地（各一钱）　大青　木通（各八分）　枳壳（六分）　淡竹叶（十片）
水煎服。
●犀角红花饮
犀角（磨汁）　红花　当归尾　丹皮　连翘　牛蒡子　木通　枳壳
水煎服。

夹瘾  ***************************
身热，麻初发时皮肤中有似斑屑者，乃风寒迫表而成隐疹，只须疏解。俟麻一透，疹自退。切勿认为斑而施苦寒，致麻内陷难救。宣毒发表汤主之（方见验麻）。
隐疹遍身状如云头片，红头乍有乍无者，风毒凝阻血分，消风散主之。
●消风散
当归　生地　防风　荆芥　蝉蜕　牛蒡子（炒）　连翘　玄参　丹皮　瓜蒌皮（各一钱）　木通（五分）
水煎服。

麻疮  ***************************
麻后发疮，多由冷水澡浴过早，水气留滞肌肤而发。但每日以荆芥、防风、艾叶煎水洗之。勿用生水洗，勿敷药末，免致每年如期发疮，须注意之。
麻疹没后遍身瘙痒，露风太早，风邪留滞肌肤，凝阻血液流畅，消风散主之（方见夹瘾）。

水痘  ***************************
小儿发热，身起红点，渐如水泡，边有红盘，由水泡而脓泡而结疤，皮薄色嫩者，曰水痘；红润形软者，曰赤痘，不似正痘之根窠圆紧也。皆由风热郁于肌肤而发，大人间亦有之。当与新定蝉衣宣毒饮（方见不透表），加车前仁、浙贝母、酒炒黄芩、炒山栀、当归等味解之。


卷二  ——————————————————————————————————————————————————————————————————————————————————————————

发热  ***************************
麻症之初，必由发热，或乍凉乍热，或壮热不清。始热之际兼见面赤眼浮，多涕泪，咳嗽连声，是其候也。盖麻毒由胃而肺，达于肌表，郁蒸其血而为疹，非发热则火毒不能外透。故在麻疹未出之先，宜微热而乍热而潮热，渐至于壮热，麻出乃得而齐也。苟初起壮热，其毒必重，则当疏托清化，不使逗留肺胃。若不现身热、正气不足，或风寒外闭，亦当疏托肌表，恐邪内逼。麻收之后热当渐化，方无险恶症状发生也。
麻疹初潮，眼泪汪汪，喷嚏咳嗽，疹欲宣透也，宣毒发表汤主之（方见验麻）。
初发壮热，至已出热不少衰者，肺胃热重，清热透肌汤主之（方见行色）。
麻疹出尽，壮热不退者，化毒清表汤（方见透表）去黄连、葛根，加熟石膏、麦冬、荆芥以凉解之。
麻疹没后，壮热不退，大非所宜，乃热陷肺胃也，化毒清表汤（方见透表）去黄连、黄芩，加生地、鲜桑叶治之。
麻正出时，烦热甚，乃邪热未解复内攻也，清热透肌汤主之（方见形色）。
麻没后见烦热者，馀邪未尽，肺胃阴损，新定柴胡清热饮主之。
麻退身凉，越数日而复热者，乃馀热未清、馀毒复还所致，宜清凉和解、滋培肺胃虚燥为主，新定柴胡清热饮加当归身、白芍、瓜蒌皮治之。
●新定柴胡清热饮　治麻后身热延绵不清。
北柴胡（八分）　生地黄　地骨皮　玄参　沙参　麦冬（去心。各钱半）　鲜桑叶　知母　连翘（各一钱）　淡竹叶（十片）
水煎服。
明按：方中生地、地骨皮、玄参、麦冬、沙参，一派甘凉，滋养肺胃之阴液；鲜桑叶、知母、连翘、淡竹叶，苦淡轻清，宣化肺胃之虚热；得柴胡之辛苦平，一转枢机，其热始得而解，即《内经》亢则害承乃制之义也。

汗  ***************************
麻疹发热，常宜浆浆微汗，皮肤滋润，肌腠豁达，邪易透化，乃为常候。若皮肤乾涩，必风寒抗阻，疹难外出，恐有内逼之变。疏表解肌，既得微似汗，又不可过事升发，恐汗大泄也。盖汗为水穀之精气，所以润五脏者也。汗大泄，则肺胃阴伤，燥火益炽，难免不败事也。
壮热无汗，皮肤乾燥，必风寒阻滞，麻疹难出，或腹胀痛，或发气促，速与疏解，宣毒发表汤主之（方见验麻）。冬月加紫苏叶，使毒从汗解，元府开而麻疹透，卫中之表邪随之而散矣。
泻极火郁，皮肤乾燥无汗，而麻难出者，必唇舌焦裂、二便秘涩、壮热昏睡，或身痛、腹胀痛、喘促痰鸣。无论发热几日，急宜新定麻石消毒饮（方见发不出）加连翘、玄参、贝母、酒炒黄芩、炒山栀、地骨皮、前胡治之。
麻后自汗，多成痉病，切勿见风。当濡阴抑阳，使肺胃虚热清退而汗自止。以当归身、生地黄、玄参、地骨皮、牡蛎粉治之。日久兼不食吐蛔者，乃胃虚症，加白芍、金钗石斛、藿香叶、淡竹茹、广陈皮、乌梅肉等味。

咳嗽  ***************************
麻疹咳嗽，乃由胃部火毒发动，势欲出表，肺部为必经途径，撞击而鸣，连声乾咳。在麻疹潜伏期中发热、喷嚏之际，最宜咳嗽，以其火邪由肺而外越也。咳愈密则疹出愈顺，以其火邪有开泄之路也。麻疹正出之时，尚不妨多咳，以透尽其邪，达于肌表。如疹齐渐没，身热渐清，咳嗽之势亦应随之渐解，斯为顺候；若其咳依然甚密，面浮，复热，痰中呛血，乃肺火留恋，或风寒未避，或饮食失宜，阻遏馀邪出路，日久肺叶焦举，必致虚羸难救，可不慎欤？
麻疹未出之先发热、喷嚏、眼泪、咳嗽连声者，法当展肺透疹，宣毒发表汤主之（方见验麻）。
麻出正盛时，身热、鼻乾、咳嗽甚密者，以化疹清肺法，新定蝉衣宣毒饮（方见不透表）加杏仁、浙贝母、前胡、炒黄芩主之。
麻疹没后咳仍不止，馀热未清，肺金被燥也，清咽滋肺汤主之。
麻后咳嗽，日久连绵不已，皮焦肤热而烦躁，肺举成虚羸状态者，以生地黄、当归尾、茯苓、川贝母、炙桑白皮、杏仁、柿霜以滋化之，而咳渐止；或以新定柴胡清热饮（方见发热）去连翘、竹叶，加西党参、当归身、白芍、茯苓、贝母、枇杷叶滋培肺胃可也。
麻后馀毒留滞于肺，咳吐黄脓，乃肺痈也，以百部化痈汤治之。不愈则成肺痿，紫菀汤主之。
久咳不止，面浮目肿，胸高如龟，肩耸息喘，摇手摆头，口鼻出血，面色乍青乍白，鼻如煤黑，而昏闷者，肺绝，不治。
●清咽滋肺汤　治麻后馀热，咳嗽声音。
荆芥　牛蒡子（炒）　前胡（各八分）　玄参　贝母（去心）　瓜蒌仁　马兜铃　麦冬　鲜桑叶　枇杷叶（去毛）　沙参　地骨皮（各一钱）　薄荷（三分）
水煎服。
●百部化痈汤　治麻后肺燥，将成痈脓。
百部　地骨皮　麦冬　天冬　知母　玄参　瓜蒌仁　百合　贝母　生苡仁　金银花　白芨
水煎服。
●紫菀汤　治燥火蕴肺，久咳肺痿。
西党参　茯苓　川贝母　黑驴胶　紫菀茸（各一钱）　知母　桔梗（各八分）　炙甘草（五分）
水煎服。

喷嚏  ***************************
麻疹喷嚏，乃火毒从里之表，由胃而肺，斩关夺门而出，激搏有嚏声也。肺气宣通，涕浊得泄，在麻疹始终为最吉之兆。
初热无涕、鼻塞不通者，风邪阻滞肺窍，宣毒发表汤主之（方见验麻）。
初潮鼻乾无涕，肺部热重，闭塞不得宣泄，解毒快疹汤（方见难没）去当归尾、生地黄、犀角，加玄参、杏仁、薄荷辛凉分解。
麻正出热甚时，鼻外干塞，似无涕者，以宣毒发表汤（方见验麻）去葛根，加酒炙黄芩治之，得嚏而涕渐出。亦有先无涕，其后热退，鼻通有涕者。
麻已出身热，鼻乾无涕者，肺热尚重也，新定柴胡清热饮主之（方见发热）。
以上数端，要皆肺气通畅，虽重可救，医者须详审焉。

齁齃  ***************************
麻疹齁齃，喉鸣牵锯，乃痰火结于肺胃，邪热阻逆，不得发热所致也，见于麻疹未出、正出之间。法当清热肃肺，可救十中一二，除热清肺汤主之。若见于疹子正收及收后者，邪热未透，毒火内迫，或露风早收，馀热反攻，多有此症，为肺气受逼也，每难救治。
●除热清肺汤　治麻尽透，壮热咳嗽，大便闭结。
石膏（一钱）　麦冬　玄参　生地　川贝母　瓜蒌仁（各八分）　薄荷（四分）
水煎服。

喘促  ***************************
麻疹喘促，每发于身热极甚之际。呼吸粗速，谓之气促；张口布息，谓之气喘。气促之症乃痰火壅遏肺部，气道阻塞而然，故气促之甚者，多转喘症，喘之甚者鼻煽胸高，则肺胀而难治也。
麻症气促，见于未出及正出之时，药宜疏托，清热透肌汤主之（方见形色）。
麻症气促，见于正收及收后，又宜降火清肺，清咽滋肺汤主之（方见咳嗽）。
麻症初发热而喘者，风寒截火热于肺，不得发越也，新定麻石消毒饮（方见发不出）去石膏，加炒黄芩、连翘、枳壳治之。
麻出盛时，身热而喘者，新定麻石消毒饮主之（方见发不出）。
麻已出而喘者，肺被燥而焦举，清肺降火汤主之。
麻出三日后作喘者，清咽滋肺汤（方见咳嗽）加杏仁治之。
麻后喘急，鼻煽胸高，肺已胀坏，不治。
●清肺降火汤　治麻出喘急。
石膏　麦冬　贝母　瓜蒌仁　地骨皮　生地黄（各一钱）　炒黄芩　炒山栀　桑白皮　杏仁（各八分）　葶苈子（炒）　玉苏子（炒。各五分）　灯心草（十根）
水煎服。

喑  ***************************
麻症音喑，大半由于风寒袭肺，肺胃之热不能尽达于表，咳甚音伤，故嘶喑也。法宜宣热展肺，新定蝉衣宣毒饮（方见不透表）加玄参、浙贝母、酒炒黄芩治之。声喑而咽喉肿痛者，火郁阳明之经也，射干消毒饮主之。
●射干消毒饮　治火郁咽疼。
射干　荆芥　玄参　连翘　牛蒡子（炒）　黄芩　山豆根　瓜蒌壳　薄荷叶
水煎服。

诸失血  ***************************
麻本热蕴肺胃，郁蒸其血，透发肌表，则为疹。热甚血逐，被迫而溢出，上溢则为衄血，为咯血，为牙出血；下溢则为便血，为溺血。经云：阳络伤则血上溢，阴络伤则血内溢。内溢者，下溢也。俱属肺胃热郁，逼血妄行之候也。
衄血发于初潮及麻未出时，是为顺候。良由肺火载血上行，溢出于鼻，热得开泄之路，取诸发散之义也。
衄血过多，肺胃火迫，谓之夺血，急需止之，加味犀角地黄汤主之。
麻疹没后鼻衄血不止者，阴不胜阳也，宜养阴清血汤以滋化之。
咯血之症，每见于麻疹收后，咳嗽日久，咳呛出血，乃热郁肺燥，咳伤肺络也。当以清燥治咳为主，咳清则血自止也，以清咽滋肺汤（方见咳嗽）去荆芥、前胡，加生地黄、白茅根治之。
牙出血者，多由胃火郁升，每因此成牙疳重症，于兼症中急清胃火，不使蔓延成疳为妥，加味犀角地黄汤去荆芥，加玄参、酒炒黄连主之（牙疳治法见后口舌）。
麻出大便下血，或小便溺血者，或二便闭涩赤痛，身热口渴，火毒下迫大肠或膀胱，加味犀角地黄汤去荆芥、连翘、白茅根，加黄连、黄柏治之。
凡麻疹诸血症，须察其是发热甚抑失血甚发热甚者。黄连解毒汤为主；失血甚者，犀角地黄汤为主。活法在人，不可拘也。
●加味犀角地黄汤　治麻疹热郁，诸失血症。
犀角（磨汁）　地黄　丹皮　荆芥　黄芩（酒炒）　山栀（炒）　白茅根　连翘（各等分）
水煎服。
●养阴清肺汤　治麻热甚溢耗。
生地黄　当归身　白芍　麦冬　白茅根　玄参（各等分）
水煎服。
●黄连解毒汤　治热邪内外俱盛。
黄连　黄芩　山栀（炒）
水煎服。
●犀角地黄汤　治伤寒温病，一应发汗而不得汗，内蓄血及鼻衄吐血不尽，内余淤血，大便血，面黄或中脘作痛。
犀角　生地黄　丹皮
水煎服。

渴  ***************************
麻症作渴，肺胃热盛，精液灼燥之象也。当其发渴时，唇边必先红如丹，脾胃火郁甚矣。医者当分初、中、末三法，急为图治。初为麻未出时，治之以宣毒；中为麻正盛时，治之以泄火；末为麻已没时，治之以滋津，斯得之矣。
初热麻未出时，口渴，火郁未展也，宣毒发表汤（方见验麻）去杏仁、枳壳，加炒山栀、天花粉治之。
麻出盛时，壮热口渴，热灼肺胃，葛根麦门冬饮主之。
麻尽没而口渴不止者，馀热尚重，肺胃阴伤也，麦冬甘露饮主之。
麻后二便清利，唇色淡而不红，惟口渴者，此必过服寒凉，脾虚不生津液而渴也，新定葛根益脾汤主之。
麻后口大渴，小便极清，饮一溲一，已成消渴，肺胃枯燥也，莲鬚生津饮主之。
麻后口渴，恣饮冷水，致成水蓄腹胀，揉之水响，或呕或泻，或小便不利者，以新定益脾分消饮治之。
若口渴腹胀，食纳不入，本虚实滞，为难治也。
●葛根麦门冬饮　治麻毒壮热，口渴烦闷。
葛根　石膏　麦冬　玄参（各一钱）　天花粉　连翘　牛蒡子（炒。各八分）　淡竹叶（十片）
水煎服。
●麦冬甘露饮　治麻后热甚而渴。
麦冬　玄参　生地　地骨皮（各一钱）　瓜蒌根　连翘　黄芩（酒炒。各八分）　淡竹叶（十片）
水煎服。
●新定葛根益脾汤　治麻后脾虚，津液不生而渴。
西党参　淮山药　白茯苓　粉葛根（各一钱）　藿香叶（六分）　金钗石斛（钱半）　粳米（一撮）
水煎服。
明按：此即钱氏七味白术散之变方也，去白术之苦燥，甘草之缓滞，木香之辛温，易山药、石斛、粳米甘平滋液，佐参、苓以益脾，葛根升下陷之津，藿香化结滞之气，气化津升，脾机乃运，水精四布而渴止矣。麻后肺胃被燥，白术且不敢投，足知苦辛温燥皆当切禁。
●莲鬚生津饮　治上消口渴，饮水不休。
葛根　西党参　云茯苓　生地　麦冬　莲鬚（各一钱）　白芍　天花粉（各八分）　知母（六分）　黄连　五味子（各三分）　炙甘草（四分）　乌梅（去核，一粒）　淡竹叶（十片）
水煎服。
●新定益脾分消饮　治胃燥脾虚，水精不运，致成水蓄。
茯苓　金钗石斛（各钱半）　葛根　麦冬　大腹皮　生穀芽　竹茹（各一钱）　天花粉　陈皮　泽泻（各八分）　藿香叶（五分）
水煎服。
明按：胃既被麻而燥，所赖者，脾能为胃行津液也。脾复因过服寒凉而致虚，水穀之入蓄于胃中，不能灌输精微。津液不生，口中乾渴，小便不利，甚则升降悖逆，或呕或泻，而求出路。方中茯苓、石斛联袂而入，一以输脾之精，一以滋胃之燥；腹皮、陈皮、穀芽、藿香所以辅茯苓者也；麦冬、竹茹、花粉所以佐石斛者也，脾精一布。胃燥能滋；葛根鼓舞胃气，上行津液，口渴乃止；泽泻通调水道，下输膀胱，小溲自长。清升浊降，何有水蓄呕泻之虞哉！

呕吐（附：吐蛔）  ***************************
麻症初起呕吐，乃为常候，因胃火勃郁，载水穀以升逆，麻毒从里外出，其顺可知，以邪能发泄也。若欲吐不吐，如干霍乱者，邪毒闭胃，不得外越，殊甚危笃。麻后呕吐，有为馀毒留滞胃脘所致，肺胃之虚热也，前者当疏，后者当清，治之不可混淆。
麻症初热呕吐者，毒未发越，药宜疏托，宣毒发表汤（方见验麻）去杏仁，加橘红治之。
麻疹正出及正没时，呕吐不止，毒未出尽，清凉中少加疏散，三味消毒饮（方见没早）加枳壳、炒黄连治之。痰多，加贝母。
麻收后仍呕吐者，馀毒留胃，肺胃有虚热也，石斛清胃饮主之。
呕吐蛔虫者，乃胃热甚，不能纳穀，蛔无所养而上窜也。病者能食，其蛔自安。如麻后他症中兼见吐蛔者，方内随加炒黄连、乌梅以安蛔。但乌梅不可施于麻疹未出及正出时，以其酸能敛邪，惟少用炒黄连以安之耳。如蛔出多而不能食，胃败不治。
●石斛清胃饮　治麻后胃虚热滞，呕吐不食。
金钗石斛　扁豆衣　茯苓　竹茹　枇杷叶（去毛。各一钱）　枳壳　陈皮　丹皮　焦楂肉（各八分）　藿香叶（五分）　柿蒂（三个）
水煎服。

呃逆  ***************************
呃逆之症，乃冲气上逆而有声也。麻属胃火，其气循冲脉上逆为呃，实居十之八九，虚者十无一二也。
实热痰火发呃逆者，必见唇红、口渴、小溲赤涩。麻出正盛时，偶有此象。治宜清胃降火，竹茹、柿蒂、陈皮、贝母、熟石膏之类。
呃逆不止者，胃气不安，用黄芩、炒麦芽、木通、泽泻、刀豆子、金钗石斛治之。
呃逆一连二三十声不歇者，肺气阻塞也，以纸条通鼻孔中，得嚏即已。

腹痛  ***************************
麻疹腹痛，火毒郁于胃中而不能出，或风寒外拒，或饮食停滞，皆足以致痛也。麻未出时，即当宣发，郁而得伸，其痛自止。火郁便秘，法兼通利；食停痛胀，法兼消导。总宜疏通胃腑，斯无误耳。
腹痛见于初热与正出之间，风寒壅遏火毒内郁，急以疏表疹透，而痛可止，宣毒发表汤主之（方见验麻）。
饮食伤滞，腹痛胀者，法当导滞化毒，以枳壳、焦楂肉、麦芽、木通、牛蒡子、连翘等味。大便闭者，加酒蒸大黄。
麻正收及收末尽而腹痛者，邪未尽透，复入于里也。当疏托中佐以清解，清热透肌汤（方见形色）去石膏，加炒黄芩、枳壳、木通治之。
麻疹没后腹痛者，分利馀热，化毒清表汤（方见透表）去葛根、知母、瓜蒌壳、淡竹叶，加荆芥、枳壳治之。
麻后脾气不调，腹胀且痛，面目四肢浮肿者，分利小便为主，导赤散加白芍主之。
元气大虚，已失升降功能，小水不利，遍身浮肿，腹痛喘促者，难治。
●导赤散　治心经热搐，小肠实热，小便短涩。
生地黄（钱半）　木通　车前仁（炒。各一钱）　淡竹叶（十片）　灯心（一握）
水煎服。

泄泻  ***************************
泄泻一症，多由风行肠胃，清气下陷，或湿邪侵脾，或饮食伤胃，皆足以致泻，不急止之，则脾胃元气益虚矣。麻疹之泻则不然。夫火郁于胃，触感时行之气，暴发于中上则达肺出表，腑气不通，邪火迸越于上，壅塞肺部，肺为娇脏，不堪过受火热之蒸熬，易变肺胀喘急之险恶。故麻症初潮以至正出、正收，俱不防泻。大便一行，火毒分消，既不使邪留于胃，亦足以减轻肺部之逼迫。余治小儿之麻，每察其能泻则喜，逐专治其麻，不虑其泻，疹透而泻自止。如察大便不通，毫无思索的于宣毒透疹方中加酒蒸大黄，兼通腑气，无不应手而愈。麻后之泻，养胃清热，渐次平安，亦不必遽用分利，盖肺胃被灼，津液已伤，再投去阴之品，必败事矣。
麻疹初热至疹出正齐时，便泻黄褐稠黏，一日数次，乃胃热得以开泄，一心宣毒透疹，不必止泻。
久泻之人，忽患麻症，中虚疹出不透彻者，新定培中清表汤主之（方见没早）。
泻而窘迫，腹痛胀满，嗳气如败卵者，为饮食滞阻，以枳壳、焦楂肉、麦芽、木通治之。
麻后泻而不止者，新定葛根益脾汤（方见渴）去粳米，加苡米、陈皮治之。
麻收后水泻日久，四逆不渴，小便不黄，脾胃过伤，恐成肿痢者，枳实理中汤从权治之，不可过剂，以伤胃阴也。
久泻而脱肛者，当养血理气，宣解肠胃之热，以导赤散（方见腹痛）去车前仁、淡竹叶，加玄参、连翘、黄连、当归身、川芎、升麻治之。
明按：麻后久泻脱肛，与麻后痢疾脱肛，皆为馀邪与气俱陷，故当于清养剂中权用升麻三五分升陷止脱，不似痢前之火毒正盛、载浊致喘，故无碍耳。
麻后泻利不止，口渴目合，四肢不温，呕吐不食，洞泻不知，脾胃俱罢，不治。
●枳实理中汤　治本虚夹食，不能受攻者。
西党参　漂于术　茯苓（各一钱）　枳实（六分）　炮姜　炙甘草（各五分）
水煎服。
明按：此方，非宜于麻症，必如上述之症状与时期，始可权为用之。

痢疾（附：下虫）  ***************************
麻之成痢，每见于正收及收后，乃缘于肺胃热邪未尽透出，馀毒内陷所致。夫肺与大肠相表里，胃与大肠手足阳明经腑相通，肺胃火毒不清，则下移大肠而为痢，故发多在麻透未尽之时也，间有初热；或正出而痢者，乃胃热太重，表里充斥也。亦有自始至终痢下不辍者，风寒留滞于里也。又有因泻成痢者，脾胃虚热而气下陷，也临症之顷，宜加详察，而大法不外和血调气、清热解毒八字而已。
初热麻未出及麻正出时下痢者，热毒太重，不能尽量外散而下迫，法当疏托，宣毒发表汤（方见验麻）去葛根，加槟榔治之。
麻已出齐，身热未尽退，邪毒下注成痢者，清热导滞汤去白芍、楂肉，加生地黄、地骨皮、木通主之。麻正没及没后而痢下色白者，清热导滞汤去白芍、楂肉、犀角，加防风、生地、川芎主之。下脓血者，白头翁汤主之。
因食积而滞下者，必其腹胀，或嗳气，枳壳汤主之。
麻后下痢，身热腹痛者，黄连解毒汤（方见诸失血）去黄柏，加白芍治之。
麻后赤痢，四物汤加黄连、黄芩、枳壳治之；白痢，四物汤加陈皮、茯苓、木香治之。
麻后泄泻成痢者，四物汤加炒黄芩、地骨皮治之。
麻后久泻成痢者，气血已虚，人参黄连黄芩甘姜汤主之。
自始至终下痢不辍者，风毒留滞肠胃，清热导滞汤去当归、淡竹叶，加荆芥、防风治之。
麻收之后下痢脱肛者，不可认作气虚，而用参、术，法当导滞清毒，导赤散（方见腹痛）去车前仁、淡竹叶，加玄参、连翘、黄连、当归、牛蒡子、黄芩、枳壳、飞滑石、丹皮、升麻、酒蒸大黄等味。兼潮热者，加鲜地骨皮治之。
谢璞齐曰：脱肛之症多见于将收、已收之后，盖由毒火内迫，大肠枯燥，肺部受伤，不能传送，致成里急后重之症。而病者难忍，挣努催便，以冀稍松，致肛脱出不可忍，不可认作气虚施治。治法总宜清热解毒，导肠行滞，兼用升提之品。以导赤散之生地、木通、灯心，合玄参、连翘、黄连之解毒者，加当归尾润肠胃，破恶血而养新血；牛蒡子以消毒，枯黄芩泻肺火，以凉肺血；枳壳以行气滞，滑石各八分，通利六腑九窍，以荡热散湿；酒蒸大黄六分（原本用牵牛子，不妥）以除壅滞；丹皮四五分以开陷伏之邪，使之外散；升麻三五分以升散大肠、胃、胆三焦之火热。如兼潮热者，加鲜地骨皮二三钱治之。
麻后下蛔者，胃热少食，虫不能安而下也，但调饮食自愈。
痢兼呕吐，噤口不食，或下鲜血，或下紫暗，或如痈脓如屋漏水、如鸡肝色、如黑豆汁之类，兼之气喘、躁渴、热甚、呃逆，麻色紫暗者，皆不治症。
●清热导滞汤　治热毒郁陷肠胃，腹痛下痢。
黄连（酒炒）　槟榔　黄芩（酒炒）　白芍　枳壳　陈皮（各八分）　青皮（三分）　连翘壳　牛蒡子（炒。各八分）　楂肉　当归　淡竹叶（各五分）　灯心（十根）　犀角（三分，磨汁）
水煎服。
●白头翁汤　治热痢下重。
白头翁（一钱）　黄连（五分）　秦皮　防风（各八分）
水煎服。
●枳壳汤　治麻后食积下痢。
枳壳（炒）　陈皮　槟榔　焦楂肉　麦冬　木通（各等分）
水煎服。
●四物汤　治一切血虚，凡血症通用。
当归（酒洗）　生地（酒洗，各一钱）　白芍（八分）　川芎（五分）
水煎服。
●人参黄连黄芩乾姜汤　治胃虚客热，痞满。
西党参　黄芩（炒。各一钱）　黄连（酒炒）　乾姜（炮。各五分）
水煎服。

便秘  ***************************
麻症大便秘者，由于胃火壅实，大肠津燥也。无论先后，皆非所宜，急宜清凉通润之剂，以解胃家之困。苟迟延稍久，火盛逼血，麻变紫黑，焦枯，则难救矣。
初热麻未出时，面色或青或红，或唇紫，或烦躁，大便秘而不通者，以宣毒发表汤（方见验麻）去葛根，加酒蒸大黄治之。大便一通，专用宣托以发出麻疹。
麻症收及收后，大便不通者，热留于胃，须防喘，凉膈散主之（方见发不出）。
麻后便秘，发热身痛者，热陷表里之间，枢机不利也，大柴胡汤主之。
麻后便秘腹痛，气喘者，前胡、枳壳、葶苈子、酒蒸大黄治之。
●大柴胡汤　治表症未除，里症又急汗下，兼行用之。
北柴胡　黄芩　枳壳（各八分）　杏仁（去皮尖）　酒蒸大黄（各一钱）
水煎服。

溺涩  ***************************
麻疹小便赤涩，胃家热甚，迫于膀胱也；亦有肺部被燥，相传失职，气化不及州都也。前者实热，后者虚热。实热每见于麻疹未出之先，虚热则见于麻疹将收以后，不可不辨。
初热麻将出时，小便赤涩者，宣毒发表汤（方见验麻）倍木通，加灯心治之。
麻出正盛时热甚，小便赤涩，谵语惊恐者，导赤散（方见腹痛）加飞辰砂治之。
小便不利而呕吐者，木通、车前仁、赤茯苓、淡竹茹、枇杷叶、枳壳治之。
小便二三日不通者，导赤散（方见腹痛）加连翘、玄参、炒山栀、薄荷主之。
麻正收及收后，小便不通者，馀热下匿膀胱，以导赤散（方见腹痛）去车前仁，加麦冬、玄参以导化之。小便仍不通暗合，必因大肠秘塞之故，法兼通利大便，再加当归、枳壳、酒蒸大黄治之。大便一畅，小便自利。


卷三  ——————————————————————————————————————————————————————————————————————————————————————————

搐  ***************************
麻症发搐，为痰热聚于心包，互相搏击，一时血脉为痰热所阻扼，失其常度，手足惊掣而目斜窜也。喉中痰鸣，方为真搐。见于初发热及疹出未透时，俱无妨害。若已出、正没之后，津血燥涸，宗筋焦缩，殊为难治。若搐无痰鸣，或自啮指者，非真搐也，乃正气虚败，不能主持，危矣。
初热麻未透时而发搐者，治宜辛凉宣解，清热透肌汤（方见形色）去杏仁，加瓜蒌仁、淡竹叶治之。
麻后发搐者，难治，惟宜清轻之剂调之，最忌金石镇坠之药，以导赤散（方见腹痛）加玄参、连翘、黄连、贝母、瓜蒌仁治之。痰邪壅甚，先以瓜蒌仁一味煎服，涌吐其痰，庚服前药。
麻后浑身壮热不除，未至羸瘦，但发搐掣、烦躁不宁者，热犯心肝二经，以导赤散（方见腹痛）去车前仁，加当归、麦冬、炒山栀、茯神、炒黄连、地骨皮、龙胆草治之。小便清长者吉。

烦闷  ***************************
麻症烦闷，乃胃火阻郁，上逼包络，心脏被炽，故烦闷不宁也。
烦渴便闭，致麻不出，最为危笃，宜新定蝉衣宣毒饮（方见不透表）加前胡、玄参、枳壳、黄芩、炒山栀等味，三服而麻即出。
久病之人，元气虚弱，以致烦躁口渴，麻竟不收，血虚故也，以养阴清血汤（方见诸失血）去白茅根，加荆芥、川芎、薄荷、连翘治之。

谵妄  ***************************
麻症谵妄言，乃热邪炽盛，火壅包络，心神扰乱，故显此候。
初发热而烦闷妄言，麻隐不出者，以宣毒发表汤（方见验麻）去杏仁，加淡竹叶、灯心、飞辰砂、飞滑石治之。
发热麻将出而谵妄者，火邪内伏，不得透表。仍宜辛凉疏托，宣毒发表汤（方见验麻）去杏仁，加灯心、麦冬、赤茯苓、熟石膏、知母治之；甚则加蜜酒炙麻黄，以发越之。使麻尽透肌表，谵妄自止。
麻正收及收后谵语者，急宜白虎解毒汤（方见舌苔）去天花粉，加牛蒡子、连翘、木通、赤茯苓治之。
麻疹已出之后，狂言乱语者，以淡竹叶、灯心煎汤，冲飞辰砂、飞滑石治之。
麻收后，馀热攻陷，循衣摸床，谵语神昏者，死症也。

疟疾  ***************************
麻疹初潮之时，有寒热似疟者，兼见咳嗽、喷嚏、眼泪汪汪等状，察其确属麻症。则其寒热为邪热，被寒拒于少阳经界，不得展越。法当宣表托疹，未可以治疟之法治也。
麻出以后竟成疟疾者，肺胃间并无馀毒。夫疟之发也，必有痰。麻后之疟，必肺胃虚而生痰。故治当滋益肺胃而化痰也，如小柴胡汤，正所宜用，不必拘泥。
麻症发热，将出之时，寒热似疟者，邪郁肌表，宣毒发表汤主之（方见验麻）。麻出尽时寒热如疟者，表里未和谐也，新定柴胡清热饮（方见发热〕去生地、麦冬、知母、淡竹叶，加酒炒黄芩、赤茯苓、贝母治之。
麻后竟成疟疾，治当健脾展胃，清凉和解，鳖甲饮主之。
●鳖甲饮　治麻后痰邪为疟。
制鳖甲　楂肉　茯苓（各一钱）　炒苡米（钱半）　陈皮　白芍　贝母　葛根（各八分）　知母（六分）　北柴胡　淡竹叶（各五分）　炙甘草（三分）
水煎服。
不渴，去麦冬、知母；渴，加熟石膏。

眼目  ***************************
麻疹初起，眼光如水而多眵泪，或白睛微红，此正候也。小儿身发潮热，虽咳嗽、喷嚏，如未兼见此象，不得误认为麻症也。
麻毒入目生翳障者，以蝉蜕、白菊花治之。
热毒上攻，眼目生翳，暴赤羞明者，以新定蝉衣宣毒饮（方见不透表）去牛蒡子、瓜蒌壳，加白菊花、木贼、炒栀、穀精草，白蒺藜、酒炒黄芩治之。
麻后馀毒不解，上攻眼目，红赤肿闭，羞明怕日，云翳眵泪多者，羚羊角散主之。
麻后眼眶赤烂，常流泪者，风热所侵也，以新定柴胡清热饮（方见发热）去沙参、麦冬、知母，加防风、赤芍、荆芥、山栀、薄荷急治之，久则为终身痼疾。
麻后白睛红赤者，肺经风热未清，泻白散加木通、荆芥、薄荷、连翘、玄参、牛蒡子治之。
麻后目闭不开，赤而肿痛者，脾肺两经，风热壅遏也，以导赤散（方见腹痛）和泻白散，加玄参、连翘、酒炒黄连、荆芥、薄荷、牛蒡子治之。
麻后雀盲，日暮不能见物者，馀火上扰，肝阴之亏也，以六味地黄汤合四物汤（方见痢疾）加石决明、夜明砂治之。
●羚羊角散　治麻毒侵目，眼赤生翳。
羚羊角（磨汁）　炒黄芩　炒黄连　草决明　车前仁　防风　大黄（酒蒸）　连翘　牛蒡子（炒）　薄荷
水煎服。
●泻白散　治肺热咳嗽，手足心热。
桑白皮（酒炒）　地骨皮（各三钱）　淡竹叶（十五片）
水煎服。
●六味地黄汤　治肾水，真阴不足。
熟地黄（一钱）　山茱萸（去核）　淮山药（炒。各五分）　茯苓　丹皮　泽泻（各七分）
水煎服。

口舌  ***************************
麻疹之口疮、舌珠、牙疳、唇裂诸象，虽有心脾肝肺之殊要，不外胃火之郁蒸也。故治法当以清胃为主。胃热宣化无馀，则心肝脾肺自然宁静，口舌痛苦迎刃而解矣。
口气臭秽，热蕴于胃，以清味散主之。若口臭不堪接近者，胃败不治。
口疮之症，满口唇舌生疮，或黄，或赤，或白而烂，独牙龈无恙者是也。此症多见于麻正收及收后，乃心脾胃三经蕴热，毒壅上焦，二便秘涩，宜清心脾之火，兼导肠胃之闭，以导赤散（方见腹痛）加杏仁、酒蒸大黄治之。外以绿袍散涂之。
麻收之后，口疮唇裂者，凉膈散主之（方见发不出）。
麻收之后，口臭、口疮，唇烂，兼咽喉痛者，以清味散加酒炒黄芩、天花粉、玄参、金银花、薄荷、黄柏、淡竹叶、犀角磨汁兑服。
唇燥多属脾胃之热，色淡而燥者，其热轻，以化斑汤（方见夹斑）去葛根、枳实、大青、生地、竹叶，加牛蒡子治之。色赤而燥者，其热重，白虎解毒汤（方见舌苔）加玄参、牛蒡、连翘、木通治之。色紫黑枯燥者，加犀角磨汁兑服。
唇舌破裂，心脾之火上冲也，色必深赤，初热麻正出时见之，其症尚轻，药宜辛凉宣化，化毒清表汤（方见透表）去防风、前胡，加石膏、荆芥治之。
麻正收及收后，唇舌破裂者，白虎解毒汤（方见舌苔）加黄柏，山豆根、木通治之。更兼紫黑枯燥，血色不活，为心脾俱绝，难治。
麻疹咬牙，例皆热候，乃阳陷于阴，故手足热而喜冷饮者，以犀角地黄汤（方见诸失血）去犀角，加当归、麦冬治之。
咬牙手足逆冷、喜食热物者，为热邪内亢，后必下血、咽痛、痰鸣而死，白虎汤主之，然多不救。
麻出以后未曾服药而咬牙者，实邪也，三味消毒饮（方见没早）加玄参、地骨皮、石膏等味。屡服寒凉而咬牙者，气血之伤也，四物汤（方见痢疾）加西党参治之。
麻正收及收后，舌生白珠，粒粒如粟，甚则上齶龈颊皆有，盖由心脾之热无所泄而发于舌。夫舌乃心苗，而脾脉又络于舌，故舌生白珠而痛也。凉血饮（方见形色）去荆芥、红花、紫草，加石膏、黄连、麦冬治之。大便闭者，加酒蒸大黄。
上下牙龈腐烂，曰牙疳，其毒最重，症最危急。宜清胃凉血，佐以通利大便之剂，以清胃散加当归、犀角、荆芥、薄荷、酒蒸大黄治之。外以慄根白皮煎汤漱洗；以救苦散涂患处十次，痊愈。
麻疹一出即收，毒反入里，致生牙疳、大热谵语不食者，以化毒清表汤（方见透表）去前胡、防风，加生地、麦冬治之。另以生附子切片，贴手足心，以拔之。
麻后牙龈黑烂肉腐出血、呼吸秽气逼人者，曰走马牙疳。急用人中白（即尿桶白垢刮取），火煅如盐五钱，加冰片五分研极细末，蜜调，频涂患处；内服清胃散加葛根、玄参、荆芥、犀角磨汁兑服。俟症稍平，以四物汤（方见痢疾）加木通、山栀、山茵陈、犀角磨汁兑服，使血热下行，则毒火不致上攻矣。
通龈白色者、自外延入内者、无脓血者、齿落口臭者、喘促痰鸣者、颊肿腮穿者、环口青黑者，皆不治症。
●清胃散　治胃中蕴热，中脘作痛，寒热，齿龈肿痛出血，痛引头脑。
生地黄　连翘　石膏（各一钱）　丹皮　牛蒡子（炒。各八分）　黄连（五分）
水煎服。
●白虎汤　治胃火实热，清肺经火邪，小便赤者宜之。
石膏（钱半）　知母（六分）　甘草（四分）　粳米（一撮）
水煎服。
明按：麻症本不宜用甘草，恐滞邪也，然病至四逆，喜食热物，乃阳极似阴之状。然咬牙暴露一线剧热之机。胃气原虚，不能鼓动其热而展出也，故有下血、咽痛、痰鸣之险。急以白虎之石膏、知母直清肺胃，借甘草、粳米以救胃气，不得已而用之也。
●绿袍散　治一切口疮腐烂。
荆芥穗　薄荷叶　飞青黛（各三钱）　元明粉　硼砂（各二钱）　白药煎（二钱五分）　甘草（一钱五分）
共研极细末点舌上，令其自化，或用新汲井水和蜜调，点舌上亦可。
●救苦散　治口疮舌疳。
人中黄（煅，五钱）　寒水石（飞三钱）　青黛（五分）　殭蚕（炒）　黄柏　冰片（各一钱五分）　牛黄（二分）
共为细末，先以芽茶洗患处，然后以末搽上三五次，少愈，十次痊愈。

咽喉  ***************************
咽喉痛为麻疹之常症，以咽喉为肺胃之大关也，麻从肺胃外出，火热重者，上蒸咽系，多患喉咙肿痛也。
初潮咽喉痛者，宣毒发表汤（方见验麻）加射干、山豆根治之。外以苦参、殭蚕二味为末，吹喉二三次，即痛止肿消。
麻已出而咽痛者，射干消毒饮（方见喑）加蝉蜕、木通治之。
麻毒上攻，咽喉肿痛，身热口渴等症，清肺降火汤（方见喘促）去贝母、瓜蒌、生地、杏仁、葶苈、玉苏子，加知母、玄参、牛蒡子、防风、薄荷治之。
咽喉不利兼咳嗽者，射干消毒饮（方见喑）去荆芥、豆根，加麦冬、贝母治之。

不食  ***************************
麻疹未透以前，热毒赤胃，每多不能进食者，却无妨碍，待其麻毒尽透，自然能食。不必强与之食，反伤胃气也。
初热麻正出时，不能食者，宣毒发表汤（方见验麻）去扁豆衣、柿蒂，加炒黄芩、麦门冬治之。
麻收之后仍不能食，如精神委顿者，须防虚羸之患。当理脾养胃为主，新定益脾分消饮（方见渴）去葛根、大腹皮、天花粉、泽泻，加炒薏米、当归身、枇杷叶、白芍、川芎、炒陈米治之。
麻后身热、烦渴不食、唇裂、眼肿闭、大便秘者，此为膈热，凉膈散主之（方见发不出）。
麻后面青唇紫、身热不食、或泻或渴、或咳嗽者，毒火太重，黄连解毒汤（方见诸失血）加地骨皮、薄荷治之。
麻收后不思食、鼻乾无涕者，以新定培中汤（方见早没）去苡米、茯苓、葛根、牛蒡子，加前胡、黄芩、竹茹治之。
麻收之后，贪食不厌者，胃火之盛也，症成中消。以解毒快疹汤（方见难没）去葛根、枳壳、西河柳、犀角，加炒栀、飞滑石、车前仁、地骨皮、黄连、熟石膏、知母治之。
凡出麻后，胃气未复，饮食不可骤进，宜稀粥缓调，使胃气渐复，自无后患。若给荤腥、乾硬、甘酸等食物过早，变症蜂起，咬牙撕口、揎眼毛、看手咬人等状态之发生，遂成胃气虚败矣。

睡  ***************************
小儿麻症之睡有沉睡、昏睡两种。沉睡者，嗜卧也，如精神不振、但欲寐是也；昏睡者，昏迷不知人事之睡，如大醉之状也。沉睡，人事清白，为胃热侵脾之症；昏睡，人事昏迷，为胃热犯心之候。二者最当详辨，庶几临证无讹也。
麻正出时，精神困倦，沉睡不醒者，为逆。盖缘脾胃亏损，邪火内郁，正气不胜也。宜养阴清血汤（方见诸失血）去白芍、茅根，加牛蒡、荆芥、连翘、薄荷治之。
麻正收及收后，能食而安静沉睡者，为火毒退去，脾胃乃虚，而求息静，此为顺候。治当扶脾养血为要，以四物汤（方见痢疾）加苡米、茯苓治之。
昏睡不知起止，掐其颊车、合谷而不知痛，似寐非寐，无问正出、正收，良非吉兆，当察兼见他症而施治也。
麻收后烦扰不寐者，馀火复燃，急需滋阴养血，虚阳自敛。以养阴清血汤（方见诸失血）去茅根，加金钗石斛、茯苓、贝母、淡竹叶、生枣仁治之。

身冷  ***************************
麻之为病，肺胃主之。其初潮时，则从头部先热，然后至足，其足自热，斯无虑也。若上身疹已透齐，足尚不温，一面服宣毒透疹之剂，勿使早收；一面以胡荽煎水，或西河柳煎水，蒸洗足部，以苎麻蘸水搽之，足温疹出较快。若麻已出齐，通体温和如一，则佳。足尚冷者，或初出时腰以下不热，疹出旋收者，真元不足，皆为恶候。急宜温养脾肾，间有得生者，以熟地、当归、白芍、连翘、牛蒡子、炙甘草治之。若身体反冷如冰者，无论初出、已出，大逆不治。

虚羸  ***************************
麻患即平，身热渐退，斯为良耳。若身热不除，精神倦怠，饮食减少，或咳嗽不已，或便泻无度，形体羸瘦，毛发焦竖，真元亏损，恐成疳疾。如不早图，以致睡则露睛、厥逆、瘛瘲，成为慢脾，不救者矣，柴胡四物汤主之。
●柴胡四物汤　治麻疹收后，发热不退，毛焦肉削。
北柴胡（八分）　西党参　当归身　白芍　生地黄　地骨皮　枇杷叶（去毛）　麦门冬（各一钱）　川芎（五分）　金钗石斛（一钱五分）　鲜桑叶（三片）　炙甘草（四分）
水煎服。咳嗽，加贝母、沙参各一钱；泄泻，加茯苓、山药各一钱；食穀不化，加生穀芽一钱，广陈皮五分，缓缓调治，以冀成功。
明按：此方余所改定者也，以枇杷叶、石斛、甘草三味易古方中之黄芩、知母、淡竹叶，正以阴血滋肺胃，转枢清热，纯而不杂。喻嘉言于清燥救肺汤中，且避天冬、知母之味苦不用，况麻后肺胃燥涸，至毛焦肉削之时，更投黄芩、知母苦寒伤胃者乎！胃为肺之母，胃阴再劫，肺气何以资生乎？淡竹叶亦因偏凉免去，故不若枇杷叶、石斛、炙甘草甘平佐治，庶克有济。

妇人麻疹  ***************************
妇女之血及月而亏，盖其血常不足也。若病带、漏、血崩，亦足以损其血。故治妇女之疾，养血为要。结缡以后，胎前需血护胎，产后血舍空虚，可说一生为血虚也。麻疹一证，乃胃热郁蒸血液，布为疹子，全由血分受病。夫妇女之血既不足，复感受麻症，最当注意其血之耗、其邪之陷，而变生危殆者也。
女子十四而天癸至。有出麻者，发热之时，经水忽来，却非正经之期，乃毒火蕴逼胞宫，迫血妄行，故经汛不依时下也。当清血宣毒，须经止疹透始佳，凉血饮（方见形色）去紫草、木通，加薄荷治之。
妊娠出麻，患之最险。当初热未出时，须察其热之轻重；正出之际，须验其色之红淡。疏解中佐以清血安胎，不可犯胎损气，致邪内陷，宣毒发表汤（方见验麻）去枳壳、杏仁、浙贝、木通，加黄芩、当归、生地、玄参治之。
妊娠麻后，法当养血清胎，四物汤（方见痢疾）加荆芥、牛蒡子治之。
孕妇出麻热甚，以致小产，不问麻疹现否，急当去瘀清热，自获奇效。四物汤（方见痢疾）加生蒲黄、炒蒲黄、牛旁、黄芩、连翘、焦山栀、荆芥治之。


卷四  ——————————————————————————————————————————————————————————————————————————————————————————

麻疹三法概说  ***************************
麻疹未出，谓之初期，症见乍凉乍热、潮热、咳嗽、喷嚏、鼻流清涕、眼泪汪汪、或呕或泻，毒蕴肺胃，渐欲外布。当遂其性而发越之，使其邪热由胃而肺、而血脉、而肌肤，尽透于表，通体现疹。初期治法，宜用辛轻宣展，宣毒发表汤是也。
麻出正盛，谓之中期，毒火集肺，胸中灼热如炉，目赤鼻乾、口渴唇焦、壮热不退、呼吸促粗、二便秘涩，甚则惊搐状者，疹未尽透，仍须宣托。麻既出齐，当从清解辛苦进，始无偏弊，轻则清热透肌汤，重则化毒清表汤之类是也。
麻疹收后，谓之末期，肺胃被燥，精液耗损，每多馀热不清，咳嗽而烦。若馀毒未尽，上攻则为牙疳、为喘，下攻则为便血、为痢疾。久之邪陷阴伤，皮焦肉削，竟成虚羸、疳疾者。养血滋津，乃为上策，清咽滋肺汤、新定柴胡清热饮之类是也。
三期治法，概义阐明，临诊变通，全仗心巧。初期麻尚未出，切忌黄芩、白芍、石膏、黄连……一切酸咸苦降等味，恐抑疹不出也。二期麻出正盛，胸肺之部，如火燎灼，当禁甘寒滋腻，如麦冬、生地等品，以阻滞邪热发展；疹未透齐，石膏、黄连亦须慎投，宜以辛苦清凉并进，如荆芥、防风、黄芩、山栀、连翘、牛蒡、薄荷、元参之类，允为合度。三期麻既收后，肺胃焦举，则不宜于辛苦，更伤阴液，生地、白芍、玄参、麦冬、石斛、地骨皮都登要品，而防、芩、连又当藏之药笼中也。
明按：三法亦可约为两大法，视麻疹出齐为标准，未齐之先宣毒托疹，既齐之后清胃滋肺，更简而易明者也。

麻疹禁用升麻桔梗甘草人中黄论  ***************************
麻疹禁用之药多矣：发散如桂枝、细辛，攻下如芒硝、牵牛，补如黄耆、白术，温如附子、乾姜，皆为麻疹所忌。而独以升麻、桔梗、甘草、人中黄四味，提为首禁，何也？曰：麻疹禁药虽多，而人知之而不敢用。唯此四味则随笔挥来，以为升麻托疹，桔梗宣肺，甘草、人中黄俱能解毒，放胆用之，每致麻出忽没，疹变紫黑，喘促烦乱而无救者。医者反复思之，莫得其解，且曰：升麻葛根汤，古人用以发麻者，何用之证倏变逆耶？曷知升麻葛根汤，古人专为托痘所立之方。夫麻属阳邪，郁蒸肺胃，性喜发越。方中白芍之敛、甘草之滞皆足以闭麻出路；再得升麻以阳济阳，如火添薪，邪热顿炽，喘逆立至。
不特此也，在麻疹初出及正盛时，桔梗舟楫之剂，引诸药上至高之分，亦当知所禁也。余曾见一孩患麻，身热鼻乾，咳嗽气促，一医于清解中杂用桔梗，甫进二匙，顷刻喘急。余命去之，加瓜蒌仁、枇杷叶于内，喘促遂平。足见桔梗能载引浊邪壅肺，非但升麻当慎也。
甘草味甘，甘者缓也，麻毒郁于肺胃，宜用宣发，邪热透尽，自无遗患，最忌味甘性缓之药，阻遏其邪，不得外越。医者以甘草为九土之精，能解百毒，麻疹亦毒，正可用以解之。
更有用人中黄以解麻毒者。殊知甘草浸于溷厕中，取以为药，其气臭秽。麻疹欲出时宜焚一炷香，使芳馥之气由鼻中以达于肺，引出其邪。昔人指麻有神，劝病家洁室焚香，既是此义。若投甘草之缓，反致阻邪难出，更投以人中黄之秽，未有不毒反内逼而增剧变者。余尝亲见麻疹出极顺，服甘草、人中黄，其疹忽收，喘急而死。呜呼，诚可慨也！深望同道者知此四味于麻症中所当切戒矣。

麻疹正出慎用黄连石膏论  ***************************
黄连大苦大寒，直泻心胃之火；石膏味辛大寒，极清肺胃之热，二者皆阴行降令者也。麻属阳邪，固宜阴以制之。然毒火内蕴肺胃之时，郁蒸其血，法当辛轻疏托，由胃而肺而血液，化为疹子出于皮肤，邪自解矣。方麻疹出时，症见身热息粗、鼻乾唇红，纯是热象。此时辛凉宣展未可松放。昧者只知其热，遂忘其疹，黄连、石膏肆用无忌。如疹化十分之七，经此大寒阻截，麻后或喘、或泻，延绵难愈；如疹化十分之三，经此大寒阻截，毒火不得发越，反攻肺胃，即见危亡。不但黄连、石膏二味，即鲜石斛、麦冬、生地、玉竹，一切甘滋之品，在麻疹未透齐以前，皆宜慎用，恐阻邪毒开泻之路也。曩者乡先辈石椿山先生，尝谓余曰：麻疹未出之先，甘寒亦能杀人。至哉斯言！况大寒极降，如黄连、石膏者乎？
明按：麻出盛时，壮热口渴，似乎有非石膏不可者，宜煅熟用之。喻氏云：熟石膏禀清肃之气，极清肺热，却无大寒迫毒不出之弊，至稳至当。果察疹已出齐，肺胃火淫，谵渴躁扰，舌苔黄黑，情势万急，则白虎解毒汤之石膏、黄连又不宜惜而不用也。麻没后数日，若显此状，肺胃阴液竭涸，急应大剂甘凉滋济，误投石膏、黄连，死在反掌间矣。麻症宜用石膏者颇多，宜用黄连者极少，何也？石膏辛凉，尚含发散之义；黄连极苦极降，违反麻之本性，余不轻用此药。然遇麻出正盛时，偶兼呕吐、吐蛔等状者，则以酒炒黄连三几分佐之，每获特效。总之，医师临诊识症议药，不可先有成见，横拒胸中也。

婴孩未满三岁麻后乳哺极关重要  ***************************
麻疹发于胃，出于肺，郁蒸血液，散布皮肤。其症之作也，通体内外如火焚灼。迨疹已出透，胃之干也，肺之燥也，血液之耗也，皮肤之焦也，在在表现津血不足以荣养。婴孩脏腑嫩脆，肌肉薄弱，若不济以濡养，俾早恢复常态，则其肺胃日枯，肌肉日瘦，便成疳疾虚羸矣。濡养维何？饭耶，鱼耶、豚耶、鸡耶？皆非也。婴孩脾胃消化之机能未充，饮食有节，方少受病。麻症后胃阴既伤，乾饭硬菜尤不宜于入口，以致呆化胃机，制造积病，宜啜稀粥以养之。鱼豚鸡具属荤腻食品，大人脾胃弱者食之，尚虞吐泻腹胀之疾，何况婴孩病后耶？不特此类，即甜酸太咸之味，皆当禁戒，免其阻滞肺胃机能，而缠绵疾苦也。然则何以濡养？曰：乳哺为婴孩唯一之滋养素。李士材曰：乳乃血化，生于脾胃，摄于冲、任。未孕，则下为月汛；既孕，则留为养胎；产后变赤为白，上为乳汁。此造化玄微之妙，却病延年之品。且味甘性平，适合婴孩娇嫩之脾胃，故襁褓中得以资生者也。婴孩未满三岁，虽经断乳，在麻症以后，津血损涸，肺胃枯燥，得乳者而复原快，不得乳者恢复则难；体气较虚者，立见疳羸不起。欲谋恢复常态之速者，乳汁哺养极关重要，未可忽视也。

医案六则  ***************************
●麻出不透表一案
九江八角市许宅附户，王氏一孩，南昌人，四岁，头身发热，四肢不温，已六七日，皮肤乾涩，无汗。延余治之，察其乾咳，息促，眼泪汪汪，鼻流清涕，断为麻疹未透。拟用：
葛根（一钱五分）　蝉蜕（一钱）　象贝母（一钱）　广橘红（八分）　木通（八分）　荆芥穗（一钱）　杏仁（一钱二分）　枳壳（一钱）　牛蒡子（一钱）　连翘（一钱）　薄荷（四分）　防风（一钱）　前胡（一钱）
煎服一剂，额颊鼻旁，寥寥数点，隐伏肤内，汗仍不出，是麻无疑。但表汗不彻，殊为可虑。再拟：
苏叶（八分）　防风（一钱）　牛蒡子（一钱）　连翘（一钱）　薄荷（四分）　杏仁（一钱二分）　葛根（一钱）　枳壳（一钱）　木通（八分）　香葱白（二钱）　荆芥（一钱）　前胡（一钱）　象贝母（一钱）
再服一剂，胸背亦微现疹，其色焦红，面部疹子渐没，四肢渐凉，身仍无汗，小儿精神亦疲，父母惊忧甚。后延蒋以庄至，主张用石膏、栀子、黄连，以为热伏太深，如不急清，恐有他变。余曰：表寒闭拒，邪热不得发越，若遂投大苦寒药，恐增剧也。是时无新鲜胡荽，令多购胡荽子煎酒，苎麻蘸擦遍体，覆盖薄褥一面。拟定：
苏叶（一钱）　防风（一钱）　牛蒡子（一钱）　蝉蜕衣（一钱）　香葱白（二茎）　杏仁（一钱五分）　葛根（一钱）　枳壳（一钱）　荆芥（一钱）　前胡（一钱）　连翘（一钱）　胡荽子（一钱五分）　薄荷（四分）
煎成与服，一时许，胸背浆浆汗出，四肢转温，头面胸背疹子渐透，皮表色仍赤暗，知为郁闭日久，血被焦灼。复定：
苏叶（八分）　杏仁（一钱）　连翘（一钱）　京赤芍（八分）　炒黄芩（八分）　枳壳（八分）　木通（一钱）　粉丹皮（一钱）　薄荷（四分）　防风（八分）　前胡（八分）　牛蒡子（一钱）
一剂，麻色红润，手足现疹，血已活矣。方中去苏叶，加玄参一钱，连服二剂，疹化热清而安。
麻疹焦赤发搐一案
湖口人，吴姓小儿，住丁官路，春初患麻，儿科张医治之，疹出不透，隐隐焦赤，忽发搐搦，鼻乾息促。急迎至房中，窗户俱闭，身著重棉，裹厚褥，檀香堆焚案上，榻旁置一红炉，满室熏烟之气，余见而讶之曰：不须病死，快欲闭死。命速去红炉，启窗牖，派人捞鲜浮萍一碗，拣净煎水，频频灌服。甫半小时，胸背浆浆汗出，搐搦渐止，庚服后药。方定：
荆芥（八分）　玄参（一钱）　丹皮（八分）　炒黄芩（八分）　木通（八分）　防风（八分）　连翘（八分）　炒山栀（八分）　象贝母（一钱）　蝉蜕（八分）　前胡（八分）　牛蒡子（八分）　薄荷叶（四分）
服一剂而疹透，色转红润；再剂，头身疹子渐没，身热渐退，数日而痊。当时若不急以浮萍，辛凉透发，以启肤腠之热闭，则迂缓难救矣。
麻出呕逆沉睡一案
殷松亭，镇江人，有孙甫周岁，麻已出齐，呕吐不食，目合沉睡已三日矣。儿母坐视涕泣，乃延余治。细推指纹尚活，大便未闭，认为胃家虚热，方议：
荆芥（六分）　广陈皮（六分）　牛蒡子（八分）　炒黄芩（六分）　枇杷叶（一钱）　藿香叶（五分）　薄荷（三分）　淡竹茹（八分）　金钗石斛（一钱）　连翘（八分）　瓜蒌壳（八分）
甫进一剂，吐止目开；再剂，息匀受乳矣。
麻出壮热喘急一案
同乡程金山住污时，其养媳年十一，麻疹尽出，喘急鼻煽，胸高，壮热口渴，情势极险。首至高寓乞诊，高凌云兄望之，不敢议药；登车急驰金山，复奔余寓求救。按脉搏洪数，唇舌俱焦，口气极秽。余曰：邪火内逼，肺胀胃炽，顷刻肺胃焦腐矣。姑拟清胃救肺，以幸万一。
生石膏（三钱）　炒山栀（二钱）　桑白皮（一钱五分）　川贝母（一钱五分）　瓜蒌仁（三钱）　连翘（二钱）　知母（一钱五分）　葶苈子（炒一钱）　杏仁（二钱）　玄参（二钱）　牛蒡子（炒，一钱五分）
一剂喘急顿平，再剂霍然而起，诚意料所不及矣。
麻后咳血虚羸一案
九江丁季相之女，八岁，麻后咳嗽，家人不甚注意。迁延匝月，咳嗽益剧，痰脓带血，息促颈胀，午热颧红，皮焦爪枯，肌肉尽脱，食纳大坏，状若痨瘵。始迎余治，脉来濡疾，唇舌焦赤，肺胃燥火内燔，胃阴被劫，肺叶焦举，法当益胃滋肺。方用：
生地黄（一钱五分）　麦门冬（一钱五分）　瓜蒌仁（一钱五分）　牛蒡子（一钱）　鲜桑叶（一钱五分）　地骨皮（一钱五分）　北沙参（一钱五分）　枇杷叶（一钱五分）　前胡（八分）　知母（一钱）　川贝母（一钱五分）　北柴胡（一钱）　金钗石斛（一钱五分）
连服四帖，神气少佳，咳热较减，确由肺胃虚燥，再拟滋化法。
生地黄（一钱五分）　麦门冬（一钱五分）　瓜蒌仁（一钱五分）　炙紫菀（一钱）　鲜桑叶（一钱五分）　地骨皮（一钱五分）　北沙参（一钱五分）　枇杷叶（一钱五分）　知母（八分）　漂百合（一钱二分）　川贝母（一钱五分）　北柴胡（八分）　金钗石斛（一钱五分）
再服两帖，食纳渐进，痰内无血。余觉肺胃稍振，当从事滋益阴血，乃定：
生地黄（一钱五分）　地骨皮（一钱五分）　北沙参（一钱五分）　金钗石斛（一钱五分）　漂百合（一钱）　当归身（一钱五分）　北柴胡（八分）　川贝母（一钱）　炙紫菀（一钱）　鲜桑叶（三片）　白芍（一钱）　麦门冬（一钱五分）　枇杷叶（一钱五分）
更进两帖，身热全退，脉搏不疾，唯夜寐咳少密，口少干耳，其气液之虚可知。缘议气液双进法。
生地黄（一钱五分）　西党参（米炒，一钱五分）　麦门冬（一钱五分）　枇杷叶（一钱五分）　北沙参（一钱五分）　当归身（一钱五分）　漂于术（一钱）　金钗石斛（一钱五分）　地骨皮（一钱）　鲜桑叶（三片）　白芍（一钱）　茯苓（一钱）　川贝母（一钱）
续服两帖，诸象尽释，仅微咳耳。因察燥火无馀，堪图补益。
炙黄耆（一钱）　当归身（一钱五分）　川芎（五分）　金钗石斛（一钱五分）　枇杷叶（一钱五分）　西党参（一钱五分）　白芍（一钱）　麦门冬（一钱）　川贝母（一钱）　炙甘草（三分）　漂于术（八分）　茯苓（一钱）　地骨皮（一钱）
善后之方，约附数帖，半月即恢复康健矣。
麻后喘逼复热一案
新化梓木冲吴信安令郎，甫二岁，麻疹没后，病势危笃，举室惶乱。乃舅魏定光君，因事适经该处，见状急修函专舆迎治。比至，壮热喘急，鼻扇头摇，鼻孔掀黑如煤，以手撕胸，面色青暗，指纹青黑，推之不动。检视前方，大都白虎解毒汤意。余曰：麻未透尽，馀毒陷肺，而肺部告急也。姑拟救肺宣毒之剂，何如：
荆芥（八分）　南沙参（一钱五分）　前胡（一钱五分）　连翘（一钱五分）　鲜桑叶（一钱五分）　瓜蒌仁皮（各一钱五分）　炒山栀（八分）　川浙贝母（各一钱）　地骨皮（一钱二分）　枇杷叶（一钱五分）　杏仁（一钱）　炒山栀（八分）
连服二剂，至夜躁乱不宁之状略减，翌晨喘逼亦较缓。迨午后喘热忽增，家人环视啜泣。乃戚邓仲榕君，草拟电告邵阳吴君处，谓病已入绝境，然持以镇静嘀余。再拟：
荆芥（八分）　南沙参（一钱五分）　前胡（八分）　玄参（一钱五分）　地骨皮（一钱二分）　鲜桑叶（一钱五分）　瓜蒌仁皮（各一钱五分）　炒枯芩（八分）　牛蒡子（炒，八分）　连翘（一钱二分）　枇杷叶（一钱五分）　杏仁（一钱）　川贝母（一钱）
复进二剂，至三日晨，喷嚏两次，稍能吮乳。馀日：肺渐清展，似可脱险。三拟：
荆芥（六分）　南沙参（一钱五分）　前胡（八分）　玄参（一钱五分）　地骨皮（一钱二分）　鲜桑叶（一钱五分）　瓜蒌仁皮各（一钱五分）　麦门冬（一钱）　牛蒡子（炒，八分）　连翘（一钱）　杏仁（一钱）　枇杷叶（一钱五分）　川贝母（一钱五分）
日夜更进两剂。第四日晨，鼻内似来清涕，喘逼大减。旋在城拟去一方：
荆芥（六分）　枇杷叶（一钱五分）　瓜蒌皮（一钱五分）　麦门冬（一钱二分）　玄参（一钱五分）　地骨皮（一钱二分）　鲜桑叶（一钱五分）　南沙参（一钱五分）　杏仁（一钱）　牛蒡子（炒，八分）　川贝母（一钱二分）　连翘（一钱）　淡竹叶（十片）
续服二剂，喘热俱平，此馀下乡三次所收之效果也。半月后风、油不禁，馀热复还，又发壮热口渴，二便闭涩，乡间所服疏解剂不应。闻余不暇下乡，遂来成城就诊，察指纹浮露，肤涩唇焦，知为肺胃虚燥，发当滋益。议用：
生地黄（一钱五分）　川贝母（一钱二分）　鲜桑叶（一钱五分）　连翘（一钱二分）　北柴胡（八分）　玄参（一钱五分）　地骨皮（一钱五分）　枇杷叶（一钱五分）　瓜蒌仁（一钱五分）　麦门冬（一钱五分）　知母（八分）　淡竹叶（十片）　南沙参（一钱五分）　天花粉（一钱）
有邓医者亦吴戚也，极赞余之治法，唯对用药方面似嫌生地之滞、柴胡之升。余笑曰：柴胡虽升，得生地而有制；生地虽有滞，得柴胡而不凝。且相携以成转枢退热之功。邓医唯唯。约服三剂，热清渴减。邓医复谓余曰：热既清矣，生地、柴胡可除否？余知邓医深疑二味，暂屏之。煎服一次，热渴复作，邓医始信余言之不谬也。余乃拟：
生地黄（一钱五分）　川贝母（一钱二分）　鲜桑叶（一钱五分）　天花粉（一钱）　当归身（一钱）　北柴胡（八分）　地骨皮（一钱五分）　枇杷叶（一钱五分）　玄参（一钱五分）　淡竹叶（十片）　瓜蒌仁（一钱五分）　麦门冬（一钱五分）　南沙参（一钱五分）　金钗石斛（一钱五分）
邓医又阻之曰：当归恐骤补矣。余复顺其意，以白芍易之。连投两剂，热渴俱平，遂专滋肺胃。方定：
生地黄（一钱五分）　玄参（一钱五分）　瓜蒌皮（一钱五分）　北沙参（一钱五分）　马兜铃（一钱）　当归身（一钱）　金钗石斛（一钱五分）　地骨皮（一钱五分）　枇杷叶（一钱五分）　淡竹叶（十片）　白芍（一钱）　麦门冬（一钱五分）　鲜桑叶（一钱五分）　川贝母（一钱）
邓医仍有怀疑当归意。余曰：阴涸已极，早欲投之，此时犹畏，尚待何时？邓医闻余语气，确有把握，为之心折。于是庚服数剂，形神俱旺矣。


补遗  ——————————————————————————————————————————————————————————————————————————————————————————

「麻疹不再出」释义  ***************************
《麻疹专论》印行，读者难之，曰：君言：麻疹受病于天时不正之气，从口鼻中吸收进去，蕴蓄肺胃两部分，乘阳气鼓动的机会，暴发出来，系流行病之一种。何以一经出麻之儿，不至再出，其天时不正之气不复从口鼻吸入耶？何以有一二岁而发，三五岁而发，八九岁而发，十馀岁而发，且有二三十岁乃发者，其不正之气蕴蓄肺胃，久暂相殊，若是耶？
余曰：此问最为得要，足以发余之遗忘也。《骨髓赋》有云：麻虽胎毒，多带时行。昔人又谓：麻乃少阴君火，阴道常乏，故麻小而碎密。夫婴儿堕地以具斯毒，其毒潜伏血液，随血循环。少阴者，心也，心主血，麻毒涵混血内，故亦为心脏之所主。试阅本书预解麻毒之消毒保婴丹中，生地、当归、赤芍防护其血，辰砂宁静其心，正以麻毒活动心血可知矣。不过未遇天时不正之气相感召，不会发生出来。若不正之气，吸蕴余胃，胃为多血多气之腑，一旦暴发，势必侵激血液之伏毒，充斥表里，蒸肺布疹。譬如电台广播，有收音机者始能响应，亦即磁铁珀芥同气相召之理也。小儿麻疹既经宣发无馀，以后血清无毒，自然不再发生疹子。然而传染时行病气，蕴蓄肺胃，殆不可免。所以小儿每感天时不正之气，发热咳嗽、喷嚏流涕，一如出麻，但不复现疹子，此之谓风温，不似血潜胎毒症，有定期也。至于周年半岁，或数岁，或十馀岁而发者，又当视儿潜伏胎毒之轻重，血液制力之强弱而发生，或迟或早。更有二三十岁出麻之人，血气方刚，生阳最旺，盖其毒久被血之压抑，不甘终伏，于是乘机暴动，症之险重，尤甚于小儿。小儿质娇脏脆，毒易发越，大人火淫腠密，或因情欲伤身，飞焰无穷，池泽尽竭，其危机不大欤？然阴固麻顺者，又当别论。


附录  ——————————————————————————————————————————————————————————————————————————————————————————

答友人秋伤于燥之疑问  ***************************
老聪应诊方暇，客有同道刘君过访。坐间，述其治一妇人，年甫二十，病咳嗽，脉来弹指，胸胀口乾，咳则头汗出，目如脱。余遵喻嘉言秋伤于燥之旨，屡以清燥救肺法进退投之，而病反剧，痰中带血，其理何居？老聪笑曰：此君尽信书之过也。夫燥者，秋令之主气也，肺所司也，安得为病？《内经》：春伤于风，夏生餐泻；夏伤于暑，秋必痎疟；秋伤于湿，冬生咳嗽；冬伤于寒，春必病温。喻氏改：夏伤于暑，长夏伤于湿，秋必痎疟；秋伤乾燥，冬生咳嗽。以六气分配四时，于理极合。然承袭东垣清肃之气为湿所伤，秋令不及，所胜妄行，故火得以炎上而剋金，心火刑肺，肺气逆而为咳之说，遂谓冬月之咳嗽，悉由秋令之燥火。故其所制清燥救肺汤，误燥为病气，专取甘寒润肺，壅滞娇脏。若夹一丝客邪于肺部，此法一行，则邪结窠囊，必转肺痨而死。要知燥本秋令之主气，或风、或寒、或火、或湿之客邪，当秋而伤燥令，必然影响本脏受病也。殆冬令移权于肾，本脏无有保障，则伏机渐起，咳嗽并作。譬如人之政权在握，未敢轻议，及至交卸，则平日处事之错，定有指责也。故仲景小青龙汤为治咳嗽主方，其能驱散客邪，开合肺气，所以为经。君今所治，无非谓其胸胀口乾，脉来弹指，以为秋燥害肺，同室抄戈，遵用清燥救肺法。殊知其所表现之病象，俱是湿邪伤害燥令。历代名医皆以《内经》春伤于风，夏伤于暑，秋伤于湿，冬伤于寒。为春令伤风、夏令伤暑、秋令伤湿、冬令伤寒，随文顺释，不加详究。试思春果伤风，当病头痛发热，恶风自汗，奚待夏生飧泻哉？夏果伤湿则应病湿热，冬果伤寒则病伤寒，又奚必待秋而为痎疟，待春而为温病哉？即举温病一端，多生于膏粱之家，以其红炉暖阁，醉而入房，内藏发露，温邪窃入，伤残寒水之本气。冬令失权，温病乃发，与秋伤于燥同一理也。刘君复问：君所言诚是，然则有秋燥伤肺而咳嗽者乎？老聪应之曰：有此燥令太过，本脏自病，为内伤，绝非秋伤于燥、冬生咳嗽之例。虚虚实实，尤宜分别辨之。刘君唯唯。

预测瘟疫病之盛行  ***************************
（见九江《民国日报》专栏二十四年）
甲戊冬令失权，当寒而温，冰雪不见，九天之阳入地不深。迨春木升时，火胎于内，随之而升，故人多温病。经曰「冬伤于寒，春必病温」是也。历代医家释为冬月受寒浅矣，不知经言「春气温和，夏气暑热，秋气清凉，冬气冷冽」为四时正气之序。是则「冬伤于寒」为或风、或火、或燥、或湿之客邪，伤犯寒水之令，可知矣。故冬月冰雪愈严，则井泉愈暖，坎中之阳气能潜，春木之本源必厚，人无夭扎，物无疵疠。反此则为逆冬气，翌年草木必华而易萎，禾稻必秀而不实，断断然也。人禀天地四序之气以生存，感此浮薄、时行之逆气，又焉得而不病？
夫瘟疫之发，断在夏初，盛于长夏。初起头痛如劈，面赤如醉，即其候也。三五日内，轻则衄血，重则发斑，遍体如蚊迹，目赤谵妄，下利频作，最为危笃。其邪始终胎于肝木，蕴于胃土。其发也，首先害肺，次传心包，乘春之升，交夏，得势内外，合邪燔灼无忌，浊气流行，传染必盛。或曰夏月病人当多，如君所言，得非投机之语耶？老聪笑曰：夏月病多时感（如霍乱、痢疾等）。症余所云者，《伤寒论》：无暴大寒，又不冰雪，而有人壮热为病，此属春时阳气，发于冬时，伏寒变为温病，是以一岁之中长幼之病多相似者，则时行之气也。一段而预测之。若谓不然，试观小儿麻疹，盛行于冬至以后。盖小儿体质柔脆，阳热之气内蕴，外裹重棉，围火炉，所以一触即发，势不可遏，木未升而火先升，不待行春之令也。苟治法失宜，夭殇立至。此皆阳气入地不深，坎中不满，邪发胃而犯肺，故其表现症候多关肺胃也。大人体气坚而荣卫密，火郁不易暴发，必藉春木之升以升，火令得势之时而病乃作，其传染之广，危机之大，未可与时感等症同日而语。
预防之法，首重节欲。夫既阳气不潜，阴精复耗，肾失闭蛰封藏之职，更易吸引其邪，为害尤烈，譬如失慎之家无储水以熄其焰，立见燎原之祸矣。次重清洁。盖冬无冰雪之年，积水易生虫垢秽浊，尤易触鼻。同类相招，诚传染瘟疫之媒介，譬诸火药盈库，一燃即发也。至于慎起居，节饮食，尤属生活中常宜注意者。经曰：必先岁气，无伐天和。老聪诚味乎斯言，遂于应诊之暇表而出之。

脑膜炎与盲肠炎之认识  ***************************
（见九江《民国日报》专栏二十四年）
余自渡江悬壶应诊以来，屡承浔江人士，或以「脑膜炎」为何等病、应如何救治为问，或以「盲肠炎」为何等症、应如何诊断为问。
余初不知何谓「脑膜炎」、何谓「盲肠炎」。去年秋，有本埠蒋氏子，腹痛里急，腰脊伛偻，情甚迫切，求治于余。其父告以：曾至生命活水医院诊断为盲肠炎，盲肠胀烂，非施行手术割治其肠，别无办法。但施用手术时，必须亲属签字，虽死不能归咎于该医院。余因惧治术之险，又感金钱之窘，始易治于君。余诊其脉，尺部沉滑，右兼弦劲，舌苔黄厚，目睛黄，唇色白，腹痛拒按，头汗淋漓，溲赤痛如沙石，大便里急不通。余曰：此「肠痈」也，湿热结于小肠，肠部生痈，传化失职，故二便不利，湿热郁蒸，故头汗目黄，痛急则唇白，邪实则拒按，法当清肠化气，宣热导湿，方拟白芍、当归、飞滑石、槟榔、木香、车前仁、赤茯苓、吴茱萸、黄芩、黄连、青皮、陈皮、茵陈、山栀、川楝子、枳实、桔梗、甘草等味出入以治。甫二剂，大便排出脓血极多，痛减其半，四剂痛止，诸症随释，调理半月即恢复康健。因知社会人士互相惊讶之「盲肠炎」者，即「肠痈」也。
近有刘惠民者，其子十岁，头觉昏痛，初未介意，至晚目瞀直视，项强脊胀，咽胀，呕苦，头痛如劈，壮热足冷，神识昏乱。惠民闻系「脑膜炎」，急危急险症候，奔乞余治。余视之乃「痉病」也，察其脉来沉紧，腹部拒按，及考所见症状太阳、阳明所受病。太阳经脉起于目内，皆从头络脑下项循背，抵腰至足。阳明经脉起鼻循喉，下膈绕脐，入膝下足。阳明实热内郁，太阳表气不通，火焰循经脉上炎，势欲燎原，顷刻脑膜焦裂，亦必然之势，上热甚，故足冷。所现诸症，不越二阳之范围。为今之计，法当撤太阳之表，攻阳明之实。本仲景运枢之旨，以温胆汤去甘草，加羌活、大黄、白芍、左金丸等治之。夜半索桶，解下黏秽脓血甚多，蛔出已腐，两剂而诸象平。釜底抽薪，其焰自杀，少用羌活，正以撤太阳狼狈之势耳。
曩者余治乡人陶庄武侄女，两日来头痛，颇密瞬变，角弓反张，脚挛口噤，齘齿有声，六脉俱伏，以手按腹，反张更甚。乃悟《金匮》云：痉为病，腹满口噤，卧不著席，脚挛急，必齘齿，可与大承气汤。恰相符合，遂用厚朴、枳实各钱半，煎水，泡大黄、元明粉各三钱，抉齿灌之。须臾，身肢反复，大便排出脓秽，五色悉具，臭恶逼人，一服痉止人苏，再服而愈。夫当时断齿齘脚挛者，乃头腹痛极之表现，亦即所谓「脑膜炎」也。
余按：「脑膜炎」、「盲肠炎」皆属肠胃湿热积滞为病。上下郁遏者，为「盲肠炎」——「肠痈」是也；表里郁遏者，为「脑膜炎」——「痉病」是也。我国医界当守国医原则而探索其究竟，精研其治法，若徒知好奇炫异，逐末忘本，国医前途何堪设想？余以识见所及、临症所得，爰为纪录，就正同道，并书之以代答问。

附：上海陆士谔先生书  ***************************
（见上海《新闻报·国医周刊》）
聪甫先生阁下：
千里外惠书论学，虚怀若谷，不耻下问，钦佩之至。尊论脑膜炎即是痉病，盲肠炎即是肠痈，认证正确，足见手眼之明快。惟论治立方，则鄙见稍有出入：肠痈有未成之治法、将成之治法、已成之治法；痉症有刚痉之治法、柔痉之治法。尊方所拟，似乎专于已成之肠痈、痉病之刚痉，而将成、未成之肠痈，痉病之柔痉似当别谋治法。孟子云：不直则道不见。士谔年虽腐朽，姜桂之性，未免老而愈辣，直言莫怪，诸希谅之。
陆士谔顿首
五月十九日
按：「脑膜炎与盲肠炎之认识」，在辨确国医固有之病名，而非论肠痈之未成、已成，痉病之刚痉、柔痉也。士谔先生来书，乃就国医学说作进一步之研讨也。

读「江西发现惊人热疫」之我见  ***************************
（见九江《民国日报》专载二十五年）
余读八月十六日上海《新闻报·国医周刊》「江西发现惊人之热疫」一篇，内容为江西省会公安局施君与沪医陆士谔先生问答之词。
在施君报告病状：（1）病者多系三岁以内婴孩。（2）大略症象，先发微热，泄泻溲赤，心烦口渴，脉数稍洪，再发壮热惊搐，抓口撕胸，日夜不安，喜饮茶汤，舌赤中黄，屎泻青如蛋花泡，小便清白稍长，或角弓反张，喉间痰鸣，头部热甚，四肢温，腹中鸣响饱胀，间发呕吐，病儿多向口中抓挖；最后症状益加厉害，喉作乾呕，大便黄脓，小便频数，身体及声音不如前之壮烈，一息奄奄，因而夭殇。统计小儿患此病而死者，将有三十上下，但在病中者亦为数不少……等语。
陆先生答谓：此热疫症也，以病发由于蕴热，名之曰热疫。综其见症，初病不过是阳明经腑两病，身热烦渴，脉洪，确是阳明经证；泄泻便赤，确是阳明腑证。经腑两病治法，当从经著手，经病解，腑病不攻自愈；失治则病势内陷，变成阳明、厥阴双传，症就难治矣。以胃口膜原邻近三焦，故传入厥阴，极易壮热口渴，头热肢温，腹胀、舌黄，粪色青黄，无一不是阳明见证。惊搐手足乱舞，抓口撕胸，喜饮，舌边赤，角弓反张，小便清长，呕吐，日夜不安，无一不是厥阴见证，法当气血两清。至传入三阴则病者，阴阳两皆，纵有神丹亦难挽救。以热减音低，为阳竭之征；乾呕，为阴竭之征，小便频数，阳不摄阴也；一息奄奄，气阴两尽也，非但不能救亦不及救。云云。
陆先生又出二法以治阳明经腑两病，治从经著手，方用：鲜竹茹四钱，生石膏八钱，人中黄八分，生知母三钱，天花粉四钱，淡竹叶四钱。
以治阳明厥阴双传症，方用：生大黄三钱，黄连一钱（二味，泡入），黄芩三钱，知母四钱，天花粉六钱，连翘三钱，鲜生地一两，犀角尖五分，羚角尖五分，鲜竹叶四钱，鲜竹茹四钱，人中黄八分。
余详研施陆问答之辞而有所感，不能无言。据施君所述症状，本夏秋间最普通之时行病，九江俗称「渴泻烧」是也。陆先生分经论症，特具卓见，应无置喙之馀地。然「阳明之上，中见太阴」，故阳明见症则太阴同病。身热烦渴，虽属阳明经症，泄泻腹鸣饱胀则为太阴本症。大凡婴孩受此病者，每由乳母卧儿于风露中，或啖哺瓜果生冷，以致风露之邪束遏肌表，生冷之质阻困脾胃，始则身热不清，泄泻无度。津液下陷则烦渴，气化不及则便赤。外显假热，中伏极寒，初起阳明太阴同病，则有之矣。钱氏七味白术散尚为合法，参、术、甘草甘味以和中，木香、藿香温以助脾，茯苓甘淡，分阴阳利水穀，葛根甘平气轻，倍于众药，鼓舞胃气，上行津液，又解阳明之热也。苟失其治则，壮热口渴，头热舌黄，阳明之经邪传腑矣，肢温腹胀，粪色青黄，太阴之气液愈伤矣。脾胃既困，津液将亡，木火乘之，则见惊搐乱舞，抓口撕胸，喜饮，角弓反张，小便清长，日夜呕吐不安等之严重症象，当依前法重加生白芍以平木火之气，莱菔汁以滋脾胃之液，可望回生。若迨热减音低，乾呕，便数，一息奄奄，气液两尽，诚如陆先生所云，非但不能救，亦不及救矣。今夏九江，小儿患此病者，为数最多，余皆以前法，按症轻重妥为加减，成效历历（用药之出入，视症之转移。另录医案，未及详载）。今读《国医周刊》所述症状，与余临诊所见若合符节，遂不揣浅陋，用书所治，以供海内同道之指正云。


跋  ——————————————————————————————————————————————————————————————————————————————————————————

跋  ***************************
黄梅李君聪甫，悬壶九江，名震遐迩。国难后转徙新化，与余倾盖定交。过从日密，因得窥所学，而叹其才之隽也。君好读书，工诗词，尤精于医，举凡《内经》《难经》《伤寒》《金匮》《千金》《外台》，既能穷流竟源，得其奥义。而于后贤著述，如金元四大家及明清各家之书，复能剖精析微，弃短取长，而不为所囿，又何用力之勤也！君侨新经年，见小儿夭折于麻疹者，日必数见，将前所著未完之《麻疹专论》一书，发愤成之。常熟宗师子威，湘阴柳丈敏泉，即各为之序矣。以余宿尚方术，又为莫逆交，不可无言，属书其后。余考麻疹一症，古无专书。有清谢玉琼《麻科活人》，亦不过摭拾前人，绪馀理肤，方泛鲜切实用。君则本其宏富之经验，幽眇之深思，空所依傍，独标心得，分此症为初、中、末三期，方有先后之序，药有宜忌之时，规量谨严，有条不紊。又恐人之拘泥也，加附按语，于一定不移之中，示以权衡变通之妙。余固知此书一出，足以嘉惠婴孩，流传千古矣。昔扁鹊过秦，闻秦人爱小儿即为小儿医，是书之竟，殆即其意也欤！君且年富力强，殚心著述，其利于斯世者，靡有涯涘，岂惟造福婴孩已哉！
民国二十九年新化半僧陈恳皆于资东忆佛轩
