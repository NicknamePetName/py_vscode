

上卷  ——————————————————————————————————————————————————————————————————————————————————————————

原小儿论  ***************************
彭用光曰：小儿脉科，最难调治。盖以婴孩有病，难问证，难察脉，且脏腑初生脆嫩，而凡峻寒峻热、一切孟浪之剂，慎勿轻投。且孺子之在襁褓中，内无七情六慾之交战，外无大风大寒之相侵，何其幼孩之疾苦，若是之繁且甚也？且幼科医师惟知医小儿之病，未究其父母与乳母之病源也，妄投药饵，每见变轻为重，转重为危者，多矣！愚常深痛之而弗忍，故特出此篇，推原本始，以祛幼科之偏甚，以释幼孩之冤苦，体天地生物之心，全父母爱子之情，俾天下婴孩咸跻寿域而永其天年也。为父母者、业幼科者，最宜详之，则幼孩幸甚幸甚！
〖原初〗
用光尝考，人之有生，乃父精母血而成形其初也。为父者当预调助其阳，若峻热、刚燥、丹石之剂，当禁；惟以王道、清温之药，应时服之，使阳气自盛而精不热。为母者当先调助其阴，若秦桂、乌附、椒萸之品，宜戒；惟以调经、生血、和气之药，预其服之，使阴气自盛而无寒。如是则阴阳各盛而无热燥，而有清纯旺壮之精血矣，则当以人事副之，按其法而行之，则：三十时中两日半，二十八九君须等，落红满地是佳期，金水过时空霍乱。霍乱之时妄费工，树头树底觅残红，但解开花能结子，何愁丹桂不成丛。此盖妇人月经方绝，经水才生，此时子宫正开，乃受精结胎之候，妙合大和之时，夫妇交会，则生子贤明无病而长寿，可必矣。
〖原胎〗
古者妇人妊子，寝不侧，坐不边，立不跸，不食邪味，目不视邪色，耳不听淫声，口不出傲言，夜则令瞽诵诗道正事，如此则生子形容端正，才过人矣，此先王圣母之法也。愚谓今人当效之，未有生子而不贤寿也。用光作此直指以示之，若夫妊娠既成，为父者则当别室寝处，再不可交会。若为父饮酒，食热煿之味，与夫不守禁忌，复行交会，则热气留于子之命门，胎中受父之热毒，生孩则有热疳、斑毒、疮疹，百病由此而生，寿命由此欠长。为父者能依此戒慎，复行阴骘，宽和大度，救济贫穷，则生子贤而且寿也，必以此为父者保护胎孩之法也。为母者，胎孕亦成，若能如古之胎教，恪守不违，非惟能复三代淳风，而生子必贤圣也。其次则当饥饱适宜。《内经》谓：肌儿之在胎也，母饥亦饥，母饱亦饱。煎煿烧炙，辛辣适口，胎气随热；情欲动中，夫妇交会，胎息辄躁；或多食辛酸，或多食酱炒，或嗜欲无节，或嫉妒不常，或性狠暴急，或心存少善，皆能令胎受害，生孩则有惊疳、痰热、疮疹等证，诸疾由此而生，寿数由此而短也。为母者若能依此戒慎，恪守禁忌，更加性情温良相夫，广行善事，则生子确乎无病，寿命自延长，此为母者保护胎孕之本也。故《易》曰：君子修之，吉天之所以相吉人也。
〖原形〗
用光尝考孙思邈天癸一日二日之说，复考白玉蟾气血盈虚似月魂之说，因证以《素问》：月始生则血气始精，月郭满则血气实，月郭空则经络虚。盖气血自月上弦至望则盛，下弦至晦则衰。月郭满鱼脑实，月郭虚鱼脑减，蛤与蟹皆然。《吕氏春秋》《淮南子》皆不诬也。愚常见士大夫无子者，每每依此语，多有得子。然育与不育者，固有天命，亦犹父母胎孕之时，未能恪守妊娠禁戒，未能积行善事，使人事之未修，不可尽归之于天命。智者宜识于心胸而改易之，自然育之而长寿也。或疑贵人侍妾满前，得子甚少；渔郎一夫一妇，得子反多，何也？曰：寡欲乃有子，多欲乃无子。譬调一杯羹，盐恰好则有味，盐少则无味，故欲得子寿者，法当节欲，否则就枯松而求膏，炙藁竹而求沥，欲有子也，难矣。又有一说，男犹天也，女犹地也。天之雨露未尝不沾濡，而地有肥硗，有生物者，有不生物者。地若瓦砾，或瘠瘦，或斥卤，而责生物，是镌水而改火，挼蓝而求朱。徒尔觊望而已，无获也。经曰：父母生之，续莫大焉。为人子者，不可不知。此诸论当与种子门方中通考焉。
彭用光复考，有曰：父少母老，生女必羸；母少父老，生男必弱。又东汉冯偃，长不满七尺，常自非短陋，恐子孙之省也。及为子伉，娶长妻，伉生勤，长八尺三寸。今天下士夫娶妻买妾，类求稚齿娇嫩，生子皆软弱多病而夭。甚而醉以入房，神思昏乱，虽得子亦不慧而顽淫也。又阴阳均至，非男女之身精血散，令骈胎品胎之兆，此《褚氏遗书》之说也。或有无粪门者，无产门者，何也？父母大小便急而受胎也。又有子生而头如雪，肌肉纯白，或以为社日受胎，非也。受胎之时母之经水正行，荣血泛溢，是以成胎则肌肉色白。褚氏所谓血充肌肤则身白是也。又有毛发皆白，目视䀮䀮者，何也？经云：发者血之馀。又云：肝受血而能视。今月水方行，肝经血空，毛发目睛各失所滋养，此皆原形于父母精血。胎孕所当谨节之要旨，为父母者，能知此而禁戒。其于饮食、男女、养胎、幼幼之法，必深得造化之生生不息之意。如此则生子聪明而贤秀，仁慈而温厚，无病而寿考，才过人矣。比长而事亲必孝，出仕而事君必忠。以之施政泽民，四海苍生未有不蒙其惠者，斯天下熙熙皞皞而太平矣。愚故曰：胎教幼幼之法，奚可以易易视之！谨识之于此，以候智者察焉。
〖原坐卧〗
详按《内经》与崑山顾翰林之法，为妊妇十忌，保护胎孩。
一勿睡热炕。北方有此，南方火柜亦同。
一勿饮烧酒。凡各样烧酒及黄酒、白酒，有药者，均不宜饮多。
一勿食煎炒炙煿之物。
一勿食葱、韭、蒜、薤、胡椒、茱萸。
一勿于星月下仰卧，及当风洗浴、坐卧。
一勿食辛辣咸酸。
一勿食水果、鱼鳖、狐兔、鸽雀。
一勿食江西老鸡。
一勿久立，勿久坐，勿久卧，勿久行。
一宜静而不宜躁，宜凉而不宜热。
〖原生〗
用光按：《内经》曰：妇人妊娠一月之时，足厥阴脉养之，二月足少阳脉养之，三月手少阴脉养之，四月手少阳脉养之，五月足太阴脉养之，六月足阳明脉养之，七月手太阴脉养之，八月手阳明脉养之，九月足少阴脉养之，十月足太阳脉养之。三百满足则当生，宜先备黄连、甘草二味各九分，锉，作一贴收。候待产母欲之生时，即用水一小钟，浓煎三之一汁，去渣，仍以细绢滤过，待孩儿初生下，急用软绢或细绵包手指，蘸药入儿口中，抠出口内恶血片，则终身无痘疳等病。如或不及，即以药灌之，待吐出来恶沫血痰，方与乳食，年长智睿，聪明而无病，此法当于未发声前用之，宜仔细。
一小儿断脐必须紧扎牢缚，留五七寸长在孩脐上，以软旧布巾包缚，勿令尿湿其中，并洗儿不可近脐，使无水气，自无脐风、撮口之病。
一初生三五月间，宜绷缚令卧，勿竖头抱出，免至惊痫。
一乳与饭食不可一时混吃，兔生疳癖痞积。
一宜用七八十岁老人旧裙、旧裤，改小儿衣衫，令儿有寿，虽富贵之家，切不可新制紵丝、绫罗、毡绒之类与小儿穿，不惟生病，亦且折福。愚意满月受贺，宴宾宰杀，亦恐不宜。
一儿生四五个月□□□吃间以软饭，嚼烂略与之，以镇肠胃，切不可□□宜乳吃。六个月以后，方以稀粥哺之。周岁以前，切不可吃荤腥并生冷之物，令儿多疾。若待二三岁后，脏腑稍壮，才与荤腥最好。但禽犊之爱，守此戒者少，贤父母能之。
〖原乳〗
彭用光曰：养婴孩第一真诀，全在乳母得人，乳母年壮，气血充盛，德性温良，乳汁浓厚，如熟鸡蛋白样者为佳。以此等妇为乳母，则所乳婴孩血气循序充旺，百病不生，自然长大成人。盖以其乳母之善良——能守一切禁戒，忍却一切厚味，又无情欲之动中，所以乳母自己无病而易养也。如或偶有吐乳、潮热等证，急宜先询问乳母经次及身上有何病动，曾吃何饮食，或曾被风寒外感，急宜先调治乳母，服以对症之药，禁其一切当戒之物，使乳母早安，所谓母安则子安也。幼孩暂吃无病别妇之乳，俟本乳母身安则复乳也。间有一等妇女含羞，有病讳而不言，或有妊娠亦隐而难察，所以乳子为病极深，尤当一一堤防，以真情令老妪以术察之，如或有此，必当改察乳母。庶乎，幼孩之无病而不为医师之所误！幼孩为哑科，若此，则代其告冤苦，以免其灌药灸艾之枉屈，庶得以永其天年，为父母当留心于此。此育婴之第一关，实真切而浅近也，举世多忽略而不悟性，惟医小孩，而鲜究其乳母。愚不揣慵陋而原之，曰：况乳母饮食下咽，乳汁便通；情欲动中，乳脉便应。若不节谨，儿病立至。又乳母初病，其溺必数，即须调理其母，母安则子安。防患于未形，善之善者也。
〖原变蒸〗
用光按：《内经》曰：小儿之初生，血气未足，阴阳未和，脏腑未实，骨骼未全，有变蒸之后，每三十二日一发热，或吐，或汗，或呻吟不食，此为长血脉、全智意之常候，不须治而自愈。按诸家所论，皆谓乃小儿长骨脉脏腑，谓神志也。自生之日始，每三十二日一变。凡人有三百六十五骨，除手足四十五碎骨外，正有三百二十日。自□丁骨而上，一日十骨，三十二日乃为一变，骨气始生。一变生一脏或一腑，十变则脏腑始足。每变发为虚热诸症，亦有胎气壮实，暗变而无发热证。此骨节脏腑，由变而全，胎毒亦□变而启也。为儿医者，可不审乎？但变蒸发热，则幼孩上唇有白小点，若此则不必服药，亦不可轻发汗，待其自愈。
〖原诸疳〗
用光按：《内经》曰：母有娠，儿食其乳则为疳。母乳孩而父交会，谓交精；妒，乳则成疳。又曰数食肥，令人内热；数食甘，令人中满。盖其病因肥甘所致，故命名曰疳。若夫襁褓中之乳子，与二三岁之孩提，乳哺未息，胃气未全，而穀气尚未充也。父母不能调和，惟务姑息，舐犊之爱，遂令恣食肥甘与夫瓜果生冷，及一切烹饪调和之味，朝餐暮食，渐成积滞胶固，以致身热体瘦，面色痿黄，或肚青、虫痛、泻利，而诸疳之证作矣。钱仲阳曰：小儿病疳，多因大病后，或吐泻后，以药下之，致脾胃虚损，亡津液而成。盖此证实由愚医之所害耳，斯言也，特一端耳，未可悉而为然，其所谓大病吐泻，岂非饮酒之所致与。夫仲阳为儿医之祖，岂有误耶？其所论诸疳形证治法，班班可考，学者不可不审。如疳在肝，则膜遮睛，法当补肝，地黄丸主之；疳在心，则面颊赤，身体壮热，法当补心，安神丸主之；疳在脾，则体黄腹大，好食泥土，法当补脾，益黄散主之；疳在肺，则气喘，口鼻生疮，亦当补脾，益黄散主之，此虚者补其母也；疳在肾，则极瘦而身生疮疥，法当补肾，地黄丸主之。筋疳则泻血而瘦，当服补肾地黄丸；内疳则目肿腹胀，利色无常，或沫清白，渐而瘦弱，此冷证也，宜服木香丸；外疳鼻下赤烂，自揉鼻头有疮，不结痂，绕目而生，当用治疮兰香散、白粉散等药。法曰：诸疳皆依本脏而补其母，则子自安。假令日中潮热，是心中虚热也。肝为心之母，宜先补肝，肝实而后泻心，心得母气则内平，而潮热愈。以余皆仿此。大抵疳病，当辨冷热肥瘦而治。其初病者为肥热疳，久病者为瘦冷疳。冷则用木香丸，热则当用胡黄连丸。冷热疳并，宜用如神丸之类。惟小儿之腑脏柔弱，不可痛击，大下必亡津液而成疳证。为儿医者，常当以幼幼之心为心，而善调之。无纵巨胆，亡为施治，以绝人之嗣续，幸甚。
〖原惊〗
彭用光详考《内经》曰：诸风掉眩，皆属肝木。大小儿八岁已前，曰纯阳。盖其真水未旺，心火已炎，故肺金受制而无以平木，是肝常有馀，而脾土常不足也。为父母苟有失于保养，其或衣服寒暄不调，以致外邪侵袭，或饮食之饥饱失节，以致中气伤损，是故急慢二惊之候作矣。夫惟急惊属肝木，风邪有馀之症，治宜清凉、苦寒泻气之药；慢惊属脾土，中气不足之候，治宜中和、甘温补中之剂。若夫急惊之候，因闻不常之声，或遇驴马禽兽之唬，以致面青口噤，或声嘶而厥，发过则容色如故，良久复作，其热面赤引饮，口鼻中气热，大小便黄赤色，惺惺不睡，盖热甚则生痰，痰盛则生风，偶因惊而发耳，宜用钱氏利惊丸、泻青丸、抱龙丸、宣风散、五福化毒丹等药。慢惊之证，多因饮食不节，损伤脾胃，以致吐泻日久，中气木虚，而致发搐，发则无休止时，其身冷，面黄，不渴，口鼻中气寒，大小便青白，昏睡露睛，目上视，手足瘛瘲，筋脉拘挛，盖脾虚则生风，风盛则筋急，俗名天吊风者，即此候也。治宜东垣黄耆汤、钱氏钩藤丸、温白丸、丹溪参术汤送下朱砂安神丸之类。钱氏谓：惊急为无阴之证，因心经实热，而阴不能以配阳，是为阳盛阴虚之候也；谓慢惊为无阳之证，因脾土虚甚，而阳不能以胜阴，是为阴盛阳虚之候也。愚按：小儿急慢惊风之证，其虚实寒热，如天渊之隔，故急惊者十生一死，慢惊者十死一生，俗医多不谙此理，混为一途而治误人多矣。业幼科者，宜推幼幼及人之心为心，庶免斯世无夭枉之赤子矣，幸甚。为父母者，宜究此原幼之一书也。按：丹溪曰：慢惊属脾虚，所主多死，宜温补；一云当养补，用参术煎汤下安神丸。急惊属痰热，宜凉泻；一云用养血药作汤下降火清痰丸子、抱龙丸之类。世以一药通治二证，甚谬。东垣治惊论曰：外物惊宜镇心，以黄连安神丸；若气动所惊，宜寒水石安神丸，大忌防风丸治风。辛温之药以杀人，何也？辛散浮温热者，火也。因惊而泄青色，先镇肝，以朱砂之类，勿用寒凉之气，大禁凉惊丸。风木旺必以克脾胃，当先实其土，后泻其木。阎孝忠编集钱氏方，以益黄补土，误矣，其药有丁香，辛热助火，火旺土愈虚矣。青橘皮泻肺，丁香热，大泻肺与大肠。脾实当泻子，今脾胃虚，反更泻子而助火，重虚其土，杀人无疑矣。其风木旺证，右关脉洪大，掌中热，腹皮热，岂可以助火？如泻金，寒水来乘脾土，其病呕吐腹痛，泻痢青白，益黄散圣药也。今立一方，先泻火补金，大补其土，是为神治之法，是黄耆汤。医宜临症用之。
〖原吐泻〗
《内经》曰：诸呕吐酸，暴注下迫，皆属于热。又曰：湿胜则濡泄。夫小儿之呕泻，皆由乳食过度，传化失常。盖食郁则成热，热郁则成酸，酸而成吐成泻，此必然之理也。又曰：食滞于胃口为吐食，滞于大小肠者为泻。有生下而遂吐不休者，胞胎中秽恶流于肠胃而为吐也。潜溪曰：小儿初生下，盖拭口中秽恶不尽，咽入喉中，故吐。此为父母者不预防，致令幼孩受苦也。钱氏五补五泻之法可选而用之，详后。
〖原腹胀〗
愚按：腹胀由脾胃虚，气攻作也。亦有实者，必闷乱喘满，可下之，宜用紫霜丸、白饼子。不喘满者，虚也，不可下。若误下，致脾虚，气上附肺，而行肺与脾，子母皆虚。肺主目胞腮，脾主四肢，母气虚甚，则目胞腮肿也。色黄者，属脾也，治用塌气丸渐消之，未愈，渐加丸数，不可以丁香、木香、桂皮、豆蔻大温散药治之。盖脾虚气未出，腹胀而不喘者，可以温散药治，使上下分消，其气则愈也。若虚气已出，附肺而行，则脾胃内弱，每生虚气，入于四肢面目矣。小儿易为虚实，脾虚不受寒温，服寒则生冷证，服温则生热症，医当知此，不可忽也。胃久虚热，多生疸病，或引饮不止，脾土不能胜湿，随肺之气上行于四肢，若水伏湿口浸，浮于肺则大喘也，此宜服塌气丸而愈。详□再详：小儿疳病者，小儿脏腑娇嫩，饱则易伤，乳哺饮食一或失常，不为疳病鲜矣。疳皆因饮食不调，甘肥无节而作也。或婴幼缺乳，粥饭太早，耗伤形气，则疳之根生，延及岁，五疳病病成。甚者，胸陷喘哕，下食直泻，肿满下利，腹胁胀疼，皮发紫疮、口疮，肌肉光紫。与夫疳劳渴泻而藁色，突骨露齿，腹胀，吐硬不多者，皆危笃矣。凡此等类，卢扁复生，难施其巧，为父母先能遵守禁戒，何疳之有！
〖原小儿受胎禀赋厚薄不同论〗
彭用光按：《千金》论曰：儿在母腹中，受其精气，一月胚，二月胎，三月血脉，四月形体成，五月能动，六月筋骨成，七月毛发生，八月脏腑具，九月穀神入胃，十月百神备而生。生后六十日肿子成，能笑语识人；百日任脉生，能反覆；一百八十日尻骨成，能独立；二百一十日掌成，能匍匐；三百日髂骨成，能独倚；三百六十日为一期，膝骨成，乃能移步，此是常足之法。不如此者，身不平尔。又云：才生下有身破裂者，曰夭；阴囊白者，夭；阴不起者，夭；无粪门者，夭；股间无生肉者，夭；忽如鸦声者，夭。其周岁之间，颅囟开解，齿发未生，手足挛缩，膝如鹤节，身体瘦瘠，或三五岁不能行立，此皆受胎气之不足者也。若筋实则多力，骨实则早行，血实则形瘦多发，肉实则少病，精实则伶俐多语笑，不怕寒暑，气实则少发而体肥，此皆受胎气之充足者也。大抵禀赋得中，道为纯粹；阴阳得所，刚柔兼济；气血相和，百脉相顺，精备神全；脏腑充实，形体壮健。其未周之时，颅囟坚合，睛黑神清，口方背厚，骨粗臀满，脐深肚软，茎小卵大，齿细发润，声洪稳睡，此皆受胎气，胃中和者也。故以听其声，观其形，则可以知其虚实寿夭矣。父母能修德行仁，则夭者亦寿矣。
〖原妊娠不守禁忌，生儿多疾之戒论〗
愚尝按：《心鉴》云：常见富贵之家，怀妊妇人，居于奥室，饥则辛酸无所不食，饱则恣意坐卧，不劳力运动，是以胎气微弱，生子必软而多疾。若夫起居有常，饮食有节，使神全气和，受胎常安，生子必伟而少疾。潜溪云：往往胎孕致病，人多翫忽，医所不知。儿之在胎，与母同体，得热则俱热，得寒则俱寒，病则俱病，安则俱安，母之饮食起居，可不慎哉！姑陈一二，以为规戒。一子二岁，满头有疮，一日疮忽自平，遂患痰喘，询其母孕时所喜何物？曰辛辣是其所喜，知其所胎毒也，慎勿与解利药，因口授一方，用人参、连翘、川芎、黄连、甘草、陈皮、芍药、木通，浓煎沸汤，入竹沥与之，数日而安。或曰：何以知之？曰：见其子精神昏倦，病受得深，决无外感，非胎毒如何？又一妇人形瘦性急，体本无热，怀孕三月适当夏暑，口渴思水，时发小热，遂教以四物汤加黄芩、白术、陈皮、生甘草、木通，因懒于煎煮，数贴而止，其后生子二岁，疮痍遍身，忽一日其疮顿愈，遂成痎疟，此亦胎毒也。疮亦再作，病必自安，已而果然。若于孕时，确守前潜溪原胎论，何病之有？又一女得痫，遇阴雨则作，遇惊亦作，口吐涎沫，声如羊鸣，此胎受惊也，其病深痼，调治半年，病亦可安，仍须淡味，以助药功，与烧丹丸，继以四物汤入黄连，随时令加减，果半年而安。三者是皆胎妇调适乖常，饮食嗜欲，忿怒惊扑，母有所感，胎必受之，或外挟风邪，有伤于胎，子乘母气，生下多疾，病患至此，诚为妊娠之所当戒也。为父详观此《原幼》一书，以训胎妇也。
〖原护养论〗
彭用光曰：小儿生长，必欲人襁褓之。襁褓之道，必须得宜。如春夏之月，乃万物生长之时，宜教令地卧，使之不逆生长之气；如秋冬之月，乃万物收藏之时，宜就温暖之处，使之不逆收藏之气，然后血凝气和，则百病无自而入矣。大抵衣不可太暖，暖则汗出表虚，风邪易入；乳不可太饱，饱则胃弱而易伤，积滞难化。《格致馀论》云：童子不衣裘帛。下体主阴，得寒凉则阴易长，得温暖则阴暗消，是以下体不与帛绢夹厚之服，恐防阴气。又云：儿血气盛，食物俱易消，肠胃尚脆而窄，若调黏乾硬酸咸辛辣，一切鱼肉、水果、湿面、烧炙、煨炒，但是发热、难化之物，皆宜禁绝。南北仕宦在外省，切戒此条，免幼孩之苦也。妇人无知，畏其啼哭，无所不与，积成痼疾，虽悔何及？所以富贵骄养，有子多疾，何也？盖富贵之家，久藏于帏帐之内，重茵叠被，令儿筋骨缓弱，譬如阴地草木，不见风日，少有坚实者也，诚非保育之法；而田舍婴儿，未尝爱护，终日暴露，或饥或寒，绝无他病者，此皆见风日、著地气之力也，岂贵贱之理有异哉！明乎此，则护养之道得矣。
〖原乳哺续论〗
用光曰：初生芽儿，藉乳为命。乳哺之法，不可不慎。夫乳者，荣血之所化也。至于乳子之母，尤宜谨节，饮食下咽，乳汁便通；情欲动中，乳汁便应；病气到，乳汁必凝滞，儿得此乳，疾病立至，不吐则泻，不疮则热，或为口糜，或为惊搐，或为夜啼，或为腹痛。病之初来，其母溺必甚少，便须询问，随证调治。母安则子安，可消患于未形也。故哺乳，夏不欲热，热则致吐逆；冬不欲寒，寒则致咳痢；母不欲怒，怒则上气颠狂；母不欲醉，醉则令身热腹痛。母方吐下而乳，则致虚羸；母有积热而乳，则变黄不能食。新房而乳，则瘦瘠，交胫不能行；新浴而乳，则发吐哯神困。伤热，乳则泻黄；伤冷，乳则泻青；冷热不调，停积胸膈，结为痰饮，遂成壮热，壮热不已，乃作惊痫。儿啼未定，遽以乳哺，气逆不消，因成乳癖。怀妊而乳，致令黄瘦，腹大脚弱，名曰魃病。大抵乳哺，不可太过，故谚云：婴儿常病伤于饱也。又云：忍三分饥，吃七分饱，亦至论也。
〖原痘疹〗
用光按：《内经》曰：诸痛痒疮毒，皆属心火。小儿痘疹之证，最为酷疾，不日之间，死生反掌。盖因疮毒藏于命门，遇岁火太过，热毒流行之年，则痘毒因之而发作矣。一发则出于心肝脾肺四脏，而肾无留邪者，为吉。若初发便作腰痛，见点则紫黑者，多死。盖毒气留于肾间，而不发越故耳。钱氏须有百祥丸大下之法，然活者十无一二，大抵痘疮之法，多归重于脾肺二经。盖脾主肌肉，肺主皮毛，故遍身为之斑烂也。其为证也，宜发越，不宜郁滞；宜红活凸绽，不宜紫黑陷伏。疮出之后，医者当察色详证，以辨表里虚实用药。其吐泻不能食，为里虚；灰白色陷顶，多汗，为表虚；红活凸绽，无汗，为表实。又诸痛为实，诸痒为虚，外快内痛为内实外虚，外痛内快为内虚外实。里实而补，则结痈毒；表实而复用实表之药，则溃烂不结痂也。如表虚者，疮易出而难靥；表实者，疮难出而易收。里实则出快而轻，里虚则发迟而重；表实里虚，则陷伏倒靥；里实表虚，则发慢收迟。治之之法，三日已前未见红点，必用升麻汤、参苏饮之类，以发其表，务令微汗为度。若未汗，如表犹未解，虽略见红点，隐约于肌肉间，而升散开发之剂尚未可除。凡见出迟发慢者，根窠欠红活者，便当忧虑，摄幼，勿袖手待毙。夫古人用药，寒热迥别，主意不同，医再宜臆度寒暄，推详运气而治。如陈文中之木香散、异功散，用丁附姜桂等峻热之药，而与《内经》病机不合。丹溪等发挥其误，亦有得其当者，屡获捷效。若刘河间、张子和辈，恐用芩连、大黄等寒凉之剂，丹溪亦曰：酒炒芩连，各解痘毒，依法用之而获安者，亦不少也。今之医者，往往不同，依陈氏而行者，多用热药；宗刘张而治者，多用凉剂，是故不偏于热，则偏于寒，此刻舟求剑之道也。愚按：《内经》有曰：寒者热之，热者寒之，微者逆之，甚者从之。又曰：逆者正治，从者反治。从少从多，观其事也。陈氏用从治之法，权也；刘张用正治之法，常也。然皆不外乎寒热缓急，施治固不执一见也。杨氏曰：痘疮发于肌肉，阳明胃气主之，脾土一温，胃气随畅，决无陷伏之患。汤氏曰：如庖人笼蒸之法，但欲其松耳。沧州翁吕复折衷众说，著方立论，适中用药；寒热攻补，斟酌时宜，未尝执一治也。学者宜遵守其法而行之，庶无一偏之患矣。
〖原医〗
原夫医乃仁术，以生人为心要，当识理精明，研究《内经》诸书之旨趣，庶可以寄人之生死。况幼孩为哑科，尤为不易，必存心仁恕，量度宽宏而正直，忠厚有德，不以贫富异施，为众所钦，服有效者如此，名医。遇幼孩有病，及时礼请调治，切勿吝费过时。医既至，然医必择药以治病，庶乎有效。病家不宜悭啬，即买道地真药，以收万全之效也。
〖原戒巫〗
原巫所以交鬼神，非所以治病也。苟信巫而不信医，此天下之愚妇俗夫也。所以仓公著书曰：信巫不信医者，为不治之病。故特出此儆戒，毋陷偷薄之俗，且符水反能惊吓幼孩。生病只凭医药治病，以求效验，使幼孩得以求其天年也。慎之慎之！
〖原问病源〗
原切脉以谓能知病源。若幼孩脏腑血气未全，难凭诊脉，又不能言语，虽大人所伤食物，脉中岂能见其形象乎？医者宜逐一问其根源，病家当一一直说其所伤何物。若父母不以病源直告，医者又不详问，苟或有差，其患不浅。所以医必详问，主必直告，使医者备知其食物，则用药必效，而幼孩无冤枉之治，病斯安矣。孙真人云：未诊先问，最为有准。东垣云：只图愈疾，不欲困医。二公之言，其有功于世，大矣。
〖原风土〗
愚尝历两京及各省，乃知南北风土习俗异宜。北方则风气刚劲，人禀多厚，所用饮食俱炙煿、煎炕、油炒，烙饼、酥酱、椒姜，出火大热即吃，又睡热炕，虽暑月必煿炙乘热而食，少冷则火上再热，食之亦不为害，盖其地寒而禀赋厚，遇渴则饮冷水三五杯，因以解其火热。若北人仕宦居于南方，则当戒其煎煿、烙饼热味，与夫生冷瓜果。若妊娠幼孩，尤当一切禁戒，庶乎无病。设或水土不服，感病亦轻，而或纵性，习俗不改，则感必重，重必危殆，此则南方下湿，风气不同，湿热山岚之气使然。仕宦居南者，宜禁戒之。若南人居北仕宦，与夫幼孩妊妇随任者，俱宜禁戒，如此则得平安者，以其不食炙煿、煎炒也。俾幼孩无胎毒之苦，为父母者宜知水土不服之说，庶乎孕胎无积热，而婴孩无胎毒，而百病无自而起，庶乎以永其天年也。医亦当知之。
〖原病有六失诀〗
失于不审。失于不择医。失于不信。失于不识病。失于过时。失于不知药。
此六失之论，特为幼孩父母而出，遇儿病，宜及时择医，若有一失，即为难治。
〖原养子真诀〗
吃热莫吃冷。（注曰：凡喂儿饭食、汤水，必温热。不可以热为误用热药也，此热字为粥饭汤水之类。）
吃软莫吃硬。（注曰：小儿粥饭食物之类，不可过硬，恐其涩滞于胃虑，故不可吃硬也。）
吃少莫吃多。（注曰：小儿饮食，必须有节，徐徐与之，不可过多而伤于脾胃，勿大饱也。）
〖原治〗
按：《内经》曰：凡小儿证候，难以手太阴尺寸脉诊，如一岁至六岁曰婴孩，惟以男左女右，手次指三关之脉，以为验病轻重死生之诀。第一节名风关，无脉则无病，有脉则病轻；第二节名气关，脉见则病重，尚可以药治而已；第三关名命关，脉见则病剧，乃九死一生之恶候也，多不可治。七岁八岁曰龀，九岁十岁曰髫，始可以一指探掌后尺寸三部之脉，而以一息七八至为无病之常脉；十一岁至十四岁曰童丱，而以一息五六至为常脉也。数则为热，迟则为寒，浮则为虚为风，沉则为实为积为痛，浮而数者为乳痫惊悸，虚而软者为慢惊瘛瘲，紧而实者为风痫，牢而革者为便秘，沉而弦者为食积为腹痛，紧而弦者为气急为风，洪数者为热伏，结为伤食，软细者为虫疳。若气促，脉代散乱无伦次者，不治也。业幼科者，其可不尽心于此乎？
今将头面二图并手指三关之脉一图，分注开列于后。
〖面部图形〗
小儿初病，先见面部与虎口之脉色，吉凶相合，详看。
面部脉色图（图缺）
脑背部脉色图（图缺）
〖手指三关脉图〗
一风关易治，二气关病深，三命关危候。
手指三关脉图（图缺）
小儿惊风脉候：青色天雷四足惊，赤色飞禽因外人，黑色只因遭水扑，风关候脉应心经。
〖辨三部脉证〗
上黑鬚知肾脏传，中关黑候又绵绵，大惊此患两相杂，目多直视定痰涎（下朱砂膏）。下黑鬚知是再惊，但宜风积便和平；上下是同因打扑，热来闷闭没心情。上青肝脏有风停，目直便青面更青；中是人惊并四足，渴来发燥不惺惺。下青原是再惊根，解热宣肠是何论；上下俱青候是恶，十个之中得一存。上赤风多入肺停，或来发热嗽声频；中是风来入心脏，肠痛频频下泻青。下赤重惊见本宗，但调心脏有神功；上下一同难治疗，口闩目下是知凶。上青肝脏本因留，目闭身疼四体柔；中是水泻并再扑，热来喘嗽不知休。下青固是再惊来，妙药宣风定少灾；上下若青俱发热，四肢逆冷奄泉台。上黑之时目上瞪，大便流粪又兼青；中见之时状消渴，下热尿黄便安宁。下黑若见赤相随，气多下泻候如斯；上下俱同须看守，虚燥烦渴速求医。
〖再看三关脉色细诀〗
上关见此脉，是心之疾也，转泻恐虚而生风痰（俱下镇心丸，压惊风散）。
中关若赤，便多风热（又下解风鬲药）。
下关若赤，发热，大肠闭结（恶候）。
三关赤脉图（图缺）
上关见此黑脉，是肾脏之脉，为顺。若是大肠秘涩，生风之候也（下朱砂膏）。
中关黑脉，生风之候，不为恶候（下中黄膏）。
下关黑见，无恶候起（下宣转丸），即痰。若自泻，足肠冷（只下温暖脏腑汤药），不得转换。
三关黑脉图（图缺）
上关若见此脉，四肢逆，呕吐，加喘者，恶候；吐喘定，生候。
中关青脉，风搏触心，急与治风，即瘥（下乌犀朱砂等膏）。
下关青脉若见，无候即不宣转（瘥上），中俱同，四肢热为和，四肢逆，凶候也。
三关青脉图（图缺）
上关黑并眼下黑，量生未满二岁，得此脉与候者，及大肠流，或身体壮热，全者，须渴；若下，发热或无渴，与解之，瘥（先下天竺黄散，后下朱砂膏）。
上关黑脉并眼下黑图（图缺）
黑脉错乱者，腹胀是候，或下痛，即是积候（下宣风丸散，次下匀气散和胃气）。
黑脉错乱图（图缺）
一日赤脉乱者，是打扑息（下镇心丸及大惊丸散），脉透中关，立变风候，忌不宜转药伤虚动脾，脏生逆吐者，凶候，用匀气散补虚。
如第一日便见此脉，三关都见，是五脏之应患；若第二日中关部隐隐，或下见，只中关见者，多气候；若三关都见，或隐隐，或面浮者，是精气候；常隐隐者，不交，出没数旬而死。
如左手上部脉，曲归里者，是伤积（下保童丸）；曲归外者，客风触之即发搐也（下镇惊丸散），中关若归里者，是客风传变（下调中散解之）；曲外者，凶候。曲候过命关，并外有恶候起者，凶候。
赤脉错乱图（图缺）
上关脉乱者，伤冷之患（下匀气散）；中部脉乱风者，伤热，传风盛之疾（下乌犀膏，用宣利药而详之）。
下关若乱，急须下，温脾脏，若下进食，凶候。
三关脉乱图（图缺）
此两双指关，若见青与赤相杂，如紫色，无黑者（恶候），上关脉见，伤寒，必发咳嗽，须解表；微微浮人中关，是风候（下清金膏）；下关若见，频退为吉，不退为凶候。若孩童从气关传至命关，方可调治。
三关青赤紫相杂图（图缺）
以上秘诀，为神圣之医也。此前人消息，后之学者宜细推之。
〖小儿脉法〗
左心小肠肝胆肾，右肺大肠脾胃命。
孙华二真人曰：凡小儿左手见右手脉，逆，恶也；右手见左手脉，为逆，恶候也。此阴阳定之，而决生死，何况虎口脉平，五岁已上至十岁已下，自断乳而进食，阴阳备矣，故可善一指而定三关，分寸关尺，象天地之九候也。
〖手指脉纹图〗
风关青如鱼刺，易治之。初惊候黑色，难治。气关青如鱼刺，三疳，身热易治。命关青如鱼刺，主虚，风邪传脾，难治。
三关青如鱼刺图（图缺）
风关寿黑色如悬针者，主水惊。气关赤如悬针，主疳兼肺脏积热。命关青黑，凡五色皆是死候。三关通度如悬针者，慢惊风，难治。
三关寿黑色图（图缺）
风关如水字，主惊风入肺，咳嗽、面赤。气关如水字，主膈上有涎，并痰积停滞。命关如水字，主惊风疳极。不拘五色，三关通度者，不治。
三关如水字图（图缺）
风关如乙字，主肝脏惊风，易治。气关如乙字，主惊风。命关如乙字，青黑色，主慢脾，难治。
三关如乙字图（图缺）
风关如曲虫者，疳病，虫聚胸前，如横排筭子，肚皮似吹起猪疱。气关如曲虫，主大肠秽积。命关如曲虫，主心脏传肝，难治。
三关如曲虫图（图缺）
风关如环，主肝脏疳，有积聚。气关如环，主疳入胃，吐逆不治。命关如环，难治。
三关如环图（图缺）
此纹若在风、气二关，易治。若在命关通度者，难治。
纹在三关图（图缺）
此纹在手上或面上，或在左右脸边，皆是死候。
纹在手上图（图缺）
脉曲向里者，是气疳。
脉曲向里图（图缺）
脉曲向外者，是风疳。
脉曲向外图（图缺）
脉斜向右者，是伤寒，身热，不食，无汗。
脉斜向右图（图缺）
脉斜向左者，是伤风，身热，不食，有汗。
脉斜向左图（图缺）
双勾脉者，是伤寒。
双勾脉图（图缺）
脉三曲长虫，是伤硬物。
脉三曲长虫图（图缺）
脉两曲如钩，是伤冷。
脉两曲如钩图（图缺）
脉一头如环、有脚，是伤食。
脉一头如环图（图缺）
面上有此点子，并是再发之候。
面上有点图（图缺）
头面肚上有此脉并青筋，并是食毒、惊积，难疗。
头面肚上有杂脉并青筋图（图缺）
脉如乱虫者，是疳，亦有蛔虫、食积、疳，治之必瘥。凡脉不足细者，并是风气，但消疳，然后取虫，肥孩儿为效。
脉如乱虫图（图缺）
〖惊风搐握拳图〗
握指于外。
惊风搐握指于外图（图缺）
握指于内。
惊风搐握指于内图（图缺）
叉指。
惊风搐叉指图（图缺）
男子握拳于外为顺，于内为逆；女子握拳于内为顺，于外、叉指者，恶候也。
〖察小儿神色总断〗
彭用光曰：凡看小儿病，宜先形证神色，然后察脉。假如肝之为病，则面青；心之为病，则面赤；脾之为病，则面黄；肺之为病，则面白；肾之为病，则面黑。先要分别五脏形证，次看禀受盈亏、胎气虚实，明其标本而治之，无不可者。
〖面上诸候形证歌（五言七言）〗
疳疾眉头皱，惊风面颊红，渴来唇带赤，毒热眼朦胧。
又：山根若见脉横青，此病明知两度惊，赤黑困疲时吐泻，色红啼夜不曾停。
又：青脉生于左太阳，须惊一度见推详，赤是伤寒微燥热，黑青知是乳多伤。
又：右边青脉不须多，有则频惊怎奈何，红赤为风抽眼目，黑青三日见阎罗。
又：指甲青兼黑暗多，唇青恶逆病将瘥，忽作鸦声心气急，此时端的命难过。
又：蛇虫出口有三般，口鼻中来大不堪，如或白虫兼黑色，灵丹纵服病难安。
又：四肢疮痛不为祥，下气冲心兼滑肠，气喘汗流身不热，手拿胸膈定遭殃。
内八段锦
红净为安不用惊，若逄红黑便难宁，更加红乱青尤甚，取下风痰病立轻。
又：赤色轻微是外惊，若如米粒势难轻，红散多因乘怒乱，更加搐搦实难平。
小儿初诞月，腹痛两眉颦，病盘肠气时，啼哭又呻吟。
如反目仰视者，天吊风也。
小儿初诞月，肌体瘦尪羸，发秃毛稀少，元因鬼王胎。
外八段锦
先望孩儿眼色青，次看背上冷如冰，阳男搐左无妨事，搐右令人甚可惊；女搐右边犹可治，若逢搐左病非轻，歪斜口眼终为害，纵有仙丹也莫平。
眼中赤脉实难量，大数元来一不详，最怕乱文铺目下，更嫌赤脉贯瞳光；囟门肿起定为风，此候应知最是凶，忽陷成坑如盏足，未过七日命须终。
鼻门黑燥渴难禁，面黑唇青命莫存；肚大青筋俱恶候，更嫌腹有直身纹。
忽见眉间紫带青，看来立便见风生，青红碎杂风将起，必见疳症隔气形。
乱纹交错紫兼青，急急求医免命倾，盛紫再加身体热，须知脏腑恶风生。
紫少红多六搐惊，紫红相等即疳成，紫点有形如米粒，伤寒夹食证堪评。
紫散风传脾脏间，紫青口渴是风痫，紫隐深沉难治疗，风痰怯散命须还。
黑青可治死还生，红赤伤寒痰积停，赤青脾受风邪证，青黑脾风作慢惊。
红赤连兮赤药轻，必然乳母不相应，两手忽然无脉见，定知冲恶犯神灵。
〖论小儿脉法〗
愚按：《脉诀》曰：凡诊小儿脉，当大指按三部，一息六七至为平，八九至为内寒，弦脉为风痫，沉缓为伤食，促急为虚惊，弦急为气不和，沉细为冷浮为风，大小不均为鬼祟，浮大数为风热，伏结为物聚，单细为疳劳，风肠痛，多喘呕，脉洪为有虫，浮而迟，潮热者，为胃寒也。
《脉经》曰：小儿四岁，呼吸八至，细数者，吉。又云：呼吸八至者平，九至者伤，十至者困。诊小儿脉法，多雀斗，要以三部脉为主。若急为风痫，沉者乳不消，弦急为客忤气。小儿是其日数应变蒸之时，身热而脉乱，无汗，不欲食，乳辄吐哯者，脉乱无苦也。脉沉而数者，骨间有热，欲以腹按清冷也。《宝鉴》云：小儿三岁以上，五岁以下，五百七十六日变蒸毕，乃成人，血脉骨肉皆坚牢，方可诊候也。盖小儿纯阳，故脉息数促，如大人为不同也。故病多见七表脉，为属阳脉然也，是以八里脉多不经见，为属阴脉耳。当知此理。
按：半晬已上，方可看虎口；周晬已上，看虎口兼以一指脉；若五百七十六日变蒸满足，只与看一指脉，以食指滚转分取三部。凡言三部者，非寸关尺，系小儿三部：面看气色为一部，虎口脉纹为二部，寸口一指脉为三部也。
〖诊小儿脉证歌〗
小儿有病须凭脉，一指三关定有息，浮洪风盛热多惊，虚冷沉迟实有积。
小儿三岁至五岁，呼吸须得八至看，九至为迟十至困，长短大小有邪干。
小儿脉大多风热，沉细元因乳食结，弦长多是肝膈风，紧数惊风四肢掣，浮洪胃口如火烧，沉紧腹中痛不歇，虚濡有气又兼惊，脉芤大小便中血，四至洪来若烦满，沉细腹中痛切切，滑中露湿冷所伤，弦急客忤明分说。
小儿乳后辄呕逆，更无脉乱无忧虑，弦急之时被气缠，脉缓即是不消乳，紧数细数亦少苦，虚濡邪风惊风助，痢下宣肠急痛时，浮大之脉归泉路。
伤寒脉大最相宜，肿满浮洪病可医，微细心痛终是顺，沉迟吐泻必须危，虫攻紧滑皆知吉，渴饮微沉势已衰，惊搐浮洪多易治，喘粗涎盛滑为奇。
〖论虎口三关要诀〗
辰关（上节）　卯关（中节）　寅关（下节）
汤氏曰：小儿初生，变蒸未足，血气未定，呼吸至数大过，必辨虎口色脉，方可察其病之要者，正谓此也。男以左手观之，女以右手观之。凡脉纹从寅关起，下至卯关者，易治；若连于卯关者，有病难治；如寅关连卯关，卯关侵过辰关者，十难救一；若脉纹小或短者，有病不妨。
仁斋曰：虎口者，叉手处也。三关者，第二指之三节是也。除拇指第一节近虎口，第二节为中关，亦名气关；第三节为末关，亦名命关。男以左手，女以右手，侧看之。惊风初得，纹出虎口，或在初关，多是红色；传至中关，色赤而紫；又传过，其色紫青，病势深重。其色青黑，青而纹乱者，病深重。若见纯黑，危恶不治。大抵红者风热重，紫者惊热，青者惊积。青赤相半，惊积风热俱有，主急惊风。青而淡紫，伸缩来去，主慢脾风。紫丝、青丝或黑丝隐隐相杂，似出不出，主慢脾风。凡指纹在初关者，易治；过中关者，难治；透末关者，不治。三关直透，大抵不治。然脉势弯入里者，顺。病□□而证顺，犹可用力；若纹势弯反出外，駸駸靠□指甲者，断不可回。其有三关纹如流珠流米，三五点相连，或形于面，或形于身，危恶尤甚。
〖原幼论证诗七十一首〗
观形气
观形观气要精通，禀受元来自不同，细察盈亏明部分，随机用药见奇功。
及幼攻补
察病必须明表里，更详虚实在初分，恶攻善补人皆信，谁识攻中有补存。
为医先去贪嗔
为医先要去贪嗔，用药但凭真实心，富不过求贫不倦，神明所在俨如临。
辨证早决安危
色脉参详贵造微，早凭疾证决安危，时病怕触病家讳，病稍差池便怨咨。
五色主病
积黄青则是惊风，热赤伤寒紫淡红，黑痛白为虚冷嗽，更须随部用神功。
诊脉明证
小儿脉应二周前，一指分关寸尺全，六至号为无病子，不和气主按如弦，浮洪风热数惊候，虚冷沉迟实积坚，指滞脾经时缓应，过犹不及乱难痊。
胎寒（先后数诗虽曰繁紊，诚为学者识证提纲）
孩儿百日胎寒候，足曲难伸两字蜷，口给腹膨身战慄，昼啼不已夜嗞⿱艹豨。
脏寒
手兼足冷面微青，腹痛肠鸣泄泻频，盖为生时感寒热，夜多啼切日常轻。
胎热
三朝旬外月间儿，目闭胞浮证可推，常作呻吟烦躁起，此为胎热定无疑。
弄舌舒舌
弄舌微微露即收，得于病后最难瘳，出长收缓名舒舌，热在心脾不用忧。
脐风
风邪早受入脐中，七日之间验吉凶，若见腹疼脐凸起，恶气口撮是为风。
脐突
婴孩生下旬馀日，脐突光浮非大疾，秽水停中明所因，徐徐用药令消释。
夜啼
夜啼四证惊为一，无泪见灯心热烦，面莹来青脐下痛，睡中顿哭是神干。
急惊
面红卒中浑身热，唇黑牙关气如绝，目翻搐搦喉有痰，此是急惊容易决。
天钓
天钓元因积热深，涎潮心络又多惊，双眸翻上唇焦燥，呵欠频频疾便生。
急惊后如疟
急惊之后传如疟，外感风邪为气虚，略表次和脾与胃，自然寒热得消除。
慢惊
阴盛阳虚病已深，吐余泻后睡扬睛，神昏搐缓涎流甚，此证分明是慢惊。
搐证
搐证须分急慢惊，亦因气郁致昏沉，良医欲治宜宽气，气顺之时搐自停。
诸风毒
诸风挟热隐皮肤，凝结难为陡顿除，项颊肿须护喉舌，内疏风热外宜吐。
破血伤风
铁破皮肤因破损，外风侵袭在伤痕，随时发肿微加痛，活血疏风是要言。
伤积
头疼身热腹微胀，足冷神昏只爱眠，因食所伤脾气弱，下宜迟缓表宜先。
惊积
大腑无时泄下青，见人啾唧似生嗔，解惊去积宜施剂，立致精神起卧宁。
诸热
诸热原初各有因，对时发者是潮名，乍来乍止为虚证，晚作无寒属骨蒸。
吐泻
脾虚胃弱病根源，水穀如何运化行，清浊相干成吐泻，久传虚渴便风生。
伤寒
伤寒之后有多般，一概推详便究难，面目俱红时喷嚏，气粗身热是伤寒。
伤风
恶风发热头应痛，两颊微红鼻涕多，汗出遍身兼咳嗽，此伤风证易调和。
夹惊伤寒
身微有热生烦躁，睡不安兮神不清，此是夹惊伤寒证，亦须先表次宁心。
夹食伤寒
鼻涕头疼时吐逆，面黄红白变不一，此因夹食又伤寒，发表有功方下积。
下后伤风
表而未尽遽宣通，从而喘气攻，此是伤风下之早，肺经再受有邪风。
夹风伤寒
孩子伤寒又夹风，目多眵泪脸腮红，太阳冷汗微生喘，口水如涎滴满胸。
风寒互证
风寒双中汗难通，重下雄黄散是功，得汗来时犹可治，莫交不汗变张弓。
结胸伤寒
大结胸兮小结胸，水兼寒热不雷同，阳经下早留为毒，用药无非直达攻。
痞似结胸
证同前证应无痛，病在阴经下早虚，邪毒结留心下满，此名痞气膈中居。
坏证伤寒
此病初传不识机，致今汗下失其宜，邪乘虚入伤荣卫，知犯何经急疗之。
赤白痢
小儿下利细寻推，不独成于积所为，冷热数般虽各异，宽肠调胃在明医。
五色痢
痢成五色岂堪闻，日久传来神气昏，干痛烦啼为最苦，更防儿小命难存。
风痢
风毒乘脾黄褐色，看来其痢与惊同，但闻不臭斯为异，独泻脾经自有功。
五疳
五疳五脏五般看，治法详推事不难，若见面黄肌肉瘦，齿焦发坚即为疳。
走马疳
伤寒热毒毒熏蒸，面色光浮气喘生，口臭齿焦腮有穴，马疳如此是真形。
脱肛
肛门出露久难收，再感风伤事可忧，况自先传脾胃弱，更详冷热易为瘳。
痫证
惊传三搐后成痫，嚼沫牙关目上翻，明辨阴阳参色脉，不拘轻重总风痰。
疟证
夏伤于暑秋成疟，间日连朝不少差，解表去邪须次第，再宜养胃固脾家。
癖证
本因积久成顽结，男左女右居腹胁，俗云龟痨不须听，化癖调脾胃安帖。
诸疝
诸疝原来各有名，盖因寒湿气侵成，治分芍药乌梅散，匀气金铃与五苓。
龟胸
无端唇口忽然红，心肺因痰饮聚中，风热乘之加喘急，形如覆掌号龟胸。
惊丹
儿在胎时母受惊，惊传邪热子伤神，忽然赤片微微起，凉解肌肤始见宁。
咳嗽
咳嗽虽然分冷热，连声因肺感风寒，眼浮痰盛喉中响，戏水多因汗未乾。
齁䶎
孩儿齁䶎为啼时，食以酸咸又乳之，或自肺经伤水湿，冷热结聚是为之。
疮疹
毒停在胃布诸经，运气变迁疮疹生，面口唇红兼嗽渴，腹疼中指冷分明。
痘疮传变
黑陷疮枯嗽失音，泻兼渴甚吐无停，身凉食减多沉困，更有痰多命不倾。
斑疹
斑证总言因胃热，赤生黑死分明别，忽如锦片出肌肤，温毒发时从两胁。
阴囊肿
厥阴少阴寒激搏，致令肿缩宜温药，光浮不痛作虚医，赤肿须凭凉剂却。
惊瘫鹤膝
风温流传骨节间，痛兼心悸是惊瘫，若于腕胫多疼重，凝结成团鹤膝看。
瘰疬
初发原于耳项旁，证轻多谓是无妨，因循作肿成脓后，穿破名为瘰疬疮。
五淋
淋病虽然分五种，要明各类在详看，曰尝曰冷同其证，血石均为热一般。
腹痛
大凡腹痛初非一，不时症瘕与痃癖，分条析类证多端，看取论中最详悉。
丁奚
久积成疳因失治，肚高颈细变丁奚，更兼手足如筒样，面白身黄汗不时。
哺露
积传疳后曰丁奚，哺露因而又得之，腹大青筋虫满肚，吐频泻数急调脾。
口疮
心脾胃热蒸于上，舌白牙根肉腐伤，口角承浆分两处，有疮虽异治同方。
诸疮
满头及额生如癞，但用连床得安痊，遍身糜溃更多烦，一抹金涂无不快。
目疾
生下经旬目见红，盖因胎受热兼风，凉肝心药斯为妙，疝气痘疮宜别攻。
丹毒
小儿气弱肌肤薄，热毒乘虚来发作，急须化毒与消风，毒散风消如安乐。
重舌鹅口
孩儿胎受诸邪热，热壅三焦作重舌，或成鹅口证堪忧，用药更须针刺裂。
五软
禀赋元虚髓不充，六淫之气易来攻，头兼手足身羸弱，此证名为五软同。
天柱倒
忽然天柱倒何如，此病皆因肝肾虚，外有风邪容易袭，故传项软不相随。
解颅
头颅初见如开解，肾弱元虚大可忧，补肾调元是凉药，投之不应定难瘳。
诸汗
小儿自汗证多端，切莫将为一例看，要识阴阳虚实病，勤勤调理自然安。
黄证
身黄暑温蒸脾得，内外因分治最良，更有胎传生便见，母宜多服地黄汤。
失血
九道何为血妄行，盖因抑郁热邪生，随经施治明虚实，气顺如常血自匀。
不内外因
人身一或不伤损，重则宜其血亦多，不内外因然有自，各分证治在专科。
小儿常安
四时欲得小儿安，常要一分饥与寒，但愿人皆依此法，自然诸候不相干。
通共七十一首。
〖小儿专科赋〗
庐陵彭用光曰：此赋便初学记诵，且幼科之首篇曾育溪所撰也。
细辨诸证，难明小儿。惟造理以达，此于专科而见之。伤风，清涕交流，初传在肺。夹食，黄纹必见，是属居脾。原夫七日之内，脐痛乃多；百晬之外，胸蒸者少。惟惊疳积热，半在攻里，故暑湿风寒，宜慎发表。总谓诸症科目，各贵精专，不拘长幼、儿童均称是。小观其得病，婴孺要参脉形，虽痛痒难通于一问，然轻重明察于诸经。暴感邪气，腮颊微紫；久因客忤，山根大青。勿问儿小，但凭药灵，轻有证攻。黑色多浮于地阁（即承浆），心为邪克；赤纹独露于天庭（即额心），兹盖脉病。证治审察要详。襁褓婴孩，变更莫测，凡有疾苦，全凭见识。非业擅一门，何以取效？苟医不三世，徒然用力，难同初学之妄议，贵在专科之定式。心肝恬淡，自然毋染于时灾；脾胃和平，戒以勿餐于夜食。请言，夫医通仙道，溥以生意，家传秘方，及诸幼年。参天地之化育，无息少间；免父母之忧怀，有惊即痊。虽用药圣，亦由业专。然而见鱼口兮气弱殊甚，闻鸦声兮命倾必然。既危，吐露以真实，安有怨恣而妄传。表用疏通，细述戴君之语；脏明补泻，载稽钱氏之篇。专者何？精义无二，全活孩提。博学有诸，在明机要。是知小脉科兮，尝喜一药多效；大方科兮，固有十形三疗。益进以乳食，务要樽节而远之鼓乐，免生惊叫。调和自小以无恙，长大何忧于不肖？春融一念，善推活幼之诚；日究千方，庶尽及人之妙。然尝论形质始具，夙有灵性，语言未通，是为哑科，非圆机之士，焉察彼证，必精制之剂，能除宿疴。有信巫不用医，适以谬甚；有是方不重药，尤其误矣。此病家自取过耳，于医者殊无奈何。术显咸阳，扁鹊全婴而有验；脉明晋代，叔和及幼以无讹。抑又闻，㿠白虚盛，神气常昏；紫黑实多，声音益胜。阳证似阴，脉按细紧；阴证似阳，脉来缓应。然《大学》所谓若保赤子，心诚求之，此又在究心而观证。
尝谓为医不易，而幼幼之科尤不易也。
黄帝曰：若吾不能察其幼小，虽圣人犹难之，况后学乎？余虽不才，谩成前赋，以便学者观形切脉之要，临病之际，非时少资谈柄，亦可以发挥神圣工巧之妙，岂不韪欤？其或未然，后之明者改而证诸，幸莫大焉。
彭用光曰：幼幼之法，既原诸论图及原治、脉纹、诗赋已备于前；而原父母方论，与母十月怀胎形图暨初生之法，方自幼及长，诸证治论方，分门别类，备录于后，以便于为父母者、业幼科者，知所採择而师法之，庶幼幼之仁，得以溥传于天下后世矣。
〖原父〗
助阳种子方
彭用光曰：男子欲儿，当益荣而补精，且人无子之因，起于父气之不充，岂可尽归咎于母血之不足与虚寒耶！或禀赋薄弱，或房劳大过，以致肾气欠旺，不能直射子宫，宜此温清之剂，兼行阴德，自然不觉而生子长命矣。古方切不可用，更宜先服清心涤肠汤，以洁净之方服此丸，效。
巴戟（酒浸，去心，取净肉，二两）　益智仁（盐水炒）　杜仲（去皮，酥炙）　牛膝（酒洗，去芦）　白茯神（去皮，末）　乾山药（去红皮，蒸过。各一两）　菟丝子（酒洗一宿，去土炒）　远志　甘草（水煮，去心）　蛇床子（去壳，取净仁）　川续断（酒洗。各一两五钱）　山茱萸（酒浸，去核取净肉，晒乾，秤净肉，三两）　当归身（酒洗，一两）　熟地黄（酒蒸九次，三两）　鹿茸（去毛，酥炙，一两）
上为细末，炼蜜为丸，如梧桐子大，每空心酒下三十五丸，或炒盐汤下亦可。卧时亦服。若妇人月候已尽，此是生子期也。一日可服三五次，平时只一次，在外勿服。
如精虚，加五味子一两；阳道衰，加续断一两五钱；如精不固，加牡蛎、龙骨，火煅过七次，盐酒悴，井底浸三日，取起，晒乾，各用一两五钱，更加鹿茸五钱。
治阴痿精薄而冷，名曰温肾散。
苁蓉（酒洗，酥炙）　锺乳粉（真者，水浸飞过，晒乾）　远志（甘草水煮，去心）　蛇床子（去壳取仁，炒）　烟尘续断（有横皱纹者佳，酒洗）　山药（去红皮，蒸之）　鹿茸（酒洗，酥炙，去毛。各一两，先用五分）
上七味，各用五分，为细末，筛过，空心好酒服二三匙，卧时亦服。如多房室者，倍蛇床子；如痿，倍加远志肉；如欲刚，倍鹿茸；如欲多精，倍锺乳粉。
清心涤肠汤
生地黄（五分）　山栀子（炒，一分）　胡连肉（去心，一分）　黄芩（分半）　麦门冬（去心，一分）　枳壳（炒，一分）　白术（煨，七分）　陈皮（炒，七分）　黄连（姜汁炒，五分）　半夏（姜汁炒，一分）　赤茯苓（一分）　黄柏（炒）　甘草（三分）　滑石（研末，一分半）
头贴下酒大黄一钱，微利涤之。
上作一服，用水二锺，姜三片，煎八分，空心温服。此药必服三五贴，此去陈菀之剂也。
五子衍宗丸
枸杞子（八两）　菟丝子（八两）　五味子　车前子　覆盆子（各四两）
炼蜜，五子共为细末，用蜜合为丸，空心酒下九十丸，上床五十丸。
〖原母〗
助阴孕子方
彭用光曰：女人慾子，当抑气以滋荣，和平而去妒。况女人性偏，古人多用热药，生子多夭。近时气运多热，惟清温、生血、理脾之剂服之，生子无病多寿。
山茱萸（酒浸，去核，取净肉，二两五钱）　当归（酒洗，一两）　熟地黄（酒蒸，二两）　蛇床子（炒，去壳，取净仁，二两五钱）　川芎（酒洗，一两）　白芍药（酒炒，一两）　丹参（酒洗，一两）　子实黄芩（酒炒，二两五钱）　白术（去芦，炒，一两五钱）　桑寄生（真者，五钱）　真阿胶（蛤粉炒成珠，五钱）　小茴香（炒，一两）　陈皮（烧，一两）　缩砂仁（去壳炒，五钱）　玄胡索（炒，七钱）　香附米（童便浸，四两，炒乾微黑）
如素□热，加软柴胡、地骨皮、芩连（酒炒）各七钱；白带，加苍术（米泔浸去皮，盐水炒）一两五钱、柴胡（酒炒）五钱；肥盛妇人，乃脂满子宫，加半夏、南星、姜汁、白矾水（童便煮过）各一两。
上为细末，酒煮，山药粉糊为丸，每日空心酒下一百丸，或清米汤下。一日吃三次，更相间服抑气汤。
抑气汤　四物汤（加黄芩、白术、砂仁、玄胡索、香附、丹参，名调经汤。如月经不调者，先用此方，后经匀服孕子丸、抑气效）　香附米（如上制为细末，四两）　甘草炮，去白，炒，二两
上四味为细末，每空心用滚汤调下二钱，仍兼进孕子丸。
柴胡四物汤
柴胡　黄芩　牡丹皮　黄连　枳壳（各一钱）　三稜　莪术（各七分）　当归　地黄　芍药　川芎（各五分）　缩砂仁　甘草（各五分）
上水姜煎，空心服。此推陈致新之法也，服此后，用孕子丸。
去妒方　治妇妒妄，误夫无子，服此能容妾，并自己亦有子。
天门冬（去心皮）　赤黍米（去壳，微炒）　薏苡仁（去壳炒。各四两）
上为末，炼蜜丸。妇人常服不妒。食远白滚汤下八九十丸。正士入朝，小人忌之；美色入室，少妇妒之，咸服此方，可免妒忌之病也，而有后嗣之传。
彭氏思济堂曰：男子节欲以蓄精，却劳而修德；女子戒怒以调经，顺气而去妒。此又为生子第一方也。
愚尝按：《内经》曰父精母血而成胎孕。凡为父母欲求子者，不可如郑宪，使服种子热药，留于子之命门，后子生多病，是父得燥热，尚能病子，况母得之者乎？必当各服种子丸、孕子丸，此乃清温之剂，助阳助阴之王道也。应期交感，则成胎孕，生子无病而长寿矣。
〖胎孕成逐月胎孕十形图〗
孕孩逐月胎形之图，十月全形，详尽开具于后。
孕孩逐月胎形图一（图缺） 孕孩逐月胎形图二（图缺）
彭氏思济堂曰：凡受孕一月起，宜夫妇各处，再勿交会，则生子无病而长寿矣。若孕妇十月，胎形满足，四肢骨缝俱开，方始降生。刘五妹云：初生儿孩，接抱包裹，仔细谨慎，满月平安，则婴孩易长成人而寿命长。其初生及幼幼诸方，详于后。

初生门  ***************************
〖初生首方〗
甘草（去皮）　黄连（去毛，各五分）
上作一小贴以备，产时即用水一小杯，煎汁三之一，细绢滤去滓，待小儿初生下，于未发声之前，令老练妇人，以细绢紧包手指，蘸此药汁，入儿口中，扣拭出血片，令净，却以药汁灌下一二匙。如或已发声，未及扣出血片，亦以此甘连汁灌下二匙，则长大贤明而寿长，痘疹亦稀少矣。
〖又方〗
断脐带，要苎麻紧扎牢缚，留长七寸，在儿脐上，用旧青软布紧包，勿令尿湿，并洗浴儿不可令水近脐，如此自无脐风撮口之病。
〖又方〗
治初生不饮乳及未便。
用葱白二寸，四破之，以乳汁浓煎，灌之立效。
〖又方〗
用七八十岁老人旧裙裤，改作小儿衣衫，令儿有寿。虽富贵之家，切不可新制紵丝、绫罗、毡绒之类与小儿穿，不惟生病，抑且折福。宰牲领贺，亦所宜省。
〖第三日用方〗
如天寒，七日后洗亦好。
用猪胆四个，取汁煎水，七碗煎至四碗，去渣，待温凉些，用此汤洗儿身，一生永无疮疥之患。
〖第一首择乳母〗
择乳母无病、情性温良之妇，乳汁如熟鸡子白者，为上。此等妇人为乳母，婴孩易长成人。切不可用有娠之乳，及有病之妇亦不可用。所谓母安即子安也。
〖延生第一方〗
小儿初生，脐带脱落后，取置新瓦上，用炭火在四围烧至烟将尽，放土地上，用瓦盏之类盖之，存性，研为末，预将朱砂透明者，为极细末，水飞过。脐带若有五分重，朱砂用二分五釐，生地黄、当归身，煎浓汁一二蚬壳，调和前两味，抹儿上齶间及乳头上，一日之内脱至尽。次日大便遗下秽污浊垢之物，终身永无疮疹及诸疾。生一子得一子，十分妙法也。若时常用别儿者，如前法令服之，尤妙。
〖初生刺泡法〗
用光曾见有小儿才生下即死，用此法可救活。急看儿口中上齶有泡，以手指摘破，用绵拭血净，便活。若血入喉即不可治，预刺则全生矣。
〖回气法〗
初生气欲绝，不能啼者，盖因难产气闷，俗呼闷胎。或冒寒所致，急以绵絮包裹，未可断脐带，且将包衣置炭火上烧之，仍作，大纸拈，蘸油点火烧，脐带得火气，由脐入腹，须臾气回，方可浴，断脐带也。
〖通便法〗
初生儿二便不通，腹胀欲绝，急令妇人以汤漱口，吸咂儿前后心，并脐下、手足心，共七处，每一处凡三五次。漱口吸咂，取红赤为度，须臾自通。不尔，无生意。有此证遇此法乃再生。
〖贴囟法〗
治出胎时，被风鼻塞，天南星末，姜汁调成膏，贴囟上，病去除之。
凡初生小儿，口屋并牙根生白点，名曰马牙。不能食乳，此与鹅口不同，少缓即不能救，多致夭枉。急用针缚筋上，将白点挑破出血，用好京墨磨薄荷汤，以手指碾母油发蘸墨，遍口屋擦之，勿令食乳，待睡一时，醒，方与乳，再擦之即愈。
〖下胎毒方〗
东垣云：儿在母腹中，十月之间，随母呼吸。呼吸者，阳气也，而生动作，益滋精气神。饥则饮母血，渴则饮母血。儿随日长，皮肉、血脉、筋骨、形气俱足。十月降生，口中尚有恶血，啼声一发，随吸而下，此恶血复归命门胞中，僻于一隅，伏而不发，直至因内伤乳食、湿热之气，下流逆于肉理，乃发为疮疹也。故方书皆云：俟其分娩，啼声未发之时，急用绵裹指，拭去口中恶汁，固是良法。而仓卒之际，或有不及者，故有黄连法、朱蜜法、甘草法，用之殊佳。但今之人比古者之人，起居摄养大有不同，窃恐禀受怯弱之儿，不能禁此寒令之剂，若与服之，必生异证，或呕乳粪青，或痰嗽喘急，或腹胀，或惊悸，如有里证郁结，壅闭不通，欲下胎毒者，只须用淡豆豉煎浓汁，与三五口，其毒自下，又能助养脾气也。
〖乳哺法〗
凡初乳，先须捏去宿乳，后与之。母欲寐，即夺其乳，恐睡困不知饱足。儿啼未定，气息未调，乳母勿遽以乳饮之，故不得不停滞胸膈而成呕吐。乳后不与食，哺后不与乳，脾胃怯弱，乳食相併，难以克化，幼则成呕，而结于腹中作痛；大则成癖成积成疳，皆自此始。
〖护养法〗
小儿肌肤未实，若被衣过暖，伤皮肤，损血脉，发疮疡，汗出，腠理不闭，风邪易入。若天气和暖，抱之使见风日，则血气坚刚，肌肉硬，可耐风寒，不致疾病。令人怀抱小儿，不著地气，致令筋骨缓弱，疾病易生，非爱护之法。
〖治噤风之剂（预备防之）〗
辰砂膏　治眼闭口噤，啼声渐少，舌上聚肉如粟米状，吮乳不得，口吐白沫，大小便不通。盖由胎中感受热气，流毒于心脾，故形见于喉舌，或为风邪所搏致之。
辰砂（三钱）　硼砂　马牙硝（各钱半）　玄明粉（二钱）　全蝎　珍珠末（各一钱）　麝香（一字）
上为末，好油纸包裹，自然成膏，每用一豆许，乳汁调敷乳头上，吮下，金银薄荷汤下亦可。有潮热者，甘草汤下。
小儿初生百日内脐风，方书率用南星、殭蚕等风药，多不见效，当作胎毒，泻阳明火邪，马牙亦是胎毒，用针挑破，桑树白汁涂之，妙。桑汁主小儿鹅口及口疮、舌上疮，神效。新生小儿时时与看，频传疮汁，不然舌硬紧，渐至撮口，难为矣。
小儿不时变蒸。变者异常也，蒸者发热也。所以变换五脏，蒸养六腑，须要变蒸多遍，气血方荣，骨脉始长。惰性有异，则后来出痘轻可。凡变蒸，不宜服药，或因伤食、因伤风、因惊吓等项，夹杂相值而发，令人疑惑，亦须等候一二日，俟病势真的，是食则消食，是风则行痰，是惊则安神。若变蒸而妄投药饵，则为药引入各经，症遂难识，而且缠绵不脱，反为药误也。
彭用光尝谓：婴孩与童目丱，当歧为两途以治之。如婴孩当治乳母，童丱当审服观证，用药取效。初生幼孩，凡有病大半是胎毒，小半是乳食伤。二三岁幼儿，能自饮食，大半是食积，小半是胎毒。
七八岁已上者，当审脉证，兼用食积施治。
〖治胎热之剂〗
木通散　主小儿上膈热，小府闭，诸疮丹毒。母子同服。
木通　地萹蓄（各半两）　大黄　甘草　赤茯苓（各三钱）　瞿麦　滑石　山栀子　车前子　黄芩（各二钱半）
上水一锺，灯心三茎，或入薄荷同煎。
四圣散　主芽儿胎受热毒，生下两目不开。
灯心　黄连　秦皮　木贼　枣子（各半两）
上水一锺，煎澄清，去渣，无时起洗，两目自开。
酿乳法　宜与乳母服。
猪苓（去黑皮）　泽泻　赤茯苓（去皮）　天花粉　茵陈　生甘草　生地黄　山栀（去壳）
上锉散，用水煎。食后，令乳母捏去宿乳，却服此药。
〖治胎寒之剂〗
当归散　治芽儿胎中受寒，面色青白，腹痛泄泻，并宜服之。
当归　官桂（去皮）　川芎　白姜（炮）　香附米　木香　甘草（各等分）
上为末，每服一字，以乳汁调下，日二服。看大小加减服之。
匀气散
桔梗　陈皮（一钱）　砂仁　茴香（各五分）　白姜（二分半）　粉草（四分）
上为末，每服一字，空心，沸汤调服。
参苓白术散
人参　茯苓　粉草　白术　白扁豆　山药　砂仁　薏苡仁　桔梗（各一钱）　莲子肉（半钱）
上为末，每服一字，枣汤调服，或温米汤亦好。
〖治胎肥胎怯之剂〗
浴体法
天麻（二钱，末）　蝎梢（去毒）　朱砂（半钱）　白矾　青黛（各二钱）　麝香（一字）　乌蛇肉（三钱，酒浸，焙为末）
上同研匀，每用三钱，水三碗，桃枝一握，并叶同煎至十沸，温热浴之。勿浴背。
〖治胎黄之剂〗
地黄汤
生地黄　赤芍药　天花粉　赤茯苓（去皮）　川芎　当归（去芦）　猪苓　泽泻　甘草　茵陈（各等分）
上锉散，用水煎，食前服。
犀角散　治小儿胎黄，一身尽黄。
犀角　茵陈　瓜蒌根　升麻（煨）　甘草　龙胆草　生地黄　寒水石（煨。各等分）
上㕮咀，用水煎，不拘时候服。
〖治胎惊之剂〗
太乙散　治芽儿胎惊。
天浆子（去壳，微炒）　南星　白附子（各微炮）　天麻　防风　茯苓（各二分）　全蝎　朱砂（各一分）　麝香（少许）
上为末，每服半钱，乳汁化下。
独活汤　治胎惊，发散风邪。
羌活　独活（各一分）　槟榔　天麻　麻黄（去节）　甘草（各半分）
上锉散，每服半钱，煎服。于内加南星末，蜜调下，可贴囟用。
〖治不乳之剂〗
茯苓丸
赤茯苓　川黄连（去须）　枳壳（炒）
上等分为末，炼蜜丸如桐子大，每服一丸，乳汁调下。
〖治秽恶入腹令儿呕吐不乳方〗
木香　乾姜（生）　茯苓　甘草　酸木瓜　丁香（各等分）
上粗末一捻，水煎，绵蘸滴与之。
〖治脐风撮口噤风之剂〗
控痰散
蝎尾　铜青（各半钱）　朱砂（一钱）　腻粉（一字）　麝香（少许）
上为末，每服一字，蜡茶清调下，先吐风痰，然后和胃。或有借甘草方吐痰，随轻重用。
辰砂膏
辰砂（三钱）　硼砂　马牙硝（各一钱五分）　玄明粉（二钱）　全蝎　珍珠末（各一钱）　麝香（一字）
上为末，和枣同好油纸单包起，自然成膏，每服一字，或一豆许。治诸惊用金银薄荷汤下。潮热，甘草汤下。月内婴儿用乳汁调敷奶上，令吮下。
立圣散　治小儿口噤。
全蝎梢　干蜘蛛（一个，去足，先以取竹火上，炙取油一蛤壳许，乃竹沥也，浸蜘蛛一宿，炙令焦）
上同末，研极细，入腻粉少许，每一字用猪乳调，时滴入口中。
安脐散　小儿断脐便敷之。
瓜蒂　南星　白蔹　赤小豆（各等分）
上为末，每三钱用芭蕉自然汁调敷脐四边。
甘草方　治小儿撮口取吐。
甘草（一钱）
煎服，令吐出痰涎，即以猪乳点入口中，即差。

变蒸门  ***************************
〖变蒸〗
彭用光曰：小儿有十变五蒸者，乃生精神意智也。五脏五腑以应十干，其心包络与三焦合而成六脏六腑，以应十二经络也。
小儿变蒸者，俗谓之牙生骨长，譬如蚕之有眠，龙之脱骨，虎之转爪，皆同此类，变生而长也。
〖计开变蒸形证〗
计开变蒸形证图（图缺）
始得之，上唇有白珠，胞子身热，微欲惊悸，或呕哕，至七日变讫。始得之，上唇微肿，有如卧蚕，身体壮热，额热，或乍凉乍热，唇口鼻乾，哽热，呕逆，时欲惊，夜多啼哭，至十三日变蒸讫。唇口乾燥，咳嗽，闷乱，哽气，腹痛及身体骨节皆痛，或上视时惊悸。
〖变蒸期候〗
小儿始生至三十二日，为一变，长肾脏气，属足少阴经；
六十四日二变一蒸，生壬，长膀胱腑气，足太阳经；
九十六日三变，生丁，长心脏气，足少阴经；
一百二十八日四变二蒸，生丙，长小肠腑气，足太阴经；
一百六十五日五变，生乙，长肝脏气，足厥阴经；
一百九十二日六变三蒸，生甲，长胆腑气，足少阳经；
二百二十四日七变，生辛，长肺脏气，足太阴经；
二百五十六日八变四蒸，生庚，长大肠腑气，足阳明经；
二百八十九日九变，生己，长脾脏气，足太阴经；
三百二十日十变五蒸，生戊，长胃腑气，足阳明经；
心包络为脏，属手厥阴经；
三焦为腑，属手少阳经。
上一脏一腑，俱无形状，故不变不蒸也。
前十变五蒸既讫，后又有三大蒸。
六十四日为一大蒸，计三百八十四日；
又六十四日为二大蒸，计四百四十八日；
又六十四日为三大蒸，计五百一十二日；
至五百七十六日，变蒸既毕。
所以变者，生五脏也。变而蒸者，养五腑也。
儿乃成人也，其血脉方充，骨节始荣，生精神，长情性，有异于前，当变蒸之成。儿子唇口如上唇微肿，有如卧蚕，成有珠泡子者，是变蒸证，切不得灸火著艾，即宜少与乳食，亦不可妄投药饵。若不依此，以致杀儿。文中屡见有此，故书以告。
〖变蒸论〗
彭用光《全婴方》云：初生小儿变蒸者，以长血气也。变者上气，蒸者体热。《巢氏病源》曰：自生之后，每三十二日为一变，再变为一蒸。变毕即性情有异于前，何者？长生脏腑智意也。人有三百六十五骨，除手足中四十五碎骨外，有三百二十数。自生下，骨一日十段而上之，十日百段，三十二日计三百二十段，为一周遍。凡小儿之病，无有不因变蒸而得也。而不热不惊，或无他病候，是暗变者，多矣。此受胎气壮实故也。陈氏曰：俗谓之牙生骨长，譬如蚕之有眠，龙之脱骨，虎之转爪，皆此同类，变生而长也。其变蒸足，乃生三十二齿。而牙齿不及三十二数，由变不足，其常也，故变蒸。蜕齿者，如花之易苗，年壮而视齿方明。总五百七十六日，大小变蒸足矣，始乃成人，血脉骨肉皆坚牢也。每变轻而发热微汗，其状似惊，重则壮热，脉乱而数，或吐或汗，或烦啼，躁渴，轻者五日解，重者八日解。其候与伤寒相若，亦有变蒸之馀，续感寒邪者，但变蒸则耳冷，上唇发泡，状如浊珠；若寒邪传之，则寒邪及攻，腹中作痛，而啼叫之声，日夜不绝。凡蒸于肝，则目昏微赤；蒸于肺，则嚏嗽毛耸……五脏六腑，筋脉骨节，循环一匝，各有证候，其阴阳水火之变欤！治法宜平和之剂，古方以黑散子、紫霜丸主之。按：钱氏云：一变肾，二变膀胱，三变心，四变小肠，五变肝，六变胆，七变肺，八变大肠，九变脾，十变胃，故称水数，一先肾也。《宝鉴》云：初变肝，二变肺，三变心，四变脾，五变肾，二者所论皆五行颠倒相生者，却逢相剋；相剋者，又逢相生。大抵阴阳造化，相生者顺，相剋者逆。变蒸者，是长养血气，滋荣五脏，相生之法，此理昭然。相生者，有母子之道；相剋者，有夫妇之义。相生所以相继，相剋所以相治。原夫胎者，得水火即济，阴阳造化，五行相治而成形，故始于肾气之初生也。小儿变蒸者，当气血攻革，阴阳升降，从五脏相继而成人，故始于肝之初变也。虽二家互说差殊，各有所长，宜详审之。
〖变蒸诸方〗
紫阳黑散　治小儿变蒸壮热，亦伤寒发热。
麻黄（二分半，去节）　大黄（一分，同锉，炒令黑色，为末）　杏仁（二钱半，去皮尖）
每件同一处，捣和，并略烧存性，再以杏仁研膏和之，密器盛，每服一豆许，乳汁调和灌之。
平和饮子　治婴儿变蒸于三日后，三日进一服，可免百病。百日内宜服。
人参（半分，去芦）　白茯苓（一分，去皮）　甘草（半分，炙）　升麻（二分，煨）
上㕮咀，用水煎，不以时候服。禀受弱者加白术一钱，肥大壮实者不用
当归散　治小儿变蒸有寒热者。
当归（二分）　木香　官桂（辣者）　甘草（炙）　人参（各一分）
上锉散，每服一钱，姜枣食前煎服。
调气散　治小儿变蒸，不乳，多啼。
木香　香附　厚朴（制）　人参　陈皮　藿香（各一分）　甘草（炙，五分）
上为末，每服三字，姜枣煎服。
潜溪曰：小儿变蒸发热，切不可轻服，只是调节。若变蒸妄投药饵，则为药引入诸经，缠绵难识，此药误也。切戒切戒！

惊风门  ***************************
〖治惊当分三因论〗
钱氏曰：小儿惊搐，因伤风后得之，口中气出热，呵欠顿闷，手足动摇，当发散，大青膏主之。小儿本怯，多此病也。因伤食后得之，身体温，多睡，或吐，不思乳食而发搐，当先定搐，白饼子下之后，与安神丸主之。惟疮疹能发搐，风火相争故也，治当泻心肝，补其母。
〖丹溪先生治急慢惊风大法〗
小儿惊风有二：急惊属痰热，宜凉泻，一云用降火下痰丸，养血药作汤下之；慢惊属脾虚，所主多死，宜温补，一云当养脾，用朱砂安神丸，清米汤下，更于血药中求之。世以一药通治之，甚妄。急惊风发热之口疮，手心伏热，痰嗽痰喘，并用涌法，重则用瓜蒂散，轻则用赤小豆苦参末，须用酸齑汁调服之。候少定，用通圣散蜜丸服之，间以桑树上桑牛，阴乾为末，调服，以平其风。又以北薄荷叶、寒水石各一两，青黛、白姜蚕、辰砂各一钱，全蝎二枚，猪牙皂角、槐角各五分，为末，灯心汤和乳汁灌之。角弓反张，目直视，因惊而致，宜南星、半夏，入姜汁、竹沥灌之，更灸印堂。频吐泻，将成慢惊，用钱氏白术散加山药、扁豆、炒肉豆蔻，面煨，各一钱，入姜一片，煎服。若慢惊已作，加细辛、天麻各一钱，全蝎三个，去梢，白附八分，面煨。惊而泻，用参苓芍药，酒炒，白术姜煎，夏月加黄连、生甘草、竹叶服之。
〖东垣先生治急慢惊风大法〗
外物惊，宜镇心黄连安神丸。若气动所惊，宜寒水石安神丸，大忌防风丸。防风辛温之药，必杀人，何也？辛散浮温热者，火也，乃能令母实，助子之气盛，皆杀人也。如因惊而泄青色，先镇肝，以朱砂之类，勿用寒凉之气，大禁凉惊丸。风木旺必克脾胃，当先实其土，后泻其木。阎孝忠编集钱氏方，以益黄补土，误矣！其药有丁香辛热助火，火旺土愈虚矣。青橘皮泻肺金，丁香辛热，大泻肺与大肠。脾实当泻子，今脾胃虚，反更泻子而助火重虚其土，杀人无疑矣。其风木旺证，右关脉洪大，掌中热，腹皮热，岂可以助火泻金？如寒水来乘脾土，其病呕吐腹痛，泻痢青白，益黄散圣药也。今立一方，先泻火补金，大补其土，是为神治之法。以黄耆二钱，人参一钱，炙甘草五分，加白芍药一钱，此四味皆甘温，能补元气，甘能泻火。《内经》云：热淫于内，以甘泻之，以酸收之。白芍药酸寒，寒能泻火，酸味能泻肺而大补肺金。所补得金土之位大旺，火虚，风木何由而来剋土？然后泻风之邪，夫益黄散、理中丸养神之类，皆治脾胃寒湿大盛，神品之药也。若得脾胃中伏火，劳役不足之证，及服热药巴豆之类，胃虚而成慢惊之证，用之必伤人命。夫慢惊风者，皆由久泻脾胃虚而生也。钱氏以羌活膏疗慢惊风，误矣！脾虚者，由大刑乘其土位，故曰从后来者，为虚邪。火旺能实其木，木旺故来剋土，当于心经中，以甘温补土之源，更于脾土中泻火以甘寒，更于脾土中补金以酸凉泻肝。土中金旺火衰，风木自虚矣。
〖急惊治法〗
钱氏曰：小儿急惊，因闻大声，或大惊而后发搐，发过则如故，此无阴也，当下利惊丸主之。此证本因热生于心，身热面赤，饮水，口中气热，大小便黄赤，剧则发搐，盖热甚则风生，风属肝，此阳盛阴虚也，故利惊丸主之，以除痰热。不可用者，巴豆及温药大下之，恐搐，虚热不消也。小儿热痰客于胃，因闻声非常，则动而搐惊矣。若热极，虽不闻声，亦自发搐。阎氏云：当其搐势渐减时，与镇心治热之剂一二服，候惊稍定，须臾以药下其痰热，心神安宁即愈。洁古曰：急惊阳证也，俱腑受病耳。小儿热痰客于心肺，是少阳相火旺。经云：热极生风。因闻大声而作，盖谓东方震卦，得大气而发搐，火本不动，得风而动，当用利惊丸、导赤散、泻青丸、地黄丸主之。搐止，服安神丸。
〖慢惊治法〗
阎孝忠曰：慢惊得于大病之后，吐泻之馀，或误取转，致脾胃虚损，风邪乘之，似搐而不甚搐，名曰瘛瘲，似睡而精神慢，四肢与口中气皆冷，睡中露睛，或胃痛而啼哭，忽如鸦声，此证已危，盖脾胃虚损故也。洁古曰：慢惊阴证也，俱脏受病耳。盖小儿吐泻，病久脾胃虚损，若不早治，则成慢惊，名曰瘛瘲，似搐而不甚搐也，因脾虚，故大便不聚，当去脾间风，先以宣风散导之，后用使君丸、益黄散，则其病自止。既已，夫治则脾肺俱虚，致被肝木所乘，是为慢惊也，当用温补羌活膏主之。
〖慢脾风治法〗
仁斋曰：慢脾风之候，面青额汗，舌卷头低，眼合不开，困睡中摇头，吐舌，频呕腥臭，禁口咬牙，手足微搐而不收，或身冷，或身热，而四肢厥冷，其脉沉微，阴气极盛，胃气极虚，十救一二。盖由慢惊之后，吐泻损脾，病传已，总归虚处，惟脾所受，故曰慢脾。若逐风，则无风可逐；若疗惊，则无惊可疗。但脾间涎痰，虚实往来，其眼合者，脾困气乏，神志昏迷，痰涎壅滞然耳，世所谓难疗者是也。然慢脾一名虚风，凡小儿吐泻之后，面色虚黄，大热虚损，若因虚而发热，继此随得慢惊脾风之疾。方见摇头斜视，以手摸人，昏困喜睡，额上汗出，身亦有汗，其声渐小而焦，即是脾风之证，不必皆由慢惊传次而至，又当识之大要，生胃回阳，黑附汤、金液丹、白丸子、生附四君子汤可斟酌而用。胃气渐复，则异功散温平而调理之。若其眼半开半闭，手足不冷，证尚慢惊，则勿用回阳；或已入慢脾，而阳气未甚脱者，亦不可用硫黄、附子。凡服回阳汤，则手足渐暖者，仍服醒脾散等，继其后以调之。慢脾下痰轻者，神保既济丹。慢惊慢脾逆恶候，诸药不效者，如有太冲脉，则取百会穴灸之。此治慢脾风之大要，然也。
〖惊风灸法〗
小儿急惊，灸前项二穴，三壮。取法：在百会前一寸。若不愈，灸两眉心及鼻下人中一穴，炷如小麦大。
小儿慢惊，灸尺泽穴，各三壮。在肘中横纹约上动脉中，炷如小麦大。
小儿睡中惊掣，灸足大指、次指之端，去爪甲如韭叶许，各一壮。
小儿角弓反张，身强，灸鼻上入际三分，三壮；次灸大椎下节间，三壮。
小儿睡中惊，不合眼目，灸屈肘后横文中三分，各一壮。
庐陵彭用光曰：凡小儿幼科用药，有奇效者，急慢惊风诸证及一切病症，皆因胎热有痰，惟有此三方有奇效，绝胜于诸，极贵香窜之药徒费而无益者，医家病家所当切记。
青州白丸子　方见后。
礞石散　方见后。
鹤顶丹　治阴阳二证结胸，神效。胜陷胸、承气、泻心三药，百病皆效。
明白矾（一两）　真银朱（半两）
上二味同研为末，用熨斗盛少炭火，坐火瓦盏在上，平抄矾朱末一钱，入盏中熔化，急刮出，就搓成圆。如有前证，每用一丸研细，茶清调匀，温服；或入姜汁少许同炒。下，听心上有隐隐微声，结者自散。不动脏腑，不伤真气，无问虚实证，可皆投白矾，能化痰解毒；银珠是水银或黄冻成汁，治痰积攻。
〖惊风诸方〗
钱氏利惊丸　治小儿急惊风，涎盛，发热，渐搐。
青黛　轻粉（各一钱）　牵牛（半两）　天竺黄（一钱）
上为末，白糊丸，如小豆大。每一岁服一丸，薄荷汤下。
定命丹　治小儿急惊，天吊撮口，通利痰热。
全蝎（七个）　天麻　南星（炮）　白附子（各二钱半）　朱砂　青黛　轻粉　麝香（各半钱）
上为末，粟米糊丸，绿豆大。每服十丸，荆芥薄荷汤调下。先研半钱，吹入鼻中。
仁斋利惊丸　利惊，下痰消痰。
钩藤（二钱）　牙硝　铁粉（各一钱）　脑麝（各少许）　龙胆草　防风　青黛　芦荟　南星（炮。各二钱）
上为末，飞，面糊丸，麻子大，每服二丸，煎金银汤下。
参苓白术散
人参　茯苓　甘草　白术　白扁豆　山药　砂仁　薏苡仁
上为末，每服半钱，枣汤调服，或米汤亦好。
温胆汤　治小儿惊悸顽痰。
半夏（生制）　枳实（各三钱半）　茯苓（半两）　陈皮（炒，一分半）　酸枣仁（温酒浸去壳，二钱半）
上锉散，每服一钱，竹茹少许，用姜枣煎服。
理中汤
人参　白术　乾姜（炮）　甘草（炒）
上锉散，每服二钱，煎服。
王氏惺惺散　治小儿吐泻，脾弱内虚，生惊。
人参　茯苓　木香　天麻　扁豆　全蝎（全炙）　陈米（炒。各等分）
上锉散，每服二钱，姜枣煎服。
醒脾散　治小儿吐泻，脾困，欲发惊搐。
人参　全蝎　白附子　天麻　甘草（炙）　茯苓　石菖蒲　木香　莲肉　白术
上为末，每服三字，姜枣煎服。有热去木香。驱风醒脾皆可用。
苏合香丸
白术　青木香　乌犀屑　香附子（炒，去毛）　朱砂（研，水飞）　诃黎勒（煨，去皮）　白檀香　安息香（别为末，无灰酒一升熬膏）　沉香　麝香　丁香　荜茇（各二两）　龙脑　苏合香油（入安息香油内。各一两）　薰陆香（别研，一两）
上为末，炼蜜和剂施丸，如桐子大，每服一丸，早朝热汤任下。
青州白丸子
半夏（白好丹水浸洗过）　川乌头（去皮，脐，半两）　南星（三两）　白附子（半两）
上捣罗为末，以生绢袋盛，用井花摆末出者，更以手擦，令出如有滓，更研，再入绢袋，摆尽为度。放瓷盆中晒，夜露至晓，弃水，别用井花水搅，又晒至来日早，再换新水搅，如此春五日，夏三日，秋七日，冬十日，去水晒乾，候如玉片，碎研，以糯米粉煎粥，丸如绿豆大。初服五丸，加至十丸，生姜汤，不拘时候。
礞石散
青礞石（一两，另研）　焰硝（半两，一方用一两，同礞石入锅内用炭火煅过，通红，须硝尽为灰，药冷如金色）
上为末，急惊风，痰壅上，身热如火，用生薄荷自然汁入蜜调，微温服之，良久其药自裹痰坠下，随大便过。痰涎与药夹和，如稠涕胶黏，乃药之。
青皮（炒）　甘草（炙，各半两）
上锉散，每服三钱，水半盏煎服。


中卷  ——————————————————————————————————————————————————————————————————————————————————————————

诸疳门  ***************************
〖诸疳脉法论〗
彭用光按：《内经》曰：小儿虎口脉纹白色者，为疳；脉单细者，为疳劳。初生幼孩，脏腑娇嫩，饱则易伤。乳哺饮食，一或失常，不为疳者，鲜矣。皆因饮食不调，甘肥无节而作也。或婴孩阙乳，粥饭太早，耗伤形气，则疳之根生，延及岁月，五疳成病。钱氏曰：疳皆脾胃耗伤，亡津液之所作也，故小儿脏腑柔脆，有疾不可痛击，大下必亡津液。凡有可下，宜量大小虚实而下之，不致为疳也。但见目涩，或生白膜，唇赤身黄，喜卧冷地，爱食泥土，泻痢无常，腹吐胀满，耳鼻生疮，头发作穗，脚弱项小，极瘦，饮水者，皆其候也，此由父母保护之差也。
〖五疳〗
用光曰：小儿疳证有五，心肝脾肺肾是也。其咬牙舒舌，舌上生疮，爱饮冷水，唇红面赤，而喜伏眠于地，名曰心疳；目生眵泪，发际左脸多青，或目睛微黄，泻痢夹青，或如苔色，名曰肝疳；爱吃泥土冷物，引饮无度，身面俱黄，发稀作穗，头大项小，腹胀脚软，间或酿泻，肌瘦目慢，昼凉夜热，不思乳食，名曰脾疳；鼻下黑烂，手足枯细，口有腥气，或作喘嗽，右腮㿠白，名曰肺疳；两耳内外生疮，脚如鹤膝，头缝不合，或未能行，牙齿生迟，其缝臭烂，作走马疳之类，名曰肾疳。大抵疳之为病，皆因过食。饮食于脾家一脏，有积不治，传之馀脏，而成五疳之疾。若脾家病去，则馀脏皆安矣。
按：洁古曰：疳者，小儿病癖，或久吐泻。医者妄投过转之药，小儿易为虚实，致令胃虚而亡津液，内发虚热，外消肌肉。一脏虚则诸脏虚，则诸脏皆弱。其病目胞肿，腹肚胀满，利，色无常，渐加瘦瘠，久不痊疴，是肠胃有风积，法当用宣风散导之，后各依本脏补其母。
〖疳证当分冷热虚实〗
用光按：钱氏曰：大抵疳病，当辨冷热肥瘦。其初病者，为肥热疳；久病者，为冷瘦疳。热疳多在外，鼻下臭烂，自揉鼻头，上有疮，下著痂，渐绕耳。生瘦冷疳，多在内，目肿腹胀，利，色无常，或沫青白，渐至瘦削是也。杨氏曰：肝之受病，皆虚使然耳。热者，虚中之热；冷者，虚中之冷。治热不可妄表过凉，治冷不可峻温过补。况小儿易为虚实，脾虚不受寒温，服寒则生冷，服温则生热，当识此而勿误。
〖诸疳治法〗
凡热疳以胡黄连丸，冷疳以木香丸，冷热疳用通神丸主之。疳在外，耳鼻生疮者，以兰香散；诸疮，白粉散主之。
心疳者，由乳食不调，心脏受热所致也。盖其血气未定，乳哺有伤，易生壅滞。内有滞热，未得疏通，故心神惊郁，而作惊疳之候。外证身体壮热，脸赤唇红，口舌生疮，胸膈烦闷，小便赤涩，五心皆热，盗汗发渴，啮啮生惊是也，宜以茯苓丸、钱氏安神丸主之。
肝疳者，由乳食不调，肝脏受热所致也。若乳母寒温不调，滋味不节，或外感风寒，内伤喜怒，邪气未散，遽以乳儿，多成风疳。肝者，眼之候。伏热，痰涎壅滞，以致肝风入眼，赤肿翳生，眵泪烂眶，痛痒揉擦，昏暗雀盲，甚至经月阁眼，亦名疳眼。外证摇头揉目，白膜遮睛，眼青泪多，头焦发坚，筋青脑热，甲痒肋挛，燥渴汗多，下痢，疮癣是也，宜以天麻丸、生熟地黄汤主之。
脾疳者，由乳食不节，脾胃受伤所致也。或乳母恣食煎煿热味，生冷肥腻，或乳儿过伤，或饭后与乳致吐，或母多眠，久则变为乳癖，腹胁结块，亦为奶疳。外证面黄身热，肚大脚弱，吐逆中满，乏力叫啼，水穀不消，泄下酸臭，合面困睡，减食，吃泥是也，宜以灵脂丸、钱氏益黄散主之。
肺疳者，由乳食不调，壅热伤肺所致也。肺主乎气，鼻乃肺之所通，其气不和，则风湿乘虚客于皮毛，入于血脉，故鼻下两傍赤痒疮湿，名为鼻疳。其疮不痛，汁所流处，随即生疮，亦名疳䘌。外证咳嗽喘逆，壮热恶寒，皮肤粟生，鼻疮流涕，咽喉不利，颐烂吐红，气胀毛焦，泄痢频并是也，宜以清肺饮、化䘌丸、钱氏阿胶散主之。
肾疳者，由乳哺不调，脏腑伏热所致也。凡甘味于脾而动虫，虫动则侵蚀肠胃，则下痢肛烂。湿䘌多因疳伤，久痢肠胃受湿，得之外证，脑热肌削，手足如冰，寒热时来，滑泄肚痛，口臭乾渴，齿龈生疮，爪黑面黧，身多疮疥是也，宜以地黄丸主之。
蛔疳者，由乳哺不调，食肉太早，脏腑伤积，甜腻莫不化而为虫，其症皱眉多啼，呕吐清沫，腹中作痛，肚大青筋，唇口紫黑，肠头齿头是也。只有脊疳者，乃虫食脊膂，身热羸黄，积中生热，烦渴下痢，拍背如鼓鸣，脊骨如锯齿，或十指皆疮，频啮指是也，兼以下虫丸主之。
丁奚哺露者，皆因脾胃久虚，不能克化水穀，以荣血气，故肥肉消烁，肾气不足，后为风冷所伤，使柴骨枯露，亦有胎中受毒，脏腑少血故也。若手足极细，项小骨高，尻削体瘦，腹大脐突，号哭胸高，或生谷瘕，是为丁奚。若虚热往来，头骨分开，翻食吐虫，烦渴呕哕，是哺露，并以十全丹、大芦荟丸主之。
疳痢者，或因感受风寒暑湿，冷热不调，停积宿滞，水穀不聚，频下恶物是。疳泻者，毛乾唇白，额上青纹，肚腹胀鸣，泻下糟粕是也。勿用热药止涩，并以香蔻丸、木香丸主之。
疳劳者，潮热往来，五心烦热，手足心及胸前热而发疮，盗汗骨蒸，嗽喘枯悴，或渴而后泻，饮水恶食，肚硬如石，面色如银，断不可治，以黄耆汤、鳖血煎主之。
疳肿者，乃虚中有积，其毒与气交併，故令腹肚紧胀，由是脾胃受湿，致令头面脚手虚浮，法当磨积调气，以碣丸子主之。
无辜疳者，脑后项边，有核如弹，按之转动，软而不收，久则肢体痈疮，便利脓血，壮热羸瘦，头露骨高是也。古方有云：瀚濯儿衣露于檐下，为雌鸟落羽所污，儿著此衣，感其恶气，遂成无辜之疾者，此亦未必为是，正孟子所谓「尽信书则不如无书」也，宜蚵蚾丸主之。
疳渴者，乃脏腑有疳，风气加之，或乳母恣食五辛、酒面、炙煿，使小儿心肺壅热，日则烦渴饮水，乳食不进，夜则渴止，是名疳渴，黄连丸主之。
走马疳者，多因气虚受寒，及有宿滞留而不去，积温成热，虚热之气上蒸，或食甜酸咸腻之物，而脾虽喜甘，积滞日久，蕴热上熏于口，致齿焦黑烂，间出清血，血聚成脓，脓臭成虫，侵蚀口齿，甚至腮颊穿破，乳食不便，面色光浮，气喘热作，名曰走马疳，宜芦荟丸主之，外用烧盐散、铜青散敷之。若经久不愈，传于唇之上下，乃成崩砂证，或齿落骨露，饮食减少，气促痰鸣，以致危矣。早早施治，得法即可全生。
〖疳证诸方〗
胡黄连丸　治小儿热疳。
胡黄连　川黄连（各五钱）　朱砂（一钱半，别研）
上二连为末，加砂仁，入猪胆内系定，虚悬于铫中，煮一饭久，取出，研芦荟、青黛各二钱半，去滓，虾蟆灰二钱，麝少许，粳米饭丸，麻子大，每服十丸，米汤饮下。
木香丸　治小儿冷疳及疳在内。
木香　青黛　槟榔　肉豆蔻（各一分）　麝香（钱半，另研）　续随子（一两，去油）　虾蟆（二个，烧存性）
上为末，蜜丸绿豆大，每服三五丸至二十丸，薄荷汤下，食前服。
通神丸　治小作冷热疳。
胡黄连　川黄连（各二钱）　木香　芜荑（炒。各一钱）　丁香　肉豆蔻（生）　使君子（焙肉。各一钱）　大虾蟆（一只，锉碎，水煮烂，研膏）
上为末，膏和丸，麻子大，每服十丸，米饮下。
兰香散　治小儿疳在外，鼻下赤烂。
兰香叶（菜名，二分，烧灰）　铜青（五分）　轻粉（二字）
上为末，令匀。看大小，干贴之。
茯神丸　治小儿心疳。
茯神　芦荟　琥珀　川黄连（净）　赤茯苓（各三分）　钩藤皮　远志肉（姜制，焙乾）　虾蟆灰（各二分）　麝（少许）　细节菖蒲（一分）
上为末，粟米糊丸，麻子大，每服十丸，薄荷汤下。
天麻丸　治小儿肝疳、风疳、疳眼。
青黛　川黄连　天麻　北五灵脂　川芎　夜明砂（微炒）　芦荟（各一分）　龙胆草　防风　蝉壳（去足。各一分半）　全蝎（二只，焙）　麝（少许）
上为末，猪胆汁浸，糕丸，麻子大，每服十丸，薄荷汤下。
生地黄汤　治小儿疳眼。
生地黄　熟地黄（各一两，净）　川芎　赤茯苓　枳壳（制）　杏仁（水浸，去皮）　川黄连（净）　半夏曲　天麻　地骨皮　甘草（炙。各二分）
上锉，每服二钱，姜三片，黑豆十五粒，水煎，临卧服。
灵脂丸　治小儿脾疳、食疳。
北五灵脂　缩砂仁　白豆蔻　麦芽　蓬术（煨）　青皮（去白）　橘红　使君子肉（焙乾。各二分）　虾蟆（炙焦，三分）
化䘌丸　治小儿肺疳。
芜荑　芦荟　青黛　川芎　白芷梢　胡黄连　虾蟆
上为末，糊丸麻子大，每服十丸，米饮下。
地黄丸　治小儿肾疳。
熟地黄（净，四分半）　赤茯苓　山茱萸（蒸，取肉焙）　牡丹皮　山药（焙）　使君子（略煨，取肉。各二分）　当归　川芎　川楝肉（焙）
上为末，炼蜜丸，梧桐子大，每服三丸，空心温酒化下。
下虫丸　治小儿疳蛔诸虫。
新白苦楝根皮（酒浸，焙）　绿色黄虫　木香　桃仁（浸去皮，焙）　芜荑（焙）　鸡心槟榔（各二钱）　鹤蝨（炒，一钱）　轻粉（二钱）　干虾蟆（炙焦，二钱）　使君子（略煨，取肉，五十个）
上为末，糊丸麻子大，每服十丸，白汤下。
香蔻丸　治小儿疳泻。
黄连（三钱，炒）　肉豆蔻　木香　诃子（煨）　茯苓　缩砂仁（各一钱）
上为末，粳米饭为丸，麻子大，每服十五丸，生姜汤下。
厚朴黄连丸　治小儿疳痢。
黄连（净，三钱）　木香　紫厚朴（制）　缩砂仁　夜明砂（隔纸炒。各三钱）　诃子肉（炒，一钱）
上为末，粳米饭丸，麻子大，每服十五丸，干艾叶、生姜煎汤，食前下。
益黄散　治小儿脾疳、泄泻。
陈橘皮（一两）　青橘皮　诃子肉　甘草（炙。各五钱）
上为粗末，每服三钱，水一盏，煎至六分，食前温服。
阿胶散　治小儿肺疳咳嗽。
明阿胶（一两半，面炒）　鼠黏子（二钱，炒）　马兜铃（半两）　甘草（一钱，炙）　杏仁（七个，去皮尖）　糯米（一两）
上水一盏煎，食前服。
铜青散　治小儿走马疳，口内生疮，牙根溃烂，齿黑欲脱，或出此血。
白芷（半两）　牙硝（一钱）　铜青（一分）　麝香（一字）
上为末，干敷口角及擦牙齿上，甚妙。
肥儿丸　治诸疳。多因缺乳，吃食太早，或患病久，脏腑胃虚虫动，日渐羸瘦，肚大青筋，不能行立，发竖，发热，无颜色。
黄连　神麴（各一两，炒）　麦芽（五钱，炒）　木香（二钱半）　槟榔（二个）　肉豆蔻（炮）　使君子（各半两，酒浸去皮）
上为末，面糊丸，麻子大，每服二十丸，米饮下。量岁数加减。
蚾丸　治小儿无辜疳、诸疳。一服虚热退，二服渴止，三服泻痢住。鼻耳口三处疳疮，服之神效。
蟾蜍（一枚，夏月沟渠中取腹大者，不跳不鸣，其身多瘌）
上以取粪虫一杓，置桶中，以取浸之。桶中要干，不与虫走，却将蟾蜍顿在虫中，任与虫食，一日一夜，次以新布袋包，系定，置水中急处，浸一宿，取出，瓦上焙为末，入麝香一字，揉饭为丸，麻子大，每服二三十丸，米饮下。此丸累修合，活人多矣，无不效验。
十全丹　治小儿丁奚哺露。
青皮　陈皮　莪术（煨）　川芎　五灵脂　白豆蔻　槟榔　芦荟（各半两）　木香　使君子　虾蟆（炙。各二钱）
上为末，猪胆汁浸，糕糊丸，麻子大，每服二十丸，米饮下。有热，薄荷汤下。
鳖血煎　治小儿疳劳。
芜荑　软柴胡梢　川芎（各一两）　人参（半两）　使君子（三十枚）　胡黄连　川黄连（各五钱）
上用鳖血一盏、吴茱萸一两，拌和二黄连，淹一宿，次早炒乾，去茱萸、鳖血，只用二连末和诸药作末，粟糊丸，麻子大，每服二十丸，食前白汤送下。
丹溪一方　治小儿疳积或腹大。用胡黄连去疳积，一云去果子积，阿魏去肉积，酒浸用，各五分；神麴炒，去食积，黄连炒，去热积，各二钱；麝香四粒。猪胆丸，麻子大，每服三十丸，白汤下。一方有芦荟。
一方　治小儿疳。用黄连、白术、山楂各五钱，胡黄连、芦荟各三钱，芜荑一钱半，神麴四钱，为末，猪胆丸，粟米大，白汤下。
一富儿黄瘦，善啖易饥，非肉不食，泄泻一月，脉大，以为湿热，当脾困而食少，今反形健而多食，不渴，此必疳虫也，大便更有虫，令其治虫而愈。至次年夏初，复泻，不痛而口乾，予曰：昔治虫，不治疳也。以去疳热之药白术汤下，三日而愈，后用白术为君，芍药为臣，川芎、陈皮、黄连、胡黄连，入芦荟为丸，白术汤下。禁肉与甜瓜，防再举。
〖诸疳灸法〗
小儿疳眼，灸合谷二穴，各一壮。取法：在手大指、次指两骨间，陷中是穴。
小儿疳痢，脱肛体瘦，渴饮，形容憔悴，诸般医治不差，灸尾椎骨上三寸骨陷间，三壮。岐伯云：兼三伏内，用桃枝、柳枝煎水浴孩，子午正时，当日灸之，后用清帛拭，兼有似见疳虫随汗出也，此法神效。
小儿羸瘦，饮食少进，不生肌肉，灸胃俞二穴，各一壮。取法：在十二椎下，两傍各一寸半，陷中是穴。

诸热门  ***************************
〖论表虚热〗
《病机机要》云：有表而热者谓之表热，无表而热者谓之里热；有暴发而为热者，乃久不宣通而致也；有服温药而为热者，有恶寒战慄而为热者，盖诸热之属，心火之像。治法：小热之气，凉以和之；大热之气，寒以取之；甚热之气，则汗发之；发之不尽，则逆制之；制之不尽，求其属以衰之。苦者以治五脏，五脏属阴而居于内；辛者以治六腑，六腑属阳而在于外，故内者治之，外者发之。又宜养血益阴，其热不治而自愈也。
〖辨论诸热〗
杨氏曰：小儿之病，惟热居多。夫热有潮热、惊热、夜热、馀热、食热、疳热、壮热、烦热、积热、风热、虚热、客热、痰热、寒热、血热、疮疹热十六者，大同而小异。热之始发，必所因也。其潮热发歇有时，惊热颠叫恍惚，夜热多发旦止，馀热寒邪未尽，食热肚腹先发，疳热骨蒸盗汗，壮热一向不止，烦热心躁不安，积热颊赤口疮，风热汗出身热，虚热困倦少力，客热来去不定，痰热涎嗽饮水，寒热发如疟状，血热辰巳发热，疮疹热耳鼻尖冷。诸证得之，各有所归，其间或有三两证交互者，宜随其轻重而处治之。
〖诸热治法〗
心热者，视其睡，口中气温，或合面卧，及上窜摇头咬牙，泻心汤主之。
肝热者，手寻衣领及乱捻物，泻青丸主之；壮热，饮水，喘闷，泻白丸主之。
脾热，其热在肌肉，遇夜尤甚，怠惰嗜卧，身热饮水，四肢不收，泻黄散主之。
肺热，手掐眉目，日西热甚，喘嗽寒热，壮热饮水，轻者泻白散，重者凉膈散主之。
肾热，两足不喜衣覆然，此者，脐之下皆肾之所主，缘心气下行于肾部也。东垣滋肾地黄丸主之。
潮热，因伤寒时疫，触变邪气，阴气不足，阳气有馀，阳邪暴伤，则血气凝滞，不即流通，壅逆无归，传于足阳明之经，遂生潮热，早晚两度，如潮水之应期也。《伤寒论》云：潮热者，实热也，当利大便。脉实者，大柴胡汤下之；脉虚浮数者，百解散汗之。
惊热者，遍身发热，面青白，自汗，心悸不宁，脉数，烦躁，颠叫恍惚，以钱氏凉惊丸、安神丸主之。
夜热者，但夜间发热，是阴中有阳邪也，以元戎四物二连汤主之。
馀热者，谓寒邪未尽，得惊之遗热也。仁斋曰：伤寒，汗下后而热又来，表里俱虚，气不归元，阳浮于外，不可再用凉药。盖热去则寒起，古人戒之，法当和胃气，使阳气收敛归内，其热自止，宜以参苓白术散主之。
食热者，手心热，肚背先热，嗳气吐乳，大便酸臭，宜下积丸主之。
疳热者，形瘦多渴，吃食不长肌肉，骨蒸盗汗，泄泻无常，肚大脚弱是也，宜龙胆丸、胡黄连丸、芦荟丸之类。
壮热者，一向不止，由血气壅实，五脏生热，蒸熨于内，则眠卧不安，精神恍惚。熏发于外，表里俱热燥，躁，喘粗，甚则发惊痫也，火府散、通圣散主之。
烦热者，心躁不安，五心烦热，四肢温壮，小便赤涩，宜一粒金丹主之。
积热者，颊赤口疮，下盛则腰腿壅肿，表里实则身热便涩，虚则汗下后仍热也。或内因酒面、煎煿、热药峻补，外因大暖、炉火浸逼，皆能生热。此内外蕴积之热，非食积热也，宜三黄丸、四顺饮主之。
风热者，汗出身热，呵欠面赤。因其解脱，风邪致令所伤，客于皮毛，入于脏腑，则恶风、发热、目涩、多睡。阳气有馀，身热无汗；阴气有馀，身寒有汗；阴阳有馀，无汗而寒。《素问》曰：汗出而身热者，风热也。消风散、绿霞丸主之。
虚热者，因伤寒及诸热汗下之后余，去津太过，气血未调，食饮劳伤，致令虚热。其候困倦少力，面色青白，泄泻多尿，虚汗自出，恍惚神慢，虚气软弱，又有久嗽、久泻、久痢、久血、久疟，以致诸疾之后成者，皆虚热也。凡病久则血气虚。如气虚则发厥，血虚则发热，气血皆虚则手足厥而身热也，宜以惺惺散、四君子汤、钱氏白术散主之。
客热者，为阳邪干于心也，心若受邪，则热形于额，故先起于头面，次而身热，恍惚多惊，闻声惊恐，良由真气虚而邪气胜也。邪气既胜，真气与之交争，发渴无时，进退不定，如定之往来，故曰客热，导赤散、黄连泻心汤主之。
痰热者，喘嗽饮水，由乳食不消，伏结于中，致成癖块也，宜与白术散滋养津液，次珍珠丸下其痰涎，或以妙丸子磨之。
寒热者，证如疟，阴阳相胜也。先寒而后热，阳不足；先热而后寒，阴不足。寒多而热少，阴胜阳也；热多而寒少，阳胜阴也；寒热相半，阴阳交攻也；寒热隔日，阴阳乍离也。阳盛发热，阴胜发寒也。其有头痛汗出者，有呕吐不食者，有憎寒而饮水者，壮热而饮汤者，有筋骨疼痛者，或泻或秘，或内寒而外热，或内热外寒。又有寒而腹中痛，热而腹中鸣，是有食积也。治法：因于食积者，当用白饼子下之，次行补助，以钱氏白术散；寒多热少者，小柴胡汤加桂；热多寒少者，白虎汤加桂；寒热相半者，并用小柴胡汤主之。
血热者，每日巳午间发热，遇夜则凉，六合汤主之。
疹热，耳鼻尖冷是也，人参败毒散、升麻葛根汤、参苏饮之类。
按：已上辨论诸热症，可谓详悉。《全婴方》所云血热者「巳午发热，遇夜则凉」，与东垣所谓「夜则发热，昼则明瞭」不同。然东垣所云血热者，指阴虚而生内热也，夜则发热，昼则明瞭，取其昼阳夜阴也。郑氏所云血热者，指小儿血盛实而言也。盖谓巳午者，心火用事之时也，而心主血，血气行到巳午，则阳气盛，阳气与正气相搏，故至期而发热非其时者，则血热也。因二说不同，故并录之。
〖热证诸方〗
〔治五脏热之剂〕
导赤散　治小肠实热。
生地黄　木通　甘草（各等分）
上为粗末，入竹叶同煎。
泻心汤　治心热。
黄连（一两）
上为末，水调二三分，大小与之。
泻青丸　治肝热。
大黄　当归　龙胆草　川芎　山栀　羌活　防风
上为末，蜜丸鸡头大，每服一丸或半丸。
泻白散　治肺热。
桑白皮　地骨皮（各一两）　甘草
上为末，每服二三钱。
泻黄散　治脾热，口臭，咽乾。
藿香（七钱）　山栀（一两）　石膏（半两）　防风（四两）　甘草（一两）
上为末，同蜜酒拌，微炒香，每服一钱。
滋肾地黄丸　治肾热。
黄柏（二钱）　知母（一钱）　桂（一分半）
上为末，熟水丸，桐子大，每服二十九丸、三十丸，食前百沸汤下。
〔治潮热之剂〕
人参芎归散　治小儿虚劳内热、潮热，或遍身疮。
北参　当归　远志（浸取肉，姜制，焙）　北前胡　柴胡　地骨皮　防风　北桔梗　枳壳（制）　半夏曲（各一钱半）　川芎　赤芍药　茯苓　麦门冬（去心。各二钱）　甘草（三钱，焙）
上锉细，每服二钱，水小盏，姜三片，紫苏叶三四叶，发疮者兼服猪肚黄连丸（方见疳门），别作小丸，不惟治疮，治渴其发热而胀者，可与服二十丸。
大柴胡汤　治小儿潮热脉实者。
柴胡　黄芩　芍药　大黄　半夏　枳实　甘草（等分）
上，水一锺，姜三片，煎服。
百解散　治小儿潮热，脉虚浮数，用此微汗。
乾葛（二两半）　升麻　赤芍药（各二两）　黄芩（一两）　麻黄（七钱半）　薄桂（二钱半）
上，水一锺，姜三片，葱一根煎。
〔治惊热之剂〕
安神丸　治小儿惊热之剂。
天门冬（去心，焙）　牙硝　山药（各五分）　白茯苓　朱砂（三钱）　甘草（五钱）　龙脑（一字，研）　寒水石（五钱）
上为末，炼蜜丸，如鸡子大，每服一丸，砂糖水化下。
〔治发惊之剂〕
元戎四物二连汤　治昼则明瞭，夜则发热。
当归　生地黄　白芍药　川芎　黄连　胡黄连
上㕮咀，水一锺煎服。
黄连地黄丸　治夜热，因伤寒后馀热失时。
黄连　川芎　赤茯苓　地黄
上锉散，入灯心一捻，水煎，食远服。
〔治馀热之剂〕
实脾散　治小儿馀热不除。
川芎　茯苓　甘草　白术
上锉散，用水煎，食远服。
参苓白术散　治胃气，收敛浮阳，退馀热。
人参　茯苓　粉草　白术　扁豆　山药　砂仁　薏苡仁　桔梗（各一两）　莲子肉（半两）
上为末，每服半钱，枣汤调饮，或米汤亦好。
〔治食热之剂〕
紫霞丸
代赭石（煅，醋浸七次）　赤石脂　杏仁（五十个）　巴豆（三十粒，去皮心）
上代赭石、赤石脂，先为丸，和杏仁、巴豆同捣三十杵。若硬，加蜜少许，更杵，丸如粟米大，用密器盛。每服取二丸，以乳汁送下。
下积丸　治食热。
丁香　缩砂仁（各十个）　使君子（五个，焙）　川巴豆
上为末，研细和匀，烂饭丸，麻子大，每服三十丸，橘皮煎汤送下。
〔治疳热之剂〕
龙胆丸　治疳热。
龙胆草　升麻　吴楝根（焙）　防风　赤茯苓　芦荟　油发灰（各二钱）　黄连　青黛（干）
上为末，猪胆汁浸，蒸饼和丸，麻子大，每服二十丸，薄荷、紫苏泡汤送下。
胡黄连丸　治热疳。
胡黄连　川黄连（各半两）　朱砂（一钱半，另研）
上二连为末，和砂仁，入猪胆内系定，虚悬于铫中，煮一饭久，取出，研芦荟、青黛各二钱半，去淀，虾蟆灰二钱，麝少许，粳米饭丸，如麻子大，每服十丸，米饮下。
芦荟丸　治疳热。
芦荟　芜荑　木香　青黛（干）　槟榔　川黄连（净。各一分）　蝉壳（二十一枚）　胡黄连（半两）　麝（少许）
上为末，猪胆二枚取汁浸，糕丸，如麻子大，每服二十丸，米汤送下。
鳖甲饮　治小儿骨蒸潮热，盗汗。
鳖甲（醋炙）　地骨皮　秦艽　当归　柴胡　枳壳　知母（各等分）
上㕮咀，三岁一钱，水半盏，桃柳枝各三寸，乌梅一个，煎三分服。
〔治壮热之剂〕
地黄煎　治小儿壮热烦心，眠卧不安。
生地黄汁（一升）　白沙蜜（三合）　酥（三合）　生门冬汁（三合）
〔治烦热之剂〕
柴芩汤　治小儿温壮，伏热来去。
柴胡（二钱半）　麦门冬（去心）　人参（去芦）　赤茯苓　甘草（各一钱半）　黄芩（五钱）
上锉散，用水煎，入小麦二十粒，竹叶三片。
〔治积热之剂〕
栀子汤　治小儿积热心脏，小便赤肿，口内生疮。
栀子仁　木通　当归尾　白芷（各二钱）　防风　甘草（各一钱）
上为细末，麦门冬汤送下。
三黄丸　解和小儿三焦积热。
黄连（去毛）　黄芩（炒）　大黄（纸煨。各半钱）
上为细末，炼蜜丸，皂子大，用白汤研化，食前服。
四顺饮　治小儿脏腑蕴积实热。
当归　大黄（蒸二次）　甘草（生）　赤芍药（各一钱）
上㕮咀，用水一锺，食前服。
〔治风热之剂〕
消风散　治小儿解脱，致令风邪客于皮毛，入于脏腑，则令恶风发热，胸膈痰涎，目涩多睡。
荆芥穗　甘草（炙）　川芎　羌活（去芦）　殭蚕（去嘴）　防风（去芦）　茯苓（去皮）　蝉蜕（炒，去土）　藿香叶　人参（去芦。各一两）　厚朴（去皮，姜制，炒）　陈皮（去白。各二钱半）
上为细末，用茶清或乳香煎汤调下，不拘时服。
绿霞散　治小儿风热，身如火炭，发则多啼。
柏叶（半两）　全蝎　郁金　殭蚕（炒，去嘴，粉）　雄黄（各一钱）　南星（姜砂制）
生犀丸　解散风热，清心肺，利咽喉。
犀角　真珠　防风　天竺黄　茯神（各二钱）　大黄（焙）　甘草（炙，各二钱）　朱砂（火□，一钱）　羌活
上为末，炼蜜丸，如黄石大，用薄荷汤研化，入麦门冬，去心，不拘时候服。冬至、立夏前宜服。
清解散　治小儿感风发热。
北参　防风　天麻　北前胡　茯苓　北桔梗　枳壳　甘草（各一钱）　细辛　柴胡（各一钱半）　川芎（三钱）
〔治血热之剂〕
六合汤　治小儿血热，每日巳午间发热，遇夜则凉。
当归　大黄　川芎　熟地黄
上为末，三岁一钱，水半盏，煎至三分，无时服。
猪胆丸　治小儿每日半膳后发热，夜则身凉，此血热也。
胡黄连（二钱半）　宣黄连　赤芍药（各半两）
上为末，猪胆汁和成剂，入在脐中，悬，用浆水煮熟，取出饭为丸，如豆大。三岁三十丸，米汤送下，日三服，无时。
〔治疹热之剂〕
升麻葛根汤　治小儿疮疹发热。
升麻　葛根　芍药　甘草
上，水一锺，姜三片，煎服。
参苏饮　治小儿疮疹发热。
人参　半夏　茯苓　甘草　桔梗　枳壳　乾葛　前胡　木香　紫苏　陈皮
上，水一锺，姜三片，枣一枚，煎服。

疟疾门  ***************************
〖脉法〗
《要略》云：疟脉自弦。浮数者多热，弦迟者名寒。弦小紧者，下之；弦迟者，可温之；弦紧者，可发汗；浮大者，可吐之；弦数者，风热也，以饮食消息止之。《脉经》云：疟脉自弦，微则为虚，代散则死。
〖疟论〗
《内经》曰：夏伤于暑，秋必痎疟。盖伤之浅者，近而暴；伤之重者，远而为痎疟者，久疟也，是知夏伤暑气，闭而不能发泄于外，邪气内行，至秋而为疟也。良由乳母抱持，解脱不避风寒，又因触冒暑温，致令邪气客于皮肤，痰饮积于脏腑，阴阳偏胜，邪正相攻而作往来寒热也。若阳盛则热，阴盛则寒。先寒而后热者，阳不足也；先热而后寒者，阴不足也。寒多而热少者，阴胜阳也；热多而寒少者，阳胜阴也。寒热相半，阴阳交攻也；寒热相间，阴阳争离也。大抵小儿皆自饮食上得之者为多，须用先与消导，然后随其得病所由。
〖疟疾灸法〗
小儿疟疾，灸大椎、百会，各随年壮，然百会在发际上五寸。
小儿久疟不愈，灸足大指、次指外间陷中，各一壮，名内庭穴也。
〖疟疾诸方〗
白虎加桂汤　治小儿疟疾发渴。
石膏　知母　甘草
上水一盏，粳米一撮，煎服。
小柴胡汤　治小儿疟疾，寒热往来。
人参　半夏　柴胡　黄芩　甘草
上锉散，水一盏，姜三片，枣一枚，煎服。
清脾汤　治小儿疟疾，作浮肿，兼有寒热不退，饮食不进。
白术　茯苓　厚朴　青皮　陈皮　半夏　大腹皮　槟榔　三稜　蓬术　木通　甘草
上锉散，水一盏，每服三钱，姜煎。
养胃汤　治小儿外感风寒，内伤生冷。温中快膈，能辟山岚瘴气，寒疟，脾胃虚寒，逆，恶心，并宜服之。
苍术　厚朴　半夏　藿香　草果　人参　茯苓　甘草　陈皮
上锉散，每服三钱，枣子一枚，乌梅一个，煎，食前热服。
大柴胡汤
柴胡　黄芩　大黄　半夏　枳实　芍药
上锉散，水一盏，姜三片，枣一枚，煎服。

痢疾门  ***************************
〖赤白痢论〗
小儿八痢者，乃饥饱、劳役、风惊、暑湿，因触冒天地八风之邪而得，故以命名也。大抵多由脾胃不和，饮食过度，停积于脾胃，不能克化，又为风寒暑湿之气干之，故为此疾。伤热则赤，伤冷则白，伤风则纯下清血，伤湿则下如豆汁，冷热交併则赤白兼下。若下迫后重里急，窘迫急痛者，火性急速而能燥物故也。或夏末秋初，忽有暴伤，折于盛热，无所发散，客搏肌肤之中，发于外则为疟，发于内则为痢，内外俱发则为疟痢。凡痢久则令肿满，下焦偏冷，上焦热结，则为上实下虚。若脾胃湿热之毒，熏蒸清道而上，以致胃口闭塞而禁口之证，又有一方。一家之内，上下传染，长幼相似，是疫毒痢也，当先推其岁运以平其外，察其郁结以调其内，审其所伤，别其虚实冷热以治之。条然明白，不敢妄投也。
〖诸痢大法〗
《病机机要》云：后重则宜下，腹痛则宜和，身重则除湿，脉弦则去风。脓血稠黏，以重剂竭之；身冷自汗，以毒药温之；风邪内缩，宜汗之；鹜溏为痢，当温之。又云：在外者发之，在里者下之，在上者涌之，在下者竭之，身表热者内疏之，小便涩者分利之。又曰：盛者利之，去者送之，至者止之。兵法曰：避其锐气，击其堕归，此之谓也。《秘藏》云：假令伤寒冷之物，胀满而传飧泄者，宜温热之剂以消导之；伤湿热之物而成脓血者，宜苦寒之剂以内疏之；风邪下陷者，升举之；湿气内胜者，分利之；里急者，下之；后重者，调之；腹痛者，和之；洞泻腹鸣，无力不及拈衣，其脉细而弱者，湿之；脓血稠黏，至圊而不能便，其脉洪大而有力者，寒之，下之。
按：人之饮食过伤，恣食辛热寒冷之物，皆能致伤肠胃。肠胃一伤，不能运化传送，遂蓄停滞而为痢。《经》曰：饮食不节，起居不时者，阴受之。阴受之则入五脏，填满闭塞，不为飧泄，久为伤癖是也。治法当先化食毒，或可攻伐，然后随寒热温凉以调之。
〖下痢灸法〗
黄帝云：小儿疳痢脱肛，体瘦渴饮，形容憔悴，诸医治不差，灸尾椎骨上三寸骨间，三壮。岐伯曰：兼三伏内，用桃柳枝煎洗。儿午时当日灸之，后用青绵拭，当有虫随汗而出，此神妙法也。
小儿秋凉，冷痢不止，灸脐下□三寸，门动脉中是穴，各灸三壮。
小儿脱肛泻血，每厕，脏腑撮痛不可忍，灸百会一穴，三壮，取法：在头中心陷者是穴。又灸接脊一穴，取法：在十二椎下节间是穴。
小儿脱肛泻，秋深不效，灸龟尾穴，一壮。取法：在脊端穷骨。
〖痢疾诸方〗
小香连丸　治小儿冷热腹痛，利下水穀。
木香　诃子肉（各一分）　黄连
上为末，饭丸绿豆大，米饮下十丸至三四十丸，顿服之。
地榆散　治小儿赤痢，因大肠停积热毒得之，或点滴鲜红。
上为末，每服一钱，米汤调下。加黄连、枳壳、赤芍药。一方去甘草，加厚朴，木瓜汤下。
败毒散　治疫毒痢，一方一家长幼相似者。
前胡　柴胡　桔梗　甘草　芎藭　茯苓　羌活　独活　人参　枳壳
上，水一锺，姜三片，枣一枚，加陈皮、陈米煎，一服。
小连丸　治小儿泻痢赤白，脾胃虚弱，糟粕不聚，腹胀不食，时作阵痛，烦渴身热。
黄连（三两）　乾姜（炮，一分）　当归　阿胶（炒为珠，煎为膏。各一两半）
上三味为末，以阿胶膏为丸，如小豆大。三岁三十丸，米汤化下，食前服之。

吐泻门  ***************************
〖论小儿吐泻宜暂断乳〗
郑氏曰：小儿吐泻，因外伤风冷，内伤乳食，或儿啼未定，气息未调，以乳饲之，气逆于上，则停滞胸膈，致令呕吐；气逆于下，则伤脾胃，致令泄泻；上下气逆，吐泻俱作。吐泻，凡小儿□□不泻者，逆其吐必有痰，发惊者，十无一生。若只泻不吐，或吐泻俱发者，日久不退，亦变阴痫，治之当暂断其乳。轻者周时，重者三日，宜频与稀粥，服药速效，十全八九。或者不信是言，以小儿籍乳为命，不肯暂断，然乳固不可断也，殊不知因乳所伤得之者，若再以所伤之乳乳之，如抱薪救火，药何功之有？其间有不断服药得安者，盖轻患也。亦有因轻致重，夭枉者多矣！
按：《活幼心书》云：小儿吐泻不止，大要节乳，徐徐用药，调治必安。节者，掷节之义。一日但三次或五次，每日乳时，不可过饱，其吐自减，及间以稀粥投之，亦能和胃。屡见不明此理，惟欲进药，以求速效，动辄断乳三四日，致馁甚而胃虚，啼声不已，反激他证。盖人以食为命，孩非乳不活，岂容全断其乳？然乳即血也，血属阴，其性冷，吐多胃弱，故节之。医者切须知此，乳母亦宜服和气血、调脾胃等药。愚意不若儿大能食者，全断之，待其平复；儿小不能饮食者，但节之，可也。
〔钱仲阳吐泻治法〕
夏至后十日吐泻，身壮热，此热也，盖小儿脏腑十分中九分热也，或因伤热，乳食不消，泻深黄色，玉露散主之。大暑节后吐泻，身温似热，脏腑中六分热、四分冷也，呕吐，乳食不消，泻黄白色，似渴，或食乳，或不食乳，食前少服益黄散，食后少服玉露散。立秋后七日吐泻，身温，脏腑中三分热、七分冷也，不能食乳，多睡，闷乱，哽气，长出气，睡露睛，唇白，多哕，欲大便，不渴，食前多服益黄散，食后少服玉露散。秋分后吐泻，身冷无阳也，不能食乳，乾哕，泻清水，当补脾，益黄散主之，不可下也。有因伤风吐泻，身温乍凉乍热，睡多气粗，大便黄白色，呕吐，乳食不消，时咳嗽，更有五脏兼见证，当煎入君臣药，先用大青膏，后服益黄散，如先曾下或无下证，慎不可下也，此乃脾肺受寒，不能入食也。有因伤风吐泻，身热多睡，能食闷乱，饮水不止，吐痰，大便黄水，此为胃虚热渴吐泻也，当生胃中津液，以止其渴，止后用发散。止渴多服白术散，发散用大青膏。有因伤风吐泻，身凉吐沫，泻青白色，闷乱不渴，哽气，长出气，昏睡露睛，此伤风。《荏莆经》曰：轻怯因成吐泻，当补脾后发散，补脾益黄散，发散大青膏主之。此二病多证，多于春秋也。
〔诸吐治法〕
小儿呕吐，难以概举，有冷吐、热吐、积吐、伤乳吐。朱奉议以半夏、生姜为主。亦有食滞心肺之分，而邪食不得下，而反吐者。
冷吐者，乳片不消，多吐而少出，脉息沉微，面白眼慢，气缓神昏，额上汗出，此因风寒入胃，或食生冷，或伤宿乳，胃虚不纳而出，宜温胃，去风寒，除宿冷，宜理中汤、定吐饮。如诸药不效者，以参香饮治之。
热吐者，面赤唇红，吐少而出多，乳片消而色黄，遍体热甚，或因暑气在胃，或食热物，精神不慢而多烦躁，此热吐也，宜去桂五苓散及香薷饮治之。
积吐者，眼胞浮，面微黄，足冷肚热，昼轻夜重，儿大者脉沉缓，此宿冷滞脾故。吐黄酸水，或有清痰，脉实而滑，为食积所伤，吐酸馊气，或宿食并出，儿小哯乳不化者是也，以乌犀散主之。
伤乳吐者，才哺乳后即吐，或少停而吐，此因乳食无度，脾气弱，不能运化，故有此证，譬如小器盛物，满则溢，更当节乳，投三稜散治之。
〔诸泻治法〕
泄泻之源，有寒泻、热泻、伤食泻、暑泻，种种不同，各分于后。
寒泻者，乃寒气在腹，攻刺非痛，洞下青水，腹内雷鸣，米饮不下，宜理中汤。如四肢厥冷寒极者，加附子、官桂之类。
热泻者，粪色黄赤，肛门焦痛，小便不利，心烦口燥，食乳必粗，宜五苓散，吞下香连丸。
伤食泻者，因饮食过多，有伤脾气，遂成泄泻，故大便不聚，臭如败卵，宜理中汤加砂仁半钱，或下积丸。有因伤面而泻者，养胃汤加萝卜子炒研半钱。痛者，更加木香三分；泻甚者，去藿香，加炮姜三分。
暑泻者，因中暑热，宜胃苓汤，或五苓散加车前子末少许，甚效。或六和汤亦好。
〖吐泻灸法〗
小儿呕吐奶汁，灸中庭一穴一壮。取法：在膻中穴下一寸，陷中是穴。
〖吐泻诸方〗
玉露散　治小儿伤热，吐泻黄色。
石膏　寒水石（各半两）　甘草（生，一钱）
上同为末，每服一字或半钱，食后温汤调下。
益黄散　治吐泻，脾虚冷。
陈皮　青皮　诃子肉　甘草（炙。各五钱）　丁香（二钱）
上为末，每服二钱，水一盏，煎六分，食前温服。
白术散
人参　白术　藿香　木香　乾葛　茯苓　甘草
上，水一锺，姜三片，煎服。
豆蔻香连丸　治泄泻，不拘寒热赤白，阴阳不调，腹痛腹鸣立可。
黄连（三分）　肉豆蔻（煨，去油）　南木香（各一钱）
上为末，粟米饭丸，绿豆大或黍米大，每服十丸至二三十丸，食前米饮下，日夜各四五服。
理中丸　治吐利不止，米穀不化，手足厥冷。
人参　白术　乾姜　甘草（炙。各等分）
上为末，面糊为丸，绿豆大，每服十丸，米饮下，或一二十丸不拘时候。
消积丸　治小儿吐泻，大便酸臭。
木香（九个）　砂仁（十二个）　巴豆（二个）　乌梅肉（二个）
上为末，面糊丸，绿豆大，温水送下。
五苓散　治小儿霍乱吐泻，燥渴饮水。一小便不利。
猪苓　泽泻　官桂　赤茯苓　白术（各三钱）
香薷饮　治春夏秋脏腑冷热不调，饮食不节，吐，痢，心腹痛疼，发热烦闷。
香薷（三两）　白扁豆　厚朴（各一两半）　生甘草（一两）
上锉，每服二钱，水一盏，煎服。
三稜散　治小儿尿白，久而成疳。此药实脾土，消食化积。
三稜　蓬术　益智仁　甘草　神麴（炒）　麦芽（炒）　陈皮（各半两）
治中汤
人参　白术　乾姜　甘草　橘皮
上，水一盏，温服。
养胃汤
人参　半夏　陈皮　甘草　茯苓　苍术　厚朴　藿香　草果（等分）
上，水一盏，生姜三片，枣一枚，煎，温服。
六和汤
砂仁　半夏　杏仁　人参　甘草（炙。各一两）　赤茯苓　藿香　扁豆（炒）　木瓜（各二两）
上为末，每服三钱，水一盏，生姜三片，枣一枚，煎，食前温服。
胃苓汤
猪苓　泽泻　白术　茯苓　苍术　厚朴　甘草　陈皮　官桂
上水一盏，生姜三片，煎服。
定吐饮　治吐逆，投诸药不止，用此神效。
半夏（二两）　生姜（二两）　桂（三两）
上生姜切作小方块，如绿豆大，用半夏和匀，入小铛内，慢火顺手炒，令香熟带干，方下桂，再炒匀，微有香气，以皮纸摊成地上，出火毒，候冷，略播去黑焦末。每服二钱，水一盏，姜三片，煎服。
彭用光曰：凡为父母者，要知婴孩脏腑嫩脆，乳食宜节，不宜过饱，致伤脾胃。乳母睡时，不可令孩含乳口中，恐不知饱足，致生呕吐、泄泻诸疾。如遇此病，只是节乳，一日三五次。今见世人不知此理，未病之前，则过伤乳食；既病之际，则终日断乳，且幼孩以乳为生养之本，岂宜全断，以致饥馁难堪？故出此说于呕吐门之末，宜知节乳为第一方也。

咳嗽门  ***************************
〖脉法〗
《脉经》曰：关上脉微为咳。脉浮缓者为伤风。脉紧者肺寒咳。脉浮直者生。脉软者生。
〖咳嗽治法〗
钱氏曰：嗽者，肺感微寒。八九月肺气大旺，病嗽者，其病必实，非久病也，其证面赤，痰盛，身热，法当以葶苈丸。天下若久者，不可下也。十一、十二月嗽者，伤风嗽也，风从背脊第三椎肺俞穴入也，以麻黄汤汗之。有热证面赤，便水涎热，咽喉不利者，甘桔汤治之。若五七日之间，其身热痰盛，涕唾稠黏者，以褊银丸下之。其肺盛者，咳而面肿，欲饮水者，有不饮水者，其身即热，以泻白散散之。若伤寒咳嗽五七日，无热证而但嗽者，亦葶苈丸主之，后用化痰药。而肺虚者，咳而哽气，时时长出气，喉中有声，此久病也，以阿胶散补之。痰盛者，先实脾，后以褊银丸下之，涎退即补肺，如上法。有嗽而吐水或青绿水者，以百祥丸下之。有嗽而吐痰涎乳食者，以白饼子下之。有嗽而痰，咳脓血者，乃肺热，食后服甘桔汤。久嗽者，肺亡津液，阿胶散补之。咳而痰，食不甚，喘而面赤，时饮水者，褊银丸下之。治嗽大法：盛即下之，久则补之，更量虚实，以意增减。
〖咳嗽灸法〗
小儿咳嗽，久不差，灸肺俞五壮。在第三椎下，两旁各一寸半。
〖咳嗽诸方〗
泻白饮　治咳嗽而后喘，面肿身热。
桑白皮（炒黄，一两）　甘草（炒，半两）　地骨皮（去土，一两）
上件，每服一二钱，水一盏，入糯米百粒，水煎，温服。
甘桔汤　治涎热，咽喉不利。
甘草（二两）　桔梗（二两）
上为末，每服二大钱，水一盏，入阿胶半钱，炒过，煎，温服。
白饼子　治腹中有癖，但乳嗽而吐痰涎。
滑石　轻粉　半夏　南星（各一钱）　巴豆（二十四个，去皮，水一升煎，水尽为度）
上研匀，巴豆后入，众药以糯米为丸，绿豆大，捏作饼子。三岁已上五饼子，以下三饼子，煎，葱白汤下，临卧服。
百部丸　治小儿肺寒壅嗽，微喘。
百部　麻黄（各三钱）　杏仁（四十个，去皮尖，以水略煮）
上和匀，熟客丸，皂子大，温水下二三丸。
葶苈丸　治乳食冲脾，伤风咳嗽，面赤身热，痰盛喘促者。
甜葶苈（去土，炒）　黑牵牛（炒）　杏仁（去皮尖，炒黄，别研）　汉防己（各一两）
上为末，入杏仁膏蒸，陈枣肉和捣为剂，丸如麻子大，每服五丸至七丸，淡生姜汤下，乳食后或临卧服，量儿加减。
褊银丸　治风涎，泻实上热，及乳食不消、腹胀、痰喘等疾。
巴豆（去皮、心、油）　水银（各半两）　好墨（二钱半，同水银结沙子）　黑铅（二钱半，同水银结沙子）　麝香（半钱，研）
上将巴豆、黑铅研匀，和入砂子、麝香，陈米糊丸，绿豆大，捻扁。一岁一丸，五岁已上五六丸，薄荷汤放冷，送下，不得化□，更量虚实增减，食后服。
阿胶散　治小儿久嗽，无津液。
明阿胶（一两半，面炒）　黍黏子（一分，炒）　马兜铃（半两）　甘草（一钱，炒）　杏仁（七个，去皮）　糯米（一两）
上为末，每服一字或一钱，水一盏，煎六分，食后温服。

斑疹门  ***************************
〖论斑疹之由〗
洁古云：斑疹之病，其为证各异。疮焮肿于外者，属少阳相火也，谓之斑。小红靥，行皮肤之中，不出者，属少阴君火也，谓之疹。凡显斑证，若自吐泻者，慎勿乱治而多吉，谓毒气上下皆出也。斑疹并出，小儿难禁，是以别生他证也，首尾不可下。大抵安里之药多，发表之药少。秘则渐疏，令邪气不壅，并而能作番次便，儿易禁也。身温暖者顺，身凉者逆。《略例》云：伤风阳证发斑有四，惟温毒发斑至重，斑斑而如锦文，或发之面部，或发之背部，或发之四表。红赤者，为胃热也；紫黑者，为胃烂也。一则下之早，一则下之晚，乃外感热者发斑也。阴证发斑，多出胸背，或出手足，亦稀少而水红。若作热证，投之凉药，大误矣！此无根失守之火，聚于胸中，上独熏肺，传于皮肤而为斑点，但如蚊蚋蚤蝨所咬形状，而非锦文也。陈无择云：医论瘾疹，无不谓是。皮肤风热，既分冷热，冷热即寒暑之症，又有因浴起凑风冷而得之者，岂非湿也？则知四气备矣。经分诸疮，实热则痛，虚寒则痒。又脾明主肌肉，属胃与大肠，亦有冷热，分痛痒，不可不审。世人呼白者为婆膜，赤者为血风，名义混淆，当以理晓察。
〖斑疹治法〗
陈无择云：伤寒斑者，盖不当下而下之，热则乘虚入胃；当下而失下，则胃热不得泄，二者皆绝。发斑其状，锦绣赤者易治，黑者难治，盖热毒入胃深也。如温毒发斑，当服玄参、升麻、白虎等药主之；阴证发斑，宜调中温胃，加以芍药、鄙香，以大建中之类，其火自下，其斑自退，可谓治本而不治标也。疹属热与痰在肺，宜清肺火，降痰，或解散出汗，亦有可下者。瘾疹多属脾，隐隐然在皮肤之间，故言隐疹也。发而多痒，或不仁者，是兼风、兼湿之殊；色红者，兼火化也，亦有内中寒而发斑也。按：《略例》云：完颜小将军病寒热间作，有斑三五点，鼻中微血出，两手脉沉涩，胸膈四肢按之殊无大热，此内伤寒也，问之，因暑卧殿角伤风，又渴饮水酪冰，此外感者轻，内伤者重，从内病俱为阴也，故先斑衄，后显内阴，寒热间作，脾寒有之，非往来少阳之寒热也，与调中汤数服而愈。
〖斑疹诸方〗
元戎葛根汤　治斑在肌肤，冬温始发，肌中斑烂，咳而心闷，但呕清汁。
葛根　橘皮　杏仁　知母　黄芩　甘草　麻黄
上等分，水一盏，煎六分，温服。
阳毒升麻汤　治斑在面，伤寒一二日，或吐后下，变成阳毒，腰背痛，烦闷不安，面赤，狂言见鬼，下痢，脉浮大，咽痛。
升麻（五钱）　犀角　黄芩　人参　射干　甘草（各二钱半）
上㕮咀，水煎取半盏，刻许再进，温覆手足，得汗出即解。
玄参汤　治斑在身，汗吐后，毒不散，表虚里实，发于外，甚则烦躁谵语。
玄参　升麻　甘草（等分）
阳毒栀子汤　治小儿伤寒壮热，百节疼痛而发斑。
升麻　栀子仁　黄芩　芍药　石膏　知母　杏仁　柴胡　甘草
上粗末，每服三钱，入姜三片，豉五十粒，煎服。
消毒犀角饮子　治小儿斑及瘾疹。
牛蒡子（六钱）　荆芥　防风（各二钱）　甘草
上㕮咀，水煎服。
解毒防风汤　治斑及瘾疹痒痛。
防风（半两）　地骨皮　黄芩　芍药　荆芥　枳壳　牛蒡子（各三钱）
上为粗末，每服二钱，水煎服。
阴毒升麻鳖甲汤　治小儿阴斑。
升麻　当归　甘草　蜀椒　鳖甲
上为末，每服三钱，水煎服。
三因加味羌活汤　治小儿感四时所传，肌肤发为瘾疹。
羌活　前胡　人参　桔梗　甘草　枳壳　川芎　天麻　茯苓　蝉蜕　薄荷（等分）
上㕮咀，捣为末，每服三大钱，姜三片，煎服。
调中汤　治内伤外感而发阴斑。
苍术（一钱半）　陈皮（一钱）　砂仁　藿香　芍药（炒）　桔梗　甘草（炙）　半夏　白芷　羌活　枳壳（各一钱）　川芎（五分）　麻黄　桂枝
上㕮咀，姜三片，水煎服。
化斑汤　治小儿伤寒，汗吐下后，斑发脉虚。
白虎汤加人参，《守真类粹》再加白术。
上㕮咀，时时煎服之。
当归丸　治小儿伤寒斑见，无大热，脉虚，秘闷。
当归（半两）　甘草（一分）　黄连　大黄（各二钱半）
上先将当归熬膏，入此药末三味，为丸，渐加至利为度。

水肿门  ***************************
〖脉法〗
《脉经》云：水病，脉洪大者可治。微细者不可治。水病胀闭，其脉浮大软者，生。沉细虚小者，死。水病腹大如鼓，实者生，虚者死。
〖论水肿〗
钱氏曰：肾热传于膀胱，热盛逆于脾胃，脾虚而不能制肾，水反剋土，脾随水行，脾主四肢，故流走而身面皆肿也。若大喘者，重也，何以然？肾水胜而克退脾土，上胜心火，又胜肺，肺为心克，故喘。或问：心刑肺，本见虚，今何喘实？曰：此有二，一者，肺大喘，此五脏逆；一者，肾水气上行，傍侵于肺，故令大喘也，此皆为难治。丹溪云：惟肾虚不能行水，脾虚不能制水，胃与脾合，又胃为水穀之海，因虚而不能传化焉。而肾水氾滥，反得以浸渍脾土，于是三焦停滞，经络壅塞，水渗于皮肤，注于肌肉，而发肿也。其状目胞上下微起，肢体重者，喘咳，怔忡，股间清冷，小便涩黄，皮薄而光，手按成窟，举手即满是也。古方有十种论证：以短气不得卧为心水，两胁紧痛为肝水，大便鸭溏为肺水，四肢苦重为脾水，腰痛足冷为肾水，口苦咽乾为胆水，下虚上实为大肠水，腹急之瘦为膀胱水，小便闭泄为胃水，小腹急满为小肠水。诸家只知治温，多利小便之说，执此一途，用诸去水之药，往往多死。殊不知脾极虚损，虽劫目前，水气复来，缩手待毙矣。
〖水肿治法〗
丹溪曰：水之为病不一。贾洛阳以病肿不治，必为痼疾，虽有扁鹊亦莫能为，则知肿之危恶，非他病比也。治水大法：宜补中行湿，利小便。而凡有热者，水气在表，可汗；身无热者，水气在里，宜下。腰以下肿，宜利小便；腰已上肿，宜发汗，此仲景之要法也。若遍身肿，烦渴，小便赤涩，大便闭结，此属阳水，先五皮散，次四磨饮加生枳壳，重则疏凿饮。若遍身肿，不烦渴，大便溏，小便少，不涩赤，此属阴水，宜实脾饮，或木香流气饮主之。阳水病兼阳证者，脉必沉数；阴水病兼阴证者，脉必沉迟。气若陷下，用二陈加升提之药，能使大便润而小便长。如腹胀，少加厚朴佐之；气不运，加木香、木通以调之。又有小儿初中，便觉痰嗽喘急，正属脾胃所主，宜先解表散，次投商陆丸。《内经》曰：开鬼门，洁净府，正此谓也。
〖水肿灸法〗
小儿水气肿及腹大，灸水分一穴，三壮。取法：在脐上一寸是穴。
〖水肿诸方〗
加味五皮饮　治小儿四肢肿满，阳水、阴水皆可服之。
五加皮　地骨皮　生姜皮　大腹皮　茯苓皮（已上各一钱，内加姜黄一钱，木瓜）
上作一服，水煎服。一方去五加皮，用陈皮、桑皮。
疏凿饮子　治水气，通身浮肿，喘，呼气急，烦渴，大小便不利，服热药不得者。
泽泻　赤小豆（炒）　商陆　羌活　大腹皮　椒目　木通　秦艽　槟榔　茯苓皮（各等分）
上㕮咀，水煎，姜五片。
葶苈散　治小儿水气肿满。
甜葶苈　隔纸炒　黑牵牛　槟榔　大黄（各等分，煨）
大橘皮汤　治湿热内攻，腹胀水肿，小便不利，大便滑泄。
陈皮（一两半）　木香（三钱半）　滑石（六钱）　槟榔（三钱）　茯苓（一两）　肉桂（各半两）　猪苓　白术　泽泻　甘草（一钱）
上锉散，每服三钱，水一盏，煎服。
实脾散　治小儿阴水发肿，用此先实脾土。
厚朴（姜制）　白术　木板　木香　乾姜（炮。各一两）　草果仁　大腹皮　附子　白茯苓　甘草（炙。各半两）
上㕮咀，每服三钱，入姜枣，水煎服。
消肿丸　治小儿水肿喘满，小便不利。
滑石　木通　白术　黑牵牛　通脱木　茯苓　茯神　半夏　陈皮（各一分）　木香　瞿麦穗　丁香（各半两）
上为末，酒糊丸，梧桐子大，每服二十丸，灯心、麦门冬汤下。

腹胀门  ***************************
〖论小儿腹胀之由〗
《内经》曰：诸腹胀大，皆属于热。又《针经》曰：夫胀者，皆在于脏腑之外。排脏腑而郭胸胁，胀满皮肤，故命曰胀。或厥气在下，荣卫留止，寒气逆上，真邪相攻，两气相搏，乃合而为胀也。又《讽经篇》云：因饮食劳倦，损伤脾胃，始受执中，未传寒中，皆由脾胃之气虚实，不能运化精微而制水穀，聚而不散，而成胀满，此寒湿郁遏而胀也。大抵小儿多由饮食饥饱，生冷甜腻，聚结不散，或因久患疳积，及疟后癖块不消，皆能为胀，按之如鼓，膨脝者是也。故有疳胀、气胀、膈胀、虫胀、积胀、食胀、虚胀、冷胀、锁肚胀，病名不同，宜各随轻重盛衰主治，庶不差误。
〖腹胀治法〗
钱氏云：治腹胀者，如行兵，战寇于林，寇未出林，以兵攻之，必可获寇；若出林，不可急攻，攻则必有失，当以意渐收之，即顺也。又云：小儿腹胀，由脾胃虚，气攻作也。实者，闷乱喘满，可下之，用紫霜丸、白饼子；不喘者，虚也，不可下。若误下致脾虚，气上附肺，而行肺与脾，子母皆虚，肺主目胞腮之类，脾主四肢，母气虚甚，主目胞腮肿也。色黄者，属脾也，治之用塌气丸渐消之，未愈渐加丸数，不可以丁香、木香、橘皮、豆蔻大温散药治之，使上下分消，其气则愈也。若虚气也，出附脾而行，即脾胃内弱，每生虚气，入于四肢面目矣。小儿易为虚实，脾虚不受寒温，服寒则生冷，服温则生热，当识此，勿误也。胃久虚热，多生疸病，或引饮不止，脾虚不能胜肾，随肺之气上行于四肢，若水状，肾气浸浮于肺，即大喘也，此当服塌气丸。病愈后，面未红者，虚衰未复故也。凡治小儿虚腹胀，光服塌气丸不愈，腹中有食积结粪，小便黄，时微喘，脉伏而实，时饮水，能食者，可下之瘥。脾初虚而后有积，所治宜先补脾，然后下之，下后又补脾，即愈也。不可补肺，恐生虚气耳！
〖丹溪治腹胀大要〗
小儿腹胀，萝卜子、紫苏梗、乾葛、陈皮等分，甘草少许，煎服。食少，加白术。一法用大虾蟆一个，入猪肚内，煮熟，去虾蟆，将肚食尽。若脉实人壮者，或可攻之，便可收拾，用白术为主。如因有食积而腹胀者，有热，用木香槟榔丸；有寒，用木香、厚朴、丁香、砂仁、神麴、香附；有食肉，多腹胀，三补丸料内加香附、半夏曲，蒸饼丸；腹实者，按之不坚不痛，宜下之消之，次补之；虚者，温之升之，补为要。厚朴治腹胀，因味辛，以气聚于下焦故也，须用姜制之。
〖腹胀诸方〗
中满分消丸　治中满，鼓胀水水，眼大，热胀并宜治之。
黄芩　枳实（炒，二钱）　半夏（各三钱）　黄连（三钱）　姜黄　白术　人参　甘草　猪苓（各一钱）　厚朴（制，五钱）　茯苓　砂仁（各二钱）　泽泻　陈皮（各三钱）　乾生姜（二钱）　知母（三钱）
上为末，水浸，蒸饼子，丸如桐子大，每服三十丸，焙热，白汤食后服。寒因热用，故焙之。
槟榔丸　治小儿疳气，腹胀，胸膈痞闷，喘急不安。
青皮（去穰，用巴豆炒黄色，去巴豆）　槟榔　萝卜子　香附子　木香　黑牵牛
上为末，姜糊丸如粟米大，每服十丸，米饮下。
三稜丸　治小儿停积，腹胁胀满，乾呕恶心，全不入食。
三稜（煨）　木香　神麴（炒）　陈皮（各一两）　丁香（半两）　半夏（姜汁制，一两）　桂心（半两）
上为末，面糊丸，粟米大。乳食后，生姜下二十丸。
分气散　治小儿肿胀作喘，气短而急。
北梗　赤茯苓　陈皮　桑白皮　大腹皮　枳壳（制）　半夏曲　真苏子（炒）　紫苏　甘草（炙。各二钱）
上锉，每服一钱，水小盏，姜三片，枣二枚，煎半服。

风痫门  ***************************
〖论三痫〗
《千金》云：小儿之痫有三，风痫、惊痫、食痫也。风痫缘衣暖汗出，风因入也，初时先屈指，如数物，乃作；惊痫起于惊怖、犬啼乃作；食痫，其先不哺乳，吐而变热，后发热。风痫、惊痫时时有之，十儿之中未有一二。凡是先寒后热者，皆食也。惊痫皆按图灸之，风痫当以猪心汤，食痫当下乃愈，紫霜丸佳。
〖论五痫〗
《三因》云：古方有五痫、五脏痫、六畜痫等名，证不同，难于备载。《别录》有五痫之证：一曰马痫，作马鸣，以马属在午，手少阴君火主之，故其病应于心；二曰羊痫，作羊叫声，以羊属未，足太阴湿土主之，应乎脾；三曰鸡痫，作鸡叫声，以鸡属酉，足阳明燥金主之，应乎肺；四曰猪痫，作猪叫声，以猪属亥，手厥阴心包主之，应乎右肾；五曰牛痫，作牛吼声，以牛属丑，手太阴湿土主之，应乎脾。此五痫应乎五畜，应乎五脏者也。发则旋晕颠倒，口眼相引，目睛上摇，手足搐搦，背脊强直，食顷乃苏，各随所感，施以治法。
〖论痫治法〗
仁斋曰：小儿之恶候也，盖小儿血脉不敛，气骨不聚，为风邪所触，为乳哺失节，停结癖积而得之。其候神气拂郁，瞪眼直视，面目牵引，口噤涎流，腹肚胀脝，手足搐掣，似生似死，或声或哑，或项背反张，或腰脊强直，但四体柔弱发而时醒者，为痫；若一身强硬，终日不醒，则为痓痓矣。大概血滞心窍，邪气在心，积惊成痫。通行心经，调平血脉，顺气豁痰，乃其要也。假令小儿有热有痰，不欲乳哺，眠睡不安，常常惊悸，此皆发痫之渐，即以紫霜丸导之，时间量与紫霜丸，减其盛气，则无惊风痫瘹之患。痫证方萌，耳后高骨间必有青纹，纷纷如线，见之则为爪破，须令出血。啼叫尤得气通，诸痫发不能言者，盖咽喉为气之道路，风伤其气，以掩声音道路之门，抑亦血滞于心，心窍不通所致耳。南星炮为末，雄猪胆汁调和少许，啖之，辄效。若夫钱氏五痫丸并南星散，以菖蒲煎汤调下，甘遂猪心汤和苏合香丸一丸，皆治痫之要药也。
〖风痫灸法〗
小儿癫痫，惊风目眩，灸神庭一穴七壮，在鼻柱直上入发际五分。
小儿猪痫，如哕吐清沫，灸巨阙穴三壮，在鸠尾下一寸，陷中是穴。
小儿鸡痫善惊，及掣自摇，灸少阴二壮。取法：在掌后去腕半寸，陷中是穴。
小儿惊痫者，先惊叫乃发也，灸顶上旋毛中三壮，及耳后青络脉，炷如小麦大。
小儿惊痫，灸鬼禄一穴三壮。取法：在上唇内中央弦上是穴。
小儿食痫者，先寒热洒淅乃发也，灸鸠尾穴上五分三壮。
小儿牛痫，目视直，腹胀乃发也，灸鸠尾一穴三壮。取法：胞蔽骨下五分，陷中是穴。
小儿马痫，张口摇头，身折反马鸣也，灸仆参穴各三壮。取法：在足跟骨下，白肉际陷中，拱取之是穴。
小儿羊痫，目闭吐舌，羊鸣也，灸第九椎下节间三五壮。
〖风痫诸方〗
紫霜丸
代赭石（醋淬七次）　赤石脂（各一两）　杏仁（五十个，去皮尖）　巴豆（三十个，去皮、膜、心）
上先将杏仁、巴豆入乳钵内，细研如膏，却入代赭石、赤脂末仁和匀，以汤浸，蒸饼丸，如粟米，一岁儿服五丸，米饮吞下。
龙胆安神丸
茯苓（三两）　人参　地骨皮　甘草　麦门冬　桑白皮（各二两）　马牙硝（二钱）　龙脑　麝香（各三钱）　牛黄（半两）　朱砂（二钱）　乌犀（一两）　金箔（三十五片）
上为细末，炼蜜为丸，如弹子大，金箔为衣。如风痫，冬月温水化下，夏月凉水化下，不以时。二三岁者，日进两服；小□，一丸分二服。虚劳发热咳嗽，新汲水下。
钱氏五色丸
朱砂（半两）　水银（一分）　雄黄（一两，熬）　真珠子（一两，研）　铅（三两，同水银熬）
上为炼蜜，丸麻子大，每服三四丸，煎金银薄荷汤下。
矾丹
虢丹　晋矾
上丹砖凿一窠，可容一两许，先安丹在下，次安矾在上，以炭五年煅，令炭尽，取出细研，以不经水猪心血为丸，如绿豆大，每服十丸至二十丸，橘皮汤。
元戎二白丸
白矾（一块，约一两）
上用生，蒸饼剂，裹蒸热，去皮可，凡入轻粉一字或半钱，量虚实加减，丸桐子大，服二三十丸，生姜汤下，小儿丸小。
朱砂滚涎散　治小儿五痫。
朱砂　白矾（生用）　赤石脂　硝石（各等分）
上为细末，研蒜膏为丸，如绿豆大，每服三十丸，食后荆芥汤下。
控涎丸
川乌（生）　半夏（各半两）　殭蚕（生姜汁浸一宿，半两）　全蝎（去尖，七个）　铁粉（三钱）　甘遂（二钱半）
上为末，生姜自然汁成薄糊，丸如绿豆大，朱砂为衣，每服十五丸，姜汤下。忌甘草。
利惊丸
青黛　轻粉（各一钱）　牵牛末（半两）　天竺黄（二钱）
上为末，白糊为丸，如小豆大，二十丸薄荷汤下，一天一粒化下。
镇心丸
朱砂　龙齿　牛黄（各一钱）　铁粉　琥珀　人参　茯神　防风　全蝎（七个，炙）
上为末，灯心汤调下，三岁一字。
泻青丸
龙胆草（焙）　栀子仁　大黄（湿纸煨）　羌活　防风（各一钱）　川芎（一钱）
上为末，炼蜜为丸，桐子大，每服一丸，煎竹叶薄荷汤调下。
五痫丸
朱砂（半两）　水银（一分）　铅（三两）　雄黄（一两）　真珠（一两）
上为末，炼蜜为丸，麻子仁大，每二丸，金银煎汤下。

伤寒门  ***************************
〖治伤寒用药大略〗
彭用光曰：凡证有头疼恶寒，皆是伤寒，无则皆否也。何则？盖伤寒则恶寒，伤食则恶食，理固然也。但在冬时恶寒为甚，盖冬时为正伤寒，天气严凝，风寒猛烈，触冒之者，恶寒殊甚。其馀时月虽恶寒亦微，未若冬时之恶寒为甚也。冬时气寒，腠理微密，非辛甘温不可，故以桂枝等药以治之。然风与寒常相因，寒则伤荣，恶寒头痛，脉浮紧而无汗，则用麻黄汤，开发腠理以散邪，得汗即愈；风则伤卫，头痛恶风，脉浮缓而自汗，则用桂枝汤，充塞腠理以散邪，汗止即愈。《经》云：甘辛发散为阳是也。若夫荣卫俱伤，又非此二汤所能治也，须大青龙汤，然此汤大峻，亦有何代之者？其非冬时，有恶寒头痛之证，皆宜辛凉之剂，通表里以和之，则愈矣。若以冬时所用桂枝辛温之药，而通治之，则杀人矣。曰：辛凉者，何？羌活冲和汤是也。兼能代大青龙汤为至稳，呜呼！一汤可代三方，危险之药如坦夷，其神乎哉！过此，则少阳、阳明二经在乎半表半里，肌肉之间，脉亦不浮不沉。外证在阳明，则有目疼鼻乾，不得眠之证，脉似洪而长，以葛根解肌汤、升麻汤治之；在少阳，则胸胁痛而耳聋，脉见弦数，以小柴胡汤加减而和之，本方有加减法。此二经不从标本，从乎中也。余常以小柴胡汤加葛根、芍药，治少阳阳明俱病而拾芥，过此不已，则传阳明之本，为入里也，使作实热治之，其外证悉罢，谓无头痛恶寒，脉见沉实不浮，谵妄恶热，六七日不大便，口燥咽乾而渴，轻则大柴胡汤，重则三承气汤选用。或曰：邪既入里而作实，无非大黄苦寒之药除下之，何则？用力之杂遝也。余曰：传来非一，治之乃殊耳。病有三焦俱伤者，则痞满燥实全俱，则宜大承气汤，厚朴苦温以去痞，枳实苦寒以泻满，芒硝咸寒以润燥软坚，大黄苦寒以泻实去热，病斯愈矣。邪在中焦，则有燥实坚三证，故用调味承气汤，以甘草和中，芒硝软坚润燥，大黄泻实，不用枳实、厚朴以伤上焦。有大热宜解毒，葛根汤、参苏饮之类。汤氏曰：大凡小儿伤寒治法，周岁已前热轻者，服惺惺散，周岁已后，急须解表，微汗为妙，须在一昼夜得热退，方保无虞。今之医士，多不表汗，致令五六日不除，入于经络，抟于血气，传变多证，或生惊风，渐至危笃，伤生害命，可不慎乎！
〖论小儿伤寒夹惊、夹食、疮疹各异〗
治足大阳经标热，则合为发热，又谓之拂拂而热者，其热在皮肤之上，如羽毛之所拂，明热表必出头露面，扬手掷足，掀衣气粗，是为里证，宜疏利之大柴胡、四顺饮、洗心散类。若头额冷，手足凉，口气冷，面色黯淡，泻利青白，是谓阴证，宜与温之，五积散、理中汤之类，重者四逆汤主之。夹惊者，因惊之时而又感寒邪，或因伤寒发热，以至热极生风，是热乘于心，心主血脉，心神易动，为热所乘，故发搐也，慎勿与治惊之剂，宜疏解之，王氏薄荷散、人参羌活散之类，甚者抱龙丸主之。夹食者，或先伤于寒，后伤于食，或先伤于食，后伤于寒，以致发热气粗，口中嗳气，肚热腹胀，上热下冷，或大便酸馊，并宜解散，次与消导，甚者推荡之，先用败毒散，后用藿香正气散加神麴、麦芽、棠球子、砂仁、香附之类；内实者，加枳实、青皮；不解者，加软苗柴胡、芩连之类。如不愈，以大柴汤下之；其疮疹发热，又与正受伤寒不同，但见腮赤烦躁，多嚏呵欠，顿闷悸动，昏倦，耳鼻尖冷，手足俱冷者是也。其伤寒发热，自表达里，疮疹发热，从里出外，宜行温平之剂，氤氲轻清之元气调胃之名，于此立也。上焦受伤则痞而实，用小承气汤，枳实、厚朴能除痞，大黄之泻实，去芒硝则不伤血分之真阴，谓不伐其源也。若夫大柴胡汤，则表邪尚有，里证又急，不得不下，只得以此汤通表里而缓治之。犹有老弱及气血两虚之人，不宜用此。三阳之邪在里，为患三时，谓春夏秋也，不须头痛恶寒而反渴者，此则温病也。暑病亦然。此之温病，则尤加热也，治宜小柴胡汤。盖此汤春可治温，夏宜治暑，秋能润燥；又宜葛根汤、升麻汤、解毒汤、败毒散。中暑而渴者，柴胡石膏汤、人参白虎汤，看渴微甚而用，无不效。经曰：发热不恶寒而渴者，温病也。若夫阴证，则别有法，不在此例矣。
〖伤寒阴毒灸法〗
气海穴在脐下一寸五分，石门穴在脐下二寸，关元穴在脐下三寸。已上三穴，治阴厥、脉微欲绝、囊缩遗尿、腹痛腹满、肠鸣皆效。
阳陵泉二穴，在膝下一寸。易老曰：烦满囊缩者，宜灸此穴。
凡脉微弦小，腹痛，厥阴也，宜灸归来、关元各五壮。
凡脉沉，脐腹痛，少阴也，宜灸中脘五七壮。
〖伤寒诸方〗
麻黄汤　潜溪曰：凡小儿伤寒，则怕寒拘急，发热合为二。然在表，昼夜不止，直待汗出方解。其恶寒，必偎人，藏身引衣，鼻塞多涕，是谓表证，宜微汗之解肌汤、萧氏青龙汤、败毒散之类。恶寒而内实者也，其脉浮数，或浮紧，或头痛身痛，腰疼，骨节痛，恶风，无汗而喘者，以此汤汗之。
麻黄（三钱）　桂枝（二钱）　甘草（一钱）　杏仁（去皮尖，一钱半）
上，水一盏，生姜三片，枣子一枚，去上沫，滤清，乘热服之，以衣被盖暖，取汗漐漐，遍至手足心则止，不必再服之也。而须臾汗未出者，宜啜热稀粥一盏，以助药力，汗出则止。如又汗未出，再煎一剂与之，仍前温覆取汗，若病重者，一日一夜服，周时观之，若表证仍在者，须再作一剂煎。
羌活冲和汤　治太阳无汗，发热头痛，恶寒脊痛，脉浮紧。又治非冬时，天有暴寒中人，亦头痛恶寒发热，通宜此汤治之，以代麻黄汤用，太阳经之神药也。
羌活（一钱半）　防风（一钱）　苍术（一钱半）　黄芩（一钱）　白芷（一钱）　甘草（一钱）　生地黄（一两）　细辛（五分）　川芎（一钱）
上，水一锺，煎六分，温服。
解肌汤　治温病天行，头痛壮热，春感青邪，发热而渴，不恶寒。
葛根（一钱）　桂枝（一钱）　黄芩（半钱）　芍药　麻黄（七分）　甘草（半钱）
上，水二锺，枣一枚，煎服，以不解，再取汗。
小柴胡汤　太阳病十日已去，脉细而嗜卧，外已解，设胸满痛，与服之。伤寒五六日，中风，来往寒热，胸胁苦痛，默默，悸，欲食，心烦喜呕，或胸膈烦而不呕，或渴，或腹中痛，或胁下痞硬，或心下悸，小便不利，或不渴，身有微热者，此汤主之。血弱气尽，腠理开，邪气因入，与正气相搏，结于胁下，邪正分争，往来寒热，休作有时，脏腑相连，其痛必下，邪高补下，致使呕也，此汤主之。伤寒五六日，身热恶风，头项强，胁下满，手足温而渴者，此汤主之。伤寒五六日，头汗出，微恶寒，心下满，不欲食，大便硬，脉细者，为阳微结，必有表，复有里，脉沉亦在里也。汗出为阳微，假令纯阴，结不得复，有外证悉入在里，此为半在表，半在里也，脉虽沉紧，不得为少阴病，所以然者，阴不得有汗也，今头汗者，故知非少阴也，可与服此汤。设不了了，得屎而解。阳明病发潮热，大便溏，小便少，胸膈满者，与此汤服之。阳明病胁下硬满，不大便而呕者，舌上白胎者，可与服之，上焦得通，津液得下，胃气因和，濈然汗出而解。阳明中风，脉弦浮大，短气，腹部满，胁下及心痛，久按之，气不通，鼻乾，不得卧，一身及目悉黄，小便难，有潮热，时时哕，身前后肿，刺之少瘥，外不解，病过十日，脉续浮者，此汤主之。已上属阳明经太阳病不解，转入少阳，胁下硬满，乾呕不能食，往来寒热，尚未吐下，沉紧者，此汤主之。伤寒瘥后，更发热，此汤主之。
柴胡（二两）　黄芩　人参　甘草（炙。各七钱半）　半夏（一两，泡）　大枣（六枚）
上锉散，每服三钱，水一盏，生姜二片，枣一枚，煎，温服。
大柴胡汤　治阳明病外证，身热汗出，而不恶寒，但恶热，宜服之。阳明病，脉逆，发热，头眩，小便难，此欲发疸，必宜服之。阳明病，胁下硬满，大便秘而呕，口燥者，此汤主之。阳明病中风，其脉浮大，短气心痛，鼻乾，嗜卧，不得汗，一身尽黄，小便难，有潮热而哕，此汤主之。伤寒三日，少阳受病，口乾燥，目眩，宜服之。少阳病，胁下坚满，乾呕不食，往来寒热，若未吐下，其脉沉紧，此汤主之。少阳病，若已吐下，发汗，谵语者，此汤主之。少阳中风，两耳无所闻，目赤，胸中满而烦，不可吐下，吐下则悸而惊，此汤主之。少阴病恶寒，时时自烦，不欲厚衣，此汤主之。少阴病，下利清水，色青者，心下必痛，口乾燥者，此汤主之。伤寒六日，阳脉涩，阴脉弦，常腹中急痛，此汤主之。伤寒六日，下之胸满烦惊，小便不利，谵语，一身不可转侧，此汤主之。伤寒发热，汗出不解，心不痞硬，呕吐不利，此汤主之。伤寒十馀日，热结在里，往来寒热，及阳明病汗出，谵语，腹中满痛，并阳明少阴合病，不利，脉滑而数，此汤主之。伤寒六七日，目中不了了，睛不和，无表里证，大便难，身微热，此汤主之。伤寒七八日，脉浮数，病人烦热，汗出解后，又如疟状，日晡发潮热，脉滑者，宜服之。
大承气汤　治阳明病不吐而烦者，宜服之。阳明病脉迟，虽汗出，不恶寒，体重，腹满而喘，有潮热，可攻其里，手足濈濈汗出，为大便已坚，宜服之。阳明病，其人多汗，津液外出，胃中乾燥，大便坚者，必谵语，宜服之。阳明病，发作有时，汗不解，腹胀痛，宜服之。阳明少阴合病，自利，脉浮者，顺滑而数者，有宿食，宜服之。少阴病，口燥舌乾，宜服之。少阴病，脉细沉数，病在里，不可发汗，宜服之。少阴腹满，不大便者，宜服之。
大黄（半两，微炒）　厚朴（一两，制）　枳实（一个，麸炒）　芒硝（半两）
上为饮子，白水煎，临熟入芒硝，再沸去滓，加减服。
小承气汤　治大阳病，吐下后发汗而微烦，小便数，大便坚，宜服之。阳明病，若汗多出而微寒，为外未解，无潮热不可与之。若腹满不大便，可少少与之。
大黄（一两，微炒）　厚朴（半两，制）　枳实（一个，大者，炙）
上㕮咀，水一锺，煎六分，温服。
调胃承气汤　治伤寒发汗后，恶寒，虚也；不恶寒但热者，实也，当下。伤寒十三日过经，谵语者，当下之。若自利者，脉当微厥，反和者，此为内实，当下之。大阳病经十馀日，心下温温欲吐，胸中实，大便溏，腹微满，郁郁微烦，当下之。大阳病三日，发汗不解，蒸蒸热者，当下之。
大黄（一两，炒）　芒硝（九分）　甘草（半两，炙）
上㕮咀，同法煎，加减服。
四逆汤　治少阴病足冷，脉沉者，急温之，宜四逆汤。若下利清穀，里寒外热，手足厥逆，脉微欲绝，身反不恶寒，其人面赤色，或腹痛，或乾呕，或呕痛，或下利不止，脉不出者，以此汤主之。
附子（大者一个，去皮脐，切用四片）　炙甘草（二钱）　乾姜（炮，二钱）
上作二服，水二锺，煎至一锺，去滓温服。
理中汤　大阴腹中痛，或呕吐，食不下，或腹中痞满，或自利不渴，脉沉细而迟者。
人参（二钱）　白术（三钱）　乾姜（炮，二钱）　炙甘草（一钱半）
上，水一锺，煎至六分，去渣温服。如作丸，每服各一两，甘草五钱为末，炼蜜为丸，白汤化下。
藿香正气散　治四时不正之气，寒疫时气，山岚瘴气，雨湿蒸气，或中寒腹痛吐利，中暑冒风吐泻，中温身重泄泻，或不服水土，脾胃不和，或饮食停滞，复感外寒，头痛憎寒，或吐逆恶心，胸膈痞闷，或发寒热而无汗者。
藿香（上）　白术（中，发汗用苍术）　陈皮（中）　半夏（中）　白茯苓（中）　白芷（中）　桔梗（中）　大腹皮（中）　紫苏（中）　甘草
水一盅，生姜三片，煎至六分，通口徐服之。

伤食门  ***************************
〖伤食证治〗
用光曰：凡小儿饮食，停滞中焦不化，而发热者，必恶食也。或噫气作酸，或恶闻食臭，或欲吐不吐，或吐之不尽，或恶心，或气短痞闷，或胃口作寒，或心下痞满，按之则痛，此皆停食之候也，可辨之矣，皆因乳哺不节，过餐生冷坚硬之物，脾胃不能克化，积滞中脘，外为风寒所搏，或因夜卧失盖，致头痛面黄，身热目胞微肿，腹痛膨胀，足冷肚热，喜睡神昏，不思饮食，或呕或哕，口噫酸气，大便酸臭，此为陈积所伤也。若停食，或感寒邪者，则左手人迎气口俱大，外证头疼，恶寒拘急，中脘痞闷，或吐或呕或痛者，以藿香正气散，或人参养胃汤加木香、砂仁之类。若肉食不化，加棠球子末；面食不化者，加神麴、大麦糵；生冷肉食、菜子之类不化者，必加草果、砂仁、枳实、青皮主之。如食在胃口，上未入于胃，乃可吐之，不吐则消导之。待食下胃，胃变化糟粕，外证已解，乃可下其食也，宜三物厚朴汤。热多者，大柴胡汤。如无外感，但只伤食者，以紫霜丸下之。凡治夹食伤寒，不可先攻其食，且先发散寒邪，次可消导之也。
〖伤食诸方〗
藿香正气散　治小儿内伤生冷，外感风寒，并宜治之。
藿香　厚朴　白芷　大腹皮　紫苏　陈皮　半夏　桔梗　白茯苓　甘草　白术
上锉散，水一锺，姜三片，煎至六分，温服。
人参养胃汤
人参　半夏　陈皮　茯苓　苍术　厚朴　藿香　草果
上，水一锺，生姜三片，枣一枚，煎服。
三黄枳术丸　治伤肉、湿面，辛辣味厚之物填塞，闷乱不快。
枳实（麸炒，五分）　黄连（去须，酒浸洗）　大黄（湿纸裹煨）　橘皮　白术（已上各一两）　黄芩
上为极细末，汤浸蒸饼为丸，如绿豆大，每服五十丸，白汤下，临时量所伤多少加减服之。
巴豆三稜丸（一名木香见晛丸）　治生冷硬物所伤，心腹满闷疼痛。
巴豆霜（五分）　木香（二钱）　升麻　柴胡（已上各三钱）　草豆蔻（面裹煨热，用仁）　香附子（炒。各五钱）　神麴（炒黄色）　石三稜（去皮，煨）　京三稜（各一两，煨）
上为末，汤浸蒸饼为丸，如绿豆一倍大，每服一二十丸，温白汤下，量所伤多少加减服之。
白术丸　治伤豆粉、湿面、油腻之物。
白矾（枯，三分）　黄芩（二钱）　橘皮（三钱）　神麴（炒黄色）　半夏（各一两）　枳实（麸炒黄色，一两一钱）　白术（一两）
上为极细末，汤浸蒸饼为丸，如绿豆一倍大，每服三十五丸，白汤下。素食多用乾姜黄芩汤以泻之。
草豆蔻丸　治秋冬伤食之寒冷者，胃脘当心而痛，上肢两胁，咽膈不通。
炒盐（五分）　乾生姜　青皮　橘红（各二钱）　麦糵面（炒黄色）　生黄芩（冬月不用）　半夏（汤炒七次）　枳实（麸炒，二两）
上为极细末，汤蒸饼为丸，如绿豆大，每服五十丸。

腹痛门  ***************************
〖论腹痛所因〗
潜溪曰：《内经·举痛论》云：五脏卒然而痛者，何气使然？岐伯曰：经脉流行不止，环周不休，寒气入经则稽迟，涩而不行，客于脉外则血少，客于脉中则气不通，故卒然而痛。帝曰：其痛或卒然而止者，或痛甚不休者，或痛甚不可按者，或按之痛止，或按之无益者，或喘动应手者，或心与背相引而痛者，或胁肋与小腹相引而痛者，或腹痛引阴股者，或痛宿昔而成积者，或卒然痛死不知人，有少间复生者，或痛而呕者，或腹痛而后泄者，或痛而闭不通者，凡此诸痛，各不同形，别之奈何？岐伯曰：寒气客于脉外则脉寒，脉寒则缩蜷，缩蜷则脉绌急，绌急则外引小络，故卒然而痛，得炅则痛立止。因重中于寒，则痛久矣。寒气客于经脉之中，与炅气相搏，则脉满，满则痛而不可按也。寒气稽留，炅气从上，则脉充大而血气乱，故痛甚不可按也。寒气客于肠胃之间，膜原之下，血不得散，小络急引故痛，按之则血气散，故按之痛止。寒气客于夹脊之脉，则深按之不能及，故按之无益也。寒气客于冲脉，冲脉起于关元，随腹直上，寒气客则脉不通，脉不通则气因之，故喘急应手矣。寒气客于背俞之脉则脉泣，脉泣则血虚，血虚则痛，其俞注于心，故相引而痛，按之则热气至，热气至则痛止矣（云见心痛门）。寒气客于厥阴之脉者，络阴器，繫于肝，寒气客于脉中，则血泣脉急，故胁肋与少腹相引痛矣。厥阴客于阴股，寒气上及小腹，血泣在下相引，故腹痛引阴股。寒气客于小肠膜原之间，络血之中，血泣不得注于大经，血气稽留不得行，故宿昔而成积矣。寒气客于五脏，厥逆上泄，阴气竭，阳气未入，故卒然痛死不知人，气复反则生矣。寒气客于肠胃，厥逆上出，故痛而呕也。寒气客于小肠，小肠不得成聚，故后泄腹痛矣。热气流于小肠，肠中痛，瘅热焦渴，则坚干不得出，故痛而闭不通矣。
〖腹痛治法〗
用光曰：腹痛之因，邪正交攻，与脏气相系而作也。挟热痛者，以面赤，或壮热，四肢烦，手心热见之；挟冷者，以面色或白或青见之，冷甚而证变，则面黯黑，唇口爪甲皆青矣。热冷，四顺清凉饮加青皮、枳壳；冷热，指迷七气汤加辣桂调苏合香丸。若乃邪正交争，冷热不调，加青皮、木香为妙。钱氏曰：小儿积痛，口中气温，面黄白，目无睛光，或白睛多，及多睡畏食，或大便酸臭者，当磨积，宜消积丸，甚者白饼子下之后和胃。虫痛，面㿠白，心腹痛，口中沫及清水出，发痛时，安虫散主之。小儿本怯者，多此病。积食虚痛，大同小异，惟虫痛口淡而沫出。
〖腹痛诸方〗
七气汤　治七情所伤，痰涎结聚，心刺痛，不能饮乳食。
半夏（一两，泡）　人参　桂心（各二钱）　甘草（一钱，炙）
上锉散，每服二钱，姜五片，枣一枚同煎，食前服。
指迷七气汤　治阴阳不升降，气道壅滞作疼。
青皮（炒）　陈皮　桔梗（炒）　蓬术（煨）　肉桂（去皮）　藿香　益智子（各二两）　香附子（一两半）　甘草　半夏（各七钱半，泡）
上锉散，每服二钱，水一盏，姜五片，枣一枚，煎服。
桔梗枳壳汤　治诸气痞结满闷，腹腰疼痛。
桔梗（各一两，炒）　枳壳（炒）　甘草（炙，半两）
上锉散，每服三钱，姜三片，水一锺，煎。
芍药甘草汤　治腹痛，小便不通，及治出疹肚疼。
芍药（一两）　甘草（二钱半）
上锉散，白水煎。
四顺清凉饮　治小儿血脉壅实，脏腑生热，颊赤多渴，五心烦躁，睡不宁，四肢惊掣，及因乳哺不时，寒温失度，令儿血气不顺，肠胃不调，或湿吐连滞，欲成伏热，或壮热不饮，欲发惊痫。又治风热结核，头面疮疖，目赤咽痛，馀毒，一切壅滞，并宜服之。
芍药　当归　甘草　大黄（各等分）
上锉散，三岁儿服一钱，水半盏，煎服。冒风邪，加去节麻黄；中风，体强，眼上视，加独活；热泻，加木香、煨大黄。

伤积门  ***************************
〖论小儿伤积〗
《活幼心书》云：小儿所患积证，皆因乳哺不节，过餐生冷、坚硬之物，脾胃不能克化，停积中脘，外为风寒所伤，或夜卧失盖，致头痛面黄，身热眼胞微肿，腹痛膨胀，足冷肚热，喜睡神昏，不思饮食，或呕或哕，口噫酸气，大便酸臭，此为陈积所伤。有食饱伤脾，气稍虚，物难消化，留而不去遂成其积，积贩为痢。仁斋云：小儿有积而目黄肿，肚热胀痛，复睡多困，叫啼不食，或肠闭涩，小便如油，或便利无禁，粪白而酸，此皆积证也。然有乳积，有食积，有气积，要当明辨。吐乳泻乳，其气酸臭，此由啼叫未已，以乳与儿，停滞不化，是为乳积。吐硬，带热渴泻，或呕，此由饮食无度，多餐过饱，饱后即睡得之，是为食积。腹痛啼叫，利如蟹渤，此因触忤其气，荣卫不和，淹延日久得之，是为气积。有时时泄下青水，如生草汁，是受惊而后有积，烦闷啾唧，常似生嗔，名为惊积。因受惊日久，而积成之。或额上有汗，喘息烦渴，潮热往来，肚皮有热，睡中觉腹内有物跳动者是也。然积有虚有实，虚则浑身微热，不思饮食，昏昧神缓，抱起如睡；实则吐热粪闭，囟肿喉塞，壅盛涎鸣，热毒发疮，推此可见矣。其伤乳伤食而身热者，惟腹肚之热为甚。人知伤积肚热，粪酸极臭，而夜间有热，伤积之明验，人所不知也，其或变证，面黑泻黑，久泻不已，肚腹胀满，气粗出大，手心生疮，瘦弱柔软，皆不可疗。小儿消积，多用青皮，然青皮最能发汗，汗者，勿多与之。
〖伤积治法（附调脾胃）〗
小儿诸疾，皆由乳食无度，过于饱伤，以致不能克化，留而成积。初得之时，不问乳积、食积、气积，并以木香丸、消积丸之类。其惊积，以辰砂膏，或青龙丸，量轻重而疏导之，仍以调气和胃取愈。大凡小儿肚腹或热或胀或硬，皆由内实，法当疏利下之，故东垣云：食者，有形之物，伤之则宜损其谷，其次莫若消导，丁香烂饮丸、枳术丸之类主之；稍重，则攻化，三稜消积丸、木香见晛丸之类主之；尤重，则或吐或下，瓜蒂散、备急丸之类主之，以平为期。盖脾已伤，又以药伤，使荣运之气减削，食愈难消，故「至真要大论」云：大毒治病，十去其六；小毒治病，十去其七；无毒治病，十去其八；常毒治病，十去其九。肉果菜食，度量之，无使过之，伤其正也。凡人以胃气为本，惟治病亦然。小儿胃气有虚有实，虚则呕吐不食之证，实则痞满内热之证。虚者益之，实者损之，欲得其平，则可矣。胃虚用木香、丁皮、厚朴、肉豆蔻等剂；胃实，用北桔梗、枳壳、柴胡、大黄等剂。若夫胃中停寒，则乾姜、官桂、丁香又不可阙，贵在酌量，但以小小分剂与之，夫是为之平胃。心者脾之母，进食不止于和脾，盖火能生土，当以心药入于脾胃药之中，庶几两得。古人进食方剂，多用益。知者此也。
〖伤积诸方〗
下积丸　治小儿乳食伤积，心腹胀满，气粗肚热，或泻或吐。
丁香　缩砂仁（各十二个）　使君子（五个，焙）　乌梅肉（焙）　川巴豆
上为末，研细和匀，烂饭为丸，麻子大，每服三十丸，橘皮汤送下。
木香丸　治小儿乳积、食积、气积。
木香　蓬术　缩砂仁　青皮（去白）　朱砂（研）　代赭石（研。各二钱）　大丁香（一分）　川巴豆肉（纸压去油，一分）
上为细末，和匀，飞，白矾糊丸，麻子大，风乾。每服二三丸，乳伤乳汁下，食伤米饮下，后与大异香散，或和剂异香散亦得。气积，橘皮汤下，后与和剂流气饮。
三稜消积丸　治伤生冷、硬物，不能克化，心腹满痛。
丁香　益智仁（三钱）　陈皮　青皮（各三分）　茴香（炒，半两）　炒曲　广木香（泡）　京三稜（焙。各七钱）　巴豆（和米炒，去米，五钱）
上为细末，醋糊丸，如麻子大，每服十五丸，温姜汤下。食前看虚实加减服。
枳实导滞丸　治伤湿冷之物，不得施化，而作痞满，闷乱不安。
茯苓　黄芩　白术　黄连（各三钱）　泽泻（二钱）　枳实（炒，五钱）　大黄（一两）　神麴（五钱）
上为细末，汤浸蒸饼为丸，如绿豆大，每服十丸，白汤送下。
青龙丸　治小儿惊积有热。
青黛　茯神　芦荟　南星（炮。各一钱）　麝（少许）　轻粉　巴豆（一字）　全蝎（三个，焙）
上先将巴豆研如泥，次入诸药，令极细，丸如粟米大，朱砂为衣，每服一丸，薄荷汤送下。

痞癖门  ***************************
〖痞积治法〗
用光曰：腹中有癖，不食但饮乳是也，当渐用白饼子下之。小儿病癖，由乳母乳食不消，伏在腹中，乍凉乍热相类，不早治，必成疳。以其有癖，则令儿不食，致脾胃虚而发热，故引饮过多，即荡涤肠胃，亡失津液，脾胃不能传化水穀，其脉沉细，盖不食，脾胃虚衰，四肢不举，诸邪遂生，而成疳矣。轻者，用仁斋木香丸；重者，用取癖丸；痞结甚者，用圣惠甘露散主之。
罗谦甫云：一小儿病癖积，在左胁下，硬如覆手，肚大青筋，发热肌瘦，咳嗽自汗，日晡尤甚，牙疳口臭恶，宣露出血，四肢困倦，饮水减少，病甚危笃。大医刘仲安先生治之，约百日可愈，先与沉香海金砂丸，一服下秽物两三行，次日合塌气丸服之，十日复以沉香海金砂丸利之，又令服塌气丸。如此五换，服至月馀，其癖减半；未及百日良愈。近年多有此疾，愈之者多，录之以救将来之病者也。
〖痞癖灸法〗
小儿奶癖，目不明者，灸肩中俞二穴，各一壮。取法：在肩内臁，去脊二寸，陷中是穴。
小儿癖气久不消者，灸中脘、章门二穴。中脘，从[骨曷]骬下，取病儿四指头是；章门，在大横骨外，直脐季胁端，侧卧，曲上足，举臂取之。各灸七壮，脐后脊中，灸二七壮。
〖禹讲师用灸之经验〗
脾俞一穴，治小儿胁下满，泻痢体重，四肢不收，玄癖积聚，腹痛不嗜食，痰疟寒热。又治腹胀引背，食颇多，渐渐黄瘦。在第十一椎下，两傍相去各一寸五分，可灸七壮。若黄瘇者，可灸三壮。
〖痞癖诸方〗
圣惠甘露饮子　治小儿腹胁痞结，胀满不得宣通。
甘遂（一分，煨令微黄）　青皮（浸，去白，焙）　黄芩　川大黄（锉碎，微炒，各半两）
上粗末，每服一钱，水一小盏，煎去滓，温和服，量大小增减，用得通和则止，后以糜粥放冷补之。
取癖丸
甘遂（微炒）　芫花（炒）　牵牛（半炒半生，研筛取肉）　辣桂　蓬术　青皮（去白）　木香　桃仁（浸，去皮，炒）　五灵脂（各二钱）
上细末，去油巴豆一钱，研和十分，细飞，面糊丸，麻子大，风乾。每服一二丸，姜蜜煎汤灌下，泄后冷粥补，仍和胃。
三稜煎丸　治小儿饮食过度，痞闷疼痛，食不消化，久而成癖也。此药专治妇人血积、血块，尤验。
广茂（黑角者）　三稜（二味湿纸煨香为末。各一两）　大黄（去皮，八两，为末）
上大黄银器内，以好醋渍，令平满，慢火熬，可以二味为丸，如麻子大，或绿豆大，每服十丸至十五丸，食后温水送下，虚实加减服。
青礞石丸　治小儿奶癖。
硫黄（三钱）　青礞石　五灵脂　锅底黑（各一钱半）　白丁香（一钱，去土）
上为末，米饭为丸，绿豆大，捻作饼子，每服二十饼，温水送下。
鳖甲猪肚丸　治小儿癖积发热。
柴胡（一两）　黄连　鳖甲（九肋者佳，醋炙黄色。各七钱）　枳实（麸炒）　木香　青皮（各半两）
上入干青蒿七钱，同为末。以棕猪肚一个，去脂，盛药蒸熟，同捣和为丸，如桐子大，每服一十丸，煎人参汤送下，食后服。


下卷  ——————————————————————————————————————————————————————————————————————————————————————————

小便诸证门  ***************************
〖小儿诸淋证治〗
用光按：《病式》云：淋，小便涩痛也。热客膀胱，郁结不能渗泄故也。巢氏《病源》曰：诸淋皆肾虚所致。肾与膀胱为表里，主水，下入小肠，通行胞，行于阴而为溲，肾气通于阴，下流之道也。淋有五，名曰膏，曰冷，曰热，曰血，曰石。膏淋者，见小便有肥脂，似膏而浮于小便之上，此肾虚不能制水，其肥液而下行也。冷淋者，必先战慄而后小便，此亦肾虚而下焦受冷，冷气入胞，与正气交争，故小便涩而战慄也。热淋者，是下焦有热，热气传于肾，流入于胞，其溺黄多而涩，间有鲜血同来者也。血淋者，乃热之极也，心者血之主，外行经络，内行脏腑，热胜则失其常道，心与小肠为表里，故下流而渗入于胞，则为血也。石淋者，肾主水，水结则化为石，盖肾为热所乘。遇小便则茎中痛，不得流利，痛引小腹，则砂石从小便出，甚至塞痛，令人昏闷，遍身有汗而后醒，此痛之使然。五淋虽曰肾虚所致，然小肠为受盛之府，气涌于膀胱，膀胱为津液之腑，气通于胃，余化下流而不通，皆曰肾气不足，热入膀胱，水道涩而不利，出入起数，脐腹急痛，蕴作有时，或以豆汁膏血，并以局方五苓散，下龙脑鸡苏丸，自然平愈；及香芎圆补肾，地黄丸与之，疏导补益为上。
〖论小便闭塞不通〗
曾氏曰：婴儿小便闭而不通者，有阴阳二证。阴闭者，为冷湿乘虚入里，因而不通，名曰阴闭，以白芍药汤加南木香，及用炒盐以绢帕兜，令带热熨脐四围，并投五苓散，入灵砂末，温盐汤空心调服，其效尤速。阳闭者，因暴热所逼，涩而不通，名曰阳闭。又有癃闭，与淋不同。《内经·宣明五气篇》曰：膀胱不利为癃。盖癃者，乃内脏气虚，受热壅滞，宣化不行，非涩非痛，但闭不通，腹胀紧满，并以㕮咀五苓散，加车前子、灯心之类，及投木通散、玉露饮、益元散，皆可用之。或贴姜豉饼于脐上取效，不拘阴阳二证，悉能疗之，并与万安饮，尤妙。
〖论小儿阴肿〗
《全婴方》云：小儿阴肿、核肿者，由儿啼怒，气逆不顺，乘虚而行，阴核偏大。又因甘肥不节，生冷过度，致生疳气，气结不行，流入阴中，或伤暑毒，或触风邪，使血气与邪气相转，停结不散，则成阴肿也。仁斋云：夫苟肾经气虚，或坐石不起，冷气凝之，或近地经久，风邪湿气伤之，不为阴肿几希矣。间有啼叫，怒气闭击于下，结聚不散，加以水窦不行，亦能发为此疾，治用桃仁丸主之。丹溪谓：脱囊肿大，坠下不收，用紫苏茎叶为末，水调荷叶包之。一人传此方，用野白紫苏为末，湿则渗之，干则香油调敷，虽皮渍子坠，皆有神效。此用紫苏，盖亦同功也。
〖论小儿尿床遗溺〗
用光按：《原病式》云：遗尿不禁者，为冷。《内经》云：不约为遗溺。仁斋曰：小便者，津液之馀也。肾主水，膀胱为津液之腑，肾与膀胱俱虚，而冷气乘之，故不能拘制其水，出而不禁，谓之遗尿。睡里自出者，谓之尿床，此皆肾与膀胱俱虚，而挟冷所致也，以稚肠散主之。亦有热客于肾，部干于足厥阴之经，廷孔郁结极甚，而气血不能宣通，则痿痹而神无所用，故液渗入膀胱而旋溺，遗失不能收禁也。此又不可不知。
〖论小儿尿白便溺〗
仁斋曰：小儿尿白如米泔状，由乳哺失节，有伤于脾，致令清白不分，而色白也，久则成疳。此亦心膈伏热，兼而得之。《全婴方》云：小便初出微赤，良久白浊者，乃热疳之邪也。初出黄白，久白浊者，乃冷疳之久也。冷者益黄散主之，热者牛黄丸主之，冷热者芦荟丸主之，纯下白浊者厚朴丸主之。诸失津液，欲成疳而小便白者，茯苓散主之可也。
〖论小儿疝证〗
《内经·大奇论》曰：肾脉大急沉，肝脉大急皆沉，为疝证。心脉转滑急为心疝，肺脉沉转为肺疝。盖疝者，寒气结聚之所为，故令腹脐绞痛者是也。又巢元方曰：诸疝者，阴气积于内，复为寒疝所伤，荣卫不调，二气虚弱，风冷入腹而成。故《脉经》云：急者紧也。紧则为寒为实为痛，血为寒泣则为瘕，气为寒聚为疝。仁斋曰：癞疝者，阴核气结，肿大而吊痛也，多因小儿啼怒不止，伤动阴气，故阴气下结，聚而不散，得之。或胎妇啼泣过伤，令儿生下小肠气闭，亦变此候。惟是不得流行，加以风冷入焉，血水聚焉，故水气上乘于肺，先喘急，以后疝痛，其状有如桃核者，亦有稀软者，亦有外肾肿大者，亦有木梗者，脐下痛禁，皆不能忍，用药行心气，遂肾邪，利其大小便，更无补法，并用五苓散、当归散、川楝散主之。
〖灸法〗
小儿疝卵偏肿者，灸囊后络十字纹上，三壮。春灸夏较，夏灸秋较，秋灸冬较，冬灸春较。
小儿阴肿，灸内崑崙二穴，各三壮。取法：在内踝后五分，筋骨间陷是穴中。灸小便淋沥法，炒盐不以多少，热填满病人脐内，是神阙穴也，却用小麦大艾炷灸七壮。良验。或灸三阴交穴。
〖诸证方〗
〔治淋之剂〕
香芎丸　治小儿诸淋证。若患风闭尤妙。
香附　川芎　赤茯苓（各半两）　海金砂　滑石（各一两）　枳壳　泽泻　石韦　槟榔（各三钱半）
上为末，糯米粉煮为清糊，丸麻子大，每服三十三丸至五十五丸，或七十七丸，并用麦门冬熟水送下。若小便涩痛，滴三五点者，取长江顺流水，用火微温，入盐少许，调匀，空心咽服。
葵子散　治小儿诸淋。
葵子　车前子　木通　桑白皮（炒）　瞿麦　赤茯苓　甘草（炙）　山栀子（各等分）
上，水一盏，煎服。
局方五淋散　治膀胱有热，水道不通，淋涩不出，或尿如豆汁，或成沙石，或如膏，或热怫便血。
赤茯苓（六钱）　赤芍药　山栀子（各三钱）　当归　甘草（各五钱）
上㕮咀，每服三钱，水一小盏，入灯心煎服。
五苓散　治小便闭塞不通。
猪苓　泽泻　白术　茯苓　官桂
上锉散，水一盏，加车前子煎服。
木通散　治小儿上焦热，小腑闭，烦躁生嗔，及淋涩、诸疮、丹毒。
木香　地萹蓄（各半两）　大黄　甘草　赤茯苓（各三钱）　瞿麦　滑石　山栀子　车前子　黄芩（各二钱半）
上，水一锺，灯心三茎，或入薄荷煎服。
清肺散　治渴而小便闭，或黄或涩。
五苓散　琥珀（半钱）　灯心（一分）　木通（七分）　通草（一分）　车前子（炒，一分）　瞿麦（半钱）　萹蓄（七分）
上为粗末，每服三钱，水煎，食前服。
〔治阴肿之剂〕
桃仁丸
桃仁（浸去皮麸，微取三钱）　辣桂　牵牛（微炒，取仁）　白蒺藜（炒香，捣去刺）　牡丹皮　北大黄（各二钱）
上为末，炼蜜丸，麻子大，每服五丸或七丸，青白木香、葱白，入盐少许，煎汤灌下。煎大流气饮，研青木香灌下亦可。
牡蛎散　治小儿外肾肿大，茎物通用。
牡蛎粉（研十分细，先以唾津涂肿处，尖以牡蛎粉掺）
又方　治小儿卵肿，研桃仁，唾调敷。
〔治遗尿之剂〕
鸡肠散　治小儿尿床遗溺，不自知觉。
鸡肠（烧）　牡蛎灰　白茯苓　真桑螵蛸（微烧。各半两）　辣桂　龙骨（各二钱半）
上粗末，每服一钱，姜枣煎服。
〔治尿白之剂〕
茯苓散
京三稜　蓬莪术（煨）　缩砂仁　赤茯苓（各半两）　青皮　陈皮　滑石　甘草（微炒）
上为末，每服一钱，麦门冬、灯心煎汤调下。
〔治疝之剂〕
当归散
辣桂　牵牛（炒，取仁。各半两）　当归　北大黄　桃仁（浸，去皮，焙。各二钱半）　全蝎（一钱半）
上细锉，每一钱，水一锺，入蜜煎服，以利大便。利后，用青皮、陈皮、茯苓、木香、缩砂、甘草和胃。
川楝散　治小儿疝气，小腹痛引腰脊，挛曲，身不能直。
木香　槟榔　三稜　蓬术（炮）　青皮（去白）　陈皮　川楝肉　羌花（米醋炒。各半两）　川巴豆肉（不去油，一钱）
上细末，飞，面糊丸，麻子大，每服三丸，空心服下，前一服姜汤送下。
庐陵彭用光曰：幼孩疝气，生即有此□。此受父气之不足，不可用药，惟有筑宾一穴，□内踝上腨分中，灸小麦大，三壮或五壮。十五□以前小儿俱可灸之。

丹毒门（附风毒惊丹）  ***************************
〖小儿丹毒论〗
夫热与血相搏，而风冷乘之，所以赤肿游而遍体也，此由乳母酒面煎炒过，与夫烘衣与儿，不候冷而即著，多成此疾。或发于手足，或发于头面胸背，令儿躁闷。腹胀，其热如火，痛不可言，才有入腹入肾之证，便不可救。杨氏曰：丹有三色乃血热，风毒有盛有衰，夹冷夹热，故其色变易不同。《经》云：赤紫丹瘤，皆心火内郁而发，赤如丹砂，故名丹毒。盖心主血，热为血之媒，谓应火而色也，乃心家血热盛以动之，是以游走遍体。自腹生出四肢者，易治；自四肢生入腹者，难治矣。通用败毒散加紫草茸，外用白玉散敷之。大抵治小儿丹毒服表药，内解热毒，方可涂敷。既毒气无所泄，而入里害人，有身上发时，亦如前证，不甚燥痹，但见出浮于遍体，神昏不悦，名阴湿毒证。此二证不问赤白，若入腹入肾，多致为害，不可轻视如常，自取困耳。
〖论小儿风毒〗
风毒者，因惊风之后，风从气行，血从气使，毒气蓄于身也。
〖丹毒诸方〗
〔治丹毒之剂〕
葛根白术散　治小儿赤白丹毒。
白术（一钱）　茯苓（二钱）　木香（一钱半）　甘草（二钱半）　葛根（三钱）　枳壳（一钱）
上锉散，用水一盏，不拘时服。
犀角解毒散　治小儿赤白丹瘤，壮热狂躁，睡卧不安，胸膈闷满，咽喉肿痛，遍身丹毒。
牛蒡子（炒，一两五钱）　甘草（二钱半）　荆芥穗（五钱）　防风（二钱半）　犀角（一钱半）
上锉散，用水煎，不拘时服。
防风升麻汤　治小儿丹瘤赤肿。
防风　升麻　山栀（去壳）　麦门冬（去心）　木通　甘草节（各一钱）
上㕮咀，用淡竹叶三片煎，食远服。
绿袍散
绿豆（五钱）　大黄（二钱）
上为极细末，用生姜薄荷汁入蜜涂。
白玉散
滑石、寒水石二味，为极细末。
水黄散　治小儿赤瘤、丹毒、丹铍。刀子疏去流头赤晕，恶血毒汁。
土硝（五钱）　大黄（一钱）
上为极细末，用新井水调匀涂。
〖治风毒之剂〗
百解散　解散风毒。
乾葛（二两半）　升麻　赤芍药（各二两）　黄芩（一两）　麻黄（七钱半）　薄桂（二钱半）　甘草（一两半）
上用水一小盏，姜三片，葱一根，风热胜加薄荷。
当归散
当归　赤芍药（各二两）　大黄（一两）　川芎　麻黄（各半两）　甘草（一两）
上水一锺，姜三片。煎服。
拂毒散　治小儿诸风热，阴毒肿核已结成，未穿溃或正发者。
半夏（一两）　贝母　大黄　朴硝　五倍子（各二钱半）
上为末，醋或一钱二钱涂患处，如干再涂仍疏风化毒之剂，余药成末，除朴硝，临入杵匀用。
外消散
大黄　牡蛎（各半两）　朴硝（一钱）
上为末，炒一钱或二钱，取田螺三枚，净洗，再以水半盏，活过一宿，去螺。用水调涂，肿即消，螺仍送水中活之，方效。
活血散　治小儿破血伤风。
当归　生地黄　川芎　红花　赤芍药　苏木（各半两）　甘草（三钱）
上，水一锺，煎至六分温服。
〖治惊丹之剂〗
黄芩四物汤　治小儿惊丹。
当归　地黄　川芎　赤芍药　黄芩
上，水一小盏，煎至六分温服。
五和汤
当归　赤茯苓（各半两）　甘草　大黄　枳壳（各七钱半）
上，水一盏，煎六分，无时服。
三解散　治小儿惊丹，面红目赤，口疮痰嗽。
人参　防风　天麻　茯神　郁金（无，以山栀代之）　白附子　大黄（各二钱半）　赤芍药　黄芩　殭蚕（各五钱）　全蝎（十五尾，去尖）　枳壳（二钱）　粉草（六钱）
上为末，每服半钱，用温薄荷汤或灯心汤调服。

黄疸门  ***************************
〖论小儿诸疸之由〗
彭用光曰：凡小儿身皮目皆黄者，疸也。身痛，膊背强，大小便涩，一身皆黄，面目指爪皆黄，小便如屋尘色，著物皆黄，渴者，难治。此黄疸二证，多病于大病后。又有一证，生下百日，及半身不因病后身微黄者，胃热也。大人亦同。又有面黄腹大，食土渴者，脾疳也。又有自生而身黄者，胎疸也。《经》云：诸疸皆属于热。色深黄者是也。若淡黄兼白者，胃怯，胃不和也。丹溪云：不必分五，同是湿热，如署曲相似，此理甚明。《全婴方》论云：夫发黄者，皆由寒湿之气，蕴结于脾胃，蒸发而成也。阳明病，无汗，小便不利，心中热壅，必发黄。巢氏曰：小儿百日半岁，非伤寒瘟病，而身微黄者，亦是脾胃热，忌不可灸也，灸之则热甚，此是将息过度所为，微薄其衣，欲与除热丸散投之，自歇。不得妄与汤剂及灸，为害不浅浅也。
〖论发黄治例〗
《难知》云：色如熏黄乃湿病也。一身尽痛，色如橘子黄者，黄病也。一身不痛，干黄，燥也。小便自利，四肢不沉重，渴而引饮者，栀子柏皮汤。湿黄，脾也，小便不利，四肢沉重，似渴不欲饮者，大茵陈汤。若大便自利而黄者，茵陈栀子黄连三物汤。往来寒热，一身尽黄者，小柴胡加栀子汤。罗谦云：一小儿季夏身体蒸热，胸膈烦满，皮肤如溃橘之黄，眼中白睛亦黄，筋骨痿弱，不能行立，此由季夏之热，加以湿令，而蒸热薄于经络，入于骨髓，使脏气不平，故脾遂乘心，湿热相合而成此疾也。盖心火实则身体蒸热，胸膈烦满，脾热胜则皮肤如溃橘之黄。有馀之气必乘己所胜而侮不胜，是肾肝受邪，而筋骨痿弱，不能行立。《内经》言：脾热者，色黄而肉蠕动。又言：湿热成痿。信哉所言！所谓子能令母实，实则泻其子也。盖脾土退其本位，肾得复，心火自平矣。又《内经》曰：治痿独取于阳明。正谓此也，加减泻黄散主之。
〖黄疸诸方〗
加减泻黄散方　此药退脾土，复肾水，降心火。
黄连　茵陈（各五分）　黄柏　黄芩　茯苓　山栀（各三分）　泽泻（二分）
上㕮咀，都作一服，水一盏，煎至六分，去柤，稍热服食。后一服减半，待五日再服而良愈。
茵陈汤　治小儿阳明病，发热汗出者，此为越热不能发黄也。身无汗，齐颈而还，小便不利，渴欲饮水者，此为瘀热在里，必发黄。伤寒七八日，身黄如橘色，小便不利，腹痛者，并主之。
山茵陈　栀子仁　川大黄
上等分，㕮咀，水煎加减服，日进三服，小便当利，尿如皂荚汁状，色正赤，一宿服，减痛，黄随小便中去也。
犀角散　治小儿黄疸，一身尽黄。
犀角（一两）　茵陈　瓜蒌根　升麻　龙胆草　生地黄（各半两）　寒水石
上㕮咀，水一盏，煎六分，温服。一方治小儿忽发黄，面目皮肉尽黄，瓜蒌汁和蜜服之，良验。
瓜蒂散　治小儿三岁忽发心满坚硬，脚手心热，则变为黄病，不急治杀人。
瓜蒂（七个）　赤小豆（七粒）　秫米（七粒）
上为末，用一字，吹两鼻内，令黄水出，残药未尽，水调服之，得吐黄水即差。一方瓜蒂一两，赤小豆四两，为末，每服一钱，温水调服，药下即卧，当有吐，以吐清黄汁为妙。虚人不可用。
茯苓渗湿汤　治小儿黄疸，寒热，呕吐而渴欲饮冷水，身体面目俱黄，小便不利，安卧不思食。
白茯苓（五分）　泽泻（三分）　茵陈（六分）　猪苓（二钱）　黄芩　黄连　栀子　防己　白术　苍术　陈皮　青皮　枳壳（各二钱）
上锉散，水一小盏，煎六分，徐徐温服。
丹溪一方　治小儿吐泻，黄疸。
三稜　蓬术　青皮　陈皮　神麴　麦芽　黄连　甘草　白术　茯苓
上为末，温水调服。伤乳食吐泻加山栀，时气吐泻加滑石，发热加薄荷。

诸血门  ***************************
〖论小儿吐血、衄血、便血、下血〗
用光按：《全婴》论云：夫吐血者，荣卫气逆也。荣者血也，卫者气也。荣卫相济，不失常道，一有所胜，则致妄行。血者水也，决之东则东流，决之西则西流。气之使血，其势如此。巢氏云：血者是有热，气盛而血虚，热乘于血，血性得热，则流散妄行；气逆，则血随气上，故令吐血也。又或饮食大饱之后，脾胃内冷，不能消化，忽吐所食之物，气血相冲，因伤肺胃，亦令吐血。若久嗽气逆，面目浮肿，而嗽吐血者，是虚损也。
衄血者，是五脏热结所为也。血随气行，通流脏腑，冷热调和，不失常度，无不壅滞，亦不流溢。血得寒而凝结，得热而流散。热乘于血，血随气发，溢于鼻窍也。又有因伤寒、瘟疫，诸阳受病，不得其汗，热伤聚五脏，故从而出也。
大便下血者，是大肠热结，损伤所为也。脏气既伤，风邪自入，或搐热，或积冷，或湿毒，于脾胃，或疳。食伤于脏腑，因兹冷热交击，疳湿互作，致动血气，停留于内，凝滞无归，渗入肠中，故大便下血也。或有腹胀，冷气在内攻冲，亦令大便下血。又因风冷乘虚，客入脾胃，或瘀血在于肠胃，湿毒下如豆汁，又疳伤于脏，亦能便血，若上焦心肺积热，施注大肠，亦令大便下血也。亡血脾弱必渴，久则血虚，其人必肌体萎黄，头发不黑矣。溺血者，盖心主血，与小肠相合，血之流行，周遍经络，循环脏腑，若热聚膀胱，血渗入脬，故小便血出也。
〖血证诸方〗
黄芩汤　治小儿衄血、吐血、下血。
上以黄芩为末，炼蜜丸，如鸡头大。三岁一丸，浓盐汤下。柏叶、石榴花为末，吹鼻，治衄血吐血。一方定州瓷器末，治呕血破血，止血。
柏枝饮　治小儿衄血、吐血。
柏枝（乾者）　藕节（乾者）
上等分为末三钱，半钱藕汁入蜜，沸汤调下。一方白芍药为末，磨犀角汁调，治咯血、衄血。
龙胆丸　治小儿衄不止。
黄连　龙胆草
上等分为末，糊丸如小豆大，三岁三十丸，或作散，以浓盐水送下。
柏皮汤
柏皮（一两）　栀子（一两）　甘草（炙，半两）
上㕮咀，三岁一钱，水小盏，煎三分，去滓。
辰胶散　治小儿吐血。
阿胶（炒）　蛤粉（等分）　辰砂（少许）
上为末，和粉红色，三岁一钱，藕汁和蜜调下。
胶黄散　治小儿大衄，口鼻耳出血。十五六岁儿，阳盛多此病。
阿胶（一两，炒）　蒲黄（半两）
上为末，三岁半钱，生地黄汁微煎调下，食前服。
五倍丸　治小儿大便下血，如肠风脏毒。
上以五倍干为末，炼蜜丸，如小豆大，三岁三十丸，米汤空心下。
诃灰散　治小儿因疳大便有血。
上以诃子烧灰存性，一半为末，米汤调下，三岁一钱。
桃胶丸　治小儿小便出血，阴茎中痛。
上以桃胶一块，如枣大，水一锺半，煎三分，□□三服，下石子如豆，石尽止。
火府散　治小儿小便出血。
木通　生地黄　甘草　黄芩
上为末，水一盏，煎六分，不时温服。

诸汗门  ***************************
〖论小儿诸汗〗
夫汗者，心之所藏，在内为血，发外为汗。盖汗者，乃心之液，故人之气血，平则宁，偏则病。《经》云：阴虚阳必凑，则发热而自汗；阳虚而阴必乘，则发厥而自汗，皆由阴阳偏胜而致也。小儿血气嫩弱，肤腠未密，若厚衣温暖，熏蒸脏腑生热，热搏于心，为邪所胜，故液不能内脏，薰出肌肤，则为盗汗也。又或伤于冷热，冷热交争，阴阳不顺，津液泄起，亦令睡中汗自出，其间有虚实之证，虚者谓诸病后、大汗后，血气尚弱，液溢自汗，或潮热，或寒热，发过之后，身凉自汗，日久令人黄瘦，失治则变为骨蒸疳劳也。丹溪云：盗汗者，谓睡而出汗也。不睡则不出汗，□方其睡熟也，凑凑出焉，觉则止而不复出矣，亦是心虚，宜敛心气，溢肾水，使阴阳调和，水火升降，其汗自止。钱氏云：上至头，下至项，谓之六阳虚汗，不须治之。
〖诸汗治法〗
钱氏云：小儿睡而自汗出者，肌肉虚也，止汗散主之。遍身汗出者，香瓜丸主之。上至胸，下至脐，此胃虚也，当补脾，益黄散主之。脾虚泄泻，自汗遍身，冷而出，有时遇泻则无，泻过则有，此候大虚，急当补脾，宜益黄散、参苓白术散、附子理中汤之类。
肺虚自汗其候，右脸色多㿠白，肺脉按之无力，盖久因咳嗽连声不已，痰少不活，乃肺经气上壅，致令汗出，宜补肝散、藿香饮调脾。此又益母救子之义也。
慢惊自汗，遍体俱有，其冷如冰，此证已危，金液丹、固真汤主之。有实证自汗，外因感冒风邪，发热无间，昏醒，浸浸汗出，或厚衣卧而额汗出也，当救表解肌，用百解散、止汗散主之。
小儿无病，但睡中遍身汗出如水，觉而经久不干，此名积证盗汗，脾冷所致，宜三稜散，次益黄散主之。
有时时冷汗渐出，发根如贯珠，面额上濈濈然，此为惊汗，宜镇惊丸、琥珀抱龙丸及茯神汤加麻黄根取效。有病困睡寐中，而身体汗流，此因阳虚所致，久不已，令人瘦瘠，心气不足，津液滋出故也，用茯神汤加黄耆与之。
〖自汗诸方〗
团参汤　治小儿虚汗，或心血液盛，亦发为汗。此药收敛心气。
新罗人参　川当归（各三钱）
上锉细，用雄猪心一个，切三片，每服二钱，猪心一片，井水一盏半，煎至一盏食，煎两次服。
止汗散　治小儿睡而自汗。
故蒲扇灰（如无扇，只将故蒲烧灰敷之）
扑汗方
黄连　牡蛎粉　贝母（各半两）　米粉（一升。敷之）
牡蛎散　治血虚自汗，或病后暴虚，津液不固，自汗。
牡蛎（二两）　黄耆　生地黄（各一两）
上锉散，每服二钱，或加小麦煎。
通散丸　治小儿夜间通身多汗。
上为末，醋糊丸，绿豆大，每服五七丸，米饮下。
彭用光曰：小儿盗汗不必治。汗多略与服药、敷药、扑药。

咽喉齿舌门  ***************************
〖咽喉证〗
彭用光曰：咽喉为一身之总要，与胃气相接，呼吸之所从出。若胸膈之间，蕴积热毒，致生风痰，壅滞不散，发而为咽喉之病，喉内生疮，或状如肉腐，为睡为痛，窒塞不通，吐咽不下，甚则生出重舌，治之尤宜先去风痰，以通咽膈，然后解其热毒，迟则有不救之患。大抵咽喉之疾，本伤热毒上攻也。四时受热，藏于心肺之间，宜所触上攻咽喉，所谓肾伤寒也。然其证有肉蛾，有重舌、木舌、胙腮，有悬雍肿胀，有里外皆肿，甚者，上攻头面皆肿，大法先洗口中舌上白苔，其次扫去风涎，如此单只肉蛾，可针则针；有不可针者，则用熏掺药，退后方依次用药。轻者，服药而自退，不须用针及药点，其疮自消也。缠喉风者，乃心胸搐热，生风积聚，风痰而作也。若鼻青黑塞噎，头低，痰如胶色，不可治。（彭用光每用针患处，青鱼胆吹上，即全安。）
〖齿证〗
钱氏曰：小儿变蒸，乃骨之馀气，自胸分入龈中，作三十二齿，而齿牙不及三十二数者，由变不足其常也。或二十八日即至长二十八齿。又云：小儿变蒸蜕齿者，如花之易苗，所谓不及三十二齿，由变之不及齿，当与变日相合也。年壮视齿，方明齿生迟者，乃禀受肾气不足，即髓不强。盖骨之所络而为髓，不足，故不能充于齿，所以齿生迟也。故初生儿有重龈重齶者，由其血气不收敛成肉，故颊里上有物如芦释盛水状肿者，名重齶。有著齿龈者，名重龈。治法当以绵缠长针，留两处如粟米大，以刺之，令泄出血汁，先用淡盐汤洗拭，次用一字散即愈。
〖舌证〗
夫舌者，心之候，脾之脉，络于舌者也。脏腑壅滞，心脾积热，热气上冲，故令舌肿。渐渐胀大，塞满口中，是为木舌，若不急疗，必至害人，宜用紫雪竹沥调服，即愈。重舌者，亦心脾有热也，盖心候于舌，所主者，血。脾之络脉，出于舌下，若心脾有热，则血气俱盛，附舌根而重生一物，形如舌而短小也，谓之重舌，以其蒲黄和黄柏末点之，或牙硝亦可。钱氏云：脾脏微热，令舌络微紧，时时舒舌，治勿用冷药及下之，当少以泻黄散渐服之。亦或饮水者，医疑为热，必以冷药下之，非也。饮水者，脾胃虚，津液少也。又加面黄肌瘦，五心烦热，即为疳瘦，宜加胡黄连丸辈，大病者已，用药弄舌者凶。
〖诸证方〗
〔治咽喉之剂〕
化毒汤　治小儿风热上攻，咽喉肿痛，乳食不便。
桔梗（去芦炒，五钱）　薄荷叶（二钱半）　荆芥穗　甘草（各二钱半）　豆根（一钱半）　牙硝（二钱）　硼砂（二钱）　朴硝（一钱）　雄黄（水飞，二钱）　朱砂（水飞，二钱）
上为极细末，敷或温汤调，不拘时服，少与含咽。
立效散　治小儿咽喉痹痛，不能吞嚥。
硼砂　龙脑　雄黄　朴硝（各半钱）
上为极细末，乾掺。
〔治齿牙之剂〕
麦门冬散　治小儿客热胃中，齿龈肿痛，或出鲜血。
人参　麦门冬（去心）　天门冬（去心）　生地黄　熟地黄　赤茯苓　白茅根（各二钱）　甘草（炙，一钱）
上㕮咀，水一小盏，不拘时服。
芎藭散　治小儿齿迟不生，以此药末擦牙根即生。
芎藭　生地黄　山芋　当归　芍药　甘草（各等分）
上为末，每服二钱，白汤下，或用擦牙龈上。
细辛散　治小儿风蛀牙疼，腮颔浮肿。
荆芥穗　细辛（半两）　白芷　红椒　草乌（各二钱）　鹤蝨　猪牙皂角　荜茇（各半两）
上为末，每用少许频擦患处，有涎吐之，仍用水灌嗽。
〔治重舌、木舌、弄舌之剂〕
乌鱼散　治小儿心脾有热，一则血气俱盛，其治下近舌根，生形如舌者，谓之重舌。
乌鱼骨（五钱）　蜣螂（二钱半）　蒲黄（二钱）　白矾（煅，半分）
上为细末，用鸡卵黄调匀，涂舌上，咽津无妨。
青液散　治小儿重舌及口疮。
青黛（一钱）　龙脑（二字）　朴硝（一钱）
上为细末，用蜜调，鹅翎蘸少许敷之。
当归连翘汤　治小儿心脾有热，舌下有形如舌而小者，谓之重舌。
当归尾　连翘　川白芷（各三钱）　大黄（煨）　甘草（各一钱）
上㕮咀，用水一小盏煎，食前服。
泻黄散　治小儿木舌。
藿香叶（三钱半）　山栀（五钱）　石膏（二钱半）　甘草（二钱）　防风（二两）
上锉散，用水小盏，不拘时服。
川硝散　治小儿木舌。
朴硝（五钱）　真紫雪（一分）　盐（半分）
上为细末，入竹沥三两点，用白汤调敷，咽津无妨。
一捻金散　治小儿重舌、木舌。
雄黄（二钱）　硼砂（一钱）　脑子（少许）　甘草（半分）
上为细末，乾掺舌上，或用蜜汤调，鹅翎燕刷。

耳目口鼻门  ***************************
〖论小儿耳目口鼻诸证〗
彭用光曰：耳者，肾之候。小儿肾气实，其热上冲于耳，遂使津液壅滞为稠脓，为清汁者，此也。亦有沐浴水入耳中，水湿停留，搏于血气，酝酿成热，亦令耳脓，久不瘥，变成□聋，以龙骨散主之。又汤氏云：有五般聤耳候。聤耳者，常有黄脓出也；脓耳者，常有红脓出也；缠耳者，常有白脓也；耳者，耳肉疳臭；震耳者，耳内虚鸣，时出清脓。病虽五般，其源一也，皆由水。水入耳，而因有积热上壅而成。若不早治，久则成聋，宜胭脂膏治之，仍服化毒退热等剂，即愈也。
又曰：目内赤者，乃心家积热上攻，宜导赤散主之；淡黄者，心虚热，生犀散主之；青者，肝热，泻肝丸主之；黄者，脾热，泻黄散主之；眼目视物不明，不肿不痛不赤，无翳膜，或见黑花，无睛光者，是肝肾俱虚，不可便服凉药，宜地黄丸主之。有痘疮入眼，以决明散、密蒙花散主之；有小儿初生眼闭者，由产母食热物、毒物，致成斯疾，治法当以熊胆少许，蒸水洗眼上，一日七次，如二日不开，用生地黄汤服，乃须乳母服山茵陈汤。凡初生小儿，须洗令净，若洗不净，则秽汁浸渍于眼眦中，致使睑赤烂，至长不瘥。母食热汤热药，名曰胎赤。有因难产，胎气颇涩，转侧差缓，其血压于胎背，遂致溅血，渗盛则灌注其眼，不见瞳人，轻则外泡肿赤，上下眩烂，若投凉药，必寒脏腑，宜与生地黄汤主之。
口糜者，乃膀胱移热于小肠，膈肠不便，上为口糜。心胃壅热，水穀不转，下传小肠，以导赤散去小肠热，五苓散泻膀胱热，故以导赤散调五苓散主之。鹅口者，小儿初生，口内白屑满舌上，如鹅之口，故曰鹅口也。此乃胎热，而心脾最盛，重发于口也，用发缠指头，蘸薄荷自然汁水，拭口内。如不脱，浓煮粟米汁拭之，即用黄丹煅过出火毒，掺于患处。口疮者，乃小儿将养过温，心脏积热，薰蒸于上，故成口疮也，宜南星末醋调，贴两脚心，乳母宜服洗心散，以泻心散主之。丹溪云：一小儿口疮不下食，众以狐惑治之，必死。后以矾汤于脚上浸，半日顿宽，以黄柏蜜炙，殭蚕炒为末，敷之，立下乳而愈。
鼻为肺之窍，因心肺病气不利也。有寒者，热邪伤皮毛，气不利而壅清道，而为病也。故小儿鼻塞者，曰肺气通于鼻，气为阳，若气受□□，停滞鼻中则为鼻塞者，而津液不收，则多□□。若冷气久不散，脓涕结塞齆，鼻不闻香臭，则齆鼻；若挟热，则鼻乾，皆阻碍乳。又小儿禀赋胎气充实，三关九窍，五脏六腑，内外呼吸，上下贯通，流行百脉，正顺三焦者，皆由所协元命自然之气也。凡产芽儿三朝五日，六晨一腊，忽然鼻塞，吻乳不能，开口呼吸者，多是乳母安睡之时，不知所持，鼻中出息，吹著儿囟，或洗浴用水温，令气不通，风邪所以致儿鼻塞。
〖诸证方〗
〔治小儿耳病之剂〕
龙骨散
明矾（煅）　龙骨（研，各三钱）　黄丹（煅，一钱）　胭脂（一钱）　麝（少许）
上细末，先以绵杖子捻去水，次用鹅翎吹药入耳。本方加海螵蛸。
月蚀耳疮方
胡粉和东壁土为末，敷之。
蔓荆子散　治小儿上热，耳出脓汁。
甘草（炙）　升麻　木通　赤芍药　桑白皮（炒）　麦门冬（去心）　生地黄　前胡　甘菊　赤茯苓　蔓荆子
上锉，每服二钱，姜三片，枣一枚，煎服。
〔治眼目之剂〕
生地黄汤　治初生小儿眼不开。
乾地黄　赤芍药　川芎　当归（去芦）　瓜蒌根　甘草
上为细末，少许用灯心煎汤，调抹入口中，速服。
真金散　治小儿初生，洗眼不净，则秽汁浸渍于眼背中，使睑赤烂，至长不瘥，毋食煎物热药，名曰胎赤。
黄连（去须）　黄柏　当归　杏仁（去皮尖，半钱）　赤芍药（各一钱）
上锉散，乳汁浸一宿，晒乾为极细末，用生地黄汁，调一字，频频点眼，新绵裹荆芥汤浸温，时时洗浴，毋服。
洗心散
甘草（生）　当归　麻黄　芍药　白术　荆芥穗　大黄（煨，各半钱）
上为极细末，用生姜、薄荷叶煎汤，调化，食远服。
四圣散　治小儿胎受热毒，生下两目不开。
灯心　黄连　秦皮　木贼　枣（各五钱）
上㕮咀，用水小盏澄清，频洗，两目自开，不拘时候。
辟尘膏　治小儿尘埃入目，揩成肿痛，发热啼哭。
油烟细墨
上以墨、新汲水浓磨，入玄明粉半钱，和匀为膏，用笔多蘸点目内，三五次。忌热物。
牛黄膏　治小儿斗睛。
牛黄（半钱）　白附子（炮，一钱）　桂（去皮，二钱）　全蝎（去毒，炒，一钱）　川芎（二钱）　石膏（一钱）　白芷（二钱）　藿香叶　辰砂（水飞，二钱）　麝香（一钱）
上为极细末，炼白蜜丸，如芡实大，用薄荷煎汤研化。
〔治口疮之剂〕
保命散　治小儿口疮。
白矾（煅，一钱）　马牙硝（五钱）　朱砂（一钱）
上为极细末，每用一字，取白鹅粪，以水搅，取汁调涂。
口角疮烂方
发灰为细末，猪脂和敷。
胡黄连散　治小儿口糜。
胡黄连（五钱）　细辛　宣黄连（各三钱）　藿香（一钱）
上四味为末，每用半钱，乾掺口内，频漱吐之。
绿袍散　治老幼口疮，多时不效者。
黄柏（四两）　甘草（炙，一两）　青黛（一两）
上先杵二味为末，入青黛同研匀，每用半钱，乾掺口内。忌醋酱盐一二日。
黄连升麻散　治小儿口舌生疮。
升麻（一两半）　黄连（七钱半）
上为末，绵裹含咽汁。
〔治鼻病之剂〕
开关散
香附子（炒，去皮）　川芎（去土）　荆芥穗　殭蚕（去嘴丝）　细辛叶　猪牙皂角
上为细末，入生葱白，捣成膏，用红帛盛，夜睡贴额门。
川芎膏　治小儿鼻塞。
川芎　细辛（去土）　藁本　川白芷　甘草（炙。各三钱）　杏仁（去皮尖，七个）　龙脑（半钱）　麝香（半钱）
上为极细末，炼白蜜丸，如梧子大，用灯心煎汤，研化服。如体弱者，用新绵包一丸，塞鼻孔中，男左女右。
细辛散　治小儿气塞多涕。
细辛　防风　川芎　前胡　人参　甘草（各一钱）
上为极细末，用乳香煎汤，调化服。
万金膏　治小儿齆鼻。
羌活　川芎　细辛　石菖蒲　木通　麻黄（各一钱）　龙脑（少许）　麝香（各半钱）
上为极细末，炼白蜜丸，如梧子大，用新绵包一丸，塞鼻孔中，男左女右。

杂证门  ***************************
〖囟陷证治〗
始因脏腑有热，渴饮水浆，致成泄痢，久则血气虚弱，不能上充脑髓，故囟陷如坑，不得平满，狗头骨炙黄为末，鸡子清调敷子。
〖囟填证治〗
囟填者，囟门肿起也。脾主肌肉。乳哺不常，饥饱无度，或寒或热，乘于脾家，致使脏腑不调，其气上冲，为之填胀，肿突而高，如物堆垛，毛发短黄，自汗尔。若寒上冲，则牢[革卯]；热气上冲，则柔软。寒者温之，热者凉之。剂量轻重，兼与调气。小儿汗盛，风热交攻亦然，未易退瘥。
〖解颅证治〗
小儿年大，头缝开解而不合也。肾主髓脑也，髓海肾气有亏，脑髓不足，所以头颅开而不能合。凡脑髓欠少，如木无根，不过千日，终无完日，必成废人，当服钱氏地黄丸。
大熟地黄（洗，焙，四钱）　山茱萸　乾山药（各二钱）　泽泻（一钱）　牡丹皮　白茯苓（各一钱）
上末，炼蜜丸，桐子大。每服一二丸，温熟水空心调下。仍用大南星微炮为末，米醋调敷于绯帛，烘暖贴之。
〖滞颐证治〗
小儿滞颐，涎流出而渍于颐间也。涎者，脾之液，脾胃虚冷，故涎液自流，不能收约，法当温脾。
木香半夏散
半夏　木香（各半两）　川白姜（生）　白术　青皮　陈皮（各二钱半）
上细末，糕糊丸，麻子大。一岁十丸，二岁二十丸，米汤灌下。
〖语迟证治〗
言，心声也。小儿受胎，其母卒有惊邪，邪气乘心，故儿感受母气，心不守，舌木不通，四五岁大不能言也，菖蒲丸主之。
菖蒲丸
人参　石菖蒲　麦门冬（去心）　远志（取用姜制，炒）　川芎　当归（各二钱）　滴乳香　朱砂（各一钱，别研）
上末，炼蜜丸，麻子大，每服十丸，粳米饮下。
〖夜啼证治〗
夜啼，小儿脏冷也。阴盛于夜则冷痛，冷痛则为阴极发燥，寒盛作疼，所以夜啼而泣，七钩藤散主之。
钩藤散
钩藤　茯神　茯苓　川芎　当归　木香（各一钱）　甘草（炙，半钱）
上末，每服一钱，姜枣略煎服。其或心热而烦啼，必有脸红舌白，小便赤涩之证。钩藤散去当归、木香，加朱砂末一钱，研和，每服一钱，木香煎汤调下。又有触犯禁忌，而夜啼者，醋炭熏服苏合香丸，急以术驱之。
〖龟胸证治〗
胸高肿满，其状如龟，此肺经受热所致也。乳母酒面无度，或夏月热烦，热乳与儿食之，或乳母多食五辛，亦成之此候。
天门冬丸
川大黄（三分，焙）　天门冬（去心）　杏仁（去皮尖）　百合　木通　桑白皮（炒）　甘葶苈（炒烂）　石膏
上末，炼蜜丸，绿豆大，每服五丸，食后临卧熟水化下。
〖龟背证治〗
婴儿生下不能护背，穀风吹春，入于骨髓故也。或小儿坐早，亦致伛仆，背高如龟背矣。然此多成痼疾，间有灼艾，收功肺俞穴，第三椎骨下，两傍各一寸半；膈俞穴，第七椎骨下，各一寸半。以小儿中指甲节为一寸，艾炷如小麦大，但三五壮为止。
〖脐病证治〗
安脐散　治脐中汁出，或赤肿。
白石脂末（焙出火气，敷之，日三度，或油发灰，或当归末敷）
脐疮。
当归末敷，或虾蟆敷亦好。
〖鹤节证治〗
露如鹤之膝，抑亦肾虚得之。肾虚则精髓内耗，肤革不荣，易为邪气所袭，日就枯悴，其殆鹤膝之节乎！钱氏地黄丸，本方加鹿茸、酥炙牛膝各三钱，修合服饵。一同三岁以上与十五丸。
〖行迟证治〗
骨者，髓之所养。小儿血气不充，则髓不满骨，故软弱不能行，抑亦肾肝俱虚得之。肝主筋弱而不能束也。
地黄丸　方见肾疳门。加牛膝、五加皮、酒炙鹿茸。
〖疮癣证治〗
鲫鱼方
漏疮方
诸疮久不瘥方
瘭疮方
鱼脐疮方
蠼螋疮方
燕窠土研细，猪脂调敷。
癣方
水银（一分）　胡粉（二分）
水研，入鸡冠血敷。
前甲散　治小儿眉丛中生疮，名曰炼银疮。
穿山甲前膊鳞，炙焦为细末，麻油轻粉调敷。

痘疹门  ***************************
〖神功消毒保婴丹〗
凡小儿未出痘疹者，预期先年月制此丹，服效。
凡小儿未出痘疹者，每遇交春分秋分时，服一丸，其痘毒能渐消化。若只服一二次者，亦得减少，若服三年六次，其毒尽能消化，必保无虞。此方神秘，本不欲轻传，但慈幼之心，自不能已，愿与四方好生君子共之。
缠豆藤（一两五钱，其藤八月间收，取毛豆梗上缠绕细红丝者是，採取阴乾，此药为主，妙在此药）　黑豆（三十粒）　赤豆（七十粒）　山楂肉（一两）　新升麻（七钱半）　荆芥（五钱）　防风（五钱）　生地黄（一两）　川独活（五钱）　甘草（五钱）　当归（五钱，酒洗）　赤芍药（五钱）　连翘（七钱五分）　黄连（五钱）　桔梗（五钱）　辰砂（一两，水飞别研）　牛蒡子（一两，沙炒过）　苦丝瓜（二个，长五寸者，隔年经霜者方妙，可烧灰存性）
上各为极细末，和匀，净砂糖拌丸，李核大，每服一丸，浓煎甘草汤化下。
其前项药，须预辨精料，遇春分秋分，或正月十五日，七月十五日，修合务在精诚，忌妇人猫狗。见合时，向太阳祝药，曰：神仙真药，体合自然，婴儿吞服，天地齐年，吾奉
太上老君急急如律令敕。一气七遍。
〖痘疹论〗
彭用光按：丹溪曰：读前人之书，当知其之立言之意。苟不知其意，求适于用，不可得也。痘疹之论，钱氏为详，历举源流，明经络，分表里虚实，开其治方证，其论辨，深得著书垂教之体，使后人知求方圆于规矩，较平直于准绳，引而伸之，触类而长之，可谓无穷之应用也。今人不求致病之因，不求立方之意，仓卒一试，设有不应，并其弃之。近因《局方》之教行，《素问》之道不明，类皆喜温而恶凉，喜补而恶解利。忽得陈氏方论，遂以为钱氏不及也。虽然陈氏亦可谓善求病情者，大率归重于太阴一经。盖以手太阴属肺，主皮毛，足太阴属脾，主手足。金恶寒而易于外感，于脾土恶湿而无物不受。观其用丁香、官桂所以治肺之寒，用附木、半夏所以治脾之湿也。使脾与肺果有寒与湿，而兼有虚也。中病则已，何伤之有？今徒见其出迟者、身热者、泄利者、惊悸者、气急者、渴思饮者，例与木香散、异功散者，间有偶中之效，不恐一偏之祸。若钱氏方，故未尝废细辛、丁香、白术、参耆辈，卒有监制辅佐之药，但有寒凉者多，而补助一法，略尔端绪，痴人不可说梦，钱氏之虑深矣！亦将俟达者，推充而用之，预防痘疹初出。
用光详考《幼幼》云：凡值天时不正，乡邻痘疹盛发，宜服。此后禁方五条。选便用，则可免，永不出痘疮矣。
〖痘疹诸方〗
三豆汤
赤小豆（田间种的）　大黑豆　绿豆（各一升）　甘草（三两）
上以三豆淘摩，用水八升煮，豆熟为度，逐日空心任意吃豆饮汁。
油饮子　童子用。
真麻油（一斤，逐日每日饮尽，永不出）
以上二方，出扁鹊仓公书。
龙凤膏
乌鸡卵（一个）　地龙（活者、细小者，方用一条，此田间蚯蚓也）
上以鸡卵开一小窍，入地龙在内，夹皮纸糊其窍，饭甑上蒸熟，去地龙，与儿食之。每岁立春日一枚，亦可。
丝瓜汤
五六月间，取丝瓜小小蔓延藤丝，阴乾，约二两半。收起至正月初一日子时，父母只令一人知，将前丝瓜藤煎汤，待温，洗儿全身、头上下，以去其胎毒，洗后永不出痘也。如出亦轻，三五伙之。
朱砂散
朱砂大颗者佳。磨五七千下，用蜜汤下。三五十次可以解痘疹之毒，若出亦轻。
已上五方，乡邻若有痘疹流行，预与儿食，可免不出。
思济堂曰：凡初觉欲发热，当先解利，与伤寒相类，疑似之间，兼用解表。胡氏云：非微汗则表不解，解表当为红斑未见之时用也。
四物解肌汤
白芍药　黄芩　升麻　葛根（各七分）
上细切，作一服，水一盏，煎六分，不拘时服。
消毒饮
牛蒡子（三钱，炒，一名鼠黏子，一名大力子）　荆芥（一钱）　甘草（生，五分）　防风（去芦。各五分）　犀角（二分，如无犀角，升麻代之）
上细切，作一服，水煎。
已上二方，发热未出时用。
总制尚书蔡□刊布治痘三法，极其详明而效验，亦神。用光谨按：其三法之下，以广其幼幼之仁云。
顺者，初出血热，淡红润色，此吉之象也，不必治而自愈。一二日之间，初出之象，如象于口鼻、腮耳、年寿之间，先发三两点，红润色者，吉之兆也。气得其正，血得其行，其毒浅而轻，不得妄行，所以不必治。如七八日，灌浆之时，略服保元汤一二贴，以助其气血也。
保元汤
人参（二钱）　黄耆（三钱）　甘草（一钱）
加当归、川芎各七分，引助血分。
上用水一锺，姜一片，煎服。
逆者，初出于天庭、司空、太阳、印堂、结喉、心胸、方广之处，先发者逆，形如麦种，紫黑乾枯，气涩血滞，致毒深，妄参阳位，难当其热也。
保元汤
人参（一钱）　黄耆（一钱）　甘草（一钱）　加牛蒡子　黄连　黄芩　玄参　丝瓜灰　当归　川芎　连翘（各五分）　前胡（三分）　陈皮　桂（三分）　白芍药（一钱）　防风　羌活　荆芥
上姜葱煎服，一以解毒，开其滞涩，或幡然如云雾之散，而白日出见，此一救而可得生者，十中二三。七八日内病势沉重，色白毒深，又用保元汤兼大黄、芒硝、枳实、厚朴、芎归，水煎，可下之，下后而身温，再出红润，此则十中活一二，乃起死回生之妙也。用光治一小子患痘，皆是死症，诸医皆辞，不下药，求神禳福，而巫师皆去矣。予教以大承气汤，下黑结粪数条，遂焕然再生，红润而生，今年已十四矣。书此以证承气汤之可救人也。
阴者，初出圆晕成形，乾红少润，毒虽犯上，其气血未离，可治，以俟其气血交会也。一日二日之间出现者，毒尚浅，气血未离，急以保元汤加桂，兼活血、匀气之剂，如毒尚盛，解毒之药。
保元汤
人参　黄耆　甘草　白芍药（一钱）　当归（五分，活血）　白术　陈皮（各五分，匀气）　牛蒡子（炒，研）　玄参（各五分，解毒）
水一盏，煎七分，温服。
活血汤
白芍药（一钱）　当归　甘草（各五分）
作一服，水煎温服。止痛，少入酒尤妙。
王海藏云：四肢出不快者，加防风。一方用赤芍药。
匀气汤
白术（五分）　白茯苓（五分）　青皮（五分）　白芷（五分）　陈皮（七分）　乌药（七分）　人参（五分）　甘草（三分）　木香（半分）
作一服，水煎服，少入酒亦宜。
八九日内，以保元汤兼和二分加减，以助其气血灌浆。十三四日内，以四君子汤兼和保元汤加陈皮、山楂以助结痂。
如渴，以参苓白术散。
如热不解，以大连翘散去黄芩，以去毒势就安。
大法保元汤、四物汤、四君子汤，皆当随气血盛衰兼用，毒盛则下毒，小则解表之，此全在活法，并预服禁方之药，自然保平安。古方木香异功□能大枉，戒之戒之。
鸡子方　治幼童子免出疹疹之第一法。
用光曰：此方系闻人氏新刻，预防婴孩早服□□之第一方。冬月养童子雌鸡于静室中，饲□谷，不令食毒秽虫豸等物。守其生卵，记取□□日一生七完足，以稀网袋盛第一卵，投粪□□厕中，不可有六畜粪，次日乃投第二卵，馀次第如之。□□八日则第一卵七昼夜足矣，取起埋土中，□□夜去秽气，次日煮熟，空心与食，乃取起第□□如前，去秽煮食，余渐次如之。
□□子每年冬月与食七枚，可使痘疹轻者不□，□者轻快，试之有验。
蝉菊散　治斑疮入眼，或病后生翳障。
蝉蜕（洗净，去土）　白菊花（各等分）
上㕮咀，每服二钱，水一盏，入蜜少许煎，乳食后□□大小与之，屡验。
决明散　治痘疹入眼。
决明子　赤芍药（各一钱半）　栝蒌根　甘草（各一钱）
上为末，每服一钱，用蜜水调服。
通圣散　治痘入眼生翳。
绿豆皮　穀精草（去根）　白菊花（各一两）
上锉散，每服三钱，乾柿一枚，粟米泔一盏同煎，候米泔尽，只将柿去核食之。不拘时服，日三枚。浅者五七日效，远者半月效。
洗方
黄连（锉）　白滑石（研）　铜青（研）
上用绢包泡汤，候温洗。
羊肝丸　治痘入目，极效。
羯羊肝（一具，生用）　黄连（去须，炒为末，四两）
上先将羊肝去筋膜，研如糊，入黄连末为丸，每食后清茶下三十丸，一日服二次。
〖斑疮、水痘、麻子总论〗
陈氏曰：夫小儿斑驳疹毒之病，俗言疹子，是肺胃有热也。其肺胃蕴积热毒，或以时气所作，薰发于肤，或如蚊蚕所咬，故赤斑遍体也。凡发赤斑者，十生一死；发黑斑者，十死一生。又云：脏腑蕴热，不同表里，受证各异。小儿时气咳嗽，声重，涕唾稠黏，目眶焮赤，烦热渴燥，此则肺胃蕴积热毒，发则易出，一出偏于肌皮之上，如沸疮，泡子见而渐没，病在于表，受毒之浅，此名疹子，亦名肤疮，俗曰麻子也。或时行温毒，热气薰蒸，病在于里，受毒之深，发于皮肤，遍体状如锦纹，或如虫咬，疮类小豆大，或赤或黑，是名曰斑也。又有小儿水痘一证，与正不同，易出易靥，不宜燥温。苟或温之，亦不为害，但不能结痂，则烂成疮搭矣。
葛根麦门冬散　治小儿热毒发斑，或赤或黑，头痛壮热，心神烦闷。
葛根　麦门冬（去心。各三钱）　人参（去芦）　升麻　甘草（炙）　赤茯苓　赤芍药（各二钱）　石膏（五钱）
上为粗散，每服三钱，水一大盏，煎至六分，去滓温服。不计时，量大小增减。
生地黄散　治小儿疹子身热，口乾咳嗽，心烦。
生地黄（半两）　麦门冬（去心，七钱）　杏仁（炙，二钱）　款冬花　陈皮（各三钱）　甘草（炙，二钱）
上为粗散，每服三钱，每水一盏大，煎至六分，去滓温服，不计时。
麦汤散　治小儿水痘。
麻黄（去节）　大黄（湿纸包，煨熟）　知母　羌活　甜葶苈（隔纸炒）　人参（各一分）　滑石　地骨皮（炒）　甘草（炙。各半分）
上为末，每服半钱，水一小盏，入小麦七粒，同煎，至数十沸，温服。
庐陵彭用光曰：疮痘，由在胞中受秽浊故也。凡儿初生，用绵裹指，急拭去口中污血，又令饮以甘草黄连汤，以革去恶秽也，则可使疮痘不作，虽作亦稀少也。如啼声一发，嚥下口中污血入腹，亦以甘草黄连汤吐出胸中之恶物，或利下恶物，亦无疮痘，虽作亦稀少也。
《痘疹方书》闻人氏新刻四卷，具有条理，奇效，乃翰林学士陆俨山公为序，可参详也。
气有所渗而出，凡热不可骤遏，但轻解之。若无热则疮又不能发也。凡疮疹春夏为顺，秋冬为逆。
疮疹分清浊，就形气上取涌法。凡已发未发，并与紫草饮，但觉身热，症似伤寒，若未见疮，见疑似未明，且先与惺惺散、人参败毒散。若一见红点，便忌葛根汤，恐发得表虚也。
凡痘疮初欲出时，身发热，鼻尖冷，呵欠咳嗽，面赤，方是痘出之候，便宜服升麻葛根加山楂、大力子，其疮稀疏而易愈也。
凡痘初出时，或未见时，宜服后方。多者令少，重者令轻，方以丝瓜近蒂三寸，连瓜子皮烧灰存性，为末，砂糖拌吃，入朱砂末亦可。又方朱砂为末，蜜水调服。多者可减，少者可无。
凡痘疮发热之时，便以恶实子为末，蜜调囟门上，免其患眼之疾。凡初出之时，须看胸前，若稠密，急宜消毒饮加山楂、黄芩、酒洗紫草，减食加人参。
初出时色白者，便大补气血，参术、耆芎、升麻、乾姜、甘草、木香、丁香、酒洗当归、白芍药；若大便泻，加诃子、肉豆蔻。
初起时自汗，不妨。盖温热熏蒸而然故也。
有初起烦躁谵语，狂渴引饮，若饮水则后来靥不齐，急以凉药解其标，如益元散之类，亦可用。凡疮已出，可少与化毒汤。出不快，加味四圣散、紫草饮子、紫草木香汤、紫草木通汤，或快斑散、丝瓜汤。
出大甚者，人参败毒散、犀角地黄汤。
疏则无毒，密则有毒，宜凉药解之。虽数贴亦不妨，无害眼之患。炉灰色白净者，作寒看；齐勇者、燥者、新发者，作热看；黑属血热，凉血为主；白属气虚，补气为主。中黑陷而外起得迟者，则相兼而治。
凡疮痘分表里虚实，吐泻少食为里虚，不吐泻能食为里实。而补则结痈毒，陷伏倒靥，为表虚；灰白者，亦表虚，或用烧人屎；红活绽凸，为表实，而复补表，则要溃烂不结痂。
痘疮分气虚、血虚，用补药。气虚，人参、白术加解毒药；血虚者，四物汤中和解毒药。
痘疮分气血虚实，多带气血不足。虚则黄耆生血活血之剂助之，略佐以风药；实则白芍药为君，黄芩亦为君，佐以白芷、连翘、续断之类。
调解之法，活血调气，安表和中，轻清消毒，温凉之剂，兼而治之。二者得兼而已，温如当归、黄耆、木香辈，凉如前胡、乾葛、升麻辈，佐之以川芎、白芍药、枳壳、桔梗、羌活、木通、紫草之属，则可以调适矣。
黑陷二种，因气虚而毒气不能尽出者，酒炒黄芩、人参、紫草辈。黑陷甚者，亦用烧人屎，蜜水调下，出子和方。痒。
〖痘疹治法论〗
彭用光曰：小儿疹痘，大抵与伤寒相似，发热烦躁，脸赤唇红，身痛头疼，乍寒乍热，喷嚏呵欠，嗽喘痰涎，始发之时，有因伤风伤寒而得，有时气传染而得，有因伤食呕吐而得，有因跌扑惊恐畜血而得，或为窜眼惊搐，如风之正，或口舌咽喉吐疼痛，或烦躁狂闷昏睡，或自汗，或下利，或发热，或不发热，症候多端，卒未易辨，亦须以耳冷、骫冷、足冷验之。盖疮疹厚，阳，肾脏无症，耳与骫足俱属于肾，故肾之所部独冷。又不若视其耳后有红脉赤缕，为症于此，可以稽验矣。调护之法，首尾俱不可汗下，但温凉之剂，兼而剂之解毒、和中、安表而已。虚者益之，实者损之，冷者温之，热者平之，是为权度。借喻而言，亦如庖人笼蒸之法，但欲其松耳。盖毒发于表，如苟妄汗，则荣卫亦虚，重令开泄，转增疮烂，由是风邪乘间。变证者，有之毒根于里，如苟妄下，则内气一虚，毒不能出，而返入焉，由是土不胜水，变黑归肾，身体振寒，耳骫反热，眼合肚胀，其疮黑陷，十无一生。汗下二说，古人深戒之，以此观之，疮疹症状虽与伤寒相似，而其治法十与伤寒从表而里，疮疹所发从里出表故也。如欲解肌，乾葛紫苏可也。其或气实烦躁，热炽，大便秘结，则与犀角地黄汤，或人参败毒散，又或紫草饮，多服亦能利之，故虽云大便不通者，少与大黄龙，宜仔细斟酌之。若小便赤少者，分利小便则热，塌者于形色脉上，分虚实。实则脉有力，气壮；虚则无力，气怯。虚痒以实表之剂，加凉血药；实痒如大便不通者，以大黄寒凉之药，少与之，下其结粪。
气怯轻者，用淡蜜水调滑石末，以羽润疮上，□疮乾者，宜退火，止用轻剂，荆芥、升麻、葛根之类；湿者，用泻湿，乃肌表间湿，宜用风药白芷、防风之类。
上引用升麻、葛根，下引用槟榔、牛膝，助以贝母、忍冬草、白芷、瓜蒌之类。
若咽喉痛者，大如圣散、鼠黏子汤。
喘满气壅者，麻黄黄芩汤。
烦渴者，甘草散、乌梅汤。
下痢呕逆者，木香理中汤。
颜色正者，如上治；将欲成就却色淡者，宜助血药，用当归、川芎、酒洗芍药，或加红花。
将成就之际，却紫色者，属热，用凉药解其毒□□乾葛、酒炒黄芩、黄连及连翘之类，甚者，犀角大解痘毒。
金白色将靥时，如豆壳者，盖因初起时，饮水多，其靥不齐，俗呼靥倒不好，但服实表之剂消息他，大小便如大便秘，通大便；小便秘，通小便；□小便赤涩者，大连翘甘露饮。大便秘结，内烦外热者，小柴胡汤加枳壳最当，或少少四顺清凉。
疮疹用药，固有权度，大小二便，不可不通。其大便自所下黄黑，则毒已成，不必多与汤剂，但少用化毒汤，可也，或不用可也。若大小便一或秘焉，则肠胃壅遏，脉结凝滞，毒气无从发泄，眼闭声哑，肌肉黧黑，不旋踵而告变矣。陷入者，加味四圣散，更以胡荽酒薄敷其身，厚敷其足，喷其衣服，并以厚绵盖之。若犹未也，独圣散入木香煎汤；若其疮已黑，乃可用钱氏宣风散加青皮主之。钱氏云：黑陷青紫者，百祥丸下之，不黑谨勿下。余知其所下者，泻膀胱之邪也。又云：下后身热，气温欲饮水者，可治；水欲不消，或寒战者，为逆。余知其脾强者，土可以治水也，百祥丸大峻，当以宣风散代之。泻后，温脾则用人参、茯苓、白术等分，厚朴、木香、甘草各半为妙。盖疮发肌肉，阳明主之。脾土一温，胃气随畅，独不可消胜已泄之肾水乎？钱氏不刊之秘旨也。
其坏疮者，一曰内虚泄泻，二曰外伤风冷，三曰变黑归肾。
近时小儿痘疮，止宗陈文中木香散、异功散，殊不知彼时立方之时，为运气在寒，水司天时，令又值严冬，大寒为因，寒郁遏痘，疮不红绽，故用辛热之剂发之。今人不分时令，寒热一概施治，误人多矣。时值温热，山野农家，贫贱之人，其或偶中也。
丹溪痘疮治法，最为明备。近世通同陈文中木香、异功等方，乃一偏之术。若痘疮虚怯，淡白色，痒塌，此属虚寒，宜用陈文中方。若发热壮盛，齐勇红紫色，躁痒，此属热毒，急宜凉血解毒。自陈文中方盛行后，属虚寒者率得，属热毒者悉不救。痘是胎毒，古人治法只解毒，然气血虚，则送毒气不出，及不能成就，故陈文中之法既行，而解毒之旨遂隐，故救得一边，又害了一边，今必评究，丹溪一法通用，斯无弊也。
痘疮属虚寒者，直可延至十数日后，方死；属毒盛转紫色者，不过七八日。盖痘是胎毒，自内出外，一二三日方出齐，毒气尚在内，出至六日则当尽发于表，七八九日成脓而结痂矣。若毒气盛，不能尽出，过六日毒反入内，脏腑□□于六日以前，毒气该出之时，急服凉血解毒之药，以驱出之。六日以后，医不及矣，故其死最急。若虚，毒弱毒气少者，只是血气不足，不能灌成脓就，故绵延日久而后死，此虚实轻重之分也。
痘疮多者，是毒气多，便宜服解毒药，然多则恐气血周贯不足，故后□亦宜兼补药，以助成脓血。
此节斋王先生论治法也。
彭用光按：曾育溪曰：凡儿出痘疹之时，偶邻舍动厕，秽气触犯，觉色黯，然不必大惊惧，急用此。
冲和汤
人参　厚朴　当归　防风　白芷　肉桂　桔梗　川芎　白芍药　沉香　檀香（此二味倍加）　乳香　藿香叶　紫苏叶　黄耆（蜜炙）　甘草
上十六味各等分，㕮咀，用无灰酒拌匀，晒乾，天阴略焙，每服二钱，水一锺，煎七分，温服。此方但多加沉香、檀香，极效。
〖痘疮诸方〗
升麻汤　治小儿痘疹未出，发热。
升麻　葛根　白芍药　甘草
上㕮咀，水一盏，煎服。
钱氏四圣散　治小儿痘疮出不快。
紫草　木通　甘草（炙）　枳壳（炒）
上等分为粗末，每服一钱，水一盏，煎服。陈皮加黄耆。
参苏饮　治小儿痘疮发热，证似伤寒，疑似之间，此服之最稳当。
前胡（去芦）　人参（去芦）　紫苏叶　乾葛（洗）　半夏（汤泡七次，姜汁制炒）　茯苓（去皮。各三钱）　枳壳（去穰，面炒）　陈皮（去白）　甘草　桔梗
上㕮咀，每服四钱，水一盏半，姜七片，枣一枚，煎六分，温服。
惺惺散　治小儿风热及伤寒时，痘疹发热。
白茯苓（去皮）　细辛（去叶）　桔梗　白术　瓜蒌根　人参（去芦）　甘草（炙）　川芎（各等分）
上为末，每服一钱，水一盏，薄荷三叶，同煎四分，温服。如要和气，入生姜煎服，不拘时。
化毒汤　治小儿痘疮已出，不快。
紫草茸　牛蒡子　甘草（炙。各等分）
上㕮咀，入粳米五十粒，水煎。
陈氏异功散　治小儿痘疮已靥之际，头温足指冷，或腹胀泄泻，口渴气粗，或身不热，闷乱不宁，卧则哽气，烦渴咬牙。
木香（三钱半）　官桂（二钱）　当归（三钱半）　人参（二钱半）　茯苓（二钱）　陈皮　厚朴（三钱半）　白术（二钱）　半夏（一钱半）　丁香　肉豆蔻（一钱半）　附子（一钱半）
上为末，每服二三钱，水一小盏，入姜枣煎服。
加味四圣散　治小儿痘出不快，及变黑陷者。
紫草茸　木通　南木香　黄耆（炒）　川芎　甘草（各等分）
上为粗末，每服三钱，水一盏，煎服。如大便秘，加枳壳少许；大便如常，加糯米八粒解毒，能酿而发之。
枣变百祥丸
红牙大戟（去骨，一两）　青州枣（去核，三十个）
上用水一碗同煎，至水尽为度，去大戟不用。将枣焙乾，可和作剂，从少至多，至利为度。
活血散　治小儿痘疮出不快。
白芍药（炒）
上为末，酒调服。腹痛，温熟水调下。
紫草饮子
紫草（一两）
上锉细，百沸汤一大碗沃之，盖定，物冷气出，逐旋温。紫草能导大便，发出亦轻。
紫草陈皮饮
紫草（一分）　陈皮（半分）
上为粗末，新汲水煎服。
无价散　治小儿痘疮水出，黑陷欲死者。
人猫猪犬粪，腊月内烧为灰，砂糖水调服。
紫草木香汤　治小儿疮出不快，大便泄泻。
紫草　木香　茯苓　白术（等分）　甘草（炒，少许）
上入糯米煎。盖紫草能利大便，木香、白术所以佐之也。
紫草木通汤　治小儿痘疮出不快。
紫草　人参　木通　茯苓　糯米（等分）　甘草（减半）
上锉散，煎一钱，温服。内虚大便利者，可入南木香，去紫草。
犀角地黄汤　治小儿疮痘出大盛，以此解之。
犀角屑　牡丹皮　芍药　生地黄
上锉散，每服二钱，煎，温服。
快斑散　治小儿痘疮出不快。
紫草　蝉蜕　人参　白芍药（一分）　木通（一钱）　甘草（炙，半钱）
上锉散，每服二钱，煎，温服。
调肝散　治痘疮出大盛，宜服此，令疮不入眼。
生犀（二钱半）　龙胆草（一钱）　黄耆（半两）　大黄（二钱）　桑白皮（半两）　麻黄　钩藤（各一钱）　石膏（半两）　瓜蒌仁　甘草（各二钱）
上为粗末，每服二钱，水煎，食后服。
陈氏木香散　治小儿痘疮，腹胀，泻，渴。
木香　大腹皮　人参　桂心　赤茯苓　青皮　前胡　诃黎勒（去核）　半夏（姜制）　丁香　甘草（各等分）
上为粗散，每服三钱，水一盏，生姜三片，煎至六分，去滓，空心服。量大小加减。
独神散　治小儿因痘疮，身体及肢节上有疳蚀。
穿山甲汤洗，每服半钱，入麝香少许，南木煎汤调下，或紫草煎汤，入红酒少许，调下。
豆蔻丸　专治小儿痘疮，里虚泄泻。
木香　缩砂仁（各三钱）　白龙骨　诃子（煨，去核）　肉豆蔻（煨。各半两）　赤石脂　枯白矾（各七钱半）
上为细末，稠面糊丸，黍米大。一周儿每服三五十丸，三岁儿服百丸，温米饮下。泻甚者，异功散；下泻止，住服；不止，多服。
穀精草散　治小儿痘疮欲靥，痘毒冲眼，目翳膜□障瞳人，瘾涩，泪出不止。
穀精草（一两）　生蛤粉
上为细末，用豶猪肝一叶，以刀批作片子，掺药□内，用草绳缚定，以瓷器内贮水，慢火煮熟，令□含之，不拘时。
绵茧散　治小儿因痘疮，身体及肢节上有疳蚀□，脓水不绝，出蛾绵茧，不拘多少。
上用生白矾槌碎，入茧内令满，以炭火烧，白矾汁干尽，取出研极细，每干，贴疳疮内。
雄黄散　治小儿因痘疮，牙龈生疳蚀疮。
雄黄（一钱）　铜绿（二钱）
上二味同研极细末，量疮大小，乾掺其上。
败草散　治小儿疮烂，脓汁不干者。
多年屋上烂茅草，择净者，为末，掺之。盖墙烂草亦佳。多受风寒之气，故能解痘疮毒。
不换金正气散　治小儿痘疮正出之时，被天气寒冷初折，内为乳食所伤，气血壅遏，荣卫不和，毒气反覆而不出。
陈皮　厚朴　半夏　藿香叶　甘草（炙）
上㕮咀，每服三钱，姜三片，枣一枚，水一盏，煎六分，温服。加紫草、糯米同煎，尤佳。
调解散　治小儿痘疮已发，或为风冷所伤，内气壅遏，以致非硬，并主之。
青皮　陈皮　桔梗　枳壳　半夏　川芎　木通　乾葛　甘草（炙）　紫苏（等分）　人参（减半）
上锉散，每服二钱，姜三片，枣一枚，煎服。
连翘汤　治小儿痘疮，壮热，小便不通。
连翘　瞿麦　荆芥　木通　车前子　赤芍药　当归　防风　柴胡　滑石　蝉蜕　甘草（炙）　山栀子　黄芩（各半两）
上锉散，每服一钱，加紫草煎，温服。
托里散　治小儿痘疮毒根在里，或血气虚弱，或风邪秽毒冲触，使痘毒内陷，伏而不出，或出而不匀快，此药治血匀气，调胃补虚，内托疮毒，使之尽出，易收易靥。
人参　当归（酒浸）　黄耆（各二两）　川芎　防风　桔梗　白芷　甘草　厚朴（各一两）　肉桂
上为细末，木香紫草汤调下半钱。
思济堂曰：凡小儿出痘时，房中宜烧苍术、猪甲，床头挂胡妥，帐房中烧乳香、芸香。
忌生人，忌秽污之物，忌狐臭之人，忌行经行房之人。
小儿宜饮食药饵，及时戒饥、戒饱、戒冷、戒热、戒风邪。能守已上之戒，保护无差，又得明医，体天地生物之心，不以富贵贫贱而二心，用药则决保万全，而婴孩咸踌寿域矣。
庐陵彭用光读《大学》曰：若保赤子，心诚求之。医以小儿为哑科，似难轻瘳，虽痛痒难通于一问，然轻重当察于诸经。襁褓幼孩，大半受于胎毒，小半伤于乳食；自能行走，以至童弁小儿，多因肥甘，食伤积热，而胎毒外感，似又大少其惊疳、急慢脾风诸证，与夫痘疹诸症，最为酷疾，吉凶莫测，为医极宜积诚聚意，深究病源，须论婴孩与童弁，当歧为两途以治之。
盖婴孩必兼治乳母，俾其血气清和，饮食有节，投以调气通荣之剂，以酿其乳，使儿饮之则惊疳自愈。若痘疹必肥满光泽，而有成全之庆矣。若童弁之子，必当备切其脉，审其表里虚实，以吐汗下治之。苟不实不虚，则但保其冲和，则诸病自痊。痘瘳，脾气自流畅，肺金藉母之助，易于灌脓，速于结痂，而登康平之域矣。天下幼科，君子宜留心此篇，使幼孩免药冤之苦，而获全安之休。天下之为父母者，苟详观此书，必能谨节戒禁于胎孕之前，复如法保护于既生之后，鞠育乳哺，防微杜渐，勿为禽犊之爱，戒节肥甘、煎煿、生冷，母蹈息之仁，偶有疢疾，及时择请明医，必当论其游宦风土南北之宜，择药参酌时令缓急，以施治。又不信巫，若是，则医药得宜，病患自消，遵守先贤之规度，复还大古之淳风，俾举世之幼儿，咸得以永其天年，故敢敬请施恩刊行，以广其溥济幼幼之仁，俾天下后世，咸蒙其德泽也，幸甚！


附录  ——————————————————————————————————————————————————————————————————————————————————————————

附录方药  ***************************
捷径诗曰：
小儿医家另有科，一时要用不知何。惊风发热并痰嗽，保命丹吞不可嗟。急慢二惊紫金锭，未出斑疹神异磨。吐泻腹痛宜助胃，唇口生疮化毒和。潮热抱龙惺惺散，呕吐烧针丸用多。诸疳芦荟皆通用，免教寻讨苦蒐罗。
用光按：《全婴》等书云：小儿三岁已前，虎口第二指上有脉纹见者，可验病状，男左女右视之。脉纹从寅关起，不至卯关者，病易治；若连于卯关者，有病难治；如寅连卯，卯侵过辰关者，十难救一。若脉纹小或短者，病易治也。宜恭观之。
保命丹　治小儿一切惊风、发热、痰嗽，并宜服之。
天麻（一钱）　防风　粉草　殭蚕（炒去丝）　白附子　青黛　薄荷　南星　半夏（各二钱，用生姜汁浸三日，锉碎）　朱砂　郁金（各一钱）　麝香（少许）　全蝎（去尾尖，一钱）
上为末，炼蜜丸，如皂角子大，每服一丸，灯心金银汤化下。
紫金锭子　治小儿急慢惊风，大有神效。
人参　茯苓　茯神　辰砂　山药　乳香　赤石脂（醋火煅七次）　白术（各一钱）　麝香（一钱）　金箔（为衣）
上用末，以糕一两为丸，薄荷汤磨服。
神异丹　治小儿一切惊风、发热、痰嗽、未出斑疹者。
全蝎（去尾尖）　天麻　薄荷　防风　荆芥穗　乾葛　半夏（制）　南星（制）　殭蚕（去丝，炒）　川升麻　芍药　甘草　川芎（各等分）
上为末，炼蜜丸如皂角子大，每服一丸，白汤化下。
助胃膏　治小儿吐泻、腹痛。
五苓散　平胃散（各一两）　肉豆蔻（三钱，纸包煨）
上炼蜜为丸，如芡实大，用米汤化下。
五福化毒丹　治唇口肿破生疮。
玄参（焙）　桔梗　茯苓（各二两）　人参（半两）　青黛（一两）　牙屑（枯，一方另研，一两）　甘草（焙，七分）　麝香（二分半）　金箔　银箔（各四十片为衣）
上为末，炼蜜丸，如皂角子大，用薄荷汤化下。口臭，以生地黄汁调。
抱龙丸　治痰嗽惊风，作潮热。
牛胆南星（一两）　天竺黄　辰砂（各二钱半）　麝香（一钱，另研）
上为末，炼蜜丸，芡实大，以薄荷汤化下。
惺惺散　治变蒸发热，咳嗽痰涎，鼻塞声重。
人参　白术　甘草　桔梗　白茯苓　天花粉　白芍药　细辛根（一分）
上㕮咀，用水半盏，姜一片，薄荷叶煎服。
芦荟丸　治脾胃积热，遂成疳疾，宜服此药。
芦荟（一钱，另研）　黄连（去须）　龙胆草　芜荑（去皮，先炒黄色，惟除芦荟，入前二药同炒）
上为末，饭饮丸，如黍米大，随大小加减，空心米汤下。
大芦荟丸　治诸疳。
芦荟　芜荑　木香　青黛　川黄连　槟榔（各一分）　蝉壳（二个）　麝（少许）　胡黄连（半分）
上为末，以雄猪胆汁浸糕作糊，丸如麻子大，每服三十丸，米饮送下。
烧针丸　治膈吐逆下，注泻不止。
黄丹　朱砂　白矾（枯）
上为末，以枣肉丸，如大豆大，每用三四丸，戳针尖上，于灯焰上烧过，研烂，凉，米泔水调下，泻者食前，吐者无时。又名朱砂丸。
木香清膈饮子　治小儿痢。
木香　人参　甘草　厚朴　陈皮　茯苓　杏仁　鸡苏　缩砂　麦门冬
上㕮咀，姜枣煎服，效。
乳子诗
养子须调护，看承莫纵驰。乳多终损胃，食壅即伤脾。衾厚非为益，衣单正所宜。无风频见日，寒暑顺天时。
彭用光曰：凡婴孩在襁褓中，及能笑语、行动之时，俱宜常见天日，并受地气，则婴孩气血坚壮，易养成人，如高山之树木坚实也。惟大暑、大寒、暴风、烈日、霜雪之时，则当保护回避，所谓「无风频见日，寒暑顺天时」也。
