

卷上  ——————————————————————————————————————————————————————————————————————————————————————————

初生杂症  ***************************
（案1）一儿，十九朝。至夜多啼，腹中痛，漉漉有声，面色红赤，舌肿耳胀，口频撮起如鱼吸水。此胎热而兼惊也。宜兼治之。
钩藤　川连　连翘　小生地　粉丹皮　赤芍　甘草　灯心
煎一小杯，随服二三匙，徐徐下之。
（案2）一儿，生月馀。身发微红细瘰，多啼，腹鸣。亦惊热也。
川连　连翘　生地　嫩钩藤　白芍药　银花　甘草
（案3）一儿，初生。声哑面黄，两目肿，大、小溲闭，手足逆冷。胎热无疑。投凉剂。
薄荷叶　连翘　大力子　桔梗　甘草　川黄连　荆芥　根生地　木通　黑栀　灯心草
（案4）一儿，两目多眵，痰壅气急，手足牵引，二便闭涩，有时掣跳，目微斜视。宜散风清热。
荆芥　防风　根生地　川黄连　当归　连翘　山栀　细木通　西赤芍　甘草
（案5）一儿，三日不大便，多啼不宁。以葱管探入穀道，遂去焦黄粪。投后剂而安。
川黄连　连翘　黑山栀　陈皮　木通　粉甘草
（案6）一儿面红，足屈伸不已。此由胎中有惊热，风火相抟，神魂不守，故有此症。
川黄连　连翘　山栀　木通　新会皮　小青皮　钩藤　甘草
（案7）儿大便艰，啼哭不已。乳母云：始生二日，下焦黄粪少许，随后每大便则啼哭不止，甚至脐突，兼之身发红瘰，耳左发一红泡，啼时两足屈伸不已。余谓：症属肝经，受胎之时，当有恼怒所致。宜疏肝清热为主，防其发惊。后月馀果发急惊而死。
川黄连　连翘　生地　木通　钩藤钩　小青皮　甘草
（案8）一儿，初生。遍身发疮，成片溃烂。此系胎中感热，热毒蕴酿而成。清凉解毒为主。
荆芥　防风　连翘　川黄连　大力子　元参　木通　蝉蜕　川黄柏　净银花　甘草
（案9）儿，月馀。遍身发微红细瘰。宜清凉解毒，兼调乳母。不可使用敷抹之品，恐毒无出泄，入腹尤甚也。
生地　川连　银花　粉甘草
又：荆芥　防风　连翘　黑元参　天花粉　黄柏　木通　银花　灯草
乳母服。
（案10）一儿，初生。面色㿠白，腹上青筋胀急，喉间呃呃有声。此由产母喜食生冷，寒气侵儿脏腑所致。宜温平之剂。
木香　炙甘草　延胡索　钩藤　乳香　厚朴
（案11）儿，三四月许。身面俱黄，鼻凝血迹，发一青紫块于口旁，夜多啼哭烦躁。医以疸治之不效。余意须凉血清热，其黄自退，诸症当次第而愈。病家初不心信，服之果效。
当归　生地　川黄连　白芍药　连翘　陈皮　钩藤　细木通　粉甘草
服二剂，见形色和平，黄亦减半。至第三日，口内上腭红肿，即前方加桔梗、花粉。
（案12）一儿，二三月许。睡中闻雷，辄惊啼不止，身曲伛偻，气不舒畅。时又外感，咳嗽有痰。宜宽气利惊，兼解表消痰。
钩藤　甘草　江枳壳　陈胆星　前胡　陈皮　苏叶　青防风
（案13）一月外小儿。面黄身热，小便赤涩。时当炎夏，服六一散而愈。
（案14）一儿，六七月许。忽夜啼不止。额带青色。投以后方，不再剂而愈。
新会皮　枳壳　赤芍药　钩藤　川连　粉甘草
（案15）一儿，岁许。睡卧不宁，啼哭时作。先服紫金锭一丸，随服后方二剂而安。
新会皮　厚朴　白芍药　青皮　蝉退　粉甘草
（案16）一儿，数月。面发微红细瘰。此风热所致，散之自愈。
荆芥　防风　新会皮　江枳壳　木通　甘草
（案17）一儿，甫月馀。赋禀瘦弱，面黄多啼，兼泻。
新会皮　钩藤　赤茯苓　木通　甘草
儿较前赋禀稍厚。又长月馀，症患相似，但不为殊耳。前方去茯苓，加枳壳。又小便不利，加泽泻、灯心。
（案18）儿，六、七月许。遍身发黄，腹胀气急，兼微热往来。时当夏令，必暑邪内伏。以祛暑宽腹利水之剂，五剂而安。
香薷　川黄连　青皮　厚朴　大腹皮　木通　茵陈蒿　赤苓　泽泻　生姜衣
（案19）儿，初生。喉舌肿胀。乃热毒郁于心脾。用竹沥浸黄柏，时时点之。以犀角丸加减服之。
元参　花粉　桔梗　川黄连　大力子　连翘　赤芍　木通　当归身　根生地　黄柏　犀角　甘草
（案20）一儿，岁许。自臂红肿，过一夜即游走两胁。此赤游丹毒也。延外科砭治，进以后剂。
元参　桔梗　大力子　薄荷叶　花粉　荆芥　防风
（案21）一儿，喉旁肿胀，乳饮不下。总是胎中素受热邪，生后复感外热，痰壅气滞，郁遏于喉间。宜凉膈散加减治之。
荆芥　防风　薄荷叶　川黄连　木通　花粉　甘草
如初起，只宜表散，不可专用寒凉。
凡小儿先有胎热，复外感湿热，内外熏蒸，煎熬阴血，血得热自然流散妄行，游走肌肤，片片若紫霞状。若毒盛热甚，可与外科商之，砭去毒血，随服解毒之剂。惟百日内儿不可砭，以其肌肉柔嫩，难任耳。
元参　桔梗　川黄连　荆芥　青防风　赤芍　薄荷　净银花　连翘
（案22）一儿，囟门下陷。大都得于先天不足，气血两虚，不能上充脑髓，是以成坑耳。宜补气助脾为主。
人参　白术　茯苓　淮山药　新会皮　炙草
为末，量儿大小服之。
（案23）一儿，五月许。阴囊溃烂，面黄身疥，腹实烦啼。总之，胎热惊毒，延外科治之。阴囊疮疥俱愈，烦啼亦减，第不可多进寒凉，恐肠胃得寒，凝滞作痛耳。
赤芍药　木通　钩藤　川黄连　连翘　净银花
（案24）一儿，初生。口有白屑，面黄身热，烦啼不宁。亦胎热而兼盘肠吊痛也。宜兼治之。
赤芍药　生地　钩藤　新会皮　黄连　粉甘草
如腹实加枳壳；肠鸣、身曲伛偻加延胡；重舌雪口加连翘、木通、丹皮；遍身有瘰如疥加黄柏。
（案25）一儿，三月许。鼻凝血迹，面黄，腹微实，多啼不宁。此胎热而兼盘肠惊也。
新会皮　枳壳　黑山栀　钩藤　木通　粉甘草
（案26）一儿，岁许。肥白。有火有痰，服消痰解热之剂，症已将愈。复发遍身疮疥，小便不利，并耳后有一痰块，形如小疖。总以胎毒乘热势而发于外也。
元参　桔梗　花粉　黑山栀　细木通　前胡　甘草　连翘　江枳壳　新会皮
如耳后痰块不消，加贝母。
（案27）一儿向有胎热发黄。调治愈后，继之身热，遍发青块，痰鸣气促，两目眦、上下唇皆有血水，舌红肿，由内有蓄热，外感暑邪所致。清热解毒为主。
新会皮　江枳壳　黄芩　花粉　山栀　川黄连　麦门冬　香薷　甘草
凡治失血症而用陈皮、枳壳，正以折其炎上之势耳。

胎病  ***************************
（案1）一儿，始生二月。遍身发黄，更兼壮热，作止有时，似乎疟疾。数日后腹大脐突，面黄更甚，热势未减，此名「胎黄」。法宜利水道而佐以宽腹助脾之剂。乳母亦宜戒气，并服煎剂为妙。
川黄连　建泽泻　茯苓　木通　香薷　淮山药　紫厚朴　青皮　陈皮　茵陈　大腹皮生姜衣
（案2）一儿，胎毒绵延已久，元气损坏极矣。急当解毒药中兼养血为主。乳母亦服煎剂。
当归　生地　黄连　细木通　连翘仁　人参　甘草　地丁　金银花　净蝉衣
（案3）一儿，数月。肛门与阴囊患紫片。此因胎毒流于大肠，更兼浮肿、痰多。虑其发惊，宜清肝解毒。
陈皮　枳壳　钩藤　陈胆星　净蝉衣　桔梗　荆芥　木通　明天麻　黑元参　犀角　川连　延胡
（案4）一儿，生四月。患胎疮，头面更盛，肢体肥壮，咳痰气急。虑其发惊，宜疏肺顺气、消痰为先，解毒次之。
陈皮　枳壳　前胡　熟苏子　瓜蒌仁　桔梗　杏仁　钩藤　陈胆星
（案5）一儿，胎热。两目肿痛，二便不利，头面手足悉冷，声哑面黄。
薄荷　连翘　大力子　荆芥穗　甘草　桔梗　生地　川黄连　黑山栀　木通
（案6）一女，甫月馀。肚腹坚硬，囟门作肿，身热气粗，舌肿塞口，不能吮乳，病甚危急。宜审缓急以治之。先用芒硝一钱，青黛五分，硼砂六分，冰片三釐共研细擦之。其舌渐小，乳虽不能吮，而滴入口中者已能咽矣。随用三黄丸磨服，大便下如稠胶者三四次。是晚便能乳能睡，腹胀亦减，但热未除，囟尚肿，手足微掣。以煎剂连服二日而诸症平复。
钩藤　枳壳　新会皮　木通　川黄连　黄芩　胆星
（案7）女，月馀。夜啼不止，四五日后，发火灼疮于下部，壮热烦躁，呕逆不乳。因胎中感母气之血热，外则衣被过厚，夹攻而成此症也。其疮以熟菜油润之。宜清热解毒为主。
大黄　黄芩　川黄连　江枳壳　甘草　木通　赤芍
服后大便通利，热未除，灼疮更甚。加紫草、犀角二剂而愈。
（案8）一儿，夜啼不止。数日后，发火灼疮于左脸，腹坚，叫号不已。延外科用磁砭其患处，出紫黑血，随用凉血解毒之剂。
木通　生地　荆芥　江枳壳　西赤芍　犀角　甘草　连翘　大力子
服二剂，加黄连、黄芩，因禀气薄，不用大黄。每日砭其毒盛之处，数日方得挽回。又服滋养元气之剂，数日而痊。
（案9）一儿，向患胎热未除，偶触遂发热面黄，神倦、羸瘦、少食。此系胎热内郁，防有口疳唇燥之症。须用犀角地黄丸而痊。
当归　橘红　连翘　川黄连　粉丹皮　白芍　知母　甘草　乌犀角　黑元参

惊风总论  ***************************
惊风一症，大抵由外感风邪而成者，有因惊触及闻声响而得者，亦有内热生惊，肝风心火二脏相抟而成者。慢惊不省人事，为其痰涎壅塞，迷及心窍而然也。

急惊  ***************************
（案1）一儿壮热面赤，目睛上视，拳握口噤，痰鸣气喘，不省人事。此痰热相侵，风火相抟，痰凝气道，有妨升降而然也。投以豁痰宽气，截风定搐。
青防风　紫苏（全）　钩藤　前胡　天麻　新会皮　陈胆星　木通　竹沥
服后又进惊药，觉痰喘稍缓，第烦热面赤，神气不爽。即前方加黄芩、黄连、殭蚕一剂而安。
（案2）一儿，患急惊，口噤痰壅，汤药难入。先以纸条蘸搐鼻散取嚏，以通其关窍。候牙关稍开，复以姜汁少许探喉，吐出痰涎碗许。然后以祛痰定搐之剂，投之而愈。
（案3）一儿，身多疮疥，睡中惊惕。医以惊药投之，不能奏效。延余视之，乃阴血为疮疥耗损，不能荣养肌肉，主持筋骨耳。岂可以惊治乎！宜解毒为主，佐以养血之剂，一服而惊止，三四服而疮亦愈。

慢惊  ***************************
（案1）一儿始由外感发热不止，继增呕吐，睡则扬睛，似睡非睡，辄成慢症。急用扶脾、消痰、防搐之剂，几其侥倖于万一耳。
陈皮　茯苓　陈胆星　明天麻　甘草　钩藤　殭蚕
明日诸症稍减，前方去天麻、胆星，加人参、半夏。
（案2）一儿，初患呕吐，疑其转乳，竟呕吐不止。脾气大虚，此时速进参术辈，慢惊可免。越数日，始延医调治，不效。邀余视之，面色带红，已知脾阴大亏，阳无所附，故浮越于外而然，不久居之象也。一医不解，犹云可治。余辞不治，主人强药，勉拟后方投之。越三日而卒。
陈皮　茯苓　人参　明天麻　炒殭蚕　钩藤　甘草
（案3）一儿，水泻三四日不止。作渴喜饮，面色无神，手足逆冷。将成慢惊，急以实脾利水之剂投之。
白术　茯苓　淮山药　新会皮　甘草　车前　猪苓　泽泻　厚肉桂
服一剂稍减，即前方去肉桂，加人参五分。
（案4）一儿，身有疮疡，将成慢惊，投后二剂而愈。
陈胆星　新会皮　枳壳　槟榔　竹沥　西牛黄　法半夏　苏子　甘草
（案5）一儿，呕吐七日不止，已成慢惊。
白术　法半夏　白茯苓　陈皮　甘草　钩藤　淮山药
服一剂后，又加人参五分。
（案6）一儿，素禀娇弱，自幼曾患惊风，服药愈后，因饮食不节，脾胃受伤，以致积热未除。面色痿黄，腹痛时作，脾胃欠实，肌肤瘦削，口角微邪。此心经受热，脾家有风，二阳相鼓，风火相抟之症。急宜清热养阴，庶日后无癫痫之患。
天麻　胆星　川黄连　新会皮　枳实　殭蚕　防风　黑山栀　龙胆草　当归　茯神　远志　白附子
炼蜜为丸，每服一钱。
（案7）一儿，壮热烦躁，汗出不止，服药已愈。食饭太早，发热烦躁更甚，遂至目睛少神，鼻窍开张，痰涎壅盛，状似惊风。
淡豆豉　新会皮　胆星　钩藤　牛黄　黑山栀
（案8）一儿，身热僵仆，昏沉不醒，目睛上视，六脉弦而带数。此痰涎稠黏胶固，痞塞不通，荣卫之气不能流行，状似疟疾，又似急惊，不可不辨。一友以痘候治之，且云：今晚必见标矣。是晚即凉，明午又发。予以消痰丸，并进以消痰祛风之剂，不再发而愈。若作痘治，误矣。
陈皮　法半夏　陈胆星　防风　青皮　枳壳　草果仁　粉葛根　槟榔　柴胡　黄芩
（案9）一儿，身热两日，每辰至酉即凉，第三日发热至未。忽然两目上视，手足搐掣，哭不出声。此变疟之候，因感邪太甚，拂郁于内，未见其先发寒耳，若以惊风治之则误矣。予投以消痰理气散邪之剂。明晨果战寒、发热，显然是疟矣。
陈皮　胆星　法半夏　青防风　柴胡　前胡　青皮　江枳壳　粉葛根　黄芩
又：陈皮　胆星　法半夏　软柴胡　青皮　黄芩　茯苓　尖槟榔　草果仁
（案10）一儿，外感将愈，曾患吐泻。医不知其伤食之故，故乃云：防其变为慢惊，令多进米食且以参、术补之。遂腹痛烦躁，身热如火，舌上白苔，汗出不止。此本得之伤食挟暑，又误服参、耆，无怪其疾之愈甚。余以香薷饮加山楂、枳实、石膏，二剂而痊。
（案11）一儿，壮热五六日不止。困倦弄舌，咳嗽气促，亦是时疟。若不解散，恐热久变成惊风也。
薄荷　陈皮　枳壳　紫苏叶　黑元参　桔梗　黄芩　黄连　淡豆豉　粉甘草
（案12）一女，先作吐，后水泻不止。面色㿠白，两目露睛，吁气昏睡，手足厥冷。此脾胃俱损，真阳消耗，阴邪独盛之候。速宜温补脾胃，尚无侥倖。
人参　白术　茯苓　炙甘草　广木香　肉果　木通　白芍
（案13）一儿，生五十日。气促咳嗽，痰涎壅盛，目睛上视，哭不出声，俗名「肺风痰喘」。此因内有热而外有风，郁遏而酿成此症，与惊风相似，但手足不搐掣，为殊耳。绵延日久，变成惊风，不治者多矣。先投滚痰丸二锭，定后方服之。
防风　前胡　陈皮　紫苏子、叶　甜杏仁　枳壳　黄芩　桑皮
又：服定喘、消痰、利惊、防搐。
陈皮　枳壳　苏子　陈胆星　黑元参　前胡　桔梗　蒌仁　天花粉　枯黄芩　钩藤　竹沥　牛黄
（案14）一女，未及周岁。身热夜啼，时多烦躁，多汗神昏，不省人事，兼之痰涎壅塞，惊之兆也。此内有积痰，外感风寒所致。宜清火散风，火清而肝平，肝平而风热自退。
紫金锭
柴胡　防风　前胡　新会皮　法半夏　枳壳　黄芩　胆星　钩藤钩
（案15）一儿，曾以食伤脾胃，故稍有所感，便昏仆不省，手足微搐，呕吐三四日。俟大便通后，始得甦醒，稍进饮食。此由胃家不能游溢精气，脾家不能运化精微，脾胃两虚，其气有升无降，壅遏不通，故有此症。当专理其脾胃，一切寒凉克伐在所不宜，庶日后无虚痫之患。
人参　白术　茯苓　半夏曲　新会皮　甘草　天麻　钩藤　川黄连　龙胆草　楂肉
（案16）一儿，目睛上视，哭声不清，手足搐掣，但喊哭，肚上起块，此名「奔豚」。宜顺气、消痰、防惊之剂。
橘红　胆星　钩藤　熟苏子　桑白皮　黄芩　前胡　枳壳　黑元参　嫩桔梗
第二日后，痰涎壅塞，啼不出声，舌强不能吮乳，已成慢惊。遂用赤足蜈蚣一条，蝎尾薄荷汤洗净焙乾，蒲黄末等分，白汤送下。
（案17）一儿，十六岁。心经有热，睡卧惊惕。以天王补心丹加减治之。
生地　当归　茯神　酸枣仁　麦门冬　人参　白芍　元参　肥知母　石菖蒲　黄连　甘草　白芍药
蜜丸。
（案18）一儿，身热咳嗽，喉中痰鸣，发搐。
前胡　苏子　杏仁　新会皮　江枳壳　防风　桔梗　桑皮　陈胆星
（案19）一儿，因发热之后，变为慢惊，喉中痰响，眼半开半合，唇面俱红，乃虚火炎上故也。且以手操其筋根，毫不知痛，掐入人中，稍知痛痒。痰涎壅滞，神脱之兆也，决不可治，勉拟。
竹沥　牛黄　新会皮　法半夏　人参
服后，病势不减，痰涎如故，必死无疑矣。
（案20）一儿，疮后变为慢惊，眼半开半合，操其筋根，稍知痛痒。用竹沥、牛黄，痰涎稍减。又身上生疮，防其疮毒入腹，故虽属虚症，不可用参。
牛黄　竹沥　胆星　新会皮　法半夏　槟榔　枳壳　姜汁
（案21）一儿，面色青，曾发搐二三次。虑成痫症，投祛痰清火平肝之剂。
天麻　殭蚕　川连　江枳实　钩藤钩　胆星　陈皮　法夏　粉甘草
蜜丸。
（案22）一儿，伤风。因嗜面食，遂致发热不止。目睛上窜，面青舌白，似睡非睡，脉洪而无力。胸膈尚滞，泄泻无度，乃胃虚不能运化故也。不可纯用消导。
人参　广皮　楂肉　法半夏　陈胆星　麦芽　钩藤　白芍
滚痰丸一枚。
（案23）一儿，壮热七日，痰壅气喘，腹大坚，小溲不利，鼻有黑色，虎口纹紫黑，舌乾烦躁。宜顺气、消痰、清热。
新会皮　楂肉　江枳壳　苏子　胆星　葶苈子　钩藤　黑元参　牛黄　竹沥
（案24）一儿，岁余。面色青惨，多痰，泄泻。乃脾虚不运，肝木来侮之象也。
人参　白术　茯苓　法半夏　新会皮　泽泻　淮药　炙草
（案25）一儿，三四岁。身热痰喘，睡中时常坐起。此积热生风也。祛痰消积为主。
前胡　桑白皮　桔梗　广皮　川黄连　楂肉　黑山栀　黄芩　知母　白芍药　当归　粉甘草

诸热总论  ***************************
六脉细数，病在心肾。夫童男读书伤于心部，并及其肾，何耶？大凡虚损之疾，不独一类，丹溪云：喜怒不节，起居不时，饮食失宜，一有所伤，皆损其气。气衰则火旺，火旺则乘其脾肺，脾肺亏损则不能滋荣百脉而诸证蜂起。为潮热，为短气，为脚软，为咳嗽，为倦怠，为血痰，为浮肿，为恶热、恶寒，或寒热交作，或胁痛，或呕吐痰沫，或不能睡，或不思饮食，或饮食不为肌肤，一皆虚损之候也。大忌寒凉克伐之剂，宜养正为先。
通用：人参　黄耆　知母　新会皮　地骨皮　秦艽　柴胡　鳖甲　白茯苓　当归身　生地　白芍
潮热不发于昼而发于夜，此阴分受伤也，故用归、芍、地黄为佐。气有生血之功，血无益气之理，阳生则阴长，故用参、耆为君。其他如：鳖甲、知、柴皆制肝滋阴，扶所不胜耳。贝母、半夏不过解郁、健脾、消痰，无痰则去之。若呕吐痰沫，属肾虚水泛者，非二药所能治，宜地黄膏时时服之则愈，且此膏与前药并行而不背者也。附加减于后。
脾胃不实加白术，暂去归、地；热不止加青蒿；心虚加茯神、枣仁；食不化加山楂；痰、嗽加半夏曲；乾渴加麦冬、五味；汗多倍黄耆、枣仁、浮麦汤煎药。

疳积  ***************************
（案1）一儿，面黄腹胀，溲白如泔，此热气使然也。观水体清而火体浊，是可辨也。
陈皮　楂肉　紫厚朴　川黄连　白芍　木通　泽泻
（案2）一儿，面色黄萎，时呕清水，腹痛止作有时，此虫积也。前方加槟榔、乌梅、川楝子。
（案3）一儿，三、四岁。疳积久而不愈，面黄腹大，手足心热，四肢瘦弱。服二三十剂未即见效，以积症无近功也。
陈皮　山楂　麦芽　川黄连　银柴胡　知母　骨皮　白芍
（案4）一儿，面黄腹大，睡中不时啼哭，非实有惊也。因饮食不节，脾胃受伤所致，宜和中消食为主。
（案5）一儿，岁许。母亡缺乳，哺饭太早，耗伤元气，面色痿黄，身体羸弱，又感风寒。峻投发散，恐有犯虚之戒。
柴胡　荆芥　知母　地骨皮　江枳壳　陈皮　楂肉　甘草
（案6）一儿，三岁。唇红烦躁，项不能举，小水不利，眼白带红，四肢瘦削，作渴喜饮。此乃疳家之甚症，无成法可准，因病家强药，权以后剂投之。
陈皮　茯苓　川黄连　地骨皮　泽泻　芍药　楂肉
（案7）一儿，腹实且热，两目羞明，微有障翳，此名「肝疳」。以鸡肝散服之，兼服消积药中加池菊、穀精、胆草
（案8）一儿，腹微痛，兼潮热往来。由伤食兼饮热乳所致，消积药中加知母、地骨皮、青皮。
（案9）一儿，善食、腹大、身热、面黄、泄泻，眼眨不已，至夜不明。余谓：竞攻其积，恐脾胃愈损，宜消补兼施，并治其目。
陈皮　楂肉　川黄连　芍药　白茯苓　白术　苍术　穀精草　灯心
又服五疳丸数丸，调理半月而愈。
（案10）一儿，五岁。左目微肿，羞明泪出。乃脾火炽盛而然也。先服五疳丸十丸，空心米饮化下。接服肥儿丸十丸，再服后药而愈。
白术　茯苓　山楂肉　地骨皮　芍药　胆草　川黄连　山药
蜜丸。
（案11）一儿，五岁。两目至夜不明，腹中微痛，定后方服之。
黄连　山楂　龙胆草　陈皮　炒麦芽　青黛　干蚕　使君肉　青皮　焦白术　茅术　牙皂
蜜丸。
（案12）一儿，数岁。素有食积，复因跌扑，腹痛欲死。
川楝子　槟榔　楂肉　麦芽　石菖蒲　楝根皮（捣汁入煎）
服前方，又投以乌梅汤。大便下如瘀血者二三次，痛又稍减，加桃仁、当归、陈皮、红花一大剂，进之甚效。再以前方去槟榔、楝根皮，调理半月而安。
（案13）一儿，七岁。有口渴、面黄、腹痛等症，因食冷粉团起，乃虫食兼致而然。先与香稜丸十服，再进后丸药。
广皮　川连　麦芽　紫厚朴　地骨皮　白术　青皮　楂肉　建神麴　使君肉　川楝
蜜丸，空心服二钱，临卧再进一服。
（案14）一儿，六岁。由平时饮食不节，致伤脾胃，泄泻作肿，咳嗽气急。此为脾虚不能生肺金，《经》曰：「上盛下虚」，此之谓也。
人参　白术　茯苓　淮山药　煨肉果　泽泻　桔梗
为末，另用车前三钱，煎汤去渣，调药末一钱。
（案15）一儿，喜食茶叶，乃虫症也。
广皮　楂肉　建神麴　紫厚朴　麦芽　川连　白术　云茯苓　川楝子　芜荑　甘草
另取花椒四两、茶叶二两，令炒汗出，去椒，食茶叶，令尽当愈，后果验。
（案16）一儿，面黄、腹实，饮食少进。
陈皮　山楂　麦芽　川黄连　紫厚朴　神麴　白术　甘草　胡黄连　白芍药　山药
蜜丸。
又：黄连　知母　地骨皮　白芍药　山楂　白术　山药　龙胆草　新会皮　香附
蜜丸。
（案17）一儿向有积热、骨蒸之患，绵延日久。饮食不节，起居失时，损伤胃气。面色萎黄，身热不止，泄泻肠鸣，腹胀食减，困倦、盗汗，精神懒怯，身体羸瘦。此皆由脾气败坏，不能运化精微，积滞胶固而然。宜制肝补脾，兼消积清热，方得全愈。若专攻其积，恐犯仲阳「内亡津液而成疳」之句也。
陈皮　芍药　楂肉　川黄连　肥知母　地骨皮　白术　茯苓　麦芽　软柴胡　炙鳖甲　秦艽　厚朴　香附
连服六剂，较前稍减，但积热未除，元气未复，当于大补之中兼清热消积。
人参　白术　茯苓　绵黄耆　地骨皮　楂肉　陈皮　黄连　白芍药　薏苡米
蜜丸。
（案18）一儿，六脉细数，肌肤羸弱，面色不荣，脾胃欠实，兼之腹痛气滞等症。乃肝木侮脾土所致。当补脾、制肝、清心。庶日后无积热疟痢之患。
陈皮　楂肉　芍药　白茯苓　于术炭　黄连　胆草　山药　白茯神　焦茅术　枣仁　麦芽
蜜丸。
（案19）一儿素禀娇弱，向有积热未除。每交夏令，常觉饮食少思，五心烦热，冷汗如雨，身体瘦弱，骨蒸潮热。宜补气血药中兼泻火养阴，日后无虚损之症也。
生地　当归　茯苓　秦艽肉　炙鳖甲　陈皮　香附　黄连　银柴胡　地骨皮　知母　白芍
（案20）一儿，十四岁。患骨蒸劳热之症。头眩、作渴，胸膈饱闷，腰疼足软，六脉细数。此皆心火消烁真阴，阴气消耗，阳无所依，以致浮散于肌表之间，故成此症。《经》曰：「阴虚发热」是也。宜滋阴养血，血旺而阳气自制矣。
生地　当归　川芎　白芍药　麦门冬　香附　秦艽　知母　银柴胡　软柴胡　丹皮
（案21）一女面色痿黄兼青色，胃脘作痛。此由内有积热，兼之恼怒所致。
青皮　槟榔　楂肉　江枳壳　台乌药　香附　麦芽　桔梗
（案22）一儿，十四岁。患积热头眩。此火在上，痰在下，火动痰升故也。宜导心经之火，祛肝脏之风。
陈皮　黄芩　黄连　龙胆草　白芍药　防风　川芎　黑栀　半夏曲　明天麻　茯苓　楂肉
水泛丸。
（案23）一女饮食太过，肠胃受伤，骨瘦如柴，泄泻无度，渐成丁奚，宜实脾消积。
陈皮　厚朴　山楂　川黄连　肉豆蔻　麦芽　白芍　茯苓　于术炭
（案24）一儿向有积热未除，更兼外感。身热稍缓，唇焦汗出，睡卧不宁，此表里俱病。宜和解、清热、消积。
陈皮　山楂　麦芽　江枳壳　黑山栀　柴胡　黄芩
第二日，身凉，但唇焦未痊。
陈皮　山楂　黄芩　川黄连　白芍药　连翘　骨皮　当归
（案25）一儿，虫积下后，肌肤有热，爱食乾粮，唇红作渴而呕。此脾阴受伤，肝火炽盛，久成疳劳。宜预防之。
芍药　骨皮　大腹皮　茯苓　建泽泻　白术　乌梅
（案26）一儿，向有积热骨蒸之患，今遇劳即发，久而不治，必成疳劳。
陈皮　山楂　芍药　川黄连　龙胆草　柴胡　秦艽　知母　地骨皮　炒麦芽
（案27）一儿，内有积热蕴酿，以致肌肉日渐羸瘦，手足逆冷而大便五六日一次。皆因脾阴不足。若用凉剂恐犯形寒饮冷之戒。
当归　生地　白芍　川黄连　紫厚朴　麦芽
（案28）一儿，肌肤瘦削，大肉尽去。内热颇甚，更兼痰涎壅盛，虽未泄泻，已成危症，且以助脾消痰退热之剂进。
橘红　茯苓　贝母　山楂肉　川黄连　麦芽　前胡　芍药　银紫胡
（案29）一女，八岁。身热不已，面色萎黄，四肢无力，精神减少。兼之疮疡，两足甚冷，此积热也。宜清火养阴，制肝补脾，消积。
（案30）一女面色无神，夜发潮热，膝软倦行，脉息虚数，此名「积蒸骨热」。若久不治，必成疳弱。
知母　秦艽　陈皮　山楂肉　川黄连　麦芽　骨皮
（案31）一儿，面黄腹实，身热微肿，此食积作胀。宜理脾、退肿、消食之剂。
陈皮　山楂　白术　川黄连　建神麴　茯苓　麦芽　厚朴　淮山药　使君肉　槟榔
（案32）一儿，肚腹实，痰嗽，惊跳，身热。此积热而兼外感也。
陈皮　山楂　麦芽　熟苏子　紫厚朴　前胡　钩藤　柴胡　肥知母
（案33）一儿，面黄额上毛竖，此积病也。
香稜散
（案34）一儿，患积热，又兼胁痛、咳嗽。
柴胡　青皮　川黄连　白芍药　知母　陈皮　山楂　炒麦芽　地骨皮　桔梗　前胡　甘草
（案35）一儿，十二岁。患积病，胃脘作痛，身热，此积热也。
山楂　陈皮　麦芽　紫厚朴　地骨皮　芍药　甘草
（案36）一儿，面黄腹实，喉中痰鸣，此积症而兼风痰也。
香稜散，抱龙丸。
（案37）一儿，病后面色萎白，头项有核。宜祛热、补脾、消积、燥湿之剂。
白术　茯苓　苍术　淮山药　新会皮　山楂　建曲
（案38）一儿，素有积病，又身上生疮，如圆眼大，不作脓。由积气滞于脾胃所致。宜消积之剂。
山楂　陈皮　麦芽　紫厚朴　川黄连　银花　连翘　甘草
（案39）一儿，身面俱黄，兼烦渴不止，小水频数如血。乃食积伤脾，兼湿热相乘耳。
陈皮　山楂　麦芽　紫厚朴　建泽泻　木通　黑栀　川连　茵陈蒿　瞿麦
（案40）一女，十二岁。素有积热，右脉弦数，左寸、关洪数。此心火烁肺之征也。故其为嗽、为痰、为骨蒸内热。宜清心火、扶脾土为要。
（案41）一儿，素有积热，复感风寒，邪传经络，骨蒸潮热，四肢倦怠，头晕、作渴，心胸作痛，睡卧惊惕。乃饮食不节，损伤脾阴故也。法当清热、养荣、制肝、补脾。
陈皮　当归　知母　银柴胡　炙鳖甲　麦冬　人参　茯苓　白芍药　川黄连　楂肉　青皮　秦艽　淮山药
服后稍愈，以时令炎热，议安神补脾。
人参　白术　茯苓　炙甘草　酸枣仁　山药　白芍　川连　银柴胡　地骨皮
（案42）一儿，十六岁。久有疳火，身体瘦小。时当夏令，咳嗽唇红，饮食减少。宜降火清金为要，俟咳稍减再商。
元参　花粉　黄芩　黑山栀　天门冬　麦冬　川连　桔梗　新会皮
（案43）一儿，向有食积，身热、喘嗽。曾服清脾消积之药，下柳叶虫数条，腹痛遂减。交夏忽胸膈大痛，痰喘如故，肌肉消瘦。此脏腑气弱，湿热熏蒸，渐成疳劳。
半夏　陈皮　槟榔　青皮　柴胡　乌梅
（案44）一儿，三四岁。面色萎黄，腹胀而热，牙床疳腐，左颐下如败卵。此形气虽虚，因疳火炎上，补则反壅而不散，消积丸加减治之。
广皮　厚朴　莱菔子　焦白术　楂肉　芍药　大腹皮　麦芽　建神麴　川连　泽泻
又：陈皮　川黄连　芍药　使君肉　甘草　楂肉　焦麦芽　白术　紫厚朴

诸吐  ***************************
（有虚、有寒、有热、有伤乳、有风痰、有伤暑、有伤食）
（案1）一儿久热不已，时见呕吐。此脾胃受伤，兼之积热蕴酿，真阴消烁，气血因之耗损，恐有慢惊之虑。但痰热内蓄，未可竟补，拟清热养阴，佐以扶元。
人参　法半夏　新会皮　茯苓　藿香　川连　地骨皮
（案2）一儿，热吐，下利红积，面色萎黄，更兼腹痛。此食积下利也。
陈皮　厚朴　茯苓　白芍药　青防风　柴胡　黄连　木通　建泽泻　粉甘草
（案3）一儿，胸膈不宽，呕吐黄水。此伤食而兼胃经有火也。经曰：「胃膈热甚则为呕」。
法半夏　黄芩　枳实　麦芽　枇杷叶　山楂肉　茯苓　竹茹
（案4）一儿身热头眩，恶心、呕吐黄水，腹胀。此先伤于暑，复感风食而得也。
厚朴　法半夏　藿香　新会皮　香薷　黄连　黑山栀　楂肉　青防风
（案5）一儿，痰嗽作吐。
陈皮　半夏　柴胡　天花粉　嫩前胡　桑皮　桔梗　藿香　青防风
（案6）一儿，伤食作吐。
陈皮　厚朴　黄连　法半夏　山楂肉　麦芽　芍药
（案7）一儿，伤食感冒，壮热，腹胀作吐。
陈皮　厚朴　山楂肉　麦芽　川黄连　黄芩
又：人参　白术　云茯苓　陈皮　炙甘草　泽泻　芍药　淮山药
（案8）一儿，吐不出。
厚朴　陈皮　山楂肉　藿香　法半夏　乾姜　枇杷叶
接服调理方：
新会皮　法半夏　白芍　茯苓　白术　川黄连　淮山药
（案9）一女伤乳吐泻。
新会皮　紫厚朴　生姜　山楂　麦芽　法半夏
（案10）一儿，四岁。患耳疳，久服凉剂，致肌肉消瘦，唇红作渴，呕吐不食，泄泻。以气血先从耳疳而耗，继以寒凉伤其脾胃，是以吐泻并作也。急用独参汤进之。俟吐势稍缓再议。
按：呕吐最易损及脾阴，脾主肌肉，久吐不止，自然肌肉不长；元神虚脱，虚火上炎，火燃则水竭，唇红口渴势所必至也。速为调治，庶图侥倖。
人参　茯苓　广藿香　乌梅　新会皮　生姜
（案11）一儿，吮乳即吐，目慢、神昏。乃满而溢，非病也。以浓米饮代乳一昼夜，进后剂而愈。
陈皮　法半夏　茯苓　钩藤　乌梅肉　殭蚕　广藿香
（案12）一儿，面白神倦，吐乳不消。余知多乳而兼伤冷，温胃为主。
陈皮　半夏　枇杷叶　生姜　广藿香　木香　茯苓
（案13）一儿，暴吐，面红作渴，属伤暑。
香薷　厚朴　川黄连　建泽泻　猪苓
（案14）一儿，吐黄水，胸膈饱满。乃膈间有宿食，胃中有伏火故也。宜兼治之。
黄芩　枳实　陈皮　炒山楂　枇杷叶　麦芽
（案15）一儿，伤食，服药稍减。又倍食以致停滞胃口，不能运化，腹痛欲吐而不能者二日。
香附　新会皮　山楂肉　麦芽　砂仁　厚朴　法半夏
（案16）一儿，不节乳食，吐不止，断乳服药而愈。但面白神倦，喜睡安静，中气犹未足也。大补脾胃为主。
人参　白术　白茯苓　淮山药　藿香　米仁　车前　建泽泻
（案17）一儿，吐后复泻，身微热。乃脾胃两虚所致。
人参　白术　淮山药　广藿香　生姜　柴胡　法夏　粉甘草　新会皮
（案18）一儿，吐后，唇红面黄，精神困乏，微肿。此水乘木侮之象，吐伤脾阴故也。实脾为主，利水伐肝佐之。
白术　茯苓　新会皮　法半夏　米仁　木通　芍药　淮山药
（案19）一儿，素禀怯弱，因伤乳吐后，精神困倦，喜睡少食。定后方以固其脾，庶后无虚症之患也。
人参　白术　薏苡米　淮山药　炙草　白芍　陈米
共为末白汤调服。
（案20）一儿，夏月伤暑，夜啼不止，诸医莫疗。余问其：「大便通乎？」曰：「已三日不去矣。」用导法通之而安。
按：此症如误用紫金锭，是以火济火也，医者慎之！
（案21）一儿感暑，身热、呕吐。用藿香茶调、益元散一服，身热稍减，呕吐未止。
白术　柴胡　新会皮　紫厚朴　藿香　香薷　山楂　粉甘草
（案23）一儿，久热不止，时见呕吐，虽脾胃两伤，不可竟补，因有痰热内蓄，外邪未尽耳。宜清热养阴之中，兼佐止呕扶元之剂。
人参　茯苓　新会皮　地骨皮　法夏　黄连　藿香

反胃  ***************************
（案1）一儿始以食积停滞下焦，又感寒气郁伏于肠胃，致朝食暮吐，小腹实而大便坚。《经》云：「朝人入出，是无火也。」洁古云：「朝入暮出，名下焦吐，皆本于寒。」今脉息迟缓，正合此症。用温胃、顺气、通便之剂。
陈皮　香附　法半夏　紫厚朴　槟榔　丁香　木香　江枳壳
服二剂后，加桂三分、吴萸五粒。
（案2）一儿，素有积症，腹大而实。至春患脾泄，至夏饮食大减，延至九月，食积作呕，纯是馊酸清水，甚至水浆尽呕，干食可纳。此乃胃中有火，膈上有痰，气逆者则㳅出清水，连乾者尽吐，火气炎上故也。《经》云：「诸呕吐酸，皆属于火。」此儿向多怒气，因气郁伤脾，怒结伤肝，肝火炎上所致。兼见大便坚，小便涩。皆郁火为患，未可温补。
陈皮　楂肉　江枳壳　白茯苓　甘草　青皮　香附　法半夏　鲜竹茹

泄泻  ***************************
（案1）一儿，半岁许。患泄泻，色黄而有沫，将及月馀。面色如常，此吮母坏乳所致。宜补脾顺气，佐以消风。
白术　茯苓　新会皮　淮山药　米仁　甘草　木通　青防风　建泽泻　木香
（案2）一儿，身热，腹实，泻而作痛，此「积症」也。
楂肉　陈皮　厚朴　白茯苓　制香附　白芍　木通　泽泻　细青皮
服后，病势如故，不敢过用克伐之剂，恐成慢惊也。
木通　泽泻　甘草　云茯苓　嫩桔梗　前胡
（案3）一儿，腹实作泻。
上午用参苓白术散，下午用四苓汤。
（案4）一儿，伤食作泻，肚腹膨胀。
新会皮　柴胡　莱菔子　楂肉　防风　芍药　猪苓　建泽泻　赤茯苓　麦芽　车前
（案5）一儿，久泻不止，肛门脱出。此脾土衰弱，真元下陷也。《经》云：「实热则大肠闭结，虚寒则肛门脱出。」法当补脾而兼以升提。
人参　白术　云茯苓　绿升麻　楂肉　陈皮　芍药　淮山药　软柴胡　灯心
如小便欠利，加泽泻、车前；盗汗加黄耆；作渴加乌梅；腹膨胀加木香。
（案6）一儿，水泻不止。用五苓散加芍药、木通、广皮。
（案7）一儿，白泻后潮热。
芍药　厚朴　山楂肉　新会皮　麦芽　泽泻　甘草　川黄连　煨肉果
（案8）一儿，二岁。身热不食，腹胀潮热，泻后有积，面黄身弱。
陈皮　山楂　莱菔子　紫厚朴　麦芽　香附　川连　大腹皮
（案9）一儿，水泻，身热。四苓散加木通、山楂肉、软柴胡、葛根
（案10）一儿患伤食吐泻，理宜断乳谷，投以消导。乃竟以寒凉杂进乳食，以致身热、腹热，愈治愈剧。仍以消食定吐为主。
陈皮　厚朴　山药　青防风　广薷香　麦芽　法夏
服二剂后，吐减热除。但面部肿满。投以参苓白术散而安。
（案11）一儿，因乳食伤，久泻不止，自汗，睡卧不安，神思困倦，将成慢惊。急当补脾宽气，以待胃气之复。
陈皮　山楂肉　麦芽　香附　建泽泻　茯苓　焦白术　芍药　肉果
服后，泄泻稍减，因脾气困顿，必须大理脾气，方可无虞。
人参　白术　陈皮　建泽泻　车前子　茯苓
（案12）一儿，四岁。泻久，日十馀行，间发潮热，唇红作渴，面瘦，腹如鼓，喜其善饭。丹溪云：「善食而瘦者，胃有伏火也。」若竟投参、术、诃、果，必致不救，当先用消食破积药，次投平胃散加茯苓。
川连　楂肉　建神麴　焦麦芽
两剂而泻减，后以五疳丸调理而愈。此系实证似虚，不可防其「慢惊」而投以温补。
（案13）一儿，因湿热下流，故四肢作痛，今又腹痛而泻。
陈皮　山楂肉　厚朴　芍药　细青皮　木通　建泽泻　槟榔
（案14）一儿，两日前水泻，至第三日身发壮热，面赤唇红，防惊。
柴胡　乾葛　青防风　荆芥　新会皮　前胡　苏子　山楂肉　木通
（案15）一儿，久患骨蒸潮热，左脉无力，右脉弱而细小，泄泻，身疼，手足麻木，消瘦，面色无神，睡则盗汗，遇食则胀。此气血损伤，脾气败坏，渐成劳瘵。过用清凉恐损脾气，宜实脾启胃。
白术　茯苓　新会皮　广藿香　香附　黄连　山药　甘草
服后诸症俱减，惟饮食仍胀，而恶心内热更甚。此虚火炎上，脾阴困顿而不能宣降耳。
白术　陈皮　白茯苓　川黄连　桔梗　秦艽　山药　地骨皮　广藿香　生姜
（案16）一儿，水泻不止，手足冷，作泻。此暴泻损阴，防变慢惊，因尚有热伏于内，故未可骤用止泻之剂。
辰砂六一散　茯苓　猪苓　焦白术　建泽泻　川连　防风　木通
（案17）一儿，不节生冷，脾土有伤，泻下如木樨色，日或一次，或二次，此系食积酿泻。以久泻之后，虽宜大补，然积滞未尽，不可骤用人参，宜消补兼施。
白术　茯苓　建泽泻　芍药　淮山药　厚朴　陈皮　粉甘草
服后积滞稍减，去厚朴、芍药，加防风、车前、生姜。又隔一日，积已尽，即加人参，三剂而愈。
（案18）一儿，乳食过多，久泻不止，自汗神倦。虑其变成慢惊，宜扶脾为主。
白术　陈皮　香附　白芍药　山楂肉　肉果　泽泻
服后泻虽少减，然元气虚甚。宜异功散加味治之。
人参　白术　云茯苓　淮山药　甘草　肉果　泽泻　杜车前
（案19）一儿腹不痛，水泻不已，神思困倦，饮食不进，《经》云：水泄而腹不痛者是湿。此因坐卧湿处，恣饮水浆，以致湿伤脾土。宜燥湿健脾，平胃散加味治之。
茅术　厚朴　新会皮　山楂肉　甘草　木通　肉果
（案20）一儿，泄泻，微有积，身热、腹痛。乃伤食而复感风邪所致。宜兼治之。
柴胡　防风　山楂肉　麦芽　紫厚朴　猪苓　泽泻　杜车前
服后热退，去防风、柴胡。又积尽除，减厚朴，加参、术、茯苓、山药、肉果，四剂而安。
（案21）一儿，水泻作渴，此因冷热相抟，脾胃不和，致阴阳不分。四苓散加味治之。
白术　茯苓　猪苓　建泽泻　川黄连　木通　防风
（案22）一儿，素啖生冷，寒气隔于肠胃，遂洞泄不止，六脉沉微。法当温补而兼利水止泻之剂。
陈皮　茯苓　山药　杜车前　建泽泻　煨姜　肉果　白术　炙甘草
（案23）一儿，秋初暴泻，面红口渴。此伤暑而兼食积也。香薷饮加减治之而安。
香薷　厚朴　川黄连　新会皮　麦芽　甘草
（案24）一儿，泻后面白无神，头不能仰举，身热、作呕。因泻久而元气虚惫所致。当专补脾胃，理中汤加减主之。
人参　茯苓　炙甘草　煨姜　淮山药　藿香
（案25）一儿，身微热，印堂青红相杂，夜卧不安，泄泻。
防风　芍药　川黄连　云茯苓　木通　泽泻　甘草
（案26）一儿，久泻不止，肠鸣，小水不利，饮食少进，右脉按之无力，左关弦长而数。此肝木乘脾，气陷于至阴之所，有克贼而无发生之意。理宜和中、温胃、回阳，佐以分利水道，使脾能健运，再商后法。
人参　白术　茯苓　淮山药　炙甘草　泽泻　乾姜　升麻　甜肉桂
（案27）一儿，久泻之后，四肢虚肿，肚腹作胀。此土虚而不能制水故也。当补中、行湿、利水，兼理乳积，养其正气。脾实则肿胀自愈，若投峻厉之品，多致不起。
人参　白术　茯苓　新会皮　法半夏　山楂肉　厚朴　木通　泽泻　大腹皮
（案28）一儿，泻后腹胀足肿，《经》曰：脾主行气于三阴，脾伤则三阴之气不行，故骤然肿胀。宜利水为主。
陈皮　厚朴　泽泻　杜车前　大腹皮　茯苓　苏子
服二剂，诸症少减，再服实脾补元之剂而愈。
附：启脾止泻丸（凡久泻不止可服此方）
白术　茯苓　山药　诃子肉　煨肉果　扁豆　木香　龙骨　赤石脂
为末白汤调服二钱
（案29）一儿，面赤少神，瘦弱，不时泄泻，咳有微痰。乃脾胃虚而不能生金。宜戒生冷，避风寒，投以六君子汤加味治之。
人参　白术　白茯苓　法半夏　会皮　山药　泽泻　炙甘草
服后泄泻未除，此脾胃真元下陷也。加乾姜以温之，柴胡以升之。
服后去柴胡，加升麻、肉果，四剂而愈。
（案30）一儿，饮食不易消化，胸膈胀，便泄，身热。此由饮食不节，损伤脾阴所致，《经》曰：「浊气在上则生䐜胀，清气在下则生飧泄。」治宜升其清而降其浊而症自愈矣。
陈皮　楂肉　建神麴　紫厚朴　车前　泽泻　枳壳　青防风　软柴胡
服二剂，诸症减半，进健脾利水之剂而痊愈。

吐泻  ***************************
（案1）一儿，数岁。始因食积，一医昧于「衰其半而止」之句，峻用苦寒消导，遂洞泄不止，继增呕吐。余谓：「吐泻乃脾胃两伤，舍温补别无他法。」以六君子汤投数剂而安。
（案2）一儿，吐泻不止，面白无神。宜健脾养胃为主。
白术　陈皮　茯苓　紫厚朴　广藿香　楂肉　甘草
（案3）一儿，吐泻不愈，唇红烦渴，目慢神昏。投以实脾定吐之剂。
防风　白术　茯苓　白芍药　枇杷叶　藿香　车前　泽泻
服二剂而吐泻止。又服参苓白术散，两许而愈。
（案4）一儿，吐泻交作，身与腹俱热，医不知戒乳，反进寒凉，冀其除热，愈治愈剧，余以消食止吐投之。
新会皮　法半夏　厚朴　楂肉　藿香　青防风　焦麦芽
（案5）一儿，先伤于食，复感暑邪，吐泻。
黄连　香薷　厚朴　山楂肉　细木通　泽泻
（案6）一儿，吐泻腹实，医用宽气消食之药，愈加胀满，手足逆冷，气粗作渴，不能睡卧。此土衰而水来侮之。以四君子汤加陈皮、厚朴、车前、炮姜，二剂而安。
（案7）一儿，吐泻腹实。此系食积伤脾。余先令节乳，投以消导。
楂肉　麦芽　建神麴　紫厚朴　泽泻　黄连　芍药　新会皮
（案8）一儿，久疟之后，失于调理，脾胃亏损已极，吐泻交作，身热不乳，危症蜂起。宜温补而佐以防搐之剂。
人参　白术　茯苓　熟附子　煨肉果　钩藤　法夏　甘草　广橘红　加煨姜大枣
（案9）一儿，患吐，继增水泻，面㿠白，目睛露，吁气昏睡，手足厥冷。真阳消耗之候也。速宜温补。
人参　白术　茯苓　淮山药　煨肉果　木通　建泽　泻木香　甘草

痢疾  ***************************
（案1）一儿，七八岁。初起外感出汗，继而泻下如西瓜汁，腹痛身热，饮食不进。此痢兼外感也。因其腹痛，先用白芍一两煎汤，时时服之，随后进：
枳壳　陈皮　槟榔　山楂肉　焦麦芽　厚朴　猪苓　泽泻　细木通　川黄连　芍药　前胡　柴胡　石莲肉
服后，腹痛愈甚，前方加延胡、木香、黄芩。
又：身热稍减，前方去柴胡，加藿香。间进辰砂六一散、灯草汤调服。去延胡。
又：腹痛下利少减。但饮食未进，夜多冷汗。前方去枳实、前胡。
又：痢减，食进。服茯苓、山药、木香、木通、黄连、车前、槟榔、甘草、灯心
又：山药、茯苓、人参、陈皮、甘草、楂肉、煨姜。
（案2）一儿，下血不止，腹不痛。《内经》所谓「结阴」之症，实非痢也。此系饮食过度，损伤脾阴，阴气内结，不能外行，渗入大肠故也。
陈皮　白术　茯苓　山楂肉　紫厚朴　生地　归身　白芍　地榆炭　粉甘草
（案3）一儿，久利不止，腹不痛。
煨肉果　煨诃子　煅龙骨　木香　炮姜
为末参汤下。
腹痛者非所宜也。以药性太涩，恐滞其气而反增他病耳。
（案4）一儿，患血利，自夏至冬未愈。始因湿热，继多感冒。血利者，风邪伤肝血也。法当补虚养血，虚回而利自止。
生地　当归　白芍　地榆炭　炒阿胶　人参　防风　肉果　软柴胡　广木香　陈皮
（案5）一儿，久利，元气大虚，肠胃不能禁固。曾服参、术辈，佐以固涩之药，终不能效。诊脉虚浮，四肢倦怠，鼻煤目坎，危险何疑？急用理中汤，仍佐以固涩之剂。幸高明裁之。
人参　白术　茯苓　炙甘草　炮乾姜　白芍　木香　乌梅　诃子肉　罂粟壳
（案6）一儿，久利腹痛。此热郁大肠，血虚作痛也。服归、芍、香、连，痛势稍减，幸六脉和平，可无他虑。拟和血理气法。俟腹痛全愈，然后议补。
当归　白芍　地榆炭　木通　云茯苓　厚朴　甘草　山楂肉
（案7）一儿，久患食积下利，身有微热。此脾气虚损而邪易凑也。《经》云：「风邪入胃，则下利脓黏。」
乾葛　防风　前胡　焦白术　白茯苓　黄连　泽泻　甘草
（案8）一儿，下利红白，腹不甚痛，只不作渴而小便赤涩。因平时喜弄冷水，湿伤脾故也。
苍术　厚朴　陈皮　白芍药　川黄连　木通　泽泻　车前　粉甘草
（案9）一儿，岁许。身热腹痛，下利红白相兼，里急后重，弩力则如搐，小便不利，惊风将至之兆。
枳壳　槟榔　厚朴　川黄连　钩藤钩　陈皮　山楂　芍药　细木通
服后稍减，去槟榔、枳壳、厚朴，加人参。是晚连去数次，或清泻，或兼积。次早视之，手足搐掣，身热汗出。此脾虚生风，已成慢惊之候，急进独参汤。恐未能达，续进牛黄一分、人参八分、煨姜一片，徐徐服之。俟胃气平复，方可无虞。
（案10）一儿，先患水泻，继增血利，里急后重，饮食不思，更兼身热。此脾传肾，难愈之症。故以养阴和气，清热开胃之剂投之。
陈皮　厚朴　茯苓　白芍药　川黄连　藿香　木通　泽泻　杜车前
（案11）一儿，患赤白利二十馀日，腹痛身微热，作呕脱肛，更兼浮肿。种种见症，皆是脾阴不足之候。《经》曰：「胃虚则呕」，又曰：「虚则肛门脱出。」法当议补，所谓「虚回而利自止」矣。
人参　茯苓　川黄连　白芍药　厚朴　陈皮　藿香　广木香　乌梅肉　甘草
（案12）一儿，患水泻，失于调治。至八月初，下利无度，赤白相兼，身热，里急后重。虽久利之后，脾气大损，以积滞未尽，未可骤补，岂堪止涩乎！宜行血调气，佐以升提。
陈皮　川黄连　白茯苓　柴胡　地榆　山楂　当归身　广木香　生地　白芍　升麻　粉甘草
（案13）一儿，久利，腹痛，有血兼黄色。
楂肉　麦芽　厚朴　江枳壳　白芍药　地榆　川连　泽泻　细木通
（案14）一儿，久利，脾胃已虚而又为饮食所伤。以致胸腹作胀，身发潮热。一友欲施补法，养正除邪，虽属正论，但胸膈未宽，先宜消导。
香附　厚朴　陈皮　莱菔子　焦白术　茯苓　槟榔　青皮　软柴胡　粉乾葛
（案15）一儿，患利，又外感风邪，憎寒发热。宜和解。
柴胡　乾葛　山楂肉　新会皮　黄芩
附：治一切危利，无论新久，里急后重，脱肛噤口，屡试屡效，宜敬珍之。
陈皮（一钱）　楂肉（一钱二分）　麦芽（一两）　川黄连（一钱）　白茯苓（一钱二分）　泽泻（一钱二分）　车前（一钱二分，包，打）　地榆（一钱，血利可加）　炙甘草（三分）
水二锺，加炒黄米一撮、煨姜二片、大枣一枚、熟砂仁末八分、灯心三十根，煎六分，不拘时服。
又，初利方：
生大黄（一两）　槟榔（一两）　木香（五钱）
蜜丸。
又，久利方：
人参　茯苓　陈皮　芍药　甘草
又，向东南椿根皮，去粗皮，晒，为末，神麴浆丸，名固肠丸。

外感  ***************************
（案1）数岁，一儿。始因外感风邪，恶寒发热，服消食、发散之剂，经旬不解。此系热伤元气，不得再进表药，以滋阴之剂投之。
柴胡　淡豆豉　黄芩　元参　天花粉　知母　地骨皮　陈皮
服二剂，诸症俱减，惟身热未除。不与药，以寒凉不宜多边耳。宜节饮食、避风寒为要。
三日后，热至午后方凉，作止有时。竟以骨蒸劳热治。
知母　地骨皮　银柴胡　柴胡　黄连　山楂　粉甘草
如热而不止，前方加鳖甲、青蒿、黄耆。
（案2）一儿，感冒发热。
羌活　乾葛　防风　紫苏叶　陈枳壳　陈皮　山楂　麦芽　粉甘草
（案3）一儿，伤食感冒，身热将愈，遍身发生淡红风块。自此而馀邪尽泄，可无积泻之患矣。不必洗浴。
薄荷　防风　荆芥穗　羌活　山楂肉　蝉衣　甘草
（案4）一儿，十四岁。素有骨蒸盗汗。因知识已开，相火妄动，以致身热盗汗，肢体瘦削。宜滋阴降火，若作外感治，误矣。
生地　归身　白芍　川黄柏　地骨皮　知母　秦艽　白术　白茯苓　新会皮　甘草
（案5）一儿，发热烦躁，口燥唇乾，脉两寸浮数。此外感风邪所致。
淡豆豉　薄荷叶　黄芩　山栀　黄连　江枳壳　新会皮　甘草
（案6）一儿壮热烦躁，汗出不止，服药已愈。后更发热，遂至鼻窍开张，痰涎壅盛，状似惊风。
淡豆豉　黄连　黑山栀　陈皮　山楂　犀牛黄　胆星　钩藤钩
（案7）一儿，恶风发热，六七日不解，食减面黄，语言懒怯，手心热。此外感而兼内伤之症。
乾葛　紫苏叶　黄芩　黑山栀　楂肉　陈皮　粉甘草　生姜
（案8）一儿，患积热症。服药愈后，失于调补，以致元气虚损，变成骨蒸盗汗等症。虽积未尽除，不宜再消。
陈皮　厚朴　麦芽　川黄连　白芍药　知母　甘草　楂肉　地骨皮
服四剂，诸症减半。又服六君子汤加减而愈。
（案9）一儿，面黄体瘦，潮热不止。
陈皮　楂肉　当归身　原生地　柴胡　知母　秦艽　地骨皮　粉甘草　银柴胡
（案10）一儿，七八岁。发热数日，或疑为疟，投清皮饮不效。余诊其脉，俱虚数。惟右关沉滑，每至夜则发热，交子刻必有汗，此名积症盗汗。
秦艽　知母　银柴胡　地骨皮　柴胡　山楂　黄连　绵黄耆
（案11）一儿，数岁。骨蒸发热，饮食少进，元气虚惫。
秦艽　知母　银柴胡　地骨皮　黄连　山楂　陈皮　炙鳖甲　白芍药　茯苓　白术　香附
用乌骨鸡去毛，杂酒煮烂，入前药打和，加炼白蜜丸，白汤空心下一钱五分。
（案12）一儿，疳痢愈后，极宜大补脾土，滋养气血，日后可免虚热之患矣。乃绵延日久，饮食不为肌肤，五心烦热，足酸唇红，夜汗，额露青筋。皆因积热内炽，脾胃两虚所致。
白术（二两）　茯苓（一两半）　川连（一两半，酒炒）　淮山药（一两半）　益智仁（一两半，炒）　人参（六钱）　炙草（四钱）　米仁（二两，炒）　白芍药（二两，酒炒）　建莲肉（三两）　新会（二两）
神麴糊丸，白汤下，早、晚各三钱。
（案13）一儿，五岁。身热不止，见有红斑。
乾葛　柴胡　荆芥穗　青防风　淡豉　山楂　枳壳　炒麦芽
服一剂，大汗，即前方去防风，加前胡。身凉脉静，神思颇爽。
又：前胡　桔梗　黄芩　白茯苓　地骨皮　陈皮　钩藤　甘草
（案14）一儿，伤风后，饮食不进，睡卧昏沉，手足逆冷。此大虚之候。宜服助脾开胃，以扶元气。
人参　藿香　淮山药　陈皮　炒黄米
（案15）一儿，身热咳嗽，喉中有痰。此外感所致。
荆芥　防风　前胡　法半夏　江枳壳　山楂　陈皮　桑皮
（案16）一儿，身热腹实。此外感风邪，内伤饮食也。
柴胡　荆芥　防风　山楂肉　江枳壳　厚朴　陈皮
（案17）一儿，身热呕吐，喉中痰鸣，大便涎稠。此风邪搏于腠理。
防风　荆芥　陈皮　江枳壳　山楂肉　前胡　桔梗　甘草
（案18）一儿，身热面热，咳嗽。
荆芥　防风　前胡　粉乾葛　软柴胡　苏叶　枳壳　山楂
（案19）一儿，身热腹实，呕吐。宜解表消导。
柴胡　葛根　荆芥　青防风　江枳壳　陈皮　楂肉　前胡
（案20）一儿，身热如火，鼻红，腹实拒按。此饮食停滞于内，风邪搏激于外，宜解表消导。
荆芥　防风　柴胡　紫厚朴　江枳壳　陈皮　楂肉
（案21）一儿身热，胃口实，按之疼痛，服药即吐。乃夹食伤寒也。
山楂　香附　江枳壳　新会皮　柴胡
服后，身热稍减，胃口仍实。
柴胡　陈皮　法半夏　山楂肉　甘草
又：呕吐除，身热稍减，宿食消。
前胡　黄芩　麦芽　新会皮　法半夏　甘草
（案22）一儿，夹食伤寒五六日，身热不减，口中呻吟，咳嗽抽搐，眼闭汗出。医用滚痰丸，下痰涎而热仍未除，此邪气壅滞于内，宜服消痰理气，退热消食之剂。
陈皮　楂肉　淡豆豉　桑白皮　前胡　桔梗　枳壳　钩藤钩　粉甘草
（案23）一儿，身热，发红肿块瘰。
荆芥　防风　连翘　赤芍药　天花粉　元参　陈皮　柴胡　粉甘草
（案24）一儿，胎热，复感风邪，痰鸣气急，重舌。
前胡　黄芩　连翘仁　新会皮　赤芍　滑石　木通　粉甘草
（案25）一儿，感冒，真气未复，又重感于邪，左胁作痛，时觉畏寒、潮热，咳嗽有痰，面青神倦，似疟非疟。宜疏肝邪，理痰咳。
柴胡　青皮　前胡　粉葛根　新会皮　黄芩　法夏　花粉
服二剂，身热已减。乳母不守禁忌，又复感，至三更忽发壮热，战慄闷倒。予起视之，六脉洪数，面红气促。非大汗不能见效，即前方加麻黄、羌活，所谓「急则治其标」也。
又：久病之后，元气已虚，故外邪虽散而咳嗽未除，不宜多服煎剂，恐损脾气，无以生肺金耳。当大剂煎膏，频服勿懈。
元参　白茯苓　川贝母　陈皮　法夏　紫菀　焦米仁　肥知母
煎成膏，日服数次，东垣所谓「在上者不厌频而少」是也。

疟疾  ***************************
（案1）一儿，数岁。久患疮疡，气血耗损。继患疟疾，月馀方痊，然犹间有潮热，小腹有块如覆杯，痛不可忍，肌肤瘦削，更兼呕吐。此系久疟耗损脾阴不能运行津液而成也。议参耆鳖甲饮。
人参　黄耆　炙鳖甲　银柴胡　知母　陈皮　法夏　地骨皮　嫩青蒿　茯苓　秦艽
服数剂而诸症减。又进调理脾胃而愈。若不审虚实再行克伐、消块、退热之药，轻者成劳；重者致死。慎之、戒之。
（案2）一儿，岁许。寒热间日而作，面黄唇白，额露青筋，夜不安睡。总属虚象，先与抱龙丸四粒，日进一丸。间服煎剂。
人参　白术　茯苓　新会皮　法半夏　炙草　柴胡　知母　地骨皮
（案3）一儿，疟发半月未止，面黄食少。元气已虚，宜扶脾、消痰、清热为主。若再进青皮、槟榔辈，恐犯虚虚之戒。
白术　茯苓　甘草　新会皮　法半夏　柴胡　知母　厚朴　山楂肉
（案4）一儿，胎疟数发，手足面部俱浮肿。
六君子汤加厚朴、柴胡、知母、地骨皮、姜皮。
又：诸症如前，去厚朴，加银柴胡、人参一钱。
又：肿势稍减，前方去柴胡，加鳖甲、人参一钱二分，调理半月而痊愈。
（案5）一儿，疟久，面肿腹胀，下积垢，小水不利，饮食减少。先投截药以治其疟，后服：
白术　茯苓　淮山药　川黄连　陈皮　甘草　白芍　紫厚朴　建泽泻　柴胡　木香
（案6）一儿，发热，僵仆不省，两目斜视，状似惊风，乃发疟之兆。先进下痰药一丸，随服后剂，五六发而愈。
陈皮　法半夏　柴胡　黄芩　草果仁　枳壳　小青皮　槟榔　防风　粉乾葛　胆星
（案7）数岁一儿，疟后月馀，面黄，自汗，身热，小便后有血，此热伤阴分。宜养血滋阴。
熟地　当归　赤芍　秦艽肉　软柴胡　知母　地骨皮
（案8）一儿，疟后失于调理。隔二三月，忽然肿满，小便频数，气喘。皆土弱不能制水。
人参　白术　白茯苓　新会皮　苏子　泽泻　车前
（案9）一儿，身热两日，每晨至酉刻方凉。第三日热至未时，忽两目上视，手足搐掣，哭不出声，状似惊风。乃变疟之候，因感邪太重，拂郁于内，未见其发寒耳。先以消痰、理气、散邪之药投之。明日果战寒、发热，疟症显然矣。
陈皮　法夏　胆星　青防风　软柴胡　前胡　青皮　黄芩　江枳壳　粉葛根
服后，即前方去葛根、前胡，加桔梗、槟榔、草果、茯苓。
大凡小儿禀气未足，不能胜其邪。顽痰胶固，荣卫之气不行，状似惊风而实疟也。须细辨之。
（案10）一童，春间患疟，愈后时常腹痛，从下而上。漉漉有声，六脉虚小，不合时令。此脾经有积而疟后失于调理。致脾虚拂郁不能宣畅也。宜扶脾补元，兼养心血。
人参　白术　茯苓　淮山药　建泽泻　陈皮　芍药　木香　酸枣仁　石菖蒲　甘草
（案11）一儿，数岁。疟愈几月，复先寒后热。乃元气虚弱而然，以骨蒸治。
银柴胡　地骨皮　黄芩　白芍　青蒿　肥知母　软柴胡　陈皮　秦艽　山楂
（案12）一儿，疟数发后，每下午不寒而热。此瘅疟也。因外邪未尽，不可骤进寒凉。
柴胡　黄芩　云茯苓　陈皮　当归　山楂　知母　地骨皮
（案13）一儿，疟久。面色㿠白。元气耗散，脾土损伤。投以六君子汤加减治之。不用截法，恐伤真气也。
人参　陈皮　山楂　地骨皮　肥知母　黄芩　法夏　白术　软柴胡
（案14）一儿，久疟后，腹大如鼓，阴囊肿，小便利而大便五六日不解。医用猪苓、泽泻等药，小便愈清，大便愈结。盖久疟之后脾为木乘，以致不能运化精微，故胀满。况小便本利而更利之，则胃中枯燥而大便愈不通矣。宜补脾胃药中少加肉桂，使其性热下行。况木得桂而枯，木衰则土实，传化如常矣。
人参　白术　茯苓　甜肉桂　淮山药　米仁　芍药
（案15）一儿，患疟久久，成骨蒸劳热。
人参　白术　茯苓　秦艽肉　肥知母　归身　白芍　黄柏　地骨皮　炙鳖甲　枣仁　麦芽
（案16）一儿，疟后患咳嗽，声嘶食减，气促汗出，两胁作痛，吐出脓血俱极臭秽。明是「肺痈」，系火气炎止，烧烁肺金而然也。宜保肺气、助脾土、苦寒温补均非善治。
阿胶　桔梗　川贝母　白茯苓　米仁　百合
（案17）一儿，疟疾八九日。邪气将散，元气已损。当扶其胃气，滋养元神为主，六君子汤加减。
人参　白术　茯苓　新会皮　法半夏　柴胡　知母　骨皮　炙甘草
（案18）一儿，疟愈后，身热唇焦，手足搐掣，咳嗽作呕，腹痛自利。曾服参与牛黄，身热稍减，第腹实之甚。此外感而兼伤食，宜清火、消痰、顺气、镇惊之剂。
柴胡　前胡　防风　嫩桔梗　新会皮　山楂　芍药　茯苓　钩藤钩　陈胆星　黄连　木通
（案19）一儿，疟疾稍愈，间或发热，腹有微积，此食积相兼之候。今面目浮肿，小水不利，脾气娇弱，馀邪未尽，不宜峻补，拟补中兼利水之剂。
人参　何首乌　柴胡　法半夏　泽泻　车前　地骨皮　猪苓
（案20）一儿，疟愈后，身体尫羸。不逾旬，复发，面目虚浮，小便如血。此积症而兼淋也。
白茯苓　白术　山楂　麦门冬　木通　川黄连
（案21）一儿，患疟，每发于下午。
柴胡　法半夏　白术　白茯苓　山楂　知母　地骨皮　陈皮　粉甘草
（案22）一儿，身发红点，仔细视之，非痘非痧，验其外，身不热，六脉弦，疟症将发之兆。次日果作。
荆芥　防风　紫苏叶　陈皮　山楂肉　甘草
（案23）一儿，每午后发疟，面色萎黄，腹实。因寒热太过，真阴耗损。治以痨症相参。
柴胡　陈皮　山楂　紫厚朴　地骨皮　川连　知母　甘草
（案24）一儿，疟久，面足虚浮，不思饮食。以脾阴耗损，阳无所依而浮散于外也。
陈皮　山楂　知母　地骨皮　紫厚朴　柴胡　川连　甘草
（案25）一儿，疟疾，先寒后热，将及八发。
槟榔　草果　青皮　山楂肉　白茯苓　黄芩　白术　甘草
（案26）一女，久疟不止，元气虚惫，复感寒邪。先宜和解。
柴胡　防风　黄芩　草果仁　法半夏　青皮　川芎　白芍　粉甘草　新会皮　香附
（案27）一儿，十四岁。素禀薄弱，久疟不止。食少神倦，乃心脾不足。宜扶元补脾，滋阴降火。
生地　当归身　白芍药　茯神　枣仁　远志　炙鳖甲　秦艽肉　知母　骨皮　人参　焦白术　川黄连　甘草
（案28）一女，痘后元气未复，起居、饮食不节，变为疟疾。法当祛邪、消导。连服不效，且痰喘气促，面白无神，四肢浮肿。宜理脾、消导、清热，佐以扶养元气。
人参　半夏　陈皮　白茯苓　龙胆草　苏子　柴胡　知母　地骨皮　山楂肉　生姜
（案29）一儿，患疟，但热无寒，月馀变成骨蒸潮热。宜扶养元阴为主。
人参　白术　茯苓　当归身　白芍药　柴胡　知母　秦艽　炙鳖甲　地骨皮
附：疟久不愈方
青皮　山楂　藿香　法半夏　白茯苓　白术　陈皮　香附　紫苏叶　肥知母
又：调理方
山楂　茯苓　知母　地骨皮　枯黄芩　陈皮　半夏　当归
疟后面色少神，大便艰涩，腿脚痠软，时觉虚热。此荣卫之气未舒。当大补气血，八珍汤去地黄，加知母、地骨皮。
疟久虚甚，形消肉削，服煎剂，丸料不应者，将此方加减煎成膏服之。可免骨蒸咳嗽之患。
黄耆　白术　米仁　白茯苓　当归身　熟地　白芍　麦冬　银柴胡　地骨皮　秦艽　鳖甲　知母　川黄连　酸枣仁　楂肉


卷下  ——————————————————————————————————————————————————————————————————————————————————————————

咳嗽  ***************************
（案1）一儿，感风食咸味，其嗽便发，发时痰喘不休，胸部微高起。若弗治，眼目必红，便成龟胸痼疾。
陈皮　枳壳　甜杏仁　桑白皮　前胡　黄芩　甘草　炙麻黄
服二剂后，煎润肺膏调理而愈。
（案2）一儿，面白，喉如曳锯。此肺邪内郁，风寒外束。宜发散外邪为主。
陈皮　桑皮　甜葶苈　陈胆星　竹沥　钩藤　桔梗
（案3）一儿，夏月每午后咳嗽大作，不能安睡，火刑金也。宜清热降火为主。
川黄连　黄芩　黑山栀　元参　花粉　桑白皮　枳壳　甜杏仁　甘草
（案4）一童，哮喘已六七年，每遇劳力或感寒、食咸，便痰鸣气喘。定后方发时服。
羌活　乾葛　防风　江枳壳　新会皮　前胡　杏仁　桑皮　粉甘草　嫩桔梗　葶苈　生姜
又：百合　紫菀　麦门冬　天花粉　陈皮　枳壳　知母　黑元参　绵黄耆　黄芩　桔梗　甘草
服前方三剂，待喘减。以此方服五六剂，去黄耆，然后照方蜜丸，白汤送下二钱，平时服。
（案5）一童，色欲过度，肾水枯竭，致君相二火上炎伤肺。乾咳，气促，渐至声音不出，元气与肺气损极之候，定后膏滋药方。
人参　淮山药　米仁　百合　紫菀茸　天冬　麦门冬　桔梗　甘草
煮膏日进二钱。
又：人参　白茯苓　白术　米仁　淮山药　莲肉　诃子肉　甘草
蜜丸，与膏滋间服。
（案6）一儿，频咳，唇红作渴，声音不清。若初起最忌寒凉，今延绵日久，久郁生热。以清肺顺气之剂投之。
元参　桔梗　花粉　麦门冬　黑山栀　陈皮　枳壳　甘草　熟苏子　甜杏仁
（案7）一儿，咳，日轻夜剧。此食积作咳，消食为主。
陈皮　山楂　白茯苓　前胡　白芍药　麦芽　厚朴　嫩桔梗　甘草
（案8）一儿，岁许。咳嗽不已，面部发微红细瘰。此热邪内郁，风邪外束，风热相抟于肺。不宜用寒凉药。
紫苏叶　葛根　新会皮　薄荷　桔梗　黑元参　前胡　黑山栀
（案9）一儿，面白体肥，微热，喉有痰。风邪在肺为患。
柴胡　前胡　陈皮　江枳壳　桑白皮　桔梗　苏子　甘草
诸症平伏，但咳嗽未止。
元参　桔梗　花粉　桑白皮　黑山栀　黄芩　甘草
（案10）一儿，壮热五六日，困倦弄舌，咳嗽气促，乃时症初起，宜当解散。
薄荷叶　柴胡　陈皮　枳壳　润元参　川黄连　黄芩　桔梗　甘草　淡豆豉
（案11）一儿，唇红作渴，痰嗽气喘，三月有馀，骨瘦如柴。此食积久滞，有疳弱之虞。消食、清热、降痰为主。
陈皮　山楂　麦芽　江枳实　川黄连　黄芩　苏子　桑皮
上为细末，水飞为丸，青黛为衣，每服百丸，空心白汤送下。
（案12）一儿，大病后，咳嗽腹痛，间发潮热，唇红面白，肌肤羸瘦，饮食少进，精神疲倦。此元气未复，阳元无所依而阴浮于外也。
陈皮　白芍　知母　地骨皮　当归身　柴胡　法夏　白术　粉甘草
（案13）一儿，肿咳未除，继而乾咳，腹胀，四肢倦怠，饮食难化。此脾土不足，既不能生肺金，又为肝木乘之。治以制肝、补脾、清肺。
陈皮　白芍　紫厚朴　香附　麦门冬　腹皮　黄芩　焦白术　车前
（案14）一女，身热已凉，咳嗽不止，舌有白苔，胸高气逆，烦躁不食，惟嗜酒，睡卧不宁。此内有积热，外感风邪，肺气不顺故也。
陈皮　黄连　大腹皮　山楂　桑白皮　前胡　苏子　云茯苓　山药　陈胆星
（案15）一儿，头疼身热，腹痛呕吐，发嗽，左胁痛。此外感风邪，内伤食积所致。防斑。
前胡　杏仁　山栀　新会皮　江枳壳　柴胡　山楂　元参　桑白皮　天花粉
（案16）一儿，咳嗽身热，至晚烦躁不睡。此时行外感。
柴胡　葛根　前胡　桑白皮　法半夏　陈皮　枳壳　黄芩　山楂肉
（案17）一儿，痰嗽有血。因积热未除，心火太盛，烧烁肺金，阳盛阴虚，有升无降，血随气上，越出上窍而然。宜清金平木，使脾无贼邪之患；滋液驱热，使肺得清化之源，无有不安者。
柴胡　白茯苓　陈皮　江枳壳　黑山栀　元参　天花粉　甘草　肥知母　麦门冬
（案18）一儿，二岁。先咳嗽，继之身面浮肿，宜定喘退肿，然后理脾。
前胡　桔梗　桑白皮　葶苈子　车前　陈皮　杏仁　青防风

天哮  ***************************
天哮乃天气不正，乍寒乍热，小儿感之，遂眼胞浮肿，咳嗽则眼泪、鼻涕涟涟，或乳食俱出者是也。于数日内，宜服发散，如防风、前胡、枳壳、陈皮、紫苏、杏仁、桑皮、麦冬、桔梗、甘草之属。如气逆加苏子；有痰用胆星、贝母。二十日后，宜保肺清金，紫菀、百合、兜铃、五味、知母、麦冬、贝母、款冬之属。不应，则诃子之类，俱可择用。
（案1）一女，天哮，因感冒风邪而起，以致喘咳不已，又多食酸味，嗽愈甚，其气上不能升，下不能降。痰涎壅遏，且善饮食。脾不运化精微，停滞于胸，化而为淡。今病久气虚，不宜寒凉及大补之剂，化痰、顺气、清金为主。
橘红（五钱）　杏仁（去皮炎，一两）　贝母（去心，一两）　嫩前胡（一两）　山楂肉（一两）　苏梗（一两）　元参（五钱）　枳壳（五钱）　陈胆星（一两）　粉甘草（二钱）
水煎，入饴糖二两、竹沥一小杯，收成膏。
（案2）一儿，疟后天哮，又兼腹实发泻，面肿少食。皆脾虚之征也。须健脾温胃，佐以消积之剂。
陈皮　山楂　白芍药　川黄连　甘草　神麴　厚朴　赤茯苓　建泽泻　木通　木香　灯心
（案3）一儿，顿咳不止，时吐或甚则连乳俱出，身微热，饮食减，面色稍赤。皆风邪暑热所侵，未经疏散，邪传心肺，变而为热。热生风、风生痰，痰结胸中，肺气不顺，连嗽不止，则痰、乳、食物一时吐出。治宜祛风化痰，清金降火。
陈皮　枳壳　元参　天花粉　熟苏子　防风　杏仁　前胡　嫩桔梗　枯黄芩
（案4）一儿，感冒风邪，肺气不清，已成天哮，三四日即愈。至七八日复感风邪，遂鼻流清涕不已。治以退热、祛风、顺气。
陈皮　枳壳　黄芩　紫苏叶　青防风　前胡　苏子　楂肉　肥知母　粉甘草
（案5）一儿，天哮，嗽月馀矣。遇嗽则口鼻出血，因吊动痰火，火泛血上也。初起宜祛风清肺。今嗽已久，议保肺、治嗽、消痰。
百合　紫菀　款冬花　胆星　马兜铃　花粉　黄芩　黑元参　知母　黑山栀　当归
（案6）一儿天哮久久，痰涎壅塞，哭不出声，已犯「痰嗽不已、惊风至」之句。急宜降痰、顺气、镇惊之剂。先服紫金锭，次服滚痰丸加竹沥、姜汁，化服。
（案7）一儿天哮，甚则吊吐鼻血。此风气传染，气逆上冲。初起宜发散。今已数日，宜泻肺清金，顺气消痰。俟嗽势稍减，进保肺之品。
陈皮　桑白皮　桔梗　黑元参　前胡　黄芩　黑山栀　杏仁　青防风　枳壳　苏子
（案8）一儿哮喘二十馀日，每吊嗽则吐尽饮食，两胁作痛。
紫菀　百合　桑白皮　前胡　新会皮　枳壳　胆星　款冬花　黄芩　枇杷叶　知母
（案9）一儿，哮喘半月，时常痰涎壅塞，如惊风状，此肺经气逆所致。
陈皮　胆星　苏子　桑白皮　甜杏仁　桔梗　枳壳　槟榔　青防风　钩藤钩
（案10）一儿，向患哮喘，每遇风寒或食咸味，辄喘促不休。先进顺气消痰，再议补肺。
杏仁　桑白皮　瓜蒌仁　元参　桔梗　陈皮　熟苏子　江枳壳　前胡　防风　花粉
（案11）一女，年十六。元气充实，犹不时举发。拟调理一法，使腠理固密，可霍然矣。
橘红　黄芩　川黄柏　知母　川贝母　元参　枣仁　当归身　白芍　元生地　淮药　天冬　麦门冬
蜜丸。
附：治天哮方
楂肉（一两）　麦芽（一两）　竹叶（四钱）　青饼（二两）　饴糖（四两）
煎膏，服一方，加槟榔五钱、茶叶五钱、石膏一两。

肺气痰喘  ***************************
（案1）一儿，三四月许。藏之重褘，衣衾过厚，且每坐火侧，以致热气熏蒸，忽尔啼声不出，腹实痰鸣，口角微斜，两目上视，势属危险。乃风火相抟，有似急惊，先用竹沥磨黑锭一丸，次服宽气降痰之剂。
乾葛　荆芥　防风　江枳壳　熟苏子　前胡　陈皮　桔梗　甜杏仁　陈胆星　钩藤
又：次日症象稍减，前方加殭蚕、黄芩。
（案2）一儿，初起感冒，壮热不止，气粗发呛，口渴唇乾，舌有芒刺，由先感风邪，复伤暑、伤乳。宜顺气、消痰、清暑。
淡豆豉　陈皮　枳壳　山楂　川黄连　黑山栀　苏子　甘草　钩藤　陈胆星
加竹沥服之。次日诸症未减，邪热仍炽，前方去淡豆豉、苏子，加元参、花粉、黄芩、前胡、桔梗。
（案3）一儿，面白无神，喉有痰声，兼有风麻粪。若不顺气消痰，则痰凝气结，成惊风为易易也。
陈皮　枳壳　法半夏　陈胆星　苏子　防风　前胡　甜杏仁　桑白皮
（案4）一儿，感冒发热，痰声如曳锯。解热、消痰、顺气为主。
柴胡　前胡　陈皮　江枳壳　黑元参　桔梗　黄芩　花粉　熟苏子　陈胆星　钩藤
（案5）一女，咳喘痰鸣，发无定时，发则至晚更剧。
陈皮　枳壳　桑白皮　熟苏子　前胡　杏仁　防风　葶苈子　粉葛根　山楂　桔梗　甘草
喘甚加麻黄。
又：橘红　麦冬　黑元参　川黄连　山楂　贝母　黄耆　陈胆星
（案6）一儿，外感身热，痰喘腹实。此肺气痰喘也。
前胡　胆星　熟苏子　桑白皮　杏仁　枳实　山楂　葶苈子　炒麦芽　桔梗　甘草
又：元参　花粉　陈胆星　桑白皮　山楂　麦芽　陈皮　熟苏子　法半夏　前胡　枳壳　桔梗　粉甘草
（案7）一儿，肺气痰喘，服黑锭药后，泻下痰涎而咳喘如故。
前胡　陈皮　甘草　桑白皮　陈枳壳　桔梗　黄芩　黑栀　陈胆星
又：桔梗　枳壳　杏仁　桑白皮　法半夏　陈皮　甘草
（案8）一儿，痘发臭后，伤于风食。痰喘，目直上视，已属危险，但见声音清爽。投以消痰顺气之剂，以望侥倖。
前胡　陈胆星　熟苏子　桔梗　贝母　牛黄
（案9）一儿，痰喘气促，目睛上视，哭不出声。此肺风痰喘，因内有热向外为风邪壅遏，与惊风相似，但不搐掣为异耳，久则不治。拟疏风解表之剂。
（案10）一儿，表热未解，痰喘气促，两目浮肿。此风痰胶固而然也，速则成惊，迟延疳弱。法当清肺消痰、和风镇惊。
陈皮　枳壳　熟苏子　陈胆星　黄芩　桔梗　钩藤　瓜蒌仁　桑白皮　杏仁　防风
（案11）一儿，痰火内郁，风寒外束。拟疏风解表。
桑白皮　瓜蒌仁　苏子　前胡　桔梗　黑山栀　枯黄芩　麻黄　元参　橘红　竹沥
（案12）一儿，脾虚发喘，身热。
防风　莱菔子　桔梗　甜肉桂　车前　腹皮　甜葶苈

痰症  ***************************
（案1）一儿，向有胎热发黄之症，调理愈后，忽然身热，兼有青块，气促痰鸣，口疳，两目眦及上、下唇俱有血水，舌红肿不能吮乳。此内有蓄热，外有暑湿相抟，心火烧烁肺金，故咳而喘。金受制不能平木，木寡于畏，兼风相抟，侮所不胜，故肌肤遍发青块。火势炎上，冲动其血，故见之于两目。总宜解毒清火，俟其稍减，然后徐治其本。
陈皮　枳壳　黄芩　黑山栀　川黄连　甘草　花粉　香薷　麦门冬
（案2）一儿，身发壮热，痰鸣气促，胁痛鼻张。此内有热邪，风邪郁遏于外。宜先用疏风顺气之剂，次用利便降痰，乃为正治。医以下之，三昼夜不能卧，势甚危险，仍拟疏散。
麻黄　枳壳　前胡　桑白皮　青防风　苏子　杏仁　槟榔
服后用滚痰丸下之，诸症悉愈。
（案3）一女，目痠面跳，眉稜骨重，手足麻木，脉弦滑而数。据脉论症，显系痰在肝经所致。宜二陈加减治之。
陈皮　法半夏　云茯苓　甘草　独活　青皮　明天麻　青防风
（案4）一儿，项中发疖，三四月方愈。向时或于当风拭脓，致风邪入于泥丸穴，郁久不散，转而为热，热久生痰，火载痰上，入于巅顶，故头重不举。定后方服之而痊。
陈皮　法半夏　云茯苓　黄芩　山栀　殭蚕　明天麻　藁本　生姜
（案5）一女，十八岁。痰涎壅滞，不省人事。一医用滚痰丸下之，神气颇清，此后宜消痰顺气，已为合法。乃复用滚痰丸，遂致胸前饱闷，气不舒畅，前症仍作。余治先用石菖蒲一两，通其经络，使痰无壅滞之患。服后饱闷顿减，稍省人事。询其月事，过期不至。治宜行经为主，经行而气自治矣。
红花　桃仁　陈皮　泽兰叶　石菖蒲　楂肉　牛膝

痫症  ***************************
（案1）一儿，患痫久久，诸医莫疗，乃心火内郁，痰迷胞络所致，久而不愈，内外烧烁，金受火制，阴分日亏，又投以香燥金石之药，无怪其愈治愈剧也。余治以养血安神为主，清火和气佐之。
川黄连　酸枣仁　茯神　胆星　犀角　麦门冬　柏子仁　山楂　白芍　橘红　生地黄　石菖蒲　当归　紫苏
（案2）一儿，十三岁。因出外读书，既有忧思之感，遇危桥；又有惊恐之虞。每晚睡卧不安，时见微搐。有以疟治而用发散者；有谓伤食而用消导者；有谓痰热积聚而用攻逐推荡者，杂投而病愈增，逐致痰涎胶固，胸膈作痞，口吐涎沫，饮食不进，或昏晕不省，或叫号跌扑，惊跳搐掣，夜静昼剧，午前为最，腹中有形如弹，或左或右，睡止一边，不能转侧，病样多端，难以尽述。总之，心火上炎，肝阳偏旺，脾土困顿。复以逐痰搜风及金石香燥之药，伤及肝脾之阴，故见症若此。拟固护元气为主，清热消痰佐之。
人参　白术　白茯苓　法半夏　钩藤　陈皮　柴胡　陈胆星　川黄连　竹沥
服数剂，即前方加龙胆草、甘草。
又：病势大减，但头晕。即前方减参、柴、竹沥，加天麻、甘菊。
（案3）一儿，二岁。发惊风三次，忽目直上视，身体壮热，左手足不为用。因风痰胶固心、脾二窍而然。宜顺气消痰、祛风泻火。
犀角（一两）　黄连（一两）　桂皮（二钱）　陈胆星（一两）　明天麻（一两）　黄芩（一两五钱）　法夏（一两四钱）　钩藤（一两四钱）　熟殭蚕（一两四钱）　广橘红（一两）　枳壳（一两）　当归（一两）
上为细末，姜汁、竹沥调和，每服二钱。
（案4）一童，发搐而痰涎壅塞，时作时止。乃风火相抟，邪郁于中脘，气不能运行升降故也。宜降气消痰，佐以清火平肝。
陈皮　枳实　龙胆草　熟苏子　茯神　黄连　生地　白芥子　半夏曲　钩藤　胆星　竹沥　石菖蒲
（案5）一儿，曾以伤食损其脾胃。稍有所感，便呕吐发搐，昏仆不省，至大便通方苏，饮食始进。此由胃不能游溢精气，脾不能运化精微，致有升无降耳，当理脾胃。寒凉克伐之剂，在所禁用。
人参　白术　茯苓　半夏曲　新会皮　天麻　钩藤　陈胆星　川黄连　山楂肉　甘草
（案6）一儿，五岁。发搐，痰涎壅塞，时作时止。此风火相抟所致，名曰「阳痫」。宜消痰理气，清热平肝。
明天麻　胆星　殭蚕　黄芩　川黄连　江枳壳　钩藤　当归　竹沥　嫩桂枝　半夏曲
（案7）一儿，痘后神气未复，更兼火毒内郁，失于清理，致睡卧不宁，烦躁时作，或角弓反张，痫症已萌。宜平肝镇惊。
白芍药　茯苓　当归　山药　川黄连　陈胆星　钩藤　甘草　牛黄

眩晕  ***************************
（案1）一儿，忽昏晕不省，少顷如故。此肾水不足，气不归元，奔逆而上。宜补肾兼以消痰降火。
人参　白术　茯苓　黑山栀　山萸肉　陈皮　法夏　池菊　淮山药　川黄连　甘草　生姜
（案2）一儿，身体肥胖，诵读劳心，扰动其阳，便眩晕、恶心、作呕，此火动其痰也，又素喜食肉。戒其少食，以清中和之气。拟清热消痰。
橘红　山楂　法半夏　川黄连　茯苓　山栀　麦芽
（案3）一童，素有内热，饮食少进，两尺洪大而虚。乃相火妄动，坎离不交。宜滋阴降火为主。
川黄柏　肥知母　麦冬　生地　当归　地骨皮　川黄连　秦艽　白芍　陈皮　粉甘草

积聚  ***************************
（案1）一儿因饮食太过，损伤脾胃，面黄腹胀。服消导之剂，腹胀已除。今脉数唇红，面黄食少，骨蒸内热，由脾元衰败而然也。拟消积清热之中佐以扶元。
陈皮　山楂　川黄连　白芍药　麦芽　厚朴　白术　淮山药　地骨皮　知母　人参
（案2）一儿，向以脾胃受伤，积聚内起，致腹大胀满，渐至饮食、步履俱废。医以补中、行湿、利水治之，半年馀不效。余视之，脉沉小而实，腹坚实有形，乃积滞胶固，与单腹胀又属两途。拟攻积除坚，间服补脾开胃，攻补两施，始得寻愈。今交春肝木得令，不饥食减，肠胃传化失职，恐前症复萌，取丸剂以缓攻为宜，仿古法之所有，非杜撰也。
黄连　陈皮　香附　山楂肉　焦麦芽　神麴　厚朴　青皮　莱菔子　焦白术　白芍　胆草
水泛为丸。
（案3）一儿，腹痛有形如癖，脉沉细，独肝部洪而急。乃伤于怒气而得之。怒则气逆，致六腑浊滞而为聚。服消积之剂，脉见虚象，是虚中挟滞，不宜纯用攻坚之剂。
陈皮　青皮　人参　云茯苓　法半夏　柴胡　当归　白芍　川抚芎　粉甘草
蜜丸。
（案4）一儿，痢后时常寒热腹痛，十指忽肿而无痛苦，左胁下如覆杯，往来攻痛，气逆作喘。此肺之积也，名为息贲。
苏子　桑皮　山楂　细青皮　甜葶苈　法夏　陈皮　厚朴
（案5）一儿，面色不荣，眼白飞青，乃肺金不足而然。当大培脾土以生金，则肺家之积自除。
黄耆　白术　茯苓　当归身　白芍药　楂肉　麦芽　陈皮　淮山药　薏苡米　炙草
上为细末，神麴浆糊丸，每服二钱，黄米汤调服。
（案6）一儿，痘后两月，因伤食太过，致身热不已，胸腹胀满，乃气滞郁热，六腑为聚，议用和剂。
陈皮　楂肉　川黄连　云茯苓　甘草　知母　柴胡　青防风
（案7）一儿，面色微黄，身热食减，痰嗽作呕，二便如常。乃伤食兼暑热所致。药宜温和，油腻之物少进，恐增秋痢。
陈皮　楂肉　白芍药　川黄连　知母　法夏　香茹　云茯苓
（案8）一儿，向有虫积，腹痛，服药下虫数条，粪后有鲜红血，遂发泻痢红白，面色萎黄，肌肤瘦削，复兼外感发热，呕吐，饮食减少，拟消积健脾，兼散为主。
陈皮　山楂　白芍药　青防风　柴胡　川连　神麴　广藿香　赤茯苓　木通　石莲　甘草

盘肠惊  ***************************
（案1）一儿，腹中鸣，啼哭不止，甚则身体伛偻。此盘肠惊也。用钩藤丸煎后剂送下。
钩藤　木通　新会皮　山楂肉　甘草
（案2）一儿，初病如疟，秋凉继受，口腹不节，致中脘气滞郁蒸，为谷疸。
茵陈　茯苓　白蔻仁　瓜蒌实　桔梗
（案3）一儿，身目俱黄，尿赤。乃湿热郁遏而成。法当通利三焦气分。
陈皮　紫厚朴　山楂　香附　川黄连　山栀　绵茵陈　赤芍　木通　建泽泻
（案4）一儿，不慎食物，脘中湿热内蒸，溲黄。此食积所致。
茯苓　紫厚朴　山楂　陈皮　粉猪苓　泽泻　绵茵陈
（案5）一儿，十二岁。面目俱黄，口渴溲黄。皆由脾胃湿热所致。
猪苓　苍术　紫厚朴　甘草

龟背  ***************************
（案1）一儿，始患咳嗽，后成龟背之症。背脊曲处作痛，以「肺与大肠相表里」，咳伤肺气，气道壅塞，大肠之气亦滞，且大肠之头附于脊骨处，故伛偻作痛。
钩藤　陈皮　江枳壳　嫩桔梗　甘草
（案2）一儿，已成龟背，两足不能移，此先天不足，急宜血肉有情之品培补真元。
鹿茸　虎颈骨　熟附子　肉桂　人参　龟板　云茯苓　淮山药　萸肉　生地

诸血  ***************************
（案1）一儿，咳咯玛王形状之痰，小腹作痛，脾肺脉虚而疾，尺濡软。水虚金衰之候。戒之在色，庶乎可图。
麦冬　百合　云茯苓　川贝母　紫菀　淮药　米仁　新会皮　阿胶　白及　童便
（案2）一童，十七岁。因遭兄姐连丧，悲伤抑郁，忽患吐血，六脉微数。询其血之来，不咳、不咯、不唾，非关于肺、肾二脏可知。如误作房劳伤损，阴虚火动，进诸寒凉降火、填补滋腻之品，将络中所离之血，复结而为瘀矣。宜和血顺气。
丹皮　赤芍药　知母　当归　桃仁泥　生地　元红花　橘红　贝母　粉甘草　加童便
服五六日后，又吐鲜红血二碗许，投以后方：
赤芍　柴胡　元参　侧柏叶　赤茯苓　黄芩　荆芥　川芎　川贝母　枇杷叶
加荷蒂。
（案3）一童于幼年读书时曾患吐血，服滋阴降火而愈。后因劳顿，复吐血碗许，痰鸣气促，两胁作痛。此肝脾郁滞，努力扰动络脉故也。
贝母　元参　花粉　新会皮　江枳壳　生地　当归　藕节　元红花
服二剂，右胁痛减，痰中带紫血水，左胁仍痛，是肝气尚未疏畅，犹有痰涎停滞故也，前方去枳壳，加青皮、丹皮、白芍。又三剂，左胁痛亦除，痰涎紫血仍有，用瓜蒌霜、贝母、苏梗、麦冬、甘草、桔梗、陈皮、当归、生地、阿胶。

附：吐血论治  ***************************
东垣曰：吐血出于胃，成碗成盆是也。胃者守营之血，守而不走，存于胃中。因胃虚不能摄血，故令呕吐从喉而出于口也。初起宜当归、生地、桃仁、红花、丹皮、赤芍、甘草、橘红、枳壳、知母、童便之类；夏月加黄芩；或有郁而致者加贝母；挟痰加元参、花粉。如吐不止，不宜多用凉血之药，当以此方主之。
麦冬　百合　真阿胶　川贝母　紫菀　米仁　甘草　淮山药　云茯苓　白及　陈皮　桔梗
金匮汤云：吐血不止，柏叶汤主之。
柏叶　乾姜（各二两）　艾（三把）　水（五升）
取马通一升，合煮一升温服。
凡吐血不止，则气血皆虚，虚则生寒。柏叶生而西向，禀兑金之气，可制肝木。木主升，金主降，取其升降相配，夫妇之道和，则血得以归藏于肝矣，故用以为君。乾姜性热，炒黑则止而不走，用补虚寒之血。艾叶温而能入内，不炎于上，可使阴阳之气反归于里，以补其寒，用二味为佐。马通者，为血生于心，心属午，于是用午兽之通，主降火、消停血，引领而行为使。此仲景吐血之准绳，可以触类而长之。凡吐血后见痰者，是阴虚，滋阴降火主之。
生地　熟地　天门冬　麦门冬　黄柏　知母　陈皮　焦白术
姜、枣煎，入竹沥、姜汁、童便少许。如吐血后身热，加地骨皮、柴胡；不应，加炮姜三分。如盗汗不止，气血虚也，加黄耆、枣仁；气急加桑皮、紫菀。凡吐痰后见血者，是积热也。清肺汤主之。
陈皮　白茯苓　当归身　生地　白芍　紫菀　天门冬　桑白皮　黄芩　黑栀　甘草　阿胶　乌梅
如喘急去天门冬，加苏子。
又：血出于口、鼻者，犀角、黄芩、黄连以清之，或加茅花、藕节、棕炭、熟蒲黄以止之，或加姜汁、韭汁、童便、山茶花、丹皮以消之。
血出于大便者，槐花、侧柏叶、条芩以清之，地榆、荆芥、白芷、茅根以止之。
血出于小便者，瞿麦、麦冬、山栀以清之；滑石、木通、大小蓟之类行之。
或清、或行、或止，当视其新久。治疗之法，总以四物汤为主。
丹溪吐血方：青黛　瓜蒌霜　诃子肉　海粉　黑栀
蜜丸噙化。栀、黛所以降火；瓜粉所以行痰；诃肉所以敛肺。
有气、有火则咳；有痰、有血则嗽；咳血者出于肺，咳则痰中带血是也。清痰汤主之。
当归　白芍药　桃红　贝母　焦白术　丹皮　黑山栀　黄芩　桔梗　小青皮　甘草
吐血而有血屑者，谓之咯血，自肾经也。清咯汤主之。
陈皮　法半夏　云茯苓　知母　贝母　生地　黑山栀　真阿胶　桔梗　甘草　杏仁　桑白皮
唾血亦出于肾，鲜血随吐而出也。清唾汤主之。
知母　川贝母　黄柏　桔梗　元熟地　远志　天门冬　乾姜　麦冬　黑元参
大便血者，因脏腑蕴积湿热所致，清脏汤主之。
熟地　当归身　川芎　白芍　川黄连　黄芩　黑山栀　黄柏　槐花　侧柏叶　阿胶
如腹痛加陈皮，伤风加荆芥，气虚下陷加升麻；心血不足加茯苓；虚寒加炒黑乾姜；大虚加参、术。
肠风粪前来，名近血。柏叶汤主之。
侧柏叶　当归　川黄连　枳壳　槐花　地榆炭　荆芥　炙甘草　乌梅
久不止用地榆散。
乌梅（一两，去核）　五倍子（五钱）　枳壳（一钱半）　槐米（二钱）　川黄连（三钱）　白芷（一钱）　椿根皮（三钱）　地榆（三钱）　荆芥（三钱）
为末，空心酒调服。
藏毒粪便后来者，名远血。解毒汤主之。
黄芩　黄连　黄柏　黑山栀　炒槐花　连翘　细辛　甘草
远血自小肠来，吴茱萸炒黄连、木通为主。
久不止用槐花散。
当归　地榆炭　元生地　黄芩　升麻　枳壳　真阿胶　侧柏叶　槐花　防风
心移热于小肠，故小便出血。清肠汤主之。
生地　当归　黑山栀　白芍　川黄连　黄柏　瞿麦　赤茯苓　萹蓄　细木通　麦冬　甘草　灯心
如茎中痛。去芩芍，加滑石、枳壳。
血从鼻出者，谓之「衄」。此由火逆于中，血随火而上也。吐者责之府，衄者责之经。盖经者走血之经，火气急，放血走而不守，随气而行．直犯清道而上循于鼻也。犀角地黄汤主之。火者，心之所属，故生地、犀角凉心而退热。心者，肝之所生，故用丹皮、白芍平肝而泻母。
又有伤暑吐衄者，可用「河间法」。其症面垢，口渴喜饮，乾呕腹痛，脉虚，多汗，后二方主之：黄连解毒汤、白虎汤。
又：当归　赤芍　黄芩　黑山栀　川黄连　生地　香附　桔梗　粉甘草　侧柏叶　藕节
水煎，入童便温服。
久不止，用麦冬、枇杷叶、侧柏叶、生地，伤暑加香薷。
又：久不止，气微力弱者，不可纯用凉剂，宜以此方出入治之。
黄耆　赤芍　赤茯苓　当归身　熟地　阿胶　白芍

腹痛  ***************************
（案1）一儿，身热，咳嗽，腹中有痞，升起作痛，肌肉羸弱。宜消补兼施。
青皮　枳实　柴胡　川黄连　白芍药　白术　黄芩　桔梗
（案2）一儿，先因外感，继增腹痛，背脊突起，腰屈不伸。
钩藤　当归　白芍药　山楂　新会皮　甘草
又：钩藤　元胡索　小青皮　陈皮　甘草　龙胆草
（案3）一儿，伤暑腹痛，拒按。
香薷　川黄连　厚朴　陈皮　山楂　甘草　灯心
（案4）一儿，向有虫积腹痛，痛时凝聚有形，面黄微肿。宜兼疝治。
金铃子　川楝子　茯苓　陈皮　木通　细青皮　建泽泻　山楂
又：白术　茯苓　淮山药　焦米仁　白芍　木通　泽泻　粉甘草
（案5）一女，发热二日，忽目直上视，胸膈大痛，嗽呕有血，鼻微有血，不思饮食，乃食伤填塞胃口，脾气不升，胃浊不降，故作痛而呕，气逆，血亦因之而上也。宜消食为主。
陈皮　枳实　山楂肉　槟榔　紫厚朴　神麴　麦芽　莱菔子　大黄
（案6）一儿，患腹痛，不思饮食，夜发惊惕，唇红面白。乃虫积为患，痛伤元气故也。
陈皮　白芍药　青皮　山楂肉　茯苓　藿香　酸枣仁　山药
（案7）一儿，向多性躁，因食粽，复夜起胃寒，遂中脘作痛。温中消食为主。
青皮　草豆蔻　香附　山楂　莱菔子　陈皮　焦麦芽　甘草
又：青皮　山楂肉　陈皮　白芍　川黄连　香附　元胡索　白术　甘草　蓬莪术
蜜丸，空心服一钱二分。
（案8）一儿，中脘作痛，腹胀满，恶心厌食，乃宿食停滞所致。
青皮　草蔻　法半夏　白芍药　藿香　厚朴　山楂　焦麦芽　熟砂仁
（案9）一儿，腹痛，鼻间青色，涕出。此天令暴寒，形寒伤冷，复不节饮食。
陈皮　厚朴　山楂肉　焦麦芽　白芍　甘草　生姜
（案10）一童，中脘作痛，发时欲吐不吐。以香砂枳实丸主之。
陈皮　山楂　麦芽　川楝子　石菖蒲　枳实　香附　砂仁　法半夏　建神麴　白术
蜜丸。
（案11）一童，曾患骨蒸，后因坐卧砖石之处，致寒热抟于肝经，少腹厥气上冲，睾丸作胀。此热郁于内而寒束于外也。当疏肝为主。
青木香　陈皮　白芍　泽泻　川楝子　小青皮　木通　柴胡　黄连
（案12）一儿，饮食不调，湿热郁蒸，腹痛止作无定，往来上下行痛，懊憹，呕吐清水，此湿热生虫、生积所致。宜苦寒泄热，兼调脾胃。
使君肉　香附　青皮　槟榔　川楝子　川黄连　山楂　麦芽　神麴　江枳壳　白芍药　茯苓
（案13）一儿，发热，腹痛，头面周身作痒，搔则红瘰如云头，此风毒而加之以湿热。投防风通圣散加减而愈。
防风　荆芥　前胡　薄荷叶　黑元参　山栀　滑石　陈皮　江枳壳　连翘仁　甘草
（案14）一儿，四岁。患腹痛半月馀矣，日夜必发四五次，身渐羸瘦。医以虫积治不效，舟载入城。予以大黄、枳实、陈皮、甘草大剂热服，其痛如失，正《经》所谓：「治热以寒，温而行之」之法也。
（案15）一儿，大病后，咳嗽腹痛，间发身热，唇红面白，消瘦食减，神倦。乃元气未复，阳无所依而阴浮于外故也。
白术　茯苓　当归身　法半夏　陈皮　白芍　知母　地骨皮　软柴胡　甘草
（案16）一女，向有积热未除，身热腹痛，不思饮食。宜化积消食理气。
陈皮　青皮　紫厚朴　莱菔子　山楂　枳壳　白芍　淡豆豉　枯黄芩　柴胡
（案17）一儿，四肢作痛，继而腹痛泄泻，而四肢痛因之以减。此湿热之邪下行矣。当以泄泻治。
厚朴　陈皮　甘草　建泽泻　山楂肉　川连　白芍　槟榔　江枳实　小青皮　木通
（案18）一儿，素多内热，今腹痛屡发，声嘶神倦，胸膈不舒。宜宽中下气清热为主。
陈皮　青皮　江枳壳　白芍药　黄连　山栀　楂肉
（案19）一儿，心腹痛，睡卧不宁，神思倦怠。此心肾不交。宜养血安神，不可专以破气为事。
人参　白茯神　远志肉　当归　生地　麦冬　天门冬　川黄连　白芍　山栀　陈皮　川贝母
（案20）一儿，胸膈作痛，引至背，此气滞血虚所致。不得以气食例论治。
陈皮　白芍　当归身　川抚芎　青皮　生地　香附
（案21）一儿，坐于石上，寒气入于厥阴，致肾囊睾丸肿大作痛。法宜疏肝散逆，兼通太阳之里。
柴胡　青木香　青皮　木通　金铃子　猪苓　建泽泻

肿胀  ***************************
（案1）一儿，遍体浮肿，此风水也。拟上下分消法。
乾葛　羌活　防风　熟苏子　大腹皮　木通　泽泻　车前　新会皮　江枳壳　桑皮　茄皮　灯心
服二剂，肿势减半，去羌活、枳壳，加白术、茯苓、山药。
（案2）一儿，腹胀五十馀日，渐至妨食呕吐。此脾胃两虚。拟温补为主。
人参　白术　乾姜　淮山药　广藿香　乌梅　甘草
（案3）一儿，数岁。因丧母悲思太过，致心脾郁损，身热脘闷，面无华色，神倦形瘦，下部浮肿，阴囊胀大。一医以食积治，投消食清热之剂，遂畏寒呕吐，转增泄泻，皆久服寒凉克伐，脾胃衰败之象，恐医药难挽。
人参　白术　淮山药　米仁　杜车前　泽泻　木瓜　山萸肉　肉桂
服二剂后，六脉代止不匀，胃脉绝矣。奈主强药，勉议一方，即前方去萸肉、木瓜、肉桂，加附子。服之究竟不起，可悲也。
（案4）一儿，阴囊肿亮，少腹胀急。由坐卧于阴湿处，以致搏于皮肤而成此症。宜解表、行气、利水。
粉葛根　薄荷叶　防风　陈皮　木通　杜车前　莱菔子　枳壳　苏子　山楂
（案5）一儿，患疮，忽腹胀气急，上、下俱微肿。此先有疮毒，复感风邪，内外相抟，荣气不从，乃成肿胀。宜先以散风为主。
防风　荆芥　乾葛　江枳壳　新会皮　桑皮　苏子　杏仁
（案6）一儿，肿胀日久，脾气已损，复感风邪，咳嗽。
羌活　防风　前胡　桑白皮　熟苏子　杏仁　木通　猪苓　甜葶苈　天花粉　腹皮　生姜
（案7）一童，泻久，肢肿腹胀，乃土虚不能制水，当补中利水行湿为主。
陈皮　茯苓　白术　生米仁　淮山药　人参　半夏　厚朴　大腹皮　建泽泻　木通　山楂
（案8）一女，十岁。秋间曾患疮疡，虽已痊愈，饮食尚少，至望前夜发潮热，腹胀脐突，晚卧不安，咳嗽气急。咸以疮毒入腹治之，以其便难，又行下法，诸症更剧。延予诊视，脉俱洪数，系积热既久，脾土衰弱，不能生肺金，木寡于畏而来侮土，故腹胀如鼓。兼之睡卧气促，痰火上升也。《经》曰：「诸胀腹大，皆属于热」。又曰：「诸湿肿满，皆属于脾」。乃知脾虚为本，湿热为标。法当降火清金，补脾行湿。
麦冬　黄芩　川黄连　云茯苓　厚朴　泽泻　腹皮　甜葶苈　杜苏子　山药　半夏　桑皮
（案9）一儿，遍身浮肿，少腹胀痛，小溲不利，欲吐。因痰涎胶固于膈，且久乏穀气，不敢妄行攻击。
陈皮　木通　甜葶苈　杜车前　泽泻　枳壳　腹皮　青防风　上云珀
（案10）一儿，向有积热哮喘，触之即发。前患疟疾，月馀方愈，然脾气已损，以致遍身浮肿，哮喘频发不得卧，食则稍可。此虚火炎上之征。但久病之后，脾肺两虚，能进参、术，犹可挽回，若仍用利水之剂，则非余之所知。
人参　白术　茯苓　麦门冬　桑白皮　桔梗　陈皮　苏子　马兜铃
（案11）一儿，水肿，上部已退，饮食未进。宜补中、行湿、利水。
陈皮　木通　建泽泻　杜车前　白术　茯苓　山药　山楂肉　建神麴　藿香　半夏　腹皮
（案12）一儿，先肿后喘，手足逆冷，不思饮食，脉小而沉。此脾传肺也，《经》谓之「阴水」。理宜补脾扶元。以其喘急，先治其标。
炙桑皮　茯苓皮　苏子　车前　腹皮　细木通　建泽泻　陈皮
（案13）一儿，身多疮疥，浴后疮势稍减，忽遍身发肿，心胸头面更甚，气促不能眠，日晡更剧。乃疮疡久耗其真元，腠理不密，风邪入客于肺而肿且喘也。宜疏肺解表治之。
甜葶苈　杜苏子　桑皮　杏仁　枳壳　炙麻黄　青防风　荆芥　前胡

汗症  ***************************
（案1）一儿，遍身有汗，头额更甚，《经》云：「汗者，心之汗」。东垣主脾胃有湿。今自汗，食减䐜胀。宜以湿热兼治。
陈皮　当归　白芍药　地骨皮　楂肉　黄耆　黄连　粉甘草
（案2）一儿，病后自汗不止，形神困疲，五心烦热。此阴虚有热也。
当归　生地　熟地　川黄柏　枯黄芩　黄耆　黄连　茯神　白芍药　酸枣仁　甘草

淋症  ***************************
（案1）一儿，五岁。身面俱黄，烦渴，小水频数。乃食积伤脾，兼之湿热相乘所致。治当消积、退黄、利小便。
陈皮　山楂　麦芽　厚朴　细木通　山栀　泽泻　黄连　瞿麦　绵茵陈
（案2）一儿，三岁。便浊如泔，此食积蓄热所致。久而不治，则成「肾消」。
陈皮　山楂　麦芽　紫厚朴　生山栀　木通　赤芍　黄连　龙胆草
（案3）一儿，胸膈胀痛，饮食少进，六脉沉细而数，便浊茎痛，甚则带血。当清利膀胱蓄热。
当归身　生地　黄柏　龙胆草　木通　杜车前　泽泻　赤苓　上云珀　石韦　石莲肉
（案4）一童，知识太早，阴未生成，早泄，溲短涩，茎痛。法宜壮水和阳。
黄柏　知母　熟地　金樱子　猪脊髓　龟板　牡蛎　芡实

目症  ***************************
（案1）一儿，数岁。左目白珠红赤，难于张开，向服眼科寒凉之剂，致外邪郁而不散。宜解表为主，佐以养血。
川芎　荆芥　薄荷叶　川黄连　生地　陈皮　当归　小连翘　青防风　甘草　灯心
（案2）一儿，风毒上攻，目赤肿痛。乃天行时症，以九仙散加减治之。
薄荷叶　羌活　川芎　防风　当归身　川黄连　甘草
（案3）一儿，痧后馀毒未尽，复感风邪，遂眼胞浮肿，右珠突出。宜清热、解毒、退翳为主。
黄芩　川黄连　连翘　青防风　蝉退　花粉　龙胆草　甘菊　羚羊角　桑皮　山栀
（案4）一女，五岁。痘后九月，右眼胞下微肿，多眵多泪，且红烂。乃脾家之病，当多汗，问之果然。因痘后失于调理，脾虚气弱，腠理不密，外邪易入。用当归六黄汤以实腠理。发时以荆、防、菊、蔓、翘、荷之类，以散表邪。
黄连　黄芩　生地黄　熟地黄　黄耆　白芍　山楂　地骨皮　新会皮
蜜丸。
（案5）一儿，痘后失药调治，又值炎天蕴热抟肝，斑疮入目，身多疮疥。
金银花　连翘　当归　白芍　川黄连　天花粉　木贼　穀精　胆草　密蒙花　望月砂
（案6）一儿，于夏间左眼胞下生疮及眉毛，至十月终复感风热，致目红肿不开。
防风　荆芥　薄荷叶　净蝉退　陈皮　楂肉　甘草
（案7）一儿，五岁。左目微肿，羞明下泪。由肝火炽盛而然，与五疳丸十丸，空心米饮下，投以后方。
白术　茯苓　山楂　川黄连　白芍药　胆草　骨皮
（案8）一儿，患积症，目夜不明，腹微痛。
川黄连　龙胆草　山楂　麦芽　陈皮　小青皮　茅苍术　白术　当归　青黛　使君肉　猪牙皂　殭蚕
为丸白汤下。
（案9）一儿，疳积，目有红翳。
龙胆草　山楂　麦芽　建神麴　白芍　川黄连　当归　白术　紫厚朴　香附
（案10）一儿，痘后有红翳。
陈皮　茯苓　蝉退　川黄连　白芍药　连翘　甘草
（案11）一儿，眼胞微肿，夜多啼哭，咳嗽痰涎。
苏叶　荆芥　防风　薄荷叶　杏仁泥　楂肉　陈皮　前胡　桑白皮
（案12）一儿，腹中痛，眼上稍有红翳，此疳积也。
鸡肺散
（案13）一童，十五岁。羞明畏日，不能仰视者二年矣。屡投泻火清肝，致面黄羸瘦。予脉之，两尺浮大。此肾水不足，心火炎上，法当壮水之主以镇阳光。
六味丸加人参、甘菊、密蒙花。
（案14）一女，十五岁。患目赤有云翳，羞明畏热。心火上炎，兼肝郁所致。法当抑火之源。
生地　当归　白芍　川黄柏　甘菊花　陈皮　黄连　柴胡　龙胆草　穀精珠　甘草
（案15）一儿，未满百日，两目忽然流血，他无所苦，惟羞明眵泪。此内火偏旺，兼食病乳，乃心、肝、脾受病，《经》曰：「五脏六腑之精气，皆禀受于脾而上注于目。」首为诸阳之会，目乃血脉之宗，今内热既盛，又加以风热上壅，则循空窍而上溢于目矣。宜凉血清热。
陈皮　赤芍　生地　粉丹皮　川黄连　胆草
（案16）一儿，斑后馀毒未解，上攻于目，有翳。由肝木偏旺，脾土受困，致泄泻继起。宜祛风明目，佐以实脾，使清阳之气上升，则浊阴自归下窍，目明而泻自止矣。
升麻　黄耆　青防风　川芎　软柴胡　车前　茯苓　枯黄芩　苏木　元红花　陈皮　甘草　石决明
孙用和传治白珠有红翳侵睛方
白菊花（八两）　甘枸杞（四两）　生地（五两）　杜蜜（二斤）
取一磁瓶，汤煮一滚，置蜜于瓶内，投上三味于蜜中，搅匀、封固，隔水煮二昼夜，水少频频添之，瓶口将石压定，日用软柴，夜用硬柴，令不间断，煮毕取起，置一缸内，盛水、铺砖于内，置药瓶于砖上，出火气，七日可用滚水，任意服之。食尽，红翳自退，良有效验。

耳症  ***************************
（案1）一儿，左耳肿痛，脓汁壅塞。此肾经有热也。用蔓荆子汤加减治之。
蔓荆子　丹皮　赤芍　连翘仁　木通　川黄连　甘菊　桑皮
（案2）一儿，耳出黄脓，身微热，脾胃有积，兼热气上冲所致。
陈皮　山楂　麦芽　桑白皮　白甘菊　甘草

乳蛾口疳  ***************************
（案1）一儿，昼夜啼哭，喉中红肿。此乳蛾也。用鹅羽搅之，吐出痰涎碗许，用龙胆草为末，吹入而愈。
（案2）一儿，忽然喉音不清，此热郁于内，复感风寒所致。
知母　黄柏　黑元参　天花粉　前胡　桔梗　甘草
（案3）一儿，上唇尖肿起突出，此必发一热毒。宜消散为善。
防风　荆芥　大力子　薄荷叶　连翘　黄芩　山栀　黑元参　粉甘草
（案4）一儿，忽口角歪斜，乃阳明胃热与脾湿相併而成。宜祛风劫痰。
殭蚕　白附子　明天麻　独活　防风　半夏　陈胆星　龙胆草　陈皮　山栀　桔梗　薄荷叶　甘草
（案5）一儿，口疳。用犀角汁和梨汁服之，外用硼砂、冰片、寒水石、青黛为末吹之。亦治木舌、重舌、喉痹，神效。

结核  ***************************
（案1）一儿，初生两月，项下有核如弹，坚著不移，身热。此内有胎热，兼之衣被太厚，外为风邪所遏。宜祛风清热。
柴胡　薄荷　前胡　大力子　江枳壳　陈皮　元参　黄芩　连翘仁
（案2）一儿，患症如前，服前药稍减，因药间断，复红肿欲溃。
当归　川芎　贝母　皂角刺　金银花　连翘　桔梗
又：溃后即前方加人参，间服滋养之剂而愈。
（案3）一儿，左边太阳有核如弹，半年不愈。医用灸法，数日而大如鸡卵，用敷药而渐大如覆杯。用降药以欲其腐去，致形如翻花，脓水不干，饮食不入，面色无神，四肢浮肿。因思立斋云：瘤者留也，随处凝滞，皆因气血乖违，脏腑受伤。当治其本，大抵属肝胆二经者多，宜养气血、清肝火。
人参　白术　云茯苓　炙甘草　生地　归身　山栀　龙胆草
服后疮口翻突，臭腐难近，小便闭，饮食不进，兼间有积滞腹痛。皆由脾气败坏所致，恐医药难挽。
人参　白术　云茯苓　绵黄耆　肉桂　米仁　木通　淮山药

痿症  ***************************
（案1）一女，右手痿弱，不能举动，面发瘰。此脾肺湿热所致。
黄芩　川黄柏　茯苓　地骨皮
（案2）一儿，五岁。面色萎黄，两足软弱，不能步履。据述，平时饮食不节，屡受风湿，脾气损伤，肺失所养，致湿邪阻滞气分。宜健脾消食，清热、利湿。
茅苍术　焦白术　山楂　麦芽　陈皮　粉猪苓　建泽泻　木瓜　牛膝　川连　拣麦冬　绿升麻

疮疡  ***************************
（案1）一儿，患疮久久，下部更多，身热自汗，食少腹实。由疮久气血耗损，复感风邪。
荆芥　防风　连翘　金银花　川黄连　陈皮　茯苓　山药
又：连翘　白芍　银花　生米仁　细木通　甘草
（案2）一儿，岁许。头疮，耳后发一小毒，微肿。胎毒所致。
大力子　荆芥　连翘　净银花　花粉　黑元参　桔梗　甘草　山栀　木通　桔梗　连翘仁　粉甘草
又：大力子　枳壳　贝母　银花　赤芍药　黑元参
（案3）一儿，项有结核如豆大，后发壮热，喉下肿起高突，咽喉闭塞，不能饮乳。先以鹅羽探吐痰涎，次服煎剂。
陈皮　枳壳　黄芩　连翘仁　青防风　前胡　瓜蒌　桔梗　黑山栀　龙胆草　苏子
又：贝母　元参　花粉　江枳壳　新会皮　前胡　海藻　夏枯草
（案4）一儿，咽喉左边肿痛有核。此由衣被太厚，常近火侧，多食炙煿，痰火内郁而成也。若失治恐成瘿瘤。
柴胡　前胡　大力子　黄芩　新会皮　枳壳　元参　炒殭蚕　花粉　嫩桔梗
（案5）一儿，颊下患结核，身热痰嗽。
前胡　贝母　桑白皮　黑元参　桔梗　花粉　连翘　江枳壳　夏枯草　陈皮　杏仁
（案6）一儿，岁许。眉间发疮，令煎花椒汤洗之。
大力子　荆芥　银花　花粉　川黄连　川黄柏　蝉退　木通　甘草
又：明矾五钱入葱管内煨，龟板五钱酥炙为细末，菜油调敷。
（案7）一儿，患疮，小水赤涩。此湿热所致。
银花　连翘　木通　生山栀　川黄柏　山楂　甘草
（案8）一儿，痘后生疮疖。
赤茯苓　贝母　净银花　赤芍　山药　川黄连　米仁　连翘　细木通　甘草
（案9）一儿，遍体疥疮，皮肤湿烂。
银花　连翘　何首乌　焦茅术　黄柏　殭蚕　蝉退　粉甘草
（案10）一儿，疮后，咳嗽有痰，唇红。
银花　桔梗　陈皮　建神麴　川黄连　木通　钩藤　甘草
（案11）一儿，病后，身上生疮，面白神倦，小便不利。防其发肿。
白术　茯苓　淮山药　生米仁　泽泻　赤芍　连翘　细木通　金银花
煎膏服。
（案12）一儿，遍体生疮，浮肿，咳逆气促，兼外感风邪。
桑白皮　枳壳　苏子　新会皮　前胡　青防风　木通　杏仁　葶苈子　猪苓　建泽泻
（案13）一儿，患疮，潮热。
陈皮　当归　赤芍　赤茯苓　楂肉炭　黄柏　知母　元参　净银花　软柴胡　甘草
（案14）一儿，遍身疮疡，头上疮，盖甚厚。此胎中热毒所致。不宜汤药熏洗，恐疮毒入腹，为患不浅也。
犀角解毒丸
（案15）一儿，头上发狗癣疥，身热痰鸣。此外感风邪所致。先解其表。
葛根　荆芥　新会皮　细木通　楂肉
服二剂后，外邪已散。用银花、连翘、陈皮、木通、甘草煎膏服，以解其毒。
（案16）一儿，狗癣疥，头额甚多，脓水淋漓，肚腹实。
殭蚕　山楂　麦芽　川黄连　紫厚朴　陈皮　甘草

齿痛  ***************************
（案1）一儿，身热齿痛。此风热客于阳明也。
薄荷叶　荆芥　防风　陈皮　川黄连　粉丹皮　甘草　灯草　石膏
（案2）一女，左牙床肿痛，发热，右颐红肿。阳明蓄热所致。防风通圣散加减治之。
荷叶　连翘　大力子　元参　桔梗　青防风　山栀　飞滑石　石膏　银花　粉甘草
（案3）一童，齿缝出血不止。此由元阴不足，相火妄动而乘于阳明也。滋阴药中加丹皮、童便、甘草。
（案4）一人，血虚齿痛。
升麻　石膏　丹皮　枯黄芩　小生地　当归　陈皮　甘草

附：杂症  ***************************
（案1）一儿，臂痛不能举手足，或左或右，时复转移，脉沉细。此中脘有停饮，脾气不行，故上攻于臂也。宜治痰为主。
半夏（二两）　茯苓（一两）　江枳壳（五钱）　风化硝（二钱五分）
用姜汁煮面，和为丸，桐子大，每服三十丸，姜汤下。
（案2）一儿，项痛，足软，牙血，面色萎黄。此风湿客于三阳，传入足太阴经，湿久生热所致。
元参　天花粉　连翘　防风　荆芥穗　薄荷　大力子　石膏　滑石　净银花　桔梗　甘草
小便不通，用荆芥二两、大黄一两；大便不通，用大黄二两、荆芥一两。
小便不禁，肺气虚也。宜安卧养气，以参、耆之类补之。有热加黄柏、生地。
湿癣用陈皮、山楂、麦芽、猪苓、泽泻、川连、茅术、白术、木瓜、牛膝、茄皮。
（案3）一儿，项软，喉中有痰。诸医以天柱骨倒而用人参。余竟以风药治之而效。
陈皮　殭蚕　明天麻　藁本　黑山栀　黄芩　茯苓　粉甘草
癣方，用土槿皮五钱，大黄五钱，斑虫十个，密陀僧五钱，烧酒半斤，浸一日，擦患处。
头上肥疮用松香、淘丹、橄榄核煅研末，将鲜油一块，铺青布上，入松香，卷紧扎住，用火燃之，滴入锺内，取灰烬，并橄榄核灰、淘丹一併交融，去火毒，搽之。
头上秃疮，用左旋龙一两瓦上煅，花椒四钱、硫黄三钱、红砒五分共研和，将葱头、甘草，水洗净，麻油调敷。
走马疳方，用川连一钱，人中白四钱，硼砂三钱，雄黄二钱，青黛三钱，橄榄七枚，煅冰片一分，自孝竹箬二叶，烧灰，共为末，应用神效。
