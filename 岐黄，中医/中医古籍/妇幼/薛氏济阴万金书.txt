
序  ***************************
妇人一科，古人称以为难，以其嗜欲多于男子，又多经脉胎产一途，感邪且十倍，加以禀性恒执。余早岁学医，求产科书，如《产宝》《产经》《良方》《济阴》等书，靡不周览，往往汗漫杂出。惟吾家薛氏所传《济阴万金书》最为得其要领，余更为铨次，始于调经，次以胎产，终以杂症，方有字号者，乃日常必用之方，吾家之秘也。家无恒产，此为恒业，嘱我后人不可轻视，虽至亲谊友，慎勿转观。
大明隆庆三年菊月，崑山平桥郑敷政
余得郑氏《济阴万金书》阅之，大是快心，但方论颠倒，故为重订。其医疗之方，可云全备，学者诚得其要领而出以新机，则秦镜在握，真可随施而随效者也。但和阳氏戒「勿轻传」之语，窃有微憾。医药者，天下之公用也，仁者存心，事事求其公，犹或失之，奈何云「不可转观」，而忍夭折斯人之命哉！用付梓人，以传诸寓内云。
康熙四十年桂月，北洲渚水方谟丕显氏序

原序  ***************************
妇人之病，有可治，有不可治，皆由心性善恶之所致也。间有德性柔良，举止端严，克尽妇道，孝敬翁姑，相夫教子，勤俭理家，女红井臼，桑麻之事，无弗善者，必无危病。纵有微疾，尚可治也；有等逆诟阴恶，罔尊陵卑，惟饮食自私，全无孝敬之念，犯有七去，助无一能，天教病入膏肓，虽卢扁复生，亦难疗治。余幸遇人传授产书，并《万金方》以济之，无不效验，庶使产妇有患而无患，然平素修德去病之方可不自勉也。夫因胪胎前、产后诸病，及经脉十五论，胎前十月形，治产后十八论，杂效三方，种子妙诀，升精诀，都为两卷，以绍后人，併为之序云。
昆新县志曰：宋，郑公显，上柱国亿年五世孙，监察御史元辅子，荫从政郎，潜隐不仕，节介自励。妻钱，其外祖薛将仕，善带下医，公显传其术，遂擅名，著有《惠民方》三卷。按：郑氏累世业医，皆自公显始。


卷一  ——————————————————————————————————————————————————————————————————————————————————————————

孕元  ***************************
天地之道，一阴一阳而已。人受天地之气以生，而男女者，阴阳之仪象也。男子法象乎阳，从乎日，以阳精为体；女子法象乎阴，从乎月，以阴血为体。日，阳精也；月，阴精也。月行于天，一月有三十日，每二十九日有奇，与太阳会而合朔也。每月二十九日午时，太阴行于阴道而光灭，至初一日，夜半子时，太阴行于阳道而光生。此晦朔之定期也。自二十九日午时至初一日，夜之子时却有三十时光灭，却算得光明二十八日半，经脉至二日半而止，通共得三十日，则月行一度，犹月之有晦，而有朔也。月有期，故名月经，又名月信。过期者，血寒，血不足也；不及期来者，血热，血盛也；五六日不止者，血涩也；经行作痛者，血滞也。不滞不涩，顺期而行，血脉调和，及时而盛，其孕乃成。盖经候初尽，旧血已净，新血未入，子宫空虚，当此之时，以吾之实，投彼之虚，惟虚也，故能受胎。阳施阴受，交而不孕者，鲜矣。或有不成孕者，过在女子，或有脂肥充塞，而精射不及，或有阴血衰败，而不能摄精者有之。过在男子，或因命门火衰，而阳不能射，或精寒而滑，施泄精稀者有之。

胎孕生成论  ***************************
夫太极，一理也。太极分，而为两仪，两仪者，阴阳也；阴阳分，而五行具焉，五行者，阴阳之妙用也，一以清而上浮为天，一以浊而下凝为地。天地者，阴阳之像也，天以五行之理而化生万物，是乾道之所以资始也；地以五行之理而化醇万物，是坤道之所以资成也。故《易》曰：乾道资始，万物化生；坤道资成，万物化醇。故凡人受父精母血而成胚胎，阳施阴受，精以资始，血以资成。得火之精以生心，而神藏焉；得金之精以生肺，而魄藏焉；得木之精以生肝，而魂藏焉；得土之精以生脾，而志（宜作意）藏焉；得水之精以生肾，而智（宜作志）藏焉。五行具而脏腑生，皆父之精而始之也。受火之精以成血脉；受金之精以成皮毛；受木之精以成筋；受土之精以成肌肉；受水之精以成骨。五行具，百骸备，皆母之血以终之也。精以资始，血以资成，此胚胎之所由立也。至于成胎有男女之别者，是果何哉？盖二气五行默运于天地，而阴阳者，造化之机也，人得天地之气以成形，而男女者，阴阳之仪象也。故自运行言，则天左旋为阳，右旋为阴；自一岁言，则春夏为阳，秋冬为阴；自一日言，自子至午为阳，自午至子为阴，奇日为阳，偶日为阴；自干支旺相言，则申子辰寅午戌为阳；亥卯未巳酉丑为阴。凡此，盖天地之阴阳自然之运也。当女子经行初尺，旧血已去，新血未生，子宫澄澈，五日之内，男子与之交，在单日，值子寅辰午申戌日，或在半夜子时，值子寅辰午申戌时交感，有胎则成男；在双日，值亥卯未巳酉丑时交感，成胎则为女，此阴阳时日气运而分男女之大机也。诸书不察，皆云：「阳精先至，阴血后冲，阴包乎阳，则成男；女子阴血先至，阳精后参，则成女。」是阴亦能先始而资始，阳亦能后受而资成，理不然矣！若交感之后，嘱妇侧左睡必男，侧右睡必女，或者有诸耳。

分别男女脉法  ***************************
《经》云：阴搏阳别，谓之有子。谓阴脉别于其中，别有阳脉，是谓血气冲和，阳施阴化也。《脉经》云：少阴之脉动甚者，为有子，以手少阴心脉也，心主血故也。又，肾门为胞门子户，尺中肾脉，按之不绝，当有胎。又曰：妇人三部脉，按之浮沉正等不绝者，当有妊娠。初时寸微少，呼吸五至者，胎已三月。又曰：尺脉滑疾，重按散者，有胎三月。又曰：重按之不散，但疾而不滑者，有胎五月。又曰：妊娠当四月，左疾为男，右疾为女，俱疾为双男。又曰：太阳脉为男，太阴脉为女。又曰：左手沉实为男，右手浮大为女，左右俱沉实为双男，左右俱浮大为双女。又曰：左偏大为男，右偏大为女，左右俱偏大为双男。又云：左右俱浮大主二男，左右俱沉主二女。又一法：令妊妇南行，背后令人呼之，左回顾是男，右回顾是女。又，妊妇左乳房先有核是男，右乳房先有核是女。脉法多端，混淆难辨矣。

脉候歌  ***************************
妇人大概血为主，寸弱尺强脉为是，心肝二部要平和，或数或迟经痛起。
尺脉强弱虚实看，血如不足尺微涩，腹中症瘕脉沉牢，带下数疾不能止。
尺中脉数不绝来，动入出外定怀胎，左尺浮洪男脉现，右尺浮实女形猜。
左寸浮大亦男脉，右寸沉细女堪测，阴中见阳男已形，阳部见阴女无说。
两尺俱洪是双男，若俱沉实女双成，左手脉逆右手顺，左应男三右女三。
脉来滑疾胎三月，但疾不散三月诀，一动一止一月看，二月两动方一歇。
若还欲产脉离经，夜半觉痛日中生，新产之脉缓滑吉，实大强急命难存。
难产面赤而舌青，母活子死认教真，若是面青而舌赤，母凶子活在逡巡。
面舌俱青吐涎沫，子母应知两命迍，妇人杂著如何诊，二十四根共根因。

十二月随经养胎  ***************************
十二月经脉手少阴为主，手太阳小肠无为而守，此二经不养胎。妊娠一月，（足）厥阴脉养之，二月足少阳脉养之，此二经属木，旺于春，主生，故先养胎；三月手厥阴心胞，四月手少阳三焦，属火，旺于夏，主长；五月足太阴脾，六月足阳明胃，旺于长夏，主收；七月手太阴肺，八月手阳明大肠，属金，旺于秋，主收；九月足少阴肾，十月足太阳膀胱，属水，旺于冬，主藏。凡值月养胎，不可针灸其经。天以正月为厥阴，人以始胎为厥阴，人身一小天地也，诸经各养胎三十日，惟少阴心、手太阳小肠，平时上为乳，下为经水，故不得遽养胎也。

男女受孕时  ***************************
凡男女受胎，在妇人经绝后五日，此时旧血已净，新血方生，子宫正开，男子与交，氤氲气感，精射而入，阳施阴受，故得成胎，若遇此时日，子宫稍实，精射不入，焉能成胎？是故求嗣者，必须养精，勿妄行交媾，必待此时以实投虚，则一合而胎孕成矣，馀日何益哉！

男女本源  ***************************
男子以精为本，女人以血为源。男子为阳，乾道也，乾纳干为甲，甲与巳合，纳卦于离，离之中爻，得坤之阴，阴数八，故男子二八而阳精溢；女子为阴，坤道也，坤纳干为癸，故女子月经为天癸，癸与戊合，戊纳卦于坎，坎之中爻，得乾之体，阴中有阳，阳数七，故女子二七而天癸至，阳精阴血，男女之本原也。精血藏于父母之身，男女交媾，有天地橐籥之象，当鼓铸之时，百脉齐到，故子形多有肖于父母者，如器之有模范，而象莫能逃。至交媾之时，在天时，为温暖适中，无日月薄蚀、阴阳错乱之变；在地利，非厨灶凶器之傍；在人和，无喜怒过中醉饱之时，自然所生男女聪明智慧，不虞凶暴矣！此在胎教之先者也。

男女七八之数  ***************************
《圣济经》曰：元气孕育，皆始于子。男左旋，自子至巳，顺积三十而至于巳。女子右旋自子至巳，逆积二十而至巳。是巳者，阴阳凝积之会也。故怀孕不问男女，并从巳上起数妇人妊，男胎左旋十月而生于寅，女胎右旋十月而生于申。寅属木，位居艮，艮之数八，故男子八岁而发长齿更，二八而阳精至，八八则卦足而阳精竭；申属金，位居兑，兑之数七，故女子七岁而发长齿更，二七而天癸至，七七而天癸竭。相感而通以兆，男女阴阳之始终也。

气形保卫  ***************************
凡人受阴阳五行以成百骸，其间禀赋之初，或附赘、垂瘤、骈拇、歧指、侏儒、跛躄之疾；又或分娩之时，即成疮疡、痈疽、聋盲、喑哑之病，皆由妊娠保卫失宜之致；或由交感之时，雷电风霆，阴霾薄蚀，社日晦朔，不能避忌，多成鬼胎异相，此又不可不知也。若其肝气盛而惊痫（一作颠），肾气虚而解颅，脾气虚而羸瘦，心神乏而神短，食兔肉而缺唇，食龟鳖而偻背，食犬肉而失声，食诸鱼而疮癣，此皆妊娠所当慎也。节其饮食、嗜欲，寝兴以时，则自无前患也。

转女为男  ***************************
受胎二月，谓之胎胚，一块纯血，形质未定，随物变化，尚可转移。一法：取雄黄五钱，置妊妇衣中带之。一法：取雄鸡翼上毛三根，潜置妇人卧床下，勿令人见。一法：取弓矢斧斤置妊妇床下。此四物皆阳物，气类相感，犹阳燧之取火，方诸之取水，螟蛉之类，物有转移，理亦有诸。古人云：妊妇坐不偏，立不侧，则生子形容端正，所谓胎教也。胎中亦有可教，则物感之应，理亦可信。

男女受形  ***************************
乾道成男，故男子面重，溺水必伏；坤道成女，阴气在背，故女子背重，溺水必仰。父少母老，生女必羸，母壮父衰，生男必弱，良医必察乎此。气受偏悴，与之补药，羸女必养血，弱男必健脾。羸女必时至而嫁，弱男必待壮而娶。阳气亏则男阳痿，不可为父；女阴衰则玉门连，不可为母，号为石女。又有驳气所乘，男女二形，遇男可以为妻，遇女可以为夫。又有女具男形全有，又驳气之甚者也。

灸法  ***************************
妇人绝子嗣，灸然谷五十壮，在内踝前下一寸是穴。妇人绝嗣，灸关元六十壮。《千金翼》云：灸关元即令人无子，针石门令人终身不孕。《明堂经》：妇人怀妊不可针，主妇人妊子不成，若满胎腹痛，漏下见赤，灸胞门五十壮，在关元左边二寸是也，右边一寸为子户。按：《针经》曰：治人妊胎不成。《千金》云：治脏闭塞不安精，灸胞门五十壮。石门穴在阴部下一寸，主妇人无子，子脏有恶血上冲，腹中疼痛不可忍，灸五十壮，针一分。妇人绝嗣不生，灸气门海穴，脐下三寸，在关元傍开二寸，灸百壮。按：《针经》云：气门二穴，冲脉足少阴之会，名胞门，一名子户，治妇人月事不调，奔腾（宜作豚）上下引腰背痛，可灸五十壮，针三分。妇人不受精，灸胞门五十壮。妇人绝嗣不生，漏下赤白，灸石门十四壮。

月经论  ***************************
以月言之者，一月一行之盈亏也；经者，言其有常，必三十日而后至者，名于斯矣。夫月乃阴之精，其体暗，假日之光以为明；血本白，得心之气而赤，斯道体之同也。天地之道不变，而人亦随天以运者，私欲居之其变出矣，月经由是而不齐。夫血者，主于心，生于脾，贯于肺，注于胞，通于肾，归于肝。《经》曰：二阳之病发心脾，有不得隐曲，女子不月。二阳者，阳明大肠与胃；隐曲者，房室之事也。女子不月亦其类也。又曰：谷入于胃，脉道乃行。水入于经，其血乃成。《评热论》曰：月事不来者，胞脉闭也，胞脉者，属心而络于胞中，今气上迫于肺，心气不得下通，故月事不来。由是言之，月经者，主于心而主于脾也，明矣。心者，七情之主；脾者，五味之主。心脾受病，故月事因而不调，其变出百端，盖病之变也。有临行作痛者，有行后作痛者；有来二三日止者，有五六日而不止者；有来多者，有来少者；有桃花色者，有淡红色者；有紫黑者，有带白者；有脓腐作臭者；有如泥色者，有黄色者；有成片或成块者；有过期而来者，有不及期而来者；有来而不止者，谓之崩；有几月不行者，谓之闭。有四季而来者，有半年而来者，有终身不一至者，此三者皆禀气之偏，非可常论也。夫月经者色鲜而红，应期而来如期而止，无时刻差矣，得天地之气完也。若临行作痛者，气之滞也，当归芍药汤主之；行后作痛者，气血俱虚也，当归地黄汤主之；五六日不止者，三黄汤主之；来多而常，是气血俱盛，来多而觉虚倦无力，饮食减少，是气血失守，加味麦冬汤主之；有来二三点，六七点，八九点而止者，名胎漏，经五六七次者，胎迟，安胎饮加炒黑蒲黄主之；桃红色者，血热、胃热也，白术汤主之；淡红色者，同治；紫色者，热也，二荆栀子汤主之；带白者，气虚夹白带也，山药地黄汤主之；如脓腐作块者，胃中湿热注于胞络，平胃骨皮汤主之；如泥色者，亦是湿热，二术茯苓汤主之；如黄水者，脾热，不成血也，连翘白术汤主之；成块成片者，有气逆，有迎风寒，有热极也，生地苓汤主之；气逆者，归附汤主之；风寒，桂花汤主之。过期有三，有血寒，有气逆，有血枯。血枯者，加味四物汤主之；气逆者，黑附缩砂汤主之；血寒者，姜桂汤主之。不及期者有二，有血热，有气虚。气虚者，人参地黄汤主之；血热者，二荆汤主之。血崩者，或因怒气、劳心所致，当分有馀不足。怒气是有馀，醋附散主之；劳心是不足。《经》曰：阳在外为阴之守。阳不足之崩，独参汤主之。一季及一生不行者，此禀气之偏，不在治例。有病血胎者，俨然若孕，周身无恙，血聚胞中，而日益大，亦能运动，与胎无异，但无手足拳臂之撑，或周年不生，或二岁不育，遇触动则崩溃莫御。有有孕而常自经行，孕而不长大，五六个月不能动，事必经止、血足，然后生育也。孕繫于血，不生育，为月经不调多矣。今人道理不明，遇不怀妊，辄称胎寒，妄用热药，反致血枯精竭，以致丧生，岂明哲之为哉！亦有经不调而怀孕者，此男人肾气有馀，坚久能射之故，不可以常论，调经者当审之而下药也。

方剂  ***************************
当归芍药汤　未行三日前先服，至行而止。
桃仁（一钱）　丹皮（五分）　当归（二钱五分，酒炒）　川芎（一钱）　芍药（一钱五分，酒炒）　香附（一钱）　乌药（一钱）
清水一碗半，煎七分，食前服。
归芎地黄汤　每行后服三四剂，服至遇行不痛止。
当归（二钱，酒炒）　川芎（四分）　白术（七分）　人参（五分）　熟地黄（一钱五分）　甘草（三分）　杜仲（一钱五分，姜汁炒）
煎法同前。
三黄汤　每服三四剂，行二日服，至止止。
当归头身（一钱）　茯苓（一钱）　荆芥炭（一钱）　生地（一钱，酒炒）　黄耆（一钱）　熟地（一钱五分）　人参（三分）　蒲黄（三分）　甘草（三分）　黄芩（一钱）　阿胶（二钱）
加味麦冬汤
茯苓　人参　麦冬（各一钱）　五味子（十粒）　当归身（一钱五分）　熟地（一钱五分）　甘草（三分）
加味八物汤　每服五六剂，行三日服起。
白茯（一钱）　橘皮（五分）　当归（一钱，酒洗）　川芎（五分）　白芍（一钱）　人参（一钱）　熟地（一钱五分）　黄耆（一钱）　白术（一钱）　甘草（四分）
加味安胎饮
当归头身（一钱，酒炒）　白术（一钱）　熟地（一钱，酒洗）　苏梗（一钱，酒炒）　香附（一钱，酒炒黑）　茯苓（一钱）　甘草（二分）　陈皮（八分）　黄芩（一钱）　蒲黄（一钱，酒炒黑）
白术茯苓汤　行每服三四剂。
当归（一钱，酒洗）　白术（一钱）　熟地（一钱，酒洗）　白芍（一钱，酒炒）　茯苓（一钱）　神麴（一钱）　炙甘草（三分）　川芎（四分）　砂仁（六分）
二荆栀子汤　每行二日服起，服三四剂。
栀子（一钱）　红花（三分）　黄芩（二分）　生地（二钱）　芍药（一钱五分）　甘草（五分）　蔓荆子（一钱）　茯苓（一钱）　荆芥（一钱）
黑色者加蒲黄一钱。
山药地黄汤　服至愈。
熟地（一钱五分，酒蒸）　人参（一钱）　白术（一钱）　茯苓（一钱）　甘草（三分）　山药（一钱）　升麻（三分）　半夏（一钱）　当归（一钱五分）　陈皮（五分）
平胃骨皮汤
苍术（一钱）　陈皮（一钱）　制厚朴（一钱，不去皮）　甘草（五分）　地骨皮（一钱）　茯苓（一钱）　黄芩（一钱五分）　生地（一钱）　芍药（一钱）　连翘（一钱）
二术茯苓汤
苍术（米泔浸）　白术　厚朴（各一钱）　芍药（一钱）　甘草（四分）　木通　连翘　黄连（各五分）　茯苓　半夏　生地　黄芩（各一钱）
连翘白术汤
连翘　生地　茯苓　芍药　地骨皮　山药（各一钱）　雅黄连（五分）　升麻（三分）
生地苓汤　行一日服起，服至愈。
香附　乌药　桃仁　延胡索　五灵脂　川芎　陈皮　当归（各一钱）　丹皮（四分）
归附汤　行一日服起，至愈。
香附（二钱）　丹皮　桂枝　乌药　元胡索　桃仁　紫苏　陈皮　川芎　当归（各一钱）
人参地黄汤　每服四五剂，行后服。
人参　二地　黄耆（各一钱）　甘草（三分）　黄芩（一钱五分）
加味四物汤　至期服起，服至行。
当归（四钱）　茯苓（二钱）　川芎　熟地　香附　人参　陈皮（各一钱）　甘草（三钱）
姜桂汤　至期服起，服至行。
乾姜　当归　香附（各三钱）　肉桂（去皮）　丹皮（各五分）　川芎　陈皮　元胡　桃仁（各一钱）
二荆汤　行后再服五六剂。
黄芩（一钱五分）　荆芥　蔓荆皮　黄耆　茯苓（各一钱）　生地（二钱）　甘草（四分）
醋附散
醋炒黑香附，为末。紫苏汤调下三四钱。
独参汤
人参，水煎，并食远服。


卷二  ——————————————————————————————————————————————————————————————————————————————————————————

经候  ***************************
《格言》曰：男子禀阳精而成形，以气为本，一八而乾阳生，二八而乾阳盛，肾气充足，阳气始溢，思以御女；女子禀阴精以成形，以血为基，一七而坤阴生，二七而坤阴盛，冲任血满，经脉流通，月事时下，每以三十日而至，犹月得三十日晦朔一周，谓之经候。所以候气血之盈亏也，趱前为不及，落后为太过，过与不及，皆病也。血之象，赤如鸡冠，不瘀不杂，是为顺候。或紫黑而成片，或青或黄，或淡红如胚，皆病也。一月一至，无有愆期，乃为正候。若经将行及经后而腹痛者，皆病也；血盈则溢，犹月盈则亏，闰余为经，厥有常度，或多或少，或闭而不行，或行而不止，皆病也。揆厥所由，有阳虚阴盛，阴乘于阳，以生内寒而得之者；有飧寒饮冷，脾肾受伤，寒气客于冲任而得之者；有澡身登厕，风冷乘虚袭于胞中者。斯三者，所因不同，并属于寒。有阴虚阳盛，阳乘于阴，乃生内热而得之者；有过食辛辣，脾胃受热，膏粱之变，流于冲任而得之者；有外感风寒，身发壮热，或阴虚火动，内蕴积热，郁而不散，入于血室而得之者之。斯三者，所受不同，并属于热。又有吐衄崩带之过，劳心劳力之过，思想淫欲之过，纵情恋淫之过，以致阴血耗亡，冲任枯涸而得之者，皆血虚之所致也。又有气体素厚，冲任血盛，或七情之气动于中，气与血郁，不得流通，而经滞不行者，此则邪气内实，气郁之所致也。巢氏曰：热则流通，寒则凝滞，故因于寒者，经多行于月后，而其腹必痛；因于热者，经多行于月前，而其腹不痛。寒之血，其色青；而热之血，其色必紫黑而成片。虚之血，其来必少而色淡；实之血，其来必多而色浓。不问过期与不及，腹不痛者，皆属于虚，若或腹痛，皆本于实，气滞月涩，月不能行，腹乃作痛，实之象也。他如肥人经血色淡，此则属于痰也，或有痰侵血海，经血过期不行，行则不多者，有痰，有虚，有实，当以脉症参之。然痰必目昏头眩，寒则恶寒喜热，虚则精神倦怠，热则心烦不寐，欲得其情，辨诸此而已。是故热则清之，如黄连、黄芩；阴虚火动而热，如黄柏、知母、山栀之属；寒则温之，如乾姜、肉桂、茴香、吴茱萸之属；虚则补之，如当归、川芎、白芍、生地之类，又如人参、黄耆、熟地、白术、茯苓之属；实则疏之，如青皮、枳实、稜蓬、元胡、灵脂、蒲黄；气逆则调之，以香附、木香、乌药、枳壳、紫苏、沉香；血滞则行之，以红花、桃仁。以此处方，乃为调经之要机也。若其随经取治，法当以养血调气为主，如郭氏之增损四物汤，有归、芎、地、芍以养血。香附、乌药、陈皮以调气；血虚而腹不痛，则用当归、白芍、熟地；血实而腹必痛，则用赤芍、生地、归尾，以此增损，盖调经之神剂也。将行作痛，或未来先痛，或过期与不及作痛者，血实气滞也，则如桃仁、红花、乌药、青皮、蓬术；腹中硬痛，气血攻心，如蒲黄、灵脂、沉香，甚者乳香、没药；风寒客于胞中，小腹急痛，则茴香、肉桂、川楝、青皮；恶心，呕吐清涎，乾姜、木香、丁香可用也。月水将行或过期与不及期，色淡而腹不痛者，血虚，倍四物熟地，加人参、耆、术；或寒热往来，加柴胡、黄芩；胸腹痛，加厚朴、大腹皮、枳壳；过期而行，腹有癖块，加鳖甲、槟榔、蓬术、青皮；腰跨痛，加杜仲、牛膝；脐腹绞痛，或时上冲，加茴香、青皮、川楝、牛膝；身体痛；加防风、白芷；骨节痛，加二活；肥人经来色淡，加半夏、茯苓；经后虚痛，加参、耆、白术；经行点滴，淋沥不已，腹不痛，加阿、艾；腹痛，加阿、艾、地榆、香附；经水来少，四肢倦怠，饮食减少，用六君子汤或补中益气汤；呕逆，加半、橘、姜汁；热入血室，经脉妄行，谵语错乱，如见鬼神，加麦冬、黄芩、黄柏、知母、生地；自汗厥冷，目眩，不思饮食，用大补汤，少加附子；月信该行不行，脉沉，绕脐冷痛者，寒也，加丹皮、乾姜、肉桂、元胡、牛膝、桃仁，或泽兰可也。平时常常或三月四月一行，脐腹不痛，面色萎黄，饮食减少者，血枯也，用四物大补汤。若饮食如常，动作不衰，腹中不痛，面色不改，名间经。至有一年二年一行者，有终身不行者，阴候亦不为病，但不能生育耳。若经不行腹中有块，时作疼痛，不治则为症瘕，渐大如盘，此恶症也，血枯而三四月不行，法当大补其血，加知、柏、龟甲、枸杞、丹皮、麦冬，以防阴虚火动，为劳热骨蒸，则难治矣。三四五月及经年不行，腹不痛，形色不变，理当大补其血，使冲任血实，反作腹痛，然后以行血之药通之，更加调顺气血之剂，服之则经必循月而通矣，此治阴候之法也。若经久不行，腹中结块，宜觇其形体而衰之，如桃仁、稜术、元胡、肉桂之类，衰其大半，不可尽剂。然后用牡丹轻剂以渐摩化之也。

方剂  ***************************
增损四物汤（又名养血顺气汤）
香附　乌药　陈皮　当归　川芎　白芍　熟地　枣　炙甘草
逍遥散　月水不调，寒热往来，四肢困倦，目眩头晕，烦热呕恶。
当归　乌药　熟地　川芎　人参　柴胡　黄芩　半夏　麦冬　甘草　姜
济阴丹　将行腰腹胯痛，气血积聚，症瘕，口乾眩运。流通三焦，养血调经。
三稜　蓬术　乌药　香附　青皮　良姜　乾生姜　当归　芍药　川芎　白芷　石斛　肉桂　沉水香　木香　五灵脂　元胡　乳香　没药
为末蜜丸。
元胡索散　治心腹腰胯绞痛。
当归　芍药　蒲黄　五灵脂　肉桂　姜黄　没药　乳香　元胡　木香　乾姜　香附　桃仁　红花　乌药　沉香　甘草
如呕逆，加半夏、橘红、姜汁，去乳、没、五灵脂。一方有枳壳、川芎、熟地。
五积散　治月经过期不行，寒热往来，少腹痛。
当归　川芎　苍术　厚朴　陈皮　甘草　砂仁　枳壳　桔梗　白芷　官桂　半夏　茯苓　姜　葱
⿰黄令蓬散　治冲任血虚，月水不断。
当归　川芎　白芍　生地　人参　黄耆　陈皮　香附　地榆　艾叶　牡蛎　酒炒黄芩　伏龙肝　莲壳炭
胞寒去芩。
温经汤　月水该行不行，心腹刺痛，冷寒客于胞中。
当归　白芍　川芎　熟地　白术　丹皮　蓬术　牛膝　人参　桃仁　乌药　元胡　蒲黄　刘寄奴　香附　肉桂　甘草
生地黄汤　热入血室，经水妄行，谵语神乱。
生地　人参　黄耆　赤苓　远志　蒲黄　麦冬　花粉　川柏　黄连　当归　川芎　蔓荆子　姜
泽兰汤　风冷壅瘀，月经涩滞。
当归　川芎　地黄　人参　香附　陈皮　白芷　白芍　桃仁　丹皮　牛膝　乌药　木香　泽兰　白薇　萆薢
参归养荣汤　月水不调，发热腹痛，头昏目涩，自汗癖块。
人参　当归　川芎　赤芍　柴胡　鳖甲　丹皮　羚羊角　生地　防风　白术　荆芥　枳壳　枣仁　甘草
乌金散　经来偏身痛痹，寒热头疼，目眩，此感风寒所致。
平胃散加归、芍、芎、茯、半、羌、膝、桔、枳、芷、麻、桂、姜、葱。
当归芍药汤　气滞血实，临行作痛。
当归　川芎　白芍　乌药　香附　元胡　桃仁　牡丹皮
加姜、枣。一方有泽泻、白茯、白术三味，加酒煎。
芎归汤　经后作痛，气血俱虚，腰胯痛。
当归　川芎　白术　熟地　人参　炙甘草　茯苓　杜仲　姜　枣
三黄汤　血实气虚，五六日止。
生地　熟地　人参　黄耆　黄芩　蒲黄　归身　甘草
麦门冬汤　经多，虚倦少力，腰胯痠软，饮食减少。
人参　黄耆　当归　二地　麦门冬　五味　黄芩　甘草　姜
当归红花汤　血虚经不利，腰胯痛。
归身　芍药　红花　苏木　紫葳花　刘寄奴　桂枝　白芷
加姜、枣。月水不止者，蛤粉炒阿胶，研末酒下。
四物芩术汤　经水过多，为虚热，为气虚不能摄血。
四物汤加黄芩、白术，水煎服。又：经水过多，为热，乃阴虚夹热所致，当补阴清热，用炒黄芩一两，炒白芍一两，炙鳖甲一两，椿根皮七钱五分，黄柏炭三钱，为末，酒糊丸，空心白汤下五十丸。
四物葵花汤　治经水涩少。
四物汤（各一两）　葵花（一两）
一方加红花、血见愁。经水少而血枯者，四物汤用熟地。
先期汤　经水先期而来，宜凉血固经。
生地　川芎（八分）　当归（二钱）　白芍　黄柏　知母（一钱）　姜汁炒川连　阿胶（八分）　艾叶香附　甘草（二分）
水煎，食前温服。一方有人参。
过期汤　经水过期不行，乃血虚气滞，当补血行气。
熟地　白芍　当归　香附（各二钱）　川芎（一钱）　红花（一分）　甘草（四分）　桃仁泥（六分）　蓬术　木通（各一钱）　肉桂（四分）
食前服。
又方　补气行血。
当归（一钱五分）　川芎（五分）　熟地　白芍（各一钱）　桃仁（廿粒，去尖）　红花（五分）　香附　蓬术　苏木（各一钱）　甘草　官桂（各五分）　木通（二分）
空心服。
四物芩连汤　经水黑如豆汁。
四物加黄芩、黄连一两。为末，醋和丸。
温经汤　《和剂》治妇人血海虚冷，月水不调。
川芎　当归　白芍　蓬术（各一钱五分）　人参　牛膝（各一钱）　丹皮　桂心　甘草（各一钱）
不时服。
滋血汤　血海虚冷，滋养荣血；心肺虚损，滋荣养血。
川芎　当归　麦冬　人参　白芍（各一钱）　半夏曲　官桂　阿胶　枣仁　甘草（各五分）　琥珀（研，一钱）
一方有黄耆、白茯苓、山药、熟地。
姜黄汤　血藏久冷，月水不调，脐腹刺痛。
姜黄　白芍（各二钱）　元胡索　丹皮　当归（各一钱五分）　蓬术　红花　桂心　川芎（各一钱）
水酒各半煎，不时服。
秦艽丸
秦艽　桂心（不见火）　杜仲（姜汁炒）　厚朴（各三钱）　炮姜（酒浸）　牛膝　沙参　半夏（各五分）　生附子（去皮）　白茯苓（各一两五钱）　人参（两许）　细辛（一两一钱）
为末，蜜丸，绿豆大。空心，米饮下五十丸。
芎苏散　经事不准，寒热头疼，中脘不时疼痛。
川芎　苏梗　桔梗　枳壳　柴胡　姜　半夏　茯苓　橘皮　甘草
治经候不调，腹中刺痛方
元胡索（醋炒）　当归（酒炒，一两）　橘皮（二两）
为末，酒煮米醋，丸梧子大。每服丸，空心，艾醋汤下。

经候不调  ***************************
《经》曰：饮食入胃，游溢精气，上输于脾，脾气散精，上归于肺，通调水道，下输膀胱，水精四布，五经并行。故心脾受气，则经候如常。苟或七情内扰，六淫外侵，饮食不节，起居失宜，脾胃虚损，则月经不调矣。若先期而至者，有因脾经血燥，有因脾经郁滞，有因肝经之怒火，有因血分之有热，有因劳役火动。如过期而至者，有因脾经血虚，有因肝经血虚，有因气虚血弱，主治之法，俱列于后。脾经血燥者，加味逍遥散；脾经郁滞者，归脾汤；肝经怒火者，加味小柴胡汤；血分有热者，加味四物汤；劳役火动者，补中益气汤；脾经血虚者，人参养荣汤；肝经血少者，六味地黄汤，气虚血弱者，八珍汤。盖血生于脾土，故云脾统血。凡血病，当用苦甘之剂，以助其阳气而生阴血，前症俱属不足。肝脾血燥，四物为主；肝脾血弱，补中益气为主；肝脾郁滞，归脾为主；肝经怒火，加味逍遥为主。

经闭  ***************************
人得血气以成形，充贯乎身以调百脉，男女同具于成胎之时，后天之物也。若其先天真一之精寓于气，而不囿于气，寓于血，而不囿于血。妙合之初，与形俱形，男为真阳，女为真阴，即所谓「乾道成男，坤道为女」是也。后天之气滞于形，有是形，即有气血立命安形，胥基于此。血气之行，以一日言，昼行阳二十五度，夜行阴二十五度，一昼一夜而周大衍之数；以一生言，自有生之初，至五十岁而衍数一周也，周则血气衰，衰则阳道闭，四十九而天癸绝，乃法天之行。女效地，地体坤，应于月，月行迟，故常不及。过不及者，是气血亏盈之常候也。或趱前，或落后，或一月而两至，或两月而一行，皆病也。或去少，或去多，或色淡白，或紫黑成块，或经年累月经事不至，或漏下，或点滴不绝，或暴崩不止，皆病也。是故有血虚，有血实，有血滞，有血寒，有血热，是五者，经候之所病也。《机要》曰：虚者补之，实者平之，滞者散之，寒者温之，热者清之。故当归、牛膝、枸杞、苁蓉、龟甲之属，血虚之所宜也；三稜、蓬术、青皮、枳实、元胡、灵脂、蒲黄之属，血实之所宜也；桃仁、红花、苏木、丹皮、牛膝，血滞之所宜也；乾姜、肉桂、茴香、当归，血寒之所宜也；生地、芩、连、犀角、连翘、山栀，血热之所宜也；乳香、没药、灵脂、凌霄花，血痛之所宜也。东垣云：经闭不行三热结，三者何也？脾胃久虚，形体羸弱，气血俱衰而致经水不行，或病中消胃热，喜食不为肌肤，津液不生。夫经血者，津液所化，津液既绝，为热所烁，形肉渐瘦，时见渴燥，血海枯竭，病曰血枯经闭，宜泻胃之燥热，补益气血，经自行矣。此病或经适行而有子，子亦不安，为胎病者有矣，此中焦胃热结也；或心胞脉洪数躁疾，时见大便闭塞，小溲虽清而不利，经水不行，此乃血海乾枯，宜调血脉，清胞络中火邪，而经自行矣，此下焦包络热结也；或因劳心，心火上炎，月事不来者，胞脉闭也，胞脉者，属于心而络于胞中，今气上迫于肺，心气不得下通，故月事不来，宜安心补血泻火，经自行矣，此上焦心肺热结也。
夫妇人月经，气血盈亏于是焉察之，病之有无于是焉候之，生息孕育于是焉系之。其通其闭，关于妇人为甚重。调养失宜，经候不能顺时而下，经年累月，当行不行，病曰经闭。夫经何由而闭也？其病虽有血虚、血实、血寒、血热、血滞、血脱之不同。推原其因，得之于血虚者，其症有五，盖血生于脾，若饮食失节，脾胃受伤，使饮食减少，或呕吐泻利，或腹满肠鸣，脾胃内虚，不能生血，而冲任虚空，此当用人参、白术、茯苓、山药以健其脾，当归、川芎、白芍、熟地以补其血，佐以活血行经之剂，如香附、乾姜、陈皮、炙甘草、桃仁、红花之类；腹满加厚朴、腹皮；呕吐加半夏、姜汁；泄泻加白术、升麻；水穀不化加砂仁、神麴、麦芽。如归脾、六君子皆可选而用也。至如血阴而气阳，阴生阳者也，若或饮食劳役，内伤元气，以至自汗、盗汗，或腹痛泄泻，耳鸣头眩，唇乾口燥，形衰体倦，不思饮食，有此形症，气虚之明验也。气虚则阳衰，阳衰则阴不足，而血日消。此当以补中益气为主，如参、术、茯、甘、升、柴、陈皮之属，而佐之以当归、芍药、熟地以养其血。自汗、盗汗加黄耆；腹痛加厚朴；泄泻加白术、木香；头眩晕加川芎；若或耳鸣有气加龙胆草。他如六君子汤、八珍汤皆可选而用也。又有因病致虚，如疟劳、房劳、失血劳、阴虚劳等症，日久不愈，真阴内虚。自汗、盗汗，饮食到口，只闻腥臊，食则作胀，食少体羸，不生津液，渐成骨蒸，蒸郁不止，阴血日消，冲任空虚，谓之血枯。咳嗽咯血，或痰中带血，如归、芎、熟地、白芍、人参、知、柏、门冬；退热除蒸，如地骨皮、秦艽；潮热加柴胡、黄芩；虚热自汗加黄耆、白术；五心烦热加犀角、天冬；疟劳加鳖甲；瘰疬加海藻、连翘、川贝；咳嗽加杏仁、五味、柴菀、款冬花；有痰加川贝、瓜蒌；咯血加阿胶、百合；房劳加杜仲、枸杞、巴戟、山药、石斛、苁蓉，如参归养荣汤可用也，如此而血枯之症可起也。
又有诸火逼血妄行，以致呕血、吐血、鼻血，亡血于上；肠风、痔漏，亡血于下，上下竭逆。月经不行者，血竭而冲任不贮也。吐血未除，宜治其上，滋阴降火，消瘀活血，如四物汤加枯芩、山栀、郁金、茅花、童便、韭菜汁、京墨，以治吐衄之法行之；肠风失血未除，则用滋阴清热，如四物汤加地榆、槐花、荆芥、秦艽、苍术。不行则惟滋阴养荣，而清热降火非其所急，如四物汤加枸杞、参、耆、术、茯、炙甘草之类，少加煨姜，以温其中，且能引血归于冲任。若山栀、黄芩皆宜撤去，盖血得寒则凝，火热内甚，资以降火清热则可，火热既平而用栀、芩，则胃气伤而寒病作矣。潮热加柴胡，蒸热加骨皮、秦艽、鳖甲，烦热加麦、味、知母，如此而亡血致虚者可愈也。
又有积想在心，或深思极虑，劳心过度，损伤心经，心经受伤则心血不足而灵源之舍空，是血虚于其上也；心经伤则脾血因而不行，致津液枯，津液枯则冲任之舍空，是血虚于其下也。上下竭逆，经闭不行，实由于此，法当以参归养荣汤，如当归、茯苓、人参、熟地、柏子仁、炙甘草、枣仁、芍药、川芎以补心血之虚，如石菖蒲、远志以调心经之气，以行灵源之血，用枸杞引参、归以入冲任之舍，如此而劳心血伤者，可复矣。此斯五者，皆不足之症也。经虽不通，症涉于虚，法当补益，补益日久，冲任自实，不必用通经破血之剂，如桃仁、红花、牛膝、丹皮、蒲黄之属而经自通。医不达此，一见经闭，概投通经。如至，有用乾漆、斑蝥、水蛭以重其虚，经虽得通，是竭其巢也，可不慎诸？
至于因而得之者，《经》曰：天寒地冻，凝结成冰。此可以喻得寒而凝之理，是故有阳虚阴盛，阴乘于阳，以生内寒。而血凝者，有经来登厕，风冷入于胞中，血寒而凝者；有饮食不节，内伤生冷，寒气客于脾胃，凝于冲任而血滞者。是其寒与血搏，则绕脐腹痛，或恶寒喜热，或呕吐清涎，面青肌冷，大便溏泄，或小便清白，心不烦，口不渴，寒之象也，法当以温经散寒为主，而佐之以开滞行血之剂，如风则用防风、白芷；寒则用乾姜、桂心，加桃仁、红花、元胡、牛膝、紫葳花、刘寄奴、丹皮、赤芍；如少腹痛，加香附、茴香，如痛甚，加乳香、没药；若症瘕癖块，加蓬术、牛膝，甚而乾漆、三稜、槟榔可用也；恶寒发热，头痛，加羌活、白芷、防风，如小温经汤可用也。至于血燥而得之者，《经》曰：天暑地暖，经血沸腾。此以喻血得热则燥之意也。是故有阴虚而阳盛，阳乘于阴，以生内热。而血燥者，有如食辛辣，伏链金石，以动肾火；悲哀惊恐，以动肺火；思谋过忧，以动心火；劳碌动苦，以动脾火；恼怒忿郁，以动肝火；思想淫欲，以动肾火。五火相煽，燔烁津液，润气不行，以致阴血燥结，不得流通，而月不下者。心烦口渴，面赤肌热，口舌生疮，胸腹胀满，小便赤涩，大便秘结，知燥热结也。《机要》曰：热者清之，如芩、连、山栀、石膏、柴胡、龙胆草，及一切苦寒之剂，以泻诸火，是泻火之标而不能息火之源。润气不行，而燥不解，法当用当归、芍药、生地，以益其血，滋阴所以抑阳也；用黄柏、知母，以滋其水，补水所以降火也；用麦冬、桃仁，以润其燥；用红花、牛膝，以行其血。盖润气行则燥自开，阴气行则血自通，是为「壮水之主，以制阳光」之。如此而经犹不通，少佐以元胡、寄奴、紫葳花之属，以泄其闭可也。乃若气郁而血滞，如肝气郁而愤怒、心气郁而积想、脾气郁于忧思、肺气郁于悲哀、肾气郁于恐惧。郁而不散，聚于胞中，与血相搏，气滞血涩，不得宣行。而经为之闭者，血滞于气也，理宜以顺气开郁为主，如香附、抚芎、乌药、蓬术、青皮为主，而佐之以桃仁、红花、牛膝、元胡、紫葳花，少加蔻仁、沉香、槟榔，以通顺乎三焦。若胸膈痞闷，枳壳、桔梗；心下痞加枳实、川连；腹胀加厚朴；呕加丁香；小腹痛加茴香；胁痛加柴胡；如此则气血流通，郁结自散矣。他如气血实为病，或有跌仆损伤，或为经行受冷，或为吐衄，失血不尽，餐寒饮冷，以致经血壅于经络，积于胞门，结为症瘕，为癖块，为肠覃，诸血潮聚，渐以益大如盆、如杯。《经》云：邪气盛则实，正气夺则虚。诸症痃癖，邪气实也。实者，夺之、散之，当用桃仁、红花、牛膝、蓬术、肉桂、乾姜，以温散其血；用元胡索、五灵脂，以安其痛；用瓦楞子、朴消，以软其坚；用香附、乌药以调其气。若气血虚，又用当归、人参以养其血气，则气行血散而症瘕可消，并不用速攻之品，如干漆、青娘子、斑蝥、水蛭、虻虫一切耗气耗血之药，类聚以求速效，使瘀积与经俱下，则晕厥之患至矣！前用之药消其大半，则加四物，并活血之剂，以安养之使，其潜消默夺，安养之久，则冲任满而经自行矣。乃若肥人脂满多痰，而痰或潜住血海，亦主经闭，法当用导痰汤加黄连、川芎，不可用生地，恐其性腻膈，若用必以生姜炒过为妙。此以上四者，皆有馀之症也，症属于有馀，补益非宜，法当攻散，因症处治。寒则温之，气则开之，燥则润之，实者通之，其要机也。医不达此，只守于攻击，如苏木、蓬术、乾漆、蒲黄、桃仁、红花一切耗血之药，而不知寒温、润燥、开滞、夺实之法，又几何而不杀人也哉！

方剂  ***************************
八珍健脾饮　治脾虚不生血，血虚经闭。
八珍汤加山药、红花、香附、乾姜、陈皮、姜、枣。如腹痛加厚朴，呕加半夏、姜汁，泄泻倍术、加升麻，穀不化加麦曲、砂仁。
补中益气汤　治气血虚，不能领血，血虚经闭。
四君子汤加升麻、柴胡、陈皮、当归、白芍、熟地；如自汗盗汗加黄耆，腹痛满加厚朴，利加木香，眩晕加川芎，耳聋加龙胆草。
滋阴除热汤　治因病致虚，虚劳骨蒸经闭。
四物汤加人参、麦冬、知母、黄柏、秦艽、甘草、地骨皮、橘红、银柴胡。如潮热加柴胡、黄芩；虚加黄耆；自汗加耆、术；五心烦热加天冬、麦冬、犀角；疟劳加鳖甲；瘰疬加海藻、连翘，去甘草；咳嗽加杏仁、五味、紫菀、桔梗、款冬花；有痰加贝母、姜汁；咯血加阿胶、百合；房劳加杜仲、枸杞、巴戟、山药、苁蓉、石斛。
滋阴降火汤　治衄血，血虚经闭。
四物汤加黄芩、山栀、郁金、茅花、大蓟、童便、韭汁、京墨。如潮热加柴胡，蒸热加骨皮、秦艽，烦热加麦冬、五味、知、柏。
滋阴清热汤　治肠风失血，血虚经闭。
四物汤加地榆、槐角、荆芥、条芩、秦艽、苍术。用水煎送人中白（三钱）。
滋阴养荣汤　治吐血失血，虚劳经闭。
四物汤加枸杞、人参、白术、黄耆、茯苓、乾姜、甘草、姜、枣。
参归养荣汤　劳心伤血，血虚经闭。
四物汤加人参、茯苓、远志、枣仁、石菖蒲、枸杞、柏子仁、甘草。
温经汤　风寒客于胞中，冲任内血凝经闭。
归尾　赤芍　防风　白芷　姜　桂　桃仁　红花　牛膝　元胡　紫葳花　刘寄奴　丹皮　香附
如小腹痛加茴香，症瘕加三稜、蓬术、槟榔，发热恶寒头痛加羌活。
抑阳润血汤　补阴降火，清热润燥，血燥经闭。
归身　生地　芍药　黄柏　知母　麦冬　桃仁　红花　牛膝　甘草
乌药顺气丸　气血滞涩，经闭不通。
香附　乌药　川芎　青皮　蓬术　红花　牛膝　元胡索　沉香　槟榔　紫葳花　白豆蔻
如胸膈痛加枳壳、桔梗，腹痛加厚朴，呕吐加丁香，小腹痛加茴香，胁痛加柴胡。
桃花散　血实经闭，症瘕肠覃。
归尾　桃仁　乌药　香附　朴硝　瓦楞子　五灵脂　红花　牛膝　肉桂　蓬术　元胡　体虚加人参。
神仙聚宝丹　室女百病并难产，一切血晕，败血攻心，口噤舌强及恶露不尽，入童便服。
乳香（另研）　没药（一两）　当归（一两）　麝香（另研，一钱）　琥珀（二钱）　辰砂（一钱）　木香（一两）　沉香（五钱）　川芎（五钱）
为末，酒水和丸，每一两作十五丸，酒或童便下。
万灵丹
归身　芍药　甘草　白芷　牛膝　肉桂　香附　苏方木　刘寄奴　紫葳花
当归通经丸　治症瘕经闭，腹痛，寒热如疟。
大黄　当归　乾姜　牛膝　甘草　桂心　青皮　川椒　蓬术　川乌　桃仁
大黄膏为丸，每日醋汤下。
小温经汤　感冒风寒发热，头痛腹胀，恶寒经闭。
四物汤加桂心、茴香、砂仁、白芷、香附、羌活、柴胡。
柴胡四物汤
四物汤加人参、柴胡、半夏、黄芩、甘草。泄泻去芩，加白术、苓。
立效独圣散
马鞭草汁醮膏，或四物杏仁丸，红花当归汤下。
集验通经散　经事不通，寒热头痛，水酒同煎，逐败血通经。
牛膝　当归　紫葳花　苏方木　刘寄奴　急性子　红花　肉桂　白芷　赤芍　甘草
通经丸　室女、妇人经候不通，脐腹疼痛，或成血瘕。
炒川椒　炒川乌　蓬术　青皮　桂心　当归　炒桃仁　大黄
为末，醋丸桐子大，每服五丸，淡醋或酒下。
加味五积散　经脉不行，似有胎孕胀坚，胀满二三月者。
五积原方加归尾一钱，桃仁十粒。经不行加蓬术、香附；经不行而发出红疹块者，加木香、瓜蒌根、牛膝、乾姜，水酒姜煎。
二陈四物汤　经色淡红而又多者，痰也。
即本方加生姜煎服。
月水不通
牛蒡子根（二斤）
锉蒸三遍，绢袋盛，酒二斗浸五日，食前服一盏。
丹参散　经脉不调，或前多少，产前不安，产后恶习血不下，兼冷热，腰脊骨节痛。
丹参
切晒为末，酒下二钱。
万应丸　女人经闭，绕脐寒痛，及产后血气不调等症。
乾漆（一两，炒烟尽）　牛膝末（一两）
以生地汁一升，银石器中慢火熬至可丸，丸如桐子大，每服一丸至二三丸，酒饮任下，以通为度。
产宝方　治月经不利，气上攻，欲呕不得睡。
乾漆（炒烟尽，三钱）　当归（四钱）
为末，蜜丸桐子大，每服十五丸，温酒空心下。
千金方　治月经不通，脐下痛坚如盘，时发热往来，下利羸瘦，此为血瘕。若生内瘕，不可治也。
乾漆（一斤，烧研）　生地（二十斤，取汁）
和煎至可丸，丸如桐子大，每服十五丸，湿酒空心下。
保产仙方
当归（酒浸，一钱五分）　川芎（一钱三分）　荆芥穗（八分）　蕲艾（七分，去泥）　羌活（五分）　枳壳（六分，去皮）　白芍（一钱六分，炒）　厚朴（七分，姜汁炒）　菟丝子（一钱四分）　黄耆（八分）　酒炒甘草（五分）　姜（三片）


卷三  ——————————————————————————————————————————————————————————————————————————————————————————

调经十五论  ***************************
第一论：凡妇人、女子血气不和，饮食少进，肚腹臌胀，恶心呕吐，用调经和气饮。用：
厚朴　香附（五钱）　白术　枳壳　黄芩（四钱）　陈皮　藿香　草果　甘草　元胡索（三钱）　小茴香　砂仁（二钱）
上为细末，和匀，每日空心米汤下一匙，或酒下亦可。一方无白术。
第二论：凡室女十五六岁，经脉不通，日夜寒热，手足麻痹，饮食少进，头痛恶心，腹中忽结块冲痛，此乃经行误食生冷所致。用四物调经汤：
厚朴（五钱）　当归　川芎（三钱）　白芍　熟地　柴胡　白术　陈皮　蓬术　白芷　黄芩　小茴香（二钱）　青皮　砂仁（一钱五分）　炙甘草（一钱六分）
锉，作四剂，加姜三片，葱二茎，红花三分，肉桂一钱，同煎七分，空心热服。泄泻加肉豆蔻、粟壳二味；遍身疼痛，加羌独活三钱；腹痛加元胡索、乾漆三钱；咳嗽加半夏、杏仁、五味子（二钱）；疟疾加常山、草果（二钱）。一方无黄芩，有官桂。按：此二味盖以寒热为出入。
第三论：凡室女十七、十八岁，经闭不通，或阻半年，或至百日，颜色青黄，饮食少进，寒热往来，四肢困倦，头疼目眩，肚腹疼痛，恶心烦热，呕吐膨胀，此乃脾胃气血虚损，误伤生冷，急宜补气血，扶脾胃，调经水。先服逍遥散，用：
当归　柴胡　芍药（四钱）　黄芩　川芎　熟地（三钱）　半夏（二钱五分）　麦冬（二钱）　甘草（一钱五分）
作四贴，加生姜三片，煎七分，空心服。呕吐加砂仁、白术、香附二钱；咳嗽气急加五味子、紫苏、桔梗二钱。
次用八珍汤：
当归　白芍　香附（五钱）　白术　川芎（四分）　熟地（三钱）　小茴香　人参　白茯苓（三钱）　柴胡（二钱）　甘草（一钱）　生姜（三片）
锉，作六贴，煎七分，空心服。腹痛加乾漆、枳壳、延胡二钱，呕吐，恶心加良姜、砂仁二钱；手足麻痹，恶寒加肉桂一钱五分；咳嗽加五味子、桔梗、紫苏、杏仁。
后服调经丸。女子十九岁，经水不通，寒热往来，想夫念重，及误食生冷，依诀服此方：
用香附（二两）　白术（一两八钱）　川芎　枳壳　小茴香　熟地（一两五钱）　当归（二两）　陈皮　白芷　延胡索　三稜　牛膝（一两）　粉草（五钱）
为末，醋调，粳米糊丸，如桐子大，每早空心米汤下九十丸。
第四论：凡妇人十九、二十岁，出嫁后，但遇经脉动则浑身疼痛，手足麻痹，或生寒热，头疼目眩，此因房事感触，经头或别失调，宜服乌金散，以和血气。
白芍　桂枝（一方用肉桂）　麻黄（一钱三分）　川芎（三钱）　陈皮　白芷　茯苓　厚朴　羌活（一钱五分）　当归　枳壳　半夏（一钱三分）　甘草（八分，生）　桔梗　苍术（三钱）
锉，作三贴，加姜三片，葱三茎，煎八分，空心服。泄泻去厚朴、枳壳，加去油肉豆蔻、粟壳二钱；咳嗽加杏仁八分。
第五论：凡妇人二十一二岁，经水不调，赤白带下，或如煤汁，或成片。此症血气虚弱，往来寒热，咳嗽，饮食少进，四肢倦怠，日久为骨蒸劳瘵，急服调经和气饮，虚弱可用八珍汤，次服温经汤。方用：
沉香　白芍　当归　香附　人参　鹿茸（盐水浸，炒）　川芎　熟地　白术　茱萸　茯苓　橘红　延胡（各三钱）　小茴香（二钱）　甘草（一钱）
分作六贴，加姜三片，煎七分，空心热服。汗出不止，加麦仁、黄耆二钱；咳嗽加杏仁、五味子、半夏、桔梗三钱；潮热加柴胡、紫苏三钱。
第六论：凡妇人二十三四岁，心腹胀满，气辏上胸，不思饮食，腹中有块如覆杯，此月经后潮热，误食生冷过多所致。此症用加味四物六君子汤：
陈皮（去白）　半夏　白茯　枳实　川芎　赤芍　苏叶　槟榔　当归　香附　白术　桔梗　厚朴（四钱）　砂仁　红花　黄连（三钱）　前胡　甘草（一钱五分）
锉，作八贴，加姜三片，煎七分，空心热服。口乾潮热，加竹沥半盅、姜汁少许同服；咳嗽加杏仁、五味子三钱。一本用豁痰清肺汤，即前方以柴胡换前胡。
第七论：凡妇人二十五六岁，血海虚冷，经闭不调，或下白带如鱼脑，如米泔，或时腹痛，不分信期，每来淋沥不止，面色羸黄，四肢无力，头晕目眩，此症血气俱虚，用四物补经汤：
当归　芍药　香附（五钱）　川芎　熟地　黄耆　白术　白茯　黄芩　陈皮　延胡（三钱）　小茴香　人参　阿胶　沉香　山茱萸（二钱）　砂仁（一钱五分）　甘草（一钱）
秘授乌鸡丸方：
海金砂（四两）　白术　白芍（二两五钱）　熟地　香附（三两）　厚朴　人参　川芎（一两）　粉甘草　殭蚕　防风（一两五钱）　侧柏叶（四两）　砂仁（一两）
上锉，炮制，和合一处，将乌骨鸡一只，不拘斤两，竹刀杀死，去毛杂并头足翅，俱不用。将药入鸡肚内，用磁罐将鸡药用好酒五碗盛贮，文武火煮乾，取出去骨，只用肉并药，晒乾为末。再以粳米酒糊为丸，如桐子大，每日空心米汤送下八九十丸，好酒亦可。
第八论：凡妇人二十七八岁，身体一晌虚惫，经水不调，淋沥不止，或成片，或似黑水，面色青黄，头晕眼花，四肢困倦，亟宜调理，不然即成血崩等症，宜服止经汤：
酒炒当归（五钱）　酒焙白芍　熟地　川芎　醋焙香附（四钱）　侧柏叶（盐水炒）　阿胶（蛤粉炒）　酒炒黄芩　炒黑蒲黄　土炒白术（三钱）　砂仁　甘草（一钱）
锉，作四贴，水煎，加醋少许，空心服。咳嗽加五味、杏仁三钱；腹痛加枳壳、延胡索、乾漆三钱；泄泻加肉豆蔻、粟壳三钱；气急加半夏、苏子。
第九论：凡妇人三十二三岁，连年生育，败血过虚，以致经水不匀，或阻四十日，或两月一度，不时腹中疼痛，败血结块，饮食少进，四肢困倦，头晕目眩，潮热往来，恶心烦燥，此乃血虚胃弱，急当调治，免患内伤，恐成瘵疾。可服红花当归散七八贴。
当归（六钱）　香附　川芎　赤芍　熟地　柴胡　陈皮（三钱）　枳壳　三稜　牛膝　厚朴　黄芩　小茴香　白术　红花　延胡（二钱）　甘草（一钱五分）
锉，作四贴，空心服。后服加味八珍汤八贴。
第十论：凡妇人三十四五岁，气血脾胃俱虚，或因当风坐卧，腠理空虚，外邪乘虚而入，遍身麻痒，不能转侧，肺经受气，咳嗽痰盛，宜服五积交加汤：
羌活（五钱）　当归　独活　川芎　白芷　厚朴　苍术　防风　陈皮　枳壳　麻黄（四钱）　白茯　桔梗（二钱）　桂枝　甘草（一钱五分）
锉，作五贴，加葱白五茎，不拘时服，兼用八物汤，每服饮酒三五盅即痊，不能行动，去麻黄，加殭蚕，或加乌药，空心服。
第十一论：凡妇人三十六七岁，经行太过，此因气虚甚，胃气不足，故血妄行，宜补气血养脾胃，年老方无崩患，可服八珍汤：
当归　白术（四钱）　白茯　川芎　熟地　白芍（三钱）　香附　甘草（二钱）　人参（三钱五分）
锉，作四贴，加姜三片，空心温服，兼用乌骨鸡丸调理。
第十二论：凡妇人三十八九岁，经脉断绝太早，腹中余血未散，不时攻痛，治当散血和气为主，用蓬术散：
当归　赤芍　川芎　熟地　蓬术　白术　枳壳　黄芩　青皮　延胡（一两五钱）　三稜　砂仁　甘草　香附（五钱）　乾漆炭（一两）
每为末，每日空心好酒下三钱，米汤亦可。一本有红花、小茴香二味。
第十三论：凡妇人四十二三岁，经绪断绝，五十外复至，其经水不期，常常淋沥不止，或成片，或漏下，乃阴阳相反，气血妄行，此症最难治，十中仅疗一二，宜用和经汤：
白芍（一两三钱）　当归　熟地　茯神　黄芩　香附　白术（一两一钱）　川芎　炒蒲黄　枣仁　白芷（九钱）　阿胶　陈皮（八钱）　小茴香　炙草（一钱）
每服一两，兼用四物补经汤、乌鸡丸相兼服之，四制香附丸亦可。
治凡妇女四十岁以上，经水一月两至者，多成淋病，宜服六味地黄丸：
熟地（君）　山药　茯苓（臣）　丹皮　山茱萸（佐）　泽泻（使）
为末，蜜丸，空心下四物汤加黄连、香附，如气虚者，当服补中益气汤。
第十四论：凡妇人经候不调，诸般疾病悉皆治之，四制香附丸：香附一斤，四两姜汁、盐水制，四两醋制，四两山栀汁制，四两童便制。为末，醋和丸如桐子大，每服醋汤下六七十丸，盐汤亦可。上方内必加入当归、白芍、川芎、地黄，或兼益母草。调经加泽兰、延胡；胎前加黄芩。
第十五论：凡妇人月经久闭，血从口鼻出者，先以墨水一小杯服之，立止。后用当归红花饮：
归尾　红花（三钱）　空心服，其经立通。

逐月养胎法  ***************************
巢氏论：妇人妊娠一月，名胚胎，足厥阴脉养之；二月名始膏，足少阳脉养之；三月名始胎，手少阴脉养之；四月始受水精，以行血脉，手少阳脉养之；五月始受火，以成其气，足太阴脉养之；六月始受金精，以成其筋，足阳明脉之；七月始受木精，以成其骨，手太阴脉养之；八月始受土（精），以成肤革，手阳明脉养之；九月始受石精，以成毛发，足少阴脉养之；十月脏腑、关节、人神俱备，足太阳脉养之。
妇人堕胎在三月、五月、七月者多，在二月、四月、六月者少，以三月属心，五月属脾，七月属肺，脏阴易亏，故多堕耳。如先曾三月堕胎，则心脉受伤，先须调心，不然至期复堕。五、七月仿此。惟一月属厥阴养之胎，多怒亦堕，多欲亦堕，洗下体则窍开，而堕之且不觉。今人无子者，往往由此，非尽不受孕也。初月胎形如草上露珠，在裩户之中未入腹内，妇人常时头晕呕恶，不思饮食，六脉浮紧，宜用安胎和气饮；若禀气素薄，及病后受胎，宜用罩胎饮。
三十八号安胎和气饮
香附　枳壳　厚朴　砂仁　陈皮　苍术　苏叶　甘草　黄芩　桔梗　藿香（各一钱）
一本有小茴香一钱二分。郑氏传方有草果、延胡，名调经和气饮，忌葱、椒、鲜物。
三十九号罩胎散
枳壳（四钱）　当归（三钱）　白芍（三钱）　砂仁（一钱）　川芎（二钱）　甘草（五分）
二月胎形如桃花之蕊，受血近阴，在母北极之中。北极者，牝户深六寸处。其胎入腹，未有衣裹，多有妇人负重劳碌，致伤胎气。虚弱之人，必致头眩目晕，恶心呕吐，不思饮食，宜用前安胎和气饮。艾叶汤亦可服。
艾叶汤
艾叶　丹参　当归　麻黄（各二两）　人参　阿胶（各三两）　甘草（一两）　生姜（六两）　大枣（十二枚）
上㕮咀，以酒三升，水一斗，煮减半，去渣，纳胶，煎取三升，分三服。无风寒者去麻黄，以苏梗代之。
黄连汤　曾伤二月胎者，当预服之。
黄连　人参　吴茱萸　生地　生姜　当归　阿胶　乌梅（一个）
三月始胎，当此之时，未有定仪，见物而化，欲生男者，操弓矢；欲生女者，弄珠宝；欲子贤良，清虚端坐，数视圭璧。安胎和气饮、罩胎饮俱可服。
茯神汤　若曾伤三月胎者，当预服此。
茯神　丹参　龙骨（各二两）　人参　当归　甘草（各一两）　阿胶（一两一钱）　大枣（廿个）　赤小豆（廿粒）
腰痛加桑寄生。一方有薤白。上㕮咀，以酢浆水一斗，煮取三升，分四服，先日服，七日后复服一剂。
四月胎元入罗宫之室，渐系丹田，忌食毒物以损胎元，若孕妇身体困倦，气急身热，饮食无味，贪睡头晕，四肢痠软，活胎和气饮。
四十四号活胎和气饮
枳壳　厚朴　香附　砂仁　陈皮　苍术　苏叶（各一钱）　甘草（五分）　小茴（四分）
不拘时服。
调中汤　若曾伤四月胎者，当预服此。
白术　枳实　李根白皮　厚朴　柴胡（各三两）　白芍　生姜（各四两）　当归（一两五钱）　川芎　续断　甘草（一两）　乌梅（一升）
上㕮咀，以水一斗，煮取三升，分四服，日三夜一，八日后复服一剂。
五月胎形男女已分，令妇人前行，人从后唤之，右顾是女，左顾是男。又左乳先结核是男，右乳先结核是女；男思食酸，女思食淡。斯时，胎入宫室之内主，腹重贪眠，饮食少味，肚腹胀闷，宜四十五号瘦胎饮。
益母草（三钱）　当归　白芍　枳壳　砂仁　香附　益智仁（各一钱）　甘草（五分）　葱管（三茎）
不拘时服。
安中汤　若曾伤五月胎者，当预服此。
黄芩　当归　川芎　地黄　人参（各二两）　甘草　芍药（三两）　麦冬　五味子　大麻仁（各五合）　生姜（六两）　大枣（廿五枚）
㕮咀，以水七升，清酒五升，煮取三升半，分四服，日三夜一，七日后复服一剂。
六月胎成在腹，男先左动，女先右动，胎母气弱，怕劳怯言，用前瘦胎饮。
柴胡汤　若曾伤六月胎者，当预服此。
柴胡（四两）　乾地黄（五两）　白术（二两）　芍药（二两）　川芎（二两）　麦门冬（二两）　甘草（二两）　苁蓉（一两）　生姜（六两）　大枣（卅枚）
一方有黄芩二两。上以水一斗，煮取三升，分四服，日三夜一。勿食生冷，坚硬之物，七日后更服一剂。
七月胎形男女已全，男生向母，动则以背攻外，中坚似板，四傍不动者是；女生向外，背母而成，动则以手足膝臂支撑，故四处拉动，比男动为重也。此时孕母腹重，艰于步履，可服知母转胎饮。此月中即产，亦自成人，不害其为月未足。
四十八号知母转胎饮
益母　枳壳　黄芩　香附　知母　滑石　苏叶（各一钱）　甘草（五分）
不时服此方，调理胎前七个月，脾胃虚弱，气急上冲，胞中胀满，咳嗽不时，又兼吃热物，忽然晕倒，此系子悬，非中风眩晕也。
杏仁汤　曾伤七月胎者，当预服此。
杏仁　甘草（二两）　紫菀　石钟乳　乾姜（一两）　麦冬　吴茱萸（一升）　五味子（三合）　粳米（五合）
上㕮咀，以水八升，煮二升半，分四服，日三夜一，中间进食，七日服一剂。
八月儿在胞中，毛窍俱全，令母心闷躁烦，食美少味，困弱气怯，宜用和气平胃饮。
五十号和气平胃饮
厚朴　陈皮　苍术　白芍　猪苓　泽泻　升麻　肉豆蔻　地榆　柴胡　甘草
上调理胎前六七八九月，因脾胃虚弱，胎气伤而不和，湿热攻五脏，致成痢疾，此方安胎和气平胃。
葵子汤　曾伤八月胎者，当预服此。
葵子（二升）　芍药（四两）　白术　柴胡（三两）　厚朴　甘草（二两）　生姜（六两）　红大枣（二十枚）
上㕮咀，以水九升，煮取三升，分三服，日三，凡十日一剂。
九月七精百节俱备，在母腹中支撑右左胁，眼有光，鼻有气，耳有闻，口知味，穀道俱全，方能转身。大动令母卒然肚痛，先行其水，婴儿不降，为因嗜食辛热所伤故也，宜用保生如圣散。
五十二号保生如圣散
益母草　砂仁（二钱）　枳壳　当归　益智仁　白芍（一钱）　甘草（三分）
用活鲤鱼一个，约三四两，不去鳞，破开去肠，不落水，煎汤代水煎药，临熟加醋一蛤，冲服。
半夏汤　妊娠九月若腹满悬结，卒然下痢，胎上冲心，腰背痛不可转侧，短气，宜服此汤。
半夏　麦冬　吴茱萸　当归　阿胶（三两）　乾姜（一两）　大枣（十二枚）
上㕮咀，以水九升，煮取三升，去滓，内白蜜八合，微火上温服，四服痢即止。一方用雌鸡一只煮汁煎药。
猪肾汤　曾伤九月胎者，当预服此。
猪肾（一具）　白术（四两）　茯苓　桑寄生　乾姜　乾地黄　川芎（三两）　附子（中者，一枚）　大豆　麦冬（一升）
以猪肾汤煎药，分四服，日三夜一服，一十日更服一剂。
十月胎形满足，四肢骨骱俱开，胎母贪安，或有纵欲内伤，因患潮热，兼胎前多食辛辣炙煿，瘀血为滞，临产横逆，不可不防，宜用活水无忧散。
五十四号活水无忧散
益母草　当归　川芎　生地　枳壳　苏叶　急性子　茯苓　秦艽　白芍　肉桂　陈皮　鲤鱼一尾，破开去杂，揩净煎汤，去鱼代水煎药，临熟加醋一合，冲服。一方有艾，此方郑氏秘传，若胎死不下者，急取无根水煎服，可救母命。
安胎催生药方（李氏存仁家传）　凡遇妊娠三五个月，或感冒寒热，胎动不安，及未足月，服之即安，足月服之即产，其效如神。
当归　白芍（一钱）　贝母　黄耆（八分）　紫苏　枳壳（六分）　黄芩　川厚朴（五分）　藿香　蕲艾（三分）　菟丝子（一钱四分）　甘草（二分）
水煎，服一二剂，自然快生顺产，产后不可服。
郑氏秘传乌金丸
阿胶（四两）　熟艾　麦芽（二两）　败笔（或苏木，二两）　蛇蜕（全者，一具）
择吉日，洁扫一室，地上画八卦，勿令妇人、鸡犬见，将上药磨细，蜜丸，并粽角丸，催生护产神效。
祛邪丹　治妇人夜梦鬼交，如属狐媚，用桐油抹牝户，即不至。
阿胶　蕲艾　香附（八钱）　牡蛎　鹿角霜　雄黄（一两五钱）　石菖蒲　远志（一两四钱）　丹皮　益智仁　地骨皮　归身　熟地　茯神　枣仁（一两）
上为细末，益母膏为丸，桐子大，朱砂为衣，每服七八丸，临卧服之。
产难仙方
蓖麻子仁（十四粒）　飞雄黄　飞辰砂（二钱）　蛇蜕（全一条，焙乾）
细末，厚粥和丸，如弹子大，磁瓶收贮，临产时，胞水一至，先将花椒一撮洗胎妇脐门，纳一丸脐内，以油纸数重覆上，软帛扎紧，产下即去之。此药收好，可备二三次用。
临产交骨不开
急性子壳　穿山甲　牙皂　麝香（等分）
为末，蜜捏成条子如指大，一条入阴户中，近骨处，再将前药一分煎浓汤，坐浸其中，以手运之，自开。
产后阴肿　葱白
研膏入乳香敷，羌活防风汤洗。
难产胞衣不下
芒硝（二钱）　牛膝（三钱）
水煎，童便一杯冲服，立下。
产后晕死　生半夏
为末，冷水丸如豆大，纳鼻孔中，即苏。
阴蚀肿痛，亦治下疳　凤凰衣　川连　轻粉　雄黄（各等分）
研细，香油抹。
阴户出黄水，甚痛　蚕茧（三钱）
烧存性，研细，酒调，以鸭毛拭上，立愈。
急救血崩　陈棕炭
每服三钱，童便调服，立止。
阴蚀　芜荑　蛇床子　硫磺　花椒　樟脑　枯矾
研细末，用丝瓜一条，去皮，蘸末，纳玉户深处，妙。
黄连阿胶丸　治妇人交肠，亦治赤白痢。
阿胶（一两）　黄连（三两）　白茯苓（三两）
二味为末，水和阿胶丸。

妊娠二十七证方  ***************************
一、丹溪安胎饮　治胎气不安，或腹微痛，或腰间痛，或饮食不美，孕至五六月，并宜服。
白术　当归（二钱）　条芩　川芎（八分）　人参（一钱）　生地（二钱）　陈皮　紫苏　甘草（四分）　砂仁（三分）
姜枣煎服。
二、加味安胎饮　孕妇气元不足，倦怠，或胎动不安，或身微热，宜此汤。如腰腿痛，须日服二三帖可安。
人参　麦冬　砂仁（一钱）　生地（二钱，酒蒸）　白术（二钱五分）　陈皮　甘草　紫苏（四分）
引大枣条芩八分。
三、加味参橘散　孕成后二三月内，恶阻，呕逆恶食，或头眩晕倦怠。
人参（一钱）　橘皮（四分）　白术　当归（二钱）　半夏（八分）　藿香　甘草（四分）　砂仁（三分）　竹茹（一团）　姜（一片）
肥人加竹沥姜汁半匙。
四、人参白术散　孕妇常多怒气，胸腹满闷，或服顺气乌药、香附、砂仁，病反增加者宜服。
人参　白术　当归（二钱）　川芎　条芩（八分）　陈皮　紫苏（四分）　甘草（三分）　木香汁（二分）
五、加味安胎饮　孕妇腹中不时作痛，小腹重坠，多是血虚气陷，间有兼寒。
人参（一钱五分）　白术　当归　熟地（二钱）　川芎（八分）　甘草　紫苏　陈皮（四分）
兼寒加吴茱萸一钱，乾姜、砂仁五分。
六、全生白术散　面目虚浮，四肢有水气，或久泻所致，宜健脾利水，宜服。
人参（一钱）　白术（二钱）　川芎（八分）　当归（二钱）　甘草（三分）　紫苏　陈皮（四分）　大腹皮（七分）　茯苓（一钱）
水煎。
七、顺气安胎饮　胎气上攻心腹，胀满作痛。
人参（一钱）　白术（二钱）　紫苏　甘草　陈皮　砂仁（四分）　当归（二钱）　川芎　黄芩（八分）　有气加木香汁。
八、补中安胎饮　受孕后下血不止，或按月去血点滴，名曰胎漏，大概因劳、因气血虚、因喜炙煿，热物过多。忌房事。
人参　白术　当归　甘草　熟地　黄芩　紫苏　白芷
九、胶艾安胎饮　孕妇跌仆动胎，下血不止，宜先服安胎饮。一日两服，如不止，宜服此。
人参（五钱）　条芩　阿胶（蛤粉炒，一钱）　川芎　艾叶（八分）　甘草　陈皮　紫苏（四分）　当归　生地　白术（二钱）　姜　枣
十、竹叶安胎饮　孕妇心惊胆怯，烦闷不安，名曰子烦，宜服此。
人参　当归　炒枣仁　麦冬（一钱）　白术（二钱）　生地（一钱五分）　川芎（七分）　甘草（四分）　陈皮（三分）　黄芩　远志（八分）　竹叶（十片）　姜（二片）　枣（十二枚）
烦渴加竹茹；有痰加竹沥三匙，酒、姜汁少许；虚人倍人参；脾虚常泻去生地、枣仁。
十一、加味天仙藤散　孕妇腿膝发肿，气满不舒，或足指肿出水，由脾主四肢，气弱不能制水也。肺肾少母气滋赖，而气促满闷，诸书名曰水气，治宜先服此方，不效，更服补中健脾汤。虚人服天仙藤散，必加参、归、白术方可。
天仙藤（即青木香）　制香附（六分）　陈皮（四分）　甘草（三分）　乌药（七分）　木瓜（一钱）　紫苏（四分）　姜皮（三分）
脾气虚弱人，宜补中益气汤。
十二、加味羚羊角散　孕妇口噤项强，手足拘挛，言语蹇涩，痰涎壅盛，不省人事，可作中风治之，宜服此方。若无痰，言语如常，但见中风，多因血燥生风，切不可一概作中风治，而误人性命。
羚羊角（一分）　枣仁　米仁　防风（一钱）　独活　五加皮　茯神（八分）　川芎（七分）　当归（二钱）　杏仁（十个）　木香　甘草（四分）　姜（一片）
虚人加人参；痰加竹沥；脾胃弱加白术。
十三、加味安荣散　有孕，小便涩少，或淋漓。
人参　白术　当归　麦冬（二钱）　茯苓皮　通草（一钱）　甘草（四分）　白灯草（三分）
有热加黄芩；若怒动肝火宜用之。
十四、加味逍遥散　有孕，形体劳苦，或过食炙炒，小便带血，宜清膀胱。
当归　柴胡（二钱）　芍药（一钱）　白术（一钱五分）　茯苓　丹皮　栀子（七分）　甘草（四分）
十五、加味安胎饮　孕妇脐腹作胀，或小便淋秘，此由脾胃气虚，胎压尿胞，宜服此方，加二陈昇提。
白术　生地（一钱五分）　陈皮　甘草　柴胡　升麻（四分）　人参（一钱）　当归（二钱）　川芎（八分）　半夏（一钱）　姜（三片）
服后饮盐汤探吐，则上气通而下亦通。
十六、安胎饮　孕妇元气壮盛，受孕后尚有血来，几次不妨，乃血盛故也。若不腰腿痠痛，不须服药，如过虑，可服此方。
十七、鲤鱼汤　孕妇心满腹胀，便秘浮肿，名曰胎水不利，宜服。
白术（五钱）　茯苓（四钱）　当归（三钱）　芍药（二钱）　鲤鱼（一尾）　橘皮　生姜
十八、宣肺止嗽饮　孕妇咳嗽属风，属寒。
天冬（二钱）　桔皮　紫苏（五分）　知母（一钱）　甘草（四分）
寒加杏仁、桑皮；痰加橘皮、竹沥、姜汁、黄芩；虚加紫菀、款冬；发喘夜咳加麻黄；虚损加瓜蒌、竹沥、姜汁；心胸不舒加贝母、百会。
又方　嗽不止，胎不安，用杏仁、甘草、紫菀、桑皮、桔梗、人参。
十九、保肺汤　孕妇咳嗽吐血。
生地（三钱）　紫菀（一钱）　知母（一钱）　白术（一钱）　陈皮（四分）　麦冬（一钱）　甘草（四分）　黄芩（八分）　当归（二钱）　天冬（二钱）　犀角（八分）
喘加瓜蒌仁一钱。
二十、六和汤　妊娠霍乱。
二十一、清疟饮　孕妇疟疾，寒多热少。
草果（三分）　青皮（四分）　人参　黄芩（一钱）　白术　当归（二钱）　紫苏　生甘草（四分）　藿香（五分）　乌梅（二个）　姜（二片）
二十二、加味安胎饮　孕妇口乾，不得卧。
安胎饮加麦冬、乾葛。
又方　黄连一钱，为末，粥饮调下。
二十三、清胃饮　孕妇壅热烦躁口渴。
人参　知母　麦冬　栀子（一钱）　甘草　条芩（五分）　花粉　犀角汁（八分）　竹沥　姜汁　大枣
二十四、人参麦冬竹茹汤　孕妇热病，呕吐不食，胸中烦躁。
葛根　芦根（一钱五分）　人参　麦冬　知母　栀子（一钱）　竹茹（一丸）　葱白（三寸）
二十五、举斑汤　孕妇热病，斑出赤黑，小便如血，气急欲绝，胎堕。
栀子　黄芩　升麻（一钱）　豆豉（四十九粒）　生地（二钱）　杏仁（十粒）　石膏（钱半）　青黛　葱白（七寸）
二十六、葛根升麻汤　孕妇骨节疼痛，不急治则落胎。（按：此亦热病）
葛根　石膏　升麻　前胡　青黛
加姜汁、竹沥。
二十七、加味安胎饮　孕妇吐衄，或破伤失血，蓦然口噤，项强背直，类中风，皆因失血。
安胎方加人参、当归、白术、生地、陈皮、甘草、条芩、天麻、麦冬、防风、荆芥。

良方药禁  ***************************
通经丸　若脾胃无亏，暴怒气逆，或生冷所伤，阴血凝滞，月经不通者，宜暂用之。若因脾胃虚弱不能生血，宜六君当归；若因脾胃郁火，内耗其阴血者，宜归脾汤；若因肝脾郁怒，气血伤而月经不调者，宜加味归脾汤；若因脾肝虚热而月经不调者，宜用加味逍遥散。
艾附丸　若脾胃虚寒，阴血不足，气逆发热，月经不调，若胎气不成者，宜暂用之。若肝肾亏损，阴虚发热，月经不调，或崩带漏下，或便血吐衄，小便淋沥，晡热内热，寒热往来，或盗汗自汗，不时倏热，宜用六味地黄丸；若兼脾气不足，饮食少思者，佐以六君子汤。
四物汤　若肝经血燥发热，或月经不调，宜暂用之。若因脾经虚热，肝经怒火所致，宜用四君子，或加味逍遥散；若因脾经气虚血弱，兼晡热内热，宜用八珍汤加柴胡、丹皮；若因元气下陷而致诸症，宜用补中益气汤。
人参橘皮汤　若胎前气痞痰滞，作呕不食者，宜暂用之。若脾胃气虚，胸高痞胀，痰停作呕者，饮食少思，宜用半夏茯苓汤；若因怒动肝火，剋制脾土，而致前症者，宜六君子加柴胡、山栀、苏梗、枳壳；脾胃虚寒者，六君子加木香、砂仁、肉桂。
紫苏顺气饮　若胎动不安，元气无亏，宜暂用之。若因脾气虚寒者，宜用六君子加紫苏、枳壳；郁结伤脾者，宜用六君子加柴、栀、苏梗；郁怒伤肝脾者，宜用六君子加柴、芩、枳壳。
四物胶艾汤　若内热，胎漏不止者，宜暂用之。若因肝经风热，而下血者，宜用防风黄芩丸；若因肝火血热者，宜用加味逍遥散；若因脾经郁火，用加味归脾汤；若因脾气虚陷，宜用补中益气汤，倍加升麻、柴胡；若因房事下血者，宜八珍汤加胶、艾。
黄芩、白术　为安胎圣药，若脾胃蕴热，中气无亏者，宜用之。凡属脾胃虚痞，饮食少思，或泄泻呕吐，面色萎黄，肢体倦怠者，宜用六君子汤。
泽兰汤　若产后恶露腹痛，胸满少气，宜用之。若体倦面黄，食少不寐而恶露不止，宜用加味归脾汤；若气血虚损，而恶露上攻，先用失笑散，后用八珍汤。禁用黑神散、夺命丹之类。


跋  ——————————————————————————————————————————————————————————————————————————————————————————

后跋  ***************************
妇人一科，首推吾昆邑郑氏，自宋至清，六百馀年，无有休息，疑其别有秘传，觅之数年，间有见于世者，不过药诀百问，毫无深意，未快余怀。辛卯仲春，见王子香父执处《济阴万金书》两卷，书是薛将仕所授，叙证颇详，立方显豁，固别有师承，因借归录之。惟后幅「产后」，全抄《纲目》，故不录。子香述，此书是新邑名士潘君道香得于邻女之手。邻女适昆邑郑氏，早寡，遗下抄书一箧，归宁携归，潘见而奇之，假回连夜抄集，编次成帙，奉为至宝，抄赠子香。子香乃潘君之密友也，合併识之，以见得之不易云。
镇洋后学钱雅乐韵之跋
