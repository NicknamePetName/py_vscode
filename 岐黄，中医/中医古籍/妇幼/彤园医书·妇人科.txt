

卷一  ——————————————————————————————————————————————————————————————————————————————————————————

妇科总括  ***************************
妇人诸病本与男子无异，故同其治法也。其异乎男子者，惟调经、经闭、崩漏、带下、积聚、症瘕、嗣育、种子、胎前、产后、乳疾、前阴等症，治不相同耳。是集，折衷群书，分门别类，脉证方法，悉归中正，而又採辑诸家可相发明者附焉。业是科者，必先熟读初集《大方脉》书，以明其阴阳表里、寒热虚实、七情六淫、五运六气之理，然后玩味此编，自有豁然贯通之妙矣。

四诊例言  ***************************
寇宗奭曰：宁治十男子，莫治一妇人。谓妇女之病多不易治也。盖以妇女幽居情郁，爱憎忧忿，多疑多忌，性执偏拗。诊时又不令医人观形望色，闻声问病，富贵之家居帏幔之中，且复以帕蒙手，既不能行望闻之圣神，又不能尽切脉之巧，则惟恃乎详问，问之觉繁，反谓医学不精，往往并药不信。不知问非易事，非精于医者必不能问也。夫望闻问切四者欲去其三，即是神医亦无由施其术，此古今之通患，谓之曰不易治，不诚然哉。
要之欲诊妇人之病，当先问其经期与有无妊娠，然后切脉以参合之。若不详细问明，只凭脉中分辨，倘一时脉症乖违，界在疑似，用药误触之，多变生逆症，岂不昧其病之所因哉。但妇女含羞，医者不便琐问，惟靠其姑嫜保母，预先诘问原因，医者问之，尽言毋隐。

四言要诀  ***************************
〖月经常异〗
妇女月经，上合太阴，下应海潮，三旬一行，不先不后，是为常经。亦有并月，两月一行。三月一下，谓之居经。亦有避年，一年一行。一生不下，谓之暗经。亦有垢胎，受孕常行。上行吐衄，是为逆经。已断复来，多因血盛。妊娠是下，漏胎可惊。
〖先期后期〗
血为热迫，先期而行。实热多血，秽浊红深。虚热血少，气腥色清。血因气滞，后期而行。气实瘀壅，块多胀疼。气虚滞涩，血少光莹。少而紫赤，仍以热论。血多无热，止血为君。胞虚寒病，过期不行。小腹冷痛，宜大温经。风寒寒湿，又以类分。
〖血色气秽〗
经行常度，正红为珍。热滞深赤，寒虚淡清。浅红淡白，气血虚形。深红紫黑，燥火化生。紫块稠黏，热聚瘀停。米泔豆汁，湿郁酿成。湿热腐化，臭气难闻。湿瘀寒化，澄冷气腥。紫黑色暗，兼见寒症。亦主寒凝，紫黑色亮。兼见热症，热结是真。
〖逆经错经带下〗
伤阳吐衄，伤阴下崩。血多热减，血少热停。经前吐衄，实热上乘。经后崩衄，馀热宜清。经之前后，带或兼行，湿热臭浊，湿瘀腥清。若成内溃，脓血杂呈，脏腑败气，淋漓不停。
〖经行寒热身痛〗
经前发热，血蓄热深。经后发热，血虚热平。血热宜解，夹表宜清。脾虚肝热，要调两经。时热外感，潮热内生。恶寒发热，身痛宜分。胀痛无汗，荣卫表深。有汗不胀，气血虚疼。
〖经行腹痛吐泻〗
经后腹痛，气血虚因。经前腹痛，气血交凝。滞血多胀，滞气多疼。胃虚呕吐，涎饮稀澄。若吐食物，食积滞生。脾寒虚泻，鸭溏粪清。渴泻肌热，热以虚论。或夹痰食，随症调停。
〖经闭血枯劳嗽〗
客寒经闭，石瘕可征，状如怀子，月事不行。若热迫肺，咳嗽频频，心气不降，肺劳乃名。血亏乾瘦，风消物形，食少虚喘，转为息贲。血枯脱血，肌热骨蒸，不嗽只虚，久嗽劳成。
〖经水已断复行〗
七七应断，月水仍行，审其内外，无他病形，是血有馀，听之勿惊。或三五载，已断复行，必有邪干，审症调停。
〖室女经来复止〗
二七经动，复止不行，避年并月，必无病形。形若消瘦，血枯乾经。经闭咳嗽，食少骨蒸，日久失治，童劳乃成。
〖师尼寡妇经闭〗
师尼室寡，异乎常治。经闭愆期，脉中可试。弦出寸口，情欲未遂，错杂难名，血凝气滞。和肝理脾，开郁调气。
编为要诀，以便记诵，脉证方法，详列于后。

调经大旨  ***************************
〖天癸月经之原〗
先天天癸，谓肾间之动气，乃禀自父母，资其始也。后天精血，谓水穀之所化，得之形成之后，资其生也。经曰：女子一七而肾气动，谓肾间动气盛也。二七而天癸至，谓先天癸水中之动气至于女胞中也。冲为血海，任主胞胎，冲任皆起于胞中，所以任脉通，太冲脉盛，月事以时下，故能有子。
〖妇人不孕之故〗
女子不孕，因伤其冲任也。经曰：二七而天癸至，任脉通，太冲脉盛，月事以时下，故能有子。若为三因之邪伤其冲任之脉，则有月水不调、带下、崩漏等症。或因宿血积于胞中，新血不能成孕。或因胞寒、胞热，不能採精成孕。或因体肥痰多，脂膜壅塞胞中而不孕，当分别治之。
〖月经之常〗
女子阴类也，以血为主。其血上应太阴，下应海潮。月有盈亏，潮有朝夕，月水三十日一下，与之相符，故名月水。月信一月一行者，此其常也，或先或后，乃其病也。然亦有两月一行，谓之并月者；三月一行，谓之居经者；一年一行，谓之避年者；一生不行，依然受孕生子，谓之暗经者。此因所禀之不同而亦非病，不须治也。
〖月经异常〗
一月一下，此其常也。若经行而吐血衄血，上溢妄行者，是为逆经。有受孕之后，月月经行而产子者，是为垢胎。有受孕数月，其血忽行而胎不损者，是为漏胎。此皆月水之异乎常，详后治法。
〖外因经病〗
经曰：天地温和，则经水安静。天寒地冻，则经水凝泣。天暑地热，则经水沸溢。卒风暴起，则经水波涌而陇起。六淫之邪入于胞中，则损伤冲任，故妇人之经病，本此同参也。如寒则血凝，热则血沸，风则血荡。然波涌而大下，亦犹经水之被寒热与风而不得安澜也。
朱丹溪曰：经水者，阴血也。阴必从阳，故其色红。上应于月，其行有常，故名月经。为气之配，因气而行。血行成块者，气之凝。将行而痛者，气之滞。行多而作痛，血色浅淡，气血俱虚也。错经妄行者，气之乱；紫者，气之热；黑则热之甚也。今人见紫黑作痛，血色成块，率指为风冷乘之而用温药，立危矣。
经曰：亢则害，承乃制，热甚则兼水化。所以热则紫，甚则黑也。若云风冷，必须外得，设或有之，十不一二。
《玉机微义》曰：寒则凝而不行，既行而紫黑，故知其非寒也。
〖内因经病〗
妇人从人，凡事不得专主，忧思忿怒，郁气所伤，故经病由于七情者居多。盖以血之行止顺逆，皆由一气率之而行也。
《良方》论曰：女子善怀，每多忧思，多则伤心，心伤则不能生血而血少，少则肝无所藏而冲任之脉枯，故经闭，变生逆症。经曰：月事不来者，胞脉闭也。胞脉属心而络于胞中，今气上逼肺，心气不得下降，故令经闭也。
〖不内外因经病〗
血者，水穀之精气也。在男子，则化为精，在妇人，则化为血，上为乳汁，下为月水。若内伤脾胃，健运失职，饮食减少，血无以生，则经必不调。亦有女子天癸既至，逾期不得与男子合，未期思与男子合，与夫经行时而合，此皆合之非道，亦致不调。或过淫合多则液竭，产多乳众则血枯，亦皆能损伤阴血，致成经病也。
李氏曰：妇人以血为主，天真气降，血脉流行，一月一见，其来有常，故曰月经。或外被风寒、燥湿、暑热所伤，则为外因经病。或内伤饮食及七情郁结，为痰为瘀，气血凝滞，则为内因。经病有不内外因者，或入房太甚，或用力努伤，或服金石燥热药，火灼血枯，或经行时忽被惊恐，血气错乱，上出口鼻。水血相搏则为水肿，怒极伤肝则晕眩、呕血及瘰疬、疮疡，湿热相搏则为带下，凝结于内则为症瘕。变症百出，而成血滞血枯也。
治法：血滞经闭，原因饮食、热毒、暴怒、停瘀、积痰所致，宜大黄、乾漆之类，推陈致新，俾旧血消而新血生也。血枯经闭，多由忧思劳役，津液内耗，却宜滋补。或夹痰火湿热，则兼清凉之剂，每用肉桂为佐者。热则血行也，但不可纯用峻药以亏阴道。至于耗气益血之说，虽女科要法，但气为血配，气热则热，气寒则寒，气升则升，气降则降，气行则行，气滞则滞，如果火郁气盛于血，头晕膈满，方可用香附散、抑气散，或加木香、槟榔、枳壳以行气开郁。若气乱则宜调，气冷宜温，气虚宜补，男女一般，阳生则阴自长，气耗则血亦涸，岂可专耗其气哉。
〖血色不正病因〗
血属阴，从阳化，其色以正红为正，虽有经病，亦易治也。若深红紫黑，乃热之征也。色黄如米泔，乃湿化也。浅红淡白，乃虚象也。更当审其有瘀、有块、色明、色暗以治之。如暗而紫黑，兼脉迟、肢冷、唇白、气缓，多属寒凝。明而紫黑，兼便秘、口渴、唇红、脉数，定主热结也。
丹溪曰：色紫，血热也。色黑，热甚也，色必明亮。过期而行血块者，气滞也，或风冷乘之也。淡白者，虚也。或夹痰水以混之也，色必晦暗。或如豆汁，热兼湿也。或如烟尘屋漏水，混浊模糊者，湿痰也。
〖气秽清浊病因〗
血为热所化，则必稠黏臭秽。为寒所化，则必清稀冷腥。所下之物杂见五色似乎脓血者，是内溃也。若脏腑败气，时下臭脓而多者，是凶症也。
〖订正洪氏调经论〗
女子二七天癸至，调经察脉要分明。少阴心脉动而甚，两尺搏指孕方真。肝大肺小应有子，肺大肝小孕不成。左寸滑疾男胎结，右尺沉滑女胎形。两手尺脉皆沉伏，此病分明是闭经。肝肺俱浮胸膈痛，两关沉紧腹多疼。脉虚无力虚寒得，尺数血瘀燥热临。一月一行无疾病，或先或后要调停。月水先期为血热，血多红亮有馀论。多而浅淡法宜止，紫块稠黏瘀血凝。血少淡红神倦怠，气虚不摄补为君。血来涩少而深赤，热滞血分早利清。后期气滞和寒郁，瘀滞血多腹胀疼。血少淡红不胀痛，气虚滞塞补之灵。腹中冷痛四肢逆，血色白兮法可温。紫黑色明多实热，模糊晃白属痰凝。经水行时宜保重，忧思悲泣血随停。瘀留血海生寒热，失治由来百病生。
妇人孕脉，详见二卷受孕门。

调经门  ***************************
〖先期经行〗
先期者，经来往前赶日，不足三旬也。丹溪曰：先期行者为热。然血热，亦有虚实之分，当随证治之。
●六合汤　治先期经行，脉或洪数，下血多而色红亮，并治胎前产后血热等症。
熟地　当归　白芍（各二钱）　炙白术　川芎　条芩（各钱半）
日二服。
加减法：热甚血沸，以生地易熟地，去炙术加炒川莲、枝仁。风则血荡，加羌活、秦艽、芥穗、薄荷。寒则血凝，去条芩加附、桂、炮姜。气郁则经行不畅，胸腹满闷，加香附、陈皮、厚朴、枳壳。
●四物汤　调经之总方，随症加减，详见下文。
熟地（三钱，血热改用生地）　白芍（二钱，血瘀改用赤芍）　当归（二钱）　川芎（钱半）
●芩连四物汤　治先期经行，脉数有力，舌赤唇红，下血多而红紫、臭秽者。即四物内加条芩钱半，川连一钱。
●桃红四物汤　治先期经行，脉实便秘，血多有块，紫赤稠黏，瘀血停者。即四物内加红花一钱，去皮尖研桃仁七粒，酒兑煎服。
●佛手散　治先期经行，瘀血成块，色紫稠黏，腹胀而痛及一切停瘀之症。
酒洗当归（一两）　川芎（五钱）
酒和童便兑水煎服。
●导滞汤　治先期经行脉涩而结，血来涩少，紫赤胀痛，热甚滞血之症。即四物内加丹皮、元胡、条芩、香附。气郁痞闷，再加柴胡。
●调肝汤　治一月数行，时多时少，脉弦而数，郁怒伤肝之症。即四物内加香附、炒芩、柴胡、薄荷。热甚再加栀仁、丹皮。
●地骨皮饮　治先期经行，脉数无力，下血多而色浅淡，属虚热者。即四物内加地骨皮、丹皮各钱半。
●胶艾四物汤　治先期下血，多而色淡，脉浮涩无力，去血过甚者。即四物加蒲黄、炒阿胶二钱，艾叶、炙草各一钱，酒兑服。
●当归补血汤　治先期经行，脉大而虚，肌热面赤，烦渴引饮，血少色淡，脉虚血脱者。
蜜炙黄耆（一两）　当归（三钱）
●圣愈汤　治先期经行，脉虚血少，色淡清稀，面唇㿠白，一切亡血之症。即四物内加蜜耆二钱，人参一钱，无人参用蜜蒸萎蕤四钱代。
●八珍汤　治先期下血多，色淡无热，因心脾气虚不能採血者。
当归　熟地　炒芍　川芎　炙术　茯苓（各钱半）　炙草　人参（各一钱）　生姜（三片）　红枣（二枚）
〖后期经行〗
后期者，经来往后退日，过三旬后也。丹溪曰：后期行者，为寒、为虚、为郁、为痰。然亦有血瘀、血热、血滞之分。
●桃红四物汤　见前先期。治后期经行，脉沉而数，血多色赤，腹中胀痛，此气滞血瘀，用此破之。轻者只用佛手散，见前。
●香连四物汤　治后期经行，脉数有力，紫黑成块，此热盛而兼水也。即四物内加香附二钱，黄连一钱。
●栀连四物汤　治后期经行，脉紧而数，血多血紫，成块气臭，口苦咽乾。即四物内加栀仁、川连各一钱。
●陈朴四物汤　治经行涩少，胀痛，脉沉而涩，胸满头晕、气郁血滞等症。即四物内加陈皮、炒厚朴各一钱。
●羌艽四物汤　治后期经行，复感风寒，恶寒发热，风眩血荡，脉浮而涩者。即四物内加羌活、秦艽、生姜、葱白。
●姜附四物汤　治后期经行，脉迟肢冷，血少色白，小腹冷胀，血虚寒结者。即四物内加炮附子、乾姜各一钱。
●芎归六君汤　治经行血少，脉滑气虚，体肥恶食，痰滞于经络者。
人参　土炒白术　茯苓　当归　川芎（各钱半）　陈皮　法半　炙草（各一钱）
姜枣引。
凡后期经行，血少淡，不作胀痛，当气血平补，多服八珍汤，方见前。
〖过期不行〗
过期者，过三旬后，经仍不行也。有虚有实，当分别治之。
●过期饮　治过期不行，腹常胀痛，脉沉有力，此为滞气血凝，当通利之。
熟地　当归　炒芍　香附（各二钱）　川芎（钱半）　煨莪术　木通　炙草　红花　桂心　木香（各钱半）　去皮尖桃仁（七粒）
煎服，以通为度。
●人参养荣汤　治过期不行，腹不胀痛，脉细无力，面唇淡白。此因血亏，无血可行，法当补养。
人参　炙术　蜜耆　茯苓　当归　熟地　炒芍　陈皮　炒五味　远志肉（各一钱）　炙草（五分）
姜枣引。
〖发热三症〗
经行发热、时热、潮热三症，若在经前则为血热，若在经后属血虚。
按：发热、时热多因外感，须察客邪之热。午后潮热多属里热，当审阴虚之热。外感宜表，里热宜清，虚而夹热宜凉，脾虚肝热宜调。
●桂枝四物汤　治经行时发热自汗，恶寒头痛，脉浮而缓，及时热自汗，口苦不燥，尿色白，风邪留连在表也，其热翕翕然如毛羽外伏之象。即四物内用酒洗白芍、加桂枝各三钱，炙草一钱，姜枣引。
●麻黄四物汤　治经行时发热无汗，恶寒身强，脉来浮紧，荣卫表实者。即四物内加麻黄、桂枝、甘草各一钱，去皮尖杏仁七粒，生姜、葱白引，热服，用被盖卧，只取微汗。
●加味地骨饮　治经行时发热，如炊蒸笼蒸蒸然内越之象，口气热，尿短赤，汗出溱溱，此阳明胃热，法宜清之。
地骨皮　生地　丹皮（各二钱）　当归　白芍　川芎（各钱半）　胡连（一钱）
●六神汤　治经后发热、时热、潮热，脉沉而涩，表里无病，乃血虚内热也。即四物汤加蜜耆、地骨皮，等分服。
●逍遥散　治经后脾虚肝热，经来潮热，口乾便涩，脉弦数、洪涩者。
柴胡　当归　炙术　炒芍　茯苓（各二钱）　炙草（一钱）　薄荷（五分）
煨姜引。
●芩连四物汤　见前先期，治经水方断，五心烦热，燥渴便秘，脉实有力，内有馀热，用此清解。若气血虚，发热自汗，多服八珍汤。
按：热无休止，为发热；时热时止，时轻时重，为时热；潮热发于午后，如潮信之不爽，三症各有阴阳表里之辨，见初集《大方脉》。
〖寒热身痛〗
经行之时，忽然畏寒发热，身体胀痛，当分荣卫虚实治之。
●桂枝四物汤　见前。治经行时寒热，身痛不胀，脉浮缓，有汗，卫虚荣不足者。
●麻黄四物汤　见前。治经行时寒热，通身胀痛，脉浮紧，无汗，荣实卫有馀者。
●羌活四物汤　即四物加羌活、桂枝、姜枣。治经行时，只身体胀痛而不畏寒发热，脉来沉涩，此血脉壅滞，用此疏通经络。
●黄耆建中汤　治经行之后，身体胀痛，而不畏寒发热，尿利色白，咽燥口乾，手足心热，阳脉涩，阴脉弦或迟弱，此经行去血过多，血虚不荣也。
蜜耆　桂枝（各二钱）　炒白芍（四钱）　炙草（一钱）
姜枣引。
〖经行腹痛〗
经后腹痛，气血虚也。经前腹痛，属气血凝滞。因气滞血者多胀满，因血滞气者多疼痛。又当审其凝滞作胀痛之故，分寒热虚实治之。
●当归建中汤　治经后腹痛，脉或芤或迟微，因去血太多，血虚腹痛者。
当归　桂心（各二钱）　酒炒白芍（四钱）　炙草（钱半）
姜枣引。
次服八珍汤。
●加味乌药汤　治经将行时腹先胀痛，脉弦或涩，胀多于痛，气滞其血者。
乌药　木香　槟榔　砂仁（各一钱）　香附　陈皮　元胡（各二钱）
姜引。
●琥珀散　治经前腹先胀痛，痛过于胀，脉沉有力，因血凝滞气，用此破血行气。
刘寄奴　莪术　三稜　赤芍　当归　熟地（另锉碎）　拌黑豆（半升）　生姜片（四两）　米醋（二升，同煮豆烂为度，焙乾　再和）　乌药　丹皮　桂心　元胡　细辛（各五钱，共晒研极细，酒调每下二钱）
如制造不及，即以此方等分加黑豆、生姜，煎服。
●大温经汤　治胞中虚寒，经行腹痛，脉沉迟涩，因下血多，胞虚受寒，或因受寒，过期不行，小腹冷痛，俱宜温散。
泡吴萸　丹皮　炒芍　人参　桂心　当归　川芎　炙草　蛤粉　炒阿胶　去心麦冬　制半夏（等分）
姜引。
●吴茱萸汤　治胞中不虚，只因经行时外感风寒，小腹冷痛，脉沉迟无力。
泡吴萸　当归　桂心　丹皮　法半　麦冬（各二钱）　茯苓　炙草　藁苯　防风（各一钱）　北细辛　木香　乾姜（各五分）
空心服。
按：经候腹痛，痛在腰脐少腹。若系食滞，痛在心胃脐上，法宜消导。
〖泄泻呕吐〗
经行作泻，多是脾虚，若鸭溏冷痛，则属寒湿。经行作吐，多是胃弱，若呕吐涎汁，则属伤饮，腹必不痛。如频吐食物，乃是伤食，必恶食吐酸，腹常作痛也。
●参苓白术散　治经行时脾虚胀满，食后即泻，脉洪而弱。
人参　炙术　茯苓　炙草　山药　扁豆　苡仁　莲肉（俱炒。各钱半）　砂仁　陈皮　桔梗（各一钱）　姜　枣
●理中汤　治经行虚寒，洞泻溏如鸭粪，澄彻清冷，肢冷腹痛，甚则肠鸣，脉沉迟细涩者。
人参　炙术　炙草　乾姜（等分）
寒甚加附子、桂心。
●七味白术散　治经之前后肌热渴泻，脉虚无力。
人参　炙术　茯苓（各二钱）　葛根　藿香（各钱半）　炙草　木香（各一钱）
姜枣引。
●香砂六君子汤　治经行时呕吐痰涎，腹不作痛，脉细而滑，胃虚伤饮者。
人参　炙术　茯苓　法半　陈皮　藿香　香附（各钱半）　炙草　研砂仁（各五分）
姜枣引。
●加味平胃散　治食滞吐泄，心胃作痛，恶食吞酸，或夹痰湿。
姜炒厚朴　制苍术　陈皮　茯苓　法半　香附　炙草　山楂　炒神麴　麦芽　生姜（等分）
〖错经妄行〗
经血逆行，上为吐衄，热伤阳络也。经血错行，下为血崩，热伤阴络也。大法去血多者，热随血减，以补为主。如去血少，则热尚未减，虽虚仍以清为主也。
●三黄四物汤　治经前吐衄，脉沉数有力，因内热迫血上行者。
酒洗大黄　黄连　条芩　生地　当归　川芎　白芍（等分）
煎服。
●犀角地黄汤　治经后吐衄，脉大而虚，下血若少，仍当清热。
如无犀角　代以川连　丹皮　白芍（各二钱）　生地（五钱）
热盛发狂加条芩。
以上二方，治经行前后吐衄之要法，余按妊娠吐衄门治血崩，详见后。要之经水过多，清稀色暗者，乃气虚不能摄血，法当补养。若稠黏深红，则为热盛，宜清热凉血。或经之前后兼赤白带，或下臭秽，皆湿热腐化，宜渗湿热。如色清气腥，乃湿瘀寒虚所化，宜温中散寒。
〖调经附法〗
●四君子汤　主治阳虚气弱，脾衰肺损，不思饮食，体瘦面黄，皮聚毛落，脉细软者。
土炒白术　茯苓（各二钱）　炙草　人参（各一钱）
姜枣引。
●六君子汤　四君内加陈皮、法半各钱半。治脾虚气弱，痰饮鼓胀。
●异功散　四君内加去白陈皮钱半。能调脾胃补气中兼理其气。
●归脾汤　四君内加蜜耆、当归、元肉、志肉、炒枣仁各二钱，木香一钱。治思虑伤损心脾。
●逍遥散　见前寒热。治血虚、肝燥等症。
理气数方听其选用，余详二卷种子门。
●四物汤　总治经产百病。
熟地（三钱，血热改用生地）　白芍（二钱，血瘀改用赤芍）　当归（二钱）　川芎（钱半）
〖随症加减〗
凉血之法：凉心加生连，凉胆加炒连，凉肝加条芩，凉肺加枯芩，凉大肠加子芩，凉肾与膀胱加黄柏，凉脾加生地，凉胃加大黄，凉三焦加地骨，凉心与包络加丹皮，凉小肠加栀仁、木通、淡竹叶。
清气之法：清心包络加麦冬，清肝加丹皮、柴胡，清脾倍白芍、生地，清肺加枳、桔，小肠加赤苓，清胃加石膏、葛根，大肠二焦加连翘。血燥加人乳，血滞加元胡，膀胱加滑石、琥珀，血瘀加桃仁、红花、韭汁、热童便，暴血加元参、薄荷、炒黑芥穗、蒲黄。血下不止加发灰、京墨、炒蒲黄，久不止者加酒炒升麻，血虚甚者加阿胶、艾叶、炙草。
〖汪訒菴加减法〗
血热加黄连、条芩，色淡而脉沉迟为虚寒加附子、桂心，肥人多痰加陈皮、法半、胆星，瘦人多火加炒知柏、栀仁，气滞夹食加木香、香附、炒曲、砂仁、藿香，瘀加桃仁、红花、元胡、桂心，血热脉强加煨枳实、酒大黄、丹皮、厚朴，气虚加参、耆、炙白术、炙草，安胎只加条芩、炙术。
〖金德生加减法〗
先期经行，色赤明亮，脉数有力或沉伏者，改用生地加条芩、黄连、丹皮。腹中胀痛，改用赤芍加香附、元胡。经将行腹先痛者，血实气滞也，若下血成块，气滞血凝也，脉必弦数或滑大，俱加柴胡、陈皮、元胡、香附、木香。经后腹痛，为气血虚也，尺脉沉涩，加人参、蜜耆、炙术、炙草、炮姜。经行数日后，腹中绵绵作痛，或淋漓不净，因气滞血停未得尽行也，加柴胡、木香、香附、枳壳。后期而行，血少色淡，或过期不行，腹不胀痛，此血虚血寒，脉必沉迟、微涩，加蜜耆、炙术，寒甚加附子、桂心。肥人胃有湿痰流注，致经不调，加制苍术、半夏、陈皮、茯苓、炙草、炙术、制何首乌，易去熟地，生姜引。瘦人脾虚食少，面黄血淡，而时下不止，加炒研益智、煅牡蛎、赤石脂。崩症加酒炒焦芥尾、条芩、蒲黄，崩久加胶艾、发灰。
理血总方所其加减，余详种子门。

经闭门  ***************************
〖血滞二条〗
经曰：石瘕生于胞中，寒气客于子门。子门闭寒，气不得通，恶血当泻不泻，衄以留止，日以益大，状如怀子，月事不以时下，皆生于女子，可导而下。此言经闭，因寒气客于胞中，致成石瘕，而不病肺劳也。
●吴茱萸汤　见调经腹痛。治石瘕经闭，脉浮有力，肢冷恶寒，小腹冷痛，兼表症多者，用此温散。
●琥珀散　见前调经腹痛。治石瘕经闭，脉实或数，血凝碍气，便秘胀痛，兼里症多者，用此攻下。
经曰：月事不来者，胞脉闭也。胞脉属心而络于胞中，热气上迫于肺，心气不得下通，故经闭也。此言胞脉闭，因热气攻肺而作咳嗽，故病肺劳，而不成石瘕也。
●三和汤　治热上迫肺，咳嗽经闭而成肺劳，初宜清热。
当归　川芎　白芍　生地　条芩　栀子　连翘　薄荷　甘草　大黄　芒硝（等分）
温服。便利去硝黄。
〖血亏经闭〗
经曰：二阳之病发心脾。二阳，阳明胃也。女子有隐曲之情，则心肺气郁不舒，胃先受病，饮食日少，血无以生，故经闭也。血虚则生内热，愈热愈虚，肌肉乾瘦如风之消物，火盛无制，心火刑金，金气不行，不能运布，水精留于胸中，津液悉化为痰，咳嗽不已，久则成劳，转为虚喘则危矣。
●玉烛散　治心脾气郁，胃热灼血，血亏经闭，脉沉数洪涩，速泻胃热，其经自通。
当归　生地　白芍　川芎（各二钱）　甘草　大黄　芒硝（各一钱）
热服。
〖血枯经闭〗
有因吐衄及经产去血过多，爪甲面色浅淡黄白，经闭不行，乃先脱血也。当多服人参养荣汤，见调经过期。有因过淫精竭或产多乳众伤血，血枯经来渐少，数月后闭而不行，致骨蒸肌热，面色枯白，两颧红赤，懒食消瘦，频频咳嗽，日久成劳矣。
●六味地黄汤　治前症腰痛足酸，肾水不足者。
蒸晒熟地（四钱）　炒山药　枣皮（各二钱）　茯苓　丹皮　泽泄（各钱半）
相火不足加附子、肉桂。
●十全大补汤　治前症气血两虚，尺微弱者。
人参　蜜耆　炙术　茯苓　当归　炒芍　熟地　川芎（各一钱）　炙草　肉桂（各五分）
姜枣引。
《医贯》曰：左尺脉虚细数者，是肾之真阴不足，宜六味地黄丸以补阴虚。右尺脉沉细数者，是命门相火不足，宜六味丸加附子、肉桂以益火原。两尺俱微弱者，是阴阳两虚，宜十全大补汤，此皆滋先天化源也。
世之补阴者，率用黄柏、知母，反伐脾胃，多致不起，故表而出之。
〖久嗽成劳〗
妇人之劳，多由损伤阴血或素禀不足，然必先见阴亏骨蒸，血枯经闭，咳嗽不止，日久始成劳。若不咳嗽，只名血虚，未成劳也。风消者，古劳名也，亦曰血风方。《内经》所谓劳风发于肺下也。盖虚人外感风寒，肺先受之，始病即咳嗽，当速清解，若遽补之，转令久嗽不已而成劳矣。
●人参荆芥散　治血风劳血脉空虚，肺感风邪，寒热咳嗽，先宜解散。
人参　芥穗　柴胡　防风　当归　熟地　炙术　川芎　桂心　炙草　炒枣仁　煨枳壳　羚羊角末　酒炙鳖甲　生姜（等分）
多服自愈，劳脉喜浮涩忌沉紧。
●劫劳散　治血风劳咳嗽日久，骨蒸潮热，自汗盗汗，食少消瘦。
白芍（三钱）　蜜耆（二钱）　人参　炙草　当归　熟地　五味子　炒阿胶（各一钱）
姜枣引。
〖经水已断复来〗
妇人四十九岁天癸竭，地道不通，经水应断。若仍行经，不夹他症者，乃血盛有馀，不必服药，血平自止。如已断数年，经复来者，当审虚实治之。若无外寒内热之症，亦是血盛余也。
●芩心丸　治已断复来，脉沉而数，属血热者。嫩子芩八两，米泔浸一日炙乾，又浸又炙凡七次，研极细，醋糊为小丸，酒下三钱，日二服。
●益阴煎　治经断复来，阴虚血热，脉沉细者。
生地（三钱）　醋炙龟板（四钱）　盐水炒黄柏　知母（各二钱）　炙草　砂仁末（各一钱）
●归脾汤　治忧虑伤脾，脾不摄血，已断妄行。
人参　蜜耆　炙术　茯神　当归　元肉　远志肉　炒枣仁（各钱半）　炙草　木香（各五分）
姜枣引。
●逍遥散　治暴怒伤肝，肝不藏血，已断妄行。
柴胡　当归　炙术　炒芍　茯苓（各一钱）　炙草（一钱）　薄荷（五分）
煨姜引。热甚加丹皮、栀仁。
●八珍汤　治心肺虚损，气血两虚，经断复行。
人参　炙术　茯苓　当归　川芎　白芍（各钱半）　熟地（二钱）　炙草（一钱）
姜枣引。
●十全大补汤　即八珍加蜜耆、肉桂，治去血过多，冲任虚损，血脱不固。
●圣愈汤、补血汤　见先期门。治年老经断复行，血多脉虚者。
〖室女经行复止〗
室女年幼，气血尚未充足，有经来数月复又不来，若无他症所苦，饮食、形体如常者，则不得谓为经病，或是居经避年也。如经行忽止，形神消瘦，饮食日减，腹痛胀满，寒热咳嗽，当速调治，日久恐成血枯童劳。
●泽兰叶汤　治室女经行复止，气血凝结，腹中胀痛，体弱脉虚，不任攻下。
泽兰叶（四钱）　当归　白芍（各二钱）　甘草（一钱）
日二服。兼服
●柏子仁丸　治经来又止，血少神衰，常服以活血脉。
柏子仁（一两，炒研纸压去油）　牛膝　卷柏（各五钱）　川续　泽兰叶（各二两，共研极细）
另捣烂熟地四两拌匀，加蜜为小丸。米汤每下三钱，日二服。
●大黄䗪虫丸　治气血凝结，因而经闭，腹痛胀满，脉实体强，宜破血行气，其经自通。
大黄　赤芍　生地　桃仁　杏仁　乾漆　甘草　条芩　炒䗪虫　虻虫　蛭虫　蛴螬（等分研末）
蜜丸。量虚实服。轻者只服桃红四物汤，见前先期。
〖师尼室寡经闭〗
师姑、尼僧、室女、寡妇四者经病，治异乎常，医若不识此因，则不能明情志错杂，难名之病状矣。凡诊其脉弦出寸口，则知其心志不遂，情志为病，多属郁热。治当和肝理脾，清心开郁。
●加味逍遥散　治肝郁经闭，胁痛脉弦，往来寒热。
柴胡　当归　炒芍　炙术　茯苓　生地　香附　炒芩　郁金　丹皮　泽兰叶　炙草　薄荷　栀仁（各一钱）
煨姜引。
●加减归皮汤　治脾虚经闭，食少脉洪，身热肢冷。
蜜耆　炙术　当归　茯神　元肉　志肉　炒枣仁　香附（各钱半）　川芎　陈皮　炙草　泽兰叶（各一钱）
姜枣引。
●加减养心汤　治心虚经闭，血亏脉细，神气不宁。
蜜耆　莲肉　茯苓　茯神　当归　远志（各钱半）　炒枣仁　柏子仁　川芎　附米（各一钱）　炙草桂心（各五分）
●正气天香散　治气上凌心，心胸攻筑，胁肋刺痛。
酒炒香附（四两）　炒乌药（一两）　陈皮　苏叶（各五钱）
共研极细，白汤每下二钱。

崩漏门  ***************************
〖总括〗
凡经行之后淋漓不止者，为经漏。经血忽然大下者，乃为血崩。紫黑成块腹胁胀痛者，属热瘀。若日久不止及去血过多而无块痛，系损伤冲任二经所致，法宜补。更有忧思伤脾，脾虚不能摄血者。暴怒伤肝，肝不藏血而妄行者。有中气下陷，不能固血而下脱者。须审其所因，热者清之，瘀者消之，虚者补之，陷者升之。
●知柏四物汤　治崩漏紫黑成块，下血多，热仍不减，脉数，口渴恶热者。即四物内加去毛知母、生黄柏。
●荆芩四物汤　治崩漏下血虽多而色红赤，脉细数或洪大，有微热者。
●琥珀散　见经前腹痛。治崩症下血成块，瘀滞胀痛，脉症俱实可服。
●四物汤　见前。内加香附、元胡各钱半，红花五分，制桃仁七粒，酒水煎服。主治经漏，不时血行，淋漓不已，血少胀痛，脉涩有力，用此破之。
●逍遥散　见前。内加香附二钱，醋炒青皮、丹皮、炒黑栀仁各一钱。主治崩漏下血，暴怒伤肝，潮热脉弦，口苦胁痛，或面青善怒。
●补中益气汤　治崩漏日久，脾伤食少，清气下陷。
人参　蜜耆　炙术　当归　炙草（各二钱）　陈皮（一钱）　酒炒柴胡　升麻（各八分）
姜枣引。
●益胃升阳汤　即前方加炒神麴、条芩。治气陷血崩，脾虚水泻，食滞而夹微热者。肺热咳嗽去人参，腹痛加白芍，有寒加桂心去条芩。
●升阳除湿汤　治崩漏血中夹水，每日水泻数次，脉浮而缓，形体尚强者。
制苍术　蜜黄耆　羌活（各钱半）　独活　防风　升麻　藁本　炙草　柴胡　蔓京子（各一钱）
空心服下，以乾饭压之。此以风药胜其湿而调其经，虚加人参。
●失笑散　治血崩时心腹痛甚，名曰杀血心痛，因血滞不散，宜先定其痛。
五灵脂　炒蒲黄（等分，研极细）
醋调二钱，滚汤冲服。
●地榆苦酒煎　治血崩日久，服补药不止，用此以防滑脱。地榆皮一两，米醋煎汁露一宿，次早烫热，服之自止，随用补药。
●济阴通圣散　治崩漏日久不止。
棕榈烧灰　乌梅肉焙枯（各五钱）　炮姜（一钱）
共研细末，白汤调下。又方，炒枯蚕砂为末，酒下二钱。
●胶艾四物汤　见经水先期。治崩漏去血过多，色淡脉虚，用此止之。
●人参养荣汤　见经水过期。治崩漏日久，面唇爪甲黄白，血虚将脱。
●十全大补汤　见先期经行。治崩中暴下，血多色清，脉微，气血虚甚。
●八珍汤　见先期经行。治崩漏下血日久，冲任损伤，气血两虚者。
●归脾汤　见经断复行。治崩漏因忧思伤脾，脾虚食少，肢冷因怠。
〖崩漏附法〗
●洪氏十灰散　治下血色鲜，面唇黄白。
藕节　莲蓬　大蓟　小蓟　艾叶　旧棕　柏叶　乾漆　乾姜　油发（各烧灰二钱）
共研。童便调，每服三钱，滚汤冲下。
●凉血生地汤　治崩漏暂止，仍发热头痛，脉浮数者。
生地　当归（各二钱）　川芎　条芩　防风　芥穗　羌活　柴胡　蔓荆（各一钱）　炒连　黑栀　升麻　甘草（各分五）
●升阳举经汤　治崩漏发热自汗，食少倦怠，因努劳伤者。
人参　蜜耆　当归　炙术（各钱半）　炙草　陈皮　白芍（各一钱）　升麻　柴胡　黑栀（各五分）
姜枣引。
●固经丸　治崩漏紫黑成块，及经行数日不止。
醋炙龟板（四两）　酒炒白芍　炒黄柏　条芩（各二两）　炒地榆　童便浸炒香附（各两半）
晒研极细，酒煮面糊为小丸，酒下二钱，日三服。崩漏者，虚而夹热也。紫黑成块，火极似水也。经行不止者，阴气虚不能制包络之火而越其常度也。此丸清上泻下，滋阴养血，壮水制阳，散郁固脱，法无不备。
原文曰：如右尺脉按之空虚，是气血俱脱，大寒之症。轻手其脉数疾，举指弦紧或涩者，皆阳脱之症，阴水亦亡。见热症于口鼻眼，渴饮、咽痛、足心如烙，此皆阴燥，阳欲失亡也。当温之、举之、升之、补之，大升气血，切补命门，以防下脱。凡阴虚阳搏为热所乘，损伤冲任，血得热则妄行，致崩漏、吐衄等症，脉宜数疾而小，忌洪大无伦。又曰：人迎强者生，弱者死。又曰：芤而缓小为顺，疾大则邪甚难治。

带下门  ***************************
〖总括〗
带下由劳伤冲任，风邪入于胞中，血受邪干随脏气之湿热、湿寒所化。色青如泥者属肝，为风湿。赤如津者属心，为热湿。黄如烂瓜属脾，为虚湿。白如涕者属肺，为清湿。黑如败血者属肾，为寒湿。更审其带久淋漓之物，或臭或腥，乃败血所化，胞中病也。若似疮脓，则非瘀血所化，是内痈脓成，肠胃间必有隐痛之处，治详外科。色如米泔，兼尿窍不利，乃膀胱白浊病也。若尿通利，带从精窍而出，色如胶脂，乃胞中白淫病也。两尺洪数，主赤带，属热。涩而迟，主白带，虚寒。
●吴茱萸汤　见调经腹痛。治带下因六淫之邪侵入胞中，心脾肝受伤。色赤、色黄、稠浊、臭秽加川连、栀子，色青加防风、薄荷、栀仁。
●清白散　治五色带下，由湿热所化，脉沉涩有力。
盐炒川柏　酒炒地榆　当归　生地　白芍　川芎　贝母（各一钱）　甘草　黑姜（各五分）
色赤倍地榆、加条芩、芥穗，色黄湿盛加制苍术、白术，滑脱加煅牡蛎、龙骨。
●导水丸　治五色带下，湿热内结，小腹胀痛，污水绵绵，脉实便秘。
黑丑　白丑　滑石　条芩　大黄（等分，细研）
面糊小丸。白汤每下二钱，取利为度。
●栀连四物汤　见调经后期。治五色带下，湿热所化，腹中胀痛，口渴便秘，脉洪者。虚热只用六合汤，见调经先期。
●回阳四物汤　治带下清稀，胞寒冷痛，肢冷尿利，脉虚无力，寒湿为病者。即四物汤加炮姜、附子、桂心。日久滑脱再加酒炒升麻、柴胡。
●万安丸　治带下由湿寒所化小腹冷痛，身重脉迟，宜温利之。
黑丑　白丑　胡椒　小茴　木香（等分，研细）
面糊小丸，姜水每下二钱。
●香砂六君汤　见调经吐泻。治带下色黄清淡，脾虚食少，夹痰饮者。
●补中益气汤　见崩漏总括。治带下色白清稀，气乏脉弱，肺气虚寒。
●六味地黄汤　见血枯经闭。治带下色黑清稀，两尺微涩，肾气虚寒。
〖白浊病〗
由脾胃湿热渗入膀胱堵塞尿窍，小水不利，致赤白浑浊，形如米泔，法当燥中宫之湿，用升柴升清降浊，使大便润、小便长，勿妄用寒凉伤血也。
●水火分清饮　白浊初起，寒热不分，服此数剂。
炒研益智仁　萆薢　菖蒲　车子　茯苓　陈皮　炙草　泽泄　猎苓　炙术　乌药（等分）
夹表加芥穗、防风。
●威喜丸　治白浊日久不止。
坚茯苓四两切作大片，拌入猪苓片一两，煮萆薢沸去猪苓，研细茯苓，溶化黄蜡三两，乘热和末为丸，弹子大，空心细嚼一丸，津液送下。小便清利为度，后服补中益气汤。
〖白淫病〗
由胞中虚寒，风冷客入，化成寒湿，常从精窍渗出，色如胶脂，浸淫稠黏，小水自利。法当固精秘气，不宜渗泄。初起服人参养荣汤，见前过期。
●固精丸　治白淫日久不止。
酒炒菟丝　桑螵蛸　煅白石脂　牡蛎　龙骨　炒五味子　韭菜子　茯苓（等分，研细）
面糊小丸，盐水每下三钱，日三服。
〖瘀血化带〗
所下之物紫黑成块，腹常胀痛，如气臭色浊，是血瘀热滞也，当清热逐瘀。若气腥色清，乃停瘀夹有寒湿也，法当温散。
●当归煎　治瘀血化带，日久淋漓，夹有寒热，食少脉弱者。
熟地　当归　炒阿胶　川续断　炒香附　炒赤芍　煅牡蛎（各钱半）　炒地榆（八分）
●导滞汤、佛手散　见调经先期。治血瘀热滞成者。
〖内痈成脓〗
所下之物纯是脓灌，其肠胃间必有隐痛、肿起之处，初宜八珍汤加苡仁、生耆、丹皮、桂心托之。但内痈有脏腑之分，系膜内病，治详外科。
●内托散　治内痈成脓，带下日久，脉细身凉，用此托补。
人参　附子　木香　炙草　山甲（各五分）　生耆　归身　炒芍　川芎　炙术　茯苓　陈皮（各一钱）
姜枣引。
按：带下由风寒、湿热客入胞中，或中经脉流入脏腑，阴虚阳竭，荣气不升，卫气下陷，滞于奇经之分，因带脉而得名，故曰带。赤属血，白属气，黏连而下言带，亦病形也。有湿热流注下焦者，初起宜清解。有肝肾阴淫湿盛者，宜温散之。有因惊恐水乘土位，浊液下流者，宜分利之。有因思想过度，病白淫者，宜固虚脱。有因他经湿热，屈滞于小肠者，宜渗湿清热。虚者补之。病本虽殊，皆由气血亏荣卫结滞而成也。

积聚门  ***************************
〖总括〗
五脏为积者，奔豚气、伏染气、息贲气、肥气、痞气也，属五脏之阴所生，是为血病。其发有根，痛有常处，脉必伏结，若脉紧小、沉而结者，脾胃中有积滞也。
六腑为聚者，积之著于孙络、缓筋、募原、旅筋、肠后、输脉六处也，成于六腑之阳，是为气病。其发无根，忽聚忽散，痛无常处，脉必浮结，若沉细，真气败矣。
●开郁正元散　治五积六聚。因痰饮食积，气血搏结，用此健脾消食，化痰渗饮，理气和血。
土炒白术　醋炒青皮　酒炒香附　炒研砂仁　炒神麴　炒麦芽　山楂　肉元　胡索　桔梗　陈皮　茯苓　炙草　海粉　生姜（等分）
日一服。此方等分，晒研极细，姜汤每下二钱，常服自愈。
●加减益气汤　治积聚脉虚，用此扶正祛邪。
沙参　蜜耆　炙术　茯苓　当归　香附（各钱半）　陈皮　法半　元胡（各一钱）　炙草　柴胡　合香　楂肉　炒枳壳　炒厚朴（各八分）
姜枣引。
《难经》载有心、肝、脾、肺、肾五脏之积，而无六聚，诸家亦不详其症治，只有李东垣五积方。
〖李东垣五积方〗
●伏梁丸　治心积起脐下至心下，大如臂，令人心烦闷痛。
姜汁炒连（八钱）　炒厚朴（五钱）　丹参　条芩（各二钱）　炮姜　人参　茯神　石菖蒲　赤小豆（各一钱）　肉桂　炮川乌　巴豆（研压去油取霜，各五分）
共研细末，蜜为小丸。灯心汤每下二钱，日三服，以愈为度。
●肥气丸　治肝积在左胁下，积有头足，不时刺痛，令人发咳，咳虐不已。
炒连（八钱）　炒朴（五钱）　柴胡　昆布（各三钱）　炒茵陈　炒莪术　炮姜　茯苓（各二钱）　人参　川椒　皂角　炮川乌　巴豆霜（各五分）
研末蜜丸，薄荷汤下三十丸。
●痞气丸　治脾积在于胃脘，大如盘，日久令四肢不收，渐发黄疸，肌瘦。
炒连（八钱）　炒朴（五钱）　泡吴萸（三钱）　炙术　条芩　泽泄　茯苓　炮姜　砂仁　茵陈（各二钱）　人参　肉桂　炮川乌　川椒　巴豆霜（各五分）
蜜丸，米汤下三十丸。
●息贲丸　治肺积在右胁下，令人寒热，虚喘作咳，久成肺痈。
炒连（八钱，寒月减半）　炒朴（五钱）　天冬　紫菀　桔梗（各三钱）　炒青皮　三稜　白蔻　炮姜　陈皮　茯苓（各一钱）　人参　肉桂　川椒　炮川乌　巴豆霜（各五分）
晒研极细，蜜丸绿豆大，姜汤每下三十丸，日三服。
●奔豚丸　治肾积发于小腹，上至心下，若豚奔走之状，上下无时，令喘咳痛甚。
炒连（八钱）　炒朴（五钱）　石昌蒲　川楝肉　川独活　炒元胡（各三钱）　茯苓　泽泄　丁香（各二钱）　炮附子　炮川乌　巴豆霜　全蝎　肉桂（各五分）
晒研极细，蜜丸绿豆大，盐汤每下三十丸，日三服。
治奔豚更有夺命丹、七疝等方，见后疝门。

症瘕门  ***************************
〖总括〗
七症者，蛟、蛇、鳖、肉、发、蝨、米也。成块不移，而可见类积痃，而症则属气病。八瘕者，青、黄、燥、血、脂、狐、蛇、鳖也。移动无常，类聚类癖，而瘕则属血病。夫病皆起于气，气聚而后血凝，不必执泥七症八瘕名目。但以牢固不移，有定处者，为症、为积；推之活动，忽聚忽散者，为瘕、为聚也。
●大七气汤　治一切症瘕及积聚气实者。
煨三稜　煨莪术　炒青皮　炒研益智仁　甘草　藿香　桔梗　陈皮（各一钱）　木香　肉桂（各五分）
空心日二服。
●乌药散　主治食症，因经行产后，贪食生冷硬物，与脏气相搏结成坚块，牢固不移，日渐长大，气壅血滞，经水不通。
煨莪术　炒青皮　乌药　桂心　当归（各三钱）　木香（二钱，去皮尖）　炒研桃仁（二十粒）
共为末，酒下二钱。
●化积丸　治食积痰饮，死血结块两胁之间，动则腹鸣，嘈杂晕眩，潮热便秘者。
黄连（两半，吴萸汤炒焦）　炒萝卜子　炒香附　山楂肉（各一两）　炒栀仁　煨三稜　炒神麴　制炒桃仁　川芎（各五钱）
晒研极细，米粥糊为小丸，酒下二钱，每日三服。愈后再服补脾药。
●血竭散　主治血症，因经行产后脏气已虚，外被风冷干入，或食生冷物，与血相搏，结而成块，牢固不移，腹胁胀痛，内热心烦，食少而头上多汗。
真血竭　当归　赤芍　蒲黄　元胡（等分）
研细频筛，取尽为度，每用一二钱，童便和酒调匀，滚汤冲服，日三服。凡新产时，服此二三次，能免百病。
●济阴方　治血症蓄在下焦，脐下结急，外热内痛，尺脉洪数。
制研桃仁（七粒）　炒五灵脂　生地　归尾　牛膝　大黄　甘草（各一钱）
酒引。
●四物汤　加煨三稜、莪术、炒焦乾漆、桂心各五分。
酒兑煎，治血症每遇寒，触痛不可当。
大抵血症，胸闷烦躁，迷忘惊悸，痰呕汗多，骨节发热，四肢逆冷，与诸症为异，若形气虚弱，仍当扶正，不可峻攻。
〖八瘕摘要〗
●黄瘕
因行经时及新产后，关窍开张，脏腑虚怯，或当风便溺，致风冷湿气袭入胞中，稽延日久。四肢寒热，身体胀疼，经水淋漏，邪攻左胁，结为气块，按之活动，腰背牵疼，小腹拘急，阴痛尿涩，时下黄汁。
●黄瘕坐导方
皂荚（去皮弦及子炙枯）　炒川椒　北细辛（各三钱）
研为末。生绢缝袋如拇指大，约长三寸，纳药入内，以线扎口，插放阴中，欲便则取出，便完又插入，待拔尽恶血，洗以葱汤，内服逍遥散。
●青瘕
因产后玉门骨缝解散，子户虚张，或坐卧湿处，或勤洗下体，风湿乘虚袭入，令洒洒苦寒，烦闷沉淖，腹常满痛，恶血结块，伏左右胁下，肩背腰脐牵强，少腹气上攻胁，食少倦卧，大小便难，手足或肿，面青多怒，久则经水不调。内服加味逍遥散，见师尼经闭。
●青瘕坐导方
炙皂荚（三钱）　细辛（四钱）　戎盐（一两）
共研为末，照前法缝袋，纳入阴中，仰卧半日，待导下青水方妙。
●燥瘕
因经行恶血未尽，适逢炎热，远行劳汗，或因暴怒，气血错乱，恶血横流，溢于他脏，郁热内结而成瘕，大如杯盏，牵胁引心，上下走痛，食少盗汗，足酸而疼，小水无常，大便燥结，且多烦呕，形气实者。服内消散。
●内消散
大黄　黄连　炮姜（各二钱）　炒朴（四钱）　炒郁李仁　桂心（各钱半）　焙乾鸡肫皮（一枚）
共研极细，酒下二钱，以下为度。下后服八味逍遥散。
●四物汤　加黄芩、黄连，治经行复止，因湿热内郁结成燥瘕。
●血瘕
因经行未尽忽然中止，或由饥饱劳役伤损脾胃，清阳不升，血随气乱，左右走注，留结肠胃之间，内夹寒热与月水合併成瘕。腰痛不可俯仰，横骨下积气坚块，活动可移，少腹痛引腰背，久则阴冷，经闭不孕。
●桃仁煎　治血瘕血积，形气实者。
制桃仁　大黄　朴硝（各一两）　炒焦虻虫（五钱，研末）
煮醋为丸，绿豆大，五更空心酒下一钱，良久必泻下如豆汁，鸡肝恶物。倘仍不下，如法再服，以下见鲜血，方后用补药。
●丹皮散　治血瘕并石瘕，血块走痛，心腹牵疼，形气虚者。
丹皮　桂心　归尾　元胡（各一钱）　煨三稜　莪术　赤芍　牛膝（各钱半）
酒兑煎。
《良方》论曰：血瘕者，瘀血结聚而成，伏于隐僻之处，盘结胶固，非攻伐之不易平也。
●脂瘕
新产未满月，或遽与男交。月水方来，或强与男合，绵令成瘕。初则支满里急，痛引少腹，腰背牵疼，四肢不举，饮食不甘，卧不安神，块硬走痛，时作时止，气乏头昏，畏寒恶风，膀胱胀闷。日久经水不调，或大小便血。初服逍遥散，次服八珍汤、归脾汤，俱随症加味。
●脂瘕坐导方
炙皂荚　炒川椒　吴萸　归尾　乾姜　大黄　戎盐（各二钱，研末）
如法缝绢袋，装药纳阴中，取通利。
●狐瘕
经行之时，或因远行遇暴风疾雨雷电震惊，或遇变故悲哀号泣，皆令气血错乱，恍惚不安，月水横溢成瘕。淅淅恶寒，神短气乏，肢软困卧，梦中惊惕，小腹胀闷，阴内肿满，胸胁腰背牵引重痛。瘕伏子脏，小水短涩，心烦呕逆，如有身孕，忽忽不乐，如有所思，日久成形，有手足者杀人。当于未成形时，以长针从外刺之。常服加味逍遥散，见师尼经闭。
●济阴方　治狐瘕日久成形如孕者。取活鼠溺死，用薄绵包，里外涂黄泥半指厚，阴乾，地上挖小坎，安鼠在内，上用桑柴，火煅一日夜，去泥取鼠研末，每一钱另兑肉桂末三分，同研筛匀，空心时酒调服一钱，服数次，狐瘕自落，后服八珍汤。
●蛇瘕
经行产后，阴窍虚张，或行立当风，坐卧湿处，外邪侵入成瘕。有因空腹早行，感冒山岚瘴气，或饮食不洁，误吞蛇遗之精而成者。形长而尖，在脐上下，或在两胁，色黑闷痛，时作寒热，胸膈气阻，两胫苦疼，少腹多热，小水赤涩，阴内拘急，腰眼牵痛。法当先下、次清、后补养。
●济阴方　治蛇瘕已成，形气实者。
大黄　黄芩　朴硝（各二钱）　炙草　当归　炙皂荚　海螵蛸（各一钱）
服数剂。攻下瘕后，旋用补药。
●鳖瘕
因行经时竭力劳作，衣裤汗污，不即更换，湿郁汗秽侵入成瘕。大者如杯，小者如钱，随气走动，持之跃手，小腹切痛，阴内拘急，腰背牵疼。久则面目黄黑，月水不通。成足形者不治，未成足者可攻下之。
●济阴方
大黄（两半）　炮附子　炮姜　细辛（各五钱）　人参　炙术　桂心　川芎　归尾（各一两）　炒焦虻虫（十只）
研末，酒下二钱。攻下后用药补养。
诸瘕有因经后当风洗浴，或坐卧湿处，湿邪干入，恍惚觉悟，魂魄消阻，复见所并，心为歆动，致津液妄行，玉门先闭，积久成瘕，当速攻下。若失调治，状如怀子，日渐长大，数月之后，产下怪物如蛙如猴之类，皆瘕疾也。
节录八瘕症治以备参考，然亦不必如此执泥。盖瘕者，假物成形，移动无常，总属血病。症者有形，成块不移，总属气病。古有七症之名而不言其治法，兹折衷群书，要以属气属血，分门施治，其中夹痰夹食等症，各以类推。他如古方败梳治蝨瘕，铜屑治龙瘕，麴蘖治米瘕，石灰治酒瘕，亦在学者以意消息之可也。
脉略：妇人积聚症瘕，脉弦急者生，微弱者逆。
〖积聚症瘕附法〗
李氏曰：善治积聚症瘕者，调其气而破其血，消其食而豁其痰，衰其大半而止，不可尽攻。宁扶脾胃正气，待其自化，此开郁正元散最为得法。愈后用八珍、归脾、地黄等汤以调养之。
薛氏曰：治症瘕病，形气弱者，须先调补脾胃而佐以消导。若形气实者，当疏导为主而佐以调补。如气血壅滞积不行者，用大七气汤、乌药散散而行之。脾气虚弱，经闭成瘕，用四君汤加归芍，补而行之。脾气郁结服归脾汤，肝脾血燥服加味逍遥散。养正积自除，此之谓也。
●三稜煎　治血症、血瘕、食积、痰聚。
三稜　莪术　青皮（俱醋炒）　炒麦芽　神麴　法半（等分，研末）
煮醋糊为小丸，姜汤每下二钱，日三服。
●块气丸　治症瘕及嗝噎、疝气。
三稜　莪术　香附　青皮（俱醋炒）　炒萝卜子　炒神麴（各五钱）　炒连　郁金　槟榔　陈皮　白丑（各三钱）　炒枳实　炙皂荚　百草霜（各钱半，晒研极细）
面糊为小丸，白汤每下二钱，日二服。
●保合丸　虚人积聚症瘕，久服自效。
炙白术（二两）　茯苓　陈皮　法半　酒炒香附（各一两）　姜炒厚朴　面炒枳实　姜炒川连　酒炒条芩　醋炒三稜　莪术　炒萝葡子　炒神麴　炒麦芽　制苍术　山楂肉　连翘（各五钱）　炙草　木香（各三钱）
晒研极细，姜汁糊为小丸，白汤下二钱，日三服。

痞闷门  ***************************
〖总括〗
胸膈痞闷，因气道壅塞不得宣通也，多由饮食失节，脾胃亏损，邪正相搏，阻隔气道而成，得冷则发。冷入子脏则不受孕，冷入经络则水不通。亦有因肝经湿热下注之小腹痞胀，小水淋漓，时下白带者。
●助气丸　治三焦痞闷，胸膈胀满，气结不通。
煨三稜　莪术（各两半）　炙术　陈皮　醋炒青皮（各一两）　炒枳壳　槟榔　木香（各五钱）
晒研极细，煮面糊为小丸，姜汤下二钱，日二服。
●胜红丸　治脾积气滞，痞闷不通，呕吐清水，并治伤酒成积，小儿食积。
三稜　莪术　青皮（俱醋炒）　炒神麴　麦芽　良姜　炮姜　陈皮（各一两）　酒炒香附（二两）
晒研极细，煮醋糊为小丸，姜汤每下二钱。
●八珍汤　加柴胡、栀仁、胆草、香附，治小腹痞闷，小水不利，体倦恶食，兼有热者。若寒热往来，兼口苦胁痛，当服八味逍遥散。
薛氏曰：痞闷若因脾胃虚弱，用六君汤加芎归。肺脾两虚，用归脾汤。肝经湿热下注，小腹痞胀，初起形气实者，用　龙胆泻肝汤　。
生地（二钱）　木通　车子　泽泄　条芩　当归（各钱半）　栀仁　甘草梢　胆草　柴胡（各一钱）

瘀血血蛊  ***************************
〖总括〗
经行产后，风冷乘虚袭入血室，瘀血停留。初时尚未结成坚块，故不名为症瘕。若积瘀日久，面色萎黄，脐腹胀痛，内热郁而成血蛊。
●失笑散　见上崩漏门。治经行产后，风冷袭入，胞中停瘀，腹中胀痛者。
●玉烛散　见血亏经闭。治瘀停血室，经闭不通，胀痛发热，形气实者。
●大黄汤　治已成血蛊，坚块胀痛，便秘脉实者。
大黄（钱半，制研）　桃仁（十粒，去皮）　郁李仁　元胡　炮姜　归尾　桂心（各一钱）
酒兑煎服。
●桃奴散　治血瘀日久，已成血蛊，蛊久必变蛇瘕、狐瘕。心志恍惚，似饥非饥，体瘦形消，不时寒热，块硬胀痛，常服此散消之。
桃奴即桃树上未成熟而不落之干桃，切片晒乾，研极细末，酒调每下二钱，空心日三服。

痃癖疝门  ***************************
〖总括〗
脐之两旁有筋突起，疼痛，大者如臂，小者如指状，似弓弦者，名痃。若在两胁之间，乃名曰癖。如小腹牵引腰胁疼胀，高起刺痛，则为疝症。名虽有三，其实皆由风冷客入胞中而然。故其发时，必由外受风冷，发则痛，痛则见，不痛则平复如常也。又曰：痃者，外结募原肌肉之间。癖者，内结隐僻膂脊肠胃之后，比痃较深。疝则属肝，脉必弦急。
经曰：任脉为病，男子内结七疝，女子带下瘕聚。瘕聚即女之疝。又曰：三阳急为瘕，三阴急为疝。
●葱白散　治痃癖初起，腹胁疼痛，因风冷与气血搏结而成者。
当归　赤芍　生地　川芎　茯苓　沙参　炒枳壳　煨三稜　莪术　炒青皮　厚朴　神麴　麦芽　茴香　炮姜　桂心　川楝肉　木香（等分研末）
葱白煎汤，每下二钱，日三服。
●当归散　治疝气攻冲作痛，因风寒客入血室，肝病脉弦。
当归　川芎　醋炙鳖甲（各五钱）　赤芍　桂心　槟榔　木香　泡吴萸　醋炒青皮　莪术　香附　酒炒大黄　去皮尖炒桃仁（各二钱）
晒研极细，白汤每下二钱，日三服。
以上二方，治痃疝之总剂，余详积聚门。
〖疝瘕〗
病属厥阴，多因风冷客入血室，或饮食失节，寒湿下注。或气血劳伤，风冷袭人，与血搏结，腹中梗起，攻走刺痛，推之活动，引阴急痛。若痛甚而逆气上冲者，此为胞中有恶血，久则结成血瘕。
疝脉弦急者易治，虚细者难调。尺脉涩而浮牢，乃为血实气虚。
●七疝汤　主治疝瘕，并治奔豚小肠膀胱气。
酒炒元胡　小茴　川楝肉　沙参（各钱半）　炮附子　黑栀仁（各一钱）　全蝎（一个）　木香（五分）
酒兑煎。
●温疝汤　治寒疝，阴户紧束，坚块胀疼，冷气冲心。
泡吴萸　炮附子　炒黄小茴　炮姜　炒芍　元胡　川楝　茯苓　当归　桂心（等分）
日三服。
●交加散　疝瘕初起，寒热不分者，用此兼治。
胡芦巴　川楝肉　酒炒大黄　炒小茴　泡吴萸　黑丑末　滑石末　车子　木通　乌药（等分）
煎服。
张子和曰：遗尿、癃闭、阴痿、浮痹、精滑、白淫，皆男子之疝也。若血涸月水不行，行后小腹有块，时或动移，前阴突出，后阴痔核，皆女子之疝也。但女子不谓之疝，而谓之瘕。

覃瘕门  ***************************
〖肠覃〗
积在肠外，状如怀子，月事以时而下。因寒冷内侵，气血凝滞，块结肠外，日渐长大，积久胀痛，腰不得伸，形气实者，先攻后补。
●晞露丸
酒炒三稜　莪术（各一两）　炒焦乾漆　炮川乌　炒青皮（各五钱）　炒茴香　炒山甲　明雄黄（各三钱）　上轻粉（一钱）
研细筛末，另兑麝香末五分，捣姜汁糊为小丸，酒水每下一钱，日三服，攻下后服八珍等汤。
〖石瘕〗
积在胞中，状如怀子，月事不以时下。因寒气客于子门，子门气闭不通，恶血当泄，血不以留，日日渐长大，如怀子状，初宜攻下。
●见裛丹
炮附子　鬼羽箭　紫石英　元胡索　煨大黄　炒桃仁　泽泄　桂心（各三钱）　煨三稜　赤芍　归尾　槟榔（各四钱）　血竭　木香（各一钱）
晒研极细，酒煮面糊为小丸，酒下三钱，下后服补药。
〖奔豚〗
五积之中，惟奔豚为恶候。前载东垣五积方，特治其大略耳。今录数方以备参考。
●夺命汤　治奔豚气，因湿郁阴经，寒束于外，发时气上冲心，喉间阻塞，少腹引阴急痛，四肢冰冷，神色昏怖。
泡吴萸（五钱）　茯苓（三钱）　泽泄（二钱）　桂心（一钱）
酒水煎服。
●豆淋酒　治奔豚气，虚实皆宜。
炒焦黑豆半升，乘热淬入酒中，日数服。
又方　炒小茴、炙山甲、炒全蝎、木香，等分研末，酒下二钱。
●失笑散　见崩漏门。加元胡索、炒香附，等分研末，醋调二钱，滚汤冲服。治经行产后血瘀未尽，风冷外袭，瘀随气上攻心，刺痛而奔豚者。

淋证门  ***************************
〖总括〗
淋者，因心肾气郁，清浊相干，热蓄膀胱，尿涩而痛。妇人行经前后，若尿涩常有馀沥，名曰气淋。尿血同出，阴窍作痛者，名曰血淋。尿出浑浊，稠黏如胶脂，名曰膏淋。精结成砂，堵塞尿窍，便时痛甚，名曰砂淋。四者皆属内热，热盛湿郁，水液浑浊而成。
●《局方》琥珀散　治诸淋初起，热甚脉实。
滑石（四钱）　琥珀　木香　当归　木通　萹蓄　郁金（各二钱）
晒研极细，白汤下二钱，日三服。
●萆薢分清饮　治阳虚白浊，便数尿白，如油如膏。
川萆薢　石菖蒲　炒研益智仁　茯苓（各钱半）　乌药　甘草梢（各一钱）
●莲子清心饮　治妇女淋症，因忧思抑郁，发热烦躁，便浊遗精，夜静昼甚，过劳即发。
炒莲肉　黄耆　沙参　茯苓（各钱半）　柴胡　炒芩　炙草　地骨皮　车前子　去心麦冬（各一钱）
空心日二服。
●温疝汤　见上疝瘕。治冷淋。冷气滞于膀胱，便溺之时，先发寒战口噤，而后尿出，或腹冷胀，此汤加泽泄、香附。
●补中益气汤　见崩漏门。加炒研益智、萆薢，治劳淋，因过于劳役，便浊气坠后，遇劳动即发。
●六味地黄汤　见经闭门。加炒益智仁、萆薢，治房劳伤肾，便浊遗精，小水淋漓，两尺微弱。
〖治诸淋大法〗
用郁金、琥珀以开郁，青皮、木香、香附以行气，蒲黄、牛膝、归尾以破血，黄柏、生地以滋阴。东垣凡例，治小腹胀痛，用青皮疏肝，黄柏滋肾，以其属肝肾部位也。
〖治诸积大法〗
凡治积聚症瘕痃癖等症，当先审其形气壮弱、病势缓急而治之，如其人虚弱，则气血衰微，不任攻伐，病势虽盛，当先扶正气而后治其病。若形证俱实，方可先攻其病也。
经曰：大积大聚其可犯也，衰其半而止。盖恐过于攻伐伤其气血也。
罗天益曰：养正积自除。可谓得经旨者矣！

杂证门  ***************************
〖热入血室〗
《金匮》曰：妇人中风七八日，续来寒热，发作有时，经水适断，此为热入血室，其血必结，故使如疟状，发作有时，小柴胡汤主之。
此条言热邪未尽，正值经来，乘虚入于血室之间而潜藏之，致血结而寒热有时如疟疾之状也。肝主血室与胆为表里，胆因肝受邪而病里热，故用　小柴胡汤　。
柴胡（二钱）　人参　法半　甘草　条芩（各一钱）　生姜（三片）　红枣（一枚）
加当归、生地、丹皮各钱半，以清血分之热也。
《金匮》曰：妇人伤寒发热，经水适来，昼日明瞭，夜则谵语，如见鬼状此为热入血室。治之毋犯胃气及上二焦，必自愈也。
此条又言热虽入血室，然经行不断则热不留结，勿因谵言如见鬼状，遂用大黄、芒硝犯其胃气，及刺期门，伤其荣血，服小柴胡汤和解，犯上二焦，但俟其热随血去，不药自愈。
《金匮》曰：妇人中风，发热恶寒，经水适来，得七八日热除，脉迟身凉，胸满如结胸状，谵语者，此为热入血室，当刺期门穴，随其实而取之。
又曰：阳明病下血谵语者，此为热入血室。但头汗出，当刺期门穴，随其实而泻之，濈然汗出者愈。
此二条，一言适来即断，血结在里，为实症。一言阳明病，亦有热入血室。但下血头汗出为不同，故为热入血室，皆由肝实，均当刺期门。刺法：肝募期门穴，在乳旁一寸半，再直下一寸半左右。同图，见外科全书。针刺出血，以泻肝热。若不能刺及刺法不精，切勿妄用，只服　清热行血汤　。
去皮尖炒研桃仁　酒炙穿山甲　红花　赤芍（各一钱）　炒研五灵脂　生地　丹皮（各二钱）　甘草（五分）
煎服数剂，可代刺法。
合上四症观之，大抵有寒热如疟之状，则当服小柴胡汤和解。至若伤寒发热而经行不断，则虽谵妄，不必治疗，听其热随血去。但后二条皆肝实之症，法当刺期门穴，不能刺者，服清热行血汤代之。此仲景之心法，不得概以小柴胡汤专治也。
《金鉴》曰：妇人平日伤寒，与男子同其治法。惟经水来时，及胎前新产后，热邪乘虚而入血室，治不相同也。其症昼则明瞭，夜则谵言妄语如见鬼状，主以小柴胡汤加当归、生地、丹皮各钱半，以清血热，又当随症加减。若发热无汗恶寒者，为表实，加麻黄一钱汗之。若发热有汗畏风者，为表虚，加桂枝钱半和之。若有恶寒发热之表，已经发汗，今虽无汗，勿再用麻黄，仍加桂枝和之。若有如疟之寒热，汗出不透者，加麻黄、桂枝两解之。若厥逆下利，是为中寒，去条芩加炮姜、附子温散之。若发热烦渴则为里热，去法半，加花粉、葛根、知母、石膏清解之。若胸胁小腹或满闷或胀痛，必停瘀血，加桃仁、大黄、红花、桂心攻之。大抵经水来时及胎前、新产热入血室者，虽兼他症，要不外乎表里寒热之治，医者当于脉症中详辨之。此《金鉴》之心法，随症加减，小柴胡汤以分治也。
〖血分浮肿〗
乃因经血壅滞不行，流入四体，故令浮肿。皮如熟李，或通身青肿，小便秘结，此不必治肿，但调其经，经通自消矣。
●加味调经散
当归　酒芍　红花　丹皮　琥珀　桂心　酒炒牛膝　去油没药（各二钱）　北细辛（一钱）
晒研极细，另兑麝香末五分筛匀，酒下一钱，日三服。
〖水分浮肿〗
乃因水饮内停，膀胱之气化不行，水溢皮肤，故令浮肿经闭，小水不利，喘满咳嗽。此但治其水，水消肿退，其经自通。
●茯苓导水汤
茯苓　槟榔　猪苓　泽泄　陈皮　木瓜　苏梗　木香　大腹毛　炙白术　炙桑皮　炒砂仁　面炒枳壳（等分研细）
面糊小丸，姜汤下二钱，日三服。
〖附法〗
《良方》论曰：经不通则化为血，血不行复化为水。故先因经水闭，然后浮肿，皮如熟李，名曰血分，宜逐恶血，服　椒目丸　。
椒目　甘遂　黑丑　元胡　当归　五灵脂　续随子　郁李仁　泡吴萸　炮附子（各三钱）　胆矾　白砒霜　醋炒芫花（各五分）　斑蝥（三个，糯米拌炒焦黑去米）
晒研极细，面糊丸绿豆大，白汤下五丸，以恶血下行为度。
若身面先浮肿，然后经闭，小水不利，喘满光亮者，名曰水分浮肿。则当逐水饮，服　葶苈丸　。
炒葶苈　续随子（各五钱）　干笋（一两）
切碎共研极细，煮枣取肉，糊为小丸，姜皮汤每下十丸，通利为度。
亦有经闭，血化为水，流走四肢，虚肿与水分相类，其实非水也。肿满脉实者，宜补而行之，服　人参丸　。
人参　酒蒸大黄　当归　桂心　赤芍　赤苓　瞿麦　丹参（各五钱）　炒葶苈（二钱）
晒研极细，蜜为小丸，米饮下二十丸。
●金匮肾气汤　治浮肿，日久肾虚鼓胀，随症加味。
熟地（三钱）　炒淮药　枣皮　茯苓（各钱半）　丹皮　泽泄　牛膝　车子（各一钱）　炮附子　肉桂（各五分）
血分倍丹皮、牛膝，加红花、当归；水分倍泽泄，加防己、葶苈。
●桑皮散　治脚气感发，两足浮肿，小水短赤，腹胁胀闷，气急不得卧，或多喘逆。
蜜炒桑皮　炒郁李仁　赤苓（各二钱）　防己　木通（各一钱）　醋炒青皮　炒研苏子　腹毛　槟榔　木香（各五分）
姜皮引。
●正脘散　治中焦闷痞，两胁气痛，浮肿便秘，及脚气上攻。
炙白术　川芎　苏叶　陈皮　独活　木瓜（各钱半）　甘草　腹毛　槟榔　丁香（各一钱）
姜皮引。
〖梦与鬼交〗
因七情内伤，亏损心脾，神无所护，鬼邪干正，魂魄不宁，故夜梦与鬼交接。独笑独悲，如有对忤，只多服　加味归脾汤　。
人参　蜜耆　炙术　茯神　龙眼肉　炒研枣仁（各钱半）　当归　远志肉　炒莲肉　炒研益智（各一钱）　炙草　木香（各五分）　姜（三片）　枣（二枚）
临服兑入辰砂、琥珀末各二分。日三服。
若兼颠狂，另详初集神病门。若成鬼胎，详四卷胎前本病。
〖梅核气〗
《千金方》云：咽中帖帖如有炙肉，吐之不出，吞之不下，俗名梅核气。乃因内伤七情，外伤寒冷所致，用　半夏厚朴汤　。
姜制半夏　姜炒厚朴　茯苓（各三钱）　苏叶（钱半）
姜枣引。胸腹中气不通快者，加陈皮、香附、甘草。
《金鉴》曰：梅核气，因七情过节，七气病生，郁结生痰，如絮如膜，凝结喉间，咯之不尽，咽之不下，日久不愈，变成嗝噎，上吐痰沫，下秘二便，宜服　三因方　。
制半夏　茯苓（各二钱）　炒朴　炒芍　陈皮　苏叶（各一钱）　人参　桂心　炙草（各五分）
姜枣引，多服自愈。
〖血风疮〗
妇女经水不调者，多患血风疮，遍身起疹丹毒状，或痒或痛，搔之成疮，总由风湿燥血所致，宜服　八味逍遥散　。
柴胡　当归　炒芍　炙术　茯苓（各二钱）　炙草　丹皮　栀仁（各一钱）
薄荷、煨姜引。热甚加条芩，或加生地　丹参。风盛加芥穗、防风。
若结痂之后，疮虽愈而复起白屑，肌肤强硬者，乃血少不润也，服　益气养荣汤　。
人参　炙术　茯苓　炙草　蜜耆　当归　川芎　炒芍（各一钱）　生地（二钱）　陈皮　贝母　桔梗（各八分）　香附米（钱半）
姜枣引。多服自愈。
其妇科头足乳阴诸般疮毒，详载《彤园医书（外科）》。


卷二  ——————————————————————————————————————————————————————————————————————————————————————————

嗣育门  ***************************
〖胎孕之原〗
天癸乃父母所赋，先天生身之真气也。精血乃水穀所化，后天成形之本也。男子二八，先天肾气盛，天癸至，与后天所生之精会合而盈。然男子属阳，阳应日，故精盈而日举。女子二七，先天肾气实，天癸至，与后天所生之血会合而盛。然女子属阴，阴应月，故血盛而月下也。所以至期男女媾其先天真气、后天精血，阴阳会合，乃能有子。当此之时，阳盛自然成男，是乾道成男也；阴盛自然成女，是坤道成女也。
〖论先天真气〗
胡氏曰：男女交媾，其所以凝结而成胎者，虽不离乎精血，犹为后天滓质之物。而一点先天真一之灵气，萌于情欲之感者，妙合于其间。即朱子所谓：禀于有生之初；《悟真篇》所谓：生身受气，初者是也。是以良医，因人无子，语男则主乎精，语女则主乎血。著论立方，男补肾，女调经，而又参之以补气行气之说，察其脉络，究其盈亏，审症施治，夫然后一举可孕。天下之男无不父，女无不母矣。
〖论后天精血〗
袁了凡曰：聚精之道，一曰寡欲，二曰节劳，三曰息怒，四曰戒酒，五曰慎味。今之谈养生者，多言採阴补阳，久战不泄，此为大谬。盖肾为精之府，凡男女交媾，必扰其肾，肾动则精血随之而流。外虽不泄，精已离宫，未能坚忍者，亦必有真精数点随阳之痿而溢出，此其验也。如火之有烟焰，岂有复反于薪者哉？是故贵寡欲。
精成于血，不独房室之交损吾之精，凡日用损血之事，皆宜裁节。如目劳于视，则血因视耗。耳劳于听，则血以听耗。心劳于思，则血以思耗。吾随事节之，则血得其养而日积矣。是以贵节劳。
肾主闭藏，肝主疏泄，二脏皆有相火，而其繫上属于心。心者，君火也。怒则伤肝，而相火动，动则疏泄者，用事而闭藏者，不得其职矣。虽不交合，精血亦暗流而潜耗，是以当息怒。
人身之血，各归其舍则常凝。酒能动血，饮则面赤，手足俱红，是扰其血而奔驰之也。醉酒者，其血衰，数月无房事，精始厚而可用。然使一夜大醉，精复薄矣。是故宜戒酒。
经云：精不足者，补之以味。然酿郁之味，不能生精，惟恬淡之味，乃能补精耳。盖万物皆有真味，调和胜而真味衰矣。不论荤素，但煮之得法，自有一段冲和之气，益人肠胃。洪范论味曰：稼穑作甘，世间之物，惟五穀得味之，正人能澹食，穀味最能养精，是以当慎味。
〖论男女完实〗
褚尚书《求男论》曰：建平孝王，妃姬皆丽。无子，择民间未笄女子入御，亦无子。问曰：求男有道乎？澄对曰：合男女必当其年。男子十六而精通，必待三十而娶，女子十四而天癸至，必待二十而嫁者，皆欲其阴阳完实，然后交而孕，孕而育，育而其子坚壮长寿。今未笄之女，天癸始至，已近男色，阴气早泄，未完而伤，未实而动，是以交而不孕。孕而育，育而其子脆弱不寿。大王诚能访求多男妇人至宫府，有子之道也。王曰：善。未再期，生六男。夫老阳遇少阴，老阴遇少阳，亦皆有子之道也。
〖论精血盛衰〗
褚氏曰：饮食五味所以养人，髓血骨肉肌肤毛发也。男子为阳，阳中必有阴，阴之数八，故一八而阳精升，二八而阳精溢。女子为阴，阴中必有阳，阳之数七，故一七而阴血升，二七而阴血溢，阳精阴血皆五味之中秀实也。方其升也，智虑开明，齿牙更始，发黄者黑，筋弱者强及其溢也，肢体五官无不充周。凡子形肖父母者，以其精血赏于父母之身，无所不历也，是以一肢废则其子一肢不肖也。夫精未通而御女，以动其精，则精瘅。其未满之处，异日有难状之疾。阴已痿而思色，以降其精，则精败，内溢肌肤而成痈，尿窍梗塞而为淋，精已耗而复竭之，则大小便牵疼。愈疼则愈欲小便，愈便则愈疼矣。女子天癸既至，逾十年无男子合，则多不调。未满二十，多与男合，亦致不调。不调则旧血不出，新血妄行，或滨而入骨，或泛而为痰，或交媾不孕，经病所由生矣。
〖附法〗
炼精之诀，须于半夜子时，披衣起坐床中，先以两手搓极热，将一手掩脐，以一手兜住外肾，而凝神于内肾，静息片时，久久行之，精自旺矣。

种子门  ***************************
〖论种子时候〗
聚精之道，惟在寡欲。交接女子，必乘其时，不可失之迟早。盖妇人一月经行一度之后，必有一日絪縕之时，气蒸而热，如醉如痴，有欲交接不可忍之状，乃天然节候，成胎生化之真机也。
〖论絪縕之时〗
了凡曰：天地生物，必有絪縕之时。万物化生，必有乐育之候。猫犬至微，将受孕也，其雌必狂呼而奔跳，以絪縕乐育之气触之而不能自止耳。世人种子有云：三十时辰两日半，二十八九君须算者。此特言其大概，非确论也。又《丹经》云：一月只有一日，一日只有一时。凡妇人一月经行一度，必有一日絪縕之候于一二时间，气蒸而热如醉如痴，有欲交接不可忍之状。于此时，逆而取之则成丹，顺而施之则成胎矣。其曰三日月出更，又曰温温铅鼎，光透帘帏，皆言其景象也。
〖种子须察脉〗
陈楚良曰：人身气血，各有虚实寒热之分，惟察脉可知。舍脉而独言药者，妄也。脉有十二经，应十二时，一日一周，与天同运，循环无端。其至也，既不宜太过而数，数则热矣。又不宜不及而迟，迟则寒矣。如太有力而实，非正气能自实也。正气虚而外邪来乘，以实之也。治法当先散郁，以伐其邪，邪去而后，正可扶也。如太无力而虚，虚乃正气正血自虚也。治法惟当补其正气正血耳。亦有男妇，上热下寒，表实里虚，而难得子者，当临睡时服凉膈散，以清上热，每晨吞八味地黄丸，以温下寒，间进升散之药，以达其表，及服厚味药饵，以实其里，阴阳和矣。
又有妇人，气多血少，寒热乖违，月水不调，或前后想愆，带下淫浊，皆当诊脉，以活法治之。务使其夫妇之脉皆和平有力，不热不寒，聚精会神，交合如期，自是宜男而且寿考。故欲求子者，必调匀夫妇之脉，两得和平，适足相当。设有未调，当于夫妇中对脉立方，因症用药。惟在医者，以意消息之。世人因无子，专怪妇人不受孕，纷纷置妾，卒无一得，殊为不晓此中因也。
〖〖附〗脉略〗
《素问》曰：督脉生病，女子不孕。凡脉微弱而涩，必难受孕。肥人脉细，胞中有寒，体黄脉迟，胸中有寒，少腹冷久恶寒，年少得之主无子，年长得之主绝产。阴冷脉迟，主难受孕，余详后卷。
〖种子先调经〗
娄全善曰：求子之法，莫先于调经。每见妇人之无子者，其经必前必后，或少或多，或将行作痛，或行后作痛，或过期经闭，或胀或痛，或不胀痛，或经行紫黑稠黏，或清淡腥臭，皆属不调，不能成孕。其不调之由要，不外血热、血虚、血瘀、血滞、气虚、气滞而已，治法主以四物汤随症加味。血滞加元胡、香附、五灵脂，血瘀加桃仁、红花，血热加黄连、条芩，热盛秘结加炒厚朴、大黄，气虚加蜜耆、参、术，气滞加木香、香附，气实加槟榔、元胡、炒枳壳，脉症虚寒加附、桂，滞久血沉痼者，方吐之下之，直待积去滞行，虚回经调，然后气血和平，乃能有子。予每治经不调者，用香附制过醋糊为丸，屡获神效也。
朱丹溪曰：妇人无子者，多由血少不能摄精。俗医悉谓子宫虚冷，投以辛热之药，煎熬脏腑，血气沸腾，祸不旋踵。或有服艾者，不知艾性至热，入火炙则下行，入汤药则上行，多服损人，咎将谁执？
凡形体肥成，禀受甚厚之妇，经水不调不能受孕者，乃由脂膜满溢，闭塞子宫，宜行湿燥痰。用羌、防、苍术、枳壳、炙术、半夏、南星、陈皮、川芎、滑石之类。或常服启宫丸、导痰汤，见后。
凡瘦怯性急之妇，经水不调不能成胎者，乃由子宫燥涩不能行精也。宜凉血降火，用四物加香附、丹皮、柴胡、地骨皮、条芩之类。若尺弱阴虚不足，可常服六味地黄丸。
薛立斋曰：妇人不孕，亦有因六淫七情之邪损伤冲任，或宿邪淹留，传遗脏腑，或子宫虚冷，或气旺血衰，或血中伏火，或有脾胃虚弱不能荣养冲任。更当审其男子之形质，脉息虚实何如。有肾虚精冷，不能融育成胎，禀赋素亏，气血不平者；有嗜酒荒淫，精气衰薄者；当求其源，兼治之。察脉大要，皆以尺脉为主。若右尺微细，或浮大无力，主以八味地黄丸。如左尺洪大，按之无力者，只服六味地黄丸，盐汤下。两尺微细，或浮大无力者，主以十全大补汤作丸，姜枣汤下。若误用辛热燥血之剂，则危矣。
〖种子良方〗
●四物汤　治妇人血虚不能受孕，一切经候不调。随症加减，更详一卷。
蒸晒熟地黄（三钱）　酒洗当归　酒炒白芍（各二钱）　川芎（钱半）
日煎二服。血热去熟地用生地，加芩、连。血瘀去白芍用赤芍，加桃仁、红花，气虚加蜜耆、人参、炙术、炙草，有痰加炙白术、去白陈皮、制半夏，气滞加木香、香附、元胡、砂仁，血滞加酒炒香附、元胡、郁金、炒朴，实热便秘加大黄、枳壳、朴硝，风盛加荆芥、防风、秦艽、羌活、薄荷，虚寒加附子、炮姜、吴萸、肉桂，血虚内热加柴胡、丹皮、栀仁、条芩。
●四君子汤　治妇人阳虚不能受孕。凡元气虚弱，通用此方。加减见后。
人参　炒白术　白茯苓（各二钱）　炙甘草（一钱）
生姜三片、红枣二枚，引。
如无人参，用蜜蒸萎蕤五钱，北沙参代亦可。俗用荠蒡代，误矣。
●五味异功散　治脾虚不调，不能成孕。用此补气兼理其气，脾胃自调，即四君内加去白陈皮一钱。
●六君子汤　治脾虚痰饮不能受孕。凡气虚有痰，脾虚鼓胀，皆可常服。即四君内加陈皮、姜制半夏各一钱。
●香砂六君汤　治胃虚呕吐及虚寒胃痛，或腹痛泄下，久不受孕。即六君内加炒研砂仁、藿香、香附。
●七味白术散　治脾虚渴泻及体虚脉弱，肌热发渴，可常服之。即四君内加葛根、藿香各钱半，木香五分。
●参苓白术散　治脾胃虚弱，饮食不消，或吐或泻。即四君内加炒苡仁、炒莲肉、炒扁豆、炒山药、炒砂仁、桔梗、陈皮。
●十味人参散　治虚热潮热，倦怠自汗，烦渴脉弦。即六君内加柴胡、条芩、白葛根。
●归脾汤　治思虑损伤心脾气血怔忡、惊悸，食少不眠，寒热盗汗。即四君内加龙眼肉、炒枣仁、远志肉、蜜耆、当归各一钱，木香五分。
●逍遥散　治血虚肝燥，骨蒸劳热，咳嗽潮热，寒热往来，口乾便秘，脉弦。即四君内去人参，加柴胡、炒芍、当归各二钱，薄荷五分，煨姜三片。
●八珍汤　治心肺虚损，气血两虚，于补气中兼补其血。即四君汤合四物汤煎服。
●十全大补汤　治气血虚极，不能受孕。即八珍汤加蜜炙黄耆二钱、肉桂五分、或用桂心。
●人参养荣汤　于补气中专养荣血。即八珍内去川芎加蜜耆、肉桂、远志、五味子、陈皮。
●益气养荣汤　治气血俱虚。凡疮疡溃后可常服之。即八珍内加蜜耆、香附、陈皮、桔梗、贝母。
●理中汤　治脾胃虚寒，或吐或泻，脉沉迟者。即四君汤去茯苓加乾姜钱半。虚寒甚者加炮附子，或加吴萸。
●补中益气汤　治气虚不能生血，经水不调，不能受孕，凡烦劳血伤，身热心烦，懒言恶食，脉洪大而虚，或喘或渴，或阳虚自汗，或疟痢脾虚日久不愈，一切清阳下陷，中气不足之症。
蜜炙黄耆（三钱）　人参（沙参代，三钱）　土炒白术　酒洗当归　炙草（各钱半）　陈皮（一钱）　升麻　柴胡（各八分）　生姜（三片）　红枣（二枚）
加减法：
血不足者，倍加当归；精神短少，加五味子；肺热咳嗽，减去人参；口渴咽乾，加葛根；头痛，加川芎、蔓荆子；脑顶苦痛，加藁本、北细辛；通身痛，加羌活、防风；腹痛，加白芍；热痛，加黄连；有痰，加制半夏、南星；能食而心下痞闷，加姜炒黄连；渴盛身体重痛，加制苍术；咽痛，加桔梗；夹热，加元参、牛蒡子；胸中有寒，加肉桂或桂心；阴虚，去升柴加熟地、枣皮、山药；夹食滞，加炒曲、麦芽、山楂；阴火燥热，加盐水炒知母、黄柏；胃寒气滞，加炒青皮、益智、木香；泄泻，去当归加茯苓、苍术、益智；腹胀，加炒枳实、厚朴、砂仁、香附；大便秘结，脉症尚实，加煨大黄；春月咳嗽，加芥穗、款冬、旋覆花；夏月，咳嗽加麦冬、五味子；秋月咳嗽，加天冬、贝母、条芩；冬月咳嗽，加连根节麻黄。
李东垣曰：脾胃虚者，因饮食劳倦，心火亢甚而乘其土位，其次肺气受邪。须多用黄耆，而人参、炙草次之。盖脾胃一虚，肺气先绝，故用蜜耆以益皮毛而固腠理，不令自汗。上喘、气短，故用人参补之。心火乘脾用炙草，甘温以泻火热而补脾元。若脾胃急痛并大虚，腹中急缩，宜多用之，惟中满则当减去白术。苦而甘温，除胃中之热，利腰脐间血。胃中清气在下，必加升麻、柴胡以升之，引参、耆、炙草甘温之气味上升，以补胃气之散而实其表，又缓带脉之缩急。气乱于中，清浊相干，用陈皮理之，又助阳气上乘，以散滞气。脾胃气虚，为阴火伤其生发之气，荣血大亏，血减则心无所养，致令心满而烦，病名曰悗，故加甘辛微温之剂生阳气。仲景之法，血虚以人参补之，阳旺则能生阴血，更以当归和之，少加黄柏以救肾水，泻阴中伏火。如烦犹不止，少加生地黄补肾水，水旺则心火自降矣。
李士材曰：虚人感冒不任发散者，此方可以代之。东垣谓肌热者，表热也，服此数服，得微汗则已，非正发汗，乃阴阳气和，自然汗出也。
补中益气汤加黄柏八分、生地钱半，治阴乘阳，发热昼甚，自汗短气，口渴无味。
●顺气和中汤　即本方加川芎、白芷、蔓荆子各一钱，北细辛五分。治清阳不升，头痛恶风，脉弦而细。
●调荣养血汤　本方加羌活、防风、川芎、细辛。治劳力伤气，外感风寒，恶寒发热，微渴，汗出身痛，脉浮无力。
●调中益气汤　即本方去当归、炙术，加制苍术、木香。治脾胃不调，胸满体倦，食少，气短，口不知味及食入反出者。
●东垣调中汤　即本方加五味子、炒白芍。治同前症，凡气虚多汗服之，以收耗散之气，有发有收，最妙。
●升阳顺气汤　即本方去白术，加炒研草蔻、酒炒川柏、神麴、法半。治饮食劳倦后满闷、短气，不思饮食，口中无味，时或恶寒。
●益胃升阳汤　即本方加酒炒条芩、炒神麴各一钱。治经水不调及脱血后，食少水泻。
东垣曰：脱血益气，古圣之法也，主法此汤，补胃气以助生发之气。
●六味地黄丸　治肝肾不足，真阴亏损，精血枯竭，憔悴羸弱，腰痛足废，自汗盗汗，水泛为痰，发热咳嗽，头晕目眩，耳鸣耳聋，遗精便血，消渴淋沥，失血失音，舌燥咽痛，虚火牙痛，足跟作痛，下部生疮，皆可常服。
酒蒸酒晒熟地黄（八两，石臼捣成膏，听用）　净枣皮　炒山药（各四两）　茯苓　丹皮　泽泻（各三两）
晒研极细，将地黄膏拌匀，另炼成白蜜斤半，和药糊为丸梧子大，晒乾新瓶收贮。每服三钱，盐汤送，日三服。
加减法：
禀赋素亏，血少阴衰，再加熟地；精滑，头昏重，加山药、枣皮；小便或多或少或赤，倍加茯苓；小水淋沥或胀，再加泽泄；心虚火盛及有瘀血，再加丹皮；脾胃虚弱，皮肤乾涩，倍用山药；若要阴阳平补，须煎补中益气汤，每日吞送此丸二次。或于上午服补中益气汤，下午盐水送下六味地黄丸。
●八味地黄丸　治虚羸少气，相火不足，尺脉微弱，及右尺脉沉细数者。
砂仁末（和酒晒）　熟地（四两另捣成膏）　炒山药枣皮（各二两）　茯苓　丹皮　泽泻（各两半）　炮附子　上肉桂（各五钱）
晒研筛末，和地黄膏拌匀，加炼蜜十两，糊为小丸。酒水每下三钱。
王冰所谓：益火之原，以消阴翳也。
李士材曰：肾有两枚，皆属于水。初无水火之别，《仙经》云：两肾一般无二样，中间一点是阳精。两肾中间穴，名命门，相火所居也。一阳生于二阴之间，所以成乎坎而位乎北也。
李时珍曰：命门为藏精系胞之物，其体非脂非肉，白膜裹之，在脊骨第七节，两肾中央。繫著于脊，下通二肾，上通心肺胃脑，为生命之原，相火之主，精气之府，人物皆有之，生人生物皆由此出。《内经》所谓：七节之旁，中有小心是也，以相火能代心君行事，故曰小心。
汪訒菴曰：男女媾精，皆禀此命火以结胎。人之窍通寿夭，皆根于此。乃先天无形之火，所以主无为而应万事，蒸糟粕而化精微者也。无此真阳之火，则神机息灭，生气消亡矣。惟附子、肉桂能入肾命之间而补之，故加入六味地黄丸中为补火之剂。亦有肾虚火不归经，大热烦渴，目赤唇裂，舌上生刺，喉如烟火，足心如烙，脉洪大无伦，按之微弱者，宜煎十全大补汤，吞送八味地黄丸。或问：燥热如此，复投桂附，不以火济火乎？曰：心包相火附于命门，男以藏精，女以系胞。因嗜欲竭之，火无处所附，故厥而上炎。且火从肾出，是水中之火也。火可以水折，水中之火不可以水折。附桂与火同气，而味辛能开腠理、致津液、通气道，据其窟宅而招之，同气相求，火必下降。然则附桂者，固治相火之正药欤。
钱仲阳将仲景八味丸减去附桂，制为六味地黄汤，用治小儿，今通用之。
●六味地黄汤　通治肝肾不足、真阴虚损等症，详前篇。
制熟地（四钱）　炒山药　枣皮（各二钱）　茯苓　泽泻　丹皮（各钱半）
空心日二服。知柏地黄汤即本方加盐水炒川柏、知母各一钱。
王冰谓：壮水之主，以制阳光也。
●元麦地黄汤　即本方加去心麦冬、元参各钱半。治阴虚火动，喉瘅咽痛，烦渴懊憹，用此散浮游之火。
●七味地黄汤　即本方加肉桂五分。治阴虚火炎，用此引无根之火降而归元。
●八仙长寿饮　即本方加五味子一钱，麦冬钱半。治阴虚亏损劳热劳嗽。
本方加姜炒杜仲、川牛膝、川续断，治肾虚腰膝痠疼、足跟肿痛。
●加味地黄丸　《金鉴》治月水不调，不能受孕，即使受之，亦不全美，宜常服此丸。
蒸晒熟地（四两，另捣成膏）　炒山药　净枣皮（童便浸炒）　香附（各二两）　茯苓　丹皮（各两半）　泽泄（一两）
晒研极细，将地黄拌匀末内。炼成白蜜十四两，糊药为丸梧子大，晒乾收好，酒水每下三钱。
●涤痰汤　《金鉴》治肥盛妇人身中有脂膜，闭塞子宫，不能受孕，煎此汤吞送后丸药。
茯苓（四钱）　炙白术　制半夏　炒香附　当归　白芍　陈皮　川芎　甘草（各一钱）
配成数十帖，每日煎一帖，加生姜引，作二次吞送后丸。
●涤痰丸
土炒白术（四两）　姜制半夏　酒炒香附　川芎　茯苓（各二两）　炒神麴　陈皮　甘草（各一两）
有热加条芩一两。晒研极细，煮米粥糊丸梧子大，每日煎涤痰汤，吞送二次，每服三钱。
●大补丸　《金鉴》治瘦弱妇人，血少不能受孕，宜常服此丸。
去心麦冬　天冬（各二两，另晒研为末）　石菖蒲　炒枸杞　炒益智　远志肉　北沙参　地骨皮　白茯苓（各一两）
晒研极细，和入前末，炼蜜八两，糊丸梧子大，酒水每下三钱。
●苁蓉菟丝丸　此丸不寒不热，助阴生子，久服自效。
漂制肉苁蓉　盐水炒菟丝　覆盆子　当归　川芎（各三两）　蛇床子　白芍　煅牡蛎　酒炙　海螵蛸（各两半）　五味子　防风　条芩（各一两）　陈艾叶（五钱）
晒研极细，蜜丸梧子大，早晚盐汤，送下三钱。
●《金鉴》调经丸　此丸理气养血，调经种子，中和之品。
姜汁炒杜仲　酒香附（各四两）　酒炒肉苁蓉　炒小茴　炒枯芩　醋炒青皮　炙焦生地　炙海螵蛸　炒乌药　元胡　陈皮　当归　川芎　白芍（各二两）
晒研极细，煮面糊为小丸，酒水每下三钱，日三服。
●调经种玉汤　治因七情所伤，久而无子，一切经带崩漏，皆可常服。
熟地　当归酒炒　香附（各二钱）　白芍　川芎　茯苓（各钱半）　吴萸　元胡索　陈皮　丹皮（各八分）
生姜引。每于行经前后煎服数剂。有热去吴萸加条芩。先期血热色赤，去吴萸加川连五分、条芩一钱。若过期血少色淡，面唇㿠白，脉沉迟者，加桂心、炮姜、艾茸。
●加味八珍汤　治气血两虚，不能受孕，一切体弱脉微，经水愆期者。
沙参　炙术　茯苓　当归　熟地　山药（各钱半）　川芎　炒芍　炙草　酒炒肉苁蓉　炒研益智仁（各一钱）
姜枣引。每于经行前后服此数剂。
●济阴导痰汤　治肥盛妇人恣情酒食，致经不调及痰脂闭塞子宫，不能摄精成孕。
姜制半夏　泡制南星　滑石末　白茯苓（各二钱）　陈皮　枳壳（各钱半）　川芎　防风　羌活　制苍术（各一钱）　车前子（五分）
生姜引。
●启宫丸　治子宫脂膜壅塞，不能受孕，此即丹溪茂芝丸。
制半夏　炙白术　香附　川芎（各二两）　茯苓　炒神麴（各一两）　陈皮　甘草（各六钱）
共研极细，米粥糊为小丸，姜汤每下三钱，日二服。
●调生丸　治冲任虚寒，子宫冷而不能受孕，孕而损坠者。
炙焦地黄　炒当归　泽兰叶　酒炒石斛　土炒白术　元胡　川芎　炒芍（各二两）　炮姜　肉桂　艾茸（各五钱）
晒研极细，煮米醋糊为丸梧子大，每日早晚空心酒下三钱。
●暖宫丸　治子宫虚冷，不能受孕，或带下白淫，面色萎黄，四肢痠痛，倦怠无力，饮食日减，经脉不调，血不华色，肚常胀闷，久无子息，可常服此。更能戒恼怒、禁生冷、清心寡慾，自是宜男。
醋煮透熟香附（六两）　炙黄耆　酒炒白芍　川续断　陈艾茸　川芎（各二两）　瓦上焙焦地黄（三两）　炒砂仁　泡吴萸　肉桂（各五钱）
晒研极细，煮醋糊丸梧子大，酒水每下三钱。
●温经汤　治月水或前或后，不能成孕。凡尺脉细弱，目眩眼花，腰膝痠痛，肾气虚寒等症，皆可常服。
熟地　当归　炒芍　枣皮　炒山药　炙白术（各钱半）　酒炒香附　姜炒杜仲　川芎　茯苓（各一钱）　酒炒元胡　炒小茴　泽泄（各八分）
●洪氏方　治经行数日不止，五心烦热。此热盛迫血，法当清解，不与崩漏同治。
生地　归身　白芍　阿胶　酒炒条芩　炒黑芥穗（各钱半）　川芎　柴胡　地榆皮　酒炒黄柏（各一钱）
童便兑煎服。
●归附丸　治气乱血虚，月水愆期，时来时止，不能受孕。
当归（四两，切片晒乾，另研细末，以听后用）　香附（八两，先用童便浸三日，水洗净去毛，次用酒炒熟晒乾，又用醋炒晒乾，后用姜汁拌炒，晒极干，另研末筛尽，方将当归末和匀）
煮面糊为小丸，白汤每下三钱日三服。
●抑气散　治妇女气盛于血，月水不调。气壅则胸膈满闷，上攻则头晕目眩。
酒煮香附（四两）　去白陈皮（三两）　茯神（二两）　炙草（一两）
晒研极细，筛末，白汤每下二钱，或减分量，煎作汤服。
●天香散　治一切诸气，气上凑心，心胸攻筑，胁肋刺痛，月水不调。
香附（四两）　乌药（一两）　陈皮　苏叶（各五钱）　乾姜（三钱）
共研极细，白汤调，每服三钱。
●附益丸　《济阴》治月水不调，不能受孕。
香附（八两，童便浸一日，洗去毛，露一宿，晒乾再浸，再露再晒，如此三次）　益母草　莲花叶及子（共十六两，洗净晒乾，忌犯铁器）
入石臼内和香附杵为细末，筛尽。醋煮面糊为小丸，白汤下三钱，蜜为丸亦可。
●返魂丹　《产宝》书用治月经不调，赤白带下，胎前产后一切诸病。五月五、六月六、小暑日，益母草开花结子时，连根採取，水洗阴乾。用花叶及子共一斤，忌铁器，入石臼杵细筛末，炼白蜜一斤，糊为丸梧子大，晒乾收好，每服三钱。
〖随症用引〗
月经不调，赤白带下，白浊白淫，血风劳嗽，从无嗣息，酒水送下。
心烦头痛，血晕血风，及中风痫痉，头风眩掉，风湿水肿，姜汤下。
风热上干，目赤肿痛及老年便秘、嗝噎、咳血、呕血，薄荷汤送下。
胎动腹痛，下血不止及素惯堕胎者，用当归汤送下。
胎前腹痛，或子鸣腹中，内作声者，米汤送下。
胎前产后，脐胁刺痛，或跌打颠仆，胎损下血，当归、川芎煎汤下。
行经前后，腹中胀痛，或瘀血攻冲，血凝气滞，童便和滚酒送下。
临产酒调化服三钱，能催生保产，或煎川芎、当归汤化服，能治怪产。
临产血晕气乱及去血过多，胎干不下，鸡汤和酒调化五钱频服。
胞衣不下及横生倒产，胎死腹中，心胸胀满，盐汤化服三钱。
凡新产之后，用童便和滚酒调化此丸，服二三次。能安魂魄，调血脉，通经络，百病皆除。
凡产后血晕血沸，烦渴发狂，昏迷不醒，产后中风，口噤失音，偏痱心烦，或鼻中衄血，舌黑口乾，或瘀血结滞，奔走刺痛，时发寒热，面赤心烦，常流冷汗，或月内咳嗽，自汗发热，渐变骨蒸，或产后跌磕，损伤乳阴，痈疽、杨梅、疮毒、瘰疬、疔肿、症瘕、颓疝，俱用童便和酒煎滚，每送下三钱。
产后泻下血水，煎黑枣汤送下三钱，日二服，以愈为度，后仿此。
产后赤白痢疾，俱用米汤送下三钱。
产后赤白带下，煎阿胶艾叶汤送下。
产后崩漏，下血不止，煎糯米汤送下。
盘肠产及子肠不收，水调盐汤送下。
产后喘满痰嗽，恶心吐酸，面目浮肿，胁痛自汗，举动无力，水酒下。
产后二便秘结，燥热目赤，口苦耳聋，及咯血呕血，或乾咳嗽，薄荷汤送下。
胎前产后，太阳穴痛，呵欠烦热，满闷懒食，手足麻木，百节痠疼，米汤下。
凡胎产中风、中气、中湿、中暑、中毒、中痰，或跌仆损伤，一切筋骨风痰，俱用酒煎薄荷生姜汤送下，日三服。
〖附法〗
凡小儿初生，化开此丸数两，滚汤调匀，绵蘸洗儿，永无疮疥风疾。
凡小儿尿血、泻血、痢疾、疳疾，用米汤化服一钱。
凡小儿丹毒、遗毒、疔疮、梅疮、疥癫、疮疖，甘草汤化服。
凡小儿无名肿毒，红肿痛硬者，研化此丸，麻油调敷。
凡男妇喉痹咽肿及停耳出汗，俱细嚼此丸，徐徐以津液送下。
凡跌打损伤，血瘀气滞，用童便和酒，煎数沸送下。
治白痢，用乾姜汤送下三钱。
治赤痢，用甘草汤送下三钱。
●经验方　治产后血晕、血风、血瘀、气闭，及中风痰气，食俱效。
益母草　连花叶子（四钱）　酒炒香（附二钱）　酒炒芥穗（二钱）　生姜（三片）
夹热去姜加薄荷引，血瘀童便引，风盛姜葱引，血虚加芎归。

受孕门  ***************************
〖脉见有子〗
少阴动甚知有子，阴搏阳别尺寸凭，但搏不滑胎三月，搏而滑石五月形。少阴肾脉动甚者，有子脉也。但当凭其两尺阴脉若搏指有力，两寸阳脉不搏指面，别于两尺，斯为有子脉无疑矣。其但搏不滑者，主三月之胎。搏而滑石者，主五月之胎也。
〖四言脉诀〗
妇人有子，阴搏阳别，少阴动甚，其胎已结。滑疾而散，胎必三月。按之不散，五月可别。阴搏阳别者，寸为阳，尺为阴。言尺阴之脉，搏指而动，寸阳之脉，则不搏指，迥然分别，此有子之征也。
或手少阴心脉独动而甚者，盖心主血，血主胎，故胎结而心脉动甚也。动者，谓往来流利之动而滑，非厥厥摇动将发为病之动也。疾即数也，滑而且数，按之而散，三月之胎。按之不散，五月之胎也。左为阳，故左尺脉数为男胎。右为阴，故右尺脉疾为女胎也。
又曰：但搏不滑胎三月，搏而滑石五月形。
按：当以前条为正，亦有三月之胎，因胎气阻隔而见代脉者。代者动而中止，不能即还，须臾复动，或一二十至一止，或三四十至一止，至数不乖，总不能满五十动也。又曰：代者，真气乏而求代之象也。孕已三月，因胎气阻隔见此无妨。若平常无故见代脉者，不病亦凶。然或因跌打气闷，暴病夺气，疮痛伤气，而见代脉，俱不为凶。
〖辨男女胎〗
上小下大女腹箕，中正圆高男腹釜，右疾为女左为男，胎气阴阳原作主。盖以女胎，面向母腹，其足膝盘曲抵母腹，故其形如箕之上小下大也。男胎面向母背，则背脊抵腹，故其形如釜之中正圆高也。右手属阴，脉疾为女。左手属阳，脉疾为男。是胎气锺于阴则右盛，主女胎。气锺于阳则左盛，主男也。
〖四言要诀〗
男左女右，孕乳是主，女腹如箕，男腹如釜。此言五六月之后，孕妇之乳房有核，吮之有乳者，则主有子也。
〖辨别孕病〗
妇人月经不至，不分是孕是病者，五个月内察其乳房。若升大有乳者，的是孕也。若不升大而无乳，则是经病。如孕妇有病。脉象和平者无害。
〖分男女论〗
分男女之说，先贤有以血分至裹精则成男胎，精先至裹血则成女胎，若精血散分并裹则成骈胎品胎者；有以月水尽后一三五日成男，二四六日成女，与夫经水断后一二日成男、四五日成女者；有以受气于左子宫则成男，受气于右子宫则成女者。皆各执一见，殊为不晓此中因也。
盖独男独女之胎，可以日数，论其骈胎品胎或男或女，亦可以日数论乎？稽之史载：一产三子四子，有半男半女，或男多女少，女多男少者，则一三五日成男，二四六日成女之说不足凭矣。抑岂有一日受男而二日复受女之理乎？夫丹田，命门也。在男子曰精室，在女子曰子宫。形如合体，并无两岐之可分。兹曰左曰右，则是有两子宫矣，此说尤属不经，然则何法定之？亦惟以会合天人，阳盛乾道成男，阴盛坤道成女，斯足为确论！
〖论男女百脉齐到〗
程鸣谦曰：褚氏言：男女交媾，阴血先至，阳精后冲而成男胎；阳精先入，阴血后参而成女胎。信斯言也，亦有精先泄而生男，或后泄而生女者，独何欤？东垣言：经水才断一二日，血海始净，感者成男。四五日，血脉已旺，感者成女。至于六七日后，则虽交感亦不成孕。信斯言也，亦有经始断交合而生女，经净交合而生男者，亦有四五日以前交合无孕，八九日以后交合而成孕者，独何欤？俞子木撰《广嗣要略》，著方立图谓：实阳能入虚阴，实阴不能受阳。即东垣之故见也。又言：微阳不能射阴，弱阴不能摄阳。信斯言也，世有尫羸之夫，怯弱之妇，屡屡受胎，欲止之而不能止者；亦有血气方刚，精力过人，乃艰嗣育而无聊者，独何欤？
朱丹溪论治，专以妇人经水为主。夫富贵之家，妻妾满前，其中宁无月水当期者乎？有已经前夫频频生育，或娶之以图其易者，顾亦不能得胎，及遗适他人，转⿰⿱向臼盒生男矣，岂不能受孕于此而独受孕于彼者乎？
《易》曰：地道其顺乎，承天而时行。乃知地之生物，不过顺承乎天，则知母之生子，亦不过顺随乎父，而已知母之顺承乎父，则种子者，果以妇人为主乎？以男子为主乎？是故主乎男子者，不拘老少强弱及精之易泄难泄，只要交感之时，百脉齐到为善耳。交感而百脉齐到，虽老弱、病患、易泄，亦可成胎。交感而百脉参差，虽少壮、强健、精坚，亦难以成胎矣。
至妇人所构之血，固由于百脉合聚，而较之男子之精，不无轻重之分。孔子赞乾元资始曰大，赞坤元资生曰至，讵无意乎？若夫男女之辨，又不以精血后为拘，不以经净几日为拘，不以夜半前后交感为拘，不以父强母弱、母强父弱为拘，只以交感时精血各由百脉齐到，别胜负耳。是故精之百脉齐到，有以胜乎血则成男胎。血之百脉齐到，有以胜乎精则成女胎。其有既孕而小产者；有产而不育，育而不寿者；有寿享遐龄者；亦在精血之坚，脃分俱短耳。世人不察其精血之坚，脃已定于禀受之初，乃以小产胎滑专责之母，以不育专付之儿，以寿夭专诿之数，谬矣！
〖论双胎品胎〗
古以双胎乃精气有馀，岐而分之，血因分而摄之之故也。若男同孕者，刚日阳时也。女同孕者，柔日阴时也。男女同孕者，刚日柔时或柔日阳时也。其他或有不成男女，俗名阴阳子者，又皆阴阳变常，驳气所感，事之所有，理之所无，莫可嵇考者也。
〖辟赶经法〗
妇人月经，行有常度，三旬一下，自然受孕。或前或后，乃其病也，随症调治，务令如期，自能生育。原不以上弦下弦为拘，今方书载有赶经法，俾从下弦越至上弦，非惟拂其常性，亦且损伤气血，贻害将来者不浅矣！
〖辟断子法〗
《易》曰：天地之大德曰生。予维方书所载断子法类，皆忍心害理，非惟仁人所深嫉，抑且阴谴所必加。
按：《夷坚志》载：东京女子名牡丹者，以售堕胎药，故生得恶报。可不畏欤！薛立斋曰：大抵断产之法药多峻厉，往往有不起者，是则产之为害，未若断产之法为尤酷也。
〖戒溺女说〗
世俗轻弃女命，才离母腹，旋溺水中，殊堪忡悯！我先人曾助修育婴堂，全活不少。特以村庄小户有出于不得已处，势难保全者，亦复何限所赖乡党中之仁人君子，平日将天地好生之德讲令明白，以启其善心，又敷衍溺女受恶报诸条，以遏其妄念，临时曲为调护，或倡众资助，或劝人抚养，或捐盘费，令其送入育婴堂，庶几其有济乎！

养胎门  ***************************
〖巢元方分经养胎说〗
妊娠一月名胚胎，足厥阴肝脉养之。
妊娠二月名始膏，足少阳胆脉养之。
三月名始胎，手厥阴心主胞脉养之。血不流行，形象始化。
四月始受水精以成血脉，手少阳三焦脉养之。
五月始受火精以成气，足太阴脾脉养之。
六月始受金精以成筋，足阳明胃脉养之。
七月始受木精以成骨，手太阴肺脉养之。
八月始受土精以成肤革，手阳明大肠脉养之。
九月始受石精以成毛发，足少阴肾脏脉养之。
十月五脏六腑、关节人神皆备，足太阳膀胱脉养之。
后人推巢氏养胎之说，谓四时之令，必始于春。所以一月二月间，是肝胆二脉养胎，属木也；三月四月间，是心包络、三焦脉养胎，属火也。五月六月间，是脾胃二脉养胎，属土也。七月八月间，是肺与大肠脉养胎，属金也。九月十月间，是肾与膀胱脉养胎，属水也。惟手少阴心经脉、手太阳小肠脉二经无所专养者，以君主之官无为而已。此说不经。
《金鉴》曰：男女交媾，精血聚而成胚，此孕形之始也。虽未分身躯脏腑，而其理无不具也。犹太极浑然，包罗万象，而阴阳之一气絪縕，渐次化生，而成母子分形，自然而然，如草木成实，壳脱蒂落也。
〖受孕分房静养〗
受孕之后，分房静养，恐动相火，致生胎毒。谨戒饮食厚味、煎炙生冷，使其脾胃调和。故青蔬白饭最能养生。母之气血易盈，子之形成必育，且内调七情，外避风湿寒冷燥热，起居安顺，不持重努伤，勿贪眠过逸，毋登高涉险，勿暴怒悲呼，则母无痛，胎自安矣。
凡受孕在一二三个月内，有胎暗堕而人不自觉者。如肆行交接，扰乱子宫，勤洗下体，启开阴窍，及暴怒伤肝，思虑伤脾，生冷伤胃，努力伤气，皆能令胎暗堕而不自知，故静养为急务也。
〖安胎母子二法〗
安胎有二法，母病子病分而施治。凡因母病以致胎动者，但疗其母，母安则胎自安矣。若因胎病有所触动以致母病者，但宜安胎，胎安则母病自愈矣。症治详在三四卷中。
〖胎前用药三禁〗
三禁者，禁汗、禁下、禁利小便也。盖过汗亡阳，恐伤其气。过下亡阴，恐伤其血。过利小便，恐伤其津液也。但当确审其寒热虚实以施治，用药均不可过峻也。
〖安胎审宜调治〗
形瘦之人多火，过用温热，则伤阴血。肥盛之人多痰，过于补气，恐壅气动痰。白术消痰健脾，条芩清热养阴，二味为安胎要药。若有他症，则以他药佐之二味，任其抽添。如火盛则倍芩以清火，痰盛则倍术以消痰，血虚则合四物汤，气虚则合四君子汤，胎动不安更加阿胶、艾茸、杜仲、续断以安之，气盛胎高则加苏梗、伏毛、陈皮、枳壳、香附、砂仁以舒之。
朱丹溪曰：胎前当以清热养血为主，恐伤阴血也。又曰：理脾，脾健则气血易生。疏气，气顺则气血调和。
张洁古曰：胎前产后患伤寒杂病者，皆从厥阴肝经论之，是祖气生化之原也。厥阴与少阳相为表里，故治法毋犯胃气及上二焦。有三禁，禁汗、禁下、禁利小便也。能不犯此三禁，则荣卫自和而寒热止矣。
症治见三卷。
〖校正逐月养胎宜忌〗
一月始受孕，胎形如露珠。乃太极动而生阳，天一生水，名曰胚胎，足厥阴肝脉养之。是月也，经始闭，饮食稍异。宜食大麦、稻米饭与酸羹，忌食辛辣与腥物，是谓正其始。毋针灸肝经穴道，大敦、行间、太冲、中封、彝沟、中都、膝关、曲泉、阴包、五里、阴廉凡十一穴，左右足同。足厥阴肝经行足股内，穴起足大指端，行三阴之前。
二月始如桃花瓣，乃太极静而生阴，地二生火，名曰始膏，足少阳胆脉养之，盖胆主精。百节痛者，是为胎始结也。若吐逆恶食，谓之恶阴，或偏嗜一物，乃一脏之虚。如爱食酸，是肝虚不能养胎，宜调肝，余仿此。是月也，居必静处，调和饮食，毋食辛臊生冷物。若吐逆甚者，详后四卷恶阴门调治。忌针灸胆经穴道，窍阴、侠溪、五会、临泣、邱墟、悬钟、阳辅、光明、外邱、阳交、陵泉、阳关、中渎、环跳、风市凡十五穴，左右足同。足少阳胆经行足股外，穴起足四指端，行三阳之中。
三月始如清鼻涕，先成鼻与雌雄二器，乃分男女，名曰始胎，手厥阴心包络脉养之。是月始化形象，最易动摇。徐之才谓「三月始胎，未有定仪，见物而化。」古云：欲生男者，操弓矢。欲生女者，弄珠玑。欲子美好，数玩壁玉。欲子贤良，间观经史。是谓外象而内感者也。宜端坐清虚，调饮食，慎起居，毋食酸硷、饮醇酒，勿悲忧、呌怒、努力、过劳。盖心包主脉，内属于心。忌针灸心包络穴道，中冲、劳宫、大陵、内关、间使、郗门、曲泽、大泉凡八穴，左右手同。手厥阴心包络行手臂内，穴起手中指端，行三阴之中。
四月始受水精以成血脉，形象具，手足成，手少阳三焦脉养之。宜静养身体，调和心志，食宜粳稻，羹宜鱼雁。是谓养气血，以通耳目而行经络。忌针灸三焦穴道，关冲、液门、中渚、阳池、外关、支沟、会宗、阳络、四渎、天井、消烁、清冷渊凡十二穴。手少阳三焦脉行手臂外，穴起无名指端，行三阳之中。
五月始受水精以成气，四肢已成，足太阴脾脉养之。是月也，宜食稻麦、精饭、猪羊、鸡肉，调以香豉，毋犯辛酸、煎炒生冷，勿过饥过饱、努力劳作。是谓养气，以定五脏。忌针灸脾经穴道，隐白、大都、太白、公孙、商邱、阴交、漏谷、地机、陵泉、血海、箕门凡十一穴。足太阴脾经行足股内，穴起足大指内侧端，行三阴之中。
六月始受金精以成筋，口目已具，足阳明胃脉养之。是月也，宜微微劳动，运化气力，毋贪眠、长坐、忍饥、过饱，食宜甘美，忌食酸苦生冷。是谓变腠理，舒筋脉，以养其力而兼脊膂。忌针灸胃经穴道，厉兑、内庭、陷谷、冲阳、解溪、丰隆、下巨虚、上巨虚、条日、三里、犊鼻、梁邱、阴市、伏兔、髀关凡十五穴。足阳明胃经行足股外，穴起足三指端，行三阳之前。
七月始受木精以成骨，游其魂，能动左手，手太阴肺脉养之。是月也，皮毛始具，毋怒叫、悲号、纳凉、洗冷，食宜稻粳，忌辛辣生冷。常常运动，是谓养骨而坚齿。忌针灸肺经穴道，少商、鱼际、太渊、经渠、列缺、孔最、尺泽、侠白、天府凡九穴，左右手同。手太阴肺经行手臂内，穴起手大指端，行三阴之上。
八月始受土精以成肤革，九窍方成，游其魄，能动右手，手阳阳大肠脉养之。是月也，节饮食，谨风寒，毋食硷，毋使性气。是谓密腠理而光泽颜色。忌针灸大肠穴道，商阳、二间、三间、合谷、阳溪、偏历、温溜、下廉、上廉、三里、曲池、肘髎、五里、臂臑凡十四穴，左右手同。手阳明大肠经行臂外，穴起手食指端，行三阳之上。
九月始受石精以成毛发，六腑百节皆备，足少阴肾脉养之。是月也，宜饮醴食甘，缓带护持，待儿三转其身，清心养性，儿脉续缕皆成。是谓养毛发而致才力。忌针灸肾经穴道，涌泉、然谷、太溪、大钟、照海、水泉、复溜、交信、筑宾、阴谷凡十穴，左右足同。足少阴肾脉行足股内，穴起足心，行三阴之后。
十月之内，五脏皆备，六腑齐通，纳天地精气于丹田，故使关节、人神毕具，足太阳膀胱脉养之。是月也，慎起居，调心志，缓步行动，安眠稔食，待时而生。或有试胎弄胎，切勿轻举妄动。忌针灸膀胱穴道，至阴、通谷、束骨、京骨、京门、申脉、仆参、崑崙、跗阳、飞阳、承山、承筋、合阳、委中、委阳、浮郗、殷门、承扶、会阳凡十九穴，左右足同。足太阳膀胱脉行足股后，穴起足小指外侧端，行三阳之后。
按：手少阴心脉与手太阳小肠脉相为表里。昔人因巢氏养胎之说，见其无所专养，遂谓君主之宫无为而已。夫心为身主，自受孕以讫胎产，皆赖此虚灵不昧之体坐运于中，而各经之分养，特供其指使耳。则凡调养孕妇者，逐月切忌触犯二经，而心与小肠穴道，俱忌针灸也。
〖〖附录］〗
手少阴心经脉行手臂内，穴起手小指内侧端，行三阴之下。少冲、少府、神门、阴郗、通里、灵道、少海、青灵、极泉，心经凡九穴，左右手同。手太阳小肠脉行手臂外，穴起手小指外侧端，行三阳之下，少泽、前谷、后溪、腕骨、阳谷、养老、支正、小海，小肠凡八穴，左右手同。
●辨井荥俞经合原
井荥俞经合原，十二经穴名也。手足阳经有原穴，手足阴经无原穴。阴之俞穴，即阴之原穴也。所出为井，井者，如水之出也。所流为荥，荥者，如水之流也。所注为俞，俞者，如水之注也。所行为经，经者，如水之行也。所入为合，合者，如水之会也。所本为原，原者，如水之源也。十二经所属穴道，详见九集刺灸门。
●奇经八脉总括
脉有奇常，十二经者，常脉也。奇经则不拘于常，故谓之奇也。盖人之气血，常行于十二经脉，经脉满溢，流入他经，别道而行，故名奇经。有八：曰任、曰督、曰冲、曰带、曰阴跷、阳跷、曰阴维、阳维是也。任脉，任于前。督脉，督于后。冲脉，为诸脉之海。带脉，犹身之束带。阳跷脉，为足太阳之别。阴跷脉，为足少阴之别。阳维，则维络诸阳。阴维，则维络诸阴。阴阳相维，诸经乃调。此八脉，譬犹图设沟渠，以备水潦，斯无滥溢之患。人有奇经，亦若是也。其循行次第，详见九集刺灸门。

保胎门  ***************************
〖《达生编》保胎要诀〗
《达生编》曰：保胎以绝欲为第一义，其次亦宜节欲。盖欲寡则心清，胎气宁谧，不特胎安，且易生易育，少病而多寿。保胎又宜少少劳动，使气血流通，筋骨固，胎在腹中习以为常。以后虽有些微闪挫，不致坏事。倘安逸不动，则筋骨柔脆，气血不行，略有闪挫，便至堕落。看乡村农妇、仆婢下人堕胎者少，以其习于劳动故也。然非谓胎后方劳，正谓平日不宜过于安逸耳。若平日安逸已惯，及受孕之后方强力劳动，适足损胎，何筋骨坚强之有？夫敬姜百乘之家也，老而犹绩，时常富贵之家，年少力强妇女，正当勤所事事，岂可暇逸以自病乎。
〖护胎法〗
孕已知觉，即用布一幅，宽五六寸，长则随人肥瘦，约缠两道余，横束腰间上，至临盆时，方才解开。若是试胎弄胎，切莫解去。此法有二妙。一则胎未长成时，得此护持，胎有倚傍，孕母腰膂有力，纵有些微跌，亦不致动胎，但不可时束时解。二则常令腹中窄狭，以约束其胎，及当正产之时，将布解开，腹中作然宽阔，俾儿容易转身，顺便生下。
〖慎起居〗
孕妇睡觉，须要端正，不可纵恣，或左或右，轮睡有时，不可尽在一边，又不可时刻翻转。转身从容不迫，俾胎安腹中，左右便利，手足活动，则临产顺溜，自然从中道而出矣。
《诀》曰：短睡以安神。谓日间操作之时，觉精神疲倦，不妨短睡一觉。醒来时，当起身穿衣，缓缓行动，则精神自旺，切忘整日贪眠，损伤血脉也。至若夜间嚮晦入息之侯也。不可坐到更深，不可时睡时起，睡要穿衣，不宜裸体。寒月勿卧炕床，勿烘被褥，免热毒蕴胎也。夏月勿当风贪凉，勿卧地上及藤铺竹床，免湿冷浸胞也。若带儿女同睡，谨防梦中乱踢。床上用扇，扇毕当插放枕前。睡宜周正，不可盘曲蹻架，凡此皆当慎之。
〖调饮食〗
保胎药饵，备载三四卷内，难以悉陈。兹将孕妇饮食，一道分别宜忌，以备参考。大抵孕妇饮食宜淡泊，不宜肥浓。宜轻清，不宜重浊。宜甘平，不宜辛热。青蔬白饭最能养生，故贫贱之家，安淡泊而勤所事事，鲜有胎产患病者。但富贵之家，平日厌惯肥甘，此时抑令崇俭，势所不堪。然亦当酌乎其中，于所宜者食之，所忌者勿食。保胎养生之道胥得矣！
〖孕妇宜食〗
猪肚、猪肺、臀精、板油、大肠、线鸡、母鸡、鸡蛋、老鸭、鸽子、鸽蛋、鲫鱼、银鱼、桂鱼、金鱼、淡鲞、海参、燕窝、山药、白莲、熟藕、藕粉、豆腐、腐皮、黑豆、豆豉、豇豆、冬瓜、白菜、萝葡、葱白、冬苋、齿苋、饔菜、青菜、菠菜。凡食鱼肉海味，只可煮取清汤，吹去油汁，随意饮食，不可贪多。切忌五味烹调，煎炒燔炙，恐内酿湿热也。凡食蔬菜，亦宜清洁，或用麻油，或用猪油，少少调和，入盐尽煮，自有一段冲和之味。忌用香料诸物烹调。
按：五方之风土不齐，所有穀食，各随其乡土所常食以养生者，食之无害。若因受孕后，必变乱其常食，反拂人之常性矣。总以宜者食之，忌者勿食，各承其乡土，因时制宜而已。
凡孕至八九个月，常用麻油煮熟豆腐皮，每日服食最妙。盖麻油能解毒，腐油皮能清热滑胎，富贵皆宜。
〖孕妇忌食〗
胡椒、芥末、子姜、大蒜、煎炙、野味、猪血、心肝、脾肾、牛犬、驴马诸血、心肝，脚鱼、螃蟹、虾蟆，河豚、白鳝、茵荩、茼蒿、瓜果、生慄、山禽、野兽、酢鱼、陈脯、糖食。
凡六畜疫死、禽兽自死者勿食，免中毒也。羊犬勿多食，免热毒蕴胎也。妊妇食兔肉，令子缺唇。多食鸭肉，令子无声音。食脚鱼，令子缩头短项。食螃蟹，令子横生。多食生姜，令子生枝指。鸡肉糯米合食，令子生寸白虫。鸡蛋鲤鱼合食，令子生疳疾。鲜鱼田鸡合食，令子多喑哑。雀肉与酒同食，令子多淫乱。雀肉豆酱合食，令子生黑痣。食山羊野兽肉，令子生恶疮。食牛马犬肉，满月难产。豆酱与藿香同食，令胎自堕。多食慈菇，能消胎气。食诸菌荩，生子多狂疾惊痫。食冰浆，令妇绝产。多食鳅鳝无鳞鱼，主多产厄。食瓜果生冷，寒胎。鲜鱼与鹅鸭同食，主动风火。猪油与梅子同食，相反。
〖彤园附法〗
受孕妇人勿乱服药，勿过饮酒，勿妄针炙，勿向非常地便溺，勿举重、登高、涉险。心有惊触，犯之难产，子必颠痫。毋整日食眠，宜少劳动，使气血流通。又勿努力过劳，致伤脾胃，生子解颅。衣勿过温，亦勿太薄，食勿过饱，饱勿即睡。慎起居，调饮食，以和荣卫而调脾胃，母子俱安矣。
至若自家及邻家修造动土，勿往观看，恐适与凶煞相值，致犯胎气，令子破形，或生胎病。要当确守胎教，循规蹈距，勤乃职事。凡凶恶宰杀、古井废沟、冷庙古塚、迎神赛会之类，俱忌游行观看，免中恶也。
先贤张仲景著《金匮要略》二十五章，其治妇人也则有第二十章，妊娠篇二十一章，产后篇二十二章，杂病篇法律井然，以明胎产之病，异乎常治，示人以有所遵循也。但系千载遗书，错伪阙漏，文义多不相属，虽经历代注家编次诠解，然各执已见，位置无常，每遇疑难，随文附会，鲜有明白旨陈者。
惟御纂《医宗金鉴》蒐罗全经，详加注释，订正讹谬，标出衍文，间合旧注，以备参考，而义始元余蕴焉。今妇科方书不下数十家，悉体法言永昭画一者，盖亦寡矣。兹准经义而折衷之，编成六卷。首调经、崩带、积聚、症瘕、痞闷、淋疝、杂症，次嗣育种子、养胎诸法，三妊娠伤寒杂症，四胎前本病从治，五临产要诀、产后杂病，六乳阴头足、外科摘要，分门施治，毋令目迷五色云。


卷三  ——————————————————————————————————————————————————————————————————————————————————————————

妊娠伤寒  ***************************
凡妇人患伤寒，皆同六经治例。及至受孕，法当权宜，犯胎之药，不可用也。王海藏用四物为主以养血安胎，其表里寒热，遵六经脉证加味施治，固为得法，但治三阴方法有所未备。兹推衍《伤寒论》，次第疏明，具列于下。
〖三阳伤寒传经次第〗
岐伯曰：伤寒一日，巨阳受之。太阳脉循腰脊，经头项，故头项痛腰脊强。二日，阳明受之。阳明主肉，其脉挟鼻络于目，故身热目痛而鼻乾不得卧。三日，少阳受之。少阳主胆，其脉循胁络于耳，故胸胁痛而耳聋。三阳经络皆受其病，而未入于脏者，故可汗而已。又曰：治之各通其脏脉，病日衰已矣。其未满三日者，可汗而已。其满三日者，泄而已。妊娠三阳伤寒：足太阳膀胱、足阳明胃经、足少阳胆经。
●太阳症治
●表实六合汤　主治太阳初病伤寒。其脉浮紧，恶寒无汗，或发热、未发热，头项腰脊强痛，鼻塞喘满呕逆，此为表实，用此发汗。
当归　熟地　川芎　酒洗白芍（各二钱）　去根麻黄　北细辛（各一钱）　生姜（三片）　葱白（三寸）
温服，用被盖卧，只取微汗，汗甚邪反留连，后仿此。
●茯苓六合汤　次治太阳伤寒。服前方已取汗，而小便不利，膀胱热病者。
当归　生地　川芎　白芍　茯苓（各二钱）　泽泄（一钱）
灯草引。
●表虚六合汤　附治太阳伤风寒。脉浮而弱，恶寒有汗，发热头痛，鼻鸣乾呕，咳嗽身痛，此为表虚，用此和解。
当归　熟地　川芎　酒芍（各二钱）　桂枝　地骨皮（各钱半）
姜枣引。温服取微汗。
●风湿六合汤　附治太阳中风湿。脉浮而涩，发热微汗，恶寒头痛，肢节烦痛，身重足软，此中风邪湿气，湿宜散解。
当归　熟地　川芎　酒芍（各二钱）　制苍术　北防风（各钱半）
姜葱引。
●阳明症治
●葛根六合汤　主治阳明初传伤寒。其脉浮长，恶寒无汗，发热面赤，头额眼眶牵痛，鼻乾，卧不得宁。此阳明经中表症，因太阳之邪怫郁也，法宜两解。
当归　熟地　川芎　酒芍　葛根（各二钱）　麻黄（一钱）
姜葱引。
●石膏六合汤　次治阳明经中热病。脉长而大，烦躁口渴，身热不恶寒反恶热，引饮自汗。乃肌肉经络中从阳化为热，尚未入腑，当解阳明表里之热。
当归　生地　川芎　白芍　知母（各二钱）　石膏末（四钱）　粳米（一撮）
●大黄六合汤　用治阳明胃腑实热。脉沉数有力，大便燥结，小水短赤，蒸蒸潮热，濈濈自汗，胸腹胀痛，舌焦渴饮。此为热入胃腑实热之症，法当攻下。
当归　生地　白芍　川芎（各二钱）　酒浸大黄（一钱）　去皮炒研桃仁（七粒）
热服取下。
胃腑热症，脉若微涩，便硬未定，及孕妇虚弱者，忌用前汤。或舌滑尿白，里热尚微，虽小水数、大便硬，其热远在广肠，亦不可下，只用导法。
●猪胆导法　猪胆汁一合，和醋少许调匀。用竹管指头大，长三寸，下裁平口，刮光，套入肛内二寸，上削斜口，将胆汁灌入，俯卧待欲便时取出。
●蜜煎导法　白蜜四两，慢火熬成饴糖状，勿令焦枯，稍冷，捻作挺子如指大，掺皂角末少许，乘热纳入肛中，俯卧片时，待欲出大便，方才取出。
●简易方　治妊娠伤寒，胃腑实热，便闭胀满，欲攻下又恐动胎，用此双解。
生地（三钱）　当归（二钱）　川芎　赤芍　枯芩（各钱半）　炒研厚朴　炒栀子　大腹皮　车前子（各一钱）
此方可多服以取通利。
●少阳症治
●柴胡六合汤　主治少阳初传伤寒，脉弦或洪兼弦，往来寒热，口苦耳聋，目眩作呕，胸胁满痛。此为少阳表症。
当归　熟地　川芎　酒芍　柴胡（各二钱）　条芩（钱半）
姜枣引。
加减法：呕加陈皮，渴加花粉，腹痛减条芩、倍白芍，胀满去枣，心下悸、小便秘去条芩加茯苓，身微热无汗加桂枝，服取微汗。咳嗽去姜枣加乾姜、桔梗、五味，痰多加贝母、制栝蒌仁、茯苓，虚烦加竹叶、粳米，胁痛加炒青皮，兼渴饮、自汗恶热加知母、石膏、粳米。
●小柴胡汤　见二卷热入血室。和解少阳之总剂，孕妇体强者可服。
●三阳附法
●柴葛解肌汤　治太阳阳明合病，未经汗下者。其脉微洪或浮大，恶寒无汗，发热额痛，耳聋咽乾，心烦鼻燥，眼眶胀痛，用此两解。
柴胡　葛根（各钱半）　羌活　白芷　条芩　白芍　桔梗　甘草（各一钱）　石膏末（二钱）
姜枣引。
●加味黄芩汤　治太阳少阳合病。脉浮而弦，恶寒头痛，口苦耳聋，胁痛，下利而呕。
黄芩（三钱）　当归　白芍（各二钱）　川芎　炙草（各钱半）
姜枣引。
●柴胡白虎汤　治阳明少阳合病。脉洪兼弦，往来寒热，口苦胁痛，自汗，烦渴而呕。
柴胡　知母（各钱半）　人参　法半　条芩　甘草（各一钱）　石膏末　粳米（一撮）
姜枣引。
●人参白虎汤　治三阳合病。腹膨胀满，口中乾燥，身重难转，谵语渴饮，欲眠懒食，睡出热汗，遗尿不知，面有油垢，此热盛灼津也。
石膏末（四钱）　知母（二钱）　人参　甘草（各一钱）　粳米（一撮）
煎至米熟服。
●升麻六合汤　治妊娠伤寒，汗下后邪不解而欲传经，湿毒发斑如锦纹，法当升散。
当归　生地　赤芍　川芎（各二钱）　升麻　连翘（各一钱）
姜葱引。
●枳朴六合汤　治阳明伤寒，汗下后虚痞胀满，时作时止，此为胃腑虚气，法当消散。
当归　熟地　炒芍　川芎（各二钱）　姜汁　炒厚朴（一钱）　面炒枳实（八分）　木香（三分）
●栀芩六合汤　治三阳伤寒汗下后，阴不得静。
当归　生地　白芍　川芎　条芩（各钱半）　酒炒栀仁（八分）
●胶艾四物汤　治妊娠伤寒，汗下后表里已清而胎气损伤，血漏不止。
当归　熟地　炒芍（各二钱）　川芎　阿胶（各钱半）　艾叶（八分）
或加蜜耆、炙草。
●四物大黄汤　海藏用治孕妇伤寒蓄血发狂症。
当归　生地　熟地　川芎　赤芍（各二钱）　酒浸大黄（一钱）
热服取下。
〖三阴伤寒传经次第〗
岐伯曰：四日，太阴受之。太阴脉布胃中，络于咽，故腹满而咽乾。五日，少阴受之。少阴脉贯肾，络于肺系舌本，故口燥舌乾而渴。六日，厥阴受之。厥阴脉循阴器而络于肝，故烦满囊缩。三阴三阳、五脏六腑皆受病，营卫不行，五脏不通，则死矣。其不两感于寒者，七日巨阳病衰，头痛少愈。八日阳明病衰，身热少愈。九日少阳病衰，耳聋微闻。十日太阴病衰，腹减如故，则思饮食。十一日少阴病衰，渴止不满，舌乾已而嚏。十二日厥阴病衰，囊纵少腹微下，大气皆去，病日已矣。
妊娠三阴伤寒，足太阴脾脏、足少阴肾脏、足厥阴肝脏。
●太阴症治
●加味理中汤　主治太阴初传伤寒，邪从阴化为寒症。脉沉迟无力，寒多而呕，腹痛粪溏，自利不渴，邪入中焦，手足自温，口无味而恶食，或厥冷拘急，结胸吐蛔，皆脾脏中寒之症。
炙白术　当归（各二钱）　炮姜　炙草　酒炒白芍　人参（各一钱。无参用酒蒸萎蕤三钱代之）
加减法：自利腹痛加木香，利甚倍白术，腹满去炙草，呕吐甚减白术加制半夏、生姜，脐下动气去术加肉桂，下利清穀、腹痛身痛、四肢拘急加炮附子，心下悸动加茯苓。
●桂枝大黄汤　次治太阴伤寒　邪从阳化为热症。脉沉而散，口乾，大便秘结，腹中满痛不止。
桂枝　酒芍　生姜　当归（各钱半）　炙草　酒炒大黄（各一钱）　红枣（一枚）
热服取下。
●桂枝芍药汤　治太阴热邪，尚未实者。脉沉而弱，只腹硬作满，时痛时止。此因表症未罢，或误下之，邪陷阴经，而非实热，用此升牵阳邪而兼泻脾火。
酒洗白芍（六钱）　桂枝　生姜（各三钱）　炙草（一钱）　枣（二枚）
●黄朴六合汤　治太阴脾、阳明胃表里同病。脉沉而洪，腹满胀硬，终日不减，或不大便。此转属阳明实热内壅之满，法当攻下。
酒洗大黄　姜煮厚朴（各一钱）　当归　生地　白芍　川芎（各二钱）
热服取下。
按：腹中时满时不满，减复如常，脉来沉缓，乃寒虚之气上逆也，法当温散。
●少阴症治
●附桂六合汤　主治少阴初传伤寒，邪从阴化为寒症。脉沉细无力或沉迟，四肢拘急，身凉微汗，腹中冷痛，背恶寒，阳气虚也。但欲寐，阴气盛也。咽痛而口不干燥，腹痛而下利清穀，寒盛中也。四肢厥冷，骨节疼痛，寒淫于外也。法当温中散寒。
炮附子　桂心（各一钱）　当归　熟地　川芎　炒芍（各二钱）
乾姜引。或加炙草、白术。
●黄朴六合汤　见太阴门。次治少阴伤寒，邪从阳化为热症。前症阴邪，但欲寐，脉沉细无力。今则不寐，脉沉数而有力，口燥咽乾，水不上升，热之甚也，急用此汤泻阳以救阴。
●黄连阿胶汤　治少阴伤寒但欲寐，二三日已上忽变，心烦恐怕，不得安眠。是阳邪乘阴，阴不能静也，宜清阳益阴。
川连（二钱）　炒阿胶（钱半）　条芩（炒）　芍（各钱二分）
煎热，外搅化鸡子黄一枚，每用一匙兑药服。
●麻附四物汤　治少阴太阳表里同病，少阴病脉沉，主阴寒，身当无热。今反发热，二三日不了，是兼有太阳表邪，法当温散。
炮附子　麻黄（各一钱）　当归　熟地　川芎　炒芍（各二钱）　细辛（五分）
按：若无吐利，里寒之症，宜去细辛加甘草一钱。
●厥阴症治
●当归四逆汤　主治厥阴初传伤寒，邪从阴化为寒症。脉微细，四肢冷寒，阴脏厥，烦躁无有安时，舌短胎滑，面色青黑。孕妇两乳缩入，急用两手牵扯，按向两胁旁。阴户紧束，少腹拘急，速捣姜葱炒热，用绢包裹，熨胸乳少腹等处，俟热气透入，收缩自定，旋服此汤。
酒炒白芍　桂枝　当归（各三钱）　北细辛　炙草　木通（各钱半）
姜枣引。
●四逆散　次治厥阴伤寒，将从阳化热，其症未分明，但四肢逆冷，寒热二厥，疑似不分，先用此散疏通厥阴，以提出阳邪，其厥不回，再审寒热。
柴胡　炙草　酒炒白芍　面炒枳实
心下悸加桂枝，尿秘加赤茯苓，等分为末，白汤每下三钱，日三服。等分煎服亦可。
●加味四物汤　治厥阴伤寒，邪从阳化为热症。脉忽沉数有力，手足冷厥，厥而复热，热而复厥，厥微热微，厥深热深，饮水多，小便少，似乎消渴。火挟木邪上逆，故热气撞心而疼。孕妇少腹烦满，循阴器之筋为热所灼，阴户紧束，舌焦卷而胎干，大便秘而腹痛，法当攻下。
酒浸大黄　煨枳实　制厚朴（各一钱）　当归　生地　白芍　川芎　丹参　香附（各钱半）
按：缩阴症属厥阴肝经，总在舌胎之滑与燥、脉之微细数大分其寒热。
〖两感伤寒〗
两感者，脏腑表里同病也。凡传经之邪，其为病也渐，两感之邪，其为病也速。盖阳邪酷烈，正不能御，所以三日后水浆不入，六腑之气欲绝，昏不知人。五脏之神已败，而不即死者，赖有胃气未尽耳，故又三日胃气乃尽而死。
●两感附法
●大羌活汤　张洁古用治两感初起，脉来浮数，壮热憎寒，头痛烦渴，身疼谵语，腹满不食。
羌活　独活　防风　防己　黄芩　黄连　细辛　炙草　制苍术　炙白术（各五分）　生地　川芎　知母（各钱半）
热服。
●冲和灵宝饮　陶节菴用治两感伤寒，寒热头痛，舌燥烦渴，脉浮数，三阳先受病者。
羌活　防风　白芷　川芎　柴胡　条芩　生地　葛根（各一钱）　石膏末（二钱）　北细辛　薄荷叶　甘草（各八分）
姜枣引。
●六一顺气汤　节菴用治两感伤寒，脉实有力，便秘燥渴，腹满胀痛，阴经先受热邪者，用此泻阳以救阴。
酒浸大黄（一钱）　芒硝（八分）　面炒枳实（五分）　姜炒厚朴　柴胡　黄芩　甘草（各钱半）
临服兑入铁锈水三匙。
●回阳救急汤　节菴用治两感伤寒，里寒下利，身疼肢冷，脉沉迟无力，及伤寒初起，头不痛，身无热，先怕寒，肢冷过于肘膝，或腹痛吐泻，或吐白沫、流冷涎，或寒战，面如刀割，引衣蜷卧，不渴，脉或微绝，或指甲唇青。此为寒中三阴，不从阳经传来也。一名咬牙寒战，三阴中寒之症。
炮附子　乾姜　肉桂　人参　炙草　五味子（各五分）　炙白术　茯苓　法半　陈皮（各一钱）　生姜（三片）
煎服时调麝香末三釐，孕妇忌用。
加味法：无脉加猪胆汁一匙，泄泻加升麻、蜜耆，呕吐加生姜汁，口吐涎沫加盐水炒吴茱萸。
按：已上数方，皆治两感平缓之剂，施于表里不急者，固为得法。若夫一日则头痛寒热，口乾烦渴，二日则壮热谵语，腹满不食，三日则耳聋阴缩，肢体厥逆，水浆不入，昏不知人，传变如此迅速，恐用平缓之剂反失机宜，当遵仲景治有先后之说，审其表里孰急，随症施治，犹或可活也。所有六经症治，俱详初集大方脉书。至若桂附辛热，硝黄苦寒，虽为妊娠所忌，然有是病者，必用是药治之。经曰：有故无殒亦无殒也。要在审其药味，实与孕妇脉症相当，用之无害，稍涉疑似，慎勿妄投。
〖诸家治法〗
万密斋曰：妊娠伤寒，专以清热安胎为主，或汗或和或下，各随脏腑表里所见脉与症，分别施治。在表宜汗，主以香苏散；半表半里宜和解，主以黄龙汤；在里则下之，主以三黄解毒汤。此是吾家秘诀，活人甚多，如古方六合等汤，虽分治详明，犹不及此切当。
●香苏散　治孕妇伤寒不拘日数，但见寒热无汗，强痛，脉浮。
用酒炒香附　苏梗叶（各二钱）　川芎（钱半）　陈皮　白芷（各一钱）　甘草（五分）
生姜、葱白引。
加减法：三部之脉俱浮而弦，发热恶寒，面青善怒，气逆口苦，小便清长，此为胆经受病。盖肝主风，外在胆，加羌活、防风、柴胡各一钱。三部浮洪，发热恶寒，面赤口乾，是心主热，小肠受病，加黄芩、石膏末。尺寸俱浮缓，恶寒身重，面黄色，是脾主湿，胃腑受病，加制苍术、防。尺寸俱浮涩，恶寒喷嚏，面白色，肺主燥，大肠受病，加防风、桔梗。尺寸浮而濡，恶寒肢冷，面黑色，是肾主寒，膀胱受病，加桂枝、细辛。
●万氏黄龙汤　治伤寒得之三四日后，寒热烦渴，尿赤脉弦，半表半里症。
沙参（虚甚用人参）　柴胡（各二钱）　条芩（钱半）　甘草（一钱）
姜枣引。
加减法：如寒热往来，无汗口乾，去枣引，加葛根二钱，葱白三寸。头痛不止，加川芎、白芷，引用葱姜。发热自汗，渴饮，加花粉、炙白术。脉浮滑洪大，壮热烦渴，加知母钱半，石膏末三钱，粳米一撮。脉洪实弦数，便闭，腹满胀痛，表症未除里又急，加酒洗大黄、白芍。脉弦口苦，目眩耳聋，胸胁胀痛，往来寒热，加酒炒香附、面炒枳壳、川芎。心下悸，小水不利，减黄芩加茯苓。腹痛，减芩加白芍。有痰，加贝母。呕哕，去枣加法半、炙术、茯苓。心烦不卧，加茯神、麦冬。咳嗽，加枳、桔。
●三黄解毒汤　治孕妇伤寒，四五日后，表邪已解，并无头痛恶寒，但发热烦躁，大渴引饮，小水赤涩，大便硬结，腹或胀痛，或利赤水，六脉沉实有力，热邪在里，实症。
大黄　黄芩　川连　川柏
加减法：脉沉弦有力，口苦烦渴，大小便闭，腹胁胀痛，加当归、白芍平肝。尺寸脉沉数有力，烦躁作哕，掌心发热，属心经病，加麦冬、竹茹、木通。脉沉缓有力，烦渴谵妄，便秘满闷不食，属脾病，加煨枳实、炒川朴。尺寸脉沉涩有力，喘咳胸满，便闭气实，属肺经病，加桔梗、贝母、炒葶苈。尺寸脉沉滑如石，足胫寒逆，便下赤水，属肾经病，加熟地、炮姜。
校正万氏三方，通治妊娠伤寒，各随症加减，学者其细心详之。
●陶氏黄龙汤　通治伤寒热结下利，因热邪传里，胃有燥屎，心下硬痛，身热谵语，口渴脉强，下利清水者。
酒洗大黄（二钱）　芒硝　人参　当归（各钱半）　炒川朴（三钱）　煨枳实（五分）　桔梗　甘草（各一钱）
热服，以下为度。
节菴曰：此非内寒而利，乃日饮汤药而下渗也，名热结下利；用此下之，俗谓漏底伤寒，以热药止之，杀人多矣。但孕妇及年老人，当减去芒硝。
按：阴寒下利宜温涩，热结下利宜攻下，须知下利症有热有寒之分也。
●九味羌活汤　刘河间用治孕妇伤寒，不拘何经，皆随症加减。
羌活　防风　川芎　生地　制苍术（各钱半）　黄芩　白芷　甘草（各一钱）　北细辛（五分）　姜　葱
加减法：喘加去皮尖杏仁，渴加石膏，胸满去生地加炒枳壳、桔梗，表虚有汗去苍术加白术，欲汗下兼行加大黄，咳嗽加苏叶。
●黄龙四物汤　《济阴》用治孕妇伤寒二三日内，邪在半表半里，脉浮弦者。
柴胡　沙参　条芩　当归　熟地（各钱半）　川芎　白芍　甘草（各一钱）
姜枣引。
●加减四物汤　《济阴》用治伤寒热极，发斑状如锦云。
当归　生地　赤芍　条芩　芥穗（等分）
脉实便秘腹痛加酒炒大黄，脉浮有表加酒炒升麻、栀子。
●大青汤　《济阴》用治伤寒发斑，变为黑色，毒热内盛，用此发表清里。
升麻　条芩　栀子（各二钱）　大青叶（钱半）　去皮尖杏仁（七粒）　薄荷（五分）
●桂芍当归汤　《济阴》用治伤寒四五日内，脉浮头重，腹中切痛，邪陷太阴。
桂枝　当归（各三钱）　酒洗白芍（四钱）
姜枣引。
●济阴芍药汤　治孕妇太阴伤寒，寒结自利，腹中冷痛，饮食不得下，脉沉而弱。
酒洗白芍　土炒白术　茯苓　炙草（各二钱）
姜枣引。
●《济阴》竹叶汤　治孕妇伤寒已经汗下之后，身热不除，气乏心烦，脉虚无力者。
人参　麦冬　生地　炙草　炒芍　阿胶　淡竹叶（等分）
粳米一撮引。
●《济阴》六黄汤　治孕妇伤寒发汗后，汗漏不止，恶风尿难出，四肢拘急者。
蜜耆　归身　生地　熟地　条芩　炒芍　炙草　炒阿胶（各钱半）　浮小麦（一钱）
●《济阴》黄芩汤　治孕妇伤寒取下后，协热而利不止，脉静小而无表里症，法宜清解。
条芩（二钱）　酒炒炙术　炙草　茯苓　炒阿胶（各钱半）
呕加生姜。
●《济阴》阿胶散　治孕妇伤寒服汗下诸药，或犯胎气，胎动不安，间服此方，以保胎元。
北地　沙参　土炒白术　川续断　白茯苓　炒当归　蛤粉　炒阿胶（各五钱）
共研极细，每用三钱，米汤调下，日二服。
●《济阴》护胎法　治孕妇热毒内攻，变生逆症，胎动下血欲堕者。灶心土研末三钱，取井底沉和作饼子，贴心坎上，以帛勒住，良久愈。
●《金匮》当归散　凡孕妇伤寒等病愈后，常服此方以保胎元。
当归　条芩　白芍　川芎（各四两，俱用酒炒焙乾）　土炒白术（二两）
再用荷叶包定，饭上蒸透，共晒研末，每日早中晚用酒水调下二钱。
尤澹菴曰：孕妇最虑热伤，故于养血剂中加条芩以清热，佐白术和胃。震亨称芩、术为安胎圣药，是谓芩、术能清除湿热，其胎自安耳。
〖辨伤寒伤风〗
伤寒，脉浮紧，恶寒无汗。伤风则浮缓，恶寒有汗。伤寒，始郁而后能发热，故有已未热之经文。伤风则初起即发热也。伤寒，鼻塞，项背强痛，手足微厥。伤风，鼻涕咳嗽，乾呕头痛，手足背皆温也。节菴谓：西北之地多患伤寒，南方温，患伤风、瘟疫者居多，至患伤寒，定在冬月严寒之际。

妊娠感冒  ***************************
〖妊娠伤风〗
伤风者，风邪伤卫，卫主皮毛，内合于肺，其脉浮缓，发热自汗，恶寒头痛，乾呕鼻鸣，流涕喷嚏，咳嗽气逆，乃太阳受风邪，表虚之症，法宜疏解。
●伤风症治
●加味杏苏饮　治孕妇伤风初起，用此解散风邪。
去皮尖炒研杏仁（七粒）　苏叶　前胡　当归　川芎　甘草　桔梗　陈皮　贝母　炒芍　炒芩　蜜炒桑皮　面炒枳壳　去心麦冬（一钱）
姜葱引，温服取微汗。
●加味旋伏汤　前方解表后，次服此以开通气逆。
旋覆花（钱半）　赤茯苓　芥穗　前胡　川芎　当归　炒芍（各一钱）　甘草　法半　北细辛（各五分）
生姜引。头痛加白芷、白菊花，呕逆加陈皮。
●川芎茶调散　治伤风头痛，寒热晕眩，恶风有汗，鼻塞声重，脉浮大者。
川芎　芥尾（各二钱）　羌活　防风　白芷　薄荷　甘草（各一钱）　细辛（五分）　茶叶（一撮）
生姜引。风热上攻头目加当归、炒芩、菊花，风盛加炒殭蚕、天麻。
●黄耆解肌汤　治孕妇气虚脉弱，伤风发热，自汗不止。
生黄耆　白沙参　炙白术　当归（各二钱）　柴胡　条芩　川芎　炒芍　炙草（各一钱）
姜枣引。
●参苏饮　主治孕妇伤风。
人参　沙参　苏叶　葛根　前胡　茯苓　陈皮　桔梗（各一钱）　法半　甘草　枳壳（各五分）　木香（三分）
姜枣引。
随症加减：表重去枣加葱白三寸。肺热去人参加川芎、炒桑皮、制杏仁，葱白引。泻甚加炙白术、白莲肉，胎动不安合四物汤。
〖四时感冒〗
经曰：卑下之地，春气常在，故东南卑湿之区，风气柔弱，易感风寒。邪由鼻入，在于上部，客入皮肤，故无六经形症，惟发热头痛而已。若胸满腹热，嗳气恶食，是兼内伤饮食也。
按：轻者为感冒，重者为伤风、伤寒，甚则为中风、中痰、中暑、湿、痰、火也。
●感冒症治
●香苏饮　治孕妇四时感冒，随症加减。
酒炒香附　苏梗叶（各二钱）　陈皮　甘草（各一钱）　生姜（三片）
葱三寸引。头痛加川芎、白芷，咳嗽加炒桑皮、制杏仁，有痰加法半、川贝母，伤食加炒曲、麦芽、查肉、莱菔子，鼻塞头晕加羌活、芥尾、当归、炒川芎，伤风自汗加桂枝、酒洗白芍。伤寒无汗加麻黄、乾姜，温服取微汗。心中卒痛加元胡索，酒兑服。
●藿香正气散　治孕妇外感风寒，内伤饮食。憎寒壮热，头痛呕逆，胸膈满闷，咳嗽气喘，及伤冷、伤食、中暑、中寒、疟疾、霍乱，吐泻交作。凡感山岚不正之气，加减用之。
藿香　苏叶　茯苓　炙术　白芷（各钱半）　大腹皮　炒川朴　陈皮　桔梗　甘草　法半　木瓜（各一钱）
姜枣引。照前方加减。
●平胃散　孕妇感冒服前方已解表，即用此法调胃。
制苍术　炒川朴（各钱半）　陈皮　甘草（各一钱）
姜枣引。伤食加炒曲、麦芽、山楂，呕吐恶心加煨砂仁、枳壳、香附。嗳气吞酸，胸胁刺痛加黄连，用吴萸汤炒。脾虚不思食，气乏脉弱加蜜耆、炙术、当归。
〖四时瘟疫〗
瘟疫之传变与伤寒无异，然其毒有在表在里、在阴在阳之分。治有发毒、解毒、攻毒三法，当因春风、夏热、秋凉、冬寒之四时各异，分别治之。古法以攻毒为急，因邪自口鼻传入，多在里之症，但孕妇忌攻法，宜清解。
●瘟疫治法
●荆防败毒散　治孕妇初染瘟疫，脉症类伤寒者。凡感冒时气、瘴疠鬼疟、暇暮嗽症、赤眼口疮、腮肿喉痹、湿毒流注、脚肿毒痢、诸疮斑疹，皆用此方加减。
芥穗　防风　羌活　独活　柴胡　全胡　枳壳　桔梗　茯苓　甘草　川芎　薄荷（等分）
姜葱引。寒甚再加豆豉，恶寒自汗，引用姜枣，取微汗。加减法，口乾舌燥加条芩，夹热加生地、木通、牛蒡子，痰加法半，胆寒肺虚加藿香、炙白术、炮姜，肝虚加芎归、炒芍，肾虚加熟地、续断、当归，肾虚寒更加北细辛。
●普济消毒饮　孕妇瘟疫发表之后，毒甚不解，邪传入里者，酌用此方。
川连　片芩　升麻　殭蚕（俱酒炒）　炒研牛子　柴胡　连翘　甘草　桔梗　元参　陈皮　薄荷　马勃　板蓝根（等分）
灯芯引。
●双解通圣散　孕妇瘟疫，邪在三阳，表里俱急。脉浮数有力，便秘尿涩，恶寒无汗，壮热烦渴，腹胀身疼，脉症俱实，用此汗下兼行，与孕无碍。
芥穗　防风　连翘　薄荷　麻黄　川芎　当归　白芍　炙术　桔梗　甘草　条芩　芒硝　炒大黄　炒栀子（各一钱）　石膏末　滑石末（各二钱）
姜葱豆豉引。热服，待或汗或下，其毒自解。不汗下，只管再取。孕妇去芒硝倍归芎。

妊娠中风  ***************************
《大全》曰：五脏之俞皆在背。脏腑虚，风寒从俞而入，随其所伤之脏腑经络发为诸病。孕妇中风若不急治，令胎堕也。
李东垣曰：中血脉用大秦艽汤，中腑用小续命汤，中脏用三化汤。然从未见有三化汤治中脏之症。
《金匮》书中分为四症：中经、中络、中腑、中脏，其说最为的当。盖左右不遂，筋骨不用，邪中经也。口眼歪斜，肌肤不仁，邪中腑也。昏不识人，便溺阻隔，邪中府也。神昏不语，唇缓而流涎，邪中脏也。
〖中经中络〗
●大秦艽汤　治孕妇风中经络，左瘫右痪，半身不遂，舌强不能言语，为中经症。口眼歪斜，肌肤麻木，风气攻注，骨节牵疼，为中络症，俱服。
秦艽　石膏末（各三钱）　当归　熟地　生地　炒芍　川芎　炙术　茯苓　炙草　条芩　羌活　独活　白芷　防风（各一钱）　北细辛（五分）
生姜引。此方养血荣筋，孕妇多服无忌。
●小续命汤　治风邪初中经络，表实邪浅，用此解表。
桂枝　制杏仁　酒白芍　川芎　人参　炙草　炒芩　当归　防己（各一钱）　附片（五分）
姜葱引。脉弦筋急，倍川芎加苡仁。烦躁便秘去桂，加生地、竹沥、防己、防风、麻黄、桂枝、羌活、芥尾、炙草、川芎各一钱，川续断、炒苡仁、当归、松木节、羚羊角末各钱半，生姜引。有汗去麻黄。
●加味五物汤　治孕妇营卫素虚，风中经络。舌软无力，不能言语，脉浮缓，自汗不止。
蜜耆（三钱）　当归（二钱）　桂枝　酒芍（各钱半）　生姜（三片）　枣（二枚）
按：卫虚则不用，营虚则不仁，中在左者倍用蜜耆，中在右者宜倍当归。
〖中腑症治〗
●加减通圣散　孕妇形气素虚，风邪中腑。脉浮数无力，神昏，便秘，胀闷，法宜两解。
人参　炙术　茯苓　炙草　当归　酒芍　川芎　酒芩（各钱半）　芥穗　防风　独活　连翘（各一钱）　酒炒大黄　炒栀　天麻　白附　殭蚕（各五分）
姜枣煎服，取汗下为度。此方扶正祛邪，不犯胎气。
●三化汤　治中腑之人，形气俱实，方可用此。
酒洗大黄（二钱）　炒川朴　羌活（各一钱）　面炒枳实（五分）
热服取下。
按：治孕妇中腑，形气虽实，亦不可单用此汤，宜主以四物汤为妙。
〖中脏症冶〗
●《济阴》殭蚕散　治风邪中脏，痰涎泛溢，两手握拳，牙关紧急，神昏不语，髻缓流涎。
炒殭蚕　煨天麻　当归　独活　羚羊角末（各钱半）　麻黄　川芎　胆星　白附　法半　藿香（各一钱）
生姜、薄荷引。
●《济阴》防风汤　治风邪中脏，卒然昏倒，神迷口噤，四体强直。
防风　续断　葛根　当归　羚羊角末（各钱半）　秦艽　防己　茯神　苡仁　炙草　胆星（各一钱）　北细辛　桂心（各五分）
姜葱引。凡中风之脉，却喜浮缓，忌坚大牢疾。

中痰火寒湿风痰  ***************************
痰火乃内发之病，其来必有先兆。寒痰属肾，湿痰属脾，风痰属肝，内发亦有别。
〖妊娠中痰火〗
●清热化痰汤　孕妇痰火迷心窍，神思恍惚，舌强难言，头晕足软，脉滑数，形气虚者。
人参　炙术　茯苓　炙草　陈皮　法半（各一钱）　当归　条芩　制麦冬　川芎　炒芍（各钱半）　酒炒川连　面炒枳实　石菖蒲　炒香附　胆星　竹茹（各五分）
木香、姜枣引。
●加减涤痰汤　治孕妇中痰火，脉滑数有力，形气强者。
法半　胆星　陈皮　茯苓　炒芩（各钱半）　炒枳壳　石菖蒲　天麻　炒连　甘草　竹茹（各一钱）
生姜引。
便秘加酒炒大黄、生地、当归。
〖中寒湿风痰〗
●《济阴》殭蚕散　见前中脏症治。通治中寒痰、湿痰、风痰。
俱随症加引经药。风痰属肝，脉浮弦，抽搦晕眩，痰迷不醒，面目色青，加桂枝、柴胡、羌、防。寒痰属肾，脉沉迟，痰迷气乏，口流涎末，肢冷便利，加细辛、附片、炮姜。湿痰属脾，脉浮滑，痰滑易出，唇缓昏倒，体重面黄，加防己、制苍白术。
〖脾虚中痰〗
●《金鉴》醒脾汤　治孕妇脾虚中痰，脉来迟缓。昏迷搐搦，时作时止，面惨黄或青白，二便清利，口吐滑痰。
人参　炙术　茯苓　炙草　陈皮　法半　天麻（各一钱）　真胆星　制全蝎　炒殭蚕　煨木香（各五分）　陈穀米（一撮）
生姜引。
●缓肝理脾汤　治脾虚肝旺，卒中风痰。脉弦而迟，面青唇白，昏迷不醒，口流黄涎，头晕目眩，肢冷抽搐。
人参　炙术　炒芍　桂枝　炒山药　炒研扁豆　茯苓（各钱半）　陈皮　炙草　木瓜（一钱）
姜枣引。孕归加当归、川芎。
〖妊娠瘛瘲〗
瘛者，筋脉急而缩；瘲者，筋脉缓而伸。皆内因肝风与心火相炽而成也。瘛瘲证治：勾藤、当归、川芎、茯神、炙术、条芩、续断、柴胡各钱半，天麻、桔梗、栀仁、薄荷各一钱，葱白引。风痰加胆星、法半，风盛加炒殭蚕，烦渴加葛根、石膏末。
●加味八珍汤　治孕妇气血素虚，风邪袭入而成瘛瘲。
当归　熟地　川芎　酒芍　炙术　沙参　茯苓　续断（各钱半）　炙草　勾子　栀仁　炒芩　桂心　薄荷（各一钱）
姜枣引。若瘛瘲无力，汗出如珠者，不治之症。

偏枯喑痱  ***************************
〖风痱偏枯〗
风痱者，四肢不收，身无痛处；偏枯症，半身不遂，身有痛处。二症皆言语失常，而神志不昏乱，此邪在腠理、营卫间，尚属微浅病。
●加味五物汤　见风中经络。治发风痱，四肢不收，偏枯，半身不遂，脉浮缓或微。言语失常，或汗不止，服此补营卫以散风邪。
〖妊娠喑痱〗
喑痱症，邪已入脏，神昏志乱，口不能言，厥逆闷死，乃肾气内夺，厥邪入脏之凶症也。
●喑痱症治
●地黄饮子　治孕妇喑痱，神志昏乱，口不能言，终日闷死，脉沉微或欲绝。
制肉苁蓉　巴天戟　焦熟地　炒志肉　净枣皮（各钱半）　炮附子　制麦冬　五味子　石菖蒲　茯苓　石斛　桂心　薄荷（各一钱）
姜枣引。频频温服。
按：孕妇怀胎至九月，另有子喑一症，此因胎气阻隔脏气而然，生育即愈，不必服药。详见四卷。

类中风九症  ***************************
尸厥症，形厥而气不厥也，发时口鼻无气状，类死尸，但脉自活动为异。中气、中虚、中食、中寒、中火、中暑、中湿、中恶八症，虽皆卒然昏死，不省人事，类乎真中风，但不见口眼歪斜，偏枯不仁不用等症为异耳。
按：以上九症，若孕妇患之，宜用标本兼施，邪正相安之剂，校列于后。
〖妊娠尸厥〗
●加味四逆汤　治虚寒尸厥。脉微细动而无力，肢冷唇缓，面白无气，状类死尸者。
人参　附子　当归　炒芍　桂枝　炙术　炙草（各钱半）　北细辛（五分）
姜枣引。煎汁徐徐灌入。
●涤痰汤　治痰迷尸厥。脉动而滑，昏死流涎，喉中时作水鸡声。
真胆星　法半　陈皮　人参　茯苓（各钱半）　炒枳实　石菖蒲　竹茹　甘草（各八分）　生姜（三片）
逆冷加桂心，孕妇加当归、川芎、炙术、炒研砂仁、苏梗。
●《济阴》回生汤　治气闭尸厥。其先必患腹痛秘结，卒然大叫昏死，面红，脉动有力。
酒炒大黄　片芩（各一钱）　炒枳实　厚朴（各五分）　当归　生地　川芎　赤芍（各钱半）
温服。若有疑似，去大黄倍片芩加赤茯、车子。
〖妊娠中气〗
●木香调气散　治体实中气，恼怒气逆，卒然昏倒，牙噤面青，口鼻气粗，脉洪有力。
木香　丁香　白蔻　砂仁　檀香　炙草　藿香　陈皮（各五分）　当归　川芎　炙香附（各一钱）
苏梗引。有热去丁香、白蔻，加茯苓、炒芩、薄荷。
●加减顺气散　治体虚中气，因忧思抑郁，志意不伸，神气耗散而昏死，脉结，面白。
炒香附　炒枣仁　当归　茯神（各钱半）　炙术　炒芍　川芎　木瓜　乌药　炙草　苏梗（各一钱）
姜枣引。
〖妊娠中虚〗
●加味生脉饮　治孕妇中虚。因平日气虚，复烦劳过度，或忍饥受饿，致清阳不伸。气脱昏死，四肢不收，面白唇红，口张脉微细无力。
人参　制麦冬　五味子　炙鹿茸（无鹿茸，用鹿胶加耆术）　当归　熟地（等分）
●十圣散　治孕妇中虚。脉症虚弱，不时昏死，可常服之。
人参　蜜耆　炙术　炙草　川芎　炒芍（各一钱）　熟地　当归　川续断（各钱半）　炒研砂仁（五分）
生姜、红枣引。
〖妊娠中食〗
●盐汤探吐法　凡中食，有因饮食过饱，气为食隔，运化不行，闷乱昏死者，亦有因食饱之后，暴怒塞胸，气逆昏死者，俱用炒枯热盐一把淬入滚汤中，频频灌下二三碗，旋以指尖探入喉间，令其作吐，不吐再灌再探，但得或吐或下，其妇必苏，即服后方。
●平胃散　见前感冒。中食取吐之后用此，照前加减以调脾胃。
●伤食附法
●六君子汤　凡孕妇中食伤食，俱随症加减。
人参（如无，用蜜蒸萎蕤代或用沙参）　土炒白术　去皮茯苓（各钱半）　去白陈皮　姜制半夏　炙甘草（各一钱）　生姜（三片）　红枣（二枚）
随症加减法：脉强气实，胸膈满闷，去人参、红枣，加酒炒香附、炒朴、木香。伤穀食，加炒神麴、麦芽、穀芽。伤面食，加炒麦芽、炒研萝卜子。肉食停滞，加山楂肉、制杏仁。鱼腥所伤，加苏叶、醋炒青皮。伤辛热食物，加炒川连、炒芩。伤生冷，加砂仁、藿香、木香、香附。伤油腻冷物，加煨肉、蔻砂仁。果物停滞，加炒萝卜子末，并用致伤之果核皮肉烧灭存性同煎。
〖妊娠中寒〗
●姜葱熨法　凡中寒昏死，通身逆冷，脉伏不见。用生姜一斤，生葱大把切碎，同捣如泥，锅中炒热，将布二块轮流包定，待药气透入，孕妇必苏，此方兼治中风寒痰湿气食血结中恶，神效。
●附子理中汤　通治中寒之症。脉微欲绝，气闷昏死，口鼻气冷，流涎，肢体厥逆者。
土炒白术（三钱）　人参　炙草　乾姜（各二钱）　炮附子（钱半）
无汗加麻黄、细辛，呕逆加泡吴萸、丁香，胎动加芎归、续断、杜仲。
●十圣散　见前妊娠中虚。加附片、乾姜、桂心治孕妇中寒最妙。
〖妊娠中火〗
●凉膈四物汤　治中火形气实，脉洪大而有力。乃因七情过极，五志之火两发，致神昏仆倒，筋脉干缩，面赤唇焦，便秘胀闷。
酒浸大黄　芒硝　木通　赤茯　甘草（各一钱）　当归　生地　连翘　条芩　川芎　酒芍（各钱半）　栀仁　薄荷　淡竹叶（各五分）
胎动去硝黄，加续断、阿胶、丹参。
●栀芩六合汤　见前三阳附法。治孕妇中火，脉不甚实，用此平和之剂，多服自效。
〖妊娠中暑〗
●香茹饮　治中暑症。暑有阴阳之分，中阴邪者，症似伤寒，头身强痛，恶寒无汗，而更壮热心烦，或吐泻或搐搦，此得之于受风纳凉，外寒内暑，暑热攻肝，内生风病也。
陈香薷（二钱）　酒炒川连（八分）　姜炒川朴　炒研扁豆
加入川芎、羌活、防风、炒芍各一钱，姜引。勿热服，有汗勿用。
按：静而得之为中暑，动而得之为中热，皆发于夏月，脉浮无汗者用此方。
●暑症附法
●二香散　治孕妇伏暑。发热无汗，口渴饮水，面色红赤，乾呕恶心，腹痛昏卧，用此内清外散。
紫苏　藿香　白芷　茯苓　陈皮　法半　甘草　桔梗　香茹　炒朴　扁豆　炙术　木瓜（各一钱）　炒连　腹毛（各五分）
姜枣引。
●辰砂益元散　治孕妇伤暑。身热有汗，头痛口渴，烦躁足冷，甚则热极神昏，面垢喘逆，脉浮而濡。
滑石（三钱）　甘草（一钱）　辰砂（五分）
研为细末，每用二钱，白汤调服。
●加味白虎汤　治中暑中热。身热自汗，足冷燥渴，不时昏迷。
石膏末（四钱）　知母（钱半）　甘草（一钱）　粳米（一撮）
气实加苍术，气虚加人参。
李东垣曰：动而伤暑，火热伤气，辛苦之人多得之，宜人参白虎汤。静而伤暑，湿盛身重，安乐之人贪风纳凉多得之，宜白虎苍术汤。
按：脉沉细属湿，因先受暑后受湿，暑湿相搏名湿温症。其候胫冷腹满，头痛多汗，渴而谵语，故加苍术燥湿，虚加人参，脉洪有力正用白虎汤。孕妇中暑热，胎动不安，照法服药，外用护胎法，见前伤寒门。
●清暑益气汤　治孕妇暑厥。脉沉迟无力，厥逆冷汗，昏迷不醒。曰元气素虚，暑热冲心，亦有夹痰。
人参　炙术　蜜耆　麦冬　当归　葛根（各一钱）　炙草　升麻　泽泄　陈皮　炒神麴　炒青皮　炒川柏　五味子　制苍术（各五分）
生姜、红枣引。并治男妇酒病。
●调元生脉散　治孕妇中暑热，脉虚气弱，发热多汗，头晕目眩，蜷卧口渴，气短者。
人参　去心麦冬　蜜黄耆（各二钱）　茯神　五味子　炙草（各一钱）　生姜　红枣
若恶寒夹表，当用前汤。
●竹叶石膏汤　治孕妇伤暑热，脉虚发渴，身热自汗，喘促气逆，虚热作吐，气乏者。
竹叶　人参　法半　炙草（各一钱）　石膏末　制麦冬　粳米（各二钱）　生姜（三片）
又方　淡竹叶、石膏末、木通、薄荷、桔梗、甘草，治胃实火盛而作渴。
●薷苓汤　治伤暑泄泻，发热口渴，小水不利。
香茹（二钱）　炒朴　炙术　茯苓　泽泄　猪苓（各一钱）　炒连　桂心（各五分）
灯芯引。
〖妊娠中湿〗
脾虚多中湿，湿从内生，因平日过食厚味醇酒，生冷瓜果，热与湿郁而生痰，致发热身重，昏冒不醒，此湿与热壅滞于内也。早晨雾露及卧湿处，著汗衣，洗冷水，淋生雨，并远行冒犯山岚瘴气，致头身重痛，皮肤黄肿，大便溏泻，甚则昏冒不醒。此感冒湿气，外因为病也。
●中湿症治
●渗湿汤　治孕妇中湿。脉洪滑有力，初起发热身重，头痛口乾，二便秘结，昏死口噤，痰壅喉间，滑而易出。先用姜汤灌苏，或用姜葱熨法。旋服
制苍术　白术　陈皮　茯苓　猪苓　泽泄　法半　甘草　川芎　香附　炒研砂仁　炒连　生姜
表里俱实加羌活、防己、条芩。先用姜汤灌苏或用姜葱熨法，旋服。
●柴苓汤　治中湿。脉浮弦，潮热身重，头痛口苦，胁痛便秘，形气虚者。
人参　柴胡　茯苓（各二钱）　炙术　条芩　法半（各钱半）　猪苓　泽泄　甘草　桂心（各一钱）
姜枣引。
●胃苓汤　治中湿。脉浮洪，发热无汗，口渴便秘，腹痛或泻，停饮夹食，内因为病。
制苍术　白术　陈皮　炒朴　甘草　茯苓　泽泄　猪苓　桂心
姜引。
●五皮汤　治中湿。皮肤浮肿，头身重痛，喘满溏泄，外因为病者用。
大腹皮　生姜皮　炒桑皮　茯苓皮　五加皮（等分服）
夹热加地骨皮。
●消导二陈汤　治孕妇脾虚伤食，及停痰夹食。身重头重，肢冷恶食，或喘或咳，泻下澄清，脉泄滑无力。
制苍术　白术　茯苓　陈皮　法半　炙草　炒香附　炒神麴　炒砂仁　藿香　生姜
恶寒夹表加苏叶，柴胡，葱白引。

妊娠中恶  ***************************
《大全》云：孕妇忽然心腹刺痛，闷绝而死，谓之中恶。盖邪恶之气中于胎而伤母也。总因血气不和，则精神怯弱，邪恶之气得以中之，宜调正气为主，克伐药不可专用也。
●中恶治法
●当归散　治孕妇中恶。其脉紧细，心腹刺痛，昏死流涎，面白肢冷。
公丁香　醋炒青皮　汤泡吴萸（各五分）　当归　川芎　茯神　炒芍（各钱半）
煎汤灌之。
●调气散　治中恶初起。气逆虚喘，心腹胀痛，卒然昏倒。
炒研砂仁　白蔻　丁香　木香　藿香（各五分）　制苍术　炒朴　陈皮　甘草　合香（各一钱）
姜枣引。
●散滞汤　治中恶恶气伤胎。胎动作痛，手不可近，不能饮食者。
醋炒青皮　木香（各五分）　当归　炒芍　条芩（各二钱）　川芎　甘草　苏梗（各钱半）
苎麻根引。
按：中恶有二症，有中诸般毒恶食物，腹痛气闷卒死者，治法见幼科中毒门。有因经过破庙古塚，中其冷邪尸气，或行立古井废沟边，中其秽恶湿毒，皆以中恶名。但孕妇患此，法当扶正祛邪，忌用克伐也。
中恶之脉紧细则吉，浮大主凶，又曰鬼祟之脉，两手不一，大小迟数，脉无定形。

神病门  ***************************
〖神病总括〗
五脏所藏七神，心藏神，脾藏意与智，肺藏魄，肝藏魂，肾藏精与志。五脏所生七情，心生喜，脾生忧与思，肺生悲，肝生怒，肾生恐与惧。
按：怔忡、惊悸、恍惚、健忘、失志、伤神，皆名神病，总因心虚胆怯，诸邪得以乘之。病由内生，法宜补养。
〖神病症治〗
●安神丸　治孕妇神病，心虚夹热，脉微洪者。
川连　生地　当归（各一两）
晒乾，另研甘草五钱，再共研匀。煮面糊为小丸，研朱砂一两滚衣，临卧盐汤送下三钱，日二服。
●仁熟散　治胆虚神病，恐怕不能独卧。
制柏子仁　北枸杞　茯神　当归　沙参（各钱半）　熟地（三钱）　五味子　净枣皮　白菊花（各一钱）　炒枳壳　桂心（各五分）
姜枣引。卧时酒兑服。不思饮食可服归脾汤，见嗣育要方。
●养心汤　治孕妇神病。
北沙参　炒志肉　莲肉　炒枣仁　制柏子　当归　蜜耆　茯神　茯苓（各钱半）　川芎　炙草　法半（各一钱）　五味子　桂心（各五分）
温服。
〖妊娠痉病〗
《大全》谓：孕妇体虚受风，先伤太阳经络，复感风寒湿三邪相搏而成痉。经曰：太阳病，发热无汗，反恶寒者，名曰刚痉。太阳病，发热汗出而不恶寒，名曰柔痉。
〖刚痉症冶〗
●加味葛根汤　治孕妇脉浮数，恶寒无汗，身热头热，面赤，目脉赤，足寒，独头摇，卒然口噤，背强直不能俯仰。此太阳实邪，风寒偏盛，法宜解表。
葛根（二钱）　麻黄　桂枝　酒芍　炙草　川芎　独活　当归（各一钱）
姜枣引。渴加熟石膏，寒盛肢冷用肉桂。夏月用苏梗、羌活，去麻黄。
〖柔痉症治〗
●加味桂枝汤　治孕妇脉浮有汗，不恶寒但发热，头摇口噤，项背强直，身体重痛，颈不得伸。此太阳兼阳明虚邪，风湿偏盛，法当两解。
桂枝　葛根　酒芍　当归（各二钱）　川芎　防己　炙草（各一钱）
姜枣引。
〖刚柔二痉〗
●如圣饮　总治二痉，表里实形气强者。
羌活　防风　白芷　川芎　柴胡　条芩　法半　甘草　当归　白芍（各一钱）　乌药　酒炒　大黄（各八分）
便利去大黄，刚痉加麻黄、制苍术，柔痉加桂枝、炙白术、姜枣，尿秘加木通。
●小续命汤　见前中风。治风寒湿三邪杂揉成痉。孕妇去附子加当归、苡仁，刚痉去附子，柔痉去麻黄。表实去参附，加羌活、独活。
●加味四物汤　治孕妇血亏不能荣筋，外邪袭入，发为痉病。
当归　熟地　炒芍　川芎　续断（各钱半）　羌活　独活　防风　芥尾　炙草　炒芩（各一钱）
姜引。
●桂枝补血汤　治孕妇胎动下血，血虚风袭成痉。
桂枝　酒芍　蜜耆（各三钱）　当归　炙草　生姜（各二钱）　枣（二枚）
此方通治产后金疮、跌打损伤，服之神效。

痹痿二症  ***************************
〖妊娠痹病〗
三痹之因，风寒湿杂合为病也。风邪盛者，其痛流走，故曰行痹。寒邪盛者，痛甚苦，故曰痛痹。湿邪盛者，其痛得著，故曰著痹。五痹者，皮痹、脉痹、肌痹、筋痹、骨痹也。辨症详见初集。
●小续命汤　见前中风，通治孕妇三痹、五痹，随症加减。行痹走痛，加川独活。痛痹苦痛，加川续断。著痹重著，加制苍术。皮痹皮上麻木，微觉痛痒，加北黄耆。脉痹血停作痛，痛处色变，加红花、姜黄。肌痹肌肤顽木，不知痛痒，加白芷、葛根。骨痹骨重痠疼，不能牵动，加虎骨。筋痹筋脉挛节，痛屈不伸，加羚羊角、川续断。有汗，去麻黄。便溏，去防己加苡仁。寒甚，去条芩加炮姜。热盛，去附子加石膏。风盛，加羌活、煨天麻。湿盛，加制苍术、苡仁。
●加减三痹汤　治孕妇体虚，风寒湿三邪袭入成痹。手足拘挛，腰膝作痛，冷硬重著，屈伸无力，用此扶正祛邪。
人参　黄耆　炙术　茯苓　当归　熟地　川芎　酒芍　续断　独活　炒杜仲　炒苡（各一钱）　秦艽　防风　细辛　炙草（各八分）
姜枣引。寒甚加桂心，此方最妥。
〖妊娠痿病〗
五痿者，心、肝、脾、肺、肾五脏之痿也。辨症详见初集。但方中多峻利药，孕妇难堪，且胎前患痿者绝少，聊附数方以备参考。
按：今人多以痹痿为一症，因相类也。然痿病两足疼软而不作痛，痹则通身肢节重痛。但观古人治痿不用风药，可知痿多虚、痹多实，所因不同也。
●痿病治法
●清燥汤　治时令湿热熏蒸，足软成痿。
蜜耆　当归　生地　茯苓（各钱半）　人参　炙白术　制苍术　制麦冬　川芎　陈皮　泽泄（各一钱）　升麻　柴胡　炙草　炒川连　炒川白　炒神麴（各五分）
姜枣引。
●补元汤　治孕妇体虚，或因久病积弱成痿。
人参　蜜耆　炙术　当归　川芎　炒芍　续断　杜仲（各钱半）　熟地（二钱）　炒苡仁　木瓜　桂心　炙草（各一钱）
姜枣引。湿盛加制苍术，热去桂加条芩。

妊娠脚气  ***************************
此因内有湿热，外感风寒，相合为病，故往来寒热，状似伤寒。如两腿胫膝火热肿痛者，此湿热盛也，名曰湿脚气。若不肿不热而作痛，或乾枯，大便难，虚烦微热者，此寒湿盛也，名曰乾脚气。另有皱脚、脆脚、足跟肿痛，见四卷胎前本病。
〖治湿脚气〗
●加味苍柏散　孕妇脉浮数，发热恶寒，两腿膝胫肿痛火热，症似伤寒。
制苍术　白术　黄柏　川芎　羌活　独活　生地　当归　赤芍　木通　知母　防己　木瓜　苡仁　甘草　生姜　葱白
温服取汗。
●当归拈痛汤　治孕妇体虚，外感湿热，而成脚气。
当归　炙术　制苍术　酒炒茵陈　酒炒苦参　酒炒条芩　酒炒知母　羌活　防风　升麻　葛根　猪苓　泽泄　炙草
虚甚加人参。
〖治乾脚气〗
●五积散　孕妇脉迟涩有力，虚烦微热，足膝腿胫不热不肿，一味重痛，寒湿为病，非此不除。
当归　川芎　炒芍　茯苓　桔梗　白芷（各一钱）　炒川朴　炒枳壳　陈皮　制苍术（各八分）　法半　甘草　麻黄　桂枝　乾姜（各五分）
姜葱引。

妊娠霍乱  ***************************
乃因风寒暑饮之杂邪为病也。如卒然挥霍变乱，心腹大痛，吐泻交作者，名湿霍乱。若欲吐不能吐，欲泻不得泻，腹中绞痛，邪无去路，名乾霍乱。总因饮食不节，寒热不调，清浊相干，阴阳乖隔而成也。或吐或利，其邪易解。若寒盛则凝邪无去路，俗名绞肠痧是也。
〖治湿霍乱〗
●藿香正气散　见四时感冒。治孕妇因风寒暑食杂揉为病。发热恶寒，腹痛吐泻，头身疼胀，里虽解而表不除，用此散而和之。伤食加消导二香散，见前中暑门。治暑饮合邪，吐多泻少，胸腹胀痛，口渴引饮，通治伏暑吐泻、转筋。
●薷苓汤　见前中暑门。治孕妇夏月中暑，霍乱吐泻，发热恶寒，小便短赤，脉虚而濡。烦渴去桂加葛根，无寒热者单用五苓散。
〖治乾霍乱〗
●盐汤探吐法　见前中食门。治孕妇初患乾霍乱，欲吐不得吐，欲泻不得泻，胸腹刺痛欲死。照法随饮随探，必令或吐或下，方可用药治之。若未得吐泻，切忌妄饮食。盖穀食下咽，反助邪强，气闷立死。
●桂苓甘露饮　治孕妇寒湿暑邪凝结中脘，不得吐泻，腹中绞痛，烦渴尿秘热盛者。
茯苓　炙术　猪苓　泽泄（各钱半）　熟石膏　寒水石　滑石末（各三钱）　桂心（五分）
灯芯引。此方治夹热霍乱。
●加味理中汤　治孕妇乾霍乱。里寒肢冷，舌卷阴紧，脉伏不见，腹中冷痛，转筋阴症。
人参　炙术　炮姜　炙草　藿香（各钱半）　炒研砂仁　益智仁（各一钱）　桂心（五分）
木香引。外用姜葱熨法，见前中寒门。
〖霍乱附法〗
●万氏香苏散　治孕妇霍乱吐泻。
酒炒香附　苏茎叶（各二钱）　陈皮　甘草　藿香（各一钱）　研砂仁（五分）
转筋加木瓜，胎动不安加炙术、芎归。夏加炒连、香茹、条芩，冬加桂枝、炮姜、炙术。
●《济阴》白术散　治霍乱吐泻不止。
炙白术　炒研益智仁　陈皮（各钱半）　煨研草蔻　炒枳壳　炒良姜　赤茯苓（各一钱）
频频与服。

呕吐哕泻  ***************************
〖妊娠呕吐哕〗
古人谓：呕属阳明，有声有物，气血俱病也。吐属太阳，有物无声，血病也。哕属少阳，有声无物，气病也。李杲谓：三者皆属脾胃虚弱。
●二陈汤　通治呕吐，随症加味。
陈皮　法半　茯苓　甘草
生姜、苏茎引。
血虚脉涩加当归、川芎、炙术，气虚脉弱加炙术、人参，血热加条芩，里寒脉迟加砂仁、丁香、吴萸，热盛便秘脉实加炒芩、连、炒枳壳。
●藿香正气散　见四时感冒门。治感冒风寒暑湿，发热恶寒，头痛呕吐。夹食加炒曲、麦芽、山楂、附米，气逆加炒研白蔻、砂仁、木香。
●比和饮　治久病胃虚，闻食即吐。
人参　炙术　茯苓　炙草　藿香　陈皮　炒砂仁　炒神麴　陈穀米　伏龙肝　姜　枣
虚而夹寒加丁香、木香、白蔻。
●和胃汤　治伤食呕吐，肚腹胀热，恶食吐酸，眼胞虚浮，潮热好卧。
陈皮　法半　砂仁　苍术　炒朴　合香　香附　炙草　楂肉　炒曲　麦芽　苏叶　生姜
●香砂六君汤　治孕妇痰饮呕吐，头晕目眩面青，频吐痰水涎沫。
人参　炙术　茯苓　炙草　陈皮　法半　炒香附　煨砂仁　藿香
姜枣引。
●清热四物汤　治孕妇实吐。平日壮盛，偶因停滞，胸腹胀满，二便秘结，痞硬口渴，思饮寒凉，吐多酸臭黏污，脉弦滑实。
酒炒大黄　炒川朴　陈皮　甘草（各一钱）　炒枳壳（五分）　当归　生地　川芎　白芍　条芩（各钱半）
姜引。
●加味温胆汤　治孕妇热吐，因过食煎炒热物，热积胃中，食入即吐。口渴饮冷，吐多痰涎，身热唇红，小水赤涩，脉数而弦。
陈皮　法半　茯苓　甘草　麦冬　炒芩　炒连　竹茹　炒枳实
灯芯引。热甚加石膏末。
●丁萸理中汤　治中寒吐哕，因过食生冷，停滞不消，或胃气虚寒，不化饮食，朝食暮吐，不臭不酸，时作哕噫，面白肢冷，脉迟而涩。
公丁香　泡吴萸　人参（各五分）　炙术（二钱）　炙草　炮姜（各钱半）
或加法半、陈皮。
另有恶阻症，乃系胎病，见四卷。
〖妊娠泄泻〗
●加味理中汤　治孕妇寒泻。脉沉而迟，肠鸣腹痛，暴下清冷，溏如鸭粪。
人参　炙术　炮姜　炙草　赤茯　合香（各钱半）　木香（三分）
寒甚加附片。
●升阳益胃汤　治孕妇飧泄，谷完不化，食后即泻。
人参　蜜耆　炙术　当归　炒芍（各钱半）　炙草　陈皮　炒曲　炒芩（各一钱）　升麻　柴胡（各五分）
姜枣引。
●胃苓汤　见前中湿。治湿泄，水泄，泄下多水，肠鸣而不腹痛。
●甘露饮　见前霍乱。治饮泄，口渴而饮，饮而即泄，反复如是。
●涤痰汤　见前尸厥。治痰泄，痰壅气粗，脉来沉滑，时泻时止。
●清暑益气汤　见前中暑。治暑泄口渴，自汗心烦，面垢脉虚。
●补中益气汤　见前嗣育。治诸泄日久，清阳下陷，气乏脉微。
●参苓白术散　见嗣育方。治脾虚腹满，食入即泄，肢冷倦卧。
●芩连葛根汤　治孕妇火泻，痛一阵泄一阵，口渴尿秘，脉洪数者。
条芩　葛根　白芍（各二钱）　川连　甘草　赤茯　木通（各一钱）
灯芯引。
●升阳除湿汤　治湿泄清浊不分，小水短赤，面色淡黄，身体重痛。
制苍术　炒神麴　陈皮　防风　升麻　柴胡　羌活　甘草　茯苓　泽泄
生姜引。
●加减保和汤　治伤食作泄，臭秽黏污，嗳气吞酸，腹痛恶食，脉滑。
炒厚朴　炒附米　炒萝卜子　炒研砂仁　炒神麴　炙白术　陈皮　炙草　楂肉　炮姜
●和气饮　治风冷传入大肠，肠鸣腹痛，泄下清冷。
制苍术　苏茎叶　藿香　炒朴　防风　茯苓　陈皮　炙草　砂仁　木瓜　木香　生姜
●八柱散　治泻下日久，肠滑不禁。
人参　附片（各五分）　炙术　炙草　炮姜（各钱半）　诃子肉　肉蔻　砂仁　罂粟壳（各一钱）
乌梅引。
●四神丸　治肾气虚寒，每晨行泻。
补骨脂（二两）　五味子　煨肉蔻（各一两）　泡吴萸（五钱）
研细，煮枣肉糊为小丸，米汤每下二钱，日三服。
〖口糜下泻〗
●泻心导赤散　治上发口糜，下泄即止，及至下泄，口疮即愈，上下相移，此心经实热。
生地　木通（各二钱）　甘草梢　淡竹叶（各一钱）　川连（五分）
口糜发时，先服此数剂。
●茯苓车前饮　治心热移于小肠，小水甚少，而下泄甚多，此为水走大肠，宜利小便。
茯苓　车前子（各一两）
煎汤以代茶饮。
〖妊娠吐泻〗
吐泻交作、唇色深红者，内热也。若色久不退，及面黑气喘遗尿者凶。
●六合汤　治长夏夹暑，吐泻交作，腹痛喘嗽等症。
陈皮　法半　茯苓　甘草　炒研扁豆　砂仁　炒川朴　制杏仁　藿香　木瓜　炙术　姜　枣
夏加香茹。
●七味白术散　治脾虚吐泻，肌热口渴，不思饮食。毋论新久，皆可常服。
炙术　沙参　茯苓　藿香　葛根　炙草（各钱半）　木香（五分）　姜　枣
●加味五苓散　治孕妇先吐后泻，面赤唇焦，烦渴便秘，脾胃有热者。
赤茯苓　猪苓　泽泄　炙术　竹茹　车子　片芩　花粉　石膏末　灯草
●加味理中汤　见上寒泻。治先泻后吐，不热不渴，面白神疲，额有微汗，脉沉迟，脾胃虚寒之症。
●消导二陈汤　见中湿门。治吐泻交作，因脾胃有积滞，不能运化水穀，及头身重痛伤湿等症。

妊娠痢疾  ***************************
痢疾，多因外感暑湿，内伤生冷而成。伤于气者，色多白，肺与大肠相表里也。伤于血者，色多赤，心与小肠相表里也。腹窘痛者为里急，频下坠者为后重。又有寒热、时痢、噤口、五色、休息之分，校列于下。
●理中汤　治孕妇寒痢。脏气本虚，复为风冷所乘，肠胃受伤，痢时肠鸣切痛，面白唇青，口渴喜饮热汤，脉沉迟者。
人参　炙术　乾姜　炙草（等分）
白痢加炒研砂仁、益智仁，赤痢加诃子、肉桂心。
●养脏汤　治寒痢日久，脉迟肢冷，下利清稀，唇缓气乏。
人参　炙术　土炒当归　炒芍　蜜耆　炙草　煨肉蔻　诃子肉　瞿粟壳　煨木香　桂心　乌梅　乾姜
●当归芍药汤　治孕妇热痢。湿热结于肠胃，腹痛下利，尿赤舌紫，唇焦渴饮，脉洪。
当归　白芍　条芩　川连　酒炒大黄　甘草　桂心　槟榔　木香
●香连和胃汤　此方治热痢，兼补气血，尤为妥当。
片芩　白芍　木香　川连　当归　炙术　砂仁　陈皮　甘草　茯苓
白痢加炮姜，血痢加炒地榆。
●仓廪汤　治时疫痢。患痢复感时气，寒热无汗，身痛呕逆。
羌活　独活　柴胡　前胡　枳壳　桔梗　川芎　茯苓　陈皮　炙草　人参　陈穀米
生姜引。
●参连开噤散　治噤口痢。火毒冲胃，脉大身热，不能饮食，舌赤唇红，喜饮凉水者。
人参　姜炒川连　去心莲子（等分）
煎汁徐徐嚥下。
●外治方　经霜王瓜藤和茎叶，烧灰存性，麻油调作饼子，贴脐心上，以帛裹住，解毒保胎。或用灶心土末，井底泥调作饼，贴脐心。
●调中益气汤　治水穀痢。脾胃素虚，不能运化，痢下水穀，气乏脉微。
人参　蜜耆　炙术　茯苓　陈皮　炙草　制苍术　炒升麻　炒柴胡　煨木香　姜　枣
痢久加酒炒白芍。
●胃风汤　治湿痢血痢。风伤阴络，血不循经，妄下大肠。湿痢则利下清浊不分，身或重痛。
人参　炙术　当归　川芎　白芍　茯苓　桂心　粟米　姜　枣
湿痢加制苍术、苡仁，血痢加酒炒地榆。
●和中丸　治休息五色二痢。滞热蕴于肠胃，时利时止，五色杂呈者。
人参　归身　炙术　茯苓　川芎　莲肉　泽泄　车子　炙草　白芍　陈皮　炒神麴　麦芽（各二钱）　炮姜　煨肉蔻　木香（各一钱）
研细面糊小丸，姜汤下十二，日三服。凡痢后足肿，脾气下陷也。胸膈胀闷，脾虚作痞也。身重气喘，土不生金也。当在脾家调治，见初集。

妊娠疟疾  ***************************
凡寒热为病，多属半表半里之界，故疟脉自应得弦象。弦迟多寒，弦数多热，弦短伤食，弦滑痰饮。疟脉代散，是邪未解而正先衰，凶症也。
●麻黄羌活汤　治风疟。先伤于寒，后伤于风，先寒后热，热少寒多，脉浮紧而无汗。
麻黄　羌活　防风　甘草（等分）
姜葱引。
孕妇合四物汤服。
●桂枝羌活汤　治风疟。先伤于风，后伤于寒，先热后寒，寒少热多，脉浮缓而有汗。
桂枝　羌活　防风　甘草（等分）
姜枣引。合四物汤服。
●麻桂各半汤　治疟初起。寒热两平，先宜发汗。
麻黄　桂枝　酒芍　炙草（各二钱）　制杏仁（七粒）
姜枣引。温服取微汗，汗多去麻黄。
●桂枝白虎汤　治温疟。热多寒少，烦渴不眠，脉弦数有力。
桂枝　酒芍　甘草（各一钱）　石膏末（三钱）　知母（钱半）　粳米（一撮）
姜枣同煎。
●柴胡白虎汤　治瘅疟。脉弦数，发热不恶寒，烦渴口苦，胸满咳逆，阳气独盛者。
沙参　柴胡（各二钱）　条芩　法半　知母（各钱半）　石膏末（四钱）　甘草（一钱）　粳米（一撮）
姜枣引。
●柴胡桂枝汤　治牝疟。脉弦而迟，恶寒而不发热，腰疼足冷，身重，阴气独盛者。
人参　柴胡　炒芩　法半　甘草　桂枝　酒炒白芍　姜　枣
服取微汗。
●柴平汤　治食疟。内伤饮食，外感风寒暑湿，发热恶寒，腹膈痞闷，吐酸恶食。
沙参　柴胡　条芩　法半　陈皮　甘草　制苍术　炒朴　姜　枣
加煨草果。
●清脾饮　治痰疟。素停痰饮，复感风寒，寒热交作，呕逆晕眩，口吐涎饮。凡疟已经汗下，表里无症，均用此和解。
柴胡　冬芩　法半　炙草　炒朴　炙术　苍术　陈皮　人参　茯苓（各一钱）　槟榔　醋炒青皮　煨研草果（各五分）
姜引。
加减法：饮盛倍白术、茯苓加桂心，痰多倍陈皮加炒研白芥子，渴热加花粉、知母、石膏末，湿盛加苡仁，食滞加炒曲、麦芽、萝卜子。
以上系通用之方，若治孕妇，听加养血安胎之药。
〖治疟要诀〗
风疟初起，恶风自汗，头痛烦渴，先热后寒，初服　桂枝白术汤　。
桂枝　炙术　白芷　川芎　苏叶　桔梗　陈皮　甘草　茯苓　法半　当归　炒芍　葱白　生姜
次服四物汤加柴胡、炒芩、煨草果、姜、枣。日久不止，服补中益气汤加草果。
寒疟初起，寒甚无汗，项背强痛，先寒后热，初服五积散，见脚气门。次服　养胃汤　。
苍术　藿香　法半　茯苓　陈皮　甘草　草果　桂枝　苏梗　姜　枣
暑疟，但发热不恶寒，烦渴喘呕不眠，此阳气独盛，阴气衰微。初服柴胡白虎汤，见上。次服香茹饮加草果、乌梅，日久服清暑益气汤，见中暑。
湿疟，寒热身重，肢节痠疼，呕逆胀满。初起服胃苓汤，见上湿泻。次服清脾饮，见上。久疟不止，服参苓白术散，见嗣育汇方。
痰疟、食疟，过食生冷油腻，停痰夹食，发热憎寒，饥不喜食，食则满闷，腹痛呕逆或吐痰涎。初服清脾饮，次服　四兽饮　。
人参　炙术　茯苓　炙草　陈皮　法半　煨草果　木香　乌梅　生姜
食疟，用消导二陈汤，见前中湿门。
夜疟不止，每逢下午或夜间发热恶寒，及子时或清晨出汗而愈，此寒邪并于血分。初服　加味麻桂汤　。
桂枝　当归　生地（各钱半）　麻黄　黄芩　酒芍　炙草（各一钱）　制杏仁　红花（各五分）　姜　枣
服取微汗。次用四物合小柴胡汤，日久服八珍汤，见嗣育汇方，加草果、乌梅、槟榔。
疟痢并作，初服　加味柴胡汤　。
人参　柴胡　当归　酒芍（各钱半）　条芩　炙草　赤茯（各一钱）　槟榔　醋炒青皮（各五分）　姜　枣
痢止疟不止，用姜桂六君子汤。
●《济阴》祛邪散　治风寒痰食疟久不止，用此每于发疟之前，服之可除。
炒良姜　煨草果　炒砂仁　苏茎叶　藿香　陈皮　炙术　茯苓　炙草　姜枣（等分）
凡疟发作，必待寒热退尽，方可进食，免停滞成癖也。口渴忌饮冷汤，只用生姜、茶叶同煎服，或用老米炒黄，煎汤频服。


卷四  ——————————————————————————————————————————————————————————————————————————————————————————

胎前本病门  ***************************
〖胎前恶阻〗
妇人受孕月馀之后，时时呕吐者，名曰恶阻。若无他病，只择食者，须随其意而与之，轻者过期勿药而愈，重者宜调和脾胃。更审其或因胎气阻逆，或因痰饮阻逆，与夫兼寒兼热，而分治之，不与三卷之呕吐哕症同其治法也。
●保生汤　治受孕月馀，胞门闭塞，脏气内逆，挟胎气上逆于胃，时时呕吐。
土炒白术（去毛）　香附（去白）　陈皮（各二钱）　乌药　甘草　人参（各一钱）
生姜引。
●加味六君子汤　治平素胃虚，中停痰饮，心烦作逆，吐多痰水，头晕目眩。
人参　炙术　茯苓　陈皮　法半（各钱半）　蜜炙枇杷叶　炒研砂仁　藿香（各一钱）　炒枳壳　炙草（各五分）
生姜引。胃热便秘去人参，加酒炒大黄、黄芩。胃寒喜饮热汤，加炮姜、桂心。
●加味温胆汤　治胃热恶阻，呕吐酸苦，心中烦热，愦闷口乾，面赤，喜饮冷。
去心麦冬（二钱）　陈皮　法半　茯苓　竹茹　芦根（各一钱）　煨枳实　炒连　炙草（各五分）
姜枣引。
恶阻只在一二月内，余月呕吐详前三卷。
《大全》云：孕妇禀受怯弱，便生恶阻，颜色如故，脉息如常，但觉肢体沉重，头晕目眩，恶闻食气而择食，欲啖酸硷果物，懒惰嗜卧，或作寒热，心中愦乱，恍惚难支。此因经血既闭，水渍于脏，脏气不宣通，故时时呕吐也。
薛氏曰：此症有因中脘停痰，用枳桔二陈汤。因饮食停滞，用六君子汤加炒枳壳、神麴、麦芽，不思食更加苏梗。胃气不和，六君去法半加炒朴、麦冬、竹茹，兼气恼加枳壳、制香附，胁痛加柴、白芍。
●丁香散　治胃寒吐逆反食，及心腹冷痛，四肢冷逆，脉沉迟者。
公丁香　人参　藿香　炮姜（等分研细）
白汤下二钱，日三服。
●白术散　治胎气阻逆，频呕不思饮食。
人参　炙术　川芎　紫苏（各钱半）　炒砂仁　炒青皮　诃子　炙草（各一钱）
姜引。
●橘皮汤　治恶阻食下即出。
人参　陈皮　炙术　竹茹（各二钱）　炒术（钱半）
生姜引。此方平火降逆。
余用二陈汤加减，见前三卷。
按：一治见饮食即作吐，用新黄土和盐少许，搓三大丸，烧红淬滚汤中，顿服日止，随进药物。或用心土，水为丸，塞右鼻，服药，亦不作吐。
〖胎前胞阻〗
孕妇腹痛，名曰胞阻，须审其痛。或上在心胃之间，多属食滞作痛也。或中在腰腹之间，多属胎气不安作痛也。若在少腹之间，则必因胞血受寒，或停水尿难而作痛也。
●加味平胃散　治心胃作痛，因停食积滞者。
炒川朴　制苍术　炒神麴　陈皮　炙草　楂肉（各一钱）　炒研草果　炒枳壳（各五分）
姜引。便闭加酒大黄。
●延胡四物汤　治腰腹作痛，或胎动下血者。
酒煮元胡（三钱）　当归　熟地　川芎　白芍（各二钱）
胎动下血加川续断。
●加味胶艾汤　治腹腰痛甚，服此以防胎堕。
当归　熟地　白芍　炒阿胶　炒杜仲（各钱半）　川芎　艾叶（各八分）　葱白（三寸）　炒黑豆（一合）
淬酒同煎服。若兼外感，恶寒发热，头疼身痛，加独活、羌活。
●蜜消煎　治内热郁结，胸腹胀痛，便闭烦渴，舌赤唇焦，脉实有力。
蜂蜜（一两）　芒硝（三钱）
热服取下。
●加味归芎汤　治少腹作痛，胞中之血受寒者。
蛤粉　炒阿胶　川芎（各二钱）　当归（四钱）　艾叶　人参　炙草　炮吴萸（各五分）
●导赤散　治因尿涩，少腹胀痛，舌赤烦渴，便黄。
生地（三钱）　木通（二钱）　甘草梢（一钱）
灯心或淡竹叶引。
●五苓散　治前症。
炙术　赤茯　泽泄　猪苓（各二钱）　桂心（五分）
有热去桂。
〖诸痛附法〗
●心胃作痛
《大全》云：孕妇心胃痛，多因风寒痰饮交结为病。若真心痛，面黑肢冷至时节，旦发夕死，夕发旦死。外因者，乍作乍安，及伤子脏，则胎动下血。
薛氏曰：有因饮食者，用平胃散加消导药。心下停滞，按之痛满，更加茯苓、法半、藿香、草果。如卒然心痛，则用炙术、赤芍、条芩、茯苓、葛根、姜、枣。脾胃受伤，按之痛减，用六君子汤。若因怒心痛，面青脉弦，内加柴胡、白芍。因寒心痛，面白脉迟，内加炮姜，砂仁、桂心。
●加味二陈汤　治肝脾气滞，心痛肋胀，恶食吐酸。
陈皮　茯苓　法半　炒芍（各钱半）　甘草　楂肉（各一钱）　木香　炒栀仁　炒青皮（各五分）
姜引。
●归脾汤　治心悸痛，肌热盗汗，食少不眠。
人参　炙术　蜜耆　茯神　当归　炒枣仁　桂元肉（各钱半）　远志肉　炙草（各一钱）　木香（五分）
姜枣引。
●加减丁桂汤　治心胃寒痛，喜热手摩，面白唇缓，口气微冷而脉沉迟。
丁香　桂心　炮姜（各五分）　制苍术　白术　炙草　陈皮　砂仁　苏梗（各一钱）
●清热解郁汤　治心胃热痛，口气蒸手，便秘烦渴，唇赤脉洪。
制苍术　附米　条芩　赤苓　川芎　陈皮（各一钱）　甘草　炒连　栀仁　淡竹叶（各五分）
●妊娠腹痛
立斋曰：孕妇不时腹痛，或小腹重坠，四物汤加陈皮、炙术、苏梗。脾虚腹痛，四君汤加当归、熟地、苏梗。气虚腹痛，用补中益气汤。
●当归芍药散　《金匮》治孕妇腹中痛。
当归　白芍（各两半）　炙术　茯苓（各二两）　川芎　泽泄（各八钱）
晒研为末，白汤每下三钱，日二服。
●清中汤　治火郁腹痛，便秘烦渴，面赤脉洪。
当归　川芎　白芍　赤苓（各钱半）　陈皮　条芩　甘草（各一钱）　炒连　栀仁　煨研草果（各五分）
痛甚加元胡。
●木香流气饮　治阴阳壅滞，气不宣通，胸腹胀痛。
木香　煨草果　泡吴萸　醋炒青皮　炮姜　升麻　柴胡（各五分）　炒研益智　制苍术　炒厚朴　法半　陈皮　茯苓　川芎　当归（各一钱）
苏茎引。
●加减理中汤　治孕妇里寒腹痛，脉迟无力，或肢冷拘急，及感寒霍乱，呕吐冷涎，便溏下利。
人参　炙术　乾姜　炙草（半分）
自利腹痛加木香，腹满去炙草加香附、苏茎，呕甚去术加法半，脐下动气去术加桂。
●少腹作痛
立斋曰：孕妇小腹痛，若因风寒客于胞络，痛必迂缓，腹皮或冷，法宜疏解。若因气血虚，用八珍汤。脾气虚，用六君汤。中气虚，用补中益气汤。
●安胎和气饮　治少腹胀而冷痛，小便频数，大便虚滑。
煨诃子（取肉）　炙术（各二钱）　陈皮　炙草　炒芍　炒良姜（各一钱）　木香（三分）　炒米（一撮）　姜（三片）
●加味柴胡汤　治少腹痛连两胁，左右拘牵，小水不利。
人参　柴胡　条芩（各二钱）　法半　茯苓　酒芍　甘草（各一钱）　炒青皮　栀仁（各五分）
姜枣引。
●紫苏饮　见后子悬。治风寒客于胞络，小腹作痛，可常服之。
●妊娠腰痛
立斋曰：有因劳伤元气，腰痛难伸者，用八珍汤加炒杜仲、炒阿胶、煨砂仁。若气血郁滞，用紫苏饮加枳壳、桔梗。肝火郁结，肾气不通，用上加味柴胡汤。肝脾气郁，用归脾汤加柴胡、酒炒白芍、炒枳壳。
●加味四物汤　治血热血滞，腰痛便燥，或发寒热。
当归　酒芍　生地　川芎（各二钱）　条芩　柴胡（各钱半）　炒川柏　枳壳　木香（各五分）
兼湿加苍术、苡仁。
●独活寄生汤　治肾虚复感风寒，腰冷重痛。
独活　续断　沙参　炙术　茯苓　炙草　当归　熟地　川芎　炒芍　秦艽　防风　牛膝　炒杜仲（各一钱）　北细辛　桂心（各五分）
姜枣引。孕妇去牛膝。腰冷属湿，当服肾著汤，见后皱脚。
●《济阴》补肾汤　治肾虚腰痛。
当归　炒芍　熟地　生地　炒杜仲　小茴　骨脂　陈皮　茯苓　续断（各一钱）　黄芩　炒柏　知母　炙草（各五分）
姜枣引。
●加减通气散　治跌仆闪挫，胎动腰痛。
当归（三钱）　川芎　酒煮元胡（各二钱）　香附　陈皮　炙草　川续断　炒杜仲　炒小茴（各一钱）　炒黑豆
淬酒兑服。
●五加皮饮　通治腰痛，无论寒热虚实。
五加皮　川续断　炒杜仲（各二钱）　当归　川芎　炒芍　川独活　盐水炒萆薢（各钱半）　防风　细辛（各五分）
酒引。
●肩背作痛
东垣曰：头前脊强，乃太阳之经气不行也。膀胱之气不通行，湿气风邪著于肩背而作痛。取著于太阴，则肩背痛。著于太阳，则头项腰脊俱痛。
●羌活胜湿汤　通治肩背痛，随症加引。
羌活　独活（各二钱）　川芎　藁本　防风　炙草（各一钱）　蔓京子（八分）
孕妇血虚郁痛，夜甚日轻，加当归、炒芍。气郁常痛，加木香、香附、陈皮。气虚郁痛，时痛时止，加参耆、升麻、柴胡。血瘀夜痛不止，加姜黄、红花。风郁作痛，肩项强直，加归、芎、威灵仙。湿郁痛则重坠，加白术、苍术。痰郁痛则呕吐晕眩，加天麻、法半、胆星。如身重腰中沉沉然，中有寒湿也，加酒洗防己、附片。
●清热饮　治风热乘肺，外攻肩背，皮热作痛，便燥喘嗽。
羌活　防风　藁本　川芎　炒芩　酒芍　当归　生地（各一钱）　甘草　炒连（各五分）　葱白（三寸）
●豁痰汤　治风痰结紧，肩背胀痛，晕眩呕涎。
制苍术　法半　川芎　茯苓　陈皮　甘草　香附　桔梗（各一钱）　炒枳壳　威灵仙　海桐皮　栀仁　姜黄（各五分）
姜引。
●顺气化痰汤　治痰气凝结，背心一点作痛。
炒殭蚕　法半　茯苓　制术　陈皮　甘草　白芷　川芎　香附　苏叶　桔梗（各一钱）　炒枳壳　乌药（各五分）
姜引。
●妊娠胁痛
脉双弦者，肝气有馀，两胁作痛，自两胁下痛引少腹，当辨内外所感治之。如暴怒伤肝，悲哀气结，及饮食生冷，跌仆伤形，或痰积注胁，与血相搏，此内因为病也。若伤寒传少阳，口苦胁痛，及风寒湿热袭，胁胀痛者，此外因为病也。总宜顺气和血，散结化痰。
●芎枳散　治左胁独痛，属血瘀者。
面炒枳壳　郁金　甘草（各八分）　川芎　当归　赤芍　生地（各钱半）
酒兑服，若兼寒热加柴胡、炒芩，姜葱引。
●左金丸　治肝火燥甚，左肋刺痛，吞酸吐水，或筋疝痞结。
姜汁炒黄连（六钱）　盐水泡吴萸（焙乾，一钱）
共研极细，水为小丸，姜汤每下二钱。
●加味地黄汤　治因恼怒房劳，伤损肝肾，左肋常痛者。
炒黄淮药　枣皮　当归　续断（各钱半）　茯苓　泽泄　丹皮　川芎　柴胡（各一钱）　制熟地（三钱）
●橘枳散　治右肋独痛，属痰气者。
酒炒枳壳　姜黄　陈皮　甘草（各一钱）
加当归、川芎、炒芍、香附各钱五分。喘嗽加苏叶、桔梗、贝母，葱白引。
●汗肠汤　治两胁俱痛，肝火盛而口苦咽乾，脉弦者。
柴胡　酒芍　川芎　附子　当归（各钱半）　炒青皮　枳壳　胆草　甘草　木香（各五分）　条芩　法半（各一钱）
凡肝虚胁痛，寒热往来，用逍遥散。劳伤胁痛，气乏脉微，用补中益气汤。俱随症加味，若胁痛有一条扛起，属积食痰饮，宜消滞化痰散饮。
●妊娠头痛
因风而痛，为头风，必兼晕眩。因热而痛晕，必兼烦渴。因气郁而痛晕，必志意不伸。因痰而痛晕，必呕吐痰涎。因湿而痛晕，必头项强，身躯重，足膝冷。因虚而痛晕，必动则更痛更晕。因伤食而痛晕，必嗳气吐酸，腹胀不食。此辨症之大略，余详初集大方脉。
●芎芷石膏汤　治一切头风。
川芎　白芷　熟石膏　白菊花　羌活　藁本　当归　生姜　葱白
风甚加芥穗、防风，热甚加炒芩、栀仁、薄荷、生地、甘草，若痛加北细辛。
●加味茶调散　治偏正头风，发热畏寒，晕眩脉浮。
羌活　防风　白芷　川芎　芥穗　薄荷　菊花　甘草　当归　酒芍（各一钱）　细辛（五分）　茶叶（一撮）
●消风散热汤　治风热头痛，口渴心烦，痛无休止，唇红脉数。
羌活　防风　当归　川芎　白芍　生地　酒芩　连翘（各一钱）　炒牛蒡　栀子　知母（各五分）
秘结加酒炒大黄，脑顶痛加藁本，左痛甚倍生地加柴胡、薄荷，右痛甚加葛根、葱白。
●苏子降气汤　治气郁头痛，上盛下虚，志意不伸，气浮脉结。
炒苏子　炒厚朴　法半　前胡　陈皮　当归（各一钱）　炙草　桂心（各五分）
姜引。
●半夏麻术汤　治风痰头痛，头昏眼黑，烦闷呕痰，气逆脉滑。
法半　炙术　炒曲　麦芽　天麻　茯苓（各一钱）　制苍术　人参　蜜耆　陈皮　泽泄（各五分）　黄柏　乾姜（各三分）
或加归芎。
●加减除湿汤　治湿郁头痛，肌热身重，项强足软，便秘脉细。
羌活　藁本　升麻　柴胡　苍术　防风　伏毛　甘草（各五分）　当归　川芎　白芷　炒芩　炙术　苡仁　茯苓　泽泄（各一钱）
生姜引。
●消导二陈汤　见三卷中湿。治夹食头痛，吞酸恶食，吐泻脉滑等症。
●补中益气汤　见嗣育汇方。治气虚头痛，寒热心烦，懒言恶食等症。
●顺气和中汤　即前方加川芎、炒芍、京子、细辛。《宝鉴》用治清阳不升，浊气上逆，头痛恶风，脉弦无力。
●调荣养卫汤　即前方加羌活、防风、川芎、细辛。节菴用治劳力感寒，发热恶风，头痛身疼，微渴自汗，脉浮无力。
●加味四物汤　治血虚头痛，属阴痛甚者。
当归　熟地　川芎　炒芍（各二钱）　酒炒芥穗　天麻（各钱半）
热加炒芩，风加防风、薄荷。
●八珍汤　见二卷嗣育门。治气血两虚，时常头痛。风甚加芥尾、防风，夹热加酒芩、薄荷，夹痰加法半、胆星，寒加细辛。
●眉稜骨痛
●羌活冲和汤　治眉稜骨痛。
羌活　白菊花（各钱半）　川芎　白芷（各二钱）　制苍术　肉防风　炒条芩　酒洗生地（各一钱）　北细辛　小甘草（各五分）　生姜（二片）　葱白（三寸）
孕妇加当归二钱。
古法用冲和汤治诸般头痛，随经加引。痛由顶后起者，属膀胱经，加藁本，倍羌活。痛由耳后起者，属胆经，加酒炒白芍、柴胡。痛由太阳起，牵引头额两目者，属胃经，加石膏末、葛根，倍白芷。头痛兼身重腹痛者，属脾经，加炙白术、炒白芍，倍苍术。头痛兼足冷气逆者，属肾经，倍细辛。寒甚无汗，加麻黄、炮附子。头痛兼呕吐涎沫，手足厥冷者，属肝经，加泡吴萸，减黄芩。痛吐痰饮，四肢不冷者，加法半、胆星。风甚眩掉，加炒殭蚕、天麻。火甚烦渴，加栀仁、石膏。便秘，加酒炒大黄。血虚，合四物，加炒芥穗。
●碧云散　外治眉骨风、头风、目翳。
鹅不食草（即石胡荽，俗名沙闹草）　川芎（各五钱）　北细辛　辛夷（净仁。各一钱）　青黛（五分）
晒研极细，每用少许，频频搐鼻作嚏，能追出风邪，坠落风翳，常用自效。
●荜茇散　恐前药未备，用此代之。
荜茇（五钱）
晒研极细，用猪胆汁拌，再晒研，频㗜取嚏，亦妙。
●雷头风
此症先因头面多受湿热冷毒之气蕴入头中，复触风寒，致令响如风雷，头旋发热，日久冲入眼内，脑汁下注，瞳仁变色，甚则大小不定而危矣，古用泻肝散、磁石丸虚实分治，与孕妇不宜，故不录入。
●清震汤　治雷头风，头面突起疙瘩，耳中响若雷鸣，甚则壮热憎寒，项背强急。
制苍术　炒升麻　陈荷叶（等分）
煎服。缓缓取效，或加芎、归。
●真头痛
真头痛，痛连脑内，手足青黑，冷至肘膝，朝发夕死，夕发朝死。凡头痛晕眩，沉迷不醒，及卒然大痛昏倒，醒来视物不见，人神散亡，皆属不治。
●人参芎附汤　治真头痛，手足冷至肘膝，脉无神气，及虚寒晕眩卒死者。
人参　川芎　制附子（等分）
频频煎服。
《脉略》曰：头痛短涩难医治，浮滑弦洪病易除。又曰：寸口脉紧，或浮或弦，皆主头痛。大法风浮寒紧，湿细暑虚，饮弦痰滑，伤暑浮濡。急数洪大，风火痰居。微弱短涩，气血两虚。
〖子悬胎上逼心〗
孕妇胸膈胀满，名曰子悬，更加喘甚，名胎上逼心。盖受孕四五月内，相火养胎，以致胎热，气逆上冲也。
●紫苏饮　治子悬胎上逼心，因胎气不和，凑上胸腹，腹满头痛，甚则心腹腰胁胀疼作喘。
苏叶　当归（各钱半）　川芎　白芍　人参　陈皮　大腹皮（各一钱）　甘草（五分）
生姜引。心腹痛甚加元胡、木香，心烦加羚羊角末，有热加条芩，寒加砂仁，食滞加炒曲、麦芽、楂肉、香附。
●葱白散　治前症。葱白十四个，煎汤频服，通阳气，善安胎，脉浮滑宜之。
〖子肿子满〗
头面遍身浮肿，小水短少者，属水气为病，名曰子肿。遍身俱肿，腹胀而喘，在六七个月内，名曰子满。大抵气之为病多喘促，水之为病多胀满。喘促属肺，胀满属脾，因素有水气湿邪，故受孕有肿满之症也。倘见未成形，被水浸渍，其胎每致损坏。已成形者，尚可调治，故在五月六月后，虽患肿满，亦无妨也。
●茯苓导水汤　治子肿子满，由水气湿邪，伤于脾肺，水气浸胎，喘促难卧，湿邪伤胎，胀满难堪。
茯苓　猪苓　泽泄　炙术　陈皮　木瓜　炒桑皮　大腹皮　苏茎叶（各一钱）　炒研砂仁　槟榔　木香（各五分）
姜引。胀甚加枳壳。
●丹溪白术散　治脾虚不能制水，虚气游溢，通身浮肿而不胀喘。
炙白术　茯苓皮（各钱半）　茯苓皮　陈皮　川芎　木通（各一钱）
姜皮引。
●苏子降气汤　见前头痛。治肿满促喘不得卧者，喘甚加杏仁、桑皮。
●金色鲤鱼汤　治肿满服前方不效者。金色鲤鱼重一斤者和冬瓜皮二两，葱白七寸，煮极烂，频饮汤食肉，或入盐少许，切忌酸硷。
〖妊娠子气〗
自膝至足肿胀而小水长者，属湿气为病，名曰子气。因冲任虚，素受湿气，致受孕而足肿，喘闷妨食，甚则脚指出黄水，不与水肿同治也。
●茯苓导水汤　见上，内加防己，胀甚加枳壳，治子气。
●天仙藤散　治子气。
天仙藤（即青木香藤，微炒）　酒炒香附　炙草　陈皮　乌药（各一钱）　木瓜（五分）　苏叶
生姜引。日三服。
〖皱脚脆脚〗
两脚肿大，肤厚如黄柏皮者，名曰皱脚，属湿也。脚肿皮薄，光亮如吹尿胞者，名曰脆脚，属水也。二症初起俱服茯苓导水汤，见上，照症加味。
●防己汤　治皱脚、脆脚湿水盛者。
防己　制苍术　独活　秦艽　炒桑皮　苏茎叶　陈皮　木瓜　木通（各一钱）　当归　川芎　炒苡仁　炒香附　赤茯苓（各钱半）
●肾著汤　治伤食足肿及身重腹痛，腰冷不渴，小便自利，饮食如故，病属下焦。
茯苓　炮姜（各四钱）　炙草　炙术（各二钱）
或加炒苡仁、炒杜仲。
喻嘉言曰：腰冷如坐水中，非肾之精气冷也，故饮食如故，便利不渴，且与肠胃之腑无关。况肾脏乎，故但用辛温从阳、淡渗行水之药足矣。
汪訒菴曰：此方治肾病而用脾药，益土正所以制水也。
按：此乃外感之湿邪，本非肾虚为病，故不用地黄等汤也。
〖妊娠子烦〗
受孕四五个月，相火用事，或盛夏君火大行，俱能乘肺，致生烦躁。亦有停痰积饮滞于胸膈，心烦胎动不安者。
●知母饮　治无他病症，惟时时心烦，此胎中郁热，上乘心肺也。
知母　麦冬　甘草（各一钱）　黄耆　条芩　赤茯（各钱半）　竹沥（兑服）
热甚加羚羊角末。
●竹叶汤　治心惊胆怯，终日烦闷。
去心麦冬　沙参（各二钱）　茯苓　条芩（各钱半）　淡竹叶（十皮）
或加防风、知母，有痰加竹沥。
〖脏躁悲伤〗
孕妇无故，时时伤悲哀痛象，若神灵凭依者，名脏躁，乃因肺金燥也。肺主悲哀，胎热则火炎灼金，肺不能自持，故生悲伤。
●甘麦大枣汤　主治脏躁。
甘草（五钱）　小麦（二两）　大枣（三枚）
煎汤频服。
●竹茹汤　治心虚胆怯，无故悲伤。
竹茹　茯神（各二钱）　小麦　麦冬　法半　沙参　炙术（各一钱）
姜枣引。
●加味八珍汤　治形气虚羸，悲哀不止。
沙参　炙术　茯苓　当归　生地　川芎　酒芍　炒芩　竹茹（各钱半）　炙草　麦冬（各一钱）　栀仁（五分）
姜枣引。
〖痫证要略〗
痫症类乎痉病者，谓发时瘛瘲，痰壅气促，口噤昏倒，似乎发痉，但四体柔软，非若痉风之一身强直。痫症昏死，食顷即醒，依然如无病之人，非若痉风之终日昏迷也。然有阴阳、痰食、风惊之别，详见《幼科》。
〖妊娠子痫〗
孕妇则有子痫一症，乃因心肝风热所致，不与诸痫同治法也。
●羚羊角散　治子痫忽然昏倒，须臾自醒，仍如好人，面色青红，脉浮而弦。
羚羊角锯末　川独活　炒研枣仁　去皮尖杏仁　炒苡仁　五加皮　防风　川芎（各一钱）　当归　茯神（各钱半）　甘草　木香（各五分）
生姜引。
●勾藤汤　治子痫风热甚，手足搐搦者。
勾藤勾　当归　茯神　沙参（各二钱）　川续断　桔梗（各钱半）
烦热加石膏，临产月加桂心，忌猪肉、松菜。
●消风散　治子痫初起，因感风寒，脉症有表者。
羌活　独活　防风　芥尾　薄荷　天麻　勾子　胆星　柴胡　陈皮　甘草（各一钱）　当归　茯神　川芎（各钱半）
姜引。
●醒脾汤　治子痫，面色青白，口吐涎沫，唇缓音微，脉来沉细，此为脏寒阴痫，痰入心包也。
人参　炙术　茯苓　法半　炙草　陈皮　天麻　胆星（各一钱）　炒殭蚕　制全蝎　木香（各五分）　陈米（一撮）　姜（三片）
〖妊娠子嗽〗
孕妇咳嗽，谓之子嗽，嗽久每致伤胎。有阴虚火动，痰饮上逆及感冒风寒数症。
●枳桔二陈汤　治因痰咳嗽。
陈皮　法半　茯苓（各钱半）　炙草　桔梗（各一钱）　炒枳壳（五分）
生姜引。风痰加前胡、柴苏。
●桔梗汤　治风寒咳嗽，发热气喘，脉浮者。
天冬　赤茯（各钱半）　炒桑皮　苏茎叶　桔梗（各一钱）　制杏仁　麻黄　贝母　甘草（各五分）
姜葱引。有汗去麻黄。
●茯苓补心汤　治孕妇阴虚气弱，发热恶寒，咳嗽呕痰及吐衄便血等症。
人参　茯苓　当归　熟地　炒芍　川芎（各钱半）　前胡　葛根　苏叶　陈皮　法半　桔梗　甘草（各一钱）　木香
生姜引。寒甚加芥穗、防风，喘加杏仁。
●紫菀汤　治子嗽因火邪乘肺，面赤鼻乾，气喘者。
紫菀　天冬（各二钱）　炒桑皮　桔梗（各一钱）　制杏仁　竹茹　炙草（各五分）
生蜜引。风加芥尾、防风。
●麦味地黄汤　治人嗽阴虚。
熟地（三钱）　炒山药　枣皮　麦冬（去心。各二钱）　茯苓　泽泄　丹皮（各钱半）　五味子（一钱）
●喘嗽附法
●《济阴》方　治上气喘急，大便不通，呕吐不食，腹胁胀痛。
熟地　川芎　陈皮　桔梗（各钱半）　炒厚朴　炮姜　甘草　苏叶（各一钱）
木香引。
●八仙汤　治气闭喘急，不得安眠，因寒邪客入肺俞，寒化为热，闭塞肺窍。
麻黄　杏仁　贝母　知母　甘草　桔梗　条芩　石膏
先服数剂。
●九宝汤　治孕妇素有吼疾，遇寒即发，喘促气急，因而动胎。
苏茎叶　大腹皮　炒桑皮　麻黄　杏仁　陈皮　甘草　薄荷　桂心
胎动加芎、归、续断。
●参苏饮　见三卷伤风门。治春月风湿伤肺，气逆喘嗽。内加芎、归，喘急去参加杏仁，夹热去参加炒芩，寒热甚去参加柴胡、白芷，泻加炒扁豆、炙术，表重加葱白、防风，胎动加续断、杜仲、炒芍。
●清肺汤　治夏月火邪剋金，气喘热嗽。
去心麦冬　天冬　知母　贝母　陈皮　桔梗　条芩　炒桑皮
喘加杏仁，痰加法半，气滞加炒香附、枳壳，食滞加炒曲、麦芽，燥痰难出加制栝蒌仁。
●加味旋覆散　见三卷伤风门。治秋月风邪伤肺，咳嗽气喘。
●荆防败毒散　见三卷瘟疫门。治冬月寒邪伤肺，咳嗽气喘。
薛立斋曰：孕妇脾肺气虚，咳嗽喘急，用六君子汤加桔梗、芎、归。嗽用四物汤加芥穗、全胡、桔梗、桑皮、杏仁。脾胃素虚，复感风寒，脉弱喘嗽，用补中益气汤加杏仁、桑皮、桔梗、茯苓。肾火上炎，气逆喘嗽，用六味地黄汤加五味、麦冬。
〖转胞尿闭〗
孕妇胎压胞系，了戾不得，小便饮食如常，心烦不得卧者，名曰转胞。
●丹溪举胎法　令熟惯稳婆以香油涂手，牵起其胎，则尿自出。又法，扶抱孕妇，倒竖片时，胎自牵起，轻轻放下平卧，尿自出。
●加味四物汤
人参　炙术　陈皮　升麻　当归　熟地　白芍　川芎
煎服，服后以指探喉取吐，吐后再服探吐，胎必随气而上，尿自通。
●加味五芥散　转胞尿闭，用前方法胎举而尿仍不利者，则是停饮阻隔。
赤苓　猪苓　炙术　泽泄　阿胶（各钱半）　桂心（五分）
●丹溪参术散　治转胞尿闭，因气血虚弱，痰饮壅滞，逼胎下压，及胞压在一边，胞系了戾，脐下急痛，尿闭日数十次者。
人参　炙术　陈皮　茯苓　法半　炙草　当归　川芎　白芍　熟地
姜引。
此症有因禀受弱者，有因忧闷多性躁急者，有因贪食厚味热结小肠者，当审症治之。
〖妊娠子淋〗
万罗田曰：子淋有二症，一因孕妇自病，一因子为母病。然孕妇自病亦有二因，或服食辛热，致生内热者，或自汗自利，日久津液枯竭者。子为母病亦有二因，或因胎气郁热者，或因胎形逼塞，尿窍不利者。治法，热者清之，燥者润之，壅则行之，塞则通之。
●《金鉴》方　治热结膀胱，小水频数，窘塞点滴。
赤芍　条芩　赤苓　当归（各钱半）　栀子　牛蒡子　甘草梢（各一钱）
甚者加生地、木通、车子、泽泄。
●安荣散　治子淋心烦闷乱，因膀胱小肠虚热，致令肾燥、肺燥、血燥，烦闷。
沙参　麦冬　当归　滑石末（各二钱）　木通　甘草梢　北细辛（各一钱）
灯芯引。
●生津汤　治因自汗自利，久则津液枯竭而成子淋。
人参　蜜耆　当归　熟地　麦冬　赤芍　赤茯　木通　炙草　淡竹叶
●木通汤　治过食煎炒、酒面、辛热物，热结膀胱，小便短赤，尿窍作痛者。
木通　生地　条芩　赤茯（各二钱）　赤芍　海金沙　甘草梢（各一钱）　淡竹叶（十皮）
●《济阴》方　治受孕数月小水赤涩，淋漓胀痛，心烦闷乱，不思饮食。
炒桑皮　瞿麦　赤茯　木通　条芩　赤芍（各一钱）　车子　冬葵子　炒枳壳（各五分）
●地肤汤　治热盛脉实，子淋胀痛。
地肤子　车子　知母　条芩　赤茯　赤芍　冬葵子　木通（各一钱）　炒枳壳　升麻　甘草梢（各五分）
大便秘加煨大黄。
●润燥场　治阴虚燥结，小便点滴，头目昏眩，脉涩无力。
当归　熟地　川芎　酒芍　旗参　麦冬（各钱半）　黄柏　知母　桂元（各一钱）
●五淋散　通治淋症，小水频数，点滴疼痛。
黑栀仁　赤芍　甘草（各一钱）　赤茯苓　当归　条芩（各钱半）
热甚加木通、生地、泽泄、车全、滑石末。
〖便闭附法〗
●小便癃闭
膀胱热结，轻者为癃，其小便淋漓，点滴而出，日行数十次，尿少而窍上作痛。重者为闭，小便秘结，点滴不行，少腹胀满而作痛。
●八正散　治孕妇热实不化，大便硬结，小水癃闭，腹中胀痛，脉实有力。
车子　木通　瞿麦　萹蓄　滑石末　甘草梢　炒栀子　煨大黄
便利去大黄。
●加味导赤散　治心热移入小肠，尿闭不通，舌赤烦渴。
生地（三钱）　赤苓　条芩　木通（各钱半）　甘草梢　炒栀子　泽泄　车子　淡竹叶（各一钱）
●加减五淋散　治热结膀胱，小便淋漓胀痛。
当归　赤芍　生地　条芩　赤茯（各钱半）　甘草梢　栀子　木通（各一钱）
热甚加泽泄、车子、滑石末。
●加味五苓散　治脏气素虚，被热壅滞，宣化不行，非塞非痛，窍闭不利，腹胀而少腹紧满。
炙术　赤茯　猪苓　泽泄　车子　苡仁（各钱半）　桂心（五分）
●《金匮》肾气汤　治孕妇阳虚不化，厥冷恶寒，脉沉无力，小水癃闭。并治转胞，脾肾两虚，肚腹胀大，四肢浮肿，喘急痰嗽，尿闭粪溏。
熟地（三钱）　炒淮药　茯苓（各钱半）　丹皮　泽泻　枣皮（各一钱）　酒炒车子　牛膝　炮附子　肉桂（各五分。或用桂心）
●大便不通
饮食之物，有入必有出，苟大便不通，出入之机缄息矣，急宜通之。然有虚实、寒热、风湿、气血等闭。
●加味四物汤　治大便闭结，腹满胀痛，实热甚者。
酒炒大黄（一钱）　炒枳实　炒朴（各五分）　当归　生地　川芎　白芍　枯芩（各钱半）
服取下为度。
●四顺清凉饮　治肺与大肠有热，热则津液少，大便枯燥。
当归　生地（各三钱）　柴胡（钱半）　甘草（一钱）
若气实脉强，当用八正散，见上。
●加味保和汤　治脉虚食少，滞热停积，腹满便秘。
炒研萝卜子　炒神麴　山楂肉　法半　陈皮　连翘（各一钱）　当归　茯苓　炙术（各钱半）　炒枳壳　木香　香附（各五分）
●木香顺气汤　治阴阳壅滞，气不宣通，胸腹痞胀，大便秘结。
炒研草果　炒研益智　醋炒青皮　泡吴萸　升麻　柴胡（各五分）　法半　陈皮　茯苓　当归（各一钱）　木香（五分，磨汁兑服）
●润燥生津汤　治体羸久病，津液枯竭，大便燥涩。
熟地　生地　天冬　麦冬　当归（各钱半）　制苍术　白术　泽泄　茯苓　白芍（各一钱）　五味子（去油）　栝蒌仁（各五分）
多服自通。或用猪胆导法，见三卷伤寒门。
●《济阴》方　治风气便闭。
炒枳壳　防风　芥穗　甘草（各一钱）　当归　秦艽　茯苓　香附（各钱半）　葱（三寸）　生姜（三片）
●滋燥养荣汤　治孕妇风燥血燥，大便秘结，及火灼肺金，皮肤皱裂，发燥毛焦，爪枯筋急。
熟地　生地　当归　酒芍　炒芩　防风　甘草　秦艽　芥穗　丹参
●大小便闭
《大全》云：孕妇便闭，由脏腑之热所致。盖大肠热则大便不通，小肠热则小水不利，大小肠俱热，则二便俱闭也。
立斋曰：大肠血燥便闭，用四物汤加制桃仁、炒条芩。气滞便闭，用紫苏饮，方见子悬，加制杏仁、酒芩。肠胃气虚便闭，用六君汤加杏仁、苏叶。肝脾蕴热，用清肝散，见上胁痛。心肝虚热，用逍遥散加丹皮、栀仁、车前子。气血俱虚，脉浮而涩，用八珍汤加杏仁、桃仁。
●加味木通散　治二便不通，热结肠胃，脉数有力。
木通　赤茯　生地　当归　条芩　滑石末（各钱半）　瞿麦　萹蓄　车子　桃仁　甘草　薄荷　酒炒大黄（各八分）
●大腹皮饮　治二便不通，气滞肠胃，脉大而结者。
大腹皮　赤茯　香附　当归　川芎（各钱半）　炒枳壳　甘草梢　苏梗（各一钱）
姜葱引。
●八正散　治二便不通，口渴面赤，少腹胀痛，脉浮数者。方见上。
●当归散　治因恼怒气急作喘，腹满胀痛，二便不通。
当归（二钱）　川芎　酒芍　柴胡　赤茯　香附（各一钱）　炒枳壳　甘草　木香（各五钱）　姜引。
〖遗尿不禁〗
经曰：膀胱不约为遗尿，谓尿出而不自知也。知而不能自固，谓之不禁。夫尿者，赖心肾之气所传送，膀胱为传送之府。心肾气虚，阳气衰冷，致冷结膀胱，传送失度，故有此二症。
按：不禁较遗尿为尤重。
●加味地黄汤　治心肾气虚，冷结膀胱，传送失度，遗尿清长者。
熟地（三钱）　淮药　枣皮（各二钱）　茯苓　丹皮　泽泄　炒研益智　砂仁　盐水炒故脂　白果肉　炮姜　桂心（各一钱）
●加味益气汤　治中气虚弱，体倦肢冷，面白唇黄，遗尿不禁。
人参　蜜耆　当归　炙术　炒研益智（各钱半）　陈皮　炙草　白果肉（各一钱）　升麻　柴胡　桂心（各五分）
姜枣引。
●加味逍遥散　治血虚肝燥，脬中夹热，遗尿色赤，脉洪数无力，口苦胁胀。
柴胡　当归　赤芍　炙术　茯苓（各钱半）　粉丹皮　栀仁　炙草（各八分）　薄荷（五分）　煨姜（三片）
●加味四物汤　治孕妇脉虚夹热，遗尿短赤而小便热者。
当归　熟地　生地　酒芍　川芎　炒芩（各钱半）　盐水炒川柏　知母　去心麦冬　五味（各八分）
●缩泉散　治遗尿不禁。
炒益智仁　炒淮山药　酒炒乌药（各五钱）
晒研为末，面糊为小丸，盐汤每下二钱。
治孕妇努力劳伤，发热倦怠，小便自遗，时或不利者。上午服补中益气汤加炒淮药、川柏、知母，下午服六味地黄汤。
治肾衰遗尿，红鸡冠花及子，晒研为末，酒调每下二钱。
又方　猪尿胞洗净，纳入糯米一合，小茴二钱，以线缝紧，入砂罐内，煮极烂，入盐少许，任意饮汤食肉。
〖妊娠尿血〗
尿血者，小解时血与尿同出也。尿血出于溺孔，与漏胎下血出自人门者不同。盖尿血腹不作痛，因膀胱血热妄行，渗入尿孔，故与尿同出也。
●加味四物汤　治血热妄行，渗入溺孔，与尿同出。
当归　生地　赤芍　川芎　烧发灰存性　茅根（各二钱）
●加味小柴汤　治因怒动火，血渗小肠而尿血者。
沙参　柴胡　条芩　茯苓（各钱半）　法半　甘草　郁金　栀仁（各一钱）　薄荷（五分）
姜枣引。
●加味逍遥散　见遗尿。治孕妇肝燥，血热妄行，与尿同出，或寒热往来，口苦胁痛，食少多怒，面青脉弦。
●续断汤　治尿血日久，用此以防胎坠。
川续断　当归　熟地　生地（各二钱）　川芎　赤茯　炒芍　盐水炒萆薢（各一钱）　葱白（三寸）
日三服。
〖激经胎漏〗
受孕之后，仍复行经者，名曰激经。多因血有馀也。若无他症相兼者，不须服药，待其胎壮子大，能食其血，经自停矣。
受孕之后，无故下血，或下黄汁，或如豆浆，而腹不胀痛者，谓之胎漏。若其胎已伤而下血者，其腹必痛为异耳。
●胎漏下血
●阿胶汤　治胎漏下血，色红气热，因血热者。
蛤粉　炒阿胶　当归　生地　川芎　白芍　条芩（各钱半）　侧柏叶　黑栀仁（各一钱）
●黄耆汤　治胎漏时下黄汁，或豆汁甚多者，服此免致胎干，或依而堕。
生黄耆（一两）　川芎（五钱）　糯米（半合）
煎汤频服。
●加味胶艾汤　见前胞阻门。治胎漏下血不止，腰或作痛，恐血海乾枯，胎动欲堕，多服自能保胎。
●银苎酒
苎麻根（二两）　纹银（五两）　清酒（一盏）
同煎浓汤，服之以防堕胎。
〖失血附法〗
●九窍出血
凡九窍一齐出血，名曰大衄。鼻出血，曰鼻衄。鼻流血如泉涌，曰脑衄。耳出血，曰耳衄。目出血，曰目衄。皮肤出血，曰肌衄。齿牙出血，曰齿衄，又名宣泄。若血从口出，则为血衄。嗽血出于脾，唾血出于肾，咳血出于肺，咯血出于心，呕血出于肝，吐血出于胃。又尿血从精窍而出，淋血从膀胱而出，胎漏胎堕下血，则从人门而出，此妊娠之要症也。
《大全》曰：孕妇衄血吐血，皆因脏腑有伤。一则热伤阳络，腑病也，热伤阴络，脏病也，治以清热为主。一则积劳损伤，治以理损为主。一则努力暴伤，初宜活血逐瘀，日久仍以理损为主。尿血淋血，治俱详上。
●吐衄症治
●加味犀角汤　通治失血俱症，属热伤者。
犀角末　丹皮（各一钱）　白芍（二钱）　生地（三钱）　当归（钱半）　桔梗　陈皮（各一钱）　甘草　红花（各五分）
藕汁兑服。热甚如狂加条芩，因怒呕血加黑栀、柴胡，血色紫赤加炒连、条芩，嗽血加贝母、知母，唾血加元参、酒炒知柏，咯血加去心麦冬、天冬。痰壅气促，阵阵急嗽带出血者，加郁金、陈皮、蛤粉。咳血加款冬花，瘀血胀痛加制桃仁、酒大黄。《活人书》云：如无犀角，代法升麻。
按：犀角性降，升麻性升，用升麻以治崩中脱漏之症，固为得法。若治吐衄嗽咯咳唾之症，辄用升麻代行，诚恐血随气升，溢出不止，不加代以炒川连或羚羊角末，犹觉有益无损也。
●加减救肺饮　治食积劳伤，吐衄咳嗽咯血者。
沙参　麦冬　蜜耆　当归　白芍（各钱半）　五味子　款冬花　紫菀　百合　川芎　人金（各一钱）
薄荷引。
●加味四物汤　治努力劳伤，吐衄呕血等症。
当归　生地　赤芍　川芎（各钱半）　黑栀仁　炒蒲黄　白茅根　丹皮　人金　甘草　藕节（各一钱）
酒兑服。
●发灰散　取壮盛人头发洗净，纳满小砂罐内，瓦片盖口，外用盐泥固济，阴乾，方入炭火内，煅令通红，待冷，取灰筛末听用。凡鼻衄不止，用竹管吹入孔中，数次自止。呕吐咳唾，血涌不止，用热酒和童便调服二钱。
又方　用栀子研烂，炒焦黑，研末吹鼻，治衄亦数。
●河间地黄饮　治一切失血，属血热为病者。
熟地　生地　地骨皮　黄耆　天冬　条芩　白芍　甘草（等分）
如脉小身凉，微微恶寒者，加桂心。如大便下血，血多者，加酒炒地榆。若兼头晕目眩，加酒炒芥穗、元参。
●云苓清胃汤　治素食煎炒辛热，热蕴于胃，积火迫血妄行，上出口鼻者。
炒川连　黑栀仁　丹皮（各一钱）　当归　生地　白芍（各二钱）
先服数剂，后服则去栀仁、炒连，加麦冬、元参、五味子、生黄耆，多服自愈。
●《集成》降火汤　治心肾水火不升降，火炎无制，上灼于肺，致咳血嗽咯者。
当归　生地　白芍　元参　麦冬　条芩　茯苓（各钱半）　知母　花粉　姜炒川连　甘草　连须（各一钱）
●加味逍遥散　见前遗尿。治肝燥血，及五更嗽血。
●加味小柴汤　见前尿血。治因怒失血，或潮热往来。
●麦味地黄汤　见前子嗽。治阴虚火嗽，痰中带血者。
●茯苓补心汤　见前子嗽。治阴虚气弱，寒热失血者。
凡失血，身凉脉小者顺，身热脉大而嗽者逆，忌大衄大下血如泉涌。孕妇吐衄热甚者，频以凉水拍后颈窝，胸脐贴护胎饼，见伤寒门。
〖胎动不安〗
孕妇气血充足，形体壮实，则胎气安固。若冲任二经虚损，则胎不成实。或因暴怒伤肝，房劳伤肾，则胎气不固，易致不安。或受孕之后，患生他疾，干犯胎气，致胎不安者有之。或因跌仆筑磕，从高坠下，以致伤胎堕胎者，亦有之。
〖小产〗
小产者，受孕五七个月内，已成形象，或因外有触犯，胎伤，因而产下也。
〖堕胎〗
堕胎者，受孕三四个月内，未成形象，或因外有触犯，胎伤，随之堕落也。
以上三症，皆出有因，原非内因为病。
〖滑胎〗
滑胎者，怀孕每至三五七个月内，无故而胎自堕，至下次受孕，亦复如是，数数堕胎，则谓之滑胎。多因房劳太过，欲火煎熬其胎，因而不安。亦因贪食厚味、生冷，湿热伤胎者。孕妇总宜清心寡慾，调养气血，预服药饵丸散，以防滑脱。
〖安胎要方〗
●加味圣愈汤　治胎伤腹痛而不下血者。
人参　熟地　炒芍　川芎（各钱半）　蜜耆　酒洗当归　续断　炒杜仲　炒研砂仁（各一钱）
●加味佛手散　治胎动腹痛，下血欲堕者。
酒洗当归（三钱）　川芎　续断（各钱半）　炒阿胶　炒杜仲　炙白术　炒条芩　陈艾茸（各一钱）
●逍遥散　治暴怒伤肝，胎动下血腹痛者。
酒洗当归　酒炒白芍　土炒白术　茯苓　柴胡（各二钱）　炙草（一钱）　薄荷（五分）
煨姜引。
●四物汤　加柴胡、条芩、炙术、茯苓、薄荷，用治前症甚效。
●六味地黄汤　见二卷嗣育门。治房劳伤肾，胎动腹痛等症，照法加味。凡素惯小产堕胎者，用此方加炒杜仲、川续断、当归、炒芍，作丸常服妙。
●十圣散　治先患他病，干犯胎气，腹痛下血。
人参　蜜耆　炙术　炙草　当归　熟地　炒芍　川芎　川续断（各一钱）　炒研砂仁（五分）
●返魂丹　见二卷种子门。治因跌仆闪挫，胎伤欲堕，下血腹痛，每用三钱预煎，当归五钱、川芎三钱，和酒熬汤，将丸化开，温服数剂。
●当归散　治血少有热，素惯滑胎，可常服之。
当归　川芎（俱酒洗）　白芍　条芩（俱酒炒。各四两）　土炒白术片（二两）
研极细末，磁器收贮，每用二三钱，白汤和酒调服，日三次。
●保胎丸　凡孕至三五七月，无故自堕，谓之滑胎，当预服此丸，以先防之。若形体虚弱，时或胎动腹痛，可常服此，最能固胎。
熟地　炙术　姜汁　炒杜仲（各二两）　当归　续断　炒子芩　炒香附　益母草　蛤粉　炒阿胶（各两半）　川芎　陈皮　艾茸　炒砂仁（各一两）
研为细末，先捣熟地　阿胶和匀，次煮红枣，取肉捣糊为小丸，每用三钱，米汤送下，常服勿间。
●《济阴》阿胶汤　通治胎动不安，腹痛下血，用此以安之。
炒阿胶　熟地　当归　炙术　川续断　炒杜仲（各钱半）　川芎　陈艾（各一钱）　枣（二枚）
●《济阴》补中汤　治血气虚极，不待月足，胎动欲产，用此安之。
蜜耆　炙术　当归　炒芍　炒杜仲　炒阿胶（各钱半）　川芎　炙草（各一钱）　人参　五味子　煨研砂仁（各五分）　炮姜（三分）
●加味勾藤汤　治心肝风热，胎动不安，肝风相火为病者。
勾子　当归　人参　茯神　桔梗　条芩　炙术　续断（各一钱）　柴胡　栀仁（各五分）
薄荷引。
●加味川芎汤　治胞血受寒，少腹常常作痛，不添不减，热手按之稍止者。
当归（四钱）　川芎　炒阿胶（各二钱）　人参　艾茸　炙草　泡吴萸（各五分）
●紫苏饮　见前子悬。治胎气不和，腹满头痛，胎动不安。
●加味胶艾汤　治七八九个月内，胎动腹痛，痛连腰脐，或下血者，用此方妙之。
炒阿胶　当归　熟地　炒芍（各二钱）　炒杜仲（钱半）　川芎　艾茸（各一钱）　葱白（三寸）
另用大黑豆一碗，炒焦枯，淬酒中，取酒一杯兑药，日三服。
●《达生》安胎方　通治胎动不安。
蜜炒黄耆　姜汁炒杜仲　蛤粉　炒阿胶　川续断　茯苓　当归（各一钱）　条芩（钱半）　甘草　炙术（各五分）
酒兑服。下血不止加炒地榆、艾叶各一钱，糯米百粒，倍阿胶去酒引。胸中胀满加苏茎叶、陈皮各五分。
●安胎银苎酒　治胎动欲堕，肠痛不可忍，及胎漏下血。
苎麻根（二两）　纹银（五两）　清酒（一斤）
煎至半斤去滓，温服二次。如无苎处，可用冬茅根三两，酒水同煎。
以上安胎要方，凡胎动欲堕，素惯滑胎者，随症选用。
●达生散　凡妊娠至八九个月，服此数十剂，易生有力，或有别症以意消息之。
酒洗当归　酒炒白芍　土炒白术　北地　沙参　紫苏梗　大腹皮　炙草　陈皮（各一钱）　葱白连叶三根　黄杨木脑子（五个）
水煎，日二服。冬用此方或加炒枳壳、砂仁，春加川芎，夏秋加条芩。
〖小产堕胎后调治〗
薛立斋曰：小产重于大产，盖人产如慄熟自脱，小产如生慄，破其皮壳，断其根蒂也。但人往往轻忽，死者多矣。宜补形气，生新血，去瘀血。
●独参汤　治小产堕胎后，其血大下不止，面黄唇白，名曰脱荣。
人参不拘多少，煎汤频服，峻补气以生血，所谓无形能生有形也。
●当归补血汤　治脱荣症，无力办参，用此代之。
蜜耆（二两）　酒洗当归（二钱）
煎汤服。通治小产后，忽然浑身大热，面红眼赤，口渴饮冷，昼夜不息，此血虚孤阳外燥之症，宜服此汤以补血而阳自归经。若俱认作伤寒热病，妄用石膏、芩、连一派寒凉药，必死矣。当从六脉中详辨之。
●人参汤　治胎堕后下血过多，心惊体颤，头昏目眩，寒热往来，脐腹虚胀。
人参（用蜜蒸萎蕤三钱代）　蜜耆　当归　熟地　炒芍　茯神　炙草（各一钱）
酒引。
●黄耆汤　治小产下血不止，精神困怠，气虚脉微。
蜜萎参　蜜耆　炙术　当归　炒芍　蒲黄　炒阿胶（各钱半）　醋炒艾叶（一钱）
以上数方，治下血过多之症。
●生化汤　治小产后恶血不行，腹胁胀痛，以及潮热昏眩等症。
酒洗当归（五钱）　川芎（三钱）　黑炮姜（五分）　去皮尖桃仁（七粒）　丹参　炙草（各一钱）
煎熟，童便和酒兑服。凡产后，即服此汤三五剂，能除百病。若恶血已行，腹痛已止，此方去桃仁、童便，再服数剂。
●失笑散　治小产后瘀血不行，上冲包络，下阻胞中，刺痛甚者。
微炒蒲黄　五灵脂（等分研细）
醋调二钱，滚汤冲化，服数次，瘀自行。
●《济阴》方　治小产后胞衣在内未出，裹血胀痛，用此下之。
酒洗牛膝　当归　木通　滑石末（各钱半）　冬葵子　瞿麦　川芎（各一钱）
酒引。虚者忌服。
●加味川芎汤　治前症气血虚寒，胞停不出，宜温而行之。
当归（五钱）　川芎（三钱）　桂心（二钱）　黑姜（五分）
一方　加赤芍、牛膝，炒黑豆引。
●返魂丹　见二卷种子要方门。用芎归汤化服三钱，治小产堕胎诸症。
以上数方，治瘀血不行之症。
〖子死腹中〗
凡一应伤胎，子死腹中者，须急下之，免使上奔心胸。然必验其舌青面赤，肚腹胀大，腹冷如冰，久之口中时出臭气者，方可议下。尤当审其母之虚实寒热，随其宜而下之。
●加味佛手散　下死胎平缓之剂，体虚脉弱者用之。
当归（一两）　川芎（五钱）　炒枯黑豆（一合）　烧酒（一杯）
兑水煎熟，临服和童便一杯，不下再服。
●加味平胃散　下死胎峻利之剂，体强脉实者用之。
制苍术　炒厚朴　陈皮（各二钱）　炙草（一钱）　芒硝（三钱）
乘热服，胎下即止。
一方：单用朴硝（三钱），童便调化，滚酒冲服，夏月形气实者方可用。一方：用瞿麦、牛膝、花粉、木通、当归、川芎、桂心、炒黑豆，酒水煎服。一方：用桂心、丹皮、当归、川芎、冬葵子、灶心土、葱白同煎，酒兑服。
●黑神散　治胎死腹中，及胞衣不下，产后瘀血上攻，心腹痛甚者。
熟地　归尾　赤芍　桂心　黑姜　甘草　炒蒲黄（各钱半）　炒枯黑豆（一合）
煎熟，临服兑童便和酒一杯。春冬月宜用此，若夏月及体瘦性急人，则不相宜。
《金鉴》曰：胎死腹中，孕妇体虚者，宜缓下，用加味佛手散。体强者，宜峻下，用加味平胃散。必因产母之虚实，或缓或峻，不可混淆，轻率妄投，以致误也。
〖辨子母存亡〗
凡妊娠一切凶危之症，欲知母子存亡者，当于孕妇面舌之色定之。若面赤舌青，其胎必死。若面青色赤，其母必亡。如面与舌俱见青色，口角两边流涎沫者，则母子二命俱不能保也。
〖鬼胎症治〗
鬼胎者，因其妇思想不遂，情志相感，自身气血凝结而成。其腹渐大如怀子形状。古云：实有鬼神交接。其说似属无据。夫妇人石瘕、肠覃二症，亦俱如怀孕之状，总由气血凝滞而成，则可知必无鬼神交接之理矣。至梦与鬼交之症，乃因七情内伤，亏损心脾，神无所护，鬼邪干正，魂魄不安，故夜梦与鬼交接，独笑独悲，则有对忤从未有成鬼胎者。鬼交专宜补虚，治详首卷末。
薛立斋曰：鬼胎亦因七情相干，脾肺亏损，气血虚弱，行失常道，冲任乖离所致，乃元气不足，病气有馀也。凡七情郁结之妇，若见经候不调者，先行调补，庶免鬼胎之症。治鬼胎，法以补元气为主，而佐以雄黄丸行之。脾虚郁结气逆者，用归脾汤加行气之药，有痰用六君汤，气血两虚用八珍汤，血虚用四物汤，俱加行气散滞药，缓缓下之。肝燥血燥，用八珍逍遥散。肝肾虚弱，常服六味地黄丸。
●《济阴》丸　治鬼胎初起及妊娠症瘕肠覃，介在疑似，尚不分明者，只服此丸，预养元气，宽肠进食。
蒲黄　炒阿胶　当归　炙术　川芎　炒芩　炒芍（各一两）　面炒枳实　酒炒川连　川柏　槟榔　木香（各三钱）　酒炒香附　砂仁（各五钱）
共研极细，煮面糊为小丸，每用三钱，酒水任下。
●斩鬼丹　治鬼胎已成，日长如抱壅者。
归尾　川芎　秦艽　柴胡　炒姜蚕（各五钱）　泡吴萸　元胡索　炒枳实　槟榔（各三钱）
研为极细，蜜为小丸，另研雄黄末五钱，滚丸为衣，晒乾，每用酒下二钱，日二服，以胎下为度。
●雄黄丸　下鬼胎之峻剂，多有不宜，药且难齐，故不录入。
〖胎兼症瘕〗
凡孕妇素有症瘕旧疾，或有新病应攻下者，但攻其大半余，俟其自消。经曰：有故无陨。言药虽峻利，有病则病受之，不得伤胎也。又曰：攻其大半而止。言用药必须与脉症相当，攻亦无害。但攻去病之大半，其馀听之自愈，不可尽攻，以损伤气血。观此又何疑于有妊不可攻下之说耶。
●辨肠覃法
肠覃，因寒气客于肠外，与卫气相搏，气不得荣，因有所繫，瘕而内著，恶气乃起，瘜肉乃生，始如鸡卵，日益以大，状如怀子，按之则坚，推之则移，月事以时而下。
●辨石瘕法
石瘕生于胞中，因寒气客于子门，子门闭塞，气不得通，恶血当下不下，衄以留止，日以益大，状如怀子，月事不以时下。
按：二症虽皆如怀子状，而肠覃则属气病而血不病也，故月事以时下。石瘕先气病而后血病也，故月事不以时下。
●二症治法
●加味二味汤　治肠覃初起，状如怀子，月水常行，此气血凝结，故令肠间梗起作痛。
陈皮　法半　茯苓　甘草　元胡索　炒香附　川芎　海粉　炮姜　桂心（各一钱）
酒水兑煎，日三服。
●香稜丸　治肠覃日渐长大。
莪术（切片，一两，用巴豆肉三十粒，海粉拌术炒黄去巴豆，取术听用）　酒炒山稜　青皮　茴香　枳壳　川楝肉（各一两）　丁香　木香（各五钱）
共晒研细末，煮米醋，打糊为小丸，朱砂末滚衣阴乾，每用二三钱，酒水盐汤任下，日三服，以消下为度。
以上治肠覃之要方，余法详首卷诸积门。
●吴萸汤　治石瘕状如怀子，经闭不行，寒客胞中，冷痛胀硬，日渐长大者。
泡吴萸　当归　丹皮　法半　茯苓　麦冬（各二钱）　桂心　防风　藁本　炙草（各一钱）　北细辛　炮姜　木香（各五分）
日二服，治男女总方，虚寒者宜之。
●大七气汤　治石瘕积聚，随气上下，胸腹㽲痛，上气窒塞，下气不通，小腹胀闷，二便秘结等症。
煨三稜　峨术　炒青皮　陈皮　藿香　桔梗　甘草　炒研益智（各一钱）　木香　桂心（各五分）
治胎兼症瘕，宜合四物汤。
●乌药散　主治食症，因贪食生冷，与脏气相搏，结成坚块，牢固不移，形气实者。
煨莪术　炒青皮　乌药　桂心　当归（各二钱）　木香　去皮尖桃仁（炒乾。各一钱）
共研极细，每用酒下二钱，日二服。
●开郁正元散　治孕妇素有症瘕旧疾，今遇食积痰饮，逐发结聚胀痛，用此调解之。
土炒白术　醋炒青皮　酒炒香附　炒研砂仁　山楂肉　炒神麴　麦芽　元胡　海粉　陈皮　桔梗　茯苓　炙草（各一钱）
生姜引。连末服更妙。
●丹溪方　治孕妇素患积聚症瘕，结块未消，今又受孕，不堪峻攻，用此缓消之。
醋煮香附（四两）　去皮桃仁炒黄（一两）　海粉（二两）　炙白术（两半）
其研极细，煮面糊为小丸，白汤每下二钱，日二服。余详一卷。
〖胎萎不长〗
怀孕五六个月，胎萎不长，此由孕母禀赋虚弱，宜先调养其气血，使饮食强壮，俾水穀运化精微，则气血日生而胎自长矣。
●调养法
●四君子汤、六君子汤、四物汤、八珍汤、归脾汤、补中益气汤　俱见二卷嗣育门，听其选用。
●加味六君汤　治因肝脾郁结，善怒多痰，胎萎不长。
沙参　炙术　茯苓　法半　柴胡（各钱半）　陈皮　炙草　桔梗（各一钱）　炒枳壳　黑栀仁　炒条芩　苏茎（各五分）
姜引。
●安胎白术丸　治胎萎不长，可常服之。
红灰中炙焦地黄　蛤粉　炒阿胶　土炒白术　川芎（各一两）　土炒当归（二两）　煅牡蛎　炒川椒（各五钱）
共研极细，蜜为小丸，米汤每下二钱，日三服。
〖胎肥防产〗
凡受孕至五六个月，宜用布一幅，宽五六寸，长则随身之肥瘦，约缠两道为度，不松不紧，日夜系定腰腹间，切不可解，俾约束其胎，直至临产，方可解放，则腹中乍然宽阔，胎虽肥盛，亦易转身，顺溜而出，此法最妙。
●三合济生汤　治胎肥壅阻，动止艰辛。临产之前服此数剂，胎缩易产。
当归（二钱）　川芎　炒枳壳　炒香附　大腹皮　炒白芍（各钱半）　甘草　苏梗（各一钱）
葱白引。
●达生散　见前安胎要方。凡孕妇八九个月，服此数十剂，易生有力。
●瘦胎饮、束胎丸　俱见后五卷产难门。
〖子喑辨症〗
孕至九个月，声音忽然细哑，不似从前之响亮，谓之子喑，非若子哑绝然无语也。盖少阴之脉络于舌本，九月肾脉养胎，至其时胎盛阻遏，其脉不能上至舌本，故声音细哑。待分娩之后，肾脉自通，其音自出矣。
《大全》云：孕妇子喑非病也，生产之后自然如常，不须服药，如要服药，可与当归散、达生散，见前安胎要方。
〖子啼腹内钟鸣〗
婴儿在腹内啼哭，或孕妇腹中响若钟鸣者，皆名子啼。古书虽载此症，究未明其理，然亦未常经见，偶或有之，古方只一法。
●黄连煎
黄连（三钱）　空房中鼠穴内土（五钱）
煎汤频服。
●《剂阴》方
平地上撒豆半升，令孕妇曲腰，就其地上拾取，良久啼自止。
按：婴儿在胞中，口含脐带之旁小疙瘩，资其絪縕之精气以养生。或孕妇登高牵臂，或身躯摆扭，致疙瘩扯出儿口，以故作啼。惟令就地捡豆，曲腰宛转，俾疙瘩软活，照旧凑入儿口，乃无啼声，理或然与？由此推之，古方黄连煎似未可轻用也。
〖先期欲产〗
《大全》曰：妇人怀胎，有七月八月而产者，有九月十月而产者，有经一年，或如古史所载数年方产者，然此皆非正产。正产者，十月满足即产，不先不后也。
●凉血安胎汤　治七八九个月内，胎动腰痛，欲先产者，用此安之。
当归　熟地（各二钱）　煨知母　川续断　白芍　条芩（各钱半）　炙术　川芎　苏茎（各一钱）　葱白（三寸）
脾虚加炒研砂仁。
〖过期不产〗
娄全善曰：先期欲产，宜凉血安胎。后期不产，当补血行滞。
●补血行滞汤　至十月已满，不即生育，或挨至一年及余者，用此行之。
当归　生地　赤芍　川芎　炒附米（各二钱）　炒枳壳　煨砂仁　丹参　苏梗（各一钱）　制桃仁（五粒）
酒兑服。
〖辨胎前母子盛衰〗
凡孕妇气血壮盛而胎元弱者，胎前必多病。若孕妇虚弱而胎元壮实者，则产后其母必多病。若子母俱和平，无偏盛偏衰，则胎前产后均平安无疾，可坦然无忧也。
古云：胎前无不足，产后无有馀，此言其常也。然胎前虽多有馀之症，亦当详察其亦有不足之时。产后虽多不足之病，亦当详审其每挟有馀之症也。欲知产后常多亏损之故，于胎前子母盛衰求之，可预知也。先期欲产过期不产，辨别胎前母子盛衰。
〖临月调理〗
《大全》云：凡妊娠至临月，当安神定虑，时常缓缓行动，不可贪眠饱食，过饮酒醴，妄服药饵。宜先贴产图，依位密铺床帐，预请老成稳婆，备办应用汤药。欲产之时，房中不可多人喧鬨怆惶，但用老妇二人扶行，凭物站立。待越痛越紧，胞浆大来，腰腹重坠，穀道挺起，眼溅金花，方是胎离其经。先宜扶母仰卧，令儿容易转身，及至头向产门，方可临盆坐草。或有心烦闷乱者，用水调服白蜜一匙，此时频与糜粥等汤，勿令饥渴。凡催生药切忌用早，若儿未转身，或是试痛，法只宜安。早服催生药，为害不浅，慎之。
薛氏曰：欲产之时，见腹内转动，即当正身仰卧，待儿转身向下，腰腹重痛，试捏产母手中指中节或本节跳动，方与临盆即产矣。初若不仰卧以待转胞，或未产而水频下，此胞衣已破，血水先干，恐有逆生难产之患，当服保生无忧散，以固其血，自然顺生。如血已耗损，用大剂八珍汤加益母草煎熟，频频与服，静以待之。凡腹痛乍紧乍慢，腰不疼胀者，非产期也。痛连腰腹，渐痛渐紧者，将产时也，盖肾候于腰，胞系于肾，故临产腰痛重坠也。手中指脉，属心包络，故产时指节跳动也。凡孕家须预请知事稳婆，以恩结其心，先与说知，倘遇生息不顺，仔细调停，切勿张徨，只说平稳套话。或遇双胎，只说胞衣未下，免致惊疑气散，愈难生息。大抵难产，多患于郁闷安逸富贵之家。治法虽云胎前清气，产后补血，不可专执。若脾胃不实，气血不充，宜预调补也。
丹溪曰：产难往往见于郁闷安乐之人，富贵豢养之家，若贫贱者，鲜有之。古方有瘦胎饮，为湖阳公主而作，恐非至极之言。予族妹恒苦产难，遇胎前触而去之，予甚悯焉，视其形肥而勤于女工，知其气血久坐不运，胎因母气虚亦不能自运耳，当补母气则儿健易产。嘱今后有孕至五六月，当即告知。予以《大全良方》紫苏饮加补气药，与之数十贴，日一服，其后产男甚快。因以其方随母之性禀与时令加减，服无不应，因名曰达生散。
《集解》曰：昔湖阳公主每患难产，方士进瘦胎饮。用面炒枳壳四两，炙甘草二两，五月后研末，每日服二钱。张洁古改用炙白术、炒枳壳等分研末，饭为小丸，每日水下四五十丸，名束胎丸。寇宗奭明其不然，谓孕妇全赖血气以养胎，血气充实，胎乃易生，彼公主奉养太过，气实有馀，故可服之。若一概滥施，误之甚矣。
按：瘦胎饮又名枳壳散，治胎肥难产，临月服之。张氏加香附行气宽膈，姜汤调下。许氏谓妊娠惟在抑阳助阴，其方甚多亦未妥。枳壳散所以抑阳，四物汤所以养阴，然枳壳散寒，宜以内补丸佐。即当归一两，熟地二两，为丸也。
訒菴曰：产难，多因气血虚弱，荣卫滞涩，常服达生散，最妥。
〖临月要方〗
●达生散　凡孕至八九个月，每日用此贴，服数十剂，易生有力，多无产难。
酒洗当归　酒炒白芍　土炒白术　苏茎叶　陈皮（各一钱）　大腹皮　炙甘草（各二钱）　人参（五分，无参蜜蒸萎蕤三钱代之）　青葱（五叶）　黄杨脑子（七分）
煎服。脑子即黄杨树叶梢也，食少胎瘦者勿用。加减法：形体肥实加枳壳、砂仁，春加川芎七分，夏加条芩，秋加泽泻，冬加砂仁。气实加酒炒香附，气虚倍参、术，血虚加熟地、倍当归，性急多怒加柴胡、炒连、倍白芍，形实倍紫苏，湿痰加法半、茯苓，热加生芩，食滞加炒曲、山楂，食后易饥倍用黄杨叶尖，腹痛木香汁兑服。或有别症，以意消息。
●束胎丸　孕至八九个月，体肥气实者，服此胎瘦易生。
土炒白术　面炒枳壳（等分研细）
捣饭为丸梧子大，每日白汤送下四五十丸。
●枳壳散　即瘦胎饮，孕妇形气俱实，八九个月，每日常服，临产易生。
面炒枳壳（四两）　炙甘草（三两）
研极细末，白汤每调二钱，日二服。陶氏加当归、木香，许氏谓宜合内补丸合服。
●内补丸　治妊娠冲任两虚，补血安胎。气实者与枳壳散每日间服。
炒当归（四两，另研末）　蒸晒熟地（八两，石臼捣膏，和匀当归末，再加炼蜜为小丸）
每服三四十丸，酒水下。
●张氏方　治胎肥壅隘，动止艰辛，临月服数剂，缩胎易产，气实者宜之。
炒枳壳（五两）　炒香附（二两）　甘草（二两）
研末，淡姜汤调下二钱，日三服。凡妇人脾寒，血气成块，刺痛者，酒调下三钱。凡男妇冷气攻刺，胁肋胀痛者，葱白汤调下。
●保生无忧散　治妊妇身居安逸，口厌肥甘，或忧乐不常，饮食不节，致胞胎肥实，根蒂坚牢，或体瘦形赢，血少胎弱，素有滑胎及临产艰难等症。临月，预服数剂，可免诸患。
当归　川芎　白芍　炒枳壳　炙草（各钱半）　木香（五分）
先煎成汤，另研乳香末、烧发灰各五分，临服调入。
●《金匮》当归散　妇人受孕至八九十个月，宜常服之。或血少有热，胎动不安，或素半产半难，每日服此，临盆易生。生后百病，悉皆主之。
当归　白芍　川芎　条芩（各一斤，俱用酒洗晒）　灶土炒白术（半斤）
共研极细，磁器收好，每用酒水调二钱，日二服。冬月体寒者，只用条芩半斤。
●《千金》保胎丸　孕妇三五七个月，素有小产堕胎者，按期预服此丸。
蒸晒熟地（六两，另捣如泥）　姜炒杜仲　土炒白术　酒洗当归（各四两）　川续断　炒阿胶　炒香附　炒条芩　益母草（各三两）　川芎　陈皮　炒研砂仁　醋炒艾茸（各两半）
晒研极细，以熟地膏和匀，加炼蜜为小丸，米汤每下三钱，日服三次。
余法按前安胎要方。
〖杨子建十产论〗
一曰正产。怀胎十月满足，忽然腰腹阵阵疼痛，初似胎气顿陷，至于脐腹痛极，乃至腰痛重坠，穀道挺迸。继之胞破，浆血大来，儿自顺生矣。
二曰伤产。盖人之生，阴注阳定，各有日时，不可改易。今有未产之前，忽然脐腹胀痛，似乎欲产，痛定仍然如常，是为试月弄胎，非正产时也。但令孕妇忍痛仰卧，照常饮食，不可胡乱用力，亦不可令人抱腰捺肚。若是正产，必腰腹连痛，越痛越紧，此时切忌用力，静待儿身转顺，头顶产门，方可临盆。倘儿身方才转动，却被用力一逼，使儿错路，或横或倒，皆产母错用力之过也。凡非正产之时，产母不能忍痛，用力努伤及妄服催生滑胎药，伤胎早堕，贻害无穷矣。
三曰催产。时当正产，胞破浆行，阵阵痛紧，腰间重坠，穀道挺迸，确是产时，儿却停止不生者，即可服药以催之。或产经数日，母已困乏，胎不下者，当细审其所因，如法施治，频服大剂加味芎归汤催之，方见五卷。
四曰冻产。冬月寒冷产时，经血遇冷则凝，致儿不生下者，当服三合济生汤之类。须扶产母坐卧暖处，前后燃火数盆烘之，血得热则流散，使儿易生。凡冬月生产，下部不可脱去绵裙，并不可坐卧冷处，房中添火数炉，令产母身背腿膝就火烘热，可免血凝。
五曰热产。盛夏之月，产妇要温凉得所。不可恣意取凉，伤损胎气。亦不可暴受暑热致血沸，发昏发热，头疼面赤，昏昏如醉，甚则不省人事。当研灶心土水调与服，或服六一散蜜汤之类，频烧旧漆物、油纸以熏之。凡夏月房中不可多人，须贮井水数盆，以收暑气。
六曰横产。或先露手，或先露臂，此由产母不能忍痛，乱用力逼住之过也。须扶母安心仰卧，用轻巧稳婆随儿骨节从容托入，然后将儿身罗而正之，令产母频进饮食药饵，以养气力。戒勿乱动，待儿身转顺自生。
七曰倒产。产母胎气不足，关键不牢，用力太早，逼住儿身，不能打回转，便努挣直下，先露其足。当令宽心忍耐，平枕仰卧，频进汤食，再莫用力。令稳婆先端起儿身，慢慢将足托入，再连儿身推而上之。产母须吸气上升，戒勿惊疑，待良久，气力完复，儿自转身，且莫坐草，直候头顶产门，方用力送下。余法详见五卷。
八曰偏产。儿身未顺，忽被产母用力一逼，致儿头顶偏左腿或偏右腿，故头虽露而顶偏一半，不能生下。当扶母仰卧，戒勿用力。令稳婆推孩近上，以手扳正其头，正顶产门，然后扶起，用力送下。若小儿头后骨偏，在穀道只露其额者，当用棉衣裹手于穀道外，轻轻推罗向前，俟头顶正当产门，方坐草，用力送下。
九曰碍产。儿身已顺，已露顶门，久不得下者，盖因儿身回转，脐带绊住儿肩，或挂儿颈，以此阻碍不下。当扶母仰卧，令稳婆轻轻端儿送上，旋以中指按儿肩，拨下脐带，仍候儿身顺正，方用力送下。
十曰坐产。儿将欲生，其母疲倦，久坐床椅，抵其生路，儿身虽转不能展舒调顺。当于高架上系两手中，令产母以手攀高，两边须人扶定，待转正欲生时，方屈足作坐马势，用力送下。体弱甚者，扶令仰卧，宽心饮食，儿自调正，直待头顶产门，方可用力送下，不必坐草临盆。
以上所论十产，特言其大概。至临时用方法，详载五卷临产门。
〖临月脉略〗
妊娠至六七个月，脉实大牢强弦紧者吉，沉细芤涩者凶。又曰：脉匀细有神者易产，浮缓散弱主产难。
《达生编》曰：胎产一事，自《产宝》诸书以后，代有发明。其保胎、临产、产后调理之法，率皆至精至密，似无遗义，又何俟今之赘述。但或专精方药，而未及其所以然，或偶一及之，而未竟其旨趣，倘非究心有素之人，未易明而用之也。仓卒之际，殊难得力，兹特倡明天德自然之说，不厌烦琐，以期于畅。妇女皆易通晓，平日讲令明白，临时自有主张。从此天下后世，产母婴儿同登寿域，岂不快哉。予惟胎产非患也，而难产则为患。产之难，不难于既产之后，而难于未产之日及将产之时。调摄失宜，人鬼俄顷。是编也，专为难产而设，反覆以言其理，辨驳以达其情。他本于应用方法，多未及载，今曲遵其意而扩充之。既产后亲病，次第疏明，随证附方，抑达生者之一助云。


卷五  ——————————————————————————————————————————————————————————————————————————————————————————

生育门  ***************************
〖临产〗
《金鉴》曰：妊娠月足临产，腹内如觉动转疼痛，须要安详，莫自慌乱，舒体仰卧，时时缓步，使儿身转正，静以待之，至其生育之时，自然顺生，不用忙也。
《达生编》六字真言：一曰睡，二曰忍痛，三曰慢临盆。
初觉腹疼，先自家拿稳主意。要晓得此是人生必然之理，极容易之事，不必惊慌。但看疼一阵不了又疼，一连五七阵，渐疼渐紧，此是要生，方可与人说知，以便伺候。若疼得慢则是试疼，只管安眠稳食，不可乱动，此处极要留心著意乃是第一关头，不可忽略。若误认作正产，胡乱临盆，则错到底矣。
此时第一要，忍痛为主。不问是试疼、是生产，忍住痛照常吃饭睡觉，疼得极熟，自然易生，且试痛与正生亦要痛久，看其紧慢，方辨得清。千万不可轻易临盆坐草，揉腰擦肚。立要稳立，坐要正坐，不可将身左右摆扭。须知此处要自家作主，他人代替不得也。
此时要养神借力为主，能上床安睡闭目养神最好。若不能睡，暂时起来，或扶人缓行，或倚桌站立片时。痛若稍缓，又上床睡。总以睡为妙法，但宜平枕仰睡，使腹中宽舒，小儿易于转动。且大人安睡，小儿亦是睡下，转身更不费力。盖大人宜惜力，小儿亦宜惜力，以待临时用之。
无论迟早，切不可轻易临盆用力，切不可听稳婆说儿已打倒、儿头在此，以致临盆用力早了，尽误大事，此乃天地自然之理。若当其时，孩儿自会钻出，何须著急。因恐小儿力薄，先前转身时用多了气力，及到产门不能挣出，则宜顺正身子，稍用力一阵助之，则脱然而下。盖此时瓜熟蒂落，气血两分，浑身骨节一时俱开，水到渠成，不容勉强，及至生下即，产母亦莫知其然而然矣。
〖安置产室〗
产室之内，四时俱要寒温适中。若太热太寒，均不相宜。夏月必须清凉，四角各贮冷水一盆，以收炎热，免致产母中暑晕迷。倘有其事，不妨少与凉水以解之。冬月必须温暖，当多备火炉，使产母腰背下身就火烘之，勿令寒冷，以致血凝难产。此临产之家及医师皆当知之者也。
《达生编》曰：产室之中，只用老成妇女二三人在房伺候，一切亲眷俱用婉言谢却，勿令入房。夏月更不宜多人，恐热气壅盛致产母烦躁发晕也。
〖择收生婆〗
临产之家，必用收生婆，须预择老成历练、明白经事之人，只要在傍静坐，无故切勿令其先使手法，如试水、探浆等事。但嘱令宽心宁耐，以待当生之时可也。
或问：稳婆不必用乎？曰：既有此辈，亦不得不用。用之亦可壮胆，但要我用他，不可他用我。全凭自家作主，不可听命于彼耳。大约此等人多好事喜功，不明道理，一进门来，不问迟早，不问生熟，便令坐草用力，一定说孩子儿头已在此，或揉腰擦肚，或手入产门探摸，多致损伤，总以见他功劳，不肯安静。更有一等狡恶之妇，藉此居功罔利，祸不忍言矣。
按：吴越谓之稳婆，江淮谓之收生婆，微宁谓之接生婆。详其收接二字之义，因其年老惯熟，令之接儿落地，收儿上床耳，原非要他动手动脚也。
〖惊生〗
产室之内不可多人，人多则语声喧譁，产母之心必惊。惊则气怯，至临产时困乏昏迷，号曰惊生。有如此者，急须唤出閒人，只留服役数人，使寂静而无嘈杂之声，烧红白石子或煤炭火放钵内，醋与酒淬湿，以其气就鼻熏之，扶卧片时，则母心始安，胎亦宁，顺时至自生矣。
〖试胎〗
妊娠八九个月，时或腹中痛，痛定仍然如常者，此名试胎。盖此时手足五官俱备而跃跃欲试故，或手足动弹，或身体反侧，初则腹中大痛，渐痛渐慢，痛定仍如常。古法以养血安胎为主，切忌妄动。然亦有因孕母腹中有火，及感寒、伤食、劳力，闪挫致胎动不安者，当详审其所因而治之。治法见四卷安胎要方。
〖弄胎〗
妊娠月数已足，腹中疼痛，时作时止，而腰不痛者，此名弄胎。盖此时形体具足，待时而生，生发之机勃勃不可遏，故不时戏弄于胞中，其痛或作或止，腰不胀痛，指节不跳，与正产迥别。切勿躁扰疑惑，误作正产，临盆用力，或揉腰擦肚，逼胎下堕，酿成横生倒产之患矣。惟宜宁静，以待其时，只安眠稔食，将息数日，自然安静，或服安胎之剂，时至自然顺生。
或问：何以知其试痛。曰：只看痛法一阵紧一阵，腰渐疼，指节跳，脉离经，胞水大来，穀道迸起，目喷金花，方是正产。若乍痛乍止，一阵慢一阵，而无腰疼节跳等症，则是试胎、弄胎，安眠稳食，一二日自愈，或服安胎药。
或问：伤食受寒，何以辨之。曰：伤食者，当脐而痛，手按之则痛甚，或脐旁有一硬块。寒痛多在脐下，绵绵而痛，不增不减，热手按之而稍缓也。二者当随症调治，见前四卷安胎要方。
或问：将试痛认作正生，轻易临盆固误大事。倘将正生认作试痛，以致过时，得毋有害乎？曰：无害也。只要照常吃饭，忍痛安睡，养息气力，调正身体。果当其时，交骨自开，孩儿自会钻出。纵或过时，不过落在裤中，生在床上而已，有何害哉。
〖坐草〗
凡产妇坐草，最要及时，不可太早。若儿身未顺，宁可迟迟宽心以待。倘坐草太早，非正产之时，妄使产母用力，往往逼胎不正，遂至横倒，悔无及矣。
或问：坐草太早，妄用气力为害。如此但不知坐草迟了，可不妨否。曰：不妨。若果当其时，虽不坐草临盆，只要顺正身子，忍痛安卧，孩儿必无不出之理。然或偶有不出者，则是小儿转身时用过了力，虽已坐草，还要扶母上床安睡，使小儿在腹中亦安睡，而无倒悬之苦，歇力片时自生矣。
〖临盆〗
凡儿之生自有其时，时至则儿身转顺，头顶正当产门，胞浆大来，腰重腹痛，穀道挺迸，产母中指中节或本节跳动。此方为正产之时，方可临盆，顺著身子用力送下。
薛立斋曰：欲产之时，儿先转动，即当正身仰睡，频进饮食，忍痛勿忙，待儿转身向下，腰必重坠，粪门胀急，试捏产母手中指节或本节跳动，方可临盆。切忌太早，却不妨迟。
〖脉诀〗
欲产之妇脉离经，沉细而滑也同名，夜半觉痛应分诞，来朝日午定知生。离经者，谓离乎经常之脉也。盖胎动于中，脉乱于外，势所必然也。大抵脉未离经，腰不重痛，穀道不胀，渐痛渐漫者，必是试疼、弄胎，切忌临盆用力，逼胎横倒。正产者，自有天然时候，渐痛渐紧，儿身转顺，头顶正当产门，则浑身骨节疏解，交骨自开，胸前陷下，腰重异常，大小便急，目中金花炮溅，此时临盆用力送下，母子分张而无难矣。
〖交骨不开〗
产妇交骨不开，有因气血不足者，有因初次胎产者，二者均宜开骨散通其阴气。曰：骨不开阴气虚也，宜服加味芎归汤。
●开骨散
当归（一两）　川芎（六钱）　醋炙龟板（打碎五钱）　头发（一团如鸡子大，瓦焙存性）
煎服，片时自开，不效再服。此方亦催生，能下死胎。
〖盘肠生〗
临产之时，肠先拖出，及儿生下肠仍不收者，切勿惊慌，外用软帛兜住，取萆麻仁五六十粒，捣烂贴其顶心，包裹良久，肠收入时随即取去。内服补中益气汤、八珍汤、十全大补汤，俱重用酒炒升麻以升补之。或问：盘肠生是何缘故。曰：是先前乱用力之过。盖因平日气虚，临产不能忍痛，辄用力努挣，致浑身气血下注，肠随胎下，一次如此，下次路熟又复如此。若能安眠稔食，忍痛待时，何得有此怪异。
按：一有肠下久不得收者，须用软绢兜起，随身繫住，扶母高枕仰卧，频进升补汤药，顶贴萆麻胶，外用滚汤调麻油时时润之以防燥硬。只要谨避风寒湿热，虽久亦无妨也。余治见下衣附法。
〖正产〗
正产者，乃天地自然之理也。不假人力，不俟外求。盖儿端坐胞中，盘手盘足静以待时。时至气化，则手足展舒，垂头向下，缓缓转身，或有偏倚，自知调顺，头顶产门，脱然而出，何须产母用力哉。然而腹中窄狭，打转身时或用过了力，及顶产门，关口更狭，无力挣出。此际临盆，顺正身体，先提起气往下一逼，自然顺生。用力少而见功多，道有固然也。
或问：有一痛便生，令人措手不及者，此又何也？曰：此乃正理，何足为异。盖胎气已足，应时而生。人人皆是如此，皆各有此一时候，只要忍耐得住，等待此一时耳。且夫忍痛、慢临盆二法，其妙无穷也。尝试观妇人私产之卒无产难者，岂真有神灵拥护哉。总由胎起于私，怕人知觉，只得极力忍痛，痛到没奈何，胎自脱然而出，何尝有临盆坐草之纷纷多事也哉。

催生门  ***************************
〖难产〗
难产之由，非只一端，治亦各别。如胎前喜安逸，不耐劳碌，过贪眠睡，致气滞难产者，用三合济生汤。若临产惊恐气怯，或用力太早，困乏难产者，均用加味芎归汤。或胞伤血出，血壅产路，阻滞不下者，用佛手散及加味四物汤。如胞浆破早，浆血乾枯，胎涸不下者，用加味芎归汤及《济阴》油蜜煎。若难产数日不下，或胎死腹中，或胞衣不下，用陈氏脱花煎，随症加味。有因母病伤寒之后，热毒伤胎，或素犯房劳，欲火伤胎，或贪食辛热，火毒伤胎，或曾跌仆闪挫，损动其胎，皆令临产艰难。总以佛手散为主，审其所因，加味治之。诸方载后。
凡遇天气寒冷，最喜拥被仰卧，宽心忍痛，时至自生。若临盆太早，脱衣久待，则感寒受冻，血凝难产。须扶产母安睡，房中添火，前后烘之。服三合济生汤，或切碎葱白和煮鸡蛋及豆油皮，频频与服。
凡遇暑热熏蒸房中，须贮井水数盆，以收暑气。勿令多人在房嘈杂，以致血沸，昏迷难产。倘有此症，须扶静睡，研灶心土，白汤调下三五钱。或服六一散，频烧旧漆物、油伞衣以熏之。
〖横产〗
此因产母不能忍痛安睡，临盆太早，错用气力之过。盖儿打转身时腹中微痛，切记忍痛，等他自己调正身子，及头顶产门，交骨自开，方临盆为妙。若不等儿调正，遂尔临盆用力一逼，逼儿横了，或露手露臂，身子横斜，卡住不出。急扶产母忍痛仰卧，勉进饮食，如人参、燕窝、鸡鸭肚肺煮汤去油，频频热服，养息气力。令轻巧稳婆将儿手顺其骨节从容端入，随把儿身推上，罗而正之。劝产母宽心饮食，或服加味芎归汤。待儿气力复还，慢慢调正，只看头顶产门，方用力送下。
〖倒产〗
倒产者，儿在胞中不会打转筋斗，两足蹬破胞衣，踏地而生也。其故有二：有因胎气不足，关键不牢，胞蒂繫于脾。一到产时，蒂先脱落，坠作一团，儿身无所凭藉，不得打转向下，以故蹬破胞衣，踏地而生。久病弱妇或有之。有因急性轻率，不能忍痛，当腹中痛一阵紧一阵时，儿将垂头打倒，便去临盆用力一逼，逼住儿身不能打转向下，儿被闷住，两脚下蹬，以故胞破直下，先露其足。急须扶母宽心仰睡，忍痛进食。令稳婆将儿足轻轻托入，端正儿身，渐渐推上。叮嘱产母再莫胡乱用力，应用药饵频频与服。养息数时，儿力平复，自能重新打转，转动良久，直待头顶产门，方用力送下。
按：横生倒产，只要轻巧托入，端正儿身，一味忍痛仰睡，宽心饮食，将息数日，气力复完，重新转动，自然顺生。若延日久，胎不转动，胞浆已涸，无血养胎，致胎死者，舌必青黑，腹必冰冷，当按四卷胎死腹中治之。
〖怪产〗
庞安时治一妇，七日而产不下，百治不效。安令煎葱汤温洗其腰腹，亲为上下拊摩，时孕妇忽觉肠间隐痛，呻呤间生一男，齐家惊喜，莫知所因。安曰：儿已出胞，因一手误抓执母肠不能放脱，吾细摩儿手所在，随针其虎口，痛即缩手，手脱而生，无他术也。视儿虎口，针迹宛然。
又治产妇数日不下，服催生药罔效。安曰：此因坐草太早，心怀忧惧，气结不行，专补无益。因与紫苏饮，服后即产。盖恐则气下，精神虚怯，怯则上焦闭，闭则气逆，逆则下焦胀，气乃不行。此方行气散滞，故亦催生。一妇临产，儿手伸出，稳婆不能托入，齐家张惶。函斋闻之侧然，配大剂加味芎归汤，与母频服，峻补阴气。另教稳婆，顺儿节骨徐涂托入，随令产母吸气上提，即将儿身端正，再服前汤，隔日产下一儿。
一妇冬月生产，数日不下，下体甚冷，腹尚微热。医曰：其胎尚好，但感寒血凝气滞耳。令将棉裙厚围其腰，捣碎生葱、生姜、苏叶、橘叶，煎汤一盆，中安小凳，待可下手时，前后烧火二盆，方抱孕妇坐凳上，用棉沾洗下体，扶上床中，拥被仰卧良久，气温血行，在床产下一男。
一有用力太早，水衣先破，被风吹袭，致产户肿胀，乾涩狭小，碍产难出者。浓煎紫苏葱白汤熏洗，再用麻油、白蜜等分和匀，坐滚汤中，频频涂抹产门。内服加味芎归汤，静卧良久，自然顺生。
亦有脐带绊住儿肩，虽露头顶，身子不下，在内动弹者。扶母仰睡，慢慢推儿往上，以两指探摸儿肩，轻轻刮下脐带，随即端正，扶母临盆自生。
亦或生路未顺，儿头偏向腿畔，或直抵穀道，或不及打倒，踏地而生，或卡在产门，偏倚不正。此皆不能忍痛，临盆太早，乱用气力之过。既到此时，只要安慰产母宽心仰睡，频进饮食。令轻巧稳婆，如法托之、推之、端之、罗之，直待小儿气力平复，自然转顺，寻著门路而出，不用忙也。
〖催生方法〗
陈无择曰：临产有八候，脐腹急痛，腰间重坠，眼中出火，粪门挺迸，产户掀肿，两手中指筋节跳动，胞水或血俱下，六脉忽离经常，方是正产之时。苟能顺正身体，忍痛安眠，及头顶产门，方临盆用力，自然顺生，可无事催生药饵。然或产母气血虚弱，则当审其而用之。倘八候未备，虽腹痛一二日，法只宜安，催生药饵不可猝用。
朱丹溪曰：催生只用佛手散，最稳当又效捷。
按：诸书所载鼠兔二丸，大耗气而兼损血。古方回生丹，大破血而兼损气。夫临产百脉解散，气血俱虚，用香窜耗散之品，虽取快于一时，而贻害将来者不浅，故兹不录入。回生丹见六卷产后痈疽。
●佛手散
酒洗当归（一两）　川芎（五钱）
切片水煎温服。催生保产神效。如横生、倒产，子死腹中者，加炒枯黑豆一合，童便一杯煎服。
●加味芎归汤　通治产难，数日不下，及交骨不开，横生倒产，诸般怪症。
当归（五钱）　川芎（三钱）　醋炙龟板（打碎三钱）　烧头发灰（存性一钱）
水煎服。
●三合济生汤　主治难产，因滞气血凝，日久不下，并治弄胎，试痛等症。
当归（三钱）　川芎（钱半）　面炒枳壳　酒炒香附　大腹毛　苏梗叶（各一钱）　甘草（六分）
一方　加白芷。时当正产，服此立生。若系弄胎，服此立安。
●加味四物汤　治胞浆先已大来，其胎乾涸阻滞不得下。
当归　熟地（各四钱）　川芎　炒芍　生阿胶片（各二钱）　白蜜（半杯）
水煎浓汤，顿服。
●《济阴》油蜜煎　治胞胎破早，浆血先来，致胎乾涸不得下。
麻油　白蜜　童便（各一杯）
各匀入小锅内，煎三五滚，吹去浮沫，调滑石末三钱服。
●陈氏脱花煎　治难产数日不下，服此立生。并治胎死腹中及胞衣不下。
当归（五钱）　川芎（三钱）　牛膝　车前子（各钱半）　桂心（一钱）
酒一杯兑煎服。若下死胎、下胞衣，用童便和酒煎熟。临服调入朴硝一钱，乘热服下。
●生产神效方
当归　川芎（各钱半）　酒洗菟丝子　去心川贝母　酒炒白芍　生黄耆（各一钱）　姜炒厚朴　面炒枳壳　醋炒艾叶　羌活　芥穗　甘草（各五分）　生姜（三片）
水煎温服。此方治难产不下，并治横生、倒产，屡试屡效。
一方　治胎干不下，细切豆油皮半碗，熟麻油半杯，水二碗，和匀同煮至汤一碗，顿服。或用熟麻油和水煎鸡蛋服，或服鸡汤肚肺汤。
一方　夏月催生用。冬蜜一杯，滚汤冲化，顿服。胞衣来迟，再进一服。或打开生鸡蛋，令产母吞之。或酒调灶心土，取汁与服。
一方　寒月催生用。桂心研极细，酒调下一二钱。体弱用佛手散，内加桂心。或切细葱白和豆豉，煮化鸡蛋，连汤服。
按：妇人临产，最喜饮食强健。若胃弱食少，在富贵者，可与人参燕窝，而贫贱之家，亦须熟煮鸡鸭肚肺，去油取汤，频频与服。或麻油煮豆油皮、葱白煮鸡蛋、米煮粥，皆能养精血生气力，临产之家须当预备。

产后门  ***************************
〖胞衣不下〗
《金鉴》曰：胞衣不下者，或因初产用力困乏，风冷相干，致血瘀凝。或因下血过多，血枯产路乾涩。或血入胞衣，胀满疼痛，皆令胞衣不下，均当用。
●夺命散
酒浸略炒真血竭　制没药（各二钱，共研极细末）
才产下时，便用童便和酒各一盏，入小罐煎一二滚，调末二钱服之。良久再服，胞衣自下。此散神妙之至。凡新产时胞衣虽下，皆宜照法调服二三次，其恶血自然下行，免致上攻心胸，胀满喘急，且能消除百病。
《济阴》曰：临产时，宜谕令稳婆随胎取下，倘急切不下，须安慰产母，毋得惊恐。盖恐则气怯，衣愈难下。只管断脐，将儿包裹，随将所垂带头用麻绳扎紧，系一小小物件。扶母宽心坐卧，切勿急躁。所有方法，听其施用。虽延日久，亦无害也，只要先服夺命散。
●保生无忧散　治胞衣不下，其腹又不胀痛。此因元气虚不能送出也。
当归　川芎　葳蕤（各二钱）　炒芍　炙草（各一钱）　炒枳壳　头发灰　木香　乳香（各五分）
煎熟酒少许兑服。若气滞胀痛，服脱花煎。见催生门。
●加味佛手散　治气血虚寒，衣停不下。
当归　川芎（各五钱）　桂心（二钱）
煎汤顿服。或炒枯黑豆，淬酒频服。或烧红称锤，淬水酒兑服。
●黑神散　治胞衣不下，腹中胀痛。凡恶血上攻，胎死腹中，寒月血滞，皆用此方。
熟地　归尾　赤芍　炒蒲黄　炮黑姜　桂心　甘草（各一钱）　炒枯黑豆（一合）
酒和童便煎服。一方内加生地。
按：行血当用生蒲黄。
●附古黑神散
百草霜　白芷（等分研末）
每用二钱，童便和醋少许煎滚，调末服之。主治横生逆产及胎前产后崩漏等症，系止血而非行血。
●《济阴》方　治夏月胞衣不下，胀痛喘急。服此，衣自腐化，亦下死胎。
当归　生地（各三钱）　川芎　蒲黄　牛膝　朴硝（各钱半）　桂心（一钱）
水煎童便兑服。
〖下衣附法〗
●花蕊石散　治胞衣不下及胎死腹中，凡产后败血攻心，胀痛喘急等症。
花蕊石（一两）　石硫黄（四两）
共研细，入小罐内，瓦片封口，外用盐泥固济，阴乾，放炭火上，煅令通红住火，隔一夜取出，再研筛末，磁瓶收贮，每用二钱，酒水调服。夹热者勿多服。
●简便方　治胞衣不下，并落死胎。
萆麻仁（六十粒）
捣如泥，作一饼，贴两足心，包裹良久，胎衣下时，随即取去，恐连肠拔出也。
一方　炒枯黑豆，醋煮浓汤，顿服。
一方　搅化鸡蛋，醋煮食之。
一方　血气瘀滞，酒煎红花，顿服。
一方　磨京墨半杯，热酒冲服。
一方　将本妇头发刺入喉中，作呕立下。
●治盘汤　生用萆麻仁捣贴顶心，内服补中益气汤，其法固妙。然亦有肠滑旋收旋下者，当更用黄耆煎浓汁，浸肠片时，扶母仰卧，令稳婆香油涂手托其肠，缓缓凑入，外以衣裙堵住产门，切莫胡乱用力。药内重加酒炒升麻，频服自愈。亦有临产努力，致膀胱坠下不收，亦如前法治之。
临产时稳婆不谨，误将膀胱作水衣扯破，淋漓肿痛，小腹必胀，小便长流。须煎大剂八珍汤，另煮烂猪尿胞，捣膏调药顿服，服后切忌笑言。
临产损伤尿胞，或终日不小便，或淋漓不断。用生丝黄绢二两剪碎，又研白牡丹皮、白芨末，同绢尽煮稀烂如糖，作二次服，戒勿作声。古云：作声其方不效。
若产后拖出小肠，此系胞胎之馀带，听之勿治，数日带自枯落。
《达生编》谓：胞衣不下，总是临盆早用力之过。盖当正产时，骨节自开，壮者数日而合，怯者弥月而合。今不待其自开而强用力，以挣开之故，胎出而骨眼随闭，以致胞出不及。此时只管断脐，用麻绳紧紧缚住，带头上系一小物，随进应用方药，过三五日，衣自萎缩干小而下矣。
〖产门不闭〗
●八珍汤　治新产血气不足，玉门不闭而不肿痛者。
人参（如无以蜜蒸萎蕤代）　土炒白术　茯苓　当归　熟地　川芎　炒芍（各二钱）　炙草（一钱）
姜枣引。
●十全大补汤　即八珍内加蜜炙黄耆钱半、肉桂五分。治气血虚极，真阴内竭，虚阳外鼓，玉门不闭。加蜜耆以助阳固表，加肉桂以引火归元。
●归脾汤　治劳伤心脾，怔忡盗汗，发热体倦，食少不眠，玉门不闭。
人参　炙术　蜜耆　茯神　炒研枣仁　龙眼肉　当归（各钱半）　远志肉　炙草（各一钱）　木香（五分）
姜枣引。
〖产门肿痛〗
●甘草汤　治因初产伤重，玉门肿痛。
甘草（四两）
浓煎汤，频以软绵沾洗阴户，内服八珍汤。
●逍遥散　治血虚肝燥，潮热口乾，玉门肿痛。
柴胡　酒洗当归　酒炒白芍　土炒白术　茯苓（各钱半）　炙草（一钱）　薄荷（五分）　煨姜（三片）
若因怒气伤肝，血少目暗，内有郁火者，加丹皮、栀仁，名八味逍遥散。
●龙胆泻肝汤　治产妇壮实，肝胆二经湿热为病，胁痛耳聋，胆溢口苦，筋痿阴汗，玉门不闭。
酒炒胆草　酒炒黄芩　酒炒栀子　酒洗当归　酒洗生地　车前子　木通　泽泻　柴胡　甘草
东垣去黄芩、栀子、甘草，治阴痒燥臭。
治产后风湿袭入阴内，肿坠冷痛，老葱一把，捣碎炒热，布包慰之。
治子宫内痛，五倍子三钱，枯矾钱半为末，缝三角囊贮末，纳入阴中。
治肿痛不消，蛇床子煎汤洗数次，研乳香末三钱，葱白七寸，同捣如胶，涂抹肿处，数次立愈。余法见六卷外科门。
●简便方　治新产玉门不闭，或阴户突出，因里虚冷湿外乾者。
石硫黄（研末）　菟丝（各三钱）　蛇床子（五钱）
煎汤熏洗，数次愈。
〖恶露不下〗
●失笑散　治风冷相干，气血凝滞，恶露不行，腹中胀痛，或心包络痛，或死血痛。
生蒲黄　五灵脂（等分晒乾为末）
每用二钱，醋调成膏，滚汤冲化服。若不见效，再服花蕊石散，见上下衣附法。
●圣愈汤　治临产去血过多，无血不行，腹必不痛，面色黄白，宜补而行之。
蜜耆　当归　熟地　川芎　炒芍（各二钱）　人参（用蜜蒸萎蕤三钱代）
●理中汤　治临产过服峻厉药，恶露随下而阳气复伤，好以手拊其腹，时或昏愦，法宜温补。
人参　炙术　乾姜　炙草
内加桂心。
●《济阴》方　治恶露不下，心脐少腹大痛不止。
当归　酒芍　川芎　元胡（各二钱）　丹皮　蒲黄　五灵脂　白芷　桂心（各一钱）　没药末（八分）
临服兑童便。
●广济方　治恶露不行，攻冲作痛，形气实者。
当归　生地　丹皮　牛膝（各二钱）　炒芍　蒲黄　桂心　酒炒大黄（各一钱）
酒引。余见后治血气痛方。
《达生编》曰：产后药饵，各处不同。或服红砂糖山楂肉汤，或胡椒汤、吴萸汤，或服佛手散、返魂丹，总莫妙于滚酒兑童便，多服无碍。
●生化汤　治产后恶露不行，心腹胀痛，凡新产时，不论有无腹痛，皆当预服二三剂，能除诸病。
当归（六钱）　川芎（四钱）　炮黑姜（一钱，夏月减半）　炙草（五分）　去皮尖研桃仁（七粒）
童便和水各半，煎服。若恶血已行，腹不胀痛，去桃仁加丹参钱半，多服最妙。
〖恶露不绝〗
●十全大补汤　见前。治产后恶露淋漓，日久不断，血色浅淡，气腥清稀。此因冲任虚损，血不收摄，服此补而固之。
●佛手散　见前催生。治瘀行不尽，随化随行，血色污浊气臭，宜补而行之。
●归脾汤　见产门不闭。治脾虚不能摄血，血色淡红，淋漓不尽。
●逍遥散　见产门肿痛。治肝燥血虚不能收藏，或因郁怒频下不止。
●六君子汤　气虚有痰，脾不统血，淋漓不断，腹或鼓胀。
人参　炙白术　茯苓（各二钱）　炙草　陈皮　法半（研，各一钱）　生姜（三片）　红枣（二枚）
●补中益气汤　治中气虚不能摄血，淋漓不断，气或下陷。
人参　炙白术　酒洗当归（各钱半）　蜜耆（三钱）　炙草　陈皮　酒炒升麻（各一钱）　柴胡（五分）
姜枣引。
加减法见二卷种子门。
●六味地黄汤　治肝肾不足，真阴虚损，腰痛足酸，恶露不绝。
熟地（四钱）　炒淮药　枣皮（各二钱）　茯苓　丹皮　泽泄（各钱半）
日三服。
●加味四物汤　治恶露日久不绝，或如豆汁，或带紫黑。
当归　生地　熟地　炒芍　川芎　炒阿胶（各钱半）　白芷　黑姜　炒蒲黄　小蓟根（各一钱）
●豆淋酒　治恶露不绝兼有水气。
炒焦黑豆一升，乘热淬入酒中，谨封罐口，每日随意饮二三次。余详后血崩蓄血门。
〖辨气脱血晕〗
临产之时，胞胎既下，气血俱虚，忽然眼黑头晕，神昏口噤，不省人事。古人多云恶露乘虚上攻，指为血晕，而不言气脱、气闭二症。
●气脱
此因产时血已大下，气亦随脱，卒然昏死。轻者少刻即苏，重者毙。但察其脉症，眼闭口张，手撒肢冷，脉微细或浮散，乃是气脱血晕。妄用辛香逐血之剂，立危矣。治法，轻扶产母高枕仰卧，又以棉衣塞堵产门，烧红白石子，放瓦壶中，以醋染湿，把壶嘴向口鼻间熏之，气通自醒。煎熟人参一钱、蜜耆三钱、炒米一合、姜三片、枣三枚，取汤频频灌之。无力办参者，用　当归补血汤　。
蜜炙黄耆（一两）　当归（三钱）
内加炒米一合同煎，徐徐灌下，但得下咽，不复吐出，此胃气未绝，易治。后服八珍等汤。
气闭之症，牙关紧急，两手握拳，此为瘀壅气闭，有馀之症，法当行气活血之剂。盖气脱症，口张心绝，眼闭肝绝，遗尿肾绝，鼾声肺绝，手足不收脾绝，肢冷口鼻无温气，命门将绝也。皆因元气素虚，遇产随血而脱。以上六候，只现三四宗者，犹可挽回，只用大剂参耆等汤。
●景岳回阳饮　治真元已败，气血两亡，阴阳将脱。服此能挽散失之元阳，敛乱离之阴血。
熟地（五钱）　当归（三钱）　黑姜（二钱）　附片（钱半）　人参　肉桂（各一钱）　红枣（一枚）
加酒炙鹿茸更妙。
●血晕
●佛手散　见前催生。治产后血晕，因恶露去少，停瘀上攻，昏迷腹痛，面唇红赤。
●返魂丹　见二卷种子门。治血晕之总方。
●清魂散　治因去血过多，血脱而晕，腹不作痛，面唇色白。
泽兰叶（二钱）　净芥穗（五钱）　川芎（三钱）　炙草　人参（钱半）
共研极细，酒调，每下二钱。频烧漆器、白石、煤炭、铁锤等件，醋与酒淬气，对其口鼻熏之。
●愈风散　治新产血晕，四肢强直，及产后中风。
净芥穗（二两）
焙乾研末，每用三钱，童便调湿，滚汤冲服。口噤则撬开牙齿灌之，或用童便浓煎芥穗汁，口含之，以竹管徐徐吹入鼻中，但得下咽立醒。
●《集成》方　治临产下血太多，面唇㿠白，恍惚怔忡，腹不胀痛，眼黑头晕昏沉者。
蜜耆（一两）　当归（五钱）　炒米（一合）　姜（三片）　枣（三枚）
频频灌之。
●《济阴》方　治停瘀上攻，昏迷不醒，心腹必先胀痛。并治老年乾血气痛。
陈荷叶　当归　丹皮　香附（各二钱）　红花　蒲黄（各一钱）
酒引。
《大全》云：新产恶露乘虚上攻，心胸满闷，眼花头晕，口噤者，用失笑散或黑神散。若下血过多，神昏烦乱，卒然晕死，用八珍汤加芥穗、泽兰叶、益母草。
有痰涎壅盛，不时昏死者，用当归、川芎、芥尾、陈皮、茯苓、法半、甘草。
有临产劳伤，气陷昏迷，眼闭口张，四肢不收，用大剂补中益气汤。
寒天血晕，用四物加炮姜、桂心、炙术、陈皮、芥尾、防风。
〖头痛〗
●八珍汤　加蔓荆子（研）去壳，治产后头痛，面色黄白，外无寒热身痛之表症。内无便秘烦渴之里症。此因去血过多，用此平补气血。
●佛手散　加酒炒芥穗、元胡，治停瘀上攻，头痛而兼腹痛者。
●四物汤　加酒炒芥尾二钱，治血虚头痛目眩，属阴痛甚者。
●补中益气汤　加蔓荆子、川芎，治气虚头痛，产后或感风寒者。
●《济阴》方　治产后风痰头痛。
当归　川芎　白芷　香附（各钱半）　制苍术　羌活　防风　芥尾　甘草　法半　天麻（各一钱）
痛甚无汗，加细辛五分。痛而有汗，去苍术加炒芍、桂心。热痰头痛，加石膏末、倍白芷。寒厥痛甚，加白附、桂心。眉稜骨痛，加炒芥穗、白菊花、酒炒条芩。头顶痛，加藁本。
〖心胃痛〗
●大岩蜜汤　治产后心胃痛，四肢厥冷，爪甲青白。此因风冷凝结，气血滞涩也，宜温而行之。
当归　熟地　赤芍（各二钱）　乾姜　桂心　独活　炙草　炒远志肉（各一钱）　泡吴萸　北细辛（各八分）
●加味二陈汤　治因饮食停滞，恶食呕吐，胃脘作痛。
陈皮　法半　茯苓　甘草　炒神麴　炒麦芽　炒研砂仁
木香引。肉滞加山楂。
●玉烛散　治心胃实痛，大便硬结，小水短赤，渴欲饮冷。
当归　熟地　白芍　川芎（各二钱）　甘草　大黄　芒硝（各一钱）
水煎，乘热服。
立斋曰：阳气虚寒，固用岩蜜汤温之。亦有瘀血上攻，按之痛甚者，宜先服失笑散散其瘀，瘀散仍痛者，用八珍汤加元胡、香附。凡心胃腹胁诸痛，以手按之却止者，此属虚痛，法当补养。
产妇患心痛，口噤昏愦，冷汗不止，用六君子汤加附片而愈，后服八珍数剂。
治产后恶血攻心作痛，研灶心土末，酒调服三钱。
治产后气滞心痛，炒茴香、川楝肉各二钱，盐水炒艾叶一钱，煎服立止。
〖腹痛〗
●失笑散　方见前。治恶露去少，瘀壅腹痛，必畏手按，有馀之痛也。
●四神散　治瘀血攻，腹胀痛。
当归　川芎　赤芍　炮姜（等分研末）
酒调每服二钱。或服生化汤，见前恶露门。
●当归建中汤　治产后去血过多，血虚腹痛却喜手按者。
当归　桂心（各二钱）　酒炒白芍（四钱）　炙草（钱半）
姜枣引。
●加味异功散　治伤食腹痛，恶食吐酸而作胀闷者。
人参　炙术　茯苓　陈皮（各二钱）　炒曲　楂肉　炙草（各一钱）
姜引。
●香桂散　治产后风冷乘虚袭入胞中，腹常冷痛者。
当归（五钱）　川芎（三钱）　桂心（二钱）
木香磨汁兑服。
●四物汤　加芥穗、元胡、黑姜、炙术，治先发热头痛，而后腹痛喜手按者。亦有腹痛，发热烦渴，自汗便秘，当用白虎汤，方见三卷。
〖少腹痛〗
●延胡索散　治产时血块未净，致少腹坚硬，小便清利，瘀血作痛者。
当归　赤芍　元胡索　生蒲黄　红花　桂心　琥珀（等分）
先以好醋没一宿，焙乾为末，每用二钱，酒水调服。
●五苓散　治产后少腹坚硬而小便不利，淋涩胀痛，属蓄水作痛者。
炙白术　茯苓　猪苓（各钱半）　泽泄　桂心（各一钱）
灯草引。或加元胡。
●吴茱萸汤　治小腹坚硬，红肿闷痛，须防日久成㿉疝。
当归　泡吴萸　丹皮　桂心　法半　去心麦冬（各钱半）　防风　茯苓　细辛　炮姜　藁本　炙草　木香（各八分）
温服数剂。
〖治血气痛方〗
●丹溪方　治恶血攻痛，发热便秘。
炒五灵脂（四钱）　丹皮　没药（各三钱）　滑石（五钱）
共研末，每用二钱，炒枯黑豆，淬酒调服。
●《济阴》方　治血气痛甚，不拘新久虚实。
当归　赤芍　元胡　丹皮　炒蒲黄　制乳香　没药（等分研末）
每用二钱，酒水调下。
●立斋方　治产后小腹大痛，有块坚硬，小便不利，脉芤而涩。
当归　赤芍　生地　川芎（各二钱）　去皮尖研桃仁（七粒）　元胡　红花　牛膝　车子　木通（各一钱）
木香磨水引。
一方　红砂糖半杯，滚汤冲服。
●活血汤　治恶血不散，攻注脐腹及腰脚疼痛。
当归　赤芍　丹皮　川芎　元胡（各二钱）　桂心（一钱）
酒引。
●枳实芍药散　治产后腹痛，烦满不得卧。此血郁成热，里实之症，与虚寒㽲痛不同。
烧焦枳实（存性）　生白芍
等分为末，水调二钱，日三服。
●下瘀血汤　仲景治服前方不愈，此为热灼血乾，著于脐下而痛者。
大黄（五钱）　制桃仁（七粒）　炒研䗪虫（三枚，去足炒）
黄酒煎服。古方分量太重，今略裁减，然亦不可轻用。
●《千金》方　治产后血瘀腹痛。
制桃仁（十粒）　赤芍　当归　川芎（各二钱）　甘草　炒焦乾漆（各钱半）
热灼血枯加大黄，里寒加桂心，用此代下瘀血汤。
●和血汤　治产后阴阳不和，乍寒乍热，恶露停滞，时痛时止。
当归　川芎　白芍　蜜蒸葳蕤（各二钱）　酒炒元胡（钱半）　炙草　炮姜　桂心（各一钱）
酒引。
●《金匮》方　治产后血虚有寒，腹中暴痛。凡虚劳不足，寒疝冷痛。
羯羊净肉（一斤）　当归（三两）　生姜（五两）
水煎极烂成糊，取汁作四次，空心服。
按：五积散，《济阴》治外感风寒，内停瘀血作痛，用此发汗。承气汤，仲景治恶露未尽，热结膀胱胀痛，用此取下。要在审的脉症相当，方可用之。
〖胁痛〗
●延胡索散　见前。治产后胁痛，因气血瘀滞，干犯肝经，痛在左边，属血者。
●加味四君子汤　治产后胁痛，痛在右边，属气者。
人参　炙术　茯苓（各钱半）　炙草　柴胡　酒炒青皮（各一钱）
生姜引。或加香附。
●八珍汤　加桂心，治去血过多，虚损胁痛，面唇色白，脉微而涩者。若加柴胡、丹皮、黑姜，治暴怒伤肝，两胁胀痛，或发热恶寒，呕血而脉微弦。
●乾地黄汤　通治产后胁痛。
乾生地　白芍（各三钱）　当归　蒲黄（各钱半）　甘草　桂心（各一钱）
痛甚加元胡、柴胡。瘀血攻胁胀痛，先服失笑散。若水亏肝气抑郁作痛者，用六味地黄汤加酒炒益智、元胡、白芍。
●加减泻白散　治咳而气喘，烦热口渴胁痛者。
蜜炙桑皮　地骨皮　桔梗（各钱半）　炒青皮　炒芩　陈皮　甘草　知母（各一钱）
〖腰痛〗
●加味佛手散　治临产感受风冷，瘀血壅滞，腰痛下注，两股皆痛。
当归（五钱）　川芎（三钱）　独活　续断　牛膝　防风　桂心（各钱半）
姜枣引。
●四物汤　加酒煮元胡，治瘀血流走腰间，刺痛不已。若兼发热加柴胡，肢冷加桂心、炮姜。余法兼详妊娠腰痛门。
●六味地黄汤　加盐水炒杜仲、川续断、桂心、附片，治临产去血过多，三阴经气血虚损，腰痛难转移者，日三服。
●当归黄耆汤　治去血过多，腰痛身热自汗。
当归（二钱）　蜜耆（四钱）　酒炒白芍（三钱）　生姜（三片）
〖遍身疼痛〗
●趁痛散　治临产去血过多，荣血不足，又外感风寒，遍身疼痛而兼表者。
当归　黄耆　炙术　独活　续断　牛膝　桂心　炙草（等分）　姜（三片）　薤白（三个）
●四物汤　加秦艽、红花、没药、桃仁，酒引。治遍身胀痛，面唇紫色，此因停瘀作痛也。若以手按之而痛甚，则是血滞，四物加黑姜、红花、泽兰叶。
●八珍汤　加黑姜，治身痛按之稍缓，属血虚者。
●补中益气汤　加炮姜，治身痛发热，烦躁盗汗，脉洪无力。或脉浮无汗，外来风寒者，加羌活、防风。表甚则用趁痛散，不与伤寒门同治法也。
〖腹中块痛〗
●延胡索散、丹溪方　俱见少腹痛门。治新产风冷乘虚入腹，瘀血凝滞，结成坚块，攻腹作痛，速用此治之。
●当归血竭丸　通治脐腹块硬，心胸痞闷。
当归　赤芍　真血竭　五灵脂　煨莪术（等分）
共研细，米醋糊为小丸，每用三五十丸，酒水送下。
〖血瘕〗
●大七气汤　治产后块痛日久，结成血瘕，随气上下攻筑疼痛者。
煨三稜　莪术　酒炒青皮　益智仁　炙草　陈皮　藿香　桔梗（各一钱）　木香　桂心（五分）
●血竭散　治块痛成瘕，内热心烦，食少善忘，头独出汗。
血竭　生蒲黄　当归　赤芍　元胡索（等分）
研细，每用一二钱，童便和酒煎滚调匀，日三服，凡新产之时，旋服此散，安卧良久，再进一服，恶露自循经而下，免生百病。
〖寒疝〗
产后寒疝，亦在少腹中攻冲冷痛，乃风寒冷湿滞涩胞门，干入血室，故其病皆属厥阴肝经。
●《金匮》羊肉汤　见前血气痛门。治疝痛，面唇黄白，气乏形虚，暴然刺痛。
●吴茱萸汤　见少腹痛。治寒气滞涩，少腹卒痛，当温散其寒，不必攻也。
●当归散　治疝，小腹牵引腰胁俱痛，高起胀满，便秘，脉沉迟有力，宜温而行之。形气不实者勿服。
当归　川芎　醋炙鳖甲（各二钱）　煨三稜　莪术　炒青皮　赤芍（各一钱）　泡吴萸　酒大黄　制研桃仁　桂心　木香　槟榔（各五分）
●当归温疝汤　治产后寒疝，少腹冷痛，或阴户束紧。
当归　炒芍　附片　桂心　小茴　元胡　川楝　吴萸　茯苓　泽泄　乾姜
●夺命汤　通治寒疝、冲疝、奔豚、小肠气，攻脐攻心者。
泡吴萸（五钱）　茯苓　泽泄（各三钱）　桂心（二钱）
治奔豚气加乌药，小肠加小茴、橘核。
治奔豚气详见一卷。
〖产后发热〗
●四物汤　加炮姜，从阴引阳，乃为正治。治阴血暴伤，阳无所附，脉浮散而发热蒸蒸者。
一方　加炙术、茯苓、沙参，虚烦加茯神、远志。
●当归补血汤　见前气脱门。治产后肌热，面赤烦渴引饮，脉大而虚。
●参附汤
人参　炮附子　炮姜（各三钱）　枣（一枚）
治临产阴血暴脱，孤阳外越，发热肢冷，六脉空浮者。救迟则大汗大喘，阳气脱矣。无参倍用蜜耆。
●丹溪方　治诸虚发热。
蜜耆　炙术　人参　当归　川芎　茯苓　陈皮　炙草　姜　枣
热甚加黑姜。凡阴虚生内热，脉微弱者宜之。
●八珍汤　加黑姜，治产后气血两虚，发热困乏者。虚甚用十全大补汤。
●逍遥散　见前恶露门。加乾葛、麦冬、川芎、炒芩、乌梅，治产后发热，口渴引饮，唇裂生疮者。凡发热口苦胁痛，正用本方。
●生化汤　见前恶露门。治瘀血发热，腹中胀痛。
●四物汤　加葱白、柴胡、生姜、豆豉，治产后外感风寒，脉浮发热，头痛恶寒等症。虽属外感，要不可作伤寒治。
●四君汤　加陈皮、黑姜，治倦怠嗜卧，气伤发热，呕吐胀闷。伤食发热，再加法半、砂仁、炒曲。治脾虚不能化食，停食发热。或加楂肉、炒朴。
〖发热恶寒〗
●更生散　治产后外感风寒，脉浮头痛，身既壮热而又时时畏寒者。
人参（以玉竹代）　芥穗（各三钱）　当归　川芎　熟地（各二钱）　炮姜（一钱）
葱白引。
●加减方　治产后阴阳相乖，荣卫不调，乍然寒乍然热，寒热无定者。
蜜蒸萎蕤（三钱）　当归　川芎　炒芍（各二钱）　炙草　炮姜（各一钱）
枣引。
●柴胡四物汤　治血气虚损，阴阳不和，寒去热来，热去寒来，往来寒热者。
人参　柴胡（各二钱）　当归　川芎　炒芍　熟地　炒芩　法半（各钱半）　炙草（一钱）　姜　枣
●生化汤　加柴胡、楂肉、红花、丹参、炒神麴，治败血不散及饮食停滞，或先寒后热，或先热后寒，一定不移，至其时而即作，所谓寒热似疟者。
●大调经散　治寒热似疟，因败血凝滞，或腹痛胀肿者。
炒黑豆　茯苓（各一两）　琥珀（一钱）
共为细末，苏叶煎汤送下二钱，日三服。
●《产宝》方　治憎寒壮热，因风寒外袭，口或生疮，乾呕困乏者。
独活　葛根　柴胡　条芩　防风　元参　人参　茯神　当归　川芎　远志　炮姜
●知母汤　治乍寒乍热，通身温暖，心烦胁痛，脉洪弦者。
煨知母（三钱）　条芩　柴胡（各二钱）　甘草　桂心（各一钱）
●加减小柴胡汤　治产后往来寒热，口苦咽乾，耳聋胁痛，脉弦肝燥者。
柴胡　沙参（各二钱）　条芩　法半　生地（各钱半）　黑栀仁　炒枳壳（各一钱）　薄荷叶（五分）　煨姜（三片）　红枣（二枚）
经云：阴虚则发热，阳虚则恶寒，虽二便秘结，犹属不足之症。切忌发表降火之剂。寸脉微者，补中益气汤加减。尺部弱者，六味地黄汤主之。
〖产后出汗〗
产后去血过多则阴虚，虚则阳盛，若微微自汗是荣卫调和，忌大汗不止。
按：无因汗出为自汗，属阳虚。睡则汗出为盗汗，属阴虚。但产后统曰自汗，总属气血两虚，不与平常同其治法。
●黄耆汤　治自汗盗汗，汗出如洗，脉虚者。
蜜耆　熟地（各三钱）　去心麦冬　煅牡蛎　炙白术（各二钱）　茯苓　防风　炙草（各一钱）　浮小麦（一合）
●当归六黄汤　治阴虚阳越，头上大汗，至颈而还。
当归　熟地　生地　蜜耆（各二钱）　川连　川柏　条芩（俱炒焦。各一钱）
海藏云：头上汗出至颈还，额上偏多者，盖额为六阳之所会也。由产后虚热熏蒸，阳气上越之象也。
●耆附汤　治阳气脱散，大汗不止，恶寒口噤，肢冷痰涌，或吐泻腰痛，饮食不入。
蜜炙黄耆（一两）　煨裂附子（五钱）　生姜（三钱）　红枣（五个）
或加人参。
●《千金》方　治产后受风，通身冷汗，小便不利，四肢拘急难以屈伸者。
炮附子　炒芍　桂心　炙草　萎蕤（等分）
姜枣引，温服，忌食猪肉生冷物。
〖产后中风〗
产后气血大虚中风，惟宜补养，即夹风火痰热气闭，当从末治，以十全大补汤为主，随症加味佐使之。风寒加荆、防、炮姜，火加羚羊角、炒芩。
丹溪云：产后中风，口眼喎斜，必用大补其气血，然后治其风火痰气。当以左右手脉分其气血多少以治，不与平常治法专用发表去风也。大凡筋脉夹寒，则主挛急喎斜；夹湿则主纵缓怯弱。若入诸脏，则先恍惚惊悸，随其所伤之脏腑筋络而生病焉。辨法见三卷妊娠中风。
●愈风散　治产后中风口噤，牙关紧急，手足瘛瘲，角弓反张。并治血晕症。
净芥穗　当归片
同焙乾等分，研细筛末，每用三钱。炒焦黑豆，淬酒调匀，再用童便，煎滚冲化，徐徐灌之，连进数服。
●云岐方　治产后中风，半身不遂，言语謇塞，恍惚不宁等症。
川独活　肉防风　当归　川芎　炒芍　元参　天麻（各钱半）　桂心　炮姜（各一钱）
足膝痿软加牛膝、萆薢，腹痛倍归芍，有热加葛根，里寒加白术。
●芎藭汤　治产后中风，项背强直，手足拘挛，心神恍惚等症。
川芎　当归　羚羊角末　炒研枣仁（各钱半）　羌活　防风　赤芍　桂心　炒研牛蒡（各一钱）
生姜、葱白引。四物汤加羌活、防风、姜葱，亦治前症。
●远志散　治中风恍惚，言语妄乱，烦闷不安者。
志肉　防风　当归　茯神（各钱半）　羚羊角末　独活　续断　枣仁　麦冬（各一钱）　桂心　炙草（各五分）
●四物补心汤　治中风痰、火痰，神昏频倒。
当归　生地　酒芍　川芎　法半　茯神　桔梗　甘草　陈皮　炙术　石菖蒲　远志肉
风加荆防，火加炒芩、麦冬。
〖产后痉病〗
产后血气不足，脏腑空虚，每多汗出。腠理不密，风邪乘虚袭入而成痉病。手三阳之脉结于颈项，风寒侵入则口噤不开，经络周环于身，风寒湿侵入，则项背脊骨强直如角反张之状。产后患此，皆以虚论，当补正祛邪。若头摇喘促，汗出不止，两手撮空，则真气已去，邪气独留，不必治也。
陈临川曰：产后口噤，腰背强直，角弓反张，皆名曰痉。古人察其有汗为柔痉，无汗为刚痉，分阴阳而治。今《产宝》诸书，只有中风口噤一门，又有角弓反张一门，其实一也。如痉病之憎寒发热，有似伤寒，究未详言也。
●八珍汤　加生耆、桂心、防风、苍术，治刚痉，脉浮而数无汗，恶寒发热者。
●八珍汤　加蜜耆、肉桂、防风、附子，治柔痉，脉浮有汗，不恶寒只发热者。
●大豆汤　治产后痉病邪实，脉浮弦有力者可服。
炒焦黑豆（一合）　葛根　川独活　汉防己（各二钱）
酒水兑煎，频频温服。
余详三卷妊娠痉门。
〖瘛瘲抽搐〗
产后失血太多，阳虚湿盛，筋无所养，遂至瘛瘲抽搐，发热恶寒，心烦口渴。不宜作风治，惟当气血养补，用八珍汤加勾藤勾、丹皮、续断、生地，有寒加桂枝、炮姜。若抽搐无力，戴眼反折，大汗不止者凶。
〖产后筋挛〗
产后筋脉拘挛，疼痛不能舒展，俗名鸡爪风。由血液虚损，不能荣筋，又被风乘，致令筋挛疼痛也。
●四物汤　加柴胡、桂枝、木瓜、勾子、苡仁，治筋挛无汗。用此养荣血中兼祛外邪。若因肝燥，口苦胁痛，寒热往来，八味逍遥散。
●八珍汤　加蜜耆、炒阿胶、桂枝、姜枣引。治筋挛有汗，用此大补荣血。若日久虚甚，肌肉掣动，用十全大补汤。愈后常服地黄丸。
●舒筋汤　通治筋脉拘急，因风湿气血凝滞者。
片姜黄　羌活　当归　炙草　赤芍　炙术　苡仁　海桐皮
生姜、木香汁兑服。
〖不语〗
●加味二陈汤　治产后不语，因痰热乘心，脉滑数而尿秘。
姜制半夏　酒炒川黄连　真胆星　茯苓　甘草　生姜
●孤凤散　治痰气郁结，闭目不语，脉滑而实。
白矾
研末，热水每化下八分。
●七珍散　治败血冲心、闷痛不语。
人参　生地　川芎　石菖蒲（各钱半）　防风（一钱）　细辛　薄荷（各五分）
临服调入朱砂末三分，碎为末服亦可。
●逐血补心汤　治败血侵入心肺二窍，复感风寒，壅闭不语。
当归　赤芍　川芎　芥尾　防风　苏叶　前胡　丹参　红花　胆星　甘草　桔梗　法半　茯苓　生姜
●八珍汤　加勾子、石菖蒲、远志肉，治气血两虚，郁冒神昏，脉微不语。
〖惊悸恍惚〗
●茯神散　治产后血虚，心气不守，惊悸恍惚，不得安宁。
茯神（一两）　当归　生地（各二两）　桂心（五钱）　蜜耆　赤芍（各三钱）　人参　牛膝　琥珀　龙齿（各二钱）
共研极细，白汤每下三钱，日三服。
●加味归脾汤　治因忧愁思虑，心脾受伤，恍惚悸动。
人参　蜜耆　炙术　茯神　当归　元肉　远志肉　炒枣仁（各一钱）　炙草　木香（各五分）
同煎，另研煅龙齿、朱砂末各五分，作二次兑服。若因郁怒伤肝，加柴胡、丹皮。
●加味四物汤　治产后心悸恍惚者。
当归　熟地　炒芍　川芎　茯神（各一钱）　远志肉　炒枣仁（各一钱）　桂心（五分）
●《千金》方　治产后心悸，言语错乱者。
茯神（三钱）　炒芍（二钱）　当归　桂心　甘草　去心麦冬（各一钱）
姜枣引。烦闷加羚羊角末钱半，去枣。
●《经效》方　治产后心虚悸动而兼烦躁。
茯神　当归　炒芍　沙参　炒研枣仁　去心麦冬（各钱半）　甘草　炒条芩　白藓皮（各一钱）　红枣（二枚）
〖发狂见鬼　谵言妄语〗
●小调经散　治产后败血冲心，狂乱见鬼，言语谵妄。
当归　白芍　桂心　净没药　真琥珀（各一钱）　北细辛　上麝（各五分）
共研极细，每用五分，酒磨姜汁调匀，滚汤冲服。
●妙香散　治产后心血虚乏，神不守舍，谵言闷乱。
远志肉　炒山药　蜜黄耆　茯苓　茯神（各五钱）　人参　桔梗　炙草（各三钱）　木香（五分）　辰砂（二钱）
共研细末，另研麝香末五分兑匀，每服二钱，煎当归汤调，日三服。
●白金丸　治产后败血攻心，癫狂妄语，凡瘀血顽痰，闭迷心窍，形气实者宜之。
川郁金（七钱）　白矾（三钱）
同研极细，米粥糊丸梧子大，白汤送下二三十丸。或呕或利自愈。
●经验方　治产后癫狂夹风邪痰饮，脉虚浮滑者。
蜜蒸葳蕤　净志肉　炒淮药　茯神　川芎　麦冬　天麻（各钱半）　殭蚕　法半　胆星　石菖蒲（各一钱）　白附子　细辛（各五分）
生姜、葱白引。
●八珍汤　加志肉、茯神，治神昏狂乱。兼发热恶寒者，加炮姜、柴胡。狂妄痰壅，加法半、胆星、石菖蒲。
〖产后浮肿〗
●枳术汤　治产后轻度浮肿，心胸胀满。由素有水饮所作，乃属气分也。
麦炒枳实（一两）　土炒白术（二两）　生姜皮（五钱）
煎汤频频服。
●茯苓导水汤　治产后浮肿，喘满咳嗽，小水不利，则为水肿病。
茯苓　猪苓　陈皮　炙术　泽泄　木瓜　苏叶　伏毛　炒桑皮　研砂仁（各一钱）　槟榔　木香（各五分）
姜引。胀甚加枳壳，喘加葶力子，脚肿胀加防己。
●小调中汤　治产后浮肿，皮如熟李，或遍身青肿者，乃属血分。
炙白术　茯苓　当归（各钱半）　白芍　陈皮（各一钱）
熬汤，作二次调服。
●小调经散　见前发狂见鬼。日二服，此法治血分浮肿最妙。
陈无择曰：产后浮肿，有自怀妊肿起至产后不退者，亦有产后失调理，外感风湿寒暑，内伤喜怒忧惊，血与气搏，留滞经络。当分血分、气分治之。
●加味吴萸汤　治脏气素虚，宿夹风冷，产后复感寒邪，致身面虚浮，恶寒战慄，或吐泄乾呕，腹胁痛，食少困倦，肢冷吐涎。
泡吴萸（二钱）　乾姜　桂心　防风　细辛　当归　丹皮　赤茯　法半　桔梗　藿香　甘草（各一钱）
●洁古七圣丸　治产后风寒在表，浮肿胀满，大小便秘，脉浮气实者。
去皮郁李仁　羌活（各五钱）　川芎　肉桂　槟榔　本香　酒蒸大黄（各二钱五分）
共晒研极细，蜜为小丸，每用五六分，白汤送下，空心日二服。如浮肿至膝喘嗽者，倍木香、槟榔，前头痛昏冒倍羌活、川芎，若系肾虚浮肿，腰膝冷重，喘胀便秘，用《金匮》肾气汤，即六味地黄汤加肉桂、附片、牛膝、车前子。
〖产后脚气〗
《大全》云：产后血虚生热，复因春夏取凉过多，湿气上蒸，足履之著，为脚气，其症热闷掣瘲，心烦惊悸，呕吐气逆，平常治法有乾湿之分，产后须用。
●独活寄生汤　治产后乾湿脚气，扶正祛邪之要方。
川独活　川续断　炒杜仲　北细辛　秦艽　防风　牛膝　桂心　当归　炒芍　熟地　川芎　人参　茯苓　炙草（等分）　姜　枣
服数剂不效者可用。
●大防风汤
防风　羌活　附子　桂心　杜仲　牛膝　炙术　人参　蜜耆　炒芍（各一钱）　川芎　熟地　当归　茯苓（各钱半）　炙草（五分）
姜枣引。
●当归拈痛汤　治产后湿热脚气，寒热往来，状类伤寒，两腿胫膝肿痛如火而脉虚。
当归　羌活　防风　升麻　葛根　炙草　制苍术　白术　炒苦参　条芩　炒知母　猪芩　泽泄　人参　酒炒茵陈（等分）
煎服。
〖虚烦〗
●人参当归汤　治产后血虚，心烦短气。
人参　当归　熟地　白芍　去心麦冬（各二钱）　桂枝（一钱）　五味子（三分）
●失笑散　治败血冲心，心烦不安。
五灵脂　生蒲黄（等分，细研）
每用二钱，醋调成糊，滚汤冲化热服。
又方　用元胡、蒲黄各一钱，桂心一钱，乌梅一个，煎服。
●当归补血汤　治去血过多，烦躁热汗，乃亡阳症也。
蜜炙黄耆（一两）　当归（三钱）
煎服。
●川芎散　治余血奔心，烦闷胀痛。
川芎　生地　炒枳壳　白芍（等分）
煎服。
●《经效》方　治产后虚弱，冷气相搏，气滞血凝，上攻心腹，胀满烦闷，面唇色白者。
当归　川芎　炒芍　陈皮　桂心　元胡　泡吴萸　生姜（等分）
●竹茹汤　治阴虚生内热，致令心中烦躁懊憹，夜不得眠，或短气虚喘自汗者。
竹茹　麦冬　茯苓　甘草（各钱半）　酒炒条芩（二钱）
虚悸加参。
立斋曰：四物加茯神志肉，治虚烦神效。气血两虚。用十全大补汤。
〖发渴〗
●参麦饮　治产后气虚，津液不足而发渴。
人参　去心麦冬（等分）
煎服。无力办参者，用蜜蒸葳蕤二两，麦冬二两，煎汤频服。
●四物汤　加花粉、麦冬，产后血虚发渴者。
●竹茹归耆汤　治产后渴甚不解。
淡竹叶（二十片）　人参　炙术　蜜耆　当归（各一钱）　炙草（五分）
●清心连子饮　治心烦夹热口渴。
制麦冬　地骨皮　车前子　白莲肉　黄耆　条芩　茯苓（各钱半）　人参　炙草　石菖蒲（各一钱）
发热口苦，加柴胡、薄荷。
●七味白术散　治中气虚弱，津液短少，口乾渴饮，或吐泻肌热。
人参　炙术　茯苓　炙草　葛根　霍香（各二钱）　木香（八分）
薛氏曰：产后虚火上炎发渴者，用四物加炙术、丹皮、麦冬，当先饮童便。若血虚发渴，必兼潮热，用八珍加五味、麦冬。若血脱壮热，自汗烦渴，用当归补血汤。若清阳不升，胃弱食少作渴，用补中益气汤加葛根。若气短倦怠，口渴多汗，用生脉散，即人参、麦冬、五味，煎服。
〖咳嗽〗
●旋覆花汤　治产后起动太早，感冒风寒而咳嗽者。
旋覆花　赤芍　芥穗　前胡　法半　茯苓（各一钱）　五味子　麻黄　甘草　去皮尖炒研杏仁（各八分）
姜枣引。有汗去麻黄。
●六味地黄汤　加麦冬、五味，治阴虚火炎，上烁肺金而咳嗽。
●佛手散　加制杏仁、制桃仁、贝母、红花、元胡，治瘀血上冲入肺而咳嗽。
●《集验》方　治产后外感风寒，内夹食热，咳嗽多痰者。
款冬花　制麦冬　生地　桔梗（各钱半）　元胡　芥穗　陈皮　法半　炒曲　甘草（各一钱）
豆豉、葱白引。产后食盐醋太早，皆令成嗽，治法见后喘急门。
斋曰：产后血虚咳嗽，用四物加陈皮、桔梗。阴火上炎，用麦味地黄汤。有因肺气伤者，用四君加芎归立桔梗，痰嗽用六君汤加桔梗、枳壳。有因风寒外侵，咳嗽气乏者，用补中益气汤加紫苏、桔梗。
〖气喘〗
●参附汤　治产后下血过多，荣血暴竭，卫气无倚，孤阳上越，气喘危急。
人参（一两）　炮附子（五钱）　炮姜（五片）　红枣（五枚）
无参改用蜜炙黄耆。
●夺命散　治恶露不行，败血上攻于肺而作喘，面色紫黑，胸腹胀痛者。
真血竭　净没药（等分，研极细）
童便和酒调化二钱，小罐煎滚温服。
●生化汤　见前恶露门。治瘀血攻肺作喘者。
●旋伏汤　见前咳嗽门。治感冒风寒，咳嗽喘急。
治盐呛成吼，小蓟草二两，猪精肉四两，同煮烂，食肉饮汤。
治醋呛成吼，粉甘草四两，劈作大片，用猪胆汁浸透，火上焙乾，研为极细，蜜丸梧子大，临卧，白汤每下二钱。
陈氏曰：产后脾肺气虚发喘，用六君汤加桔梗。夹有外邪者，更加苏叶。若中气虚寒，气乏喘促，用补中益气汤加炮姜、桂心。
〖呃逆〗
●丁香豆蔻散　治产后气血两虚，脾胃虚寒，中焦之气厥而不顺，以致频频呃逆者。
公丁香　白豆蔻　灶心土（等分研末）
煎去皮尖桃仁、泡吴萸汤，每调化二钱空心服。倘仍不效，当以人参、附子煎汤调服。
●茹橘饮　治产后发热面红，小便赤色，热实呃逆者。
竹茹　陈皮（各三钱）　乾柿（五钱）
或加伏龙肝末。
●羌活散　治外感寒邪，呃逆兼表症者。
羌活　附片　炒茴香（各二钱）　陈皮　炮姜（各一钱）　木香（五分）
●《济阴》方　治一切呃逆。
沙参　竹茹　陈皮　炙草　柿蒂　丁香
如因气郁加香附米，因痰加法半、胆星，有热加灶心土，寒加白蔻、生姜。
按：产后呃逆，因寒者宜丁香、桂心、乾姜，热者宜柿蒂、竹茹、伏龙肝，虚者宜参术，虚寒宜参附，实者宜香附、橘皮、木香。
〖衄血〗
●人参泽兰叶汤　治产后恶露不下，虚火载血上行，溢出鼻窍，不循经脉。若变黑色，或出口鼻，此为热极及兼水化，乃胃绝肺败，难治之症。
人参　泽兰叶　牛膝　丹皮　生地（各二钱）　熟地（五钱）　藕节（五个）
童便煎服。
●加味犀角地黄汤　治衄血，脉数热盛。
无犀角代以川连　丹皮　白芍　当归　红花　陈皮　桔梗（各一钱）　生地（三钱）　甘草（五分）
藕汁一合，兑服。
●返魂丹　见二卷种子门。治产后鼻衄，舌黑口乾，及咯血嗽血咳血症。
●经验方　红线一根，产妇顶发二根，紧紧扎产妇手中指节上，衄血可治。
立斋曰：胃脉夹口统承浆，鼻准属脾土，孔属肺金，衄乃胃虚肺损，当服加味参苏饮，人参、苏木片各五钱，炮附子钱半，服此或可望生。
郭氏曰：产后气虚血败，荣卫不调，致血散乱，入于诸经，不得还元。令口鼻起黑气，及变鼻衄。总由产后虚热变生逆症，不与平常同其治法也。
〖痢疾〗
产后患痢，名产子痢。多因饮食不调，贪食生冷，或起居不慎，冲寒冒暑所致。当分虚实寒热治之。辨症之法，详见妊娠痢门。
●槐连四物汤　治产后热痢，里急后重，粪色黄赤，稠黏气秽，宜清热坚肠。
槐花　炒连　川芎（各一钱）　当归　生地　赤芍（各钱半）　蜜炙御米壳（五分）
●芍药汤　治产后冷热不和，下痢赤白。
炒芍　炒连　当归（各钱半）　炙草　桂心　木香　槟榔（各五分）　炒片芩（一钱）
腹痛胀满加生大黄，后重倍槟榔。
●养脏汤　治下痢日久，虚寒滑脱，及痢色清冷，溏如鸭粪，宜温补固涩之。
人参　炙术　白芍（各二钱）　煨研肉蔻　煨诃子肉（各一钱）　桂心　木香　炙草　罂粟壳（蜜炙。各八分）　生姜（三片）　红枣（二枚）
●十全大补汤　治产后痢久不止，气血俱虚，宜大补之。
按：产后痢疾初起，腹痛坠甚，属实热者，亦当酌量行之，见妊娠痢门。
●人参败毒散　治产后外感风寒，因成痢疾。
羌活　独活　柴胡　前胡　川芎　茯苓　枳壳　桔梗（各一钱（　甘草　人参（各五分）　薄荷（三分）　生姜（三片）
●《济阴》香连丸　治产后中暑伤湿，因成痢疾。
川连（四两）　吴萸（三两）
入罐同煮一日，焙乾炒至黄连紫黄色，捡去吴萸，研连为末，称足四两，另研木香一两，入内和匀，用淡醋煮米粥，糊为小丸，每用二三十丸，白汤送下。气虚久痢者，煎四君子汤送下。
●救急方　治产后赤白下痢，腹中绞痛。
当归　甘草（各二钱）　白芍　阿胶　艾茸　熟地（各钱半）
空心服。
又方　生马齿苋捣汁二合，滚汤冲服立效。
●必效方　治产后久痢，津液乾涸，口渴不止。
姜制厚朴　蜜蒸萎参　蜜耆　茯苓　麦冬去心　煅龙骨（等分）
姜枣引。
或常服七味白术散，见前发渴。
又方　去心麦冬二两，乌梅十个，煎汤当茶饮，治痢久渴甚者。
四物加蒲黄、炒阿胶、酒炒地榆、海螵蛸、油发灰，治产后大肠下血。
〖泄泻〗
产后寒湿易侵，若未满月，饮冷当风，邪乘虚而入，留于肓膜，散布腹胁，阵阵作痛，或加锥刺，流入大肠，水穀不化，洞泻肠鸣，或下赤白，腹胁胀痛，切勿误作积滞攻之。用
●调中汤　治产后洞泻肠鸣，腹胁胀痛，肢冷脉沉者。
当归　炒芍　川芎　炒良姜（各二钱）　人参　炙草　桂心　附片（各一钱）
余请见妊娠泄泻门。
●升阳益胃汤　治产后飧泻，完穀不化，肢节重痛，口舌乾燥，饮食无味，小便频数，洒慄恶寒，倦怠不乐，土衰木盛，清气不升者。
蜜耆（二钱）　炙术　炙草　当归（各钱半）　人参　陈皮　炒芩　炒神麴　炒白芍（各一钱）　升麻　柴胡（各五分）　生姜（三片）　红枣（二枚）
泻久者，正用补中益气汤
立斋曰：脾虚作泻，主以六君子汤。伤穀食加穀芽，伤面食加麦芽、炒研萝卜子，伤肉食加渣肉、杏仁。酒积加神麴、葛根，蛋积加豆豉。木来侮土，泻青脉弦，加柴胡、炒芍，炮姜。脾寒虚泄，加煨木香、桂心。
〖呕吐〗
●六君子汤　主治产后呕吐，心胸饱闷，恶食吞酸，懊憹嘈杂。凡伤饮食，随症加减。
人参　炙术　茯苓　炙草　陈皮　法半　姜　枣
伤穀食加穀芽、炒曲，面滞加炒萝卜子、麦芽，肉滞加楂肉、白豆蔻。吐泻加霍香、砂仁，脾胃虚寒加炮姜、木香。胃虚气逆作呕，加藿香、香附、砂仁。木来侮土，加柴胡、白芍。若因饥饱劳役，伤其胃气而作吐者，用补中益气汤。若因阳气虚寒，吐泻交作，手足俱冷，腹痛脉沉迟者，用理中汤加附桂。若因火衰不能生土，或吐或泻，右尺脉沉细而数，用八味地黄汤。
●二陈汤　主治产后呕吐痰饮，随症加减。
去白陈皮　姜制半夏　白茯苓　甘草　生姜
风痰加胆星、白附、竹沥，火痰加熟石膏，燥痰加制栝蒌仁、杏仁，湿痰加制苍术、炙、白术，食痰加炒神麴、麦芽。面滞加炒萝卜子，肉滞加杏仁、楂肉。气痰加炒枳壳、香附，肺痰加炒白芥子。膈上热痰，便秘烦呕，加炒连、栀仁。气滞痰凝，加炒枳壳、香附、砂仁。痰结胸满，喘咳吐逆，加本香、香附。惊悸怔忡，加石菖蒲、炒研益智。痰火嘈杂，心悬如饥，减茯苓、甘草，加炒连，等分研末，面糊丸，姜汤下。痰气上攻，眼胞浮肿，及酒病手臂麻痛，时呕痰水，加姜黄、葛根、枳壳。乾呕作哕，手足厥逆，单服陈皮、生姜。似喘不喘，似呕不呕，单服生姜、半夏。膈中痰饮，单服盐水润陈皮、甘草、生姜。
〖霍乱〗
产后气血两伤，脏腑虚损，或停饮食，复感风冷，致阴阳不顺，清浊相干，气乱于肠胃之间，邪正相搏，冷热不调，上吐下泻者，为湿霍乱，易治。若不吐不泻，腹中绞痛，邪无去路者，难治。须用探吐法，见前妊娠霍乱。
●五苓散　治产后湿热霍乱，吐泻渴饮者。
土炒白术　茯苓　猪苓　泽泄（各二钱）　桂心（一钱）
灯心草引。
●理中丸　治产后脾胃虚寒，霍乱吐泻，不渴不饮，肢冷食少，肚腹膨胀。
人参　炙术　炮姜　炙草（等分研末）
米汤糊丸弹子大，白汤每化服一丸。
●藿香正气散　治外感风寒，内停饮食，发热恶寒，头疼腹痛，霍乱吐泻。
藿香（钱半）　苏叶　茯苓　白芷　桔梗　腹毛　法半　炙术　炒朴　陈皮　甘草（各一钱）
姜枣引。若暑饮合邪，吐多泻少，腹痛渴饮，加香茹、炒连、扁豆，灯心引。
●加味理中汤　治乾霍乱，寒凝于中，不吐不泻，肢冷腹痛，脉伏不见，或舌卷筋缩者。
人参　炙术　炮姜　炙草　炮附子　炒研草蔻　当归　木瓜　川续断　桂心（等分）
乾霍乱初起，用盐炒柏，淬入童便中，乘热频频灌下数碗，旋以手指探妇喉间，令其大吐或令大泻，方可服药。若未经吐泻，切忌遽进穀食。
霍乱转筋，阴器束紧，用此数斤炒热，软布数块包裹，轮流熨其脐腹等处。
〖积聚〗
积为阴气，五脏所生，阴性沉伏，故其痛不离部位。聚兼阳气，六腑所成，阳性浮动，故其痛无有常处。产后气血已虚，脏腑虚损，或饮食不节，寒热失调，致风冷干入脏腑，与血气相搏而成。
●河间方　治产后诸积，不任攻伐，用此去热养阴，积聚自消。
酒洗白芍（三钱）　酒炒条芩（钱半）　茯苓（二钱）　生姜（三片）
日三服。
●四神散　治产后瘀血不消，积聚成块，心腹切痛。
当归　川芎　赤芍　炮黑姜（等分）
晒研极细，每用酒调三钱，日二服，或煎服。
●《济阴》方　治血瘕积聚，脐下胀痛发热，食少倦怠。
当归（二两）　酒炒赤芍　炒蒲黄　炒元胡　桂心　血竭（各一两）
晒研极细，每用酒调二钱，日二服。
立斋曰：产后积聚，当先固其真气，不可图速效而攻伐之，当用八珍汤、逍遥散、归脾汤，随其脉症加味施治。
〖痞闷〗
●见睍丸　治产后血气虚弱，饮食停滞，或食面太早，胃不消化，郁结胃脘，上熏胸中，致口乾燥渴，心下痞闷。
醋炒三稜　莪术　炒良姜　姜黄　卑澄茄　陈皮　沙参（等分研细）
将萝卜漫火煮烂，绞取浓汁，和面煮糊丸如绿豆大，每用白汤送下三四十丸，日三服。
●四神丸　治肾气虚寒，心下痞闷，每至早晨行泻数次者。
盐水炒故脂（四两）　面裹煨肉蔻　汤泡吴萸　五味子（各二两）
晒研极细，煮熟红枣，去皮核取肉，糊丸梧子大，每用白汤送下二三钱，日三服。
●六君子汤　加炒枳实、神麴，治宿食停滞，心下痞闷。伤肉食加山楂，伤鱼脍加苏叶。痞闷下泻加炒升麻，嗳臭吞酸加炮姜、炒香附。若食积已消，仍作痞作痛者，加煨研砂仁、藿香、附子。
●四物汤　去地黄加沙参、乌梅，治产后心烦痞闷者。
〖疟疾〗
●加味生化汤　治产后疟疾，因瘀血停留，荣卫不和，往来寒热，腹多胀痛。
当归（五钱）　川芎（三钱）　炮姜　炙草　柴胡　制桃仁　炙鳖甲（各一钱）
童便兑服。
●加味二陈汤　治痰壅气粗，腹满恶食噫气面黄而发疟者。
陈皮　法半　茯苓　甘草　山楂　炒朴　香附
生姜引。
●藿香正气散　见前霍乱。治产后外感风寒，兼伤饮食，头痛身重，咳嗽喷嚏，胸满呕逆而发疟者。余法详《彤园医书（小儿科）》。
●柴胡四物汤　治产后瘀血夹寒热而发疟者。
柴胡（二钱）　法半　炒芩　当归　熟地　川芎　炒芍（各钱半）　人参　甘草（各一钱）
姜枣引。
●草果饮子　治疟疾热多寒少，或寒热相半者。
煨研草果　醋炒青皮　炒良姜　赤茯　法半　白芷　川芎　陈皮　炙草　苏叶（各一钱）　葛根（二钱）
姜枣引。于临发之日先一二时，空心服下，数剂自除。
●生熟饮子　治产后疟疾，寒多热少者。
肉豆蔻　草果仁　生半夏　生厚朴　陈皮　甘草（共研粗末）
分作二起，将一起用草纸包裹，水浸湿，入燃火灰中煨令香熟，去纸，和入生药末内拌匀，又分作二服，煎汤，姜枣引，食前服一剂，食后又服一剂。
●人参养胃汤　治疟疾但恶寒，不甚发热，头痛恶心，面青白，脉沉迟者。
法半　炒朴　陈皮　茯苓　炙草　人参　藿香　制苍术　炒草果（等分）
乌梅、生姜引。
●清脾饮　治疟疾但发热而不恶寒，口苦咽乾，尿赤涩，脉弦数者。
醋炒青皮　炒朴　柴胡　炒芩　法半　茯苓　炙草　炙术　炒研草果　生姜
渴加麦冬、知母。
产后患疟，有因脾胃虚弱饮食停滞者，用六君子汤加制苍术、藿香、桔梗。若脾胃虚寒，加炮姜、桂心。久疟不已，胃虚不思食者，六君内加煨研草果、乌梅、姜枣，名四兽饮。久疟气血大虚，用十全大补汤。热甚加柴胡，寒甚加炮姜。饥饱劳役损伤元气，用补中益气汤倍柴胡，加白芍。
〖蓐劳　虚羸〗
产后气血两虚，起居不慎，风寒外袭，瘀血内停，更或饮食厚味过伤，忧劳忿怒，乃不足之中挟有馀之症，以致寒热往来，脐腹胀痛，懒进饮食，常喜眠卧，起则头晕昏迷，骨蒸潮热，盗汗自汗，痰喘咳嗽，面色萎黄，肌肉削瘦，气力难支，名为蓐劳。凡疗斯症，必先调理脾胃，使饮食强健，能胜药力，然后调其荣卫，补其虚羸，缓缓奏效。
●六君子汤　主治蓐劳初起，随症加减。胃虚无痰，减法半。虚寒胃痛，或腹痛吐泻，加炒砂仁、藿香、香附米。倦怠口渴，四肢不举，加麦冬、竹沥、苡仁。虚热潮热，身重倦怠，加柴胡、葛根、炒芩、酒芍。惊悸不眠，加炒枣仁、远志肉。面唇㿠白无血色者，加当归。发疟，加草果、乌梅。
●三合散　次用此方，调卫气和荣血，蓐劳日久者。
人参　沙参　代柴胡（各钱半）　炒芩　法半　甘草（各六分）　当归　熟地　川芎　白芍　茯苓（各一钱）
姜枣引。
加减法：如往来寒热，脐腹胀痛，去人参、熟地、黄芩，加元胡索、制桃仁。懒食好眠，头晕目眩，去柴胡，加蜜耆、砂仁、陈皮。骨蒸发热，盗汗自汗，减柴胡、川芎，加炙鳖甲、地骨皮、煅牡蛎。痰喘咳嗽，去人参、柴胡，加麦冬、贝母、百合、桔梗。面黄肌瘦，少气乏力，减柴胡、川芎，加蜜耆、炒淮药。
治产后虚羸，主以六君子汤加当归。若脾肺气虚，口乾咳嗽，用补中益气汤加麦冬、五味，头晕更加川芎、蔓京子。若肝经血虚，肢体疼痛，用四物汤加炙术、苡仁、续断。夹表，加柴胡。若肝肾两虚，自汗盗汗，往来潮热，用六味地黄汤加麦冬、五味。若血虚肝燥，骨蒸咳嗽，潮热自汗，口苦胁痛，用逍遥散。皮肤燥痒，加丹皮、栀仁。若气虚血弱，腹痛倦怠，不思饮食，用八珍汤倍炙术，加砂仁。诸症已退，常服八珍汤、《金匮》羊肉汤。治产后虚羸腹痛，寒疝日久者，羯羊肉一斤，生姜、当归各三两，同煮极烂，吹去油汁，听其食肉饮汤。
〖血崩〗
●加味大补汤　治产后阴血已亡，更患崩症，用此升补其陷脱。
人参　炙术　茯苓　炙草　当归　炒芍　川芎　升麻　炒枣仁　净枣皮（各一钱）　蜜耆　熟地　炒阿胶　川续断（各钱半）　黑栀仁　炒香附　炙草（各一钱）　薄荷叶（五分）　白茅根（三钱）　煨姜（三片）
若停瘀血崩，小腹胀痛，用佛手散补而行之。
●加味归脾汤　治产后思虑伤脾，不能统血而崩者。
人参　蜜耆　炙术　茯神　当归　元肉　志肉　枣仁　续断　砂仁　香附（各一钱）　炙草　木香（各五分）　姜　枣
●清心莲子　治冲任损伤，阴虚阳搏，血得热妄行。
白莲肉　人参　蜜耆　茯神　柴胡（各二钱）　炒芩　制麦冬　地骨皮　车前子　炙草（各钱半）
日三服。
●失笑散　见恶露门。治内有停瘀，小腹胀痛，崩下瘀血者，宜补而逐之。
〖便血〗
●大便出血
●加味四物汤　治大肠夹热，便下鲜血。
当归　生地　白芍　川芎　阿胶（各钱半）　酒炒川连　条芩　地榆　芥尾　升麻（俱酒炒黄。各八分）
烧棕灰一钱引。
●加味清胃汤　治产后贪食厚味，积热便血。
归身　丹皮　生地（各二钱）　炒连　连翘　甘草　炒升麻（各一钱）　石膏末（三钱）
余法详妊娠失血门。
因脾虚不能摄血者，服归脾汤。因中气下陷，气乏便血，用补中益气汤。因暴怒伤肝者，用加味逍遥散。大肠风热，四物加槐花、芥尾、侧柏、麦冬。因肠胃虚寒，六君加白蔻、木香。便血日久，气血俱虚，八珍加升麻、柴胡。
●小便出血
产后尿血，胁胀食少，肝木乘脾者，用加味逍遥散。体倦懒食，心悸不乐，用归脾汤。清阳下陷，用补中益气汤。虚寒者，加炮姜。
一方　烧发灰存性、滑石等分研细，米泔每调二钱，日三服，治积热尿血。
〖大便秘结〗
产后出血过多，伤其津液，致胃燥肠枯，大便秘结。若饮食如常而无胀痛之苦者，不可妄服寒凉攻下之药，只用猪胆蜜煎等导法，或服简易方，俱见三卷阳明伤寒门。
●麻仁苏子粥　治产后大便秘结。
去壳麻仁　净苏子
等分磨成细粉，筛末煮作稀粥，或加糯米频服，通治老人风秘症。
●调导散　治产后便秘，胀满燥结。
当归（三钱）　川芎（二钱）　肉防风　炒香附　炒枳壳（各一钱）　甘草（八分）
姜引。忌食动风发物。
产后血虚火燥，便秘胀痛，用四物汤加丹参、桃仁。气血两虚，八珍汤加制桃仁、杏仁，气滞加枳壳、木香。脉症俱实，六一顺气汤，见伤寒门。
●硫半丸　治产妇命门真火不足，虚寒痰结，饮食如常，化为痰液，形体虚肥，日久不便，并不胀满。通治老幼虚秘冷秘，久服自通。
日服三次，西地石硫黄八两，研粗末贯入猪大肠内，两头扎口，水煮极烂，捡取黄末，水漂净，又贯入大肠煮洗，如法三次，方将硫黄晒研听用。圆白大颗生半夏八两，水浸七日，每日换水，沥去皮涎，七日后方另捣生姜汁浸一日夜，漫火焙乾，晒研极细，与硫黄末等分称准，合研极匀，生姜自然汁糊丸梧子大，炼蜜为丸亦可，每用姜汤迭下二三钱。
〖小便淋闭〗
●加味四物汤　治产后热邪夹瘀血流入胞中，致小水淋漓闭结。
当归　生地　赤芍　川芎　滑石末（各钱半）　瞿麦　木通　蒲黄　牛膝　车子　制桃仁　甘草梢（各一钱）　木香（三分）
余详妊娠尿闭门。
●通淋散
赤茯　猪苓　泽泄　炙术　木通　栀子　滑石　车子　瞿麦　甘草梢　灯草
热淋加川连，气淋加元胡、陈皮，血淋加赤芍、蒲黄，石淋加葵子。
膀胱虚热尿秘，用六味地黄汤。阴虚阳无以化，用《金匮》肾气汤。
〖二便不通〗
产后二便不通，因肠胃夹热也。临产下血，津液枯竭，肠胃燥涩，热气蕴结，致前后不通，法宜润燥利格，不可妄用寒凉攻下也。
●润燥汤
当归　熟地　生地　赤芍　天冬　麦冬　栝蒌　陈皮　赤苓　泽泄　红花　桃仁
●熨脐法
生姜　葱白　豆豉
等分捣烂，入盐少许，炒热布包，轮流熨其脐腹。
●通气散　治二便秘结胀满。
炒枳壳　苏茎叶　盐水洗陈皮　木通（等分）
●桃仁散　治气滞血涩，便秘胀痛。
制桃仁　葵子　滑石　槟榔　葱白（等分）
●金钥匙　治二便不通，胀满腹痛。
滑石　蒲黄
等分研细，酒调每下二钱。
●木通散　治产后受湿热，二便秘结，胀痛口渴，形气实者。
木通　车子　赤茯　栀子　萹蓄　片芩　滑石　甘草　薄荷　灯心　酒浸大黄
煎服。
●便数遗尿
产后气虚下陷，小便频数，尿色白者，为便数。肾虚不固，小便自遗者，为遗尿。知而不能自固，谓之不禁。
●黄耆当归散　治临产稳婆不慎，手指伤损胞脬，致小便淋漓者。
蜜耆　当归　炙术　炒芍（各三钱）　人参　炙草（各一钱）
生姜、红枣引。
●丹溪方　治损伤尿胞，或不小便，或淋漓不断者。
生丝黄绢一尺　白牡丹皮　白芨（各一钱）
研末，同绢尽煮稀烂如糖服之，戒勿笑言，数服自愈。
又方　猪尿胞洗净，灌入糯米一合，小茴一钱，扎口煮烂，连汤服食。
凡产后劳伤发热，便数遗尿，时或不利者，午前服加味补中益气汤，午后服加味地黄汤，俱详载妊娠遗尿不禁门。
●《千金》方　治遗尿不禁。
白薇　白芍
等分酒洗，晒研为末，酒调每下二钱。
〖大便自遗〗
●还少丹　治产后脾胃虚弱，大便自遗。
淮药　牛膝　枸杞（各两半）　姜炒杜仲　酒炒楮实　炒小茴　远志肉　炒五味子　酒洗肉　苁蓉　巴戟　茯神　川续断　炒枣皮（各一两）　石菖蒲（五钱）
共晒乾研极细，另煮烂熟地黄三两、净枣肉一两捣成胶，加末和匀为丸梧子大，晒乾，磁器收贮，早中晚每服三钱，盐汤或酒水送下。
●五味子散　治产后肾虚便遗，脉沉迟者。
炒五味子（二两）　泡吴萸（一两）
晒乾研细，米汤每调二钱，日三服。
●补中益气汤　加煨肉蔻、故脂，治脾肾虚寒，大便自遗者。
●四神丸　见前痞闷门。治肾气虚寒，五更遗矢不自觉者。
●经验方　治滑泻自遗。
煅牡蛎（一两）　枯矾（五钱）
研细酒调，每下二钱。
〖大小肠交〗
产后小便出粪，乃因气血败乱，传送失其常道也。先服八珍汤、六君子汤调理气血，后用五苓散分利之。


卷六  ——————————————————————————————————————————————————————————————————————————————————————————

乳疾门  ***************************
〖乳汁不行〗
●加味四物汤　治临产去血过多，血少不行者。
当归　熟地　花粉（各二钱）　川芎　炒芍　木通　王不留行（各钱半）　猪前蹄爪（一双）
同煎频服。外用生葱根叶，药煎浓汤，常洗其乳房，以通其气。
●涌泉散　治产后瘀血停留，气脉壅滞，其乳胀痛，乳汁不行者。
王不留行　花粉　漏芦　白丁香（各一钱）　猪蹄（一双）
煎服。
●通草散　治血实气盛，经脉壅滞，胀痛坚硬，乳汁不行。
桔梗（二钱）　花粉　瞿麦　白芷　赤芍　柴胡（各一钱）　炒青皮　连翘　甘草（各五分）
●加味补血汤　治血虚无乳，脉弱形气虚者。
当归（五钱）　蜜耆（一两）　生葱白（十个）
煎汤，频频温服。外煎葱白汤，常洗乳房，方内或加通草。
《三因方》云：产后乳汁不行有三种，一因血气盛，壅闭不行者，法当疏散，用漏芦、木通、花粉、山甲之类；一因血少气弱，滞涩不行者，法当补虚，用炼成锺乳粉、鲫鱼、猪蹄之类；一因郁怒伤肝，乳房肿痛汁少者，用柴胡、芍药、香附、青皮、栀仁、丹皮之类以清肝火。
〖乳汁自涌〗
●十全大补汤　治产后乳汁暴涌不止，气血大虚者。
人参　蜜耆　炙术　茯苓　当归　炒芍　熟地　川芎（各钱半）　炙草　肉桂（各八分）
姜枣引。
●加味异功散　治脾胃大虚，气滞脉微，暴涌不止者。
人参　炙术　茯苓　蜜耆（各二钱）　炙草　陈皮　五味子（各一钱）
姜枣引。
●八味逍遥散　治肝经血热，脉弦而数，口苦胁痛，乳汁自涌者。
柴胡　炙术　炒芍　茯苓　当归（各钱半）　炙草　丹皮　栀仁（各一钱）　薄荷（五分）
煨姜引。
●四物汤　加柴胡、条芩、栀仁，治郁火伤肝，面青善怒，乳涌不止者。
●加味归脾汤　治产后忧思郁怒，肝脾受伤，乳汁自涌者。
人参　蜜耆　炙术　当归　茯苓　龙眼肉（各钱半）　远志肉　炒枣仁　炙草（各一钱）　木香（五分）
生姜、红枣引。加柴胡、酒炒白芍各钱半。
●免怀散　治食少乳多，欲回其乳。
净归尾　赤芍　红花　牛膝（各二钱）
煎服。
●麦芽煎　若无儿吃乳，用此断之。
麦芽三两，水煎作茶饮。
凡未产之前乳汁自出者，名曰乳泣，生子难育。
〖内外吹乳〗
内吹者，怀胎六七月，胸满气上乳房，结肿疼痛。色若红者，多属热。不红者，因气郁且兼胎旺也。分别治之。
●柴胡清肝汤　治内吹乳房肿痛，色红属热者。
柴胡　当归　生地　连翘（各二钱）　赤芍　炒研牛子（各钱半）　川芎　条芩　栀子　花粉　甘草　防风（各一钱）
煎服。
●逍遥散　治内吹乳房肿痛，色不红属气郁者。
柴胡　当归　炙术　炒芍　茯苓（各二钱）　炙草（一钱）　薄荷（五分）
煨姜引，日三服。
●外敷冲和膏　治内外吹乳，冷热相凝，敷此行气疏风，活血定痛，散瘀消肿。
炒紫荆皮（五两）　炒独活　白芷　赤芍（各三两）　菖草蒲（二两）
共晒研极细，葱汁热酒调膏，敷肿痛处，数次必消。
若内吹初起失于调治，或复怒气伤肝，大肿大痛，势欲成脓者，当用前逍遥散加生耆、白芷、连翘、丹皮，以养血排脓。溃后宜服八珍汤加贝母、陈皮、桔梗。待生产后，方按治痈疽法用药收口。
外吹者，由产后肝胃气浊，更兼乳子吮乳睡熟，鼻孔冷气度入乳房，与热乳相搏，凝结疼痛，令母寒热往为，烦躁口渴。初服　荆防牛蒡汤　。
芥穗　防风　炒研牛蒡　银花　陈皮　花粉　条芩　连翘　皂刺　香附　柴胡　甘草　蒲公英（等分）
煎服数剂。俟寒热退后乳仍肿胀者，次服　橘叶栝蒌散　。
橘叶（廿片）　瓜蒌仁（三钱）　川芎　条芩　栀子　连翘　柴胡　炒青皮　陈皮　甘草　熟石膏
煎服数剂，如或不消，将欲作脓，后服　透脓散　。
生耆（四钱）　炙山甲　皂角刺（各一钱）　当归　川芎（各三钱）
酒引。
●外治法
●隔蒜灸法　独头大蒜切片，厚二三分，安放肿痛有头顶白点处，搓艾为丸，用火灸三壮。如无头顶者，取大块生姜，剐作熨斗底，厚三分，内点艾丸，周围熨之，以知热为度，姜干再易。
一方　治吹乳肿痛，寒热往来，坚硬不消者。点燃钱纸二三片，套入竹升筒内，待火焰将息时，乘热将筒口含在乳房肿硬处，少顷取下。
又方　捣烂生葱，炒热用布包裹，频频熨之。或捣柳树根白皮，炒热布包，频熨肿处。或敷冲和膏，见上内吹。
丹溪云：乳房属胃，乳头属肝。因乳母不知保养，或为抑郁忿怒，或贪厚味辛辣，致肝气不行，窍闭而乳汁不得出，兼胃热沸腾，热甚而化为痰。亦因小儿膈有滞痰，口气焮热，含乳而睡，吹气入乳，遂肿痛而结成块。初起须忍疼痛，揉乳令软，听儿吮之，汁透自消。若护痛不治，必成痈疽。治法，疏厥阴之滞用青皮，清阳明之热用生石膏，行污浊之血用甘草节、赤芍、桃仁，消肿导毒用栝蒌仁、蒲公英，或加没药、银花、橘叶、皂刺、当归、耆芍，随症加减。初起若用艾灸，其效甚速，切忌针砭。
〖乳房结核〗
《金鉴》曰：吹乳结核不散者，当早消之，久则成痈。初起即服　栝蒌散　。
栝蒌仁　乳香　没药　当归　甘草
等分研碎，酒煎服，服数剂结核仍不散者，内加皂角刺，再服数剂。脓成者即溃，未成者必消。另用　外敷方　。
生南星　半夏　草乌　殭蚕　白芷　皂角刺
等分研末，葱汁和蜜调敷数次，或用葱熨法。
●结核附法
《要诀》云：结核坚硬，小者如梅，大者如李，推之不动，按之不移，时时隐痛皮色如常，由肝脾气郁结滞而成。形势虽小，不可翫忽。若延日久，轻则成乳劳，重则成乳岩。
●清肝解郁汤　治结核初起，形气实者。
当归　生地　酒芍　川芎　陈皮　法半　醋炒香附（各一钱）　炒青皮　志肉　贝母　茯神　桔梗　苏茎　木通（各八分）　甘草　栀仁　柴胡（各五分）
服数剂。外用后方。
●香贝养荣汤　治结核初起，形气虚者。
人参　炙术　茯苓　陈皮　熟地　川芎　当归　炒芍　贝母　附米　桔梗　甘草　姜枣
加炒青皮、柴胡等分，服数剂。若忧思郁结伤损心脾，用归脾汤，见前乳汁白涌。俱外用　木香饼贴法　。
捣烂鲜生地一两，另研木香末五钱，和匀作饼，随其大小敷贴肿上。外以热熨斗每日熨数次，结核自消。
〖乳劳〗
乳劳者，由乳中结核先失调治，挨延数月，渐大如盘如碗，坚硬疼痛，根形散漫，串延胸肋胁下，其色或紫或黑，未溃先腐，外皮微点斑烂数处，渐渐涌破。轻者时津白汁，重则常流败脓，溃深伤膜，渐添内病，午后潮热烦闷，颧红干嗽，食少形羸，虚怯倦怠，变成疮痨。
●萎贝散　治乳劳初起，结肿渐大，形气尚强者。
栝蒌　贝母　制南星　甘草　连翘　陈皮　花粉（等分）
酒引。
●神效散　治乳劳服前方后，旋用此散。
栝蒌（一个，去皮焙乾）　当归　甘草（各五钱）　乳香　没药（各一钱）
共研极细，白汤每调三钱　日二服。
凡患乳劳，形气虚者，用逍遥散、归脾汤。如已见阴虚之症，当用六味地黄汤以固本。溃后外治方法，同后乳痈。
〖乳岩〗
乳岩者，由肝脾两伤，气郁凝结而成。自乳中结核起，初如枣慄，渐如棋子，无红无热，时或隐痛。初起速宜外用炙法，内服养血之剂，以免内攻。若年深月久，潮热恶寒，痛连胸腋，肿如覆碗，形如堆粟，高凸如岩，顶透紫色光亮，内含血丝，先腐后溃，时流污水，或流臭血，腐处深如岩壑，或突如泛莲，痛彻心肝，倘复因急怒，暴流鲜血，根肿愈坚。此时五脏俱衰，即成败症。若能清心涤虑，静养调息，方可施治。
乳岩初起即服神效散，兼服清肝解郁汤，方俱见前。外贴　鲫鱼膏　。
活鲫鱼去头尾鳞甲，刮取净肉，新鲜山药去皮等分，共捣成膏，加麝香少许再捣匀，涂肿硬处，上用油纸盖定。如痒极时，切勿搔动，只隔衣轻轻揉之。七日一换，数次必消。
如用前法仍反复不消者，其疮势已成，不可过用克伐峻剂攻损胃气，常服香贝养荣汤，见上结核。若心烦不寐用归脾汤，潮热恶寒用逍遥散。要之溃后终难痊可。
●乳岩附法
乳岩症，当于肿核初起即加医治用。艾壮豆粒大，当头顶处隔姜片灸七壮，次日必起疱，用三稜针当疱处刺入三五分。
●米螺散
硇砂（二分）　冰片（一分）　白砒霜（一钱，另用面裹煨熟，去面取白砒）
大螺狮净肉五枚，线穿晒乾切碎，同白砒先研细，再合硇片，同研细末，煮面糊调细，搓成条子，每用一条插入针孔内。外用绵纸糊涂结核上，勿动，十日后四边裂缝，其核白消。
●绛珠膏
天麻子肉（八十一粒）　鸡子黄（十个）　血馀（五钱）　白蜡（三两）　黄丹（二两）
煎滚麻油十两，先炸焦血馀，次炸枯麻子肉、鸡子黄，滤去滓，方入白蜡溶化，住火片时，筛下黄丹搅匀，随下后药末，拔扯成膏。
●药末法
血竭（三钱）　朱砂（二钱）　轻粉　乳香　末药　儿茶　珍珠（各三钱）　冰片（二钱）　麝（五分）
共研极细，住火后筛入搅匀，尽扯成膏，听其摊贴。内服舒肝养血、理脾开郁之剂，生肌敛口，自愈。
《要诀》云：乳岩初起，结核如围棋，不作肿痛，久则吮疼，或五六年或十馀年，从内溃破，嵌空玲珑，洞窍深陷，如山岩之状。皆由抑郁不舒或性急躁怒，伤损肝脾。初起速用木香饼贴法，见结核门。内服　十六味流气饮　。
人参　生耆　当归　白芍（各二钱）　川芎　白芷　防风　苏叶　枳壳　桔梗　木通　炒朴（各一钱）　乌药　甘草　槟榔　桂心（各五分）
煎汤频频温眼。
●青皮甘草散　乳岩初起，常服前汤，每用此散间服。
炒青皮　粉甘草
等分研极细，姜汤每调二钱，日二服。初能戒七情禁荤腥，调养得法，不使成脓为妙。若日久溃破不能收功，法只补培气血，用十全大补汤、八珍汤、归脾汤缓缓取效。外用方法同后乳痈、乳疽。
〖乳痈乳疽〗
总由肝气郁结，胃热壅滞而成，生于乳房，红肿热痛，十四日脓成者为痈，若坚硬木痛，不作红肿，月馀成脓者为疽。治法同。
●栝蒌牛蒡汤　治乳痈疽初起，寒热往来者。
炒研牛子　栝蒌仁　花粉　栀仁　连翘　条芩　甘草　陈皮　银花　皂刺　柴胡　青皮炒（等分）
酒引。
●复元通气散　治服前汤寒热悉退，肿硬不消，用此通解之。
酒炒青皮　陈皮（各二两）　炒研栝蒌仁（纸压去油）　炙焦穿山甲　半生半炙甘草　银花　连翘（各一两）
共研极细，酒调每服二钱，日三服。
●托里透脓汤　治服前二方后，肿又不消，时时跳动，势将溃脓，用此托之。
人参　炙术　白芷　皂刺　炙山甲（各一钱）　炒青皮　升麻　甘草（各五分）　生黄耆　当归（各二钱）
酒引。
●托里排脓汤　治乳痈已成脓，仍作胀痛者，用此排脓。
人参　炙术　当归　炒芍　茯苓　连翘　银花　贝母（各一钱）　甘草　陈皮　白芷（各八分）　生耆（二钱）
乳痈溃后内外治法，见后汇方。
〖溃后汇方〗
●服药方
●四君子汤　补气总方。
人参　炙术　茯苓（各二钱）　炙草（一钱）
姜枣引。
●四物汤　补血之总方。
酒洗当归　熟地各（三钱）　炒芍　川芎（各钱半）
●八珍汤　气血平补，即四君四物合为一剂。
●十全大补汤　峻补气血，即八珍内加蜜耆、肉桂也。
●人参养荣汤　即十全去川芎加陈皮、志肉、五味，治溃后气血虚滞者。
●益气养荣汤　即八珍加蜜耆、贝母、陈皮、桔梗、香附，治痈疸溃后不敛。如日晡发热或往来寒热，加柴胡、地骨皮。脓清倍用参耆，脓不止倍加当归，肌肉生迟加白蔹、官桂，口渴加麦冬、五味子。
●内补黄耆汤　即十全大补汤内去白术，加麦冬、志肉，治溃后口乾。如痛不减加乳香、没药，硬肿不消加炒山甲、皂刺。
●理中汤　即四君内去茯苓加乾姜，治溃后脾虚寒滞，脉迟肢冷者。
●圣愈汤　即四物汤加人参、蜜耆、柴胡、姜枣，治血虚内热，心烦气少。
●托里定痛汤　即四物加乳香、没药、肉桂、蜜炙粟壳，治溃后血虚疼痛。
●柴胡四物汤　四物加柴胡、人参、条芩、法半、甘草、姜枣，治血虚发寒热。
●地骨皮饮　即四物加丹皮、地骨皮，治溃后虚热，脉数无力。
●六君子汤　即四君加法半、陈皮，治溃后气虚，有痰脉滑者。
加减法：如溃后胃虚，痰饮呕吐，加藿香、香附、砂仁。若无痰饮，只气虚呃逆者，加丁香、白蔻。气虚有寒者，加肉桂、附子。溃后滑泻，加煨柯子、肉蔻。食少咳嗽，加桔梗、麦冬、五味。渴加葛根，伤食加炒曲、麦芽、山楂。
以上内服诸方，溃后听用，余按外科全书。
●洗涤方
●葱归溻肿汤　乳痈肿胀将溃之时，煎汁洗数次，以知痛痒内热为度。
当归　独活　白芷　甘草（各三钱）　葱头（七个）
封灌口，煎汤去渣，棉蘸洗数次。
●猪蹄汤　用溃疡流脓，洗数次助肉气，消肿散风，止痛脱腐，腐尽者勿将用，只法温热米泔洗净，不可过洗，恐破皮肤，难生肌敛口也。
当归　赤芍　白芷　黄芩　甘草　羌活　露蜂房（各三钱）
共研粗末。猪前蹄一只，先煮浓汤，吹去油花，方入药末，漫火煎十馀沸，滤去药渣，用盘盛住，绢绵蘸洗，轻轻揩去孔内脓灌，再以软帛叠数层，蘸汤沃于患处，用手轻按，冷则再易数次，后以干绢拭净，上贴后用膏药。
●膏药方
●万应膏
川乌　草乌　白蔹　白芨　官桂　象皮　白芷　生地　当归　赤芍　羌活　苦参　木鳖　山甲　乌药　甘草　独活　元参　川芎　大黄（各五钱）
麻油五斤，浸药在内，春五、夏三、秋七、冬十，方入锅内，慢火煎至药枯俱浮为度，住火，用布滤净药渣，将油称准，每一斤兑入水粉半斤，慢火再熬，桃柳枝频频搅之，以黑如漆、亮如镜、滴水成珠为度，磁器收贮，绵纸摊贴。
●加味太乙膏
当归　赤芍　生地　元参　肉桂　白芷　大黄　木鳖（各二两）　槐枝　柳枝（各一百寸）
先将十味切片，用麻油五斤浸之。春五、夏三、秋七、冬十，入大锅内，慢火熬至药枯浮起，住火滤去渣，将油称准，用细布滤入锅中，下头发一两，文火熬化。每油一斤，另筛入黄丹六两五钱，旋投旋搅，火加大些，以柳枝尽搅，候锅内先起青烟后出白烟，色亮香熟，方住火，以滴水中试其老嫩，嫩加炒黄丹少许，渐渐加火，待烟尽方住。老则加熟麻油，煎滚绞匀，取下锅来。预先切阿魏薄片三钱，撒入以待化尽，预先另研轻粉、没药、乳香净末各四钱，筛入膏中，搅极匀方倾水盆中，用柳木棍缕成一块，再换冷水浸之，乘热每斤拔扯数百下，合成团，入磁饼中，水浸所用。
●生肌玉红膏
当归（二两）　白芷（五钱）　甘草（两半）　紫草（三钱）
麻油一斤，浸前四味三五日，入锅内，慢火熬至浮起，布滤去渣，再入锅内煎滚，下白蜡二两，血竭末四钱，尽搅化尽方住火。用碗二个安冷水盆中，将膏分作二起，每碗下研细轻粉二钱，搅冷成膏，听其摊贴。
●生肌方
●白降丹
朱砂　明雄（各二钱）　硼砂（五钱）　水银（一两）　牙硝　食盐　白矾　皂矾（各两半）
共研至水银不见星为度，用阳城罐一个，放微炭火上，徐徐起药入内化尽，微火烘乾取起。如火大太乾则走汞，如不干则药倒下，其难处在此。再用一阳城罐合上，用绵纸裁半寸宽，将净黄泥、水粉、熟石膏研成膏，盐水调湿，一层泥一层纸，糊合罐口四五重，又糊有药确上二三重。地下挖一小水潭，粗碗盛水安放潭内，将无药之罐坐于碗中，挨潭口处周围，以瓦盖合，免炭灰入碗内也，方燃炭火砌在有药罐子上，周围莫空，煅三炷香久，冷定，开看约有丹两馀方妙。炼丹时，罐上若起绿烟，急用笔蘸盐蘸盐涂之。后仿此。
●红升丹
白矾（一两）　皂矾（六钱）　牙硝（四两）
先研细入铜杓内，炒令水乾，取起再研，又另研明雄、朱砂各五钱，再和水银一两，研至不见星，方合硝矾同研，安放小锅中，盖以新碗，周围以盐泥筑紧，或单用石膏末，外现碗蒂，频以水润之，架在炭火上，煅三炷香久，冷定取开，另研冰片末五分，兑匀二丹，每用少许，鸡羽蘸扫患处，去腐生肌神效。
●黄灵药
食盐（五钱）　白矾　皂矾　火硝（各二两，同盐炒焦切碎）　黑铅（六钱）
和水银二两先研细，再拌硝矾盐同研，至不见星，安新罐内，瓦片封口，盐泥固济，阴乾，加炭火上煅三炷香久，不可太过不及，冷定取出，得药二两为妙。另研雄黄五钱，共研匀筛细，或加熟石膏五钱，能止痛。
●生肌定痛散　治溃烂红热肿痛有腐。
细研石膏（一两，甘草汤飞过七次）　辰砂（三钱）　硼砂（五钱）　冰片（二分）
共研极细，撒于患处，腐尽者用。
●生肌散
乳香　没药　血竭　儿茶　三七　煅龙骨（等分研极细，或兑冰片末）
●乳痈附法
●消毒饮　治产后肝胃风热壅盛，乳痈初起。
炒殭蚕　青皮　当归　白芷　甘草节　银花　花粉　柴胡　贝母　香附（等分服）
如壮热恶寒，加羌活、独活、芥穗、防风。脓成，加山甲、皂刺。溃后服益气养荣汤，见上。
●连翘饮　治乳痈坚硬肿痛。
连翘　栝蒌　川芎　橘叶　青皮　甘草节　制桃仁　皂刺　白芷
未溃加柴胡、升麻，已溃去皂刺加生耆、当归。
●银花散　治乳脉壅塞，结成痈肿，胀痛日甚。
银花　花粉　当归　生耆　甘草节（各二钱）
兼服复元通气散，见上外敷。
●如意金黄散
川柏　白芷　大黄　姜黄（各五钱）　南星　陈皮　厚朴　苍术　粉草（各二钱）　花粉（一两）
切片晒乾，研细筛末，生葱汁捣成膏敷之。
一方　捣生蒲公英敷涂痈上。
又方　醋磨鹿角浓汁，频频涂之。
乳痈溃后按前方施治之，或用酒煎蒲公英、银花常服。
〖乳发乳漏〗
发生乳房，焮赤肿痛，势大于痈，皮肤尽腐，由胃与六腑湿火结聚而成。当按乳痈门，未成者消之，已成形托之。腐肉脱迟，用前黄灵药，以免乳房遍烂，难以收口。若久不收口，外寒侵入，失于调养，流清水而成乳漏，当用上红升丹，纸搓作燃，以去腐生肌，兼用豆豉饼炙法。醋润豆豉，捣烂作饼，厚三分，贴患处，点艾丸炙之，日三次。如疮已溃，须贴四围肿痛处，列艾于上灸之，内知热即止，后用膏贴。
〖[疒/其]疬痈〗
生于乳旁，初肿坚硬，形似结核，发长缓慢，渐渐焮肿，色红疼痛。由包络寒痰，脾气郁结而成，治宜温和舒郁化坚。
内服　内补十宣散
沙参　生耆　当归（各一两）　川芎　白芷　炒朴　防风　炙草　桔梗　桂心（各五钱）
其研极细，酒调三钱，日三服。
外敷　回阳玉龙膏
军姜　赤芍　草乌（俱炒黄色。各五钱）　白芷（三钱）　南星　肉桂（各二钱）
共为细末，热酒调敷，上用热酒打湿，绵纸盖之，要坐卧温暖处，如敷数次仍不消者，脓势将成也，治按溃后汇方。
〖蜂窝疽〗
生胸侧乳房之上，形如蜂窝，或生遍身。由心火毒盛而成，色紫漫肿疼痛，身发寒热。初起六七孔，渐渐延开数寸，形似蜂房，渐至数十窍，宣肿而痛，出黄白脓，疮面全腐，腐脱有新肉，色红鲜润者吉。内外治法俱按前乳痈门。
〖甘疽〗
生乳上肉高耸处，属脾经中府穴之下。由忧思气结而成。初如穀粒色青，渐若栝蒌色紫，坚硬肿痛，憎寒壮热，速溃脓稠者顺。若过十馀日，寒热不退，信脓不生，脉见浮数，防毒内攻致生恶症。初起宜服　荆防败毒散　。
芥穗　防风　羌活　独活　柴胡　全胡　枳壳　桔梗　茯苓　川芎　陈皮　甘草
引用姜葱，先服数剂，疏散寒热。如肿痛不消，当用　内托黄耆散　。
当归　生耆　炒芍　川芎　炙术　陈皮　皂刺　炒山甲（各钱半）　槟榔（五分）　桂心（八分）
次服数剂。应期不溃，当服益气养荣汤，见前。
〖妒乳〗
●连翘散　治乳头生细疮，或烦热渴饮，为妒乳。
防风　元参（各二钱）　白芍　白蔹　射干　芒消　大黄（各一钱）　升麻　甘草节（各五分）　制杏仁（十粒）
生姜引。热服数剂。便利去消黄加丹皮。
外敷　鹿角散
鹿角（锯细末）　甘草（末）
等分，鸡子黄调成膏，铜杓炙热敷之。
〖乳悬〗
产后瘀血上攻，两乳细长，下垂过腹，谓之乳悬。宜浓煎当归二两，川芎一两，童便水酒兑煎，时时当茶饮，乘热熏鼻，瘀散乳升。如仍不止，用萆麻仁六十粒捣作饼子，敷贴顶心，乳收即去之，仍服前汤。
以上痈疽疮疡皆生在乳房本处，其他膻中脾发井疽诸症，各有所属部位，详前《彤园医书（外科）。
〖败血成痈〗
产后气血经络俱虚，或伤七情，或感六淫，与瘀血相稽而成，最为险候。法宜补养，扶助根本，兼活血生新，各病当从末治，忌用寒凉败毒之药。
●加味生化汤　治产后痈疽初起。
当归（八钱）　川芎（四钱）　黑姜（五分制）　制桃仁（十粒）　连翘　银花　甘草节（各一钱）　乳香　没药（各五分）
童便酒水煎服。
●清魂散　治败血成痈，发热恶寒，头痛无汗，脉浮有表。
芥穗（三钱）　川芎　泽兰叶（各钱半）　炙草　人参（各八分）
酒兑服取微汗。
●回生丹　治痈疽夹有里热，口渴便秘，面红唇赤，但发热而不恶寒者。
大黑豆三升，水浸取壳，绢袋盛住同豆尽煮，将壳晒乾去豆，留汁听用。切碎苏木三两，水煎浓汁，去渣听用。用大黄一斤，研末入锅内，好醋三斤，慢火熬成膏，再加醋再熬，然后下黑豆汁、苏木汁同熬搅匀，次用酒炒红花三两，预研末，筛入前膏内再熬干，连锅粑俱产起，瓦盆收贮，入后药同磨。另捡人参、当归、川芎、附米、元参、苍术、茯苓、蒲黄、桃仁各一两，元胡、乌药、益母草各二两，牛膝、炙草、地榆、陈皮、羌活、炒芍、煨山稜、马鲠草、炒枣仁各五钱　木瓜、青皮、白术、葵子、良姜、木香、没药、乳香各三钱　并前黑豆壳、大黄膏，同晒乾磨为极细，蜜丸每重二钱，阴乾忌火，每用酒水化下一丸。
●温中托里汤　治痈疽日久，不肿不腐，脉细身凉。
人参　附片　生耆　归身　川芎　炒芍　陈皮　茯苓　炙术　山甲　炙草　木香　姜　枣
●托里消毒饮　令痈速溃。
生耆　当归　银花　川芎　炒芍　茯苓　炙术　沙参　白芷　甘草　皂刺　桔梗
酒引。
溃后内外治法见乳痈汇方。

前阴门  ***************************
〖产后杂治〗
●当归黄耆散　丹溪治一产妇，阴户拖下一物，如手帕状，约重一斤。思是胎前劳乏伤气，临产努力，肝痿突出也。
酒洗当归　蜜耆　炙术　人参　炙草（各二钱）　酒炒升麻（一钱）
连服数剂。其物收上，后常服八珍汤。
●归耆升麻汤　治一妇产后突出一物，如合钵状，此气血虚陷，子宫脱出也。
当归　蜜耆（各二两）　炒升麻（三钱）
频频与服，服后气响，其物收入。
●失笑散　治一产妇阴中拖出肉线，长三尺，余触动之则痛甚。令内服。
微炒蒲黄　五灵脂（等分研细）
每用二钱，醋调糊，滚汤冲服数贴。外用连皮生姜三斤捣烂，入清油二斤，同煎至油干为度，将软绢兜起，肉线屈曲阴户边，用姜熏蒸良久，冷则用绢包定，轻轻熨之。六日缩入大半，十馀日缩尽。后服八珍等汤。如肉线断，则不可治。
〖阴肿（俗名蚌蛤疽）〗
●龙胆泻肝汤　治阴户肿胀坠痛，或两拗牵疼而成痃者，乃心肝火盛，湿热不流也。
生地（二钱）　木通　车子　泽泄　条芩　当归（各钱半）　栀仁　甘草梢　胆草　柴胡（各一钱）
或服秦艽六钱，当归、石菖蒲各三钱，葱白引。
●补中益气汤　治中气虚下陷，阴肿重坠不痛。
蜜耆（钱半）　人参　炙术　炙草　当归（各一钱）　陈皮（八分）　柴胡　升麻（各五分）
姜枣引。
●加味四物汤　治阴肿血虚肝燥。
当归　生地　川芎　赤芍（各二钱）　胆草（钱半）　丹皮　栀仁　柴胡（各一钱）
痛坠加木香，渴加花粉、泽泄。
●八味逍遥散　治肝脾血虚，湿热流注，阴肿溃烂，晡热重坠及憎寒壮热。
柴胡　当归　炒芍　炙术　茯苓（各二钱）　炙草　丹皮　栀仁（各一钱）
薄荷、煨姜引。
●熏洗法
防风（五钱）　大戟（二钱）　熟艾（一两）
煎汤乘热熏洗。洗后即用　腾熨法　。
枳壳　陈皮（等分研末）
炒热用绢包裹，时时腾熨痛处。
●洗药方　治阴肿溃痒。
麻黄　黄连　蛇床子（各三钱）　艾叶（一两）　乌梅（三个）
封口煎熟，乘热先熏后洗。
●黑白散　治阴内肿硬。
小麦　朴硝　白矾　五倍子（等分）
葱白捣烂同煎汁，用软绵蘸洗阴内，再用　白矾丸　。
白矾（五钱）　甘草　大黄（各三钱）
研末水和为丸，如杏核样，木棉裹定纳阴中，数丸自消。
〖阴痛（一名小户嫁痛）〗
阴中作痛，痛极，往往手足不能伸舒。由郁热伤损肝脾，湿热下注也。服前八味逍遥散数剂，外用前熏洗方法，后用　纳阴法　。
当归、生地各二钱，切碎，先用水浸透。另研川芎、赤芍、乳香末各二钱，方将归、地捣如泥，和后药末捣作饼子，纳入阴中，数次自止。
●加味小柴汤　治肿而内痛，小水不利，或腹胁牵疼，往来寒热。
柴胡（二钱）　炒芩（钱半）　人参　丹皮　法半　栀子　甘草（各一钱）
姜引。用前方熏洗。
〖阴痒（古名阴蚀）〗
阴器外生疙瘩，内生小虫，体倦作痒，小便淋漓。由脾胃虚，湿热郁积。初服龙胆泻肝汤，或四物汤加石菖蒲、胆草、木通、川连。外敷　桃仁雄黄膏　。
鲜桃仁（五钱）　明雄黄（三钱）
同研如泥，用鸡肝或猪肝切作条子，蘸药插入阴户内，待虫闻腥气入肝内，极痒后取去，数次自愈。若虫入脏腑，形神消瘦，寒热与虚劳相似者，煎逍遥散汤吞送　芦荟丸　。
芦荟　青皮　川连　胡连　白雷丸　白芜荑　崔蝨草（各一两）　木香（三钱）
共研细末，兑麝末一钱和匀，面糊丸绿豆大，煎逍遥散每下一钱，早中晚各一服，以愈为度。外用洗药纳药。
●溻痒汤
苦参　狼毒　归尾　威灵仙　蛇床子（各五钱）　崔蝨（一两）
煎汁去渣，乘热熏之，待稍温时，又下猪胆汁三枚和匀，以软帛蘸药洗阴内。再用　银杏散　。
水银（二钱）　切碎黑铅（二钱，拌炒成砂）　去皮杏仁　明雄黄　上轻粉（各二钱）
共研极细，每用八分。剥枣肉二枚，同药捣为丸，用丝绵包裹，以线扎定，纳入阴中，留线头在外，欲小解时，将丸带出，解完仍纳入内，每日换一丸，数日自愈。
〖阴疮（古名阴䘌）〗
由七情郁火，伤损肝脾，气血凝滞，湿热下注，日久生虫，虫蚀成疮。或脓水淋漓，时痛时痒，或若虫行，少腹胀闷，尿赤数多，食少体倦，内热晡热，经候不调，赤白带下。如生疮肿痛者，服加味四物汤。溃烂出水内痛者，服八味逍遥散。若气虚重坠者，服补中益气汤，方俱见上。
●《济阴》方　治阴疮痛痒，如虫行状，脓水浸渍者。
人参　赤茯　法半　前胡　川芎　陈皮　枳壳　桔梗　紫苏　甘草　炮姜（各一钱）　当归　熟地　白芍（各二钱）
枣引。如湿热甚，去参姜、紫苏，加苦参、桃仁、炒连。
●洗药方
当归　大黄　黄柏　雄黄　白矾　川芎　五倍子（等分）
研细末，煎浓汁，软绵蘸洗阴中。
又方　浓煎甘草、黑豆汁，频频洗之，阴内纳入　雄黄散　。
当归　川芎　黎芦　雄黄（各一钱）　北细辛　川椒　黄丹（各五分）
研细末，猪油同捣作二饼，用绵包裹，作二次纳入阴中，一日一易。
●《肘后》方
炒杏仁　雄黄　白矾（各五钱）
共研极细，和入麝末二分　筛匀水调成膏，搽阴疮神效。
又方　单研硫黄末，或撒或敷，内外皆宜。
〖〖附〗阴疳法〗
阴疳初起，皮肿红亮者，服龙胆泻肝汤数剂。次煎土茯苓，以当茶饮。日久破流腥水，肿痛麻痒者，服八味逍遥散加土茯苓。用前洗药，敷　铜绿散　。
五倍子（五钱）　白矾　乳香（各一钱）　轻粉　铜绿（各三分）
为末敷撒。若溃久浸淫成片，浸溃不干，先用甘草豆汤洗净，频撒　鹅黄散　。
熟石膏　川柏　轻粉（等分研细）
频撒患处。水气盛加片末少许。
〖〖附〗便毒法〗
生少腹之下、腿根之上、折纹缝中名鱼口者，疮口溃大，立则口合，身屈口开，象其形也，属肝肾经。或由房劳忍精，精血中途壅结，或因暴怒忿郁，气血凝结而成。初如杏核，渐如鹅卵，坚硬木痛，微热不红，寒热往来。初服荆防败毒散，见乳疽门。若烦躁口渴，气郁不伸者，次服　山甲内消散　。
炙山甲　归尾　大黄　甘草节（各三钱）　木鳖子（三个）　研黑丑　炒殭蚕（各一钱）
空心服。大便行数次，方食粥补住。若坚硬痛甚，当用　红花散瘀汤　。
大黄　黑丑（各二钱）　红花　归尾　皂刺　连翘　炒山甲　炒姜蚕　乳香　贝母　苏木（各一钱）
热服取通利为度。若无痛无热，忌用攻下。日久脓势将成者，服内托黄耆散，见乳疽。虚甚用托里透脓汤。既溃服八珍等汤。外敷贴灵药万灵膏、生肌等方，俱见乳痈门。
凡杨梅疮结毒便毒下部痈疽，详见《彤园医书（外科）》。
〖阴挺（古名颓疝）〗
有因临产用力太过者，有因胞络伤损者，有因气虚下陷者，有因湿热下注者，故阴中突出一物，或如鸡冠，或如蛇，或如菌，当分别治之。
●龙胆泻肝汤　治阴挺肿痛，小水赤数，湿热下注者，方见阴肿门。
●补中益气汤　治阴挺重坠，小水清长，气下陷者，倍升麻。
●加味逍遥散　治阴挺强硬，因产后遇怒受风而成，加芥穗、防风。
●洗阴挺方
蛇床子（一两）　乌梅（十个）
煎汤，热洗数次，再敷。
●敷阴挺方
藜芦（二两）
研极细，猪油调膏涂之，干则再洗再敷。或用五倍、白矾等分研末，干撒之，或研硫黄、海螵消末，猪油调揸。
〖阴痔（一名茄子疾）〗
阴中有肉突出户外，此肉从九窍中所出，流黄水者，兼湿热，易治。流白水者，属虚寒，难痊。湿热初起，服八味逍遥散。虚寒者，服补中益气汤。日久者，常服归脾汤。
●熏阴痔方
乌头（七个）
火焙存性，入罐内用醋淹之，厚纸封口，煎数滚，乘热揭口，对痔熏蒸数次。
●洗阴痔方
茄树根　椿树根（各二两）　芥穗　石灰（各一两）　白矾　朴硝（各三钱）
先煎浓汁，频频汤洗之。
●敷阴痔方
鲜只壳（切薄片，四两）
煎浓汁，先乘热熏洗，稍冷时用绢包渣，安阴户上，轻轻将痔揉入，令夹腿仰卧，气透自消。
〖阴脱（一名烂葫芦）〗
有因气血俱虚，子宫脱出者，服补中益气汤，去柴胡，倍升麻，加益母草，外捣萆麻仁贴顶心，收即取去，又切枳壳半斤，煎汁熏洗。有因思欲不遂，肝气郁结而成者，必先于小便似有堵塞之意，因而努力，久之随努力而下。当今稳婆扶正葫芦，令妇仰卧，以枕垫腰，预研北细辛末，吹鼻作嚏自收，收入以厚绵填塞阴门，将腿缚定，服升补药。
●〖附〗阴脱法
有因忧思太过，阴户开而不闭，痛痒出水，初服八味逍遥散，次服归脾汤加柴胡、栀仁、炒芍、丹皮，多服自效。有因产后而得者，用补中益气汤加炒芍、五味子。若连子宫脱出，外用芥蕙、枳壳、诃子、五倍子，煎汤熏洗，余见五卷产门不闭。
按：妇人阴脱，有因大吐泻后元气不接而然者，亦因伤寒大病新瘥，遽与男子交接，阴精暴泄，气随脱下而然者。其症口眼俱开，四肢不收，足冷过节，不省人事。急用黑豆炒枯淬入酒中，取汁灌之。内服炮附子五钱，炙术、炮姜各三钱，桂心一钱，煎服，以回肠气。
〖阴紧（亦名缩阴症）〗
凡厥阴伤寒，乳收阴紧，有属寒属热之分，症治详载三卷伤寒门。
有因阳气素虚，寒邪直中阴经，勿然乳头缩入，阴器紧束，少腹急痛，手足厥逆，口鼻气冷，冷汗虚喘，脉微欲绝，纯是里寒阴症。内服　固真汤　。
人参　蜜耆　炙术　乾姜　茯苓　炙草　淮药（各二钱）　炮附子　肉桂（各一钱）
●加味理中汤
人参　炙术　乾姜　炙草　附子　桂心　陈皮　茯苓
●回阳散
硫黄　胡椒
等分研细，酒调，每服五分，片时再服。
捣姜葱炒热，用布二块包定，轮流热熨脐腹，炒豆淬酒频服。
有因邪从阳化，化为热症，宗筋为热所灼，致男子缩阴，女子阴紧。其症舌焦口渴，热上冲心，口气蒸手，二便秘结，脐腹胀痛，脉实有力。重者用六一顺气汤攻下之，见三卷阳明伤寒。轻者宜清热和阴。外用盐数斤炒热，布二块轮流包熨脐腹。须知此症有寒有热之分也。
〖阴冷（〖附〗阴汗）〗
●八味地黄丸　见二卷种子门。治风寒乘虚客于子脏，久之血凝气滞，变生他症，艰于受孕，常服此丸。
●外用坐药方
远志肉　蛇床子　吴萸　乾姜
等分研末，水调为丸弹子大，绵裹纳入阴内，日用二丸。
●酒药方
五加皮　蛇床子　丹参　熟地　杜仲（各三两）　枸杞子　天冬　乾姜（各二两）　锺乳粉（四两）
共研细，绢袋盛住，用酒十斤，浸放罐内七日后，每服一二杯，日三次。阴冷有因肝经湿郁者，服八味逍遥散，洗蛇床汤。
●东垣补肝汤　治阴冷如水，阴汗如水，脚软无力。
人参　蜜耆　炙草　陈皮　制苍术　炒川柏　炒神麴　当归　升麻　葛根　泽泄　茯苓　猪苓　羌活　防风　连翘　柴胡　知母（等分）
姜枣引。外用艾叶、蛇床子、吴萸，煎汁熏洗。
〖阴吹〗
阴中气出有声，如穀道放屁之状，《金匮》谓由穀气实胃气下泄也。用　膏发煎　。
猪油（四两）　乱发（五钱）
漫火熬化成膏，白汤冲服一匙，每日三服，导病从小便而出，其法甚奥。若气血大虚，中气下陷，当用十全大补汤加炒研益智、酒炒升麻。
〖阴臭阴燥〗
多因肝经燥热湿郁而成，重者服龙胆泻肝汤，轻者服八味逍遥散，外煎蛇床子、生苍术、川黄柏等分取汁，和猪胆汁调匀熏洗，以愈为度。
又方　蛇床、苦参每日煎汤熏洗。
若因产后遇怒受风，阴挺坚硬而兼臊臭者，初服八味逍遥散，并照阴挺熏洗法。日久不愈，朝服补中益气汤升之，晚服泻肝汤清之。
〖交接出血〗
●归脾汤　加伏龙肝、白莲肉，治伤损心脾，每逢交接辄出血者。或服桂心釜墨散，桂心、锅烟等分研细，酒调每下一钱，日三次。
又方　桂心、伏龙肝等为细末　酒下二钱。外用油发、青皮等分烧灰，涂入阴内，或搓熟艾一丸，绵裹纳入。
凡疗女童交接，阳道违理，血出不止者，烧油发青布灰，频纳阴中，或割刺鸡冠热血，软绵蘸透纳阴中，或涂铜烟，或撒五倍子末。
〖治伤丈夫〗
●《集验》方　治淫欲过度，肝气不足，致四肢沉重，嘘吸头痛。
生地（四钱）　炒芍　豆豉（各二钱）　甘草（钱半）　葱白（三寸）　姜（三片）
服后须禁房事。
●桑皮散　治伤丈夫，烦闷头痛，频欲呕逆者。
蜜炙桑皮（五钱）　炮姜（三钱）　桂心（二钱）　大枣（五个）
立斋曰：伤丈夫症，头痛沉困，当用补中益气汤与地黄汤早晚间服，以滋化源。若交接出血作痛，此因肝火动脾不能摄血也，用补中益气汤与归脾汤间服，以调补肝脾。

瘰疬门  ***************************
〖总括〗
经曰：小者为瘰，大者为疬，当分经络治之。又曰：连绵如贯珠者，即为瘰疬。凡生在项后及两边发际下者，属太阳经，名为湿疬。若形小多痒者，统名风毒。生于项前，连接数枚者，属阳明经，名为痰瘰。生项之左右两侧，形软遇怒即肿者，属少阳经，名为气疬。生项前颈侧，大小数枚叠叠成攒者，属少阳阳明二经，名重台瘰疬。若形长如蛤蜊，色赤而坚，痛如火烙，肿势猛烈，随处可生，皆属热毒，名马刀瘰疬。又有绕颈而生者，名盘蛇疬。大小不一者，名子母疬。形如黄豆结篓者，名锁项疬。生左耳根者，名蜂窝疬。生右耳根者，名蕙袋疬。生颔下，色红肿痛者，名燕窝疬。延及胸乳，名瓜藤疬。生于遍身，漫肿而软，囊内含硬核者，名流注疬。独生一颗在囱门者，名单窠疬。一包数十枚者，名莲子疬。坚硬如砖者，名门闩疬。坚硬筋缩者，名筋疬。形如荔枝者，名石疬。形如伏鼠者，名鼠疬。
已上瘰疬形名各异，其受病不外风湿痰热，气毒结聚，而兼恚怒忿郁幽滞谋虑不遂而成，故妇女患者居多。
大法推之移动者为无根，属阳。外可用针炙，敷贴蚀腐等药治之易愈。若推之不移动为有根，属阴。忌用针砭及追蚀等药，恐溃后难收敛。
〖瘰疬症治〗
●防风羌活汤　治太阳经风湿瘰疬初起，宣肿微热，或痒或坠，皮色如常，身先畏寒而后发热，服数剂以解散之。
防风　羌活　川芎　炒芩　薄荷叶　炒研牛子　酒洗昆布　海藻（各一钱）　炒殭蚕　夏枯草　连翘（各二钱）　升麻　甘草（各八分）
湿盛加苍术，外治法详后汇方。
●附子败毒散　治湿毒瘰疬，服前方解表后，只恶寒不发热者，服此数剂。
炮附子　羌活　防风　前胡　陈皮　银花（各一钱）　蔓京子　连翘　生姜　茯苓（各钱半）　炒殭蚕（三钱）　甘草（五分）
生姜引。食后日二服。
●海菜丸　治风痰瘰疬绕项而生，不发寒热者。常服此丸，以消尽为度。
海藻（八两，荞麦拌炒焦去麦）　殭蚕（八两，炒去丝共研极细）
煮白梅肉糊为小丸，临卧米汤送下三钱。忌食鱼腥、厚味、发物。
●升阳调经汤　治阳明经热毒瘰疬，生于项前或至颊车，坚硬，大小不等，深远吮曲，内结成块，及一切马刀重台等症。
升麻　知母　酒炒莪术（各二钱）　胆草　川连　川柏　条芩　三稜（俱酒炒）　葛根　连翘　桔梗　甘草（各一钱）
煎浓汤，仰卧频频嚥下。重者当用　噙送丸药法　，将前方加分两，研末蜜为小丸，每用百丸，先煎前汤，服时平枕仰卧，噙药一口送丸十粒，作十次嚥下，每百丸，仍静卧片时。
●柴胡连翘汤　治热毒瘰疬，色红微热，结核坚硬，肿痛难消。凡暑热湿毒中入三阳，兼膏梁厚味积热，酿成马刀等症，及气血凝滞经闭不调者。
柴胡　连翘　知母　炒芩　生地（各钱半）　归尾　川柏　炙草　瞿麦　炒研牛子（各一钱）　桂心（三分）
煎汤，食后日三服。
●鸡鸣散　治热毒瘰疬，结核疼痛，烦渴便秘，但发热不恶寒者。
黑丑（一两）　大黄　朴消（各二钱）　水粉（一钱）
共研极细，每用三钱，于鸡鸣时以白汤调服，取二便通利为度。
●犀角丸　治热毒瘰疬，心火上冲，两目赤涩者。
犀角（如无以炒连代之）　黑丑（半生半炒）　炒青皮　陈皮（各六钱）　连翘　薄荷叶（各一两）
共研极细，皂角去皮弦及子煮熟，布绞浓汁，糊药末为小丸，白汤每下三十丸。
●连翘散坚汤　治少阳经气毒瘰疬，生项侧或耳下，或至缺盆，或至肩，坚硬如石，推之动移，或生两腋，或未破，或溃浓，皆用此方，或作丸噙送。
连翘　当归　酒炒莪术　三稜　土瓜根　炙草　胆草　柴胡　炒芩（各一钱）　酒炒川连　制苍术　赤芍（各五分）
水煎服，重者用前噙送丸药法作丸嚥下。
●散肿溃坚汤　治气毒瘰疬并马刀、石疬、重台、流注、瓜藤、筋疬，推之不移，此为有根。或从耳下串至缺盆，或至肩下，或至肱下，皆属手足少阳经。若偏生下颏连接颊车，坚硬不溃者，此属足阳明经所发。或初起，或已溃，或流脓，皆用此方治之。
柴胡　花粉　海藻　昆布　桔梗　升麻（各钱半）　胆草　知母　黄柏　条芩（各钱半，俱用酒炒）　炙草　当归　连翘　煨三稜　莪术（各一钱）　炒芍　炒连　葛根（各八分）
煎浓汤，仰卧频频嚥下。重者用前噙送丸药法，此方加分量研末蜜为小丸，煎此汤照依前法吞送。
●夏枯草膏　治妇女忧思气郁，经候不调，肝旺血燥，致生瘰疬，坚硬疼痛，或寒热食少，若用峻剂恐伤脾气，常服此膏缓缓消之。
研碎夏枯草（一斤）　酒炒香附（二两）　当归　炒芍　元参　贝母　乌药　炒殭蚕（各五钱）　红花　桔梗　陈皮　川芎　甘草　昆布（各二钱）
共切细片，入砂锅内水熬浓汁，布滤去渣，漫火熬滚，入红糖八两，尽熬成膏。每用二三匙白汤冲服，日三服，以愈为度，亦可涂贴瘰疬。
●加味逍遥散　治妇女气郁瘰疬，月水不调，口苦胁痛，寒热往来等症。
柴胡　茯苓　酒洗当归　酒炒白芍　土炒白术（各二钱）　炙草　丹皮（各一钱）　炒栀仁　薄荷叶（各五分）　夏枯草　炒香附　桔梗（各钱半）
煨姜引。
●舒肝溃坚汤　治妇女筋瘰，因肝伤恚忿，血虚不能荣筋，结核坚硬，筋缩，推之不移。
夏枯草　炒殭蚕　炒香附　煅石决明（各二钱）　当归　炒芍　陈皮　柴胡　川芎　炒山甲（各一钱）　红花　姜黄　甘草（各五分）
便燥加乳香一钱，便溏加煅牡蛎一钱，薄荷引，先服五六剂。次服：
●香贝养荣汤　治前症，次服此。
炒香附　川贝母　炙术　茯苓　熟地　当归　炒菊　川芎（各钱半）　陈皮　炙草　桔梗　人参（各一钱）
姜枣引。加柴胡青皮。
●益气养菜汤　见前乳痈。凡瘰疬溃后，皆用此调补。
有误食汗液、虫蚁、鼠残、陈水、宿茶一切不洁之物，致患瘰疬，初小后大，累累如贯珠，连接数枚，初不觉痛，亦无寒热，久则知痛，或寒热往来者，此为误食毒物而成也。
●杨氏家藏方　治毒疬初起，其功甚速。
净芥穗　炒殭蚕　黑牵牛（各二钱）　斑蝥（廿八个，糯米拌炒三次，同前药研细）
临卧时先用米汤调滑石末一钱服下，半夜时再用一服，至五更初，方用酒调药末一钱，体强者用二钱服之，静卧良久。如小便并无恶物行下，次日早如法再进一服。仍不行者，第三日五更初，先吃糯米粥，后服此药，再煎灯心汤调琥珀末一钱催之，以小便中利下恶物为愈。如尿孔痛甚，即用青黛一钱，煎甘草汤调服，立止。
●法制灵鸡蛋　治误食毒物，腋下生马刀瘰疬，其功稍缓。
斑蝥七个去头足与翅，将鸡蛋一个，顶上敲开小孔，入斑蝥在内，用纸封口，安饭上蒸熟，剥壳切开，去药留蛋，如五更初，和米饭蒸热，空心嚼服，俟小便利下如米泔或如脂膜方为见效。若大小便不通利者，随服　琥珀散　。
琥珀　黄芩　茯苓　乌药　车子　瞿麦　茵陈　石韦　紫草　连翘　白茅根（各二钱）
研极细末。每用灯心汤调三钱，连服数贴，催取通利。后服　妙灵散　。
焙乾海藻（二两）　生何首乌（切碎晒乾）　海螵蛸　川牛膝　桑寄生（各一两）　焙乾海带　昆布　青葙子　炙甘草节（各五钱）　木香（三钱）
共研极细，食后酒调下二钱，每日间服。
●内消连翘丸
连翘（三两）　白芨　射干　沙参　漏芦　夏枯草　土瓜根　泽兰叶（各两半　共研极细）　捣核桃肉（二两）
先拌匀药内，次用酒为糊丸如梧子大，每用酒水送下三钱，日与前药间服，以愈为度。
凡室女寡妇忧思气郁，结核坚肿，筋缩、马刀、痰湿、风热，初发寒热，经水不调，脉见弦数者，均用八味逍遥散加香附、贝母，殭蚕、牛子、芥穗常煎服。若将溃、已溃时，须服益气养荣汤，方见乳痈门，其敷贴肿溃方见后。
〖敷贴要方〗
●龙泉散　治一切瘰疬，未成者即消，已成者即溃。
水粉　磨刀石上粉　焙乾昆布　煨三稜　莪术（等分研细）
热水调膏敷患处，干则用热水润之。
●神功散　治风痰湿毒，结核坚硬，皮色如常，日久不消。
川乌头　嫩黄柏（等分）
晒研极细，米醋调膏，频频敷贴。
又方　醋磨鹿角浓汁，频涂亦效。
●内消饼　治瘰疬不辨肉色，不问大小及日月深浅，凡遇赤痛肿硬，并用此方。
鲜山药　萆麻仁
等分捣成膏，作饼贴之，以消为度。
●千捶膏　治瘰疬初起，贴之即消，日久溃者，连根拔出，并治疔肿痈疮。
木鳖肉（五枚）　铜绿（一钱）　乳香　没药（各二钱）　萆麻仁（七钱）　巴豆肉（五粒）　去皮杏仁（三钱）　明净松香（四两）
同入石臼内，捣数千下，待成膏时取出浸水中，每随大小捻成薄片贴之，上盖绵纸，干则再易。
●琥珀膏　通贴瘰疬诸毒，未成者立消，已成者自溃，溃久者即敛口生肌。
琥珀（五分）　水粉（一两）　轻粉（四钱）　银朱（七钱）
四味先研细筛末，用麻油十二两，锅内煎滚。先下头发一两，花椒廿粒，漫火炸焦，布滤去渣。再煎滚，又下黄蜡四两，化尽方倾磁盆内。将前药末徐徐筛入，以柳枝尽搅，候冷成膏，绵纸摊贴，溃者留口，或外撒生肌药，见乳痈门。
●绿云膏　治瘰疬结核坚硬，宣肿疼痛，一切热毒，将溃已溃，属阳分者皆用之。
川连　大黄　黄芩　元参　川柏　木鳖肉（各一钱）
共研碎，用麻油三两煎炸去渣，另加净松香四两，再熬成膏，倾入水中，柳枝拨扯令金黄色，入锅内再煎滚取起，方投铜绿细末二钱，猪胆汁三枚，柳枝搅匀，候冷成膏，用时滚汤坐化，随其大小，绵纸摊贴。
●五云膏　专贴鼠疬、马刀、重台已溃者。
研碎银黝子四两，将麻油二十两入锅内同熬，以桃柳桑槐梅枝尽搅，候起珍珠花时，布滤去渣，又入锅内，文火漫熬，筛入黄丹八两，五枝尽搅至滴水成珠为度。用时忌以火炙，煎滚汤化开，红缎摊贴。
●陀僧膏　贴流注瘰疬，一切损伤。
另研陀僧十两，又研赤石脂、百草霜各一两，去油乳香、没药、血竭、儿茶各三钱，银黝五钱，共筛细末。先切碎苦参二两，大黄四两，当归、赤芍各一两，桐油一斤，麻油半斤，将药片浸透，熬至焦枯，布滤去渣，又煎滚，初下陀僧末，柳枝搅令滴水成珠住火，次筛入赤石等末，搅令极匀方倾水中，众于拨扯千馀下，用磁器收贮，以水浸之，听其开贴。
凡瘰疬溃后，坚硬未消者，服香贝养荣汤。血虚肝热，溃出血脓者，服八味逍遥散。气血两虚，服八珍汤。食少便溏，服香砂六君子汤。虚而不寐，服归皮汤。疮口敛迟，服益气养荣汤、人参养荣汤加白敛。诸方见前乳痈门。其馀上石疽结喉痈等症，俱详载《彤园医书（外科）》。

头部摘要  ***************************
〖头油风〗
生发内及眉间，毛发乾焦，成片脱落，皮红光亮，痒如虫行，俗名鬼剃头。由毛孔开张，当风梳洗，邪风乘虚袭入，风盛燥血不能荣养也。内服　养真丹　。
羌活　天麻　川芎　木瓜　当归　炒芍　酒炒菟丝（各二两，晒研极细）　蜜煮熟地（二两）
捣膏糊末为小丸，酒下五钱，日三服，以治其本。外洗　艾汤　。
海艾　菊花　芥尾　防风　蔓荆　藁本　薄荷　藿香　甘松　甘草（各三钱）
水煎封口，热揭开熏蒸，次用布蘸洗，叠布沃之，以治其标。若耽延日久，宜用针砭其光亮之处，放出紫血，毛发自生。
〖白屑风〗
初生发内，延及面目，耳项燥痒，日久飞起白屑，脱去又生。由肌热当风，风浸毛孔，郁久燥血，肌肤失养，化成燥症。
●祛风换肌丸
胡麻仁　石菖蒲　制苍术　制首乌　威灵仙　炒牛膝　苦参　花粉（各二两）　归身　川芎　甘草（各一两）
共晒研末，酒糊小丸，白汤送下二钱，每日三服。忌鱼腥、发物、煎炒。
●润肌膏
当归（五钱）　紫草（二钱）　麻油（四两）　猪油（二两）
浸药三日，文火熬药焦枯，布滤去渣，入锅再煎，下黄蜡五钱，柳枝尽搅成膏，日擦数次。
〖面游风〗
初发面目浮肿，痒若虫行，肌肤乾燥，时起白屑，次后极痒。湿热甚者，抓破津黄水。风燥甚者，抓破津血，痛楚难堪。由平日血燥，或过食辛辣厚味，致胃经湿热郁结，外感风寒而发。初起痒甚者，服　消风散　。
芥穗　防风　当归　生地　苍术　苦参　虫蜕　知母　甘草　桔梗　胡麻仁　熟石膏　炒研牛子（等分）
日三服。初起痛甚，当服　黄连消毒饮　。
炒连　连翘　归尾　条芩　川柏　桔梗　防风　防己　独活　藁本　知母（各一钱）　人参　苏木　泽泻　陈皮　羌活（各六分）　生地　生黄耆（各二钱）
频服。
外抹　摩风膏　。
麻黄（五钱）　羌活（一两）　白芨　枟香（各一钱）　归身　防风　升麻（各二钱）
切碎，麻油六两，浸药五日，锅内煎枯去渣，加黄蜡五钱，搅令化尽，布滤去渣，搅冷成膏，时时捺抹。
〖雀斑〗
生于面上，其色淡黄，碎点无数，由火郁于孙络之血分，风邪外搏而成，服　犀角升麻丸　。
犀角（如无以川连二两代之）　升麻　羌活　防风　生地（各一两）　白附　白芷　川芎　条芩　红花　甘草（各五钱）
晒乾研细，煮麦糊为小丸，空心茶水送下二钱，每日三服，并治酒刺䵟黯等症。外搽　正容散　。
牙皂去皮及子　紫背浮萍　樱桃嫩枝　生梅子肉（各一两）
先晒乾，后焙乾，兑鹰屎白三钱，共研极细，每用少许放手掌，水搓成膏，搽于面上，良久以温水洗去，日搽三次，至七八日其斑尽落。亦有水虚火滞生斑者，当服六味地黄丸。
〖黧黑　皯[黑曾]〗
初起色如尘垢，日久黑似烟，大小不一，或如莲子、芡实，或如粟粒、赤豆，或长斜、圆块，与皮肤相平。由忧思抑郁、血弱不华、火燥结滞而生。外搽　玉容散　。
白丑　白敛　细辛　甘松　白芨　白芷　莲鬚　殭蚕　白术　白附　水粉　茯苓　白鸽粪　白丁香　白扁豆（各一两）　羌活　独活　防风　鹰屎白　芥尾（各五钱）
晒研极细，水调成膏，手掌蘸搽，良久洗去，日用二次。内服八味逍遥等汤。须息心养性，戒忧劳，禁发物与厚味。
〖黑痣〗
生于面部形如霉点，小者如粟，大者如豆，比肉高起一线，有自幼生者，有中年生者。由孙络之血滞于卫分，阳气束结而成。古用线针挑破，上点　水晶膏　。
化开角子灰五钱，用蹇（[艹/淡]）水浸灰，水高半指为度，再取糯米五十粒，撒放灰上，如蹇渗干，陆续添之，泡一日一夜，冬天泡两日。取出，捣烂成膏，草心挑少许，正点痣上，切勿侵犯好肉，数日结痂自落。随贴
●贝药膏
麻油一斤，浸乱发一两，文火炸化去渣。住火，又下白蜡二两，搅拦成膏，候将冷时，用绵纸剪块数条，每条入膏内蘸透，贴于磁瓶帮子上，用时只揭单张，随大小剪贴，日换数次。贴溃烂疮疡神效。
〖粉刺〗
鼻起碎疙瘩，形如黍屑，色赤肿痛，破出粉汁，日久成白屑，或成黍粒，皆由肺经血热而成。
●枇杷清肺饮
蜜炙枇杷叶（三钱）　桑皮　沙参（各二钱）　川连　川柏（各一钱）　甘草（五分）
食后常服。外搽　颠倒散　。
大黄　硫黄（各五钱）
研细水调，频频敷搽。
〖酒皶鼻〗
生于鼻准及两翅，由胃火熏肺，兼风寒外束，血瘀凝结，故先红后紫，久变为黑，最为缠绵。宜宣肺郁，化滞血，次凉血，使荣卫流通。重者初服　麻黄宣肺酒　。
麻黄枝　麻黄根（各二两）
酒五斤浸药，坐滚汤锅中，煮三炷香久，露一夜，早晚各吃三杯，至三五日流浓成疮，半月内则脓尽，尽则色红，红退先黄后白而愈。轻者只服　凉血四物汤　。
当归　生地　赤芍　川芎　赤茯　炒芩　陈皮　甘草　红花（各一钱）
临服，酒调五灵脂末一钱兑服。气虚加生耆，外治均用颠倒散。
〖钮釦风〗
生颈下天突穴之间，因汗后贪凉，风邪外袭。初起粟米，搔痒无度，抓破津水。误用水洗，浸淫成片。重者服消风散，见面游风，轻者只用　樟硫散　。
樟脑　川椒　明矾（各二钱）　硫黄（一两）
共研极细，挖空大萝卜一个，将药填满，用皮盖定，湿纸包裹，入燃灰中煨熟，取药再研，猪油调搽。

足部摘要  ***************************
〖臁疮〗
妇女忧思郁怒，伤损肝脾，或饮食不调，损其胃气，则湿热下注，更被寒湿客入，致两臁生疮。外臁属三阳，病浅易治，内臁属三阴，病深难痊。
大法，初起红肿兼发寒热者，服荆防败毒散。溃后脓水淋漓，服益气养荣汤、补中益气汤。若更兼晡热，是为阴虚，服六味地黄汤。如食少体倦，晡热憎寒，则为真阳不足，当服八味地黄丸。方俱见前。其馀内外治法，详四集外科书。凡臁疮肿溃，俱贴千槌膏，见瘰疬。
〖足跟疼痛〗
足跟乃督脉发源之地，肾脉乃从此经过，若三阴虚热则令肿痛，宜大剂六味地黄汤煎服，以后补其真水。若痛久不愈，肿溃流脓，宜八珍汤大补其气血。溃处洗葱白汤、贴太乙膏，日久用生肌药，见乳痈门。
〖足跟疽〗
生足挛跟，初起红紫肿痛，溃破脓水淋漓，形如兔咬，或如赤豆，由脏腑积热兼外伤湿冷，或远行伤筋，宜速调愈。盖足跟属太阳膀胱，名申脉穴，为阳跷脉发源之所，又系督脉所过之路，溃久不敛，则阳跷脉气不能冲发肾气，由此漏或久虚而成败症矣。初起用隔蒜片炙法及姜斗炙法，见乳痈外治。初肿服　仙方活命饮　。
炒山甲　皂刺　乳香　没药（各五分）　甘草节　赤芍　花粉　防风　贝母　白芷（各一钱）　归尾　银花　陈皮（各钱半）
加牛膝、桂心（各一钱），酒煎服。若已溃流脓，服人参养荣汤，溃久不敛，早服补中益气汤，晚服八味地黄汤，外用盐汤洗净，研白术末撒之，上贴太乙膏，见乳痈门。
〖上慄〗
生足跟之旁，初肿如慄，色亮而黄，肿若琉璃。由远行涉险，劳伤筋脉。初服　五香散　。
乳香　丁香　青香　沉香　霍香（等分）
煎服。
肿若不消，再服仙方活命饮，见上。若先肿壅滞已成脓者，用针刺破，煎葱汤洗净，外搽陀僧膏，见上瘰疬门。
〖冷疔〗
生足跟底上，其形如枣，起紫白疱，疼痛彻骨，渐生黑气，腐烂孔深，时流血水，久则气秽，溃难收口，乃由膀胱湿热凝注也。初起外用　神灯照法　。
朱砂　雄黄　血竭　没药（各一钱）
先研极细，另研麝末二分和匀，每用三分，绵纸裹药，搓作捻子，长七寸，麻油浸透，用火点燃，离疮半寸，自外而内团园照之，须火头向上令药气入内，毒气随火解散。初用二三根，后加至四五根。照过数次，疔肿自然渐消，方外敷　铁粉散　。
针砂（三钱）　松香　黄丹　轻粉（各一钱）　麝（一分）
共研极细，先用葱汤洗净，以麻油调搽，上盖油纸，布包裹定，一日一换。内服内补十宣散，见[疒/其]历乳痈。溃后内外治法同足跟痈。
〖涌泉疽〗
生足心涌泉穴，属足少阴，由肾经虚损兼湿热下注。若半月内溃脓名为痈，病浅易治。初起服仙方活命饮，外用神灯照法。如势欲成功，脓生迟者，服十全大补汤。溃后服益气养荣汤，与八味地黄丸间服。若黑陷不疼，廿馀日不溃脓者为疽，属阴，难治，内外方法另详《彤园医书（外科）》。
〖踝疽〗
外踝疽生外踝近腕处，属三阳经脉络。内踝疽生内踝近腕处，属三阴经脉络。皆由湿寒下注，血瘀气滞而生，致坚硬肿痛，难于行立。初服　疮科流气饮　。
沙参　炒朴　防风　桔梗　苏叶　桂心　陈皮　乌药　当归　赤芍　白芷　槟榔　川芎　枳壳　生耆　木香　甘草　生姜
加牛膝、木瓜、防己，服数剂。外用隔蒜片炙法，方见乳痈后。用此二法肿仍不消者，当分阴阳施治。
●内托羌活汤　治外踝疽，发自三阳，用前二法不效，次服此汤。
羌活　川柏　生耆（各二钱）　归尾　陈皮　连翘　藁本　防风　炙草　制苍术　桂心（各一钱）
●内托黄耆汤　治内踝疽，发自三阴，用前二法不效，次服此汤。
盐水炒黄耆　当归　柴胡　木瓜　连翘　生地（各二钱）　羌活　桂心　川柏（各一钱）
空心服。
内外踝疽不时跳痛，势欲成功者，用十全大补汤托之，溃后治同跟疽。
又有穿踝疽，先从内踝发起，次通外踝，内外俱肿，亦分阴阳。此由脾经寒湿下注，气血凝滞而成。初服荆防败毒散，次服仙方活命饮。若已溃破，内外治法俱同足跟疽。
〖风疽〗
生胫骨曲凹之处，痒甚抓破流津黄汁，极其黏浓，甚则身体烦热，肌肉透红更加疼痛，由风邪侵入血脉相搏而成。初起多服　防风汤　。
防风　羌活　白芷　柴胡　木通　甘草　当归　桔梗（各一钱）　炮附子　蜜炒麻黄（各五分）
姜引。日二服。
●青竹大豆油
杯大青竹筒三尺，去芯后装大黑豆一升，两头用薄砖平平搁定，各安一碗，中间用干马粪谷穅烧燃，炙出竹沥豆油滴下碗内，取起调匀，先将热米泔洗净鸡羽，蘸油时时涂搽。
〖甲疽〗
生十指甲旁，因剔甲或甲长侵伤好肉或穿窄鞋强行所致。初起色红焮肿、努肉高突，及至破烂流津黄水，疼痛难堪。先用盐汤温洗，外敷。
●华佗散
硇砂　乳香（各一钱）　黄丹　轻粉（各五分）　橄榄（二枚，烧灰存性）
共研细末，麻油调敷。溃久贴陀僧膏，方见瘰疬门。
〖肉刺〗
俗名鸡眼疔，生脚指上，形如鸡眼，根陷肉里，顶起硬凸，疼甚难行。或因缠脚拘急，或穿鞋努伤。初起肿硬刺痛，宜贴太乙膏，见乳痈门，或捣玉簪花根作饼敷贴，上盖油纸，用布包之。若日久顽硬不消，宜用利刀轻轻削薄，上贴太乙膏。
〖臭田螺〗
生脚丫内，初起白疱，大如粟粒，痒甚搓至皮烂流腥臭水，待觉痛时真痒方住。次日仍痒，极其缠绵。由胃经湿热下注而生。先用甘草、苡仁煎浓汁浸洗数次，嚼陈茶叶涂之。脚丫乾燥者，常涂　黄连膏　。
黄连　姜黄　黄柏（各三钱）　归尾（五钱）　生地（一两）
麻油十二两，浸药三日，慢火炸焦去渣，又下黄蜡四两，化尽住火，布滤入磁盆，柳枝搅冷成膏，频涂患处，油纸隔之。
又方　烧鹅掌皮存性，猪油调涂亦效。
凡上中下三部痈疽疔毒，证候繁多，男妇同其治法，详见《彤园医书（外科）》。兹摘取乳阴头足妇女所常有之症，附录于此，以备参考。
嘉庆二年新镌妇人科
