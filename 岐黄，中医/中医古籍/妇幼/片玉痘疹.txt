

卷之一  ——————————————————————————————————————————————————————————————————————————————————————————

痘疹碎金赋  ***************************
痘本胎毒，俗曰天疮。传染由于外感，轻重过于内伤。初起太阳，壬水克乎丙火；后归阳明，血水化为脓浆。所喜者，红活滋润；可畏者，黑陷干黄。势若烧眉，变如反掌。皮肤臭烂，气血郎当。若救焚兮，徙薪何如焦额；似拯溺兮，落井不及宽裳。原夫一元肇化，二索成祥。欲火动而妄作，胎火炽而流殃。啼声骤发，秽毒深藏。命门养火，胞户收鋩。待四时之疫疠，动五脏之皮囊。营气逆于肉理，恶血发于膀胱。二火相煽，四大成疮。毒之轻者发则微，贵乎调养；毒之重者发则密，急于提防。至若运气推迁，有于胜复升降；时令乖异，无非寒热温凉。苟阴阳之逆理，为气候之反常。五行郁而灾见，九曜窒而变章。疠气流行，不论郡邑乡党；恶毒传染，岂分黎庶侯王。此则不行于诊，贵在能制其亢。先事解散兮，十全八九；临时区处兮，算为寻常。
大抵气运先岁，痘疹属阳。春夏为顺兮，乐其生长；秋冬为逆兮，恶其收藏。暴寒兮，恐邪毒之郁遏；暴热兮，虑腠理之开张。脓泡春而莫疗，黑陷夏以为殃。秋斑实恶，冬疹非祥。此逆四时之令，休夸三世之方。知其凶而治之，自求怨谤；明其吉而往也，得号医良。
且如证候殊形，脏腑异状。肝主泪而水泡，肺主涕而脓浆。心斑红艳，脾主赤黄。惟肾经之无病，变为黑而可妨。所以观乎外症，因而辨其内脏。呵欠烦闷兮，肝木之因；咳嗽喷嚏兮，肺金之相。手足冷而昏睡兮，脾土困于中央；面目赤而惊悸兮，心火炎于膈上。耳骩属肾，温暖如常。二处灼热兮，下极火旺而必毙。四肢厥冷兮，中州土败而须亡。
先分部位，次察灾祥。阳明布于面中，太阳行于头上。心肺居胸膈之内，肝胆主胁肋之旁。手足司于脾胃，腰背统于膀胱。初证分明，用心想像。泄泻者邪甚于下，呕吐者邪甚于上。气逆而腹痛隐隐，毒深而腰痛皇皇。心热甚而惊搐，胃邪实而颠狂。鼻燥咽乾，肺受火邪而液竭；屎硬尿涩，肾因火旺而精亡。气弱少食者，不任其毒；神强能食者，不失其常。
欲决轻重，但观发热；如占顺逆，须认其疮。毒甚兮，身如炎火；热微兮，体或清凉。若寒热之来往，定征兆之佳祥。数番施出兮，春回寒谷；一齐涌出兮，火烈坤冈。蚊迹蚤斑，刻期而为鬼录；蛇皮蚕壳，引日而迈泉乡。不喜朱红，更嫌灰白；最宜苍腊，切忌紫黄。常要明润兮，恐嫩薄之易破；不宜乾枯兮，又瘙痒之难当。恶候形现，上工审详。面颊稀而磊落，清安可保；胸膈密而连串，吉凶难量。顶要尖圆，不宜平陷；浆宜饱满，却忌空虚。颜色喜老而愁嫩，皮肤爱糙而怕光。焰起根窠，终防痒塌；丹浮皮肉，心主夭伤。头面预肿兮，三阳亢甚；手足厥发兮，五脏摧伤。疮堆喉舌，毒缠颈项。咽喉痛而呼吸则难，饮食少而吞吐则呛。此天命之安排，岂人力之倚仗。
烦躁闷乱兮，七神离散；谵语眩冒兮，五毒猖狂。鼓颔战慄兮肺败，咬牙口噤兮肾强。渴不住兮焦膈，泄不止兮肠滑。失声兮咽烂，吼气兮腹胀。昼夜爬搔兮，将荣卫之外脱；乳食断绝兮，必胃气之中伤。肿忽消，毒归于里；色反黑，疔起于疮。食谷则哕兮，在人之寿夭；饮水则喷兮，较医之短长。
轻重反复，调理乖张。轻变重而可畏，重变轻而莫慌。风寒素谨，饮食如常。出入禁乎男女，盖覆适其温凉。内无妄动，治不乖方。此则变轻之候，实为保命之良。若当犯乎禁忌，或误投乎丸汤。徒自肆其房室，不知顺其阴阳。外感不正之气，内伤不时之粮。平人且病，患者敢当？是以顺则逆而逆则险，宜乎轻者重而重则亡。
发自肺经，相连脾脏。气热味辛，燥金受克；形寒饮冷，华盖先伤。浩饮则水来侮土而成泄痢，过食则脾不消穀而作痞胀。皮毛亏损，肌肉虚尪。起发迟而不胖壮，收靥缓而反作脓疮。轻则绵延乎时日，重则泣送于郊邙。如何愚夫之不晓，致生命之早亡。不信医而祷诸神鬼，枉杀牲而号乎穹苍。
药贵中病，医不执方。喜行温补者，动称乎文中；专用凉解者，祖述乎仲阳。贵于因人而治，毋虚虚，毋实实；相时而行，必远热，必远凉。正气为先，戒开门延寇；解毒为急，休视虎如狼。首尾不可汗下，治之要略；缓急各有权宜，法之经常。执其绳墨者，如守株之待兔；惑于方书者，似多歧之亡羊。
且如红焮紫肿兮，凉血为上；灰白平陷兮，补血最良。出不快兮，贵表实而发散可用；便或秘兮，贵里实而疏利何妨。毒不能速解，毒甚者，令微汗之散越；热不以尽除，热剧者，使小便之清长。三阴多寒兮，必投辛热；三阳多热兮，无过苦凉。安可恶寒而喜热，莫知贵阴而贱阳。
是故补气者，参耆白术；养血者，归芍地黄。发散表邪，轻葛根而重官桂；疏通里实，微枳壳而甚大黄。解毒兮芩连栀子；快斑兮，荆防牛蒡。连翘疮中之要领，甘草药中之君王。咽痛求诸甘桔，头肿取夫防羌。木通利其小水，人屎攻其黑疮。气逆兮青皮陈皮，胃寒兮丁香木香。泄泻莫如诃蔻，呕吐陈皮煨姜。麦冬乾葛而止渴，厚朴腹皮而消胀。五味杏仁，伤风者以之定喘；山楂枳实，善食者用之为良。上工司命，推测隐之仁心；神物效灵，起沉疴如反掌。
其诸药物，各有主张。春夏桂枝而少服，秋冬芩连而莫尝。疮若干枯，白术非宜用之品；色如红艳，黄耆岂收功之良。里虚少食者，勿投枳实；表实多毒者，休使生姜。汗自出兮，用乾葛重虚其表；溺自数兮，加木通再亏其阳。泄泻酸臭兮，诃蔻不可遽止；呕吐清冷兮，连栀安得作汤。凡用芩连，必资炒制；如加丁桂，须假寒凉。应制伏而不诛无过，保平和而延寿无疆。
大势若平，馀邪须讲。热毒流肝兮，双睛生翳；火邪入脾兮，四肢成疡。口内生疮兮，烂龈破舌；腹中作痢兮，腐胃败肠。皮肤嫩而洗浴太早，因以添热；脏腑虚而肥甘太过，遂致内伤。若中风寒，多为咳嗽；如时撏掐，灌成脓疮。虽多异证，亦有奇方。望月砂退翳有准，穿山甲排毒无双。枳实麦芽山楂子，消宿食而克化；大黄柴葛地骨皮，解馀热以清凉。咳嗽以款冬花又用杏仁，痢疾以黄连再同木香。苦参主乎热毒，溺白治其疳疮。用之合宜，工可谓良。
嗟夫！罹此证候，病势非常。外缠皮肉，内连腑脏。改换形容，如蛇脱皮、龙退骨；淋漓脓血，若蚓在灰、鳝在汤。轩岐置而未言，秦汉弃而无方。古无此证，或云起于建武；今有是疾，相传得于南阳。拘于日数者，不知轻重之病；执其偏见者，未察虚实之庞。本温再热，已寒又凉。徒自胶而不变，反斯民而见殃。泄骨髓之真诠，非子孙而不示；受肺腑之秘的，牢记诵而莫忘。
痘名天疮，疹呼麻子。喜红活以为宜，见黑陷而可忌。痘出肺脾，疹连心肺。随时令之寒暄，禁汗下于首尾。吉者，饮食如常而清凉自调；凶者，饮食反常而闭涩不利。咽喉切怕锁缠，面目不宜稠密。汗自出兮，火从汗散；溺自出兮，毒从溺出。疹爱清凉痘爱温，愚夫之言；虚则补而实则泻，兹圣人之大意。
窃谓痘疮，尤为难治，视寒热于天时，分勇怯于人事。发散兮以升麻参苏，调理兮以参耆归术。出太甚者消毒，色灰白者益气。焮肿秘结者黄连可投，痒塌吐泄者木香堪取。解毒兮栀子芩连，温中兮丁香官桂。务在消详，不可急遽。此先祖之秘传，宜子孙之爱惜。


卷之二  ——————————————————————————————————————————————————————————————————————————————————————————

痘疹西江月  ***************************
痘疹毒从何起，母胎火毒流传，生来秽物下喉咽，藏在命门里面。一旦天行时气，感令相火熬煎，毒从骨髓见皮间，彼此一般传染。
五脏各有形症，认时须要分明，往来潮热睡脾经，呵欠烦闷肝症。咳嗽喷嚏受肺，面红惊悸属心，惟肾清净忌邪侵，手足耳尻俱冷。
五脏各有一症，其间治法难同，肝为水泡肺为脓，大小疮形异种。脾症发为疹子，心经现作斑红，肾为黑陷病多凶，纵有灵丹何用？
痘疹要知顺逆，天时人事相随，大端阳火是根基，若遇阴寒不喜。春夏顺而多吉，秋冬逆以何宜，如逢稠密必凶危，稀少轻为平易。
治法而今不定，清凉温补分明，各持一见论纷纷，且曰予为神圣。解毒喜行凉泄，补中爱使辛温，不明时令与元神，枉自捕风捉影。
假使天时暄热，辛温助为灾殃，严凝凉解雪加霜，病者如何抵当。勇实再行温补，羸虚又使寒凉，虚虚实实伐元阳，好似隔鞋爬痒。
看取时行疫疠，天时热气炎炎，精神肥健又能飧，解毒清凉甚便。若是风寒太甚，虚羸吐泄连绵，此宜温补法为先，又在医人活变。
痘疹要知轻重，吉凶顺逆精通，毒轻疮少顺家风，汤药不宜妄用。疮密毒重为逆，皮肤寸寸成脓，此般形证例多凶，仔细扶持休纵。
轻者三四次出，头面胸背稀疏，小便清利大便稠，饮食如常充足。重者遍身齐出，状如麻子麦麸，咽痛泄泻闷愁愁，饮食不思可恶。
轻者不须服药，重者吉凶难明，出时红点密如蚊，密似针头血浸。头面预先浮肿，皮肤黑燥黄昏，四肢逆冷哑无声，闷乱凶而死症。
多有先轻后重，只因触犯风寒，房事不避臭腥传，纵口只思生冷。閒杂人带秽物，诸般禽兽臊羶，庸医术浅误汤丸，反使痘疮改变。
重者变轻何以，常常和暖衣衾，房中谨密少人行，饮食如常添进。未见误投汤药，不曾妄啖酸腥，此为人事夺天灵，安可归于有命。
要识痘疮死症，无过五证分明，紫黑喘渴闷何宁，痒塌咬牙寒噤。灰白顶隐腹胀，皮嫩易破成坑，泄泻气促见鬼神，声哑头面足冷。
既识五般死症，其间吉病如何，疮头饱满作脓窠，任是推磨不破。四畔根儿红活，安眠静睡平和，光壮收靥不蹉跎，管取介疾勿药。
黑陷乾枯肾败，咬牙寒战肝伤，失声喘气肺即当，泄泻脾虚腹胀。痒塌闷乱心死，狂言见鬼神亡，皮嫩易破气无阳，血便阴崩模样。
首尾不可汗下，汗时腠理开张，风寒易入透斑疮，收靥不齐火旺。误下必犯脾胃，无事自取内伤，泄泻黑陷致倾亡，枉死魂灵飘荡。
大抵痘疮未出，先须升葛参苏，如斯不出汗令疏，红点见时药阻。大便若还秘结，轻轻四顺相扶，假饶自利莫糊涂，只与阎罗掌簿。
调痘无过二法，补中解毒兼行，补中参术草耆苓，枳壳山楂有应。解毒芩连栀柏，连翘枳实防荆，芎归养血妙如神，加减消详前定。
气血要分虚实，但于疮色推求，红焮紫肿血实由，四物内加解毒。灰白中陷气弱，四君子是良谋，略加解毒药相扶，莫使丁香桂附。
但是痘疮初出，如逢热甚昏沉，解毒发散药先行，莫待临渴掘井。桔梗升麻乾葛，连翘甘草黄芩，牛蒡栀子木通荆，蝉退防风作引。
若是如常潮热，只须乾葛升麻，芩连甘草赤芍加，恶实连翘无价。或用参苏饮子，青皮木香内加，煎来一服胜灵砂，痘见表疏才罢。
初出多生惊搐，急将导赤疏通，木通甘草与防风，生地黄连同用。再著辰砂调服，须臾救醒朦胧，此方端的有神功，管取百发百中。
壮热不曾出现，大便秘结难通，癫狂唇裂眼珠红，此症凶危堪痛。急与芩连栀柏，大黄酒炒疏中，连翘恶实与木通，贯众射干俱用。
自此出而稠密，认他虚实调医，虚家泄泻色如灰，大补煨姜堪取。若是肿焮红绽，芩连栀柏芎归，翘蒡升葛桔草倚，此个真机秘的。
色似涂朱满肉，疮如蚊蚤伤痕，不消三日丧黄泉，切莫再行丸散。若被父母逼勒，要伊死中求生，但将四物入芩连，翘恶甘栀桔梗。
灰白不能起发，又加泄泻频频，温中妙药不宜停，急急扶危济困。当归黄芩白术，甘草乾姜人参，木香诃子及青陈，官桂丁香灵应。
毒甚常生咽痛，可怜饮食难尝，甘桔射干与牛蒡，连翘升麻稳当。若是痘堆颈项，此名锁项恓惶，一朝惆怅命将亡，变作喑哑水呛。
起发状如蚕壳，乾枯不见水浆，此名血渴毒归脏，不治必然命丧。当归地黄养血，参耆甘草温良，连翘牛蒡与木香，桔梗青皮发旺。
起发常将捻视，切防黑陷来攻，若见黑陷现其中，药点许多妙用。豌豆七粒烧过，乱发火煅和同，珍珠水浸胭脂红，针破搽时胀肿。
药点转加黑陷，丧门弔客匆匆，百祥牛李及宣风，总是脱空卖弄。不如人猫猪犬，各烧存性和同，木香汤引妙无穷，万两黄金何用。
起发若生瘙痒，此于痒塌差殊，伤寒身痒症相宜，血虫疮窠不愈。宜用疏风凉血，荆防翘恶芎归，生黄乾葛木通宜，竹叶引煎痒住。
大抵痘宜胀痛，不宜虚痒颠连，只因饮水冷邪干，心火克而闷乱。外用茵陈艾炬，内服参术调元，若还痒止就回生，又怕抓伤正面。
何以正面怕痒，内含五脏精华，假如破损实堪嗟，气散魂飞魄罢。尤忌先伤正额，心经火带虚邪，几番试验不移差，教与儿孙体察。
人相火居正额，出现胖靥休先，果然额上露其端，记取快依死断。最喜两颐口鼻，始终都在其间，任是稠密势缠绵，到底终无倾险。
起发成浆欲靥，忽然泄泻来攻，此时脾胃不宜空，变出百端可痛。多是内伤饮食，只求药有神功，若还消肿泄淋脓，父母抓魂泣送。
先用人参白术，黄耆炙草煨姜，茯苓诃子及木香，大剂切来温养。不效次求豆蔻，木香陈皮良方，三番只有异功良，此是尽头模样。
记取成浆欲靥，最防厌秽风寒，大黄苍术共烧烟，可解一切秽厌。内服调元饮子，黄耆甘草人参，当归苍术酒芩连，莫犯荆防发散。
到得成浆痘熟，依时都要成痂，若还腐烂臭腥加，此是表虚堪讶。急进参耆归术，荆防苍葛升麻，连翘恶实密蒙花，休得弄真成假。
若是痘疮熟烂，皮破脓血淋漓，内服归术与参耆，恶实连翘官桂。外用多年败草，晒乾研细成灰，铺开床蓆任施为，最解火邪毒气。
痘熟不能收较，反行破损成疮，一时焦痛甚难当，请问如何开放。但取甘草滑石，辰砂真粉清凉，蜜调涂上便安康，此法不留书上。
有等痘疮正气，缘何日久难收，请君仔细问根由，不可临时差谬。或是曾伤冷水，或因秘结热留，此般治法各推求，不枉秘传妙手。
果是曾伤冷水，湿伤脾胃中虚，脾主肌肉待何如，怪抵血脓流注。可用参耆苍白，青陈甘茯无拘，丁香官桂照方书，救里收表妙处。
如是大便秘结，三朝一七未通，此为热气内蒸烘，因此毒难开纵。内服归黄麻子，大黄略加相攻，再行胆导妙无穷，管取成痂去壅。
收后许多馀证，医人各要分明，毒流肝脏目生疔，翳障瞳人隐隐。毒入肺脾痈肿，责归手足太阴，内伤外感一时辰，变出各般怪证。
两目急然肿痛，痘家毒入肝经，轻为浮翳掩瞳人，重则终身废病。去翳菊花蝉蜕，蒙花蒺藜穀精，各为细末共和匀，另用猪肝作引。
痈毒发于肢节，常常脓血不干，不知调理早求安，废疾终身为患。内服千金托里，外涂万病金丹，排脓长肉未为难，任是千金不换。
痘后不宜洗澡，痘疤皮嫩易伤，不如禁忌受寒凉，遍体热生痛僵。此因伤寒劳后，不宜官桂麻黄，只用九味羌活汤，又以补中调养。
痘后或伤饮食，致令腹痛难任，不宜转下损脾经，消导方为对证。白术人参枳实，黄连曲麦青陈，山楂白茯与砂仁，积化腹疼俱定。
痘烂不齐收靥，正面灌痛流脓，急防两目毒来攻，解毒清凉好用。酒炒芩连栀柏，连翘蝉蜕木通，升麻蒡子苦参同，细研酒丸酒送。
大凡痘疮一证，名为百岁圣疮，如龙退骨换心肠，又似蝉蜕壳样。出现光壮收靥，落痂颜色相当，不宜黑色在中央，犯著实为魔障。
痘疮终始日子，难以定日为言，俗人不达妙中玄，专把日期来算。人有勇实虚怯，毒分疏密浅深，密深虚怯定绵延，勇实浅疏日短。
痘疮若难捉摸，假如用药如何，常行参术归芎多，甘草黄耆白芍。枳壳木通黏子，连翘桔梗相和，青皮木香茯苓诃，调理阴阳不错。
痘疮若见血证，或从口鼻长流，从口出者势多凶，从鼻出者可救。药用当归芍药，川芎生地升麻，姜炒黄连入内加，服讫血止不怕。
大便若下血饼，痘色灰黑其形，六脉浮洪气纷纷，定是脏腑热蕴。白术猪苓泽泻，更兼肉桂赤苓，生地加入内中存，一服血止为幸。
痘疮虽已泛涨，若见脓不贯充，此为气血内虚空，大补汤宜急用。当归川芎白芍，地黄人参相同，肉桂白术茯苓从，甘草黄耆炙用。
出痘要知吉凶，须将部位消详，如从腮颊及成浆，口唇鼻边先放。此者当为吉论，其他正额堪防，天庭方广两眉眶，切忌如丹模样。


卷之三  ——————————————————————————————————————————————————————————————————————————————————————————

痘疮始终验方  ***************************
新著。
一、凡痘疮发热作渴者，乃火邪甚也。用：
●人参麦冬散
人参　麦冬　乾葛　甘草　乌梅　天花粉　归尾　生地　知母　小木通
如火太甚者，去人参加黄连（酒炒）、连翘、桔梗、牛蒡子（酒炒），打细（同煎）。
水竹叶七皮为引，水煎服。
—凡痘疮发热恶寒咳嗽者，因外感也。用：
●参苏饮
人参　半夏　苏叶　陈皮　赤茯苓　甘草　枳壳　乾葛　前胡　柴胡　香附　山楂
生姜三片为引，水煎服。
—凡痘疮发热发惊者，乃心肝二经之火甚也。《全书》云：惊痘不须忧，此吉兆也。用：
●辰砂导赤散
生地　木通　甘草　辰砂　滑石　黄连
水竹叶、灯心引，水煎服。
服此药惊不退者，用：
●泻青散
防风　当归　川芎　胆草　栀子　羌活　小甘草　（加）滑石
大便秘结者加大黄、竹叶。
灯心引，水煎服。
—凡痘疮发热腹痛者，或吐或泄，或吐酸臭兼食积者，用：
●香砂平胃散
木香　砂仁　苍术　厚朴　陈皮　黄芩（酒炒）　甘草　山楂　麦芽　香附　神麴（炒）　黄连（酒炒）　白芍　藿香叶
煨姜三片为引，水煎，空心服。
—凡痘疮发热，唇焦作渴，此火邪内甚也。用：
●凉膈散
黄芩　黄连　栀子　黄柏（酒炒）　连翘　薄荷叶　桔梗　枳壳　麦冬　山楂　天花粉　小木通　生地　大力子（酒炒）　小甘草
水竹叶、灯心为引，水煎，热服。
—凡痘疮发热，人事昏沉，狂言妄语，大便结，小便赤，或腹痛咽痛者，毒火内甚也。用：
●黄连解毒凉膈散
同前方，加大黄（酒炒，煨）、枳实（麸炒）、山楂，微利之。灯心为引，水煎服。
—凡痘发热作渴，时时饮水，面赤唇焦，乃火邪内甚也。看大小便何如，如大便结小便涩者，用：
●加减四顺饮
归梢　枳壳　木通　大黄（酒炒）　生地　紫草茸　麦冬　乾葛　滑石　连翘　天花粉　薄荷叶
竹叶、灯心引，热服。
—凡痘发热作渴，时时饮水，面赤唇焦，此火邪内甚也。若二便如常，用：
●麦冬散
麦冬　乾葛　小甘草　山楂　黄连（酒炒）　天花粉　生地
如气虚有汗，加人参、薄荷叶。竹叶、灯心引。
—凡痘疮发热咽痛者，乃毒火内甚上攻。如咽喉作痛，引水难吞者，用：
●黄连凉膈甘桔解毒汤
小甘草　桔梗（米泔水洗）　黄连　黄芩　栀子　黄柏　连翘　薄荷叶　麦冬　大力子（酒炒）　升麻　山豆根
如火甚加石膏（烧过）二分、知母。
竹叶、灯心引，水煎。
—凡痘发热腰痛者，乃危证也，腰痛肾所主也。用：
●人参败毒散　服药效者吉，不效者凶。
人参　羌活　独活　前胡　柴胡　茯苓　甘草　桔梗　川芎　加升麻　乾葛　牛蒡子　赤芍　连翘　山楂肉
—凡痘发热，头面先肿者，名大头风，急用：
●双解散（即防风通圣散）
防风　荆芥穗　连翘　甘草　桔梗　黄芩（酒炒）　赤芍　薄荷叶　归尾　麻黄　川芎　白术　滑石　石膏（烧过）　（加）牛蒡子　天花粉
如大便不通，唇裂作渴者，加大黄（酒蒸）、芒硝、枳实（麸炒）、紫草茸、小木通，去白术。
桃仁（去皮尖）为引，水煎，热服。
—凡痘疮如常潮热，时热时退，不渴，二便如常，饮食如常，三日热退痘出，此顺痘也，轻者不须服药，间有潮热未退者，只用升麻葛根汤加减治之。
升麻　乾葛　赤芍　甘草　生地　天花粉　木通　桔梗　麦冬　连翘　牛蒡子　薄荷叶　山楂
如热甚者，加酒炒黄连。
竹叶、灯心引。
—凡痘发热，小便不通者，膀胱有热也。用：
●八正散
大黄（酒炒）　滑石　小甘草　赤芍　瞿麦　车前子　木通　赤茯苓　萹蓄
灯心，水竹叶引，水煎，热服。
如人事虚者，去大黄，加泽泻、白术、猪苓。
—凡痘疮现形、夹疹、夹斑者，用：
●快斑化毒汤
知母　石膏（烧过）　小甘草　玄参　连翘　牛蒡子　升麻　乾葛　赤芍　天花粉　荆芥
如腹痛，加枳实、木香、青皮、山楂肉、白芍。
如泄，加酒炒黄芩、白芍、白术、茯苓、滑石。
如渴，加麦冬、知母、乌梅。
如痘太薄嫩者，加防风、荆芥、归梢、赤芍、生地、牛蒡、紫草茸、连翘、山楂肉。
如痘太紫者，气实血热也，加归梢、赤芍、生地、紫草茸、防风、荆芥、连翘、桔梗、牛蒡子、黄连（酒炒）、蝉蜕（酒炒）。
如痘出内有焦头带黑陷者，加防风、荆芥、紫草茸、归梢、赤芍、生地、麦冬、蝉蜕（酒炒）、麻黄（酒炒）二分、天花粉，同无价散量人大小治之。
—凡痘出形三日，依期起发，红活光壮者，不须妄治服药。
—凡起发顶尖四围乾枯无水色者，乃气实血虚也，气至而血不至，则当补血泻火，用：
●加减四物汤
当归　白芍　川芎　生地　麦冬　紫草茸　防风　白芷　连翘　桔梗　甘草　牛蒡子　（加）黄耆
—凡起发四围红活有水色者，中心顶陷不起者，乃血实气虚也，血至而气不至，则当补气，用：
●保元汤
黄耆　人参　甘草　防风　白芷　牛蒡子　木香　青皮　薄桂　当归　生地　麦冬　桔梗　连翘
大枣、莲肉、糯米为引，水煎，空心服。
—凡痘疮四围红活，当起不起，顶陷四围无水色，或灰白色，乃气血俱虚也。用：
●十全大补汤
人参　白术　白茯苓　甘草　当归　紫草茸　川芎　白芍　生地　肉桂　黄耆　麦冬　防风　白芷　连翘
大枣、莲肉引，水煎，调四圣散，空心温服。
—凡起发顶焦，四围乾枯无水色，乃火甚血不足也，则当凉血解毒托里，用：
●加减四物汤
当归　川芎　赤芍　生地　麦冬　天花粉　连翘　黄连（酒炒）　白芷　蝉蜕（酒炒）　黄耆　紫草茸　防风　牛蒡子　甘草（炙）
水煎，调四圣散服。
—凡痘疮光壮，中虚作泄者，里虚也。用：
●四君子汤
人参　白术　陈皮　甘草（炙）　滑石　泽泻　白茯苓　车前　白芍（酒炒）
如火甚当解不解，加黄芩（酒炒）、黄连（酒炒）。
—凡光壮而色灰白，里虚作泄，无后重者，此元气下陷也。用：
●钱氏异功散
人参　白术　白茯苓　甘草（炙）　陈皮　莲肉　山药　木香　青皮　诃子（面包火煨，取肉）　泽泻　升麻　车前（炒）
如泄而作渴，加乾葛、麦冬、天花粉、乌梅。
大枣、糯米、莲肉引，水煎，空心服。
如服此药，寒甚而泄不止者，加炒乾姜、丁香。
—凡痘光壮养浆而时常作渴者，乃津液不足也。用：
●人参麦冬散
人参　麦冬　乾葛　甘草　天花粉　乌梅
水煎服。
—凡收靥时时作渴，泄泻者，用：
●白术散
人参　白术　白茯苓　甘草　木香　天花粉　乾葛　藿香　麦冬　白芍　莲肉
姜、枣为引，水煎服。
如虚寒甚者，加炒乾姜、诃子肉、乌梅。
—凡起发光壮，收靥咽痛者，用：
●甘桔汤加减
甘草　桔梗　大力子　天花粉　山豆根　麦冬
水竹叶、灯心引。
—凡收靥腹痛，屎臭泄泻者，兼有食积也。用：
●香砂平胃散
木香　砂仁　苍术　厚朴　白茯苓　山楂肉　陈皮　甘草（炙）　麦芽　白术　人参
姜枣引，水煎，空心服。
如积甚，里急后重，兼赤白者，用：
●香连丸　同保和丸调治。
木香　黄连（五钱，用吴茱萸同炒，去茱萸用连）　石莲子肉（三钱）
共为末，醋糊为丸。
—凡收靥泄下脓血者，毒从内收，乃倒陷也，脓血尽自愈，不须服药。
泄痢频频见脓血，此是大肠多蕴热，莫将倒靥一般论，只宜解毒不宜涩。
如痘后便脓血者，此热入大肠也。宜用四物汤加黄连（酒炒）、黄芩（酒炒）、枳壳、荆芥穗，或用黄连解毒汤加生地，切勿作倒靥及用劫涩之药。
—痘疮光壮，浆水不满，收时发毒者，若发一二处毒为顺，不须忧疑；若毒发四五处或六七处者，乃毒气太甚，用：
●闻氏异功拔毒千金托里散
人参　芩连栀柏（酒炒）　贝母　生地　连翘　防风　白芷　天花粉　甘草节　羌活　南星　陈皮　赤芍　木通节　金银花　归尾　山楂　黄耆　川山甲　川续断　荆芥穗　天丁（炮过，三钱）　川松节（三钱）　乳香（二分）　没药（二分）
研末，化服。
—凡痘当收不收，连绵日久，收靥不齐者，用：
●大补汤加减
人参　黄耆　白术　白芷梢　归身　肉桂　白芍　泽泻　滑石　小木通　白茯苓　防风
大枣三枚为引。


卷之四  ——————————————————————————————————————————————————————————————————————————————————————————

痘疮始终歌方  ***************************
新著
痘疮发热多昏睡，呵欠喷嚏又惊悸，或吐或泄寒热生，耳足微凉为少异。
痘疮常治法，初用羌活汤，出后大补散，祖传别有方。
羌活防风升麻葛，桔梗甘草赤芍药，前胡柴胡牛蒡炒，连翘酒洗如神脱。
大补散内用参耆，川芎当归青陈皮，甘草白芍牛蒡炒，连翘木通一剂宜。
痘疹发微热，头面出来稀，颈项胸前少，红润又兼肥，大小便如常，饮食似平时，精神更精爽，出靥尽如期，此是好消息，何劳妙手医。
热甚又烦躁，精神不明瞭，大小便闭涩，吐泻或吐呕，虚肿咽喉呛，渴甚食渐少，饮食都不思，闷乱眼又胀，肚胀气上喘，个个必死亡。
第一发，羌活防风荆芥桔，升麻乾葛赤芍药，木通连翘甘草节。
第二散，升麻乾葛赤芍好，防风木通荆芥穗，甘桔连翘牛蒡炒。
第三消，甘桔荆防赤芍翘，升麻木通牛蒡子，酒炒芩栀解毒高。
第四除，荆防甘桔木通拘，酒炒芩栀翘赤芍，归梢生地鼠黏如。
第五斑，归梢赤芍鼠翘甘，生地木通荆芥穗，芩栀酒炒退红鲜。
第六毒，当归赤芍生地助，甘草木通牛蒡子，枳壳连翘加赤茯。
第七解，当归白芍黄耆採，木通枳壳生甘草，荆芥防风还可买。
第八调，人参黄耆甘草谋，木通归身白芍药，陈皮枳壳白芷梢。
第九和，参耆白术不用多，白芍当归甘草炙，陈皮枳壳茯苓多。
第十保，参耆白术炙甘草，当归白芍生地黄，枳壳陈皮山楂讨。
第十一养，黄耆人参白术讲，归身白芍白茯苓，甘草陈皮气血长。
第十二病，参耆白术甘草定，归身白芍麦门冬，陈皮茯苓方可进。
第十三身，参耆白术甘茯苓，归身麦冬白芍药，陈皮青皮山楂寻。
第十四安，参耆归术茯苓甘，白芍川芎麦地黄，青皮楂子枣同煎。
痘初如作泻，火甚里又热，黄芩白芍药，升麻甘草节，木通赤茯苓，泄止添欢悦。
痘中如作泻，人参白术切，茯苓炙甘草，白芍官桂设，更加诃子肉，补中兼劫涩。
痘疮如秘结，导法真可绝，芩栀用酒炒，通翘甘枳桔，紫草生地黄，麻仁润乾涩，甚加酒大黄，谨慎勿妄泻。
痘疮如作渴，火甚津液涸，人参麦门冬，升麻白粉葛，知母生地黄，天花粉一合，甘草酒芩连，此法永不错。
痘疮太红艳，血热防多变，归梢生地黄，赤芍紫草见，升麻木通翘，荆防牛蒡研，甘草酒芩栀，不退有后患。
痘疮灰白色，气血两虚说，归穹赤芍药，参耆甘草节，木香桂少加，生地能活血，食少加陈皮，渴多麦门冬。
痘疮黑陷枯，当归赤芍求，生地甘草节，防风荆芥牛，木通翘紫草，人参正气扶，麻黄蜜酒炒，烧粪解人忧。
痘疮如腹胀，看他大便样，便结里气实，急用酒大黄，枳壳槟榔朴，再用胆导方。泄泻里气虚，参术茯木香，青皮炒厚朴，枳壳腹皮姜。
痘疮出太红，血热用归梢，生地赤芍桔，防风红花甘，木通牛蒡子，连翘淡竹叶。
痘疮出密要解毒，甘桔荆防蒡翘助，青皮山楂赤芍药，红花木通要常服，起发之时加当归，匀气和血补不足。
痘收破皮不结痂，人参黄耆甘草佳，白术防风香白芷，青皮七味免咨嗟。
外附方：治痘疮收后落靥，肉色不红，遍身肉色尽白者。时罗田西门王紫玉所生一女名折哥有此症，日夜无时啼哭，遍身潮热，不思乳食。予曰：此症若不急治，或一月二月或四十日，或二三年潮热不退者，纵有灵丹亦不可治，必致成疳而死。紫玉不信吾言，其女果死矣。后紫玉之长子名逢老哥出痘�[KT]，痘疹亦有此症。渠问予曰：小儿此症当服何药？吾答曰：要先服十全大补汤数剂，后服三合汤治之，其热即退，其哭即止。俟遍身头面手足痘疤肉色尽红，方可止药。后服加减八宝汤，果得保全安。
三合汤：即四君子、四物汤，加半夏、陈皮，莲肉十五粒，大胶枣二个、糯米四十九粒、煨姜三片为引，水一碗，煎六分，空心温服。若小儿，茶盅一盅水，止煎四分。
此症若未出痘，先生疮日久，气血俱虚而有痰滞，气不得行，气不行则血不行而成大疾病矣。


卷之五  ——————————————————————————————————————————————————————————————————————————————————————————

痘疹总论方略  ***************************
痘疹本是胎时结，发时须待际时行，
如逢疫疠将行后，预解汤丸最有灵。
凡痘疹之病，皆因父母胎毒蓄于命门之中。命门者，右肾相火也，为人身生化之本。或遇冬温阳气暴泄，人则感之，触动相火，至春夏生长之时即发，传染相似，是谓天行疫疠也。未出痘疹者，但觉冬温，宜先服解毒之药，如辰砂散、三豆汤、代天宣化丸频与之，使毒易出易靥，无倾覆留连之患也。
凡小儿未出痘疹之先，欲预防者，只服代天宣化丸甚效，不可妄下以损胃气。又如古方辰砂散、油饮子、龙飞膏，予曾试之，未见其效，故未并录。
凡值天时不正，乡邑瘟疮盛发，此天行正令也。欲预防者，只服宣化丸。如脾胃素弱者，更宜调其胃气，适其寒温，节其乳食，间以四君子汤加山楂、枳实、青皮、木香之属与之，使胃气和畅，荣卫流通，其疮易出易靥也。
●三豆汤方
赤小豆　黑大豆　绿豆（各一升）　小甘草（三两，生锉）
以三豆淘净，同甘草入雪水八升（若无雪水，用长流水代之），煮豆熟为度，去甘草，将豆晒乾，又入，再浸再晒，汁尽为度，逐日取豆水煮，任意服之。
●代天宣化丸
人中黄（属土，甲巳年为君）　黄芩（属金，乙庚年为君）　黄柏（属水，丙辛年为君）　栀子仁（属木，丁壬年为君）　黄连（属火，戊癸年为君）　苦参（为佐）　荆芥穗（为佐）　防风（去芦，为佐）　连翘（去心酒洗，为佐）　山豆根（为佐）　牛蒡子（酒淘，炒，为佐）　紫苏叶（为佐）
数药先视年之所属者以为君，其馀主岁者以为臣。为君者倍之，为臣者半之，为佐者如臣四分之三。冬至之日修合为末，取雪水煮升麻，加竹沥，调神麴为丸，用辰砂、雄黄为衣，每服竹叶汤下。
制人中黄法：取大甘草不拘多少，纳于新竹节中，紧塞无节空处，放在屎缸中浸七七日，取出晒乾听用。
预知痘疹吉凶机，气色都于面部推，
年寿山根尤紧要，红黄吉兆黑有危。
未病之先有上工，能言轻重吉和凶，
不离气色分清浊，脏腑几微阿睹中。
痘疹未出之先，欲知吉凶轻重者，但于面部推之。其色红黄明润者吉，青黑昏黯者凶。相书以山根管命宫，年上管疾厄，所以二处尤为紧要也。
首尾汗下须不宜，刻舟求剑岂通医，
若分虚实能机变，可夺乾坤造化机。
首尾不可汗下，此诚古人深戒之言。然亦自其平症语之耳。若遇风寒外袭，应出不出，则汗剂亦可用也。如大便连日不行，烦闷狂躁，不与下之，宁不夭人命乎？是下剂亦可用也。但能消息虚实与时权变，斯可为通医矣。
始终通便自调佳，便若艰难事可嗟，
腹胀喘呼多壅遏，急行疏导解留邪。
此言可利则利者也。大抵痘疮始终小便长而大便润者为顺。若小便或秘，急宜利其小便。若利小便宜用八正散。
●八正散
木通　滑石　甘草　连翘　升麻　猪苓　淡竹叶　赤茯苓　瞿麦
灯心水煎服。
如利大便，宜用通幽汤。
●通幽汤
紫草　归梢　生地　麻仁（研）　枳壳　酒大黄　槟榔　红花　桃仁（泥）
水煎服。
痘疹症候贵和中，胃气之中最要清，
弦急浮洪休太过，微迟短涩是虚因。
夫人以胃气为主，所谓弦不弦而石不石也。太过为实，不及为虚，最宜消息。
损塌方将倒陷时，急凭神物强扶持，
虚中补痘无流毒，复肿成脓吉可知。
疹子损破平塌，谓之陷伏，急用神方托里发表，解毒和中。须要无痘处再出一层，谓之补虚。损破者，复肿灌脓方是吉兆也。服药无灵者勿治之。
陷伏须分实与虚，莫将补泻混同施，
若能临症加斟酌，起死回生只一时。
痘疹伤寒症一般，上工临病把书看，
莫将汗下轻相试，解表中和命快然。
痘疹发热与伤寒相似，但伤寒只见一经形症。若痘疹则五脏之症皆见。如呵欠烦闷，肝症也；乍冷乍热，手足梢冷，好睡，脾症也；面燥腮赤，咳嗽喷嚏肺症也；惊悸，心症也；骩凉足凉，肾之平症也。
以上诸症，独见多者，即主其脏之毒，特甚者治之。
如肝症多，用川芎、栀子仁、青皮之属。
如肺症多，用黄芩、知母、地骨皮之属。
如心症多，用黄连、木通之属。
如脾症多，用防风、甘草之属。
惟肾不可有症，如耳热、骩热，则邪在于肾，用黄柏、木通、茯苓、猪苓之属，此其大略也，临机应变，存乎人焉。凡痘疹未出，疑似之间，不可妄用汗下之药。汗则虚其表而难成就，下则虚其里而易倒陷，古人戒汗下者，卫生严矣。
大法治痘不过解表和中解毒而已。解表如防风、荆芥穗、升麻、葛根之类；和中如人参、白术、当归、川芎、陈皮、甘草之类；解毒如酒炒芩连、牛蒡子、连翘、栀子之类也。古人谓如庖人蒸笼之法，欲其松者，此之谓也。
痘疹为阳待热成，微微发热始和平，
假如太热身如火，解毒尝教小便清。
凡痘疹属阳，非热不成，故治痘不可尽除热。如热太甚者，毒未发尽，只宜解毒兼利小便，宜以加味连翘升麻葛根汤主之。
连翘（去心酒洗）　升麻（酒洗）　葛根（切）　赤芍　桔梗（泔浸）　甘草梢　酒芩　酒栀子　木通（酒洗）　麦冬（去心）　牛蒡子（酒淘，炒研）　白滑石
上锉，水一盏，淡竹叶、灯心为引，煎服，不拘时下。兼服牛黄丸亦可。
始终能食最为良，平日为人脾胃强，
食少即防中气弱，淹留引入变疡疮。
痘疮始终能食者，其人脾胃素强，自然气充实，易出易靥。若一旦食减，即问或咽喉肿痛，或伤何饮食，依法治之。若咽喉肿痛者，治以：
●加味甘桔汤
甘草　桔梗　牛蒡（炒，研）　射干　升麻　荆芥
●橘皮汤
陈皮　青皮　枳壳（炒）　木香　甘草　山楂肉　白茯苓
水一盏，大麦芽（炒）一撮为引，煎服，不拘时。
如非二症，乃脾胃气弱不能消食，宜治以：
●参苓白术散
人参　白茯苓　白术（去芦，炒）　粉草　山楂肉　陈皮　桔梗　木香　枳壳（炒）
水一盏，捶碎，砂仁一个入内为引，不拘时服。
最宜安静号和平，表里无邪志自宁，
忽然躁烦宜详审，又怕亡神转闷昏。
痘疮以安静为贵，此表里无邪不必服药。但有烦躁者，必毒气壅并，表里不宁，且审谛之。如爬搔不宁者疮痒也。不宁者里热也。呻吟者痛也。非折肱之手，岂能识其病而用药也。
治痘先须顺四时，风寒暑温一同推，
莫教异气来相触，反复灾危在霎时。
大凡治病之道，春夏养阳，秋冬养阴。故春病治在肝，夏病治在心，秋病治在肺，冬病治在肾，不可逆也。治痘之人，切须识此，而勿使有误也。如天有烈风暴雨，酷暑严寒，常要谨其帷帐，适其寒温，寒则盖覆欲厚，热则居处欲清。苟伤热则血气淖泽而疮易腐烂，偏寒则血气凝滞而疮难起发。若有触犯，轻者变重，卒生异症，是谓灾怪也。如暴风连日而有伤风之症者，宜治以：
●桂枝葛根汤
桂枝　赤芍　乾葛　甘草　防风
水一盏，姜一小片，枣一枚，煎七分热服。
如寒威凛冽而有伤风之症者，宜治以：
●正气散
甘草（炙，三分半）　陈皮　木香　苍术（各半两）　厚朴（姜制）　麻黄　官桂（各三分）
水一盏，姜一片，大枣一枚，煎七分，热服。
若酷热熏蒸，有热病者，宜以：
●人参白虎汤
人参　知母　石膏　甘草　香薷　麦冬　藿香
水一盏，淡竹叶、粳米、白扁豆（炒过）为引，煎服。
若雨久浸湿，有受湿症者，宜以：
●胃苓汤
苍术（泔水制）　陈皮　甘草（炙）　猪苓（去黑皮）　泽泻　白术　赤茯苓　官桂
水一盅，煎七分、温服。
上方要在适中，无犯正气而已。
痘虚皆言要补脾，补中有害少人知，
虚虚实实休轻放，审症施方贵合宜。
凡痘疹始终以脾胃为主，若饮食如常，六腑充实，此脾胃本强，不须服药。今人不论虚实，概以四君子汤与之，谓之实实，益增烦躁，害匪轻也。故曰药不执方，合宜而用。大抵不能食，常泄泻，疮灰白者，此气虚也，宜以：
●四君子汤
人参　白术　白茯苓　甘草（热甚生用，补虚炙用）
水煎服。
若能饮食，大便闭塞，疮焮肿者，此血热也，宜以四物汤加解毒药。
当归身　川芎　生地　芍药（热甚用赤，兼补用白）
水煎服。


卷之六  ——————————————————————————————————————————————————————————————————————————————————————————

发热症治歌括  ***************************
凡一十五首
痘证未形先发热，吉凶轻重如何说，
热轻毒浅吉堪云，热重毒深凶可说。
凡发热乍进乍退与微热者，其痘必稀而轻，毒亦浅，不必服药。若蒸蒸作热，烦躁昏眩，其痘必密而重，毒亦深，宜以发表解毒托里。
●加味葛根汤
升麻　乾葛　赤芍　甘草　荆芥穗　柴胡　牛蒡子（炒）　桔梗（泔洗）　连翘　木通　防风
水一盏，淡竹叶为引。如大便结加紫草、红花，作渴加麦冬、天花粉，腹痛加酒大黄，若闭结亦用酒大黄主之。
发热而渴热在里，切忌生冷及冷水，
生津解毒口中和，小渴任之而已矣。
凡发热作渴，此痘毒内蒸，销其津液，故令人口乾而渴。微者，频与炒米汤饮之，切不可以冷水、冻柿、柑、梨、西瓜、菱角食之，反伤胃气，亦不可以椒姜汤饮之，恐生痘毒而有变化也。渴甚不止者，宜以葛根汤加解毒药。
生葛汁（如无，葛粉代之）　天花粉　粉草（取粉用）　升麻　麦冬　茅根汁　生地　酒芩
水煎众药，和汁服之。
如痘已出齐，或起发或收靥而渴不止者，以：
●人参麦冬散
人参　麦冬　葛根　白术　甘草　天花粉　酒芩
水煎，和竹沥乳汁服。
如泄泻不止更渴者，此脾胃虚弱，宜以：
●参苓白术散
人参　白茯苓　白术　木香　甘草（炙）　乾葛　藿香叶（炙，等分）
以上六味倍用水煎服。
发热腹中急痛时，毒攻于里不须疑，
大便秘结宜攻下，莫待临危悔却迟。
诀云：发热腹内痛，斑疮腹内攻，发多防不远，发少更防痈。可见痘疹腹痛者，即当托里，使毒得散，不可逡巡以致后难也。若能饮食如常而腹痛者，用：
●化毒汤
葛根　白芍　甘草　青皮　木香　枳壳　山楂　连翘
水煎服。
若大便秘结，烦躁作渴腹痛者，宜以：
●三黄解毒汤
酒芩　酒连　紫草　红花　枳实　当归梢　木通　酒大黄　槟榔
水煎服。
若泄泻腹痛者，宜以：
●建中托里汤
黄耆　官桂　白芍　人参　白术　升麻（酒炒）　甘草
水煎服。或桂枝大黄汤亦可。
发热腰痛毒气深，几人此病得惺惺，
人参败毒真奇绝，痛减疮稀免损倾。
此痘疮发热腰痛者，其症最恶，宜速用：
●人参败毒散　若服此药痛止者吉，不止者凶。
人参　甘草　升麻　乾姜　白茯苓　桔梗　枳壳　川芎　柴胡　前胡　独活
水一盏，姜为引，煎七分，入竹沥同服。或五苓散加独活通用亦可。
惟有痘疮能发搐，要识病源属肝木，
木能胜脾又归心，风火相争脾不足。
凡痘疮发热有惊搐者，因木邪盛而侮土，以：
●导赤散　加辰砂服之即止。
生地黄　木通　小甘草　防风　薄荷叶
灯心引，水煎服。此惊痘甚好，以搐搦发散于四肢。
如痘应出不出，搐搦不止，用：
●泻青导赤散
当归梢　木通　甘草　栀子仁（酒炒）　羌活　防风　川芎　酒连　淡竹叶
灯心引，水煎，和竹沥服之。
如不搐，但心烦啼哭者，用：
●麦冬导赤散
木通　麦冬　甘草　栀子仁（酒炒）
灯心引，水煎服。
如痘已收靥，馀热不退而发搐搦者，此慢惊之类也，多不可治。但父母不忍坐视，请而治之，宜用宁神汤合抱龙丸治之，轻者可愈。
●宁神汤
石菖蒲　茯神　栀子仁（酒炒）　甘草（炙）　黄连　木通
灯心引，水煎，入竹沥同服。如虚加人参。
●抱龙丸
胆星（四钱）　天竺黄（五分）　牛黄（二分）　辰砂（二钱）　雄黄（五分）
共为末，甘草水煮，蒸饼为丸，不用麝香，以痘疮忌故耳。
制胆星法：腊月收牯牛胆大者一枚，用南星去皮为末，倾出胆汁相和，再入胆中悬挂天德方上，自阴乾取用。
发热吐泄如并作，上下毒出无郁兆，
三焦火甚热中求，日久不止脾胃弱。
凡痘疮发热有呕吐者，有泄泻者，有吐泄并作者，不可骤止之，令毒上下得出也。但痘疮见形吐泄即止者，吉兆也。如久不止，先用理中汤和之。
人参　白术（炙）　乾姜　升麻（酒炒）　炙草
水煎服。
如泄仍不止，用豆蔻丸治之。
木香（三钱）　砂仁（二钱）　肉豆蔻（面裹煨，五钱）　赤石脂（七钱五分）　白龙骨（五钱）　白枯矾（七钱五分）　诃黎勒肉（五钱）
共为末，水糊丸，如粟米大，三岁五十丸，四岁以下一百丸，陈米饮下。吐泄既止之后，更服调中汤，使脾胃气实，其痘易壮而易靥也。
●调中汤
人参　黄耆　炙草　白术　白芍（酒炒）　木香　陈皮
枣为引，水煎服。
如三焦火热甚者，又以清凉之剂解之。
发热狂言如见鬼，神识不清毒深取，
镇神解毒以平期，一向不止应不起。
凡痘疮发热，妄有所见而讝（南佔二音）语者，皆昏昏好睡，梦中语喃喃者，或狂欲走，寻衣摸床者，皆毒气内攻，神识不清所为也。急用镇神解毒之药，以辰砂导赤汤主之。
人参　白术　黄连（炒）　栀子（炒）　木通　石菖蒲　麦冬　辰砂（另研）
灯心，水煎，入竹沥，调辰砂、牛黄末服之。若复旧则吉，不止则凶，不可治也。
遍身发热四肢寒，脾胃虚弱理须参，
补中益气令和暖，疮盛仍前急买棺。
凡痘疮遍身宜热，独耳骩二处宜凉。所以疮疹之症，头宜凉，手足宜温。若反冷者，此脾胃虚弱也。四肢者，脾胃之所主，用：
●补中益气汤
人参　黄耆　白术　炙草　官桂　归身　陈皮
病甚者加熟附子，水煎服。如服此汤，手足暖者生，厥逆不退者死。
发热熏蒸血妄行，不知何道血如便，
但从鼻出方无忌，别道来时总不应。
人身之血不可妄动。痘疹之火，熏灼于内，迫血妄行，随火而动，或从口出，或从大、小便出，皆死证也。但从鼻出，或有可救之理，宜治之，用：
●玄参解毒汤
玄参　生芩　栀子（炒焦）　桔梗　甘草　生地黄　乾葛　荆芥穗
水煎，入茅根汁，加京墨和饮。若疹，烦躁不能收摄，出血不止，此阳痘出血之证，多不可治。
昼夜发热浑不歇，口舌生疮唇破裂，
咽喉塞痛食难尝，解毒黄连合甘桔。
凡痘未出而热不止，昼夜烦躁，口舌生疮，唇裂咽痛者，此毒内熏，其热甚急，治不可缓。急用黄连解毒合甘桔汤治之，不改者不治。
酒芩　酒连　酒栀子　石膏　桔梗　甘草　连翘　薄荷叶　荆芥穗　牛蒡子
水煎，和竹沥饮之。
发热身汗不须医，腠理疏通毒发稀，
如恐汗多阳气弱，调元的的有神奇。
凡痘疹发热自汗者，此不必治，盖腠理疏通，毒气泄越，无郁遏也。所以谓古人如疱人蒸笼之法，但欲其松者，正此意也。如恐出汗太多，卫气反弱，痘疮不能成就者，用：
●调元汤
黄芩　人参　甘草　黄耆　白术　白芍　麦冬
水煎服。如汗不止，加地骨皮、麻黄根。
以猪心肺煮汤兼饮尤妙。
寒热往来且战兢，表虚邪正得相争，
但得柴葛加官桂，入口能教大势平。
痘疹所忌者，寒战也。如发热之时，憎寒振振战动者，其人表气素虚；痘疹欲出不出者，留连于腠理之间，邪正争攻，振振战者，火之象也。宜用柴葛桂枝汤主之。
柴胡　葛根　甘草　羌活　人参　防风　桂枝　牛蒡子（炒）
水一盏，淡竹叶十片同煎服。
发热绵绵不见形，其中凶吉事难明，
解肌托里须斟酌，施治详明内外因。
凡痘发热三日便出者，此常期也，如过四、五日犹不出，热势绵绵无休歇者，凶吉之兆不可卜也，急与解肌托里，分内外而治之。疏者吉，密者凶。如劳苦之人，皮肤粗厚，腠理闭塞者，及外感风寒，其疮为外邪所遏而不易出者，此外因也，宜用：
●麻黄解表汤
麻黄（去根节，用蜜与酒炒黑色后听用）　羌活　升麻　荆芥穗　葛根　防风　蝉蜕　甘草　桔梗　牛蒡子
水煎服，入烧人屎同服。
如虚吐泄，毒气内陷而不出，及伤饮食陈物，菀莝肠胃之间与毒合併，郁而不出者，此内因也。内虚者，宜用托里，以十补汤主之。
黄耆　人参　当归　厚朴（姜制）　桔梗　官桂　川芎　防风　甘草　白芷
水煎，调牛蒡子末服。
如内实者宜用：
●枳实导滞汤
枳实　连翘　半夏（制）　酒连　木通　山楂肉　甘草　紫草　酒大黄
水煎，调槟榔末服。
发表时节少定方，古人专用葛根汤，
能通权变知增减，何必多方立纪纲。
时师治痘者，方其发热，但知用葛根汤，一见红点便禁而不用，此仍不知权变也。若医者意也，药不执方，合宜而用。如痘见热除，此表里无邪，不须服药，所以不可再服葛根汤。若痘已见，热甚不退，此毒深于内，尚恐葛根力小不足胜之，宁可止而不饮。
解毒升麻汤最良，红斑虽见饮何妨，
时师胶柱无通变，一见红斑不敢尝。
凡痘发热，初用解毒之剂，要在审证，用药不可草草。详见此门各条之下，庶不重述。但附葛根汤加减之例于后，临证择用可也。
●葛根汤
升麻　葛根　芍药　甘草
口渴加天花粉、麦冬、茅根汁。
腹痛加枳实、木通、山楂。
腰膝脚痛加苍术、黄柏、羌活、木通。
头痛加藁本、白芷。
惊搐加木通、竹沥、薄荷叶、灯心。
泄泻加人参、白茯苓、诃子肉、白术。
发狂讝语加石菖蒲、栀子仁、木通、辰砂。
四肢冷加人参、黄耆、乾姜、官桂。
呕吐加白术、半夏、陈皮。
衄血加茅根汁、山栀、黄芩、玄参。
咽喉痛加桔梗、牛蒡子、射干。
咳嗽加陈皮、苏叶、前胡、枳壳。
大便结加生地、紫草、红花、当归梢。
多叫哭加木通、山栀仁、黄连、麦冬。
吐舌弄舌加黄连、防风、山栀仁。
常用加桔梗、防风、连翘、荆芥穗、大力子。


卷之七  ——————————————————————————————————————————————————————————————————————————————————————————

见形症治歌括  ***************************
发热三朝痘出稀，此为吉兆不须医，
先期痘出浑无制，过此多因气血虚。
凡痘发热三日而出，此常期也。依期出而稀者，不须服药。如发热一二日而出者，此毒气太甚，冲击荣卫，一齐涌出，难以制服，大凶之象，必欲治之，不过解毒救里，使无陷伏耳。宜用：
●消毒快斑汤
桔梗　甘草节　荆芥穗　防风　赤芍药　黄耆　牛蒡子　当归尾　玄参　连翘　前胡　木通　天花粉
水煎服。
如过期四、五、六日始出者，此血气本虚，不能载毒使之即出，当使之补中托里发表，宜用：
●增损八物汤
人参　黄耆　白术　甘草　当归　川芎　牛蒡子（炒）　荆芥穗　赤芍　防风　连翘　桔梗　葛根
水煎服。
痘出迟迟有数般，皮肤闭塞属风寒，
里虚吐泄宜分治，痘壅三焦治却难。
凡痘出有常期，若应出不出，或外感风寒，六腑闭塞，不能即出，其症头痛身疼，发热无汗，喜盖覆偎倚怀中，此恶风寒之象也，当与发散之，宜用：
●加减参苏饮
人参　紫苏叶　葛根　陈皮　前胡　白芷　桔梗　枳壳　甘草　羌活　防风
竹叶为引，水煎服。
若曾吐泻里虚不能快出，宜用：
●加减调中汤
人参　白术　黄耆　木香　官桂　白茯苓　半夏　陈皮　甘草
生姜引，水煎服。
如发热烦躁狂妄，大渴唇燥，此毒气壅并，留而不泄。上焦主头面至胸，中焦主肚至脐，下焦主腿至足，毒火蕴于三焦，则荣卫不行，上下不通而死矣。
应出不出起如何，发表奇方效验多，
腹胀便坚烦闷苦，消斑承气救沉疴。
凡痘疮应出不出，或因外感风寒，内虚吐泄，治各不同。如前参苏饮、调中汤、败毒散、葛根汤之类，皆奇方也。若热甚，腹胀气粗，烦躁闷乱，大便秘结者，此毒火内蓄，急以消斑承气汤解之。
枳壳　厚朴　大黄（酒炒）　黄芩　黄柏　栀子　连翘　木通　甘草
甚者加芒硝。
生姜为引，水煎空心服。一方内加紫草。
痘出热退毒已尽，热如不减毒之甚，
累累常出无定期，外面最怕怪形症。
痘疮之热，毒火为之也。未出之先，其毒在内攻，故发热于外；既出之后，其毒发外攻，热当退者，毒本轻而痘亦稀也。若既出，热仍不减，是毒积于中未可为轻也。急用：
●解肌化斑汤
升麻　葛根　木通　牛蒡　桔梗　天花粉　地骨皮　荆芥穗　甘草　黄芩　酒黄柏
大便结者加紫草。
水煎服。服后热渐退，方可言轻，更不退，其痘累累出，痘空，中始虽稀而终朝渐密者，最怕生出他症，或狂妄，或泄泻，或腹痛，或瘙痒，或寒战，或失声，或错喉，或乾燥，或喘促黑陷皆不可治矣。
出现先观面部中，其间吉凶妙难通，
绕唇夹颏方为吉，额上眉中总是凶。
凡人之面部，左颊属木，肝也；右颊属金，肺也；颏属水，肾也；鼻属土，脾也。又正额者，太阳之所会；唇颊者，阴阳脉之所经；两耳旁，少阳脉之所过。痘为阳毒，故随阳先见于面。但阳明胃与大肠也，积陈受污，气血俱多，先于其位出现者，吉。若太阳则水火交战之位，少阳则木火相併之冲，若于其位出现者，凶。不但出形，忌于正额、眉间、耳之前后。凡浆收靥，但从此处先者，皆逆象也，多不可治。故不立方。
头面呼为元首尊，咽喉紧隘譬关津，
莫教痘疹多稠密，锁项矇头事可惊。
经曰：头者，精明之府。又曰：春气者，病在头。可见头者，诸阳之会，为发生之本也。五脏精华皆见于面，是头面者，为人之元首，至尊至贵不可凌犯者也。咽者，胃脘水穀之道路也，主纳而不出。喉者，肺脘呼吸之往来也，主出而不入。人非此，则水穀绝、呼吸废而死矣。故在人身譬之关津隘口焉。痘疹最要头面颈项稀少，如头面多者，谓之矇头，颈项多者，谓之锁项。矇头则视听昏废，神明失居，锁项则内者不出，外者不入，正所谓神去则机息，气止则化绝，死之兆也。
头面胸前总要稀，四肢多也不须疑，
遍身碎密多惆怅，疏解当教发透齐。
头面者，诸阳之会也，胸前者，诸阳之所受气也。陈氏曰：痘疮轻者，作三四次出，头面稀少胸前无，以清阳之分，不可浊乱也。四肢虽为阳之本，乃身之所役使者，为卒伍卑贱之职，非若头面为元首之尊，胸膈为心肺之居，故不畏其多也。遍身稠密锁碎者，急为解毒，疏通荣卫，令气得其均，血得其活，一齐起发，无干枯黑痿之变可也。用：
●疏毒快斑汤
人参　防风　荆芥穗　连翘　牛蒡子（炒）　当归　桔梗　甘草　赤芍
热甚加酒芩、酒连、地骨皮。
渴者加葛根、天花粉。
气虚者加黄耆、木香。
便坚者加紫草、枳壳。
溺赤者加车前子、木通。
食少者加白术、山楂、陈皮。
痒者加官桂。
腹胀者加厚朴、大腹皮。
喘咳者加知母、桑白皮。
泄泻加官桂、诃子、乾姜。
痛者加白芍、酒芩。
水煎服。
痘疮磊落最为奇，只怕相黏聚作堆，
蚕壳蛇皮生不久，蚤斑蚊迹鬼相随。
凡痘初出，须看相去远近，相去三五寸者一粒，必轻而稀。相去一二寸者，颇密。如二三成丛而出者，必密而重，其候多变痒塌也。如蚕之壳，蛇之皮者，此气至而血不随也。当用行气补血之药，宜以：
●防风匀气散
川芎　当归身　赤芍　麦冬　人参　防风　青皮　荆芥穗　木香　官桂　甘草
水煎，不拘时服。
如蚤之斑，蚊之迹者，此血至而气不随也，当凉血补气，宜用：
●参耆和气饮
人参　黄耆　连翘　牛蒡（炒）　酒芩　葛根　蝉蜕　归身梢　木通　甘草　桔梗
水煎服。服后气血随者，吉；如旧者，凶。
一出形来艳色娇，定知皮嫩不坚牢，
溶溶破损生难久，个个成浆喜气饶。
痘疮出形如其平日正色者，吉。痘疮色带艳而赤，其后多皮嫩易破，痒而不可救也。但见带艳者，即防后日痒塌之变，早用疏风固表消毒之药，使血气充实，邪火渐退，正气不亏，光壮干收，如期不乱可也。宜用：
●固阳散火汤
人参　黄耆　甘草　升麻　葛根　当归梢　连翘　防风　生地　木通　荆芥穗
水煎服。
最怕头焦乌焠焠，又愁皮嫩水溶溶，
头焦变黑多归肾，皮嫩须防痒塌攻。
痘疮初出，所喜明润而鲜也，坚实而厚也。若头焦带黑，此毒在血分，不急治之，则变归肾而难救矣。用：
●凉血解毒汤
赤芍　归梢　甘草　生地　木通　牛蒡（炒）　连翘　紫草　桔梗　酒红花　山豆根
水煎，入烧过人屎一钱，同服。
若皮嫩浇薄，此毒在气分，不急治之，则痒塌而死矣，当以补气散火为主，用固阳散火汤加白术、白茯苓，去生地。
痘疮切要解咽喉，喉痹咽疮毒火烧，
只恐一朝封管籥，锁喉声哑却徒劳。
凡痘疮未有咽喉不痛者，如烟窗之状。火焚于下，焰升于上，宜乎作痛也。即用：
●鼠黏子汤（即牛蒡子，大力子）
射干　桔梗　甘草　连翘　鼠黏子
水煎，入竹沥和饮之。
如痛用一圣散吹之。苦参一味，研成细末，每用一点吹之，甚效。若不早治，咽疮烦躁，吸门肿塞，水入则呛，食入则呕，咽喉失声，救之难矣。
若恐斑疮入眼中，膏煎黄柏妙无穷，
但观眼内多红赤，急泻心肝免毒攻。
痘疮之毒，眼即次之。所以古用黄柏膏为护眼之法，其虑深矣。用：
黄柏（一两）　甘草（二两）
二味研为细末，用鲜绿豆五合，新汲水三盏，浸豆一昼夜，去豆，入红花一两，煮之，其水约减二盏，又去红花，然后入前二味，慢火熬成膏，每用敷眼胞上下，厚涂之，则斑毒不入眼矣。若眼内有红筋萦缠，或目肿闭多生眵泪，急泻心肝之火。用：
●蝉花散
蝉蜕　密蒙花　酒连　归梢　木通　柴胡梢　龙胆草（酒洗）　川芎　酒栀仁　防风　白豆蔻
淡竹叶为引，水煎服。
痘疮只出一般奇，疹斑夹出却非宜，
消疹化斑宜解散，若还不解势倾危。
钱氏曰：痘只一样为喜，若已见形，间有碎密若芥子者，此夹疹也。皮肉鲜红成块，此夹斑也，皆毒火熏灼于内，故使斑疹夹出于外，急宜解毒，使斑疹消散，痘得独成可也。用：
●荆防解毒汤
防风　荆芥穗　黄芩　牛蒡（炒）　黄柏　小甘草　玄参　升麻　知母　人参　石膏　连翘
淡竹叶为引，水煎服。若服此仍不见效者，凶也。
病标才见两三形，爬掐浑身痒不停，
此是火邪留腠理，急须发散泻肝心。
凡痘初出之时，遍身作痒，爬掐不止者，此火邪留于肌肉皮肤之间，不能即出故耳，与伤寒不出汗而作痒者同。况诸疮痒痛皆属心火。河间曰：痒为风痰者，火之变也。又肝生风，爬搔不定者，此风使之也。肝属筋而运乎爪，经曰：在变动为握。可见痛痒爱爬者，皆心肝二脏之症，宜泻心肝之火邪，其痒自除矣。用：
●消风去火化毒汤
防风　升麻　白芍　桂枝　荆芥穗　葛根　牛蒡子（炒）
淡竹叶为引，水煎服。
口中腥臭气来冲，邪火相冲作肺痈，
清金泻火须知急，如过七日枉施工。
凡痘初出，若口中腥臭之气勃出冲人者，此肺中邪火熬煎炎燥，故腥臭之气出于口也。急与：
●清金泻火汤
知母　生地　枯芩　石膏　桔梗　山栀子仁　甘草　麦冬　天冬　木通　马兜铃　天花粉
水煎，和竹沥服。淹延不治，至七日而死矣。
经曰：肝绝者，七日死。此症之变，或失声，或喘，或乾呕，皆其候也。
皮中簇簇如寒粟，肉肿隆隆似热瘤，
如此岂能多延日，哀哉不久赴冥都。
凡痘初出，欲其颗粒分明，皮肉柔嫩也。若簇簇生于皮中，似寒风粟子之状，此症变如反掌，不待起发，隐而不见，啼叫烦闷而死矣。或正面，或胸背手足肿硬成块，似�[KT]瘤之状，此症待起发之时，其处疮先黑陷，破烂不能成浆，干较而死矣。此二者皆不治，故不立方。
出形未定先涵水，起发之时便戴浆，
脓水未成收靥急，十人得此九人亡。
凡痘初出一点血，血化为水，水化为脓，脓成而毒解，此自然之序也。若初出之时，半为水泡，或将起发便戴白浆，或脓水未成，忽然收较，此毒火太甚，失其自然之序。不应至而至，为之太过，不久倒陷入里而死，无有治矣。盖不应至而至，所谓早发还先萎也，此之应至不至者，因其气血不充，尚有补疗，所谓人夺天功，此则不相侔矣。
鼻如灶突面若黑，皮似涂朱或橘容，
咽喉唇舌痘丛聚，如此谁人得建功。
凡痘疮之症，始终归重于太阴、阳明二经也。手太阴肺、阳明大肠，足太阴脾，阳明胃也。鼻者肺之窍，贵于滋润，鼻乾黑燥，如灶突之状，火刑金也。面，阳明经所聚也，贵于鲜明，面黑而枯，精华散矣。皮者，肺之合也，欲其色红白如常，若涂朱火之象也，或如橘也，火极。如土燥之色则黄矣。咽喉者，肺与胃之管籥也。唇吻者，脾之窍也。舌者，脾之络也。痘甚于此，其毒极矣。安可治也。
●预稀痘神效方
茜草根半斤，切细，煮酒五瓶，大年二十四日及三十日夜，饮醉，其馀腊月内常饮，勿令太醉，其痘自稀。
●又方
辰砂一两为末，化蜜水与小儿常服，其痘自稀。


卷之八  ——————————————————————————————————————————————————————————————————————————————————————————

起发症治歌括  ***************************
凡二十六首。
五六日间起发时，时医计日强猜疑，
不知毒气分深浅，妄执方书只补脾。
时俗之医云：三日发热，三日出形，三日起发。此鄙论也。盖毒有深浅，气有厚薄，出之先后，壮亦因之。大抵不出五六日间。彼毒浅气厚者，其起发常易；毒深气薄者，至六七日始壮者有之，未可以常期准也。俗医见其起发之迟，不认毒之浅深，概谓正气不足，妄用补脾之药，殊不知曾吐泻不能食者，补脾以助长可也，若无吐泻能食者，而六腑坚固，复用补药，不免党邪为害，非徒无益而反害之也。
起发如期贵适中，过与不及类吉凶，
先期痘成充肤腠，过此斑疹腹里壅。
凡痘起发只在六七日，为之得中。盖自发热算起，正当六七日也。如未及期而骤发，此毒火太甚，荣卫气虚，直犯清道而出，谓之邪气太过也。法当固表解毒以防痒塌之变，用：
●黄耆芍药汤
黄耆　白芍　酒芩　连翘　防风　大力子　桔梗　甘草　葛根　人参　荆芥穗
淡竹叶为引，水煎服。
如过六七日不起发者，此脏腑虚弱，毒留于中，壅塞不出，谓之正气不及也，法当托里解毒，以防倒陷乾黑之变，用：
●内托护心散
人参　当归梢　防风　酒连　酒芩　大力子　酒柏　荆芥穗　甘草　木通　桂枝　蝉蜕　连翘
水煎，入烧过人屎调服。
便秘加大黄、紫草，去人参。
出形已定视根窠，红活充肥气象和，
若是青干并紫黑，急宜解散莫蹉跎。
凡痘出现已尽，时当起发，仅视根窠，以决轻重。如形充满，色红润者，此气血和畅，毒气发越，大吉之兆也，不须服药；若形扁而塌，色枯而黑者，此气血多乏，毒气壅遏不能起，急用解毒托里之药，用：
●十宣内托散
黄耆　人参　当归　川芎　桔梗　荆芥穗　甘草　牛蒡（炒）　防风
大便秘加酒大黄、紫草。
小便涩加木通。
渴者加天花粉、葛根。
水煎，入烧过人屎同服。此痘疮必用之药。
大抵痘标只要稀，如斯平顺不须医，
若然稠密休轻易，解毒常常虑险危。
凡痘稀而少者，不须服药，若稠密，其毒必盛，防气血不足，起发不透，渐生变异。常服：
●解毒托里散
桔梗　牛蒡子（炒）　人中黄　荆芥穗　酒红花　防风　当归梢　蝉蜕（去土）　升麻　葛根　赤芍　连翘
水煎，入烧过人屎同服之，令易壮易靥可也。如服此药红活光壮者，此气内实，毒不能留，即止后药。如服后病势淹延者，邪气甚，正气衰，不能成就，宜屡服之。如服此药当起不起，此必有变不可治之，反取人之怨尤也。
郛郭充肥完且坚，色多花蜡或红鲜，
如逢破损多浇薄，纵有良方命不全。
凡痘疮郛郭充实，皮囊坚厚，以指捺之坚实不破，其色苍蜡或红活者，此皆顺候也。不喜乾燥淫湿，若疮虽红鲜反乾燥而不能充肥者，此火甚而血不足，宜用退火凉血轻清之剂，用：
●四物快斑汤
川芎　归梢　赤芍　升麻　葛根　地骨皮　连翘　紫草　荆芥穗　生地黄　牛蒡（炒）
水煎，和烧过人屎服之。
如充肥而带淫湿者，此湿盛而气不足也，宜泄湿补气兼风药治之。盖风能胜湿也，用：
●四君子快斑汤
黄耆　人参　白茯苓　甘草　官桂　荆芥穗　白芷　防风　陈皮　白芍
水煎服。如红活充肥，以指捺之随破，此名皮嫩，易破后痘痒塌，不可治矣，宜用：
●大补保命汤
黄耆　人参　归梢　川芎　赤芍　荆芥穗　生地　牛蒡　甘草　防风　连翘　官桂
水煎，入烧人屎调服。
如当起发，浮囊空壳如蚕之壳、麸之面，皮中无水色者，此血气俱虚，用大补快斑汤治之。若转而润泽，中含水色者可治，否则痒塌闷乱，叫哭而死矣。
痘起之时辨色形，气血虚寒实热分，
莫教差错分毫釐，仔细消详补泻清。
凡痘疮起发，须谛视形色，以定轻重吉凶。如根窠红润，顶苍蜡色者上吉；根窠红，顶灰白色次之；根窠赤，顶亦赤而带艳者，此火胜也。用：
●解表泻火汤
酒芩　牛蒡（炒）　归梢　酒栀　连翘　山豆根　甘草　桔梗　升麻　葛根　地骨皮
水煎，入烧过人屎调服。服后热退者生，不退者死。
如纯白色者作寒看，此血寒气虚也。如纯紫赤色者，一齐涌出，作热看，此血热气实也。实则泻之，以平为期。服药疮色回者，十死一生。
四围起发陷居中，中气亏虚尚未通，
若是中枯成黑子，此名疔痘不相同。
痘疮起发，其形不一。有紧小而充实者，俗呼珍珠痘是也，此则易壮易靥。有粗大而饱满者，俗呼天痘是也，此则早壮迟靥。有四围起，中心落陷者，俗呼茱萸痘是也，此则有吉凶，有轻重，稀者轻而吉，密者重而凶。盖因中气不足，时日未到，但四围起发而中心尚是好肉，未得起发耳。时日既到，自然充拓而成血浆。轻稀者不须治，重密者用：
●解毒化斑汤
黄耆　人参　甘草　归梢　川芎　牛蒡（炒）　防风　连翘　荆芥穗　（寒月加）官桂
水煎，入烧过人屎和服。
若先有水，忽乾枯黑陷，此名疔痘，不可与中气不足者同例论也。
中心微起四围干，不久焦枯变一般，
毒火熏蒸津液竭，开关起籥治应难。
凡痘有中心微起含水色，四畔却乾枯者，此毒火熏蒸，津液竭之兆，急宜治之以疔痘之法，不则尽枯入腹烦躁叫哭，喘渴而死矣。
痘疔治法古多般，只要开通毒气先，
解毒透肌令发散，胭脂四圣保平安。
大抵痘疮初出一点血，此一点属正气被毒气冲击，随腠理而出现也。其后毒与血化为水，水化为脓，脓成毒解。若毒太甚熬煎阴血，其血乾枯而变黑色不得化水，反闭塞毒出之路，以致毒气陷伏而不得出，此名倒陷者是也。其人烦躁腹胀喘渴，多不可救，故古方外或用针刺破而吮出其血者，或用火焠之者，无非欲其开关起籥而使毒气得出也。用：
●四圣散、珍珠散
豌豆　绿豆
二味各四十九粒（烧灰），油发一握（烧灰），珍珠七粒（研为末），用胭脂取汁调匀，以针挑破，纳药于中，更用胭脂水涂四围，其疮便回，如不回反添黑陷者，此死症也，不可妄治。内多有服穿山甲烧人牙者，既非解毒发表之至，又非托里快斑之法，愚者执而用之，或偶中者，未遇其病也；若遇其病，宁免噬脐之悔哉！又不如加味四圣汤、快斑汤屡效。
木通　连翘　辰砂（另研）　丝瓜（连蒂烧灰）　黄耆　人中黄　酒红花　麻黄（酒炒焦黑）　紫草　牛蒡子（炒）　烧过人粪
水煎，和上末药服之。
钱氏用百祥丸、牛李膏者，必其人大小便秘结，烦躁又作渴，故宜服之。若其人大便自调，身无大热者，则不可也。今改用百祥丸、牛李膏，以宣风快斑散代之。
木通　枳壳　甘草　槟榔　大黄
水煎，半生半熟黑牵牛末和服之，以通为度。通后疮回，以君子汤调之。若或泄泻，其疮由灰白而变黑陷者，此名倒伏靥也，以木香快斑散治之。
木香　黄耆　人参　桂心　青皮　诃子肉　甘草（炙）　归身　白术　陈皮
生姜为引，水煎服。中病即止，不可多服，反增热证。
黑陷疮中最可嫌，此名恶候古今传，
莫教出见浑身上，纵有灵丹治亦难。
凡黑陷者，如用前药，其疮红活，依期光壮，此吉兆也；若服药如故，则不可治。但痘本稀，其中起发者多，略有数个黑陷者，此则可治。假如稠密又不起发，或灰白，或紫赤，或青干又加黑陷者，治之无功。大抵痘疮红鲜者吉，黑陷者凶。其变黑归肾之说当详下卷。
灰白迟延顶又平，紫红焮肿候须明，
只将气血分虚实，莫学庸医执一论。
凡痘疮喜红活充实，若不红活充实者，虚也，红肿太过者，实也。假如灰白色，当起不起，其顶平陷者，此气虚也。必问其人初起证候，如初起吐泻不能饮食，其后泻止而灰白顶平者，此正气虚弱。用：
●十全快斑汤
人参　黄耆（炙）　甘草（炙）　白术　白芍　归身　川芎　木香　官桂　陈皮　藿香
大枣生姜，水煎。
其泻一向不止，用异功快斑汤兼豆蔻丸治之。
●异功快斑汤
人参　黄耆（炙）　甘草　白术　木香　归身　桂心　陈皮　诃子　丁香　白茯苓
大枣为引，水煎。
●豆蔻丸
木香　砂仁　白龙骨　诃子肉（各五钱）　白矾（七钱五分）　赤石脂　肉豆蔻（面包煨，五钱）
共为末，面糊丸，如粟米大，每服五十丸至百丸，米饮送下。如甚者用：
●理中汤加附子
人参　白术　甘草　乾姜（炒）　附子（煨熟）　诃子肉
水煎服。
若未吐泄，其人素怯，此元气不足，用：
●补元快斑汤
人参　黄耆（炙）　白术　甘草（炙）　归身
水煎服。
如误服解毒凉药及饮冷水者，用：
●调中快斑汤
人参　白术　白茯苓　甘草（炙）　半夏　桂心　木香　陈皮　苍术　厚朴　藿香叶
生姜引，水煎服。
若灰白色又加痒塌、顶陷、腹胀者，此不可治之证。
假如紫红焮肿，此血热也，用：
●凉血快斑汤
连翘　归梢　生地酒　红花　升麻　牛蒡子　甘草
大便秘者加紫草，甚者加大黄。小便秘加木通。
水煎服。
若其人素实，初起误服热药以致斯症，用：
●三黄解毒汤
酒芩　酒连　酒柏　木通　甘草　酒栀仁　升麻　连翘　牛蒡（炒）
淡竹叶水煎服。
若紫赤变黑，喘渴不宁者，此不可治。医者不知气血虚实之分，喜行温补者，不知内实，妄用陈氏木香异功之剂；喜行解毒者，不问中虚，妄用芩连栀柏之类，实虚虚实实，执于一偏，其误人多矣。戒之！慎之！
一发便如锡饼形，皮肤浮肿势峥嵘，
其人能食方无虑，不食昏迷鬼伴行。
凡痘疮稠密，要依次起发，红活尖者吉；一齐起发，遍身白色如锡饼形，头目浮肿者，此恶候也。但看其人饮食如何，若能食大便坚，小便清，无他症，往往延至日久，浑身皮脱而愈。若不能食，后加吐泄，热渴，瘙痒者，必死之症。能食者，宜服解毒之药，用：
●助脾快斑汤
陈皮　山楂肉　荆芥穗　牛蒡（炒）　甘草　木香　青皮　枳壳　木通
水煎服。不可多服。
起发之初未试浆，口唇疮色早焦黄，
如斯恶候无人识，慢自多方立纪纲。
口唇者，脾之候也。脾司手足以养血气，所以痘疮不宜脾胃受病。如初出起发之时，浆水未试，口唇疮色内带黄浆者，此恶候也。时人不识，喜其成浆，便呼为吉，不知六七日间，其疮先靥，剥落一层，渐加而死矣。
起发疮头带白浆，不拘何处总为殃，
慢夸妙手通仙诀，七日之中见不详。
凡痘由红点而水疱，由水疱而脓疱而结痂，有自然之序。初起发头带白浆者，此疫疠也，不可治。
发时磊落最堪夸，相串牵连事可嗟，
若又四围添小粟，定然瘙痒症来加。
凡痘起发，颗粒分明、尖圆磊落者吉，若彼此串连成一片者凶。如上分气血虚实，用解毒快斑之药治之；若本痘发或于根窠四畔又旋出小者，攒簇本疮成丛似粟者，不待养浆即加搔痒而死矣。
起发常时验四肢，发如不透或凶危，
此缘脾胃多虚弱，发散还须当补脾。
凡痘疮之时，须视手足何如。若手足循序起发，此脾胃素强，毒气得越，不必忧虑。若遍身俱起，手足起不透，此脾胃本弱也。盖脾胃主灌溉四肢，今既虚弱不能行其津液，使毒得越，所以手足起发不齐，宜用：
●补脾快斑汤
人参　黄耆　甘草　防风　防己　官桂（少许）
水煎服。
若手足痘见而复隐，起而复塌，此本根已掇，枝叶先萎之象，乃必死之候也。
变轻变重生斯时，调养看承勿纵驰，
祸发卒然难救治，噬脐束手悔时迟。
痘疹有轻变重者，犯禁或误医药、受寒也。有重变轻者反是。然轻重吉凶之变，存乎起发之时，调护不可纵驰也。或遇暴风骤雨迅雷，即当以密布帷帐，紧餙房户，以防客风怪气之侵。如失调护，为寒凉所郁，不能起发，用：
●正气快斑汤
羌活　苍术　甘草　防风　桔梗　当归　乾葛　白芷　川芎
冬月加官桂。
生姜为引，水煎服。
凡痘起发之时，遇久阴雨不能起发，用：
●平胃快斑散
苍术　陈皮　厚朴　甘草　羌活　防风　官桂　猪苓　白茯苓
水煎服。
凡痘当起发，遇天气暄热，俗人不知，谓痘欲温暖，盖覆太厚，以致毒火遏郁不得越者，此壮火食气，反虚其气也。用：
●白虎快斑汤
人参（二钱）　石膏（煅）　甘草　麦冬　葛根　升麻　淡竹叶
昏迷者加辰砂末，小便赤者加木通，大便坚者加生石膏。
水煎服。
凡痘疮当起发，误伤生冷，以致脾虚不能起者，用：
●理中快斑汤
人参　白术　白茯苓　炙草　官桂　炙姜　木香
呕吐加半夏。泄泻加诃子肉。
生姜为引，水煎服。
凡痘疮起发，内伤饮食，腹中饱闷或痛，以致中气郁遏，不能起发透者，用：
●宽中快斑汤
陈皮　半夏　白术　枳壳　神麴　山楂肉　砂仁　黄连　木香　甘草　厚朴　青皮　连翘
生姜为引，水煎服。
凡痘疮起发误服汤丸，偏寒偏热以致不透者，必详问其所服之药。若偏寒者，调中快斑汤主之；偏热者，以三黄解毒汤主之。（二方见前。）
自此常宜大便坚，如常调理保无艰，
若逢泄泻无休歇，寒热须叫仔细参。
痘疮自起发之后，大便要坚，虽三四日不大便亦无事；小便常欲流利，若见赤少者，用：
●四苓新加汤
猪苓　泽泻　赤芍　木通　滑石　甘草梢　连翘
灯心、淡竹叶为引，水煎服。
如有忽然泄泻者，要分寒热治之，视其所泄之物，或焦黄酸臭者，此内热也，或伤饮食，用：
●胃苓和中汤
猪苓　泽泻　白术　白茯苓　陈皮　诃子肉　甘草（炙）　黄连（酒炒）　木香　升麻　藿香
粳米饮，水煎服。
若出之物青白澄冷者，里寒也，用附子理中汤。（方见前。）
久泄不止者，用理中汤吞豆蔻丸。（方见前。）
其人能食素脾强，大便虽溏也不妨，
但用补中消导药，二陈君子是奇方。
如能食，虽有泄泻，不能为害，当服补中之药，用：
●六君子汤
人参　白术（炒）　白茯苓　炙草　陈皮　黄耆（炙）　半夏　神麴（炒）　木香　升麻（酒炒）　砂仁
大枣，水煎。
起发头面预肿时，大头时气可兼医，
疮宜磊落色宜润，反此须防命必堕。
凡痘疮起发有头面由渐而肿者，此毒气发越，聚于三阳，欲作脓血，故皮肉焮肿，此虽正病，亦当解毒、护目、救咽喉而兼治之，用：
●消毒化斑汤
桔梗　牛蒡　人中黄　连翘　防风　紫草　升麻　蝉蜕　密蒙花　龙胆草
水煎服。
若头面不肿者，必疮本稀疏磊落，痘根浅轻，虽作脓血却不佔处，故宜不肿，不必治之。若疮稠密，应肿不肿者，此毒郁留于内，不能发越，急服：
●托里快斑汤
羌活　防风　牛蒡　桔梗　升麻　荆芥穗　连翘　甘草　葛根　归梢　官桂（少许）
竹叶引，水煎服。
起者吉，不起者凶。至于肿时，又要观其皮色何如。磊落红活者吉，模糊黑暗灰白多不可治也。亦有痘疮将起发，便先头目肿者，此天行疫疠之气，名大头瘟是也，急宜解毒，用：
●苦参散
羌活　防风　牛蒡　桔梗　连翘　人中黄　酒芩　荆芥穗
水煎，入竹沥姜汁，细细嚥之。
头面肿胖闭双睛，此为恶症谨关心，
未及收较生瘙痒，退肿开明事不宁。
痘疮起发，头面肿，有闭目者，有不闭目者，但观其疮之疏密轻重。若疏轻者，目自不闭；重密者，其目要闭。宜闭不闭者凶。但遇目闭之时，必待收较，而后渐开可也。若未及收较，渐生瘙痒，肿消目开者，凶。
痘疮痛痒作何凭，痒虚痛实自分明，
都来痛者终为吉，诸痒缘无一吉云。
大凡诸痛为实，痒为虚。谓之实者，邪气实也，谓之虚者，正气虚也。盖痘疮始终，气以载之，血以养之，气血充实，则禁固其毒，不得横行，所以紧实而为痛也，痛乃美事，不须服药。苟欲治之，用：
●凉血芍药汤
白芍（酒炒）　归梢　生地　酒红花　地骨皮
水煎服。
若气血虚，则邪气横行氾滥，皮肉不任燎灼浸螫，是为痒也。盖痘疮惟回头作痒者容或有之，此否极泰来之兆也。若发热及养浆时作痒者，此危证也。内服托里解毒之药，外用世俗熏洗之法，令无致于痒塌破陷可也，仍要分虚实治之。若始能食而大便秘者，此邪气内实，正气外虚，宜用：
●加味四圣解毒汤
紫草　木通　枳壳　黄耆　桂枝　大黄（酒炒）
水煎服。
●浴洗法
升麻　苍术　麻黄　槐枝　柳枝
煎水，乘热拭之。
若泄泻者，此乃正气里虚，邪气外实也。宜用：
●调元托里汤
人参　黄耆　甘草　木香　陈皮　诃子肉　桂枝　防风　赤芍　羌活　荆芥穗
生姜为引，水煎服。
●俗熏法
用茵陈、白艾，二味燃火熏之。
如用上二法而痒止者吉，反甚者凶，莫治。
起发之时热渴加，火邪内迫事堪嗟，
急宜解毒生津液，休得俄然恨落花。
凡痘疮起发，身上作热者，不可除其热，若不热则疮不能发。如热太甚，过于常时，唇焦口燥，小便短少者，不可不治。用：
●导赤解毒汤
木通　防风　甘草　麦冬　连翘　地骨皮　升麻　赤芍　葛根　生地　天花粉
灯心引，水煎服。
若痘疮作渴，此是常事，盖由胃中津液不能滋养本元，内则炽于毒火，外则灌润于疮，故宜渴耳。凡渴之时，一切瓜果生冷之物不可与食，只宜炒米汤频频饮之可也，虽椒姜汤亦不可饮。若渴太甚者，看其人虚实而治。如大便坚实而渴者，此内实作热也。用：
●生津地黄汤
生地　麦冬　知母　甘草　天花粉
竹叶引，水煎服。
若泄泻而渴者，内虚也。用：
白术　人参　木香　甘草　藿香叶　白茯苓　葛根
水煎服。
几番起发便无声，咬牙憎寒神识昏，
乾呕错喉痰气急，泻青腹胀总归冥。
痘疮始终要声气清朗，人事安静，五脏坚实，饮食如常。若起发之时，忽然失声，咬牙寒战者，烦躁昏迷者，呛水错喉乾呕者，痰气喘急者，泄泻不止者，腹胀闷乱者，俱皆凶症。人皆云：疮出而声不变者，形病也；疮未出而声变者，气病也；疮出而声不出者，形气俱病也。将欲治之，诚难为力矣。（咳嗽失声者，非此也。）
病人呕哕势堪惊，莫认寒邪在胃停，
妄进汤丸如拙匠，内伤脏腑死将临。
凡痘疮乾呕无物，或时常哕逆者，此脏腑内伤，冲任之火上犯清道而出，故为呕哕之恶声。经曰：弦败者，声必嘶；木陈者，叶必落；脏败者，声必哕。针灸无功，汤药无效，此之谓也。若饮食而呕者，当分寒热而治。如曾伤冷物，受寒气，此寒呕也。用：
●二陈理中汤
人参　白术　陈皮　白茯苓　半夏
生姜为引，水煎服。
如未伤冷物寒气，此热呕也。用：
●二陈一连汤
陈皮　半夏　白茯苓　黄连（酒炒）
竹茹、生姜引，水煎。
若饮食哽塞而呕哕者，咽中有疮必作痛，闭塞而呕也。用：
●加味鼠黏子汤
桔梗　牛蒡（炒）　射干　防风　甘草　山豆根　陈皮（去白）　荆芥穗　连翘
水煎服。
更用控涎散吹之。
辰砂（二分）　雄黄（三分）　儿茶（五分）　黄柏（五分）　硼砂（一分）
共研极细为末，少许吹之。即一圣散亦妙。（方见前。）
遍身稠密发末透，啼哭呻吟更烦躁，
狂言妄语见鬼神，脏腑败伤大限到。
凡痘疮稀者，自然易壮，密者，切防血气亏损，起发不透，即是病之所在，如前法治之。虚则补之，实则泻之，在气治气，在血治血，临机应变，每中权衡，不可执方以误人命。若补泻无功，反增沉重或啼哭不止，日夜呻吟，烦躁闷乱，狂言妄语，如见鬼神，此脏腑伤败，神魂离散，复何为哉！
治痘难起法：
腊月採梅蕊，于瓦上晒乾，莫犯铁器，如不干，封在瓷罐内，明日又晒，俟乾研末。每用一钱，同辰砂三分，麝香三分，共为末，收入瓷罐内，外以黄蜡封固，临时看痘何如，热则以水调下，虚者以酒调下。大人三分，小儿一分。


卷之九  ——————————————————————————————————————————————————————————————————————————————————————————

成实症治歌括  ***************************
凡二十首。
起发已透渐成脓，毒随脓化语无凶，
或成空壳及清水，毒气流连虑保终。
凡痘疮自起发之后，血化为水，水化为脓，至此脓已成，毒已化矣，饮食如常，不亦吉乎。若当起发，壳中出水者，此气至而血不随也，治之当益其荣，用：
●四物化毒汤
川芎　归身　生地　甘草（少许）　白芍　官桂（少许）　麦冬　牛蒡　木通
水煎服。
或含水色平塌不起者，此血至而气不随也，当益其卫，用：
●保元化毒汤
人参　黄耆　甘草　归身　川芎　荆芥穗　官桂　牛蒡　防风　赤芍
水煎服。
或窠囊浮肿，中含清水，如水疱之状者，此血气俱虚，不能制痘，反为痘逼，渐变痒塌。治之当托其毒，固其荣卫，使无痒塌，以十全化毒汤主之。其方补气血，内加解毒药。亦有饮食如常，六腑充实者，若见空壳清水之症，虽能敛收，未免为痈毒也，不可不早治之。
遍身毒已化为脓，只怕形生变症攻，
莫言无事因循过，凶吉灾祥反掌中。
痘疮至成脓疱，此收功之时，手足常要和暖，过热过寒者变也。人事常要安静，烦躁闷乱者变也。六腑常要充实，忽然吐痢者变也。声音常要响亮，忽然哑者变也。饮食要渐进，忽不食反作渴者变也。色要苍蜡，形要饱满，忽灰白平塌者变也。疮要安和，忽痒痛者变也。或触风寒，或犯禁忌，或伤食，或误以汤药治之者。
四肢温暖最相宜，寒热乖常势渐危，
补泻中间能谨慎，折肱端的是良医。
凡痘疮，手足常要和暖，不宜太热太寒。寒热太甚则水火偏胜而残矣。假如病人六脏闭结，狂妄烦躁，口乾作渴，其脉洪数沉紧者，此实也。手足热者本病也，若冷者阳极似阴，谓之阳厥，宜泄之勿疑也。当用：
●承气化毒汤
枳实　厚朴　大黄（酒炒）　槟榔　甘草
水煎服。
若病常吐泄痢，其脉微弱沉细者，此虚也。手足冷者本病也，若热者乃阴极似阳，谓之阴燥，宜补之勿疑也，用：
●回阳化毒汤
人参　官桂　白茯苓　白术　甘草　熟附
水煎服。
养浆安静始为期，战惕鸣牙总不宜，
痛痒躁烦双足冷，纵然卢扁也难医。
凡痘疮已成浆，或寒战，或咬牙，单见一证者可治，盖寒战因疮出太甚，表虚而振振动摇也。用：
●养卫化毒汤
人参　黄耆（炙）　桂枝　甘草　当归
水煎服。
若咬牙者，心肝火甚，其牙相戛而鸣也。用：
●清神化毒汤
升麻　生地　麦冬　木通　防风　甘草
水煎服。
若寒战咬牙并作者，此阳脱神丧，不可治矣。若疮痛者，脓血绷急而胀痛也。用：
●导神化毒汤
木通　麦冬　栀子仁（酒炒）　甘草　辰砂（研调）　酸枣仁（炒）
灯心引，水煎服。
若烦躁不止，反增昏闷者，死矣。若吐痢而手足冷者，宜用回阳化毒汤。如兼寒战咬牙，昏闷烦躁、痒塌者，难医也。
有脓有血毒归疮，只要其人正气强，
莫遣中虚生吐泻，功亏一篑费消详。
凡痘疮成浆之时，不宜吐泄。如吐而无物者，寒呕也，此冲任之火上冲于胃，直犯清道而逆出之，乃恶症也。吐而有物者，用：
●养胃化毒汤
白术　陈皮　白茯苓　砂仁　黄连（姜汁炒，少许）
水煎。
若泄，视其所出之物何如，若色黄而臭者，热也，用：
●香连化毒汤
木通　黄连（炒）　猪苓　甘草（炙）　白术
水煎服。
若所出之物清冷者，寒也。用：
●理中化毒汤
人参　甘草　白术　白茯苓　乾姜
水煎服。
如泄久不止者，不论寒热，通用理中化毒汤吞豆蔻丸。（二方见前。）若吐泻不止，手足冷者，用：
●附子化毒汤
附子　乾姜　白术　人参　黄耆　炙草
水煎服。
或陈皮香术散，皆可选用。但二方猛峻，不可不慎也。其有无时溏泻，手足和暖，饮食如常者，虽治之不止，亦可言无事也。
身外诸疮脓血成，咽喉从此要和平，
反加呛水声音哑，咽烂喉穿敢料生。
凡痘初出，失于调解，以致毒火熏蒸，喉舌生疮；又失于解毒，其疮稠密。然外疮未熟，至于养水之时，则先熟者又先靥矣，所以咽喉宜渐和平，声音清亮，饮食不难，此吉兆也。若当此之时，及饮食则呛，食谷则哕，甚者失声，此内疮糜烂，舌上成坑，咽门腐坏，肺管壅塞，则致呼吸皆废，饮食卒绝而死矣。亦有先本无疮，因食辛热之物，或误投辛热之药，其后旋生是症者，可急用：
●甘桔化毒汤
甘草　桔梗　射干　连翘　牛蒡子（炒）
水煎，入竹沥服。病退者吉，不退者凶。
或喉门中无疮而暴哑者，此水阴之血不荣于舌也。用：
●养心化毒汤
当归　生地　麦冬　升麻　人参
灯心引，水煎服。
有声而不清者，火乘于肺也。用：
●泻白化毒汤
桔梗　石膏（煅研）　地骨皮　天花粉　甘草
水煎，入竹沥服。中病即止，不中者勿治。
起陷平尖脚润红，窠囊饱满尽成脓，
自然色气却如式，略见差池便不同。
凡痘养浆之时，若平日中陷者即尽起，顶平者尽尖，根脚红活，窠囊饱满，其色苍蜡，气如蒸豆，自然吉。若灰白者，虽脓之正色，亦由气之不足。用：
●大补化毒汤
人参　白术　甘草（炙）　黄耆（炙）　归身　官桂（少许）　赤芍
水煎服。
或因泄泻而致此者，用：
●固本化毒汤
人参　白术　甘草（炙）　乾姜（炙）　官桂　诃子肉（炒）　丁香
水煎服。
若气腥臭者，此有湿热，当解其标。用：
●解肌化毒汤
升麻　葛根　连翘　赤芍　甘草　天花粉　黄柏（酒炒）　苍术（米泔浸炒）　荆芥穗
水煎服。
更用益元散薄敷疮上，令无至于溃烂。
滑石（二两）　甘草（五钱）
共为细末，蜜水调敷。焦痛者，入胭脂水敷。
养浆时怕痒来攻，用心调护拯疲癃，
不分乾湿皆凶兆，只要成疮有血脓。
凡痘至成浆，切防瘙痒抓破，以泄其气。俗言抓破出血者吉，不血者凶。殊不知起发之时，其疮未熟而内是血攻，抓破宜出血；若养浆之时，其疮已熟而内是脓，抓破者有血无血，何足以定吉凶？大抵不宜作痒，如作痒而人事爽，自知其误抓破，或言其痒欲人拊之者，吉；若痒而烦躁闷乱，语之不听，禁之不止，摇头扭项，手足舞乱者，凶也。如其人清爽，瘙痒不住者，当视形体虚实，未曾吐泻，用：
●四圣化毒汤
木通　归尾　赤芍　防风　官桂（少许）
水煎服。
如元气素弱而有吐泄者，用：
●参归化毒汤
人参　当归　黄耆　赤芍　桂枝　白术　炙甘草
水煎服。
以上二症俱用熏法。（见前。）
又要看其抓破者，若复灌脓成疮则吉，破而不灌，皮肉焦黑者，不可治也。
正面将脓早破伤，依然肿灌后成疮，
莫嗟败面留残喘，肿若消时可断肠。
凡视痘疮以正面为主，盖五脏精华故聚于面也。如别处痘疮破损者，正面完全，可主无事；若正面成片破损，别处虽完全，亦何益哉？若破处后得肿灌成疮，脓血淋漓，却又无事，面虽败，穿鼻破唇，但留残喘耳，岂不愈于死耶？若破处不灌不肿，其肿又消而目开者，此毒气倒陷，决不可治也。
眉心鼻准耳轮边，唇口诸疮要活鲜，
但有焦枯并黑靥，慢求医卜早寻棺。
凡痘欲成脓之时，眉心、鼻准、耳轮、两颊，若先有焦枯黑靥者，此名倒陷，医之不能，祷之无益，凶兆也。
待得成浆便得浆，切防干塌见空囊，
是名倒陷多乖证，治此须知各有方。
凡痘自出现而起发，自起发而至养浆之时，便要成浆，如当养浆而反不成浆，依旧平塌者，与未起发时相似，或起发内却有空虚乾枯无水，皆名倒伏。谓之倒者，脓根在里也。谓之伏者，毒伏而不出也。谓之陷者，毒出而复入也。此等时候，人事精爽，饮食如常，别而治之。小便大便秘结，壮热烦渴者，宜下之，以承气化斑汤主之。（方见前。）若吐泻频数，六脉虚弱者，宜温之，以回阳化毒汤主之。若人事昏闷，寒战咬牙，足冷腹胀喘促者，死。
额上浑如沸水浇，溶溶破烂不坚牢，
渐延两颊多亏损，泄尽元阳死莫逃。
凡痘疮起发养浆，如额上似沸水之象，皮溶易破，不成颗粒，大片烦烂，此医生不主，毒火熏蒸，渐延两颊，破损水出而干，似靥非靥，则阳脱阴留，徒增烦闷呻吟而死矣。
疮头有孔出脓侵，聚结成堆鸡屎形，
此个未闻人救得，不须医治费辛勤。
凡痘最要皮囊坚厚，色裹完全，若疮头有孔，脓水漏出，堆聚乾结，其色灰白，如天疱疮及癞疮之形者。或清水非脓，无事自破，水出乾黑者，皆疠气所为，传染相似，俗名漏疮，未有能治者矣。
臂膊腰臀久著床，好疮坚实自无伤，
如逢破烂无脓水，未见何人命久长。
凡痘稠密，最难为臂膊、正背、腰臀之间，其处久著床蓆，展转捱磨，若非坚厚，鲜有不破者，但破须要肿灌，若焦乾黧黑，如火烧汤泼之状者，必死。又见其人手足破烂成片而不灌者，亦必死矣。
略见浆脓谨护持，莫教人物往来驰，
邪风秽气相侵触，变乱无常悔却迟。
凡痘疮起发之后渐渐养浆，即当谨⿸疒念房户，禁止人物，内者休出，外者休入，谨防秽厌触犯其疮，轻者作痒作痛变而为重；重者痒塌抓破烦闷而变死矣。故房户内外常要烧苍术、大黄以避不正之气。今人只用稻草烧烟，亦省易也。切不可烧诸香，香能助火，透入关门，所以禁之。其诸厌秽物，房事最毒，酒次之，五辛又次之。死尸之气烈于粪秽，狐狸之气甚于犬羊。烈风暴雨亦能为害，饮食之偏寒偏热者，勿恣于口也。天气太热则薄其衣被，常令清凉，太寒则温其盖覆，常令温暖，皆调治切要之法，不可不知也。世俗所用僧道于家诵咒，洒水解涤厌秽，此借密灵章以却不祥，用之无忌。但僧道恐有不洁者，反为害矣。解厌之时，每以法水与病者饮之，此害之甚者。盖痘饮冷水，收靥不齐，迷而后悟，自可叹也。所以医师僧道，必用老成之人，既能清心寡慾，且又经历多次，自然能司人之命也。凡被房事生产所厌者，以枣烧烟解之。被酒厌者，以葛根、茵陈蒿烧烟解之。五辛厌者，烧生姜烟解之。死尸疫疠厌者，以苍术、大黄烧烟解之。狐臭犬羊厌者，枫香球烟解之。凡遇风雨，烧苍术、枫香球烟以避之。
脓血淋漓心脏虚，舍空神乱似邪如，
妄言睡语难甦醒，养血安神病自除。
凡痘稠密者，成浆之时，或昏昏而睡，呼之不醒，口中喃喃，狂言妄语，如被邪之状，时人不知，多生惊恐，殊不知此由血气出多，心舍空虚，神无所依而然，当养血安神，其病自除，用宁神化毒汤及安神丸主之。
●宁神化毒汤
人参　当归　生地　麦冬　木通　石菖蒲　赤芍　山栀仁
灯心引，水煎服。
●安神丸
黄连（炒，一钱）　当归（一钱五分）　茯神（八分）　炙甘草（五分）　远志（去心，一钱）　石菖蒲（一钱）　酸枣仁（去壳，五分）
共为末，猪心血捣碎和丸，如粟米大，辰砂为衣，灯心汤下。如服药仍不醒，反加闷乱者，必死。
疮成腹痛是何因，便秘腹中燥粪侵，
误伤生冷成斯证，补泻中和病即宁。
痘出之初腹痛者，可为毒气，疮成无脓而腹忽痛者，未可言毒也，当审其人便解饮食何如耳，向若未得大便，此燥粪在里而痛，用大黄化毒汤微利之。
升麻　归身　生地　麻仁（研）　桃仁（泥）　红花　枳壳　大黄（酒蒸）　槟榔（研末）
水煎后，入桃仁泥、槟榔末同服，不可拘首尾不可下之说，坐以待变也。若因误伤生冷，或饮冷水而痛者，用：
●温中化毒汤
人参　丁香　木香　白术　桂心　炙甘草　白芍（炒）　砂仁　枳实　陈皮　乾姜（炙）
水煎服。
痘毒无邪脓血成，忽然腹胀气攻行，
此因多伤饮食起，消导分明病自宁。
凡痘顺正，表里无邪，脓血已成，可无苦矣。忽然腹胀气喘，色变烦躁者，必伤食而得也。何以知之，以其疮正故也。轻者消导之，用：
●助脾化毒汤
陈皮　半夏　厚朴　枳壳　苏子（炒）　莱菔子（炒）　槟榔
水煎服。
重者用：
●不二丸
苍术（制，二钱）　草乌（去皮尖，一钱）　羌活（两半）　杏仁（去皮尖用，四十九粒）　巴豆（去壳油，四十九粒）
共为末，神麴糊为丸，如皂角子大，黄柏研末为衣，每一丸用原所伤之物，煎汤送下，再服补中化毒汤。
痘疮尽说待脓成，谁知脓成未足凭，
饱满坚牢诚可爱，塌平淫湿又堪惊。
世俗之见，但知痘过了一七，发起作脓，便言无事，不知脓成之时，尚未可凭信，若是郛郭坚厚，脓浆饱满，言其无事，信矣。如平塌不饱满，淫湿不坚厚，莫言无事。至于十二三日之后，尚有变异，延绵日久而有死者矣。
除却诸般险逆疮，且将顺正与推详，
缘何到得成浆日，又有凶危不可量。
凡痘分三等，有顺有险有逆。逆者不可治，险者治则吉，顺者不必治。今除险逆者，不必论矣。然顺者亦有成浆之日，反变为险逆者，此何故也？盖有失调理，触犯禁忌，误服汤丸，喜其轻少而不调护，故令轻者变重，此人事害之也。又有只出一二粒而殒命者，气使然也，岂人能逆料者哉。


卷之十  ——————————————————————————————————————————————————————————————————————————————————————————

收靥症治歌括  ***************************
凡一十七首。
收靥难拘日数论，但凭稀密实虚分，
缓收循序多坚稳，太急须防馀毒侵。
痘疮收靥不可以日数拘也。大抵痘本稀，元气实者，易出易靥；痘本密，元气虚者，难出难靥。只要循序缓收，太急者，乃毒火熬煎，气血焦枯，非正收也，必发痈怪症，甚则丧躯，微则残形矣。
人中上下分阴阳，收靥先于此处良，
若是足颅先靥黑，多凶少吉早提防。
人中者，任督二脉交会之衢也，痘疮先从此处出壮收靥，为阴阳和畅，若于额颅、手足心先靥者，乃邪气攻心，莫救。
收靥从来要整齐，臭腥烦烂便跷蹊，
中间顺逆宜详审，不可逡巡当日迷。
痘疮收靥贵于整齐，干圆如螺靥者上也。顶破脓出，结如鸡屎者次也。破损无痂者下也。凡遇此等收靥，便须询察曾犯何逆，如气血本实，曾误投补药者，以邪得补反蚀正气，如火灼烂，宜用天水散解之。
滑石（一两）　甘草（五钱）
共为细末，蜜水调，以鹅毛拂拭疮上，则邪火退而收靥齐矣。
如初饮冷水浸渍脾胃，以致收靥不齐者，用除湿汤治之。
羌活　苍术　防风　木通　猪苓　泽泻　白术　赤芍　薄桂
水煎服，则内渗其湿，外燥其表，令好收靥也。
若头面溃烂，其气腥臭，及遍身手足和皮脱去者，宜分顺逆。果脓成毒化，饮食如常，更无他苦者顺也。脓水未成是名倒靥，不可量。
痘自收时脓自干，封藏收敛壳团圆，
莫教腐烂和皮脱，此个还将倒陷看。
痘疮及成脓之后，结为螺靥，此毒从外解，若不能结痂反成腐烂，和皮脱去，此倒靥，毒气入内也。
但逢倒陷细推详，复肿翻生却不妨，
头面肿消空不补，痘根深入剥肤床。
凡痘倒陷者，系中气不足，急用补中托里汤治之。
黄耆　人参　甘草　牛蒡　当归　连翘　薄桂　青皮　木香
水煎服。
服后已破者，复加肿灌，无痘处又复出一层者，谓之补空，俗云翻生痘是也。此是正气不亏，邪气不留，虽过期延日不为害也。如头面不肿，空处不补，即《易》所谓剥以肤，切近灾者矣，安可救哉？
头面浑如堆屎形，鼻头黄黑势狰狞。
唇皮揭破多艰苦，呛水之时又失声。
满面烂臭不成形，咬牙寒战更无声。
饮食如常幸无事，食难呛水命须倾。
靥时泄痢忽频频，顺逆中间仔细论。
脓血成痂为顺候，不分水穀逆堪云。
收靥之时忽然泄痢，若脓血痂皮之物，此倒靥之症，乃脾强肾弱为顺。痢尽自愈，不可强施。若痢不分水穀者，此肾强脾弱为逆，用陈氏木香散送豆蔻丸治之。痢止则吉，不止则凶。
过期不靥病迟迟，臭烂浑身靥不齐，
黏席黏衣多苦楚，白龙败草任扶持。
凡痘成脓之后，过期不靥，浑身溃烂，以致黏衣黏席，用白龙败草散贴衬铺付最佳，用干牛屎烧灰，取中间白者，研细筛过敷之。用茅屋上陈茅烧过研细，筛过，铺于席上，任其展转，此草多受霜露，诚能解毒。
当靥不靥候须急，治法分来有数般，
纵意违师徒自毙，临危方觉噬脐难。
凡痘当靥不靥，须要详审，不可忽略。如冬寒之时，盖覆少薄，被寒风郁遏不能靥者，用：
●桂枝解毒汤
薄桂　赤芍　牛蒡子　防风　蝉蜕
水煎服。
如夏月衣被太厚，热气熏蒸不能靥者，宜去其衣被，少令清凉，用：
●甘露解毒汤
猪苓　泽泻　麦冬　木通　黄芩　地骨皮　甘草　官桂　连翘
水煎服。
如一向大便里热太甚不能靥者，宜用当归解毒汤微利之。
生地　归身　麻仁（研）　枳壳　连翘　酒大黄　紫草
水煎服。再用胆导法尤佳。
将大猪胆一个，以竹管插入胆内，用线扎定，吹气令满，另以线一根作活线，须纳其气，以竹管纳穀道中，解去活线，捏头，令胆汁射入肠中，直待气透，去胆便即通矣。如泄泻气虚不能靥者，此只收靥不齐，俗呼坐浆干也，不须妄治。如元气素弱，以致难靥者，宜用参归化毒汤解之。
黄耆　人参　当归　牛蒡　甘草
水煎服。
世人不知此等关系，视若泛常，不早求治，待毙至死，悲夫！
脓水将乾结靥时，纷纷庸夫欠调持，
不知禁忌多翻变，却似为山一篑亏。
世俗于痘收靥之时，即杀鸡以食之，或椒姜之类，谓其和暖，殊不知鸡能动风，辛能助火，脾胃强者无害，弱者反助火邪，以致发痈伤胃，口舌生疮，则致坏病者多矣。或宜温而过热，宜凉而过寒，皆为犯禁，亦能生变，可不慎与。
一向浑身凉且和，靥时发热事如何，
微微发热干脓水，太甚焦枯病转多。
痘疮始终要有微热，不可尽去，若收靥之时反太热作渴，烦躁，此毒火在内，更防陷伏，急用：
●生津凉血葛根汤
葛根　天花粉　地骨皮　归梢　木通　连翘　甘草　牛蒡子　酒芩　柴胡　人参　淡竹叶
水煎服。
先曾破损灌成疮，到得收时不敛浆，
此等顽疮须急治，淋漓脓血久难当。
凡痘疮犯著皮嫩易破者，本不治之症，但破损之时重复肿灌者，此正气尚强，毒不能入而发于外，亦当依期收靥。设不能靥，乃正气被邪气剥削，虽能逐邪出外，不能逼邪成痂者，急用：
●大补汤
人参　黄耆　当归　甘草　连翘　官桂　牛蒡
水煎服。不可因循，反生灾变。
数个顽疮不肯收，犯时鲜血却长流，
如逢此证休轻视，日久须教一命殂。
其痘疮破损灌肿作痛，不干脓水者，一名疳蚀疮，一名阳疮。犯著即出血不止，乃难治之证也，内服大补汤，外以绵茧散敷之。若逡巡不治，以致灌伤筋骨，穿膜破空，夭人命者多矣。
灌疮满面血脓多，败面伤睛怎奈何，
却在良医施妙手，调和中外救沉疴。
如面疮尽破，反复肿灌，脓血浸淫者，却防坏眼残形，宜服：
●升麻解毒汤
升麻　白芷　酒芩　连翘　蝉退　淮木通节　牛蒡子　甘草节　密蒙花　白蒺藜　荆芥穗　防风　当归
水煎服。
痘疮抓破状多般，出血乾枯成坑陷，
搔痒焦疼微小事，破穿溃肉使形残。
其痘疮抓破之症非一般，有破而出血者，此阳疮也。宜用：
●当归凉血饮
当归　红花　酒芩　连翘　黄耆　地骨皮　人参　甘草　生地　牛蒡
水煎服。
有破而无水便乾枯者，此陷伏也。要疮复灌肉复肿者为佳，内服托里回生散。有破而成坑者，此内陷也，急用白龙散敷掩其疮，内服：
●托里回生散
黄耆　当归　连翘　甘草　官桂　人屎（烧过）　牛蒡子
水煎服。
若不详审以上三症治之，微则残形，甚则伤命矣。
收靥依期更著痂，或时战慄或言邪，
三元正气将回后，不必巫医不必嗟。
凡痘收靥之时，皮痂圆净，但时或战慄，语急妄谈者，此皆正气将复不能自持，不必忧疑，须臾自定。
〔又、附一十二条三方于后〕
—自发热至此不可以日期论也，或七八日而结靥者，或十二三日而结靥者，或半月者，或一旬再旬又三旬者，盖毒气有浅深，血气有虚实，故收靥有迟速，今人以日期为限者，谬也。
—凡痘欲结靥，切防吐泻，恐伤脾胃，气虚而收靥不齐也，此以四君子汤加川芎、当归、黄耆、官桂、木香、青皮治之。
—凡痘疮收靥，先从两颊口唇者吉，当以人中分上下。人中以上，督脉所行，人中以下，任脉所行，此阴阳往来之道路也，故其痘收靥亦两因之，如有额上及手足先收者，多凶少吉。
—凡痘收靥者，热不可尽除，盖不热则脓水不得干也，宜详审细论其理。
—凡痘收靥有被床蓆挨破者，只以败草散敷之，或以干牛粪烧灰敷者，此不可用。或以豆藤烧灰者，不能干水，或以荞麦灰者，乾燥作痛，惟败草散最佳。
—凡痘收靥，世俗见收过心窝之时，辄以鸡猪肉与之食，习以为常，不知脾土素健者，食之固无害。脾胃素弱者，或恣口腹，一食之后，吐泻者有之，饱闷者有之，久而不治遂成疳证而致夭折者多矣。不若淡滋味、节饮食之为愈也。但人知终身食某物，当初怀食某物，孰知脾土受物所伤，不止于食，不服而已也。有伤食者，即以二陈汤加木香、青皮、香附米、砂仁、白术、黄连、山楂治之。又有身不热则痘收，如肉食之中辄与煎炒，胡椒、茱萸、生姜辛热之物，痘虽乾水而热毒尤生。或痢下脓血者有之；或成肿毒者有之；或成目疾者有之；或成口疳者有之；或成斑疹者有之；壮热不退者有之。轻者绵延费治，重者多致难救，此乃父母之过爱，谁任其咎哉！治法见下馀毒条例。
—凡收靥后有痰响气喘者，即烧竹沥化消毒丸送下。
—凡收靥过期，脓水不干者，此表虚有湿也，用大补汤外加苍术、防风、荆芥穗治之。
—凡收靥有灌成疮，脓水不干者，内服消毒丸，外敷绵茧散治之。
—凡收靥忽然大热作渴者，用加减白虎汤治之。
—凡收靥之后宜常服白术散调治。
—凡收靥又当视其壳色以定吉凶。若壳如螺靥样，苍蜡色者吉，黑色者凶。不能成瘢，起白色皮者，亦宜调治，只要大小便调和无热渴者无害。
●加减白虎汤
知母　甘草　麦冬
竹叶引，水煎服。
●绵茧散
用蚕蛾的绵茧不拘多少，以生白矾捶碎，置于茧内，炭火烧过，待矾汁尽，研细，干搽疮上即效。
●人参白术散
人参　白术　茯苓　甘草　桔梗　薏苡仁
水煎服。


卷之十一  ——————————————————————————————————————————————————————————————————————————————————————————

落痂症治歌括  ***************************
凡五首。
痂皮应脱却不脱，此际谁知还作恶，
补脾表实有奇功，不可逡巡便弃药。
其收靥痂壳自残若黏著皮肉不落者，乃表虚也，尤当禁忌，不可因循，恐生变异，用：
●调元固表汤
黄耆　人参　当归　甘草　蝉蜕
水煎服。
收靥之后不落痂，昏昏喜睡自堪嗟，
只因脾胃多虚弱，调治专从戊己加。
如有此证者，乃脾胃虚而好睡也，戊己者，脾土也。宜用：
●调元清神汤
人参　黄耆　当归　麦冬　陈皮　甘草（炙）　酸枣仁　黄连（炒）
大枣引，水煎服。
落痂之后察疮瘢，平整红鲜日渐安。
若是凸凹并黑黯，好将敷药拭迍邅。
其疮落痂之后，瘢痕平整红活者，吉。若瘢肉凸起，或凹陷紫黑，吉凶未可知也，用灭痕散敷之。
将密陀僧研细末，以乳汁调搽疮疤，无乳汁，蜜调亦可，若此药搽上，凸凹者自平，紫黑者自退，应效者吉，不应效者凶。
疮痂自落不须忙，撏掐须教肌肉伤，
此日灌淫何足惜，终身常作血风疮。
痂落精神渐复初，缘何头足更迟留，
阴阳孤独如鳏寡，安得同时取次收。
凡阳生者，以阴成之；阴生者，以阳成之。经云：孤阳不生，孤阴不成。又云：孤阳寡阴即不中，譬取鳏夫及寡妇。其疮延收靥，自人中平分上下，发际以上阳之阳也，谓之孤阳；足膝以下阴之阴也，谓之孤阴。所以疮之收靥至此二处，每每迟留不能使干，不可服药，听其自然而已。
翳痘入目：
取鳝鱼血，用牙器磨，以鸭毛刷上，一日七次即愈。
起疮花眼：
青榄核切碎，焙乾，为末，每用一两，取黄连一根，为末，同用。
●痘痈方
胡椒　五倍子
共研为末，将糯米煮粥捶敷。


卷之十二  ——————————————————————————————————————————————————————————————————————————————————————————

馀毒症治歌括  ***************************
凡三十八首。
痘后缘何发痘痈，只因平塌少成脓，
毒邪蕴聚难消散，透节寻关出空中。
凡痘初出之时一点血，由血而化至脓，脓成毒解矣。
若出形之后，应起发而不起发，应成脓而不成脓，一片空壳，状如蛇皮，或平塌破损，都无脓水，本为死证，但脾气强又能饮食，亦可引日以收较，只是毒邪蕴蓄于里，必寻出路于关节之间，而为痈毒。但发一二处可治，若流注于手足，发之不止，肿灌不愈，久而死矣。
痈毒先要分经络，解毒调元兼里托，
决脓去毒急施功，莫待残形变为恶。
凡痈之发，先看在何经络，分血气多少而治，次看人之虚实，以解毒托里为先，不可乱施苦寒贴敷之药，使毒不得出，内炎筋骨。如肿而未成脓者，用必胜膏贴之。
马齿苋（杵汁）　猪膏脂　石蜜
共熬成膏，涂肿处。
若已成脓者，用铍针决去其脓，用生肌散敷之。
白芷（一钱）　龙骨（五分）　贝母（二钱）　赤石脂（一钱）　白及（一钱）
共为末，敷之。
若肿疡而元气素弱者，用：
●十六味流气饮
川芎　归尾　赤芍　防风　人参　甘草节　木香　黄耆　桂心　白芷　桔梗　槟榔　厚朴　乌药　紫草　枳壳（各五钱）
水二盏，煎七分服之。
气血虚而利者，加熟附子。大便坚实者，加酒大黄。
若元气素实者，用：
●连翘解毒汤
连翘　白芷　川芎　归尾　赤芍　甘草节　牛蒡　大黄　木通节　穿山甲（炒）
水煎服。
属太阳经者，加羌活、防己。
属阳明经者，加升麻、乾葛。
属少阳经者，加柴胡、黄芩。
属太阴经者，加官桂、防风。
属少阴经者，加黄连炒、木通。
属厥阴经者，加柴胡、青皮。
若炎疡者，用：
●十全大补汤
川芎　归尾　赤芍　生地　人参　甘草节　白术　赤茯苓　黄耆　桂心　白芷　金银花　连翘
依上引经药加入煎服。凡见痈毒，以上法治之，不可因循，恐成大患。微则残伤肢体，甚则脱腕腐筋而殒性命矣。
痘后缘何发大丹，只因毒火郁成然，
看他所发归何部，若归心肾治应难。
赤火丹瘤，此恶候也，流移红肿，其痛手不可近，痘疮之后有发丹瘤者，因蓄火太甚不能发泄，郁于肌肉之间，故发而为丹。从头上起者，过心即死。从足下起者，过肾即死。内用玄参化毒汤解之。
玄参　归梢　生地　红花（酒炒）　连翘　地骨皮　石膏　赤芍　防风　木通节　荆芥穗
淡竹叶引，水煎服。外用蜞针法断之，取大马蝗三五七条放在红肿处，吮去恶血，毒亦从而消泄矣。
痘后缘何瘾疹成，只因毒火未全形，
若教发尽无停滞，免得重重怪证生。
瘾者，皮肤间泛泛成疙瘩也。疹者，皮间点点状如蚊蚤咬迹也。痘后如发瘾者，因毒火未发尽，藏于皮肤之间，或瘙痒因抓而成者，或因受风火相搏而成者，此皆吉兆，正欲发泄，无使停留，以变他证。如发太甚不已者，内服：
●防风败毒散
防风　赤芍　升麻　葛根　甘草
水煎服。外用蚬子水洗之。
取活蚬子不拘多少，以水养五七日，旋取其水洗之，蚬子煮汤亦佳，如无蚬子，以天水散拂拭之。
痘后缘何靥不干，或时出血病难安，
只因毒气藏肌肉，蚀肉伤肌不忍看。
此与前一般顽疮不肯收者相同，但觉痘疮当靥不靥，即防此证，当内服大补汤，比前加川芎、白芍、白芷三味，外用绵茧散敷之。
取蚕茧出了蛾者，不拘多少，每个入白矾五分于内，火煅令枯，每一两加陀僧五钱，白芷末二钱，白蜜调敷。
痘后缘何翳膜睛，只因热毒壅肝经，
还睛去翳多奇术，点洗常教作废人。
小儿出痘之时，先用黄柏膏和胭脂涂眼者，防斑疮入眼也。但斑疮入眼，或不在初，多在收靥之时，或满面破烂，重复肿灌，脓血胶固，毒火郁蒸在内，其斑入眼，或痘出已甚，成就迟缓，医用辛热之药发之，亦令斑疮入眼。又或收较之时，喜啖辛热，谓之干浆，以致二火相煽，亦令斑疮入眼也。但在白珠上者不必治，久而自去，惟在黑轮上，或掩瞳人者，急用密蒙花散治之。
密蒙花（酒洗，五钱）　穀精草（五钱）　蝉蜕（去足翅，五钱）　望月砂（一两）
共为末，用獖猪肝一两，竹刀披破，每用药一钱擦在内，水煮肝熟，饮汁食肝神效。不可轻用点洗之药，反成大害。他本以穀精草散主之。兼便秘者，用泻青丸治之。目昏者，蝉壳明目散治之。方见别本。
痘后缘何目畏明，肝虚又带火邪侵，
凉肝养血功无比，解使双眸得见人。
凡痘疮之后，两目见明不开暗则开者，谓之羞明，用：
●凉肝明目散
当归　龙胆草（酒洗）　柴胡　川芎　防风　密蒙花　酒连
用獖猪肝煮汤煎药服之。若向暗处亦不开者，却防目中有疮，当如上法救之。
痘后缘何痢血脓，只因倒陷热肠中，
利尽脓血应自愈，莫教饶舌枉施功。
脓血痂皮一路来，待他自止莫疑猜，
和中清热施残著，劫涩轻投病转乖。
如此之症，待其自止，然后用和中清里之剂，不可便投豆蔻丸及诸劫涩之药。但痢势甚者，用：
●黄连解毒汤
黄连　条芩（酒洗）　枳壳　归梢　红花　酒大黄　甘草
水煎服。
脓血尽者，用：
●和中汤
人参　当归　甘草　枳壳　木通
水煎服。
痘证曾无倒陷形，缘何脓血利频频，
只为大肠多火毒，通肠解毒效若神。
痘无倒陷之症，却有脓血之痢者，由于平日食煎炒，素有积热，今因痘后气血虚不能胜积，故利脓血，此名滞下，必然肠鸣作痛，里急后重。或因痘出之后，饮水太过，水停作泄，热毒乘虚入里，便下脓血，此名肠垢。宜先用调胃承气汤以彻其毒。
枳壳　酒大黄　槟榔末　甘草
水煎服。次用：
●黄芩汤
条芩（酒洗）　黄连（酒洗）　当归　川芎　甘草　木通　木香　赤芍
水煎服。
久不止加升麻。
腹痛者加酒大黄。
痘后缘何泄痢多，看他所出物如何，
痂皮脓血斯为顺，无分水穀梦南柯。
痘后自和痂皮脓为顺，少以四君子汤调之。水穀无分为逆，以理中四苓汤主之。久而不止以豆蔻丸止之。（方俱见别本。）
痘后缘何呕哕频，只因胃家毒气停，
错喉呛水宜施治，失声乾哕枉劳心。
胃之上口名曰贲门，纳而不出者也。凡痘之后，吐而有声有物者，谓之呕。有物无声者，谓之吐。有声无物者，谓之哕。食谷而吐出者，谓之错喉。饮水而喷出者，谓之呛水。此由热毒壅塞胃之上口，故令呕吐，咽门涩塞，故令错喉呛水也。惟乾哕乃胃疮腐烂，不能纳穀，故时时张口，似吐不吐，乃不治之症也。亦有咽喉作痛而呕吐失声者，乃咽喉腐坏，亦不可治矣。但呕吐者，用：
●陈皮竹茹汤
陈皮（去白）　白茯苓　黄连（用吴茱萸同炒，去茱萸用黄连）　竹茹
水煎服。
咽喉痛者，用：
●甘桔汤
甘草　桔梗（米泔水浸）　牛蒡（炒研）
水煎服。
痘后缘何热不除，或因毒甚或元虚，
调元解毒分投用，引日须教损幼躯。
痘既收靥则毒解而热当除矣，如热一向不已，非毒气之馀烈，必元气之素虚，惟以脉辨之，如脉数形勇，烦躁热者，此邪气实也。宜用：
●知母解毒汤
知母　生地　软石膏　地骨皮　酒芩　牛蒡　升麻　甘草　天花粉
淡竹叶引，水煎服。
如脉迟形怯，热而喜睡者，此正气虚也，用：
●黄芩调元汤
黄芩　人参　麦冬　炙甘草　当归
水煎服。
痘后浑身一向温，忽然发热不堪论，
内伤外感分投治，此个真机说与人。
痘靥之后一向温暖和平，并无馀热，忽然发热者，不可以馀毒未解，正气之虚同论也。必因外感风寒，其症头目昏痛，恶寒，其脉浮，用：
●桂枝解肌汤
桂枝　赤芍　黄芩　甘草　人参　乾葛　柴胡
淡竹叶引，水煎服。
或因内伤饮食，其症肠肚饱闷，不喜饮食，其脉弦滑，以补中益气汤加消导药。
黄耆　人参　白术　陈皮　枳实　青皮　木香　黄连　神麴　麦芽　甘草
水煎服。
痘后缘何腹里疼，或因伤食不能安，
看他虚实行消导，方显良工是折肱。
收靥之后，忽然腹疼，或呕或利，不思饮食者，此伤寒之症也。虚则用上补中益气汤治之。如无吐利，腹满而痛，烦躁气急者，用脾积丸下之。若伤食腹满而痛，烦闷不宁者，此毒气入中，急用雄黄解毒丸利之，（方见别本。）不然渐加喘急，手足厥冷则难治矣。
收后缘何食不思，只因伤食少人知，
谁知消导为良法，强忍成疳悔是迟。
一向能食，收后反不能食，闻食气即呕逆，此必食伤甚，可以脾积丸治之。问其所伤者何物，即以原食为引送下，微则只以保和丸调之。若隐忍不急求治，久则羸瘦，渐成疳痨，以集圣丸主之。
收后缘何寒气攻，只因正气受虚空，
战惕畏寒还作热，大补汤丸药有功。
寒热往来似疟形，不分早晚依期临，
只因脾胃多虚弱，补中益气有神灵。
●补中益气汤
黄耆　人参　甘草（炙）　柴胡（炙）　白术　升麻　陈皮　桂枝　当归　木香
虚甚者加熟附子。
水煎服。
收后缘何手足寒，好将元气补虚看，
六脉细沉如欲绝，治若乖方自惹愆。
凡痘收靥之后，手足厥冷，六脉沉细者此元气本虚。用：
●调元生脉散
人参　黄耆（炙）　麦冬　当归　桂枝
虚甚者加熟附子，水煎服。不可错认手足厥逆，妄投木香异功散，以取败亡也。
痘后缘何神识昏，终朝喜睡不惺惺，
只因毒解神虚倦，气血平和四体宁。
收靥后而好睡者，乃毒解神虚，此常事也。有等苟且之医，愚人不知而取利；有庸见之医妄投药丸而致祸，不可不知。
痘后缘何不识人，口中妄语似邪侵，
只因热伏心包络，治此无差妙入神。
凡收后昏睡，连日不醒，口中妄语，或有醒时亦似醉人，每多错言，此邪热攻心而心君不肯受，邪传于胞络。用：
●导赤解毒汤
木通　生地　麦冬　茯神　甘草　山栀仁　人参　石菖蒲
灯心引，水煎服。
安神丸亦佳。
牛黄（五分）　黄连（炒，五钱）　当归（二钱五分）　山栀仁（炒，二钱五分）
汤浸蒸饼，以猪心血调为丸，如粟米大，朱砂为末，灯心汤送下。
痘后缘何又发惊，只因毒火内攻心，
清心散火惊宜退，发作无休命必倾。
痘出发热多惊搐，此常症也。若收靥之后反发搐者，乃疮发未透，毒火内侵故也。用：
●清神散火汤
木通　玄参　麦冬　黄连　甘草　栀子仁
水煎去滓，研辰砂末调服。
大便秘加酒大黄。自利加人参。别本用粉红丸治之。
此症发于既收之后，血气已衰，治之甚难，药对症者可治，若一发连绵者，死症也。
痘后缘何手足挛，只因血少受邪干，
补脾养血神仙诀，不遇知音莫浪言。
凡痘之后，手足忽然拘挛，不能伸屈转运者，乃血少不能养筋，又或外被风寒水溢以致然耳，不可再发散耗其血，只用补脾养血者，此秘法也。用：
●当归桂枝汤
当归（酒洗）　川芎　白芍（酒洗）　黄耆（酒洗）　薄桂　炙甘草　苍术　黄柏
气虚加川乌、人参。
水煎服。
如感风寒，以致骨节疼痛者，加羌活防风散治之。
痘后缘何咳嗽多，只因毒火肺中磨，
清金降火平和气，肩息胸高梦南柯。
痘疹之后，惟肺受伤，至于收靥毒解宜乎宁矣。若反咳嗽喘急者，乃毒火流入肺中故也。宜清金降火，当用：
●宁肺汤
知母　牛蒡（炒）　马兜铃　地骨皮　杏仁　桔梗　甘草　软石膏
咳甚加贝母、桑白皮（蜜水炒）、葶苈子（炒）。
水煎服。久而不止，胸高龟壳，更兼肩息者，不可治也。
痘后缘何肿胀生，或风或水食伤成，
肿属肺经宜汗解，胀属脾经利解宁。
凡痘收靥之后，或面目浮，四肢肿，此属于肺，因表虚多受风寒，宜汗解，用：
●加味五皮汤
羌活　五加皮　苍术　桑白皮　桂枝　木通　防风　防己　甘草　猪苓　生姜皮
灯心引，水煎服。
若腹膨如鼓，眼胞微肿者，此属于脾，因脾胃素虚，饮水太多，蓄湿于内，所食过度，积热于中，宜利解之，用厚朴汤为主。
苍术　厚朴（姜制）　陈皮　猪苓　甘草　大腹皮　茯苓皮
因于食者，加神麴、山楂、三稜、莪术、枳实。
喘者加葶苈子、杏仁。
水煎服。
若虚胀者，不可妄攻，用：
●莱菔子丸
莱菔子（炒，另研，五钱）　胡椒（厚朴水浸过，晒乾，二钱）　白术（去芦，一钱）　陈土
共为末，汤浸，蒸饼为丸，陈皮汤下。
痘后缘何小便迟，膀胱蓄热少人知，
不将导赤为良法，只恐迟延有变时。
凡痘小便始终宜清，若收后不利，此热积膀胱，用：
●导赤散
木通　甘草　车前子　瞿麦　滑石　赤茯苓　山栀子　淡竹叶
灯心为引，水煎服。
痘后缘何大便难，只因肠胃津液干，
润肠胆导宜兼用，纵有馀邪粪后安。
凡痘大便始终宜调，一二日一次者为吉。但至于收靥后秘结者，乃痘出太甚，血枯气不润肠，用：
●润肠丸
甘草　归梢　生地　火麻仁　桃仁
有热者加知母、石膏。
自利者加白术、升麻。
泥水煎服。
痘后缘何雨汗淋，只因弱卫热其荣，
自汗黄耆汤最胜，盗汗当归药有灵。
经云：卫气者，所以温肌肉，充皮毛，肥腠理，司开阖也。疮疹之出，卫气最甚，故收靥之后，卫弱为汗出也。汗常出者谓之自汗。睡著出汗而醒则乾者，谓出盗汗。用：
●当归汤
人参　当归　黄耆（炙）　甘草（炙）　黄连（炒）　桂枝
水煎服。
热热浑身汗不休，肤濡发润亦堪忧，
卫中气弱常中热，若传亡阳治不瘳。
痘后缘何吐衄侵，只因毒甚血狂奔，
要他血止宜清血，不止终为薤露人。
凡痘收靥之后，忽然鼻衄不止者，血出于肺也。吐血不止者，血出于胃也。尿血不止者，血出于小肠也。屎血不止者，血出于大肠也。皆因毒入于中，迫血妄行，急用：
●凉血地黄汤
黄连　归尾　生地　玄参　甘草　山栀仁
鼻血加片芩、茅花。
吐血加石膏、知母、童便、香附。
尿血加木通、滑石。
屎血加秦艽、槐子、荆芥穗。
血不止者加蒲黄、藕节、侧柏叶。
水煎服。不止者，必死之候也。
血在身中莫妄行，火邪迫血血离经，
鼻中细出堪调理，屎尿中来祸不轻。
痘后缘何忽吐蛔，只因内热又常肌，
但闻食臭虫斯出，呕吐心烦急早医。
蛔动如从吐利中，必从肠胃热邪攻，
若闻鼻血虫应出，此属虚寒勿妄攻。
伤寒吐蛔责之脏寒，痘疹吐蛔责之里热，由热气怫郁于里，又不能食，虫无所养，为热所逼，但闻食臭，即涌出者，用：
●黄连止蛔汤
黄连　黄柏　乌梅肉　人参　白术
水煎服。若不治，则虫食脏肛而为狐惑之死症矣。
痘后缘何发口疮，只因辛热助诸强，
牙龈臭烂防穿颊，唇口生疮怕哑张。
凡痘疮后牙龈生疮，时时出血者，谓之牙宣。呼吸息露，谓之息露。此走马疳也，由热生阳明少阳，用蚕蜕散敷之。
枯矾（二钱）　尿桶垽（刮，以火煅，令白，二钱）　五倍子（二钱）　蚕蜕（烧灰，一钱）
共为末，先以米泔水洗，用蛴螬虫翻转，蘸水洗净，败血后，以此药敷之。
又如唇肿面浮，鼻穿颊破，炎喉烂肉，饮食不出入者，不治。
又如唇口生疮破烂，上唇有疮，虫食其脏，谓之狐。下唇有疮，虫食其肛，谓之惑。由热在内，虫无所食，不肯吐出，内食脏腑及肛，而外见于唇也。其人如睡，默默不欲食，其声哑嗄，谓之狐惑。用：
●黄连除䘌丸
黄连（二钱）　芦荟（一钱二分）　使君子（炒，二钱五分）　芜荑（一钱五分）　乾蟾（炒，一钱二分）　川楝子肉（二钱）　夜明砂（一钱二分）
共为末，将乌梅肉洗去黑水，杵膏和丸，米饮送下。
如唇落鼻崩，牙脱无声者，不治。
如舌上生疮赤者，谓之赤口疮，此热在心脾二经也，用阴阳散治之。
黄连（二钱）　乾姜（一钱）
共炒，研末，用地鸡擂水，洗净后敷此药。
白者名曰口疮，一名鹅口疮，此热在心肺也。用：
●朱矾散
朱砂（二钱）　白矾（二钱）
共研为末，先用鹅涎洗之，后敷此药。通以洗心散主之。
黄连　归梢　生地　大黄（酒洗）　麻黄　木通　薄荷　甘草　（加）桔梗　连翘　牛蒡
灯心引，水煎服。
痘后缘何不发肌，只因气血两相亏，
平和丸散常宜服，不可偏寒气血兮。
凡人素常肌肥，痘后羸瘦，虽能饮食亦不能发肌肤者，乃气血虚故也。治之能兼阴阳，不可偏胜。偏阳则伤血，偏阴则伤气。阴日服：
●参苓白术散
人参（二钱）　白术（二钱）　白茯苓（二钱）　陈皮（二钱五分）　山药（一钱二分）　木香（一钱三分）　神麴（炒，一钱二分）　青皮（一钱二分）
若泻，加诃子（一钱二分）。
共为末，汤浸蒸饼为丸，米饮送下。
阳日服：
●当归益荣丸
当归（二钱）　川芎（二钱）　黄连（钱半）　芦荟（二钱二分）　使君子肉（一钱二分）
共为末，汤浸，蒸饼为丸，米饮送下。
痘后缘何怪症多，详审从来犯若何，
汤丸饮食风寒事，须寻根底处消磨。
痘后生病，不从痘疹中来者，谓之怪症，必详问曾服何汤丸，啖何饮食，感冒风寒有无，即从犯处治之。
痘后浑身皮肤娇，调理提防要谨牢，
水湿风寒宜避忌，洗拭撏抓祸莫饶。
痘后腹中最易伤，辛生冷热莫轻尝，
若贪口味浑无忌，犯却中和变内伤。
此二条言收后调理之法。在外也皮肤薄嫩易于感冒，若不避风寒暑雨，梳洗撏掐，则致于痈肿者有之，生疮癣者有之。在内也肠胃虚弱难于克化，若不分生熟软硬，寒热温凉，则成膨胀者有之，至于泻痢者亦有之。可不慎与？
〔又、附二十一条〕
—凡收靥以后，皮肉尚嫩，脏腑尚虚，要避风寒，不宜洗澡，常节饮食，不可过于饥饱也。
—凡收靥以后，有犯风寒雨湿洗浴，以致四肢头面浮肿者，此风湿也，加减胃苓汤治之。如作热遍身汗出如水者，此虚气中风，补中益气汤加苍术、官桂治之。如大热作渴虚汗者，白虎汤加苍术治之。身不热而自汗者，补中益气汤治之。
—凡收靥以后，有伤食腹痛者有之，用脾积丸下之无害，下后便以四君子汤加消导药治之。如伤饮食者，并身作热者，三黄丸下之，更以四君子汤加消导药同调之。
—凡收靥之后，调治亦紧，无因而作热者，审其脉若洪数者，黄连解毒汤加升麻葛根治之。如迟缓者，是虚热也，补中益气汤主之。
—凡收靥之后，痢作大热，鼻血不止者，芩连栀子饮治之。
—凡收靥之后，痢下鲜血，里急后重者，先以三黄丸下之，次以香连丸调之。
—凡收靥之后，忽然咳嗽者，此乃感冒风寒，以参苏饮治。如不退，只以玉液丸调之。
—凡收靥之后，大热，两目如火，身发斑者，此馀毒归心也，消斑青黛饮治之。
—凡收靥之后，肢节肿痛作热者，此馀毒归胆也，内服十宣散，外用紫金丹涂之，又附一方在紫金丹方下。
—凡收靥之后，两目红肿者，此馀毒归肝，密蒙花散治之。
—凡收靥之后，其目红活，失于医治，以致珠有白翳者，加味穀精草散治之。
—凡收靥之后，咳吐脓血者，此馀毒归肺，清金散治之。
—凡收靥后，小便出血者，此馀毒归膀胱，八正散治之。
—凡痘已收靥，大便出脓血，无腹痛后重者，此馀毒归于大肠，黄连解毒汤加槐角、升麻治之。屎后腹痛者，黄连解毒汤加大黄（酒炒）治之。
—凡收靥后，作热，口生疱者，此心热也，黄连解毒汤治之。
—凡收靥后，齿生走马疳者，先将米泔水洗过，后以文蛤散搽之。（又方在下。）
—凡收靥后，遍身生疮生脓疱者，此名痘风疮，内服胡麻丸，外灸风池穴、血海穴、曲尺穴各三壮，断根之效。
—凡收靥后，脚软不能行者，此血虚不养筋也，四物汤加牛膝、续断、防风、川萆薢、薏苡仁治之。
—凡收靥后，睡不醒者，四物汤加酸枣仁汤治之。
—凡收靥后，四肢瘫痪不能动者，此血虚成风也。若不治恐成废疾，用羌活丸治之。
—凡收靥后，心常恐惧，闻人声即惊者，温胆汤治之。
●加减胃苓汤
猪苓　泽泻　白术　赤茯苓　官桂　五加皮　厚朴　陈皮　甘草　防风　藁本　桑白皮　羌活　人参
灯心引，水煎服。
●补中益气汤
人参　甘草　黄耆　当归　柴胡　升麻　陈皮　白术
水煎服。
●白虎汤
石膏　知母　甘草
水煎服。
●三黄丸
黄连（三钱）　黄芩（三钱）　大黄（酒炒，三钱）
共为末，炼蜜为丸，姜汤送下。
●芩连栀子饮
黄芩　黄连　栀子　桔梗　甘草　生地　柴胡　川芎　赤芍　升麻
水煎，取茅根汁一锺，入内同服。
●香连丸
黄连（去芦，二十两，用吴茱萸十两同炒至赤色，不用茱萸）　木香（四两，不见火）
共为末，醋糊为丸，如梧桐子大，每服二十丸，空心，米饮送下。
●玉液丸
方见前。
●消斑青黛饮
黄连　甘草　知母　石膏　柴胡　升麻　山栀仁　玄参　人参　青黛　生地黄
竹叶引，水煎。
●紫金丹
见原本方。
●又方
雄黄（五分）　铅粉（三分）　槟榔（一个）
共为末，鸡蛋黄煎出油调搽。
●密蒙花散
人参　荆芥　当归　赤芍　川芎　密蒙花　藁本　黄芩（炒）　蝉蜕　升麻　白蒺藜　栀子仁　石决明
水煎服。
●穀精草散
蝉蜕　密蒙花　白蒺藜（炒，各等分）　穀精草
共为末，用獖猪肝一片，以竹刀切成路，擦药于内，丝线扎定，煮熟，量儿大小与之。
●清金散
茯苓　陈皮　甘草　知母　贝母　桑白皮　桔梗　杏仁　前胡　黄芩　栀子　地骨皮　枳壳　胆星　款冬花　马兜铃　青木香
水煎服。
●八正散
车前草　瞿麦　滑石　萹蓄（俗名刷扫菜）　栀子仁　大黄（面煨）　甘草　木通
水煎服。
●文蛤散
五倍子（炒焦，一钱）　铜绿（五分）　蚕退纸（一钱，烧灰）
细研，搽牙。
●人元散
用小儿天盖骨，火烧存性，研为末，擦牙。
●胡麻丸
照旧方。
●羌活丸
羌活（密节者，一钱）　当归（一钱五分）　川芎（一钱二分）　萆薢（二钱）　防己（一钱五分）　薏苡仁（炒，一钱五分）　虎胫骨（用前爪短节者，酥油炙焦，一钱）
以上七味，共为末，炼蜜为丸，汤水送下。
●温胆汤
陈皮　甘草　枳实　半夏　竹茹　石菖蒲
生姜引，水煎服。


卷之十三  ——————————————————————————————————————————————————————————————————————————————————————————

麻疹骨髓赋  ***************************
麻疹之症，宜用清凉。解毒而已，其症属火。疹虽胎毒，多带时行。气候暄热非令，男女传染而成。其发也，与痘相似；其变也，比痘匪轻。愚夫愚妇每视为泛常，若死若生总归于天命。不知毒起于脾，热流于心。始终之变，肾则无症；脏腑之伤，肺则尤甚。闭门问途，不如路中寻径；扬汤止沸，不若灶内抽薪。
初则发热，亦似伤寒。目出泪而不止，鼻流涕而不干。咳嗽大急，烦躁难安。以火照之，隐隐皮肤之下；以手抹之，濈濈肌肉之内。其形如疥，其色若丹。随出随没，乍隐乍见。根窠若肿兮，疹而兼瘾；皮肤如赤兮，疹似夹斑。似锦而明兮，十有九效；如煤而黑兮，百无一痊。疹毒最重，治法不同。微汗常出，热势越而不流；清便自调，毒气行而无壅。腠理怫郁兮，即当发散；肠胃秘结兮，急与疏通。苟视大而若细，恐变吉而为凶。放衄不必忧，邪从衄解；利血不必止，毒以利松。所喜者，身中清凉；可畏者，咽中肿痛。饮水不休，法在生津养血；饮食欲减，方须救胃平和。
且如出之太迟，发表为贵；出之太甚，解毒堪宜。毋伐天和，常视岁气。寒气凛凛，毒气郁而不行；火热炎炎，邪气乘而作疠。或施温补，勿助其邪；若用寒凉，休犯其胃。制其过，但取其平；诛其暴，必欲其正。远寒远热，阴阳之胜复不齐；责实责虚，人品之强弱或异。
防风荆芥，散腠理之留邪；升麻葛根，解荣卫之蕴热。人参养气，地黄凉血。黄连入心而泻火，黄芩入肺而定咳。玄参石膏，治邪火之浮游；栀子连翘，开恶毒之郁热。瓜蒌润肺止渴，须合麦冬；知母生津降火，必同黄柏。芍药治乎腹痛，白术止乎脾泻。溺若涩兮苓通，咽常痛兮甘桔。心神惊妄兮，镇以辰砂；脏腑秘结兮，利以大黄。牙齿生疳，文蛤配乎马涧；咽喉若瘴，射干助以牛蒡。五味杏仁，治喘气之吤吤；薄荷竹叶，解肤热之洋洋。火烧人屎，蜜炒麻黄。发疹毒之出现，令邪气之舒张。枳实山楂，治食积而化毒；兜铃地骨，清肺热以回疮。疮形既出，将息甚难。坐卧欲暖，饮食宜淡。
风寒若受兮，为肿为热；咸酸不禁兮，为咳为喘。异气纵感，变症宜参。便多脓血兮，仓廪血热；咳多涎沫兮，华盖易寒。口烂唇裂，心火之病未退；皮焦发藁，荣卫之液将干。苟不详于临证，何以见其折肱。
治此变证，各有奇方。身热不出，柴胡合乎四物；口疮若甚，甘桔对乎三黄。消肿定喘兮，葶苈助效；化痰止咳兮，顺气为良。气血已虚，八物增损而可饮；水穀不纳，二陈酌斟以堪尝。痢血兮，香连丸去豆蔻，而加陈皮黄柏；咳血兮，五拗汤去麻黄，而加茅根地黄。此疹科之治法，继痘科而再详。

麻疹西江月  ***************************
麻疹俗乎麻子，盖因火气熏蒸，遍身红点朱砂形，发自心脾二经。最忌黑斑死证，最宜赤似朱蚊，大都治法喜凉清，不可辛甘犯禁。
疹子因何咳嗽，只因肺与心连，肺经被火苦熬煎，以致咳嗽气喘。治要清金降火，不宜误用辛甘，譬如包子蒸笼燃，只要气松火缓。
疹子如何辨认，分明状似伤寒，此多咳嗽有红斑，喷涕眼中水现。或见腹中疼痛，或时吐泻相兼，疹家吐泻不须安，正要毒除热散。
疹与痘疮异治，二家不可同方，痘宜温解疹清凉，又要现形为上。若受风寒不出，其间凶险难当，急宜发散保平康，切怕神昏腹胀。
凡遇疹未出现，详看天令如何，假令日暖又风和，败毒荆防堪可。若是时行疫疠，芩连消毒宜多，用心调理救沉疴，坐井观天莫学。
且看荆防败毒，此为发散仙方，荆芥防风生地黄，酒炒芩连二样。桔梗人参甘草，连翘升麻牛蒡，玄参酒柏妙真良，竹叶水煎停当。
又有芩连消毒，散火解毒尤佳，芩连栀子及升麻，桔梗甘草多把。石膏人参知母，连翘蒡子红花，引用竹叶要多加，此个方儿无价。
若是发散不出，令人真个忧疑，麻黄酒蜜炒如煤，栀柏芩连一例。更著大黄酒炒，连翘蒡子相宜，石膏蝉蜕红花子，不效命离尘世。
如见出时紫黑，此般今古多凶，急求人屎路归东，火烧存性取用。细研酒调吞下，须臾黑色变红，若还依旧黑朦胧，劝你心肠休用。
疹子现形发热，常时只用化斑，石膏甘草及人参，桔梗连翘灵验。若是毒多热甚，芩连消毒为先，大便秘结大黄添，务令微通数遍。
疹子类多咽痛，火邪熏灼无他，连翘甘桔要多加，射干蒡子煎罢。外用十宣妙散，吹喉休要吁嗟，假如见效莫争差，消毒芩连妙也。
疹子再兼泄利，预先用药调医，泄时减桂五苓宜，加上甘草滑石。如是痢兼赤白，香连丸子相随，大端痢止便为奇，不效令人疑忌。
疹咳声声气促，只消降火清金，黄芩栀子赤茯苓，桔梗石膏一定。知母人参地骨，瓜蒌麦冬杏仁，玄参蒡子妙如神，竹叶将来作引。
疹后须防四症，不治常致误人，遍身馀热欠清宁，咳嗽连声牵引。牙齿疳生走马，痢下赤白难禁，各求方法慢品论，才是医中之圣。
为何身间壮热，只因馀毒留连，金花丸子是灵丹，栀子芩连龙胆。郁金雄黄解毒，灯心地骨汤吞，若还脾弱热绵延，集圣胃苓任选。
咳嗽频频不止，或因不禁酸咸，又如火毒肺家延，尤恐胸高气喘。体实兼行葶苈，神虚清肺神丹，如斯调理保平安，莫向风波弄险。
葶苈丸除肺热，杏仁防己葶苈，牵牛莱菔子相随，枣肉捣成为剂。清肺神丹降气，盐水煮焙陈皮，芩连甘草杏仁泥，苏子稀糊为最。
口齿生疮臭烂，此名走马凶疳，金花丸子好求安，外用除疳妙散。先取尿桶白涧，火烧白色如盐，五倍铜绿退纸蚕，砒枣烧成黑炭。
赤痢下时鲜血，黄连柏叶槐花，枳壳荆芥穗同加，痢止血除才罢。白痢茱萸滑石，糯根枳壳升麻，乌梅取肉作丸佳，赤白香连可下。
四疾更防死证，临门休得殊差，儿多体热瘦如麻，咳嗽面青声哑。走马唇齿肉落，痢疾噤口吁嗟，此般即是死冤家，不可骑牛作马。
俗名麻子者，火疹也，治法与痘不同。盖痘之治，药有温有凉，若麻疹则惟有清凉解毒耳。
麻疹之症面必红，咳嗽喷嚏鼻流脓，
眼泪汪汪如哭状，莫作伤寒一样功。
麻子未出用荆防，升麻乾葛炒牛蒡，
知母桔梗同国老，薄荷石膏多用良。
麻子出甚用桔甘，石膏知母加人参，
麦冬去心牛蒡炒，竹叶同煎名化斑。
麻后咳嗽仍不退，清肺散子调竹沥，
潮热人参麦门冬，木通知母甘草炙。
生地黄与地骨皮，解热清心又清肺，
若变痢疾同香连，走马疳疮文蛤最。
●荆防败毒散、化斑汤、凉膈散
此三方乃麻疹中之圣方也。
麻子若不出，荆防攻毒先。
咳甚宜清肺，热多用化斑。
凡麻疹未起发时，喷嚏咳嗽，惊悸多啼，面红，两目含水，或身痛腹疼，是其症也。治法当以辛甘苦寒之剂，辛甘发表，苦寒解里，使毒散也，用前荆防败毒散。
凡疹初发热作渴，白虎汤神效，加麦冬。
凡疹初发热作泄者，用猪苓汤主之。
猪苓　泽泻　赤茯苓　滑石　甘草　阿胶
凡疹发热，一二日即出，初如蚊迹，次如朱砂，点小粒大，红色斑色见根窠，切忌温补，惟以清凉解之，庶免误耳。
凡疹既出，色红者吉，赤者重，黄者危，黑者死。
凡疹既出，其热即退，随出随收，其期不出三日。假令今日子时出，明日子时收尽，又热又烦又渴，而再出者，三日始定。如出而不收者，有郁遏不能出，此凶者也。
凡疹当出而过期不出者，反见烦躁闷乱，腹胀气喘，手足冷者，不治。
凡疹当出不出，而无他症者，先服荆防败毒散，用苎麻煎汤，就以苎麻遍身刮之，其疹即出见。如再不出者，急用向东行犬屎尖，火烧存性，温水调服，疹即涌出。
凡疹当出，参差不齐，即以黑芝麻擂冷水服之。
凡疹既出，延绵不收，此火郁也。用：
●芩连化毒汤
黄连　黄芩　红花　石膏　升麻　牛蒡子　玄参　贯众　卷豆　甘草　桔梗　栀子
水煎服。
凡疹出太甚无他症者，服化斑汤。（即白虎汤加人参。）
凡疹既出作渴者，用白虎汤和益元散服，加辰砂一钱（研）服之。
凡疹既出作泄者，用猪苓汤。如不效，用豆蔻丸止之。
凡疹既出作衄者，用芩连栀子饮。
凡疹大小便不通，用凉膈散。
●凉膈散
连翘　栀仁　大黄　薄荷叶　黄芩　甘草
凡疹既出，汗出如水者，不必服药，正欲其火发散也。凡疹已见形，有咳嗽者，不必服药，此正病也。
凡疹见形，传染成痢疾者，不问赤白，先以三黄丸下之，后以香连丸调之。
凡疹见形，馀热不退，用：
●知母石膏汤
知母　石膏　人参　麦冬　甘草　玄参　加竹叶
水煎服。
凡疹见形而咳不止，又带血者，用：
●甘桔汤
桔梗　甘草
呕血者加软石膏。
水煎，入茅根汁一锺服。
凡疹见形，咽喉肿痛者，用：
●射干鼠黏子汤
射干　牛蒡子　甘草　桔梗
水煎服。
凡已见形有走马疳者，以米泔水洗文蛤散搽之。
凡疹子用药，只依前法调之，不可轻易妄投汤药。
凡疹初收，要避风寒，勿食煎炒、荤腥、酸咸之物，宜淡滋味，至一月可少与鸡鸭肉食之物。若食荤太早者，外毒虽泄，内毒复萌，再出者有之，或屡出者亦有之。若误食酸咸则增痰咳，迟延日久而难愈也。若误食煎炒则生热毒，或变馀热。冒触风寒者，或咳而加喘，或生壮热，或成疟疾，变症百出，难以治矣。
