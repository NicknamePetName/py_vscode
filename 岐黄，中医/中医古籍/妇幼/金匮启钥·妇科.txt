

卷一  ——————————————————————————————————————————————————————————————————————————————————————————

寒热论（附：尼师寡妇寒热　并附恶寒）  ***************************
大易之数，吉居其一，而凶悔吝三，洛书之数，福止有五，而极即有六。人生光被之下，饮食愆和，寒水侵灾，百病生焉。是人之病者多，而病于寒热者尤多。求其能治寒热，十不获一者何？盖以原有阴阳之分异，寒温之时迁，且男女之有别。今时业医者不察，总以百病寒生，而况于寒热者乎，即称师者以此为衣钵，而游门下者，亦奉若神明。故凡治病，外亦服为切脉，要不过掩主人之耳目，彼实有先人不播者在焉。一遇寒热，而实非表也，先或有有识者，从温其里可谓得矣。虽药方未至，主家信亦不笃，而请若辈，鲜不以闭表为词。即彼先自经手者，亦无异术，动辄以五积散、九味羌活汤，此初彼继，展转而不已。发于阳者倖免，根于阴者，不惟无效，势必虚阳上鼓，唇乾舌燥，水极似火，彼反谓邪热入里，反进白虎、凉膈，危若朝露。而体强者，犹多延数日。气喘大汗伊始，改寒凉而进参、附等药，杀人多矣。予每再四图维，不得不为之晰辨。盖寒热一证，有表亦有无表，无表属阴证，表即阳证，且表中又有阴阳之异辙。果有表也，不得不行疏解，春用桂枝汤，或用小柴茯苓补心，亦合宜也。夏用六和加柴胡，秋用升阳益胃，冬用调营养卫，此治四时有表而属阳证者也。如阴分虚难解，补阴益气。元气下陷，补中益气。阳气若亏，二方中均加姜、附。气血俱虚而兼表，重大温中饮加附子。此治有表而属阴证者也。且《内经》曰：阳不足则先寒后热，阴不足则先热后寒。故寸口脉微，名阳不足，则阴气上入于阳中，宜补中益气汤。尺脉微弱，名阴不足，则阳气下陷入阴中，宜益阴肾气丸。此分阴弱阳微，即有寒热，不可作表治，而止可从温里也。若愤怒动肝火，小柴胡汤。时作寒热，或晡热内热，大骨皮散。寒热往来，七宝汤。寒热体瘦，肢节疼痛，口渴心烦，不思饮食，柴胡汤。此又治寒热而属阳证者也。气血两虚，八珍汤。真寒假热而兼腹泻，附子理中、八味地黄丸。此治真寒假热而属阴经者也。（尼寡）夫寒热发于尼师寡妇者，治法又有异焉。盖此两种寡居独处，孤阴而无阳，欲心萌而多不遂，是以阴阳交争，乍寒乍热，全类温疟，久则为劳。若肝脉弦出鱼际，用小柴胡加生地，送下生地黄丸。血虚，佐以四物汤。怒动肝火而兼寒热者，佐以加味逍遥散。若亏损肝经而寒热者，佐以八珍汤。亏损元气而寒热，佐以补中益气。若兼郁伤脾气而寒热，佐以加味归脾汤。此治尼师寡妇之法也。（恶寒）呜呼，岂特寒热证有阴阳，即恶寒之证，亦有阴阳。发热而恶寒者，发于阳。无热而恶寒者，发于阴。发于阳者，脉必浮紧，宜表散，或用桂枝汤，或用大温中饮。发于阴者，脉必沉细，宜温里。上焦则用附子理中汤，中焦二气丹，下焦八味丸。此阴证又分三焦而治之也。不宁惟是，惰怠嗜卧，阳不能伸，升阳益胃汤。劳伤形气，无阳以护卫，补中益气。饮食伤脾，元气亏损，六君子。若加烦躁妄言，或欲饮水，则加姜、桂。体倦烦渴，头痛自汗，补中益气加麦冬、北味。如此分阴分阳，是证即明，而治亦精。纵神而明之匡乎人，大略不外乎此。亦吾儒佐公相，燮阴阳，赐福之道也。
〖证治歌〗
自来寒热病由生，表里阴阳要辨明。先寒后热阳不足，先热后寒阴不胜。解表四时宜择用，春用茯苓以补心（汤）。桂枝汤好宜煎服，小柴胡散亦通融。夏用六和柴（胡）可人，秋取升阳益胃功。冬用调营养胃（汤）好，各随时令以调停。阴分有亏难解散，补阴益气（煎）药方新。元亏补中仍益气（汤），阳弱二方姜附增。气血两亏兼有表，大温（中饮）加服不嫌辛。阴入阳兮补中（益气）妙，阳陷阴兮（益阴）肾气（丸）灵。因怒小柴（胡）汤对证，晡热内热（大）骨皮（散）循。体羸节痛柴胡散，寒热往来七宝（汤）珍。气血两虚需药补，八珍汤服效如神。真寒假热呕兼泻，附子理中（汤）八味（地黄丸）同。寡妇尼师寒热病，孤阴欲动是原因。小柴胡饮加生地，生地（黄）丸吞妙绝伦。日久血虚宜四物，怒伤加味逍遥平。肝经亏损八珍进，亏损元气投补中（益气汤）。郁伤脾气用何药，加味归脾汤最工。恶寒亦有阴阳异，阳证脉从浮紧分。解表桂枝汤可用，更有良方号大温（中饮）。脉沉而细为阴证，温里三焦又不同。上用附子理中妙，中焦二气丹最精。下焦八味地黄好，古法多条再辨明。阳气不伸多嗜卧，升阳益胃阳能伸。劳伤形气无阳护，惟有补中益气（汤）淳，饮食伤脾元气弱，培补汤宜用六君。烦躁妄言思饮水，须加姜桂可回春。体倦渴烦头痛汗，补中（益气汤）加（北）味与麦冬。从兹寒暑备不忒，颐养天和保大真。
〖脉〗
左关浮紧是风邪，宜发散。沉细而紧亦是风邪，但在阴分，宜温中发表。沉细而弱是里寒，宜温补。浮缓而虚亦是里寒，宜温补。寸口弱是阳不足，尺部微是阴不足。尼寡肝脉弦长而出鱼际，有欲未遂。
〖方〗
●桂枝汤　治太阳中风，阳浮而阴弱，发热头痛，自汗，恶风恶寒，鼻鸣乾呕。阳明病，脉迟汗多出，微恶寒者，表未解也，可发汗。
桂枝　白芍　生姜　大枣　炙草
上方舒氏阳虚加附子，阴虚加熟地。水煎热服。须臾食热粥，以助药力。取微汗，不可令如水淋，汗出病瘥。证犹在者，更服。
●小柴胡汤　治伤寒中风，少阳证，及妇人经行，寒热往来，热入血室。
柴胡（四钱）　半夏（二钱）　人参（一钱）　甘草（二钱）　黄芩（钱半）　生姜（二钱）　大枣（二枚）
上水煎服。加栀、丹，名加味小柴胡汤。
●六和汤　治夏月饮食不调，内伤生冷，外伤暑气，寒热交作，霍乱吐泻及伏暑烦闷，倦惰嗜卧，口渴便赤，伤酒等证。
砂仁（一钱）　藿香（钱半）　厚朴（一钱）　杏仁（去皮尖，钱半）　半夏（二钱）　白术（三钱）　赤苓（二钱）　甘草　人参　扁豆　木瓜（各一钱）
上加姜枣煎，伤暑加香薷，伤冷加紫苏。
●升阳益胃汤　治脾胃虚弱，惰怠嗜卧，时值秋燥令行，湿热方退，体重节痛，口苦舌乾，不思饮食，食不知味，大便不调，小便频数，兼见肺病淅洒恶寒，悻悻不乐，乃阳气不升也。
黄耆　人参　炙草　半夏（各一两，脉涩者勿用）　白芍（炒）　羌活　独活　防风（各五钱）　陈皮（四钱）　茯苓（小便利不渴者勿用）　白术（土炒，一两）　泽泻（不淋勿用）　柴胡（三钱）　黄连（二钱）
上每服三钱，姜枣煎。
●补阴益气煎　治劳倦伤阴，精不化气，或阴虚内乏以致外感不解，寒热阂疟，阴虚便结不通等证。凡属阴气不足，而虚邪外泄者，用此升散，无不神效。
人参（一二钱）　当归（二三钱）　山药（酒炒，二三钱）　陈皮（一钱）　熟地（三五钱或一两）　炙草（钱半）　升麻（五六分，火浮于上者不可用）　柴胡（二三钱，如无外感者不必用）
上加姜煎，食远温服。
●益阴肾气丸　治肾虚目昏，阴虚恶寒发热。
熟地（二两）　山药　山茱肉　丹皮　当归　五味　柴胡（各五钱）　茯神　泽泻（各二钱半）
上蜜丸朱砂为衣。
●茯苓补心汤　治虚热，及吐衄便血，及虚实表里兼治之剂。
人参　紫苏　乾葛　前胡　半夏（姜汁炒）　茯苓　陈皮（去白）　枳壳　桔梗　木香　熟地　白芍　当归　川芎　甘草
上姜枣水煎服。
●大骨皮散　治血风气虚，时作寒热，或晡热内热。
柴胡　地骨皮（各一两）　桑皮（炒）　枳壳（面炒）　前胡　黄耆（炒。各七钱半）　茯苓　五加皮　甘草　人参　桂心　白芍（各五钱）
上每服三五钱，姜煎温服。
●七宝汤　治寒热往来。
防风　知母（去毛）　生地（各五钱）　柴胡（去芦）　秦艽　炙草　前胡（去芦。各二钱半）
上每服五钱，加人参三分，煎热服。
●柴胡散　治妇人寒热体瘦，肢节疼痛，口乾心烦，不思饮食。
柴胡　赤芩　黄耆　白术（各一钱）　麦冬（去心，二钱）　鳖甲（醋炙，三钱）　人参　地骨皮　桔梗　枳壳　生地　桑皮　赤芍　甘草（各五钱）
上加生姜三片煎服。
●调营养胃汤　治妇劳伤气，致外邪乘入，恶寒发热。
黄耆（蜜炙，三钱）　人参　炙草（各一钱）　白术（土炒，三钱）　陈皮（一钱）　当归（一钱）　升麻　柴胡（各五分）　羌活（一钱）　防风（钱半）　生地（二钱）　细辛（五分）
上姜三片，枣二枚，水煎热服。
●大温中饮　治凡患阳虚伤寒，及一切四时劳倦、寒疫阴暑之气，身虽炽热，时犹畏寒，即在夏月亦欲衣被覆盖，或喜热汤，或兼呕恶泄泻，六脉无力，肩背怯寒，邪气不能外达。此元阳大虚，正不胜邪之候。若非峻补托散，则寒邪日深必致不治，温中即可散邪，即此谓也。
熟地（三五七钱）　白术（二三钱）　当归（二五钱。如泄泻不可用，或以山药代之）　人参（三五钱，或不用）　炙草（一钱）　柴胡（二三四钱）　乾姜（二三钱，炒炮，或用煨生姜三五片）　麻黄（一二钱）　肉桂（二钱）
上水煎温服，取微汗，如气虚加黄耆二三钱，如寒甚阳虚，加熟附片一二钱，头痛加白芷、细辛、川芎。阳虚气陷，加升麻。肚腹疼痛泄泻，少减柴胡，加防风、细辛亦可。
●附子理中汤　治中寒腹痛，呕吐泻痢，身痛，四肢拘急。
白术（土炒，二两）　人参　乾姜　炙草（各三钱半）　附子（炮，一两二钱）
上水煎，温分二服。
●补中益气汤　治元气不足，清阳下陷，中气亏损，妇人劳伤大动，故令经病。
黄耆（蜜炙，三钱）　人参　炙草（各一钱）　白术（土炒）　陈皮（各二钱）　当归（二钱）　升麻（酒炒）　柴胡（酒炒。各八分）
上加姜枣，水煎温服。
●六君子汤　治气虚有痰，脾虚肺弱，饮食不思。
人参　白术（土炒）　茯苓（各三钱）　炙草（一钱）　陈皮（钱）　半夏（钱半）
上加姜枣，水煎服。
●四物汤　治一切血虚，妇人经病。
当归（酒洗）　生地（各三钱）　芍药（酒炒，二钱）　川芎（钱半）
●八珍汤　治妇人气血两虚致经行乖乱。
人参　白术　茯苓　熟地　当归　川芎　白芍　炙草
上加姜枣，水煎温服。
●八味地黄丸　治相火不足，虚羸少气，王冰所谓益火之原，以消阴翳也。尺脉弱者宜之。
熟地　山药　茱萸　丹皮　茯苓　泽泻　附片　肉桂
●生地黄丸　治师尼、寡妇乍寒乍热，肝脉弦长而出鱼际。
生地黄（一两，酒拌杵膏）　秦艽　黄芩　硬柴胡（各五钱）　赤芍（一两）
上为细末，入地黄膏，加炼蜜少许，丸如桐子大，每服三十丸，乌梅煎汤下，日进二服。亦治室女。
●加味逍遥散　治血虚烦热，月水不调，脐腹胀痛，痰嗽潮热。
当归　白术　白芍　柴胡　茯苓　炙草
上加煨姜、薄荷叶煎服。薛氏加山栀、丹皮，名八味逍遥散，即加味逍遥散。
●加味归脾汤　治思虑过度，劳伤心脾，发热体倦，食少不眠。脾虚不能摄血致血妄行，妇人经带。
人参　白术（土炒）　茯苓　枣仁（炒）　龙眼肉（各三钱）　黄耆（炙，二钱半）　当归（酒洗，钱半）　远志（一钱）　木香　炙草（各五分）　山栀（炒）　柴胡（炒。各一钱）
上加姜枣，水煎服。除栀子、柴胡，正归脾汤。
●二气丹　治虚寒积冷，小便不禁。
硫黄（制，研细）　肉桂（各二钱半）　乾姜（炮）　朱砂（研为衣。各二钱）　附子（制五钱）
上以面糊丸桐子大，每服二十丸，空心盐汤下。
●柴胡白虎汤　治表里有热，暑嗽喘渴。
石膏　知母　甘草　糯米　柴胡　半夏　黄芩
上先煮石膏数十沸，后入诸药煎，温服。
●八味丸　即八味地黄丸。
〖附：案〗
一妇忽恶寒耳鸣，以升阳益胃汤二剂，寒退，但耳鸣未平，继进柴胡吴茱萸汤，耳鸣亦愈。
一妇初夏，每日如时，先寒后热，头晕体倦，不思饮食，难起，咳嗽，大汗，痰鸣气上。人以为疟，予曰：非也。今六脉浮洪五六至，略按则无，此阴阳两败之证也。且汗大甚，恐将脱也。旋进大剂六脉回阳饮加北味、上桂，配人参二钱，两剂如故，脉浮略收，中按亦有。后以七福饮加附子、炮姜、防风、麻黄根，以黄耆一两令代参。大补元煎，加上桂、附子、北味，均用大剂。日服一剂，但体素中寒，二剂均用熟地，恐难饮食，进七福饮，内用首乌，服至五六日微松，服至半月，寒热减半，诸证亦松，服至月馀，寒热尽退，两月愈。
一妇忽恶寒，胃痛，呕吐，耳鸣，进大剂姜附六君子加砂仁、香附、良姜，服四剂，呕吐平，后以理阴煎大剂，加山药、枸杞、枣皮、北味、上桂、附子、鹿胶，日服一剂，至月馀愈。
一妇每日值上午恶寒，一时先热，别医已治月馀，未愈。予切其脉，一息四至不足，显是阳虚，而午前心脾管事，反恶寒正是阳病阴重，阴阳各循其分也，以寿脾煎加附子，二剂愈。

血风劳客热论  ***************************
执技以事上，惟医术为难精。此郑氏所以谓医非小可耳。审是苟不能旷览群书，不独理深而莫窥其奥，即古人所立病名亦不能顾名而知义矣。如妇人血风劳证，浅见者鲜不以瘛瘲等证黍合而名之也。不知原因气血素虚，内挟宿冷，外感风邪，致使阴阳不和，面黄肌瘦而四肢疼，寒热腹痛而经络涩，月水或来而或断也。又有产后未满百日，保护有疏，百脉枯竭，致劳伤日久而不瘥，则变寒热往来，饮食减少，肌肤惟羸，遇经水当至，胸背拘急，手足疼痛，身体烦热，头目皆眩，此谓之曰血风劳，即血虚之所致也。故发热身痛，头目昏而盗汗，唇颊赤而心忡。合究治法，月经或不调者，人参荆芥散。寒热发渴者，地骨皮散。血虚肌热，不思饮食者，乞力伽散。虚劳不足，身痛恶寒者，黄耆建中汤。至于腰疼背痛，四肢麻木，食减醋心，宜大效油煎散，心忡发热不退则用地黄煎。若因肝脾肾经，心血燥热，痰嗽胸满，一切虚火上炎者，必用六味地黄为主，阳虚则用八味丸。有病名客热者，因体虚而温暖过度，致外热加之，非脏腑自生之热也，故云客热。其状，胸膈虚热，口燥心烦，手足壮热者是。夫所谓客者，客也，如主家之忽来暴客也。宾即触怒主人，主亦不过婉言曲谕，岂有厉声疾呼，大举斧钺，为之伸罪致讨而激怒耶，彼不反言相詈，即毁器泄怒，是热也，而名之以客，意在斯乎。古人命名取意，显示后人不可大发大表，而愈伤其营卫也。即或外邪所侵，不外补中益气加防风、川芎。若肝虚血少，六味地黄丸。胃热饮冷，钱氏泻黄散。胃寒饮热，七味白术散。潮热时热，八珍汤。晡热内热，逍遥散。发热体倦，补中益气。忿怒发热，小柴胡汤。郁结发热，加味归脾。如是用方，则如病以施药，亦何畏虚虚实实，而惟杀人之咎哉。
〖证治歌〗
血风劳证何由作，气血素虚身体弱。宿冷内挟外感邪，面黄肢痛肌羸削。寒热腹痛经断来，劳属血风病亦恶。又有解怀百日中，或疏保护致伤剥。肌肤焦羸热兼寒，经至头昏兼眩目。胸背急拘手足疼，血风劳证亦无错。证有发热一身疼，颊赤心忡盗汗泊。以致月经或不调，人参荆芥散良药。寒热发渴体虚人，地骨皮（散）投如启钥。肌热血虚乞力伽（散），恶寒身痛（黄耆）建中确。腰疼背痛四肢麻，减食醋心大效（油煎散）著。发热无休惊悸多，地黄煎进自宽绰。肝脾肾燥热生痰，虚火上炎六味（地黄丸）酌。阳分亏虚何药良，丸吞八味佔先著。客热病因外热侵，非由脏腑内生烁。若因外感补中（益气）汤，加入芎防自合拍。血少肝虚六味（地黄）丸，胃热饮冷泻黄（散）活。若需热饮胃虚寒，七味白术散宜觉。潮热或生时热蒸，八珍汤进最醇朴。或多内热热晡生，散进逍遥心实获。发热体倦仍补中（益气汤），忿怒发热小柴（胡汤）乐。热因郁结致缠延，加味归脾病渐脱。
〖脉〗
诸部脉虚，左关独浮紧，乃虚夹风邪之侯，沉细而紧，邪在表，均宜先行发散。诸部脉沉，左关更细弱，乃虚寒入里之诊。浮缓而虚，亦寒入里，俱宜即行温补。阳不足者，寸脉更弱，阴甚虚者，尺脉尤微。
〖方〗
●人参荆芥散　治妇人血风发热，身痛头昏，目涩心忡，烦倦寒热，盗汗，颊赤口乾，痰嗽、胸满，精神不爽；或月水不调，脐腹疼痛，症瘕块硬；或时呕逆，饮食不进或因产将理失节，淹延瘦瘁，乍起乍卧，甚即著床。
人参　荆芥穗　生乾地　柴胡　鳖甲（醋炙）　酸枣仁（炒）　枳壳（制）　桂心　羚羊角（屑）　白术（各七钱半）　甘草　防风　当归（酒洗）　川芎（各五钱）
上为细末，每服五钱，姜煎热服。
●地骨皮散　治妇人血风，气体虚弱，寒热发渴。
地骨皮　桑白皮　枳壳　前胡　黄耆（各一钱半）　茯苓　五加皮　芍药　人参（各一钱）　官桂　甘草（各五分）　柴胡（二钱）
上加姜枣煎服。
●黄耆建中汤　治虚劳诸不足，亦治伤寒汗后，身痛，表虚，恶寒，脉迟弱者。
黄耆（蜜炙，一两半）　芍药（六两）　肉桂（三两）　生姜（三两）　大枣（十二枚）　炙草（一两）
上入饴糖一斤，微火解服。
●地黄煎　治妇人血风劳，心忡，发热不退。
生甘地　熟乾地
上等分为细末，用生姜自然汁，和水打糊，丸如梧子大，每服三十丸，地黄汤下，或酒醋汤下，亦可，食后日三服。
●钱氏泻黄散　治脾胃伏火，口燥唇乾，口疮口臭，烦渴易饥，热在肌内。
白芷　防风　升麻　枳壳　黄芩（各一钱半）　石斛（一钱三分）　半夏（一钱）
上为末，酒调服。
●六味地黄汤　治肝肾不足，真阴亏损。
熟地（砂仁拌蒸，八钱）　山茱肉（酒润）　山药（各四钱）　茯苓（乳拌）　丹皮　泽泻（各一钱）
上水煎空心热服，加附、桂名八味地黄汤。
●乞力伽散　治血虚肌热。
白术（土炒）　茯苓　苍术（漂）　芍药（炒）　炙草
上等分加姜枣水煎服。
●逍遥散　治血虚烦躁，月水不调，脐腹胀痛，痰嗽潮热。
当归　白术　白芍　柴胡　茯苓（各一两）　炙草（五钱）
上为㕮咀片，每服五钱，加煨姜、薄荷，煎服。
●七味白术散　治中气虚弱，津液短少，口乾作渴，或因吐泻所致。
人参　白术（炒）　木香　白茯苓　炙草　藿香　葛根（各二钱）
上㕮咀，水煎服。
●大效油煎散　治血风劳，气攻走四肢，腰背疼痛，呕逆醋心，不思饮食，日渐羸瘦，面色萎黄，手足麻痹，血海冷败，神效。
五加皮　牡丹皮　海桐皮　川乌（炮）　芍药（各一钱）　桂心　乾姜　川芎（各五钱）
上为末，每服二钱，水一盏，生麻油浸钱一文，同煎六分温服。
●六味地黄丸　即六味地黄汤。
●补中益气汤、加味归脾汤、八珍汤、小柴胡汤、八味丸　均见寒热。
〖附：案〗
一妇忽然僵仆，予切其脉平静而虚。询其原，始知是经期之后，予作血厥治，初以白薇散配参，一剂神清发热，左关寸脉微洪，略有力，予作血风治，以人参荆芥散，二剂略减，左关寸脉不落，又以八味逍遥四剂，潮热退而发微嗽，诊左寸已平，右关减半，右关见弱，右寸又见微洪，以补中益气汤，加黄芩、桔梗，诸证悉下，但精神似觉恍惚，后以养心汤而体渐起。
一妇生产后，将满百日，在外晒衣后，发热头痛，切其脉，左关寸见有微表，此证客热，以补中益气汤，加川芎、防风，二剂热退，但头痛未愈，予以原单除防风加京子，二剂痊愈，后服八珍汤加黄耆。
一妇产后，将近两月，忽发泄泻，初以补中益气汤加山药、故纸，服二剂热退，而泻犹未止，后以十全大补汤加山药合四神丸，四剂痊愈。

调经论  ***************************
夫女子七岁，则肾气盛而齿更发长，至二七，则任脉流通，太冲脉盛，月事以时而下，即经所谓天癸至也。夫谓天癸者何，天谓天真之气，癸为壬癸之水。天真气降，与时从事，故曰天癸。且又云月信者何，经水常三旬一见，以象月盈则亏，不失其期，故又云月信。凡遇经行最宜慎焉，倘被惊恐劳役，饮食不洁，七情不节，房欲不慎，药投不精，致气血错乱，经脉失常，多致劳瘵等病作矣。治法蜂起，吾括其要，总不外阴阳虚实四字而已。虽期有分先后之各异，理不越乎阴阳之偏胜。阳气乘阴，则血散妄，此经所谓天暑地热，经水沸溢是也。故乍寒而在月前，法宜凉血调经，古人所以有先期汤、当归饮之类也。至于血少者，其阳气愈盛，即用四物加栀、丹，不为过矣。设因怒而动肝火加味小柴胡。肝经血燥加味逍遥。脾经郁结，归脾汤。劳役动火，补中益气汤。此治阳有馀之例也。更有无火而先至者，脾虚失统，治以归脾汤。阳弱难以摄阴，八味地黄汤。虽桂附之热，有不能禁，此治阳不足之大概也。阴气乘阳，则包藏寒气，血不能运行，此经所谓天寒地冻，水凝成冰。故乍少而在月后，治宜行气补血，古人有七沸汤、过期饮之法，岂欺我哉。挟热微虚，则用茺蔚汤。脾经血少，人参养营汤。肝肾血少，六味地黄汤。此治阴不足之大略也。阳弱不能运阴，八味地黄汤。血气均虚，十全大补汤。此阴阳随治之一法也。亦有非虚而后至者，瘀凝气滞，紫黑成块，必兼腹痛难按，则用香附丸，此又从疏利而治后期也。腹痛一证，妇人经行，类多如此。轻用调经汤，重用大元胡散或用四物加香、连、陈、丹、桃仁、吴萸、元胡、甘草。痛急元胡汤，气结而痛加味乌沉汤。气凝而兼血涩，八物煎。虚寒而痛，大温经汤，冷甚去麦冬，重加艾叶。若因风寒客于胞络，温经汤、桂枝桃仁汤，忧思气滞，亦投桂枝桃仁汤。风寒伤脾，六君子汤加炮姜。思虑伤血，四物加参术。思虑伤气，归脾汤。经水将行，腰腹脐痛，经缩二三日，柴胡丁香汤。经过腹痛，多属虚弱，八珍汤。馀热未尽，加味逍遥，或生地汤。经行身体作痛，越痛汤。身痛而兼寒热，补肝散。此以上治经行而有痛者也。经行多有发热者，素本挟热而生外热，四物汤加胡黄连。血虚，四物汤加柴胡。经行寒热如疟状，小柴胡加生地。此治经行而有寒热者也。世人多以色而定虚实，谓色红多虚，色黑属实。然亦未可尽凭也。如色紫黑，证兼腹痛难按，脉数有力，即用香附丸，夫复何害。倘体本虚，而色反黑，执黑属热，而投以寒凉，不几误乎。不知此水极似火，脉必虚缓。投以八味丸，或艾桂汤，何容缓焉。色淡多痰，果多痰，治以二陈加芎归，或二术丸得矣。或先服调经药，继用归术汤吞香神丸，上丸服尽，更进蠡斯丸，然必脉滑可凭，或吐涎沫，不得拘以色淡属痰，且以肥人气虚多痰论也。世亦有妇人体肥，经调而不孕者也，彼亦以子宫中多脂蔽固，前人启宫之法，亦妙思也。至体虚淋沥或无带下，黍以带虚方治之，则善矣。
〖证治歌〗
女子七岁肾气盛，二七任脉自流通。太冲脉盛月事下，三旬一见经月盈。凡遇经行最宜慎，否则劳役或被惊。饮食不谨情不节，房欲不慎药不精。气血错乱经脉反，多致痨瘵等病因。治法蜂起括其要，阴阳虚实四字融。阳气乘阴血散妄，经水沸溢《内经》云。月前凉血调经是，先期（汤）当归（饮）法古人。血少阳气因愈盛，四物加丹（皮）及栀子。肝火炽炎因怒动，加味小柴亦可凭。血燥逍遥加味好，归脾（汤）郁结在脾经。劳役动火皆阳盛，调治方宜用补中（益气汤）。无火先至脾失统，治以归脾汤药寻。八味地黄桂附热，可医阳弱难摄阴。阴气乘阳血不运，天寒地冻水成冰。乍少后期宜补血，古人七沸（汤）过期（饮）工。挟热微虚用茺蔚（汤），脾经血少宜（人参）养营（汤）。肝肾血少六味好，治阴不足大略同。血气均虚十全（大补）进，非虚后至瘀血凝。紫黑成块兼腹痛，香附丸进法宜从。腹痛经行类如此，调经汤进病犹轻。大元胡救病重用，四物加（甘）草香（附胡）连陈（皮）。丹（皮）桃（仁）吴萸元胡合，痛急元胡汤必灵。气滞而痛何药治，汤宜加味用乌沉。气凝血涩八物（汤）美，虚寒而痛宜大温（经汤）。冷去麦冬加艾叶，切脉辨证莫朦胧。寒客胞络温经（汤）善，桂枝桃仁汤莫进。忧思气滞亦投此，风寒伤脾用六君。伤血四物加参术，伤气归脾可保生。经水将行腰腹痛，缩二三用柴胡丁（香汤）。经过腹痛非寒热，多属虚弱宜八珍（汤）。馀热未尽生地（汤）配，加味逍遥妙绝伦。经行体痛越痛（汤）好，痛兼寒热补肝（散）转。素本挟热生外热，四物（汤）黄连加入清。血虚四物柴胡入，似疟小柴（胡汤）生地增。世人以色定虚实，黑属实兮虚色红。如色紫黑腹难按，香附丸进尚可庸。体虚色黑执热论，援以寒凉必大凶。水极似火脉虚缓，八味（丸）艾桂（汤）服宜勤。色淡多痰投二术，或因二陈加归芎。或先已服调经药，继用归术（汤）吞香神。上丸服尽蠡斯（丸）进，凭脉勿执属痰论。体肥经调不孕育，子宫脂固宜启宫。体虚淋沥兼滞下，带虚方追自回春。
〖脉〗
阳不足，而阳气乘阴者，寸脉必极虚弱。阴不足，而阴气乘阳者，尺脉必更虚微。尺寸俱弱，阴阳两亏，气血均虚之候。脉濡滑而有力，此非虚，乃瘀凝气滞之症。寸尺迟缓而有神，亦非虚，系气凝血涩之证。虚寒者，其脉沉细。冷甚者，其脉濡弱。风寒客胞，左关必更细弱，忧思气滞，肝脉必见弦长。风寒伤脾，脾脉必见浮紧。脉数有力，可从热治。脉微无神，定作虚疗。脉滑者气虚多痰，缓者火亏水竭。
〖方〗
●先期汤　治经水先期而至，宜凉血固经。
生地　当归　白芍（各二钱）　黄柏（炒）　知母（炒）　条芩（炒）　云连　川芎　阿胶（炒。各八钱）　艾叶　香附　炙草（各七分）
上水煎温服。
●当归饮　抑阳助阴，调理经脉。
当归　熟地　川芎　白芍　黄芩
上等分，水煎，空心温服。
●七沸汤　治营卫虚，经水衍期，或多或少，腹痛。
当归　川芎　白术　白芍　蓬术　熟地　川姜　木香
上等分，水煎，温服。
●过期饮　治经水过期不行，乃血虚气滞之故。法当补血行气。
熟地　白芍　当归　香附（各二钱）　川芎（钱半）　红花（七分）　桃仁（去皮尖，六分）　莪术　木通（各五分）　甘草（炙）　肉桂（各四分）
上水煎，食前温服。
●茺蔚汤　治体虚挟热，经水不调，腹痛。
川芎（二钱）　当归（三钱）　熟地（四钱）　黄耆（五钱）　白术（四钱）　白芍（酒炒，五钱）　朱苓（钱半）　条芩（酒炒一钱）　茺蔚（炒一钱）
上水煎，食前温服。
●人参养荣汤　治脾肺气虚，营血不足，发热少食，色枯气短，妇人经病。
人参　白术（土炒）　黄耆（蜜炙）　炙草　陈皮　桂心（各二钱）　当归（酒洗，二钱）　熟地（三钱）　五味（炒研，六分）　茯苓（一钱）　远志（八分）　白芍（炒，钱半）
上加姜枣，水煎温服。
●十全大补汤　治气血均虚等证。
黄耆（蜜炙）　白术（土炒）　茯苓（各二钱）　炙草（一钱）　人参（随宜）　熟地（三钱）　当归（酒洗）　川芎（各钱半）　白芍（炒二钱）　肉桂（一钱）
●香附丸　治瘀血，经行腹痛不可忍。
香附子（四两四制，以醋制一两，童便浸炒一两，桃仁水炒一两，姜汁浸炒一两，合成四两）　桃仁（去皮尖）　丹皮　大黄（蒸）　当归（各一两）　川芎　红花（各五钱）　瓦龙子（煅醋煮一昼夜，一两）
上炊饼为丸，空心温酒下三四丸。
●调经汤　治妇人经水不调，腹痛，阴虚挟热，经痛通治之方。
元胡（炒二钱）　当归（酒洗，三钱）　芍药（酒炒，二钱）　川芎（钱半）　广皮（一钱）　丹皮（钱半）　茯苓（二钱）　黄芩（一钱）　熟地（三钱）
上作一付，水煎温服。经先期而至，色紫黑，倍用黄芩。后期而至，色紫黑，水极似火，加乾姜二钱，肉桂一钱，艾叶对期服四剂。
●大元胡索散　治妇人经病，产后腹痛，或腹痛闷，或症瘕癖块及一切心腹暴痛。
元胡　赤芍　川楝　莪术　三稜（煨）　厚朴（姜水炒。各三钱）　当归　大黄（二钱）
上水煎，食前服。
●元胡索汤　治妇人室女，七情伤感，遂使血与气并，心腹作痛，或连腰胁，或引背脊膂，上下攻刺，甚作搐搦，经候不调，一切血气疼痛并皆治之。
当归（酒洗）　元胡（炒，去毛）　蒲黄（炒）　赤芍　官桂　片子姜黄（选）　乳香　末药　木香（磨服。各三钱）　炙草（三钱半）
上㕮咀，每服四钱，加生姜七片，食前温服。呕逆加半夏、橘红各五钱。
●加味乌药汤　治妇人经水欲来，脐腹疼痛。
乌药　砂仁　木香　元胡（各一两）　香附（炒，去毛，二两）　甘草（半两）
上细锉，每服七钱，加姜煎，不拘时温服。
●八物煎　治经事将行，脐腹绞痛。临经痛者，血涩故也。
川芎（一钱）　当归　芍药　熟地（各三钱）　木香　槟榔　元胡　川楝（炒焦碎。各一钱）
上水煎，食前服。
●大温经汤　治冲任虚损，月候不调，或来多不已，或过期不行，或崩中出血过多，或经病损妊，瘀血停留，小腹急痛，五心烦热等证。
吴萸（盐汤泡七次）　丹皮　白芍（炒）　肉桂　人参　当归　川芎　阿胶（炒）　炙草　麦冬（去心。各一钱）　法夏（二钱半）
上加姜煎，食前服。
●温经汤　治经道不行，绕脐寒疝痛彻，其脉沉紧。此由寒气客于血室，血凝不行，为气所冲，新血与故血相搏，所以作痛，宜此汤与。
●桂枝桃仁汤
当归　川芎　官桂　丹皮　蓬术　人参　牛膝（各一钱）　炙草（五分）
上水煎，不拘时服。
●桂枝桃仁汤　治经行之前，腹痛不忍。
桂枝　芍药　生地（各一两）　桃仁（去皮尖，四十枚）　甘草（一两）
上为细末，每服五钱，加姜枣煎，温服。
●柴胡丁香汤　治妇人年以三十，临经预先腰脐痛甚，则腹中亦痛，经缩二三日。
柴胡（钱半）　羌活（一钱）　当归　生地（各一钱）　丁香（四分）　全蝎（二只洗）
上水煎，食前稍热服。
●生地汤　治经行头痛，口乾，行后身痛，腰甚痛。
生地　白术　芍药（各一钱）　川芎　归尾（各五分）　黄柏　炙草（各五分）
上用水入少酒煎服。
●越痛汤　治血气虚寒，身体作痛。
虎骨（炙，五株）　茯苓　甘草　藁本　防风　白芷　当归　芍药　续断　白术　附子（炮。各二钱）
上加姜枣，不拘时服。
●补肝散　治经行寒热，遍身作痛。
当归　木瓜　黄耆　白术　熟地（各三钱）　枣皮　川芎（各二钱）　枣仁（三钱）　山药（四钱）　独活（三钱）　五味（四钱）
上每服五钱，姜引水煎服。
●艾桂汤　治气弱，血亏虚寒，致经乖常。
吴萸（盐汤泡，二钱）　当归　蜜北耆　白术（土炒。各三钱）　川芎（钱半）　肉桂（钱半）　香附（四制，二钱）　艾叶（二钱）
上水煎温服。
●归脾汤　治思虑过度，劳伤心脾，怔忡健忘，惊悸盗汗，发热体倦，食少不眠或脾虚不能摄血，致血妄行及妇人经带。
人参　白术（土炒）　茯神　枣仁（炒）　龙眼肉（各二钱）　黄耆（炙，钱半）　远志　当归（酒洗。各一钱）　甘草（炙）　木香（各五分）
上加姜枣煎。
●二陈汤　治妇人挟痰，经行色淡，一切痰饮。
半夏（三钱）　陈皮（去白）　茯苓（各二钱）　甘草（一钱）
上加姜煎服。
●二术丸　治肥人不及日数而多痰，血虚有热。
南星（一两）　白术（三两）　苍术（半两）　黄连（八钱）　香附（醋炒，二两）　川芎（二两）
上为细末，蜜糊为丸。
●归术汤
茯苓（二钱）　当归　川芎　白芍　白术　法夏　香附　陈皮　甘草（各一钱）
上姜三片，水煎服。
●香神丸
白术（二两）　法夏　川芎　香附（各一两）　神麴（炒）　茯苓（各五钱）　橘红（四钱）
上粥糊丸，每服八十丸，如热多加黄连、枳实各一两，服完后，服蠡斯丸。
●蠡斯丸
附子　茯苓（各六钱）　厚朴　杜仲　桂心　秦艽　白薇　法夏　乾姜　牛膝　沙参（各三钱）　人参（四钱）　细辛（五分）
上为末，炼蜜丸，小豆大，每服五丸，空心酒下，加至十丸，有孕不可服，忌食牛马肉。
●没药除痛散　逐寒邪，疗腹痛。
蓬术（泡一两）　当归　元胡　五灵脂　肉桂　良姜　蒲黄　甘草　没药（各五钱）
上为末，每服五钱，温酒调服。
●当归汤　治妇人血脉不调，往来寒热，状如劳倦。
当归　川芎　甘草　黄耆　官桂（各一两）　熟地　白术　白芍（各二两）　柴胡　阿胶（各五钱）
上为细末，每服五钱，枣一枚，水煎空心温服，亦得常服。不生带下，调血脉，养子宫，终身无病。
●加味小柴胡汤、加味逍遥散、补中益气汤、八味地黄汤、小柴胡汤、六君子汤、四物汤、八珍汤　均见寒热，　六味地黄汤　见血风劳。
〖附：案〗
一妇经期不利，色微黑，先二三日而至，来亦少，脉四至，独寸微洪，知其肝经血少，而挟微热，先以八味逍遥散加四制香附、条芩十剂，后以八珍加黄耆、四制香附、茺蔚，愈后即孕。
一妇体肥，后经期不利，腹痛色淡，期亦无定，当期口燥有热，脉左关旺，两寸亦旺且滑，知其有痰而挟热也。初以栀丹小柴胡合二陈、四物、香附（四制），六剂，继进芎归六君子加柴胡、条芩、栀、丹、四制香附，减后以六君子合补血汤，加香附、茺蔚、川芎十剂，痊愈。
一妇经行先期而来，色紫黑，腹痛甚急，按之倍痛，脉洪大有力，以芩连四物汤加大黄四剂，继进八味逍遥散加香附十馀剂，后服养营汤，证平经调。
一妇月事后期，腰腹疼痛，色紫黑，脉沉细，四至不足，显属水极似火，以八味地黄汤三十馀剂，痛平经调。
一妇改樵不孕，脉沉细而数，惟左寸关不匀，知其久郁伤肝，虚中挟热，先进八味逍遥散四十剂，脉不数，两手亦匀，继进茺蔚汤八十剂，越一年生子。
一妇月信经期无定，亦无多，证似淋沥。腰腹痛，脉平静，独左寸浮洪似实，重按则空，进加味归脾汤四十馀剂，经顺而安。
一妇二子殇，经期不顺，腹微痛，脉沉静，进八珍汤，以黄耆代人参，加吴萸、肉桂、艾叶、四制香附，久服愈。
一妇经水不利，心头痛，胃口似有热，经来一身痛，不思饮食，脉四至平静，但心肝脉微洪有力，以栀丹归脾汤，并加柴胡、香附，十剂痛止热除。后以归脾汤加炮姜、香附十剂，经脉将安，又进越痛汤四剂，经调痊愈。
一妇病经痛，余据伊夫所云，言证详悉，问其色黑甚，腹痛不可按，期无定，大便结涩，经来寒热如疟，口苦性燥，以玉烛丸四剂，继以小柴胡加生地四剂，后以八味逍遥散十剂，愈。
一妇经不利，腹痛，心肝脉洪四至余，均无力，显是虚中挟热，以八味逍遥散加四制香附八剂，后进调经汤八剂，愈。

经病总论  ***************************
（附：月水不断　经闭　过期不止　血崩　赤白带下　热入血室）
经水，阴血也，冲任二脉所主，下为月水，上为乳汁，源流利不竭，无灾无殃也。或因劳役思虑过度，饮食郁怒，房欲过伤，而诸病起矣。或病淋沥不利，或过期不止，或闭绝而崩带浊淫，病难悉数。今夫禽兽物类，天地不甚爱惜，反无灾疹，生生不息者，何也。彼任天自动，无思无虑，即牛马中或有折寿者，亦过于劳伤而致也。人为万物之灵，岂反生而多病哉！盖亦自戕耳。故心多思虑，纵情欲，恣口腹，愿有不合，反生忿怒，是人反以一心之灵，而为病之所由伏。前贤悯之，而治法彰焉。（不断）如淋沥不断之证，发于肝肾虚热者，当归散。肝血虚热者，四物汤加枝、丹、柴胡。肝火内动者，小柴胡加枝、丹。肝火血燥者，加味逍遥散。脾经郁火，加味归脾。肝脾郁火，归脾逍遥二方兼服。肝脾亏损，六味地黄汤、归脾汤并投。中气下陷，补中益气。挟热而陷，升阳举经汤，久淋不断，牡蛎丸。脾不能统，归脾汤、四君子汤。阳弱难以摄阴，右归、八味二丸择用。此分经治之大概也。（闭经）然又有经闭者，即胞络闭也。胞脉属于心，络于胞中，令气上迫于肺，心气不得下通，故月事不来，先服降心火之剂，继进五补丸，后以卫生汤治之。此治火之一法也。而火亦分三焦之异。火在中，则善食消渴，治以调胃承气汤。火在下，则大小便秘，治以玉烛丸。玉烛者，四物与调胃等分也。火在上，则得于劳心，治以芩连三合之类。三合者，四物、凉膈、当归散等分也。至于清肝解郁、补脾泻火，与月水不断参以治之。然此证热者有之，虚寒者亦复不少。血海乾枯，六味左归。气血俱虚，十全大补。寒凝气滞，轻用五物煎，甚则八味、右归二丸，必有验也。更有异者，室女亦有经闭。近世人情，嗜欲早动，室女多积想在心，思虑过度，致生劳损，月水先闭，且气病不能养脾，故不嗜食。脾虚则金亏，致发咳逆，金衰则肾水绝，本气因之而不荣，体干多怒，发焦骨瘻，五脏传遍，命难保矣。苟能改易心志，用药扶治，禁用青蒿、虻虫行血凉血之剂，遵用柏子丸，后服泽兰汤。心肾俱虚，夜热咳逆，劫劳散，如此调治，治亦可全。（不止）世又有过期不止者何，盖以男子生于寅，寅属木，阳中有阴，故男得八数，女生于申，申属金，阴中有阳，故女得七数。男以气为主，八八则卦数尽，而阳精痿。女以血为主，七七则卦数终，而经水绝，冲任脉虚，地道不行，而无生育。值此经脉衰微之秋，喜怒饮食不节，又为邪气攻冲，所以当止而犹行，治宜当归散。阳虚莫统，则用茸附汤。败血为殃，胎发散。（血崩）至若阴虚阳搏，则为之崩。又云阳络伤，则血外溢。阴络伤，则血内溢。又云肝藏血，脾统血，因脾胃不能统而血下溢者，有矣。亦有血得热而妄下者，或脾经郁结，或怒动肝火，而中气下陷，或气陷而挟热，种种治法，与上月水不断，参治可也。肝经有风，而血妄行，加味逍遥。悲伤胞络，升柴四君加山栀、丹皮。紫黑成块，脉实者，四物汤加柴胡黄连汤。血室有热，温补不应，金华散。血虚气弱，则于四物汤加生耆。心肾不交，还少丹除牛膝、枳实，加姜、附、艾叶。阳虚不能统摄，右归、八味二丸均可用之。虚而兼滑，熟附汤、补宫镇宫等丸，择而用之。色如紫黑，鹿茸丸。冲任气虚，断下汤。若亏无形之气，不能摄有形之血，参附助阳汤。断难缓也，紫金散，亦收涩之剂，甚则牡蛎散、石灰散及薛氏固经丸，亦何能屏置而不用。（杀血）崩漏有心痛者，则名杀血。盖因去血过多，复心无所养而致痛，崩与产后均有此证。惟有乌贼丸最良。盖因瘀者，失笑散。心血虚者，芎归汤。郁结伤血，归脾汤调补之。气血两虚，十全大补而倍参、术。（带下）机液下流谓之带，带亦由劳伤冲任，风冷客于胞络。妇人平常，血常欲多，气常欲少，气倍于血，则生寒而血不化土，遂成白带。气平血少，血不化红，遂成赤带。寒热交併，赤白俱下。治当壮脾胃，升阳气，兼合各经形色而佐药。如色青亦用小柴胡之类，详分后歌。若因湿热而生者，樗皮丸。湿痰下注，四七汤吞下六味丸。七情所生，脉数者，固肠丸。然带下白者十之九，杂以赤者，十之一。白属气，多由下元虚冷所致。故冲任劳伤者，养气活血丹。气血两亏，毓麟珠。补益血海，紫桂丸。脐腹冷痛，身寒阴冷，固真丸。耳鸣心燥，腰脚疼痛，二豆散。元气下陷，气虚莫统，而兼虚滑者，均参前证崩漏治之。室女冲任虚寒，带下纯白，温补白苏丸。鹤顶丸，亦治带下之剂，尤有异者，肠有败脓，淋露不已，腥秽殊甚，遂致脐腹更增冷痛，即以排脓丸治之。候脓已尽，治以补药扶之。（浊淫）病有白浊白淫，即小便之不清，皆因劳伤于肾。盖肾主水而开窍在阴。阴为溲便之道，胞冷肾损，故浊淫生，宜服金锁元丹。或因心虚而得者，平补镇心丹、固精丸、威喜丸均可择用。所谓下浊者，脾弱郁经，引动肝火，参治带下无大异也。（血室）病有热入血室，盖于《伤寒论》内已详言之，然岂独伤寒有之哉。凡在贫寒中户，勤俭之家，妇任男事，每于经水适来之际，未能谨避风寒水热之侵；或以冷水洗濯，就塘井者有之；或因劳后贪凉，睡湿地者有之；或畏有热，过期扇于晚间；或因久雨误著其湿衣，甚或以泉作茶汤，以冷水而沐浴，至或女任男工，劳役过甚，炎暑甚寒，莫避其贼，不知经来之际，营血行动，筋骨既松，皮毛俱起启，偶失保持，贼邪入矣。在体素衰者，则或当时病作，而体稍强者，当时无患。庸医讵知当时邪莫胜正，隐而不发，旷日持久，渐入浸深。始而皮肤之间，久之迳入冲任血海之中，藏之久则邪积而力日胜夫正。一旦正莫胜邪，害以起而病斯发矣。辟如贼之盗物，当人未寝，当寝未沉之时，偏避躲闪，候其沉寐，乃猖獗肆窥，径入内室者焉，是病之作也。医者鲜或知之，言治每以平常寒热表里之法施之，其为害也，岂浅鲜哉。余不避重赘之诮，更详证治之法。原其证也，经水适来，大热如蒸，日则安静，夜则谵妄，其形俨如疟状，虽有无谵妄之证，但是热蒸上午则轻，下午则甚，而腹中气结作痛，乃此证也。治法最忌犯胃，入手宜小柴胡汤主之。继而察所由来，或因劳役而起，或因暴怒致伤，亦宜小柴胡汤，但必加生地。血弱者，四物汤加柴胡。郁伤者，加味归脾汤。若病松而热不退，是盖体衰而元气虚弱，补中益气汤、归脾汤，因脉择用。气血均虚者，十全大补汤。狂言见鬼，恶寒发热者，乾姜柴胡汤。邪搏血凝胸膈者，海蛤散。如是庶几无误。（泻泄）又有经行将至，而先病泄泻者，此证大抵属虚。盖妇人经水未动，脾血先流于血海，然后下流为经水，斯时也，脾虚既空，体又虚弱而实不能运行，于是乎经未行而先有泻之证焉。凡此者，总由阳虚下陷，治法先以参苓白术主之，八味丸、六味丸，皆可择用。上法斑斑可考，要不离乎热者清，虚者补。经云肺损者，益其气。心损者，调其营卫。脾损者，调其饮食，适其寒温。肝损者，缓其中。肾损者，益其精。审而治之，万无误矣。

月水不断  ***************************
〖证治歌（附：月水不利）〗
经行淋沥甚无休，冲任劳伤气血囚。皆令气虚不摄血，若因挟热固经抽。胞固寒热邪伤害，经验丸投第一筹。郁结归脾汤可进，肝遭怒损逍遥悠。肝经火动何方妙，四物汤需加味周。脾气虚亏君子六，气元下陷补中（益）气。邪热伤元（气）补中（益）气，好（黄）柏炒黑麦（冬、五）味收。冲任损虚胶艾妙，渴烦续断丸何忧。冷延肌瘦不思食，烦躁禹余丸可修。豆汁形同或血片，杂裹五色亦堪愁。更兼腹痛有难忍，散进伏龙功莫俦。月水异常是不利，劳伤冲任风寒鸠。得斯疾病由肝胆，盖以二经表里流。病发缘于郁怒结，本经虚热补肝（散）投。血虚四物枣仁入，六味地黄肾弱瘳。小腹引腰胸膈痛，丹皮（散）牛膝散随求。脐瘅气胀上攻痛，难以安眠且欲呕。产宝方丸正合病，空心酒下功难侔。空虚血海心中恍，发热悸多经不犹。惟有养营汤可用，煎吞紫桂丸无忧。
〖脉〗
寸脉弦，关脉沉，是脉病不断，兼主腹中痛。尺脉滑，气血实，经脉不利，或尺脉绝，兼主小腹引腰痛，上攻胸膈。
〖方〗
●当归散　治妇人天癸已过期，经脉不匀，或二四月不行，或一月再行，腰腹疼痛。
当归（三钱）　白芍（二钱）　茯苓　白术（各三钱）　黄芩（钱半）　枣皮（二钱）
上水煎服，冷去黄芩加肉桂。
●牡蛎丸　治月水不止，诸药不治者。
牡蛎
上用火烘，研细醋调成丸，再烘过，候冷，研细出火毒。却又用醋调艾末，熬成膏，并牡蛎和丸，梧子大，每服五十丸，醋汤送下。
●右归丸　治元阳不足，或先禀衰，或劳伤过度，或火衰不能生土，或阳衰难以化阴，种种病生。
熟地（八两）　山药（炒四两）　枣皮（炒三两）　枸杞（炒四两）　鹿角胶（炒成珠，四两）　杜仲（用姜汁炒，四两）　菟丝子（酒制，四两）　当归（三两，大便溏者勿用）　肉桂（二两）　制附子（三两，渐加至五六两）
上丸如弹子大，每嚼服一二丸，或以热水送下，其效尤捷。
●升阳举经汤
黄耆　人参　甘草　白术　陈皮　当归　升麻　柴胡　栀仁　白芍
●四君子汤
人参　白术　茯苓　甘草
●胶艾汤　治劳伤血气，冲任虚损，月水淋沥不断。
阿胶　川芎　炙草（各五分）　当归　艾叶（炒，各七分）　白芍　熟地（各一钱）
上水煎服，一方有黄耆、地榆。
●续断丸　治月水不断，口渴心烦，四肢羸乏，不思饮食。
川续断　当归　乌贼骨　黄耆　牛角䚡　五味　龙骨　赤白脂　熟地（各一两）　地榆（五钱）　艾叶　附片　乾姜　川芎（各七钱半）
上为末，蜜丸梧子大，每服三十丸，空心温酒下。
●禹馀粮丸　治久冷，月水不断，面黄肌瘦，虚烦减食。
禹馀粮（二两）　鹿角胶（蛤粉炒，七钱半）　紫石英　续断　赤石脂　川芎　乾姜　黄耆　艾叶　柏叶（炒。各一两）　当归（酒洗）　人参　茯苓（各五钱）
上为细末，蜜丸，空心米饮下三十丸。
●经验方　治经血不止。
黄芩（五分）　当归　蒲黄　柏叶（各四分）　生姜（二分）　艾叶（一分）　生地（三钱）　伏龙肝（一钱一分）
水煎服。
●伏龙肝散　治血气劳伤冲任，脉虚，经血非时注下，或如豆汁，或成血片，五色相杂，脐腹冷痛。
伏龙肝　麦冬（去心）　赤石脂（各一钱）　熟地　艾叶（炒，各钱半）　当归（炒）　川芎（各二钱）　肉桂　乾姜　甘草（各五分）
上加红枣，水煎食前服。
●固经丸　治经水过多，乃因挟热所致，法当补阴清热。
黄柏（三两）　龟板（炙，四两）　黄芩（二两）　樗根皮（两半）　白芍（三两）　香附（童便制，两半）
上为细末，酒糊丸如梧子大，空心白汤下五七十丸。
●牛膝散　治月不利，脐腹作痛，或小便引腰痛攻胸膈。
牛膝（酒炒，一两）　桂心　赤芍　桃仁（去皮尖）　元胡　丹皮　木香（各七钱半）
上为细末，每服一钱，空心温酒下。
●丹皮散　治月候不利，脐腹疼痛，不欲食。
丹皮　大黄（炒。各一两）　茯苓　桃仁　当归　桂心　赤芍　白术（各七钱）　石苇（去毛）　木香（各五钱）　生地黄
上为细末，每服三钱，加姜三片，水煎温服。
●产宝方　治月经不利，脐下上攻欲呕，不得睡。
当归（四钱）　乾漆（炒令尽烟，三钱）
上细末，蜜丸梧子大，空心温酒下十五丸。
●养荣汤　治妇人血海虚弱，心中恍惚，时多惊悸，或发虚热，经候不调。
白芍　川芎　熟地　姜黄　当归　川姜　青皮　五加皮　丹皮　白芷　海桐皮
上等分，每服五钱，生姜三片，乌梅一枚，水煎温服，不拘时，送紫桂丸五十粒。
●紫桂丸　补益血海，治冲任气虚，经脉不调，腰腹痛冷，带下崩漏。
禹馀粮（三两，火烘，醋淬七次）　龙骨（煅）　艾叶（醋炒）　赤石脂　牡蛎（煅，各三两）　丹皮　厚朴　当归阿胶　吴萸（盐汤泡）　肉桂（半两）　附子（钱）　白芷（二两）　地榆（三两）
上为末，面糊丸梧子大，每服五十丸，浓煎醋汤下。
一方　治妇人经血久淋漓，用旧莲蓬壳烧灰，热酒调服。
●小柴胡汤、四物汤、六君子汤、加味逍遥散、加味归脾汤、补中益气汤、八味丸　均见寒热，　归脾汤、补肝散　均见调经，　六味地黄汤　见血风劳。
〖附：案〗
一妇思亲积忧，经来淋沥无时，切主脉，心肝洪大不匀，以八味逍遥散二十剂愈。
一妇经期无定，脉沉细无力，心脉尤甚，以归脾汤加姜、附、阿胶、鹿角霜、赤石脂，十馀剂愈。
一妇月水淋沥不断，口苦，日恶寒热，腹痛以加味小柴胡汤加元胡索、厚朴，数剂而安。

过期不止　经闭  ***************************
〖证治歌〗
女人七七数周轮，经水如常任动振。或以劳伤情未节，衰年经脉被邪刑。若缘挟热当归散，或用芩心散亦灵（热者宜之）。血海虚寒茸附（汤）进，（补中）芎蓉散亦效超伦（寒者宜之）。有云败血进胎发（散），纲目流传见骇新。论岂荒唐曾试验，益知古语不欺人。妇停月水病经闭，多属体亏脾胃病。热若挟兮消且渴，阳投调胃（承气）服之清。心胞络热脉洪实，二便不通玉烛（丸）循。心火上行劳瘁起，芩连三合丸宜遵。若亏元气血兼弱，体热心烦用六神（汤）。痰积阻凝夜谵妄，瓜蒌丸进似眠醒。脂膏满闭导痰好，加入芎连始合情。若有绕脐腹大痛，丸投万病痛堪停。微虚心肾夜间热，盗汗劫劳（散）热嗽平。血海空虚宜壮水（破血行血之药不可用也），左归六味化源盈。寒凝气滞阳先弱，五物景编犹似轻。甚则右归（丸）或八味（丸），譬之日出冰蒸淋。心脾不足归脾好，气血两亏（十全）大补宏。室女月经亦有闭，五心发热体还醇。散名牛膝正如病，世有缘因积想成。男子神消经月闭，况平心病脾何荣。不思饮食成劳损，难以生金咳嗽频。肾水失滋肌肤藁，遍传五脏入幽冥。若将心志自忘易，更有药扶庶保生（切忌通行凉血药）。丸用柏仁古法度，泽兰继服可回春。
〖脉〗
脉洪大有力，血热行。沉细无力，阳乘阴，故过期不止。洪大而节芤作败血。肾脉微涩多不月。洪大有力为热闭，沉细无力为寒闭。妇年至五十，一朝而清血下，数日不止，此妇人前绝生经水不下，今反清血，此为居经，不须治，当自止。经水下，常五日止者，五日愈。
〖方〗
●五补丸　治诸虚，安五脏，坚骨髓，养精神。
熟地　人参　牛膝（酒洗，去芦焙）　白茯苓　地骨皮
上等分，细末，蜜丸梧子大，每服三五十丸，空心温酒下。
●卫生汤　治带下不止，脉微弱，腹痛。
当归　白芍（各二两）　黄耆（三两）　炙草（一两）
上为末，每服五钱，水煎，空心温酒下。虚者，加人参一两。
●调胃承气汤
大黄（酒浸）　芒硝（各一两）　炙草（五钱）
●玉烛丸　治经闭腹痛，体瘦善肌。取不杂四时和气，谓之玉烛。
生地　归尾（均酒洗。各三两）　赤芍（酒炒，二两）　川芎（两半）　大黄（酒洗，二两）　芒硝（一两）
上蜜丸，白汤下。
●三合散
川芎　白术　茯苓　甘草　当归　白芍　黄芩　枣皮　连翘　大黄　芒硝　栀子　薄荷　熟地
●凉膈散　治心火上盛，中焦燥实，烦躁口渴，目赤头眩，口疮唇裂，吐血衄血，大小便闭，诸风瘛瘲。胃热发斑发狂，及小儿惊急，痘疮黑陷。
连翘（四两）　大黄（酒蒸）　芒硝　甘草（各二两）　栀子（炒）　黄芩（酒炒）　薄荷（各一两）
上为末，每服三钱，加竹叶、生蜜煎。
●左归丸
熟地（八两）　山药（炒四两）　枸杞（四两）　山茱萸（去核，三两）　牛膝（酒洗蒸煮，精滑者禁用）　菟丝子（制，四两）　鹿胶（炒珠，四两）　龟胶（炒珠，四两）
上蜜丸梧子大，每食前白汤下。
●五物煎　治血不足，阴寒凝滞，蓄积不行，腹痛产难，经滞痘疮，血虚寒滞等证。
熟地（四钱）　当归（酒洗，三钱）　白芍（酒洗，二钱）　肉桂（钱半）　川芎（二钱）
●柏子仁丸　治妇人经水不利，兼服泽兰汤。
柏子仁（炒，别研去油）　牛膝　卷柏（各五钱）　泽兰叶　续断（各二两）　熟地（三两）
上为末，蜜丸梧子大，空心米饮下三十丸。
●泽兰汤
泽兰叶（二两）　当归　芍药（各一两）　甘草（五钱）
●劫劳散　治心肾俱虚，水火不交。初则微嗽，遇夜发热，即冷，有盗汗，倦怠瘦弱，减食恍惚；或微嗽，唾中有红线，名曰肺痿，为不治。
白芍（九两）　黄耆　炙草　当归　人参　牛膝　茯苓　五味子　阿胶（炒）　熟地（各三两）
上㕮咀，每用三钱，加姜枣煎温服。
●茸附汤　补任冲，调气血。
乾姜（四两）　肉桂　附子（制）　龙骨　防风（各一两）　牡蛎（煅）　当归（各二两）　鹿茸（酒炙，三两）
上每服五钱，水煎温服。
●胎发散　治败血为殃，五十后经行不断。
茜草根（一名过山龙，六钱）　侧柏叶（炙黄，五钱）　阿胶（炒，六钱）　胎发（一团，煨存性）
上分三服，水煎温服。
●芩心丸　治妇人四十九或以后，天癸当止，每月却行或过多不止。
条芩（二两）
上米潲浸七日炙乾，又浸又炙，如此七次为末，醋丸如梧子大，每服七十丸，空心温酒下，日进二服。
●补中芎汤　治气虚，冷热劳伤冲任，月水不调，崩中暴下，产后失血过多，虚羸腹痛，或妊娠胎动不安，下血。
当归　炮姜（各三两）　炙草　吴茱萸（泡）　杜仲（炒）　熟地　人参（各二两）
上每服三钱，水煎空心服。
●瓜蒌丸　治积痰伤经不行，夜则谵语。
瓜蒌子（一个）　黄连（五钱）　吴茱萸（五钱）　桃仁（五十粒）　红曲（三钱）　砂仁（三两）　山楂（一两）
上生姜汁糊丸。
●导痰汤　治躯脂满，经闭。
法夏（三钱）　茯苓（二钱）　陈皮（钱半）　甘草（一钱）　枳实（一钱）　黄连（一钱）
上水煎温服。
●大万病丸　治经事不来，绕脐痛。
乾漆（杵碎，炒尽烟）　牛膝（酒浸一宿，焙乾。各一两）
上醋糊丸，白汤下。
●六神汤　治血气不足，肢体烦热。
熟地　当归　川芎　白芍　黄耆　地骨皮
上等分，㕮咀，水煎服。
一方　治经后过期不行，怀牛膝捣汁大半锺，以元胡末一钱，香附、枳壳末各五分，早调服。
一方　月水涩滞不快，结成瘕块，筋胀大欲死，用马鞭草根苗五斤，锉细，水五斗，煎至一斗，去滓，别以净器盛熬成膏，食前酒调下半匙。
一方　厚朴不拘多少，姜汁炙香，细切浓煎去滓，空心服不过三四剂。
体实气盛者，方可用，古人屡试屡验，体虚禁用。
●八味丸　见寒热，　六味丸　见血风劳，　右归丸、当归散、牛膝散　见月水不断，　四物汤　见寒热，　十全大补　见调经。
经血过多不止，三阴交、行间（各针并灸之）。通里（足小指上三寸，刺二分，灸二七壮）。胞门不闭，漏下恶血不禁，气门（在关元傍三寸，刺入五分）。败血不止，三阴交，百会、风门、中极、肾俞、膏肓、曲池、绝骨。妇人不字，阴暴出，经水漏，然谷主之。妇人漏血，腹胀满不得息，小便黄，阴谷主之。女子血不通，会阴主之。漏血关冲主之。
〖附：案〗
一妇近六旬，经犹未断，作崩治不效，予切其脉洪大有力，右寸更有馀，知其为过期不止之一条，以胎发散服四剂，病减，仍将原单嘱令继服数十剂愈。
一妇生子后越二载，经脉动，月水来数次矣，忽停二三月不行，无他病，切其脉迟缓而涩，知其血少而寒滞也，以七福饮加炮姜、肉桂十馀剂，经至，但腹痛，加香附、吴萸、艾叶，愈。
一妇咳嗽胸胁痛，脉细数，而似滑，初以为有孕，细询则非，但月水已断二三月矣，复切尺脉数而不匀，知非孕脉，乃病脉也。外无寒热胁痛，热退有汗，口苦不思饮食，五心热，日晡尤甚，服八味逍遥散十剂，胁痛止，继服黄耆龟甲散五十馀剂，寒热退，百剂经行，证悉平。
一妇病乾咳嗽，胸胁腰腹痛，手疼痛，发热有汗，夜尤甚，小便短少，脉细数而涩，肝脉略长，涩则血少，知真阴之不足，故咳嗽而月水不来，夜间发热也。胸胁痛，肝之位也，故肝脉略长而燥，肝经血少，兼水不养木也。涩而细，则寒凝气滞，故经滞不通。脉细而数者阴虚生内热，小便短少，化元之不足，而兼化气之不开。以七味地黄汤加阿胶、北味、故纸、杜仲、龟板、吴萸、柴胡、车前、牛膝二十馀剂，病减，至七十剂，证悉除，经亦通。
一孀妇病寒热咳嗽，不思饮食，月水不行，脉细数，右关微洪，予遵寡妇法，治以八味逍遥散、柴芍六味地黄汤，每日并进，各至六十剂，寒热退，馀证亦减，各至百剂，诸证平，经调。

血崩  ***************************
〖证治歌（附：杀血心痛）〗
妇人何以中崩疾，皆是阴虚阳搏击。阴络有伤内溢生，若伤阳络外流溢。又云血赖肝经藏，统血原因脾得力。脾若虚兮统摄艰，肝经有火血难匿（肝经有火，不能藏血，热逼而出），肝原属木性生风，风鼓血行人鲜识。郁结脾家亦不归，或因胞络怒伤逼。不无阴格心劳房，法度尤宜斑斑设。血热致崩四物宜，茯苓栀子更加术。风生肝热何方治，加味逍遥功可必。或进小柴证亦如，栀仁白芍加同匹。古方只在听人积，又有散名独圣吉。怒动肝经火上炎，仍同风药自消灭（亦用小柴胡加味逍遥散）。脾经郁结汤归脾，栀子柴丹不可缺。胞络衰伤用四君（子），升柴栀子加同散。若虚脾胃六君加，柴与芎归同併入。气陷补中益气宜，加栀白芍陷兼热。脉来有力长而洪，口渴心烦尽属实。荆（芥）入黄芩汤可治，清心莲子效无敌。竹姜汁沥均宜加，生地汁磨最上墨。待冷投当甚者宜，但虚十九热居一。寒凉何可概同施，凭脉求方庶有得。胶艾（汤）虚宜有药襄，鹿茸枣（仁）麦（冬）及龙骨。养荣汤内亦多增，龙骨宜加并血竭。前送震灵丹建功，子宫虚弱暖宫（丸）的。过多月水紫金施，丸号鹿茸崩紫黑。冲任气虚断下汤，补宫丸用诸虚忒。镇宫丸乃理崩形，豆汁相同或五色。牡蛎十灰散莫忘，固经丸二出绳薛（薛氏有固经丸，准绳亦有此丸）。不交心肾归脾汤，还少（丹）附加除楮（实、牛）膝。阴泛阳虚统失权，右归八味丸奇特。无形之气若虚衰，莫摄有形之血室。参附助阳用不疑，莫听性燥庸工说。心虚（开阳血虚）盗汗健忘多，柏子仁汤龙骨涩。京墨并加百草霜，煎吞丹号灵砂（丹）谧。崩如冰麝当归香，心气散兮难久活。龙骨灵砂（丹）宜速投，升归（汤）堪用附姜急。痛心杀血何缘名，盖血主心经过失。无以养心致痛生，治法惟有丸乌贼。蓄瘀失效散能行，血弱芎归汤补填。郁结归脾汤解疏，气虚血弱汤超绝，十全大补汤堪疗。
〖脉〗
冲任二脉，为经脉之海，外循经络，内营脏腑。阴阳和平，经下依时，若劳伤不能约，则忽然暴下。若寸脉微迟为寒，在上，则吐血衄血。尺脉微迟亦属寒，在下，则崩血便血。数小为顺，洪大为逆，当调补脾胃为主。
〖方〗
●镇宫丸　治崩漏不止，或下五色，或赤白不定，或如豆汁，或状如豚肝，或下瘀血，脐腹胀痛，头眩眼花，久而不止，令人黄瘦目干，胸烦不食。
代赭石（烘醋碎）　紫石英　禹馀粮（烘碎）　香附（醋煮炒。各二两）　阳起石（火烘细研）　鹿茸（燎去毛，醋蒸焙）　茯神（去皮心木）　阿胶（蛤粉炒成珠）　当归（酒洗）　蒲黄（炒）　川芎（各一两）　血竭（五钱，别研）
上为细末，同艾煎，醋汁煮，糯米粉糊丸，梧子大，每服七十丸，空心米饮下。
●百芷暖宫丸　暖血海，实冲任，治子宫虚弱，容滞经脉，不成孕育及数堕胎，或带下赤白，漏下五色，虚眩少气，胸腹满痛，心下烦悸，自汗，下血过多。
禹馀粮（煅一两）　炮姜　芍药　白芷　川椒（炒）　阿胶（蛤粉炒成珠）　艾叶（醋炒）　川芎（各七钱半）
上为细末，蜜丸梧子大，每服四五十丸，米饮温酒醋汤下。
●补宫丸　治妇人诸虚不足，久不妊娠，骨热形羸，崩中带下等证。
白薇　牡蛎　白芍　鹿角霜　山药　白术　茯苓　白芷　乌贼骨
上为细末，面糊丸如梧子大，每服五十丸，空心米饮下。
●十灰散　治下血不止。
锦片　木贼　柏叶　棕榈　艾叶　乾漆　鲫鱼鳞　血馀　当归　麝香　鲤鱼鳞
上研匀，每服二钱，空心温酒调下。
●升柴四君子汤
人参　白术　茯苓　升麻　柴胡　炙草
上加姜枣，水煎服。
●金华散　治血室有热，崩下不止，服温药不效者。
元胡索　瞿麦穗　当归　乾姜　丹皮（各一两）　石膏（二两）　桂心（另研）　威灵仙（各七钱五分）　蒲黄（五钱）
上细末，每服三钱，水煎空心服，日进二服。
●失笑散　治恶露不行，胞络痛，或死血腹痛，或去血过多，名杀血痛。
蒲黄　五灵脂
上等分为末，煎膏，醋调服。妇人血崩而心痛，名曰杀血心痛，心脾血虚也。小产去血过多而心痛甚者，亦然。用乌贼骨炒为末，醋汤调下，或醋糊丸温酒下。
●芎归汤　治一切去血过多，眩运闷绝，伤胎去血，产后崩中去血，金枪去血不止，举头欲倒。
当归　川芎
上等分，每服五钱，水煎服。
●乌贼丸　治久患血崩，肢体消瘦，饮食到口则闻腥臊，口出清液，每食少许，腹中作胀，此血枯之证。肺肝脾胃亏损，用八珍汤、乌贼丸，兼服两月，经行而安。
乌贼（即木鱼骨去甲，四两）　藘茹（茜草，一两）
上为末，以雀卵和丸小豆大，每服五丸加至十九丸，鲍鱼汤下，以饭压之。
●固经丸（薛丸）　治女人崩漏不止及肠风。
附片　艾叶　木贼　故纸　山药
上等分，研末糊丸，服之崩停，奇效。
●牡蛎散　治带下兼经血过多。
牡蛎（煅）　熟地　白芍（炒。各二两）　龙骨（炒黑豆，水拌煎）　苁蓉（酒浸切焙）　赤石脂　炮姜　乌贼骨（去甲）　石斛（去根）　黄耆（炙。各两半）　阿胶　人参（两半）　当归　白术　桑寄生（各一两二钱）　肉桂　艾叶（炒）　川芎　附片（各一两）　牛角䚡（烧灰，两半）
上为末，每服三钱，米饮下。
●紫金散　治月水过多，崩漏带下，淋沥不断，腰腹重痛，一切五色带疾。
禹馀粮（煨赤醋淬七次，细研，水飞泡干，二两）　白芍　川芎　熟地　附片　当归（各一两）　乾姜（炮）　肉桂（去皮，五钱）　赤石脂（煅）　龙骨（烘。各一两）
上细末，每服二钱，入麝少许，米饮空心下。
●断下场　治冲任气虚，崩中漏下，经脉不调。每遇月候将来，脐腹腰脚疼痛，渐减饮食，四肢乏力，及带下三十六疾，悉能疗之。
艾叶（醋炙）　人参　熟地（各两）　乌贼骨（烧灰）　当归（酒洗。各二两）　川芎（七钱）　阿胶（炒成珠，七钱半）　乾姜（炮，五钱）
上㕮咀，每服五钱，水煎食前服。
●鹿茸丸　治经候过多，其色瘀黑甚者，崩下吸吸少气，脐腹冷极，汗出如雨，六脉微小，由冲任虚衰，为风冷客乘胞，中气不能固，可灸关元百壮，穴在脐下，正中三寸。
鹿茸（燎去毛，酥炙）　赤石脂（制）　禹馀粮（制。各一两）　艾叶　柏叶　附子（炮。各五钱）　熟地　当归　续断（各五钱）
上细末，酒糊丸如梧子大，每服三十丸，空心温酒下或蜜汤下。
●还少丹　治脾肾虚寒等证。
熟地（三两）　山药　牛膝（酒浸）　枸杞（酒浸。各两半）　茯苓（乳拌蒸）　远志（去心）　枣皮　五味（炒）　杜仲（姜水炒）　小茴（酒炒）　巴戟（酒浸）　楮实（酒炒）　肉苁蓉（酒浸，去外鳞甲，去两筋膜。各一两）　菖蒲（五钱）
上研末，加枣肉蜜丸，盐汤或酒送下。
●熟附丸
附片（炮）　木贼（去节）　龙骨（烘）　赤石脂（煅）　当归　川芎（各五钱）
上细末，醋糊丸，米饮下五六十丸。
●黄芩汤　治心肺蕴热，口疮咽痛，膈闷，小便淋浊不利。
黄芩　黄连　栀子　生地　麦冬　木通　泽泻　甘草
上等分，每服二两，水煎食前服。
●大独圣散　治妇人血崩不止。
防风（去芦不拘多少）
上为细末，酒煮面清汤，空心食前日三服，更以面糊丸酒投之，极验。
●柏子仁汤　治妇人忧思过度，劳伤心经，不能藏血，遂致崩中下血。
柏子仁（去油）　香附（炒去毛）　川芎　鹿茸（燎去毛，酒蒸）　茯神（去心木）　当归（各钱半）　阿胶（炒）　小草（各一钱）　续断（二钱）　炙草（一钱）
上姜三片，水煎空心服。
●奇效四物汤　治肝虚热，久患血崩。
熟地　艾叶　当归（首尾全用）　白芍　川芎　阿胶　黄芩（去黑者用。各五钱）
上锉碎，每服四钱，生姜五片，水煎空心温酒下。
●清心莲子饮　治忧思抑郁，崩漏不止。
石莲肉　人参　黄耆　茯苓　柴胡（各三钱）　黄芩（炒）　地骨皮　车前子　麦冬（去心）　炙草（各二钱）
上空心食前服。
●震灵丹　一名紫金丹。治男子真元衰惫，五痨七伤，脐腹冷痛，肢体痠痛，上盛下虚，头目昏眩，心神恍惚，血气衰微，及中风瘫痪，手足不遂，筋骨拘挛，腰膝沉重，容枯肌瘦，目暗耳聋，口苦舌乾，饮食无味。心肾不足，精滑梦遗。膀胱疝坠，小肠淋沥，夜多盗汗，久泻久痢，呕吐不食，八风五痹，一切沉寒痼冷，服之如神。治妇人血气不足，崩漏虚损带下，久冷胎藏无子。
禹馀粮（火烘，碎不计遍，手能捻碎为度）　紫石英　丁头赭石（同禹粮制法）　赤石脂（各四两）
上四味并作一小块，入锅内盐泥固脐，候乾，用炭十斤烘红，火尽为度，埋地内二宵，出尽火毒，又加五灵脂去砂石，没药炒研二两，滴乳香另研二两，朱砂水飞过一两，共八味併为细末，以糯米粉煮糊为丸，如鸡头实大，晒乾出火毒，每服一丸，空心温酒下，或冷水吞下，常服镇心神，驻颜色，温脾胃，除月疰虫毒，辟鬼魅邪疠，久服轻身，渐入仙道。忌猪羊等血，减药力。妇人醋汤下，孕妇不可服。极有验。
●灵砂丹　治沉冷诸虚等证，妇人子宫虚寒，不能受孕，及经水淋漓，崩漏不绝。
硫黄（四两）　水银（一斛）
上二味，入新瓦内炒成砂子，火鼎内烘炼为末，糯米糊为丸，如麻子大，枣汤米饮均可下，忌猪羊绿豆粉。
●香矾散
香附子（不拘多少，醋浸一宿，炒焦为灰，存性）
上每一两，入白矾末三钱，米饮调，空心服下神效。一法以薄叶汤下。
●如圣散　治血下崩漏。
棕榈　乌梅肉（各一两）　乾姜（一两半。均烧存性）
上为细末，每服一钱，乌梅酒调下，空心食前服。久患不过三服愈。
●治崩屡效方
当归　白芍　乾姜　棕榈
上等分，火烘存性，研细醋调，以有节朱筋，左搅四十九转，食前服。
一方　砂仁不拘多少，新瓦炒黑为末，米饮调下。
一方　益智仁炒黑为末，盐米饮调下。
一方　用槟榔烧灰存性碾末，温酒调下，甚妙。
一方　五灵散，治诸药不效者。五灵脂炒令烟尽为末，每服一钱温酒下。一法用一钱，水酒童便各煎服，名抽刀散。
一方　鹿角烧灰存性，研细，食前温酒下二三钱。
●寿脾煎　一名摄血煎。治脾虚不能摄血等证。
白术（三钱）　当归（二钱）　山药（三钱）　炙草（一钱）　枣仁（钱半）　远志（制，六分）　乾姜（炮，二钱）　莲肉（去心，三十粒）　人参（随宜，一二钱）
上水煎服，血不止加乌梅二个。畏乌梅酸，加地榆钱半亦可。滑脱加醋炒文蛤一钱。下焦虚滑加鹿角霜三钱，气虚甚，加蜜耆二三钱。气陷而坠加炒升麻五七分，白芷亦可。溏泄加炒故纸二三钱。阳虚畏寒加附片二三钱，血去过多，加熟地八九钱。
●土牛膝散　治妇人室女，血闭不通，五心烦热。
土牛膝　归尾（各一两）　桃仁（去皮面炒，另研）　红花（各五钱）
上每服五钱，空心温酒下。
●加味逍遥散、八味丸、补中益气汤、小柴胡汤　均见寒热，　十全大补汤、归脾汤　均见调经，　四君子汤、养营汤、胶艾汤、右归丸　均见月水不断，　六君子汤、四物汤　均见寒热。
〖附：案〗
一妇病崩漏，以毓麟珠加附子，兼吞固经丸、棉花子丹方，半月愈。
一妇亦中此疾，脉四至，两寸微洪有力，以升阳举经汤，四剂平，又加减一剂愈。
一妇自春至夏崩中不绝，服参数钱不效，切其脉，犹四至不散，且平静，不过空虚，犹附骨耳，时有血腥，家疑邪至，予曰非也，恶露之病，值此暑天，不无腥气，何足异也，以紫金散加艾叶、阿胶、山药、北味，寿脾煎亦加姜、附、艾叶、阿胶。二单每日交进，兼以棉花子丹方，日进二服，至二日平静，半月始见减，两月痊愈。

赤白带  ***************************
〖证治歌（附：白浊　白淫）〗
女子带分三十六，今人赤白仅能知。多由风冷客胞络，冲任劳伤非病基。妇欲血多气欲少，自然疾少无灾罹。气盛倍血寒生起，化赤血难白带羁。血少气平热蓄盛，红难血化赤殃贻。寒交热并赤兼白，阳气宜升更壮脾。兼见各经参佐理，色青汤进小柴（胡）医。防风栀子同加入，此见肝经色主持。湿热滞凝小便涩，龙胆泻肝（汤）用何疑。肝虚血少或烦躁，风热或兼六味（丸）施。赤属心经何药主，小柴归入并连栀。过伤思虑妙香散，法合心治不可移。白属肺经气分主，补中益气不宜迟。色黄脾病六君子，栀子柴胡均可随。不应古方任採定，归脾汤药是良规。若形色黑圣经病，六味地黄福履缓。流注湿痰君子六，加苍海石南星推。气虚痰饮内多挟，四七汤吞六味（丸）追。七情有伤诊脉数，黄连散进保无虞。若因湿热樗皮（丸）好，或进椿皮无织鹿。疼痛阴中何药美，（补真）润肠汤进建功奇。但（在）今实证亦稀少，若论虚恙多倍蓰。气陷补中益气（汤）好，气虚血弱八珍为。十全大补（汤）正如病，或用毓麟珠起亏。活血丹投亦上品，但今参价贵而次。沙参带痰正宜用，方有沙参独马骑。腹痛肾虚日渐瘦，当归煎好地黄（丸）资。冷虚血海腹腰痛，紫桂（丸）丹皮（散）功可期。脐冷耳鸣腰脚痛，心烦二豆散何词。伏龙肝散乳香散，带下久延通法垂。室女带行纯白色，丸名（温补）白蔹自平夷。或投鹤顶丸如法，何致彷徨卧绣帷。带下胎前病亦有，丸投苍术自扬眉。更奇肠有败脓出，丸用排脓继补衰。白浊白淫小便出，总由心肾不交驰。水原肾主阴开窍，胞冷肾亏致浊淫。金锁镇元丹甚妙，心虚而得（平补）镇心宜。鹿茸威喜二丸进，或用固精（丸）无怨咨。思虑伤脾汤四七，白丸吞下保康居。小乌沉好更兼进，益智（二十，去壳）　茯苓（一钱）盐莫离。郁结归脾枝柏入，气元下陷补中提。肝经怒火龙胆（泻肝）妙，虚用逍遥加味治。
〖脉〗
经曰：任脉为病，男子内结七疝，女子带下瘕聚。任脉自胞上过带脉，贯于脐上，故男子内结七疝，女子带下。带脉起于季胁章门，似束带状，今湿热冤结不散，故为病也。六脉洪数有力为热，沉细血微为虚。沉紧而涩，按之空虚，气血诸虚之候。然洪大而涩，按之无力，犹为中寒之证。脉沉微而迟者顺，浮而恶寒者，乃不治之证也。
〖方〗
●龙胆泻肝汤　治肝胆实火湿热，胁痛耳聋，胆溢口苦，筋痿阴汗阴肿，白浊溲血。
龙胆草（酒洗）　黄芩（炒）　栀子（酒炒）　泽泻　柴胡　木通　车前子　当归（酒洗）　生地（酒洗）　甘草
上等分，水煎服。
●樗皮丸　治赤白带，有湿热者。
白芍（五钱）　良姜（三钱，烧灰）　黄柏（钱半，炒成灰）　樗根皮（五钱）
上为末，粥丸，每服三五十丸，空心米饮下。
●四七汤　亦名七气汤。治七情气郁，痰涎结聚，咯不出，咽不下，胸膈喘急或咳或呕或攻冲作痛。
半夏（姜汁炒，五钱）　厚朴（姜汁炒，三钱）　茯苓（四钱）　紫苏（三钱）
加姜煎服。
●固肠丸
人参　苍术（米泔浸一宿）　茯苓　木香　诃子肉　肉豆蔻（面裹煨，去油）　乌梅（去核）　粟壳（去蒂瓤蜜炙）
上为末，面糊丸米饮下五十丸。
●养气活血丹　治劳伤冲任，赤白带下。
大艾叶（五两，炒焦研末）　乾姜（二两半，炒焦研末）
上二味，用醋二升，无灰酒三升，将姜艾末，调于银器内，用慢火煎成膏，方入后药，附片、白芍、白术、陈皮、川芎、当归、巴戟、人参、北味各二两，研为细末，入前膏内，并炒熟白面二两半，和匀作丸，如梧子大，每服五十丸，温酒下，或米饮下。
●毓麟珠　治妇人气血俱虚，经脉不调，或断续，或带浊，或腹痛腰痠，或饮食不甘，瘦弱不孕，服一二斤，即可受胎。凡种子方，无不加此。
人参　白术（土炒）　茯苓　芍药（酒炒。各二两）　川芎　炙草（各一两）　当归　熟地（各四两）　菟丝子（制四两）　杜仲（酒炒）　鹿角霜（各三两）　川椒（二两）
上为细末，蜜丸如弹子大，空心嚼服一二丸，用酒或白汤送下。
●固真丸　治白带大小不止，脐腹疼痛。
白石脂（烧赤，水飞研细，焙乾）　柴胡（各一钱）　白龙骨（二钱，酒煮晒乾，水飞为末）　当归（酒洗，三钱）　乾姜（炮，四钱）　黄柏（酒洗）　白芍（各五分）
上为细末，水煮稀糊丸如鸡头大，每服三十丸，空心白汤下。
●二豆散　治耳鸣心躁，腰脚痛，腹鸣脐冷，频下白水。
白豆蔻　草豆蔻　丁香　白苓　巴戟　丁皮　苍术　黑附子（火煨）　桂心（各一两）　人参　白术　淮药　桔梗　茴香　粉草（各五钱）
上用生姜三片，苏叶三片为引，每服三钱，水煎服。
●温补白蔹丸　治室女冲任虚寒，带下红白。
鹿茸（酒蒸焙，二两）　白蔹　狗脊（燎毛制。各一两）
上为细末，艾煎醋汁，打糯米糊丸，梧子大，每服五十丸，空心温酒送下。
●鹤顶丸　治带之证有三，未嫁之女，月经初下，止而即得带病，或浴之以冷水，或热而扇，或当风，此室女病带之由。已嫁之妇，阴阳过多，即伤胞络，风邪从虚而入，胞络触冷，随使秽液以血水经运而下。产后带下，由亡血失气伤动胞络，门开而外风，肌体虚而冷风入，冷风与热气相连，故成液而下。冷盛则多白，热盛则多赤，冷热相交，赤白俱下。
当归（七钱半，酒浸）　附子（五钱，去皮炮）　龙骨（烘）　吴萸（盐汤泡）　赤白脂（火烘，醋淬）　炮姜（各一两）　牡蛎（一两三钱，盐泥烘）　艾叶（三两，以醋半盏煮乾为末）
上为细末，醋糊丸如梧子大，以赤石脂为衣，每服五十丸，以艾叶盐汤、乌梅煎汤送下。
●排脓丸　治带下并肠有败脓，淋露不已，腥秽殊胜，遂致脐腹更增冷痛。
白芷（一两）　单叶红蜀葵花（三两）　白芍（五钱）　白矾（烘，五钱）
上白矾另研，余均为末，入白矾，以腊和丸，如梧子大，空心食前米饮下十九丸或十五丸，俟脓尽，以补调之。
●金锁正元丹　治真气不足，呼吸短气，四肢倦怠，脚膝疲软，目暗耳鸣，遗精盗汗，崩淋带下，一切虚损之证。
五倍子（八两）　故纸（十两，酒浸炒）　苁蓉（去筋甲，酒蒸焙）　巴戟（去心）　葫芦巴（炒。各一斤）　茯苓（去皮，六两）　龙骨（二两）　朱砂（三两，另研）
上为末，入研药令匀，酒糊丸如梧子大，朱砂为衣，每服三十丸空心温酒盐汤下。
●平补镇心丹　治心血不足，时或怔忡，夜多奇梦，便浊。
酸枣仁（炒，二钱半）　车前　茯苓（去皮）　麦冬（去心）　五味　茯神（去皮心木）　肉桂（各一两二钱）　龙齿　熟地　天冬　远志（去心，甘草水浸）　山药（姜汁制，各一两半）　人参　朱砂（细研。各五钱）
上为末，蜜丸如梧子大，每服三十丸，空心米饮温酒下。
●固精丸　治下虚胞寒，小便白浊，或如米泔，或如凝脂，腰重腹痛。
牡蛎（煅）　菟丝子（酒蒸焙）　韭子（炒）　龙骨（烘）　五味　茯苓（去皮）　桑螵蛸（酒炙）　白石脂
上等分，研细为末，酒糊为丸如梧子大，每服七十丸，空心盐汤送下。
●威喜丸　治男子元阳虚惫，精气不固，馀沥常流，小便数，梦寐频泄，及妇人血海入冷，白浊白淫，下部常湿，小便如米潲，或无子息。
黄蜡（四两）　白茯苓（四两）　猪苓（二钱半）
同入瓦罐内煮二十馀沸，取出晒乾，不用猪苓。上以茯苓研末，熔化黄蜡，共和为丸如弹子大，空心细嚼满口，以津徐徐咽服，以小便清为度。忌米醋，尤忌使性。
●妙香散　治梦遗失精，惊悸郁结，心气不足，精神恍惚，虚烦盗汗等证。
山药（二两，姜水炒）　人参　黄耆　远志（去心）　茯神（各一两）　桔梗（三钱）　茯苓（一两）　甘草（二钱）　木香（二钱半）　麝香（一钱）　神砂（二钱，研末）
上为末，每服三钱，酒下。
●当归煎　治赤白带下，腹内疼痛，不欲饮食，日渐羸瘦。
当归（四两）　赤芍　牡蛎　熟地　阿胶　白芍（炒）　续断（酒浸。各一两）　地榆（五钱）
上为末，醋糊丸如梧子大，每服五十丸，空心米饮下。
●地黄丸　治妇人月经不调，每行数日不止，兼有白带，渐渐瘦悴，饮食无味，累年无子。
熟地（二两）　枣皮（去骨）　白芜荑　甘姜　白芍药　代赭石（火烘，醋淬。各一两）　厚朴　白殭蚕（各五钱）
上细研蜜丸如梧子大，每服四五十丸，空心酒下，日三服。
●苍术丸　治有孕白带。
苍术（三钱）　枣皮（去核）　白芍（各二钱半）　黄芩（炒）　白芷（各二钱）　樗根皮（炒）　黄连（炒）　黄柏（炒。各钱半）
上为末糊丸，空心温酒下。
●大乳香散　治赤白带下。
草果（一枚，去皮，入麝香一小块，用面饼煨，火炮焦黄，存性，取出，和面用之）
上为细末，每服二钱，米饮调下。
●伏龙肝散　治赤白带下，羸弱乏力，久患不瘥，六脉微濡。
棕榈（不拘多少，烧赤，急以盆盖，阴冷有性）　伏龙肝（对锅心直下，取赤，炒令烟尽）　栋梁上悬尘（炒尽烟，既去火毒）
上等分，研匀，入脑麝各少许，每服三钱，温酒或淡醋汤送下。患十年者，半月可安。
●黄连散　治带因七情所伤，脉数者。
侧柏叶（酒蒸）　黄连（炒。各五钱）　黄柏（炒，三钱）　香附子（醋炒）　白术（土炒。各五钱）　白芍　白芷（烧，存性，三钱）　木香（三钱）　椿树皮（炒，二两）
上为末，面粥为丸，米饮下。
●椿皮丸　治湿热胜带下。
苍术（盐炒）　白芍药（各一两）　枳壳（三钱）　炮姜（三两）　椿树皮（炒，三两）　地榆（五钱）　甘草（三钱）　滑石（八钱）
上为末，粥丸米饮下。
●补真润肠汤　一名助阳汤。治赤白带下，阴户中痛，控心而急痛，身黄皮缓，身重如山，阴中如水。
柴胡（钱二分）　良姜（三钱）　白葵（七朵）　防风　郁李仁　乾姜　甘草（各一钱）　陈皮　生黄芩（各五分）
上锉散，水煎，食前热服。葵花、郁李之滑以润燥，盖枯涸滞者宜之。
●小乌沉汤　理中快气，治心腹刺痛。
乌药（去心，十两）　炙草（一两）　香附子（沙盆内去皮毛，焙乾，廿两）
上为细末，每服一钱，不拘时沸汤服。
●青洲白丸子　治男妇风痰壅盛，呕吐涎沫，小儿惊风，妇人血风等证。
生半夏（水浸洗，七两）　生南星（三两）　白附子（生，二两）　川乌（去皮脐，生，五钱）
上为末，用生绢袋盛之，取井花水注缸内，摆出汁粉备用。如未尽，再以手揉出，如有滓再研，又入绢袋摆尽汁粉为度，将水再用井花水，搅至来日早，又再换水搅。一法不换水，春五日，夏三日，秋七日，冬十日，去水晒乾，以糯米煮粥清糊丸，绿豆大，每服二十丸，姜汤下。如瘫痪，酒下。小儿惊风，薄荷汤下三五丸。
●内金鹿茸丸　治妇人劳伤血脉，胞络受伤，小便白浊，日无度。脐腹疼痛，腰脚无力。
鸡内金（炙）　鹿茸（制）　黄耆（蜜炙）　苁蓉（酒炙）　远志（甘草水浸）　五味　牡蛎（煅）　桑螵蛸　龙骨（烘）
上为细末，蜜丸如梧子大，每服五十丸，食前温酒米饮下。
●镇精丸　治小便白浊。
破故纸（炒）　青盐　白茯苓（乳拌蒸）　五味
上等分细末，酒糊丸，空心盐汤或酒送下三十丸。
●白矾丸
白矾（四两）　附子（二两）　黄狗骨（四两）
上烧灰为末，用粥丸如梧子大，每服三十丸。
●白芷散　治白带下。
白芷（一两）　海螵蛸（二个，火烘）　胎发（一团，烘）
上为细末，空心温酒调下二钱。
●茱萸浴汤　治下焦虚冷，脐腹疼痛，带下五色，月水崩漏，淋沥不断。
一方　菟丝子（酒蒸）、天雄（炮制），各等分，取麻雀卵和拌作丸如梧子大，空心温酒送下
一方　俗名牛附子，又名牛大黄，取数两水洗切片，同猪腊肉煮，去药渣，食肉与汤汁
一方　治久积虚劳，小便白浊，滑数不禁，用鹿角炒黄研酒调服之。
●丹皮散、柴桂丸　均见月水不断，　十全大补汤、归脾汤　均见调经，　加味逍遥散、补中益气汤、六君子、小柴胡汤、八珍汤　均见寒热。
带病灸章门穴，麦粒各三壮效。又法中极、白环俞各十五壮，肾俞灸随意。
〖附：案〗
一妇忧思郁结，遂生带下，脉沉数有力，左手尤甚。以八味逍遥散，服二十馀剂，病松脉略平，后以前方内黄连散，兼服八味逍遥散，各服十馀剂愈。
一妇病白带，脉虚弱，心脾更无力，以归脾汤加艾叶、姜附、鹿角霜十馀剂愈。
一妇病带下，两关脉均虚弱，而寸略见洪大，微有力，不嗜饮食，精神疲倦，心烦头晕进升阳举经汤加艾叶、牡蛎，二剂病减六成，后愈。
一妇年老病带下，体素虚弱，中寒挟痰，脉沉细而弱，四至不足，初以归脾汤加姜、附、胶艾、牡蛎、鹿角霜等药，兼进加减紫桂丸，日二剂，日中用吞矾散、菖蒲、故纸单方及陈冬瓜子仁，缠延三四月未愈，精神愈困，形容亦减，病者徨徨，旋进加味六君子，用芍药。初二剂配人参，后以沙参代，加姜、附、萸肉、鹿角霜、赤石脂并茸附地黄汤，用熟地、淮药、枣皮、鹿茸片、附子、禹馀粮、胶、艾、北味、龙骨、白术均一两，黄耆、熟地两馀，每日各服头到，次到煎次日头药，日中早晨，用牛附子单方，并进艾叶、樗皮作一单方，服至二月病减。二方各服百馀剂。二单方亦各服数十次，始愈。
先君先治一妇病带下，减食肌瘦而脱发，以黄耆建中汤加熟地、附子、胶艾、赤石脂、鹿角霜，八十剂愈。

热入血室  ***************************
〖证治歌（附：经行先泻泄）〗
血室女人热入中，伤寒则有或伤风。热蒸经水适来至，日静安宁夜谵蒙。疟状病形无异致，小柴胡进治无凶，治法切勿犯胃气。或因劳役或缘怒，亦用小柴生地逢。血弱柴胡入四物，郁投加味归脾工。病松热在体元弱，补（中）益（气汤）归脾凭脉攻。气血均虚何药妙，十全大补有神功。狂言见鬼寒而热，汤号乾姜柴（胡汤）并从。邪搏血凝胸膈结，散投海蛤自疏通。经行将至病先泻，此证属虚原不同。盖以妇人经水亏，将行岂是卒来红。内含次第分先后，脾血先流血海充（脾血先注于血海）。然后下流经水盛，湿难运渗脾家空（脾血空湿不运）。行经将至故先泻，散用参茯白术松。多属阳虚致下陷，助阳参术功非庸。
〖脉〗
尺寸脉微迟为寒邪，洪大为热，浮紧为风邪，数小为顺，微弱为虚。
〖（附：针法〗
热入血室，病势危急而成结胸，盖以邪逐血归于肝经，聚于胆中，结于乳下，故手触之则痛，非药可及，故宜刺。期门穴下针，病人五吸停针。良久徐徐出针。凡针期门穴，必泻勿补。肥人二寸，瘦人寸半，此非尺之寸也。本人中指中节较定，期门穴对乳下两肋，自下而数上第二肋端也。
〖方〗
●乾姜柴胡汤　治妇人伤寒，经水方来，热入血室，寒热如疟，或狂言见鬼，并皆治之。
柴胡（一钱）　桂枝（三分）　栝蒌根（五分）　牡蛎（烘）　乾姜（炮）　炙草（各三分）
上水煎服，汗出而愈。
●海蛤散　治妇人伤寒，血结胸膈。
海蛤　滑石（均烘，水飞）　甘草（各五钱）　芒硝（一两）
上为末，每服二钱，用鸡子清调下。小肠过利，其结血自散，更用桂枝红花汤发其汗，而愈。
●参苓白术散　治脾胃衰弱，饮食不消，或吐或泻。
人参　白术（土炒）　茯苓　炙草　山药　扁豆　苡仁　莲肉　陈皮　砂仁　桔梗
上为末，米枣汤或米饮调服。
●小柴胡汤、四物汤、加味归脾汤、补中益气汤、八味丸　均见寒热，　十全大补汤、归脾汤　均见调经，　六味丸　见血风劳。
〖附：案〗
一女寒热胸痛兼泻泄，发表顺气止泻不效，夜狂言，众异之。细思病时经即来，知其为热入血室之证。虽未病伤寒，而经来时恐中风寒，邪气乘虚入血室，血为邪迫，上入肝经。肝受邪则谵语见鬼，复流入膻中则血凝胸膈而痛，况泻泄属脾湿不能运，皆是一路之疾，以小柴胡加生地、白术、茯苓、桃仁、丹皮、山甲三剂痛平寒热退，夜亦安。但泻犹未止，后服补中益气加肉桂、茯苓、炮姜，痊愈。
〖附录：三十六疾〗
带下有三十六疾之分，盖即十二症、九痛、七害、五伤、三固也。十二症者，谓所下之物，一者如膏，二者如青血，三如紫汁，四如赤皮，五如脓痂，六如豆汁，七如葵羹，八如凝血，九如青血似水，十如米泔，十一如月浣，十二如经度不应期。九痛者，一阴中痛，二阴中淋痛，三小便痛，四寒冷痛，五来时腹痛，六气满来时足痛，七汗出阴如虫啮痛，八胁下皮痛，九腰痛。七害者，一害食，二害气，三害冷，四害劳，五害房，六害妊，七害睡。五伤者，一窍孔痛，二寒冷痛，三小腹痛，四脏不仁，五子门不正，引背痛。三固者月水闭塞不通，其如二者，文缺不载，或者谓大便闭，未敢深信，而仲景所说三十六种疾，皆由子脏冷热劳伤，而下起于阴内也。姑附录此以备不缺云。


卷二  ——————————————————————————————————————————————————————————————————————————————————————————

中风论  ***************************
（附：中寒　中暑　中湿　中火　中气　食厥　劳役　房劳伤）
虚劳伤风之中也，咸谓气血空虚而贼风亵之，此其说未可尽凭，不知多由内伤损颓败而然。是风之名，非由外风，乃内自生耳，此景岳所以类中风。而以非风名之，盖欲令人易觉，不徒以风药贻误耳。此病如蜂起，古人论证亦详。有谓中腑而兼中脏者，有分脏腑血脉异中者。何为腑而兼中脏，如左关脉浮弦，面目青筋，左肋疼痛，筋急目润，手足不收，此中胆兼中肝者，用犀角散主之。左寸脉洪，面红汗多恶风，神乱语涩舌强，此中小肠兼中心者，宜麻黄散之类。左尺脉浮滑，面黑腰痛，耳鸣足痿，此中膀胱兼中肾者，用独活散主之。右关脉浮缓或洪大，面黄多汗，恶风口渴，语涩身重，嗜卧不仁，肉润腹胀，不思饮食，此中胃兼中脾者，宜防风散之类。右寸脉浮涩而短，流涕多喘，短气自汗，声嘶肢痿，此中大肠而兼中肺者，用五味子汤之类。上诸症治，虽经前人批驳，而学者亦端详悉讨论，庶不至见别书或载，惊生奇异，而特不可执以为法耳。何为中脏，九窍多滞，言喑志乱也。何谓中腑，言清志定，偏枯不运也。何谓中血脉，手足拘挛而不仁也。条虽分列有三，无非分病之轻重而言焉。是以病之重者卒仆痰鸣，口开手撒，便遗暴脱，急以独参汤或黄耆人参煎汤或姜汤皆可灌之。治以三生饮，醒后调理脾肾。若有痰气，牙关紧闭，两手握固，此病之稍轻者，捣生姜汤灌之，初以加减续命汤。如无痰气，言清色活，但四肢废弛，此病之尤轻者，宜以大秦艽汤主之。亦初病通治之大概也。究其本则在气血，气血生旺，又在脾肾，故经脉拘急强直之状，是肝失所养。而木从邪化，谓非水亏不能荣木乎，则六味地黄汤、大小营煎、左归丸主之，断断无疑。如气虚不能生血，则十全大补汤、人参养荣汤、五福饮之类，何容稍缓。况脾主四肢，若手足不仁，痰涎壅盛，虽曰在肾，水不归源，上泛痰生，而脾又何能谢其任乎。饮食不能运化，不惟饮食之精，不能上胜于肺，而散诸脏其制水之权，已先失矣。因以痰凝而经络塞，谓非脾虚之候乎，非姜附六君子、参术、二陈汤，不能治也。且火弱不能生土，附子理中、姜附六君有所必需。阳虚难以生阴，八味地黄及右归丸，地黄饮子，正不可少。四肢若仅不仁，亦分气血之异，右手足不仁，多由元气所亏，宜六君子汤加竹沥、姜汁、钩藤。左右均不仁，系气血两虚，宜用八珍汤加药同上。夫病有与中风相类者，又不得不辨之。（中寒）如冬月卒中寒气，昏愦口噤，肢挛拘急恶寒，其脉浮紧，宜用麻黄桂枝理中汤主之。（中暑）夏月卒中暑炎，昏愦痿厥，吐泻喘急，宜用十味香薷饮主之。（中湿）中于湿者，多因湿土生痰，痰则生热，热则生风，用清燥汤加竹沥、姜汁。（中火）中于火者，五志过极，火盛水衰，热气拂郁而卒仆也，用六味丸、四君子汤、独参汤主之。内有怒伤肝火上炎者，用柴胡汤之类，（中气）中于气者，由七情过极，气厥昏愦或牙关紧闭，急用苏合香丸。误作风治者，断不苏也。（食厥）食厥者，过于饮食，胃气自伤，不能运化，故昏愦也，用六君子汤加木香。（劳役）劳伤者，过于劳役，耗损元气，脾虚不任风寒，因致昏愦，宜补中益气汤。（房劳）房劳伤者，肾虚精耗，气不归元，因此昏愦，惟六味地黄丸最良。是病证之相似，原玉石之易混，医能循名责实，分别而治则善。
〖证治歌〗
手足不收卒仆僵，痰壅昏厥中风殃。有名中腑证兼脏，驳见前人谓渺茫。上论亦详不重述，免人骇异乱成章。中风血脉脏和腑，喑厥神昏中脏当。惟有参耆煎灌妙，姜汤莫及独参汤。三生饮进或可解，后速调扶脾肾康。仆厥言清风中腑，徐扶可针人中央。有痰可吐姜汤妙，续命汤宜加减良。手足不仁血脉中，大秦艽（汤）药是津梁。黄耆诸汁亦堪用，最上法治脾肾强。脾统四肢若不足，食难运化痰滋泱。不惟津液少胜肺，诸脏无滋失所望。经络且凝肢不举，六君姜附可加尝。或将参术二陈妙，元气若难生养血。五福饮投正合病，十全大补养营匡。火衰难以生扶土，姜附四君功擅长。或用理中汤亦好，总宜附子以回阳。拘挛强直肝无养，六味地黄是大纲。大小营煎堪对证，左归丸好不荒唐。阳虚难以生阴血，八味地黄不待商。更有地黄饮子美，右归丸进亦辉煌。不仁手足在乎右，元气素虚风贼戕。汤用六君加竹沥，钩藤姜汁三般襄。不仁手足偏居左，阴血有亏气亵伤。四物汤中加竹沥，钩藤姜汁仍同藏。若逢左右不仁者，八珍灸味同上行。有类中风当细辨，湿同火气役劳房。有名食厥中寒暑，逐一病方宜审详。冬月中寒卒仆厥，理中麻桂加无防。暑炎夏月中昏愦，十味香薷目厥祥。中湿风因痰热盛，汁加清燥竹和姜。食伤难运致昏愦，汤进六君加木香。火盛水衰因中火，四君六味（丸）独参将。内因怒动肝经火，汤用柴胡解激昂。中气七情因过极，丸名苏合香遗芳。气虚劳役耗伤厥，惟有补中益气臧。房劳精竭神乱散，地黄六味起膏肓。病方略叙须当记，何致证临无主张。
〖脉〗
左关脉浮弦，风中肝胆之中。右寸脉洪大，风中大肠肺脏。左尺浮滑，膀胱合肾之间。右关浮或洪大，在脾与胃之际。右寸浮涩或来短，大肠与肺之经。左关浮紧或沉细而紧，皆属风邪。左关细弱或浮缓，均系里寒。浮洪带数，风寒夹热。洪数带滑，寒热兼痰。寸脉独弱者阳虚，尺脉独弱者阴虚，尺寸俱弱，阴阳俱虚，气血两损。脉浮紧者，为中寒。脉洪数者，为中暑。脉弦滑者，为中湿。脉浮洪者，为中火。中气者，肝脉弦长。食厥者，脾脉沉伏。过劳之伤，脾脉必弱。房劳伤者，肾脉必虚。
〖方〗
●三生饮　治中风，卒昏愦，痰涎壅盛，语言蹇涩等症。
生南星（一两）　生川乌（去尖）　生附子（去皮。各五钱）
上每服二两，加人参一两煎。
●加减小续命汤　治中风不省人事，精神愦乱，半身不遂，筋急拘挛，口眼歪邪，语言謇涩，风湿腰痛，痰火併多，六经风中，及刚柔痉。
防风（钱三分）　杏仁（去皮尖，炒研）　桂枝　麻黄　川芎（酒洗）　人参　白芍（酒炒）　炙草　黄芩（酒炒）　防己（各五分）　附子（四分）
上每服三钱，加姜枣煎，筋急语迟脉弦者，倍人参，加苡仁、当归、去芍药，以避中寒。烦躁不大便，去桂、附，倍芍药，加竹沥。日久不大便，胸中不快，加大黄、枳壳。脏寒下利，去黄芩、防己，倍附子，加白术。呕逆，加半夏。若语言謇涩，手足战掉，加石菖蒲、竹沥。身痛发搐，加羌活。口渴，加麦冬、花粉。烦渴多惊，加犀角、羚羊角。汗多，去麻黄、杏仁，加白术。舌强，去桂、附，加石膏。有汗，去麻黄，加附子。无汗，去附子，加麻黄。
●大秦艽汤　治中风手足不能运动舌强不能言语，风邪散见，不拘一经者。
秦艽　石膏（各三两）　当归（酒洗）　白芍（酒炒）　炙草　羌活　生地（酒洗）　川芎　熟地　白术（土炒）　茯苓　黄芩（酒炒）　防风　独活（各一两）　白芷　细辛（各五钱）
上每服一两，雨湿加生姜，春夏加知母，心下痞，加枳壳。
●黄耆诸汁散　治心与胃虚，不能致其气于海，而宗气散失，分布不周经脉，则四肢废。
黄耆（二两）　人参　当归　白芍（各一两）　防风　桂枝　钩藤（各五钱）　竹沥　姜汁　荆汁　葛汁　梨汁　乳汁
上水煎，诸药去滓，后将诸汁各一锺，对分四服。
●大营煎　治真阴精血亏损，及妇人经迟血少，腰膝筋骨疼痛，或气血虚寒，心腹疼痛等症。
当归（三五钱）　熟地（三五钱或七钱）　枸杞（二钱）　杜仲（二钱）　炙草（一二钱）　牛膝（钱半）　肉桂（二三钱）
上水煎，食远温服。
●小营煎　治血少阴虚，此性平和之剂也。
当归（二钱）　熟地（三钱）　芍药（酒炒，二钱）　山药（炒二钱）　枸杞（二钱）　炙草（钱半）
上水煎，食远温服。
●五福饮　治五脏气血亏损。
熟地（五七八钱）　当归（二三钱）　白术（土炒三五钱）　炙草（钱半）　人参
上加生姜，水煎服。
●地黄饮子　治中风舌喑不能言，足痿不能行，此少阴气厥不至，名曰风痱，急当温之。
熟地　上桂　巴戟（去心）　山茱萸　肉苁蓉（酒浸）　附子（炮）　石斛　茯苓　石菖蒲　远志　麦冬　五味子（各等分）
上每服五钱，入薄荷少许，姜枣煎服。
●理中汤　治自利不渴，寒多而呕，腹痛溏泻，或结胸吐蛔，及感寒霍乱。
白术（土炒，二两）　人参　炮姜　炙草（各一两）
上每服四钱，水煎服。
●十味香薷散　治暑热内伤，头重吐利，身倦神昏。
香薷（三钱）　厚朴（姜水炒，钱半）　扁豆（炒，钱半）　茯苓（二钱）　甘草（钱）　木瓜（钱半）　人参（二钱）　黄耆（三钱）　白术（二钱）　陈皮（钱半）
上水煎冷服。
●清燥汤　治肺经受湿热之邪，痿蹩喘促，胸满少食，色白毛败，头眩体重，身痛肢倦，口渴便秘。
黄耆（炙，一钱半）　苍术（一钱）　白术（土炒，一钱）　陈皮　茯苓　泽泻（各五钱）　人参　升麻（各五分）　当归（酒洗）　生地　麦冬（去心）　炙草　神麴（炒）　黄柏（酒炒）　猪苓（各二钱）　柴胡　黄连（各一钱）　五味（九粒）
上每服五钱，水煎服。
●柴胡汤　治怒动肝火，昏冒不语。
柴胡（三钱）　肉苁蓉（酒浸，二钱）　麦冬（去心，钱半）　熟地（三钱）　白术（二钱）　甘草（钱半）　白芍（酒炒，二钱）川芎（钱半）　大枣（五枚）　生姜（三片）
水煎服。
●苏合香丸　治傅尸骨蒸，餍殄肺痿，疰忤鬼击，心痛霍乱，吐利时气，鬼魅瘴疟，赤白暴痢，瘀血月闭，痃癖疔肿惊痫，鬼忤中人，小儿吐乳，大人狐魅等病。
白术　青木香　乌犀角（屑）　香附（炒，去毛）　沉香　朱砂（研，水飞）　安息香（另研无灰酒一升，熬膏）　丁香　荜茇　麝香（研）　诃黎勒（煨取皮肉）　白檀香（各二两）　龙脑（研）　苏合香油（入安息香膏内。各一两）　薰陆香（别研，一两）
上为细末，入研药和匀，用安息膏、炼白蜜和丸，如梧子大，早晨取井花水温冷任意，化服四丸，小儿老人化服一丸，酒服亦可。要空心服之，用蜡纸裹一丸，如弹子大，入绢袋当心带之。凡一切邪神不敢近。
●防风散　治中胃兼中脾。
防风（去芦，一两）　防己　麻黄（去节，各七钱半）　黄芩　升麻　桂心　当归　川芎　赤苓（去皮）　甘草（炙）　羌活（去芦。各五钱）　石膏（二两五钱）
上为粗末，每服八钱，水煎去滓，入竹沥一合，煎一二沸，温服。
●麻黄散　治中小肠兼中心。
麻黄　白术（各三钱）　广皮　枳壳　人参　甘草（各一钱）　前胡　半夏　贝母（各钱半）　大枣（二枚）　葱白（三个）　生姜片
●犀角散　治中胆兼中肝。
地骨皮　柴胡　甘草（各二钱）　麦冬　黄芩　赤芍（各钱半）　黄耆　赤苓　犀角（屑。各二钱）
水煎温服。
●五味子散　治大中肠兼中肺。
五味　人参　广皮（各一钱）　杏仁（去皮尖）　麦冬（去心。各钱半）
●独活汤　治中膀胱兼中肾。
桑寄生　独活　牛膝（酒浸）　秦艽　附子（炮）　防风　赤茯苓（去皮）　当归（炒）　生地（各一两）　杜仲（炒断续）　细辛　川芎　赤芍（各七钱半）　炙草（五钱）
●四君子汤　治一切阳虚气弱，脾衰肺损，饮食少思，体瘦面黄皮枯毛落，脉来细软。
人参　白术　茯苓　甘草
上加姜枣煎服。本方加陈皮、半夏，名六君子汤，亦名参术二陈汤，治气虚有痰，脾虚鼓胀，再加乾姜、附子，名姜附六君子汤。
●十全大补汤、人参养营汤　见调经，　四物汤、八珍汤　均见寒热，　左归丸　见经闭，　右归丸　见月水不断，　六味地黄汤　见血风。
〖附：案〗
一妇病偏枯，初以大秦艽汤及四物汤合活血丹，各四剂，后以归脾汤加姜、附、续断、淫羊藿，又以右归丸加鹿茸片、狗脊各服一月，痊愈。

角弓反张论  ***************************
（附：噤口不语　风痹　自汗　贼风　偏枯　口歪　飞尸　血厥）
角弓反张，盖因体虚受风。风入诸阳之经而致之也。夫人之阴阳经络，周环于身，风乘虚入，则腰背反折、如角弓之状，治宜小续命汤主之。若金衰木旺，先用泻青丸，后用异功散。肾虚用六味丸。肝火旺，先用加味小柴胡汤，次用加味四物汤。发热用加味逍遥散。若木侮脾，用补中益气汤加芍药、山栀。脾经郁结，用加味归脾汤。脾土湿热，用大承气汤。大凡病后气血虚弱，用参术浓煎，佐以姜汁、竹沥。如不应，用十全大补汤，再不应，加附子，或用参附汤，缓则不救。噤口者，亦因体虚，风入颌颊夹口之筋，手三阳之筋结入于颌颊，足阳明之筋，上夹于口而风挟令乘，则筋挛，故引牙急而口噤。若风邪客于手足阳明经，口眼歪斜，用秦艽升麻汤。若风热伤气，用省风汤。（不语）脾脉络胃，夹咽而连舌本，舌下乃心之别脉，系舌本，心脾受邪，故舌强难言。喉咙者，气之所以上下。会厌，声音之户。舌乃声之机，唇乃声之扇，风寒客于会厌，故卒然无音。经云，醉卧当风，便发喑。若痰迷心窍，当清心火。若因湿痰舌强，当清脾热。若因风热，牙关紧急，当清肝火。若因风痰塞喉，当导痰涎。若虚火上炎，当补水为主。若气虚厥逆，当益火。若因肾虚，当补肾气。风痹手足不遂，由风寒湿三气合而为痹。风多者，为风痹。若脾肺气虚，手足麻木，用三痹汤。肝火血燥，用加味逍遥散。肾水亏损，六味地黄汤。服燥药而筋挛，用四物汤加生甘草。气血俱虚，用八珍汤。（自汗）中风药，多用麻黄，以风邪得汗则泄，然此治无汗者宜。若中风自汗，则桂枝汤或独活酒。薛云：若凑理不固，用桂枝汤或防风白术牡蛎汤。过服风药，用白术防风汤。若阳气虚，用姜附汤。兼盗汗，用补中益气汤送六味丸，不应用当归六黄汤。偏枯者，其状半身不遂，神智如常，皆由阴阳偏亏，风邪乘虚而入，妇人多因胎前产后，失于调理致精血乾涸，治当滋其化源。大论：风气运于肝，风搏则热盛，热盛则水乾，水乾则气亏，气亏故精亡，此病之所由作也。（口歪）足阳明之筋，上夹于口，其筋偏虚，风乘虚而入，致筋偏急，故令口歪僻。飞尸者，游走皮肤，而穿脏腑，每发刺痛，变作无常。遁尸者，附骨入肉，攻击血脉，每发不可得近，见尸丧、闻哀声便发。风尸者，淫濯四肢，不知痛之所在，每发昏沉，得风雪便作。沉尸者，缠骨结脓，冲心胁，每发绞切，遇寒冷便作。注尸者，举身沉重，精神错乱，常觉昏昧，发每因节气至变，辄成大恶，宜用金银花叶，浓取汁煎之，如鸡子大主之。（血厥）凡人平居无疾，忽如死人状，或微知人，恶闻人声，此由血少，气并于血，阳独上而不下，故如死状。移时气过血还，阴阳通而始醒，名曰血厥，妇人多有，宜服白薇汤、苍公散。人忽手足厥冷，肤起如米粒，面青或乱语，或牙紧，吊死闻丧，入庙登墓，多有此病。先以苏合香丸灌之，次服调气散。《微义》云：飞尸卒厥，用麻黄汤。寒厥表热里寒，则下利吐食，脉沉肢冷，用四逆汤。热厥腹满身重，难转面垢，谵语自汗，手足冷，脉沉滑，用白虎汤。历历分明，医者察之。
〖证治歌〗
病证有反张角弓，其由溯厥古详评。阴阳经络环身固，风善乘虚入体关。腰背拘挛反折状，宜投（小）续命汤药灵。羚羊角散亦如病，木旺金衰先泻青。丸后用异功（散）补养，若亏肾水宜滋营，地黄六味何容缓，肝旺小柴（胡）先解横，四物次投加味妙。若逢发热一身蒸，逍遥加味正堪用。木侮中州（补中）益气精，芍药山栀加入好，古方莫执任加增。脾经湿热须推荡，惟有（大）承气用莫惊。归脾加味宜何病，可疗郁结在脾经。病后多虚参术进，竹沥姜汁用宜并。不痊大补十全美，如未见效加天雄。参附汤进亦扶弱，缓则不救徒兢兢。口噤由产风客入，（足）阳明筋夹口和唇。手三阳结领连颊，风入牙关紧绝声。审是阳明手与足，口眼邪歪风必淫。秦艽（丸）升麻（汤）古方定，白术酒投治法通。风热有伤元气弱，省风汤进效如神。火因怒动小柴（胡）合，熟地钩藤栀子仁。血少肝经因火旺，汤投四物加味寻。柴枝枣味生甘入，汤号八珍亦可遵。加入麦冬五味子，黄耆蜜炙并钩藤。有因舌强不能语，脾脉原来络胃中，连舌夹咽散舌下，心之别脉络舌根。舌本系心脾二脏，风邪入舌强言语，莫可鸣审是心脾，风（客）害（神仙）解语丹回春。肝脾风入四肢废，舌强难言竹沥（汤）清。若是痰迷心窍病，牛黄散进功堪成。风痰喉塞涤痰（汤）美，牙紧清肝无别程。虚火上炎丸六味，气虚补肾壮阳磷。地黄七味必需用，或进地黄饮子平。手足不遂风痹症，风寒热合气三朋。风淫肝脏或因怒，加味逍遥妙绝伦。脾肺气虚肌肉痹，汤投三痹自能平。饮名三气亦新法，风湿交攻（甘）草附子。肾水亏虚肝失养，丸投六味不须争。既投燥药筋仍急，四物汤加甘草生。气血两亏何补助，古方选用号八珍。卫疏自汗谨防脱，初病桂枝汤可正。（防）风（白）术牡（蛎散）投亦有验，（黄耆）建中汤进效堪称。过服风药（白）术（防）风进，若是气虚耆附（汤）宁。盗汗补中益气妙，煎汤好把六味（丸）吞。仍然汗出无休止，汤用（当归）六黄汗自停。又有偏枯风贼害，半身乾瘦神常醒。多因病（后）产（后）失调理，先养营兮后治风。增损茵芋酒可饮，汤名续断有休征。酒将虎胫骨煎渍，美饮宜温极化醇。更有口歪风贼胃，阳明脉夹口环行。邪伤歪僻防风（汤）进，或用深师续命工。游走皮肤穿脏腑，飞尸证的发刺腾。忍冬叶锉浓煎汁，一服即痊无苦辛。无疾忽然如死状，病名血厥移时明。此证法宜何药治，白薇汤及散苍公。手足厥冷肤起粒，面青语乱牙紧频。闻哀弔死多此病，苏合香丸先灌醒。次用何方投服善，平胃（散）调气（汤）皆可庸。飞尸卒厥麻黄（汤）进，四逆能医寒脉沉。热厥腹满宜白虎，证治历历自分明。
〖脉〗
脉浮紧者为风邪，沉迟者为寒邪。左关弦长，右关细弱，土衰木旺之诊。左尺细弱，右关洪大，肾虚脾旺之候。木侮脾者，脾脉必洪而无力。脾郁结者，脾脉必浮而带数。脾土湿热者，脉必数滑。气血虚者，尺寸必微。口噤而寸口浮紧，乃风邪客于阳明。不语而心脾洪数，乃心脾受其邪侮。心脉独盛而滑，心火兼痰。脾热者，多浮数。风热者，则浮紧。气虚痰逆，虚弱带滑。肾经亏虚，尺必微小。风痹之脉多浮紧，脾肺气虚多沉细。肝火旺者，脉必洪。肾水亏者，脉必细。气血俱虚，尺寸必微。自汗之候，尺寸俱弱。阳气虚者，脾肾脉弱。偏枯口歪之脉，多见左关。尺脉浮紧，尸厥凭症而详。血厥察形可识，寒厥脉沉肢冷。热厥其脉沉滑。
〖方〗
●羚羊角散　治妇人中风，角弓反张，筋脉拘急，言语謇涩，心神烦闷。
羚羊角（屑）　鹿胶（炒令黄燥）　赤箭　酸枣仁（炒）　苡仁（各一两）　附子（炮）　川芎　当归（炒去芦）　人参（各七钱半）　羌活（去芦）　白藓皮　地骨皮　牛黄（另研）　柏子仁（去油）　蔓荆子　犀角屑（各五钱）　麝香（二钱半，另研）
上为细末，每服一钱，薄荷汤下，日三服无时。
●泻青丸　治肝火郁热，不能安卧，多惊多怒，筋痿不起，目赤肿痛。
山栀（炒黑）　大黄（酒蒸）　川芎　当归（酒洗）　龙胆草　羌活　防风
上各等分蜜丸，竹叶汤下。
●异功散　调理脾胃。
人参　白术（土炒）　茯苓（各三钱）　甘草　陈皮（各一钱）
上加姜枣水煎服。
●加味四物汤　治肝经血虚火旺。
当归　川芎　白芍　生地　柴胡　栀仁　丹皮
水煎服。
●大承气汤　治伤寒阳邪入里，痞满燥实坚全，杂病三焦大热，脉沉实者。
大黄（四两，酒洗）　芒硝（二合）　厚朴（八两）　枳实（五枚）
上先煎厚朴、枳实将熟，入大黄煮二三沸，倾碗内泡芒硝服，得利则止。
●参附汤　治真阳不足，上气喘急，呕逆自利，脐腹疼痛，手足厥冷，呕恶不食，自汗盗汗，气短头晕等症。
人参　附子（制）
上各等分，用须参、倍子、附子加姜水煎服。
●秦艽升麻汤　治中风手足阳明，口眼歪斜，四肢拘急，恶风寒。
升麻　葛根　炙草　芍药　人参（各五钱）　秦艽　白芷　防风　桂枝（各三钱）
上每服一两，加连须葱白三茎，水煎食后稍热服。避风寒，卧得微汗出则止。
●竹沥汤　治中风入肝脾，经年四肢不遂，舌强语謇。
威灵仙　附子（炮）　桔梗　蔓荆子　枳壳（面炒）　防风　川芎　当归
上各等分，每服四钱，加竹沥、生姜，水煎温服，日三服，忌茶。
●白术酒　治妇人中风，言语不得。
白术　黑豆（炒熟。各三两）
上以酒四升煎至二升，分四服，干口灌之。
●省风汤　治中风口噤，口眼歪斜，筋急痰涌，眩晕僵仆，心烦履艰，神志不定，一切风证。
防风　南星（生用。各三两）　法夏（好白水浸洗，生用）　黄芩（去粗皮）　生甘草（各二两）
上㕮咀，每服四钱，加姜煎温服。
●神仙解语丹　治心脾受风，难言舌强，涎垂溢甚，及疗邪淫搏阴，神内郁塞，心脉闭滞，暴不能言。
白附子（炮）　石菖蒲（去毛）　远志（去芯，甘草水煮十沸）　全蝎（酒炒）　天麻　羌活　白姜虫（炒）　南星　牛胆（酿如无煨。各一两）　木香（五钱）
上为细末，水煮面糊，丸如梧子大，量入神砂为衣，每服二十丸至三十丸，生薄荷汤下。
●牛黄散　治心脏中风，恍惚恐惧，闷乱不得睡卧，语言错乱。
牛黄（另研）　麝香（另研）　犀角（屑）　防风　羚羊角（屑）　龙齿（另研）　升麻　独活　人参　茯神（去心木）　沙参　天麻　炙草　白藓皮　远志（去心）　天竺黄（另研。各二钱半）　龙脑（另研，一钱）　朱砂（水飞）　铁粉（另研）　麦冬（去心。各五钱）
上为细末，研令匀，每服二钱，煎麦冬汤下，不拘时。
●涤痰汤　治中风痰迷心窍，舌强不能言。
南星（姜水炒）　半夏（汤洗七次。各二钱半）　枳实（面炒）　茯苓（去皮。各二钱）　橘红（钱半）　石菖蒲　人参（各一钱）　竹茹（七分）　甘草（五分）
上生姜五片，水煎食后服。
●三痹汤　治血气凝滞，手足拘挛，气痹等症。
川续断　杜仲（姜汁。炒去杂）　防风　桂心　细辛　人参　茯苓（去皮）　当归　白芍　炙草（各两）　秦艽　生地　川芎　独活（各五钱）　黄耆（制）　川牛膝（酒浸。各一两）
上㕮咀或为末，每服八钱，姜枣水煎热服，不拘时。
●三气饮　治血气亏损，风寒湿三气，乘虚内侵，筋骨历节痹痛之极，及痢后鹤膝风痛等证。
当归　枸杞　杜仲（各二钱）　熟地（三钱或五钱）　牛膝　茯苓　白芍（酒炒）　肉桂（各二钱）　北辛或代以独活　白芷　炙草（各一钱）　附子（一钱半）
上加生姜三片，水煎服。如气虚，加人参、白术。风寒甚者，加麻黄。此方亦可酒浸，共约一斤，可浸酒六七升，浸十馀日，徐徐服之。
●甘草附子汤　治风湿相搏，骨节烦痛，不时抽痛，不能伸屈，抑之则痛剧，汗出短气，小便不利，恶风不欲去衣，或微肿痛。
炙草（一两）　附子（一枚，重一两四五钱方好，泡去皮）　白术（一两）　桂枝（二两）
上每服五钱，水煎服。
●独活酒　治产后中风。
独活　桂心　秦艽
上各等分，水煎服。又附方，因产后中风，虚人不可服他药，只用川独活、白藓皮二味各等分，水煎酒对服。此名一物独活汤。
●防风白术牡蛎散　治中风自汗不止。
白术（炒）　牡蛎（烘）　防风（各等分）
上为细末，酒调下，米饮亦可，日三服，汗即止。如不止，可服黄耆建中汤。
●白术防风汤　治中风自汗。
白术（土炒）　黄耆（炙。各一两）　防风（二两）
上㕮咀，每服七钱，水煎服。
●耆附汤　治阳气虚脱，恶寒自汗，或口噤痰涌，四肢逆冷，或吐血肢痛，饮食不入，及一切虚寒等证。
黄耆（炙，一两）　附子（炮，五钱）
上加姜枣水煎服，如不应，倍加附子，方得全济。
●当归六黄汤　治阴虚有火，盗汗不止。
熟地　生地　当归　黄耆（加倍）　黄柏　黄芩　黄连
水煎服。
●增损茵芋酒　治半身不遂，肌肉乾燥，渐渐细瘦，或时疼痛，名偏枯。
茵芋叶　川乌头（泡，去皮尖）　石楠　防风　川椒（炒出汗）　女萎　附子（炮）　天雄（泡去皮尖）　北细辛　独活　卷柏　肉桂　秦艽　防己（各一两）　踯躅花　当归　生地（各二两）　芍药（一两）
上㕮咀，酒二斗浸之，冬七日，夏三日，春秋各五日，初服一合，渐增以知为度，令酒气，相续。
●续断汤　治偏枯血少。
当归（三两）　陈皮（五钱）　白芍　续断　细辛（各一两）　生乾地（一两）
上㕮咀，每服五钱，水煎温服，小溲多利者，加附子一两。
●虎胫骨酒　治中风偏枯，半身不遂，一切风痹，筋脉挛拳。
石斛　石楠叶　防风　虎胫骨（炒）　当归　杜仲（酒炒）　川膝（酒浸炒）　川芎　茵芋叶　续断（酒炒）　巴戟（去心）　狗脊（去毛。各一两）
上以绢袋盛叶，用酒一斗渍，十日服一盏，温服。
●防风汤　治卒然口眼歪斜，言语牵急。
防风（一两）　羌活（五钱）　炙草（二钱半）
上㕮咀，每服五钱，水煎，入麝香少许，温服。
●深师续命汤　疗中风口噤斜僻，卒死不知人，补虚起死神方。
人参　防己　麻黄（去根节）　芍药　川芎　甘草　黄芩　白术（各五钱）　桂心　附子（炮）　防风（各一两）　生姜（三两）
上切分为三服，水煎服，不效更服。忌海藻、松菜、桃、李、葱、生菜、雀肉、猪肉。
●白薇汤　治忽如死状，名曰血厥。
白薇　当归（各一两）　人参（五钱）　甘草（二钱半）
上㕮咀片，每服五钱，水煎温服。
●苍公散　治卒鬼击、鬼疰鬼刺，心腹如刺，下血即死不知人，及卧魇不觉者，并诸毒气等疾。
瓜蒂末（皂角末亦可）　藜芦末　雄黄　矾石（煨研，各等分）
上为细末，研匀，用少许吹入鼻中，得嚏气通便活，未嚏再吹，以嚏为度，此药能起死回生。
●平胃散　治妊娠饮食停滞，或肚腹作痛。
苍术（米潲浸炒）　厚朴（姜制）　陈皮　炙草
加姜枣水煎服。
●四逆汤　治伤寒阴证自利，里寒外热，脉沉身痛而厥。
炙草　乾姜　附子
上㕮咀，水煎温服。
●调气散
木香　白檀香　白豆蔻　丁香（各二钱）　炙草　藿香（各六钱）　砂仁（四钱）
上为末，每服二钱，入盐少许，沸汤调服。
●白虎汤　治身重难以转侧，面垢谵语，手足逆冷，自汗等症。
石膏　知母　甘草　粳米
上各等分，先煮石膏数十沸，再投药，米煎汤温服。
●七味地黄汤
熟地　山茱萸　山药　茯苓　丹皮　泽泻　肉桂
一方　《千金》方治口歪，炒大豆三升令焦，以酒三升，淋取汁服。
一方　口眼歪斜，取蓖麻子七粒去皮，细作饼子安放手掌心却用银器乘汤，放于药上，病止即洗去。
一方　中风噤口，舌本缩，语言难，用芥子一升，细研，以醋三升，煎至一升，涂颊颌下效。
一方　中风不语，龟尿少许，点于舌上神效。取龟尿法，置龟于新荷叶上，以猪毛鼻中戳之，尿即出。
一方　以竹沥二升，分为五服，温温频服，大效。
一方　治产后中风口噤，白术四两，酒煮服效。
一方　千金鸡矢醴，疗产后中风，有痰诸效，及男人诏风，用乌鸡屎三升，大豆二升，先炒豆令声绝，次炒鸡屎令黄以酒一升，先淋鸡屎取汁，拌大豆，每服一升，重四五服，极效。
一方　当归防风散，防风、当归、川芎、熟地各一两，每服一两，水煎温服。
●加味逍遥散、八珍汤、桂枝汤、补中益气汤、加味归脾汤、小柴胡汤、四物汤　均见寒热，　小续命汤、地黄饮子、苏合香丸　均见中风，　黄耆建中汤、六味丸　均见血风，　十全大补汤　见调经。
●麻黄汤
麻黄　桂枝　炙草　杏仁

惊悸癫狂论  ***************************
妇人血风惊悸，是风乘于心也。夫心藏神，为诸脏主。血气和平，心神安定。虚损则心神衰弱。风邪乘虚而袭，故惊悸不宁。因有痰盛而迷心窍者，则用加味定志丸可也。然惊悸虽生于心，而又不外乎心胆二经，治亦不离乎虚实之两途。胆经酸枣仁丸，心经用朱砂安神丸，此从心胆之实热而治之也。胆经用茯神汤，心经用定志膏，或茯苓补心汤，此从心胆之虚热而治之也。有因外惊而致惊者，盖由人之为主者心，心之借养者血，心血一虚，神出其舍，痰乘虚生，惊悸乃作。治当调养心血，和平神气，则妙香散、七福饮，何能稍缓焉。失血者，心神有不安，人参养荣汤及养心汤，断不可少。如不应，独参汤可进。此无形之气，能生有形之血，正此谓也。火衰土败者，如堤防一倒，水邪氾滥，兼以阳不统阴，水愈上泛而刑心，惊悸不安，非真武汤不能平镇矣。惊悸不已，则变忧惧，如人将捕，恐惧战兢，势所必致，此又病从肾经而发，亦阳衰不能摄阴，阴泛而心惧也，用大补元煎，加附子、炮姜、远志、柏子仁之类，自可痊也。病发癫狂，亦由血气虚空，风邪客入，具故何也，盖人秉阴阳之气，风邪入并于阴则为癫，入并于阳则发狂。古人谓狂证多实，癫证多虚，然亦不可执论也。直视仆地，口歪息急或吐涎沫，良久乃醒，此癫病也。少卧不肌，子贤自智，自贵倨傲，言笑歌乐，弃衣登高，妄行不休，此狂病也。古用生铁落散，亦取金制木之意乎。倘顽痰胶固上膈，非吐法不能驱，则用瓜蒂散可也。若痰在肠胃，可用大承气汤以荡剔之。然病之虚者十之九，实者十之一。所以元气虚弱者，即痰盛发热，皆是虚象，切不可以承气而施之。苟能培补，病渐起矣。如慢惊一症，无风可祛，无痰可逐，但补脾胃，生气健旺，神志自清，痰涎自化，古方六君子汤或归脾汤、八味地黄，随其脾肾而用之，如炮姜、桂、附、姜汁、竹沥、远志、柏子仁之类，均不可缺。若概用辛散消风化痰，必为败症，亡可翘足而待，良可概也。
〖证治歌〗
妇人何以中惊悸，神藏于心无别寄。血气调和心自安，心神虚损风乘易。故惊且悸动无时，痰迷心窍宜定志（丸）。胆经实热枣仁丸，虚热胆经茯神（汤）利。虚热心经定志膏，或用茯苓补心（汤）继。心经实热（朱砂）安神（丸）良，治法证明无大异。或病因惊以致惊，法当养血平心气，妙香（散）对证无少差，七福饮投亦少议。失血心神有不安，养心（汤）兼进（人）参养营（剂）。土难制水水刑心，真武一临堤防砌。惊悸不痊忧惧生，转移肾病别经计，大补元煎柏仁加，附子热药莫轻弃。病又何名癫与狂，气血空虚邪客伤，风邪阴受癫由发，狂且风邪併入阳，癫泣笑悲无定体，言见首尾少周详。卒然风作意无乐，直视吐涎或仆僵，目急口歪良久醒，此言癫证不须商。狂詈不避自贤智，歌走登高弃衣裳，古方有用生铁落（散），取金制木意虽长。倘若顽痰胶上膈，吐非瓜蒂（散）不为良。痰在肠胃宜何药，承气汤投以剔荡。然而弱多实证少，凭脉辩证自主张。元气虚衰痰壅发，即宜培补勿仓皇。慢惊弱证补脾肾，神志自清气健昂。古方六君（子）归脾选，地黄八味是津梁，桂附姜汁竹沥好，柏仁远志炮乾姜。上方均可随加用，医人切记同不臧。概投卒散风痰药，陷入膏肓必速亡。
〖脉〗
脉浮洪有力而数，心胆实热无错。脉沉细无力而微，心胆虚寒宜识。心血虚而痰乘入者，心脉虚微带滑。左尺微而右尺盛者，断因阳不统阴。肾脉沉迟而弱，肾中阴泛阳衰。左关浮紧或沉细，风邪乘血气之虚。总之脉洪实长滑者，为阳为实，沉迟微缓者，为阴为虚。弦滑者，为痰为瘀滞。雀啄为邪为祟乘。
〖方〗
●加味定志丸　治顽痰绕心，心神不安。
人参　茯苓（各一两五钱）　菖蒲　远志（甘草水浸。各一两）　半夏（制）　南星（制。各一两）
上为末，蜜丸如梧子大，每服七八十丸，白汤下。
●酸枣仁丸　治胆气实热，不得睡卧，神思不安。
茯神（去心木）　酸枣仁（炒）　远志（去心，甘草水浸）　防风　柏子仁（炒。各一两）　枳壳（面炒）　生地（捣膏。各五钱）　青竹茹（二钱五分）
上为末，蜜丸如梧子大，每服七八十丸，白汤下。
●朱砂安神丸　治心经血虚头晕，心神惊悸等症。
朱砂（水飞，五钱）　黄连（酒炒，五钱）　炙草（钱）　当归　生地（各一钱半）
上为末，饭丸每服十五丸，如一二服不愈，当服归脾汤补之。
●茯神汤　治胆气虚冷，头痛目眩，心神恐畏，不能独处，胸中烦闷。
茯神（去心木）　枣仁（炒）　柏子仁（去油炒）　黄耆（炒）　白芍（炒）　五味子（捣炒。各一两）　桂心　熟地　人参　炙草（各五钱）
上每服五钱，姜汁水煎服。
●定志膏　治妇人失血过多，心神不安，言语失常，不得睡卧。
辰砂（研）　枣仁（炒）　茯神（去心木）　人参　琥珀（研）　滴乳香（研。各一钱）
上服一钱，浓煎灯芯枣汤，空心调下。又一方无茯神、琥珀。蜜丸如弹子大，薄荷汤化下一丸。
●茯苓补心汤　治心气不足，善悲愁怒，衄血面黄，五心发热，或咽喉痛，舌作强。
茯苓（四两）　桂心　炙草　麦冬（去心，各三两）　紫石英（烘）　人参（各一两）　赤小豆（二十四粒）　大枣（二十枚）
分三服，水煎，不拘时服。
●七福饮　治气血俱虚，而心神为甚者。
人参　熟地　当归　白术（炒）　枣仁（炒）　远志（去心，甘草水浸）　炙草
上水煎，食远温服。
●大补元煎　治男妇气血大坏，精神失守，危剧等证。
人参（一二钱）　山药（炒，二钱）　熟地（二三钱）　杜仲（二钱）　当归（二三钱，泄者勿用）　山茱萸（一钱）　枸杞（二三钱）　炙草（一二钱）
上水煎，食远温服。
●养心汤　治心虚血少，神气不宁，怔忡惊悸。
黄耆（蜜炙）　茯苓　茯神（去心木）　当归（酒洗）　川芎　半夏（各一两）　炙草（一钱）　柏子仁（去油）　枣仁（炒）　远志（去心，甘草水浸）　五味　人参　肉桂（各二钱半）
上每服五钱，水煎服。
●真武汤　治少阴伤寒腹痛，小便不利，四肢沉重疼痛，自下利，此为有水气，或咳或呕，或小便利。
附子（一枚炮）　白术（三两）　茯苓　白芍（炒）　生姜（各三两）
若水寒相搏，咳者加五味子、细辛、乾姜。小便利去茯苓。下利去白芍，加乾姜。呕去附子，加生姜一倍。
●生铁落散
生铁（四十斤）
入火烧赤，置砧土打之有花出如兰如蛾，纷纷坠地者，是名铁落，以水二斗，煮取一斗，入后药，石膏三两，龙齿研，白茯苓去皮，防风，元参，秦艽共为粗散，入铁落中煮，取五升，去滓，入竹沥一升，和匀温服二合，每日五服无时。
●瓜蒂散　治卒中痰迷，癫狂烦乱，人事昏沉，五痫痰壅，及火气上冲，喉不得息，食填大胀，欲吐不出。
甜瓜蒂（炒黄）　赤小豆
上为末，熟水或酸荠水调下，量人虚者服之。吐时须令闭口，紧束肚皮。良久不出，食砂糖一块即出。吐不止者，葱白汤解之。
●治要茯苓散　治心湿热，口乾烦渴，睡卧不安，心神恍惚。
茯神（去心木）　麦冬（去心。各一两半）　通草（一两）　升麻（二钱半）　大枣（十二枚）　紫菀　桂心（各七钱半）　知母（八钱）　淡竹茹（五钱）　赤石脂（一两七钱）
上每服一两，水煎服。
●调经散　治败血停滞，上干于心，遂致心中烦躁，乍见鬼神，言语错乱。
没药　琥珀（研）　桂心（各一钱）　芍药　当归（各二钱）　麝香（研）　细辛（各五钱）
上共为细末，水煎服。
●六君子汤、八味地黄汤　见寒热，　归脾汤、人参养荣汤　均见调经，　大承气汤　见角弓，　妙香散　见赤白带。
〖附：案〗
一妇病心悸，其夫自配天王补心丹，煎犹未服，请予治。切其脉细而数，六七至无伦，知是欲脱之脉，土败水刑心悸，所煎之药，阻断不可服。予欲用真武汤，有畏附子之燥者，予曰，人生肾水居中，赖中州土制之庶不上刑，初用附子二钱，一剂悸静，次日舌中润黑，始见水刑心火，倍用附子数剂愈。
一妇中心悸，已刻即发，甚则似觉鳝鱼之尾绞绕之状，过时即愈。予思心为天君，岂有心悸动，人得长存乎，已时脾经主事，脾病亦有心烦一条，此乃脾气不升而动，非心悸也。遂以四君子加升柴、黄耆、山药四五剂加减，十剂愈。
一妇心悸，恐惧如人将捕，以大补元煎，加附子、炮姜、远志、柏子仁，服至百剂，方愈。
一妇心悸，未服药，继发狂，目赤面红，切脉平静，知其假热症，以大剂归脾汤，重加附子二剂愈。

瘛瘲论（附：颤振　血风　烦闷　血风攻脾不能食）  ***************************
瘛者，经脉急而缩，瘲者，经脉缓而伸，俗谓之发搐。凡癫痫、风痉、破伤风，皆属瘛瘲，但癫痫则仆地不省，风痉则角弓反张，破伤风则有疮口，其症不可不辨。窃谓瘛属肝经之风热，瘲属肝经之气不足。若因风热血燥，用羚羊角散加钩藤、山栀。肝火妄动，栀丹四物汤加钩藤、柴胡。若肝火血气不足，用八珍汤加钩藤钩及山栀。肝火亡血用加味逍遥散加钩藤钩与山栀。不应，用六味丸，补水生木为主。（颤振）至颤振与瘛瘲相类，瘛瘲则手足牵引，或屈或伸，颤振则但颤动而不伸屈。若胃虚有痰，用参、术以补气，茯苓、法夏以行痰。如湿热积滞，用张子和三法。诸风掉眩皆属于肝。若肝实热泻青丸，如肝虚热六味丸，系金剋木泻白散，肝虚弱逍遥散加参、术，脾弱加六君子汤加芎、归、钩藤钩，胃弱补中益气汤加钩藤钩。若产后颤振，气血亏损，虚火生风，不可以风论，当大补无误。（血风）若血风烦闷，盖由血气俱虚，风邪人之搏于血脉使气不通，或肢节烦痛，口乾少卧，因其虚弱，气血壅滞，故烦闷，治宜紫石英散主之。若或血风攻脾致不能食，此亦由外侮侵伤，气血亏损，风邪冷气畜于内而攻于脾胃。脾胃虚，为邪气所乘则不消五穀，故难食。若饮食所伤，或胸膈虚痞，六君子汤。劳役所伤，补中益气汤。风寒所伤，人参理中汤。木剋土，六君子汤加柴胡。若呕吐腹痛，前汤加木香。郁怒而伤肝脾，归脾汤。火衰者，八味丸。分门别治法详也，已诚详察之，岂有误乎。
〖证治歌〗
病名瘛瘲何形实，瘲脉筋缓瘛燥急，或缩或伸动不休，俗呼发搐是斯疾。痫癫风痉破伤风，三证皆能瘛瘲发。癫痫或时僵仆昏，病由风痉角弓切。破伤风变状虽同，疮口可凭难隐匿。以故无因忽自生，法治不外虚和热。血因风热燥炎蒸，散用羚羊角解兀。加入钩藤栀子清，古方增损莫专一。肝经火旺致频振，四物汤投加味的。血气有亏火动肝，八珍合病汤难越。若因肝火血枯亡，加味逍遥可畅达。以上三方均合情，钩藤栀子均加设。水亏木燥古方稽，六味地黄阴不竭。病有颤振与上殊，无伸无缩但振勃。胃家不实脉筋虚，致此振摇无静谧。掉眩书云皆属风，法治湿热泻清（丸）剔。肝经虚热六味（地黄）丸，金剋木兮泻白（散）抑。肝燥逍遥散可投，钩藤併入人参术。脾虚血弱六君（子）当，加入芎归钩（藤）莫缺。胃若空虚（补中）益气汤，钩藤加入再无别。肝虚气弱膝腰疼，《本事》青盐丸迪吉。产后吐涎掉眩生，交加散进功超绝。大凡产后致振摇，虚气生风补自息。更有血气烦闷殃，营伤气血风乘贼。搏于血脉气难通，肢节烦疼兼口渴。恍惚心神卧不宁，散投紫石（英）散安逸。若兼发热肝脾虚，治法何须再复述。参照前治寒热方，均如法度无错失。攻脾亦属血风侵，脾胃不调衰气血。五穀不消饮食难，若伤劳役补中（益气）植。理中参入因风寒，汤进六君伤饮食。脾土木乘加入柴（胡），腹疼呕吐或溏泄，木香加入理中良，冷气攻脾草（豆）蔻得。郁怒伤脾何解宽，归脾汤进可推结。火衰八味丸为嘉，学者留心亦准则。
〖脉〗
瘛脉急而缩，瘲脉缓而伸，要皆肝脉弦长而洪大。颤振系胃虚有痰，其脉必细弱而滑。因湿热积滞而生，其脉必浮数而滑。肝实热者脉洪数，肝虚热者脉细数，金剋木者脉微弱。血风之脉，十九虚微浮数。烦闷之诊不实，多沉细带滑。血风攻脾，大抵虚弱中见浮紧，而或沉细，血虚不食，大抵微细，中带弦滑，而或空浮。
〖方〗
●交加散　治瘛瘲或颤振或产后不省热事，口吐涎痰。
当归　荆芥穗
上为细末，每服二钱，水煎灌下咽，即有生理。
●本事青盐丸　治肝肾虚弱，腰膝无力抬曳。
怀香末（三两）　菟丝子（四两）　山药（二两）　青盐（一两，研）
上先将菟丝子洗净，无灰酒浸晒七日，冬天近火炙乾，与诸药共为细末，和匀酒糊丸梧子大，每服五十丸，温酒或盐汤下。常服壮筋力，进饮食。
●泻白散　治肺火皮肤蒸热，洒淅寒热，日晡尤甚，喘嗽气急。
桑白皮　地骨皮（各一钱）　甘草（五分）　粳米（百粒）
上易老加黄连，研为细末，水调服。
●紫石英散　治妇人血昏烦闷，心神恍惚，睡卧不安。
紫石英（一两）　茯神（去心木）　麦冬（去心）　人参　远志（去心）　枣仁　当归　黄芩（各七钱）　防风　羚羊角（屑）　黄耆（炙。各五钱）　炙草（二钱）
上㕮咀，每服五钱，加姜枣水煎服，不拘时。
●草蔻散　治妇人血风，冷气攻脾胃，呕逆不纳饮食。
草豆蔻（去皮）　白茯苓（去皮）　枇杷叶（去毛炙）　半夏（汤洗七次。各七钱半）　高良姜　白术　砂仁　桂心　木香　青橘皮（去白）　炙草（各五钱）　人参（一两）
上㕮咀，每服五钱，加姜枣水煎温服，不拘时。
●理中汤　治自利不渴，寒多而呕，腹痛溏泻，或结胸吐蛔及感寒霍乱。
白术（陈壁土炒，二两）　人参　炮姜　炙草（各一两）
上每服四钱，水煎服。自利腹痛加木香，不痛利多或口渴者，均倍白术。嗜卧沉重，利不止，加附子。腹满去甘草。呕吐去白术加半夏、生姜汁。脐下动气去白术加桂，悸加茯苓。阴黄加茵陈，寒结加枳实，本方等分，名理中丸。
●虎骨散　治血风攻疰，身体疼痛。
虎胫骨（两半）　麝香（另研，二钱半）　桂心　川芎　当归　牛膝　海桐皮　骨碎补　天麻　附片没药（另研）　琥珀（另研。各一两）　羌活　木香（五钱）
上为细末，合匀，每服二钱，温酒下。
●附子八物汤　治风历节痛不可忍。
附片　炮姜　白芍　茯苓　人参　炙草　桂心（各三两）　白术（四两）
上每服四钱，水煎食前服。一方无桂，用地黄二两。
一方　外治。
天仙子　生川乌头　生附子（各一两）
上为细末，以酒煎成膏，摊于帛上，敷贴痛处，多年者，不过三上效。
八味丸、四物八珍汤，加味逍遥散、六君子汤、补中益气汤均见寒热，归脾汤见调经，羚羊角散、泻青丸均见角弓，六味丸见血风。
〖附：案〗
一妇病瘛瘲，俗呼扯筋，以八珍汤加黄耆、续断、木瓜三十剂愈。先君治二妇，同病瘛瘲，发同时。先君曰：一气血虚而挟痰，则用十全大补汤加炮姜、半夏。一肝肾亏而肝燥，用六味地黄汤加当归、白芍、枸杞、北味各三十四剂，均愈。同时有同发此疾者，不能如先君之说照单久服，另请医进驱风化痰之药，不数月而卒。可知瘛瘲一症，多由虚损，苟不知培本，而徒以风痰之药攻之，不亦殆乎。

虚劳论  ***************************
（附：瘵骨蒸热　无热虚劳　有热虚劳）
昔周官著疾医，两之参之，何治疗纷纷，今而知匪易术，即如劳倦失治，而有发热，盗汗咳嗽，诸证出焉。病名虚劳，又复失治，而有皮聚毛落，饮食不为肌肤，骨髓中热，又名瘵骨蒸热。此群书条分缕晰，阅之可即明也。然其中尤有不明者，非不明于虚劳，乃不明于虚劳中，又分有热无热之两途，虽医书论证略同，谓均有寒热、盗汗、咳嗽、减食等证，究循其脉，则阙如矣。予卤虞十年，几抱迷惑，靡所适从，然理以思而愈出，机以蓄而渐通，私心自捣，总不外阴阳之两分近是。后闻虚劳一症，有曰无热者，即冷劳。有热者，即热劳。予益恍然。与予之私心自揣者，不相径庭也。兹论虚劳而胪列之。所谓虚劳者何，因劳役所伤而受之也。阴阳不和，乍寒乍热，增损四物汤。食后身倦，夜间盗汗，黄耆散。虚劳羸瘦，盗汗咳嗽，寒热减食，人参鳖甲丸。咳嗽五心热或日晡发热，黄耆鳖甲散。止嗽则用温金散。嗽而失声，诃子煎。如此疗之，如食医所掌，和以时视，调以滑甘，未必不起此虚劳也。所谓瘵骨蒸咳嗽何，虚劳失治，而病渐进者也。骨蒸经闭，形瘦脉实，牡丹散。咳嗽经闭，壮热不思饮食，腹内块生，人参散。心悸干嗽，地黄煎丸。口乾壮热，虚汗减食，大肠闭涩，小便赤黄，猪肚丸。气血虚热，十全大补加柴胡、秦艽、地骨皮。虚损骨蒸，河车丸。月令曰：正声色，薄滋味，人更能此，病自日痊。所谓无热虚劳者何，即妇人冷劳虚寒而无热者也。心脾血少，七福饮。气血两亏，十全大补汤。真寒假热，八味地黄汤。夜热咳嗽，劫劳散。减食呕泻，附子理中。汗多不已，固汗汤。如此疗之必效。勿徒谓易曰，勿药有喜也。所谓有热虚劳者何，即妇人热劳，虚中而夹微热者也，心脾血虚，四物加参术。肝脾郁怒，小柴胡合四物。脾胃气虚，补中益气。肝脾血虚，加味逍遥。肝经风热，加味小柴胡。心经血虚，天王补心丹。肺经气虚，人参补肺汤。肝经血虚，加味四物。此分经治法。而热亦未可执论，大抵午前热属气，清心莲子饮。午后热属血，四物加人参、白术、丹皮。热从左边起，肝火也。实则用四物加山栀、龙胆草。虚则用四物加参、术、黄耆。热在脐下起，阴火也。或无定处，或起至脚心，此无根虚火发动，宜用加减八味丸，或十全大补加麦冬、北味、附子可也。是知分而言之，则有四条，合而言之，不外乎阴阳。兹编集之，敢云无遗，但使后有志岐黄者，披而阅之，夫固斑斑可考耳。

证治歌  ***************************
（附：瘵骨蒸热　有热虚劳　无热虚劳）
妇人何以虚劳瘵，治失劳伤致久延。发热无时声咳嗽，不知盗汗梦中涟。四肢怠惰寒而热，四物汤名增损宣。寒热口乾烦自汗，痛疼脐腹月经愆。古方具在合宜用，大建中汤加减搴。食后身疼夜盗汗，黄耆散进病何绵。舌乾口苦心且悸，体瘦秘方十补填。羸瘦虚劳羊乳（丸）妙，若求止嗽温金（散）蠲。嗽而声失散诃子，嗽若惊悸盗汗涔。饮食不思寒复热，人参龟甲（散）效通仙。五心烦热嗽多汗，晡热黄耆龟甲嫣。若失调治病益进，骨中热烁瘵名传。不通经脉骨蒸瘦，汤用牡丹自解悬。食少闭经腹有块，人参散解热中瘅。口乾壮热多虚汗，小便黄赤大便坚。气粗颊红饮食减，丸投猪肚病何缠。十全大补因虚热，柴胡秦艽地骨（皮）联。劳瘵骨蒸河车（丸）妙，生肌养血地黄煎（丸）。解肌退热食堪进，（青）蒿（鳖）甲煎丸圣济镌。无热虚劳宜细辨，冷劳虚弱实无牵。心脾血少宜扶养，七福饮良景岳编。气血两虚进（十全）大补，蒸而夜热劫劳（散）痊。真寒假热忌凉剂，八味地黄（丸）最有权。呕泻理中加附子，汗多固汗汤司专。妇人有热虚劳证，即是热劳病有缘。肝血空虚四物美，加参白术是真诠。肝经郁怒伤凝结，四物小柴（胡）合两连。脾胃气虚须补助，补中益气效安眠。肝脾血少何方美，加味逍遥治不偏。风热肝生何止息，小柴加味古方贤。心经血少（天王）补心丹，何致心虚血不阗。气主肺经若有损，人参补肺莫怜钱。肝经血少古方採，加味四物莫舍旋。热发午前属气分，清心莲子热头泉。热生午后由于血，四物丹皮参术全。热起左边肝火旺，治分虚实似天权。实投四物（山）栀龙胆（草），虚用生耆白术妍。膝下热来阴火起，或无定处脚心先。无根火动不归舍，八味地黄可引旋。加减法治古揣定，旧章率法不违前。十全大补麦冬入，附（子、北）味同加效必然。
〖脉〗
迟缓附骨者顺，浮疾无根者逆。有热虚劳，随部用药。微弱而迟，属气虚。浮濡而芤，属血虚。肝浮缓，有根为风。洪滑而数，有力属热。浮缓无根者，难治。
〖方〗
●黄耆散　治劳风，食后身痛倦，夜间盗汗，此因失血，营卫损弱。
黄耆（一两）　防风　当归　白芍　熟地（各七钱半）　炙草（五钱）
上每服五钱，加姜枣煎，食前温服。
●人参鳖甲丸　治妇人一切虚损，肌肉瘦瘁，盗汗心忡，咳嗽上气。脉不调，或作寒热，不思饮食，青蒿鳖甲丸，即此方。
杏仁（去皮尖，炒）　人参　当归　赤芍　炙草　柴胡　桔梗（各一两）　地骨皮　黄连　胡连（各七钱半）　肉桂　木香（各五钱）　麝香（另研，五分）　鳖甲（一只重二两，醋炙黄色）
上为末，用青蒿一斤绞汁，童子小便五升，同熬至二升，次入填酥三两，白蜜三两，再熬成胶，候冷，方下前药末，和匀丸如梧子大，每服五十丸，酒送下，无时服。
●黄耆鳖甲散　治虚劳客热，五心烦热，四肢惰怠，咳嗽咽乾，自汗食少，或日晡发热。
黄耆（炙）　鳖甲（醋炙）　天冬（各五钱）　秦艽　柴胡　地骨皮　茯苓（各三钱）　桑白皮　紫菀　半夏　芍药　生地　知母　炙草（各三钱半）　人参　桔梗　肉桂（各一钱半）
上每服一两，加姜煎服。
●止嗽温金散　治劳嗽。
甘草　黄芩　桑白皮　防风（各一两）　杏仁（去皮尖，七粒）　人参　茯神（各五钱）　麦冬（一钱）
上前五味，以米潲浸一宿，晒乾次入人参、茯神、麦冬三味，同为细末，每服二钱。
●诃子散　治失声音。
木通　诃子肉（各一两）　甘草（五钱）
上㕮咀，水煎，入生地汁一合，再熬数沸，温分六服。
●牡丹散　治月水不利，脐腹疼痛，不欲食。
牡丹皮　大黄（炒。各一两）　赤茯苓　桃仁　当归　生地　桂心　赤芍　白术（各七钱）　石苇（去毛）　木香（各五钱）
上㕮咀，每服三钱，加姜水煎，空心温服。
●人参散　治妇人骨蒸劳，身体壮热，手臂疼痛，月水不通，日渐瘦羸，两肋气刺，四肢惰倦，腹内生块，时有咳嗽，不欲饮食。
人参　鳖甲（去裙，醋炙黄）　柴胡（去苗）　地骨皮（各三两）　羚羊角（屑）　赤茯苓　枳壳（面炒微黄）　牛膝（去芦）　赤芍　桃仁（汤浸去皮尖双仁，面炒微黄。各一两）　当归　黄芩（各七钱半）
上为细末，每服五钱，以猪肝一具，用盐醋葱白各少许和煮，空心食之。后饮温酒二盏。
●地黄煎丸　解劳生肌进食，活血生心。
生地汁　杏仁汁　生姜汁　藕汁（各五升）　薄荷汁　鹅梨汁（三升）　酒（一升）　沙蜜（四升）
上慢火熬成胶，入后药。柴胡（二两）　木香　人参　茯苓　山药　柏子仁（去油，炒研）　远志肉　枳实（炒）　白术（各一两）　秦艽　桔梗（各二两）　熟地（四两）　麝香（五钱，另研）
上为细末，以前膏和丸，如梧子大，食后甘草汤，下二三十丸。
●猪肚丸　治妇人热劳羸瘦。
柴胡　赤茯苓　人参　黄耆（各一两）　黄连（三两）　地骨皮　木香（各五钱）　桃仁　鳖甲（各一两半）
上为细末，用好嫩猪肚一枚，洗净，将药末入内，以线缝合，蒸令熟烂于沙盆如膏丸，如梧子大，食前粥饮下三十丸。
●河车丸　治劳嗽，一切劳瘵虚损，骨蒸等疾。
紫河车（一枚，初生男胎者尤良，长流水中荡洗血净，入瓷器内重汤煮极烂，汁入药）　拣参（一两）　白茯苓（雪白者，半两）　山药（二两）
上为细末，入河车汁，加面糊丸如桐子大，以少许麝香末为衣，每服三五十丸，米饮温酒盐汤送下，空心服，嗽甚者，五味子汤下。
●附子理中汤　治中寒腹痛，呕吐泻利，身痛四肢拘急。
白术（土炒，一两）　人参　炮姜　甘草（炙。各三钱半）　附子（炮，两二钱）
上水煎，温分二服。
●固汗汤　治汗甚不止。
黄耆（蜜炙，六钱）　熟地（四钱）　白术（四钱）　防风（二钱）　白芍（酒炒，钱半）　麻黄根（二钱）　枣仁（炒二钱）　浮小麦（二钱）　当归（二钱）　五味（一钱半）
水煎温服。
●天王补心丹　治思虑过度，心血不足，怔忡健忘，心口多汗，大便或秘或溏，口舌生疮等证。
生地（酒洗，四两）　人参　元参（炒）　丹参（炒）　桔梗　茯苓（一方用茯神）　远志（制。各五钱）　枣仁（炒）　天冬（炒）　柏子仁（炒研净油）　麦冬（去心）　当归（酒洗）　五味（炒。各一两）
上为细末，蜜丸弹子大，朱砂为衣，临卧灯芯汤下，或凉水化。
一方有石菖蒲四钱，无五味，一方有甘草。
●人参补肺汤　治肺虚咳嗽，一切肺弱等证。
人参　黄耆（蜜炙）　五味（炒）　紫菀（蜜洗。各一钱）　陈皮（蜜炙）　熟地（二钱）
上水煎，入蜜少许和服。
●增损四物汤　治妇人气血不足，四肢惰怠，乏力少气，兼治产后下血过多，营卫虚损，阴阳不和，乍寒乍热。
当归　川芎　人参　炮姜　炙草　白芍
上㕮咀，每服四钱，水煎热服。
●加减大建中汤　治妇人胎前产后，一切虚损，月水不足，脐腹疼痛，往来寒热，自汗口乾烦渴。
芍药（二两）　当归　川芎　黄耆（蜜炙）　肉桂（各一两）　炙草　白术（各七钱半）
上为末，每服二钱半，加姜枣水煎，食前温服。
●秘方十补丸　治妇人诸虚百损，营卫不调，形体羸瘦，面黄背倦，口苦舌乾，心忪多汗，血衰气盛，寒热往来，崩带下，惰胎不长。
熟地（蒸极熟，焙乾，四两）　当归（酒洗，焙）　白芍（酒炒）　肉苁蓉（酒洗，去甲，粗砂焙）　人参　棉耆（蜜炙）　川芎　茯苓（去皮）　白术（土炒。各二两）　炙草（五钱）　肉桂（一两）
上为细末，用好酒调山药米糊丸如梧子大，每服六七十丸，食前服。
●羊乳丸　治虚劳羸瘦。
秦艽　柴胡　地骨皮　山茱萸（去核）　蜜耆　熟地
上为末，蜜丸梧子大，每服五十丸，煎人参汤下。不拘时，日三服。
●加圣散　治心虚少力，盗汗易惊，烦热头晕减食，胸膈不利。
柴胡　茯苓　甘草　熟地　人参　当归（各一两）　龟甲　胡连　沉香　知母（各五钱）　桑寄生　乾葛（各七钱半）
上㕮咀，每服三钱，加乌梅、大枣、麦冬数粒煎服。
●七补丸　治虚弱，冲任不和，腹中经结，壮若怀胎，月候常来，未分经脉，宜此方。
当归　白芍　川芎（各三两）　白芷　白术　熟地　阿胶（炒成珠。各二两）
上蜜丸，每服五六十丸，空心米饮下。
●艾煎丸　治诸虚。
艾叶　当归（各二两）　香附子（四两）
上醋煮半日，焙乾为末，醋糊丸醋汤下。
●耆味丸　补虚败。
黄耆（盐水浸，火炙，四两）　北味（二两）
上为细末，米粥糊丸，盐汤下。
●浑身碎痛饮子　治妇虚劳。
虎骨（五钱）　防风　藁本　甘草　白芷　茯苓（各二钱）　当归　白芍　续断　白术　附片（各二钱）
上姜枣水煎服。
●硇砂煎丸　治妇冷劳，心腹积聚，腹胁疼痛，体瘦不食。
鳖甲（醋炙）　桃仁（去皮尖，面炒）　木香　五灵脂（去土砂炒）　当归（各一两）　硇砂（二两，另用醋一升，熬成胶）
上为末，入硇砂膏和匀为丸，空心温酒下二十丸。
●半夏散　治热劳烦渴，体瘦无力，肢痛，或时寒热，痰逆呕吐。
半夏　知母　桔梗　人参　赤苓　秦艽　赤芍　麦冬（各五钱）　鳖甲（醋炙）　北胡　黄耆（各一两）　甘草（二钱半）　乌梅肉（五钱）
上加姜水煎温服。
●鳖甲地黄汤　治热劳，手足烦心闷，血室有乾血，不为肌肉。
柴胡　当归　麦冬（去心）　鳖甲（醋炙）　石斛　白术　熟地　茯苓　秦艽（各一两）　人参　肉桂　甘草（各五钱）
上姜四片，乌梅一个，水煎温服。
●加减八味丸　
熟地　淮药　山茱肉　丹皮　泽泻　茯苓　肉桂　五味
上为细末，蜜丸如梧子大，白汤下。
●十全大补汤、加味小柴胡汤　见调经，　八味地黄丸、补中益气汤、加味逍遥散、小柴胡汤、四物汤均　见寒热，　加味四物汤　见角弓，　七福饮见惊悸，劫劳散　见经闭，　清心莲子饮　见血崩。
〖附：案〗
一妇病有热虚劳，寒热咳嗽，吐痰自汗，形体憔瘦，饮食减少，脉犹平静，但心肝脉浮洪微有力，以加味小柴胡汤十剂，寒热略减，馀症亦松，左关不浮，中按仍洪，右关见弱，以加味逍遥散四十馀剂，俱虚悉除。后以归脾汤调补之。
一妇寒热头痛，身重多汗，脉四至零，亦觉平静，但心肝微有力，以枝丹归脾汤，并用柴胡十剂，愈。后以七福饮扶养之。
一妇身体疲倦，不思饮食，午未时一身觉有微热，愈倦嗜卧，以补中益气汤四剂，每日中热则止，而疲倦如故，后以八味汤，以黄耆代参十馀剂，愈。
一妇每日精神不起，饮食少进，且有微带，以加减大建中汤，加鹿角霜，服二十馀剂，愈。

积聚症瘕论  ***************************
古论有五积、六聚、七症、八瘕。五脏气积名积，故积有五。六腑气聚名聚，故聚有六。夫积聚名虽各异，总不外乎气，别脏腑之属。从气而分理之，分明虚实伤感，调停升补攻和。气匀而积聚自解，治一而百变不生。夫固有不必分类别名而言治者也。若夫七症八瘕，七者火数属心，八者木数属肝。虽曰强分，理似不混，抑何以必发心肝也，盖心者生血之本，肝者归血之脏，症瘕虽各异名，统之不离夫血之为祸。是故血积腹内，或肠胃与脏气结坚，推之不移，名曰症，言其病形可征验也。然而有别焉，其一曰食症。彼夫脾胃虚弱之人，当月而食生冷，未能消化，结聚成块，渐长，牢不可移，治法虚者先用耆、附、白术、淮药之属，以补脾胃。后用攻伐之剂，以消导之。若体实，则先行消导，后佐以补脾胃之药。若因气滞血壅，则用乌药散。其二曰血症。彼夫体虚气冷之人，寒温失节，在内饮食不消，与气血相结，渐生颗块，盘牢不能移动，症形瞀闷，烦躁，迷志惊狂，痰呕汗多，骨蒸脉冷，蓄于下焦，外热内痛，而脐结急，尺脉洪数，治宜用桃仁、甘草、灵脂、大黄、生地、牛膝之类逐之。其三曰气症。因劳举伤气，积结成丸，运转不散，无别外症，治宜排气饮、木香顺气散，后用人参养营汤以调补之。其四曰郁症。因忧郁伤，气结聚成块，坚硬如石，或在上，或在下，按之不软，推之不移，每遇经行则块移腹痛难忍，治宜多服八味逍遥散，散后服加味归脾汤。其五曰痰症。因暴怒伤肝损肾，致水泛为痰，结无数小丸，运转满腹，时忽作痛，治宜导痰汤，散后服补中益气汤加芥子。其六曰石症。因寒客子门，气塞不通，血壅不流，不以留止，结硬如石，治宜先服乌药散，或见视丸，后进当归破瘀汤或和血通经汤。其七曰瘀症。因经行未尽，或怒伤劳役，或寒温失节，阻瘀成块，积牢不散，时作腹痛，且热蒸身倦，饮食不思，肌肉瘦削，治此虚者，先服补中益气以固本，继进破瘀汤。此七症之治法也。至于瘕者，假也。其结聚浮假而痛，推移乃动也。然而名状亦有别焉。其一曰黄瘕，令人痛苦，四肢寒热，身重淋露，卧不欲食，左胁下有气结，牢不可抑，腰背引痛，月水不利，小腹喘急，下引阴中如刺，不得小便，下赤黄汁，治宜皂角散以导之。其二曰青瘕，聚在左右胁下，藏于背膂上，与肩胛腰下挛急，腹下有气起，喜唾不多食，四肢不欲动摇，腹肿，面目黄，大小便难，其后月水不通，或复不禁，状如崩中戎盐散以导之。其三曰燥瘕，大如半杯，上下腹中苦痛，环于两胁下，上引心而烦害，饮食欲呕吐，胸及腹中不得太息，腰背重，喜卧盗汗，足酸削，久立而痛，小便失时，忽然自出若失精，月水闭塞，大便涩难，治宜润散汤。其四曰血瘕，令人腰痛，不可以俯仰，横骨下有积气，牢如石，小腹里急，苦痛，背膂热，深达腰腹下挛阴里，若生风冷，子门僻，月水不顺，乍来乍不来，治宜桃花破瘀汤。其五曰脂瘕，令人肢满里急，痹引小腹重，腰背如刺状，四肢不举，饮食不甘，卧不安席，左右走，腹中切痛，时瘥时甚，或时少气，头眩身体解，苦寒恶风，膀胱胀，月水不如常，乍来乍不来，小便血不止，治宜小柴胡汤。其六曰狐瘕，食人子脏令月水闭，少腹瘀滞，胸胁腰背痛，阴中肿，小便难，胞门子户，不受男精，不藏气盛，令人嗜食欲呕，喜睡多所思，如有妊状，四肢不举，治宜雄朱散或苏合香丸。其七曰蛇瘕，上食心肝长大，其形若膝，在脐上下，还于左右胁，不得吐气，两股胫间苦痛，少腹多热，小便赤黄，膀胱引阴中挛急，腰目俱痛，难以动作，喜发寒热，月水或多或少，其瘕手足成形者难治，未成者可治，治宜雄朱丸、剪红丸。其八曰鳖瘕，大如小蚌，令人小腹切痛，恶气左右走，上下腹中苦痛，若存若亡，持之跃手，下引阴里腰背痛，不可以息，月水不通，面目黄黑，脱声少气，其瘕有手足，成形者杀人，未成者可治，治宜雄朱丸，继用茸朱丸。此八瘕之治法也。且有曰肠覃者，肠者大肠，覃者延也。大肠以传为事，肺之腑也。肺主气，得热则泄，冷则凝，今寒客于大肠，故卫气不匀，有所繫止，而结瘕在内帖著，其延久不已，气散则清，聚则浊，结为瘕聚。所以恶气发起，息肉生，小渐大，至期而鼓，腹如怀子之状，此气病而血未病，故月事不断，应时而下，用晰露丸、木香通气散主之。又有名疝瘕者，疝者，痛也。瘕者，假也。结聚浮假推移乃动，用当归散治之，有曰症痞者，由饮食失节，脾胃亏损，邪正相搏，积于胸中，牢固不可移，治法若脾虚弱者，六君子汤加芎、归。肝脾虚，补中益气汤及归脾汤。肝火郁滞，佐以芦荟丸、地黄丸。抑有名痃癖者，皆阴阳不和，邪冷之气，搏急不散，得冷则发疼痛，治宜理中汤加桔梗、椒目、安桂。抑有疹焉，其类不一。有曰赤疹者，寒湿客于肌中，热结所成，热则发，冷则瘥，治宜柴葛解肌汤。有曰白疹者，风气客于肌中，热与风相搏，治宜消风散、四物汤。若夫阴雨寒发，风伤亦发，晴暖则减，脉浮洪，为风。洪为气，风气相搏，则生瘾疹，更有瘙痒者，老人方治妇人瘾疹，与人参荆芥散、消风散、四物汤加荆芥或人参当归散，或逍遥散，兼服导赤丸。如不通，食后服皂角丸。老人气虚，不可久服。服皂角丸不退，此热甚凝滞，先服青木香三两以开滞气，服蒺藜汤必愈。若游走瘙痒，何首乌散。脾经血燥，加味归脾汤。血虚逍遥散。专用风药，以伤阴血，必致筋挛等症。通观等病，统不外发于气血两途。治法多矣，大概养正培本为先。古人制治，必先调养营卫，务使营卫充实，血气不亏，倘不消散，乃从议下，若辄行攻伐，除不以渐，未必无颠覆之忧也，是宜慎之。
〖证治歌〗
五积六聚古分明，更有八瘕与七症。积由脏气聚由腑，脏腑分疏气自醇。症瘕总属血为祸，瘕属肝兮症属心。七数为火八为木，名虽强列理颇明。肠胃或与脏气结，血积腹内为症形，推之不动可征验，试将名号逐条论。食症本由脾胃弱，当月更食冷和生，未能消化结成块，渐长难移治法寻。虚用耆附（白）术淮药，后用消导药调停。实先消导后培补，气滞血凝乌药（散）陈。血症体虚更气冷，更伤饮食与寒热。气血相结生颗块，瞀闷烦躁狂且惊。外热内痛脐结急，疫呕脉冷併骨蒸。汗多尺脉见洪数，蓄于下焦何药凭，逐以大黄及生地，牛膝甘草与桃仁。气症丸转无别症，劳举伤气积结成，木香顺气兼排气，宜用人参以养营（汤）。郁症成块坚如石，或上或下忧郁凝，推之不移按不软，经来块痛即腹疼，多投八味逍遥散，散后（加味）归脾汤可斟。痰症暴怒伤肝肾，小丸运转痛纷纷，补中益气加芥子，先用导痰痰自熔。石症气塞兼血壅，厥疾因寒客子门，先投见视偕乌药，（当归）破瘀后进或（和血）通经（汤）。瘀症经行犹未尽，寒温劳役怒伤频，积块不消时腹痛，身倦少食热如烘，肌肉瘦削虚宜补，后用破瘀（汤）先补中（益气汤）。八瘕浮聚义从假，推移乃动本非真。黄瘕痛苦不欲食，身重淋露寒热乘。气凝左胁腰背痛，小腹喘急下连阴。小便阻塞下黄赤，皂角散导法宜遵。青瘕在胁藏于背，肩胛腰下挛不伸。腹下气凝唾不食，肢不欲动腹肿宁。面目黄兮二便塞，月水不利戎盐（散）工。燥瘕上下腹中痛，环于两胁上引心。喜卧盗汗腰背重，小便自出若失精。大便艰难足酸削，润散汤投可奏功。血瘕腰痛难俯仰，横骨下积如石症。小腹里急经不顺，桃花破瘀汤可行。肢瘕脂满兼里急，痛连腰背刺如针。腹中切痛左右走，头眩体解恶寒风。月水不常膀胱胀，小柴胡汤效最宏。狐瘕经闭食子脏，少腹瘀滞痛不胜。嗜食欲呕还贪睡，或所思虑如有妊。四肢不举雄朱（散）进，苏合香丸亦可庸。蛇瘕长大形如漆，上食心肝症最凶。手足未成犹可治，丸用雄朱或剪红。鳖瘕令人少腹痛，腹中恶气左右巡。瘕未成形宜早救，雄朱丸与茸朱（丸）同。更有肠覃推类及，寒客大肠胃不匀。此为气病血未病，木香通气晰露（丸）零。散瘕结聚推能动，当归散治莫纷纭。症痞原由脾胃弱，胸中积聚邪正争。饮食不节因成病，脾虚六君加归芎。肝脾虚弱归脾好，补中益气汤莫惊。肝火郁滞芦荟（丸）佐，地黄丸好亦为臣。痃癖邪冷气相搏，得冷则发痛原因。治法理中汤最善，椒目桔梗上桂增。更有疹焉非一类，赤疹肌中寒湿侵。冷则瘥兮热则发，柴葛解肌汤最灵。白疹热与风相搏，消风四物类相从。更有瘾疹寒风发，风气相搏脉浮洪。人参荆芥散消风（散），汤名四物内加荆（芥）。散进逍遥丸导赤，人参当归散等伦。不通食后投皂角，老人气弱不妨陈。但无多服免招咎，服之不效更须询。宜投青木香三两，更服蒺藜效若神。游走瘙痒（何）首乌散，脾经血燥（加味）归脾清。血虚堪用逍遥散，专用风药恐伤人。总之治法宜培本，能调营卫自和平。
〖脉〗
脾脉虚微，肝脉躁，端系食症。心脉微弱肝脉沉，血症症的。气症之脉，多洪实，郁症之脉必弦长。痰症之脉，弦数而滑。石症之脉，沉涩而迟。瘀症脉定洪实。黄瘕脉必浮洪。沉迟者，青瘕之征。微弱者，燥瘕之诊。血瘕之脉长滑。脂瘕之脉虚微。狐瘕之脉如雀啄。蛇瘕之脉若蛇游。鳖瘕之脉如羹上珠。肠覃之脉如珠挂钢。脉濡者，疝瘕之候。脉沉迟者，症痞之诊。痃癖之脉沉细。赤疹之脉迟涩。白疹之脉浮弦。瘾疹脉见浮洪。虚弱脉均微细。
〖方〗
●乌药散　治食症，血气壅滞，心腹作痛。
乌药　莪术（醋浸，炒）　桂心　当归　桃仁　青皮　木香
上等分，每服二钱，热酒调下。
●排气饮　治气逆食滞，胀满等证。
陈皮（钱五分）　木香（一钱）　藿香（钱半）　香附（二钱）　枳壳（钱半）　泽泻　乌药（各二钱）　厚朴（一钱）
上水煎热服，如食滞加山栀、麦芽，寒滞加乾姜、吴萸、肉桂，气逆加白芥子、沉香、青皮、槟榔，呕而兼痛加半夏、丁香，痛在小腹，加小茴香，兼疝加荔枝核，煨热二三钱。
●木香顺气散　治阴阳壅滞，气不宜通，胸膈痞闷，腹胁胀满，大便不通。
木香　草蔻仁　益智仁　苍术　厚朴（姜水炒。各一钱）　青皮　陈皮（各钱二分）　半夏　吴萸（盐泡）　乾姜（各钱半）　茯苓　泽泻（各三钱）　柴胡　升麻（各八分）　当归（二钱）
●导痰汤　治痰涎壅盛，胸膈痞塞，或咳嗽恶心，饮食少思。
半夏（二钱）　南星　枳实（面炒）　茯苓　橘红（各一钱）　甘草（五分）
上生姜十片，水煎服。
●见视丸　治寒气客于下焦，血气闭塞而成症瘕。
附片（四两）　鬼箭羽　紫石英（烘。各三钱）　泽泻　肉桂　元胡　木香（各二钱）　槟榔（二钱半）　血蝎（另研，钱半）　水蛭（一钱，炒尽烟）　三稜（五钱）　桃仁（三十粒，去皮尖，炒研）　大黄（二钱，用酒同三稜浸一宿焙）
上细末，将桃仁、血蝎二味，另研极细，用原浸药酒和丸，淡醋食前送下三十丸。
●破瘀汤
赤芍　丹皮　川芎　苏木　枳壳　栝蒌　桃仁　槟榔　大黄
上等分水煎服。加当归名当归破瘀汤，加桃花名桃花破瘀汤。
●和血通经汤　治受寒，月事不来，恶阻积结。
当归　三稜（炮。各五钱）　广术（炮）　木香　熟地　肉桂（各一钱）　红花　贯仲　苏木（各二钱）　血蝎（一钱，另研）
上十味除血蝎外，同为细末和匀，每服三钱，食前热酒调下，忌生冷及当风大小便。
●皂荚散　治黄瘕导方。
皂荚（一两，炙，去皮子）　川椒（一两，炒去汗）　细辛（一两半）
上捣细以三角囊大如指，长二寸贮之。内阴中，欲便时则出之。已则复内之。恶血毕出，乃洗以温汤，三日勿近男子，忌生菜。
●润散汤
熟地　阿胶　当归　葛根　乾姜　枳壳　麻仁　细辛　附片　麻黄　苁蓉
上等分，水煎服。
●雄朱散
蜈蚣（二条，酒炙）　雄黄　朱砂　桔梗　羌活　芍药　当归　升麻　川芎　龙脑　川乌　南星（炮）　山栀　陈皮　木香　莽草　白术　枳壳　槟榔　黄芩　紫苏子　白姜虫（炒）　鬼箭羽（炒）　虎胫骨（醋炙）　麻黄
上等分，每服二钱，酒调下，日三服。
●雄朱丸
朱砂　雄黄　麝香　蜈蚣（去足，酒炙）　续随子
上等分细末，糯米粥糊丸，淡酒送下一丸。
●茸朱丹
辰砂　草乌　瞿麦　黄药子
上为粗末，用瓷碗一只，以姜汁涂，炙数次，入辰砂在内，上铺诸药，复以盏盖之，掘一坑，安碗在内，用炭五斤烘令火尽，吹去灰，取辰砂细研末，淡姜汤下钱半，或加鹿茸三两去毛切片，酒浸焙乾为末，和黄枣肉为丸，如梧子大，每服三四十丸，人参汤下。
●神效剪红丸
一上末，用槟榔生研细净末一斤，以二两为母，馀十四两，上第一次以一等罗筛过，取齐晒乾。二上末，用商陆，即樟柳根，白者可用，赤者杀人。金毛狗脊，贯众各四两，以上三味和一处，另研末，第二次用二等罗筛过，取齐晒乾，又方不用贯众，则虫出犹未死也。三上末，三稜、莪术醋煮各八两，青木香、西木香各四两，雷丸醋炙二两半，南木香二两，以上六味和匀，研极细末。上第三次，以三等罗筛过，取齐晒乾。四上末，用大黄锉碎，酒浸晒乾研细，取净末一斤。上第四次，以四等罗筛过，取齐晒乾。五上末，用黑牵牛，半生半炒，取头末净一斤，上地五次，以五等罗筛过，取齐晒乾，又用枳实一斤为母，入藿香四两和入，共研极细。又加茵陈半斤，大皂角一斤，煎汁去净滓，又用丁香二两或加芦荟末一两，亦妙。入前净汁煎数沸，仍去滓。又入阿胶二两糊丸如绿豆大，丸要摇令光莹为度，晒乾。
壮人每服四钱，五更以茶清吞下，小儿减半。
●晰露丸　治伤寒于内，气凝不流，结于肠外，久为症瘕，时作疼痛，腰不得伸，名曰肠覃。
广术（酒洗）　三稜（酒浸。各一两）　乾漆（炒尽烟）　川乌（各五钱）　硇砂（四钱）　青皮　雄黄（另研）　茴香（盐炒）　穿山甲（炮。各三钱）　轻粉（一钱，另研）　麝香（五分，另研）　巴豆（三十粒，去皮切开）
上除研药外，将巴豆炒三稜、广术二味黄色，去巴豆不用，共为末，入研药和匀，生姜汁打糊丸梧子大，每服二十丸，至三十丸，姜汤或酒下，空心食前服。
●当归散　凡血积小腹疼痛或因气逆，月经不行，肚腹作痛。
当归（炒）　赤芍　刘寄奴　没药　枳壳（面炒）　元胡索
上等分为末，每服一钱，热酒调下。
●消风散　治风寒瘾疹痒痛或脓水淋漓，头皮肿痒。
荆芥穗　炙草　陈皮　人参　茯苓　白姜蚕　防风　川芎　藿香　羌活　蝉蜕（各一钱）　厚朴（姜制，五分）
水煎服。
●人参当归散
人参　当归　熟地　麦冬　肉桂（各一钱）　白芍（二钱）
上加粳米一合，竹叶十片，水煎，食远服。热甚者，加生地二钱。
●导赤丸
生地　木通　甘草　云苓　苍术
上等分，水煎服。
●皂角丸　治大肠经有风，大便秘结而不坚实者。
皂角（炙，去子）　枳壳（面炒）
上等分为末，蜜丸，每服七十丸，空心米饮下。
●蒺藜汤　治阴疝，小腹作痛，小便不利，手足逆冷或胁腹闷痛。
蒺藜（去刺）　附子（炮）　栀子（去皮。各两半）
上为末，每服三钱，水煎食前温服。
●何首乌散　治皮肤瘙痒，游走无定。
何首乌　防风　白蒺藜（炒）　枳壳（面炒）　天麻　姜蚕　胡麻（炒）　茺蔚子　蔓荆子（各一钱）　茵陈（五分）
●柴葛解肌汤
柴胡　葛根　羌活　白芷　黄芩　芍药　桔梗　甘草
上加姜、枣，石膏一钱，煎服。
●通治诸积顺气丸
大黄（五两，半生半用湿纸裹，煨热）　车前（二两半）　槟榔（二两）　火麻子仁（微炒）　川牛膝（酒浸三夕）　郁李仁（泡，去皮，另研）　山药　菟丝子（酒蒸。各二两）　枣皮　防风　枳壳（面炒）　独活（各一两）
上蜜丸，临卧粥饮下二十丸。
●胜红丸　治脾积气滞，男子酒积，小儿食积。
陈皮　青皮　三稜　莪术　炮姜　良姜（炒。各一两）　香附（炒二两）
上为末，醋糊丸，姜汤下。虚者宜以补药汤下。一方加神麴、麦芽。
●阿魏膏　治一切痞块。
羌活　独活　元参　官桂　赤芍　穿山甲　生地　大黄　白芷　天麻（各五钱）　槐柳　桃枝（各三钱）　红花（四钱）　木龟子（十枚，去壳）　乱发（一团）
上用香油二斤四两，煎黑去渣，入发煎化，仍去渣，徐下黄丹兼软硬得中，入芒硝、阿魏、苏合香油、乳香、没药各五钱，麝香三钱，调匀，即成膏，摊贴患处。
●治青瘕导方
戎盐（一升）　皂角（炙去皮子）　细辛（一两）
上共捣碎，以三角囊大如指，长三寸，贮之内阴中，但卧，瘕当下青如葵汁，保养如产后。
●治燥瘕方
大黄　乾姜（各二两）　黄连（三两）　鸡内金（一枚，炙）　桂心（一两）　䗪虫（三枚，熬）　厚朴　郁李仁（各一两。去皮尖熬）
上捣散空心以温酒下三钱。
●治血瘕方
乾姜　乌贼骨（炙。各一两）　桃仁（一两，去皮尖）
上捣碎酒调服。一方无桃仁。又方：取铁秤槌，以炭火烧红投好酒三升，饮之。
●治血瘕攻刺腹胁时痛导药方
大黄　当归（各五钱）　枣皮　皂荚（去皮弦，各一两）　细辛　戎盐（各二钱半）
上捣碎，以香脂和丸如指大，用一丸绵裹内阴中，正坐良久，瘕当下，养如乳妇法。
●治脂瘕方
皂角（炙去皮子）　矾石（烧。各二钱半）　北味　川椒　细辛　乾姜（各五钱）
上捣散和如大豆，著男子阴头，以合阴阳，不三行，其瘕即愈。
●导散方
皂角（炙，去皮子）　吴薷　当归（各一两）　川椒　乾姜　大黄　戎盐（各二两）　细辛　矾石（烧）　北味（各七钱）
上捣筛细末，以绢袋如指大，长三寸，盛药令满，纳阴中，坐卧随意，勿行走，小便时去之，别换新者。
●治狐瘕方
取新死鼠一枚，裹以新絮，涂以黄土穿地坎足没鼠，形置其中，桑薪火灼其上，一日一夜，出研为细末，内桂心末二钱半，酒服二钱。
●治蛇瘕方
大黄　黄芩　芒硝（各五钱）　甘草（大如指一尺，炙）　乌贼骨（二枚）　皂角（六枚，去皮子炙）
水煎服。
●治鳖瘕方
大黄（两半）　乾姜　侧柏叶（各五钱）　附子　人参（各三钱七分）　䗪虫（熬，三枚）　桂心（一两二钱半）　细辛　土元（各七钱半）　白术（一两）
上捣散以酒服，宿症或卒得症。
●白雄鸡屎
上不拘多少，小便和之于器中火上熬，令燥末服。
●蓬莪术丸　治症瘕腹胁妨痛，体瘦不食。
莪术（七钱半）　当归　桂心　赤芍　槟榔　昆布　琥珀（研）　枳壳　木香（各五钱）　桃仁　龟甲　大黄（各一两）
上蜜丸，食前米饮下二十丸。
●礞石丸　治食症久不消，攻刺心腹疼痛。
青礞石（末）　巴豆（去心皮油）　朱砂　粉霜　木香（各二钱半）　硇砂（五钱）
上研糯米软饭和丸，绿豆大，每服二丸，空心温酒下。
●丹溪定痛散　治寒疝痛，速效。
枳壳（十五枚）　栀仁（炒）　棠毬子　吴薷（炒）　荔枝核
上各等分为末，用长流水调下三钱，空心服。
●芦荟丸
白芜荑（炒）　胡黄连　黄连（炒）　青皮　木香　芦荟（各五钱）　甘草（炒七钱）　当归　茯苓　陈皮（各两半）
上细末，米糊丸汤下。
●木香通气散　治寒气结瘕坚满痛甚。
木香　戎盐（炒）　三稜（炮。各五钱）　厚朴（姜制，一两）　枳实（面炒）　炙草（各三钱）　炮姜　莪术（炮。各二钱）
上共细末，每服二钱，姜汤下。
●戎盐导方
用皂角、细辛、戎盐研细帛裹纳入阴中。
●补中益气汤、八味逍遥散、加味归脾汤、六君子汤、小柴胡汤、四物汤　均见寒热，　逍遥散、人参荆芥散　均见血风，　归脾汤　均见调经，　苏合香丸、理中汤　见中风。
用绵裹药末如枣大，内阴中，令腹热为度。
一方　治交接出血，以熟艾紧聚一团内阴中愈。
一方　治阴痛，用青盐炒热，布裹熨之。
●补中益气汤、加味归脾汤、加味逍遥散、四物汤、八味丸　均见寒热，　归脾汤　见调经，　逍遥散　见血风劳，　龙胆泻肝汤　见赤白带，　右归丸　见月水不断。
〖附：案〗
一女初行经，身体虚弱，大约蹲踞水洗多度，以致气陷而生阴挺，脉亦虚弱，内服补中益气汤，外以淡竹叶根煎水洗，不过二三日愈。
一妇病阴挺，询根，是生产后，服十全大补加升麻数剂，外以淡竹叶根、五倍子、白矾、杨柳根、金毛狗脊煎洗，以藜芦末涂之数次，愈。


卷三  ——————————————————————————————————————————————————————————————————————————————————————————

头痛论  ***************************
（附：颈项强痛　鼻衄　头目眩晕）
头痛之病一也，而发各别经，由来异类，不可不审慎焉。是故足太阳头痛者，脉浮紧，恶风寒，川芎、羌活、独活、麻黄为主。手少阳头痛者，脉弦细，往来寒热，柴胡为主。足阳明头痛者，身热目疼鼻乾，恶寒发热，脉浮缓而长，升麻汤或石膏、白芷为主。手太阳头痛者，有痰体重，或腹痛，为痰癖，脉沉缓，苍术、半夏、南星为主。足少阴头痛者，足寒气逆，为寒厥，脉沉细，麻黄附子细辛汤。足厥阴头痛者，或吐涎沫厥冷，脉浮缓，吴茱萸汤。血虚头痛者，当归、川芎为主。气虚头痛者，参耆为主。气血俱虚者，调中益气汤加川芎、京子、细辛。痰厥头痛者，半夏白术天麻汤。厥逆头痛者，羌活附子汤。头痛连齿，时发时止，连年不已，此风寒中于骨髓，脑为髓海，故头痛，此名厥逆痛，宜白附子散。若头痛筋挛，骨重少气，哕噫腹满，时惊，不嗜卧而咳嗽，其脉举之则弦，按之石坚，由肾气不足，气逆而上谓之肾厥。头痛宜玉真丸、硫黄丸。由此而分治之，宜无不神效矣。至于颈项之处，属足太阳膀胱之经。许学士云属足少阴肾之经。大抵肝火旺，则肝血虚而筋燥，颈项强急疼痛等证发焉。若因被风吹，头目昏眩，大阳并脑俱痛，项背筋脉拘急，可用蝎附散、都梁丸。许氏治项筋强痛，以木瓜煎。薛氏云：若肝火自旺，泻青丸。精血不足，六味丸。风热淫肝，加味逍遥散。怒动肝火，加味小柴胡汤。肝经血虚，加味四物汤。此皆有可验者，由颈项而转之，不有鼻乎。鼻衄一证，妇与男有别。虽曰皆由伤动气血所致，然产后见衄者不可治。若因热郁于胃，用犀角地黄汤。若伏暑于内，用黄连香薷饮。若大怒血蓄于上，用小柴胡汤。脾损不能统血，用归脾汤。五脏热结，用伏龙肝散。夫眩晕者，黑运旋转，其状目闭眼暗，身转耳聋，如立舟上，起则欲倒而各有所由来，治者不可不辨也。彼有郁结生痰而眩晕者，此七情虚火上逆。有淫欲过度而眩晕者，此肾虚气不归元。有因崩漏而眩晕者，此肝虚不能摄血。有早起而眩晕者，此元气虚甚。治法元气虚者，正元饮下黑锡丹。伤湿头晕，肾著汤加川芎。有痰，青州白丸子。肝虚钩藤散。肾虚六味丸。吐痰养正丹，不应，八味丸。血虚四物汤加参苓白术，不应，当归补血汤。气虚，四君子汤加归耆，不应，补中益气汤。肝实，泻青丸，虚用地黄丸，不应，川芎散。脾虚，二陈汤加参术柴胡升麻。脾胃有痰，半夏天麻白术汤。风痰上涌，四神散。寒热八物汤。七情气逆，四七汤。伤湿而晕除湿汤。诚审而用之，庶几无误。
〖证治歌〗
妇人头痛不一端，医人临证审宜详。（足）太阳头痛脉浮紧，川芎二（独、羌）活并麻黄。弦细脉来寒热并，柴胡为主疗（手）少阳。恶寒发热脉浮缓，身热目疼并鼻乾。足阳明证必如此，（石）膏（白）芷为主升麻汤。手太阳病沉缓脉，痰僻体腹并罹殃。医人遇此主何药，南星半夏术宜苍。足寒气逆为寒厥，脉来沉细（足）少阳伤。麻黄附子细辛汤（入），依证医治便无妨。吐涎厥冷（足）厥阴病，吴萸汤进保安康。头痛有因血虚者，当归川芎作主张。气虚头痛参耆主，气血俱虚有主方。调中益气宜加药，川芎京子细辛良。痰厥半（夏、白）术天麻（汤）好，羌活附子（汤）厥逆将。时止时发痛连齿，脑为髓海中风寒。白附子散堪疗此，服之寒去自然昌。肾气不足气上逆，肾厥头痛也难当。硫黄丸与玉真（丸）进，哕噫腹满一时宽。至若颈项一强痛，血虚火旺病由肝。风吹太阳痛连脑，蝎附散服进都梁（丸）。许氏舒筋木瓜（煎）主，泻青丸进薛方长。精血不足丸六味，风热淫肝肝激昂。加味逍遥宜久服，风平热退颂平安。肝火有时因怒动，小柴（胡汤）加味任煎尝。血虚加味四物美，颈项强急治法彰。鼻衄一证男妇别，产后鼻衄入膏肓。热郁于胃何药治，犀角地黄汤最凉。内因伏暑（黄连）香薷饮，大怒血蓄小柴（胡汤）方。脾损归脾（汤）宜速进，热结伏龙（肝）散莫忘。头目眩晕有由发，医师辩证莫仓皇。省识病因元气弱，正元饮下黑锡丹。伤湿肾著（汤）川芎入，青州白丸可化痰。肝虚钩藤（散）肾（虚）六味（丸），吐痰养正（丹）八味（丸）臧。血虚四物加参术，当归补血进宜忙。四君归耆加入妙，气虚之证用此匡。不效补中益气好，肝家实证泻青（丸）劝。虚用地黄（丸）川芎散，脾虚二陈（汤）加味襄。痰在脾胃服何药，半夏天麻白术（汤）强。风痰上涌四神散，寒热八物如愿偿。七情气逆四七（汤）好，伤湿而晕除湿汤。分类而治君须记，庶几无误寿如冈。
〖脉〗
头痛必辨阴阳，观证尤须审脉。是故脉浮紧者，痛发于足太阳之经。脉弦紧者，痛起于手少阳之位。足阳明为痛，脉浮缓而长。手太阳之疼，脉浮洪而缓，足少阴之脉沉细，足厥阴之脉弦紧。血虚者，左寸必弱。气虚者，右寸必微。痰厥者脉滑。厥逆者脉沉。浮缓而紧，或来沉迟，风寒中于骨髓。举之则弦，按之坚石，其痛由于肾亏。颈项痛发足太阳者，脉浮紧。起足少阴者，脉沉细。肝火旺者，肝脉必洪。精血亏者，肝脉必弱。风热淫者，必浮数。怒动伤者，必弦长。鼻衄因于热郁，脉必浮数。由于伏暑，脉必虚弱。怒血蓄于上者，必弦急而长。脾损不统血者，必虚弱而空。五脏热结，六脉洪数。七情虚火，上逆为眩晕。六脉浮空，淫欲过度，肾脉必微。崩漏伤血，肝脉必弱。元气虚者，脉弦缓。伤于湿者，脉沉涩。痰晕者脉滑。血虚者脉空。气虚者，脉濡弱。肝实者，脉洪。脾虚者，沉细。风痰者，脉浮滑。分别细诊，万无一失。
〖方〗
●白附子散　治头痛连齿，时发时止，连年不已者，风寒中骨髓，脑为髓海，故头痛。名厥逆痛。
白附子（炮，一两）　川乌（炮，去脐）　南星（炮）　麻黄（不去根。各五钱）　炮姜（一两）　辰砂（研。各二钱半）　全蝎（五枚，炒）　麝香（另研，一钱）
上为细末，每服一钱，温酒调下。
●玉真丸　治头痛筋挛，骨重少气，哕噫腹满，时惊不嗜卧，咳嗽，其脉举之则弦，按之石坚。此由肾气不足，气逆而上，谓之肾厥。
硫黄（研，三两）　硝石（二两）　石膏（煅，研）　法夏（各一两）
上为细末，生姜捣汁和丸，生姜汤下三十丸。
●硫黄丸　治头痛不可忍，或头风年深，无所不治。
硝石（一两）　硫黄（二两）
上研极细，滴水丸如指头大，腊茶清嚼下一丸，中暑者，以冰水下，入咽即苏。伤冷者，以艾汤下。
●羌活附子汤
麻黄　黄耆（各一钱）　羌活　苍术（各五钱）　防风　升麻　甘草（各二钱）　附片（一分）　白芷　僵虫　黄柏（各三分）
上水煎温服，有寒嗽者，加佛耳草。
●吴茱萸汤　治妇人积冷，脐腹疠痛，肌瘦。
椒花　沉香　当归　诃黎勒　蓬术　附片　白术　良姜　丁香　肉豆蔻　麝香
上研末蜜丸，每服三十丸，空心白汤下。
●蝎附散　治头项拘急，背痛耳痒，体麻及沐浴感风邪，太阳痛，达年头风，宜服此。
全蝎　雄黄（水飞过）　朱砂（飞）　附子　川乌（泡，去皮脐）　麻黄（去节）　南星（姜制）　防风　僵虫（各三钱）　藁本　白芷（各五分）
上为细末，每服五钱，葱汤调下，孕妇忌服。
●当归补血汤
当归（二钱）　蜜耆（一两）
●川芎散　治肝肾虚风，头晕目眩，或头痛耳鸣，目繫紧急。
川芎　淮药　白茯神（去心）　甘菊花（各二两）　人参　枣皮（一两）
上为细末，每服三钱，温酒调下，日三服。
●木瓜煎
木瓜（二枚，切头留作盖，去尽瓤）　没药（二两）　乳香（一两，均研）
上将二味末入木瓜中，仍将瓜头片盖定，用竹签订之，放碗内。饭上蒸三四次，烂捣成膏，每服三匙，生地汁半盏，无灰酒调和服。
●钩藤散　治肝厥头晕。
钩藤　陈皮（去白）　法夏　麦冬（去心）　茯苓　茯神（去心）　人参　菊花　防风（各五钱）　甘草（二钱半）　石膏（一两）
上㕮咀，每服四钱，姜七片，水煎热服。
●四神散　治血风眩晕，头痛寒热唾痰。
菊花　当归　旋覆花　荆芥穗
上加葱白茶末，水煎服。
●除湿汤
法夏　厚朴　苍术　陈皮（去白）　茯苓（去皮）　炙草　白术　薷香叶
上㕮咀，加姜七片，枣一枚，水煎食前服。
●正元饮　治下元虚败，痰气上涌，头目眩晕，脏腑滑泄，时或自汗，手足厥逆，霍乱转筋等证。
红豆（炒）　炮姜　陈皮（去白）　人参　白术　炙草　茯苓（去皮）　附片　淮药　川芎　乌药　乾葛　黄耆　肉桂
上加姜三片，枣二枚，水煎入盐少许，食前温服。
●养正丹　治虚风头眩，吐涎不已。
黑铅　水银　硫黄（研）　朱砂（研）
上用砂器熔铅，下水银搅匀，离火少时，入硫黄、朱砂末，再搅，候冷为末，米饮糊丸绿豆大，每服三十丸，空心食前枣汤下。
●都梁丸　治诸风项背不利，头目眩晕，脑门作痛，或产前、产后伤风头目昏重，血风头痛。
白芷
上一味研末，蜜丸弹子大，每服一丸，细嚼，荆芥煎汤下。
●半夏白术天麻汤
半夏　白术　神麴（炒）　天麻　黄耆　人参　黄柏（酒制）　苍术　陈皮　泽泻　茯苓　大枣　乾姜
●黑锡丹　治真阳虚败，痰气壅塞，心火炎炽或赤白带下等证。
肉桂　沉香　附子（炮）　葫芦巴（酒浸）　破故纸（炒）　茴香（炒）　木香　硫黄　肉豆蔻（煨）　阳起石（研，水飞过）　金铃子（蒸，去皮核）　黑锡
上将黑锡、硫黄入铫内，炼结成砂，倾出地上，去火毒，研细，入余药末，再研至黑光色，酒糊丸梧子大，阴乾，入布袋，擦令光润，每服四十丸。
●肾著汤　治肾虚身重，腰冷如水洗状，不渴而小便自利，饮食如故，腰以下冷痛。
茯苓　白术（各四两）　炮姜　炙草（各二两）
上每服四钱，水煎空心服。
●犀角地黄汤　治上焦有热，口舌生疮发热或血妄行，或吐衄或下血。
犀角　生地　白芍　黄芩（炒）　丹皮　黄连（炒）
上水煎服。因怒可加柴胡、山栀。
●黄连香薷饮　治吐利腹痛，发热头痛，或霍乱转筋拘急。
香薷　黄连　白扁豆　厚朴（姜制）　茯苓
水煎冷服。
●升麻汤
升麻　白芷　乾葛　甘草
水煎服。
●川芎散　治头痛。
天台乌药皮　大川芎
上为细末，烧红秤锤、淬酒调服。
麻黄附子细辛汤即此三味作汤服。
●青州白丸子、伏龙肝散、四七汤　均见赤白带，　补中益气汤、加味逍遥散、小柴胡汤、八味丸、四物汤　均见寒热，　加味四物汤、泻青丸　见角弓，　四君子汤　见月水不断，　加味小柴胡汤、二陈汤方　见调经，　八物汤　见瘛瘲，　地黄丸　见赤白带，　六味丸　见血风劳，　调中益气汤（即补中益气汤加五味、芍药）、归脾汤　见调经。

心痛论（附：心腹痛　小腹痛　心腹胀痛）  ***************************
夫心为诸脏之主，其正经不可伤，伤之而痛，名曰真心痛，其证不治。若心之支络，为风冷所乘而痛者，其痛乍轻乍重，驱风温解，治无不效。是故寒邪所伤者，温散之。饮食停滞者，消导之。肝火妄动者，辛平之。气郁所伤者，和解之。明夫温散、消导、辛平和解之法，参详六经用药之宜，以治心痛，思过半矣。特有心痛而兼腹痛者何也，则曰是非由心痛之缠及腹，而由腹痛之缠及心耳。抑何以腹痛而缠及心也，盖由人体虚而邪乘之，遂与正气相击，正不胜邪，腹故痛。腹与胞络相贯通，腹由心之枝也。枝摇则根动，故腹痛而连及心也。亦曰正不胜邪，邪故得以上逆，邪气逆攻，故心痛也。然则治心腹之痛，必以治腹为主矣。是故腹之痛也，有气滞血瘀者焉，是非没药散不能破瘀以行滞。有劳伤元气者焉，是非补中益气汤不能扶元以逐邪。有肝脾郁结者焉，非四七汤不能醒脾解郁。有怒动肝火者焉，非小柴胡汤不能平肝止火。有肝脾血虚者焉，非四物汤不能补虚胜邪。不但此也，且脾肺气虚者，必以四君子汤以扶弱。中气虚弱者，必以补中益气汤以填亏。气血俱虚者，必以八珍汤，则可补益乎阴阳。此皆治腹痛也。于心不亦无与乎，则亦曰源清而流浊自澄耳。（小腹）乃有心腹不痛，而独形为小腹痛者，其故维何，则曰此总不离乎气血凝滞而已。审厥治法，气寒血结者用威灵仙散。气滞血凝者用当归散。肝经血虚者用四物汤加参术、柴胡。肝经湿热者用龙胆泻肝汤。肝脾气虚者用六君子汤加柴胡、芍药。肝脾虚寒者用六君子加柴胡、肉桂。若兼呕吐逆冷，则再加木香、姜、附。由此类推，以求治小腹之痛，双得之矣。（腹满）复有心腹不痛，而形为胀满者，又何故哉，盖曰脾虚之故也。经云脾虚有胀，故令心痛烦闷而胀，彼诊其脉迟滑者胀满也。薛氏云脾胃虚痞者，治宜六君子汤。虚寒者，治宜人参理中汤。郁结气滞者，治宜归脾汤。若系肝侮脾土，则宜六君子汤加柴、芍。系脾气壅滞，则宜平胃散。肺气壅滞，则宜参苏饮。宿食壅滞，则宜养胃汤。脾经虚痞，则宜四物汤加参、术。此皆治法之至当者也。
〖证治歌〗
心为诸脏之主宰，其经不可以损伤。伤之病发真心痛，朝不及夕寿年亡。心之支络风成贼，驱风温解自然良。寒邪所伤温散好，饮食停滞消导将。伤缘气郁宜和解，肝火妄动辛平降。治心之法明乎此，又有心痛腹兼殃。体虚邪与正气搏，正不胜邪腹受戕。施治必以腹为主，气滞血瘀没药（散）长。劳伤元气补中（益气）进，肝脾郁结四七汤。妄动肝火小柴（胡汤）好，肝脾血虚四物昂。气虚病发由脾肺，四君扶弱有主张。中气虚弱宜（补中）益气，八珍补益乎阴阳。小腹作痛何以故，气血凝滞证宜详。气寒血结威灵（仙）散，气滞血凝当归（散）芳。肝经血虚用四物（汤），参术柴胡可加襄。肝经湿热龙胆泻（肝汤），柴芍六君治脾肝。虚寒六君柴（胡、肉）桂入，呕吐逆冷加附（子、干）姜。心腹不痛形胀满，脾虚所致莫荒唐。烦闷而胀脉迟滑，立斋薛氏有主方。六君子汤治虚痞，人参理中疗虚寒。郁结气滞归脾美，脾弱六君柴芍匡。脾气壅滞平胃散，肺气壅滞参苏（饮）尝。养胃（汤）堪疗宿食滞，四物（加）参术虚痞当。依法治之无不效，大和保合致千祥。
〖脉〗
风冷所乘脉浮紧。寒邪所伤脉沉迟。饮食停滞脉沉伏。肝火妄动脉弦长。气郁所伤脉浮洪。真心痛者六脉绝。心腹兼痛，气滞血瘀脉弦急。劳伤元气脉浮洪。肝脾郁结者，其脉涩。怒动肝火者，其脉弦。肝脾血虚者，其脉细弱。脾肺气虚者，其脉沉细。中气虚弱者，脉必浮空。气血俱虚者，脉必微弱。小腹痛者，脉与心腹同视。心腹胀者，脉多沉迟而滑。至分经脏之虚实，概参之心腹之脉无异。
〖方〗
●参苏饮　治痰积中脘，晕眩嘈杂，怔忡哕逆，或痰停关节，手足转曳，口眼歪斜，半身不遂，呕吐恶心，头痛发热。
人参　紫苏　半夏　茯苓　乾葛　前胡　炙草　木香　陈皮　枳壳　桔梗
上加姜水煎服。腹痛加芍药。
●没药散　治血气不行，心腹作痛，或行注疼痛，或月水不调，发热晡热等症。
红花　没药　当归　元胡索（炒）
上等分为末，每服二钱，童便酒调下。
●威灵仙散　治冷气滞血，小腹疼痛，或行经遇怒，腹胀痛。
威灵仙（一两）　当归　没药　木香　桂心（各五钱）
上为末，每服一钱，热酒调下。
●人参养胃汤　治外感风寒，内伤饮食，寒热头痛，或作疟疾。
半夏　厚朴（姜制）　橘红　藿香　草果　茯苓　人参　炙草　苍术
上加姜，水煎服。
●阿魏丸　治血气攻心疼痛，一切积冷气痛。
当归　桂心　青皮　附片　白术　阿魏（面裹，煨）　川芎　吴萸（泡）　木香　乾姜　槟榔　肉豆蔻（煨）　元胡　莪术（各一两）　朱砂（另研，五钱）
上先以醋煎阿魏成膏，和诸药捣丸，热酒下。
●鸡舌香散　治男妇九种心痛，一切冷气。
良姜（麻油炒）　桂心　赤芍
上等分为末，每服二钱，入盐木瓜三片煎温服。
●元胡索汤　治妇女七情所伤，心腹疼痛。
元胡　蒲黄　赤芍　片子姜黄　当归（各钱半）　乳香　木香　肉桂　没药（各一钱）　甘草（五分）
上加姜三片，水煎服。
●菖蒲丸　治妇脾血积气，及心脾痛。
菖蒲（九节者生，六两）　吴萸（泡）　香附（炒，去毛。各四两）
上锉细，以醋煮乾为度，研末，神麴糊丸，姜汤下。
●手拈散　治血气，心腹疼痛。
草果　元胡　五灵脂　没药
上等分为细末，每服二钱，温酒调服。
一心痛方　用青竹茹酒煎温服。
一方　以破鸡子一枚，酒调服之。
一方　用橘皮三两，豆豉五两，为细末，蜜丸梧子大，白汤下二七丸。
一心腹痛方　用大红枣十四枚，烧存性为末，童便调下。
一方　用食盐炒令赤，以两指取一撮，酒调服。
一小腹痛方　以川芎为细末，酒调服。
一腰痛紫酒方　以大黑豆二合，炒令香热，酒煮，去豆温服。
一方　以鹿角为细末，酒调服。
一心腹胀满方　黄芩一两，枳壳三两为粗末，每服五钱，水煎温服。体重加白术一两。
●补中益气汤、小柴胡汤、四物汤、六君子汤、八珍汤　均见寒热，　龙胆泻肝汤、四七汤　均见赤白带，　平胃散　见角弓反张，　归脾汤　见调经，　四君子汤　见月水不断，　当归散　见积聚，　人参理中汤　见瘛瘲。

嘈杂论（附：霍乱）  ***************************
嘈杂者何，心胸空旷，俨如饥之欲食，及食而不欲下咽。人何以病嘈杂，盖由脾胃郁火上炎，滞痰血液上壅，或由伤泪过汗而成。故治此病也，每用猪血炒食而愈，或用旋覆花汤而疗者焉，然不可执一以求也。考之薛氏，谓有因食郁者，治用六君子加山楂、栀仁。有胃热者，治用二陈汤加姜炒黄连。有因六郁者，治用越鞠丸。气滞者，四七汤加桔梗、枳壳。大抵此证，属气血俱不足，须用六君为主，少佐以治痰之药。若以水治之，必变吞酸中满矣。治者可不慎乎，虽然嘈杂若当焉者。特有所谓霍乱一病，其形为证也，心神昏昧，言语支离，肢体狂獗，此不知其何由而作也。盖亦曰肠胃虚冷，饮食过度，触犯风邪，使阴阳不和，清浊相干，致令病为霍乱也。故病此者，或吐或利或吐利惧作，或头痛身热，其脉按之则浮洪，且有阳气暴绝，手足厥冷而脉微者。治此者当分阴阳，尝考古人制治，凡霍乱吐利，热多而渴者，以五苓散。寒多不饮水者，以理中丸。吐利已汗出而厥逆，四肢紧急，脉微欲绝者，以通脉四逆加猪胆汁汤。夏月中暑霍乱，大烦渴而四肢逆冷，冷汗雨出，而脚转筋者，以香薷散，浓煎冷服即效。口渴乾燥，霍乱不得升降者，以盐吐之，后以二陈汤加川芎、苍术、防风、白芷。若大便不通，加枳壳。若因食瓜果，饮冷起者，用六和汤，倍加藿香。霍乱吐利，寒热相併者，用胡椒汤。霍乱吐利，身热脉浮洪而渴者，以竹茹汤。吐止，以五苓散或不换金正气散与六和汤治之。若阳气绝，肢冷脉微者，用理中汤之类，甚则加附片。中暑霍乱吐利者，以香薷散，入半夏少许，用生姜自然汁浸润药剂，入铜铫炒乾，再入好红曲酒，又浸润药，炒乾，水煎浸冷服，即效。神明之法，何忧乎霍乱之难治也哉。
〖证治歌〗
心胸空旷名嘈杂，皆由脾胃郁火发。滞痰血液上壅填，伤泪过汗病源达。治用猪血炒食良，或以旋覆花汤呷。然亦不可执一论，考之薛氏治合拍。食郁六君加栀（仁、山）楂，胃热二陈（汤）芩连拔。有因六郁越鞠丸，气滞四七（汤）加桔壳。气血不足主六君，少佐痰药方得法。霍乱一证昧心神，言语支离肢体獗。饮食过度肠胃虚，触犯风邪成此厄。头痛身热脉浮洪，且有阳脱手足厥。治此阴阳要分明，古人制法非迂润。吐利热渴用五苓（散），寒不饮水理中豁。汗出厥逆脉细微，通脉四逆加胆（汁）合。四肢逆冷冷汗淋，夏月中暑必烦渴。香薷（饮）浓煎冷服佳，投方可把天工夺。乾燥霍乱吐用盐，后用二陈精配药，加入防（风、白）芷及（川）芎苍（术），此证投之必精确。大便不通枳壳加，伤冷六和倍加藿（香）。寒热相併胡椒汤，身热脉洪竹茹（汤）括。吐止五苓（散）并六和（汤），不换金（正气散）投自磅砖。肢冷气绝投理中，加附回阳亦可活。中暑霍乱吐利兼，香薷少入半夏末。姜汁浸润铫炒乾，再入（红）麴酒浸润灼。水煎浸冷服之良，神明之法庶无错。
〖脉〗
嘈杂多由郁火，切脉多系洪数。然食郁则沉伏当分，胃热则浮数宜别。六郁者，浮紧洪实。气滞者，濡弱沉细。至于霍乱之病，根于肠胃。虚冷者，其脉按之浮洪。由于阳气暴绝者，其脉诊之微细。热多渴而脉数者，为热为阳。寒不饮水而脉沉者，为寒为阴。四肢厥逆，脉微欲绝者，为虚寒之候。烦渴逆冷，脉洪实者，乃中热之诊。此在夏月者，乃是果食冷伤者，脉弦滑。寒热并，脉沉数。身热脉浮洪而渴，实热无疑。肢冷脉沉细而寒，阳气欲绝。
〖方〗
●五苓散　治霍乱渴而饮水者。
白术（土炒）　茯苓　猪苓（各一钱）　泽泻（二钱半）　肉桂
●旋覆花汤　治嘈杂痰饮，口中清水自出，腹胁胀痛。
旋覆花　人参　桔梗　白芍　陈皮　法夏　官桂　甘草
上加姜枣，煎服。
●越鞠丸　统治六郁胸膈痞闷，吞酸呕吐，饮食不消。
香附（醋炒）　苍术（米泔浸，炒）　抚芎　神麴（炒）　栀子（炒）
上等分面糊为丸，如湿郁加茯苓、白芷。火郁加青黛。痰郁加南星、半夏、栝蒌、海石。血郁加桃仁。挟寒加吴萸。又或春加防风，夏加苦参，冬加吴萸。经云：升降浮沉则顺之，寒热温凉则逆之也。
●竹茹汤　治胃热呕吐。
乾姜　半夏（姜制）　甘草　竹茹
上加姜枣煎服。
●香薷散　治吐利腹痛，发热头痛，或霍乱转筋拘急。
香薷　白扁豆　厚朴　茯苓
上水煎冷服。加黄连名黄连香薷饮。
●通脉四逆汤　治霍乱恶寒，腹痛身冷，自汗，脉沉微如欲绝。
吴萸（炒）　附子（炮）　桂心　通草　细辛　白芍（酒炒）　炙草　当归
上加生姜煎，入酒少许服，如不应，加倍服之，必效。
●不换金正气散　治胃寒腹痛呕吐。
苍术　厚朴　陈皮　炙草　藿香　半夏
●胡椒汤　治霍乱吐利，甚效。
胡椒（四十九粒）　绿豆（一百四十九粒）
上为细末，每服二钱，木瓜汤下。
●许则仁半夏汤　治积冷在胃，呕逆不食。
半夏　小曲
上捣半夏为末，面丸如弹子大，以水煮，令面熟，则是药成。初吞四五丸，渐加，旋煮旋服，忌羊肉。
●人参七味丸
人参　白术　厚朴　细辛　生姜　橘皮　桂心
上拣蜜和丸，与半夏丸间服。忌桃、李、雀肉、生菜。
●青金丹　治一切呕吐不已。
硫黄　水银
上将二味入铫内，慢火熬化，拨炒成砂，再入乳钵研黑，不见星，姜汁糊丸，米饮下。
一方　治男妇一切呕吐，五苓散内，除肉桂，加法夏末，每服以生姜自然汁调服。
●六君子汤、二陈汤　见调经，　六和汤、四七汤均　见寒热、见赤白带，　理中丸（即理中汤）见中风。
〖附：案〗
一妇病嘈杂进六君子汤，加麦冬、栀仁、黄芩，愈。

痰饮论（附：喘满　翻胃吐食）  ***************************
人之津液，清则运为精华，浊则凝为痰涎。然痰涎与饮沫，相类而各别，宜细辨之。其病为痰饮者，则有六淫七情之因，之所由异，甚不可执一以为治也。我尝考之，因风者，宜三生饮、星香散、青州白丸子、化痰丸。因寒冷者，宜降气汤、黑锡丹、养正丹。因热者，宜金沸草散、柴胡半夏汤。因暑者，宜消暑丸。因气滞结者，宜参苏饮、四七汤、二陈汤。血在上者，瓜蒂散吐之。在下者，控涎丹利之。此六淫之治也。若系七情所生，因怒者，则宜小柴胡汤。因肝风热者，则宜钩藤散。因肝肾气虚者，则宜川芎散。因脾郁者，则宜济生归脾汤。因怒伤肝者，则宜加味逍遥散。系脾虚痰逆者，则宜白术半夏天麻汤。系脾气虚者，则宜六君子汤或益气汤。系肺气滞者，则宜二陈汤加贝母、桔梗。系水泛者，则宜六味丸。肾虚阴火上炎者，则宜加减八味丸。火不归源，则宜八味丸。此七情之治也。六淫明，而七情不混，治法岂有二哉。独是时师有曰，痰之为害甚矣，能结聚而令人喘满，亦能壅滞而令人翻胃吐食。虽然喘满翻胃之作，亦未必尽属痰之为害，痰特居其一耳。（喘满）夫不有喘满，本于肺与气而作者乎。本于肺气，则阴阳表里宜分，是故治法之宜，见外邪者，则有太阳证，宜麻黄汤。若阳明证，则腹满而喘，宜承气汤。表邪未解，误服下药，利不止，脉促喘而汗出者，宜葛根黄芩黄连汤。若阴证喘则脉沉细肢冷，宜返阴丹。大概诸脏相乘而喘，以杏子散。如感寒，宜华盖散、九宝汤。暴寒所伤，向火覆衣过甚者，宜洗心散，冷水调服。气不调而痰盛者，宜四七汤，兼官局桔梗汤。涎多而喘者，宜千缗汤、橘皮半夏汤。若卧即喘，此由水气逆乘于肺，其脉必沉大，宜神秘汤。肺之积在左胁下，大如杯者，宜枣膏丸。上气喘者神授汤。上盛下弱而喘者，宜苏子降气汤吞黑锡丹。由此观之，喘满之不尽由乎痰也明矣，治岂可拘泥哉。（翻吐）若夫翻胃吐食，多由饮食七情所伤，稽其治法，胃亏有痰者，补中益气汤为主。郁结伤脾者，则以归脾汤加枳壳、桔梗。怒气伤肝者，小柴胡汤加栀、芩、参、术。脾气虚者，六君子汤加山栀、枳壳。气血俱虚者，八珍汤加栀仁、半夏。若因用行气药过伤，胸膈痞闷者，宜六君、芎、归之类主之。若过用香燥，致大便结者，用四物汤加参、术之类主之。若饮食不入者，用六君子汤加山栀、吴萸、黄连。若食入反出，宜六君加枳壳、桔梗。若不思饮食，大便不实，痞闷吞酸等证，是虚寒之候宜补真丸、八味丸。若发热而恶风寒，手足厥冷，胸中胀满者，是内寒而外假热，宜用神效附子丸。若白善散，治男翻胃吐食则宜，于妇则有不可者。噫，翻胃亦不尽由乎痰也。时师专以痰治，不亦误乎。
〖证治歌〗
人生津液清浊分，清为华盖浊痰凝。痰涎饮沫虽同类，细辨各别要分明。痰饮六淫发此疾，亦有病源因七情。不可执一以为治，考古因风用三生（散）。星香（散）青州白丸子，化痰丸进自通灵。寒冷所致服何药，降气（汤）养正（丹）黑锡（丹）同。因热宜用金沸草（散），柴胡半夏（汤）亦可清。暑宜消暑丸最好，气结参苏（饮）四七（汤、二）陈（汤）。上宜瓜蒂散柴探，控涎丹利下焦淫。七情之证又宜讲，因怒宜用小柴（胡汤）平。肝风热灼钩藤散，肝肾气虚宜川芎（散）。脾郁济生归脾进，加味逍遥肝怒后。脾虚痰逆用何药，白术半夏天麻（汤）馨。虚在脾气益气（汤）善，尤宜气助用六君。肺气滞者如何治，二陈（汤）加贝（母）及桔梗。水泛为痰宜六味，阴火上炎（加减）八味（丸）淳。六淫七情俱不混，医师能此颂仁人。时医论痰为害甚，令人喘满翻胃频。岂知喘满翻胃作，未必尽膈痰之凶。本于肺气亦如此，阴阳表里亦宜分。外邪见有太阳证，麻黄投服汗之松。阳明腹满而兼喘，药宜攻击用调承（气汤）。表邪未解下药误，汤宜（黄）连葛炒黄芩。阴证喘兮脉沉细，肢冷宜投丹返荫。诸脏相聚杏子散，感寒华盖（散）九宝（汤）呈。向火覆衣过甚者，暴寒所伤宜洗心（散）。气不调兮痰且盛，四七（汤）官局桔梗（汤）纯。涎多而喘千缗好，橘皮半夏（汤）要煎浓。临卧即喘水乘肺，脉必沉大神秘（汤）吞。肺积右胁如杯大，枣膏丸进效如神。上盛下弱苏子降（气汤），丹吞黑锡妙无穷。翻胃吐食亦多证，胃亏头痰宜补中（益气汤）。郁结伤脾归脾汤，桔梗枳壳可加增。小柴加枝参芩术，怒气伤肝用此驯。脾虚六君加（山）栀（枳）壳，气血俱虚投八珍（汤）。行药过伤胸膈痞，君子用六芎归併。过用香燥致便结，四物参术也同群。饮食不入六君子，加（山栀、吴）萸黄连亦等伦。食入反出亦前药，加须枳桔不相蒙。痞闷吞酸虚寒候，丸宜八味与补真。发热恶寒手足冷，胸中胀满病可辛。内寒外热治药慎，神效附子（丸）白善（散）新。治法详明宜谨记，鸳鸯绣出渡金针。
〖脉〗
凡痰病之脉多滑，然痰必有所因而起，不可不详审也。考之，因风脉滑而浮弦，因寒者滑而迟涩，因热者滑而洪数，因湿者滑而濡弱，因暑者滑而沉伏，因气结者滑而弦长。若因七情之伤而起，因怒者弦急，肝风热者滑而浮数，肝肾虚者滑而微细，因脾郁者滑而沉迟，怒伤肝者，滑而洪弦，脾虚痰逆滑而虚微，脾虚者滑而微细。肺气滞，肺脉必滑而浮紧。水泛为痰，脾肾必滑而微细。阴火上炎者肾脉独虚。火不归源者肾脉独弱。至于喘满发于七情六淫者，与上诊同视。若因误下，其脉必促。阴证之脉沉细，阳证之脉浮洪。水逆乘肺者，脉沉大，虚热相夹者，脉细数。
〖方〗
●三生饮　治卒中不省，口眼歪斜，痰饮喉响无间，外感内伤痰饮，厥虚眩晕，但六脉沉，悉有神效。
生南星　生乌头（去皮尖）　生附子（去皮）　木香
上加姜，煎服。
●星香汤　治中风痰盛，服热药不得者。
南星　木香
上加姜，煎服。
●化痰丸
皂角子仁（炒）　天竺黄（另研）　法夏　白矾　龙脑（另研）　辰砂（水飞）
上将皂角子、仁、法夏为末，与诸药研匀，姜汁煮面糊丸，金箔为衣，食后姜汤下。
●金沸草散　治肺经受风，头目昏疼，咳嗽声重，涕唾稠黏。
荆芥穗　前胡　麻黄　旋覆花　炙草　赤芍　半夏
上加姜枣煎服。
●消暑丸　治伤暑发热头痛，或呕吐泻泄，二便不分。
法夏　炙草　茯苓
上为末，生姜汁和丸梧子大，每服五十丸，白汤下。又一简方，姜汁好醋煮半夏末，作丸服。
●控涎丹　凡人忽胸背手足头项腰骶牵痛不定，或头痛昏倦，痰唾稠黏，喉中锯声，手足重痹，此痰涎伏于胸膈也。宜服此。
甘遂（去心）　大戟（去皮）　真白芥子（炒）
上等分为末，糊丸梧子大，临卧姜汤下五七丸，痰甚服十丸。
●调中益气汤　治气血俱虚而头痛。
人参　白术　芍药　黄耆　炙草　五味　当归　升麻　柴胡　橘皮
●调胃承气汤
芒硝　甘草　大黄
●葛根黄芩黄连汤
葛根　黄芩　黄连　甘草
上等分，水煎服。
●返阴丹　治阴毒伤寒，心神烦躁，四肢逆冷。
硫黄　硝石　大阴元精石　附子（炮）　乾姜　桂心
上先用铁铫铺元精石末一半，次铺硝石末一半，中间铺硫黄末又著硝石末盖硫黄，再以元精石末盖上，用小盏合定，著炭烧，令得所勿令烟出，研末，合前药研细，饭丸梧子大，每服十五丸至二十丸艾汤下，汗出为度。
●杏子散
杏仁（去皮尖）　麻黄根
上等分为末，每服二钱，橘皮汤下。
●华盖散　治肺感寒邪，咳嗽声重，胸膈烦满，头目昏眩。
苏子（炒）　陈皮　赤茯苓　桑白皮（炒）　麻黄　甘草　杏仁
上加姜，煎服。
●九宝汤
麻黄（去节）　陈皮　桂枝　紫苏　桑皮（炒）　甘草　杏仁（去皮尖）　薄荷　大腹皮
上加姜、乌梅，水煎服。
●洗心散
白术　麻黄　当归　荆芥　白芍　甘草　大黄
上加姜、薄荷，煎服。
●官局桔梗汤
桔梗　法夏　陈皮（去白）　枳实（面炒）
上加姜，煎服。
●千缗汤
半夏（泡制）　皂角（去皮弦）　炙草　生姜
●橘皮半夏汤
橘皮　半夏
上加姜，煎服。
●神秘汤　治水气乘肺作喘，或支饮喘满，痰嗽不食。
陈皮（去白）　紫苏　人参　桑白皮　生姜　茯苓　木香
●枣膏丸　治息贲在右胁下，大如杯，令人寒热喘咳。
甜葶苈（炒研）　陈皮　苦梗
上为末，煮枣肉丸如梧子大，每服数丸，白汤下。
●神授汤　治上气喘急，不得卧。
橘皮　苦梗　紫苏　人参　五味（炒）
上加姜煎服。
●苏子降气汤　治阳虚上攻，气不升降，上盛下虚，痰涎壅盛，喘嗽呕血。
苏子　半夏　前胡　厚朴　橘红　当归　炙草　肉桂
上加姜，煎服。一方无桂，有沉香。
●补真丸
肉苁蓉（酒浸，焙）　葫芦巴（炒）　阳起石（煅）　肉豆蔻（面裹，煨）　菟丝子（洗净，酒浸蒸）　川乌（炮，去皮）　沉香　五味子　鹿茸（酒浸，炒）　巴戟（去心）　锺乳粉　附子（炮）
上为末，用羊腰子两对，治如食法，葱椒酒煮捣烂，入酒糊丸如梧子大，每服七十丸，空心米饮盐汤任下。
降气汤即苏子降气汤。
●神效附子丸　治脾肾虚寒呕吐，或翻胃膈噫。
用黑附子重一两四五钱，端正底平尖圆一枚，灰火炮。皮裂入生姜自然汁内，浸润晒乾，又炮，再入汁浸润，仍晒再炮，用生姜汁半碗为度，却去皮脐为末，以人参煎膏，丸如黍米大，每服数丸，胃气稍复，投以温补之剂。
●白善散　治翻胃吐食。
白善土（煅赤，入醋内浸冷，再煅再浸，以醋乾为度，研一两）　炮姜（二钱半）
上为细末，每服一钱，米饮下。白善土即陈壁土。
●青州白丸子、四七汤　均见赤白带下，　黑锡丹、养正丹、钩藤散、白术半夏天麻汤、川芎散　均见头痛，　参苏饮、二陈汤、归脾汤　均见调经，　瓜蒂散　见惊悸，　小柴胡汤、加味逍遥散、六君子汤、八味丸、补中益气汤、八珍汤、四物汤　均见寒热，　六味丸　见血风，　麻黄汤　见中风，　加味八味丸　见虚劳。
●柴胡半夏汤　疫热头痛利膈除烦。
柴胡（二两）　法夏（三两半）　人参　甘草　黄芩　麦冬（各二两）　白术（二两）
上每服五钱，姜三片，枣一枚，煎服。

咳嗽论（附：吐血　血膈）  ***************************
咳嗽之由作也，甚不一矣，而治岂可一概论哉。然咳之形无甚异，而欲明以辨之，非凭之脉不可。是故脉浮弦者起于风，脉濡弱者起于湿，洪数者根于热，迟涩者根于寒，古人历有定论。明夫风寒湿热，而斟酌其风散、湿燥、热凉、寒温、虚补之法，治之未有不安者也。彼夫春木上升，夏火炎上，秋湿伤金，冬水风寒，四时之气候宜详。审是当风散行痰者，用二陈加麻黄、桔梗、杏仁之属。痰饮则随证加药。审是咳嗽，则以四物汤加竹沥、姜汁。干嗽为痰郁火邪，则用桔梗开之。夏日补阴降火，若夫上半日多嗽，胃火也，用贝母、石膏平之。午后多嗽，阴虚也，四物汤加炒黑知母、黄柏以滋之。黄昏嗽，火浮于肺也，用北味、五倍子以敛之。五更嗽，饮食之火流于胃也，用贝母、石膏以解之。肺胀而嗽，左右不得眠者，用四物汤加桃仁、诃子、青皮、竹沥之类以散之。两胁下痛发于肝，用青皮以疏之。挟痰实者，加白芥子以化之。血凝作嗽者，用桃仁大黄姜汁丸以开之。抑闻薛氏有云：午前嗽，胃火盛，竹叶石膏汤。胃气衰，用补中益气汤加炒山栀。午后嗽，属阴血虚，用四物汤加黄柏、知母。肾水虚，用六味丸。黄昏嗽，用四物汤加北味、麦冬。五更嗽，用六君子汤。不眠及胁下痛者，六味地黄汤，补中益气汤参酌而施，无不当矣。是即使咳嗽动血，酌用亦无不宜。悖妇人之血最易行动。（吐血）夫固有不必咳嗽而吐咯得血者，盖亦以血外行经，失内荣于脏腑，偶有损伤，则血虚，而行失于常理，遂致气动而吐血焉。然而忧思惊恐，内伤而气上逆者，皆吐血。治法脾经郁结者，犀角地黄汤。伏暑者，黄连香薷饮。心脾郁热者，生地黄散。心气耗损者，茯苓补心汤。肺气劳伤者，鸡苏饮。思虑伤脾者，归脾汤。暴怒伤肝者，加味小柴胡汤。久怒伤肝者，六味地黄汤。脾肺虚热者，麦门冬饮。肝肾虚热者，六味地黄汤。气血俱虚者，十全大补汤。若大吐无脉者，急用独参汤救之。虽然妇人之血，岂仅吐咯而已哉。（血膈）更有膈塞胸臆之间，致心胸痞闷者焉，是其治也，又不可不辨。审系气虚而血滞者，用流气饮。因怒而血逆者，宜小柴胡汤加栀仁、丹皮。血虚者，四物汤加参、术、柴胡、山栀、丹皮。若郁结血伤者，加味归脾汤，兼加味逍遥散。脾虚不能生血者，六君子加芎归。胃虚不能生血者，补中益气汤。肝虚不能藏血者，补肝散，如不应，六味地黄丸。分治虽详，而运用之妙，究存乎人，甚勿固执而不化也。
〖证治歌〗
咳嗽之证欲辨明，表里虚实在脉凭。濡弱起湿洪数热，迟涩根寒浮弦风。风寒湿热既辨的，散燥凉温补法寻。发散行痰二陈进，加入麻（黄）桔（梗）并杏仁。劳嗽四物加姜（汁、竹）沥，痰郁火邪用桔梗。上午多嗽属胃火，宜用贝母石膏平。午后嗽属阳明证，四物知（母、黄）柏以滋阴。火浮于肺黄昏嗽，北味五倍收敛工。贝母石膏以泻火，可疗胃火嗽五更。肺胀而嗽眠不得，四物桃（仁）诃（子）青（皮、竹）沥从。病发于肝青皮主，挟痰实者白芥溶。桃仁大黄姜汁（丸）进，可疗作嗽在血凝。又闻薛氏立斋说，午后嗽证盛衰呈。盛用竹叶石膏美，胃气衰弱用补中（益气汤）。午后嗽属阴血弱，知（母、黄）柏四物服之宁。肾水虚兮丸六味，四物堪治嗽黄昏。此方加味宜何药，北味子及麦门冬。五更嗽用六君子，不眠胁痛六味（地黄汤）灵。补中益气参酌用，医师临证莫蒙胧。妇人之血易行动，无嗽亦有吐血人。偶有损伤失常道，遂致气动而吐红。忧思惊恐气上逆，血来必辨自何经。脾经郁结宜何药，犀角地黄汤可饮。伏暑黄连香薷饮，心脾郁热地黄（汤）生。心气耗损茯苓补（心汤），肺气劳伤鸡苏（饮）馨。思虑伤脾归脾进，暴怒伤肝小柴（胡汤）功。肝伤久怒汤六味（地黄），脾肺虚热投麦门（冬汤）。肝肾虚热亦六味，十全大补气血充。大吐无脉当防脱，独参汤进可回春。吐咯既详论血膈，心胸痞闷岂无因。审是气虚而血滞，流气饮进妙无穷。因怒血逆小柴（胡汤）可，丹皮栀子加入欣。血虚四物加参术，柴胡栀子丹皮临。郁结归脾加味好，加味逍遥亦可增。脾虚不能生血者，六君子内加归芎。补中益气脾虚弱，肝难藏血补汗（散）惺。总之治法陈大略，运用之妙存乎心。
〖脉〗
脉浮弦者起于风，脉濡弱者起于湿。洪数者根于热，迟数者根于寒。夹实痰者有力而滑，夹虚痰者细弱而滑。余参痰饮诊之，永无误矣。至若吐血之候，亦并参观可识。
〖方〗
●流气饮　治七情气滞，胸胁闷痞，咽喉不利，呕喘而浮，二便不调或气攻肩背，胁肋作痛，或脚气喘急，腹胀便闭。元气充实者方宜用此，慎之。
紫苏叶　黄耆（炒）　青皮（去白）　当归　半夏（姜制）　乌药　芍药　茯苓　桔梗　防风　川芎　陈皮　枳实　木香　炙草　大腹子（姜制）
上加姜枣，煎服。
●竹叶石膏汤
石膏　半夏　甘草　人参　麦冬　竹叶
上加姜煎服。
●生地黄散　治吐血、衄血、咯血、溺血、下血。
生地　熟地　枸杞　地骨皮　天冬　黄耆（炒）　白芍（炒）　黄芩（炒）　甘草（炒）　柴胡　黄连（炒）
上㕮咀，水煎服。如身凉恶风，加肉桂，下血加地榆。
●鸡苏饮　治劳伤肺经，唾中有血，咽喉不利。
鸡苏叶　黄耆（炒）　生地　阿胶（炒）　贝母　桔梗　白茅根　麦冬（去心）　蒲黄（炒）　炙草
上加姜煎服。
●麦门冬饮子　治气虚吐血，或气虚不能摄血者。
五味　麦冬（去心）　黄耆（炒）　当归身　人参　生地
●补肝散　治肝肾气血亏损，胁胀作痛，或头晕，寒热发热或遍身作痛，经候不调。
山茱萸　当归　五味（炒）　山药　黄耆　川芎　木瓜　熟地　白术（土炒）　独活　酸枣仁（炒）
上加枣煎服。
●蛤蚧丸　治妇人咳嗽不已，渐成劳气。
蛤蚧　紫菀　冬花　龟甲　贝母　杏仁（去皮尖）　皂角子仁（炒）
上蜜丸，每服二十丸，淡姜汤下。
●合化丸　治肺热久嗽，身热肌瘦，将成肺痨。
枇杷叶　桑皮　冬花　木通　紫菀　杏仁　大黄
上蜜丸，如樱桃大，夜卧含化一丸。
●贝母汤　治咳久不瘥。
贝母（姜制）　北味　黄芩　乾姜（热者，少用）　陈皮　法夏　桑皮　桂心　柴胡　木香　甘草　杏仁
上加姜，煎服。
●团鱼丸　治骨蒸劳嗽。
贝母　前胡　知母　杏仁（去皮尖）　柴胡
上用团鱼二只，入药同煮熟取肉。连汁食之，将药焙乾为末，煮鱼骨汁一盏，和丸，煎黄耆六一汤送下。一方加白术、白芍。
●黄耆六一汤
黄耆（六两）　炙草（一两）
水煎温服。
●二陈汤、加味小柴胡汤、十全大补汤、归脾汤　均见调经，　加味逍遥散、加味归脾汤、小柴胡汤、茯苓补心汤、六君子汤、补中益气汤、四物汤　均见寒热，　六味丸　见血风劳，　犀角地黄汤、黄连香薷饮　均见头痛。

臂痛  ***************************
（附：两胁胀痛　腰痛　腰脚痛　脚气）
臂者，由筋之转移运动，故风寒客于筋，筋不荣，则乾急而痛。是故脉紧细者，宜柏子仁丸或舒筋汤。若臂痛而时复转移一臂者，此由中脘伏痰，脾气滞不下行，上攻于臂，故痛。其脉必沉细，治宜茯苓丸、控涎丹。薛氏云，中气虚者，补中益气汤。气血虚者，八珍汤。风热血燥者，秦艽地黄汤。脾肾虚寒者，柏子仁丸。脾胃实热者，茯苓丸。水不生木者，六味丸，或逍遥散。怒动肝火者，小柴胡汤加川芎、当归。食少体倦者，归脾汤。眩晕晡热者，四物汤加柴胡、丹皮。晡热而月经不调者，加味逍遥散。此治臂痛之大略也。（两胁）夫臂而下之则为胁，两胁胀痛，妇人恒多，其何以故？东垣曰：胁痛口苦舌乾，往来寒热，呕吐满闷，淋泄便难，而兼腹痛者，此肝之妄行也。至于治法，薛氏详之。谓暴怒伤血者，小柴胡汤加川芎、山栀。气虚者四物汤加参、术、柴、栀。久怒伤气者，六君子加芎、归、山栀。若经行腹痛，寒热痰咳，月经不调，少食体痛者，八珍汤加柴胡、丹皮。若胁痛发热，口渴唾痰或淋沥而颈项结核，或盗汗而吐血失音者，六味丸。若胁胀视昏，或筋急面青腹痛而小便不调者，用补肝散。不可概用香燥之剂。噫嘻，两胁胀痛，可谓得所法治矣。（腰痛）而胁之下，不有所谓腰者乎，稽夫外感内伤，皆致腰痛。古方有五种调治之说，如风腰痛，小续命汤加桃仁、杜仲。脾胃气痞及寒湿腰痛五积散加桃仁。虚损及五种腰痛，青娥丸、神应丸。气滞腰痛，如神汤。而薛氏又曰：若失志而肾虚热者，六味丸。肾虚寒者，八味丸。怒伤肝者，实用龙胆泻肝汤，虚用六味丸、补肝散。思虑伤脾者，归脾汤、逍遥散。肾著者，寒则用术附汤，虚则用肾著汤。膝痛者，独活寄生汤、养肾散。瘀血滞者，如神汤、舒筋散。房劳痛者，青娥丸、十补丸。合参诸法之治以为治，何忧乎外感腰痛，何忧乎内伤腰痛也哉。然而治腰痛之法，不可谓不备矣。（脚痛）特有腰痛而兼及脚痛者，将何以治之乎。则曰肾主腰脚，只肾脏虚衰，风邪乘之，邪正交争，故为腰脚痛病。治当以补元气为主。薛氏云，因外感而痛者，宜五积散。因元气体弱湿热所伤者，宜槟苏败毒散。元气下陷，吐呕喘渴者，用补中益气汤。足三阴亏损，晡热作渴，痰甚而小便数者，用六味地黄丸。足三阴阳气虚败，恶寒逆冷，吐痰不食而便滑者，宜八味丸。夫腰与脚相连，故腰脚作痛，其治惟一。（脚气）然则有所谓脚气者，亦同一例治乎，而非也。盖脚气者，起自任督二脉，下自涌泉，上至百会，中底心窍，其病恶，其证异，医家最宜留心。彼其病之初患也，人常不觉，因他病乃发，其形为证也。先从脚起，或缓弱痹痛难行，或胫肿膝小少力，或心怔忡，或小腹不仁，或转筋作呕，或胸满气急而体酸，共证如是。其为风为湿为热为寒，则又不可不辨之脉也。是故脉浮弦者为风，濡弱者为湿，洪数者为热，迟涩者为寒。总之，男子此病则多由肾气之亏，女子此病，则多由血海之虚。七情所致，大抵如是。究所治法，凡足三阴虚弱者，还少丹。脾气虚寒者，八味丸。饮食停滞，腿痠肿痛者，此脾气下陷，六君子汤少加柴胡、升麻，不应，用八味丸。发热口渴，月经不调，腿膝无力者，此足三阴血虚火燥，用六味、八味二丸。陈临川云：轻者可与香苏散加木瓜、槟榔、生姜煎服。若由外感风寒湿热所致，则又因类求治可也。
〖证治歌〗
转移运动臂之筋，举止时须保护殷。风寒客入必生病，乾急而痛血不荣。脉来紧细舒筋（汤）进，丸宜吞送柏子仁。有时痛转移一臂，此由中脘伏痰侵。气滞不下上攻臂，控涎丹併吞茯苓（丸）。补中益气培中气，气血不足宜八珍。风热戕伤致血燥，秦艽地黄汤最灵。脾肾虚寒柏仁（丸）好，脾胃湿热茯苓吞。肾水亏虚不生木，逍遥（散）六味可滋阴。怒动肝火何药治，小柴胡（汤）内加芎归。食少体倦归脾美，晡热四物丹（皮）柴（胡）增。月水不调逍遥散，此治臂痛大略同。由臂而下则为胁，两胁胀痛多妇人。口苦舌乾寒热递，满闷腹痛肝妄行。治法立斋薛氏备，暴怒伤血小柴（胡汤）馨。川芎栀子加入妙，平肝养血法何精。气虚四物加参术，柴（胡）栀（子）併入服宜温。久怒不息伤肝气，栀子芎归佐六君。经行腹痛寒热咳，柴（胡）丹（皮）加入八珍工。胁痛发热渴唾淋，盗汗吐血致失音。口渴唾痰或淋沥，六味丸投诸证平。视昏筋急兼青面，腹痛小便不调匀。此际补肝宜速进，概用香燥必惟凶。臂胁既详将腰讲，内伤外感皆痛疼。古方五种调治法，听吾一一说分明。风痛（小）续命（汤）桃（仁）杜（仲）入，气痞寒湿五积呈。青娥（丸）神应（丸）疗虚损，气滞腰痛进如神（汤）。群书博览宜参看，用方又听薛氏云。六味（丸）堪医肾虚热，虚寒八味（丸）进宜勤。怒气伤肝虚实别，龙胆泻肝实证真。补肝散服吞六味（丸），肝虚用此效无穷。思虑伤脾扶脾气，归脾兼与逍遥临。肾寒术附（汤）虚肾著（汤），腰膝疼痛用（独活）寄生（汤）。养肾散进亦如病，医师用此甚合情。如神汤及舒筋散，此药能疗瘀血凝。青娥十补房劳进，合参诸法有定评。腰脚亦皆由肾主，肾脏虚衰邪贼乘。邪正交争腰脚痛，培补元气主人翁。薛云外感五积散，元气虚弱湿热蒸。槟苏败毒散宜进，下陷喘渴宜补中（益气汤）。亏损（足）三阴晡热渴，丸吞六味地黄惺。三阴阳气或虚败，八味丸进定权衡。脚气治法不一例，医师临证要留心。病之初患人不觉，他病乃发证旋形。先从脚气或缓弱，胫肿少力心怔忡。小腹不仁转筋呕，胸满气急体酸怜。风寒湿热脉宜辨，濡弱为湿热数洪。浮弦风脉寒迟涩，此证男女不相蒙。男由肾气亏损得，女由血海虚弱名。七情所致邪如是，究其治法古方寻。三阴虚弱还少（丹）愈，脾虚气寒八味（丸）贞。饮食停滞腿痠肿，六君（子）汤好加柴（胡）升（麻）。血虚火燥六（味）八味，轻用香苏加（木）瓜槟（榔）。生姜煎服亦可愈，若由外感不同伦。
〖脉〗
风寒客筋，脉紧细。痰滞脾气，脉沉细。中气虚者，脉细弱。气血虚者，脉虚微。风热血燥，细紧弦数。脾肾虚寒，沉细迟弱。胃实热者，浮洪而数。肾水亏者肝浮尺细。怒动肝火洪大而长。胁痛而肝脉洪实，暴怒之伤。肺脉浮空，气虚之候。久怒伤气，脉必浮洪。至若腰痛，脉浮弦者为风，迟数者为寒，濡弱者因湿，洪数者因热，因气滞者浮洪。肾虚热者细数，肾虚寒者沉细。暴怒之伤，实者浮紧，虚者短小。思虑之伤，弦细而长。瘀血滞者，沉迟而滑。劳伤者，微细而短。腰脚连痛，脚气上冲。外感者，诊同腰痛。虚衰者，其脉虚微。
〖方〗
●柏子仁丸
柏子仁（去油）　熟地　茯苓　枳壳（面炒）　覆盆子（炒）　北味子　附片　石斛　鹿茸（炙）　枣仁（炒）　桂心　沉香　黄耆（炙）
上蜜丸，空心酒下三十丸。
●舒筋汤　治臂痛及腰下作痛。
羌活　白术　当归　赤芍　海桐皮　甘草　片子姜黄
上水煎服，腰以上，食后服，腰以下，空心服。
●茯苓丸　治脾气虚弱，痰邪相搏，停伏中脘，以致臂内筋脉挛急作痛。
茯苓　法夏（姜制）　枳壳　风化硝
上研细，姜汁糊丸，每服二十丸，姜汤下。
●秦艽地黄汤　治肝胆经风热血燥，肩臂疼痛，或筋脉引急，或时疼痛，其内证发热，或寒热晡热，月经不调，肢体痠痛。
秦艽　熟地　当归　芍药　丹皮　白术　茯苓　钩藤　川芎　柴胡　炙草
●五积散　治风寒所伤，以致脚气疼痛，或寒热拘急，呕吐不食。
当归　芍药　川芎　炮姜　枳壳　茯苓　陈皮　桔梗　厚朴　白芷　苍术　法夏　肉桂　麻黄　炙草
上加姜葱，煎服。
●青娥丸　治肾虚腰痛，或外邪所侵，腰腿痛，或筋骨作痛。
胡桃肉　大蒜（研膏）　破故纸　杜仲
上为末，蒜膏糊丸梧子大，每服五十丸，空心白汤下。
●神应丸　治肾经不足，风冷乘之，腰痛如折。
威灵仙　桂心　当归
上为细末，酒煮糊丸，温酒下。
●如神汤　治男妇气虚腰痛。
元胡　桂心　当归
上等分，每服三钱，温酒调下。
●舒筋散　治风寒伤肾，背膂作痛或闪挫气滞血瘀。
元胡　杜仲　官桂　羌活　芍药
上等分为末，酒调下。
●术附汤　治寒湿伤肾，腰重冷痛，小便自利，或手足逆冷。
附子（炮）　白术　杜仲（姜炒）
加姜煎服。
●独活寄生汤　治足三阴虚，风湿所侵，脚膝历节作痛。
独活　桑寄生　续断　杜仲（姜水炒）　细辛　牛膝　秦艽　茯苓　白芍（炒）　桂心　川芎　防风　人参　熟地　当归　炙草
●养肾散　治腰脚筋骨痛。
苍术（去皮）　全蝎　天麻　附片　草乌
上为末，每服一钱，黑豆酒调下。
●槟苏败毒散
人参　羌活　独活　前胡　柴胡　桔梗　枳壳　茯苓　川芎　甘草　槟榔　紫苏
●香苏散　治妊妇伤寒，勿论日数，但见恶寒头痛，此汤主之。
香附　紫苏　陈皮　甘草
上加姜葱煎服。头痛加川芎、白芷。
●气针丸　治久积风壅，疏滞气，空胸膈，止刺痛。
木香　青皮（去白）　大黄（泡）　槟榔　黑牵牛（半生半熟）
上研末，蜜丸，每服三十丸，温汤下。
●木通散　治胁肋痛，并心下肋胁小腹牵引痛。
木通（去皮节）　青皮（去白）　川楝子（去核）
上用巴豆打碎，同诸药炒黄，去巴豆不用，又萝卜子炒，上怀香炒，莪术、木香、滑石共为末，葱白酒调服。
●败龟散　治妇人风毒流注，腰脚痛，行步难。
龟板（炙）　虎胫骨（酥炙）　姜蚕　苡仁　当归　杜仲　地龙（去土，炒）　桂心　乳香　没药
上为末，食前薄荷酒下。
●骨碎补散　治血风气攻腰脚痛，腹胁拘急。
骨碎补（炒）　荜茇　牛膝　桃仁（炒）　海桐皮　当归　桂心　槟榔　赤芍　附片　川芎　枳壳
上加姜枣煎温服。
●大腹皮散　治妇人风毒，脚气肢节痛。
大腹皮　桑皮　木通（去皮）　羌活　赤芍　荆芥　独活　青皮（去白）　木瓜　枳壳（炒）　紫苏
上加姜葱煎，食前温服。
●控涎丹见痰饮、补中益气汤、八珍汤、小柴胡汤、四物汤、加味逍遥散、六君子汤、八味丸　均见寒热，　六味丸、逍遥散　均见血风劳，　归脾汤、十补丸即十全大补汤　均见调经，　补肝散　见咳嗽，　肾著汤　见头痛，　小续命汤　见中风，　龙胆泻肝汤　见赤白带，　还少丹　见血崩。

身体骨节疼痛论（附：走注痛）  ***************************
身体骨节何以痛，大抵体虚而风邪客于皮肤，历于骨节，邪气与正气交击，故疼痛。是故脾胃虚弱所生，则口中津液不行，热乘之，发热作渴，寒乘则恶寒厥冷。然寒热虽分，而欲治之。其所乘某藏，亦不可不辨也。薛氏云，肝经血热者，用四物汤加羌活、黄芩、黄柏。血虚者，用逍遥散加山栀、川芎。风湿兼痰者，用清燥汤。气郁伤脾者，用四君子加木香、枳壳、槟榔。胃受伤者，用补中益气汤。瘀血流注者，用四物加桃仁、红花。劳倦无力者，用补中益气汤加羌活。骨痛筋挛者，用当归没药丸。夫痛一也。（走注）而又有所谓走注痛者，抑又何哉，则亦由人体虚衰，邪淫溢皮肤，卒然掣痛游走，故名曰走疰也。治宜加减小续命汤主之。然有劳役而痛者，此因元气虚，日轻夜重，此宜从血分病治法。凡湿热肿痛者，清燥汤。兼痰者，佐以二陈汤。肝火作痛者，加味逍遥散。脾郁作痛者，加味归脾汤。血虚作痛者，四物汤。气虚痛者，四君子汤。气血俱虚者，八珍汤。但必俱加羌活、川芎。有月经先期而痛者，则宜加味逍遥散。有头晕倦怠而痛者，则宜补中益气汤。吁一痛也，为证不一，治法各殊，由此推之，治病可不审慎哉。
〖证治歌〗
身体骨节何以痛，邪正交攻本体虚。脾胃虚弱津液少，热乘发热渴难除。恶寒厥冷寒乘候，寒热虽分脏必区。肝经血热宜四物，羌活（黄）芩（黄）柏加入符。血虚可用逍遥散，栀芎加入自相如。风湿兼痰清燥（汤）好，羌（活）苍（术、南）星（法）夏湿痰驱。风湿伤脾何药治，羌活胜（湿）汤保无虞。暑湿伤气清燥汤，气郁伤脾四君扶。木香枳壳槟榔并，加入调治莫拘墟。胃伤补中益气进，桃（仁）红（花）四物可行瘀。补中益气（汤）加羌活，劳倦无力服之愉。骨节痛疼筋急挛，当归没药其庶乎。又有痛楚名走疰，风邪淫溢致伤驱。治法古方宜选择，加减小续（命汤）不模糊。劳役而痛元气损，日轻夜重因血枯。用药必先调补血，血旺气复自安舒。湿热肿痛宜清燥，兼痰佐与二陈俱。肝火加味逍遥散，脾郁归脾加味孚。血虚四物汤堪用，气弱四君（子汤）治不迂。气血俱虚八珍美，均入羌（活、川）芎响应桴。月经先期而作痛，逍遥加味进非愚。头眩倦怠宜（补中）益气，病证多断治各殊。
〖脉〗
肝脉浮数，乃血热之诊。心肝脉微，系血虚之证。风湿兼痰，脉必浮滑而涩。气郁伤脾，脉则浮洪带紧。胃受伤者，脾脉必燥。瘀血流疰，沉迟而滑。劳倦者，脉浮空。骨痛者，脉细数。走疰之脉，详参自知。
〖方〗
●当归没药丸　治血风血气腹胁痛，筋挛麻木皮肤痒。
当归　五灵脂（炒）　没药
上为细末，醋糊丸，空心温酒下。
●虎骨散　治血风走疰，痛不可忍。
虎胫骨　全蝎（炒）　琥珀　当归　牛膝　羌活　威灵仙　桂心　漏芦　川芎　没药
上为细末，温酒调下。
●四物汤、补中益气汤、加味逍遥散、加味归脾汤、八珍汤　均见寒热，　逍遥散　见血风，　加减小续命汤、清燥汤　均见中风，　二陈汤　见调经，　四君子汤　见月水不断。

小便淋沥论（附：脬转不得小便）  ***************************
夫肾与膀胱，原为表里，其主在水，而行于脬者，为小便也。肾虚则小便频数，膀胱热，淋沥所由作焉，甚至闭塞不通，腹胀喘急，证亦险矣。然热也，岂可朦胧而施之乎。有热出于本经者，有母热而移子，亦有子热而牵母者，有克我而生热者，亦有我克而反热者。况有热在下焦，而分气血之异，及肾中阴盛阳衰之别。所谓热出本经何，膀胱热结而不利，则用五淋散，此从本经之正邪而治之也。所谓母热移于子者何，如肺经火郁，则天气即亢，而下降雨泽，亦何由而得乎，治以黄芩清肺饮，则肺经清净，自生水矣。若肺经虚热，则用补中益气汤加山药、麦冬、五味。以上二法，皆从后来之虚邪而治之也。所谓克我而生热者何，如脾经郁热，固结而难通，可用加味归脾汤，此从所不胜之贼邪而治之也。所谓子热牵母者何，肝脉络于阴器，且主渗泻，一有湿热，则失其权，而病淋沥，当以龙胆泻肝汤，此从前来之实邪而治之也。所谓我克而反热者何，如心经热结，则不能下交于肾，宜投火府丹或莲子清心饮。此从所胜之微邪而治之也。至若肝脾之血有不足，加味逍遥散。肾中之阴衰，则用归肾丸。所谓分血分气者何，亦以渴与不渴辨之也，不渴而不利，热在下焦，血分也，宜六味丸或滋肾丸。渴而不利者，知其热在下焦，气分也，宜用清肺饮。所谓阴盛者何，左尺数而无力，阴火盛而阳不能化，六味丸，正可用也。所谓阳虚者何，右尺浮而无力，阳气虚而阴不能生，加减八味丸，亦可疑乎。（脬转）妇人又有脬转之病，由脬为热所迫，或忍小便，皆令水气迫于脬，屈辟不得宣流，外水应入不得入，内溲应出不得出，内外壅滞，胀满不通，故为脬转。其状少腹急痛，延经数日，困笃欲死，则用大滑石散。因忍小便而致者，则宜发石散。有孕妇转胞小便不利者，非八味丸不能活。葱白汤、石苇汤，此治脬转之通剂也。余治均以淋沥法参酌用之。又在医者临证凭脉，神而明之也。
〖证治歌〗
肾与膀胱相表里，水归脬满便难已。膀胱热结致患淋，惟有五淋散可以。热结肺经天气亢，焉能雨泽下滋济。不清金燥别无治，（黄芩）清肺饮投堪料理。虚热补中（益气汤）山药加，麦冬五味可兼使。脾经郁结何方医，加味归脾功莫比。肝脉络阴主下疏，火炎龙胆泻肝是。心经郁结难下交，莲子清心（饮）火府（丹）美。血少肝脾须补资，逍遥加味有殊技。肾阴不足採方扶，归肾丸投有足恃。热在下焦气血分，渴而不利气中否。黄芩清肺亦良方，气分施之免困死。不渴便难血分恙，地黄六味何能鄙。阴亢难化阳无权（阴中邪火盛阳不能化），六味地黄为定轨。阳弱难生阴失依，偏阳治法愈亢矣。偏阴药进益虚之，八味惟宜加减喜。小便妇人病亦多，转脬一证因何起。膀胱热结失温柔，小便欲来或忍止。均令转脬不得溲，少腹急痛久延里。古方发石散为嘉，莫谓药轻不挂齿（上因膀胱热结治法）。若是缘热结迫生，便来强忍病因始。古方选择为章程，滑石散投堪福履。又有孕娠病转脬，不投八味病胡底（平也）。汤名葱白是津梁，散号木通或石苇。皆属转脬通用方，在凭证脉听施拟。
〖脉〗
浮数者为实热，细数者为虚热。阴盛者左尺数而无力，阳虚者右尺浮而无力。
〖方〗
●五淋散　治膀胱有热，水道不通，淋沥不出，或尿如豆汁，或成砂石，或如膏汁，或热怫便血。
赤茯苓　赤芍药　山栀　当归　甘草
上加灯芯水煎服。
●黄芩清肺饮　治肺热，小便不利。
黄芩（炒）　山栀（炒）
上水煎服，不利加盐豉二十粒。
●火府丹　治心经积热，小便涩及五淋。
生地　木通　黄芩（炒）
上研末，蜜丸梧子大，每服三十丸，木通煎汤下。
●归肾丸　治肾水真阴不足，精衰血少，腰痠脚软，形容憔悴，遗泄阳衰等证。
熟地　山药　茱萸肉　茯苓　当归　枸杞　杜仲　菟丝子
上炼蜜同熟地膏为丸梧子大，每服百馀丸，淡盐汤下。
●滋肾丸　治热在血分，不渴而小便不利，或肾虚足热，腿膝无力，不能履地，或下焦阴虚。小便不利，肚腹胀满，或皮肤胀裂，眼睛突出，此神方也。
知母（酒炒）　黄柏（酒炒）　肉桂
上为末，水丸梧子大，空心白汤下。
●大滑石散　治脬转，小便数日不通。
滑石　寒水石　葵子
上为末，水煎频服。
●发石散　治强忍小便，致脬转，尿不利，困笃欲死。
滑石　乱发灰
上为末，每服三钱，一方用桃白皮一斛，细切熟杵，入水三盏，绞取汁服。
●葱白汤　治气滞，小便不通，腹胀欲死。
橘皮　葵子　葱白
●石苇汤　治小便实热，气滞淋沥。
石苇（去毛）　黄芩　木通　榆白皮　葵子　瞿麦　甘草
上加姜煎服。
●鸡苏散　治妇人血淋。
鸡苏叶　木通　生地　滑石　刺蓟根
上加竹叶水煎，食前服。
●木通散　治妇人五淋。
木通　榆白皮　瞿麦穗　火麻仁　滑石　葵子　枳壳　白茅根　甘草
上水煎，空心温服。
一方　治肺气不利，杏仁十四枚，去皮尖，炒食之。
一方　治妇人血淋，及尿血涩痛，生地、郁金、蒲黄为细末，车前子煎汤下。
一方　苦杖根（俗呼土牛膝）。多取洗净锉碎，用一合水煎，以麝香、乳香调服。
一方　治脾气不利，小便不通，橘皮为末，空心温酒下。
●补中益气汤、加味归脾汤、加味逍遥散、八味丸　均见寒热，　六味丸　见血风劳，　莲子清心　见血崩，　加减八味　丸见虚劳，　龙胆泻肝汤　见赤白带。
〖附：案〗
一妇小便淋沥，且疼痛，以五苓散加柴胡，二剂愈。
一小妇小便淋沥而痛，已数月矣，以八正散除大黄，一剂愈。
一妇大泻止后，卒然小便不通，以八味丸一剂旋通。
一妇病滞下，小便不通，用举元煎一剂，小便旋通。

小便数论（附：遗尿失禁　大小肠交）  ***************************
人生肾与膀胱，均主在水，何也。肾气通于阴器，此二经实而有热乘之，则小便涩，虚则频数而多度，亦有热乘而致之者，此理诚实信之。不知水得热而激行，如金釜之盛水也，釜底薪燃，久之水亦沸腾而有汹涌之疾声。所以治法，肝经火动者，逍遥散加车前、龙胆草。膀胱火动者，八仙长寿丹。肝肾湿热，龙胆泻肝汤。郁结伤脾，加味逍遥散或加味归脾汤。如肾中之阴火盛，水不能济火，益鼓舞，而频数可用六味丸。其奏效也，则有捷如影响者焉，此从其热乘而治之大端也。如肝脾肺虚，补中益气汤加麦冬、五味。肝经血少，六味丸或大补元煎。肾气虚败，大鹿茸散，不应则用桑螵蛸散。倘仍膀胱不藏，水泉不止，皆由命门之火衰也。火既衰微则难以统阴，水必氾滥，纵重用固阴之剂，虽不至于自遗，膀胱之胀满难忍，又不得不从其便而利水去，恐水愈利，火愈衰，非八味丸及巩堤丸，而重用附子，不能救药也。又有遗尿者，经云膀胱不利则为癃，不约为遗尿，乃心肾之气传导失度之所致也。然有小便如常，不数而遗者，有失禁而不自知者，证虽略异，治则归一。故肝肾虚热，廷孔痿痹，则用六味丸。如不效，可用加减八味丸。阳气虚败，膀胱积冷，大鹿茸丸。八味、右归二丸及巩堤丸，择而用之可也。脾气虚弱，不能禁止，补中益气汤加山药、枣皮、五味、金樱之类，肺气虚寒，桂、附必有加也。更异小腹有出屎者，此小肠失于传送，名大小肠交之病。先用五苓散或投补中益气汤，加车前、茯苓。至于产蓐，产理不顺，有伤膀胱，遗尿无时者，治亦有方。但有专门，又何必重罗而牵合之也。
〖证治歌〗
肾与膀胱水主司，原来阴器肾通驰。热淋虚数无殊理，亦有热来无间时。水盛釜中薪久煅，水将汹涌沸腾声。故因肝热逍遥散，胆草车前加不辞。火动膀胱（八仙）长寿美，热凝肝肾泻肝治。脾经郁结逍遥散，加味投之始解危。加味归脾亦可用，在医证脉按循规。肾中阴火遇亢燥，六味地黄不可迟。上是热因寒治法，更多虚证亦当知。肝脾肺弱补中（益）气，五味麦冬加不差。血少肝经丸六味，或将大补元煎施。损虚肾气（大）鹿茸散，不效桑螵（蛸）散可为。仍是不疗命火弱，虽投固涩亦难持。巩堤八味均良剂，听用一方不我欺。心肾之气失常度，病为癃闭或自遗。若因肝肾虚中热，六味地黄功可期。不愈丸宜投八味，必须加减自安绥。阳虚气败膀胱冷，大鹿茸丸用在兹。八味右归丸亦美，巩堤丸用均无疵。脾虚（补中）益气加山药，五味金樱茱肉（即枣皮）随。若是虚寒在肺气，必加桂附有何疑。前阴出屎交肠病，先用五苓功首推。或用补中益气妙，车前加入茯苓医。医家遇此莫惊骇，法度书传是我师。
〖脉〗
洪数而无力，虚热之诊。洪数而有力，实热之候。弦数者肝经火动，细数者膀胱火动。左关尺浮数带滑，肝肾湿热。右关寸弦长而数，郁结伤脾。肾中火盛，肾脉必见洪数。肝脾肺虚，六脉必皆沉细。肝脉微弱，肝经血少。肾脉空浮，肾气虚败。肝肾虚而遗尿，脉必细数。阳气虚败而不禁，右尺空浮。右关沉细，脾气虚弱。右寸沉弱，肺气虚寒。
〖方〗
●八仙长寿丹
熟地　山茱　山药　茯苓　丹皮　泽泻　五味　麦冬
●大鹿茸散　治肾气虚寒，便溺数甚，或夜间频数遗溺。
鹿茸（炙）　乌贼骨　桑寄生　当归　龙骨　白芍　附子（炮）　桑螵蛸（炙）
上为末，每服二钱，空心食前温酒调服。
●桑螵蛸散　治阳气虚弱，小便频数，或为遗尿。
桑螵蛸　鹿茸（酥炙）　黄耆　牡蛎　甘草　厚朴　赤石脂
上为末，每服二钱，空心粥饮调下。
●巩堤丸　治膀胱不藏，水泉不止，命门火衰，小便不禁等证。
熟地　菟丝子　白术（土炒）　五味　故纸　附子（炮）　益智仁　茯苓　韭子（炒）
上为末，山药糊丸梧子大，白汤下。气虚加人参。
●大鹿茸丸　治久积虚冷，小便白浊不禁。
鹿茸　椒红　桂心　附片　牡蛎（煅）　故纸　石斛　苁蓉（酒浸）　鸡内金（炙）　沉香　桑螵蛸
上为细末，酒煮糊丸梧子大，酒下三十丸。
●秘元丸　治内虚自汗，小便不禁。
白龙骨（煅）　诃子　砂仁
上为末，糯米粥糊丸，空心盐酒下。
一方　鹿角屑炒令黄，为细末，空心温酒下。
一方　鸡内金炒为末，空心温酒下。
一方　治遗尿不知出时，白薇、白芍为细末，温酒调服。
一方　白矾、牡蛎为细末，酒调服。
●逍遥散、六味丸　均见血风劳，　加味逍遥散、加味归脾汤、补中益气汤、八味丸　均见寒热，　五苓散　见嘈杂，　龙胆泻肝汤　见赤白带，　右归丸　见月水不断，　加减八味丸　见虚劳，　大补元煎　见惊悸。
〖附：案〗
一妇生胁痈后，小便频数，服巩堤丸愈。
一妇因夫故子殇，致小便数遗，以加味逍遥散加金樱子，十馀剂愈。
一妇小便频数，以补中益气汤加故纸、菟丝、牡蛎，数剂愈。

小便出血论  ***************************
夫心为天君，所主在血。血之行身，流通经络，循环脏腑，血性得寒则凝涩，得热则滑散。失其常经，渗入胞门，故小便血出。医者诚审其所因而治之则得矣。如因怒动肝火，可用加味逍遥散，调下发灰。如因肝经风热，风性急最易感物，热得风煽而益炽，血得热而妄奔，下从溺孔出者有矣。则仍用前散吞下子芩丸，或用四君子加防风、枳壳。如因膏粱厚味，积热所迫，则用清胃散加槐花、甘草。房劳过度，损伤血脉，可用六君子加柴胡、升麻，甚则大补元煎加发灰、阿胶。有因郁结所致，加味归脾汤，不可缓也。久而血虚，宜投八珍汤，调发灰或用六味丸加阿胶。血虚日久，元气因之而损伤者，可进补中益气汤。或肾中之阳气亏而莫痊者，当以右归或八味丸，均加艾叶、赤石脂。可知妇人脏腑一伤，风邪易入，凡热气在内，令人小便下血。风气在内，则令人大便下血。其为治法，郁结怒伤，膏粱积热者，俱与上治同。有因太阳风热者，四物汤加防风、柏叶、荆芥、枳壳。如因大肠血热者，四物汤加丹皮、柴胡，或因湿热而血不和者，宜升阳除湿汤、防风汤、黑地黄丸，亦对证也。若因思虑伤心者，妙香散不可弃也。然所因不同，治法亦由之而各异。究其旨，无不归重于脾肾，以故脾虚难以统血，则以归脾汤。元气下陷，法宜升举，可进补中益气汤，艾叶、阿胶、均可随宜加之。如肾中之阴亏，不能济阴火，六味、左归二丸均属合宜。肾中之阳虚，不能统阴，八味、左归二丸，择而用之。艾叶、赤石、阿胶之类，亦随宜而入之。然下血有先后之异，不可不辨。先血而后便者，此近血也，由手阳明随经下行，渗入大肠，传于广肠，而血下也，治以小豆当归散可也。先便而后血者，此远血也，由足阳明随经而血下者也，黄土汤主之。上法虽多，总不越乎审所因而施方也，明者察之。
〖证治歌〗
小便血来各有因，医书汇集逐披陈。肝遭怒动火随起，加味逍遥妙绝伦。风鼓肝经热愈炽，前方煎下子芩（丸）平。四君汤妙亦如病，只宜防风加佐臣。厚味膏粱热所迫，散投清胃效如神。槐花甘草宜加入，莫谓平淡不合情。过度房劳伤血脉，六君可用升（麻）柴（胡）并。甚投大补元煎好，当入发灰阿（胶）用真。有因郁结而便血，加味归脾服可清。病久血虚宜进补，须用发灰调八珍。六味地黄（丸）亦可理，阿胶加入始回春。血虚日久伤元气，宜用补中益气升。若是肾中阳气弱，右归八味两丸听。均加艾叶赤石脂，莫说味平可视轻。小便下血多缘热，又将大便细讨论。风气在内血失度，致令大便粪中红。怒伤郁结膏粱味，同上方治无变更。风热大肠汤四物，宜加柏叶（枳）壳防（风）荆（芥）。大肠血热何方妙，四物丹（皮）柴（胡）加入灵。湿热为殃（升阳）除湿进，丸名黑地（黄）亦章程。心伤思虑妙香散，所因各异治不同。然法虽多思要旨，不离脾肾是关津。脾难统血因虚弱，汤服归脾理最精。气陷升提甚合法，补中益气汤宜遵。阿胶艾叶亦难弃，加入浓煎病自松。阴弱不能平济火，左归六味二丸循。阳虚莫统阴归位，八味右归丸极纯。赤石（脂）阿胶艾叶类，加之取效上丸均。血分先后亦当晰，便后血先近血行。由手阳明渗广（肠）下（赤小豆），当归散进效堪凭。便先血后远来溢，寻源必自足阳明。黄土古汤焉可缓，水煎一服有休征。
〖脉〗
小便下血之证，其脉多见洪数。肝脉洪数弦长，断因怒动肝火。若见浮洪而数，必系风热相搏。厚味致伤，或积热之迫，必洪数而滑涩。房劳过度致伤血，脉必沉细而微弱。郁结者洪大而数，血虚者细弱无力。元气损伤，脉必浮散。肾中阳亏，脉必空芤。至于大便下血，多因风气内伤，其见为脉，必多浮洪。其或发于七情，或伤于厚味，均与小便同诊。不必更参赘论。
〖方〗
●子芩丸　治肝经有热妄行。
条芩（炒）
上为末，每服一钱，以秤锤烧赤，淬酒调服。若脾胃虚不宜用。
●升阳除湿汤
升麻　柴胡　神麴　泽泻　防风　猪苓　苍术　陈皮　炙草　麦芽
上水煎空心服，胃寒肠鸣，加益智仁、半夏，姜枣煎服。
●一味防风汤　治肝经有风，以致血后风而流散不归经。
防风（为末）
每服一钱，白汤调下。
●小豆当归散
赤小豆（水浸令芽出，晒乾）　当归
上为末，浆水调服。
●黄土汤
熟地　白术　附子（炮）　阿胶　甘草　黄芩　灶中黄土
上水煎温服。
●黑地黄丸　治阳盛阴衰，脾胃不足，房室虚损，形瘦无力，面色青黄，此补气益胃之剂，亦治血痔。
苍术　熟地　五味　乾姜
上为细末，枣肉糊丸，食前米饮下。
●生地黄散　治妇人尿血不已。
生地　柏叶　黄芩　阿胶（炒）
上加姜，水煎温服。
●加味四物汤　治肠风下血。
侧柏叶（炒）　荆芥　槐花（炒）　炙草　枳壳　生地　当归　川芎
上加姜，煎服。
●黑神散　治下血腹痛后重，或肛门脱出。
败棕（烧，存性）　木馒头（烧）　乌梅（去核）　炙草
●地榆汤　治阴结便血。
地榆（四两）　炙草（两半）　砂仁（四十七粒）
上每服三钱，水煎服。
●防风如神散　治风热气滞，粪后下血。
防风　枳壳
上等分，每服三钱，水煎服。
一方　以乱发烧灰，米醋调服。
一方　以蒲黄为末，酒调服。
一方　以鹿角屑炙令黄，水煎食前服。
一方　以竹茹水煎服。
一方　用牛膝去芦煎服。
一方　用当归、白芷为末，米饮下。
●加味逍遥散、六君子汤、加味归脾汤、补中益气汤、八味丸、八珍汤、四物汤　均见寒热，　四君子汤、右归丸　均见月水不断，　大补元煎　见惊悸，　六味丸　见血风劳，　妙香散　见赤白带，　归脾汤　见调经，　左归丸　见经闭，　清胃散　见大便不通。
〖附：案〗
一妇小便出血，以当归、白芷为末，米饮调下愈。
一妇因食虾蟆，小便不通，以豆豉一合，研烂，滚水泡，旋通。

大便不通论  ***************************
夫妇人大便，何由闭塞而不通哉，皆由饮食起居，六淫七情之失宜，以致五脏之不调，冷热之气结于肠胃，则津液燥竭，大肠壅塞而不通也。且妇人经水过多，则亡津液，便亦艰难。此仲景之所云，宜用四物汤加青皮或麻仁丸，用之无不利也。历观古人之用药，参阅今世之法度，不胜感慨系之。非重古而薄今，实古明而今昧也。彼夫古则利药，必兼降气等药者何，盖以肺气不降，则大肠不能传送，故必以杏仁、枳壳、诃子等药调之。若或老人及风虚之辈，津液少，必大便秘。经云，涩者滑之，则用胡麻、杏仁、阿胶、麻仁等药。而今人学不师古，妄意自用，一遇大便燥结，辄以芒硝、大黄以涤荡之，津液既走，大便或通，旋又闭塞，或再行追下，绝无影响，愈下愈涩，致生他病而丧命焉。呜呼！古人何审慎，今人何轻生也，不亦可概乎。审是闭涩一证，用药切戒孟浪。如血虚火燥，加味逍遥散。气血诸虚，八珍汤或十全大补汤或大补元煎，均加肉苁蓉。或燥药过甚，可进四物汤加连翘、甘草。因克伐药多而伤气，当用四君子加芎、归。内热作渴，饮冷脉实，竹叶黄耆汤。饮汤脉涩，宜四物汤送润肠丸。饮冷脉实，单用润肠丸或调胃承气汤加芎、归，亦无不可。肝胆克脾，不能输送，小柴胡汤加山栀、郁李仁。厚味积热而秘结，清胃散加芍药。脾经郁结，加味归脾汤。胃气虚不能传送，加芍药于补中益气汤。若足三阴亏损，饮食善消而带阳色，脉洪而虚，肢体倦怠，亦补中益气汤、六味丸或左归丸，均加苁蓉或还少丹除巴戟、小茴，亦可用也。肾中之阳衰，不能传化，当进八味丸、右归丸或十四味建中汤。有肠胃积冷，如天寒地冻，水结成冰，非六味回阳饮加硫黄、苁蓉，莫克有济。若燥在直肠，不可计其日期，饮食数多，必待腹胀满，欲出而不能，乃用猪胆汁润之。且药有易地而不能良者，阴血枯藁，内火燔炙，脾肺失传，大便秘而小便数，可投润肠丸。若用之于热甚气实，及西北禀受厚者，无有不效。若于东南之人，及虚热而气血不足者，则脾愈弱而肠愈燥，反致虚痞而为殃。搜风顺气丸，西北人用之多效，东南人用之多致害也。此东垣之法度兹并举之，以示后人尔。
〖证治歌〗
大便秘塞莫妄攻，经伤（经水过多）四物青皮从。麻仁丸即是脾药，依法用之便通融。降气药加通利剂，古人用意最深淳。肺壅不降难传送，枳壳杏仁诃子逢。老弱风虚津液少，阿胶麻（仁）杏（仁）胡麻丛。今人但议硝黄下，只得暂通旋闭癃。秘证原来多法度，必须揣摩尽罗胸。血亏火燥何方利，加味逍遥最合情。气血两虚进大补，八珍汤服亦同工。或将大补元煎进，上药均可入苁蓉。有病因治反愈甚，必由错误医家庸。如多克伐则伤气，归入四君并用芎。燥药过多宜四物，连翘甘草加其中。饮凉脉实不无热，竹叶黄耆汤可清。作渴饮汤兼脉涩，润肠（丸）四物汤煎吞。润肠（丸）单进亦如法，热甚芎归调味（承气）充。厚味因成积热秘，散投清胃（白）芍加灵。有虚胃气难传送，白芍加之入补中（益气汤）。善消饮食脉虚大，此阴亏损足三阴。懒言体倦补中（益）气，六味左归丸可宗。还少丹中巴戟去，小茴不用效如神。阳衰难化右归（丸）妙，十四（味）建中（汤）八味（丸）通。肠胃无阳纯积冷，冰凝水结似寒冬。必投六味回阳饮，苁（蓉）硫（黄）加入暖回春。燥在直肠胀且满，导宜猪胆有神功。搜风顺气（丸）润肠药，易地为良出李（东垣）翁。
〖脉〗
心肝之脉洪散，血虚火燥之证。肺肝之脉细弱，气血诸虚之候。饮冷脉实，须从热结而治。饮汤脉涩，必作虚寒而医。肝胆克脾者，肝脉燥，而脾脉必虚。厚味积热者，心脉数而脾脉必涩。脾经郁结，脾脉必浮，胃气虚微，脾脉必弱。脉洪而虚，定是三阴亏损。脉散无力，必是肾中阳衰。肠胃积冷者，脉沉迟。燥在直肠者，脉空数。脉数而实者，阴血枯藁。脉数而虚者，热为殃。
〖方〗
●麻仁丸
火麻仁（研如泥）　枳壳　人参　大黄
上为末，炼蜜丸如梧子大，空心温酒下。
●竹叶黄耆汤
淡竹叶　生地　黄耆　麦冬　当归　川芎　黄芩　甘草　芍药　人参　法夏　石膏（煅）
●润肠丸　治伏火风热，大肠乾燥。若因失血，或肾虚，当滋肾水，忌此。
麻仁　桃仁（去皮尖）　羌活　归尾　大黄（煨）　秦艽　皂角仁
上为细末蜜丸，空心白汤下。如直肠乾燥，用猪胆汁导之，亦忌此。
●清胃散　治胃经湿热，牙齿及齿根肿痛，或牵引头脑或而发热。
当归身　黄连　生地　升麻　丹皮
上水煎服，一方加石膏。
●十四味建中汤
黄耆（蜜炙）　人参　白术　茯苓　炙草　半夏　当归（酒洗）　白芍（酒炒）　熟地　川芎　麦冬　肉苁蓉　附子（炮）　肉桂
加姜枣，煎服。
●六味回阳饮
人参　附子（炮）　炙草　炮姜　熟地　当归
上水煎温服，如泄泻，以白术代当归。
●搜风顺气丸　治中风，风秘气秘，便溺阻隔，遍身虚痒，脉来浮数，亦治肠风下血瘫痪。
大黄（半生半熟）　火麻仁　郁李仁（去皮）　山药　车前　牛膝　枳壳　菟丝子
上为末，炼蜜丸如梧子大，空心白汤下。
●苏麻粥　顺气滑肠。
苏子　麻仁
上以水煎取汁，煮粥食之。
●子和脾药丸
麻仁　枳壳　厚朴（姜炒）　白芍　大黄　杏仁
上为末蜜丸，空心白汤下。虚弱者忌用。
●蒺藜汤
蒺藜（炒至赤黄色，臼内以木杵舂去刺，簸净）　枣仁（炒令香）
上为细末，水煎下皂角子丸。
●皂角子丸
皂角子（三百粒，破开，炒入酥一盏，又炒入酥，炒至焦黑为度）
上为细末，蜜丸梧子大，每服三十丸。
●二仁丸
杏仁（去皮尖，面炒黄）　麻仁（另研）　枳壳（面炒研）　诃子（炒焦去核。各二两）
上为细末，蜜丸梧子大，温酒下二三十丸。
●通气散　治忧虑过度，伤肺致令秘，或服燥药过多，大便秘，亦可用。
陈皮　苏叶　枳壳　木通（去皮节）
上等分，每服四钱，水煎温服。
●四物汤、加味逍遥散、八珍汤、小柴胡汤、加味归脾汤、补中益气汤、八味丸　均见寒热，　十全大补汤　见调经，　大补元煎　见惊悸，　六味丸　见血风劳，　四君子汤、右归丸　均见月水不断，　左归丸　见经闭，　还少丹　见血崩，　调胃承气汤　见经闭。
〖附：案〗
一妇气痛，大便不通，以木香顺气散愈。

脱肛痔瘻论  ***************************
手太阴肺中焦起，下络大肠，由此观之，肛乃大肠之铃键。肺有实热，则天气不下降。而有秘结之证。肺若虚寒，则阳气下陷，而有肛门翻出之病。妇人而抱此疹者多，当因产努力过甚，或泻泄无休，致有此证。其治法亦比一而足也。如因湿热所致，当服升阳除湿汤。若因血热生病，则用四物汤加槐花、黄连、升麻。中风虚弱，补中益气汤加芍药，重用白术。中气虚寒，仍用上汤加半夏、炮姜、五味。肺气弱，亦上汤加阿胶、五味、山药、炮姜，甚加附子。且夫阳主晋升，阴主退敛。设肾中阴精不足，则不能收，以六味丸或大补元煎滋其阴，其脱自收矣。设肾中之阳气有亏，则不能升，以八味丸或右归丸，壮其阳，则脱自升矣。如泻泄而下脱者，宜用举元煎或九气丹，使其脾肾气足而自愈。然妇人亦有痔瘻，分名则有五，肛边如乳而出脓者，谓之牡痔。脾脉出血者，谓之牝痔。痒而且痛者，谓之脉痔。肿核可验者，谓之肠痔。登厕出血者，又谓之血痔。大都不越胎产经行，郁怒风热，膏粱厚味，起居房劳之所致也。其肠头肿块者，湿热也。作痛者，风也。便燥者，火也。溃脓者，热胜血也。调治法度，大便作痛，润燥除湿，惟郁李仁汤可疗。肛门坠痛者，泻火导湿，槐角枳壳散可痊。小便涩滞者，清肝导湿，秦艽防风汤，无不遵之喜也。经云：因而饱食，筋脉横解，肠癖为痔。证属肝肾不足，故用加味地黄丸、黑地黄丸、六黄丸有效。慎勿图速效外敷毒药，内服寒凉，自贻瘼侪也。
〖证治歌〗
脱肛病证何伤乎，产泻久劳失起居。病发缘由非一律，法治有异亦分区。大肠湿热宜清解，升阳（除湿）汤进湿可除。血热正宜汤四物，槐蕊升（麻）黄连入俱。中风虚弱补中（益）气（汤），白芍必加（白）术倍诸。虚寒仍用上方进，必加（炮）姜（半）夏五味扶。肺气弱加山药（五）味，阿胶姜炮保无虞。病甚诸药难收敛，惟加附子功超殊。阴精不足肛因脱，大补元煎六味（丸）孚。阳主上升阳不足，右归八味有谁如。若因泻泄举元（煎）进，九气丹投鼓应桴。痔瘻妇人亦间有，痔名有五论详书。肠头肿块湿兼热，痛风燥火莫模糊。若是溃脓热胜血，法治便痛（郁）李仁（汤）疏。肛门坠痛宜清火，（槐角）枳壳（散）不投难合符。小便滞涩宜导湿，秦艽防风（汤）自宽舒。病因肝肾有亏损，加味地黄不可逾。黑地黄丸或六味（丸），药皆资养岂欺予。欲图速效寒凉进，毒药兼之外贴敷。诚恐难痊痔愈甚，自贻伊疾莫唏嘘。
〖脉〗
滑涩带数，湿热之候。浮洪而数，血热之诊。中气虚弱者，脉必微弱。中气虚寒者，脉必沉细。肺气弱者，肺脉必见浮空。阴精损者，肾脉必见细弱。肾阳衰者，肾脉必见空散。若夫痔瘻之诊，湿热滑数风伤者浮洪。火燥者洪弦，洪数者热胜。如系七情之所致，怒伤则肝脉必弦而长。郁结则肝脉必细而滑。厚味之伤者滑涩。积热之迫者洪数。房劳过度，必沉细而弱。经产之伤，必沉迟带芤。
〖方〗
●郁李仁汤
郁李仁　皂角仁　枳实　秦艽　麻仁　当归尾　生地黄　苍术　大黄　泽泻
上将皂角仁另为末，余药水煎去滓，入皂角仁，空心食前服。
●秦艽防风汤　治痔瘻，大便时发疼痛者，非痔瘻或下血，亦可主之。
秦艽　防风　当归身　白术　炙甘草　泽泻　黄柏　大黄　橘皮　柴胡　升麻　桃仁　红花
上水煎，稍热，空心服。
●槐角枳壳散　治痔瘻下血。
槐角　枳壳　黄连　黄芩　白芍　当归　赤苓　甘草　乌梅（烧存性）
上等分，入生地煎服。
●加味地黄丸　治肝肾阴虚，或耳痒痛出水，或眼昏痰喘，或热渴便沥。
淮药　山茱　丹皮　泽泻　茯苓　熟地　生地　柴胡　五味
上研细，蜜丸梧子大，空心白汤下。
●举元煎　治气虚下陷，血崩血脱，亡阳垂危等证。有不利于当归、熟地，而但宜补气者，以此主之。
人参　黄耆（炙）　炙草　升麻（炒）　白术（炒）
上水煎温服。如阳气虚寒，桂、附、乾姜，随宜佐用。滑脱者，加乌梅、文蛤。
●九气丹　治脾肾虚寒。
熟地　附子　肉豆蔻　荜茇　炙草　五味　山茱　焦姜　补骨脂
上研末，蜜丸梧子大，白汤下。气虚加人参。
●六黄丸
黄芩　黄连　黄柏　栀子　蒲黄　生地　当归　枳实　川芎　槟榔　茯苓　甘草
●龟甲散　治五种痔瘻，脓血淋漓，或肿痛，紧硬下坠。
龟甲　蝟皮　蛇蜕　露蜂房　猪后悬蹄（均烧，存性）　麝香
上为末，空心生地煎汤调服。
一方　用生铁煎汤洗之。
一方　以五味子煎汤洗，以赤石脂末掺上托入。
一方　以陈壁土、石榴皮、明矾少许煎洗。又以五倍子细研，敷托而入。
一方　磁石火煅醋淬七次为末，空心米饮下。
一方　鲫鱼一尾，去肠，入穀精草填满，烧存性，细研，入龙脑少许，蜜调敷之，此治热痛效。
一方　用海螵蛸去粗皮为末，麻油调成膏，以鸡翎拂上，日久自消。
一方　白膳骨、熟艾，锉碎和匀，用盆子盛药，用纸封盆口，上通一窍，火烧药，候烟出，坐薰之。
一方　热痛用寒水石、朴硝为末，以口津调搽。
一方　治气痔脱肛，枳壳（面炒），防风（去芦），白矾（煅水煎），乘热熏之，后以软帛交汤熨之，或淋洗。
●升阳除湿汤、黑地黄丸　均见小便出血，　四物汤、补中益气汤、八味丸　均见寒热，　六味丸　见血风劳，　右归丸　见月水不断，　大补元煎　见惊悸。
〖附：案〗
一妇产后泻甚脱肛，势沉重，脉细数而散，初进四味回阳饮二剂，各配人参一钱，脉稍回，后以附子理中汤加黄耆、山药、五味，后加诃子，吞四神丸，又进九气丹，日交服二剂，服至一月，渐愈，至两月，痊愈。

鬼魅交通论  ***************************
人禀五行秀气而生，承五脏神气而养，苟能阴阳调和，脏腑强盛，邪魅安得而干之。调理失节，血气衰，则鬼邪侵侮。证必隐蔽而不欲见人，时独笑语，时复悲泣，是其候也。脉息迟伏，或如鸟啄，或绵绵而来，或乍大乍小，乍长乍短，而面色不改，亦其候也。治法宜以安神定志等药，则气复而神自安。如心气不足，精神恍惚，与鬼交通，语言错乱，莫如妙香散为上乘，或茯神散，或以辟瘟丹，囊盛一丸，男左女右，紧之臂上，亦属良法也。如悲思善怒，心神不安，别离散或杀鬼雄黄丸，都均可用也。或仍悲笑无常，睡卧不安，朱砂散，或将雄黄丸夜入火盆中烧之，令妇踞坐其上，以被自蒙其身，惟出头目，不过三次自断。有妖迷询之不肯言其实者，以鹿角屑水磨，服方寸匕，即言其实。与鬼交通，鹿角屑为末，三指撮和清酒调服，鬼精即出。一法以本妇身裤裹其头，遍身以桐油搽之，鬼一见，大笑而去。一法火炙鬼哭穴，以患人两手大拇指，平覆相併，用线紧繫，当合缝处，半甲半肉间，艾炙七壮，果是邪祟，即乞求免。并云，我自去矣。总之邪迷之兆，无不由于自招。盖其始也，类形而露，妇能自正其心，邪自远避而不敢犯。一有妄动，以邪乘邪，邪即附身，而无忘惮矣，以致交通，妄有所见，言错悲笑，恍惚不卧。治者宜补气养血，镇心安神，可用养心汤或七福饮加桃枝、雄黄、虎头骨之类。所谓辅正而邪自除，又何怪之可言哉。
〖证治歌〗
心正何由鬼入家，只因妄念自招邪。笑言悲泣无常状，不欲见人身蔽遮。大小长短脉无定，面容犹是归光华。法治惟有妙香散，散号茯神亦孔嘉。丹炼辟温囊系臂，祟邪远去静无譁。或仍喜泣精神燥，散进别离福自遐。杀鬼雄黄散可用，邪去神安效岂夸。依然悲笑不安睡，古方可採号朱砂。一法雄松笼火入，令妇踞坐莫歪斜。火薰数夜鬼旋去，安静无踪病可瘥。鬼惑细询不道实，磨投鹿角（屑）言无差。鬼精鹿角屑堪去，清酒调服不留瑕。一法本裤将头裹，桐油遍体夜同搽。鬼观大笑呵呵去，古法能依效岂赊。又法妇人两大指，覆平紧繫绳用麻。半骑甲肉缝连合（即鬼哭穴），艾灸七壮鬼可拿。果是祟邪必乞免，邪遁重开福寿花。总之气血均宜补，安镇心神免怨嗟。七福（饮）养心（汤）添虎（头）骨，桃枝又用雄黄加。
〖脉〗
脉息迟伏，或如雀啄，或绵绵而来，或乍长乍短，或乍大乍小，是其候也。
〖方〗
●茯神散　治妇人风虚，野鬼交通，妄有所见，言语错乱。
茯神　人参　石菖蒲　赤小豆　茯苓
上㕮咀，水煎食前温服。
●别离散　治妇人风虚，与鬼交通，悲思喜怒，心神不定。
杨柳寄生　白术　桂心　茵芋　天雄（泡）　苏根　菖蒲　细辛　附子（炮）　乾姜
上为细末，食前温酒调下。
●朱砂散　治妇人风虚，与鬼交通，悲笑无恒，言语错乱，心神恍惚，睡卧不安。
朱砂（研水飞）　铁粉（各一两）　雄黄　龙骨（各五钱）　蛇蜕（一尺，烧）　虎睛（一对，炙）　牛黄　麝香（各二钱半）
上细末，每服一钱，以桃符汤下，不拘时服。
●辟瘟丹　治妇人与神交通。
虎头骨（五钱）　朱砂　雄黄　雌黄　鬼臼　皂角　芜荑仁　鬼箭　藜芦（各一两）
上生用为末，炼蜜丸如弹子大，囊盛一丸，男左女右系臂上，及用一丸，当病人户前烧之，一切鬼邪不敢近。
●杀鬼雄黄散
雄黄　丹砂　雌黄（各一两，研）　羚羊角（屑）　芜荑　鬼臼　虎头骨　石菖蒲　白头翁　石长生　鬼箭　苍术　马悬蹄　猪粪（各五钱）
上为细末，以羊脂炼蜜丸如弹子大，每用一丸，当病人烧之。
●雄松丸　治女人与邪物交通，独言笑，悲思恍惚。
雄黄（一两）　松脂（二两）
上熔和虎瓜搅丸如弹子大，夜入火笼中烧之，令女人踞坐其上，以被自蒙，惟出头目，未瘥，再作，不过三剂自断也。
●雄黄散
人参　雄黄　防风（各一两）　五味（一合）
上细末筛过，以井花水服方寸匕，三服瘥。
一方　以安息香和硫黄合为丸，烧熏丹田穴，永断。一桃枭一名桃奴，是树上过年不落干桃子，味苦微温，杀百鬼精物，疗中恶腹痛，杀精魅，五毒不详，正月採之。
●妙香散　见赤白带，　养心汤、七福饮　均见惊悸。

前阴诸疾论  ***************************
（阴肿茄疾　阴痒阴冷　阴疮阴吹　阴损交接出血）
病情最难悉者，莫如妇人，况阴中之病，尤不得而易知。古人所以有云，不治一妇人，宁治十男子。非女病真难调理，而女病情状，多含羞涩语，半吐而半隐耳。即云前阴诸疾，虽曰少阴之脉数而滑，阴中生病，然有孕者，尺脉亦不绝，可以滑数而即断为阴病乎。即明知妇本无孕，亦无他疾，而尺脉数滑，心虽疑之，而欲询求，实难启齿，此所以为难也。（阴肿）如胞络虚弱，而风气乘于阴，与血气相搏，且肝脉络于阴器，或肝火亢炎，均令壅肿也。治法气血虚弱者，补中益气汤。肝经湿热，龙胆泻肝汤。肝脾郁怒，加味归脾汤。肝旺血燥，加味逍遥散。月水涩滞，阴间肿痛，可用菖蒲散，外以艾防汤、麻黄汤、甘菊苗煎汤，淋洗薰浸，再以枳壳炒热，帛裹熨之，或白矾散绵裹纳阴中，皆良法也。又有阴痒者，多属虫蚀之故。三虫在于肠胃之间，因脏虚，三虫动作蚀于阴内，轻用淡盐搽洗之，重而兼痛，非内治不能奏效。肝经所化，龙胆泻肝汤、加味逍遥散或大黄散或蒜豉丸。内热倦怠，饮食少思，气虚而兼湿热，则用耆归汤，佐以洗法，以蒜煎汤、小蓟汤或椒根汤，均可薰洗。再以桃仁、雄黄研和膏，或捣新桃叶，以绵裹纳之。广济方及鲤鱼方，鸡牛取肝，听人纳之。（阴疮）更有阴中生疮者，虽曰虫蚀，多由七情郁火损伤。肝脾湿热，下注阴中，突出如蛇如菌，或似鸡冠之状，或生疮湿痒，或溃烂出水，内证体倦食少，经候不调，小水淋沥或赤白带下。治法肿痛者，四物加丹栀、柴胡、胆草。湿痒者，归脾汤加丹、栀、柴胡。溃烂者，逍遥散加山栀、川芎。淋漓者，龙胆泻肝汤加白术、丹皮。或痛或痒，如虫行者，补心汤正合宜也。阳明虚弱，不荣肌肉，阴疮不愈，藿香养胃汤。因月后行房太早，致生疳疮，瘙痒无时，先以胡椒葱白汤，一日三度淋洗，或用录验方、当归汤，任人煎洗，内服菟龙丸，外敷芜荑散或肘后方、雄黄散或用萹蓄散，先以甘草煎汤洗，然后敷之，或用黄白散，另以荆芥、蛇床子煎汤温洗，用帛拭乾，清油调涂，疮湿乾末搽之。（阴挺）有胞络伤损，子脏虚弱，或因分娩用力大过，而生阴挺者。法治因气虚下陷，亦用补中益气汤。肝火湿热，小便涩滞，龙胆泻肝汤。因服热药，或惯食煎炸，致牵引腰腹胀痛，不思饮食，三茱萸丸。不应，则用一捻金丸，佐以外治。用淡竹叶根煎汤洗，仍用五倍、白矾、乾漆。或用温盐水洗软，次用五灵脂烧烟蒸薰。或以狗脊散煎汤薰洗，有用蛇床子、乌梅煎水，稍热洗之，每日三五度，以乌贼骨、硫黄研末敷之。或以桂心、吴萸、戎盐熬令色变，捣末过筛，绵囊如指大，纳入阴中，日再易之。（茄疾）至于肠坠下而出，日久不收，病名茄疾。用枳壳煎汤洗，却将枳壳楂绵裹纳阴中，渐自上收，内服鲤鱼丸。或用茄皮、白矾、朴硝加炒石灰少许，煎水薰洗。更用朴硝为末，黄荆烧沥调敷。凡九窍有肉突出，皆为痔，以川乌头七个烧存性，以小瓶罐盛之滚醋淬之，乘热蒸薰，后温以手沃之。阴冷劳伤子脏，风冷乘之，则病阴冷，小便涩滞。肝经有湿热，龙胆泻肝汤。内热而兼寒热，加味逍遥散。寒热体倦，饮食不思，加味四君子汤。郁怒少寐，加味归脾汤。形癖瘦冷，五加皮酒最良。下元虚冷，八味丸或右归丸，外以蛇床子为末，白粉少许，和匀如指大，绵裹纳之。又方蛇床子、吴萸研末，绵裹纳阴中，下尽恶物为度。或以兔粪涂阴门，用大全方研末，绵裹纳阴中，以热为度。（阴吹）胃气下泄，阴中有声，则名阴吹，膏发煎服之可止，诃黎勒散更嘉。（交接）男女交接出血，有因肝火妄动者，龙胆泻肝汤。或肝经火旺，不能摄血，补中益气汤或加味归脾汤或投千金方，外以牛连汤淋洗。小妇嫁痛，服牛膝汤或海螵蛸，外宜冬青散煎汤洗。童女交接，阳道非理，出血不止，用发灰青皮末掺之，割鸡冠取血可涂。或赤石脂末掺之。五倍子研末掺亦可。有病前阴出屎，名大小肠交，已附录小便门，兹不赘录。前阴等疾，医或逢之娣女相视，切莫以为笑谈，逐如法治，庶不致病者抱暗疾而隐痛也。
〖证治歌〗
妇病难悉原有因，含羞不语实难询。风气乘阴血气搏，病生阴肿在阴门。气血亏虚宜（补中）益气（汤），肝经湿热龙胆（泻肝汤）清。肝脾郁怒归脾（汤）好，肝旺血燥（加味）逍遥平。经期涩滞阴疼肿，菖蒲散进自安宁。外用麻黄（汤）甘菊（苗煎汤）洗，或用艾防（汤）或防风（汤）。妙方更有白矾散，研末绵裹纳阴中。阴痒一证缘虫蚀，盐茶淋洗病犹轻。重而兼痛宜内治，肝经所化（龙胆）泻肝（汤）仍。或用加味逍遥散，六黄散与蒜豉（丸）同。内热倦怠兼湿热，耆归汤服自然松。佐以蒜白煎汤洗，小蓟椒根（煎汤）亦可薰（洗）。桃（仁）雄（黄）研膏或桃叶，捣烂纳之必杀虫。广济方及鲤鱼（方）美，鸡牛取肝纳听人。更有生疮虽虫蚀，郁火损伤由七情。肝脾湿热因下注，突生胬肉自成形。如蛇如菌名各别，或似鸡冠异样红。湿痒溃烂出毒水，赤白带下小水淋。治法肿痛四物进，丹（皮）栀（子）柴（胡）胆（草）可加增。湿痒归脾煎服治，丹皮栀子柴胡从。溃烂出水逍遥散，亦加栀子与川芎。龙胆泻肝治淋沥，丹（皮、白）术加之可奏动。或痛或痒虫行状，此时调治宜补心（汤）。阳明虚弱疮难治，藿香养胃汤（古）方寻。月后未尽行房早，疳疮瘙痒手难停。葱白胡椒煎汤洗，录验（方）当归（汤）洗亦工。外敷芜荑（散）雄黄散，内服丸子号菟龙。敷后用药宜黄白（散），依法治之必见功。又有一证名阴挺，治法条条细要精。气虚下陷宜（补中）益气，肝火湿热龙胆（泻肝）攻。腰腹胀痛饮食减，三茱萸丸或捻金（丸）。五倍白矾或乾漆，煎汤佐用淡竹根。或以盐水温洗软，烧烟薰药取五灵。又以硫黄乌贼骨，捣末敷之不厌频。子脏下坠名茄疾，枳壳煎洗可上升。内服鲤鱼丸亦好，敷用朴硝（末）调黄荆（沥）。九窍肉出皆为痔，乌头存性贮小瓶。滚醋淬之乘热沃，古人用此意何淳。劳伤子脏风乘冷，小便涩滞脉宜凭。肝经湿热龙胆泻（肝汤），内热兼寒逍遥呈。郁怒少寐归脾进，寒热体倦用四君。形癖瘦冷（五）加皮酒，虚冷八味（丸）右归真。外以蛇床研为末，白粉少许要和匀。绵囊裹之如指大，纳入阴中自然温。阴吹一证名何状，胃气下泄阴有声。膏发煎汤服可止，诃黎勒散不蒙胧。男女交接而出血，龙胆泻肝（汤）火妄行。肝经火旺血难统，补中益气（汤）归脾神。或投千金方亦可，牛连汤洗莫因循。小妇嫁痛服牛膝（汤），外方煎洗用冬青（散）。童女交接血不止，鸡冠血涂必用雄。发灰青皮或赤石（脂），五倍末可保青春。前阴等疾医宜究，莫使妇人抱疾终。
〖脉〗
大抵此等之病，尺脉不绝而滑数，然各有所因，究必分脏而诊。气血虚弱者，微细滑数。肝经湿热者，肝脉滑数。肝脾郁怒者，肝脉洪数。肝旺血燥者，肝脉必洪而空。此专言阴肿之候，其他诸疾，可推类以求。总之此证，妇人多羞不敢言，医者究必问证合脉而后下药，庶几无误。
〖方〗
●菖蒲散　治妇人月水沥滞，阴间肿痛。
菖蒲　当归（各一两）　秦艽（五钱）　吴茱萸（五钱）
上为末，每服三钱，加葱白五寸，水煎空心温服。
●艾防汤
艾叶　防风　大戟
上等分水煎热洗，日三次，避风冷。
●麻黄汤　治阴肿或疮溃烂。
麻黄　蛇床子（各二两）　艾叶（一两五钱）　乌梅（十个）　黄连
上锉细末，水煎去滓，热洗，避风冷。
●防风汤
艾叶（五两）　防风（三两）　大戟（二两）　蛇床　银花　甘草
上锉细末，水煎热洗，日三次，避风冷。
●白矾散　治阴肿坚痛。
白矾（五钱）　甘草（十分）　大黄（十分）
上细末，绵包如枣大纳阴中，日两度。
●肘后方
枳壳（半斤，炒令热）
上以帛裹熨之，冷即换。
●大黄散　治阴痒。
大黄（微炒）　黄耆（炙。各一两）　赤芍药　元参　丹参　山茱萸　蛇床子（各五钱）　黄芩
上为细末，酒调二钱，食前服。
●蒜豉丸　治阴痒。
大蒜　豆豉
上等分二味同捣为丸，朱砂为衣，日空心灯芯煎汤下三十丸。
●耆归汤　治阴痒。因肝脾郁怒，元气亏损，湿热所致。
人参（二钱）　黄耆　白术（各五钱）　当归（三钱）　陈皮（钱半）　柴胡　栀子（炒。各钱半）　升麻（钱）　车前子（炒二钱）　芍药（二钱）　丹皮（钱半）　茯苓（二钱）
水煎服。
●广济方　治阴痒不止。
蚺蛇胆　雄黄　硫黄　朱砂　硝石　芜荑（五钱）　藜芦（二钱五分）
上为末，以腊月猪油和膏，用旧布作缠子，如指大，长寸许，以药涂上，纳阴中，日一易之，宜用胡椒根三两，煎水热洗，干拭之效。
●鲤鱼方
鲤鱼（长一尺，去头肉，取皮骨，熬黄黑色）
上猪脂和匀，以绢袋如常法纳阴中，至痛处停止，莫内深，虫当自出。
●藿香养胃汤　治阳明经虚，不荣肌肉，阴中生疮不愈。
白术　藿香　白茯苓　神麴　砂仁　乌药　苡仁　法夏　人参（各五钱）　荜澄茄　炙草（各二钱半）
上锉散，每服四钱，加姜枣水煎，不拘时服。
●补心汤　治阴疮或痛或痒，如虫行状，淋沥脓水。
白茯苓　人参　前胡　半夏（汤洗，七次）　川芎（各三分）　枳壳（面炒）　紫苏　桔梗　炙草　橘皮　乾葛（五钱）　当归（一两三钱）　白芍（二两）　熟地（两半）
上锉散，每服四钱，加姜枣水煎，食前服。
●菟龙丸　治疳疮瘙痒无时，先用胡椒葱白煎汤，一日两三度淋洗，却服后方。
赤石脂　龙骨　黑牵牛（炒）　菟丝子（酒浸蒸）　黄耆（盐水炒）　沙苑蒺藜（炒）
上等分蜜丸梧子大，每服三十丸，燕窝蒸酒，澄上清者送下。
●当归汤　治妇人阴虫蚀疮。
当归　白芍　川芎　甘草（各二两）　地榆（三两）
上水煎去渣薰洗，日三夜二。一方用蛇床子，不用川芎。
●录验方　治阴疮。
雄黄　当归　黄芩　川芎　大黄　矾石（各三分）　黄连（一分，细切）
上水煎洗，日三度。
●雄黄散　治阴疮。
川芎　雄黄　辰砂　藜芦　细辛　当归　川椒
上等分为末，绵裹纳阴中。
●芜荑散　治阴疮。
川芎　芜荑　黄芩　甘草　石矾　雄黄　附子　白芷　黄连（各六分）
上研细，以猪油调敷之。
●倍滑散
五倍子　滑石　甘草　黄丹
上等分细末，先煮甘草水洗，后用青油调前药敷之。
●黄白散　治阴疮。
黄丹　枯矾　萹蓄　藁本（各一两）　硫黄（五钱）　白蛇皮（炙，煅）　荆芥　蛇床（各五钱）
上为细末，另以蛇床子、荆芥煎汤温洗，桔白拭乾，青油调前药末涂上，如疮湿，乾末掺之。
●三茱萸丸
食茱萸　吴茱萸（汤泡）　桔梗（水浸炒）　白蒺藜　青皮（去白）　山茱萸（微炒）　怀香（洗去沙土，焙乾。各一两）　五味　海藻（洗焙）　大腹皮（酒洗，晒乾）　川楝子（去核）　元胡索（各一两二钱半）
上为末，酒糊丸如梧子大，每服三十丸，木通汤下。如下虚，加川乌、炒肉桂，腰痛甚加桃仁去皮尖，枳实去穰，各一两，真楠木七钱半。
●捻金丸
元胡　怀香　吴茱萸（泡炒）　青皮（各一两）　川楝子（去核）
上细末，糯米饭糊丸梧子大，每服三十五丸，空心木通汤下。
●狗脊散
金毛狗脊　五倍子　白矾水　杨柳根　鱼腥草　山黄连（各一两）
上分四服，以有嘴瓶罐水煎药，预先或银或锡，作一小筒，下透罐嘴，上贯挺，先熏后洗，立效。
●鲤鱼丸
雄黄（两）　鲤鱼（一尾，去头皮肠）
上入雄黄鱼腹中，故纸和黄土包固济，火煅烟尽，共为末，米糊丸梧子大，每服二十丸，温酒下。
●五加皮浸酒方　治妇人癖瘦阴冷。
熟地　五加皮　丹参　杜仲（去粗皮，炒）　蛇床子　乾姜（各三两）　地骨皮（一两）　天冬（一两）　锺乳（四两）
上细锉，以生绢袋盛药，入酒内浸二宿，每日晚食前暖服一大盏。一方用枸杞子，无地骨皮。
●大全方　治阴冷。
远志　乾姜　莲花（各五钱）　蛇床子　五味子（各一两）
上为末，以兔粪涂阴户，后用绵裹药末一钱，纳阴中，热即为效。
●膏发煎　治阴吹。
猪油（六两）　乱发（一团如拳大）
上以发入油内煎化去渣，分二服，病从小便出。
●诃黎勒散　治阴吹。
诃黎勒（纸裹煨）　厚朴（制）　陈皮
上等分为末，蜜丸梧子大，白汤下。
●千斤方　治交接出血。
桂心　伏龙肝
上等分为末，酒调服。
●牛连汤
黄连（六分）　牛膝　甘草（各四分）
上细切水煎洗，日三四度。
●牛膝汤
牛膝（五两，细切，酒煮）
●海螵蛸散
乌贼鱼骨（二枚，烧）
上研细末，酒调服。
●冬青散
冬青叶　小麦　甘草
上等分，水煎洗。
●大和汤　治嫁痛方。
大黄（三两）
上切片，以酒一升煮一沸，顿服。
●千金方　治阴痛及小妇嫁痛。
甘草　生姜　白芍　桂心（各二分）
上细切以酒二升煮取三沸，去滓，温服，神效。
一方　治阴肿，用甘草、菊苗煎汤淋洗熏浸。
一方　小麦、朴硝、白矾、五倍子、葱白煮水洗。
一方　大马鞭草捣涂之。
一方　治阴痒，杏仁（烧灰），乘热绵裹纳阴中，日三易杏仁，临卧易时烧。
一方　狼牙二两，蛇床子二两，水煎热服。
一方　取枸杞根煎汤洗，蒜煮汤洗之亦可。
一方　取猪肝乘热纳阴中，如有虫尽下。又牛肝截五寸，绳头纳阴中半日，虫入肝出之。猪肝亦可。
一方　真平胃散加贯众为末，每二钱以猪肝煮热，将药拌上纳阴中，数日可安。阴痒阴疮均可用。
一方　治阴挺，用蓖麻子叶有九角者好，白矾水飞过，以白矾末摊叶上托入。
一方　用川椒川、乌头、白芷各五钱，捣罗为末，绵裹一钱纳阴中三寸，腹中热即止。次日再用之，一方无川椒。
一方　以水杨柳并根，煎汤洗。
一方　治茄疾，用蛇床子、吴茱萸、甜葶苈各五钱，没食子一枚，捣细末。


卷四  ——————————————————————————————————————————————————————————————————————————————————————————

妊娠诸病  ***************************
〖脉法〗
《脉经》曰：妇人手少阴脉动甚者，妊娠也。手少阴，心脉也。心主血，血旺乃能成胎。阴阳相搏，故其脉动。动脉之状，颇似数脉，动甚者圆滑流利，血旺之象，故当胎孕。滑伯仁曰：得太阴脉沉为女，得太阳脉浮为男。又曰：尺脉左疾为男，右疾为女，又曰：左手沉实为男，右手浮大为女。此无关实要，不必定论。经曰：何以知怀子之且生也，身有病，而无邪脉也。妇女欲生，其脉离经，夜半觉日中则生也。离经者谓离于经常之脉。如昨小今大，昨涩今滑，昨浮今沉是也。夜半觉日中生者，子午相冲也。又离经自肝始，肝脉弦大，则离经矣。妇人经断，有其脉弦者，后必大下，不成胎也。弦者肝脉也，肝主疏泄，今脉见弦，则肝脉大过，不能藏血也。妇人尺脉微迟为居经（即停经也），月事三月一下。脉微甚者，虚寒之象，血不足也。妇人尺脉微弱而涩，少腹冷恶寒，年少得之为无子，年大得之为绝产。新产伤阴，出血不止，尺脉不能上关者，不治。
〖诊妊娠歌〗
寸微关滑尺带数，流利往来并雀啄。小儿之脉已见形，数月怀胎犹未觉（寸脉微，关脉滑，尺脉带数及流利、雀啄，皆是经停胎成。以上之脉皆是血多气少，怀小儿之脉已见形状也）。左疾为男右为女，流利相通速来去。两手关脉大相应，已形亦在前通语（左脉疾为怀男，右手脉疾为怀女，及两脉流行滑利相通，疾速来去，是或关部脉洪大相应，是其胎已有形状也）。左手带纵两个儿，夫乘妻兮纵转溥（纵者夫乘妻，如水行乘火，金行乘木，即中贼脉也，名曰纵。见在左手，则怀两个儿也）。右手带纵女一双，妻乘夫兮横气主（横者妻乘夫，如火行乘水，木行乘金，即所胜脉也，名曰横。见于右手，则怀一双女也）。左手脉逆生三男，子乘母兮逆气拒（逆者子乘母也，如水行乘金，火行乘木，即逆气脉也，名曰逆。见于左手，则怀三个男儿也）。右手脉顺女怀三，母乘子兮顺气转（顺者母乘子也，如金行乘水，木行乘火，即生我之脉也，名曰顺。见于右手，则怀三个女也）。左手太阳浮大男（左手寸口为太阳，其脉洪大，则是怀男之脉），右手太阴沉细女（右手寸口为太阴，其脉沉细，则是怀女之脉也）。诸阳为男诸阴女，指下分明长记取（诸者三部也，阳即浮大滑数之脉，阴即沉细之脉）。三部沉正等无绝，尺内不止真胎妇（寸关尺三部，浮沉正真齐等，举按无绝及尺内举按不止，是胎妇也）。小儿日足胎成聚，是热脉乱无所苦（怀孕五个月是见脉数，而胎足就结聚，必母身壮热，常见脉燥乱，非疾苦之证也）。汗出不食吐逆时，精神结储其中住（怀胎至五月，其胎虽成，其气未储，故胎气不安，上冲心腹，则汗出不食而有吐逆，即恶阻之症也）。滑疾不散三月胎（妊娠三月名始胎，此是未有定仪，心包脉养，故脉见滑疾流利，不散为气少血多也），但疾不散五月母（无滑象，血少也）。弦紧牢强兼滑利，沉细而微妇泉路（前太阴沉细为女，谓独太阴脉，言三部皆沉细而微，故不好也，然必兼以病势参之）。

求子论  ***************************
胡氏曰：男女交媾其所以凝结而成胎者，虽不离夫精血，犹为后天滓质之物，而一点真一之灵气，萌于情欲之感者，妙合于其间，朱子所谓禀于有生之初，悟真篇所谓生身受气初者是也。故男当宁静养气，女当寡欲养神，不然，徒借草木补救，则又其次焉者耳，此医之上工。因人无子，语男则主乎精，语女则主乎血，著论立方，男以补肾为要，女以调经为先。此亦千古确论，不可磨者也。是则求妇孕子之法，莫先调经。余每见世之妇人无子者，其经或前或后，或多或少，或将行作痛，或行后而痛，辨其色，则有淡有浓，又有紫黑之不同。前一治法详冠书首，兹不重录，间有缺略者，则集而补之。夫女子多有气盛于血者，致不孕育，则抑气散，诚女科之要药也。有上热下寒，白薇丸治之可也，加味香附丸，在医者凭脉择而用焉。究求其药之不热不寒，功堪助阴而生子者，莫若苁蓉菟丝子丸。此补集调经门之法度也。顾世有妇经本顺，而犹不孕育，其咎犹归于男，譬之射也，鹄本端正，而射者张弓发矢而不著，是在射者之不的，而鹄何与焉。赖善医者察其脉络，究其亏盈。夫男无病能生子，贵于精盈，此古人所以制聚精丸、十子丸、五子衍宗丸、补虚种子之方，不一而足，赖善医者施之可也。如肾本属水，又不宜精冷。如天地严寒，草木何有萌芽。要必不寒不热，得其中和修合服之也。所谓一阳初动，万物化生，则加味六子丸，正合法也。或大补元煎加附子、菟丝之类，亦上乘之品。此又男要补肾交济之说也。古人治男人体肥无子者，内服药调，外佐火攻，有用熟艾一团如鸡子大，以盐填满脐中，盐上以艾丸灸之。痛则换盐，艾尽为度，一日灸不完，次日补灸，此亦不令肾精寒冷，助阳之一法也。医果能随男女而调治焉，自然孕育，天下何男不为父，何女不为母也哉。
〖证治歌〗
妇求孕育调经期，腹痛后先赖善医。法度调经门亦晰，间有缺略补其遗。气胜于血难孕育，抑气（散）女科可主司。上热下寒白薇（丸）进，加味香附（丸）调经（丸）随。药贵中和寒热等，助阴生子苁（蓉）菟（丝丸）施。月经本顺仍无育，咎在男人不可辞。取射比观鹄本正，射而不中咎归谁。在男有病亦无子，男借精盈堪育儿。精若有亏须补益，聚精（丸）十子丸何疑。古人种子方非一，五子衍宗丸更宜。肾本主精脏属水，精寒难化少人知。一阳初动万物化，大补元（煎）加附（子）菟丝。六子丸投加味妙，体肥无子古法奇。艾盐灸法良有以，法取助阳鉴在兹。
〖方〗
●抑气散　治妇人气盛于血，所以无子。寻常头眩晕，胸满体疼，怔忡皆可服。
香附子（炒，二两）　陈皮（焙，二两）　茯神　炙草（各一两）
上为细末，每服二三钱，不拘时，白汤调下。
●白薇丸　治妇人无子，或断经，上热下冷，百病主之。
白薇　熟地（蒸）　川椒（去目及闭口者，微炒去汗）　白龙骨（各一两）　麦冬（去心，两半）　藁本　卷柏　白芷　覆盆子　桃仁（汤浸，去皮尖及仁，面炒微黄）　人参　桂心　菖蒲　白茯苓　远志（去心。各七钱半）　车前子　当归（微炒）　川芎　蛇床子　细辛　炮姜（各五钱）
上细研蜜丸如梧子大，每服三十丸，空心日午，以温酒下三十丸。
●加味香附丸
香附（一斤分四分，一分酒浸二宿，一分未醋浸二宿，一分童便浸二宿，一分用山栀四两浓煎汁去渣，以汁浸一宿均焙乾为末）　泽兰（净叶六两，酒洗）　海螵蛸（六两，捣碎炒）　当归（酒洗，四两）　川芎（三两）　熟地（八两，捣膏，焙乾）　白芍药（酒炒，四两）
上为末，用浮小麦面、酒、醋、水打糊为丸，如绿豆大，每日早晚两服，白汤酒任下。忌食莱菔及牛肉生冷。
●调经丸
香附（半斤，童便、酒、醋各浸一分，生用一分）　杜仲（姜汁炒，半斤）　川芎　白芍　陈皮　小茴（酒炒）　元胡索（略炒）　肉苁蓉（酒浸焙）　青皮（炒）　台乌（炒）　黄芩（酒炒）　乌贼鱼骨（酥炙。各四两）　生地
上细研，醋打糊为丸，如梧子大，每服百丸，空心好酒送下。一方无陈皮、地黄，有人参、黄耆各二两。
●苁蓉菟丝子丸
肉苁蓉（酒制焙，二两二钱）　覆盆子　蛇床子　川芎　当归（各一两二钱）　白芍药（一两）　牡蛎（盐泥固济烘）　乌贼骨（各一两二钱）　五味　防风（各六钱）　条芩（五钱）　艾叶（三钱）
上方不寒不热，助阴生子，俱焙乾细研，蜜丸如梧子大，每服三四十丸，清盐汤下，早晚皆可服。
●十子丸
槐角子（和首乌蒸七次）　覆盆子　枸杞子（去蒂及枯者）　桑椹子　冬青子（四味共蒸。各四两）　菟丝子　柏子仁（酒浸蒸）　没食子　蛇床子　五味子（去枯者，打碎蜜蒸。各二两）
上细末，蜜丸如梧子大，每服五六十丸，淡盐汤下。
●五子衍宗丸
枸杞子　菟丝子（酒蒸，捣成饼。各六钱）　五味子（一两）　覆盆子（酒浸去目，四两）　车前子（炒，二两）
上五品俱择道地精新者晒乾，共为细末，炼蜜成丸如梧子大，空心白沸汤或盐汤送下九十丸。冬月用温酒送下，修合日期，春取丙丁己午，夏取戊巳辰，秋取壬癸亥子，冬取甲乙寅卯，皆取四时生旺之气，忌师尼鳏寡之人及鸡犬六畜见之。
●赵氏加味六子丸
菟丝子（淘洗，酒蒸）　牛膝（去芦，酒蒸）　麦冬（去心，酒蒸）　山茱肉　五味子（各一两三钱）　蛇床子（酒蒸，一两六钱）　车前子（酒洗。一两七钱）　炙草（一两）　沙苑蒺藜（马乳浸蒸）　覆盆子（各二两二钱）　破故纸（洗炒，三两三钱）　肉苁蓉（酒浸，去鳞，二两五钱）
上细研蜜丸如梧子大，每服三四十丸，清盐汤下，早晚皆服。但肾虽属于水，不宜大冷。精寒则难成孕，如天寒地冻，则草木必无芽也，此方极意斟酌。不寒不热得其中和，修合服之，必孕成矣。
●聚精丸
黄鱼螵胶（白净者一斤，切碎，用蛤粉炒成珠，以无声为度）　沙苑蒺藜（八两，用马乳浸两宿，隔汤蒸一炷香，久微火焙乾）
上为末，蜜丸如梧桐子大，每服八十丸，空心温酒白汤送下。忌食鱼牛肉。
●正元丹　调经种子。
香附（一斤用艾三两，先以醋同浸一宿，然后分开制之，酒、盐、醋、童便各制四两）　阿胶（二两）　蛤粉（炒成珠）　枳壳（四两半生用半面炒）　生地　熟地　当归身（酒洗）　川芎（酒洗，各四两）　白芍药（八两，半生半酒炒）
上为末，醋糊丸如梧子大，空心盐汤吞五六十丸。治带，加白茯苓、琥珀。
●大补元煎　见惊悸。
〖附：案〗
一男子连生三女不育，其人体夙阴亏，兼得吐血病，服地黄丸诸药数年，病愈体颇强，其妻经期无恙，竟不孕育，余思必是精寒故也。今服加味六子丸并投大补元煎，加附子、菟丝，平时仍服常药，伊恐附子性燥，犹豫莫决。予曰不妨，尔数年阴分药未断，今病愈则阴分已起。但恐无阳不生，可制加味六子丸半张，每月合期先服丸五、六夜，又投大补元煎加附子、菟丝四剂，平时仍服常药，伊如法服之不数月，妻果孕举一子，后连举二子。

及时成孕分男女论  ***************************
了凡有云，天地生物，而有时絪縕，万物化生，亦有时乐育，如家中之猫，其物亦微矣，将受妊时，必狂呼奔跳，以絪縕乐育之气，触之而不能自止耳，此天然之节候，生化之真机也。世人种子有云，三十时辰两日半，二十八九君须算，此特言其大概，而非的论也。丹经云一月止有一日，一日止有一时，凡妇人经行一度，必有一日絪縕之候，除此一候，气蒸热昏而闷，有欲交不可忍之状，此欲情浓动，不拘尽变日，阴中自然挺出，如莲初开，妇人以手探之自知也，但含羞不肯言耳。男子预密告之，令其自言，一举即中矣。然成胎而分男女者，论亦纷纷。如褚登氏论男女交合，阴血先至，阳精后冲，而男形成。阳精先入，阴血后参而女形成。东垣则谓经水断后一二日，血海始净，精盛其血，感者成男，四五日血脉已旺，精不胜血，感者成女。此亦未为确论。观丹溪所论，则周易曰乾道成男，坤道成女，乾坤阴阳之性情也，左右阴阳之道路也，男女阴阳之仪象也。父精母血，因感而会，精之泄阳之施也，血能摄之，阴之化也。精成其骨，此万物之资始于乾元也。血成其胞，万物之资生于坤元也。阴阳交媾，胎孕乃凝，胎之所居，名曰子宫。一系在下，上有两岐，一达于左，一达于右，精盛其血及刚日阳时感者，则阳为主，受气于左子宫，而男形成。精不胜血，及柔日阴时感者，则阴为主，受气于右子宫，而女形成。或曰男女之分既知之矣，其有双胎者何，不知精气有馀，岐而分之，血亦分而摄之，故也。即有三胎四胎，亦犹是而已。或又曰，男女同孕者何，不知此又刚日阳时，柔日阴时，感时阴阳互动，不属于左，亦不属于右，受气于两岐之间者也。又有男不可为父，女不可为母者，有男女之兼行者何，不知男不可为父者，此阳道之亏，女不可为母者，此阴道之塞也。兼行者，由阴为驳气所乘，阴阳相混，无所为主，不可属左，亦不可属右，受气于两岐之间，随所得之驳气之轻重而成形，故所兼之形，有不可得而同也。娄全善云：丹溪此论极造精微，发前人之所未发，是知男女之分，已定于万物资始乾元之际，阴阳交媾之时，昧者不悟，有转女为男之法，惑矣。夫万物皆资始于乾元，独男女之分，不资始乾元乎。
〖（附：逐月养胎法〗
妊娠一月，足厥阴脉养，不可针灸其经（如大敦、行间、太冲、中封、五里、中都等穴是也）。足厥阴内属于肝，肝主经及血。一月之时，血行否涩，不为力事，寝必安静，无令恐畏，此阴阳新合为胎。若寒多则痛，热多卒惊，举重腰痛，腹满胞急，卒有所下，当预安之，宜服乌雌鸡汤。若先会堕一月胎者，当预服补胎汤以护之。
●乌雌鸡汤
乌雌鸡　茯苓　阿胶　吴萸　人参　麦冬　白术　芍药　甘草　生姜
上㕮咀，先煮鸡取汁，去鸡下药，入酒少许煎服。
●补胎汤
细辛　防风　乾地黄　白术　生姜　大麦　乌梅　吴萸
上㕮咀，水煎食前服。寒多者，倍细辛、吴萸，热多渴者，去之，加栝蒌根。若有所思，加柏子、人参。
妊娠二月，足少阳脉养，不可针灸其经（如胆窍、丘墟、阳辅、绝骨、外丘、阳陵泉等穴）。足少阳内属于胆，胆主精。二月之时，儿精成于胞里，当慎护勿惊动也。若阴阳踞经，有寒多坏不成，有热即萎悴。中风寒，有所动摇，心满脐下悬急，腰背强痛，卒有所下，乍寒乍热，宜服艾叶汤。若先会堕二月胎者，当预服黄连汤以护之。
●艾叶汤
艾叶　丹参　当归　麻黄　人参　阿胶　甘草　生姜　大枣
上㕮咀，水煎去滓，入酒少许兑服。一方用乌雌鸡煮汁煎服。
●黄连汤
黄连　人参　吴萸　生姜　生地
上㕮咀以酢浆煎分四服，日三夜一，十日一修合。若颇觉不安，加乌梅数个，水煎不用浆。一方用阿胶，一方用当归。
妊娠三月，手心主脉养，不可针灸其经（如中冲、劳宫、大陵、内关、间使、郄门、曲泽等穴）。手心主内属于心，无悲哀思虑惊动，此时为定形，有寒大便青，有热小便难，不赤即黄，卒惊恐忧愁，嗔怒喜顿仆，动于经脉，腹满绕脐苦痛，或腰背卒有所下，宜服雄鸡汤。若先会堕三月胎者，当预服茯神汤以护之。
●雄鸡汤
雄鸡　黄芩　白术　生姜　麦冬　芍药　人参　茯苓　甘草　阿胶　大枣
上㕮咀，先煮鸡取汁，去鸡下药，入酒少许煎服。一方用当归，川芎，不用黄芩、生姜。
●茯神汤
茯神　丹参　龙骨　人参　当归　阿胶　甘草　大枣　赤小豆
上㕮咀，以酢浆煎服。七日后，服一剂。腰痛者，加桑寄生。
妊娠四月，手少阳脉养，不可针灸其经（如关冲、阳池、外关、阴池、天井、曲垣等穴）。手少阳内轮三焦，四月之时，儿六腑顺成，当静形体，和心志，节饮食。若有寒，心下愠愠欲呕，胸膈满，不欲食。有热，小便难，数数如淋，脐下苦急，卒风寒，颈项强痛，寒热或惊动身驱，腰背腹痛，往来有时胎上迫胸，心烦不得安，卒有所下，宜服菊花汤。若先会堕四月胎者，当预服调中汤。
●菊花汤
菊花　麦冬　人参　甘草　当归　麻黄　阿胶　半夏　生姜　大枣
上㕮咀，水煎。入酒少许兑服。一方用乌雌鸡煮汁煎药。
●调中汤
白术　枳实　李根（白皮）　厚朴　柴胡　白芍　生姜　当归　川芎　续断　乌梅　甘草
上㕮咀，水煎分四服，日三夜一，八日后，复服一剂。
妊娠五月，足太阴脉养，不可针灸其经（如隐白、大都、公孙、商丘、三阴交、漏谷、阴陵泉等穴是也）。足太阴内输于脾，五月之时，儿四肢皆成，无大饥，无甚饱，无食乾燥，无自炙热，无大劳倦。若有热，苦头眩心乱，呕吐。有寒，苦腹满痛，小便数。卒有恐怖，四肢疼痛。寒热胎动无常处，腹痛闷，顿欲仆卒有所下，宜服阿胶汤。若先会堕五月胎者，当预服安中汤以护之。
●阿胶汤
阿胶　吴萸　生姜　旋覆花　人参　当归　芍药　甘草　黄芩　麦冬
上㕮咀，水煎，入酒少许，分四服，日三夜一，食前服，便愈。不瘥，再服。一方用乌雌鸡煮取汁煎药，入酒兑服。
●安中汤
黄芩　当归　川芎　人参　乾地　麻仁　甘草　芍药　麦冬　五味　生姜　大枣
上㕮咀水煎，入酒少许，分四服，日三夜一，七日后，再服一剂。
妊娠六月，足阳明脉养，不可针灸其经（如厉兑、丰隆、阴市、上下廉、三里等穴是也）。足阳明内属于胃，主其口目，六月之时，儿口目皆成，调五味，食甘美，毋大劳。若卒有所动不安，寒热往来，腹内胀满，身体肿惊怖，忽有所下，腹痛如欲产，手足烦疼，宜服麦门冬汤。若先会堕六月胎者，当预服柴胡汤以防之。
●麦门冬汤
麦门冬　人参　甘草　黄芩　乾地　阿胶　生姜　大枣
上水煎，入酒少许，分三服，间进糜粥。一方用乌雌鸡取汁煎药。
●柴胡汤
柴胡　乾地　白术　芍药　川芎　麦冬　甘草　苁蓉　生姜　大枣　一方有黄芩
上水煎，分四服，日三夜一，间进糜粥。勿食生冷及坚硬之物，七日后，再服一剂。
妊娠七月，手太阴脉养，不可针灸其经（如少商、鱼际、列缺、尺泽、天府等穴是也）。手太阴内属于肺，主皮毛。七月之时，儿皮毛已成，毋大言，毋号哭，毋薄衣，毋洗浴，毋寒饮。若忽惊恐，摇动腹痛，卒有所下，手足厥冷，脉若伤寒，烦热腹满短气，常苦颈项及腰背强，葱白汤主之。若先会堕七月胎者，当预服杏仁汤。
●葱白汤
葱白　蜜耆　当归　甘草　人参　黄芩　阿胶　麦冬　半夏　生姜　旋覆花
上㕮咀，水煎，入酒少许，分四服，日三夜一，温卧，当汗出。若不出者加麻黄。若秋后勿强责汗。一方以黄雌鸡煮取汁以煎药。
●杏仁汤
杏仁　甘草　紫菀　锺乳　乾姜　麦冬　吴萸　五味　粳米
上㕮咀，水煎，分四服，日三夜一，七日再服一剂。一方用白鸡煮汁煎药。
妊娠八月，手阳明脉养，不可针灸其经（如商阳、三间、合谷、上下廉、三里、曲池、肩井等穴是也）。手阳明属于大肠，主九窍，八月之时，儿九窍皆成，毋食燥物，毋辄失食，毋忍大起。若中风寒，有所触犯，身体尽痛，乍寒乍热，胎动不安，常苦头眩痛，绕脐下，寒时小便，白如米泔，或青或黄，或时寒慄，腰背苦冷而痛，目虚梳梳，宜服芍药汤。若先会伤八月胎者，当预服葵子汤。
●芍药汤
芍药　生姜　人参　白术　当归　甘草　厚朴　薤白
上㕮咀，以水入酒合煎，分三服，日二夜一，或用乌雌鸡煮汁煎药亦可。
●葵子汤
葵子　芍药　白术　柴胡　厚朴　甘草　生姜　大枣
上㕮咀，水煎服，或用乌雌鸡煮汁煎药亦宜。
妊娠九月，足少阴脉养，不可针灸其经（如涌泉、然谷、太溪、交信、筑宾、复溜等穴是也）。足少阴内属于肾，肾主续缕，九月之时，儿脉续缕皆成，毋处湿冷，毋著湿衣。若卒得下痢，腹满悬急，胎上冲心，腰背痛，不可转侧，短气，宜服半夏汤。若先会伤九月胎者，当预服猪肾汤。
●半夏汤
半夏　麦冬　吴萸　当归　阿胶　乾姜　大枣
上㕮咀，水煮去滓，入白蜜微煎温，服四服，痢即止。一方用乌雌鸡煮汁煎药，甚良。
●猪肾汤
猪肾　白术　茯苓　桑寄生　乾姜　乾地　川芎　附子　大豆　麦冬
上水煮肾令熟，去肾，内诸药煎，分四服，日三夜一，十日再服一剂。
妊娠十月，五脏俱储，六腑齐通，纳天地之气于丹田，故使关节人神皆储，但俟时而生。
一月胎胚，二月始膏，三月始胞，四月形体成，五月能动，六月筋骨立，七月毛发生，八月脏腑具，九月穀气入胃，十月诸神储，即产矣。

候胎论  ***************************
妇人足少阴脉动甚者，妊子也（动脉者如豆，厥动者摇也，一说动者甚，谓动摇大甚）。阴搏阳别，谓之有子（阴属尺中也。搏谓搏触于手，尺脉搏击与寸脉殊别，则为有孕之兆）。妊娠初时，寸脉微小，呼吸五至。至三月而尺脉数也，盖言受胎在脐腹之下，则血气护胎而盛于下，故阴之尺脉，鼓搏有力，而与阳之寸脉殊别。脉滑疾重，以手按之散者，胎以三月也。但疾不滑者，五月也（此即阴搏阳别之义，手尺脉滑数而寸脉微小，而尺与寸脉殊别者孕脉也）。或妇人二三个月，月经不行，疑是有孕，体虚者，脉极微细，而尺中不见其动，以验胎散，好酒调服一钱，越二三两时候，腹脉微动，即有胎也，动罢即愈，安稳无虞。如不是，则不动，所滞恶物自行，母亦安也。如服不效，再煎红花调下，必有神效。或单用川芎为细末，浓煎艾汤调下，腹内渐痛，有胎无疑。或用探胎散温酒调服，有胎则吐，无则不吐也。妊娠欲知男女法，尺脉左偏大为男，右偏大为女，左右俱大产二子，大者如实状（谓尺脉实大于寸脉殊别，但三部俱滑而疾，在左为男，右为女）。亦以胎在左，则血气护胎而盛于左，脉亦从之左疾，左大而为男。胎在右，则血气护胎而盛于右，脉亦从之右疾，右大而为女。抑右遗妊妇而向南行，从其后忽呼之，左回首者是男，右回首者是女。且有看上同时，夫从后急呼之，回首，男女与上同看。丹溪云：男受胎在左子宫，女受胎在右子宫，斯言诚不诬也。盖男胎在左则左重，故回首时慎护重而就左也，女胎在右则右重，回首慎护重，亦无差也。此从其理而推之耳。
〖方〗
●验胎散
川芎
上为细末，浓煎艾汤下，腹内渐动，是有孕也，三两月方可验。
●探胎散　妇人胎气有无疑惑之间，以此探之，有胎则吐，无则不吐。
皂角（去皮）　炙草（各一钱）　黄连（五分）
上为细末，作一服，温酒调下。
〖孕妇药忌歌〗
元蟹水蛭地胆虫，乌头附子配天雄。踯躅野葛蝼蛄类，乌啄侧子及水银。牛黄虻虫并巴豆，大戟蛇蜕北蜈蚣。乾漆藜芦与锡粉，金石雌雄（黄）薏苡仁。牙硝芒硝牡丹桂，蜥蜴飞生鳖虫同。代赭蚌蝉胡粉麝，芫花薇莪草三稜。槐子牵牛并皂角，桃仁蛴螬和茅根。档根硇砂与牛膝，葶长波流兰草中。瞿麦茜草蟹爪甲，猥皮赤箭赤头红。马刀石蚕衣鱼等，半夏通草制南星。乾姜蒜鸡及鸡子，驴肉兔肉不须供。
〖孕妇食忌歌〗
平居饮食贵精心，矧在妇人身有妊。欲保婴孩胎有教，倘贪口腹祸弥深。味餐兔肉令子唇多缺，性嗜羊肝令子厄必临。食螃蟹令子横生，食龟令子短颈。食山羊致子多病，食雀肉令子多淫。啖骡驴马母难产，嗜犬鳝蛙令子失音。胎堕食藿香调豆酱，倒生食鸡卵合桑堪。食鸡和糯米同煮令子虫生白（即寸白虫），酱合雀烹令子面点验（即点雀黑子）。疳发鲤鱼鸡子合，嗜姜令子多指，记良箴。

恶阻论（附：胎动不安　跌伤）  ***************************
恶者何，妇当妊娠之际，呕吐恶心，头眩恶食择食也。阻者何，心中愦愦，头重眼眩，四肢沉重，懈惰不欲执作，恶闻食气，欲啖咸酸果实，多卧少起，世谓恶食，其至三四月已上，皆大剧吐逆，不能自胜举也。总之患此病者，皆由妊娠禀受怯弱，脾胃虚衰，血气不足故耳。惟不足，故邪乘虚入而百病生焉。正气不充，故邪气横塞而停滞患焉。考厥治法，总不外乎行痰理气，消滞补虚而已。其制治惟较稳者，薛氏其庶几乎。究其为法，证系中脘痰停，二陈汤加枳壳。饮食停滞，六君子汤加香、砂、枳壳。脾胃虚弱，用异功散。胃气弱者，用人参橘皮汤。养气恼者加枳壳，更兼胸膈痞闷加苏梗，胁痛加柴胡。若不食且呕，茯苓半夏汤。盖半夏健脾气，化痰之主药，脾胃虚弱而呕吐，或痰涎壅滞，饮食少思，胎不安，必用此汤，倍加白术。然半夏、白术、茯苓、陈皮、砂仁，善安胎气健脾胃，如执半夏动胎之说，殊妄且固也。若系风邪客入，紫苏饮。因寒热而致呕吐，白术散，或人参养胃汤、醒脾饮子。皆随证辨宜，择而用之，可也。又有禀弱阴亏，及其胎妊，血不养阴，症形呕吐不止，头痛全不入食，此为无阴之候，又不可徒执脾胃以论治也，法当以理血为务，则归原散，正合此病也。且有胎动不安者，此由冲任经虚，亦有饮酒房室过度损动者，有击触而动者，或因喜怒伤于心肝，触动血脉而致者，更有妄信医药所害而动者，病原不同，治亦因之有异，审系胎气壅滞者，紫苏饮。脾气虚弱者，六君子加紫苏、枳壳。郁结伤脾者，归脾汤加柴胡、山栀。郁怒肝脾有伤者，四七汤加芎、归。怒动肝火者，加味小柴胡。击损而动，集验方或竹茹酒、缩砂仁汤，均属良方。房劳伤动，六味丸加艾叶、阿胶。毒药伤动用生白扁豆细捣，新汲水下，或甘草、黑豆、淡竹叶煎服。若因母病而动，且治母病，其胎自安。有胎不坚固，动牵母疾，但当安胎，其母自愈。兼以母形色察之，若面赤舌青，儿死母活，面青色赤，口中沫出，母死子活。若胎已死，可用脱花煎加朴硝，此又不得不通其权，而从下之一法也。然则不可不慎，不然妄下一人，何异妄杀一人，谁卸其咎哉。
〖证治歌〗
饮食恶闻倦怠呕，病名恶阻妊娠忧。痰停中脘二陈好，枳壳加之自免愁。饮食停滞君子六，香（附）砂（仁）枳壳听加俦。脾虚惟进异功散，胃弱人参橘皮（汤）寡。乾姜（半）夏（人）参丸亦好，若兼气恼枳（壳）相求。或兼痞闷苏梗入，胁痛柴胡加解休。不食且呕汤（茯）苓（半）夏，健脾取夏化痰稠。莫听半夏动胎说，放胆用之屏众咻。所以妊娠痰滞吐，汤宜半夏茯苓修。倍加白术极如法，（白）术（半）夏陈（皮）砂（仁）善镇妯。若是风寒邪客入，紫苏饮服有神庥。如因寒热致呕吐，白术（散）治（人）参养胃优。更有醒脾饮子好，在医临证握中筹。无阴呕吐归原散，试验经云理甚稠。胎动不安原不一，滞壅胎气紫苏（饮）投。脾虚气弱六君子，枳壳紫苏加释因。郁结伤脾何药解，归脾（汤）栀子紫苏抽。或因郁怒肝脾损，四七（汤）加归芎比侔。郁怒肝经火旺炽，小柴加味是良谋。房劳六味丸堪定，加艾（叶）阿胶第一流。毒药动胎生扁豆，去皮（新汲）水下满斟卤。跌伤缩砂（仁汤）竹茹酒，集验方投均解忧。母病连胎但理母（必死），母全泪下嗟同缕。若胎已死宜从下，惟有脱花煎少忧。重入朴硝诚善法，但宜慎重戒轻浮。
〖脉〗
浮洪滑数为风，沉迟弦滑为寒。脾胃弱者细数而滑，胃气弱者洪滑似散。夹热者濡弱带数，伤湿者沉涩而迟。禀弱阴亏，脾肾之脉必细弱。胎动不安，因虚者，六部必见空散。因实者，六部必见浮洪。酒色过于常度，肾必弱而肝脉必弦。喜怒伤于心肝，心必洪而肝脉必大。
〖方〗
●人参橘皮汤　治恶阻呕水痰。
人参　白术　橘皮　麦冬（去心，各二两）　甘草（二钱）　厚朴（姜制）　白茯苓（五钱）
上为粗末，每服四钱，加淡竹叶如弹子大，姜三片，煎服。
●茯苓半夏汤　治妊娠恶阻，呕吐心烦，头目眩晕，恶闻食气，好食酸咸，多卧少起，百节烦痛，胎动。
半夏（洗，一两二钱半）　赤茯苓　熟地（各七钱）　橘红　旋覆花（《千金》方无此药，有细辛、紫苏）　人参　芍药　川芎　桔梗　甘草（各五分）
上㕮咀，每服五钱，姜七片，水煎空心服。
●紫苏饮　治胎气不和，凑上胸腹，腹满头痛，心腹腰胁痛，名子悬。
苏叶（一钱）　当归（七分）　川芎　芍药　人参　陈皮（各五分）　大腹皮（五分）　甘草（三分）
上加姜煎，空心服，心腹痛甚，加木香、元胡索。
●白术散　治胎气不和，饮食少进。
白术　紫苏（各一钱）　人参（二钱）　青皮（去白）　诃子肉　川芎（各八分）　炙草（五分）
上加姜三片，煎服。
●醒脾饮子　治恶阻呕逆不食，或作寒热。
草豆蔻（以湿纸裹灰，火中煨，令纸干取出，去皮用）　厚朴（姜制，各五钱）　乾姜（一两）　甘草（一两二钱半）
上为细末，每服二钱，加姜枣煎服。
●归原散　治恶阻呕吐不止，头痛不食，诸药无效者，用此药理血归原，则愈。
人参　甘草　川芎　当归　芍药　丁香（各五分）　白茯苓　白术　陈皮（各一两半）　桔梗（炒）　枳壳（去瓤炒。各二钱半）　半夏（汤洗七次，炒黄色，一两）
上㕮咀，每服三钱，加姜枣煎服。
●白术散　治恶阻吐青水，甚者至十馀日，水火不入。
白术（一两）　人参（五钱）　丁香（钱半）　甘草（一钱）
上为细末，每服二钱，加姜煎温服。
●集验方　治产后血气烦闷。
生地汁　清酒
上煎一沸，分二次服之。
●青竹茹汤　治妊娠恶阻，呕吐不食。
竹茹（弹子大一团）　橘皮　白茯苓（各一钱半）　半夏（汤泡七次）　生姜（各二钱）
上锉，水煎服。
●缩砂仁汤　治胎动不安，兼子痫。
缩砂仁（不拘多少，和皮炒令黑色）
上研细末，每服二钱，姜汤调下，或米饮调下。
●脱花煎丸　临盆时产妇宜先服此药催生，最佳，并治产难或死胎不下，俱妙。
当归（七八钱或二两）　肉桂（一二钱）　川芎　牛膝（各二钱）　车前子（钱半）　红花（一钱，催生不用此味）
上水煎服，或服后饮酒数杯，亦妙。若胎死腹中，或坚滞不下者，加朴硝三五钱，即下。若气虚困剧者，加人参。若阴虚，必加熟地三五钱。
●银苎酒　治胎动欲堕，腹痛不可忍。
苎根（三两，切细）　纹银（五两）
上用清酒一盏，水三大盏，煎至一盏，温服。
●竹茹酒　治跌伤胎动。
青竹（三合）　好酒（一升）
煮三五沸，分三服。
●集验方　治失跌胎动不安。
乾地　当归　艾叶（各二两）　阿胶　川芎（各三两）
上水煎服，腹痛甚加杜仲、五加皮各二两。
一方　苦柚皮浓煎汤数盏愈，呕甚者加姜汁。
一方　鲫鱼三四尾破取去肠肚，以小锅煎至极热，将酸醋淬之，乘热连锅掇近对患者口鼻薰之，即愈。鲫鱼亦可食。
一方　陈紫苏煮鲤鱼，不用盐服之愈。
一方　胎动不安，香豉一升，葱白一斤，阿胶三两，先以水三升，煮葱白、香豉取一升去滓，入阿胶再煎，令烊服，一日一夜，可服三四剂。一方葱白二十根，浓煎饮病即愈。若未死即安，已死服之即下，母可得生全。
一方　四物汤加阿胶、茯苓，治一切胎动不安。
一方　取苎根如足大指大一尺，切细，以水五升，煮取三升，去渣服。
一方　加生姜五片。丹溪云，苎根能补阴血，行滞血。
一方　艾叶五两，以好酒五升同煮，取四升去滓，更煎，取一升，口关者灌之，药下即瘥。
一方　鲤鱼一斤，重者破如食法，切细，用阿胶炒一两，糯米二合，以水三升，入鱼、胶、米，煮令熟，入葱白、生姜、橘皮盐少许，更煮五七沸，食前吃，如有所伤五七日者，亦效。
一方　生地黄、益母草各一两，当归、蜜黄耆各五钱，每服四钱，加姜四片，水煎服。
●加味小柴胡汤、归脾汤、二陈汤　均见调经，　六君子汤　见寒热，　异功散　见角弓，　四七汤　见赤白带，　六味丸　见血风劳，　人参养胃汤　见胎前心痛。
〖附：案〗
一妇病恶阻，诸药不效，后以煎鲤鱼醋淬薰之愈。
一妇病恶阻，初以二陈汤、六君子等汤，不效，后以归原散愈。
一女病呕，进恶阻等方不效，余以十全大补汤，加生姜、法夏一剂愈。可知无阴则呕，古人诚不我欺也。
一女恶阻不食，呕吐无时，两胁疼痛，兼胎动不安，肝脉独旺，细询因怒所致，以小柴胡汤加竹茹、砂仁安。
一妇因跌动胎，以保全丸加阿胶、艾叶、益母草、砂仁、腹毛二剂安。

漏胎下血论  ***************************
妊娠数月，而经水仍下，由冲任脉虚，不能约制手太阳、少阳之经故也。冲任之脉，为经脉之海，起于胞内。夫心与小肠，二经原为表里，上为乳汁，下为月水。有孕之妇，经水所以断者，壅之以养胎，蓄之以为乳汁。冲任气虚，则胞内泄，经血有不能摄，月事仍然时下，亦名胞漏。血尽则毙，岂轻病哉。溯厥由来，其所因亦不一，有因劳役喜怒不节或食生冷，触冒风寒。或因母有宿疾，子脏为风冷所乘，气血失度者，均令下血。如因风热，防风黄芩丸，或一味防风丸。若因血热，加味逍遥散或子芩丸。怒动肝火，宜小柴胡加栀仁。喜过不节致心脾火旺，加味归脾汤。劳役所致，补中益气汤加五味。因食生冷而成，六君子加炮姜。素有症病而生漏下，当先去其症，桂枝茯苓丸。晡热内热，逍遥散。血虚而致者，二黄散或六味丸。气虚而下者，六君子或补中益气，倍用升麻。气血均弱，十全大补或归脾汤，阿胶、艾叶随宜加之。虚甚无休，势危欲脱，秘元煎、固阴煎。肾中之火衰，不能统血，八味丸不可缓也。如去血太多，八珍不安效，亦用补中益气加阿胶、艾叶、炮姜、附子、济生。如圣散、大全方、银苎酒，皆漏下之良方也。有漏下黄汁或豆汁者，亦由脾胃虚弱，湿热所蒸也。肝脾湿热，升阳除湿汤。肝脾风热，加味逍遥散。独发于肝经风热，防风黄芩丸。风入肠胃，牙紧瘛瘲或肉润面肿，胃风汤。肝脾郁怒加味归脾汤。脾胃气虚，钱氏白术散或六君子汤。心脾气虚，归脾汤。元气下陷，补中益气汤。胎动不安，腹痛下黄汁，黄耆汤。至前云大全方、银苎酒，皆治漏下黄汁如胶，或如豆汁，胎动腹痛，有神效也。大抵妊娠，病多发于元气损虚，不能制水，不病漏下，难免上逆，有胎上逼者，即子悬之谓也。气逆胎上，紫苏饮。饮食不甘，兼以四君子。内热晡热，佐以逍遥散。胃火所致，用四君子加黄芩、枳壳、柴、栀。脾郁所成，归脾汤加柴、栀、枳壳。有胸膈饱闷喘气，吐出有物异状者，若寸口脉洪滑，知其中焦有湿热，湿生痰结而成，亦以紫苏饮加连、芩、贝母数剂，自可痊也。上法不一而足，在医者，审其因而疗之，则母愈胎安，而得其全矣。
〖证治歌〗
妊娠经蓄养胎坚，冲任有伤经忽然。是病漏胎尽则毙，治宜急速挽流船。防（风、黄）芩丸理应风热，一味防风丸更专。血热逍遥加味散，子芩丸进效通仙。肝因怒动小柴（胡）主，栀子加之自息炎。喜极心脾火燥旺，归脾加味功非织。补中益气治劳役，五味宜加可解瘛。生冷食伤君子六，炮姜加入胃温旋。素患症积兼胎漏，桂枝茯苓（丸）症去先。晡热又兼内热甚，逍遥散进自平炎。血虚惟有二黄散，六味地黄效如权。气弱六君汤可用，补中益气升柴添。（倍用。）血虚气弱归脾好，十全大补（汤）加胶（艾）全。漏下频来恐滑脱，药宜景岳秘元煎。固阴兼合二方并，多服建功病不缠。命火衰微莫统摄，丸宜八味补先天。去血太多八珍（汤）妙，不效补中益气痊。胶艾炮姜及附子，均难缺一味宜兼。如圣（汤）大全（方）银苎酒，三方均善可防川。漏如豆汁或黄汁，脾胃虚蒸湿热缘。治法肝脾湿热致，升阳除湿汤堪蠲。肝脾二脏风生热，加味逍遥病不绵。独发肝经风搏热，防（风、黄）芩丸进病如拈。风淫肠胃牙关紧，汤号胃风莫舍旃。郁结肝脾何解释，归脾加味保安眠。气虚脾胃六君子，白术散传姓氏钱。气陷补中益气进，心脾气弱归脾慎。腹疼胎动下黄汁，汤进黄耆法古传。方号大全银苎酒，疗黄豆汁效同前。逼心胎上子悬证，古饮紫苏安养恬。倦食四君可佐进，热兼内晡逍遥（散）联。病因胃火四君子，加枳（壳）柴（胡）栀（子、黄）芩不嫌。郁结归脾汤合法，柴栀枳壳均加焉。膈胸饱闷喘可吐，物聚脂肠非怪病。脉滑且洪湿热甚，痰生凝结别无衍。紫苏饮进法如病，贝母黄芩併入（黄）连。採择证治须谨记，医人何故秘真诠。
〖脉〗
因风热者，脉浮数。因血热者，脉弦数。怒动肝火，肝脉必见弦长。喜过其节，肺脉必见洪大。劳役所致，六脉必浮而弦数。生冷食伤，脾胃必迟而沉细。血虚者，心肝之脉微弱。气虚者，肺肾之脉细短。气血均虚，六脉浮数无力。肾中火弱，肾脉迟伏无神。黄汁下，而脉沉涩带数者，湿热之诊。其脉弦小而散者，脾胃虚弱。感于风者浮洪，伤于寒者沉迟。其他或气血虚或七情损，参前下血之诊，自尔百无一失。若夫子悬之候，右关洪数，脾家郁结之故。寸口洪滑，中焦湿热之因。
〖方〗
●防风黄芩丸　治肝经有风热，致血崩，便血尿血。
条芩（炒焦）　炒防风（各等分）
上为末，酒糊丸如梧子大，每服三五十丸，食远或食前米饮，或酒送下。
●桂枝茯苓丸　治血不止，素有症痼不去，故血不止。先以此丸去症。
桂枝　茯苓　丹皮　桃仁（去皮尖，炒）　赤芍药
上等分为细末，蜜丸如兔屎大，按此方又名夺命丸。治小产下血至多，子死腹中，其人憎寒，手指唇口爪甲青白，面色黄黑，胎上抢心，闷绝欲死。冷汗喘满不食，或食毒药，或误服草药，伤胎下血，胎未死，服之安，已死，服之即下。胎烂亦可取出。此方异人传授至妙。但用淡醋汤嚼丸下。
●济生如圣散　治胎动腹痛，或为漏胎。
鲤鱼皮　当归（酒洗）　熟地　芍药　阿胶　蛤粉　川芎　续断（酒浸蒸）　炙草（一方有乾姜、竹茹）
上㕮咀，每服四钱，加苎根少许，生姜五片，水煎温服。
●大全方　治妊妇忽然下黄汁如胶，或如豆汁，胎动腹痛。
粳米（五合）　蜜黄耆（六两）
上以水七升，煎至二升，分为四服。
●黄耆汤　治胎动不安，腹痛下黄汁。
糯米（一合）　黄耆　川芎（各一两）
上细锉，水煎温服。
●二黄散　治漏胎。
生地　熟地
上等分，水煎服。
●钱氏人参白术散
白术　茯苓　甘草　人参　木香　藿香（各五钱）　乾葛（一两）
上为末，沸汤调服三钱，吐甚者加生姜汁，频频饮之。
●秘元煎　治遗精带浊等症。此方专主心脾。
远志（八分，甘草水浸）　山药　芡实（各二钱）　枣仁（炒研，二钱）　白术（炒，二钱）　茯苓（钱半）　炙草（一钱）　人参（二三钱）
上水煎，食远服。
●固阴煎　治阴虚滑泄带浊淋遗，经水因虚不固等症。
人参（随用）　熟地（三五钱）　山茱肉（钱半）　远志（七分，甘草水浸）　炙草（一钱）　五味（十六粒）　菟丝子（炒香，二三钱）　山药（炒二钱）
上水煎，食远温服。
●胃风汤　治风冷乘虚，客于肠胃，冷泄注下，完穀不化，及肠风下血。又治风虚能食，牙关紧闭，手足瘛瘲，肉润面肿，名曰胃风。
人参　白术（土炒）　茯苓　当归（酒洗）　川芎　白芍（酒炒）　肉桂
上加粟米百馀粒，水煎服。
一方　下血不止，取阿胶三两炒珠，酒煎服。
一方　立圣散，取鸡肝三具，酒煮熟食之。
一方　大枝桃树干不落桃子烧灰，和水服瘥。
一方　妊妇从高坠下，腹痛下血烦闷，用生地、益母草各二两，当归、黄耆各五钱，㕮咀，每服四钱，姜四片，水煎，无时服。
●一味防风丸、升阳除湿汤、子芩丸　均见小便出血，　加味逍遥散、小柴胡汤、加味归脾汤补中益气汤、六君子汤、八味丸、八珍汤　均见寒热，　逍遥散、六味丸　均见血风劳，　十全大补汤、归脾汤　均见调经，　银苎酒、紫苏饮　均见恶阻，　四君子汤　见月水不断。
●东垣升阳除湿汤
柴胡　羌活　苍术　黄耆（炒。各一钱半）　防风　炙草　升麻　藁本（各二钱）　蔓荆子（七分）　独活　当归（各五分）
上水煎，食前服。
〖附：案〗
一妇漏胎，以补中益气汤，加阿胶、艾叶愈。
一妇病漏胎，初以补中益气汤加胶、艾。不应，后以保全丸加胶、艾三四剂，方止。
一妇每日上午，心胸胀满头痛，即子悬症也。上午用紫苏饮，夜用补中益气汤加附子愈。
一妇漏下黄水，初以补中益气汤合黄耆汤二剂，不效，后以大剂保全丸，重加茯苓、糯米、川芎二剂，略减，五剂痊愈。

心痛论（附：腹痛腰背痛　小腹痛心腹胀满　心腹痛）  ***************************
妇人心腹等痛，前已详列，兹复论及者，乃适妊娠之时耳。所谓疼痛，多由脏虚，或宿冷气，或新触风寒，饮食未节，邪正搏击，而并归于气，随气上下，上冲凌心，则痛起矣。夫心之证，经曰：天君最清灵，偶有上犯而痛，即为真心痛，此病朝发夕死，无有治者。今之所谓心痛者，不过伤心支络，乍作乍安耳。治法风寒侵犯，紫苏饮加生姜、香附。饮食停滞，平胃散或人参养胃汤。按之不痛，停滞已消，仅脾受伤，以六君子汤补之而愈。烦热作渴，白术散，乃可缓也。胸胁作胀，吞酸不食，此肝脾气滞，二陈汤加栀仁、青皮、木香。因怒而痛，胎动不食，面色青黄，肝脉弦紧，脾脉弦长，此木乘脾土，六君子汤加升、柴。（腹痛）邪正相击，下攻于腹，亦作痛矣，治以当归芍药散为主。若因风寒，亦不越乎紫苏饮。素有冷气，忽然腹痛如刺，归苓汤。悲伤腹痛，胎动不宁，安胎散滞汤。（小腹）有独痛小腹者，亦缘胞络虚衰，风寒相击痛甚，多令胎动也。风寒客入，亦紫苏饮加生姜。腹中胀痛，安胎饮加升麻。气弱六君子汤。气血两虚，八珍汤，不应，必兼中气下陷，均以补中益气汤。房劳有伤，六味丸加菟丝、杜仲。或被惊恼，胎向下不安，小腹痛坠下血，归艾汤，有神效也。（腹心）有心腹上下满痛者，多由风寒温冷，饮食痰饮，与正气相搏，故心腹均痛，攻伤不已，亦致胎动。如因风寒痰饮，金沸草散。胎气郁结加香附、川芎。饮食停滞，六君子加紫苏、枳壳，兼怒动肝火，可加柴胡。郁结伤脾，六君子加枳壳、山栀。冷痛，薤白汤最验。四肢不和，全不进食，草豆蔻散。妇人有心腹痛连腰背者，夫腰属肾，肾以系胞，痛甚，胎能免堕乎。如外邪侵伤，独活寄生汤。劳伤元气，八珍汤加胶、艾、杜仲、砂仁。脾肾均不足，加故纸、山药，重用白术。颈项强直，腰节作痛，此膀胱经风邪所致，羌活汤。腰痛不可忍，或连髋痛，五加皮散。触犯动胎，以致腰背皆痛，杜仲丸、遍风散。更有心腹不痛，但觉胀满者，亦或素有冷痛，或新触风寒，致令停饮食而发。治因外感风寒，内伤饮食，藿香正气散。食伤脾胃，六君子汤。阳气壅滞，紫苏饮。四肢无力，饮食不思，诃黎勒散。兼两胁胀闷，不甘饮食，苍公下气汤。小便频数，大便虚滑，安胎和气饮。上治诸方，临证皆可通用。所谓神而明之，存乎其人耳。
〖证治歌〗
真心痛速愈何曾，总属心支客犯心。外感紫苏饮可服，宜加香附生姜辛。饮停食滞平胃散，或进人参养胃应。手按不痛无宿滞，脾伤需补六君凭。烦而作渴何方释，白术散投有瑞征。胁胀吞酸食不入，肝脾气滞结交凝。二陈汤入木香好，更凑青皮栀子仁。肝脉怒伤弦且紧，弦长脾位木来乘。青黄面色心中痛，汤用六君柴（胡）合升（麻）。邪若下攻腹痛作，当归芍药散可绳。外邪干犯紫苏饮，冷气平时素隐中。腹痛难安胎动坠，归苓汤服效如神。悲伤腹痛兼胎动，汤进安胎散滞怔。小腹痛冷无别处，外邪引入紫苏仍。腹中胀痛何方理，升（麻）入安胎饮绝伦。气逆必需进补养，六君不效又何能。血虚气弱须兼理，採择古方汤八珍。不效必兼元气陷，补中益气汤宜遵。房劳六味丸加药，故纸菟丝杜仲均。惊恼犯伤胎下坠，忽然下血不安身。汤投归艾自堪效，莫道古方不足矜。上下交连心腹痛，风寒痰饮病相侵。散投金沸（草）法如病，胎滞川芎（香）附佐臣。食滞六君汤可用，紫苏枳壳两加匀。若兼怒动柴胡入，均是六君随症循。郁结六君栀子（仁）入，更加枳壳可安娠。痛由冷气须通滞，薤白汤医效可称。手足不和食不入，散投（草）豆蔻可回生。心腹痛兮连腰背，腰以系胞邪或凌。独活寄生汤莫缓，劳伤元气八珍寻。可加杜仲砂仁艾，併入阿胶气味纯。脾肾虚衰加故纸，更添山药（白）术加增。颈兼头项背腰痛，羌活汤治免苦吟。连骼五加皮散验，或因触犯致胎动。背腰均痛有难忍，通气散停谁药胜。心腹不痛但胀满，或常冷气触来新。风寒外受内伤食，汤以藿香正气呈。阳滞紫苏饮最好，脾虚惟有六君灵。不思饮食诃黎勒（散），胁胀苍公下气（汤）醇。大便不坚虚滑症，更来小便数频频。安胎和气饮神验，举世妊娠庆福臻。
〖脉〗
脉浮洪者，因风犯。脉沉迟者，系寒侵。饮食停滞，脉必滑涩。仅脾受伤，脾脉弦长。肝脉弦紧，脾脉弦，必因怒触而肝木乘脾。若或腹痛其脉同诊。小腹痛因外感，切脉并同心痛。惟气弱者，肺肾之脉细短。血虚者，心肝之脉微弱。因房劳者，肾脉弦紧。被惊恼者，肝脉弦紧。心腹兼痛，均从心痛推求。腰背相引，与前法同切。胀满之诊，并同此视。
〖方〗
●当归芍药散　治妊妇腹中绞痛，心下急痛，及产后血晕，胃气虚泛，崩中久痢，常服通畅血脉，不生痈疖，消痰养肾，明目益津。
芍药（半斤）　当归　茯苓　白术（各四两）　泽泻　川芎（各二两）
上为细末，每服二钱，食前温酒调下。
●归苓汤　治妊娠先患冷气，忽心腹痛甚。
川芎　人参　茯苓　吴茱萸（盐汤泡）　桔梗　当归（各三两）　厚朴（姜汁制）　芍药（各三两）
水煎分三服。
●安胎散滞汤　治妊娠悲哀近丧胃，恶气伤胎，腹痛手不可按，发热，不思饮食。
青皮（三钱）　黄芩　芍药（各二钱）　归尾（钱半）　川芎（一钱）　炙草（八分）　木香（五分，磨）
上方分作二贴，先煮苎根两大片，煎数沸，去苎根入前药同煎饮服。
●安胎和气饮　治胎冷腹胀，痛引两胁，小便频数，大便虚滑。
诃子（面裹煨，去核）　白术（各二钱）　陈皮（去白）　良姜（炒）　木香（磨服）　白芍　陈米（炒）　炙草（各一钱）
上加姜五片，水煎不拘时服。忌食生冷之物。
●归艾汤　治妊娠被惊恼，胎向下不安，小腹痛，连腰下血。
当归　川芎（各八钱）　阿胶（炙）　人参　艾叶（各四钱）　大枣（三十个）　茯苓（一两）
上细切，水煎温分三服。
●薤白汤　治妊娠腹内冷痛、胎动。
薤白（一升）　当归（四两）
上水煎，分三服。
●草豆蔻散　治妊娠心腹痛，食少，四肢不和。
陈橘皮　草豆蔻　乾地黄　白术（各一两）　川芎（七钱半）　当归（炒）　桂心　乾姜（各五钱）　木香（三钱）
上为细末，每服四钱，加大枣，水煎热服。
●羌活汤　治腰痛不可忍。
羌活（三钱）　防风（钱半）　甘草（水煎煮，半熟用）　草豆蔻（五分）　葛根（五分）　砂仁（二钱）　陈皮（六分）　黄耆（三钱）　当归（二钱）　熟地（四钱）　苍术　柴胡（炒）　升麻（炒。各一钱）
上为细末，作二服，水煎空心服。
●五加皮散　治妊娠腰痛，或连骼痛。
杜仲（炒，四两）　五加皮　阿胶（炒）　防风　金毛狗脊（去净毛，酒蒸）　川芎　白芍　细辛　荜茇（各三两）　杏仁（八十粒，去皮尖，面炒）
上切片水煎，后下阿胶作三服。一方有白茯苓，无白芍。
●诃黎勒散　治妊娠心腹胀满，气冲心胁，烦闷，四肢少力，不思饮食。
诃黎勒　赤茯苓　前胡（各一两）　陈皮　大腹皮　桑白皮（各七钱半）　枳壳　川芎　白术（各五钱）
上为粗末，每服四钱，加姜枣水煎，无时温服。
●安胎饮　治妊娠呕酸恶食，胎动，腰腹痛或时下血，一切疾病皆可治之。
甘草　茯苓　当归　熟地　川芎　白术（炒）　黄耆（炙）　白芍（炒）　半夏（泡）　阿胶（蛤粉炒）　地榆
上㕮咀片，每服三钱，加生姜四片，水煎温服，不拘时。一方无半夏、熟地，有人参、桑寄生。一方无地榆、耆、术、半夏，有艾叶。
●苍公下气汤　治妊娠心腹胀满，两胁胀闷，不思饮食，四肢无力。
羌活　赤芍　甘草　槟榔　青皮　大腹皮　赤茯苓　半夏　桑皮　桂心（各五钱）　紫苏（二两）　陈皮
上㕮咀片，每服三钱，加姜枣，水煎温服。
●杜仲丸　治妊娠腰背痛，及三二月胎动，防其欲堕，宜预服之。
杜仲（炒）　续断（酒浸。各等分）
上为细末，煮枣肉糊丸梧子大，每服七十丸，酒下，米饮亦可。
●藿香正气散
藿香（一钱五分）　桔梗（炒）　大腹皮　紫苏　茯苓　白芷　半夏　陈皮　白术（炒）　厚朴（姜制。各一钱）　炙草（五分）
上加姜枣，煎热服。
●遍风散
苡米　荆芥　防风　云苓　纹党参　蜜耆　白芷　白芍　甘草　桑寄生
上等分，水煎服。
●火龙散　治妊娠心气痛。
川楝子　茴香（炒。各三钱）　艾叶（盐炒，钱半）
上以水煎，不拘时服。
●白术汤　治妊娠卒心痛，欲死不可忍。
赤芍（三两）　白术（三两）　黄芩（两半）
上以水煎，分三服，忌桃李雀肉。
●阿胶散　治胎动腹痛，不思饮食。
甘草（三钱半）　白茯苓　白术　川芎　阿胶（各七钱半）　当归　陈皮（各一两）
上每服三钱，加姜枣水煎温服。
●芎归汤
川芎　人参　当归　茯苓　吴萸（盐汤泡七次）　桔梗（各三两）　厚朴（姜制，炒）　白芍（各二两）
上以水煎，分三服。又方盐烧令赤，以两指取一撮，酒调服。
●地黄当归汤　治腹痛。
当归（一两）　熟地（二两）
上以水煎服。
●大地黄丸　治产前、后腰腹痛，兼治血气虚，四肢不举，骨髓热痛。
熟地（二两）　乌梅肉　当归（各一两）
上蜜丸如弹子大，空心白汤下一丸。
●枳壳汤　治心腹胀满。
枳壳（三两）　黄芩（一两）
上每服五钱，水煎温服。如腹满，身体沉重，加白术二两。
●通气散　治妊娠腰腹甚痛，神效。
破故纸（不拘多少，羌丸上炒香熟）
上为末，嚼胡桃肉一个，空心温酒下三钱。
一方　治小腹痛，用川芎为细末，酒调下。
一方　川芎、当归各等分，水煎温服。
一方　一触动胎，以致腰背痛，用杜仲、五加皮、当归、芍药、川芎、荜茇各等分，水煎温服。
一方　治气壅腰痛不可忍，兼治腹痛，用当归三两，阿胶、甘草各三两，葱白，一升水煎，温分三服。
一紫酒方　治妊娠腰痛如折，用大黑豆二合炒令香熟，以酒大盏，煮好，去豆，空心服。
一方　取葱白，不拘多少，浓煎汁饮之。
一方　鹿角为末，酒调服下安。
一方　腰痛胎转抢心，下血不止，用菖蒲汁对酒服。
一方　艾叶一握，如鸡子大，酒煮分二服。
一方　治损动胎，腰腹痛，下血，胎向下，用生地、熟地、苎根各二两，芍药、阿胶、甘草各一两，以水六升煮取二升，去渣入阿胶煎好温三服。
一方　仲景云，妇人怀孕六七月，脉弦发热，腹胀满，恶寒，小腹如扇，子宫寒，故也。当用附子汤，熟附子二枚，白术四两，茯苓三两，人参二两，作三服，水煎温服。
●紫苏饮、白术散　均见恶阻，　平胃散　见角弓，　人参养胃汤　见胎前心痛，　二陈汤　见调经，　六君子汤、补中益气汤、八珍汤均　见寒热，　六味丸　见血风劳，　金沸草　见痰饮，　独活寄生汤　见臂痛。
〖附：案〗
一妇心腹痛，以保全丸，加腹毛、枳壳、紫苏梗二剂愈。
一妇病心痛，不思饮食，以六君子加砂仁、枳壳、紫苏梗愈。
一妇胃脘连腹腰痛，兼泻泄，进理中汤加砂仁、香附、腹毛、故纸、杜仲、吴萸、北味、紫苏梗二剂平，泻未全除，又加山药，一剂愈。
一妇心腹胀痛，以保全丸加腹毛、紫苏数剂，腹痛平。独脐中痛，知其子脏寒也，加附子四剂愈。后以艾叶易附子，越数日，复发，加附子，即愈，后算附子用至半斤，产亦安然。

胎水肿满论（附：子气孕痈　积聚腹内钟鸣）  ***************************
妊娠保全之法，心静气和，胎气安稳。若风寒邪气，偶有侵犯，则病随邪作矣。夫气不可使也，盖气者人之所藉以摄血，气动则血妄行，或因之以生。况孕妇经血壅蓄养胎，忽然虚肿者，诚何故哉，盖亦有伤于气，致气不行水，因之胎中挟水，水血相搏，故病肿耳。且肌肉独肿者奈何，脾主肌肉，气病则不能健脾，脾虚则不能制水，水反侮土，积蓄泛溢，小便短少，手足面目浮肿，此经之所以名病曰胎水肿满。然究其由，亦不一端。因风寒伤气者有之，亦有因病后虚微者。并有因渴饮太过者，且湿渍脾胃，皆能致肿。设水渍于胞，儿未成形，胎多损坏。又设将产月满两足微肿，此胞挟水，水少血多，略溢于外，故现微肿，则易生也。若肿甚体衰，则又不能不滋养下元，以遏水而扶危也。治法，小便不利，遍身浮肿，则用鲤鱼汤。脾胃虚弱，佐以四君子。若头面虚浮，肢体若有水气，全生白术散。如仍不效，六君子汤。脾虚湿热，下部浮肿，补中益气汤加茯苓，或因饮食失宜，呕吐泻泄，亦用六君子汤。若肾中之火衰，不能统水，则两全丸，不可缓也。有腿足发肿，喘闷不安，脚指间时出水，或流黄水，此谓之子气。亦由素有风气或冲任有血风，未可妄投汤药，迫至分娩自消。然大甚者，恐将产之际，来不测之忧，不可不治，于未产之前天仙藤散，此前贤之定法。或生料平胃散，姜枣引煎或为细末，紫苏煎汤调下，亦可用也。若脾胃虚弱，兼进四君子汤。中气下陷，补中益气汤。妊娠有病，积聚者，岐伯曰：大积大聚，其可犯也，衰其大半而止，过则死也。故有血块如盘者，难服峻剂，可用香附子丸。更有生孕痈者，治亦不可孟浪，只可盖苡仁煮汁饮之，或犹不效，可以牡丹皮或薏苡仁汤。更有异者，有腹内钟鸣，或儿哭腹中，此病亦奇，闻之亦甚惊也，其法以空房鼠穴，取前后土细研，入麝香一二釐，酒调服之。儿哭以黄连浓煎，令母不时呷之，然黄连性凉，麝香开窍，审量用之，岂可妄施以贻祸乎。又有云，脐带上疙瘩，儿含口中，或妊妇登高举臂，儿在腹内，忽然脱口，因以呱啼。令妊妇曲腰就地，如拾物状，或将豆子数百粒置其地上，孕妇逐粒拾之，良久疙瘩仍入儿口中，声即止矣。此法最工，何可妄投寒凉以贻误，而取杀人之咎哉。
〖证治歌〗
孕妇体虚胎水泛，鲤鱼汤复旧时容。脾亏佐以四君子，水气全生白术从。不效六君汤莫弃，热蒸湿注下身壅。补中益气汤如病，加入茯苓渗湿溶。饮食失宜吐又泻，六君合法汤推崇。阳能制水虚能摄，丸用两全渐见松。腿足肿浮谓子气，水流两脚指间中。不治分娩亦消静，大甚恐贻将产凶。不若先调免后累，天仙藤散首当宗。不痊平胃宜生料，或细研调（紫）苏煮浓。脾弱四君不可缺，气元下陷补中（益气汤）逢。妊娠积聚忌攻伐，香附子丸免折冲。岐伯有云不可犯，斯言真是老仙翁。妇人疮疡亦多类，最苦妊娠生孕痈。汁煮苡仁古法妙，牡丹皮散亦和中。苡仁汤亦堪调理，倘若孟浪命旋终。腹内钟鸣闻亦惧，空房鼠穴土治工。土求前后麝香少，研末酒调饮满锺。儿哭腹中人骇异，黄连水煮汁须浓。母常口呷无时候，侧耳无声空具聪。有说儿含脐疙瘩，母因举臂登高空。致儿脱出口啼哭，将豆撒去蒲地盈。令母曲腰就地拾，手拈逐粒而含仍（仍然含也）。自然安静不需畏，此法宜遵不损躬。连性寒凉麝达窍，多投有害命将穷。
〖脉〗
脉浮洪而大，风伤气之由。沉迟而细，寒伤气之故。病后虚微者，六部必皆细弱。渴饮大过者，其脉必皆弦涩。湿渍脾胃，脾脉沉伏。脾胃虚弱，脾脉微细。饮食失节，脉滞涩。肾中火衰，脉濡弱。子气凭证而治，积聚照药施方。惟孕痈一候，察脉须详。细察六脉，审实所因何脏，明乎浮、沉、迟、数、濡、弱、虚、微之辨，自知虚实、六淫、七情、内伤之症，至若子鸣难诊脉息，但详验症，对症下方。
〖方〗
●千金鲤鱼汤　治妊娠腹大，胎间有水气。
白术（五两）　茯苓（四两）　当归　芍药（三两）
上细切，用鲤鱼一尾，治如食法，煮取汁，去鱼用鱼汁一盏半，生姜七片，橘皮少许，煎至七分，空心服。
●全生白术散　治妊娠面目虚浮，如水肿状。
白术（一两）　生姜皮　大腹皮　茯苓皮　陈皮（各五钱）
上为细末，每服三钱，米饮调下，不拘时服。
●天仙藤散　治妊娠脚肿，脚指出水，或黄水，名子气。
天仙藤（洗，微炒）　香附子（炒）　甘草　陈皮　乌药（不必拘生用，有者但取较白香者良）
上等分为末，每服三钱，加姜三片，木瓜三片，紫苏叶同煎，空心服。
●香附子丸
香附子（醋煮，四两）　桃仁（去皮尖，二两）　海硝（醋煮，四两）　白术（一两）
上为细末，面糊丸服。
●牡丹皮散　治腹痈冷症，腹濡而痛，时时利脓。
人参　丹皮　天麻　茯苓　黄耆　木香　当归　川芎　肉桂　桃仁（去皮尖。各七钱半）　白芷　苡仁　炙草（各三钱半）
上每服三钱，水煎食前温服。
●薏苡仁汤　治腹痈或腹满不食，小便涩，妇人产后虚热多有此症。虽非痈但疑似间可服，或经行，或行后作痛，尤效。
薏苡仁　栝蒌（各三钱）　丹皮　桃仁（各二钱）
上水煎服。
●两全丸　治中年脾肾虚寒，见有脚肿，不思食，服保全丸不效。恐临产见脱，服此丸，与保全丸交进，百无一失。
枣皮（三钱）　熟地（八钱）　茯苓（四钱）　杜仲（四钱）　淮药（五钱）　续断（三钱）　枸杞（三钱）　当归（三钱）　附片（三钱）
上水煎，十馀剂，保无脱患。
●葶苈子散
葶苈子（一两）　白术（五两）　茯苓　桑皮　郁李仁（各二两）
上水煎，分三服，便利即愈。
●防己汤　治脾虚通身肿，喘促，小便难。
桑皮　赤茯苓　紫苏梗叶（各一钱）　防己（钱半）　木香（五分）
上加生姜，水煎服。
一妊娠腰脚肿，或兼腹肿，可用肾著汤加杏仁。
一妊娠从脚上至腹肿，小便不利，微渴，以猪苓五两为细末，沸汤调服方寸匕，日三服。
一方　治子肿多湿。用山栀一撮，米饮吞下。
一方　治子痈用薏苡仁煮汁饮之。
一方　用乌药五钱研细（要洪州软白香辣者良），牛皮胶一片，水温服。
崔氏方用茯苓、白术各四两，旋覆花二两，杏仁、黄芩各三两，水煎温分三服，忌桃、李、雀肉、炸物。
●四君子汤　见月水不断，　六君子汤、补中益气汤　均见寒热，　平胃散　见角弓。
〖附：案〗
一妇脚肿出水，即子气症兼腹胀满，不思饮食，间或有呕，以六君子加砂仁、炮姜、紫苏、姜皮、茯苓皮四剂愈。
一妇病胎水肿，用六君子加泽泻、猪苓，又进保全丸加冬瓜皮煮鲤鱼汁，对服每日各服一剂至四日愈。但觉精神不起，尺脉亦虚微，每日以两全丸、保全丸各服一剂，服至半月，产亦安。

子烦论（附：烦躁口乾　子痫即风痉　中风　瘛瘲　中恶　鬼击　惊悸　喑）  ***************************
尝考妊娠四月，受少阴君火以养精。六月受少阳相火以养气。斯时也，母或恐惧胆寒，即有烦闷之病生而子烦之症名焉。亦有因肺脏虚弱，热乘于心而烦者。且有停痰积饮，上冲于心而烦者。治法热乘心而烦者，但热而已，宜用竹叶汤。若兼气滞，紫苏饮。痰饮而烦者，并吐涎沫，恶闻食气，当以二陈汤加白术、黄芩、枳壳。更有气郁者，分气饮。凡脾肾虚衰，均以六君子加紫苏、山栀。（烦躁）且孕妇烦躁，有口乾者何。盖以太阴脾气通于口，手少阴心气通于舌。妊娠脏腑气虚，气血不和，阴阳隔绝，热乘心脾，津液枯少，故令口乾也。治法胃经实火，竹叶石膏汤。胃经虚热，人参黄耆散。胃经气虚，补中益气汤。肺经虚热，紫苏饮。肝经火动，加味逍遥散。脾气郁结，加味归脾汤。肾经火动，都气丸。（风痉）更有昏闷不识人，须臾自醒，良久复作，甚者反张，谓之风痉，即子痫、子冒之名。通治以羚羊角散。若心肝风热，加味归脾汤。气逆痰滞，紫苏饮。肝经风热，钩藤散。郁结痰滞，二陈汤加姜汁、竹沥。如此随证施治，其无误也已。（中风）独有孕妇中风者，溯病之源，由体实，亦由体虚，致风伤太阳之经络，复遇风寒相搏，发则口噤背张。审所由中，风邪客于皮肤，入于经络，则顽痹不仁，入于筋脉，挟寒则挛急歪僻，挟温则纵弛，入脏腑则恍惚惊悸。凡五脏俞穴皆在于背，脏腑虚寒，邪即从俞而入，随所伤脏腑、经络而为病。若不早治，则令坠胎，古用防风散。涎痰壅滞，白殭蚕散，究不若秦艽汤之为愈。脾胃虚寒，除石膏。痰滞，则加半夏。口噤，牙关紧闭者，可用白术酒灌之。（瘛瘲）有手足一缩一伸，搐搦不已，谓之瘛瘲。盖由心主脉，属火多热，肝主筋属木而生风。风火相搏，则筋脉急缩，而瘲病以名。筋脉缓伸，而瘲病以起，服以加味逍遥散治之，或钩藤汤加柴胡、黄芩、白术，平肝风，降心火，以养气血。风痰上涌，加竹沥、南星、半夏。急搐而兼风邪，可加全蝎、姜蚕。气血均虚，八珍汤加钩藤、山栀为主。若抽搐无力，戴眼，汗出如油者，肝绝也，皆不治。（中恶）有忽然心腹刺痛，闷绝欲死者，谓之中恶。所以然者，血气为人精神之主，若血气不和，精神败矣，邪毒之气，得不乘虚中之乎。治当调补正气，当归散或用金银花藤煎汤饮之。（鬼击）若心腹切痛，如鬼击之状，不可按摩，或吐血衄血，以熟艾煮汁频服或用盐半盏，水二盏，调服，以冷水探之，吐出即安。或用男子贴体久染汗衣，烧灰存性，沸汤调服。（惊悸）抑有病惊悸，而坐卧不宁者，可用大圣散或抱胆丸。有孕妇不语，非病也。间有如此者，盖原胞络繫于肾少阴之脉。（病喑）肾系舌本，故不能言，亦勿药有喜也，临产月候，多服保全丸，产下能言矣。医家知之不说，临月惟与寻常之药，产后能语，反冒为医之功，不大可恶乎。
〖证治歌〗
烦闷不安名子烦，热乘心忧但蒸燔。汤名竹叶治如法，兼滞紫苏饮独尊。痰饮呕涎恶食气，二陈加术滋脾源。黄芩枳壳均难缺，谁谓药加莫细论。气滞不离分气饮，脾虚总以六君温。紫苏加入并栀子，导滞清烦静气存。烦躁不无口乾症，病源不一法多端。胃经实火宜清息，竹叶石膏（汤）不畏寒。热虚（人）参（黄）耆散可用，补中益气胃虚安。肺虚挟热用何药，不饮紫苏渴不宽。加味逍遥何脏确，肝经火动似金丹。归脾加味疗郁结，虚热肾经都气丸。卒倒神昏病中风，分经脏腑脉非同。风浮皮肤入经络，顽痹不仁气血壅。入脉挟寒挛歪僻，挟温手足则弛纵。邪侵脏腑惊而惚，五脏俞排背列墉。外感风邪从俞入，随经脏腑中恙逢。神昏口噤四肢强，古用防风散可宗。上涌痰涎神闷乱，白殭蚕散亦治工。诸方不若（大）秦艽（汤）好，脾弱石膏可不庸。痰甚生姜浓捣汁，并加竹沥满平锺。牙关紧闭药难进，白术酒温灌下松。一缩一伸名瘛瘲，无休搐搦风火侵，逍遥（散）加味可通治，或用钩藤散绝伦，白术柴芩均可入，痰涎竹沥半（夏、南）星从。更兼风甚宜何药，全蝎殭蚕加可凭。气血两虚须用补，八珍栀子钩藤重。搐而戴眼如油汗，肝绝难治谁不惊。冒闷不知良久省，子痫子冒风痉名。羚羊角散亦通治，然贵寻经逐一分。风热心肝何药妙，加味归脾汤是程。气逆痰滞紫苏饮，肝经风热钩藤（散）寻。痰凝气滞二陈（汤）美，姜汁竹沥可同增。凡人血气精神主，闷绝由虚中恶辰。宜扶正气当归散，或煮银花藤满斟。身腹痛如鬼击状，有难按摩吐衄因。浓煎熟艾汁频饮，或水调盐半盏呈。冷水探之吐出愈，或男贴体汗衣焚。烧灰存性水调服，此法亦美出先民。妊娠更有病惊悸，大圣散投古法遵。丸名抱胆亦难弃，妊娠不语病名喑。胞络原系少阴肾，舌本肾连故无声。安胎养血胎分娩，虽欲无言不可禁。
〖脉〗
热乘肺虚冲于心，肺脉必洪数，心脉必洪弦。停痰积饮冲于心，心脉必滞涩，肾脉必濡弱。伤气郁者，心肺脉皆洪弦。脾肾虚者，脾肾脉必微细。至如烦躁风痉，均从子烦推诊。独有中风，须分虚实，洪实长滑，或数有力为实，沉伏细弱而迟无力为虚。浮洪为风，沉迟为寒。瘛瘲中恶，诊同中风。鬼击之脉，乍大乍小，时短时长。惊悸喑病验症下方。
〖方〗
●竹叶汤　治妊娠心惊胆惧，终日烦闷，名曰子烦。
白茯苓（三钱）　防风　麦冬（去心）　黄芩（各二钱）
上加竹叶五片水煎，不拘时服。
●人参黄耆散　治妊娠身热烦躁，口乾食少。
人参　蜜耆　家葛根　麦冬（去心）　赤茯苓　秦艽（各一两）　知母（去毛，七钱半）　甘草（五分）
上每服五钱，加生姜竹叶，水煎服。
●防风散　治妊娠中风卒倒，心神闷乱，口噤不能言，四肢强急。
防风（去芦）　葛根　桑寄生（各一两）　羚羊角　细辛（去苗）　当归　甘菊花　防己（去皮）　秦艽（去芦）　桂心　茯神（去木）　炙草（各五分）
上细片每服八钱，生姜五片，水煎好，入竹沥半合，搅匀温服无时。
●白殭蚕散　治妊娠口噤心膈，痰涎壅滞，言语不得，四肢强直。
白殭蚕（炒）　天麻　独活（去芦，各一两）　麻黄（去节，一两半）　犀角（屑，七钱半）　白附子（炮）　半夏（汤洗七次，姜水制）　天南星（炮）　藿香（各五钱）　龙脑（研，二钱半）
上为细末，每服一钱，生姜薄荷下，不拘时，日三服。
●钩藤汤　治妊娠胎动不安，心腹绞痛，面目青冷汗出，此由劳动用力伤胎宫，宜急服之。
钩藤钩　当归　人参　茯神（各一两）　桔梗（一两半）　桑寄生（五钱）
上为粗末，每服五钱，水煎温服。忌猪肉、菘菜。若烦热，加石膏二钱，半临产月，加桂心一两。
●钩藤散　治肝厥头晕，清头目。
钩藤　陈皮（去白）　半夏（汤洗七次，切片姜制）　麦冬（去心）　茯苓（去皮）　茯神（去木）　人参（去芦）　甘菊花　防风（各五钱）　炙草（二钱半）　石膏（一两）
上㕮咀，每服四钱，加生姜，水煎热服，日二服。
●白术酒　治妊娠中风口噤，言语不得。
白术（一两）　独活（一两）　黑豆（炒，一合）
上细锉，以酒三升，煎取一升半，温分四服。噤口者，撬口灌之，得汗即愈。
●羚羊角散　治妊娠胃闷，角弓反张，名曰子痫风痉。
羚羊角　独活　枣仁（炒）　五加皮　薏苡仁（炒）　防风　当归（酒洗）　川芎　茯苓（去皮）　杏仁（去皮尖。各五钱）　木香（磨）　炙草（各二分）
上为末，水煎服。
●大圣散　治妊娠睡卧惊悸，腹胁胀满，坐卧不安。
白茯苓（去皮）　麦冬（去心）　当归（酒洗）　黄耆（蜜炙）　川芎（各一钱）　木香（磨）　人参　炙草（各一钱）
上㕮咀，加生姜水煎，不拘时服。
●当归散　治妊娠中恶，心腹切痛。
丁香　当归　川芎（各三两）　青皮（二两）　吴茱萸（五钱，去根，汤泡五次）
上为细末，无时温酒，调服一钱。
●抱胆丸　治血虚惊气入心，及癫痫风狂或室女经脉通行，惊邪蕴结。
水银（二两）　黑铅（一两半）　朱砂（一两，另研）　乳香（一两，另研）
上将黑铅入铫子内熔化，水银结成砂子，次下朱砂、乳香末，乘热用柳木槌研细，丸如芡实大，每服一丸，用金银、薄荷煎汤化下。若睡，切莫惊动，觉来即安。
●秦艽汤
秦艽　芍药　柴胡（各一钱七分）　防风　黄芩（各一钱二分）　人参　半夏（各一钱）　炙草（一钱三分）
上㕮咀，加生姜三片，水煎，食远服。
●分气饮
陈皮　茯苓　半夏　桔梗（炒）　大腹皮　紫苏根　枳壳（面炒）　白术（炒）　山栀（炒各一钱）　炙草（五分）
上加姜枣，水煎服。
●保全丸
熟地（五钱）　当归（三钱）　淮药（五钱）　蜜耆（五钱）　白术（五分）　续断（三钱）　杜仲（四钱）
上水煎服，有热加子芩，胀痛加苏叶、腹毛，痛甚加枳壳，肿加茯苓，呕逆加砂仁、生姜。
●麦门冬汤　治心惊胆怯烦闷，名曰子烦。
白茯苓　麦冬（去心）　防风（各三钱）　人参（钱半）
上加生姜五片，竹叶十片，水煎服。
●防己散　治妊娠口眼歪斜，手足顽麻。
羌活　防风　麻黄（去节）　松木节　羚羊角（屑）　桂心　荆芥穗　苡仁　桑寄生　炙草　防己
上姜五片，水煎服。
●独活散　治妊娠因洗头中风，牙紧失音。
赤箭　独活　麻黄（去节）　阿胶（各一两）　乌犀角（屑）　羌活　防风　天蓼木　白附子（炮）　防己　桂心　川芎　白殭蚕（炒。各五钱）　龙胆（二钱半）
上为细末，每服二钱，薄荷汤下。
●羌活酒　治妊娠风痉口噤，角弓反张。
羌活（去芦，两半）　防风（一两）　黑豆（一两，炒去皮）
上以好酒五升，浸一宿，每服用黑豆一合，炒令热，入药酒一大盏，煎沸即止，去滓，分二服灌之。
●知母饮　治烦渴多惊。
知母　麦冬　赤茯苓（各钱半）　黄芩　黄耆（各二钱）　甘草（钱）　桑皮（五分）
上煎好，入竹沥少许，同煎二三沸服。
●都气丸
熟地　山茱肉　山药　茯苓　丹皮　泽泻　五味子
●知母丸　治妊娠因服药，致胎气不安，有似虚烦不得卧，巢氏谓之子烦。
知母（二两，去毛洗净焙）
上为细末，以枣肉为丸，如弹子大，每服一丸，人参汤下。
一方　妊娠心烦热不止，用葱白一撮，豆豉二合，水煎服。
一方　治子烦，口乾不得卧，用黄连去须，细末，每服一钱，粥饮调下。
一方　用生地一两，枳壳、木香各七钱半为细末，每服酒调下一钱。
一方　治妊娠中恶腹痛，如鬼击之状或吐血衄血，用熟艾一团如拳大，煮汁顿服。
一方　用盐一盏，水二盏，调和服以冷水探之，吐出即安。
一方　用灶心土二钱为末，白汤调服。
一方　妊娠感外风如中风状，不省人事，用熟艾三两，陈米醋炒令极熟，以绢帛裹熨脐下，良久即省。
●加味归脾汤、八珍汤、加味逍遥散、补中益气汤、六君子汤　均见寒热，　紫苏饮　见恶阻，　二陈汤　见调经，　竹叶石膏汤　见咳嗽。
〖附：案〗
一妇因浴后，忽四肢强瘲不仁，口中涎沫，有进蠲痹汤不应，予以大秦艽汤加竹沥半夏，二剂愈。
一妇忽然昏闷，目不识人，牙紧痰壅，良久方醒，有以羚羊角散、八珍、补中益气汤，延服半月，均不效，余按是子痫症，以六君子加竹沥、姜汁，四剂愈。

吐血论  ***************************
（附：衄血　咳血　唾血　子嗽（即咳嗽）　喘
妇人诸血等症，予叠言之而不嫌赘者，盖以妇人胎前多有血症，究其渊源，热多虚少，治法虽较前不无大同，究有异焉，乌可置之不论，而避重赘之诮哉。伊彼妊娠，六淫七情，及饮食厚味，皆令积生郁热，热郁则气必上逆，气逆而血随妄溢矣。心胸满闷，久而不已，亦有堕胎之忧。治法无论吐衄咳唾，凡血妄行，通以局方必胜散主之。然亦不可不分经以言治也。是故肝经怒火，先用小柴胡加山栀、生地，次用小柴合四物汤，而加味逍遥散，则又后用也。肝经风热，防风黄芩丸。心经有热，朱砂安神丸。心气不足，妙香散。火郁胃经，犀角地黄汤。脾伤郁结，加味归脾汤。至于加味清胃饮，惟膏粱积热者宜之，又不可不慎也。肺经有火，黄芩清肺饮。气郁而滞，紫苏饮。气不摄血，补中益气汤。若加减八味丸，则又惟肾经虚火者宜之。岂可执一补养而概施之哉。（子嗽）有名子嗽者，即在孕而咳嗽者也，要其病之所致，亦不离乎外感、内虚之两途，发于外感者有寒热、风温之异时，治亦有春夏秋冬之变方。春时风邪伤肺，参苏饮。夏时火邪剋金，人参平肺散。秋时风邪伤肺，金沸草散。冬时寒邪客肺，人参败毒散。书所载紫菀汤，又属子咳之通治也。若夫内虚，亦分气血之异辙。脾胃气虚，六君子加芎、归、桔梗。血虚四物汤加桑皮、桔梗、杏仁。若气虚而兼风寒，补中益气汤加杏仁、桔梗、桑白皮。盖肺属辛金、生于己土，嗽久不愈者，多因脾虚，不能生肺气，致令腠理不密，外邪得以乘之。或因肺气虚，不能生水，阴火得以上炎。法当补土益金，以生肾水之为善，究不外乎补中益气汤，培土养金，兼进都气丸或八仙长寿丹，以生肾气。嗽久不瘥则传腑，当参男病腑嗽方治。（喘病）嗽而兼喘者，外邪客犯照上，因时以解散。肺气挟火，则用阿胶补肺汤。若上气喘急，大便不通，呕吐不食，腹胁胀满，惟有平安散，见效为最捷也。
〖证治歌〗
诸血证治已前详，兹奚叠见法重彰。妊娠血证最多有，何可遗忘不酌量。孕妇热多虚证少，嗽频唾衄挟来血。妄行血逆皆同法，必胜（散）通治乃局方。怒冲肝经火燥旺，小柴（胡）生地（山）栀先将。小柴四物次并用，加味逍遥后服尝。若是肝经风热甚，防（风、黄）芩丸服是津梁。心经有热（朱砂）安神（丸）切，心弱妙香散合当。胃热地黄宜犀角，郁伤加味归脾汤。膏粱积热何方解，清胃饮宜加味良。肺热黄芩清肺饮，气郁而滞紫苏（饮）香。气难摄血须扶养，惟有补中益气襄。肾火虚炎丸八味，亦需加减日舒长。病名子嗽妊娠咳，不外里虚外感伤。外有风温寒热异，治分春夏秋冬藏。春邪客肺参苏饮，夏火剋金平肺（散）灵。秋日肺伤金沸（草）散。冬时（人参）败毒散无妨。汤名紫菀古良剂，子嗽通治亦大纲。虚症亦宜分气血，气虚脾胃六君匡。川芎加入当归并，更合桔梗自履详。血弱不能离四物，需加杏（仁）桔（梗）白皮桑。气衰兼受外邪感，惟进补中益气强。杏（仁）桔（梗）桑皮三味药，均当加入莫遗忘。虚火因之炎上热，生金补土法平康。补中益气扶金土，都气八仙（长寿丹）壮水乡。久嗽不瘥传脏病，参男腑嗽无分疆。嗽兼喘即外邪犯，同上因时方主张（即上春用参苏饮之类）。肺挟火乘汤（阿胶）补肺，喘兼大便不通肠。呕吐食艰腹胁胀，平安散效不荒唐。
〖脉〗
血证多因热郁，其脉类皆浮数洪弦，但必分辨经脏，各因主脉施方。嗽喘多由外感，间亦有系内虚、外感实证。风浮、寒迟、热数、湿涩，皆有力有神。内伤虚候，忧弦、气芤、血濡、怒浮，皆无力无神，细察乎此，自尔无瘥。
〖方〗
●局方必胜散　治男妇血妄行，流溢吐衄呕咯皆可用。
熟地　小蓟（并根用）　人参　蒲黄（微炒）　当归（去芦）　川芎　乌梅肉（各一两）
上为散，每服五钱，水煎，不拘时温服。
●人参败毒散　治伤寒头痛，憎寒壮热，项强睛暗，风痰咳嗽，赤眼口疮，湿毒流注，脚肿腮浮。
人参　羌活　独活　柴胡　前胡　川芎　枳壳　桔梗　茯苓（各一两）　甘草（五钱）
上每服一两，姜三片，薄荷少许，水煎。口乾舌燥，加黄芩。脚气加大黄、苍术。肤痒加蝉蜕。
●人参平肺散
人参　青皮　茯苓　天冬　陈皮　地骨皮（各一钱）　炙草（五分）
上加生姜煎服。
●紫菀汤　治妊娠咳嗽不止，胎不安。
紫菀（一两）　桔梗（五钱）　甘草　杏仁　桑白皮（各二钱半）　天门冬（一两）
上㕮咀，每服二钱，竹茹一团，水煎，去滓入蜜半匙，再煎二三沸温服。
●阿胶补肺汤　治肺虚有火，嗽无津液而气梗。
阿胶　马兜铃　炙草　牛子　杏仁　糯米
水煎服。
●平安散　治妊娠上气喘急，大便不通，呕吐不食，腹胁胀满。
川芎　木香　陈皮　熟地　乾姜（炮）　厚朴（去粗皮制炒）
上加生姜烧盐一捻，水煎不拘时温服。
●加味清胃饮
川芎　枳壳　木通　麻黄　乾葛　羌活　防风　升麻　紫贝　甘草
上水煎服。
●桔梗散　治妊娠肺壅，咳嗽喘急。
桔梗　紫苏　人参　桑皮　贝母　甘草（各五钱）　天冬（去心）　赤茯苓（各一两）　麻黄（七钱半）
上每服四钱，生姜三片，水煎服。
●马兜铃散　治妊娠胎气壅滞，咳嗽喘急。
桔梗　马兜铃　人参　甘草　贝母（各五钱）　陈皮（去白）　大腹子　紫苏（各一两）　五味子（二钱）　桑白皮（一钱）
上每服四钱，姜三片，水煎服。
●百合散　治风壅咳嗽，痰多喘满。
白芍　百合　紫菀茸（洗）　赤茯苓（去皮）　桔梗（炒）　前胡　贝母（去心。各一钱半）　甘草（五分）
上姜五片煎服。
一方　治吐血不止，用马勃以生布擦为末，浓米饮调下。
一方　治鼻衄以白茅花浓煎汁服。
●小柴胡汤、加味逍遥散、加味归脾汤、补中益气汤、六君子汤、四物汤　均见寒热，　妙香散　见赤白带，　防风黄芩丸　见漏胎，　朱砂安神丸　见惊悸，　犀角地黄汤　见头痛，　紫苏饮　见恶阻，　参苏饮　见心痛，　金沸草散　见痰饮，　加减八味丸　见虚劳，　都气丸　见子烦，　八仙长寿丹　见小便数，　黄芩清肺饮　见小便淋沥。
〖附：案〗
一妇咳嗽，痰中带血，以犀角地黄汤加麦冬、紫菀，二剂愈。
一妇病子嗽，先进紫菀，无竹茹，不应，后剂加竹茹，痊愈。
一妇病子嗽，兼不思食，用六君子汤加桑皮、竹茹、麦冬愈。
一妇脚转筋疼痛，咳嗽遗尿，显是肾传膀胱嗽，以芎归汤合甘草茯苓汤治膀胱，又加松节散，治脚转筋痛，服二剂，诸症悉除。

伤食论（附：霍乱）  ***************************
经云：饮食自倍，脾胃乃伤。脾胃气壮，则过时而不饥，多食而不伤。盖胃主司纳，脾主消化，五脏之本也，食倍而伤者，乃脾气虚而不化也。若妊娠伤食，忌投峻剂，恐脾胃复伤而胎亦随损焉，是妊娠最难调和，惟白术散、郑氏胜经散为上乘，然当审其因而调治之。若饮食停滞，或肚腹作痛，用二术平胃散。呕吐恶心，加枳壳、砂仁。吞酸嗳腐，必加黄连、吴萸。腹满泻泄，则以六君子为主。停滞肉食，则加山楂。停滞面食，则加麦芽。停滞杂食，止用白酒麴末一味。米食停滞，宜加穀芽。鱼腥所伤，倍加陈皮。伤辛热之物，则加黄连。伤生冷物，则加砂仁、木香。如不应，更加肉豆蔻、破故纸，更不应，四神丸。若脾气下陷，补中益气汤。凡嗳觉药气，即戒药饵，且节饮食。经云：损其脾者，调其饮食，适其寒温。正此谓也。（霍乱）况乎饮食过度，触冒风冷，阴阳不调，清浊相干，谓之霍乱。其证或先吐，或腹痛吐利，是因于热也。若头痛体疼，是挟风邪也。若折皮肤，则气不宣通。而风热上冲为头痛。若风入肠胃，则泻利呕吐，甚则四肢逆冷，此阳气暴竭，谓之四逆。妊娠患之，多致伤胎。治因伤饮食，外感风寒者，藿香正气散。饮食停滞，平胃散。若吐泻转筋入腹，则用木瓜煎。发热烦渴脉数者，竹茹汤。脾胃顿伤，阳气虚寒，手足逆冷者，须用温补之剂，宜理中汤，甚则加附子。总之，治妊娠之病须详审其所因，谨慎而后下药，勿使胎动则善矣。
〖证治歌〗
妊娠倦怠易伤食，脾胃主消今失职。用药调和莫孟浪，散名白术无衍忒，胜金散亦称良方。峻剂愈投脾胃贼，宜审所因酌定方。若因饮食滞停塞，（白）术加平胃乃如情。呕恶砂仁枳壳入，嗳腐吴萸（黄）连并加。腹疼泻泄六君（子）吉，因停肉食加山楂。杂食有伤（白）酒麴折（白酒麴即水酒饼，药用此一味亦可），面食停伤加麦芽，停滞米食穀芽洽。鱼腥停滞何堪消，加入陈皮功效特。辛热物伤（黄）连莫嫌，有伤冷物需温亟。砂仁加入木香磨，不效故纸肉蔻良。更不应治何药加，四神丸凑功旋得。气遭下陷宜升提，难越补中益气则。凡嗳口中药气蒸，须停药饵莫增疾。并宜饮食节和调，切戒槟榔及枳实。吐利腹疼霍乱名，不嫌重述恐贻隙。外邪饮食两交攻，惟有藿香正气协。若是停滞饮食伤，散投平胃堪除厄。吐而兼泻转筋疼，煎进木瓜取效捷。发热渴烦脉数洪，竹茹汤服效可必。四肢厥逆真阳衰，附子理中功莫匹。
〖脉〗
伤食之脉，无论肉食面食，大抵迟伏滞涩。惟辛热之伤，脉见浮躁，生冷之伤，脉见沉迟。霍乱因冒风者浮洪，冒寒者沉迟，因热者洪数。
〖方〗
●白术散　治妊娠气不调和，饮食易伤。
白术（炒）　乾紫苏（各一两）　人参　白芷（各七钱半）　川芎　诃子皮　青皮（各五钱）　甘草（二钱半）
上为末，每服二钱，姜三片，水煎温服。
●郑氏胜金散　治妊娠因食伤胎，脾胃气虚，冷逼小腹胀满，或腰重大便秘。
吴茱萸（酒洗）　陈皮　炮姜　生姜（切。各一钱半）　厚朴（姜水制，钱半）　甘草（八分）
上为细末，每服三钱，陈米饮下，入盐煎，不效济生加砂仁。
●四神丸　治脾胃虚弱，大便不实，或五更作泻。
破故纸　吴茱萸（炒，各四两）　肉豆蔻（生用）
上为细末，用大红枣四十九枚，生姜四两，切碎，同枣用水煮熟去姜，取枣肉和药丸如梧子大，每服五十丸，空心盐汤下。
●木香散
木香（二钱）　三稜　人参　白茯苓（各三钱）
上为末，糊丸如绿豆大，熟水吞四五十丸。
●二术平胃散
苍术　陈皮　厚朴　炙草　白术
●补中益气汤、六君子汤　均见寒热，　藿香正气散　见妊娠心痛，　平胃散　见角弓，　木瓜煎　见头痛，　竹茹汤　见嘈杂，　理中汤　见中风。
〖附：案〗
一妇伤食腹痛，先投平胃散不应，细询乃糯米馒伤也，用六君子汤加饼药一个愈。

疟论  ***************************
阳盛则发热，阴盛则恶寒，阴阳相杂，寒热惧作，而疟病名矣。究其病源，盖因忧伤于暑，客于皮肤，至秋而发。妊娠岂有异乎，特药不可猛施，防有伤于胎耳。是疟在妊娠，又不可置而不论也。要其治法，总不外审其所因而用药焉。是故因脾胃虚弱，饮食停滞者，用六君子加桔梗、苍术、藿香。外邪多而饮食停滞少，宜以藿香正气散。外邪少而饮食停滞居多，则用人参养胃汤。劳伤元气，补中益气汤。若郁怒所伤，用小柴胡汤，兼进归脾汤。若木来侮土，久而不愈，六君子为主。气血均虚，八珍汤佐以安胎药，仍参三阴三阳经而治之，庶克有济。
〖证治歌〗
寒热交争孕病疟，药禁峻厉免攻削。病因饮食六君良，加入桔梗苍术藿（香）。饮食微停外感多，藿香正气散宜酌。过饮停食外邪稀，汤号人参养胃合。元气劳伤致病殃，补中益气汤精确。若伤郁怒小柴胡，兼进归脾如解缚。木侮土衰久不痊，六君汤佐安胎药。气虚血弱八珍汤，参合阴阳（三阴三阳）两条度。
〖脉〗
脾胃虚弱者，肝脉浮洪，脾脉弱。饮食停滞者，脾脉沉涩，肝脉长。劳伤元气，脉必弦细。郁怒所伤，脉必弦紧。木侮土者，肝脉弦紧，脾脉弦长。气血虚者，右尺细弱，左尺微弦。
〖方〗
●人参养胃汤
草果　茯苓　人参（各五钱）　炙草（七钱）　橘红（七钱半）　厚朴（姜水制）　苍术　法夏（各一两）　藿香（五钱）
上每服四钱，姜七片，乌梅一个，水煎热服。脉弱或寒多者，加炮姜、附片。脉洪热多者，加黄芩、黄连、柴胡。
●驱邪散　治妊娠停食感冷，发为疟。
白术（炒）　草果　良姜（炒）　藿香叶　橘红　茯苓（各钱半）　炙草（五分）
上生姜五片，红枣一枚，水煎，不拘时服。
●七宝散　治男妇一切疟。不论寒热，不间发、间日、不间，及不服水土，山岚瘴气似疟者，并皆治之。
常山　厚朴（姜水制）　青皮　陈皮　甘草　槟榔　草果（去皮）
上㕮咀，每服五钱，隔夜用水酒煎好去渣，露一宿，来早未发之，先面东温服，大有神效。
●六君子汤、补中益气汤、小柴胡汤、八珍汤　均见寒热，　归脾汤　见调经，　藿香正气散　见妊娠心痛。

小便不通论  ***************************
（附：大小便不通　尿血　遗尿）
妊娠小便不通，书名转胞。夫脬为胎所压，展在一边，胞系已不通矣。胎若举起，悬在中央，则胞系则疏，水道自行。惟用药水吐之为善。古人有以四物汤加参、术、半夏、陈皮、甘草、生姜，空心饮之，随以指探喉中，吐出药汁，候少顷，气定，又与一贴，次日亦然，如是数贴而安。又有以人参、归尾、白术、白芍、陈皮、炙草、半夏、生姜浓煎汤，与四贴，任其叫啖，又与四贴，药渣作一贴煎，令顿饮之，探喉吐出药水，小便立通。后就此方，加腹皮、枳壳、葱叶、砂仁多服，以防产前、产后之虚，或令老妇用香油涂手，入产门托起其胎，溺出如注，却以人参、黄耆、升麻六剂，复有急满，仍用托法，多服，药力既至，小便如故，若徒以分利之药多不效，惟有八味丸加车前子，奏效捷也。亦有脾肺气虚，不能下输膀胱者，可用补中益气加茯苓、车前。亦有气滞郁结膀胱，津液不利者，可用紫苏饮合五苓散。又有肺金为火烁，脾土湿热甚而不利者，则又不能离乎加味逍遥散加车前、黄芩、木通、葵子、滑石之类也。（子淋）然妇人胎前不无热，热在小肠，则小便不通。热蓄大肠，则大便不通。大小肠俱热，则大小便不通。更宜推其因而调之。如大肠血燥，四物汤加条芩、桃仁。大肠气滞，紫苏饮加杏仁、条芩。肠胃气虚，六君子加紫苏、杏仁。肝脾郁结，龙胆泻肝汤。心肝虚热，加味逍遥散加车前子。或因怒气冲逆，大小便艰难，产门忽肿，当归散。若心经郁结，脏腑闷结，八正散亦可用也。然孕妇胞系于肾，肾间虚热，不能制水，遂有心烦闷乱，病为子淋者。察其症，颈项挛急，语涩痰甚者，用羚羊角散。小便涩少淋沥者，用安荣散。肝经湿热者，龙胆泻肝汤。肝经虚热，加味逍遥散。腿足转筋，小便不利者，急用八味丸，缓则不能救也。若因服燥剂，而小便频数，或不利者，用生地、茯苓、牛膝、知母、芎、归、甘草。频数而色黄者，四物汤加知母、五味、麦冬、元参。肺气虚而短少者，补中益气加山药、麦冬。阴挺痿痹频数者，六味地黄丸。若热结膀胱而不利者，五苓散。脾肺燥不能化生者，黄芩清肺饮。膀胱阴虚，阳无所生者，滋肾丸。膀胱阳虚，阴无所化者，肾气丸。（尿血）且孕妇有劳伤经络，热胜于血，血得热则流渗入于脉中，致令尿血者，然病因有不同，而治亦有异。如因怒动火者，小柴胡汤加山栀。因劳动火者，补中益气汤。若因厚味积热者，宜清胃饮加犀角、连翘、甘草。因肝经血热者，加味逍遥散。因脾气下陷者，补中益气汤。因脾虚血热者，亦加味逍遥散。（遗尿）又有小便不觉而自出者，则名遗尿。脬中有热，加味逍遥散。脾肺气虚，补中益气汤，益智仁有必加也。肝肾阴虚，宜用六味丸。脾肾虚滑，可用秘元煎、固阴煎合用而之，及巩堤丸或桑螵蛸散均可择用而收效也。
〖证治歌〗
妊妇何由小便涩，脬为胎压一边侧。用药宜遵吐法良，四物汤泊有明揭。参术半夏与陈皮，甘草生姜并加入。空心饮后手探涎，吐后气走还数贴。或用（人）参（当）归（白）术（白）芍陈（皮），半夏生姜甘草炙。好将四服汁浓煎，任其叫啖无停歇。又与四服再探喉，药出便通效最捷。产前产后虚宜防，加入腹（皮）砂（仁）枳（壳）葱叶。或教老妇用香油，涂手托胎便若决。药宜大剂补为工，徒投分利必多失。丸名八味加车前，自然神效功其特。脾肺气虚补中（益气）汤，车前茯苓不可缺。饮用紫苏散五苓，能疏气滞开郁结。肺为火烁脾受伤，加味逍遥加药列。车前滑石与木通，黄芩葵子均清热。大肠血燥四物汤，条芩桃仁亦凉血。气滞紫苏加杏（仁、条）芩，肠胃气虚宜分别。六君子汤加杏（仁、紫）苏，肝脾郁结（龙胆）泻肝汤。心肝虚热用（加味）逍遥（散），加入车前自清澈。怒气冲逆二便艰，当归散好能调摄。心经郁结便不通，八正散投谋非异。更有心烦为子淋，病证分明方宜择。颈项挛急定多痰，羚羊角散是良策。便小淋沥散安荣，肝经有热非一辙。湿用龙胆泻肝汤，加味逍遥虚热投。小便不利足转筋，急投八味九救厄。过投燥药用芎归，生地知（母、茯）苓（甘）草牛膝。频数色黄四物汤，五味元参知母麦（冬）。肺气若虚宜补中（益气汤），麦冬山药加宜切。阴挺痿痹（六味）地黄丸，五苓散治热膀胱。脾肺燥者黄芩清（肺饮），膀胱虚损各分阅。阳虚宜用肾气丸，阴虚滋肾丸可则。劳伤尿血各有因，因劳动火补中（益气）啜。因怒（小）柴胡加山栀，肝经血热（加味）逍遥悦。厚味积热清胃（散）宜，甘草连翘犀角屑。脾气下陷补中汤（益气），血热加味逍遥得。脬中有热遗尿名，加味逍遥功莫测。补中益气（汤）加智仁，脾肺气虚能调变。肝肾阴虚六味丸，脾肾虚滑多方协。秘元煎合固阴煎，巩堤丸进功超越。更有桑螵蛸散良，随宜择用自精绝。
〖脉〗
脾肺气虚，脉细无力。气滞郁结，脉弦急紧。金为火燥，心肝之脉必洪长。湿热伤脾，脾肾之脉必弦数。大小不通，洪数弦急为热，沉迟细弱为寒。大肠血燥者，洪弦。大肠气滞者，濡弱。肠胃气虚，脾脉微小。肝脾郁结，肝脉洪弦。心肝虚热，其脉必洪而无力。因怒气逆，肝肾必弦而带紧。子淋与小便不通同视。尿血与大便闭法同诊。遗尿之病多虚，而亦多因乎热。因热者脉必洪数，因虚者脉空虚微。
〖方〗
●当归散　治妊娠因怒，中气冲子脏或冲浮脉，腹时痛，不思饮食，四肢浮肿，气急时喘，大便忽难，忽涩而肿。
当归（一两）　赤茯苓　枳壳　白芍　川芎（各二两）　炮姜　木香（煨）　粉草（各五钱）
上㕮咀，每服三钱，姜三片，水煎服。如气薄及南人枳壳减半。气实及北人，每服四钱，连日大便秘涩，加蜜同煎。
●八正散　治湿热下注，咽乾口渴，少腹急满，小便不通，淋痛尿血或因热为肿。
车前子　木通　瞿麦　萹蓄　滑石　甘草稍　栀子（炒黑）　大黄
上㕮咀，加灯芯水煎服。一方加木香。
●桑螵蛸散　治妊娠小便不禁。
桑螵蛸（二十枚炙黄）
上为细末，每服二钱，空心米饮调下。
●安荣散　治妊娠小便涩少，遂成淋沥。
麦冬（去心）　通草　滑石　人参　细辛（各二钱）　当归　甘草
上为细末，每服二钱，加灯芯，麦冬煎汤调服。
●葵子茯苓散
葵子　茯苓（各三两）
上为细末，每服方寸匕，白沸汤调下，日三服。
●归母苦参丸　治妊娠小便难，饮食如故。
当归　贝母　苦参（各三两）
上为细末，蜜丸如小豆大，每服三丸，加至十丸。男子加滑石五钱。
●独肾散
蔓荆子
上为末，每服二钱，浓煎葱白汤下。
●姜蜜汤　治尿血。
生姜（七片）　蜜（半盏）　白茅根（一握）
上以水浓煎服。
●续断汤　治尿血。
当归　生地（各一两）　续断（五钱）　赤芍（二钱半）
上为细末，空心葱汤下二钱。
一方　治大便秘，用枳壳三两，防风二两，炙草一两，为细末，白沸汤调服一二钱，空心日三服。
一方　治大小便不通，用枳壳、大腹皮、赤茯苓各一两，甘草三钱为细末，葱汤下。
一方　治大便秘，用枳壳、阿胶炒各等分为细末，蜜丸如梧子大，研滑石末为衣，温汤下三十丸，木通汤再下。
一方　治妊娠不得小便，用杏仁一味去皮尖，捣丸如绿豆大，灯芯汤下七丸立安。
一方　治小便数及子淋，用地肤子二两，细切，水浓煎，分三服。
一方　治尿血，用阿胶、熟地等分为细末，空心粥饮下二钱。
一方　治小便不通及诸淋，用槟榔、赤芍切片，每服五钱，水煎温服。
●肾气丸（即六味丸）、调六味丸　见血风劳，　小柴胡汤、六君子汤、加味逍遥散、补中益气汤、八味丸、四物汤　均见寒热，　龙胆泻肝汤　见赤白带下，　紫苏饮　见恶阻，　五苓散　见嘈杂，　巩堤丸　见小便数，　羚羊角散　见角弓，　黄芩清肺饮、滋肾丸　见小便淋沥，　清胃饮　见大便不通，　固阴煎、秘元煎　均见漏胎。
〖附：案〗
一妇小便淋沥，以补中益气汤加茯苓、麦冬，二剂愈。
一妇病转脬，初进大剂举元煎加茯苓、车前、葵子，一剂，小便暂通，后仍不通，复进八味地黄汤，又通，后仍闭涩，予曰，此病上宜药吐，下用托法，不信，寻更医，以分利为主。予闻之，力阻。又背予用下胎药，胎虽下，元气损伤，竞至亡命，医之害人，不大可痛哉。

眼目论（附：脏躁　悲伤　鬼胎）  ***************************
妊娠向火过多，或著衣太暖，伏热在内，或酒面炙灼太过，皆令胎热，延至将产之月，忽然两目失明，不见灯火，头痛眩晕，顶腮肿满，不能转项，此症为风热相搏，治宜消风散。又有分娩其眼吊起，人物不辨者，此为血虚伏热，贼邪乘虚，治宜四物加荆芥、防风，或服天门冬饮子。切忌酒面煎炙，鸡羊鹅鸭，豆腐辛辣热物，并忌房劳。（脏躁）世更有怨哀烦躁，病名脏躁悲伤者，其证遇书则惨凄泪下，象若神灵，治法宜先投以大枣汤，后佐以四君子加山栀。一法淡竹茹汤，佐以八珍汤。两两推勘，随宜用之，无不效者。总之人之病，皆由血气不充，脏腑不调耳。使脏腑调和，则血气充实，凡风邪不得而入之。（鬼胎）若营卫虚损，则精神哀败，贼邪得乘其隙，岂惟病发无端，即妖邪鬼魅，亦得入脏而为害矣。是故在男，则多为癫呆，犯女则不特为癫呆，且有入脏而成胎者矣。我尝考之，鬼胎之症，面色或青或黄，肚腹渐大，尺脉或涩或数而不均，治法以补元气为主，佐以雄黄丸之类。若脾经郁结，气逆者，加味归脾汤调补之。脾虚而血不足者，六君子加芎、归培养之。肝火血耗者，加味逍遥散以扶抑之。肝脾郁怒者，加味归脾及加味逍遥散平补之。肾肝虚弱者，六味地黄丸补养之。又有母体弱者，父亦虚衰，有时交感，或母血至，而父精不至，而结成血团者，或父精至而母血不至而结成白脂者，其证腹亦渐大，经停不行，亦名鬼胎，治宜以八珍汤或保全丸，多服乃效，药力既至，则正气自足，而邪自下。但宜审酌脉息，或不浮滑，或脉反微，或数而不匀，实非真胎。而证现口乾腹痛，多投安胎药不验，或于补养中，加槟榔、枳壳、牛膝、桔梗、桃仁，而邪亦自下。邪下，继服滋养之药，则平安而无累矣。
〖证治歌〗
将产何由目失明，著衣近火过于温。或贪炙灼热辛食，不见灯光头目昏。顶腮肿满难转项，风热相搏用消风（散）。分娩眼皮频吊起，贸然不辨物和人。四物（汤）加防（风）及荆芥，或投饮子取天冬。更有悲伤烦躁候，汕然泪下若神灵。四君（子汤）加（山）栀或大枣（汤），淡竹茹汤佐八珍（汤）。间有鬼胎邪犯正，尺脉涩数必无伦。面色青黄腹渐大，补养雄黄丸最精。郁结归脾加味妙，脾虚六君加（当）归（川）芎。肝肾虚衰丸六味，肝火血耗（加味）逍遥平。肝脾郁怒宜何药，归脾逍遥加味同。世多男女体虚弱，交感精血不相迎。母血先至血团结，父精先至白脂成。经停不行腹渐大，此症亦属鬼胎名。八珍汤与保全（丸）美，邪自下行正气伸。但须凭脉兼详症，或微或数脉不匀。证见口乾兼腹痛，补养不效孕非真。宜投补剂兼行滞，槟榔枳壳及桃仁。桔梗牛膝邪堪下，后投滋养保安宁。
〖脉〗
未产之先以热治，将产之际以虚调，不须诊脉，莫不有效。脏躁阴阳两衰，其脉类皆洪数。鬼胎之脉，尺脉或数或涩而不均，且或大而或小，总之此脉或不浮滑，而反微小，或数而不匀，皆非真胎。
〖方〗
●天门冬饮子　治妊娠肝经风热上攻，头目带吊失明。
天门冬（去心）　知母　茺蔚子　五味　防风（去芦）　茯苓（去皮）　羌活（去芦）　人参（各一钱）
上㕮咀，生姜三片，水煎，食远服。
●甘麦大枣汤
甘草（三两）　小麦（一升）　大枣（十枚）
上水煎温，分三服，亦补脾气。
●淡竹茹汤　治妊娠心虚惊悸脏躁，悲伤不止。又治虚烦甚效。
麦冬（去心）　小麦　半夏（汤泡，各二两半）　人参　白茯苓（各二两）　甘草（一两）
上锉散，每服四钱半加姜五片，枣一枚，竹茹一团如指大，同煎温服。
●雄黄丸　治妊娠是鬼胎，致腹中黑血散下腹痛。
雄黄（细研）　鬼臼（去毛）　莽草　丹砂（细研）　巴豆（去皮心及油）　獭肝（炙令黄，各五钱）　蜥蜴（一条，炙黄）　蜈蚣（一条，炙黄）
上为细末，蜜丸如梧子大，空心温酒下二丸，日二服，如不利，加至三丸。初下清水，次下虫如马尾状，病极者下蛇虫，或虾蟆，或如鸡子，或白豆，或如豆汁，其病即愈。
●下胎桂心散
桂心　栝蒌　牛膝　瞿麦（各五分或一钱）　当归（一钱）
上水煎服。
一方　治悲伤以红枣烧存性，米饮调下。
一方　治鬼胎及血气不可忍，用斑蝥去头足翅炒，元胡索炒各三两，研极细如灰，温酒调服五分，胎下为度。
一方　芫花根三两，炒令黄色为细末，桃仁煎汤下一钱，即下恶物。
一方　治鬼胎如抱一壅，吴茱萸、川芎、秦艽、柴胡、殭蚕、巴戟、巴豆去油，芫花醋煮，各等分为末，蜜丸如梧子大，每服七丸，蜜酒下，即出恶物而愈。但一连三方，俱有毒药，不可轻用，慎之。姑以古方存之耳。
一方　能下胎并下死胎，天花粉四两，肉桂、牛膝、豆豉各三两，水煎分服。
一方　治虚人慾下胎，用人参、粉草、川芎、肉桂、乾姜、桃仁、黄芩、蟹爪各等分，水煎空心服，未动再服。
一方　用土牛膝，取四五寸长，头剜一小孔，藏真麝香一二分，插入产门内一宿，次早取出亦效。
一方　取鸡子一枚，以三指撮盐，放鸡子内，服之立出。
●消风散见积聚，六味丸　见血风劳，　加味归脾汤、六君子汤、加味逍遥散、四物汤、八珍汤　均见寒热，　四君子汤　见月水不断，　保全丸　见子烦。
〖附：案〗
一妇妊娠悲哭，像若神灵，显是脏躁悲伤，予欲进甘麦大枣汤，房中苦无小麦、大枣，代以六君子汤加竹茹、麦冬二剂，未愈，后加竹沥、姜汁，亦未愈，伊亦停药，越二年又怀孕，复发，予又以六君子加麦冬，间加竹茹、子芩，服百馀剂始愈，产亦安然。
一妇状似怀孕，时或下血，脉亦滑数，但尺中间或不匀，予以保全丸加阿胶、艾叶，服近百剂，一日忽下一大块如牛肉状，中有一孔出血，是即鬼胎也，下后病除。所谓欲却邪，必以养正，即此意也。
一妇经停似孕，外证口乾、心烦、腹痛，有时下血，其保胎救漏之药，服之久矣。予诊脉，仅四至平静，独两寸洪，不滑数，心脉更有力，予断其无孕，乃夏火盛，繫上焦有热，故烦而呕也，以橘皮竹茹汤加栀仁，以为一二剂必愈，后不应，仍原方加黄连一钱，渴止呕停，而腹痛未宁，胸膈右胁又甚，仍以二陈汤加枳壳、桔梗、牛膝，次早竞下恶物甚多，云是白物如猪状，但血来多，有汗眩晕，又以大剂七福饮加炮姜，先服二三剂，后兼服理阴煎，加肉桂、黑姜而愈。
一妇有孕，患口渴腹痛，予从胡、江二人医治，进恶阻腹痛之药，服至二月，凡服药初二剂皆有验，续又不效，予虽未临症，亦屡参末议，后小腹痛，伊等以理阴煎加稜、术之类，亦下白物甚多，如白脂状，边围有小珠，如虾蟆子状，噫此物不下，其病不知，伊于胡底，伊等见之不的，亦不能治斯疾而救此妇也。

胎自坠论（附：未满月小产　过期不产　胎不长　断胎）  ***************************
妊娠赖气以护，资血以养。或体不足气血不充，而能节饮食，慎起居，兼以药物调理，则胎自安，稳如磐石，余制保全一丸，盖谓此也。苟仁其亏损，则胎病纷纷作矣。夫不有胎自欲坠者乎，是宜速进大药，如归芎补中汤及杜仲丸，或重用保全丸，日连服无数，自尔升举。然而或有热者，亦致胎坠，内加子芩、栀仁或兼服加味逍遥散，亦有保安而无虞。苟犹视为淡然，鲜有不自坠者矣。（小产）且不有未足月而产，皆呼为小产者乎？是名虽小，较重大产。盖大产如瓜熟蒂脱，两全无害。小产如生果打落，果破树伤，人或轻忽，致死者多矣。法宜补形气，生新血，去瘀血为要。是故产而血不止者，人参黄耆汤。有瘀血停滞而不出者，白蜜汤。若出血过多而发热者，圣愈汤，心腹疼痛者，当归川芎汤。自汗不止，急用独参汤。肉润筋瘛，发热烦躁，八珍汤。大渴面赤，脉洪而虚，当归补血汤。身热面赤，脉沉而微，姜附六君子或八味丸。（不长）不更有胎不长者乎，此其所由，或因宿疾，或调理失宜，至损脏腑，气血虚弱，胎故不长，法以滋养气血为主。如体倦懒食，面黄晡热，胁痛呕吐，此肝脾郁怒而致，宜六君子加柴胡、山栀、枳壳、紫苏、桔梗，皆宿有冷气，安胎白术散。（不产）不尤有过期不产者乎，每见有经一二年或四三年而后产，此盖由气滞而血不足也，治宜以八珍汤加紫苏、枳壳或保全丸加紫苏、香附、枳壳，亦有用四物汤加香附、桃仁、枳壳、砂仁、紫苏、耆术，煎服而效者。总之不离乎疏气补血者近是。（断胎）所可概者，母体亏极，生育已多，日夜疾病，苦不离床，而经期如法，斯时受孕不难矣。然加怀孕，母命难救，欲求保全，非预先断产，万莫能矣。不已，设方以救生于万一焉。其法先养血气，然后用蚕纸方员一尺，烧灰酒调服之，或用油煎水银，一日方息，空心服一丸，如枣核大，或用四物汤五钱，兰台子二钱，经行后，空心温服，噫！古人之制此方，与夫下胎方，治不得已也。后之医者，须思下胎之药，为死胎计，仍施之于死胎则验，而岂能取效于生胎。断产之方，为救生计，故施之于疲弱之妇有效，而施于少年气血稍强者，则断不灵。倘不察此法而妄施之，不惟不效，且损伤身体，贻疾而殒人命，实途报复，正不爽也。医者慎之戒之，切莫孟浪，自贻伊戚耳。
〖证治歌〗
胎孕原须气与血，起居宜慎饮食节。予仿古法制保全，倘任亏损定多厄。胎如欲坠补剂投，归芎补中汤可啜。杜仲丸与保全丸，三方频服必无失。热加子芩与栀仁，加味逍遥随选择。小产胜于大产伤，补血生血是真诀。人参黄耆汤最良，何忧产后血不歇。血多发热圣愈汤，瘀血停滞宜白蜜（汤）。心腹疼痛用何方，当归川芎（汤）效最捷。自汗不止独参汤，总宜调养阴阳平。肉润筋瘛躁兼烦，八珍汤进能平热。大渴面赤脉洪虚，当归补血汤精绝。身热面赤脉洪微，姜附四（君子）八（味丸）同一辙。胎不长者气血虚，法宜调养各分别。体倦晡热兼面黄，培养脾气当调摄。古方可选八珍汤，倍用参术效可决。肝脾郁怒热兼寒，或兼呕吐痛在胁。六君子汤加柴胡，山栀枳壳（紫）苏桔梗。宿有冷气贵安胎（白术散），过期不产气滞塞。枳壳紫苏入八珍，保全更宜香附入。四物（汤）加（香）附桃（仁）砂仁，枳壳紫苏耆术列。母体亏极产育多，身虽日病经无忒。此时受孕命难全，药方乃为断产设。先补气血后断胎，丸吞油煎（水）银如枣（核）。或烧蚕纸温酒调，四物（汤）加（南）台胎自灭。此须审慎毋妄投，恐残人命祸难测。
〖脉〗
迟弱微缓，或洪数浮弦无力者，皆为虚候。惟洪浮有力者为热。小产脉洪而虚，血虚之候。脉沉而微，阳弱之诊。胎不长而脉微弱者，为气血均虚，宜补气血为主。脉浮数者，虽因乎怒，亦当以补为先，不产多因气血不足，脉必阳弱阴衰。断胎因人而行，勿轻凭脉下药。
〖方〗
●归芎补中汤　治怀孕血气虚弱，不能卫养，以数月而坠，名曰半产。
芎藭　五味　阿胶（蛤粉炒）　乾姜（炮。各一钱）　黄耆（蜜炙）　当归（酒洗）　白术（炒）　白芍（各一两五钱）　杜仲（炒）　断续　人参　木香（磨）　炙草（各五分）
上水煎不拘时服。
●人参黄耆汤　治小产气虚血不止。
人参　黄耆（蜜炙）　当归　白术（土炒）　白芍（炒）　艾叶（各一钱）　阿胶（炒，二钱）
上水煎服。
●白蜜汤　治堕胎后恶血不止。
生地（捣汁）　白蜜（各等分）
上铜器盛，煎数沸，酒对服。
●圣愈汤　治血虚心烦，睡卧不宁，五心烦热。
熟地　生地（酒拌）　川芎　人参（各七钱五分）　当归（酒洗）　黄耆（炒。各五钱）
上水煎服。
●当归补血汤　治肌热燥热，目赤面红，烦渴引饮，昼夜不息，脉洪大而虚，重按全无，此脉虚血虚也。若服白虎汤必死。
当归（二钱）　黄耆（蜜炒，一两）
上锉片水煎服。
●安胎白术散　治妊娠素有冷气，胎痿不长，或失于调理，伤胎多堕，此药补营卫养胎气。
白术（炒）　川芎（各一两）　吴茱萸（盐汤泡，五钱）　炙草（一两五钱）
上为细末，每服二钱，食前温酒调下，忌食生冷果食。
●当归川芎汤　治小产后，瘀血，心腹痛，或发热恶寒。
当归　川芎　熟地　白芍　元胡（炒）　红花　香附　青皮（炒）　泽兰　丹皮　桃仁
上水煎，入童便、酒各半盏对服。
●阿胶汤　治妊娠腹痛，数堕胎。
阿胶（炒）　熟地　艾叶（微炒）　川芎　当归　杜仲　白术（各一两）
上㕮咀，每服四钱，枣三枚，水煎，食前温服。
●当归汤　治胞衣不出。
当归　牛膝（酒浸。各两半）　木通　滑石（各二两）　冬葵子（炒二合）　瞿麦穗（一两）
上每服三钱，水煎温服，未下再服，以下为度。
●黄耆散　治胎不长，安胎和气，思食利四肢。
白术　黄耆（炒）　陈皮　麦冬　白茯苓　前胡　人参（各七钱半）　川芎　甘草（各五钱）
上每服三钱，姜枣引，水煎温服。
一方　治妊娠损胎，下血不止，炙草一两，阿胶二两，鸡子一个以水煮甘草好，去滓下鸡子，阿胶烊，搅匀，分三服。
一方　家鸡翎烧灰，以温酒调下二钱，如人行五里再服，以效为度。
一方　治妊娠胎堕，下血不止，以丹参十二两，细切酒煮，分三服。
一方　堕胎胞衣不出，腹痛牵引腰背，用蚁窟土三升，炒热绵裹，置心下，胞自出也。
●保全丸　见子烦，　杜仲丸　见妊娠心痛，　加味逍遥散、六君子汤、八珍汤、八味丸、四物汤　均见寒热。

产要论  ***************************
（附：催生　交骨不开　产不顺　子死腹中　胞衣不下　破胞难产　临产肠出　产门肿痛不闭　子宫不收）
粤稽姜原先生如达，不坼不副，此上帝欲开万世食力之原，故有此厥灵之显。降论常人，何敢妄希哉。然生生不息，原天地自然之理，但产妇之要，首在忍痛，切忌彰扬。盖以妊娠月满，历有弄产，试胎之症，诚能忍痛静养，内服安胎药饵，腹痛平安，越数日而后正产者多也。（催生）设斯时不能忍痛，旁人知觉，未有不请接生者，妇人无知，孟浪动手，或腹痛甚，即令用力送气。倘或痛减，若辈犹知停手，不然，日令用力，延之日久，必致力衰气馁，饮食减少，兼之家人惊惶，产妇愈加恐惧。夫恐则气下，且恐则精神怯，怯则上焦闭，闭则气逆，逆则下焦脉气乃不行矣，延及正产，则神败力竭，危若朝露，噫何愚若此也。譬之大便，时不当解，纵竭力下送，犹不能下出，况降产乎，且大便顽物，当解时脱然而出，况儿为活泼泼者乎。而犹有不易生者，产妇脐腹疼痛，儿身未顺，必教产妇，毋用力下逼，免至儿身错落，忽横忽倒，不能正生。故凡产妇用力，须待儿胎顺身，临逼门户，方可用力一送，自然下生，此为产母用力之当。若先妄用力送，何异揠苗助长，亦何益哉。究之降产，亦何足畏也。胎非人身之脏腑，不可损坏。试观胎死，犹可药下，则横逆、倒生，亦何不可以药下之乎。但要产妇静养，旁人勿作惊状，饮食如常，保养血气，万无一失，此理宜常对妇人论之。凡为亲属者，平居不妨讲，乃使熟闻之而有把柄，临期而不异焉。即医人诊脉，虽已离经，亦云尚非分娩之候，俾产妇闻之，亦忍耐耳。所谓正产，原有七候，腹痛腰坠，眼中如火出，产户浮肿，粪门急挺，手指中节或本节跳动，血水淋沥无时，七候齐至，方是正产时也。斯时儿头临门而不下，母气先馁，有力者，重用人参以培之，力微不能办参，大剂十全大补、八珍任人择用，简便单方，逐叙详后。（不开）又有气血亏损，交骨不开者，十全大补或加味芎归汤。二方均重用肉桂，所谓阳到则开，即此意也。（不顺）产有不顺，或横或逆，蛇蜕散烧灰存性，温酒调服。立圣丹贴脐上，胜金散，此秘方也。（子死）更用子死腹中，脱花煎可用。若非其时，因物损伤而知胎死者，总以养气血为急，八珍汤加黄耆或保全丸，连服数十剂。气血足，届期亦产，盖胎虽死，而母生，自能运送物也。倘仍不下，气血果足，不妨择其后方无大伤者用之。有胞衣不下或来缓者，大补血气，脱花煎及夺命丹或黑神散，保产无忧散、下胎丸，听人择用，半夏汤兼治胎干无水，亦有验。（胞破）产妇有胞破难产者，只转身，因衣不固，有儿不转身，坐草大早，用力大过，致胞破水，断定血乾者，用大料五福饮或五物煎，外用葱汤薰洗。持久力弱，血已耗散，八珍汤料用一斤，加益母草四两，更取芎、归、黄耆数斤，大釜煎煮，令药气遍蒸产室，母鼻闻药蒸，儿亦可下。（肠出）又临产子肠先出者，一法以醋半盏，新汲水七分调之，向产母面嗤之，每嗤一缩，全收。产后玉门肿痛，用蛇床煎汤洗之，五倍、枯矾细研，用桃仁捣和膏贴肿处。（不闭）产门不闭者，是阴不到也，或为阳火所蒸。体虚者，十全大补加五味。痛疼觉，蒸热气，逍遥散。忧思血热，加味归脾汤。暴怒动火，龙胆泻肝汤，外用艾叶、益母草煎汤洗之。（不收）产门因胎大有伤，子宫不收，硫黄散搽之。阴如下脱，当归散主之。今将产要症治，逐一叙列，庶见等症，亦可以为章法也。
〖证治歌〗
自来产育本非难，生期有定勿仓皇。倘逢弄产试胎候，须教静养自平康。正产七候须当辨，腹疼腰坠目生芒。产户浮肿粪门急，指节跳动血无常。儿头临门而不下，母气先馁人参当。无（人）参八珍十全补，要方备用可推详。气血亏损交骨紧，十全大补（加味）芎归良。二方肉桂须重用，所谓救本必扶阳。产如不顺或横逆，蛇蜕存性酒调当。更有秘方胜金散，贴脐可选立圣丹。子死腹中何药治，脱花煎进保无伤。胎死总宜倍气血，保全丸进亦良方。黄耆加入八珍内，属期产下母无殃。胞衣不下宜大补，脱花煎与夺命（丹）将。下胎丸与黑神效，保产无忧（散）自吉祥。药用半夏汤亦好，胎干无水亦无妨。胞破难产胎无水，五物煎投自擅长。或投大料五福饮，葱汤薰洗法亦臧。持久力弱血耗散，益母草入八珍汤。或用芎归黄耆煮，药气薰蒸产妇房。子肠先出宜嗤面，新汲水调醋半觞。玉门肿痛宜用洗，煎汤药可取蛇床。五倍枯矾同研细，桃仁和膏贴肿旁。产门不闭十全（大）补（汤），再加五味子芬芳。痛疼蒸热逍遥散，忧思血热归脾凉。暴怒动火龙胆泻（肝汤），洗用艾叶益母匡。胎大产门被伤损，子宫不闭用硫黄（散）。阴如下脱当归散，逐条叙列是程章。
〖脉〗
此最难静，诊脉总须详候，下方论内设法颇密，医人仔细商量。
〖方〗
●加味芎归汤　治交骨不开，不能生产，欲死者。
川芎　当归（各一两）　自死龟板（一只，酥炙）　妇人头发（系妇发，用一撮烧存性）
上为散，每服五钱，水煎服。若人行五里，即生死胎亦下。
●蛇蜕散　治妊娠欲产时，不肯伸舒行动，多曲腰眠卧忍痛，儿在腹中不能得转，故脚先出，谓之逆生，须臾不救，母子俱亡。
乌蛇蜕（一条）　蝉蜕（十四枚）　血馀（一握，用胎发）
上三味均烧灰存性，温酒调连进之，仰卧少顷，或用小花针于儿脚心刺三五针，用盐少许，涂刺处，即时顺生。
●立圣丹　治产难危急者。
寒水石（四两，二两生用，二两烘赤）
上研细，入朱砂同研如深桃花色，每用三分以井水调和薄糊，以纸剪如杏叶大，摊上，贴脐心候乾再易，不过三上便产。横逆死胎，并治神效。寒水石非方解石。即今人所谓软石膏是也。
●胜金散　治产逐败血，即自生。若横逆，则转身，子死腹中，则胎软膨宽即产。
王不留行　酸浆草（死胎倍用）　茺蔚子　白蒺藜（去刺）　五灵脂（行血宜生用。各等分）
上为散，每服二钱，取水一盏半入刘寄奴子一撮同煎，温服大效。
●夺命丹
附子（炮，五钱）　丹皮（一两）　乾漆（二钱半，碎之炒尽烟）
上为细末，以酽醋一升，大黄末一两，同熬成膏和丸梧子大，温酒吞五七丸。
●下胎丸
半夏　白蔹（各五钱）
上为细末，蜜丸梧子大，食后半夏汤下。
●破血半夏汤　治胎干不能产。
半夏（一两半）　大黄（五钱）　肉桂（七钱半）　桃仁（三十枚，微炒）
上为粗末，先服四物一二剂，次服半夏汤，姜三片水煎。
●黑神散　治产后恶露不尽，胞衣不下，攻冲心胸痞满，或脐腹坚胀撮痛，及血晕神昏，眼黑口噤，产后瘀血诸证，并皆治之。
熟地　蒲黄　当归　炮姜　桂心　芍药　甘草（各四两）　黑豆（炒去皮，半升）
上细末，每服二钱，酒童便各半盏同煎服。
●保产无忧散　治胎胞气逆难产。
当归（酒洗）　川芎　木香（磨服）　白芍药　枳壳（去白炒）　甘草（各一钱半，炙）　乳香（另研）　血馀（烧存性另研。各五分）
上水煎好，入乳香、血馀灰和匀，不拘时服。
●当归散　治产后气血虚弱，恶露内停，或阴下如脱，或憎寒壮热。
当归　白芍（炒）　川芎　白术（炒。各一两）　黄芩（五钱）
上为细末，每服二钱，童便调下温服。
●硫黄散　治子宫不收。
硫黄（二钱）　菟丝子　吴茱萸（各二钱）　蛇床子（一钱半）
上水煎频洗自收，一方用荆芥、藿香，椿树根白皮，煎汤薰洗。
●又硫黄散　治产后劳伤阴脱。
硫黄　乌贼鱼骨（各五钱）　五味（二钱半）
上为细末，掺患处。
一方　能催生，用大柞木一大枝，长一尺洗净，锉寸长生用。又甘草大者五寸，锉作三段。入新瓷瓶内新汲水煎，口以纸三重封紧，文武火煎好，候产妇腰重痛欲坐草时，温服一小盏，便觉心下开豁。如觉渴再服一盏，至三四盏觉下重便生，此方最效。
一方　并治横道不顺，用伏龙肝细研，每服二钱，用酒调服。其土从咒头带出，大奇效。
一方　令人路上，寻破草鞋一只，取去耳烧灰，温酒调下三钱，左足者生男，右足者生女，覆者死，侧者有惊，果是神齐，用此催生尤效。
一方　用光明牛胶二两，微火焙好，酒一升半煎滚，入胶候烊，再入鸡子一枚，盐一钱，以匕搅匀，放温，令产妇坐椅上，伸腰，大口作二次服，觉小便重即生。缘坐草早，惊动故也。
一凡乡村无药之处，不幸遇此，即取椒叶、香团叶、柚子叶、吴萸叶、生姜、葱子，水浓煎汤一盆，俟可下手。今产妇以小橙坐盆上，烧汤淋洗脐腹，阴户久洗，气温血行，登时即产。以上诸药少一二味亦可。
一方　用紫苏煎汤薰洗，大抵寒月产久，伤冷气血必凝，薰洗之法，亦要法也。内仍服羊肉汤必效。
一方　鸡子黄和姜汁服。
一方　鸡子、冷水、盐，取三家者同煮，令妇东向饮，并治横生。
一方　取本家饭甑蓖，户外烧灰存性研，用水调下，亦可治横生。
一方　黄蜀葵子二钱，研烂，以酒滤去渣，温服神效。
上录诸方不过备用。总之催生大法无非气血两途，或因气虚不能传送，宜用参、耆、苓、术以补气。或因血虚精竭不能流动，宜服当归、地黄、阿胶、龟板、发灰以滋血。若宿有冷气阻截，则当用桂、附、乾姜以祛其寒。若因天寒血凝，外用葱、姜、紫苏熏洗。若徒用催生诸方妄投药饵，恐速其亡，不大可慨哉。
一方　治胞衣不下，取芡实叶大如磐者，取完全无破晒乾备用。用时扯作三块，水煎浓汁酒对服。姜汤下，亦可神效。
一方　栝蒌一个研细，童便酒对和服之。
一方　牛膝四两，葵子一合，水煎服之。
一急救方　用赤小豆，男七粒，女十粒，东流顺水吞下。
一方　取产妇鞋底炙热，熨小腹上二七次。
一方　取皂角刺烧为末，每服一钱，温酒调下。
一方　用黑豆三升，醋一碗煎，分三次服之。以热水顺摩产妇小腹，此是下衣绝妙方。
大凡胞衣不下，亦无非气血之两途。有因恶露入衣中，胀而不能出。有因元气亏损，而不能送出。其恶露流入衣中，以故瘀滞不下者，脐腹胀满，手不可近，可用失效散，或夺命丹。元气亏者，腹不胀痛，按之稍缓，宜服无忧散之类。
一方　下死胎，用辰砂一两，水煮四五沸为末，然后酒调服，能下死胎。
一方　葵子为末，酒调服方寸匕，口噤灌之。
一方　鹿角屑一两，葱五茎，豆豉半合，同煎去渣，温分二服，能下死胎。
一方　以乌鸡一只，去尾细切，以水三升，煮取二升，去鸡，以手绵蘸汤摩脐下，胎自出。
一方　麦芽一升为末，水煮服之即下。
一方　用附子二枚为末，以醇苦酒调涂右足心，下之洗去。
一方　治子肠不收，以蓖麻子仁四十九粒，研涂产妇头顶，肠收急洗去，其肠若干，以磨刀水润之，内用磁石煎汤饮之。
一方　以半夏为末，搐产妇鼻中。
一方　用香油五斤煎热，盛盆中，候温，令产妇坐盆中，约一时，以皂角末吹入鼻中，嚏作，立上。
●十全大补汤　见调经，　脱花煎　见恶阻，　保全丸　见子烦，　逍遥散　见血风，　加味归脾汤、八珍汤　均见寒热，　五福饮　见中风，　五物煎　见过期不止，　龙胆泻肝汤　见赤白带。
〖附：案〗
一妇产后生肠不收，以八珍汤，重加黄耆、升麻、北味、白芍数剂愈。
一妇怀孕，因触伤，伊自知其胎死，悲甚，予视面部舌俱无青色，但脉不大滑数，不敢遂断胎死，斯时已有七八月矣，予曰暂服生化气血之药，月满不落，予有药下，以保全丸，服六七十剂，至月满，忽腰腹大痛，接予泊，予至其家，胎已产下，胞衣脱落，其胎果死，头上朽坏一块，可知母之气血一旺，亦可运死胎而出，譬之出谷溪涧，春水暴涨，不惟至重之木，可以浮荡，即巨石桥梁，亦可推移。则气血充盈，能运死胎，何以异此。


卷五  ——————————————————————————————————————————————————————————————————————————————————————————

产后诸病  ***************************
〖血晕气脱论〗
血晕之证，何由而作，产后气血暴虚，不得安静，血随气上，迷乱心神，故眼黑头眩口噤，不知人事。然审其病之原由，则有三，治亦大同而略异。或来血过多，或蓄血下少，或用心劳力过伤。血下少者，行瘀之药不可少，有用失笑散者，不若用黑神散加灵脂更稳。来血过多者，芎归汤或八珍汤。劳役而晕者，补中益气汤加香附。虚极而晕者，清魂散。重用人参或十全大补汤。外法，烧乾漆令烟浓熏产母即醒，或铁称锤，或石团子，放火中烧令通赤置器中，急近床前以醋沃之，用醋气熏产母鼻中，可醒。此古人所以分娩，先取酽醋以涂口鼻，仍置醋于傍，便闻其气，或细细饮少许，此为上法。如觉晕，即以醋嗤而醒。有血去太多，其气亦去。六脉沉细，而气将脱。斯时有形之血难生，无形之气可回。气旺则能生血，气壮则能统血，急用人参数钱，生姜炒米煎汤灌下。倘参难办，以大剂补血汤更加煨姜炒米红枣，浓煎，急急灌之，后进六味回阳饮或十全大补汤，重用党参、肉桂、附子，气自振拔。血晕气脱，外证亦当明辨，如牙关眼闭，两手握中掌，谓之晕，可救之证，即以上治晕法救之。如口开手撒遗尿鼾声，谓之脱，即以上救脱法用之。但口开心绝，手撒脾绝，遗尿肾绝，鼾声肺绝，眼闭肝绝，皆元气竭绝之候，惟大进参附，亦十可救一，为医者当心领而神会之。
〖证治歌〗
血晕之证何由作，产后气血暴虚弱。血随气上乱心神，眼黑头眩口噤合。审其病原则有三，治法虽殊亦大略。来血或少或过多，用心劳力伤脉络。下少行瘀失笑（散）宜，黑神（散）加灵（脂）更稳著。血多芎归（汤）或八珍，劳役而晕别有药。补中益气香附加，凭证施方宜揣度。虚极清魂散重用，人参十全（大补）功非薄。外法乾漆令烧烟，浓熏产母即醒活。称锤石子火烧红，安置床前以醋沃。醋气熏蒸入鼻中，古人设法传衣钵。血去太多气亦随，六脉沉细气将脱。血本难生气易回，姜参炒米浓煎酌。无参即用补血汤，炒米枣姜加不错。后进六味（回阳饮）或十全（大补汤），党参桂附宜重索。外证亦当辨分明，牙关眼闭两手握。晕证可救勿仓皇，治晕法度须商榷。口开手撒鼾有声，遗尿即脱证凶恶。用药必从救脱寻，医师临证无束缚。元气绝候进附参，十中救一莫轻诺。心领神会自豁然，金匮斯存堪启钥。
〖脉〗
六脉沉细无力或洪大，空散无神，皆血去过多，气亦将脱之候。六脉迟涩带滑，或沉伏细小有神，皆蓄血下少，元气未脱之诊。用心过伤者，心肝之脉，弦细而长。劳力过伤者，肺肝之脉，弦紧而急。
〖方〗
●芎归散　治产后去血过多，血晕不省人事。
川芎　当归
上水煎，食前服。腹中刺痛，加白芍，口渴加乌梅、麦冬。寒热加白芍。水停心下，加茯苓、生姜。虚烦不眠，加人参、竹叶。
●清魂散　治产后元气虚，瘀血逆行作晕。
泽兰叶　人参（各二钱半）　川芎（五钱）　荆芥（一两）
上为细末，用温酒热汤各半杯，调一钱，急灌下，即醒。一方有甘草二钱。
●花蕊石散　治产后气欲绝，血迷，血晕，恶血奔心，胎死及胞衣不下，但心头暖急，急以童便调一钱灌之，用花蕊石一斤，上色硫黄四两，各细研拌匀，先用纸和盐泥固济瓦罐子一只，内可容药，候泥干入药在内，用泥封口，候乾安在四方砖上，砖上书八卦五行字，用炭迭团周匝自巳午时，从下发火，令渐渐上，有坠下火炭夹上，直至经宿炭尽，火冷仍放冷地，经宿取出，内药细磁瓶，以便用研筛过收入。
一方　半夏洗，不拘多少为末，丸如大豆大，内鼻孔中，即醒。亦疗五绝。
一方　切韭菜，入有嘴磁瓶内，热醋沃之，即将瓶口密扎，以瓶嘴内入产妇鼻孔，令醋气透入，须先扶病人坐起，恶血冲心，故有此证。韭能去滞血，醋能运达，用无不效。
●失笑散　见血崩，　黑神散　见产要，　八珍汤、补中益气汤　见寒热，　补血汤　见胎自坠，　十全大补汤　见调经，　六味回阳饮　见大便不通。
〖附：案〗
一妇眼黑神昏，予以大剂大补元煎加耆、术、肉桂、炮姜，数剂愈。
一妇血晕，人事不省，以石子烧红，醋沃，气蒸数次，方醒，熏后以十全大补汤加荆芥、黑姜，数剂愈。
一妇气喘甚急，下泻如倾，精神短少，脉沉细，七八至，显是气脱之证，以四味回阳饮，用人参二剂，气平，但泻甚不止，肛门下脱，又以九气丹加耆、术、淮药、熟地各两半，附子六七钱，共合大剂，煎成膏，仍吞四神丸，十日后始略见松，精神稍可运动，外以五倍、明矾等洗托肛门，药与丸服，至两月方痊愈。

恶露不下或不止论  ***************************
产后病由瘀血，虽纷纷不一，总不外乎来与不来之两途。所谓恶露不来者，由产后脏腑劳伤，气血虚损。或胞络夹宿冷，或产后当风取凉，风凉乘虚而搏于血，血则壅滞不宣，积蓄在内，故令恶露不下。治法瘀蓄腹痛，可用荷叶散。冷热不调，宜投没药丸。血蓄不行，失笑散。气滞血凝，蕊石散。但近时妇人体弱者居多，产后数日，即无行动。譬之井源枯竭不能多溢，苟有腹痛等证，辄以大黄、灵脂、桃仁、红花之类行血破血，其祸不旋踵而至矣。治此者，总以生血养气为主，略加导瘀之药，则无不善。如初起腹痛，或身无行下，可用黑神散加灵脂。后用十全大补汤加黑姜、益母草，甚加丹皮、肉桂、炮姜，能达于所，亦行瘀之圣药也。所谓血来不止者，亦由产后伤于经血，虚损不足。或分解之时，恶露不尽，凝于腹中，而脏腑夹于宿冷，致气血不调，恶露淋沥不绝也。然亦各有所因，不可不辨。如肝气热不能主血，六味地黄汤。脾经郁热，而血不归原，加味归脾汤。怒动肝火，加味四物汤。肝中风邪而血沸腾，一味防风汤。若此等证，间亦有之。而虚损者十之八九，故有肝气虚不能藏血者，逍遥散。脾气虚而不能摄血者，六君子汤。胃气下陷，不能统血者，补中益气汤。气血两虚者，十全大补汤。更有阴中之阳弱，则不能摄血，且阳衰即气散，以致脾不能统，肝不能藏，莫非真阳衰败之所致，则宜大补元煎加附子及八味丸、右归丸主之。若致淋沥日久，滑流不绝，短气体瘦，头昏烦热，不思饮食者，则牡蛎散、毓麟珠有必用也。倘仅以芎、归平淡而治，贻人重疾，可慨也夫。
〖证治歌〗
恶露不下必有缘，劳伤虚损滞不宣。瘀蓄腹疼荷叶散，冷热不调没药丸。血蓄不行宜失笑，气滞血凝蕊石研。近时妇人多体弱，血少难如井底泉。腹痛辄用行破药，祸不旋踵谁受衍。治法总宜生气血，略加导药保安全。初起腹痛身无下，黑神（散）加入五灵（脂）便。十全大补继宜进，黑姜益母加入恬。甚加丹皮姜用炮，肉桂去皮必另研。血来不止又何故，产后伤损是病原。各有所因宜辨晰，肝热六味地黄先。脾经郁热归脾（汤）进，怒动肝火四物（汤）拈。肝中风邪血腾沸，一味防风（散）莫舍弃。若此等证间亦有，虚损而今必倍然。故有肝虚不藏血，逍遥散进可解悬。胃气下陷宜益气，脾虚惟有六君贤。气血两虚十全（大）补（汤），阴中阳弱更申言。阳衰气散肝脾败，附子加入补元煎。或进右归或八味，如此调理病不延。滑流不绝气短瘦，毓麟珠与牡蛎（散）传。倘以芎归平淡治，贻人重疾可慨焉。
〖脉〗
因风阻壅者，其脉浮弦涩滑。寒塞者，其脉沉迟濡滑。若其不止，因肝气热者，肝脉必定洪数。脾气郁热者，脾脉必定弦长。怒动肝火，肝脉弦紧。肝夹风邪，肝脉浮弦。肝脉沉细微弱，肝虚之候。脾脉空大而散，脾虚之诊。胃气下陷，脾脉必弱而微。气血两虚，六脉沉细无力。
〖方〗
●荷叶散　治产后恶露不下，腹痛心烦。
乾荷叶（二两）　鬼箭羽　桃仁　刘寄奴　蒲黄（各一两）
上为细末，每服三钱，加姜三片，生地一钱，捶碎，同煎，入童便一大盏热服。
●没药丸　治产后恶露方行，忽然断绝，作寒热，脐腹百脉，皆痛如锥刺，此由冷热不调，或思虑动作，气所壅遏，血蓄经络。
当归（一两）　桂心　芍药（各五钱）　桃仁（去皮尖，研碎）　没药（研，各二钱半）　虻虫（去足翅，炒）　水蛭（炒焦。各二十粒）
上为末，醋糊丸如豌豆大，醋汤下三丸。
●加味四物汤　治产后月馀，经血淋沥不止，此陷下者举之也。
当归　川芎　白芍　熟地　白芷　升麻（各一钱）　血馀炭（另入）
上锉水煎服。
●芎归加芍药汤　治产后血崩眩晕，不知人事。
川芎　当归　芍药（各等分）
上以水煎，无时热服。
●又独圣散　治产后亡血过多，腹痛，血不止，亦治赤白带年久诸药不治，良验。用贯众一味，取状如刺蝟者一个全用，只擦去毛花蔓用之，不锉断，用好酒醋蘸湿，慢火炙令香热，俟冷为细末，米饮调下二钱，空心食前服。
一方　全疗产后三四日，恶露不下，用芍药二钱，知母钱半，生姜、当归、蒲黄各一钱，红花五分，生地汁二合，荷叶中心蒂七枚，水煎去滓服。
●生料五积散　治恶露不快，腹痛或有块，及发寒热，并加醋少许煎，亦能治血崩。
一方　治血不下，用益母草捣汁，每水一锺，入酒一合，搅匀温服。
一方　治血不下，用蒲黄三两，水三升，煮至一升服。
一方　治血不下，用麻子五升，酒一升浸一宿，次日去渣温服。不瘥，再服不吐不下，禁与男子合，将养一月如初，瘥。
一方　治血不止，锯截桑木取屑一撮，酒煎温服之。
一方　治血不止，取桑木中囊虫烧末，酒调方寸匙，日二服。
一方　治血不止，以姜黄为末，酒调方寸匙，日三四服。
●失笑散、牡蛎散　均见血崩，　黑神散　见产要，　十全大补汤　见调经，　花蕊石散、六味丸、逍遥散　见血风劳，　一味防风散　见小便出血，　大补元煎　见惊悸，　八味丸、补中益气汤、加味归脾汤、六君子汤　均见寒热，　右归丸　见月水不断，　毓麟珠　见赤白带。
〖附：案〗
一妇瘀行忽断，腹中痛，以黑神散加灵脂，二剂愈。
一妇产后血行，忽一日昏愦，初以六君子加黑姜，不愈，后以寿脾煎加鹿角胶霜、附子，每剂重十两，服四剂乃愈。

鼻衄论（附：血崩　月水不调　月水不通）  ***************************
鼻衄病证，胎前论治，均以详列，而病于生产之后，则有独危，而更不可遗者也。试更论之。且夫阳明者，经脉之海，起于鼻，交额中，还出颊中交人中，左之右，右之左，有定位也。惟在生产后，气虚血少，营卫不理，遂散乱而入诸经，却还不得，故令口鼻黑气顿起及变鼻衄。此缘产后虚热变生。此证胃绝肺败，不可治，惟有急取绯线一条，併产妇头心发两条，紧扎中指节上即止，此亦禳厥之一端也。若口乾心烦舌黑，乃因瘀血上升，可用益母丸二粒，童便化下，或用二味参苏饮加附子五钱，亦有得生者。（血崩）更有产后暴崩一病，亦险也。夫气血因产下既已虚散，今复血崩，是谓重伤岂轻病哉，此宜急详治法。是故有因瘀血停凝，郁满作坚而成崩中者，可用失笑散。血少小腹虚痛者，宜以川芎汤。肝火炽，则血得热而妄行，宜加味逍遥散。脾郁不能统血，加味归脾汤。脾气虚不能摄血，补中益气汤。厚味积热伤血，清胃散加槐花。风热相搏，四君子加枳壳、防风。然此等证，间或有之而虚损者，十之八九，辨证者宜详焉。审知气不摄血，六君子加炮姜。气血两虚，十全大补汤、毓麟珠或固经丸。崩漏不绝，白芍药散，或阿胶丸、棉花子方、瑞莲散，均属问便之良方，随时审择而用。（不调）或产伤血气，虚损久延，月经未复，而风邪冷热之气，客入经络，乍冷乍热，冷则血结，热则血消，经年积月，月水当下，或多或少，或在月前，或在月后，总名曰不调。治法，过期而作痛者，气血俱虚也，八珍汤加柴胡、丹皮。不及期而来者，血热也，四物加山栀、柴胡。将来而作痛者，血热也，四物加桃仁、红花。过期而来者，血虚也，四物加参、术。紫黑成块者，血热也，加炒栀、黄连、丹皮。来时作痛而色淡者，痰多也，四物加二陈。列证论治虽多，总当凭证以通变，切勿拘泥而不化。有因产下血过多，乳汁上行，月水乾塞不通者，此若在乳子岁半，或一岁之内不行，自是当候。原非病也，即二岁内外，月水不通，外无苦疾，亦不必服药。若或劳伤太早，冲任脉虚，气血衰少而不能行，但服健脾胃，资气血之药，自护通行。然亦有因须当详审而调理焉，如因脾胃虚弱，则用六君子汤。若兼郁火伤脾，加味归脾汤。若因怒火伤血，宜用四物合小柴胡汤。如因气血俱虚，用八珍汤加丹皮，气血自能行矣。若徒用牛膝、红花、苏木、乾漆、虻虫、水蛭等药以通之，何异索万金于乞丐之手，虽悽楚并下而不可得也，不亦大可陋乎。
〖证治歌〗
产后鼻衄论明标，虚热乘生是病繇。口鼻黑生旋变衄，胃绝肺败生难聊。计惟绯线扎中指，兼用产妇发双条。口渴心烦兼舌黑，益母丸将童便调。或投二味参苏饮，附子同煎效最超。产后暴崩诚险证，岂因治法乘多误。因瘀停滞成崩证，失笑散投瘀自消。虚疼小腹川芎（汤）妙，肝火炽盛用（加味）逍遥（散）。脾虚宜用（补中）益气汤，脾郁（加味）归脾汤自饶。厚味热伤清味散，槐花加入效堪邀。风热相搏四君子（汤），防风枳壳是同僚。倘逢气弱血难摄，炮姜入六（君子）效孔昭。气血两虚毓麟（珠）妙，（十全）大补（汤）固经（丸）病可疗。崩漏不绝瑞莲散，棉花（子方）白芍（药散）与阿胶（丸）。产伤血气邪乘入，经水不调匪一朝。过期虚痛八珍进，加入柴（胡）丹（皮）补血形。经来实痛宜四物（汤），桃仁加与红花同。血虚经必过期至，四物加参术用焦。紫黑块成因血热，栀丹（皮、黄）连入块能销。来时作痛色偏淡，二陈加入胜琼瑶。子离怀抱经犹闭，劳伤过早气血浇。惟资气血健脾胃，经调病愈自嚣嚣。脾因火郁归脾（汤）治，脾虚宣取六君（子）招。怒火血伤四物汤，小柴（胡）汤儒效堪翘。气血俱虚八珍（汤）进，加入丹皮治不草。药苟误投终解计，莫嫌论说太哆嗦。
〖脉〗
产后鼻衄，脉静，迟伏沉滑有力者可治。脉洪急数空散者难医。脾肺脉绝，或独空散者不治。心肝纯静，脾肺虽洪者，可医。暴崩之脉，与恶露不止同视。月水不调，脉沉细无力，或空散无神，气血俱虚之证。脉浮弦带数，或沉数有力，血热血实之诊。有痰者，脉必带滑。因气者，脉多带涩。月水不通，与恶露不下同切。
〖方〗
●二味参苏饮　治产后血入于肺，面黑发，喘欲死。
人参（一两为末）　苏木（一两为末）
上先煮苏木去渣，调入参末，随时加减服之。
●川芎加芍药汤
川芎　当归　芍药（各等分）
上㕮咀，每服四钱，水煎热服。
●瑞莲散　治产后崩漏，恶血如泉涌。
瑞莲（百粒，烧存性）　棕榈（烧存性）　当归（各一两）　官桂（五钱）　鲤鱼鳞（烧）　川芎（各七钱半）　槟榔（二枚）
上为细末，每服三钱，煨姜酒调下，如未止，更进一服。
●阿胶丸　治产后崩中，下血不止，虚羸无力。
赤石脂　阿胶（各一两）　续断　川芎　当归　甘草　丹参（各一两）　龙骨　鹿茸（酥炙）　乌贼骨　龟甲（炙。各一两）
上为细末，蜜丸如梧子大，酒下二三十丸。
●棉花子方　用棉花子炒黑为末，黄酒调下，二三钱，神效。
●益母丸
用益母草为丸，童便对酒化下。
●白芍药散
白芍药（炒）　白茯苓　当归　川芎　桂心　黄耆　人参　熟地（各半两。自制）
上加姜枣水煎服。
一方　治血崩，用香附子炒赤，二两，莲房五枚，烧存性为末，米饮调下二钱。
●失笑散、固经丸　均见血崩，　加味逍遥散、加味归脾汤、补中益气汤、六君子汤、八珍汤、四物汤、小柴胡汤　均见寒热，　清胃散　见大便不通，　四君子汤　见月水不断，　毓麟珠　见赤白带，　十全大补汤、二陈汤　见调经。

霍乱论  ***************************
大凡产后，肠胃虚损，最宜调养。若饮食不调，或胃受风冷，遂致阴阳不顺，清浊相干，使邪气乱于肠胃之间，真邪相搏，吐利交作，此霍乱之所由成也。夫既有其病，则当立其法，亦何嫌于再三叠见而略其治也耶。经云：渴而饮水者，五苓散。寒多不饮水者，理中丸。大概虚冷者，加附子，来复丹亦良方也。手足逆冷者，附子散。吐利身热带渴者，参苓白术散。吐利腹中㽲痛者，高良姜散。吐泻不止者，则莫如温中散。更以杂病霍乱条参酌治之，又何遗议哉。（呕吐）有腹不痛，下不泻，但呕吐者何。盖胃为水穀之海，水穀之精化为血气，滋润脏腑，产则脏腑伤损，有时而气独盛者，则气乘肠胃。肠胃燥涩者，其气则逆，故呕吐不下食也。治法，若因饮食过多，宜用四君子或六君子汤。饮食过时而兼劳役者，补中益气汤。若饮食停滞，人参养胃汤。脾胃气虚，亦用六君子。胃气虚寒，加炮姜、木香。寒水侮土，益黄散。肝木侮脾，升阳六君子。命门火衰，不能生土，惟有八味丸最效。若呕兼泻泄，手足俱冷，肚腹作痛，此为阳气虚寒，急用附子理中汤，则阳气回，而生气复矣。（呃逆）然气为肺主，五脏六腑俱禀于气，产因血伤，气亦因有遂阳，复以风冷搏气，气因之而逆上。况复脾中聚冷，胃中伏寒一食热物，冷热之气相冲击，使气厥而不顺，则有病为呃逆者，宜以丁香散或参附汤主之。若势危急，灸胃之大络，名曰期门穴三壮即愈。（咳嗽）有产后咳嗽者何，盖因阴血损伤，或因肺气亏损，或因火上炎，或风寒所感。主治之法，阴血虚者，用芎、归、熟地、参、术。肺气伤者，四君子加桔梗。阴火上冲者，六味丸加参、术。风寒所感者，补中益气加桔梗、紫苏。若多痰唾黏，集验方，若瘀血流入肺经，致生咳嗽，则用知母饮。若兼喘急，速用二味参苏饮，乃有得生，而复兼口鼻起黑色，或鼻出血，急用参苏饮，亦自无虞。所患者，悉因胃气不足，盖胃为五脏之根本，人身之根蒂，胃气一虚，五脏失所，百病生焉。但患此者，多谓腠理不密所致，不知肺属辛金，生于己土，亦因土虚不能生金，而腠理因不密也。其阴火上炎，亦壮土以生金，金旺自能生水以制火，是参术二味，即血分开散之药，亦断不可无也。（喘满）又有不咳嗽但喉中气急而喘者何，盖营者血也，卫者气也。营行脉中，卫行脉外，相随上下，谓之营卫。因产血下过多，营血暴竭，卫气无主，独聚肺中，故令喘也，此名孤阳绝阴，证名难治。若系瘀血停凝，而熏于肺，可服夺命丹。面容青色必用二味参苏饮。肺气虚弱，六君子汤。若兼外感，加桔梗、紫苏。中气虚寒，补中益气汤加炮姜、桂、附。阳气虚脱，四味回阳饮或参附汤，肾不纳气，惟有八味丸或六味回阳饮加上桂，庶为主之不妄投也，而病自护安焉。
〖证治歌〗
产后胡为成霍乱，多缘饮食失调养。或因风冷入胃中，清浊相干阴阳混。真邪相搏吐利交，好将治法分条按。渴而饮水宜五苓（散），寒用理中（汤）痊可望。若是虚寒附子加，丹名来复用无憾。手足冷逆附子（散）投，热渴参芩白术（散）尚。腹中㽲痛高良姜（散），呕吐不止温中（散）断。不痛不渴呕吐频，气干肠胃宜分看。饮食过多宜四君（子汤），六君子（汤）治皆无恙。饮食过时更兼劳，补中益气（汤）自和畅。停滞宜投（人参）养胃汤，脾弱六君（子汤）宜採访。胃气虚寒加炮姜，木香磨入气条畅。倘逢寒水或侮脾，散进益黄非孟浪。肝干侮脾脾益亏，升柴六君（子汤）堪欢赏。命火衰微土不生，八味丸吞火自旺。呕兼泄泻手足寒，肚腹作痛难名状。此因阳气虚寒生，附子理中（汤）阳可壮。更有呃逆因血亏，气亦因之而逆上。参附汤进或丁香（散），气顺怡然功独冠。势危宜速灸期门（穴），三壮即可操胜算。又时咳嗽岂无因，修方随证宜分判。阴血虚者用芎归，熟地术参功可偿。肺气损伤宜四君（子汤），加入桔梗非谬妄。阴火上冲六味丸，参术同加火自降。风寒所感宜补中（益气汤），加入桔（梗、紫）苏寒可扦。多痰唾黏集验方，瘀入肺经知母荡。咳兼喘急黑鼻唇，鼻衄（二味）参苏饮皆当。喉中喘急咳嗽无，孤阳绝阴堪凄苍。若系瘀凝熏肺金，夺命丹投命不丧。面容青色用何方（二陈），参苏仍饮无轻换。如逢肺气弱而虚，六君子（汤）进功无量。若兼外感加桔梗，紫苏同入无惆怅。中气虚寒补中（益气）汤，炮姜附桂皆相抗。阳气虚脱即（四味）回阳（饮），参附汤投功不让。肾不纳气八味丸，桂入（六味）回阳堪保障。惟期医药勿朦胧，自尔优游还伴奂。
〖脉〗
渴饮者多热，其脉必见浮数。不饮者多寒，其脉必见沉迟。虚冷者脉沉伏细弱。虚热者细数弦紧。呕吐伤于饮食，脉多濡涩。若因脾胃气虚，脉多微弱。胃气虚寒，脉必沉细。肾脉弦紧，脾脉弦长，证为寒水侮土，肝脉弦紧，脾脉弦长，病为肝木侮脾。命脉微弱，乃命门火衰之兆。六脉沉伏乃阳气虚衰之诊。呃逆不须切脉，凭证即可施方。咳喘前均详辨，因类可以推求。
〖方〗
●来复丹　治上盛下虚，里寒外热，泻泄如水。
硝石（一两，同硫黄为末入碟内，以微火炒，用柳条搅，研极细，名二气者，太阴元精石研灰）　舶上硫黄（透明者各一两）　五灵脂（水澄去砂晒乾）　青皮（去白）　陈皮（去白。各二两）
上用青、陈二皮为末，次入元精、硝黄二末拌匀，好醋糊和为丸，豌豆大，每服三十丸，空心米饮下。
附子（炮）　白术　当归　吴茱萸（盐汤泡）　桂心　丁香　人参　橘红　甘草（各五钱）
上为细末，每服二钱，粥饮调下，不拘时服。
●高良姜散　治产后霍乱，吐利腹痛。
良姜　当归　草豆蔻仁（各等分）
上为细末，每服二钱，粥饮调下。
●温中散　治产后霍乱，吐泻不止。
人参　白术　当归　草蔻仁　乾姜（各一两）　厚朴（炒，一两半）
上为细末，每服三钱，水煎服。
●丁香散　治产后心烦咳噫不止。
白豆蔻仁　丁香（各五钱）　伏龙肝（一两）
上为细末，煎桃仁、吴茱萸汤调下一钱，少顷再服。
●知母饮　治产后恶露上攻，流入肺经，咳嗽，宜服此。
知母　贝母　白茯苓　人参（各二钱）　桃仁　杏仁（生用，各去皮尖。各一钱）
上水煎，食后服。
甘草　桔梗　款冬花（各一两）　生麦冬（三两）　生地（三两）　葱白（一握，豆豉二两，古方无葱白、豆豉。）
上㕮咀，水煎，食后分二服。
●益黄散
陈皮（一两）　青皮　诃子肉　甘草（各五钱）　丁香（二钱）
上为细末，每服二三钱，水煎服。
●四味回阳饮　治元阳虚脱，危在顷刻。
人参（一二钱）　制附子（二三钱）　炙草（一二钱）　炮姜（二三钱）
上水煎，温服，徐徐饮之。
升柴六君子汤即六君子汤加升、柴。
理中丸即理中汤。
●白术散　治产后霍乱，吐痢腹痛烦渴。
白术　陈皮　麦冬（去心）　乾姜　人参（各一两）　炙草（五钱）
上每服四钱，生姜五片，水煎温服。
●开胃散　治产后胃气不和，呕不纳食。
诃子肉（两半）　人参（一两）　甘草（五钱）
●石莲散　治产后咳逆呕吐，心怔目晕。
石莲子（去壳，两半）　白茯苓（一两）　丁香（五钱）
上为细末，米饮调服三钱。
●羌活散　治呕逆。
羌活　附片　怀香（炒。各五钱）　木香　白姜（炮。各二钱）
上每服二钱，加盐一捻，水煎热服。
●血竭散　治产后败血冲心，胸满上喘命危。
真血竭（如无此，紫矿代）　没药（各等分）
上细研，频筛再研，取尽为度，每服二钱，用童便合好酒一盏煎，沸汤调下。
●大补汤　治产后面青浮肿，唇白气急，有汗，大虚之证，急宜服此。
当归　川芎　白术　白芍　白茯苓　人参　黄耆　五味　熟地　乾姜　炙草
上水煎服二贴，不效，加川乌、木香另磨。有泻，加诃子、肉豆蔻、半夏。大凡呃逆，当审寒热虚实，因寒者宜丁香、姜、桔。热者宜乾柿、竹茹。实者宜香附、橘皮。虚者人参，甚则附子佐之。误施则有噬脐之悔，慎之。
一方　治产后它疾，但多呕逆不食，白术一两二钱半，生姜两半，酒水各半盏煎，分三服。
一方　治热呕吐，服前药不效者，用枇杷叶去毛蜜炙，茅根各五钱，浓煎，入茅根汁半盏，对服。
一方　治呕，用桂心五钱，姜汁三合，同煎，取二合，以大火炙摩背热时涂药尽妙。
一方　治呕逆，用乾柿一枚，切碎，以水一盏，煎至六分，热呷。
一经效疗咳嗽多痰唾黏气急，前胡、五味、紫菀、桑皮、茯苓各二两，淡竹叶二十片，水煎，食后分二服。
●理中汤　见中风胎前，　五苓散　见嘈杂，　参苓白术散　见热入血室，　六君子汤、补中益气汤、附子理中汤、八味丸　见血风劳，　四君子汤　见月水不断，　参附汤　见角弓，　夺命丹　见产要，　六味丸　均见寒热，　二味参苏饮　见鼻衄，　六味回阳饮　见大便不通，　人参养胃汤　见妊娠心痛，　参苏饮　见胎前心痛。
〖附：案〗
一妇因微受风邪咳嗽，以补中益气汤加麦冬、桔梗愈。
一妇咳嗽有外感，先以熟料五积散，次服金水六君煎愈。
一妇咳嗽，久治不效，以贞元饮加丹皮、麦冬、桃仁、杏仁、炮姜，数剂痊愈。
一妇产后喘，以四物回阳饮二剂愈。
一妇产后病呃逆，以丁香、砂仁、炮姜，用滚水泡服愈。

乳少论  ***************************
（乳自出　乳疽　妒乳　乳痈　乳岩　乳头小疮）
妇人气血溢下为经，蒸上为乳，皆资于冲脉脾胃之所化生也。产妇乳脉不行，分二种，有气血盛而壅闭不行者，有血少气弱，涩而不行者。治法，虚者补之，盛者疏之。补用炼成锺乳，参、归、猪蹄、鲫鱼之属，疏用通草、漏芦、土瓜根之类。若少年初产无乳，此必有风热之滞，须清利之药。即上云气血盛而壅闭之证也。累经产而无乳者，须服滋养之药以动之。即上云气弱不行之证也。是故气血弱而乳少，以十全大补合猪蹄汤，或兼身体壮热头昏，乳房胀满，大便涩滞，可投玉露散。因怒动肝胆之火，乳肿汁少，加味逍遥散合涌泉散。体肥痰壅，乳阻不来，经脉凝滞，乳肿胀，六君子合漏芦汤。传云乳汁勿令置于地下，虫蚁食之，令乳无汁，即乳盈溢泼东壁上佳。（自由）有产后乳汁自出者，此体虚所致也。若乳多而热满急痛，以温帛熨之。《产宝》有是论，却无方治。若遇此证，但以漏芦散亦可。终不如大补血之为的也。如气血俱虚，十全大补汤。肝经血热，加味逍遥散。肝经怒火，四物加参、术、柴、栀。肝脾郁怒，加味归脾汤。有未产之前，乳汁自出者，谓之乳泣，生子多不育。经书虽未论治，总属亏损，莫能统摄，当以补药止之，治方参上略同。（乳疽）有乳疽者，因儿吃奶时，儿忽自睡，呼气不通，乳不能泄，蓄积在内，遂成肿硬，壅闭乳道，伤结疼痛。亦有不痒不痛，肿硬如石，肿久成痈，此宜速服皂角散、栝蒌散，外以手揉散及以天南星末敷之。（妒乳）有名妒乳者，因新产后，儿未能饮，致乳不泄，而乳胀甚。捏其汁不尽，使乳蓄与血气相搏，即壮热大渴。初觉，便以手捏去其汁，更以傍人助吮引之，或服瓜粉散、连翘汤或将麦芽二三两炒热，水煎服立消。倘不速治，轻则为妒乳，重则为乳痈。虽有专门，不可不知。（乳疮）有乳头生小热疮者，搔之则黄汁出，治宜以赤龙皮汤或天麻汤洗之。敷以芩漏散或黄连胡粉膏涂之。（乳痈）有乳痈者，因胆胃二经，热毒血壅，赤肿疼痛而成也。其证发热恶寒，头痛，口渴，治宜人参败毒散或神效栝蒌散或加味逍遥散，服之均可使其自消，或成脓，脓尽自愈。若脓清脉大者，多致不起。（乳岩）又有名乳岩者，多因肝脾郁怒，乳房内结小核，肉色如常，内热而肌体渐瘦，月经不调，多服加味逍遥散，佐服神效栝蒌散，或服加味归脾汤，久调可消。连翘金贝散亦可用之。若溃出清水，肉溃如岩，苟能大补气血，参、耆、当归、熟地等药，重投数月，或者十可一生，不然，徒破毒攻伐之药，则益促其亡，令人抚膺而长叹也，医者慎之。
〖证治歌〗
妇人气血上为乳，生从冲脉脾胃府。乳少气血分盛衰，盛者宜疏虚宜补。补宜（炼成）锺乳及参归，鲫与猪蹄堪类举。流用通草及漏芦，根取土瓜宜连茹。初产血盛乳或无，风热滞宜清利主。累产无乳气血虚，药宜滋养儿堪哺。气血虚弱猪蹄汤，十全大补（汤）亦宜与。身体壮热并头昏，乳房胀满玉露（散）溥。乳肿原因怒动肝，加味逍遥（散）涌泉（散）煮。肥人痰滞乳不来，六君（子汤合）漏芦（汤）功最普。更有体虚乳自流，勿与肥人同日语。乳多热满急痛疼，温帛熨之桴应鼓。漏芦散好亦堪投，大补气血更为愈。肝经血热用（加味）逍遥（散），肝脾郁怒归脾（汤）辅。怒损肝经四物汤，参术柴栀皆同轨。未产乳流总属虚，惟投补剂自和煦。哺儿儿睡气不通，痛兼肿硬难宁处。或硬如石痒痛无，久则成痈儿推抚。均用手揉涂南星（末），服宜皂角（散）栝蒌（散）予。更有新产妒乳名，儿未能饮致胀苦。轻则为妒（乳）或为吹（乳），重为乳痈病靡盛。即宜捏出服连翘，瓜粉（散）麦芽（炒）功可许。乳头生疮汁出黄，洗用天麻（汤）赤龙（皮汤）水，敷用黄连胡粉膏，或以芩漏（散）宜捣杵。痈由胆胃热毒成，口乾寒热头痛妇。人参败毒（散）或（加味）逍遥（散），神效栝蒌（散）解纲苦。肝脾郁怒成乳岩，小核内生肉不腐。内热肌肤渐瘦羸，月水不调谁怜汝。仍宜栝蒌（散）与逍遥（散），（连翘）金贝（散）归脾（汤）均受补。痈溃如岩水出清，大补气血为先矩。重投熟地及参归，犹或生肌看栩栩。破毒攻伐速其亡，所愿医人宜则古。
〖脉〗
六脉沉细无力，为血少气弱，为虚。六脉洪实长滑，为气血盛壅，属实。浮洪而数，风热之闭。沉细而滑，痰壅之征。怒动肝火者，肝脉弦细而长。经脉凝滞者，经脉迟涩而濡。此乳少之切法，其他乳自出病、乳疽及妒乳、疮痈等病，详验其症类，参之脉，可无惧焉。
〖方〗
●漏芦散　治产妇气脉壅塞，乳汁不行，或作痈痛，此药服之内消乳行。
漏芦（三两半）　蛇蜕（十条，炙）　栝蒌（十枚，急烧焦存性）
上为末，温酒调下二钱，即以猪蹄羹投之。经验方有牡蛎烧存性。一方用牡蛎煅研酒调下。
●涌泉散　治产无乳汁，亦治乳结痈肿。
穿山甲（洗净，二两，灰炒燥）
上为细末，酒调服方寸匙。
●猪蹄汤
猪蹄（一双）　通草（四两）
上水煎作羹食之。
●玉露散　治乳肿不行，壮热痒痛，头目昏痛，大便涩满等证。
川芎　桔梗　白芷（各二钱）　芍药　当归（各一钱半）　人参　白茯苓　甘草（各三钱）
上水煎，食后服，如头热大便秘，加大黄三钱。
●罗氏涌泉散　治妇人乳汁因气绝少。
瞿麦穗　麦冬（去心）　龙骨　穿山甲（炮黄）　王不留行（各等分）
上为细末，每服一钱，热酒调下。后吃猪蹄羹少许，又用木梳于左右乳上，各梳二三十梳。日三服，依前法。
●连翘金贝散　治阴分痈毒，或在脏腑肺膈胸乳之间，此方最佳。甚者连用即效。
金银花　贝母（土者更佳）　蒲公英　夏枯草（各三钱）　红藤（七八钱）　连翘（或五七钱至一两）
上用好酒煎服。或有火盛烦渴乳肿者，如天花粉。若阴毒内热，或在头项之间，水煎亦可。
●连翘汤　治产后妒乳并痈。
升麻　连翘　芒硝　元参　芍药　白蔹　防风　射干　大黄　杏仁　甘草（各一钱）
上水煎，食后服。
●天南星散
天南星
上为末，温酒调，以鹅翎蘸涂患处。
●黄连胡粉膏
黄连（二两）　胡粉（一两半）　水银（一两，同研令消散）
上先捣黄连为细末，三物相合，皮裹熟捏之，自和合也，纵不能成一家，自得水银细散，入粉中，以传乳疮，诸湿痒黄烂肥疮。
●芩漏散
黄芩　漏芦（各等分）
上为细末，水调敷乳上。
●栝蒌散
乳香（一钱）　栝蒌实（一个）
上为细末，酒煎服。
●神效栝蒌散　治乳肿痛。
栝蒌（一枚）　当归（三钱）　甘草（钱半）　没药（钱半，另研）　乳香（一钱，另研）
上分二服，酒煎服。更以渣敷患处。
●赤龙皮汤
槲皮三升切以水一斗，煮取五升洗乳，夏用凉，秋冬用温，分数次洗之。
●瓜粉散　治产后乳初结胀不消，令败乳自退。
栝蒌（一个，半生半炒）　大粉草（一寸，半生半煨）　生姜（一块，半生半煨）
上锉碎酒煮服。其痛一会不可忍，即搜去败乳，临卧再一服。顺所患处乳侧，卧于床上，令其药行故也。
●天麻汤
天麻草五升，切以水斗半，煎取一斗，随寒温分洗乳。此草叶如麻叶，冬生夏著花，赤如鼠尾，花亦可以洗浸，淫黄烂热，疮痒疽湿，阴蚀疮，小儿头疮，洗毕传之。又有妇人乳头裂痛，取秋后冷落茄子花裂开者，阴乾烧存性，水调敷之。
●皂角散
皂角（烧灰）　蛤粉（各等分）
上研匀，热酒调服。
一方　乳汁不行，用葵花子炒香，缩砂仁各等分，为细末，每服二钱，热酒调下。
一方　用赤小豆煮粥食之，有验。
一方　乳硬作痛用嫩桑叶生研，以米饮调摊纸上，贴肿处。
一方　吹奶结实作痛，用陈皮一两，甘草一钱，水二碗，煎至一碗，分两服或服荆芥羌活独活煎渗熏洗即散。
一方　吹乳作痈，用葵茎及子，捣为末，酒调服方寸匙。
一方　乾鸡屎为末，酒调服方寸匙，须臾三服。
一方　乳肿，将结成痈，以马溺涂之立愈。
一方　吹妒乳，但未结成痈，即成痈犹未成脓，用蔓荆子捣烂酒调服，仍以渣敷患处。
一方　乳头小浅疮烂痒，或芙蓉花，或干叶为末，敷之。
●十全大补汤　见调经，　人参败毒散　见吐血，　加味逍遥散、六君子汤、加味归脾汤、四物汤　均见寒热。
〖附：案〗
一妇初生乳痛，忍而不言，后将成始觉，外以败毒药煎汤熏洗，内服逍遥散加贝母、栝蒌、乳香二剂。已溃，又进十全大补汤加银花、蒲公英，脓尽即愈。二胎又痛，以神效栝蒌散服之，将渣外敷愈。
一妇产后乳头烂，初以麦芽末敷之，不愈，后以胭脂、蛤粉、丁香研末搽之愈。

腹痛论（附：心痛　胁痛　腰痛）  ***************************
产后小腹作痛，俗名儿枕块，多由脏腑风冷，使血凝滞在小腹间，不能流通，则冷结聚疼痛，亦由子宫蓄子既久，忽然离去，血气乘虚而入，故摸之有块，愈觉疼痛也。法治通用失笑散。若恶露既去而仍痛，用四君子加肉桂、黑姜调补之。不应，则进八珍汤。若痛而恶心，或欲作呕，用六君子汤。若痛而泄泻，六君子汤送四神丸。泻而后重，补中益气汤送四神丸。胸膈饱胀，恶食吞酸，痛不可按，此是饮食不节所致，当用二陈汤加山楂、白术以消补之。若饮食既消而仍痛，或按之不痛，更加头痛，烦热作渴，恶寒欲呕等证，此中气受伤，宜补脾胃为主，可用四君子或理中汤。发热头痛，按之腹不痛，此血气虚也，四物汤加炮姜、参、术以补之，或大营煎亦可。如阳气虚寒，理阴煎、羊肉汤。凡体虚者用雌鸡汤。若外无别证，仅小腹一块坚痛，惟有五物煎、殿包煎，或黑白散。有小腹作痛，服行气破血之药不效，其脉洪数者，此瘀血内溃为脓，宜以瓜子仁汤，更以太乙膏，下脓而愈。若腹胀大，转侧作水声，或脓从脐中出，或从大便出，宜用蜡矾丸、太乙膏及托里之药。（心痛）又有因血亏损，随火上冲心络，名曰心痛，乃心胞络痛也。瘀血上冲，失笑散。瘀既散而仍痛，用八珍汤补之。有夹热而痛者，手拈散。因寒而痛者，大岩蜜汤。总之心腹作痛，以手按之不痛者，皆属血虚，需用补养之剂。（胁痛）产后有两胁胀满而痛者，此由膀胱宿有停水，且因恶露不尽，水壅痞而与气相搏，积在膀胱，故令胁肋胀满。气与水激，故令痛也，其病多原于肝。如肝经血瘀，元胡索散。肝经气滞，四君子加青皮、柴胡。肝经血虚，四物汤加参、术、柴胡。气血均虚八珍汤加柴胡。若肾水不足，不能生肝，则用六味丸。肺经热甚，抑制肝木，则宜泻白散。仍参前治各痛之法。（腰痛）产后有腰痛者，女人肾位繫于胞，产则劳伤肾气，故令腰痛。瘀血则用救急汤，气虚则用如神汤。若因气虚而邪乘之，宜当归黄耆汤，或十全大补汤主之，佐以寄生汤，如不应，用十全大补汤加附子，又何疾之不疗而贻后累也哉。
〖证治歌〗
产后作痛在小腹，世称儿枕名存俗。多因俗冷血凝停，亦由小儿忽产育，血气乘虚入子宫。摸之有块痛疼续，不开结滞何能松，失笑散投瘀可逐。恶露既行痛不除，四君姜桂功堪录。不平可用八珍汤，痛若恶心君子六。泄泻而疼亦六君，送下四神（丸）工且速。泻兼气陷宜补中（益气汤），四神仍下不为渎。恶食吞酸饮食伤，二陈白术山楂肉。既消饮食痛如前，脾胃久伤须补复。或用四君或理中，依法治之命不促。头疼发热喜摹揉，证属血虚四物淑。参术炮姜均可加，大营煎好亦宜服。阳虚气弱理阴煎，羊肉汤投气自足。体弱雌鸡汤可投，古人治法宜精熟。小腹坚痛别无恙，殿包（煎）黑白（散）或五物（煎）。气血破行脉数洪，瘀血内溃变脓出。膏名太乙瓜子仁（汤），脓下必痊自履福。脓随便出或脐中，蜡矾丸进非庸碌。亦有太乙是良膏，托里药治方结局。阴火上冲心痛疼，散投失笑除瘀衄。瘀散八珍汤补之，夹热手拈（散）热不蓄。寒痛可用岩蜜汤，血虚补养功可卜。痛侵两胁不离肝，瘀蓄元胡（索散）免频蹙。气滞四君加柴胡，再入青皮味馥郁。血虚四物入人参，白术柴胡亦同属。气血均虚用八珍，仍入柴胡莫仓卒。肾水不足六味丸，泻白（散）清金免可木。腰痛气虚用如神（散），因瘀救急俾载谷。邪乘气弱宜（当归）黄耆（汤），（十全）大补寄生命可续。十全大补附子加，诲尔医师宜勉励。
〖脉〗
凡痛难诊脉息，惟在望问精详，故此诸痛。论证详悉，舍脉从证，医者审之。
〖方〗
●瓜子仁汤　治产后恶露未尽，经行瘀血停滞，小腹作痛。
薏苡仁（四两）　丹皮　桃仁（去皮尖）　栝蒌仁
上每服五七钱，水煎服。
●当归黄耆汤　治产后失血过多，腰痛，身热，自汗。
当归（一两）　黄耆（炙）　白芍（各二两）
上每服六钱，加生姜五片，水煎，不拘时温服。
●羊肉汤　治产妇脾虚，寒邪所乘，以致腹痛，或头眩胁脐急痛。
当归（三两）　生姜（五两）　羊肉（一斤）　川芎（两半）
上三味，水煮日三服。若寒多者，加生姜一斤。痛多而呕者，加橘皮、白术。
●殿包煎　治产后儿枕疼痛等证。
当归（五七钱或一两）　川芎　炙草（各一钱）　茯苓（一钱）　肉桂（五七钱或七分）
上水煎热服。脉细或呕加炮姜。血热有火，去桂加白芍。脉弱阴虚加熟地。气滞加香附乌药。腰痛加杜仲。
●大岩蜜汤　治产后气虚，心下作痛，不食呕吐，四肢厥逆。
当归　独活　吴茱萸　芍药　乾姜　甘草　桂心　小草（各一两，即远志苗）　细辛（五钱）　生地（一两）
上为散，每服五钱，水煎热服。
●手拈散　治产后心气疼痛。
元胡　小茴　白芍　乾漆（炒）　枳壳（各二钱）　黄连　石菖蒲　香附　苏叶（各钱半）　没药　乳香（各一钱）
上加姜三片，水煎空心服。
●元胡索散　治产后脐下痛。
桂心　元胡索（各五钱）　当归（一两）
上为细末，热酒调下二钱。
●救急汤　治产后余血不尽，流入腰脚疼痛。
生姜（一斤）　淡竹叶（一斤）
上煮温，分二服。
●理阴煎
熟地　当归　炙草　炮姜
上水煎服，或加肉桂一二钱，加附子即名附子理阴煎。
●神仙太乙膏
元参　白芷　当归　赤芍　肉桂　大黄　生地（各一两）
上锉碎，用麻油二斤，春浸五日，夏三日，秋七日，冬十日，火熬黑色，滤去渣，入黄丹一斤，取柳枝久搅，候滴水成珠，不黏手为度，倾入磁器中以砖盖口，埋阴树下，以土覆三日，出火毒，取出作丸，如鸡子大，每服一丸，白汤下。
●蜡矾丸　治一切疮痈恶毒，护不攻心。
黄蜡（二两）　白矾（一两）
上先将黄蜡溶化，候冷入矾，和匀为丸，每服酒下十丸，渐至百丸。
●黄雌鸡汤　治产后虚弱腹痛。
当归　白术　熟地　黄耆（炙）　桂心（各五钱）
上用小黄雌鸡一只，去头足翅，细切，用水七碗，煮至三碗，每用汁一碗煎药四钱，日三服。
●黑神散　治产后发热，腹痛有块，自汗恶寒。
白术　芍药（三钱）　滑石（五钱）　黄芩　丹皮（各二钱半）　人参　川芎　当归尾　陈皮　荆芥　乾姜（各一钱）　甘草（八分）
上水煎服。
●当归血竭丸　治产后成块，心胸痞闷，及脐下坚痛。
芍药　当归　血竭　蓬术（泡。各二两）　灵脂（四两）
上为细末，腊糊丸如梧子大，每服五十丸，食前温酒下。
●五香连翘汤　治产后恶露方行忽断，腰痛，两股痛，如刺锥者，血滞经络，不即通之，大痛处恐作痈疽。
木香　沉香　丁香　乳香　麝香　升麻　独活　桑寄生　连翘　木通（各二两）
上每服五钱，水煎去滓，入竹沥少许，温服。
●经心录蜀椒汤　治产后心痛者，大寒所为。
川椒（二合）　芍药（三两）　半夏　当归　桂心　人参　甘草　茯苓（各二两）
上先以水煎川椒数沸，下诸药煎去渣，加姜汁及蜜少许，一二沸，分五服。
一方　治产后血不尽，心腹痛，以荷叶熬令香，下方寸匙，火龙散亦可见妊娠心痛。
一方　疗先患冷气，因产后发腹痛，用川芎、桂心、当归、吴茱萸、茯苓、芍药、甘草各一钱，桃仁钱半，水煎服。
一方　治产后下血不尽，腹坚痛不可忍，用当归、芍药、桂心各三两，桃仁一百二十粒，水煎分二服。未愈，可加大黄。
一方　治产后恶露不尽，小腹痛，用五灵脂末、香附末醋糊丸，甚者加桃仁不去尖。一方有蛤粉。
一腹痛取乱发一团如鸡子大，灰水洗净，烧存性，研细酒调服。
一腹痛取荷叶烧灰存性，热汤泡服，煮汁饮之，亦良。
一方　疗产后血气，胁肋胀痛，用当归一钱二分，芍药、桔梗、槟榔、枳壳各八分，桂心、青木香、柴胡各六分水煎温服。
一方　疗产后，恶露不下，血气壅痞，胁胀痛，不下食，用苏木、柴、葛各二钱四分，芍药、当归各一钱六分，桂心蒲黄各一钱，生地汁二合，另将蒲黄研末，水煎诸药好，方下蒲黄末，分两服。
一方　疗血气烦闷，胁肋胀满及痛，用芍药三钱二分，蒲黄、延胡索各钱六分，当归二钱四分，荷叶带梗三枚，先将蒲黄为末，水煎待药好，入蒲黄末，空心分四服。
一方　疗产后风冷腰痛，不可转侧，四肢沉重难行，用独活、川芎、芍药炒黄，桂心、续断、生姜、桑寄生各钱二分，当归、防风各钱八分，水煎空心服。
一方　治产后，肠中痒不可忍，以针线袋安卧褥之，勿令人知之。
一方　治肠痒，取箭杆及箭镞，安所卧床下，勿令妇知。
●六君子汤、补中益气汤、八珍汤、四物汤　均见寒热，　十全大补汤、二陈汤　均见调经，　失笑散　见血崩，　四神丸　见伤食，　理中汤、大营煎　均见胎前中风，　五物煎　见经闭，　六味丸　见血风劳，　泻白散　见瘛瘲，　独活寄生汤、如神散　见臂痛，　四君子汤　见月水不断。
〖附：案〗
一妇腹痛而脐中痛甚，进真武汤一剂愈。
一妇生产已落半日，忽腹中痛，一大块坚硬如胎，均云又有一胎，余细问，初儿下，腹已平消否，答云，已平。馀责之曰，胎未有如此之速，此系儿枕，不必忧也，以五物煎，合失笑散加炮姜一剂，痛止腹消。
一妇小腹痛，以黄耆建中汤加熟地、炮姜而愈。
一妇产后心痛，以通灵散一剂愈。
一妇腹痛，进黑神散愈。
●黑白散
寒水石（煅七次，醋淬七次）　乌金石（煅醋淬）
共研末，每钱半米饮下。

头痛论（附：遍身痛　脚气）  ***************************
头为诸阳之会，凡产后五脏皆虚，阴阳失守，因风寒而痛者有之矣。且有胃气亏弱，饮食不充，穀气尚乏，则令虚热，阳气不守（上凑于头，阳实阴虚）致令头痛，然治之究分气血之偏。气虚则用补中益气汤加蔓荆子。血虚用四物汤加参、术。气血均虚，则用八珍汤。风寒所伤，补中益气汤加川芎。败血作痛，则用黑龙丹。此产后头痛之治，不可谓不详矣。（遍身）虽然凡产之后，百节开张，血脉流散，遇气弱则经络肉分之间，血多凝滞，累日不散，遂致骨节不利，筋脉急引，腰背不能转侧，手足不能摇动，恶寒发热，遍身疼痛之病作焉。使医者不察，谬以伤寒治之，则立见汗出，而筋脉动惕，手足厥冷，奇证纷纷起矣。古人以趁痛散为通治，而亦未可为定评也。顾予思之，病证虽一，而各有因，故因外感者，用熟料五积散。而大法则以手按分之，痛甚者，是血滞于经络，宜补而散之，以四物汤加炮姜、泽兰叶及桃仁、红花之类。按之而痛稍缓者，是经络血虚，亦宜四物汤，然必加人参、白术，补而养之，方有济也。（脚气）又有产后脚痛，亦名脚气者何，产后血虚生热，复因春夏取凉过多，地之蒸湿，因足履之，所以著为脚气。其状热闷、瘛瘲、惊悸、心烦、呕吐、气上，皆其候也。法当补气血为主，佐以小续命、独活寄生汤。如不应，可用大防风汤或十全大补汤加木瓜。见有各经之证，三阳三阴证略加本经之药而引导之，余可参脚气专门。此证原非经见之病，故不繁引而重述之。
〖证治歌〗
产后胡为痛在头，治分气血不相伴。气虚补中益气好，加入蔓荆可解愁。血弱不离汤四物，（白）术参同入功殊尤。气衰血弱八珍美，外感（川）芎入补中（益气）求。败血为殃宜解散，黑龙丹进是嘉猷。产后百节少流利，疼痛遍身不自由。误认伤寒贻后累，若投趁痛（散）亦通谋。有难遽以为评定，必审所因第一筹。因受风寒熟（料）五积，欲知虚实手按揉。按而痛甚血停滞，四物汤中加药休。泽（兰）叶炮姜犹未尽，桃（仁）红（花）少许不宜抽。按而痛缓血虚证，四物汤加参术优。产后脚疼是脚气，热闷瘛瘲悸烦呕。法宜气血补为主，小续命汤自解孚。独活寄生汤亦可，不松可用大防（风汤）疗。十全大补亦如病，加入木瓜可脱因。证见各经（三阳三阴之证）加药引，专门参酌逐清搜。
〖脉〗
气虚者肺脉沉细无力。血虚者肝脉微弱无力。气血俱虚，六脉沉细无力。风寒所伤，脉或浮弦沉迟。身痛因乎外感者，脉虽虚而必见为浮弦长实。血滞者脉空洪数。脚气虽伏外感，总之不离乎虚，问证即详，勿切可治。
〖方〗
●黑龙丹　治产后一切血疾，产难胞衣不下，恶疾垂死，但灌药得下，无不全活。
当归　川芎　五灵脂　良姜　熟地
上细锉以砂盒盛赤石脂，纸筋盐泥封固周匝，用炭十斤，煅令通赤去火，候冷，开看成黑色，取出，细末，入下药。
百草霜（五两）　硫黄　乳香（五钱半）　花蕊石　琥珀（各五钱）
上五味细研，与前五味，再研和匀，以米醋煮面糊丸如弹子大，每服一丸。
●趁痛散　治产后气弱血滞，身痛头痛。
牛膝　当归　桂心　白术　黄耆　独活　生姜（各五钱）　甘草　葱白（各二钱半）
上每服五钱，水煎服。
●大防风汤　治脚痛，及鹤膝风。
防风　当归（酒洗）　熟地（各三钱）　白芍（酒炒）　附子（炮）　杜仲（各二钱）　白术　黄耆（蜜炒，各三钱）　川芎　肉桂　牛膝（各钱半）　甘草（一钱）　羌活（钱半）
上用水煎温服。
●熟料五积散　治外感不可大发。
白芷　陈皮　厚朴　枳壳　桔梗　半夏　肉桂（各一钱）　当归　茯苓（各二钱）　川芎　苍术　乾姜（各钱半）　甘草（钱）　芍药
上除肉桂、白芷、枳壳、陈皮，余药慢火炒摊冷，入肉桂、白芷等药同煎。
●芎附汤　治产后败血头痛。
大附子（一枚，以醋一碗，用火四面炙透，令醋尽，去皮脐加川芎一两）
上为末，每服一二钱，茶清调下。
●川芎散　治头痛见上妇人头痛便方。
一方　治产后遍身青肿痛，用牛膝、麦芽等分为末，以新瓦罐填牛膝一层，麦芽一层填满，用盐泥固济，火煅枯，研为末。但是产后诸疾，热酒调下二钱。
●补中益气汤、四物汤、八珍汤　均见寒热，　小续命汤　见中风胎前，　独活寄生汤　见臂痛，　十全大补汤　见调经。
〖附：案〗
一妇小产后头痛，两月未愈，以贞元饮加炮姜、川芎，四剂愈。
一妇头痛，进补中益气汤加京子二剂愈。
一妇脚转筋兼神昏，以十全大补汤加乳香、没药、木瓜。二剂愈。

中风论  ***************************
（附：口噤　角弓反张　痉　瘛瘲　虚极生风）
风之为性也急，每乘虚而客入，况产后脏腑空疏，血气未平者哉。是故风邪冷气，感于皮肤经络，挟寒则挛急歪僻，温则纵缓疲弱，若入诸脏，恍惚惊悸。噫，风冷乘虚，而竟随所伤脏腑经络而生病焉。是诚不可不审慎也。我尝考之，果系外邪所属，则形气不足，病气有馀，当补元气为主，少佐以治病之药，如保命血气汤、鹿肉汤，随人择用。若强劳伤，月内入房，则病气形气俱不足，当纯补元气为本，宜用十全大补汤或大补元煎加附子，多有死而复生者。误投风药，岂不促其危也乎。且风之为物，无微不襄，入于颌颊，则手三阳之筋结于颌，得风冷则急，证必至于口噤也，治亦以补元气，用八珍汤加生地、生姜汁或用十全大补汤加芥穗。至于葛根汤必有人参，或体强有邪者，方可用之，不可孟浪以贻祸也。夫人阴阳周环于身，邪人诸阳之经，则腰背反折，急如足弓之状，治宜先固气血，总不外乎十全大补之类。昔丹溪有云，宜大剂生耆、归、桂，以培养之。不应，急加附子，再不应，用人参一两，附子二钱，名参附汤。且产后腠理不密，故多汗，而遇邪搏之，则变痉，其证口噤不开，背强头摇，如发痫状。虽有刚柔之别，皆不越乎上药之范。而必以大补气血为务者何。盖产后阴血去多，筋无所养，肝火炽盛，故有筋脉拘急，或张纵一缩一伸，而名瘛瘲者，治以生阴血则阳火自退，用八珍汤加丹皮、钩藤。不效，则用四君子加芎、归、钩藤，以补脾土。夫脾土者，至阴也，血无不生于至阴。不观小儿吐泻后，脾胃亏损，多患此证，却无风痰可逐，若属阳气脱陷，补中益气汤加姜、桂。阳气虚败者，十全大补加桂、附，盖以固本为善耳。若病者无力抽搐，戴眼反折，汗出如珠者，不治。必以大剂补其虚，然虚极亦生风者何，产去血多，气无所主，唇青肉冷，汗出目弦，神昏命在须臾，急服济危上丹或四味六味回阳饮及右归丸、大补元煎加附子。此证必用此峻药者何，经云：脾之荣在唇，心之液为汗。心脾二脏虚极，不急用参附，何以救之，苟不揣其本，而治其末，则亡可翘足而待，噫，甚矣备。
〖证治歌〗
产妇何由病中风，空虚脏腑外邪侵。培补元气宜为主，少佐逐邪药味攻。保命血气（汤）为良汤（鹿肉），听人择用自回春。强劳伤体早房损，纯用补扶元气宗。大补元煎加附子，十全大补（汤）亦同功。颌筋脉络三阳结，风冷则急口噤临。治亦当扶元气主，生地姜汁入八珍（汤）。十全大补汤亦好，芥穗加之可保生。至若葛根（汤）须谨慎，体强有邪方可庸。邪入阳经证何似，腰背反折如角弓。治亦先宜固气血，八珍（汤）十全（大补）妙无穷。参耆归桂丹溪法，不效急宜附子增。仍复不痊无别药，汤名参附是关津。腠理不密故多汗，邪搏变生瘛瘲名。背强头摇如痫证，筋无血养间缩伸。八珍丹皮钩藤入，阳火既退自生阴。不效则用四君子，加入钩藤当归（川）芎。虚败十全（大补）加桂附，气脱姜桂入补中（益气汤）。虚极生风何证现，唇青肉冷更神昏。济危上丹或四味，六味回阳右归欣。或入附子大补元（煎），此等峻药用必灵。心脾二脏皆虚极，急用参附不惧凶。舍本治末亡何待，金针度与学医人。
〖脉〗
中风诸证，虽由风邪乘袭，总缘气血俱虚，其脉或浮洪或沉迟，或濡弱有力者，可治。空散者难医。
〖方〗
●保命血气汤　治产后诸风，痿挛无力。
秦艽　羌活　防风　白芷　川芎　芍药　当归　白术　茯苓　熟地（各等分）
上为末，一半蜜丸，一半为散，酒调送下五七十丸，尤妙。
●鹿肉汤　治产后中风，头痛壮热，言语謇涩。
鹿肉（三斤）　阿胶（炒珠）　黄芩　茯神（去赤末）　黄耆（蜜炙）　炙草　白芍药　人参　独活（各三两）　桂心　乾地　川芎（各二两）　半夏（汤洗，一两）　当归（一两）
上㕮咀，每服五钱，先将鹿肉五钱，姜五片同前煎好去鹿肉入阿胶烊化，温服，不拘时，日进三服。
●济危上丹
乳香　五灵脂　硫黄　元精石（同研，极细）　阿胶（炒珠）　卷柏（生用）　桑寄生　陈皮（去白。各等分）
上将上四味入银石器内，微火炒，勿令太焦，研极细，复入余药等末拌匀，生地汁和丸如梧子大，每服二十丸，温酒或当归酒送下，食前服。
●葛根汤　治产后中风，口噤仆地，头目眩晕，痰盛气急，及治产后诸疾。
葛根　生姜（各六两）　独活（四两）　当归（三两）　炙草　桂心　白茯苓（去皮）　石膏　人参　白术　防风　川芎（各二两）
上㕮咀，每服五钱，水煎温服。
●华佗愈风散　治产后中风，口噤瘛瘲如角弓，或血晕不省人事，四肢强直，心眼倒筑，吐泻欲死，用荆芥穗一味，微焙为末，每服三钱，豆淋酒或童便调服。口噤则挑齿灌之，齿噤则灌入鼻中，其效如神。豆淋酒以黑豆五升熬尽烟，用酒浸磁瓶贮之，治污血。
●当归散　治产后中风牙紧，不省人事，吐涎瘛瘲。
当归　芥穗（各等分）
上为细末，每服二钱，水一盏，酒半盏，对服。牙紧，干开灌之，但下即生，屡用救人，神效。
●羚羊角散　治产后中风，身体反张。
羚羊角（屑）　当归（各七钱半）　独活　防风　麻黄（去节各一两）　人参　赤芍　细辛　桂心（各五钱）
上每服八钱，生姜五片，水煎温服。
●一物独活汤　治角弓反张。
川独活（三两）
上细切水煮分服。用酒水煮亦可。
●防风当归散　治如前。
防风　当归　川芎　熟地（各一两）
上每服一两，水煎温服。
●川芎散　治产后中风瘛瘲，四肢挛急，疼痛背项强急。
川芎　羌活　当归　枣仁（炒）　羚羊角（屑。各七钱半）　防风　牛子（各一两）　桂心　赤芍（各五钱）
上每服八钱，水煎温服。
一方　治口噤，用大豆一升，炒令热，投热酒浸贮罐中，密封，饮之。
一方　用伏龙一两半，炮姜五钱，为极末，每服二钱，温酒调下，不拘时，日三服。
一方　治角弓，用白藓皮水煎，或酒煎，因人而施，和竹沥二升，分为五服，服大效。
一方　用乌鸡屎三升，大豆二升，先炒豆俟声绝，次炒鸡屎令黄，以酒一升淋其鸡屎取汁，以汁淋豆，每服一升，重者四五服极妙。
●十全大补汤　见调经，　大补元煎　见惊悸，　右归丸　见月水不通，　八珍汤、补中益气汤　均见寒热，　四君子汤　见月水不断，　四味回阳饮　见霍乱，　六味回阳饮　见大便不通。
〖附：案〗
一妇产后发热舌强，手足拘急，以十全大补汤加防风、荆芥四剂，痊愈。
一妇颈项强，四肢拘挛，以右归饮加防风、秦艽，数剂愈。

不语论（附：妄言　独言）  ***************************
夫人大肠之脉散舌下。又云：脾之脉是动则病舌本强不能言。又云：肾之别脉，上入于心，系舌本，虚则不能言。窃按治法，心肾气虚者，七珍散或七福饮加菖蒲。肾虚风热者，地黄饮之。然风热为恙，亦不一矣。此证虽不多见，治亦不可不知。如大肠风热，加味逍遥散加防风、白芷。脾经风热，秦艽升麻汤。肝经风热，柴胡清肝散加防风、白芷。肝木太过，小柴胡加钩藤。若脾气郁结，加味归脾汤。若脾受木侮，六君子汤加升麻、白芷、钩藤钩。肝脾血虚，用佛手散。脾气虚弱，用四君子。气血俱虚，八珍汤，不应，则当补其气也。夫气亏不能运转，而声亦不能为之达，且气旺便能生血。血虚者未有不先亏于气，宜用独圣汤。更不应，急加附子，补其气而生其血，若徒用血药则误矣。产后有心神颠倒，异乱而妄言者，甚则狂言，夫言者心之声也，未有心神清明，而言语错失者。世人遇此证，辙以为去血太多，则以四物佛手散，屡用不应。又以为瘀蓄停心，遂用红花、桃仁、大黄，又不效，则以痰迷心窍，投以二陈、南星、贝母，屡进又不应，则智尽能索，束手无策。不知上三条，产后固有之，但用药当有分寸，如谓血少补心，只知其心生血，不知血又生于至阴。至阴者，脾也。脾主气，人生有形之血，未有不生于无形之气。更有肾中之真火，不守其位，而浮泛于上，致使精神恍惚，言语错乱者，此非引火归元终属无济。况水不济火，壮水之源即可以遏火之势。所谓心血不生者，必用七福饮。瘀蓄心神，当用归脾汤加桃仁、丹皮、益母草。脾弱不能统痰，宜进六君子加姜汁、竹沥。所谓血生于至阴，必进四君子以补气。真火上泛，必用八味丸及有右归丸，乃可滋水以济火，然非六味丸及大补元煎，尤不能奏效也。
〖证治歌〗
产后忽然病不语，心肾气虚七珍与。或投七福饮为佳，加入菖蒲慢火煮。病发肾虚风热生，地黄饮子方能拒。然因风热病多端，虽证见稀亦缕举。大肠风热何以清，逍遥加入芷防辅。脾经风热（秦艽）升麻汤，风热肝生别有主。柴胡清肝汤可投，防风白芷加之愈。肝经火躁小柴胡，须用钩藤为伴伍。郁结归脾加味良，脾遭木侮六君抚。升麻白芷钩藤钩，脾扶不受肝木侮。肝脾血虚佛手（散）扶，气弱四君自和煦，气虚血竭八珍汤，不效元气当专补。气旺声传血自生，独参汤进莫延伫。不效阳回附子增，血药偏投效莫许。心神颠倒致乱言，医人治此宜遵古。莫谓因产血气多，莫以痰迷瘀蓄苦。用药宜先补至阴，气壮血生利自普。肾中真火致泛浮，引火归源须壮水。瘀蓄心神用归脾，益母丹（皮）桃（仁）皆可茹。心血不生七福宜，脾不统痰痰上舞。六君姜汁竹沥清，痰化脾强自栩栩。血生至阴必四君，真火上泛何方予。八味右归二丸嘉，更有良方为极轨。大补元煎六味丸，自能取效如桴鼓。
〖脉〗
左寸尺虚弱，心肾气虚之候。左关尺浮数，肝肾风热之诊。其风热有发于经脏者，各经主病之脉，必浮洪弦数。脾受木侮，肝脉弦紧，脾脉弦长。肝脾血虚，脾脉细弱，肝脉迟伏。脾气虚弱，脾脉微小。气血俱虚，六脉沉细。若夫妄言，心脾脉弱，命脉衰微，乃心血不生之候。肝脾脉小，心脉浮弦，系瘀蓄迷心之诊。脾弱不能统痰，脾脉必细而滑。
〖方〗
●七珍散
人参　石菖蒲　生地　川芎（各一两）　细辛（一钱）　防风　辰砂（另研。各五钱）
上为细末，每服一钱，薄荷汤送下。
●柴胡清肝散
柴胡　黄芩（炒。各一钱）　黄连（炒）　黑栀仁（各七分）　当归（一钱）　川芎（六分）　生地　丹皮（各一钱）　升麻（八分）　甘草（三分）
上水煎服，脾胃弱，去芩、连，加苍术。
●佛手散　治产后去血过多，晕烦不省。
川芎　当归
上每服五钱，水煎服。
●逐血补心汤　治产后失音不语。
红花　赤芍　生地　桔梗　苏叶　前胡　茯苓　防风　黄连　牛胆（制）　南星　粉葛（各一钱）　当归（三钱）　薄荷　人参　升麻（各一钱五分）　半夏（二钱五分）　甘草（钱）
上加姜煎，空心服。
●四物补心汤　治产后言语恍惚。
当归（五钱）　川芎　生地　白芍　茯神　半夏　桔梗　白术（各四两）　陈皮（三钱）　甘草（一钱）
上加姜三片，水煎服。
●局方妙香散　治产后狂言，如见鬼神。
当归　生熟地
上煎汤服效。
●乌全散　治产后三五日或半月，狂言乱语，目见鬼神。
当归　远志肉　川芎　枣仁　白术　赤芍　香附子　辰砂（另研）　熟地　羌活　防风　茯神（各二钱）　半夏（三钱）　全蝎　麦冬　牛膝　天麻（各一钱）　甘草（九分）　陈皮　白芷（各五分）　人参（一钱）
上加姜三片，葱三枚入金银，同煎温服。
●秦艽升麻汤
秦艽（二钱）　升麻　乾葛　甘草　芍药（炒）　人参（各五钱）　防风　桂枝（各三钱）
上每服一两，连须葱白二茎，水煎服。
●孤凤散　治产后闭目不语。
生白矾（研末每服一钱，温水调下）
一方　治产后不语，人参、石莲肉去心，石菖蒲等分，每服五钱水煎服。
一方　治狂言，以乾荷叶、生乾地黄、丹皮各等分，浓煎调蒲黄末二钱。
●七福饮、大补元煎　均见惊悸，　加味逍遥散、小柴胡汤、六君子汤、八珍汤、加味归脾汤、八味丸　均见寒热，　归脾汤　见调经，　地黄饮子　见中风，　四君子汤、右归丸　均见月水不断，　六味丸　见血风劳。
〖附：案〗
一妇发热，言语错乱，用十全大补汤加菖蒲，以茯神易茯苓加麦冬、炮姜、枣仁二剂，热退神定而愈。

癫狂论  ***************************
尝观妇人产后，每有因惊败血冲心，昏闷颠狂，如有鬼祟迷惑之病焉。通考治法，宜用局方大圣泽兰散，或将好辰砂研令极细，每服一字许，煎枣仁汤调下，或用八珍汤加远志、茯神，总不外乎养其气血，定其心神耳。夫产伤耗血脉，心气虚，则败血停积，上干于心不受触，遂致惝恍，乍见鬼神，世人不识，多呼为风邪，如此治病，必有贻累。审其败血停滞，用调经散。若血虚发热，用八珍汤加炮姜。心血虚损，柏子仁散。凡人之所主者心也，心血一虚，则神气不守，此惊悸之所由作也。惊而不已，则悸动不宁，诊其脉，多动而弱，则为惊，弱者为悸。治亦不外补气血为主，宜四物补心汤或妙香散、归脾汤、十全大补汤。且产后营卫未有不虚，虚则易受风邪。风邪来矣，则令心神恍惚，治用神砂远志丸。究不若十全大补汤、八珍汤、归脾汤与四君子汤之为稳也。更有虚烦者，宜用四物加茯神、远志或经效方十全大补汤，亦妙剂也。且烦而有发渴者何。亦由去血过多，虚火上炎，故口渴也。心烦者，宜清心莲子饮。若血虚发热，八珍汤加北味麦冬。烦热烦躁，补血汤。胃气虚弱，补中益气汤或七味白术散。抑有闻之产后血气皆虚，多令自汗，治法通用麻黄根散或耆归汤、母鸡汤、十全大补汤。若汗出而色黄者，则用丹溪参术汤。上治诸法，均不可离乎大补气血为本，以馀论之，则又有气血之主者，不可素置而不论。所谓气血之祖者何，肾中之真阴真阳也。即如癫狂，有水不济火而阳狂者，亦有阳不附阴而火泛者，至若乍见鬼神，鬼阴象也，人若阳衰而阴盛，阴鬼相邻，故乍见之。至于惊悸恍惚虚烦等证，浅见者以为上焦病证，不知病实发根于下原。何也，人生真水一竭，则火失所附，无不随之上炎，即心脾二经之火，亦无不相引而动。是以惊烦等证，纷纷而作，究之水竭，则火浮泛，有不归位而亏者矣。火亏则不能摄水，兼失生土之权，土败水泛，而心脾心烦等病起矣。至烦渴一症，有水亏而津不上腾者，亦有火衰不能熏蒸津上者。如蒸饭也，釜中无水，气不能上升，必上焦矣。釜底无火，气亦不能上升，必上枯矣，此无火无水之所以皆有渴也。至自汗之证，阴虚阳旺，则汗自出。然阳虚难以固卫，汗亦不能止，则六味、八味二丸，及大补元煎、右归丸。以上诸证，均断有不可少者矣。自汗而用固汗汤滋阴汤，亦由先天之阴阳而取义云耳。
〖证治歌〗
败血冲心颠且狂，治法（大圣）泽兰（叶散）用局方。或以辰砂研极细，枣仁汤下一字尝。八珍远志茯神入，补养气血自安康。乍见鬼神心恍惚，此因产后血耗伤。世人多认为风疾，如此调治必贻殃。审是血败停滞的，调经散用胜琼浆。血虚发热如何治，八珍汤内加炮姜。柏子仁散药皆美，心血虚损此方将。神气不守惊悸作，可投四物补心汤。妙香散与归脾进，十全大补定吉祥。营卫虚弱风邪受，神砂远志亦平常。不若八珍兼（十全）大补，归脾汤与四君良。更有虚烦宜四物（汤），茯神远志亦如襄。或投经效（方）或（十全）大补，亦为妙剂可等量。烦而发渴宜和药，清心莲子饮无妨。血虚发热八珍善，北味麦冬增擅长。烦热烦躁宜补血（汤），胃气虚弱病难当。补中益气速投善，七味白术散休忘。产后虚热多自汗，治法通用进麻黄（根汤）。耆归（汤）与母鸡汤煎，十全大补回春光。汗出色黄参术（汤）好，大补气血是本章。气血之祖尤宜考，肾中真阴并真阳。水不济火阳狂是，阳不附阴火泛洋。阳衰阴盛阴鬼附，惊悸恍惚虚烦张。浅见以为上焦病，不知实发下原当。真水一竭火失附，心脾火动亦扬扬。惊烦等病由此作，医人临证莫仓皇。烦渴一证又宜辨，水亏津竭火衰干。无水无火皆有渴，譬如蒸饭可参观。自汗阴阳虚并有，六味八味二丸匡。大补元煎右归进，滋阴（汤）固汗（汤）法昭彰。
〖脉〗
败血停滞，心肝脾脉必浮洪滑涩。心血虚损脉多动而弱，夹热则弱而带数。风邪乘虚，浮散而芤。血虚作烦，心脉空散。
〖方〗
●大圣泽兰散　治妇女血海虚冷，胎前产后诸疾。
泽兰叶　石膏（研。各二两）　卷柏（去根）　白茯苓（去皮）　防风　厚朴（姜水制）　细辛　柏子仁（去油，数炒）　桔梗　吴茱萸（七次焙。各一两）　五味　人参　藁本　乾姜（炒）　川椒（微炒出子）　白芷　白术（炒）　蜜耆　川乌头（泡去皮脐）　丹参（各七钱半）　芜荑（微炒赤）　炙草　川芎　白芍　当归（各一两七钱）　白薇　阿胶（炒。各五钱）　肉桂（一两二钱半）　生乾地（一两五钱）
上为细末，每服二钱，空心卧，热酒调服，若病急不拘时，日三服。
●调经散　治产妇神言鬼语。
没药　琥珀（均研细）　桂心（各一钱）　芍药　当归（各二钱半）　麝香（研细）　细辛（各五分）
上细末，每服五分，生姜汁，温酒对调服。
●柏子仁散　治产后狂言乱语，皆由内虚挟热，邪气攻心。
柏子仁（去油）　远志（去心，甘草水泡）　人参　桑寄生　琥珀（另研）　甘草　当归　生地
上为末，先用白羊心一个切片，以水一大碗，煮至九分，去羊心入药五钱，煎至六分，去渣，不拘时服。
●辰砂远志丸
石菖蒲　远志（去骨，甘草水浸）　细辛　天麻（各一两）　茯神　辰砂（各五钱）　川芎　山药　铁粉　麦冬（去心）　半夏（汤泡七次）　人参　南星（制）　白附子（制。各一两）
上为末，姜汁糊丸如绿豆大，另以朱砂为衣，每服三十丸，夜卧生姜汤下。
●丹溪经效方　治产后气虚，冷搏于血，血气结滞，上冲心腹，胀满烦躁。
当归　桂心　川芎　吴茱萸（盐汤泡）　橘皮　生姜（各一两）　白芍（二两）
上㕮咀，水煎空心服。
●麻黄根散　治产后虚汗不止。
当归　黄耆　麻黄根　牡蛎（煨）　人参　粉草（各等分）
上㕮咀，每服四钱，水煎服。
●耆归汤　治虚汗。
当归　黄耆（各一两）　麻黄根（二两）
上㕮咀，每服四钱，水煎服。
●母鸡汤　治虚汗。
人参（三钱）　黄耆（酒炙，四钱）　白术（炒四钱）　茯苓（二钱）　牡蛎（煅，三钱）　麻黄根（四钱）
上将小黄母鸡一只，去毛肠，拌前药，入鸡内，针线缝固，水煎将烂，微下食盐，去药食鸡与汤。
●固汗汤　治虚汗不止。
人参（随用）　白术（三五钱）　黄耆（六七钱或一二两）　枣仁（三四钱）　防风（四五六钱）　熟地（六七八钱）　肉桂（二三钱）　北味（一二三钱）　浮小麦（三四五钱）　当归（三四五钱）　麻黄根（五六七钱）
上㕮咀，水煎服。
●滋阴汤
熟地（一二两）　枸杞（三五六钱）　山药（五七八钱）　附片（四五六钱或一两）　龙骨（火煅，黑水煎，三五六钱）　鹿胶（五七八钱）　龟板（酒炙，七八钱或两多，研细，先以水另煮，后去水渣，同药又煎）　菟丝子（酒蒸，五六七钱）　牡蛎（火煅研，七八钱）　枣皮（去核，五六钱）　杜仲（五六钱）　炙草（二三钱）
上水煎，以鹿胶对服。
●七味白术散　治中气虚弱，津液短少，口乾作渴，或因吐泻所致。
人参　白术（炒）　木香　白茯苓　甘草（炙）　藿香　葛根（各三钱）
上㕮咀，水煎服。
●参术汤
生地　黄芩　川芎　丹皮　木通　秦艽　乾葛　白术　芍药　人参　柴胡　甘草（各一分）
上水煎服。
●茯神散　治产后血邪，心神恍惚，言乱不卧。
茯神（一两，去皮木）　人参　琥珀（研）　龙齿（研）　赤芍　黄耆　牛膝（各七钱半）　生地（两半）　桂心（五钱）
上为末，每服三钱，水煎温服。
●白茯苓散　治产后心神惊悸，言语失常。
熟地　白茯苓（去皮）　人参（各一两半）　远志（去心）　白芍　黄耆　桂心　当归　炙草　麦冬（去心各一两）　石菖蒲　桑寄生（各七钱半）
上方每服八钱，姜五片，枣三枚，竹叶七片，水煎温服。
●远志丸　治产后脏虚，心神惊悸。
远志　麦冬（各去心，甘草水浸）　黄耆　当归　人参　白术　独活　白茯苓　桂心　柏子仁（去油）
上为细末，蜜丸如梧子大，温酒送下三十丸，不拘时。
●琥珀散　治血虚多惊悸，产后诸疾。
辰砂　琥珀　没药（各研细）　当归（各等分）
上为细末，每服二钱，空心白汤调下，日三服。
●茯苓散　治产后狂语，精神昏乱。
生地　茯苓（各三两，一方用茯神）　远志　白薇　龙齿（各二两五钱）　防风　人参　独活（各二两）
上为末，先以纹银一锭，水一斗五升，煮取七升，下诸药，煮取三升，温分三服。忌生菜、猪肉、生冷。又方治产后风邪所干，心神恍惚，志意不定，加荆芥二两，甘草一两二钱半。
●金黄散　治产后恶血冲心，时发烦躁。
元胡　蒲黄（各五钱）　桂心（二钱半）
上为细末，乌梅煎汤冷调下二钱。
●竹叶汤　治产后短气欲绝，心中烦闷。
麦冬　竹叶（细切）　小麦　甘草　生姜
上先以水煮竹叶小麦将好，去渣，入余药再煎好温服，虚悸加人参。少气加糯米五合。
一方　治产妇心悸，语错恍惚，因心虚所致，茯苓三两，芍药二两，甘草、桂心、当归各一两，生姜两半，麦冬去心一升，大枣三十枚，水煎分二服。
一方　疗产后心虚不定，烦躁恍惚，用茯神、当归、黄芩、麦冬去心、甘草、人参、芍药、枣仁、白藓皮各三两，大枣二十枚，每服一两，水煎温服。
一方　治产后，血气虚烦，用生地汁、清油各一升，和煎一沸，分作二服。
一方　治余血攻心，或下血不止，心闷面青，冷气欲绝，取羊血一盏顿服，不定，更服立效。
一方　治产后血气暴，虚汗出，淡竹叶煎汤微温服之，须臾再服。
一方　马齿苋，研取汁三大合，煮一沸，蜜一匙许，冷顿服，苋无心者，乾者亦可。
●八珍汤、四物汤、八味丸、补中益气汤　均见寒热，　补血汤　见颈痛，　六味丸　见血风劳，　归脾汤、十全大补汤　均见调经，　右归丸、四君子汤　均见月水不断，　妙香散　见赤白带，　莲子清心饮　见血崩，　大补元煎　见惊悸，　四物补心汤　见不语。
〖附：案〗
一妇产后忽大汗，入卧账内，揭开如饭气上蒸，予以固汗汤及滋阴汤，黄耆四两、熟地三四两，余药皆重，每剂不下一斤，每日两剂。用二次药水煎头遍，服至二日如故。有一医云停痰之症，曰令旬无行动，兼大便数日未来，恐有瘀结。予曰非也，在心为液，在外为汗，令既大汗，焉有瘀血，且大便紧结，肠亦枯燥，而无血润之故，药断不可易也。服至四日汗减，六七日汗止，至十日身体大健。

发热论  ***************************
产后虚烦发热，乃阳随阴散，气血俱虚证也。然亦有外邪内热之症，不得徒以补养贻累，总以脉息详审之。如身痛发热，脉见浮紧，此属临盆，露体被风侵伤，宜熟料五积散或五柴胡饮。一服之后，旋投纯补之剂，盖恐表松，反易招邪，固宜速扶卫气，以防外邪。如头痛身热，燥渴形壮，唇燥咽乾，脉见洪滑有力者，此因密户衣厚，向火过暖之伤，宜加减逍遥散，服之热退，即宜补养血气，但上证不过十之一，而虚损者十之九。如脉浮豁，或沉细，而均无力，发热作止无常，非邪热不能胜寒，是无火也。如近寒仅能胜热，非寒邪不能胜热，是无水也。无水者，即阴虚也，六味丸、小营煎或大补元煎，以制阳亢。无火者，即阳虚也，八味丸、右归饮或大营煎加附子，以壮阳光。阴阳两虚者，十全大补汤。若热炽口渴，面赤脉虚，补血汤正合宜也。大凡产后发热，类多虚寒，补药中必加乾姜，乃为善剂。夫产后阴阳不和，败血不散，或令乍寒乍热，阴胜则乍寒，阳胜则乍热，阴阳相乘，则或寒或热，此阴阳不和也。败血不散，入于肺则热，入于脾则寒，若作疟疾治，此则误矣。阴阳不和者，治宜增损四物汤。败血不散者，则用夺命丹。二者何以别之，时有刺痛者，败血也。但寒热无他证者，阴阳不和也。大抵阳气不足，阴气上入于阳中，则恶寒。寸口脉必微，补中益气汤。阳气下陷于阴中则发热，尺部脉必弱，则用六味丸。阴阳两虚，八珍汤或十全大补汤。有寒热脉弦而病疟者，多由污血夹寒热而作，法宜柴胡四物汤调之。热盛者，草果饮子。寒多者，生熟饮子。但同为疟所致恒有不同，当寻其源而治之。如因饮食所致，宜六君子加桔梗、苍术、藿香。如外邪多而饮食少，用藿香正气散。饮食多而外邪少，人参养胃汤。饮食兼劳役，补中益气汤。气血虚弱，十全大补汤加炮姜。虚寒六君子加姜桂。元气脱陷，急加附子。愈后劳役复作，补中益气汤加肉桂、白芍、鳖甲。或兼吐泻，腹痛烦渴，发热谵语，寒战如慄，虽见多证，当峻温补，其病自退，若误用清脾散药之类，多致不起，可不慎哉。
〖证治歌〗
产后虚烦兼发热，气血俱虚证便得。亦有外邪内热生，进药必先详审脉。身痛发热脉紧浮，临盆露体被风贼。熟料五积（散）五柴胡（饮），旋投纯补宜切切。盖恐表松易招邪，速扶卫气以防厄。咽乾头痛热蒸蒸，脉息滑洪而有力。密户厚衣向火伤，加减逍遥散莫缺。服之热退宜转方，用药宜当补气血。上证少兮虚损多，医人诊脉宜精别。浮豁沉细无力均，无火无水证辨的。无水阴虚六味丸，小营（煎）大补（元煎）服之捷。无火阳虚进右归（饮），八味（丸）大营附子入。阴阳两弱（十全）大补嘉，面赤脉虚补血（汤）吉。发热类多属虚寒，补药加（炮）姜为善策。阴阳不利证无他，乍热乍寒无定刻。寒属阴胜热属阳，或寒或热阴阳厄。治宜增损四物汤，服此阴阳自和协。败血不散必刺疼，入肺热兮脾寒怯。服药宜用夺命丹，若作疟治均有失。阴气入阳则恶寒，寸脉必微补中益（气汤）。发热必因阳陷阴，尺脉弱兮六味（丸）叶。阴阳两虚用八珍，十全大补亦同列。脉弦病疟何以疗，柴胡四物汤调摄。草果饮子热盛投，生熟饮子寒多设。疟同所因恒不同，寻源调理得真诀。饮食所伤进六君，加入藿香并苍（术）桔（梗）。邪多食少（藿香）正气宜，食多邪少（人参）养胃（汤）烈。食兼劳役宜补中（益气汤），虚弱十全（大补）姜炮黑。姜桂六君治虚寒，元气脱陷加附急。劳役复作（补中）益气将，（肉）桂（白）芍加之甲用龟。吐泻腹疼烦渴兼，发热谵语寒战慄。证见多端补宜温，误投清脾（散）祸难测。医人揣摩证治精，救人无量称明哲。
〖脉〗
脉见浮紧，必系临盆风侵。洪滑有力，定是防风过暖。脉见浮豁或沉细而均无力，乃火不足之诊。脉见沉伏，或濡弱而均无力，乃水不足之证。而赤脉虚，血不足也。面白脉虚，气不足也。败血不散，肝脉必洪。阴阳不和，寸尺必弦。寸口脉微，阳气不足。尺部脉弱，阳气下陷。污血夹其寒热，必有寒热而脉弦。
〖方〗
●五柴胡饮　脾为五脏之本，凡中气不足，而外邪有不散者，以此主之。
当归　柴胡（各二三钱）　熟地（三五钱）　白术（二三钱）　白芍（钱半）　炙草（一钱）　陈皮（酌用或不用）
上水煎，食远热服。
●加减逍遥散　治产后发热，口渴唇裂生疮。
当归　白芍　乾葛（各二钱）　生地　川芎　黄芩（各一钱半）　人参　麦冬（各九分）　柴胡（钱）　乌梅（去核二个）　甘草（六分）
上锉散，分作二服，水煎空心服。
●草果饮子　治产后虐疾，寒热相等者，或多热者，宜服此。
半夏（汤泡）　赤茯苓　炙草　草果（煨。各五钱）　川芎　陈皮　白芷（各二钱）　青皮（去白）　良姜　紫苏（各二钱）　乾葛（四钱）
上㕮咀，每服三钱，姜三片，枣二枚，水煎。当发日清晨，连进三服，无有不安。
●生熟饮子　治产后虐疾多寒者。
肉豆蔻　草果仁　厚朴（生去粗皮）　半夏　陈皮　甘草　大枣（去核）　生姜
上等分细锉和匀，一半生用，一半用湿棉纸裹煨，令熟去纸，与生者和匀，每服五钱，水煎，食前一服，食后一服。
●右归饮　此益火之剂也。凡命门之阳衰阴胜者，用此方加减主之。治阴盛裕阳，真寒假热等证。
熟地（二三钱）　山药（炒，二钱）　山茱萸（一钱）　枸杞（二钱或一两）　炙草（一二钱）　杜仲（姜制，二钱）　肉桂（一二钱）　制附子（一二三钱）
上水煎，食远温服。
●熟料五积散　见产后头痛，六味丸见血风劳，　小营煎、大营煎　均见中风，　十全大补汤　见调经，　大补元煎　见惊悸，　八味丸、八珍汤、补中益气汤、六君子汤、柴胡四物汤　均见寒热，　夺命丹　见产要，　当归补血汤　见胎自坠，　增损四物汤　见虚劳，　藿香正气散　见妊娠心痛，　人参养胃汤　见胎前心痛。
〖附：案〗
一妇产后发热，服大剂十全大补汤，服至三月，而热方尽。
一妇发热神昏，有汗，伊翁亦知医，以为不治，馀切左手脉紧，而馀脉均虚，初以熟料五积散，服一剂，旋进十全大补汤，十馀剂愈。
一妇发热，腹大痛，脚亦痛，不能起，立用五福饮，以黄耆代人参，加肉桂、炮姜、桃仁、大黄、木瓜一剂，腹痛平，除桃仁、大黄，加续断散一剂，诸证悉除。
一妇发热脉有表，以补中益气汤，又用生柴胡加肉桂、炮姜数剂愈。
一妇发热，左尺极空虚，以大补元煎数剂安。
一妇寒热往来，以大营煎加附子十馀剂愈。
一妇发热兼呕，以理阴煎加砂仁、黄耆、白术、肉桂数剂愈。
一妇发热气喘，以养荣汤加附子而安。

蓐劳论（附：虚羸　冷劳）  ***************************
夫产后蓐劳者，何也。由生产未满日月，饮食未能节调，护养失法，而风寒搏于气血，不能温其肌肤，以致虚乏劳倦，乍卧乍起，颜色憔悴，饮食不消，肺受微寒，则咳嗽口乾，遂觉头晕目眩，百节疼痛，时有盗汗，寒热如疟，背膊烦闷，四肢不举，沉重著床，此蓐劳之候也。治法以扶养正气为主，用六君子汤加当归。若有外邪，补中益气汤。脾肺气虚，咳嗽口乾，补中益气汤加麦冬、北味。若兼头晕，可加蔓荆子。肝经血虚，肢体作痛，四物汤加参、术。肝肾虚弱，自汗盗汗，寒热往来，宜都气丸。虚汗不止，母鸡汤。脾虚血弱，胸腹作痛，月经不调，八珍汤倍加白术。脾虚血燥，皮肤瘙痒，加味逍遥散。且有向火著衣过暖，饮食厚味，致有内热，五福饮加芩芍。虚寒桂附理阴煎或羊肉汤。困倦不起，猪腰汤、黄雌鸡汤。气血俱虚，十全大补汤。（虚羸）抑有虚羸一证，与蓐劳相似，治药与上参同。但心腹急痛，则用黄耆汤或用猪腰汤。或嗳气觉有药味者，此药复伤胃也，亦用四君子徐徐少饮，以调脾胃，脾气一健，诸证自愈。（冷劳）更有所谓冷劳者，亦由血气劳伤，脏腑亏损，风冷搏于血气，致血气不能温其肌肤，使人虚倦，顿致羸损，久不平复。风入于脏，则胞络冷，使人无子。若风虚羸弱，不生肌肉，产宝汤。骨节头痛，无汗，疗产汤。命门火衰，八味丸。肝脾血少，逍遥散。兼有热者，则用加味逍遥散，肝脾郁怒加味归脾汤。馀证与蓐劳相似，药方调制亦无径庭之异也。
〖证治歌〗
蓐劳上论细详推，兹不赘词阅论知。法度总宜养正气，六君汤入当归滋。外邪补中益气好，脾肺气虚渴嗽随。（补中）益气汤加麦（冬）五味，若兼头晕蔓荆施。肝经血弱肢体痛，四物参术必加之。肾弱往来寒复热，汗分自盗或淋漓。丸名都气正投合，虚汗母鸡汤最宜。脾弱血虚痛胸腹，八珍（汤）倍术有何疑。脾虚血燥一身养，加味逍遥散莫迟。向火厚衣暖过甚，更兼厚味内热异。饮投五福加芩芍，寒证桂附理阴（煎）奇。羊肉汤投亦合病，猪腰（汤雌）雌鸡（汤）疗困疲。气血均虚十全补，临证分明福履绥。产妇虚羸病亦有，蓐劳证治无分歧。但逢腹心急疼痛，猪腰汤好并黄耆（汤）。嗳有药气药伤胃，四君脾胃可扶持。冷劳病证亦由弱，气血劳伤脏腑亏。久不平复风入脏，胞络虚冷令无儿。风虚定拟多羸弱，产宝汤投可润肌。骨节头疼疗产（汤）妙，八味丸疗命火衰。肝脾血少逍遥散，兼热逍遥加味医。郁怒伤肝脾亦损，汤宜加味号归脾。其馀证与蓐劳似，药方同上善调治。
〖脉〗
有外邪者，脉见浮紧。脾肺虚者，脉见沉细。肝经血虚，寸脉必微。肝肾虚弱，尺脉必弱。脾虚血弱，脉浮豁或沉细无力。脾虚血燥，脉弦细或浮紧无力。向火著衣过暖，洪滑有力。饮食厚味过伤，濡弱迟涩。虚寒之证，沉细无力。气血均虚，尺寸微弱。虚羸之脉，一体同诊。冷劳因于风者，脉浮紧，或洪滑无力。命门火衰者，脉浮豁或沉细无力。肝脾血少，脉空微弱。兼有热者，脉必细数，余参蓐劳同诊。
〖方〗
●猪腰子汤　治产后蓐劳，寒热自汗，咳嗽头痛腹痛。
当归　白芍（酒炒。各一两）　猪腰子（一对，去脂膜）
上先煎药去渣，将腰子切如骰子大，同晚米或糯米一合，香豉葱白煮稀粥，入椒盐，空心日服一次，神效。或加人参更妙。
●黄耆汤　疗产后虚损，心腹急痛。
白术（炒）　黄耆（炙）　当归（炒）　甘草　人参（各一两）　生姜
上以白羊肉三斤去膜，用水煮肉取汁，下诸药煮，煎好分三服。
●产宝汤　治产后风虚，羸瘦劳弱，不生肌肉。
黄耆　当归　白芍　人参　桂心　甘草　生姜　大枣　川芎
上分三服，水煎温服。
●疗产汤　治产后虚劳，骨节疼痛，头痛无汗。
当归　人参　生姜（各二两）　黄耆（三两，炙）　淡豆豉（一合）　猪腰子（一对，去脂膜）　粳米（二合）　薤白（二合）
上先煮腰子取汁，下诸药煎，分二剂服。
●白茯苓散　治产后蓐劳。
白茯苓（一两）　当归　川芎　桂心　白芍　人参　黄耆（各五钱）　熟地（一两）　猪腰子（一对）
上姜二片，枣三枚，先以水煮猪腰姜枣好去渣，入前药五钱，再煎好，食前温服。
●良方羊肉汤　治产后脾虚，寒邪内乘，致头眩腹脐胁痛。
羊肉（四两）　当归　川芎（各五钱）
上生姜一两，水煎空心服。
●黄耆丸　治产后蓐劳，往来寒热。
黄耆（炙）　鳖甲（炙）　当归（各一两炒）　桂心　白芍　续断（炒）　川芎　牛膝　苁蓉　沉香　柏子仁（去油）　枳壳（各七钱半）　五味　熟地（各五钱）
上蜜为丸如梧子大，粥饮下四五十丸。
一方　治蓐劳，用猪腰子一对，去脂膜四破，当归、芍药、生姜各二两，葱白、桂心各一两，先煮猪腰子取汁，下前药煮，温分二服。
●保命三元汤　治产妇日久虚劳而脉浮大者，即小柴胡合四物汤。
一方　治产后日久虚劳，针灸不效者，用三合散即四君子、四物、小柴胡三方和合是也。
●六君子汤、四物汤、八珍汤、补中益气汤、加味逍遥散、八味丸、加味归脾汤　均见寒热，　都气丸　见子烦，　母鸡汤　见产后癫狂，　五福饮　见中风胎前，　理阴煎、黄雌鸡汤、羊肉汤　见产后腹痛，　逍遥散　见血风，　四君子汤　见月水不断，　十全大补汤　见调经。
〖附：案〗
一妇产月馀，饮食不思，肌肉羸瘦冷汗，时而腹痛，或头痛夜间似有微热，先以四君汤加黄耆、生姜，服八剂，专扶胃气，后用十全大补汤加炮姜、附子，并加生姜数剂痊愈。

痞闷论  ***************************
产后营卫大虚，血气未复，内积忧烦，外伤饮食，燥热肥甘，至令食毒结聚胃脘，上熏胸中，是以口乾燥渴，心下痞闷。医者不识，认为胸膈壅滞，动辙下之。不思产后脾胃多亏，致有痞闷，万不得已，止可见睨丸，亦宜详审，不可孟浪以贻后累。苟不顾本，徒治其末，不益虚虚以贻伊疾乎，总宜以六君子为主，不能用参者，重用黄耆可也。若果有宿食停滞，可加枳实、神麴。因肉食者，加山楂亦无大妨。若因鱼脍之类，再加陈皮。其物既消，而仍痞闷或反作痛作呕，此脾胃受伤或咽酸嗳腐，宜六君加炮姜或人参理中汤。泻泄加升麻，如不应，佐以四神丸或间用补中益气汤。心烦，四物去地黄，加人参、乌梅。若伤燥热看属何经，随经施治。旦有呕吐不定，满闷腹胀，亦由败血散于脾胃。脾受之则不能运化精液，而或腹胀。胃受之则不能藏纳水穀，而生吐逆，治以寻常法度，病药不能相济，且伤动正气，疾益难治，惟抵圣汤颇称妙剂。若饮食停于脾，以六君加厚朴。饮食伤于胃，亦不离乎六君。大凡损其脾者，当节其饮食为善矣。又有四肢浮肿者，若专作水气治之，则无益矣。盖凡治水，多用导水之药，极易虚人，产后即虚，又以药虚损之，是谓重虚多致不救，但服小调经散以行血消肿，则愈。然有气分血分之异，又不可不辨，小调经散血分合宜。若体虚为风邪所乘，邪搏于气，不得宣越，致令浮轻是气肿也，若肤如熟李状，则又为水肿。气肿者，发汗即愈。水肿者，利小便自瘥。大调经散、旋覆花汤，可微汗而略利小便。夺魂散、通术汤可利小便，均治产后浮肿之要药。至白术可治气分，大法以气血为主，佐以理中加茯苓，六君子及加减金匮肾气丸，此皆千古之定规，后有明者，总不离此范围也。
〖证治歌〗
产妇胡为痞闷作，脾虚胃弱遭侵削。外伤饮食内伤忧，因致口乾兼燥渴。必欲下者见睨丸，医如轻下罪难逭。六君（子汤）为主（黄）耆代（人）参，慎勿舍本而治末。宿食停滞枳（实、神）曲加，肉食加（山）楂可消却。鱼脍类伤入陈皮，不效痛呕脾胃剥。咽酸嗳腐加炮姜，人参理中汤相若。泄加升麻佐四神（丸），间投补中益气（汤）药。心烦四物（汤）除地黄，加入（人）参（乌）梅心顿豁。若伤燥热审何经，随证施治宜商榷。败血入胃呕吐生，人脾腹胀多不乐。寻常治法难建功，抵圣汤投惟要著。饮食伤胃宜六君（子汤），伤脾汤内加厚朴。四肢浮肿气血分，专作水治多偏驳。血分宜用小调经（散），行血消肿诚奇卓。气肿体虚因风来，治宜发汗气自沦。肤如熟李水肿名，惟利小便病自遏。大调经散旋覆花（汤），微汗兼利宜斟酌。夺魂散与通术汤，利便消肿功卓荣。气分好将白术投，语尔医师宜省觉。气血为主佐理中（汤），加入茯苓功匪薄。或用金匮肾气丸，六君（子）加减随裁度。
〖脉〗
此病须凭证治，切脉可参常病积聚。
〖方〗
●小调经散
没药　琥珀　桂心　芍药　当归（各一钱）　细辛　麝香（各五分）
上为细末，每服五分，姜汁温酒调匀服。
●大调经散　治产后血虚，恶露未消，气为败浊凝滞，营卫不调，增寒发热，或自汗或肿满，皆气血之未平。
大黑豆（一两五钱，炒去皮）　茯神（一两）　琥珀（一钱）　细辛（钱）
上为细末，浓煎，乌梅紫苏汤调下。
●夺魄散　治产后虚肿喘促，利小便则愈。
生姜（三两，取汁）　白面（三两）　大半夏（七枚）
上以生姜汁和面裹半夏为饼，煨热为末，水调一盏，服至小便利为度。
●抵圣汤　治产后腹胀或呕吐者。
赤芍　半夏　泽兰叶　陈皮　人参　甘草
上每服四钱，姜五片，水煎温服。
●见睨丸
姜黄（炒）　三稜（醋炒）　荜澄茄　陈皮（去白）　良姜　人参　莪术（酒炒。各等分）
上为细末，用萝卜捣烂绞汁，煮面糊丸如梧子大，每服三十丸，萝卜汤下，或白汤亦可。
●旋覆花汤　治产后血肝有风邪袭之。
川芎　当归（去芦）　羌活（去芦）　旋覆花　细辛（生苗）　白术　荆芥穗　乾地黄　半夏　炙草（各五分）
上㕮咀，每服五钱，生姜五片，水煎温服。日进二剂。
●金匮肾气丸　治脾肾太虚，肚腹胀大，四肢浮肿，喘急痰盛，小便不利，大便溏黄，已成虚证，亦治消渴饮一溲二。
熟地（四两）　茯苓（三两，乳拌）　山药（微炒，二两）　丹皮（酒洗，一两）　山茱萸（酒润，两半）　泽泻（酒浸，二两）　川牛膝（酒浸，一两）　车前子（微炒，二两）　肉桂　附片（制。各一两）
上或煎汤或蜜丸。
●通术汤
木通　陈皮　白术　茯苓　川芎（各等分）
上锉散，水煎服。
●加减吴茱汤　治妇人脏气本虚，宿挟风冷，胸膈胁痛，呕吐不食，身面浮肿，恶寒战慄，或泻不止。
吴茱萸（一两五钱）　桔梗　乾姜　甘草　麦冬（去心）　防风　半夏　细辛　当归　赤苓　丹皮　桂心（各五钱）
上为粗末，每服四钱，水煎热服。此汤更较盛于旋覆花汤。
●加味八物汤　治产后浮肿，气急潮热。
人参　白茯苓　熟地　小茴（各二三钱）　白术　川芎（各四钱）　当归　白芍　香附子（各五钱）　甘草　柴胡　黄芩（各一钱）
上锉碎，分作六服，姜三片，水煎空心热服。若腹痛，加元胡、枳壳、乾漆各三钱。若呕吐恶心，加良姜、砂仁。若手足麻痹，加肉桂一钱。若咳嗽，加五味子、款冬花、杏仁。
●白术汤　治心腹坚大如盘，边如旋盘水饮所作，名曰气分。
枳实（两半）　白术（三两）
上每服四钱，水煎温服。
一方　治产后浮肿，小便少，口渴，恶寒，脉沉无力者，体虚而头湿热之积，必上焦满闷，补中导水行气，用白术二两半，陈皮一两，茯苓三钱，木通六钱，用水煎，下与点丸二十粒。黄芩为末粥糊丸，名与点丸，一名清全丸。
一方　治乳肿，用肌浮相皮为末，酒调服。
一方　橘皮为末，每服二钱，酒调下。
●六君子汤、四物汤、补中益气汤　均见寒热，　人参理中汤　见瘛瘲，　四神丸　见伤食，　理中汤　见中风胎前。

积聚论（附：血症　食症　气瘕）  ***************************
积聚者何，积为五脏所生，乃阴气也。聚属六腑所成，乃阳气也。究其原，皆由饮食不节，寒热不调，致五脏之气积，六腑之气聚。夫既成为积聚，彼积为阴气，阴性沉伏，故痛不离其常部。聚为阳气，阳性浮紧，故痛无常处。不独此也，产后血气伤于脏腑，脏腑虚弱为风冷所乘，与血气相结，积聚症瘕所由成也。治宜固养真气，倘欲求目前之效徒攻其邪，则速其危矣，当参前杂证，诸方论治之为的，其中逍遥散、八珍汤、归脾汤，皆所必用者也，但宜加减，加香附、元胡、柴胡、木香、栀、丹之类，必需凭病以施治之。（血症）产后瘀血不行与气相搏，而成血症成形不散，脐腹疼痛。初起五物煎、决津煎。形壮瘀蓄，失笑散。瘀血有宜温散者，则四神散。必须养正为嘉，不可徒攻以贻误也。若因郁结，加味归脾汤。肝脾血热，逍遥散。脾胃虚寒，温胃饮。肝肾虚寒，大营煎、暖肝煎。脾肾虚寒，理中汤、理阴煎。肾中火弱，以致脾气亏衰，八味丸。（食症）脾胃气亏，不能运化饮食，致留滞而成食症。无论形实体虚，总以补养佐消导之法为稳。气壅血滞，乌药散。脾胃气虚，六君子加川芎。脾郁气滞，归脾汤。肝旺血燥，加味归脾汤。（气瘕）且夫瘕者，假也。假物成形，状虽与症相类，血症坚顽，气瘕假散，四磨饮、木香顺气均对证之药。七情气结，木香调气汤。心气可用圣愈汤。脾气莫若异功散。脾胃虚者，六君子汤、五君煎。肝肾寒者，理中汤、暖肝煎。若虚在阴分而留痰饮，呕恶疼痛则用理阴煎。虚在血分而气滞，腹中疼痛，莫若五物煎。脾胃气陷补中益气汤。气血俱虚十全大补汤。如此养正以为主，正气足则邪气自除，又何疾之不寥乎。
〖证治歌〗
积为五脏气为阴，聚属阳气腑所成。寒热不调饮食损，病原由此致艰辛。阴性沉浮疼有定，阳性浮动痛无恒。产后血气伤脏腑，虚弱风冷所由乘。风与血气两相结，病发积聚或瘕症。固养症气为定准，速危投事把邪攻。参前杂证诸方治，先服逍遥后八珍。归脾汤好亦宜用，必须加减莫相蒙。元胡香附栀（仁）丹（皮）木（香），施治当需病证凭。瘀血不行与气搏，脐腹疼痛血症形。形壮瘀蓄失笑散，初起五物（煎）或决津（煎）。病发必须温散者，养正为嘉用四神。郁结加味归脾好，肝脾血热逍遥灵。虚寒脾胃宜温胃（散），肝肾虚寒进大营（煎）。暖肝煎服亦云好，脾气亏衰八味真。理阴煎及理中药，虚寒脾肾服之工。饮食不化亏脾胃，留滞成症也困人。补养之剂佐消导，形实体虚治法同。气壅血滞乌药散，气弱六君佐川芎。脾郁归脾汤莫缓，肝强加味归脾纯。又有瘕证与症类，症血坚顽瘕气侵。木香顺气四磨饮，药方对证用宜均。木香调所疗气结，心气圣愈（汤）脾异功（散）。理中（汤）暖肝（煎）肝肾冷，脾胃虚弱五（君煎）六君（子汤）。阴虚痰饮理阴（煎）善，血虚气滞五物（煎）精。脾胃所陷补中益（气汤），气血俱虚（十全）大补淳。如此养下以为主，邪除正复贺长龄。
〖脉〗
此脉前常病积聚症瘕已详，可参观之，不必赘述。
〖方〗
●决津煎　治妇人血虚经滞。
当归（三五钱）　泽泻（钱半）　牛膝（二钱）　肉桂（二三钱）　熟地（二三钱）　乌药（一钱，气虚者不必用）
上水煎，食前服。
●四神散　治产后瘀血不消，积聚成块，心腹疼痛。
川芎　当归　炮姜　赤芍（各等分）
上为细末，每服二钱，食远温酒调服。
●温胃饮　治寒呕吐吞酸，泄泻，不思饮食，及妇人脏寒呕恶，胎气不安等证。
人参　白术　扁豆（炒）　陈皮　乾姜（炒焦）　当归（各等分）
上水煎服。
●暖肝煎　治肝肾阴寒，小腹疼痛，疝气等。
当归　枸杞　茯苓　小茴　肉桂　沉香　乌药
上加生姜，水煎，食远温服。
●四磨饮　治七情气逆，上气喘急，胀闷不食。
槟榔　沉香　乌药　人参
上等分浓磨，煎二三四沸，温服之。一方去人参加木香、枳实，名五磨饮，白酒磨服。治暴怒卒死，名曰气厥。
●木香顺气散　治阴阳壅滞，气不宣通，胸膈痞闷，腹胁胀满，大便不通。
木香　草蔻仁（炒）　益智仁　苍术　厚朴（姜汁炒。各一钱）　青皮　陈皮（各一钱二分）　半夏　吴茱萸（盐泡）　乾姜（各一钱半）　茯苓　泽泻（各一钱）　柴胡　升麻（各八分）　当归（二钱）
上水煎服。
●木香调气散　治气滞，胸膈虚痞，恶心，宿冷，不消，心腹刺痛。
白豆蔻仁　丁香　檀香　木香（各二两）　藿香叶　炙草（各八分）　缩砂仁（四两）
上为细末，每服二钱，入盐少许，沸汤，不拘时调服。
●五君煎　治脾胃虚寒，呕吐泻泄兼湿。
人参（二三钱）　炙草（一钱）　白术　茯苓（各一二三钱）　乾姜（制黄，二钱）
上水煎服。
一方　消血块，香附童便浸，桃仁去皮尖，各等分醋糊丸。
一方　疗血症，生乾地一两。乌贼鱼骨二两，为细末，每服二钱，空心温酒调下。
一方　治血症，用桂心为末，每服一钱，空心温酒调下。
●加味归脾汤、八珍汤、八味丸、六君子汤、补中益气汤　见寒热，　异功散　见角弓，　圣愈汤　见胎自堕，　乌药散　见积聚，　十全大补汤、归脾汤　见调经，　大营煎、理中汤　见中风胎前，　五物煎　见过期不止，　逍遥散　见血风，　失笑散　见血崩，　理阴煎　见产后腹痛。
〖附：案〗
一妇不思饮食，胸口有块，刺痛，久按则散，以六君子加耆、归、香附、砂仁、炮姜数剂愈。
一妇胸胃痞块，初以六君子加香附、耆、归、炮姜，不效，手按不见痛减，进枳术丸两剂愈。

遗尿论（附：淋沥　小便频　不禁　小便出血　大便下血）  ***************************
产后有遗尿者何也，由脾胃虚弱，肾气寒冷之不固也。治宜还少丹加附子。或有右归、八味二丸，或四神丸、巩堤丸、五味子散，择而用之，仍佐以补中益气汤。虚寒加肉豆蔻、破故纸。（淋沥）若有热气客于脬中，内虚则频数，热则涩痛，故谓之淋。且热气搏血，流渗于胞中，则血随小便出，而为血淋。调治之法，审属何经。系膀胱虚热，六味丸。或阴虚而阳无以化，加减八味丸。若夫茅根汤，可治产后诸淋。鱼齿汤，则治小便痛淋，及血淋之通剂也。（小便）所谓小便数者，气血两虚之候也，治惟有八珍汤。膀胱阴虚，亦用六味丸。脾肾虚寒，则八味丸、桑螵蛸散、巩堤丸，俱对证之良方也。有因产理不顺，致伤膀胱，无时遗尿而不禁者，是因肝肾阴虚，治亦不越乎六味丸及大补元煎。若肝肾虚寒，亦用八味丸及右归饮、固脬散，以补胞破。胞中汤，意取类治，鸡尾毛烧灰存性，酒调下一匙，日三服。鸡内金汤、千金方，听人用之，要皆有济。（出血）小便出血，因气血虚而热乘之，血得热，则流散而渗于胞内，血旋随小便出。此因肝木乘脾，加味逍遥散，兼投补中益气汤。郁结伤脾，加味归脾汤。脾气下陷，莫能统血，补中益气汤。至于崔氏方、补遗方、乱发散、滑灰散，选而用之，亦堪奏效。所谓交肠阴蚀者，证皆有之，以杂证前阴条参治之可也。若或大便自遗，亦用还少丹，佐以补中益气汤。脾肾虚寒，六味丸、四神丸、五味子散、集验方，均可用也。（下血）若大便下血，亦由饮食起居失调，或六淫七情失养，以致元气亏损，阳络外伤，治法用清胃饮。若因醇酒湿毒，葛花解醒汤，怒动肝火，六君子加柴、芍、芎、归。若因郁结伤脾，加味归脾汤。若因思虑伤心，妙香散。若因大肠风热，四物汤加荆、防、枳壳、槐花、侧柏叶。或大肠血热，四物汤加芩、连。若升柴六君子，原因肠胃虚弱者设也。六君子加肉蔻、木香，此施于肠胃虚寒者则宜。元气下陷者，补中益气汤加茯苓、半夏。病发于气虚者，六君子加升麻。血虚者四物汤。气血均虚者，八珍汤加柴胡、升麻。大凡产后虚弱，见病不一，皆因脾胃亏损，内真寒而外假热，但用六君子、补中益气汤加炮姜，温补脾气，诸证悉退。若四肢寒冷，属阳气虚寒，急加附子。病因多端，总当临证制宜，庶无误矣。
〖证治歌〗
产后不觉尿自遗，皆由脾胃肾气衰。治法还少（丹）加附子，或用右归八味宜。四神巩堤（丸）五味（子）散，佐以补中益气（汤）怡。虚寒故纸宜加合，肉蔻同加堪助脾。热气客脬便频数，涩痛名淋证若斯。热搏血渗胞中入，小便涩痛血相随。治宜审属何经病，膀胱虚热六味散。阴虚阳气无以化，八味加减自能医。茅根（汤）可治产后沥，痛血鱼齿（汤）可通施。又有一证小便数，气血两虚不必疑。治法惟有八珍美，阴虚六味（丸）进莫迟。脾肾虚寒丸八味，桑螵蛸散或巩堤。产理不顺膀胱损，遗尿无时肝肾亏。六味丸投亦合法，大补元煎效可期。虚寒肝肾右归饮，八味丸投福履绥。胞破固脬散可补，散号胞中以类治。鸡毛取尾烧存性，温酒调和服一匙。鸡内金汤千金妙，听人择用效皆奇。是知治病方莫拘，简便方好亦宜知。小便来时血同下，气血虚弱热乘之。肝木乘脾投（补中）益气，加味逍遥（散）正及时。郁结伤脾（加味）归脾美，脾难统血补中（益气汤）司。补遗方与乱发散，滑灰（散）崔氏（方）破愁眉。交肠阴蚀证皆有，前阴条内可详披。大便自遗亦还少，补中益气固藩篱。脾肾虚寒五味子（散），集验（方）四神（丸）八味持。下血皆因失调养，清胃饮进古方遗。醇酒湿毒何方美，葛花解醒（汤）起困疲。怒动肝火六君子，柴芍归芎加莫离。脾因郁结致伤损，归脾加味可寻思。思虑伤心妙香散，大肠风热四物熙。荆防枳壳侧柏叶，槐花同入解人颐。血热芩连加四物，古方配合不差移。升柴六君肠胃弱，六君（木）香（肉）蔻因寒羁。元气下陷宜（补中）益气，加入（茯）苓（半）夏自升提。气弱六君升麻入，血虚四物有成规。气血俱虚八珍进，升柴不入又加谁。大凡产后多虚弱，真寒假热内外歧。六君（子汤）补中（益气）加姜炮，温补脾气诸证夷。阳气虚弱急加附（子），临证分明百世师。
〖脉〗
六脉沉迟细小，皆由脾虚肾冷。脉见沉伏为虚寒。热客脬中，脉弦数。内虚则脉空数，内热则脉滞涩。淋系膀胱虚热，脉定细数。若有阴虚尺脉必弱。便数，六脉沉细无力。气血均虚则尺弱，阳虚则寸微，虚寒则沉伏。木乘土，则肝弦紧，而脾弦长。郁伤脾，则脾弦细而肝弦数，其馀可推类而知。
〖方〗
●茅根汤　治产后诸淋，不拘膏石冷热，悉皆主之。
白茅根（八两）　麦穗　白茯苓（各四两）　葵子　人参（各二两）　蒲黄　阿胶　滑石　甘草（各一两）　紫贝（十枚，煅）　石首鱼头中石（二十枚，烧）
上锉散，每服四钱，姜三片，灯心二十茎，煎服，亦可为末，木通汤下。气壅，木通橘皮汤下。
●固脬散　治临产伤脬，小便不禁。
黄丝绢，取自黄者，染黄者不取。用三尺，炭灰煮汁，极烂，以清水洗净灰，入黄蜡五钱，蜜一两，白茅根二钱，马勃二钱。
用水二升，煮至一盏，空心顿服，服时不得作声，如作声，无效。
●鱼齿汤　治产后小便痛，及血淋。
白茅根（五两）　瞿麦　车前子（各三两）　鲤鱼齿（一百枚，炙研）　通草（二两）　冬葵子（二合）
上药水二升，煮至一升，入鱼齿末，空心服。
●胞中汤　治产时伤胞，小便不禁。
人参　蜜耆（四钱）　陈皮（一钱）　川芎（钱半）　当归（三钱）　桃仁（一钱）　茯苓（钱半）
上锉散，先取羊脬或猪脬煮汤，去脬，以汤煎药服。
●鸡内金散　治产后失禁。
取鸡内金，烧为末，酒调服方寸匙。
●乱发散　治产后小便利血。
以乱发水洗垢净，烧存性，研为末。
米饮调服方寸匙。
●滑灰散　治产后小便出血。
滑石（研）　发灰（等分）
上每服一钱，地黄汁调下。
●崔氏方　治产后血渗入大小肠。
白蜜（一大合）　车前子（捣汁，一升）
上相和煎，分二服。
●集验方　治产后遗尿。
熟矾　牡蛎（煅，存性）
上共研细末酒调服。
●千金方　治产后小便不禁。
白薇
上为末，酒调下。一方桑螵蛸、龙骨为末，粥饮调下。
●补遗方　治产后小便出血。
牛膝
上水煎酒对服。
●五味子散　治肾虚，大便不实，或夜五更泻。
五味子（炒，二两）　吴茱萸（盐汤泡，五钱）
上为末，每服二钱，空心米饮下，其效如神，末糊丸亦可。
●续断汤　治尿血。
当归　生地（各一两）　续断（五钱）　赤芍（二钱半）
上为细末，葱白煎汤，空心调下二钱。
一方　治遗尿，用益智仁为末，米饮调服。
一方　治遗尿，用故燕巢中草，火烧细研，用酒半盏调服。亦治男子。
一方　治淋，用陈皮一两，去白研末，空心温酒下。
一方　治淋，用杏仁十四粒，去皮尖炒研，酒调服。
一方　治小便不禁，用鸡尾毛烧存性，酒调三服有效。
一方　治小便出血，用生地汁合生姜汁同和服之，愈。
●葛花解酲汤　见胎前积聚，　还少丹　见血崩，　右归丸　见月水不断，　四神丸　见伤食，　加减八味丸　见虚劳，　巩堤丸、桑螵蛸散　见小便数，　六味丸　见血风，　升柴六君子汤　见产后霍乱，　妙香散　见白带，　大补元煎　见惊悸，　右归饮　见产后发热，　补中益气汤、八珍汤、六君子汤、四物汤、加味逍遥散、八味丸、加味归脾汤　均见寒热，　清胃饮　见大便不通。
〖附：案〗
一妇小便淋沥，初进补中益气汤，加茯苓、车前子、麦冬，不效，后进六味丸愈。
一妇大便下血，以六味丸加伏龙肝、阿胶愈。
