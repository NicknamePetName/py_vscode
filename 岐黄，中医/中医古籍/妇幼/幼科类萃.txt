
序  ***************************
医之为科也十有三，而最难者莫如小儿。盖小儿筋骨未坚，脉息未完，神气未全。问之而弗能言，诊之而未易决，是故谓之哑科。
书曰：若保赤子，言保之之难也。老子曰：圣人皆孩之，言孩之之不易也。黄帝曰：吾不能察其幼小者，言幼小之难察也。慨自《颅囟经》亡，而童孺之夭者多矣。世之称小儿医者，曰钱仲阳、陈文中、李柽、董汲、栖真子、汉东王氏，皆有显名于一时，然未免囿于准绳尺度之中，而乏超然自得之见。求其推移变化，卒与法合，譬如珠之走盘，而不出于盘，惟钱仲阳一人而已。夷考仲阳，当宋神宗时，为太医丞，素难奥旨，无所不窥，乃建立五脏之方，各随所宜用之。谓肝有相火，则有泻而无补；肾为真水，则有补而无泻。可谓抽《金匮玉函》之秘，而得《内经》之髓者矣。惜其遗书散亡，出于门人阎孝忠之所裒辑者，非仲阳之本意也。
《幼科类萃》不著纂者姓名，观其引用诸家之说，盖近时医工为之者。治诃大中承松石刘公，谓是书有保婴活幼之功，乃命开封郡守南宫白侯刊而布焉。宪付瓶山胡君实力赞之。
昔程伯子有方言，一命之士，苟存心于爱物，于人必有所济。斯刻也，其诸利民惠物之心，形于疏浚之余者欤。
嘉靖十三年甲午冬十一月朔嵩渚李濂书

卷一  ——————————————————————————————————————————————————————————————————————————————————————————

论小儿受胎禀赋厚薄不同  ***************************
《千金》论曰：儿在母腹中，受其精气，一月胚，二月胎，三月血脉，四月形体成，五月能动，六月筋骨成，七月毛发生，八月脏腑具，九月谷神入胃，十月百神备而生。生后六十日瞳子成，能笑语识人。百日任脉生，能反覆。百八十曰尻骨成，能独立。二百一十日掌骨成，能匍匐。三百日髌骨成，能独倚。三百六十日为一期，膝骨成，乃能移步。此是常足之法，不如此者，身不平尔。
又云：才生下有身破裂者必死，阴囊白者必死，阴不起者必死，无粪门者必死，股间无生肉者必死，忽如鸦声者必死。其周岁之间颅囟开解，齿发未生，手足挛缩如鹤节，身体瘦瘠，或四五岁不能行立，此皆受胎气之不足者也。若筋实则多力；骨实则早行；血实则形瘦多发；肉实则少病；精实则灵利多语笑，不怕寒暑；气实则少发而体肥，此皆受胎气之充足者也。太抵禀赋得中道为纯粹，阴阳得所，刚柔兼济，气血相和，百脉相顺，精备神全，脏腑充实，形体壮健。其未周之时，颅囟坚合，睛黑神清，口方背厚，骨粗臀满，脐深肚软，茎小卵大，齿细发润，声洪稳睡，此皆受胎气之得中和者也。以故听其声，观其形，则可以知其虚实寿夭矣。
论妊妇不守禁忌生儿多疾之戒  ***************************
《全幼心鉴》云：常见富贵之家，怀妊妇人居于奥室，饥则辛酸无所不食，饱则恣意坐卧，不劳力，不运动，是以胎气微弱，生子必软而多疾。若夫起居有常，饮食有节，使神全气和，受胎常安，生子必伟而少疾。
丹溪云：往往胎孕致病，人多玩忽，医所不知。儿之在胎，与母同体，得热则俱热，得寒则俱寒，病则俱病，安则俱安，母之饮食起居可不慎哉。姑陈一二以为规戒：一子二岁，满头有疮，一日疮忽自平，遂患痰喘，询其母孕时所喜何物？曰：辛辣热物是其所喜。知其为胎毒也。慎勿与解利药，因口授一方：用人参、连翘、川芎、黄连、甘草、陈皮、芍药、木通浓煎，沸汤入竹沥，与之数日而安。或曰：何以知之？曰：见其子精神昏倦，病受得深，决无处感，非胎毒而何。又一妇人，形瘦性急，体本无热。怀妊三月，适当夏暑，口渴思水，时发小热。遂教以四物汤加黄芩、陈皮、生甘草、木通。因懒于煎煮，数帖而止。其后生子二岁，疮痍遍身。忽一日，疮顿愈，遂成痎疟，此亦胎毒也。疮若再作，病必自安，已而果然。若于孕时确守前方，何病之有？又一妇得痫，遇阴雨则作，遇惊亦作，口吐涎沫，声如羊鸣，此胎受惊也。其病深痼，调治半年病亦可安，仍须淡味以助药功。与烧丹丸，继与四物汤入黄连，随时令加减，果半年而安。三者皆是胎妇调适乖常，饮酒嗜欲，忿怒惊扑。母有所感，胎必受之。或外挟风邪，有伤于胎，子乘母气，生下多疾，病患致此，诚不能慎密之故也。
论服下部热药求子遗患之误  ***************************
丹溪云，郑宪使子，年十六。生七个月后，得淋病，五七日必一作，其发则大痛、水道下如漆和粟者一盏方定。脉之，轻则涩，重则弦。视其形瘦而长、青而苍。意其父必因服下部热药，遗热在胎，留于子之命门而然。遂以紫雪和黄柏末丸，梧子大，晒极干，热汤下百丸，半日又下二百丸，食物压之。又半日，痛大作，连腰腹，水道乃行下漆和粟者碗许，痛减十之八。后张子中与陈皮一两，桔梗、木通各半两，又下合许而安。父得燥热尚能病子，况母得之者乎？书此以
证红丝瘤之事，东垣云：李叔和问：中年以来得一子，一岁之后，身生红丝瘤，不救。后四子皆病瘤而死。何缘致此疾？翌日思之，谓曰：汝乃肾中伏火，精气多有红丝，以气相传，生子故有此疾，俗名胎瘤是也。汝试观之。果如其言，遂以滋肾丸数服，以泻肾中火邪，补真阴之不足，忌酒辛热之物。其妻以六味地黄丸以养阴，受胎五月之后，以黄芩、白术作散，与五七服，后生子三岁，前证不复作，今已壮。噫，合观以上所论，则知其警戒深矣。
护养论  ***************************
小儿生长，必欲人襁褓之。襁褓之道，必须得宜。如春夏之月，乃万物生长之时，宜教令地卧，使之不逆生长之气；如秋冬之月，乃万物收藏之时，宜就温暖之处，使之不逆收藏之气。然后血凝气和，则百病无自而入矣。大抵衣不可太暖，暖则汗出表虚，风邪易入；乳不可太饱，饱则胃弱而易伤，积滞难化。
《格致余论》云：童子不衣裘帛。下体属阴，得寒凉则阴易长，得温暖则阴暗消。是以下体不与帛绢夹厚之服，恐妨阴气。又小儿血气俱盛，食物易消，肠胃尚脆而窄，若稠黏干硬，咸酸辛辣，一切鱼肉水果湿面，烧炙煨炒，但是发热难化之物，皆亦禁绝。妇人无知，畏其啼哭，无所不与，积成痼疾，虽悔何及？所以富贵娇养，有子多疾，何者？盖富贵之家，久藏于帏帐之内，重裀叠被，令儿筋骨缓弱，譬如阴地草木，不见风日，少有坚实者也，诚非保育之法。而田舍婴儿，未尝护，终日暴露，或饥或寒，绝无他病者，此皆见风日，着地气之力也，岂贵贱之理有异哉。明乎此，则养护之道得矣。
乳哺论  ***************************
初生芽儿，藉乳为命。乳哺之法，不可不慎。夫乳者，荣血之所化也。至于乳子之母，尤宜谨节，饮食下咽，乳汁便通；情欲动中，乳汁便应。病气到，乳汁必凝滞，儿得此乳，疾病立至，不吐则泻，不疮则热，或为口糜，或为惊搐，或为夜啼，或为腹痛。病之初来，其溺必甚少，便须询问，随证调治。母安则子安，可消患于未形也。
故哺乳夏不欲热，热则致吐逆；冬不欲寒，寒则致咳痢；母不欲怒，怒则上气颠狂；母不欲醉，醉则令身热腹痛。母方吐下而乳则致虚羸。母有积热而乳则变黄不能食。新护而乳则瘦瘠交胫不能行，新欲而乳则发吐哯神困。伤热乳则泻黄，伤冷乳则泻青，冷热不调，停滞胸膈，结为痰饮，遂成壮热，壮热不已乃作惊痫。儿啼未定，遽以乳哺，气逆不消，因成乳癖。怀妊而乳，致令黄瘦，腹大脚弱，名曰鬾病。大抵乳哺不可太过，故谚云：小儿常病，伤于饱也。又云：忍三分饥、吃七分饱。亦至论也。
下胎毒论  ***************************
东垣云：儿在母腹中，十月之间，随母呼吸。呼吸者，阳气也，而生动作，益滋精气神。饥则饮母血，渴则饮母血，儿随日长，皮肉血脉筋骨形气俱足。十月降生，口中尚有恶血，啼声一发，随吸而下。此恶血复归命门胞中，僻于一隅，伏而不发，直至内伤乳食、湿热之气下流，逆于肉理，乃发为疮疹也。故方书皆云：俟其分娩，啼声未发之时，急用绵裹指，拭去口中恶汁。固是良法，而仓卒之际，或有不及者，故有黄连法，朱蜜法，甘草法，用之殊佳。但今之人比古者之人起居摄养大有不同。窃恐禀受怯弱之儿不能禁此寒冷之剂，若与服之，必生异证，或呕乳粪清，或痰嗽喘急，或腹胀，或惊悸。如有里证郁结，壅闭不通，欲下胎毒者，只须用淡豆豉煎浓汁，与三五口，其毒自下，又能助养脾气也。
论小儿轻易服药戒  ***************************
罗谦甫曰：一小儿五月间，因食伤冷粉，腹中作痛，遂于市场药铺中赎得神芎丸服之，脐腹渐加冷疼，时发时止，逾七八年不已。因思古人云：寒者热之。治寒以热。良医不能废其绳墨而更其道也。据所伤之物，寒也；所攻之药亦寒也，重寒伤胃，其为冷痛可知矣。凡人之脾胃喜温而恶冷，况小儿血气尚弱，不任其寒，故阳气潜伏，寒毒留连，久而不除也。治病必先其本，当用和中养气之药以救前失，服之月余方愈。呜呼，康子馈药，孔子拜而受之，以未达，不敢尝。此保生之重者也。奈何常人拱默而令切脉，以谓能知病否。且脉者，人之血气附行经络之间，热胜则脉和疾，寒胜则脉动迟、实则有力、虚则无力，至于所伤何物，岂能别其形象乎？医者不可不审其病源，而主家亦不可不说其病源。且此子之父不以病源告医，而求药于市铺中，发药者亦不审病源而以药付之，以致七八年之病。皆昧此理也。
孙真人云：未诊先问，最为有准。东垣云：只图愈疾，不欲困医。二公之语其有功于世大矣。
慎择乳母  ***************************
凡乳母禀赋之厚薄，情性之缓急，骨相之坚脆，德行之善恶，儿能速肖，尤为关系。殊不知渐染既久，识性皆同，犹接木之造化，故不可不择也。
芽儿戒灸  ***************************
小儿初生，世人多于头额前发际穴灸之，盖取其可以截风路也。殊不知地有南北之分，其河洛土地多寒，生儿三日灸囟以防惊风，固宜也。今者，东南土地多湿，气禀薄弱，岂堪灸焫，若执以关中地寒为论，自取危困耳。

卷二  ——————————————————————————————————————————————————————————————————————————————————————————

小儿脉证总说  ***************************
汤氏曰：凡看小儿疾病，先观形证神色，而切脉次之。欲别五脏，各有所主。须看禀受盈亏，胎气虚实，阴阳冷热之证。补过泻多，当究其失。五脏六腑，表里各有相应配对。若能明其标本，则神圣工巧自然得矣。
论五脏虚实所主  ***************************
钱氏曰：心主惊，实则叫哭发热，饮水而搐；虚则困卧，悸动不安。心病多叫，手足动摇，惊悸。心气热则心胸亦热，欲言不能，而有就凉之意，故合面卧。心热，视其睡，口中气温，或合面睡，及上窜摇头咬牙，皆心热也。导赤散主之。心实则气上下涩合、卧则气不通，故喜仰卧，则气得上下通也。泻心汤主之。
肝主风，实则目直大叫、呵欠、项急、烦闷。虚则咬牙多欠。气热则外生风，气温则内生风。肝热，手寻衣领及乱捻物。肝有风，目连劄不搐、得心热则搐。治肝泻青丸，治心导赤散。肝热甚，身反张，直不搐，治与有风同。现病或新或久，皆引肝风。风动而止于头，目连劄也。若热人目，牵其筋脉，两眥俱紧，不能转视，故目直也。若得心热则搐，以其子母俱有实热，风火相搏故也。
洁古曰：肝主谋勇，热则寻衣捻物，目连劄，直视，不能转视，或极则身反强直折，皆风热也。目者，肝之窍。肝属木，性急，故如此也。
钱氏曰：脾主困，病则困睡、泄泻、不思乳饮。实则困睡身热，饮水；虚则吐泻生风。
钱氏曰：肺主喘，实则闷乱喘促，有饮水者，有不饮水者。虚则哽气，长出气。肺热，手掐眉目鼻面。肺盛腹有风冷，胸满短气，气急，喘嗽上气，当先散肺热，后散风冷。只伤寒则不胸满。肺虚热唇深红色，治之散虚热。肺脏怯唇白色，当补。若闷乱，气粗喘促，哽气者，难治，肺虚损故也。脾肺病久则虚而唇白。脾者肺之母也，母子皆虚，不能相营，故名曰怯。肺主唇，唇白而泽者吉，白如枯骨者死。
洁古曰：肺主气，燥热则壮热饮水，喘闷，鼻干燥，手扪眉面，泻白散主之。胸满短气，气急，喘促上气，皆是肺气有余腹感风邪之所伤，谓之微邪，先泻而后发散之。
钱氏曰：肾主虚，无实也。惟疮疹，肾实则黑陷。肾虚，儿本虚怯，由胎气不成则神不足，目中白睛多，其颅即解，自开也，面色㿠白，此皆难养，不过八八之数。若恣色欲，多不及四旬而亡。或有因病而致肾虚者，非也。又肾气不足则下窜，盖骨重，惟欲坠下而缩身也。肾水阴也，肾虚则畏明，宜补之。
洁古曰：下窜者，肾气不足，两足热不喜衣覆足。然此者，脐此下皆肾之所主，缘心气下行于肾部也。此乃肾不足而心有余，宜地黄丸主之。
论五脏相胜虚实之邪  ***************************
钱氏曰：肝脏病见秋，木旺肝强胜肺也，宜补肺泻肝。轻者肝病退，重者唇白而死。
肺病见春，金旺肺强胜肝，当泻肺。轻者肺病退，得者心发惊。更有赤者，当搐，为肝怯，当目淡青色也。
心病见冬，火旺心强胜肾，当补肾治心。轻者心病退；重者下窜不语，肾怯虚也。
肾病见夏，水胜火，肾胜心也。当泻肾。轻者肾病退；重者悸动，当搐也。
脾病见四傍，皆仿此治之。顺者易治，逆者难治，脾怯面目赤黄，五脏相反，随证治之。
如肺病又见肝证，咬牙，多呵欠者，易治。肝虚不胜肺故也。若目直，大叫哭，项急，烦闷者，难治。盖肺病久则虚冷，肝强实而反胜肺也，视病之邪久虚实，虚则补母，实则泻子。
洁古曰：肝胜肺则肝病，身热发搐，又见肺虚喘而气短，病见于申酉戌时，是时真强也。《内经》云：受所制而不能制，谓之真强，法当补脾肺而泻肝，导赤散、泻黄散主之。
按刘宗厚云：此皆五脏相胜，病机不离五行生克制化之理者，盖小儿初生襁褓，未有七情六欲，只是形体脆弱，血气未定，脏腑精神未完，所以有脏腑虚实胜乘之病。但世俗不审此理，往往遇是，率指为外感内伤，而用药致枉死者多矣，悲夫。矧钱氏论脱略，幸而洁古补之。今特参附，诚所谓无穷之惠也。
论五脏子母虚实鬼贼微正  ***************************
洁古曰：在前者为实邪，子能令母实，拒贼伤于母，其子又引母所克者妻来相助，故曰实邪也。在后者为虚邪，母引子之鬼贼至，由母能使子虚也。《内经》云：子能令母实，母能令子虚。此之谓也。
妻来乘夫为微邪，夫来乘妻为贼邪，法当泻鬼补本脏。本脏自病为正邪，当虚则补之，实则泻之。《内经》云：滋苗者，必固其根。伐下者，必枯其上。逆其根，伐其本，则败其真矣。
按刘宗厚云：此五行生克之道论也。义见《难经》五十难及后五脏补泻治要论，宜参考之。
论五脏补泻之法  ***************************
洁古云：心主热，自病或大热，泻心汤主之。实则烦热，黄连泻心汤主之。虚则惊悸，生犀汤主之。
肺乘心，微邪。喘而壮热，泻白散主之。
肝乘心，虚邪。风热，煎大青膏，下大青丸。
脾乘心，贼邪。恐怖恶寒，安神丸主之。
按刘宗厚云：乘者，犹车乘之乘也。大抵五脏之病，相乘伏匿，隐显莫没。以上但言本病乘胜之道，故以五脏治要附于左，宜参考焉。
凡心脏得病，必先调其肝肾两脏。肾者心之鬼，肝气通则心气和，肝气滞则心气乏，此心病先求于肝，清其源也。五脏受病，必先传其所胜。水能胜火，则肾之受邪必传于心，故先治其肾，逐其邪也。故当退肾气益肝气两方，或诊其脉，肝肾两脏俱和而心自生疾，然后审其心家虚实治之。
肺主燥，自病则喘嗽，燥则润之。实则喘而气盛，泻白散；虚则喘而少气，先益黄散而后阿胶散。
心乘肺，贼邪。热而喘嗽，先地黄丸，中导赤散，后阿胶散主之。
肝乘肺，微邪。恶风，眩冒，昏愦，嗽，羌活膏主之。
肾乘肺，实邪。憎寒，嗽，清利，百部丸主之。
脾乘肺，虚邪。体重，吐痰，泄泻，人参白术散主之。
凡肺之得病，必先观心之虚实。若心火炎盛铄金，即当先益心气，后吃肺药。若心气和，即便看脾脉。若脾气虚冷，即不能相生，而肺家生气不足则风邪易感。故患肺寒者，皆脾虚得之。若脾气盛实则亦痞隔中焦，而大肠与肺表里不能相通。夫中焦热隔则肺与大肠不通，其热毒之气必上蒸于肺而生痰。故患肺热者，多脾实得之。心气盛者泻之，脾气虚者益之，脾气实者通之，然后随其肺之寒热以治之。故有抑心气、益脾气、通肺气三药。若诊其脉气，心脾两脏俱和而肺自生疾，则但察肺家虚实而治之。
肝主风，自病则风搐拘急。肝若急，急食甘以缓之，佐以酸苦，以辛散之。实则风搐力大，泻青丸主之；虚则风搐力小，地黄丸主之。
心乘肝，实邪。壮热而搐，利惊丸主之。
肺乘肝，贼邪。气盛则前伸，呵欠，微搐，法当泻肺。先补本脏，补肝地黄丸主之；泻肺，泻白散主之。
脾乘肝，微邪。多睡，体重而搐，先当定搐，泻青丸主之；搐止，再见后证，则别立法治之。
肾乘肝，虚邪。憎寒，呵欠而搐，羌活膏主之。
凡肝得病，必先察其肺肾两脏，根其病之所起，然后审其肝家本脏之虚实方可治疗。然肾者肝之母，金者木之贼。今肝之得病，若非肾水之不能相生，必是肺金之鬼来相攻击，不得不详审而求之。故其来在肺，先治其肺，攻其鬼也；其来在肾，先补其肾，滋其根也。然后审其肝家本脏之虚实而寒温之。
脾主湿，自病则泄泻多睡，体重昏倦。脾苦湿，急食甘以缓之气实则泄泻赤黄，睡不露睛，泻黄散主之；虚则泄泻白色，睡露睛，白术散主之。
肝乘脾，贼邪。风泻而吐，茯苓半夏汤主之。
心乘脾，虚邪。壮热，体重而泻，羌活黄芩甘草苍术汤主之。
肺乘脾，微邪。恶寒，泄泻，理中丸之类。
凡脾之得病，必察其肝心两脏之虚实，根其源之所起，然后救疗。盖肝是脾之鬼，心是脾之母。肝气盛则鬼盛，心气亏则脾家生气不足。盛者抑之则退，亏者益之不乏。所以有抑脾气、益心气两药。诊其脉，肝心两脏俱和，则是脾自生疾。察其虚实而治之。
肾主寒，自病则足胫寒而逆。人之五脏惟肾无实。小儿疮疹变黑陷，则是肾水实，克退心火。是以水能制水也。
心乘肾，微邪。内热，不恶寒，枝桂汤主之。
肝乘肾，实邪。拘急，气搐，身寒，理中丸主之。
肺乘肾，虚邪。喘嗽，皮涩，身寒，百部丸主之。
脾乘肾，贼邪。体重，泄泻，身寒，理中丸主之。
本脏虚弱是自己正令不行，乃鬼贼所克害，当补本脏之正气。假令肺病喘嗽，时于初春见之，法当补肾；见于夏，救肺；见于秋，泻肺；见于冬，补心；泻本脏乃名寒嗽。大抵五脏各至本位，即气盛不可更补；到所克位，不可更泻。
又按刘氏云：五行之间，惟有肾之一脏，母盛而子反受邪。而物之性有不可一概而论者，肺肾是也。何则？肺属金，射于皮毛，所主者气；肾属水，主于骨髓，所藏者精。气之轻浮，能上而不能下；精之沉重，能下而不能上，此物性之自然。今肺之盛，盖热之作也。气得热则上蒸于肺，不能下生于肾，而肾受邪矣。急食凉药解之，使肺气温和，自能下生于肾，此肾之病必先求之于肺。若肺脏安和而肾忽然受病者，不过脾之湿相形于肾而生疾。所以有解肺热、去脾邪两药。若脾肺两脏俱和而肾自生病，亦察其本脏而治之。
论五脏伏敌喜伤主病  ***************************
心所伏者，肾所敌者，肺所喜者，苦所伤者，咸卤应，三变八蒸之脏。和则性情悦乐；疾主惊痫恐悟，虚噪啼叫，谵语狂烦，涎流口角；痘主红斑。
肝所伏者，肺所敌者，脾所喜者，酸所伤者，辛辣应，初变六蒸之脏。和则魂壮意志生；疾主风挛搐搦，眼目肿赤疼痛；痘主水疱。
肺所伏者，心所敌者，肝所喜者，辣所伤者，焦苦应，二变七蒸之脏。和则喜欢气爽、神清魂强；疾主喘满咳嗽，伤寒作虚，痰壅盛；痘主脓疱。
脾所伏者，肝所敌者，肾所喜者，甜所伤者，酸酽应，四变九蒸之脏。和则消谷气，美饮食；疾主呕哕疳积，虚痢痞癖，潮热，不思乳食；痘主结痂。
肾所伏者，脾所敌者，心所喜者，咸所伤者，甘甜应，五变十蒸之脏。和主行坐嬉戏笑语；疾主崩沙黑齿，截齿咬牙，停耳脓汁；痘主黑陷。
察小儿形色诀  ***************************
《全婴方》云：夫婴儿未能言，有疾固难知也，惟察形色而已。盖形色有五色应其五脏，五色青黄赤白黑，五脏心肝脾肺肾。心赤，肝青，脾黄，肺白，肾黑，是五脏所主。人蕴其内，必形其外，故小儿有病，先见于面部也。如形病不相应者，更切脉听声。
色脉论  ***************************
丹溪云：欲知其内者，当以观乎外。诊于外者，斯以知其内。盖有诸内者，形诸外也。苟不相参而断，其病邪之逆顺不可得也。为功者，当烛厥理。故望其五色，以青黄赤白黑以合五脏之脉，穷其应与不应。切其脉急大缓濇沉以合其五脏之色顺与不顺。诚察其精微之色，诊其微妙之脉。内外相参以治之，则万举万全之功可坐至致矣。《素问》曰：能合色脉，可以万全。其意如此。原夫道之二气，判而为阴阳，散而为五行，而从之所禀皆备焉。夫五脉者，天之真，行血气，通阴阳，以荣于身。五色者，气之华，应五行，合四时，以彰于面。惟其察色按脉而不偏废，然后察病之机，断之以寒热，归之以脏腑，随证而疗之，而获全济之效者，本于能合色脉而已。假令肝色如翠羽之青，其脉微弦而急，所以为生；若浮濇而短，色如草滋者，岂能生乎？心色如鸡冠之色，其脉多浮大而散，所以为吉；若沉濡而滑，色见如衃血者，岂能顺乎？脾色如蟹腹之黄，其脉当中浮而大，所以为从；若微弦而急，色见如枳实者，岂能从乎？肺色如豕膏之白，其脉当浮濇而短，所以为吉；若浮大而散，色如枯骨者，岂能吉乎？肾色如乌羽之黑，其脉沉濡而滑，或来中缓而大，色见如煤炱者死。死生之理，夫惟诊视相参，既以如此，则药证相对，厥疾弗瘳者，未之有也。抑尝论之容色所见，左右上下各有其部。脉息所动，寸关尺中皆有其位。左颊者，肝之部，以合左手关位。肝胆之分，应于风木，为初之气，额为心之部，以合左手寸口，心与小肠之分，应于君火，为二之气。鼻为脾之部，以合于右手关脉，脾胃之分，应于湿土，为四之气。右颊为肺之部，合于右手寸脉，肺与大肠之分，应于燥金，为五之气。颐为肾之部，以合于左手尺下，肾与膀胱之分，应于寒水，为终之气也。若夫阴阳五行相生相胜之理，当以合之于色脉而推之也。是故《脉要精微论》曰：色合五行，脉合阴阳。《十三难》曰：色之与脉，当参相应。然而治病万全之功，苟非合于色脉者，莫之能也。其荣色也。夫脉大小滑涩沉浮可以指按，可以目察，继之以能合色脉可以万全。夫赤脉之至也，喘而坚。白脉之至也，喘而浮。青脉之至也，长而弦。黄脉之至也，大而虚。黑脉之至也，坚而大。此先言五色，次言五脉。欲学之者，望而切之，以相合也。厥后，扁鹊明此，述之曰：望而知之谓之神，切而知之谓之巧。深得《内经》之理也。后世有立方者目之曰神巧万全，厥有旨哉。
按《难经》曰：五脏有五色，皆见于面。《素问》曰：神之变也，其华在面。视其五色，黄赤为热，白为寒，青黑为痛，此所谓视而可见者也。钱氏云：左颊为肝，右颊为肺，额上为心，鼻上为脾，下颏为肾。赤者热也，随证治之。
《全婴方》云：左颊属肝，东方之位。春见微青者平，深青者病，白色者绝。赤色主身热拘急，肝热生风；青黑色主惊悸腹痛；浅赤色主潮热，夜间发，日中歇。唇红焦燥，脉必紧数。
右颊属肺，西方之位居右。秋见微白者平，深白者病，赤色者绝。浅色主潮热或大便坚而气粗壅嗽；青白色主咳嗽恶心；青色主风人肺，时时咳嗽；青黑色主惊风欲发或肚疼盘肠内吊。
额上属心，南方之位，火性炎上，故居上。夏见微赤者平，深赤者病，黑色者绝。赤色主心经有风热，心躁惊悸，睡卧不安；青黑色主心中有邪，惊风腹疼，手足瘛疭而啼叫；青黑甚至心腹疼；黄色主惊疳骨热，渴，皮毛干燥，夜多盗汗，头发焦黄。
鼻上属脾，中央之位，故居中。而四季见微黄者平，深黄者病，青色者绝。赤色主身热，不思乳食；深黄色主小便不通，鼻孔干燥，气粗鼻衄，夜间多哭；淡白色主泄泻，食不化；青色主吐乳，口鼻干燥，大小便不利。
下颏属肾，北方之位，水性润下，故居下。冬见微黑者平，深黑者病，黄色者绝。赤色主膀胱与肾为表里有热，则水道不利，故小便癃闭。
洁古曰：凡肝病面白，肺病面赤，脾病面青，肾病面黄，心病面黑，若肝病惊搐而加面白，痰涎喘急之类，皆为难治，余仿此推之。
叔和云：春得秋脉定知死。亦此意也。
钱氏曰：凡小儿目内赤者，心热，导赤散主之。淡红者，心虚热，生犀散补之。青者，肝热，泻青丸主之；浅淡者，补之。黄者，脾热，泻黄散主之。无睛光者，肾虚，地黄丸主之。如见面目浮肿，主久咳嗽，乃脾受疳积也。
凡小儿唇白，主吐涎呕逆，吐血便血；唇红，渴饮烦躁。如久渴泻，唇红者，是虚证也，不可用凉药。唇黄，主脾受积后发肿。唇口紫及吐涎者，主虫痛。不吐涎者，是积痛。唇口四畔黄如橘，主口臭，乃脾之积热也。唇青，主血虚脾寒，为冷所乘。盖唇主脾土，木来克土，知脾弱不能食也。
凡小儿舌干、舌白、舌燥、舌胎、舌黄、舌赤肿，皆主大便不通，或通利，必色焦黄。如舌裂、舌上芒刺、舌上出血，皆热极阳毒也。舌上生疮，心脾有热。舌卷主惊。久患泻利，舌黑必润，不可认为热，盖久病上焦虚热故也。久泻利舌黑者，必死。
论五脏气绝证  ***************************
《全幼心鉴》云：凡小儿囟肿、囟陷，汗出不流，如珠如油，舒舌出口，舌肿发惊，泻黑黯血，发直如麻，皮肤无血色，此心绝也。并壬癸日死。
病重啼哭无泪及病不哭不泪，爪甲青黑，眼深如陷，舌卷囊缩，发搐目斜，连唇口动，手如抱头之状，或脚面直。《素问》云：其华在爪，其充在筋。肝绝也。并庚辛日死。
人中满，人中黑，唇缩番张，唇焦枯燥，唇干紫黑，唇不盖齿，血肿尿血，舌缩或卷，鼻孔开张，齿噤，冷涎如油，嘬口如囊，面如土色，四肢逆冷，如湿石之状，吃乳不收，泻粪赤黑，脾绝也。并甲乙日死。
有热，咽汤水并药食喉中鸣，是胃脆直不能荫肺。此证医书少有，盖累曾试之有验，并死不治。目直青鲜，气喘不回，吃食噎嗽，痰涎塞口，喉中鸣响，鼻塞不通，鼻干黑燥，肺胀胃膈，头汗，四肢冷，此肺绝也。并丙丁日死。
面黑神昏，眼黑眼肿，目无光彩，耳轮青黄焦枯，疳牙齿落，发疏黄燥，皮肤黑燥，惊风咬乳，戛齿泄屁，黑色绕口，此肾绝也。并戊己日死。
论虎口三关要决  ***************************
辰关（上节）　卯关（中节）　寅关（下节）
汤氏曰：小儿初生，变蒸未足，气血未定，呼吸至数太过，必辨虎口色脉，方可察其病之的要者，正谓此也。男以左手观之，女以右手观之。凡脉纹从寅关起，不至卯关者，易治。若连于卯关者，有病难治。如寅关连卯关，卯关侵过辰关者，十难救一。脉纹小或短者，有病不妨。
仁斋曰：虎口者，叉手处也。三关者，第二指之三节是也。除拇指第一指近虎口，第一节为初关，一名风节；第二节为中关，亦名气关；第三节为末关，亦名命关。男以左手、女以右手，侧看之。惊风初得，纹出虎口，或在初关，多是红色，传至中关，色赤而紫；又传过，其色紫青，病势深重；其色青黑，青而纹乱者，病沉重；若见纯黑，危恶不治。大抵红者风热重，紫者惊热，青者纹积。青赤相半，惊积风热俱有，主急惊风。青而淡紫，伸缩来去，主慢惊风。紫丝、青丝或黑丝隐隐相杂，似出不出，主慢脾风。凡指纹在初关者，易治。过中关者，难治。透末关者，不治。三关直透，大抵不治。然脉势湾入里者顺，病虽重而证顺，犹可用力。若纹势湾反出外，骎骎靠于指甲者，断不可回。其有三关纹如流珠流米，三五点相连，或形于面，或形于身，危恶尤甚。
论小儿脉法  ***************************
《脉诀启蒙》曰：凡诊小儿脉，当大指按三部。一息六七至为平，八九至为内寒弦脉为风痫，沉缓为伤食，促急为虚惊，弦急为气不和，沉细为冷，浮为风，大小不均为鬼祟，浮大数为风热，伏结为物聚，单细为疳劳风。肠痛，多喘呕，脉洪为有虫；浮而迟，潮热者，为胃寒也。
《脉经》曰：小儿四岁，呼吸八至，细数者吉。又云：呼吸八至者平，九至者伤，十至者困。诊小儿脉法多雀斗，要以三部脉为主。若急为风痫，沉者乳不消，弦急为客忤气。小儿是其日数应变蒸之时，身热而脉乱，无汗，不欲食，乳辄吐哯者，脉乱无苦也。脉沉而数者，骨间有热；欲以腹按，清冷也。《宝鉴》云：小儿三岁以上，五岁以下，五百七十六日变蒸毕乃成人。血脉骨血皆坚牢，方可诊候也。盖小儿纯阳，故脉息数促，如大人为不同也。故病多见七表脉，为属阳脉然也；是以八里脉多不经见，为属阴脉耳。当知此理。
按半晬以上方可看虎口，周晬以上看虎口兼以一指脉。若五百七十六日变蒸满足，只与看一指脉，以食指滚转，分取三部。凡言三部者，非寸关尺，系小儿三部。面看气色为一部，虎口脉纹为二部，寸口一指脉为三部也。
论小儿脉证歌  ***************************
小儿有病须凭脉，一指三关定有息，浮洪风盛热多惊，虚冷沉迟实有积。小儿三至五岁，呼吸须得八至看，九至为数十至困，长短大小有邪干。
小儿脉大多风热，沉细元因乳食结，弦长多是肝膈风，紧数惊风四肢掣，浮洪胃口如火烧，沉紧腹中痛不歇，虚濡有气又兼惊，脉芤大小便中血，四至洪来若烦满，沉细腹中痛切切，滑中露湿冷所伤，弦急客忤明分说。
小儿乳后辄呕逆，更兼脉乱无忧虑，弦急之时被气缠，脉缓即是不消乳，紧数细数亦少苦，虚濡邪风惊风助，痢下宣肠急痛时，浮大之脉归泉路。
伤寒脉大最相宜，肿满浮洪病可医，微细心痛终是顺，沉迟吐泻必须危，虫攻紧滑皆知吉，渴饮微沉势已衰，惊搐浮洪多易治，喘粗涎盛滑为奇。
小儿死证十五候  ***************************
眼上赤脉，下贯瞳人。囟门肿起，兼及作坑。鼻千黑燥。肚大青筋。目多直视，睹不转睛。指甲黑色，忽作鸦声。虚舌出口，啮齿咬人。鱼口气急，啼不作声。蚘既出，必是死形。用药速救，十无一生。
论小儿死脉证  ***************************
小儿病闲，汗出如珠，着身不流者死。
小儿病，其头发皆上逆者，必死。
小儿病而囟陷，其口唇干，目皮反，口中气出冷，手足四垂，其卧如缚，掌中冷，皆不治。
小儿中风热，喘鸣肩息，脉缓则生，急则死。
小儿痢疾，脉浮大而腹痛者，必死。
乳子病热，脉悬小，手足温则生，寒则死。

卷三·初生门  ——————————————————————————————————————————————————————————————————————————————————————————

小儿初生总论  ***************************
《千金》论曰：芽儿出腹，骨肉未敛，肌肉未成，犹尚是血，血凝则坚，而成肌肉也。又云：如水上之泡，草头之露。夫初生一腊之内，天地八风之邪，岂能速害？良由在胎之时，母失爱护，或劳动气血相干；或坐卧饥饱相役；饮酒食肉冷热相制；恐怖惊扑，血脉相乱；蕴毒于内，损伤胎气，而降生之后，故有胎热、胎寒、胎肥、胎怯、胎惊、胎黄诸证生焉。外因浴洗、拭口、断脐、灸囟之不得法；或绷抱、惊恐、乳哺、寒温之乖其宜，致令噤口脐风、钻肚、不乳等证，病患致此，亦难救疗，坐视其毙，良可哀悯。故黄帝云：吾不能察其幼儿，谓别是一家调理耳。惟小儿脏腑娇嫩，血气懦弱，肌体不密，精神未备，而黄帝尤难之也。而用药者，必明消息形候，审定生死，察病患之浅深，知药性之寒温，乃一世之良工也。
初生诸证治法  ***************************
胎热者，由儿在胎中，母多惊怪，或因食热毒之物。降生之后，儿多虚痰，气急喘满，眼闭目赤，目胞浮肿，神困呵欠，呢呢作声，遍体壮热，小便赤色，大便不通，时复惊烦，此因胎中受热，或误服温剂，致令热蓄于内熏蒸胎气，故有此证。若经久不治，则鹅口、重舌、木舌、赤紫丹瘤自此而生。宜先以木通散煎与母服，使入于乳，令儿饮之，通心气，解烦热，然后以四圣散温洗两目，目开进地黄膏。凡有胎疾，不可求速效，当先令乳母服药，使药过乳，渐次解之，百无一失。若节以凉药攻之，必生他病，乳母仍忌辛辣酒面，庶易得安，不致反复。
胎寒者，婴儿初生百日内，觉口冷腹痛，身起寒栗，时发战栗，曲足握拳，昼夜啼哭不已，或口噤不开，多曰胎寒。其证在胎时，母因腹痛而致产，经云：胎寒多腹痛。亦有产妇喜唤甘肥、生冷、时果，或胎前外感风寒暑湿，治以凉药，内伤胎气，则生后昏昏多睡，间或现乳泻白。若不早治，必成慢惊慢脾。宜以当归散定其痛；匀气散调其气；白术散养其胃气；白芍药汤去其寒湿，乳母更宜忌口。
胎肥者，生下肌肉厚，遍身血色红。满月以后，渐渐羸瘦，目白，五心烦热，大便难，时时生涎者是也。浴体法主之。
胎怯者，生下面无精光，肌肉薄，大便白水，身无血色，目无精采。宜以浴体法主之。
胎黄者，生下遍体面目皆黄，状如金色，身上壮热，大便不通，小便如栀汁，乳食不思，啼哭不止，此胎黄之候也。皆因乳母受热而传于胎也。凡有此征，母子皆宜服地黄汤及地黄饮子。有生下百日及半周，不因病后身微黄者，胃热也。若自生而身黄者，胎疸也。经云：诸疽皆热，色深黄者是也。犀角散主之。若淡黄兼白者，胃怯也。白术散主之。
胆惊者，以胎妇调适乖常，饮酒嗜欲，忿怒惊扑，母有所触，胎必感之。或外挟风邪，有伤于胎，故子乘母气，生下即病也。其候，月内温壮，翻眼握拳，噤口咬牙，身腰强直，涎潮呕吐，搐掣惊啼，腮缩囟开，或颊赤，或面青眼合。凡胎风眼合，不可误作慢脾，妄用温药。其有搭眼、噤口之类，亦此一种之所发也。视其眉间气色，赤而鲜碧者可治，若黯青黑者不治；虎口指纹曲入里者可治，反出外者不治。先宜解散风邪，利惊化痰。调气贴囟，甚则以朱银丸利之。凡初生婴儿难以用药，如遇此候，急取猪乳，细研牛黄、麝香各少许，调抹入口中即愈矣。
锁肚者，由胎中受热，热毒壅盛结于肛门，闭而不通，无复滋润，所以如此。至若第三日不通，急令妇人以温水濑口，吸咂儿前后心并脐下手足心共七处，凡四五次，仍以轻粉半钱，蜜少许，温水化开，时时将少许服之，以通为度。如更不通，即是肛门内合（，当以物透而通之，金簪为上，玉簪次之，须刺入二寸许，以苏合香丸纳入孔中，粪出为快也。若肚腹臌胀，不能乳食，作呻吟声，至于一七，难可望其生也。
不乳者，谓初出胞胎而不吮乳也。婴儿初出胎时，其声未发，急以手拭其口令恶血净尽，不得下咽，即无他病。若拭口不全，恶秽入腹，则令腹满气短，不能吮乳，或产母取冷过度，胎中受寒，致令儿腹痛也。宜用茯苓丸及木香槟榔散治之。
脐风者，谓断脐之后，被水湿风冷所乘，风湿之气，入于脐而流入心脾，遂令肚腹胀满，脐肿身体重着，四肢柔直，日夜多啼，不能吮乳，甚则发为风搐。若脐边青黑，嘬口不开，是为内搐，不治，爪甲黑者即死。其或热在胸膛，伸缩弩气，亦令脐肿。宜千金龙胆汤主之为妙。
嘬口者，面目黄赤，气息喘者，啼声不出，盖由胎气挟热兼风邪人脐，流毒心脾之经，故令舌强唇青，聚口嘬面，饮乳有妨。若口出白沫而四肢冷者，不可救药。其或肚胀青筋，吊肠卵疝，内气引痛，皆肠胃郁结不通致之。治法贵乎疏利，嘬口最为急候，一腊之内见之尤甚，以辰砂膏利之即愈。
噤风者，眼噤口闭，啼声较小，舌上聚肉如粟米状，吮乳不得，口吐白沫，大小便皆通，自满月一百二十日见此，名曰犯风噤。依法将护防于未然，但有此证，急看儿上颚有点子，先以指甲轻轻刮破，次服定命散、辰砂全蝎散之类。如口噤不开，服诸药不效者，生南星去皮脐，研为极细末，龙脑少许合和，用指蘸生姜汁，于大牙根上擦之立开。凡脐风、嘬口、噤风三者虽异，其受病之源则一也。大抵里气郁结壅闭不通，并宜服淡豆豉汁与吃，取下胎毒。《千金》云：小儿初生，其气高盛，若有微患，即须下之，若不时下，则成大疾，难为疗矣。紫霜丸量而与之。
灸法  ***************************
小儿初生三四日至七日内，口噤不吮乳、多啼者，是客风中于脐，循流至心脾二经，遂使舌强唇嘬，灸承浆一穴，取法：在唇棱下宛宛中是穴。次灸颊车，二穴各七壮在耳下曲颊骨后是穴。
胎病诸方  ***************************
〖治胎热之剂〗
木通散：主小儿上膈热，小府闭，诸疮丹毒，母子同服。
木通　地萹蓄（各半两）　大黄　甘草　赤茯苓（各三钱）　瞿麦　滑石　山栀子　车前子　黄芩（各二钱半）　右水一钟，灯心三茎或入薄荷同煎。
酿乳法：宜与乳母同服。
猪苓（去黑皮）　泽泻　赤茯苓（去皮）　天花粉　茵陈　生甘草　生地黄　山栀（去壳）　右剉散，用水煎，食后令乳母捏去宿乳，却服此药。
甘豆汤：治小儿胎热。
甘草（一钱）　黑豆（二钱）　淡竹叶（七茎）右㕮咀，用水一钟，人灯心七茎煎，不拘时候服。
四圣散：主芽儿胎受热毒，生下两目不开。
灯心　黄连　秦皮　木贼　枣子（各半两）　右水一钟煎，澄清去渣，无时频洗，两目自开，后服地黄膏。
地黄膏：治胎热。
山栀仁　绿豆粉（各一两半）　粉草（六钱）　右为末，用生地黄烂杵一两半，和好蜜一两半，以薄瓦器盛铜铫中，煮成膏，如稀糊相似，候冷停，分入前药末，同在乳钵内再研匀，丸芡实大，每以半丸，麦门冬汤化服。
〖治胎寒之剂〗
当归散：治芽儿胎中受寒，面色青白，腹痛泄泻，并宜服之。
当归　官桂（去皮）　川芎　白姜（炮）　香附子　木香　甘草（各等分）　右为末，每服一字，以乳汁调下，日二服，看大小加减服之。
白芍药汤：治胎寒腹痛，乳母同服。
白芍药（一钱半）　泽泻（一钱）　甘草（三分）　薄荷（一分）　右水一钟，姜二片，钩藤一钱，如乳母服宜大剂。
匀气散：桔梗　陈皮（各一钱）　砂仁　茴香（各五分）　白姜（二分半）　粉草（四分）　右为末，每服一字，空心沸汤调服。
参苓白术散：人参　茯苓　粉草　白术　白扁豆　山药　砂仁　薏苡仁　桔梗（各一钱）　莲子肉（半钱）　右为末，每服一字，枣汤调服，或温米汤亦好。
〖治胎肥、胎怯之剂〗
浴体法：天麻（二钱末）　蝎梢（去毒）　朱砂（半钱）　白矾　青黛（各二钱）　麝香（一字）　乌蛇肉（三钱酒浸，培为末）右同研匀，每用三钱，水三碗，桃枝一握并叶同煎至十沸，温热浴之，勿浴背。
〖治胎黄之剂〗
地黄汤：生地黄　赤芍药　天花粉　赤茯苓（去皮）　川芎　当归（去芦）　猪苓　泽泻　甘草　茵陈（各等分）　右剉散，用水煎，食前服。
地黄饮子：治小儿生下，满身面目皆黄，状如金色，或面赤身热，眼闭不开，大便不通，小便如栀子汁，满身生疮。
生地黄　赤芍药（各三钱）　羌活（去芦）　当归（去芦）　甘草（一钱）　右为极细末，用灯心煎汤，食前服，乳母宜服。
犀角散：治小儿胎黄，一身尽黄。
犀角　茵陈　栝蒌根　升麻（煨）　甘草　龙胆草　生地黄　寒水石（煅，等分）　右㕮咀，用水煎，不拘时候服。
〖治胎惊之剂〗
太乙散：治芽儿胎惊。
天浆子（去壳、微炒）　南星　白附子（各微泡）　天麻　防风　茯苓（各二钱）　全蝎　朱砂（各一钱）　麝香（少许）　右为末，每服半钱，乳汁化下。
参蝎散：治小儿胎惊，定心神。
天浆子　天竺黄　人参　朱砂　全蝎　天麻　蝉蜕（等分）　麝香（少许）　右为末，炼蜜丸桐子大，每服一丸，金银汤下。
猪乳膏：治小儿诸惊、胎痫。
全蝎（一个焙）　琥珀　朱砂（少许）　右为末，每服一字，麦门冬煎汤调下。
独活汤：治胎惊，发散风邪。
羌活　独活（各一分）　槟榔　天麻　麻黄（去节）　甘草（各半分）　右剉散，每服半钱，煎服，于内加南星末，蜜调下。可贴囟用。
朱银丸：治小儿胎风，壮热痰盛，翻眼口噤，取下胎中蕴受之毒，亦治惊积，但量与之。
水银（一钱，蒸枣研如泥）　白附子（一钱半）　蝎（一钱）　南星（一分）　朱砂（一钱）　天浆子　芦荟（各半两）　牛黄（各半两）　铅霜（半钱和水煅研）　脑（—字）　麝香（少许）　直僵蚕（炒，七个）　右为末，炼蜜丸桐子大，薄荷汤化下。
〖治不乳之剂〗
茯苓丸：赤茯苓　川黄连（去须）　枳壳（炒）　右等分，为末，炼蜜丸桐子大，每服一丸，乳汁调下。
治秽恶入腹，令儿呕吐，不乳方
木香　干姜　茯苓　甘草　酸木瓜　丁香（各等分）　右粗末一捻，水煎，绵蘸滴与之。
〖治脐风、撮口、噤风之剂〗
宜先用控痰散吐风痰，次用益脾散和脾，又用辰砂膏利惊，即愈。或手足挛拳，噤口不开者，不治。
控痰散：蝎尾　铜青（各半钱）　朱砂（一钱）　腻粉（—字）　麝香（少许）　右为末，每服一字，腊茶清调下，先吐风痰，然后和胃（或有段甘草方吐痰随轻重用）。
辰砂膏：辰砂（三钱）　硼砂　马牙硝（—钱五分）　玄明粉（二钱）　全竭　真珠末（各一钱）　麝香（一字）　右为末，和枣肉，好绢包起自然成膏，每服一字或一豆许。治诸惊用金、银、薄荷汤下。潮热，甘草汤下。月内婴儿，用乳汁调敷妳上，令吮下。
撮风散：治小儿撮口。
赤脚蜈蚣（半条，炙）　钩藤（一分）　朱砂　直僵蚕（焙）　全蝎梢（各一钱）　麝香（一字）　右为末，每服一字，取竹沥调下，竹沥解热极好。
立圣散：治小儿口噤。
全蝎梢　干蜘蛛（一个，去足，先以取竹火上炙，取油一蛤壳许，乃竹沥也，浸蜘蛛一宿，炙令焦）　右同末研极细，人腻粉少许，每一字用猪乳调，时时滴入口中。
安脐散：小儿断脐便敷之。
瓜蒂　南星　白敛　赤小豆（等分）　右为末，每三钱，用芭蕉自然汁调，敷脐四边。
脐风锁口方：金头蜈蚣（一个）　蝎梢（五个）　直僵蚕（七个）　瞿麦（半钱）　右为末，每一字，吹入鼻中，啼则可用薄荷汤调下一字，然后服千金龙胆汤、朱银丸。
撮风散：治小儿撮口。
赤脚蜈蚣（炙，半条）　钩藤（一分）　朱砂　直僵蚕（焙）　全蝎梢（各一钱）　麝（一字）　右为末，每服一字，取竹沥调下。
僵蚕方：直僵蚕（二枚去嘴，略炒为末）　调付唇口中。
甘草方：治小儿撮口取吐。
甘草（一钱）　煎服，令吐出痰涎，即以猪乳点入口中即差。
蜈蚣方：治小儿口噤不开，不能吮乳。
赤脚蜈蚣（半条，去足，炙令焦为末）　麝香（少许）　以猪乳和之，盖猪乳能独主小儿口噤不开。
蜘蛛方：治小儿口噤不开，不能吮乳。
蜘蛛（一枚，去足及口，炙令焦细研）　用猪乳一合和为三服，徐徐灌之，神妙。入麝香，治牙疳极好。
牛涎方：取东行牛口沫，涂小儿口及额上即效。
变蒸  ***************************
〖脉法〗
《脉经》曰：小儿足其日数，应变蒸之时，身热而脉乱，汗不出，不欲食，辄吐现者，脉乱无苦也。
〖变蒸论〗
《全婴方》云：初生小儿变蒸者，以长血气也，变者上气，蒸者体热。巢氏《病源》曰：自生之后，每三十二日为一变，再变为一蒸，变毕即性情有异于前，何者？长生脏腑智意也。人有三百六十五骨，除手足中四十五碎骨外，有三百二十数，自生下，骨一日十段，而上之十日百段，三十二日计三百二十段，为一周遍。凡小儿之病，无有不因变蒸而得也，而不热不惊或无他病候，是暗变者多矣，比受胎气壮实故也。陈氏曰：俗谓之牙生骨长，譬如蚕之有眠，龙之脱骨，虎之转爪，皆此同类，变生而长也。其变蒸足，乃生三十二齿，而齿牙不及三十二数，由变不足其常也。故变蒸蜕齿者，如花之易苗，年壮而视齿方明。总五百七十六日大小变蒸足矣，始乃成人，血脉骨肉皆坚牢也。每变轻则发热微汗，其状似惊；重则壮热、脉乱而数，或吐或汗或烦啼燥渴。轻者五日解，重者八日解。其候与伤寒相若，亦有变蒸之余。续感寒邪，但变蒸，蒸则耳冷，上唇发泡，状如浊珠，若寒邪传之，则寒邪反攻，腹中作痛，而啼叫之声日夜不绝。凡蒸于肝，则目昏微赤；蒸于肺，则嚏嗽毛耸；五脏六腑、筋脉骨节循环一匝，有证候，其阴阳水火之变欤。治法宜和平之剂，古方以黑散子、紫霜丸主之。
按：钱氏云：一变肾，二变膀胱，三变心，四变小肠，五变肝，六变胆，七变肺，八变大肠，九变脾，十变胃，故称水数一，先肾也。《宝鉴》云：初变肝，二变肺，三变心，四变脾，五变肾。二者所论，皆五行颠倒，相生者却逢相克，相克者又逢相生，大抵阴阳造化，相生者顺，相克者逆。变蒸者，是长养血气、滋荣五脏相生之法，此理昭然。相生者有母子之道，相克者有夫妇之义，相生所以相继相克，所以相治，原夫胎者，得水火既济、阴阳造化、五行相治而成形，故始于肾气之初生也；小儿变蒸者，当血气攻革、阴阳升降，从五脏相继而成人，故始于肝之初变也。虽二家互说差殊，各有所长宜详审之。
〖变蒸诸方〗
紫阳黑散：治小儿变蒸壮热，亦治伤寒发热。
麻黄（二钱半，去节）　大黄（一钱，同剉，令黑色为末）　杏仁（去皮尖，二钱半）　右件同一处捣和，并略烧存性，再以杏仁研膏和之，密器盛。每服一豆许，乳汁调和灌之。
紫霜丸：疏利脏腑实热。
代赭石（一两，烧醋淬以裂为度）　赤石脂（七分）　巴豆（三十牧，去心油用）杏仁（五十个）　右代赭石、赤石脂先捣末，和杏仁、巴豆捣二千杵，若硬加蜜少许，更捣丸如粟米大，用密器盛取。服二丸，以乳汁送下，如更有热不泄，明日再与二丸。此药兼治惊积、痰癖、食痫气温壮诸疾。
平和饮子：治婴儿变蒸于三日后，三日进一服，可免百病，百日内宜服。人参（半钱，去芦）　白茯苓（一钱，去皮）　甘草（半钱，炙）　升麻（二分，煨）　右㕮咀，用水煎，不以时候服。禀受弱者，加白术（一钱）。肥大壮实者不用。
当归散：治小儿变蒸有寒热者。
当归（二钱）　木香　官桂（辣者）　甘草（炙）　人参（各一钱）　右剉散，每服姜、枣食前煎服。
参杏膏：治小儿变蒸潮热。
人参（半钱，去芦）　杏仁（半钱，去皮尖）　川升麻（半钱，煨）　甘草（二钱，炙）　右为极细末，百日以前每服一字，用麦门冬去心煎汤，食远调服。
调气散：治小儿变蒸不乳多啼。
木香　香附　厚朴（制）　人参　陈皮　藿香（各一钱）　甘草（炙，五分）　右为末，每服三字，姜、枣煎服。

卷四·惊风门  ——————————————————————————————————————————————————————————————————————————————————————————

脉法  ***************************
《脉诀启蒙》曰：小儿脉促急为虚惊。《直指》云：浮数洪紧为急惊，沉迟散缓为慢惊。虎口脉纹青紫为惊风。红者风热轻，赤者风热盛。紫者惊热，青者惊积，青紫相半，惊积风热倶有，主急惊风。青而淡紫，伸缩来去，主慢惊风。紫丝、青丝或黑丝隐隐相杂，似出而不出，主慢脾风。形势湾人里者顺，出外者逆。
急慢惊风总论（附慢脾风）  ***************************
阎孝忠曰：小儿急慢惊风，古无之，惟曰阴阳痫而已，所谓急慢者，后世名之耳，正如赤白痢之类是也。《直指方》云：急者属阳，阳盛而阴亏；慢者属阴，阳亏而阴盛。阳动而躁疾，阴静而迟缓。其始也，皆因脏腑虚而得之，虚能发热，热则生风。是以风生于肝，痰生于脾，惊出于心，热出于肺，而心亦主热，惊、风、痰、热合为四证，四证已具，八候生焉。凡搭眼摇头，张口出舌，唇红脸赤，面青眼青，泻青，太阳发际印堂青筋，三关虎口脉纹红紫或青者，皆惊风也。大抵热论虚实，证别逆顺，治有后先。盖实热为急惊，虚热为慢惊，慢惊本无热，所以发热者，虚使然耳。急惊属阳，用药以凉；慢惊属阴，用药以温。其不可以阴阳无别，故曰热论虚实者，此也。男搐左视左，女搐右视右，男眼上窜，女眼下窜，男握拇指出外，女握拇指人里，男引手挽左直右曲，女挽手右直左曲，皆为顺，反之则逆。亦有先搐左而后双搐者，但搐顺则无声，搐逆则有声。其指纹形势湾入里者顺，出外者逆，出入相半者难痊，故曰证别逆顺者，此也。凡热盛生惊，惊盛生风，风盛发搐，治搐先于截风，治风先于利惊，治惊先于豁痰，治痰先于解热。其若四证俱有，又当兼施并理，一或有遗，必生他证，故曰治有先后者，此也。纲领如此，若折急慢惊风而言之，则暴烈为急惊，沉重为慢惊，而慢脾则又重而深矣。
按：惊者，虚惕怔忡，气怯神散，痰涎来去，其泻必青，渐生风而未至惊风也。夫惊邪入心，则面红脸赤，惕惕认啼。惊邪人肝，则面目俱青，眼青窜视。惊邪人肾，则面黑恶叫，啮乳咬牙。惊邪之肺，则面白淡黄。据脉视之，虚则散而濡，实则数而驶。治法镇惊化痰安神定志，亦须究竟其脏受病之处而调治之，然有所谓温惊，有所谓利惊，有所谓凉惊。虚者和之，热者凉之，是为活法也。
论治惊当分三因  ***************************
钱氏曰：小儿惊搐，因伤风后得之，口中气出热，呵欠烦闷，手足动摇，当发散，大青膏主之。小儿本怯，多此病也。因伤食后得之，身体温，多睡，或吐不思乳，食而发搐，当先定搐，搐退白饼子下之，后与安神丸主之。惟疮疹能发搐，风火相争故也，治当泻心、肝，补其母。
按：小儿因伤风而得以上证者，同大人伤风寒之类，当辨有汗无汗、阴阳二证，用大青膏、仲景小续命之类，开发则愈。因伤食发搐，谓不因他病，忽然而搐，此因饮食过度，致损脾胃，故见多睡，或吐不思乳食，脾胃既虚，引肝风则发搐，当先定其搐，加羌活、防风煎下，泻青丸后用，白饼子下其食，渐渐用调中丸、异功散养其气。因斑疹而得之者，盖疹为脾虚所生，脾虚而肝旺乘之，木来胜土，势气相击，动于心神，心喜为热，神气不安故也。斑为心生，心主热，热则生风，风属于肝，二脏相搏，故发搐也。宜泻心肝，补其母，导赤散、地黄丸主之。
丹溪先生治急慢惊风大法  ***************************
小儿惊风有二：急惊属痰热，宜凉泻，一云用降火下痰丸，养血药作汤下之；慢惊属脾虚所主，多死，宜温补，一云当养脾，用朱砂安神丸，清米汤下，更于血药中求之，世以一药通治之，甚妄。急惊风，发热口疮，手心伏热，痰嗽痰喘，并用涌法，重则用瓜蒂散；轻则用赤小豆、苦参末，须用酸齏汁调服之，候少定用通圣散蜜丸服之，间以桑树上桑牛，阴干为末调服，以平其风，又以北薄荷叶、寒水石（各一两），青黛、白僵蚕、辰砂（各一钱），全蝎（二枚），猪牙皂角、槐角（各五分），为末，灯心汤和乳汁灌之。角弓反张，目直视，因惊而致，宜南星、半夏入姜汁、竹沥灌之，更灸印堂。频吐泻将成慢惊，用钱氏白术散加山药、扁豆炒，肉豆蔻面煨（各一钱），入姜（一片）煎服。若慢惊已作，加细辛、天麻（各一钱），全蝎（三个去梢），白附（八分面煨）。惊而泻，用参、苓、芍药酒炒，白术、姜煎，夏月加黄连、生甘草、竹叶服之。
东垣先生治急慢惊风大法  ***************************
外物惊，宜镇心、黄连安神丸；若气动所惊，宜寒水石、安神丸。大忌防风丸，防风，辛温之药，必杀人，何也？辛散浮温，热者火也，能令母实，助子之气盛，皆杀人也。如因惊而泻青色，先镇肝，以朱砂之类，勿用寒凉之气，大禁凉惊丸，风木旺必克脾胃，当先实其土，后泻其木，阎孝忠编集钱氏方，以益黄补土，误矣！其药有丁香，辛热助火，火旺土愈虚矣，青橘皮泻肺金，丁香辛热大泻肺与大肠，脾实当泻子，今脾胃虚反更泻子而助火，重虚其土，杀人无疑矣，其风木旺证，右关脉洪大，掌中热，腹皮热，岂可以助火泻金？如寒水来乘脾土，其病呕吐腹痛，泻痢青白，益黄散圣药也，今立一方，先泻火补金，大补其土，是为神治之法，以黄芪（二钱），人参（一钱），炙甘草（五分），加白芍药（一钱），此四味皆甘温能补元气，甘能泻火，《内经》云：热淫于内，以甘泻之，以酸收之。白芍药酸寒，寒能泻火，酸味能泻肝而大补肺金，所补得金土之位，金旺火虚，风木何由而来克土？然后泻风之邪。夫益黄散、理中丸养神之类，皆治脾胃寒湿大盛、神品之药也，若得脾胃中伏火、劳役不足之证，及服热药巴豆之类，胃虚而成慢惊之证，用之必伤人命，夫慢惊风者，皆由久泻、脾胃虚而生也，钱氏以羌活膏疗慢惊风，误矣！脾虚者，由火邪乘其土位，故曰：从后来者为虚邪，火旺能实其木，木旺故来克土，当于心经中，以甘温补土之源，更于脾土中泻火以甘寒，更于脾土中补金以酸凉，致脾土中金旺火衰，风木自虚矣。
急惊治法  ***************************
钱氏曰：小儿急惊，因闻大声，或大惊而后发搐，发过则如故，此无阴也，当下，利惊丸主之。此证本因热生于心，身热面赤，饮水，口中气热，大小便黄赤，剧则发搐也。盖热甚则风生，风属肝，此阳盛阴虚也，故利惊丸主之，以除痰热，不可用巴豆及温药大下之，恐搐虚热不消也。小儿热痰客于胃，因闻声非常，则动而惊搐矣。若热极，虽不闻声，亦自发搐。阎氏云：当其搐势渐减时，与镇心治热之剂一二服，候惊稍定，须臾以药下其痰热，心神安宁即愈。
洁古曰：急惊，阳证也，俱腑受病耳，小儿热痰客于心肺，是少阳相火旺。经云：热极生风，因闻大声而作。盖谓东方震卦得火气而发搐，火本不动，得风而动，当用利惊丸、导赤散、泻青丸、地黄丸主之。搐止，服安神丸。
慢惊治法  ***************************
阎孝忠曰：慢惊得于大病之后、吐泻之余或误取，转致脾胃虚损，风邪乘之，似搐而不甚搐，名曰瘈疭，似睡而精神慢，四肢与口中气皆冷，睡中露睛，或胃痛而啼哭，忽如鸦声，此证已危，盖脾胃虚损故也。洁古曰：慢惊，阴证也，俱脏受病耳。盖小儿吐泻，病久脾胃虚损，若不早治，则成慢惊，名曰瘈疭，似搐而不甚搐也。因脾虚，故大便不聚，当去脾间风，先以宣风散导之，后用使君子丸、益黄散，则其痢自止，既已失治，则脾肺俱虚，致被肝木所乘，是为慢惊也，当用温补，羌活膏主之。
慢脾风治法  ***************************
仁斋曰：慢脾风之候，面青额汗，舌卷头低，眼合不开，困睡中摇头吐舌，频呕腥臭，噤口咬牙，手足微搐而不收，或身冷，或身热而四肢厥冷，其脉沉微，阴气极盛，胃气极虚，十救一二。盖由慢惊之后，吐泻损脾，病传已极，总归虚处惟脾所受，故曰慢脾。若逐风则无风可逐，若疗惊则无惊可疗，但脾间涎痰，虚热往来，其眼合者，脾困气乏，神志昏迷，痰涎壅滞然耳，世所谓难疗者是也。然慢脾一名虚风，凡小儿吐泻之后，面色虚黄，大热虚损，若因虚而发热，继此随得慢惊脾风之疾。方见摇头斜视，以手摸人，昏困喜睡，额上汗出，身亦黏汗，其声渐小而焦，即是脾风之证，不必皆由慢惊传次而至，又当识之。治法大要，生胃回阳，黑附汤、金液丹、白丸子、生附四君子汤可斟酌而用。胃气渐复，则异功散温平而调理之，若其眼半开半闭，手足不冷，证尚慢惊，则勿用回阳，或已人慢脾，而阳气未甚脱者，亦不可用硫黄、附子。凡服回阳汤剂，手足渐暖者，仍服醒脾散等继其后以调之。慢脾下痰轻者，神保既济丹，慢惊、慢脾逆恶候，诸药不效者，如有太冲脉，则取百会穴灸之，此治慢脾风之大要然也。
按：刘氏云：以上诸家所论，殆尽证治之要，大抵惊风，主风木，甲木属阳，腑病易治，已木属阴，脏病难治，如大人惊恐即后泄，盖甲木克戊土也，况小儿五脏之气未实，神气未完而自病乎，证非病后及吐泻脾胃虚损得者，中有夹火、夹痰、夹食病因不同。风邪内陷，有入腑，入脏，亦与外中风相似。治此当本钱氏虚实补泻之法则，不致犯禁忌之误、药有太过不及之失。
惊风不治证  ***************************
急惊，眼睛翻转，口中出血，两足摆跳，肚腹摔动，或神缓而摸体寻衣，或证笃而神昏气促，喷药不下，通关不嚏，心中热痛，忽大叫者不治。
慢惊，四肢厥冷，吐泻咳嗽，面黯神惨，鸦声胃痛，两胁动气，口生白疮，发直摇头，眼青不转，涎鸣喘嗌，头软，大小便不禁，手足一边牵引者，皆为不治。
慢脾，身冷粘汗，直卧如尸，喘嗽，头软背直，口噤摇头，痰如牵锯之声，面无润泽之色，缩唇气粗者不治。
惊风灸法  ***************************
小儿争惊，灸前顶二穴三壮，取法在百会前一寸，若不愈灸两眉心及鼻下人中一穴，炷如小麦大。
小儿慢惊，灸尺泽穴各三壮，在肘中横纹约上动脉动中，炷如小麦大。
小儿睡中惊掣，灸足大指次指这端去爪甲如韭叶许，各一壮。
小儿角弓反张身强，灸鼻上入发际三寸三壮，次灸大椎下节间三壮。
小儿睡中惊，不合眼目，灸屈肘后横纹中三分，各一壮。
惊风诸方  ***************************
钱氏利惊丸：治小儿急惊风，涎盛发热，渐搐。
青黛　轻粉（各一钱）　牵牛（半两）　天竺黄（一钱）　右为末，白糊丸，如小豆大，每一岁服一丸，薄荷汤下。
导赤散：治小儿内热，小便赤黄，心躁睡语，用此治急惊者，泻丙火也。
生地黄　木通（去节）　甘草　右剉散，每服三钱，水一盏，竹叶三片煎服。
泻青丸：治脾热搐搦，脉洪实。
当归　龙胆草　川芎　山栀　大黄　羌活　防风　右等分，蜜丸鸡头大，每服一丸。
地黄丸：泻心肝，用此补其母。
熟地黄　山药　山茱萸　泽泻　牡丹皮　茯苓　右为末，炼蜜丸桐子大，每服三丸，温汤化下。
安神丸：治小儿惊悸，热渴心闷，脉实，面红颊青，口燥。
麦门冬　马牙硝　白茯苓　山药　寒水石（各半两）　朱砂（一两）　甘草（半两）　龙脑（一字）　右为末，炼蜜丸，如鸡头大，每服半丸，沙糖水下。
通关散：治小儿惊风，搐搦，关窍不通。
南星（炮，一钱）　麝香（一字）　猪牙皂角（一定）　赤脚蜈蚣（一条，炙）　僵蚕（炒，一钱）　右为末，以后点姜汁，蘸药少许，擦牙，或用物引，滴入药两三点，涎自口出，口自开，皂角略烧存性为末。
嚏惊散：半夏（一钱）　猪牙皂角（半钱）　右为末，用一豆许，用管子吹入鼻，立醒。
人参羌活散：治小儿惊风，热盛涎潮，牙关紧急。
柴胡（半两）　地骨皮（去土）　天麻（酒炙）　前胡（各一钱半）　人参　芎藭　独活　枳壳（炒）　茯苓　羌活　桔梗（各半两）　甘草（三钱）　右剉散，每服三钱，生姜薄荷煎汤服，加蝉退治惊热，体硬加麻黄、甘葛、薏苡仁。
定搐散：治小儿急惊，定搐。
赤脚蜈蚣（大者一条，酒浸，炙）　麻黄（去节）　南星（炮）　白附子　直僵蚕（炒）　羌活　代赫石（醋锻淬七次）　蝎梢　川姜黄（各二钱）　朱砂（一钱）　右为末，每服一字，荆芥、紫苏煎汤调下，如搐不止，加乌蛇肉。
定命丹：治小儿急惊、天吊撮口、通利痰热。
全蝎（七个）　天麻　南星（炮）　白附子（各二钱半）　朱砂　青黛　轻粉　麝香（各半钱）　右为末，粟米糊丸绿豆大，每服十丸，荆芥、薄荷汤调下，先研半钱，吹入鼻中。
仁斋利惊丸：利惊下痰消痰。
龙胆草　防风　青黛　芦荟　南星（炮）　钩藤（各二钱）　牙硝　铁粉（各一钱）脑　麝（各少许）　右为末，面糊丸麻子大，每服二丸，煎金银汤下。
青金丸：治痰热惊积。
青黛　使君子　芦荟　牛胆南星　川京墨（各二钱）　腻粉　麝（半钱）　脑（一字）　右为末，飞面糊丸，桐子大，每服一丸，薄荷汤调下。
生气散：丁香（三字）　白术　青皮（各二钱）　甘草（炙）　木香　人参（各—钱）　右为末，每服半钱，沸汤点服。或用和剂方调气散亦可。
参苓白术散：人参　茯苓　甘草　白术　白扁豆　山药　砂仁　薏苡仁　桔梗（各二两）　右为末，每服半钱，枣汤调服或米汤亦好。
定志丸：治小儿惊风已退，神志未定，以此调之。
琥珀　茯神　人参　远志（姜制，焙）　白附子（炮）　天麻　门冬　酸枣仁　甘草（炙，各等分）　右为末，炼蜜丸皂子大，朱砂为衣，每服一丸，薄荷汤调下。
温胆汤：治小儿惊悸，顽痰。
半夏（生制）　枳实（各三钱半）　茯苓（半两）　陈皮（一钱半）　酸枣仁（温酒浸，去壳二钱半）　右剉散，每服一钱，竹茹少许，用姜、枣煎服。
保生丹：治小儿慢惊，尚有阳证。
全蝎（十四个全）　白附子（生）　直僵蚕　牛胆南星　蝉蜕　琥珀（各一钱）　麝（半钱）　防风　朱砂（各一钱）　右为末，粟米糊丸桐子大，金箔为衣，每服一丸，薄荷汤调下。
温补羌活膏：羌活　川芎　人参　白附子　赤茯苓（各半两）　天麻（一两）　僵蚕（炒）　干葛（炒）　白花蛇（酒浸，焙各一分）　川附子（炮）　防风　麻黄（各三钱）　肉豆蔻　母丁香　藿香叶　沉香　木香（各三钱）　轻粉　真珠末　牛黄（各一钱半）　龙脑（半字）　麝香（一字）　雄黄　辰砂（各二分），以上七味各另研　右为末，熟蜜剂旋丸，大豆大，每服一二丸，食前薄荷汤或麦门冬汤下。
理中汤：人参　白术　干姜（炮）　甘草（炒）　右剉散，每服二钱，煎服。
术附汤：治小儿慢惊，泄泻身冷。
白术（四两）　甘草（二两炙）　附子（一两半，炮去皮脐）　右剉散，每三钱，水一盏半，生姜五片，枣一枚煎，食前温服。
调气散：治小儿慢惊之后，以此调之。
木香　香附子　人参　陈皮　藿香　甘草（各等分）　右剉散，每服二钱，姜三片，枣一枚，水一盏，温服。
来复丹：治小儿惊风昏塞，以二三丸，薄荷汤研，灌下，得泄即愈，惊风证用药已效，若觉未甚苏省，可与来复丹数丸，酌量用。
硝石（一两，用硫黄为末，瓷器内，以微火炒，用柳篦搅，不可火太过，恐伤药力，再研极细）　太阴玄精石（研飞，一两）　五灵脂（水澄过沙石，晒干，二两）　青皮（去白）　陈皮（去白，各二两）　舶上硫黄（透明者一两）　右为末，醋糊丸如豌豆，每服二三丸，空心米饮送下。
王氏惺惺散：治小儿吐泻，脾弱内虚生惊。
人参　茯苓　木香　天麻　扁豆　全蝎（全炙）　陈米（炒，各等分）　右剉散，每服二钱，姜、枣煎服。
醒脾散：治小儿吐泻、脾困欲发惊搐。
人参　全蝎　白附子　天麻　甘草（炙）　茯苓　石菖蒲　木香　莲肉　白术　右为末，每服三字，姜、枣煎服，有热去木香，驱风、醒脾皆可用。
星香全蝎散：治小儿慢惊风，昏迷痰搐。
木香　全蝎　人参　陈皮（各—钱）　甘草（炙）　有热加防风，右剉散，每服一钱，入紫苏、姜、枣煎服。
乌蝎四君子汤：人参　白术　茯苓　甘草　川乌　全蝎（等分）　右为末，每服姜、枣汤调下半钱；再服去川乌。
苏合香丸：白术　青木香　乌犀屑　香附子（炒，去毛）　朱砂（研，水飞）　诃梨勒（煨，去皮）　白檀香　安息香（别为末）　无灰酒（—升熬膏）　沉香　射香　丁香　毕拨（各二两）　龙脑　苏合香油（入安息香油内，各一两）　薰陆香（别研一两）　右为末，炼蜜和剂旋丸，如桐子大，每服一丸，早朝热汤任下。
青州白丸子：半夏（白好者，水浸洗过）　川乌头（去皮脐，半两）　南星（三两）　白附子（半两）　右捣，罗为末，以生绢袋盛，用井花水摆，未出者更以手擦令出，如有滓更研，再入绢袋摆尽为度，放磁盆中，日晒夜露，至晓弃水，别用井花水搅，又晒至来日早，再换新水搅，如此春五日、夏三日、秋七日、冬十日，去水晒干，候如玉片，碎研，以糯米粉煎粥，丸如绿豆大。初服五丸，加至十丸，生姜汤不拘时候。
礞石散：青礞石（一两另研）　[石舀]硝（半两，一方用一两，用礞石入锅子内，同炭火煅过通红，须硝尽为灰，药冷如金色）　右为末，急惊风痰壅，上身热如火，用生薄荷自然汁入蜜调，微温服之。良久其药自裹痰坠下，随大便逐痰涎，与药夹和如稠涕胶黏，乃药之效也。次服退热，驱风、截惊等药，又方为末，稀糊丸绿豆大，每服二丸。急惊，薄荷荆芥汤下；慢脾风，用木香汤磨下。慢惊，慢脾虚风亦痰涎潮上，塞住咽喉，药食俱不能入，此药以青州白丸子再研为末，稀糊为丸，人熟蜜汤调下，其痰自坠人腹。次服慢惊药，其痰过时一如前说，不动脏腑，不伤真气，但见药杂其稠涎，略无粪出，始知此药神验。
宣风散：槟榔（二个）　甘草　橘红（各半两）　牵牛（二两，半生半熟炒用）　右为末，每服半钱，蜜汤调下。
使君子丸：使君子肉（一两）　陈皮　厚朴（各五钱半，姜制）　右为末，炼蜜丸如皂子大，三岁一丸，二岁以下服半丸，米汤化下。
益黄散：陈皮（一两）　丁香（二钱）　诃肉（煨）　青皮（炒）　甘草（炙，各半两）　右剉散，每服三钱，水半盏煎服。
黑附汤：附子（三钱，炮，去皮）　木香（一钱半）　甘草（半钱）　白附子（一钱）　右剉散，每服三钱，姜五片煎服，若是手暖而苏省即止。
金液丹：舶上硫黄（十两研细，用瓷盒盛，令八分水和赤石脂封缝，盐泥固济，晒干地上埋，以一小瓶子盛满水，安合子在上，又以盐泥固济，以炭火煅三日三夜，候冷取出为末）　右以柳木槌乳钵研极细，每服二钱，生姜汤下。
生附四君子汤：右以四君子汤，加生附子四分之一，厥逆者对加，每服一钱，姜三片煎一匙送下。
异功散：人参　茯苓　白术　甘草　橘红　木香（等分）　右剉散，每服三字，姜、枣煎，一方无木香。

卷五·诸疳门  ——————————————————————————————————————————————————————————————————————————————————————————

脉法  ***************************
《脉诀启蒙》曰：小儿脉单细为疳劳，虎口脉纹白色者为疳。
论疳之由  ***************************
丹溪曰：小儿脏腑娇嫩，饱则易伤，乳哺饮食一或失常，不为疳者鲜矣。皆因饮食不调，甘肥无节而作也，或婴幼阙乳，粥饭太早，耗伤形气，则疳之根生，延及岁月五疳病成。钱氏曰：疳皆脾胃耗伤、亡津液之所作也。故小儿脏腑柔脆，有疾不可痛击，大下必亡津液。凡有可下，宜量大小虚实而下之，则不致为疳也。但见目涩或生白膜，唇赤身黄，喜卧冷地，爱食泥土，泻痢无常，腹肚胀满，耳鼻生疮，头发作穗，脚弱项小，肌瘦饮水者，皆其候也。
论五疳  ***************************
曾氏曰：小儿疳证有五，心肝脾肺肾是也。其咬牙舒舌，舌上生疮，爱饮冷水，唇红面赤，喜伏眠于地，名曰心疳；目生眵泪，发际左脸多青，或目睛微黄，泻痢夹水或如苔色，名曰肝疳；爱吃泥土冷物，引饮无度，身面俱黄，发稀作穗，头大项小，腹胀脚软，间或酿泻，肌瘦目慢，昼凉夜热，不思乳食，名曰脾疳；鼻下里烂，手足枯细，口有腥气，或作喘嗽，右腮㿠白，名曰肺疳；两耳内外生疮，脚如鹤膝，头缝不合，或未能行，牙齿生迟，其缝臭烂，传作走马牙疳之类，名曰肾疳。大抵疳之为病，皆因过食饮食，于脾家一脏有积不治，传之余脏而成五疳之疾，若脾家病去，则余脏皆安矣。
按：洁古曰：疳者，小儿病癖，或久吐泻，医者妄投过转之药，小儿易为虚实，致令胃虚而亡津液，内发虚热，外消肌肉，一脏虚则诸脏弱。其病目胞肿，腹肚胀满，利色无常，渐加瘦瘠，久不痊疴，是肠胃有风积。法当宣风散导之，后各依本脏补其母。
疳证当分冷热虚实  ***************************
钱氏曰：大抵肝病当辨冷热肥瘦，其初病者为肥热疳；久病者为冷瘦疳。热疳多在外，鼻下臭烂自揉鼻，头上有疮不着痂，渐绕耳生疮；冷疳多在内，目肿腹胀，利色无常或沫青白，渐至瘦削是也。杨氏曰：肝之受病皆虚使然耳。热者虚中热，冷者虚中冷，治热不可妄表过凉，治冷者不可峻温过补。况小儿易为虚实，脾虚不受寒温，服寒则生冷，服温则生热，当此而勿误。
诸疳治法  ***************************
凡热疳，以胡黄连丸；冷疳，以木香丸；冷热疳，用通神丸主之；疳在外，耳鼻生疮者，以兰香散；诸疮，白粉散主之。
心疳者，由乳食不调、心脏受热所致也。盖其血气未定，乳哺有伤，易生壅滞。内有滞热，未得疏通，故心神惊郁，而作惊疳之候。外证身体壮热，脸赤唇红，口舌生疮，胸膈烦闷，小便赤涩，五心皆热，盗汗发渴，啮齿生惊是也。宜以茯苓丸、钱氏安神丸主之。
肝疳者，由乳食不调，肝脏受热所致也。若乳母寒温不调，滋味不节或外感风寒，内伤喜怒，邪气未散，遽以乳儿，多成风疳肝者眼之候，伏热痰涎壅滞，以致肝风人眼赤肿，翳生眵泪，烂眶，痛痒揉擦，昏暗雀盲，甚至经月合眼，亦名疳眼，外证摇头揉目，白膜遮精，眼青泪多，头焦发坚，筋青脑热，甲痒筋挛，燥渴汗多，下痢疮癣是也。宜以天麻丸，生熟地黄汤主之。
脾疳者，由乳食不节，脾胃受伤所致也。或乳母恣食生冷肥甘，或乳儿过伤，或饭后与乳致吐，或乳多眠，久则变为乳癖，腹胁结块，亦为妳疳。外证面黄身热，肚大脚弱，吐逆中满，乏力叫啼，水谷不消，泄下酸臭，合面睏睡，减食吃泥是也。宜以灵脂丸、钱氏益黄散主之。
肺疳者，由乳食不调，壅热伤肺所致也。肺主乎气，鼻乃肺所通，其气不和，则风湿乘虚客于皮毛、入于血脉，故鼻下两旁赤痒疮湿，名为鼻疳。其疮不痛，汁所流处，随即生疮，亦名疳䘌。外证咳嗽喘逆，壮热恶寒，皮肤粟生，鼻疮流涕，咽喉不利，颐烂吐红，气胀毛焦，泄利频并是也。宜以清肺饮、化䘌丸、钱氏阿胶散主之。
肾疳者，由乳哺不调，脏腑伏热所致也。凡甘味入于脾而动虫，虫动则侵蚀肠胃，则下痢肛烂。湿䘌多因疳伤久痢、肠胃受湿得之，外证脑热肌削，手足如冰，寒热时来，滑泄肚痛，口臭干渴，齿龈生疮，爪黑面黧，身多疮疥是也。宜以地黄丸主之。
蛔疳者，由乳哺不调，食肉太早，脏腑伤积甜腻，莫不化而为虫。其证皱眉多啼，呕吐清沫，腹中作痛，肚大青筋，唇口紫黑，肠头啮痒是也。只有脊疳者，乃虫食脊膂，身热羸黄，积中生热，烦渴下痢，拍背如鼓鸣，脊骨如锯齿，或十指皆疮，频啮指甲是也。兼以下虫丸主之。
丁奚哺露者，皆因脾胃久虚，不能克化水谷以荣血气，故肌肉消铄，肾气不足，后为风冷所伤，使柴骨枯露，亦有胎中受毒，脏腑少血故也。若手足极细，项小骨高，尻削体瘦，腹大脐突，号哭胸高，或生谷瘕，是为丁奚；若虚热往来，头骨分开，翻食吐虫，烦渴呕哕，是为哺露。并以十金丹、大芦荟丸主之。
疳痢者，或因感受风寒暑湿，冷热不调，停积宿滞，水谷不聚，频下恶物是也。疳泻者，毛干唇白，额上青纹，肚腹胀鸣，泻下糟粕是也。勿用热药止淫，并以香蔻丸、木香丸主之。
疳热者，潮热往来，五心烦热，手足心及胸前热而发疮，盗汗骨蒸，咳喘枯悴，或渴而后泻，饮水恶食，肚硬如石，面色如银，断不可治，以黄芪汤、鳖血煎主之。疳肿者，乃虚中有积，其毒与气交并，故令腹肚紧胀。由是脾胃受湿，致令头面脚手虚浮。法当磨积调气，以褐子丸主之。
无辜疳者，脑后项边有核如弹，按之转动，软而不痛，久则肢体痈疮，便利脓血，壮热羸瘦，头露骨高是也。古人有云：瀚濯儿衣露于檐下为此，鸟落粪所污，儿着此衣，感其恶气，遂成无辜之疾者。此亦未必为是，正孟子所谓：尽信书则不如无书也，宜蚵皮丸主之。
疳渴者，乃脏腑有府，风气加之。或乳母恣食五辛、酒面、炙煿，使小儿心肺壅热，日则烦渴饮水，乳食不进，夜则渴止，是名疳渴。黄连丸主之。
走马疳者，多因气虚受寒，及有宿滞留而不去，积温成热，虚热之气上蒸，或食甜酸咸腻之物。而脾虽喜甘，积滞日久蕴热上熏于口，致唇焦黑烂，间出清血，血聚成脓，脓臭成虫，侵蚀口齿，甚至腮颊穿破，乳食不便，面色光浮，气喘热作，名曰走马疳。宜芦荟丸主之，外用烧盐散、铜青散敷之。若经久不愈，传于唇之上下，乃成崩砂证。或齿落骨露，饮食减少，气促痰鸣，必致危矣！
诸疳灸法  ***************************
小儿疳眼，灸合谷二穴，各一壮，取法：在手大指次指两骨间，陷中是穴。
小儿疳痢脱肛，体瘦渴饮，形容憔悴，诸般医治不差，灸尾翠骨上三寸骨陷间，三壮。岐伯云：兼三伏内，用桃枝、柳枝煎水，浴孩子，午正时当日灸之，后用清帛拭，兼有似见疳虫随汗出也，此法神效。
小儿羸瘦，饮食少进，不生肌肉，灸胃俞二穴各一壮，取法：在十二椎下，两旁各一寸半，陷中是穴。
注：原书“谓疳炙法”接“疳证诸方”后。参其他卷排列顺序，现将“诸疳灸法”移至“诸疳治法”后。
疳证诸方  ***************************
胡黄连丸：治小儿热疳。
胡黄连　川黄连（各半两）　朱砂（一钱半，别研）　右二连为末，和朱砂入猪胆内，系定，虚悬于铫中，煮一饭久，取出。研芦荟、青黛各二钱半，去淀，虾蟆灰二钱，麝少许，粳米饭丸，麻子大，每服十丸，米饮下。
木香丸：治小儿冷疳及疳在内。
木香　青黛　槟榔　肉豆蔻（各一分）　麝香（一钱半，另研）　续随子（一两去油）　虾蟆（二个，烧存性）　右为末，蜜丸，绿豆大，每服三、五丸至二十丸，薄荷汤下，食前服。
通神丸：治小儿冷热疳。
胡黄连　川黄连（各二钱）　木香　芜荑（炒，各一钱）　丁香　肉蔻（生）　使君子（焙肉，各一钱）　大虾蟆（一枚剉碎，水煮烂，研膏）　右为末，膏和丸，麻子大，每服十丸，米饮下。
兰香散：治小儿疳在外，鼻下赤烂。
兰香叶菜（各二钱，烧灰）　铜青（半钱）　轻粉（一字）　右为末，令匀，看大小干贴之。
茯神丸：治小儿心疳。
茯神　芦荟　琥珀　川黄连（净）　赤茯苓（各三钱）　麝（少许）　细节菖蒲（一钱）　右为末，粟米糊丸，麻子大，每服十丸，薄荷汤下。
天麻丸：治小儿肝疳，风疳、疳眼。
青黛　川黄连　大麻　北五灵脂　川芎　夜明砂（微炒）　芦荟（各一钱）　龙胆草　防风　蝉壳（去足，各一钱半）　全蝎（二枚，焙）　麝（少许）　右为末，猪胆汁浸膏丸，麻子大，每服十丸，薄荷汤下。
生地黄汤：治小儿府眼。
生干地黄　熟地黄（各一两，净）　川芎　赤茯苓　枳壳　制杏仁（水浸去皮）　川黄连（净）　半夏曲　天麻　地骨皮　甘草（炙，各二钱半）右剉，每服二钱，姜三片，黑豆十五粒，水煎，临睡服。
灵脂丸：治小儿脾疳，食疳。
北五灵脂　缩砂仁　白豆蔻仁　麦芽（炒）　蓬术（煨）　青皮（去白）　橘红　使君子肉（焙，各二钱）　虾蟆（炙焦三钱）。
化䘌丸：治小儿肺疳。
芜荑　芦荟　青黛　川芎　白芷梢　胡黄连　虾蟆灰（等分）　右为末，糊丸，麻子大，每服十丸，米饮下。
地黄丸：治小儿肾疳。
熟地黄（净，四钱半）　赤茯苓　山茱萸（蒸取肉，焙）　牡丹皮　山药（焙）　使君子（略煨，取肉，各二钱）　当归　川芎　川楝肉（焙）　右为末，炼蜜丸，桐子大，每服三丸。空心温汤化下。
下虫丸：治小儿疳蛔诸虫。
新白苦楝根皮（酒浸，焙）　木香　桃仁（浸去皮，焙）　芜荑（焙）　鸡心槟榔（各二钱）　鹤虱（炒，一钱）　轻粉（半钱）　干虾蟆（炙焦，三钱）　使君子（略煨取肉，五十个）　右为末，糊丸，麻子大，每服十丸，白汤下。
香蔻丸：治小儿疳泻。
黄连（三钱，炒）　肉豆蔻　木香　诃子（煨）　茯苓　缩砂仁（各一钱）　右为末，粳米饭为丸，麻子大，每服十五丸，生姜汤下。
厚朴香连丸：治小儿疳痢。
黄连（净三钱）　木香　紫厚朴（制）　缩砂仁　夜明砂（隔纸炒，各三钱）　诃子肉（炒，一钱）　右为末，粳米饭丸，麻子大，每服十五丸，干艾叶、生姜煎汤，食前下。
益黄散：治小儿脾疳泄泻。
陈橘皮（一两）　青橘皮　诃子肉　甘草（炙，各半两）　右为粗末，每服二钱，水一盏，煎至六分，食前温服。
阿胶散：治小儿肺疳咳嗽。
明阿胶（一两半，面炒）　黍粘子（一分炒）　马兜铃（半两）　甘草（一钱炙）　杏仁（七个半，去皮尖）　糯米（一两）　右，水一盏煎，食前服。
铜青散：治小儿走马疳，口内生疗，牙根溃烂，齿黑欲脱，或出紫血。
白芷（半两）　牙硝（一钱）　铜青（一分）　麝香（一字）　右为干末，敷口角及擦牙齿上，甚妙。
肥儿丸：治诸疳，多因缺乳，吃食太早，或因病久脏腑，胃虚虫动，日渐羸瘦，肚大青筋，不能行立，发竖，发热，无颜色。
黄连　神曲（各一两，炒）　麦芽（半两，炒）　木香（二钱半）　槟榔（二个）　肉豆蔻（炮）　使君子（各半两，酒浸去皮）　右为末，面糊丸，麻子大，每服二十丸，米饮下，量岁数加减。
蚵蚾丸：治小儿无辜疳，诸痳。一服虚热退，二服渴止，三服泻痢住。
蟾蜍（一枚，夏月沟渠中，取腹大者，不跳不鸣，其身多癞）　右取粪虫一杓，置桶中，以尿浸之，桶上要干，不与虫走却，就蟾蜍顿在虫中，任与虫食，一日一夜。次以新布袋包，系定，置水中急处浸一宿，取出瓦上焙，为末，入麝香一字，揉饭为丸，麻子大，每服二三十丸，米饮下，此丸累修合。活人多矣，无不效验。
十金丹：治小儿丁奚哺露。
青皮　陈皮　莪术（煨）　川芎　五灵脂　白豆蔻　槟榔　芦荟（各半两）　木香　使君子　虾蟆（各二钱炙）　右为末，猪胆汁浸膏糊丸，麻子大，每服二十丸，米饮下。
有热。薄荷汤下。
鳖血煎：治小儿疳劳。
芜荑　柴胡　川芎（各一两）　人参（半两）　使君子（二十枚）　胡黄连　川黄连（各二钱）　右用鳖血一盏，吴茱萸一两，拌和二黄连，淹一宿，次早炒干，去茱萸、鳖血，只用二连末和诸药，作末，粟糊丸，麻子大，每服二十丸，食前白汤送下。
丹溪一方，治小儿疳积或腹大，用胡黄连去疳积，一云去果子积。阿魏去肉积，酒浸宿各五分。神曲炒，去食积。黄连炒，去热积，各二钱。麝香四粒，猪胆丸，麻子大，每服三十丸，白汤下，一方有芦荟。
一方治小儿疳，用黄连、白术、山楂各五钱，胡黄连、芦荟各三钱，芜荑一钱半，神曲四钱，为末。猪胆丸，粟米大，白汤下。
一富儿，面黄，善啖，易饥，非肉不食，泄泻一月，脉大。以为湿热，当脾困而食少，今反形健而多食不渴，此必疳虫也，大便果有虫，令其治虫而愈。至次年夏初，复泻不痛而口干，予曰：昔治虫，不治疳也。以去疳热之药，白术汤下，三日而愈。后用白术为君，芍药为臣，川芎、陈皮、黄连、胡黄连，入芦荟为丸，白术汤下，禁肉与甜瓜，防再举。

卷六·诸热门  ——————————————————————————————————————————————————————————————————————————————————————————

脉法  ***************************
《脉经》曰：小儿脉沉而数者，骨间有热，欲以腹按清冷也。《难经》曰：热病之脉，阴阳俱浮，浮之而滑，沉之散涩。《脉诀启蒙》曰：小儿脉八至、九至为发热，浮大数为风热。
论热因诸脏所发  ***************************
《全婴方论》云：凡人之热，必乘阳邪而发。经云：邪之所凑，其气必虚。留而不去，其病则实，邪正分争，客搏于皮肤，或恍惚而啼叫，或闷乱而喘粗。其变多端，或在表，或在时在，或似实，或似虚，或半表而半里，或半实而半虚。盖小儿气禀纯阳，脏腑生热，阴阳气变，熏蒸于外，致令身热也。夫肝热两眼赤痛，流泪羞明，或生翳障；心热则口内生疮，小便赤肿，淋沥不通；肺热则鼻衄不止，大腑秘结；脾热则多涎沫，口内长流；心脾热则生重舌、木舌；胃热则口作臭；肾热则耳聋，或出脓汁。至于五脏蕴蓄，风热毒气，则令面赤如绯，五心烦热，四脚温壮，痰涎壅盛，目涩多渴。若上冲咽喉，则与气血相搏，结聚壅盛，而成喉闭，危在顷刻也。《内经刺热篇》云：脾热病者，左颊先赤；心热病者，额上先赤；肺热病者，鼻上先赤；肝热病者，右颊先赤；肾热病者，颐间先赤。虽未发，见赤色者刺之，名曰治未病。其五脏所主热各不同，是不可以概论也。大抵热则生风，风则生悸矣。
论表里热  ***************************
《病机式要》云：有表而热者，谓之表热；无表而热者，谓之里热；有暴发而为热者，乃久不宣通而致也；有服温药而为热者；有恶寒战栗而热者。盖诸热之属心火之象也。治法：小热之气，凉以和之；大热之气，寒以取之；甚热之气，则汗发之；发之不尽，则逆制之；制之不尽，求其属以衰之。苦者，以治五脏，五脏属阴而居于内。辛者，以治六腑，六腑属阳而在于外。故内者治之，外者发之，又宜养血益阴，其热不治而自愈也。
辨论诸热  ***************************
杨氏曰：小儿之病惟热居多。夫热有潮热、惊热、夜热、余热、食热、疳热、壮热、烦热、积热、风热、虚热、客热、癖热、寒热、血热、疮疹热十六者，大同而小异。热之始发必有所因也。其潮热，发歇有时；惊热，颠叫恍惚；夜热，多发旦止；余热，寒邪未尽；食热，肚腹先发；疳热，骨蒸盗汗；壮热，一向不止；烦热，心躁不安；积热，颊赤口疮；风热，汗出身热；虚热，困倦少力；客热，来去不定；痰热，涎嗽饮水；寒热，发如疟状；血热，辰巳发热；疮疹热，耳鼻尖冷，诸证得之各有所归。其间或有三两证交互者，宜随其轻重而处治之。
诸热治法  ***************************
心热者，视其睡，口中气温，或合面卧，及上窜摇头咬牙。泻心汤主之。
肝热，手寻衣领及乱捻物，泻青丸主之。壮热，饮水喘闷，泻白散主之。
脾热，其热在肌肉，遇夜尤甚，怠堕嗜卧，身热饮水，四肢不收，泻黄散主之。
肺热，手掐眉目，日西热甚，喘嗽寒热，壮热饮水，轻者泻白散；重者凉膈散主之。
肾热，两足不喜衣复，然此者，脐之下皆肾之所主，缘心气下行于肾部也。东垣滋肾地黄丸主之。
潮热，因伤寒、时疫触变邪气，阴气不足，阳气有余，阳邪暴伤，则血气凝滞，不即流通，壅逆无归，传于足阳明之经，遂生潮热，早晚两度，如潮水之应期也。《伤寒论》云：潮热者，实热也，当利大便。脉实者，大柴胡汤下之。脉虚浮数者，百解散汗之。
惊热者，遍身发热，面青自汗，心悸不宁，脉数烦躁，啼叫恍惚，以钱氏凉惊丸，安神丸主之。
夜热者，但夜间发热，是阴中有阳邪也。以元戎四物二连汤主之。
余热者，谓寒邪未尽传，惊之遗热也。仁斋曰：伤寒汗下后，而热又来，乃表里倶虚，气不归元，阳浮于外，不可再用凉药，盖热去则寒起，古人戒之。法当和胃气，使阳气收敛归内，其热自止，宜以参苓白术散主之。
食热者，手心热壮，背先热，嗳气吐乳，大便酸臭，宜下积丸主之。
疳热者，形瘦多渴，吃食不长肌肉，骨蒸盗汗，泄泻无常，肚大脚弱是也，宜龙胆丸、胡黄连丸，芦荟丸之类。
壮热者，一向不止，由血气壅实，五脏生热。蒸熨于内，则眠卧不安，精神恍惚；蒸发于外，表里俱热，烦躁喘麄，甚则发惊痫也。火府散、通圣散主之。
烦热者，心躁不安，五心烦热，四肢温壮，小便赤涩，宜一粒金丹主之。
积热者，颊赤口疮，下盛则腰腿壅肿，表里实则身热便涩，虚则汗下后仍热也。或内因酒麯、煎煿、热药峻补，外因大暖炉火侵逼，皆能生热。此内外蕴积之热。非食积热也。宜三黄丸、四顺饮主之。
风热者，汗出身热，呵久面赤，因其解脱风邪，致令所伤，客于皮毛，人于脏腑，则恶风发热，目涩多睡。阳气有余，身热无汗；阴气有余，身寒有汗；阴阳有余，无汗而寒。《素问》曰：汗出而身热者，风热也。消风散、绿霞丸主之。
虚热者，因伤寒及诸热，汗下之后，去津太过，气血未调，食饮劳伤，致令虚热。其候困倦少力，面色青白，泄泻多尿，虚汗自出，恍惚神慢，虚气软弱，又有久嗽、久泻、久痢、久血、久疟，以致诸疾之后成者，留虚热也。凡病久则血气虚，气虚则发厥；血虚则发热；气血皆虚则手足厥而身热也。宜以惺惺散、四君子汤、钱氏白术散主之。
客热者，为阳邪干于心。心若受邪，则热形于额，故先起于头面，头而身热，恍惚多惊，闻声惊恐，此良由真气虚而邪气胜也。邪气既胜，真气与之交争，发渴无时，进退不定，如客之往来，故曰客热。导赤散，黄连泻心汤主之。
癖热者，涎口漱饮水，由乳食不消，伏结于中，致成癖块也。宜与白术散滋养津液，以珍珠丸下其痰涎，或以褐丸子磨之。
寒热者，证如疟状，阴阳相胜也。先寒而后热，阳不足；先热而后寒，阴不足；寒多而热少，阴胜阳也；热多而寒少，阳胜阴也；寒热相半，阴阳交攻也；寒热隔日，阴阳乍离也；阳盛发热，阴盛发寒也。其有头疼汗多者；有呕吐不食者，有憎寒而饮水者，壮热而饮汤者；有筋骨疼痛者，或泻，或秘，或内寒而外热，或内热而外寒，又有寒而腹中痛，热而腹中鸣，是有食积也。治法：因于食积者，当用白饼子下之，次行补助以钱氏白术散；寒多热少者，小柴胡汤加桂；热多寒少者，白虎汤加桂；寒热相半者，并用小柴胡汤主之。
血热者，每日巳午间发热，遇夜则凉。六合汤主之。
疹热，耳鼻尖冷是也。人参败毒散、升麻葛根汤、参苏饮之类。
按：以上辨论诸热证，可谓详悉。《全婴方》所云：血热者，巳午发热，遇夜则凉，与东垣所谓夜则发热，昼则明了不同，然东坦所云：血热者，指阴虚而火内热也，夜则发热，取其昼阳夜阴也；郑氏所云血热者，指小儿血盛实而言也，盖谓巳午者，心火用事之时也，心主血，血气行至巳午，则阳气盛，阳气与正气相搏故至期而发热，非其时者，非血热也。因二说不同故并录之。
热证诸方  ***************************
〖治五脏热之剂〗
导赤散：治小肠实热。
生地　木通　甘草（各等分）　右为粗末入竹叶同煎。
泻心汤：治心热。
黄连（一两）　右为末，水调二三分，大小与之。
泻青丸：治肝热。
当归　龙胆草　川芎　山栀　大黄　羌活　防风　右为末，蜜丸，鸡头大，每服一丸或半丸。
泻白散：治肺热。
桑白皮　地骨皮（各一两）　甘草（五钱）　右为末，每服二三钱。
泻黄散：治脾热口臭咽干。
蕾香（七钱）　山栀（一两）　石膏（半两）　甘草（三两）　防风（四两）　右为末，同蜜酒拌，微炒香，每服一钱。
滋肾地黄丸：治肾热。
黄柏（二钱）　知母（一钱）　桂（一分半）　右为末，熟水丸，桐子大，每服二十至三十丸，合前百沸汤下。
〖治潮热之剂〗
人参芎归散：治小儿虚劳内热，潮热，或遍身疮。
北参　当归　远志（浸取肉，姜制，焙）　北前胡　柴胡　地骨皮　防风　北桔梗　枳壳（制）　半夏曲（各一钱半）　川芎　赤芍药　茯苓　麦门冬（去心，各二钱）　甘草（三钱，焙）　右剉细，每服二钱，水小盏，姜三片，紫苏叶三四叶。发疮者，兼服猪肚黄连丸，方见疳门，别作小丸，不惟治疮、治渴，其发热而胀者，可与服二十丸。
大柴胡汤：治小儿潮热，脉实者。
柴胡　黄芩　芍药　半夏　枳实　甘草（等分）　右水一钟，姜三片煎服。
百解散：治小儿潮热，脉虚浮数，用此微汗。
干葛（二两半）　升麻　赤芍药（各二两）　黄芩（一两）　麻黄（七钱半）　薄桂（二钱半）　甘草（一两半）　右水一钟，姜三片，葱一根煎。
十味人参散：治潮热，身体倦怠。
柴胡　甘草　人参　茯苓　半夏　白术　黄芩　当归　芍药　葛根　右㕮咀，水一钟，姜三片，煎服。
〖治惊热之剂〗
凉惊丸：治小儿惊热。
大黄　黄连　防风　龙胆草　川芎　薄荷（各等分）　右为末，面糊丸，如黍米大，青黛为衣，大小加减，白汤服。
安神丸：治小儿惊热。
天门冬（去心，焙）　牙硝　白茯苓　山药　寒水石（各五钱）　朱砂（三钱）　甘草（五钱）　龙脑（一字研）　右为末，炼蜜丸，如鸡头大，每服一丸，沙糖水化下。
〖治发惊之剂〗
元戎四物二连汤：治昼则明了，夜则发热。
当归　生地黄　白芍药　川芎　黄连　胡黄连　右㕮咀，水一钟，煎服。
黄连地黄丸：治夜热，因伤寒后，余热失解。
黄连　川芎　赤茯苓　地黄　右剉散，入灯心一捻，水煎，食远服。
〖治余热之剂〗
实脾散：治小儿余热不除。
川芎　茯苓　甘草　白术　右剉散，用水煎，食远服。
参苓白术散：治胃气，收敛浮阳，退余热。
人参　茯苓　粉草　白术　扁豆　山药　砂仁　薏苡仁　桔梗（各一两）　莲子肉（半两）　右为末，每服半钱，枣汤调饮，或米汤亦可。
〖治食热之剂〗
紫霞丸
代赭石（煅，醋浸七次）　赤石脂　杏仁（五十个）　巴豆（二十粒，去皮心）　右代赭石、赤石脂先为末，和杏仁、巴豆同捣三十杵。若硬，加蜜少许，更杵丸，如粟米大，用密器盛，每服二丸，以乳汁送下。
下积丸：治食热。
丁香　缩砂仁（各十个）　使君子（五个，焙）　川巴豆（三个）　右为末，研细和匀，烂饭丸，麻子大，每服三丸，橘皮煎汤送下。
〖治疳热之剂〗
龙胆丸：治疳热。
龙胆草　升麻　苦楝根（焙）　防风　赤茯苓　芦荟　油发灰（各二钱）　黄连　青黛（干）　右为末，猪胆汁浸，蒸饼和丸，麻子大，每服二十丸，薄荷、紫苏炮汤送下。
胡黄连丸：治热疳。
胡黄连　川黄连（各半两）　朱砂（一钱半，另研）　右二连为末，和朱砂入猪胆内，系定，虚悬于铫中，煮一饭久，取出研，芦荟、青黛干，各二钱半，去淀，虾蟆灰二钱，麝少许，粳米饭丸，麻子大，每服十丸，米饮下。
芦荟丸：治痳热。
芦荟　芜荑　木香　青黛（干）　槟榔　川黄连（净，各一分）　蝉壳（二十一枚）　胡黄连（半两）　麝（少许）　右为末，猪胆二枚，取汁浸膏丸，麻子大，每服二十丸，米饮送下。
鳖甲饮：治小儿骨蒸，潮热盗汗。
鳖甲（醋炙）　地骨皮　秦艽　当归　柴胡　枳壳　知母（各等分）　右㕮咀，三岁一钱，水半盏，桃柳枝各三寸，乌梅一个，煎三分服。
〖治壮热之剂〗
地黄煎：治小儿壮热，烦心，眠卧不安。
生地黄汁（一升）　白沙蜜（三合）　酥（三合）　生门冬汁（二合）
火府丹：治小儿壮热。
生地黄　木通　甘草　黄芩　右水一钟，煎服。
〖治烦热之剂〗
一粒金丹：治小儿五脏蕴热，胸膈烦闷，五心烦热。
人参　犀角　玳瑁　琥珀　防风（各一钱）　茯苓　寒水石（煅）　甘草（各二钱）　龙脑　朱砂（水飞，各一钱）　右为细末，用粒米糊丸，芡实大，金薄为衣，用麦门冬去心煎汤送下，麝半钱，金薄二十五片。
柴苓汤：治小儿温壮，伏热来去。
柴胡（三钱半）　麦门冬（去心）　人参（去芦）　赤茯苓　甘草（各二钱半）　黄芩（五钱）　右剉散，用水煎，入小麦二十粒，竹叶三片。
绛雪丹：治小儿烦热。
芒硝（一两）　朱砂（一两）　右为末，饭丸，鸡头大，三岁一丸，砂糖水化下。
〖治积热之剂〗
栀子汤：治小儿积热心脏，小便赤肿，口内生疮。
栀子仁　木通　当归尾　白芷（各二钱）　防风　甘草（各一钱）　右为细末，麦门冬汤送下。
三黄丸：解和小儿三焦积热。
黄连（去毛）　黄芩（炒）　大黄（纸煨各半钱）　右为细末，炼蜜丸，如皂子大，用白汤研化，食前服。
四顺饮：治小儿脏腑蕴积实热。
当归　大黄（蒸二次）　甘草　生赤芍药（各一钱）　右㕮咀，用水一钟，食前服。
〖治风热之剂〗
消风散：治小儿解脱，致冷风邪客于皮毛，入于脏腑，则令恶风发热，胸膈痰涎，目涩多睡。
荆芥穗　甘草（炙）　川芎　羌活（去芦）　僵蚕（去咀）　防风（去芦）　茯苓（去皮）　蝉蜕（炒，去土）　藿香叶　人参（去芦，各一两）　厚朴（去皮，姜制炒）　陈皮（去白，各二钱半）　右为细末，用茶清或乳香煎汤调下，不拘时服。
绿霞散：治小儿风热，身如火炭，发则多啼。
柏叶半两全蝎郁金僵蚕炒，去且粉雄黄各一分南星姜汁制。
生犀丸：解散风热，清心肺，利咽喉。
犀角　真珠　防风　羌活　天竺黄　茯神（各三钱）　大黄（煨）　甘草（炙，各二钱）　朱砂（火飞，一钱）　右为细末，炼蜜丸，如黄豆大，用薄荷汤研化，入麦门冬去心，不拘时候服，冬至、立夏前宜服。
清解散：治小儿感风发热。
北参　防风　天麻　北前胡　茯苓　北桔梗　枳壳　甘草（各二钱）　细辛　柴胡（各一钱半）　川芎（三钱）　右为末，每一钱，水一盏，薄荷三叶，煎服。
〖治虚热之剂〗
惺惺散：治小儿虚热。
人参　桔梗　白茯苓　白术　天花粉（各一两）　细辛（二钱）　防风　川芎　南星（生用，二钱半）　甘草（七钱）　右水一钟，姜三片，薄荷三叶，慢水煎。
四君子汤：人参　白术　茯苓　甘草　右水一钟，煎服。
钱氏白术散：人参　术　茯苓　木香　藿香　甘葛　甘草　右水一钟，煎服。
〖治客热之剂〗
导赤散，泻心汤，二方见前心热方内。
〖治癖热之剂〗
白术散方见前
珍珠丸：珍珠母　当归　熟地黄　人参　酸枣仁　柏子仁　犀角　茯神　沉香　龙齿　朱砂（为衣）。
褐丸子：萝卜子（一两，微炒）　陈皮　青皮　槟榔　五灵脂　蓬莪术（煨）　黑牵牛　赤茯苓（各五钱）　木香（二钱五分）　共研细末，水煮面糊为丸，如绿豆大。每服十五丸。
〖治寒热之剂〗
小柴胡汤：人参　半夏　柴胡　甘草　黄芩　右水一钟，姜三片，枣一枚，煎服。
白虎汤：石膏　粳米　知母　右水一钟，煎服。
〖治血热之剂〗
六合汤：治小儿血热，每日巳午间发热，遇夜则凉。
当归　大黄　川芎　熟地黄　右为末，三岁一钱，水半盏，煎至三分，无时服。
猪胆丸：治小儿每日半饍后发热，夜则身凉，此血热也。
胡黄连（二钱半）　宣黄连　赤芍药（各半两）　右为末，猪胆汁和成剂，入在胆中，悬，用浆水煮熟，取出，饭为丸，如豆大，三岁三十丸，米汤送下，日三服，无时。
〖治疹热之剂〗
升麻葛根汤：治小儿疮疹发热。
升麻　葛根　芍药　甘草　右水一钟，姜三片，煎服。
参苏饮：治小儿疮疹发热。
人参　半夏　茯苓　甘草　桔梗　枳壳　甘葛　前胡　木香　紫苏　陈皮　右水一钟，姜三片，枣一枚，煎服。

卷七·疟疾门  ——————————————————————————————————————————————————————————————————————————————————————————

脉法  ***************************
《要略》云：疟脉自弦，弦数者多热，弦迟者多寒。弦小紧者下之，弦迟者可温之，弦紧者可发汗，浮大者可吐之，弦数者风发也，以饮食消息止之。
《脉经》云：疟脉自弦，微则为虚，代散则死。
疟论  ***************************
《内经》曰：夏伤于暑，秋必痎疟。盖伤之浅者近而暴，伤之重者远而为痎。痎者，久疟也。是知夏伤暑气，闭而不能发泄于外，邪气内行，至秋而为疟也。良由乳母抱持解脱，不避风寒，又因触冒暑湿，致令邪气客于皮肤，痰饮积于脏腑，阴阳偏胜，邪正相攻，而作往来寒热也。若阳盛则热，阴盛则寒；先寒而后热者，阳不足也，先热而后寒者，阴不足也；寒多而热少者，阴胜阳也，热多而寒少者，阳胜阴也；寒热相半，阴阳交攻也；寒热相间，阴阳乍离也。大抵小儿皆自饮食上得之者为多。须用先与消导，然后随其得病所由而调理之，斯为良法。
治疟大法  ***************************
《明医杂著》云：“疟是风暑之邪。有一日一发，有二日一发，有三日一发，有间一日连二日发，有日与夜各发，有汗有无汗，有上半日发或下半日发，有发于夜者。治法：邪从外入，宜散发之，然以扶胃气为本，又须分别阳分、阴分而用药。邪疟及暂发者，可散、可截。虚疟及久者，宜补气血。若过服截药，致伤脾胃，则必延绵不休。凡热多寒少无汗者，桂枝麻黄各半汤。有汗多者，柴胡桂枝汤。汗多而渴者，白虎加桂汤。小便赤，热多寒少者，小柴胡汤。寒多热少者，清脾汤、养胃汤。久而未止者，鬼哭散止之。热多汗出，为泻腹痛者，大柴胡下之。久疟不愈，肠下结块者，木香丸、鳖甲饮子调之，甚则以神祐丸消之。消渴者，五苓散。有小儿疟疾，用药退热太早，变作浮肿，外肾肿大，或食伤于脾胃浮肿者，脾之外应也，宜大腹皮汤、草果饮之类治之。
疟疾灸法  ***************************
小儿疟疾，灸大椎、百分，各随年壮然。百会在发际上五寸。
小儿久疟不愈，灸足大指、次指外间陷中，各一壮，名内庭穴也。
疟疾诸方  ***************************
桂枝麻黄各半汤：麻黄　甘草　官桂　芍药　右水一盏，煎服。
柴胡桂枝汤：柴胡　官桂　黄芩　半夏　甘草　人参　右水一盏，姜三片，煎服。
白虎加桂汤：治小儿疟疾发渴。
石膏　知母　甘草　桂枝　右水一盏，粳米一撮，煎服。
小柴胡汤：治小儿疟疾，寒热住来。
人参　半夏　柴胡　黄芩　甘草　右剉散，水一盏，姜三片，枣一枚，煎服。
清脾汤：治小儿疟疾，作浮肿兼有寒热不退，饮食不进。
白术　茯苓　厚朴　青皮　陈皮　半夏　大腹皮　槟榔　三棱　莪术　木通　甘草　右剉散，水一盏，每服三钱，姜煎。
养胃汤：治外感风寒，内伤生冷。温中快膈，能辟山岚瘴气，寒疟，脾胃虚寒，呕逆恶心，并宜服之。
苍术　厚朴　半夏　藿香　草果　人参　茯苓　甘草　陈皮　右剉散，每服三钱，枣子一枚，乌梅一个，煎，食前热服。
鬼哭散：止疟疾久不愈。
常山　大腹皮　白茯苓　鳖甲（醋炙）　右剉散，每服二钱，桃柳枝各七寸，同煎，临发时服，略吐出涎。此方只用常山、茯苓、甘草煎服亦效。
大柴胡汤：柴胡　黄芩　甘草　半夏　枳实　芍药　右剉散，水一盏，姜三片，枣一枚，煎服。
鳖甲饮子：治疟久不愈，腹中结为癥瘕，名曰疟母。
鳖甲（醋炙）　白术　黄芩　草果　槟榔　芎藭　橘红　甘草　厚朴　白芍药（等分）　右㕮咀，水一盏，姜三片，枣一枚，煎服。
大腹皮汤：治小儿疟疾，用药太早，退热变作浮肿，外肾肿大，饮食不进，宜服之。
大腹皮　槟榔　三棱　莪术（各一钱）　右剉散，每服三钱，生姜皮、萝卜子、椒目同煎。
草果散：治小儿疟疾，寒多热少，或遍身浮肿。
厚朴　青皮　草果　藿香　半夏　甘草　丁香　神曲　良姜　右剉散，每服三钱，姜、枣煎服。
四兽饮：治五脏气虚，喜怒不节，劳逸兼并，致阴阳相胜结聚，痰饮与卫气相搏，发为疟疾，兼治瘅疟神效。
半夏（泡）　人参　白术　茯苓　草果　陈皮（各一两半）　甘草（二钱半）　右剉散，以乌梅、枣子、生姜各一枚煎，每服三钱。

卷八·痢疾门  ——————————————————————————————————————————————————————————————————————————————————————————

脉法  ***************************
《内经》曰：肠澼下血，身热则死，寒则生。肠澼下白沫，脉沉则生，浮则死。仲景云：下利，脉滑而数者，有宿食也，当下之。
《脉诀》云：痢下宣肠急痛，时浮大之脉，归泉路。
赤白痢论  ***************************
小儿八痢者，乃饥饱、劳役、风惊、暑湿，因触冒天地八风之邪而得，故以命名也。大抵多由脾胃不和，饮食过度，停积于脾胃，不能克化，又为风寒暑湿之气干之，故为此疾。
伤热则赤，伤冷则白，伤风则纯下清血，伤湿则下如豆汁，冷热交并，赤白兼下。若下迫后重、里急窘迫急痛者，火性急速而能燥物故也。或夏末秋初，忽有暴寒，折于盛热，无所发散，客搏肌肤之中，发于外则为疟；发于内则为痢；内外俱发则为疟痢。凡痢久，则令肿满，下焦偏冷，上焦热结，则为上实下虚。若脾胃湿热之毒，熏蒸清道而上，以致胃口闭寒，而为禁口之证。又有一方一家之内，上下传染，长幼相似，是疫毒也。当先推其岁运，以平其外；察其郁结，以调其内。审其所伤，别其虚实、冷热以治之，条然明白，不致妄投也。
诸痢大法  ***************************
《病机式要》云：后重则宜下；腹痛则宜和；身重则除湿；脉弦则去风；脓血稠粘以重剂竭之；身冷自汗以毒药温之；风邪内缩宜汗之；鸭溏为痢当温之。又云：在外者发之；在里者下之；在上者涌之；在下者竭之；身表热者内疏之；小便涩者分利之。又曰：盛者利之；去者送之，至者止之。
《兵法》曰：避其锐气，击其堕归，此之谓也。
《秘藏》云：假令伤寒冷之物，胀满而传飱泄者，宜温热之剂以消导之；伤湿热之物而成脓血者，宜苦寒之剂以内疏之；风邪下陷者，升举之；湿气内胜者，分利之；里急者，下之；后重者，调之；腹痛者，和之；洞泻腹鸣，无力不及拈衣，其脉细而弱者，温之；脓血稠黏，至圊而不能便，其脉洪大而有力者，寒之、下之。
按：人之饮食过伤，恣食辛热、寒冷之物，皆能致伤肠胃，肠胃一伤，不能运化传送，遂蓄停滞而为痢。经曰：饮食不节，起居不时者，阴受之，阴受之则入五脏，䐜满闭寒，下为飧泄，久为肠澼是也。治法当先化食毒，或可攻伐，然后随寒热温凉以调之。
论痢疾用热药之误  ***************************
《原病式》云：或曰白痢既为热，何故服辛热之药，亦有愈者耶？盖辛热之药，能开发肠胃郁结，使气液宣通，流湿润燥，气和而已。盖病微者可愈，甚者郁结不开，其病转加而死矣。凡治热甚吐泻亦然，夫治诸痢者，莫若以辛苦寒药治之，或微加辛热佐之则可，盖辛能发散、开通郁结，苦能燥湿，寒能胜热，使气宣平而已，如钱氏香连丸之类是也。故治诸痢者，黄连、黄柏为君，以其至苦大寒，正主湿热之病。乃若世传辛热金石毒药，治诸吐泻下痢或有愈者，以其善开郁结故也，然虽亦有验者，或不中效，反更加害。
按：治痢用辛苦寒之剂，开郁、燥湿、胜热三法俱备。世之用辛热金石毒药者，诚非也。然亦有久痢肠胃虚滑者，亦当求责。
痢疾不治证  ***************************
凡小儿下痢如尘腐色者死；下如屋漏水者死；下痢日久，大孔如竹筒者死；下痢如竹筒注水者死；又小儿赤白同下，久而不禁，小便赤涩，腹痛发热，唇红舌胎，气促心烦，坐卧不安，狂渴饮水，谷道倾陷，时复面容似妆，饮食不进并不治。
下痢灸法  ***************************
黄帝云：小儿疳痢脱肛，体瘦渴饮，形容憔悴，诸医治不差，灸尾翠骨上三寸骨关三壮，岐伯曰：兼三伏内，用桃柳枝煎洗儿，午时当日灸之，后用青帛拭，当有虫随汗而出，此神妙法也。
小儿秋凉冷痢不止，灸脐下、三寸间动脉中是穴，各灸三壮。
小儿脱肛泻血，每厕脏腑撮痛不可忍，灸百会一穴三壮，取法在头中心陷者是穴；又灸接脊一穴，取法在十二椎下节间是穴。
小儿脱肛泻，秋深不效，灸龟尾穴一壮，取法在脊端穷骨也。
痢疾诸方  ***************************
小香连丸：治小儿冷热，腹痛，利下水谷。
木香　诃子肉（各一分）　黄连（半两炒）　右为末，饭丸，绿豆大，米饮下，十丸至三、四十丸，顿服之。
地榆散：治小儿赤痢，因大肠停积热毒得之，或点滴鲜红。
地榆（不拘多少）　右为末，每服一钱，米汤调下，加黄连、枳壳、赤芍药、甘草，一方去甘草加厚朴，木瓜汤下。
芍药柏皮汤：治小儿一切恶痢，窘迫脓血。
芍药　黄柏（各一两）　当归　黄连（各半两）　右为末，水丸，绿豆大，湿水化下。
胃风汤：治小儿风冷乘虚入客肠胃，水谷不化，泄泻注下及肠胃湿毒、下如豆汁，或下瘀血，日夜无度。
人参　白术　茯苓　芎藭　桂　当归　芍药　右粗末，每服二钱，入粟米数粒同煎，食前服。
败毒散：治疫毒痢，一方一家，长幼相似者。
前胡　柴胡　桔梗　甘草　芎藭　茯苓　羌活　独活　人参　枳壳　右水一钟，姜三片，枣一枚，加陈皮、陈米煎，一服。
百一选方：治小儿噤口痢。
石莲肉去壳留心，碾为末，每服半钱，陈米饮调下，此是毒气上冲心肺，借此以通心气，便觉思食。
香脯：治小儿刮肠下痢，噤口不食，闭口合眼，至重者。
精猪肉（一两、劈薄片）　腻粉　右将猪肉于炭火上慢炙，旋铺腻粉匀成脯，每以少许与吃。如未知吃，且放鼻边，自然要吃，此方治胃口有毒，食之神效。
小连丸：治小儿泻利赤白，脾胃虚弱，糟粕不聚，腹胀不食，时作陈痛，烦渴身热。
黄连（三两）　干姜（炮、一分）　当归　阿胶（炒为珠、煎成膏，各一两半）　右三味为末，以阿胶膏为丸，如小豆大，三岁三十丸，米汤化下，食前。
养脏汤：治小儿冷热不调，下痢赤白，或如脓血鱼脑，里急后重，脐腹绞痛，脱肛遂下，并皆治之。
粟壳（三钱、蜜炒去蒂）　人参　当归　肉桂（各一钱）　诃子（煨、一钱）　木香（半钱）　肉豆蔻（煨）　白术（一钱）　芍药（半钱）　甘草（炙、一钱）　右剉散，每服二钱，水一盏，煎温服。

卷九·吐泻门  ——————————————————————————————————————————————————————————————————————————————————————————

脉法  ***************************
《内经》云：脉浮者霍乱。
刘宗厚云：霍乱脉来洪浮者，可治；微而迟，气少不语者，难治。
《脉诀》云：小儿乳后辄呕逆，更兼脉乱无忧虑。
论小儿吐泻有冷有热  ***************************
丹溪云：霍乱之候，起于仓卒，多因夹食伤寒，阴阳乖隔，上吐下利而燥扰痛闷是其候也。故偏阴则多寒，偏阳则多热。
曾氏云：霍者吐，乱者泻。有心痛而先吐者，有腹痛而先泻者，莫不由中焦而作。上焦主纳而不出；中焦主腐水谷而生荣卫，灌溉百骸；下焦分别水谷，主出而不纳。此三才成式，日用常行之道。故脾居中州，胃为水谷之海。乳哺入胃，脾能克化，然后水谷分其清浊，传变得宜则无吐泻之患。凡小儿上吐不止，下泻不停，皆因六气未定，六淫易侵，兼以调护失常，乳食不节，遂使脾胃虚弱，清浊相干，蕴作而然。有先泻而后吐者，乃脾胃虚冷。其候先吐泻白水，吐亦不多，口气缓而神色慢，额前有汗，六脉沉濡，此为冷也。先吐而后泻者，乃脾胃有热，气促唇红，吐来面赤，脉洪而数，渴饮水浆，此为热也。冷热之分，要须详审。
论小儿吐泻宜暂断乳  ***************************
郑氏云：小儿吐泻，因外伤风冷，内伤乳食，或儿啼未定，气息未调，以乳饲之。气逆于上，则停滞胸膈，致令呕吐。气逆于下，则伤腹胃，致令泄泻。上下气逆，吐泻俱作。凡小儿但吐不泻者，逆其吐，必有痰，发惊者，十无一生。
若只泻不吐，或吐泻俱发者，日久不退，亦变阴痫。治之当暂断其乳，轻者周时，重者三日，宜频与稀粥，服药速效，十全八九。或者不信是言，以小儿藉乳为命，不肯暂断。然乳固不可断也，殊不知因乳所伤得之得，若再以所伤之乳乳之，如抱薪救之，药何功之有。其间有不断服药得安者，盖轻患也。亦有因轻致重，夭横者多矣。
按《活幼心书》云：小儿吐泻不止，大要节乳，徐徐用药调治，必安。节者，撙节之义，一日全三次或五次，每以乳时，不可过饱，其吐自减。及间以稀粥投之，亦能和胃。屡见不明此理，惟欲进药，以求速效，动辄断乳三四日，致馁甚而胃虚，啼声不已，反激他证。盖人以食为命，孩非乳不活，岂容全断其乳。然乳即血也，血属阴，其性冷，吐者胃多虚，故节之。医者切须知此。乳母亦宜服和气血调脾胃等药。愚意不若儿大能食者全断之，待其平复。儿小不能饮食，但节之可也。
钱仲阳吐泻治法  ***************************
夏至后十日，吐泻身壮热，此热也。盖小儿脏腑十分中有九分热也。或因伤热，乳食不消，泻深黄色，玉露散主之。大暑节后，吐泻身温似热，脏腑中六分热四分冷。呕吐，乳食不消，泻黄白色，似渴，或食乳，或不食乳，食前少服益黄散，食后多服玉露散。立秋后七日，吐泻身温，脏腑中三分热七分冷也。不能食乳，多睡，闷乱，哽气，长出气，睡露睛，唇白多哕，欲大便，不渴，食前多服益黄散，食后少服玉露散。秋分后，吐泻身冷，无阳也。不能食乳，干哕，泻清水，当补脾，益黄散主之，不可下也。有因伤风，吐泻身温，乍凉乍热，睡多气粗，大便黄白色，呕吐，乳食不消，时咳嗽，更有五脏兼见证，当煎入君臣药，先用大青膏，后服益黄散。如先曾下，或无下证，慎不可下也。此乃脾肺受寒，不能入食也。有因伤风，吐泻身热，多睡，能食，闷乱，饮水不止，吐痰，大便黄水，此为胃虚，热渴吐泻也。当生胃中津液，以止其渴，止后用发散，止渴多服白术散，发散用大青膏。有因伤风，吐泻身凉，吐沫，泻青白色，闷乱，不渴，哽气，长出气，昏睡露睛，此伤风荏苒。经曰：轻怯因成吐泻，当补脾，后发散。补脾益黄散，发散大青膏主之。此二证多病，多于春秋也。
又云：凡泻黄赤黑，皆热毒也，豆蔻香连丸主之。泻青白，谷不化者，胃冷也，理中丸主之。吐泻乳不化者，伤食也，消积丸下之。吐泻昏睡露睛者，胃虚热也，白术散主之。吐泻昏睡不露睛者，胃实热也，玉露散主之。
按：吐乳泻黄是伤热，吐乳泻青是伤冷。乳皆当下之，详夫此理，乃迎夺之法也。不若伤热者用五苓散以异其逆，伤冷者用理中汤以温其中，则自然活泼泼地。
诸吐治法  ***************************
小儿呕吐，难以概举。有冷吐，热吐，积吐，伤乳吐。朱奉议以半夏生姜为主。亦有食滞心肺之分，而邪食不得下而反出者。
冷吐者，乳片不消，多吐而少出，脉息沉微，面白眼慢，气缓神昏，额上汗出，此因风寒入胃，或食生冷，或伤宿乳，胃虚不纳而出。宜温胃，去风寒，除宿冷，宜理中汤、定吐饮。如诸药不效者，以参香饮治之。
热吐者，面赤唇红，吐次少而出多，乳片消而色黄，遍体热甚，或因暑气在胃，或食热物，精神不慢而多烦躁，此热吐也。宜去桂五苓散及香薷饮治之。
积吐者，眼胞浮，面微黄，足冷肚热，昼轻夜重，儿大者脉沉缓，此宿冷滞脾，故吐黄酸水，或有清痰。脉实而滑，为食积所伤，吐酸醙气，或宿食并出。儿小，观乳不化者是也。以乌犀散主之。
伤乳吐者，才哺乳后即吐，或少停而吐，此因乳食无度，脾气弱而不能运化，故有此证。譬如小器盛物，满则溢，更当节乳，投三棱散治之。
诸泻治法  ***************************
泄泻之源，有寒泻、热泻、伤食泻、暑泻种种不同，各分于后。
寒泻者，乃寒气在腹，攻刺作痛，洞下清水，腹内雷鸣，米饮不下，宜理中汤。如四肢厥冷寒极者，加附子、肉桂之类。
热泻者，粪色赤黄，肛门焦痛，小便不利.心烦口燥，食乳必粗，宜五苓散吞下香连丸。
伤食泻者，因饮食过多，有伤脾气，遂成泄泻，故大便不聚，臭如败卵，宜理中汤加砂仁半钱，或下积丸。有因伤面而泻者，养胃汤加萝卜子炒研半钱；痛者，更加木香三分。泻甚者，去藿香加炮姜三分。
暑泻者，因中暑热，宜胃苓汤或五苓散加车前子末少许，甚效。或六和汤亦好。
吐泻不治证  ***************************
小儿泻不定，精神好者，脾败也。
吐泻唇深红者，内热故也，不退必死。
面黑气喘者，不治。
大渴不定，止之又渴，肾败也。
遗泻不觉者死。
吐泻灸法  ***************************
小儿呕吐奶汁，灸中庭一穴一壮，取法在膻中穴下一寸陷中是穴。
小儿霍乱已死，腹中有暖气者，盐纳脐中，灸七壮。
吐泻诸方  ***************************
玉露散：治小儿伤热，吐泻黄色。
石膏　寒水石（各半两）　生甘草（一钱）　右同为末，每服一字，或半钱，食后温汤调下。
益黄散：治吐泻，脾虚冷。
陈皮　青皮　诃子肉　甘草（炙，各五钱）　丁香（二钱）　右为末，每服二钱，水一盏煎六分，食前温服。
大青膏：治小儿伤风，吐泻身温，深热。
天麻　青黛（各一钱）　白附子　蝎尾（去毒）　朱砂　乌梢蛇肉（酒浸焙干）　天竺黄　麝香（各一字）　右同研细，生蜜和丸成膏，每服半皂子大至一皂子大，月中儿粳米大，薄荷汤化下。
白术散：人参　白术　藿香　木香　干葛　茯苓　甘草　右为一钟，生姜三片，煎服。
豆蔻香连丸：治泄泻，不拘寒热赤白，阴阳不调，腹痛肠鸣立可。
黄连（三分）　肉豆蔻　南木香（各一钱）　右为末，粟米饭丸，绿豆大，每服十丸至二三十丸，食前米饮下，日夜各四五服。
理中丸：治吐利不止，米谷不化，手足厥冷。
人参　白术　干姜　甘草（炙各等分）　右为末，面糊为丸，绿豆大，每服十丸，米饮下，或一二十丸不拘时候。
消积丸：治小儿吐泻，大便酸臭。
丁香九个砂仁十二个巴豆二个乌梅肉二个右为末，面糊丸，绿豆大，温水送下。
参香散：治小儿胃虚作吐，投诸药不止。
人参　沉香　丁香　藿香　木香（各二钱半）。
五苓散：治小儿霍乱吐泻，躁渴饮水，小便不利。
猪苓　泽泻　官桂　赤茯苓　白术（各三钱）。
香藿饮：主治夏秋脏腑冷热不调，饮食不节，吐利，心腹疼痛，发热烦闷。
香薷（三两）　白扁豆　厚朴（各一两半）　生甘草（一两）右剉，每服二钱，水一盏煎服。
乌犀丸：治诸积滞，夹惊夹风，温胃调脾，进饮食，吐逆有酸馊气。
乌犀（即皂荚，一寸长，煨灰中，见青烟起为度，取出，地上、瓦盆盖定，用七分）　硫黄　白僵蚕（各三钱半）　陈皮　川乌（各七钱）　巴豆（七十七粒，存油）　右硫黄一味先入研细，除巴豆外，余四味同焙为末，仍以巴豆薄切，在乳钵内极细杵，再同前药末杵匀，用粳米饭包，如粽子大，一大箇，小瓦瓶盛水熟煮，候冷取出，在沙钵中烂杵，细布兜紧，捻出如稠糊，安在别器内，以药末停分同杵细，软丸，粟谷大，取诸积每十五丸或二十一丸至三十三丸，并用淡姜汤泡冷饭，取汁小盏，五更初空心送下，通利三五行，以匀气散止补。治积吐有酸馊气，每服三至五丸，用淡姜汤入米醋少许，候温、空心投下。
三棱散：治小儿尿白，久而成疳，此药实脾土，消食化积。
三棱　蓬术　益智仁　甘草　神曲（炒）　麦芽（炒）　陈皮（各半两）　右水一钟，姜三片，煎服。痰嗽加制半夏，口腥气入盐煎，调理诸痰加枣子煎。
治中汤：人参　白术　干姜　甘草　橘皮　右水一盏，温服。
养胃汤：人参　半夏　陈皮　甘草　茯苓　苍术　厚朴　藿香　草果（等分）　右水一盏，生姜三片，枣一枚，煎，温服。
六和汤：砂仁　半夏　杏仁　人参　甘草（炙各一两）　赤茯苓　藿香　扁豆（炒）　木瓜（各二两）　右为末，每服三钱，水一盏，生姜三片，枣一枚，煎，食前温服。
胃苓汤：猪苓　泽泻　白术　茯苓　苍术　厚朴　甘草　陈皮　官桂　右水一盏，生姜三片，煎服。
定吐饮：治吐逆，投诸药不止，用此神效。
半夏（二两）　生姜（二两）　桂（三钱）　右生姜切作小方块，如绿豆大，同半夏和匀，入小铛内慢火顺手炒，令香熟带干，方下桂，再炒匀，微有香气，以皮纸摊成。地上，出火毒，候冷，略播去黑焦末，每服二钱，水一盏，姜三片，煎服。

卷十·咳嗽门  ——————————————————————————————————————————————————————————————————————————————————————————

脉法  ***************************
《脉经》曰：关上脉微为咳，脉浮缓者为伤风，脉紧者肺寒咳。脉浮直者生，浮软者生。
论咳嗽所因  ***************************
《内经》曰：五脏六腑皆令人咳，非独肺也。皮毛者，肺之舍也。皮毛先受邪气，邪气听从其令也。五脏之咳，久乃移于六腑。又《病机式要》云：咳谓无痰而有声，肺气伤而不清也；嗽谓无声而有痰，脾湿动而为痰也；咳嗽谓有声有痰也，因伤肺气，动于脾湿，故咳而嗽也。又《生气通天论》云：秋伤于湿，冬必咳嗽。大抵素秋之气，宜清而肃，反动之，则气上冲而为咳嗽，甚则动于脾湿而为痰也。盖风乘肺者，日夜无度，汗出头痛，痰涎不利；热乘肺者，急喘而嗽，面赤潮热，手足寒冷，小儿多有之；火乘肺者，咳嗽上壅，涕唾出血，甚者七窍血溢；燥乘肺者，气壅不利，百节内痛，头面汗出，寒热往来，皮肤干燥，细疮燥痒，大便秘涩，涕唾稠黏；寒乘肺者，气或因形寒饮冷，冬月坐卧湿地，或冷风春秋之气，或因外感。夏是火气炎上最重，秋是湿热伤肺，冬是风寒外来也。宜各随其证而治之。
咳嗽治法  ***************************
钱氏曰：嗽者，肺感微寒。八九月，肺气大旺，病嗽者，其病必实，非久病也，其证面赤，痰盛，身热，法当以葶苈丸下之；若久者，不可下也。十一、十二月嗽者，伤风嗽也，风从背脊第三椎肺俞穴入也，以麻黄汤汗之。有热证，面赤，饮水，咽喉不利者，甘桔汤治之。若五七日之间，其身热痰盛，涕唾稠粘者，以褊银丸下之。有肺盛者，咳而后喘，面肿，欲饮水者，有不饮水者，其身即热，以泻白散泻之。若伤寒咳嗽，五七日无热证而但嗽者，亦葶苈丸主之，后用化痰药。而肺虚者，咳而硬气，时时长出气，喉中有声，此久病也，以阿胶散补之，痰盛者，先实脾，后以褊银丸下之，涎退即补肺如上法。有嗽而吐水或青绿水者，以百祥丸下之。有嗽而吐痰涎乳食者，以白饼子下之。有嗽而痰咳脓血者，乃肺热，食后服甘桔汤。久嗽者，肺亡津液，阿胶散补之。咳而痰实不甚，喘而面赤，时饮水者，褊银丸下之。治嗽大法，盛即下之，久则补之，更量虚实，以意增减。
咳嗽灸法  ***************************
小儿咳嗽久不差，灸肺俞五壮，在第三椎下，两旁各一寸半。
咳嗽诸方  ***************************
阿胶散：治小儿久嗽无津液。
明阿胶（一两半，面炒）　黍粘子（一分，炒）　马兜铃（半两）　甘草（一钱）　杏仁（七个，去皮）　糯米（一两）　右为末，每服一字或一钱，水一盏，煎六分，食后温服。
泻白散：治咳嗽而后喘，面赤身热。
桑白皮（炒黄一两）　甘草（炒半两）　地骨皮（去土，一两）　右件每服一二钱，水一盏，入糯米百粒同煎，温服。
甘桔汤：治涎热，咽喉不利。
甘草（二两）　桔梗（二两）　右为末，每服二大钱，水一盏，入阿胶半钱炒过，煎，温服。
白饼子：治腹中有癖，但饮乳嗽而吐痰涎。
滑石　轻粉　半夏　南星（各一钱）　巴豆（二十四个去皮，水一升，煎水尽为度）　右研匀，巴豆后入，众药以糯米饭为丸，绿豆大，捏作饼子，三岁以上五饼子，以下三饼子，煎葱白汤下，临卧服。
褊银丸：治风涎、膈实、上热及乳食不消、腹胀痰喘等痰。
巴豆（去皮心油）　水银（各半两）　好墨（八钱，火烧醋淬）　黑铅（二钱半，同水银结沙子）　麝香（半钱研）　右将巴豆、黑铅研匀，和入砂子、麝香，陈米糊丸，绿豆大，捻褊，一岁一丸，五岁以上五六丸，薄荷汤放冷送下，不得化破，更量虚实增减，食后服。
百部丸：治小儿肺寒壅嗽微喘。
百部　麻黄（各三钱）　杏仁（四十个，去皮尖，以水略煮）　右和匀，熟蜜丸，皂子大，温水下二三丸。
葶苈丸：治乳食冲脾，伤风咳嗽，面赤身热，痰盛喘促者。
甜葶苈（去土炒）　黑牵牛（炒）　杏仁（去皮尖，炒黄，别研）　汉防己（一两）　右为末，入杏膏，蒸陈枣肉和捣为剂，丸如麻子大，每服五丸至七丸，淡生姜汤下，乳食后或临卧服，量儿加减。

卷十一·斑疹门  ——————————————————————————————————————————————————————————————————————————————————————————

论斑之由  ***************************
洁古云：斑疹之病，其为证各异。疮掀肿于外者，属少阳相火也，谓之斑。小红靥行皮肤之中不出者，属少阴君火也。谓之疹。凡显斑证，若自吐泻者，慎勿乱治，而多吉，谓毒气上下皆出也。斑疹并出，小儿难禁，是以别生他证也。首尾不可下，大抵安里之药多，发表之药少，秘则渐疏，令邪气不壅并而能作番次，使儿易禁也。身温暖者顺，身凉者逆。
《略例》云：伤风阳证发斑有四，惟温毒发斑至重。斑斑如锦纹，或发之面部，或发之背部，或发之四表。红赤者，为胃热也；紫黑者，为胃烂也。一则下之早，一则下之晚，乃外感热者发斑也。阴证发斑多出背胸，或出手足，亦稀少而水红。若作热证，投之凉药，大误矣。此无根失守之火聚于胸中，上独熏肺，传于皮肤而为斑点，但如蚊蚋蚤虱所咬形状，而非锦纹也。
陈无择云：世医论瘾疹，无不谓是皮肤风热。既分冷热，冷热即寒暑之证。又有因浴起凑风冷而得之者，岂非湿也。则知四气备矣。经分诸疮，实热则痛，虚寒则痒。又阳明主肌肉，属胃与大肠，亦有冷热。分痛痒不可不审，世人呼白者为婆膜，赤者为血风，名义混淆，当以理晓察。
斑疹治法  ***************************
陈无择云：伤寒斑者，盖不当下而下之，热则乘虚入胃；当下而失下，则胃热不得泄，二者皆纯发斑。其状锦纹赤者易治，黑者难治，盖热毒入胃深也。如温毒发斑，当服玄参升麻白虎等药主之。阴证发斑，宜调中温胃，加以茴香芍药，以大建中汤之类，其火自下，其斑自退，可谓治本而不治标也。疹属热与痰在肺，宜清肺火降痰，或解散出汗，亦有可下者。瘾疹多属脾，隐隐然在皮肤之间，故言隐疹也。发而多痒，或不仁者，是兼风兼湿之殊。色红者，兼火化也。亦有内中寒而发斑者，按《略例》云：完颜小将军病寒热兼作，有斑三五点，鼻中微血出，两手脉沉濇，胸膈四肢按之殊无大热，此内伤寒也。问之，因暑卧殿角伤风，又渴饮水酪冰，此外感者轻，内伤者重，从内病倶为阴也。故先斑衄，后显内阴，寒热间作，脾寒有之，非往来少阳之寒热也。与调中汤数服而愈。
按斑疹固有阴阳轻重之现证矣。阳证大率用托里清热化斑凉血；阴证止用补中温胃，其斑自消，病体自定，非若疮成脓胞也。虽轻重俱从火化，大抵急则治标，缓则治本。
斑疹诸方  ***************************
元戎葛根汤：治斑在肌肤，冬温始发，肌中斑烂，咳而心闷，但呕清汁。
葛根　橘皮　杏仁　知母　黄芩　甘草　麻黄　右等分，水一盏，煎六分，温服。
阳毒升麻汤：治斑在面，伤寒一二日，或吐下后变成阳毒，腰背痛，烦闷不安，面赤，狂言见鬼，下痢，脉浮大，咽痛。
升麻（五钱）　犀角　射干　黄芩　人参　甘草（各三钱半）　右㕮咀，水煎，取半盏，刻许再进，温覆，手足得汗出即解。
玄参汤：治斑在身，汗吐后毒不散，表虚里实，发于外，甚则烦躁谵语。
玄参　升麻　甘草（等分）　水煎温服。
阳毒栀子汤：治小儿伤寒壮热，百节疼痛而发斑。
升麻　栀子仁　黄芩　芍药　石膏　知母　杏仁　柴胡　甘草　右粗末，每服三钱，入姜三片，豉五十粒煎服。
消毒犀角饮：治小儿斑及瘾疹。
牛蒡子（六钱）　荆芥　防风（各三钱）　甘草（一钱）　右㕮咀，水煎服。
解毒防风汤：治斑及瘾疹痒痛。
防风（半两）　地骨皮　黄芩　芍药　荆芥　枳壳　牛蒡子（各三钱）　右为粗末，每服二钱，水煎服。
阴毒升麻鳖甲汤：治小儿阴斑。
升麻　当归　甘草　蜀椒　鳖甲　雄黄　右为末，每服三钱，水煎服。
三因加味羌活散：治小儿感四时所传，肌肤发为瘾疹。
羌活　前胡　人参　桔梗　甘草　枳壳　川芎　天麻　茯苓　蝉蜕　薄荷（等分）　右㕮咀，捣为末，每服三大钱，姜三片，煎服。
调中汤：治内伤外感而发阴斑。
苍术（一钱半）　陈皮（一钱）　砂仁　藿香　芍药（炒）　甘草　桔梗　半夏　白芷　羌活　枳壳（各一钱）　川芎　麻黄　桂枝（各半钱）　右㕮咀，姜三片，水煎服。
化斑汤：治小儿伤寒，汗吐下后斑发脉虚。
白虎汤加人参，守真类萃再加白术。右㕮咀，时时煎服之。
当归丸：治小儿伤寒，斑见无大热，脉虚秘闷。
当归（半两）　甘草（一分）　黄连　大黄（各二钱半）　右先将当归熬膏子，人药末三味为丸，渐加，至利为度。
黑膏：治小儿温毒发斑。
生地黄（半斤）　好豉（一斤）　右二味，以猪膏二斤，合煎之至浓汁，用雄黄麝香如大豆大，内中，搅和，每服用弹子大，汤化服，未效再服之。

卷十二·水肿门  ——————————————————————————————————————————————————————————————————————————————————————————

脉法  ***************************
《脉经》云：水病脉洪大者可治，微细者不可治。水病胀闭，其脉浮大软者生，沉细虚小者死。水病胀大如鼓，实者生，虚者死。
论水肿  ***************************
钱氏曰：肾热传于膀胱，热盛逆于脾胃，脾虚而不能制肾，水反克土，脾随水行，脾主四肢，故流走而身面皆肿也。若大喘者，重也。何以然？肾水胜而克退脾土，上胜心火，心又胜肺，肺为心克，故喘。或问：心刑肺，本见虚，今何喘实？曰：此有二：一者肺大喘，此五脏逆；一者肾水气上行，傍侵于肺，故令大喘也。此皆难治。
丹溪云：惟肾虚不能行水，脾虚不能制水。胃与脾合，又胃为水谷之海，因虚而不能传化焉，而肾水泛溢，反得以浸渍脾土，于是三焦停滞，经络壅塞，水渗于皮肤，注于肌肉而发肿也。其状目胞上下微起，肢体重著，喘咳怔忡，股间清冷，小便涩黄，皮薄而光，手按成窟，举手即满是也。
古方有十种论证：以短气不得卧为心水，两胁紧痛为肝水，大便鸭溏为肺水，四肢苦重为脾水，腰痛足冷为肾水，口苦咽干为胆水，下虚上实为大肠水，腹急肢瘦为膀胱水，小便闭泄为胃水，小腹急满为小肠水。诸家只知治湿多利小便之说，执此一途，用诸去水之药，往往多死。殊不知脾极虚损，虽劫目前，水气复来，缩手待毙矣。
按《内经》云：肾者，至阴也。至阴者，肾水也。肺者，太阴也。少阴者，冬脉也，故其本在肾，其末在肺，皆积水也。帝曰：何以能聚水而生病？岐伯曰：肾者，胃之关也。关门不利，故聚水而从其类也。上下溢于皮肤，故腹肿大，复上为呼喘不得卧者，标本俱病也。故肺为喘呼，肾为水肿，肺为逆不得卧，下焦溢为水。肺移寒于肾，名曰涌水。故诸有水者，微肿先见于目下也。
水肿治法  ***************************
丹溪云：水之为病不一。贾洛阳以病肿不治，必为痼疾，虽有扁鹊，亦莫能为。则知肿之危恶，非他病比也。治水大法，宜补中行湿利小便。凡有热者，水气在表，可汗；身无热者，水气在里，宜下；腰以下肿，宜利小便；腰以上肿，宜发汗。此仲景之要法也。若遍身肿，烦渴，小便赤涩，大便闭结，此属阳水。先五皮散，次四磨饮加生枳壳，重则疏凿饮。遍身肿，不烦渴，大便溏，小便少，不涩赤，此属阴水。宜实脾饮或木香流气饮主之。阳水病兼阳证者，脉必沉数；阴水病兼阴证者，脉必沉迟。气若陷下，用二陈加升提之药，能使大便润而小便长；如腹胀，少加厚朴佐之；气不运，加木香、木通以调之。又有小儿初肿便觉痰嗽喘急，正属脾胃所主，宜先服解表散，次投商陆丸。《内经》曰：开鬼门，洁净府。正此谓也。
水肿不治证  ***************************
凡水肿先起于四肢而后归于腹者，不治。大便滑泄与夫唇黑、缺盆平、脐突、足平、背平，或肉硬，或手掌平，或男从脚下肿而上，女从身上肿而下，并皆不治。
水肿灸法  ***************************
小儿水气肿及腹大，灸分水一穴三壮。取法：在脐上一寸是穴。
水肿诸方  ***************************
加味五皮饮：治小儿四肢肿满，阳水阴水皆可服之。
五加皮　地骨皮　生姜皮　大腹皮　茯苓皮（各一钱）　内加姜黄　木瓜（各一钱）　右作一服，水煎服。一方去五加皮，用陈皮、桑皮。
疏凿饮子：治水气，通身浮肿，喘呼气急，烦渴，大小便不利，服热药不得者。
泽泻　赤小豆（炒）　商陆　羌活　大腹皮　椒目　木通　秦艽　槟榔　茯苓皮（各等分）　右㕮咀，水煎，姜五片。
葶苈散：治小儿水气肿满。
甜葶苈（隔纸炒）　黑牵牛　槟榔　大黄（各等分）　右为末，每服一钱，温水调服。
大橘皮汤：治湿热内攻，腹胀水肿，小便不利，大便滑泄。
陈皮（一两半）　木香（二钱半）　滑石（六两）　槟榔（二钱）　茯苓（一两）　猪苓　白术　泽泻　肉桂（各半两）　甘草（一钱）　右剉散，每服三钱，水一盏，煎服。
十枣丸：治水气，四肢浮肿，上气喘急，大小便不利。
甘遂　大戟　芫花（各等分）　右为末，煮枣肉为丸，桐子大。清晨热汤下三十丸，以利为度，次早再服，虚人不可多服。
甘草麻黄汤：治水肿，从腰以上俱肿，宜此汗之。
甘草（半两）　麻黄（一两）　右㕮咀，水煎，作一服。
实脾散：治小儿阴水发肿，用此先实脾土。
厚朴（姜制）　白术　木瓜　木香　干姜（炮，各一两）　草果仁　大腹子　附子　白茯苓　甘草（炙，各半两）　右㕮咀，每服三钱，入姜枣，水煎服。
消肿丸：治小儿水肿喘满，小便不利。
滑石　木通　白术　黑牵牛（炒）　通脱木　茯苓　茯神　半夏　陈皮（各一钱）木香　瞿麦穗　丁香（各半两）　右为末，酒糊丸，梧桐子大，每二十丸，灯心麦门冬汤下。

卷十三·腹胀门  ——————————————————————————————————————————————————————————————————————————————————————————

脉法  ***************************
《脉经》曰：关上脉虚即为内胀。迟而滑者为胀。脉盛而紧者为胀。严氏：腹胀脉浮者，易治；虚者，难治。《针经》曰：其脉大坚似涩者，胀也。
论小儿腹胀之由  ***************************
《内经》曰：诸胀腹大，皆属于热。
又《针经》曰：夫胀者，皆在于脏腑之外，排脏腑而郭胸胁，胀满皮肤，故命曰胀。或厥气在下，荣卫留止，寒气逆上，真邪相攻，两气相搏，乃合而为胀也。
又《调经篇》云：因饮食劳倦，损伤脾胃，始受热中，未传寒中。皆由脾胃之气虚寒，不能运化精微而制水谷，聚而不散，而成胀满，此寒湿郁遏而胀也。大抵小儿多由饮食饥饱，生冷甜腻，聚结不散，或因久患疳积及疟后癖块不消，皆能为胀。按之如鼓膨脝者是也。故有疳胀、气胀、膈胀、虫胀、积胀、食胀、虚胀、冷胀、锁肚胀，病名不同，宜各随轻重盛衰主治，庶不误也。
腹胀治法  ***************************
钱氏云：治腹胀者，如行兵战寇于林，寇未出林，以兵攻之，必可获寇；若出林，不可急攻，攻则必有失，当以意渐收之，即顺也。又云：小儿腹胀，由脾胃虚气攻作也。实者，闷乱喘满，可下之，用紫霜丸、白饼子。不喘者，虚也，不可下。若误下，致脾虚气上，附肺而行，肺与脾子母皆虚，肺主目胞腮之类，脾主四肢，母气虚甚，主目胞腮肿也，色黄者，属脾也。治之用搨气丸渐消之；未愈，渐加丸数，不可以丁香、木香、橘皮、豆蔻大温散药治之，使上下分消，其气则愈也。若虚气已出，附肺而行，即脾胃内弱，每生虚气，入于四肢面目矣。小儿易为虚热，脾虚不受寒温，服寒则生冷，服温则生热，当识此勿误也。胃久虚热，多生疸病，或引饮不止。脾虚不能胜肾，随肺之气上行于四肢，若水状，肾气浸浮于肺，即大喘也。此当服搨气丸。病愈后面未红者，虚衰未复故也。凡治小儿虚腹胀，先服搨气丸；不愈，腹中有食积结粪，小便黄，时微喘，脉伏而实，时饮水，能食者，可下之瘥。脾初虚而后有积，所治宜先补脾，然后下之，下后又补脾，即愈也。不可补肺，恐生虚气耳。
丹溪治腹胀大要  ***************************
小儿腹胀，萝卜子、紫苏梗、干葛、陈皮等分，甘草少许，煎服。食少，加白术。
一法用大虾蟆一个，入猪肚内，煮熟，去虾蟆，将肚食尽。
若脉实人壮者，或可攻之便可。收拾用白术为主。如因有食积而腹胀者，有热用木香槟榔丸；有寒用木香、厚朴、丁香、砂仁、神曲、香附；有食肉多，腹胀，三补丸料内加香附、半夏曲蒸饼丸服。实者，按之不坚不痛，宜下之消，次补之；虚者，温之升之，补为要。厚朴治腹胀，因味辛，以气聚于下焦故也，须用姜制之。
腹胀诸方  ***************************
钱氏搨气丸：治小儿虚腹胀大者，加萝白子，名褐丸子。
胡椒（一两）　蝎尾（半两去毒）　右为末，面糊丸，粟米大，每服五七丸至一二十丸，陈米饮下，无时。一方有木香一钱。一方胡椒、竭尾各四十丸。
中满分消丸：治中满鼓胀。水气腹大，热胀并宜治之。
黄芩　半夏（各三钱）　枳实（炒二钱）　黄连（三钱）　姜黄　白术　人参　甘草　猪苓（各一钱）　厚朴（制五钱）　茯苓　砂仁（各二钱）　泽泻　陈皮（各三钱）干生姜（二钱）　知母（三钱）　右为末，水浸，蒸饼子，丸如桐子大，每服三十丸，焙，热白汤食后服，寒因热用，故焙之。
推气丸：治三焦痞塞，气不顺降，胸膈满胀，大便闭淫，小便赤少。
大黄　陈皮　槟榔　枳实　黄芩　黑牵牛（各等分）　右为末、炼蜜丸，绿豆大。每服二十丸，熟汤吞下。
杨氏消胀丸：木香　黑牵牛　萝卜子　槟榔　右等分为末，水糊丸，梧子大，每服二十丸，熟汤吞下。
槟榔丸：治小儿疳气腹胀，胸膈痞闷，喘急不安。
青皮（去稂，用巴豆炒黄色，去巴豆）　槟榔　萝卜子　香附子　木香　黑牵牛　右为末，姜糊丸，如粟米大，每服十丸，米饮下。
三棱丸：治小儿停积，腹胁胀满，干呕恶心，全不入食。
三棱（煨）　木香　神曲（炒）　陈皮　半夏（姜汁制各一两）　丁香　桂心（各半两）　右为末，面糊丸，粟米大。乳食后，生姜汤下二十丸。
分气散：治小儿肿胀作喘，气短而急。
北梗　赤茯苓　陈皮　桑白皮（炒）　大腹皮　枳壳（炙）　半夏曲　真苏子（炒）　紫苏　甘草（炙、各二钱）　右剉，每服一钱，水小盏，姜三片，枣一枚，煎半服。
大茱萸丸：治小儿饮食过度，膨脝胸膈，上下气不宣通，郁滞迷闷作喘，强食不化，作渴，烦躁，坐卧不任，肢体倦怠，腹胁痛疼，并服之。
蓬术　三棱（各二钱半，醋煮）　干姜　青皮　陈皮　木香（各一钱）　丁香（二钱）　吴茱萸（二钱）　巴豆（二十粒，去油）　右为末，醋糊丸，麻子大。每服七至十丸，生姜枣子汤下。

卷十四·风痫门  ——————————————————————————————————————————————————————————————————————————————————————————

脉法  ***************************
《脉诀启蒙》曰：脉弦为风痫。《千金》论云：脉浮为阳痫，脉沉为阴痫。凡颠狂，脉虚者可治，脉实者死。《难知》云：洪长伏三脉为风痫。
论风痫所因  ***************************
《原病式》云：风痫之发作者，由热甚而风燥，为其兼火化，涎溢胸膈，燥烁而瘈疭昏冒僵仆也。《千金》云：病先身热，掣疭惊啼叫唤，而后发痫，脉浮者，为阳痫，病在六腑，外在肌肤，尤易治也。病先身冷，不惊不掣不啼呼，而病发时脉沉者，为阴痫，病在五脏，内在骨髓，难治也。《内经》曰：神不守。谓神乱也。大抵热生于肝。又《三因》云：夫癫痫病皆由惊动，使脏气不平，郁而生涎，闭塞诸经，厥而乃成。或在母胎中受惊，或幼儿时感风寒暑湿，或饮食不节逆于脏气而成。大抵胎内受惊与饮食作痫者多，而外感者间而有之。
论三痫  ***************************
《千金》云：小儿之痫有三：风痫、惊痫、食痫也。风痫缘衣暖汗出，风因入也，初时先屈指如数物乃作。惊痫起于惊怖，大啼乃作。食痫其先不哺乳，吐而变热后发。然风痫惊痫时时有之，十儿之中未有一二，凡是先寒后发热者皆食痫也。惊痫皆按图灸之；风痫当以猪心汤；食痫当下乃愈，紫霜丸佳。
按此论三痫，盖有三因之分。风痫属外因，惊痫属内因，食痫属不内外因也。又按《全婴方》云：风痫因将养失度，血气不和，或厚衣汗出，腠理开舒，风邪而入之，其病在肝，肝主风，验其证目青面红发搐。宜驱风膏、大青膏、琥珀散镇惊药。有热，四顺饮，退后与利惊丸下其痰涎。惊痫因血气盛实，脏腑生热，或惊怖大啼，精神伤动，外邪所入为之。其病在心，心主惊，验其证忽然叫声发搐。宜琥珀散、红龙散、镇心丸。有热，四顺饮、利惊丸下之，不生别病也。食痫，其病在脾，脾纳食，验其证嗳吐馊气即发搐。此病或大便酸臭，紫丸子下之。以上三证大同小异，并属阳也。各目睛鲜斜，手足潮搐，或作猪声，发过即差，皆十生一死也。
论五痫  ***************************
《三因》云：古方有五痫、五脏痫、六搐痫等。名证不同，难于备载。《别录》有五痫之征：一曰马痫，作马嘶鸣，以马属在午，手少阴君火主之，故其病应于心。二曰羊痫，作羊叫声，以羊属未，足太阴湿土主之，应乎脾。三曰鸡痫，作鸡叫声，以鸡属酉，足阳明燥金主之，应乎胃。四日猪痫，作猪叫声，以猪属亥，手厥阴心包主之，应乎右肾。五曰牛痫，作牛吼声，以牛属丑，手太阴湿土主之，应乎肺。此五痫应乎五畜，应乎五脏者也。发则旋晕颠倒，口眼相引，目睛上摇，手足搐搦，背脊强直，食顷乃甦。各随所感，施以治法。
钱氏云：凡治五痫，皆随脏治之，每脏各一兽。犬痫反折上窜，犬叫，肝也。羊痫目瞪吐舌，羊叫，心也。牛痫目直视，腹满，牛叫，脾也。鸡痫惊眺反折，手纵，鸡叫，肺也。猪痫如尸吐沫，猪叫，肾也。五痫重者死，病后甚者亦死，轻者五色丸主之。
按《千金方》叙六畜痫，曰马，曰牛，曰羊，曰猪，曰犬，曰鸡。并不以六畜分属五脏。今《三因》所论五痫，无犬痫一证；钱氏叙五痫一证无马痫一证。二书以五兽分配五脏，名各不同，俱不可知其所由然也。《三因》虽有马犬痫及五脏有胃无肾之说，亦难据恁，无所载焉。又按丹溪云五痫，虽有分配五脏之说，于经既无所据，而治法亦未见有五者之分，而所以不必分五也。
论痫治法  ***************************
仁斋曰：小儿之恶候也。盖小儿血脉不敛，气骨不聚，为风邪所触，为乳哺失节，停结癖积而得之。其候神气拂郁，瞪眼直视，面目牵引，口禁涎流，腹肚胀脬，手足搐掣，似死似生，或声或哑，或项背反张，或腰脊强直，但四体柔弱，发而时醒者为痫。或一身强硬，终日不醒则痓症矣。大概血滞心窍，邪气在心，积惊成痫。通行心经，调平血脉，顺气豁痰乃其要也。假令小儿有热有痰，不欲乳哺，眠睡不安，常常惊痒，此皆发痫之渐，即以紫霜丸导之，时间量与。紫霜丸减其盛气，则无惊风痫钓之患。痫证方萌，耳后高骨间必有青纹，纷纷如线，见之则为爪破，须令出血，啼叫尤得气通。诸痫发不能言者，盖咽喉为气之道路，风伤其气，以掩声音道路之门，抑亦血滞于心，心窍不通所致耳。南星炮为末，雄猪胆汁调和少许，啖之辄效。若夫钱氏五痫丸并南星散，以菖蒲煎汤调下甘遂，猪心汤和苏合香丸一丸，皆治痫之要药也。
按痫病古方或云风痫，或云惊痫，或云癫痫。由此疾与中风颠狂急慢惊，或因闻大声而得。盖小儿神尚弱，惊则神不守舍，舍空则痰涎归之，或饮食失节，脾胃有伤，积为痰饮，以致痰迷心窍而作者。治法当寻火寻痰，而前人多用镇坠清心之药，固可以治热，可以清痰，若有顽痰胶固者，此药未易驱逐。在上者，必用吐，吐后方宜服此药。有痰实在里者，亦须下之，随病轻重而用之也。或曰痫有阴阳，何也？予曰：此与急慢惊者可同论也。阳痫不因吐下，由其有痰有热客于心胃之间，因闻大惊而作；若热盛，虽不闻惊亦自作也。宜用寒凉以攻治之。阴痫亦本于痰热所作，医以寒凉药攻之太过，损伤脾胃，变而成阴。宜用温平补胃燥痰之药。若曰：不因坏证而阴阳之分，则是指痰热所客表里虚实，脏腑深浅而言，痫病岂有阴寒者哉。
风痫不治证  ***************************
小儿痫病，目直无声，目睹不转，眼生白障，眼慢唇黑，瞳人瞬动，目间青黑，面青指黑，口出涎沫如白脓，口噤肚胀，不乳，喉如牵锯之声，多睡不乳，身热下血不乳，身体痿软不醒，腹内虚鸣，唇逆而痛，吐利不止，汗出壮热不止，卧久不寝，身体反张，大人脊下容一手，小儿脊下容一指，并不治。
风痫灸法  ***************************
小儿癫痫惊风目眩，灸神庭一穴七壮，在鼻柱直上，入发际五分。
小儿诸痫，如哕吐清沫，灸巨阙穴三壮，在鸠尾下一寸陷中是穴。
小儿鸡痫，善惊及掣目摇头，灸少阴二壮，取法在掌后去腕半寸陷中是穴。
小儿惊痫者，先惊叫乃发也，灸顶上旋毛中三壮及耳后青络脉，炷如小麦大。
小儿惊痫，灸鬼禄一穴三壮，取法在上唇内中央弦上是穴。
小儿食痫者，先寒热，洒淅乃发也，灸鸠尾穴上五分三壮。
小儿牛痫，目视直腹胀乃发也。灸鸠尾一穴三壮，取法胸蔽骨下五分陷中是穴。
小儿马痫，张口摇头，身折反，马鸣也。灸仆参穴各三壮，取法在足跟骨下白肉际陷中，拱取之是穴。
小儿羊痫，目瞪吐舌羊鸣也。灸第九椎下节间三五壮。
按《灵枢经》云：暴挛足不任身，取天柱。天柱穴，足太阳也。又云：癫痫瘈疭，不知所苦，两蹻之下，男阳女阴。洁古云：昼发灸阳蹻，夜发灸阴蹻，各二壮。阳蹻起于跟中，循内踝上行至咽喉，交贯冲脉照海穴也。
风痫诸方  ***************************
紫霜丸：代赭石（醋淬七次）　赤石脂（各一两）　杏仁（三十个去皮尖）　巴豆（三十枚去皮膜心）　右先将杏仁、巴豆入乳钵内细研如膏，却入代赭石、赤石脂末研，和匀以汤浸蒸饼丸如粟米，一岁儿服五丸，米饮吞下。
龙胆安神丸：茯苓（三两）　人参　地骨皮　甘草　麦门冬　桑白皮（各三两）　马牙硝（二钱）　龙脑　麝香（各三钱）　牛黄（半两）　朱砂（二钱）　乌犀（一两）　金箔（二十五斤）　右为细末，炼蜜为丸，如弹子大，金箔为衣。如风痫，冬月温水化下，夏月凉水化下，不以时。二三岁者日进二服，小儿一丸分两服，虚劳发热咳嗽，新汲水下。按此手少阴、太阳经药也，出厥阴例。
神应丹：辰砂（不以多少）　研右以猪心血和之得所，以蒸饼裹剂蒸熟，取出就丸，如桐子大，每服一丸，后食，临卧煎人参汤下。
钱氏五色丸：朱砂（半两研）　水银（一分）　雄黄（一两熬）　真珠子（一两研）　铅（三两同水银熬）　右炼蜜麻子大，每服三四丸，煎金银薄荷汤下。
三因六珍丹：雄黄　雌黄　未钻真珠（一两）　铅（二两熬成屑）　水银（一两半）　右研令极匀，蜜丸桐子大，每服二至五丸，姜枣汤下。须捣二三万杵乃可丸。
矾丹：虢丹　晋砚（各一两）　右丹，砖凿一窠，可容二两许，先安丹在下，次安矾在上，以炭五斤，煅令炭尽，取出细研，以不经水猪心血为丸，如绿豆大，每服十至二十丸，橘皮汤下。
元戎二白丸：白矾（一块约一两）　右用生、蒸饼剂裹蒸熟，去皮，可丸入轻粉一字或半钱，量虚实加减，丸桐子大，每服二三十丸，生姜汤下，小儿丸小。
朱砂滚涎散：治小儿五痫。
朱砂　白矾（生用）　赤石脂　硝石（各等分）　右为细末，研蒜膏为丸如绿豆大，每服三十丸，食用荆芥汤下。
琥拍寿星丸：天南星（一个，掘坑用火煅烧，坑红出炭净入好酒一升在火穴中，放入南星盖穴勿令通气过一宿取出焙末）　珠子（四两）　朱砂（二两半为衣）　右以猪心血打干糊丸，如桐子大，每服五十丸，煎人参汤送下。
南星五生丸：南星　半夏　川乌　白附子　大豆（去皮，各一两）　右为细末滴水为丸，每服二至五丸，不过七丸，姜汤下。
元戎水上灵宝丹：附子（炮一两）　天麻　全蝎　白僵蚕（炒）　藿香叶　南星（炮）　白附子（炮各半两）　右为末酒糊丸，桐子大，温酒下一十五丸。
碧穷丹：石碌（研九度飞十两）　附子尖　乌头尖　蝎梢（各五十个）　右为末，人石碌令匀，面糊丸如鸡头，每服用薄荷汁半盏化下一丸，更以酒半合温服之，须臾吐出痰涎，然后随证治之。
挖涎丸：川乌　生半夏（各半两）　僵蚕（生姜汁浸一宿，半两）　全蝎（去尖七个）　铁粉（三钱）　甘遂（二钱半）　右为末，生姜自然汁或薄糊丸，如绿豆大，朱砂为衣，每服十五丸，姜汤下，忌甘草。
拔萃妙香丸：辰砂（研九两）　龙脑　腻粉　麝香（研各七钱半）　牛黄（半两）　金箔（九十片研）　右令研匀，炼蜜去蜡净，入沙蜜白者七钱半同炼匀，为丸每两作三十丸，米饮化下。
千金龙胆汤：龙胆　钩藤皮　柴胡　黄芩　桂枝　芍药　茯苓　甘草（各六铢）　螳螂（二枚）　大黄（一两）　右㕮咀，以水一升煮取五合为剂服之。
沉香天麻汤：沉香　益智　川乌（各二钱）　天麻　防风　半夏　附子（炮各三钱）　羌活（五钱）　甘草　当归　僵蚕（各一钱半）　独活（四钱）　右剉每服三钱，水一盏，生姜二片，煎至六分，去滓温服，食前。三剂而愈。
驱风膏：辰砂　蝎尾　当归　龙胆草　川芎　山栀子　川大黄　羌活　防风　甘草（各一钱）　右为末，入麝香一字，炼沙糖丸如鸡头大，三岁一丸，薄荷竹叶蜜汤化下。
大青膏：大黄（一分）　白附子（一钱半）　青黛　天麻（各一钱）　蝎尾（半钱）　朱砂（一字）　麝香（一分）　乌梢蛇（酒浸焙半钱）　天竺黄　右为末，生蜜丸如鸡头大，三岁一丸，薄荷汤化下。
琥珀散：辰砂（一钱半）　琥珀　牛黄　僵蚕（炒去丝嘴）　南星（水浸）　白附子　代赭石　天麻　乳香　蝉壳（各一钱）　麝香　脑子（一字）　右为末，三岁半字，薄荷汤调下，慢惊加附子。
四顺饮：当归　大黄　甘草　赤芍药　右等分，㕮咀，三岁一大钱，水半盏，煎三分，去滓服。
利惊丸：青黛　轻粉（各一钱）　牵牛末（半两）　天竺黄（二钱）　右为末，白糊为丸，如小豆大二十丸薄荷汤下。一法炼蜜丸，鸡头大，一粒化下。
镇心丸：朱砂　龙齿　牛黄（各二钱）　铁粉　琥珀　人参　茯神　防风　全蝎（七个炙）　右为末，灯心汤调下。
泻青丸：龙胆草（焙）　栀子仁　大黄（湿纸包，煨）　羌活　防风（各一钱）　川芎（一钱半）　右为末，炼蜜丸桐子大，每服一丸，煎竹叶薄荷汤调下。
五痫丸：朱砂（半两）　水银（一分）　铅（三两）　雄黄（一两）　真珠（一两）　右为末，炼蜜丸，麻子大，每二丸，金银煎汤下。

卷十五·伤寒门  ——————————————————————————————————————————————————————————————————————————————————————————

脉法  ***************************
《难经》曰：伤寒之脉，阴阳俱盛而紧涩。《伤寒论》云：脉阴阳俱紧者，名曰伤寒。寸口脉浮而紧，浮则为风，紧则为寒。浮涩而紧为伤寒。
伤寒论  ***************************
小儿伤寒与大人无异，所以异者，兼惊夹食而已。其七十二证，某证、某方皆无越张、朱格例，特不过小小之分剂，中病则止。
按仲景《伤寒论》云：春气温和，夏气暑热，秋气清凉，冬气凛烈，此四时正气之序也。惟冬时严寒，去寒就温，不至于伤，偶然触冒名为伤寒耳，若冬月冒寒，伏藏于肌肤而未即病，至春而发者，谓之温病；至夏而发者，谓之热病。至此，则伏寒各随春夏之气，改变为病，既久之后，不得复言其寒也，故曰温病不恶寒者，其理可见矣。如春应暖而反寒，夏应热而反冷，秋应凉而反热，冬应寒而反温，非其时而有期气，此四时乖戾之气也。偶即中伤，谓之时气，又与伤寒不同。若小儿在襁褓中，或长成而禀赋怯弱，多因乳母解脱衣服，不避风寒所致也，在大人则知。其六经所受之证，或三阳传尽，次入三阴；或始终只在一经；或越经；或间经；或传至一二经而止，或不从阳经而直中阴经者，皆可据脉证而辨治之。然小儿患此，口不能言其致病之由，脉不能诊其必然之理，但只烦啼、发热而已，故不可不尽心焉。初得之时，婴幼则从虎口指纹之红色验之，长而童稚，则以一指按其三关，据左手人迎之紧盛而断之。
钱氏云：男体重面黄，女面赤喘急憎寒，其心气热，呵欠烦闷项急者是也。其恶寒恶风，必偎人藏身，引衣密隐，是为表证。恶热内实者，必出头露面，扬手掷足，烦渴燥粪，掀衣气粗，是为里证。至若头额冷汗，手足凉，口中冷气，面色黑、暗淡，大便泻青，此为阴证。若视其小便或赤或白，可以知里热之有无，或清或浊，可以知里热之轻重。举是观之，则汗、下、温之可以类推矣。
治伤寒用药大略  ***************************
陶节庵曰：凡证有头疼恶寒，皆是伤寒，无则皆否也，何则？盖伤寒则恶寒，伤食则恶食，理固然也。但在冬时恶寒为甚，盖冬时为正伤寒，天气严凝，风寒猛烈，触冒之者，恶寒殊甚，其余时月虽恶寒亦微，未若冬时之恶寒为甚也。冬时气寒，腠理微密，非辛甘温不可，故以桂枝等药以治之。然风与寒常相因，寒则伤荣，恶寒、头痛、脉浮紧而无汗，则用麻黄汤，开发腠理以散邪，得汗即愈；风则伤卫，头痛、恶风、脉浮缓而自汗，则用桂枝汤，充塞腠理以散邪，汗止则愈。经云：甘辛发散为阳者是也。若夫荣卫俱伤，又非此二汤所能治也，须大青龙汤，然此汤太峻，亦有可代之者。其非冬时有恶寒头痛之证，皆宜辛凉之剂，通表里以和之则愈矣。若以冬时所用桂辛温之药，而通治之则杀人矣。曰辛凉者何？羌活冲和汤是也，兼能代大青龙汤，为至稳。呜乎！一汤可代三方危险之药如坦夷，其神乎哉。过此，则少阳、阳明二经，在乎半表半里肌肉之间，脉亦不浮不沉。外证在阳明则有目疼、鼻干、不得眠之证，脉似洪而长，以葛根解肌汤、升麻汤治之；在少阳则胸肋痛而耳聋，脉见弦数，以小柴胡汤加减而和之。本方有加减法。此二经，不从标本从乎中也，余常以小柴胡汤加葛根、芍药，治少阳、阳明俱病如拾芥。过此不已，则传阳明之本，为入里矣，便作实热治之。其外证悉罢，谓无头痛恶寒，脉见沉实不浮，谵妄恶热，六七日不大便，口燥咽干而渴，轻则大柴胡汤，重则三承气汤选用。或曰邪既入里而作实，无非大黄苦寒之药除下之，何则用方之杂众也？余曰：传来非一，治之乃殊耳。病有三焦俱伤者，则痞满燥实全具，则宜大承气汤，厚朴苦寒以泄实去热，病斯愈矣。邪在中焦则有燥实坚三证，故用调胃承气汤，以甘草和中，芒硝软坚润燥，大黄泄实，去芒硝则不伤血分之真阴，谓不伐其根也。若夫不柴胡汤，则表邪尚有，里证又急，不得不下，只得以此汤通表里而缓治之。犹有老弱及气血两虚之人，不宜用此。三阳之邪在里，为患三时，谓春、夏、秋也，不头痛恶寒而反渴者，此则温病也。暑病亦然，比之温病则尤加热也，治宜小柴胡汤。盖此汤春可治温，夏宜治暑，秋能润燥。又宜葛根汤、升麻汤、解肌汤、败毒散，中暑而渴者，柴胡石膏汤、人参白虎汤，看渴微甚而用，无不效者，经曰：发热不恶寒而渴者，温病也。若夫阴证则别有法，不在此例矣。
论小儿伤寒夹惊、夹食、疮疹各异  ***************************
《伤寒蕴要》曰：凡小儿伤寒，则怕寒、拘急、发热合为一，然在表，昼夜不止，直待汗出方解。其恶寒，必偎人藏身引衣，鼻塞多涕，是为表证，宜微汗之，解肌汤，肖氏青龙汤、败毒散之类。恶寒而内实者，必出头露面，扬手掷足，掀衣气粗，是为里证，宜疏利之，大柴胡汤、四顺饮、洗心散之类。若头额冷，手足凉，口气冷，面色黯淡，泻利青白，是谓阴证，宜与温之，五积散、理中汤之类，重者四逆汤主之。夹惊者，因惊之时而又感寒邪，或因伤寒发热，以致热极生风，是热乘于心，心主血脉，心神易动，为热所乘，故发搐也，慎勿与治惊之剂，宜疏解之。王氏薄荷散、人参羌和散之类，甚者抱龙丸主之。夹食者，或先伤于寒，后伤于食，或先伤于食，后伤于寒。以致发热气粗，口干嗳气，肚热腹胀，上热下冷，或大便酸醙，并宜解散，次与消导，甚则推荡之。先用败毒散，后用藿香正气散加神曲、麦芽、棠毬子、砂仁、香附之类，内实者加枳实、青皮，不解者加软苗柴胡、芩、连之类。如不愈，以大柴胡汤下之。其疮疹发热，又与正受伤寒不同，但见腮赤烦躁，多嚏呵欠，烦闷悸动，昏倦，耳鼻尖冷，手足俱冷者是也，其伤寒发热，自表达时在，疮疹发热从里出外，宜行温平这剂，有大热宜解毒葛根汤、参苏饮之类。
汤氏曰：大凡小儿伤寒治法，周岁以前，热轻者服惺惺散。周岁以后，急须解表微汗为妙，须在一昼夜得热退，方保无虞。今之医士多不表汗，致令五六日不除，入于经络，搏于血气，传变多证，或生惊风，渐至危笃，伤生害命，可不慎乎！
伤寒不治证  ***************************
凡阳病，热不退反见阴脉，凶。脉浮而滑，身汗如油，喘息不休，水浆不入，肢体不仁，乍静乍喘者，死。汗出润，喘不休者，肺先绝也。体如烟薰，直视摇头，心先绝也。唇吻反青，四肢漐习汗出，肝先绝也。环口黧，虚汗发黄，脾先绝也。三部脉紧盛，大汗出热不解者，死。寸尺阴阳俱虚，热不止者，死。身热喘粗，见阳脉而躁者，死。逆冷脉沉细者，死。
伤寒阴毒灸法  ***************************
气海穴，在脐下一寸五分，石门穴在脐下一寸，关元穴在脐下三寸。以上三穴治厥阴脉微欲绝、囊缩遗尿、腹痛腹满、肠鸣皆效。
阳陵泉二穴在膝下一寸，易老曰，烦满囊缩者，宜灸此穴。
凡脉微弦小，腹痛，厥阴也，宜灸归来、关元各数壮。
凡脉沉，脐腹痛，少阴也，宜灸中脘五七壮。
伤寒诸方  ***************************
麻黄汤：治足太阳经标热，则合为发热，又谓之拂拂而热者，其热自皮肤之上，如羽毛之所拂，明热在表也，其脉浮数或浮紧，或头疼、身痛、腰疼、骨节痛，恶风，无汗而喘者，以此汤汗之。
麻黄（三钱）　桂枝（二钱）　甘草（一钱）　杏仁（去皮尖，一钱半）　右水一盏，煎，去上沫滤清，乘热服之，以衣被盖暖取汗，漐漐遍至手足心则止，不必再服之也。如须臾汗未出者，不须歌热稀粥，再煎一剂与之，仍前温复取汗。若病重者一日一夜服，周时观之，若表证仍在者，须再作一剂煎。
桂枝汤：治伤寒，发热汗出而恶寒者，为表虚，以此汤和之，不可发汗也。
桂枝（二钱）　芍药（二钱）　甘草（一钱）　右水一钟，生姜三片、枣子一枚，去滓温服。
大青龙汤：治伤寒，脉服紧，头痛，身体痛，恶寒发热，不得汗出，烦躁，扰乱不安者，以此汗之。
麻黄（三钱）　桂枝（一钱）　甘草（半钱）　杏仁（七分，汤泡，去皮尖）　石膏（二钱）　生姜（三片）　大枣（一个）　右水一钟，煎取六分，去滓通口服，以衣被温覆，取汗则愈。
羌活冲和汤：治太阳无汗，发热头痛，恶寒脊强，脉浮紧。又治非冬时，天有暴寒中入，亦头痛，恶寒发热，通宜此汤治之，以代麻黄汤用，太阳经之神药也。
羌活（一钱半）　防风（一钱）　苍术（一钱半）　黄芩（一钱）　白芷（一钱）　甘草（一钱）　生地黄（一两）　细辛（五分）　川芎（一钱）　右水一钟，煎六分，温服。
解肌汤：治瘟病天行，头痛壮热，春感风邪，发热而渴，不恶寒。
葛根（一钱）　桂枝（一钱）　黄芩（半钱）　芍药　麻黄（各七分）　甘草（半钱）　右水二钟，枣一枚，煎服，以不解再取汗。
败毒散：治伤风，瘟疫，风湿，头目昏眩，四肢疼痛，憎寒壮热，项强目睛疼，寻常风弦拘急。
羌活　独活　前胡　柴胡　川芎　枳壳　桔梗　茯苓　人参　甘草　右各等分，水一钟，如常煎一服。
升麻汤：治伤寒中风，头痛，憎寒壮热，四肢疼痛，发热恶寒，鼻中干，不得卧。兼治寒暄不时，人多疾疫，下寒脱著及暴热之顷忽然变寒，身体疼痛，头重如石。
升麻　甘草　葛根　芍药（各一钱）　右每服三四钱，煎如常法服。
五积散：治阴经伤冷，脾胃不和，感胃寒邪。
肉桂　人参　川芎（各二钱）　厚朴　半夏　芍药　当归　麻黄　干姜（各五钱）　甘草（二钱）　枳壳（五钱炒）　桔梗（一两二钱）　陈皮（八钱）　苍术（二两四钱）　白芷（四钱）　茯苓（四钱）　右十六味，除枳壳、肉桂、陈皮外，其余并一处生捣，为粗末，用酒拌匀晒干，分作六分，每服三钱，水一钟，姜三片，煎六分温服。
小柴胡汤：太阳病十日已去，脉细而嗜卧，外已解，设胸满痛与服之。伤寒五、六日中风，往来寒热，胸胁苦痛，默默不欲食，心烦喜呕，或胸膈烦而不呕，或渴，或腹中痛，或胁下痞硬、或心下悸、小便不利，或不渴、身有微热者，此汤主之。血弱气虚，腠理开，邪气因入，与正气相搏结于胁下，邪正分争，往来寒热，休作有时，脏腑相连中，其痛必下，邪高痛下，致使呕也，此汤主之。伤寒五六日，身热恶风，头项强，胁下满，手足温而渴者，此汤主之。伤寒五六日，头汗出，微恶寒，心下满，不欲食，大便硬，脉细者，为阳微结，必有表，复有里，脉沉亦在里也，汗出为阳微，假令纯阴结，不得复有外证，悉人在里，此为半在表，半在里也，脉虽沉紧，不得为少阴病，所以然者，阴不得有汗也，今头汗出，故知非心阴也，可与服此汤。设不了了，得屎而解，阳明病，发潮热，大便溏，小便少，胸膈满者，与此汤服之。阳明病，胁下硬满，不大便而呕，舌上白苔者，可与服之。上焦得通，津液得下，胃气因和，濈然汗出而解，阳明中风，脉弦浮大，短气，腹部满，胁下及心痛，久按之气不通，鼻干不得卧，一身及目悉黄，小便难有潮热，时时哕，耳前后肿，刺之少瘥。外不解，病过十日，脉续浮者，此汤主之。以上属阳明经。太阳病不解，转人少阳，胁下硬满，干呕不能食，往来寒热，尚未吐下，脉沉紧者，此汤主之，伤寒瘥后，更发热，此汤主之。
柴胡（二两）　黄芩　人参　甘草（炙，各二钱半）　半夏（一两，炮）　大枣（六枚）　右剉散，每服三钱，水一盏，生姜二片，枣一枚，煎温服。
大柴胡汤：治阳明病，外证身热，汗出而不恶寒，但恶热，宜服之，阳明病，脉逆，发热，头眩，小便难，此欲发疸，必宜服之。阳明病，胁下硬满，大便秘而呕，口燥者，此汤主之。阳明病中风，其脉浮大，短气心痛，鼻干，嗜卧，不得汗，一身尽黄，小便难，有潮热而哕，此汤主之。伤寒三日，少阳受病，口干燥，目眩，宜服之。少阳病，胁下坚满，干呕不食，往来寒热，若未吐下，其脉沉紧，此汤主之。少阳病，若已吐下，发汗谵语者，此汤主之。少阳中风，两耳无所闻，目赤，胸中满而烦，不可吐下，吐下则悸而惊，此汤主之。少阴病，恶寒，时时自烦，不欲厚衣，此而惊，此汤主之。少阴病，恶寒，时时自烦，不欲厚衣，此汤主之。少阴病，下利清水，色青者，心下必痛，口干燥者，此汤主之。伤寒六日，阳脉涩，阴脉弦，常腹中急痛，此汤主之。伤寒六日下之，胸满烦惊，小便不利，谵语，一身不可转侧，此汤主之。伤寒，发热，汗出不解，心下痞硬，呕吐不利，此汤主之。伤寒十余日，热结在里，往来寒热，及阳明病，汗出谵语，腹中满痛，并阳明少阴合病，下利，脉滑而数，此汤主之。伤寒六七日，目中不了了，睛不和，无表里证，大便难，身微热，此汤主之。伤寒七八日，脉浮数，病人烦热汗出，解后又如疟状，日晡发潮热，脉滑者，宜服之。
小青龙汤：治停寒温疫，表未解，恶寒体热，水伤心下，干呕发热，嗽喘急及生肺胀胸满，鼻塞清涕，咳逆上气，喘鸣迫塞。仲景曰：治表不解，心下有水气，干呕、发热，而嗽，或渴，或利，或小便不利，或噎，或喘者主之。
麻黄（三分，去节）　赤芍药（三分）　半夏（三分）　细辛　干姜　甘草（炙）　桂枝（去粗皮，各三分）　五味子（五钱）　右㕮咀，每服三钱，水一盏，煎七分，去滓，加减服。
白虎汤：治伤寒脉骨而微厥，表里有热。三阳合病，腹满身重，难以转侧，口中不仁，面垢，谵语，遗尿，发汗则谵语，下之则额上生汗，手足逆冷，自汗出，并宜服之。服桂枝汤后，大汗出，烦渴不解，脉洪大。伤寒若吐若下后，七八日不解，热结在里，表里俱热，时时恶寒，大渴，舌上千燥而烦，饮水不止。伤寒无大热，口干燥渴，心烦，背微恶寒。渴饮水，无表里证者，并宜白虎汤加人参。脉浮，发热无汗，不可服。诸亡血，不可服。《活人书》云：脉厥而滑，里有热，白虎加人参。《广济》云：伤寒及温热病，脉洪大，憎寒壮热，烦躁欲饮水，及夏月伤暑，发热恶寒，身体疼重，大渴不止，烦躁汗出，脉细小，手足微冷，并时疾未经转泻，胃热发斑，兼豆疱麸疮，天行后，愈，热不解，但是一切伏热，并宜服之。
知母（一两半）　甘草（半两）　粳米（一合半）　右㕮咀，白水煎，加减服，加人参半两，名白虎加人参汤。又方加石膏四两。
大承气汤：治阳明病，不吐而烦者，宜服之。阳明病，脉迟，虽汗出，不恶寒，体重、腹满而喘，有潮热，可攻其里。手足濈濈汗出，为大便已坚，宜服之。阳明病，其人多汗，津液外出，胃中干燥，大便坚者，必谵语，宜服之。阳明病，发作有时，汗不解，腹胀痛，宜服之。阳明少阴合病，自利，脉浮者顺，滑而数者，有宿食，宜服之。少阴病，口燥舌干，宜服之。少阴病，脉细沉数，病在里，不可发汗，宜服之。少阴腹满，不大便者，宜服之。
大黄（半两，微炒）　厚朴（一两，制）　枳实（一个，麸炒）　芒硝（半两）　右为饮子，白水煎，临熟入芒硝，再沸，去滓，加减服。
小承气汤；治太阳病，吐、下、发汗后而微烦，小便数，大便坚，宜服之。阳明病，若汗出多而微寒，为外未解，无潮热，不可与之，若腹满不大便，可少少与之。
大黄（一两，微炒）　厚朴（半两，制）　枳实（一个大者，炙）　右㕮咀，水一钟，煎六分，温服。
调胃承气汤：伤寒，发汗后，恶寒，虚也；不恶寒但热者，实也，当下。伤寒十三日，过经谵语者，当下之。若自利者，脉当微厥，反和者，此为内实，当下之。太阳病，经十余日，心下温温欲吐，胸中实，大便溏，腹微满，郁郁微烦，当下之。太阳病三日，发热不解，蒸蒸热者，当下之。
大黄（一两，炒）　芒硝（九钱）　甘草（半两，炙）　右㕮咀，同法煎，加减服。
四逆汤：治少阴病，足冷脉沉者，急温之，宜四逆汤。若下利清谷，里寒外热，手足厥逆，脉微欲绝，身反不恶寒，其人面赤色，或腹痛，或干呕，或痛，或下利不止，脉不出者，以此汤主之。
附子（大者一个去皮，切用四片）　甘草（炙，二钱）　干姜（炮，二钱）　右剉，二服，水二钟，煎至一钟，去滓温服。
理中汤：太阴腹中痛，或呕吐食不下，或腹中痞满，或自利不渴，脉沉细而迟者。
人参（二钱）　白术（三钱）　干姜（炮，二钱）　甘草（炙，一钱半）　右水一钟，煎至六分，去渣，温服。如作丸，每服各一两，甘草五钱，末，炼蜜为丸，白汤化下。
藿香正气散：治四时不正之气，寒疫时气，山岚瘴气，雨湿蒸气，或中寒腹痛，吐利，中暑冒风，吐泻，中湿身重，泄泻，或不伏水土，脾胃不和，或饮食停滞，复感外寒，头痛憎寒，或吐逆恶心，胸膈痞闷，或发寒热，无汗者。
藿香（上）　白术（中，发汗用苍术）　厚朴（中）　陈皮（中）　半夏（中）　白茯苓（中）　白芷（中）　桔梗（中）　大腹皮（中）　紫苏（中，各二两）　甘草（一分）　每服五钱，水一钟，生姜三片，煎至六分，通口徐徐服之。

卷十六·伤食门  ——————————————————————————————————————————————————————————————————————————————————————————

脉法  ***************************
钱氏曰：小儿脉沉缓为伤食。右手气口脉紧盛为伤食。
伤食证治  ***************************
凡小儿饮食停滞中焦不化而发热者，必恶食也。或噫气作酸，或恶闻食臭，或欲吐不吐，或吐之不尽，或恶心，或气短痞闷，或胃口作疼，或心下痞满、按之则痛，此皆停食之候也，可辨之矣，皆因乳哺不节，过餐生冷、坚硬之物，脾胃不能克化，积滞中脘，外为风寒所搏，或因夜卧失盖，致头疼，面黄，身热，目胞微肿，腹痛臌胀，足冷肚热，喜睡神昏，不思饮食，或呕，或哕，口噫酸气，大便酸臭，此为陈积所伤也。若停食，或感寒邪者，则左手人迎、气口俱大，外证头疼，恶寒拘急，中脘痞闷，或吐，或呕，或痛者，以藿香正气散，或人参养胃汤加木香、砂仁之类；若肉食不化，必加棠毬子末；面食不化者，加神曲、大麦柏；生冷、肉食、果子之类不化者，必加草果、砂仁、枳实、青皮主之；如食在胃口上，未入于胃，乃可吐之，不吐则消导之，待食下胃，变化糟粕，外证已解，乃可下其食也，宜三物厚朴汤；热多者，大柴胡汤；如无外感，但只伤食者，以紫霜丸下之。凡治夹食伤寒，不可先攻其食，且先发散寒邪，次可消导也。
伤食诸方  ***************************
藿香正气散：治小儿内伤生冷，外感风寒，并宜服之。
藿香　厚朴　白芷　大腹皮　紫苏　陈皮　半夏　桔梗　甘草　白术　白茯苓　右剉散，水一钟，姜三片，煎至六分，温服。
人参养胃汤
人参　半夏　陈皮　茯苓　苍术　厚朴　藿香　草果　右，水一钟，生姜三片，枣一枚，煎服。
三黄枳术丸：治伤肉、湿、面、辛辣、味厚之物，填塞闷乱不快。
枳实（麸炒五钱）　黄连（去须、酒浸洗）　大黄（湿纸裹煨）　橘皮　白术（以上各一两）　黄芩　右为极细末，汤浸，蒸饼为丸，如绿豆大，每服五十丸，白汤下，临时量所伤多少，加减服之。
巴豆三棱丸（一名木香见晛丸）：治生冷硬物所伤，心腹满闷、疼痛。
巴豆霜（五分）　木香（二钱）　升麻　柴胡（以上各三钱）　草豆蔻（面裹煨熟，用仁）　香附子（炒，以上各五钱）　神曲（炒黄色）　石三棱（去皮、煨）　京三棱（煨，以上各一两）　右为末，汤浸，蒸饼为丸，如绿豆一倍大，每服一二十丸，温白汤下，量所伤多少加减服之。
白术丸：治伤豆粉、湿面、油腻之物。
白矾（枯，三分）　黄芩（二钱）　橘皮（三钱）　神曲（炒黄色）　半夏（以上各一两）　枳实（麸炒黄色，一两一钱）　白术（一两）　右为极细末，汤浸，蒸饼为丸，如绿一倍大，每服二十五丸，白汤下，素食多用干姜黄芩汤以泻之。
草豆蔻丸：治秋冬伤食之寒冷者，胃脘当心而痛，上肢、两胁、咽膈不通。
炒盐（五分）　干生姜　青皮　橘皮（以上各二钱）　麦柏面（炒黄色）　生黄芩（冬月不用）　半夏（汤洗七次）　神曲（炒，以上各五钱）　草豆寇（面裏煨，去皮取仁）　白术（以上各一两）　枳实（麸炒，二两）　右为极细末，浸，蒸饼为丸，如绿豆大，每服五十丸。

卷十七·腹痛门  ——————————————————————————————————————————————————————————————————————————————————————————

脉法  ***************************
《脉经》曰：脉细小紧急，病速进退，在腹中刺痛。阴弦则腹痛弦急，小腹痛。尺脉紧，脐下痛。尺脉伏，小腹痛，瘕疝。脉实，小腹痛，当刺之。心腹痛，痛不得息，脉细小迟者生，坚实大者死。腹痛，脉反大而长者死。
论痛腹所因  ***************************
《内经举痛论》云：五脏卒然而痛者，何气使然？岐伯曰：经脉流行不止，环周不休。寒气入经则稽迟，涩而不行，客于脉外而血少，客于脉中则气不通，故卒然而痛。帝曰：其痛或卒然而止者，或痛不休者，或痛甚不可按者，或按之痛止，或按之无益者，或喘动应手者，或心与背相引而痛者，或胁肋与小腹相引而痛者，或腹痛引阴股者，或卒然痛死不知人，少间复生者，或痛而呕者，或腹痛而后泄者，或痛而闭不通者。凡此诸痛，各不同形，别之奈何？岐伯曰：寒气客于脉外，则脉寒，脉寒则缩蜷，缩蜷则脉绌急，绌急则外引小络，故卒然而痛。得炅则痛立止，因重中于寒，则痛久矣。寒气客于经脉之中，与炅气相搏，则脉满，满则痛而不可按也。寒气稽留，炅气从上，则脉充大而血气乱，故痛甚不可按也。寒气客于肠胃之间，膜原之下，血不得散，小络急引，故痛，按之则血气散，故按之痛止。寒气客于夹脊之脉，则深按之不能及，故按之无益也。寒气客于冲脉，冲脉起关元，随腹直上，寒气客则脉不通，脉不通则气因之，故喘动应手矣。寒气客于背俞之脉……（见《心痛门》），寒气客于厥阴之脉，厥阴之脉者，络阴器，系于肝，寒气客于脉中，则血泣脉急，故胁肋与小腹相引痛矣。厥气客于阴股，寒气上及小腹，血泣在下相引，故腹痛引阴股。寒气客于小肠膜原之间，络血之中，血泣不注于大经，血气稽留不得行，故宿昔而成积矣寒气客于五脏，厥逆上泄，阴气竭，阳气未入，故卒然痛死不知人，气复反则生矣。寒气客于肠胃，厥逆上出，故痛而呕也。寒气客于小肠，小肠不得成聚，故后泄腹痛矣。热气流于小肠，肠中痛，秘热焦渴，则坚干不得出，故痛而闭不通矣。
腹痛治法  ***************************
仁斋云：腹痛之因邪正交攻，与脏气相击而作也。挟热痛者，以面赤或壮热，四肢烦，手心热见之；挟冷也，以面色或白、或青见之；冷甚而证变，则面暗黑，唇口爪甲皆青矣。热证，四顺清凉饮加青皮、枳壳。冷证，指迷七气汤加辣桂，调苏合香丸，若乃邪正交争，冷热不调，加青皮、木香为妙。
钱氏曰：小儿积痛，口中气温，面黄白，目无睛光，或白睛多及多睡畏食，或大便酸臭者，当磨积，宜消积丸；甚者，白饼子下之，后和胃。虫痛，面㿠白，心腹痛，口中沫及清水出，发痛时，安虫散主之。小儿本怯者多此病。积痛，食积，虚痛，大同小异，惟虫痛口淡而沫出。
腹痛诸方  ***************************
七气汤：治七气所伤，痰涎结聚，心刺痛，不能饮乳食。
半夏（一两，泡）　人参　桂心（各二钱）　甘草（炙，一钱）　右剉散，每服二钱，姜五片，枣一枚，同煎，食前服。
指迷七气汤：治阴阳不升降，气道壅滞作疼。
青皮（炒）　陈皮　桔梗（炒）　蓬术（煨）　肉桂（去皮）　藿香　益智子（各一两）　香附子（一两半）　甘草　半夏（各七钱半，泡）　右剉散，每服二钱，水一盏，姜五片，枣一枚，煎服。
桔梗枳壳汤：治诸气，痞结满闷，腹腰疼痛。
桔梗（炒）　枳壳（炒，各一两）　甘草（炙，半两）　右剉散，每服三钱，姜三片，水一钟，煎。
芍药甘草汤：治腹痛，小便不通及治出疹肚疼。
芍药（一两）　甘草（二钱半）　右剉散，白水煎。
四顺清凉饮：治小儿血脉壅实，脏腑生热、颊赤多渴，五心烦躁，睡不宁，四肢惊掣，及因乳哺不时，寒温失度，令儿血气不顺，肠胃不调，或湿吐连滞，欲成伏热，或壮热不饮，欲发惊痫。又治风热结核，头面疮疖，目赤咽痛余毒，一切壅滞，并宜服之。
芍药　当归　甘草　大黄（各等分）　右剉散，三岁儿服一钱，水半盏煎服。冒风邪，加去节麻黄；中风，体强、眼上视，加独活；热泻加木香、煨大黄。

卷十八·伤积门  ——————————————————————————————————————————————————————————————————————————————————————————

脉法  ***************************
《脉诀》云：小儿脉沉缓为伤食。右手气口脉，大于人迎一二倍为伤食。宿食不消，则右关脉沉而滑。经云：脉滑者，有宿食也。虎口脉纹黄色，为脾家有积。《脉经》云：小儿脉沉者，为乳不消。
论小儿伤积  ***************************
《活幼心书》云：小儿所患积证，皆因乳哺不节，过餐生冷、坚硬之物，脾胃不能克化，停积中脘，外为风寒所伤，或因夜卧失盖。致头疼，面黄身热，眼胞微肿，腹痛膨胀，足冷肚热，喜睡神昏，不思饮食，或呕，或喷，口噫酸气，大便馊臭，此为沉积所伤。有食饱伤脾，脾气稍虚，物难消化，留而不去，遂成其积，积败为痢。
仁斋云：小儿有积，面目黄肿，肚热胀痛，复睡多困，叫啼不食，或肠闭涩，小便如油，或便利无禁，粪白而酸，此等皆积证也。然有乳积，有食积，有气积，要当明辨。吐乳，泻乳，其气酸臭，此由啼叫未已，以乳与儿，停滞不化；是为乳积；肚硬带热，渴泻或呕，此由饮食无度，多餐过饱，饱后即睡得之，是为食积；腹痛啼叫，利如蠏渤，此因触忤其气，荣卫不和，淹延日久得之，是为气积；有时时泄下青水如生草汁，是受惊而后有积，烦闷啾唧，常似生嗔，名为惊积，因受惊日久而积成之。或额上有汗，喘息烦渴，潮热往来，肚皮有热，睡中觉腹内有物跳动者是也。然积有虚有实，虚则浑身微热，不思饮食，昏昧神缓，抱起如睡；实则吐热粪闭，囟肿喉塞，壅盛涎鸣，热毒发疮，推此可见矣。其伤乳、伤食而身热者，惟腹肚之热为甚，人知伤积肚热，粪酸极臭，而夜间有热，伤积之明验，人所不知也。其或变证，面黑泻黑，久泻不已，肚腹胀满，气出粗大，手心生疮，瘦弱柔软，皆不可疗。小儿消积，多用青皮，然青皮最能发汗，汗者勿多与之。
伤积治法（附调脾胃）  ***************************
小儿诸疾，皆由乳食无度，过于饱伤，以致不能克化，留而成积。初得之时，不问乳积、食积、气积，并以木香丸、消积丸之类；其惊积，以辰砂膏或青龙丸，量轻重而疏导之，仍以调气和胃取愈。大凡小儿肚腹，或热，或胀，或硬，皆由内实，法当疏利下之。故东垣云：食者，有形之物伤之，则宜损其谷，其次莫若消导，丁香烂饭丸、枳术丸之类主之；稍重则攻化，三棱消积丸，木香见晛丸之类主之；尤重则或吐，或下，瓜蒂散、备急丸之类主之，以平为期。盖脾已伤，又以药伤，使营运之气减削，食愈难消。故《至真要大论》云：大毒治病；十去其六；小毒治病，十去其七；常毒治病，十去其八；无毒治病，十去其九；肉果菜食之物，必无使过之伤其正也。凡人以胃气为本，惟治病亦然。小儿胃气有虚有实，虚则呕吐不食之证，实则痞满内热之证，虚者益之，实者损之，欲得其平，则可矣。胃虚用木香、丁皮、厚朴、肉豆蔻等剂，胃实用北桔梗、枳壳、柴胡、大黄等剂，若夫胃中停寒，则干姜、官桂、丁香又不可阙。贵在酌量，但以小小分剂与之，夫是为之平胃。心者脾之母，进食不止于和脾，盖火能生土，当以心药入于脾胃药之中，庶几两得，古人进食方剂多用益智者，此也。
伤积诸方  ***************************
下积丸：治小儿乳食伤积，心腹胀满，气粗肚热，或泻或吐。
丁香　缩砂（各十二个）　使君子（五个焙）　乌梅肉（焙）　川巴豆　右为末，研细和匀，烂饭丸，麻子大，每三十丸，橘皮汤送下。
木香丸：治小儿浮积，食积，气积。
木香　蓬术　缩砂仁　青皮（去白）　朱砂（研细）　代赭石（研，各二钱）　大丁香（一钱）　川巴豆肉（纸压去油，一钱）　右为细末，和匀，飞，白面糊丸，麻子大，风干，每服二三丸。乳伤乳汁下，食伤米饭下，后与大异香散，或和剂异香散亦得。气积橘皮汤下，后与和剂流气饮。
五珍丸：治小儿食积。
青皮（不去白，炒焦黄）　干姜（炮，带生存性）　北五灵脂　蓬莪术（各一两）　右为末，夹和，称药末一两，肥巴豆肉，以石压去油，称一钱，研拌和，粳米饭糊丸，麻子大，每服三五丸，米汤下，饥饱时服。
丁香烂饭丸：治小儿饮食所伤。
丁香皮　甘草（炙，各一钱）　砂仁　益智仁（炮）　甘松（各三钱）　丁香　京三棱（炮）　木香　广术（炮，各一钱）　香附子（半两）　右为细末，汤浸，蒸饼为丸，如绿豆大，每服五七丸，白汤下。
木香见晛丸：治伤冷硬物，心腹满闷疼痛。
巴豆霜（半钱）　荆三棱（一两，煨）　神曲（炒，一两）　香附子（一钱）　石三棱（半两，煨）　升麻（三钱）　柴胡（二钱）　草豆蔻（煨，半两）　右为末，汤浸蒸饼丸，如麻子大、每服十五丸，白汤下，量所伤多少服之。
三棱消积丸：治伤生冷硬物，不能克化，心腹满痛。
丁皮　益智仁（各三钱）　陈皮　青皮（各五钱）　茴香（炒，半两）　炒曲　广术（炮）　京三棱（焙，各七钱）　巴豆（和米炒，去米，五钱）　右为细末，醋糊丸，如麻子大，每服十丸，温姜汤下，食前看虚实加减服。
枳实导滞丸：治伤湿冷之物，不得施化，而作痞满、闷乱不安。
茯苓　黄芩　白术　黄连（各三钱）　泽泻（二钱）　大黄（一两）　枳实（炒）　神曲（各五钱）　右为细末，汤浸，蒸饼为丸，如绿豆大，每服十丸，白汤送下。
青龙丸：治小儿惊积有热。
青黛　茯神　芦荟　南星（炮，各一钱）　麝（少许）　轻粉　巴豆（一字）　全蝎（三个，焙）　右，先将巴豆研如泥，次入诸药，令极细，丸如粟米大，朱砂为衣，每服一丸，薄荷汤送下。
辰砂膏：辰砂（三钱）　硼砂　马牙硝（各一钱半）　玄明粉（二钱）　全蝎　真珠末（各一钱）　麝（一字）　右为末，和毕，用油单包起，自然成膏，每服一豆许，治诸惊用。
朱银丸：治胎风，壮热痰盛，反眼口噤，取下胎中蕴受之毒，亦治惊。
水银（一钱，蒸枣，研如泥）　白附子（一钱半）　全蝎（一钱）　南星（一钱）　朱砂（一钱）　天浆子　牛黄　芦荟（各半钱）　铅霜（半钱，积水银研）　脑（一字）　麝（一字）　直僵蚕（炒七个）　右为末，粟米糊丸，如芥子大，每一丸，薄荷汤下。

卷十九·痞癖门  ——————————————————————————————————————————————————————————————————————————————————————————

脉法  ***************************
《脉诀》云：小儿脉伏结为物聚。钱氏云：小儿脉沉细为癖积。《脉经》云：脉来细而附骨者积也。
痞癖证论  ***************************
仁斋云：痞者塞也，结者实也。热气蕴于胸膈之间，留饮聚于腹胁之内，于是荣卫不得流行，脏腑不得宣通，腹满而致痞结，势使然耳。此实热之证也，或时发为壮热是也。癖者，血膜包水，癖侧于胁傍，时时而作痛也。惟癖为能发潮热，惟癖为能生寒热，故疟家中脘多蓄黄水，日久而后结癖，寒热之不已者以此。小儿脏腑和平，荣卫调畅，则津液自然流通，纵使多饮水浆，不能为病，惟乳哺失调，三焦关膈，以致水浆停滞，肠胃不得宣行，冷气搏之，于是结聚而成癖也。
癖积治法  ***************************
钱氏曰：腹中有癖，不食但饮乳是也，当渐用白饼子下之。小儿病癖由乳母。乳食不消，伏在腹中，乍凉乍热，饮水或喘嗽，与潮热相类，不早治必成府。以其有癖，则令儿不食，致脾胃虚而发热，故引饮过多，即荡涤肠胃，亡失津液，脾胃不能传化水谷。其脉沉细，益不食，脾胃虚衰，四肢不举，诸邪遂生，而成疳矣。轻者用仁斋木香丸，重者用取癖丸，痞结甚者用圣惠甘露散主之。
罗谦甫云：—小儿病癖积在左胁下，硬如复手，肚大青筋，发热肌瘦，咳嗽自汗，日晡尤甚，牙疳口臭恶，宣露出血，四肢困倦，饮水减少，病甚危笃。太医刘仲安先生治之，约百日可愈，先与沉香海金砂丸，一服下秽物两三行，次日合搨气丸，服之十日，复以沉香海金砂丸利之，又令服搨气丸，如此五换。服至月余，其癖减半，未及百日，良愈。近年多有此疾，愈之者多，录之以救将来之病者也。
灸法  ***************************
小儿妳癖，目不明者，灸眉中俞二穴，各一壮，取法在肩内臁，去脊二寸，陷中是穴。
小儿癖气，久不消者，灸中脘、章门二穴，中脘从[骨曷][骨亏]下取病儿四指头是，章门在大横骨外，直脐季胁端，侧卧，曲上足举臂取之，各灸七壮。脐后脊中，灸二七壮。
禹讲师用灸之经验：脾俞一穴，治小儿胁下满，泻痢体重，四肢不收，痃癖积聚，腹痛不嗜食，痰疟寒热。又治腹胀引背，食颇多，渐渐黄瘦。在第十一椎下，两旁相去各一寸五分，可灸七壮，若黄疳者，可灸三壮。
痞癖诸方  ***************************
圣惠甘露饮子，消小儿腹胁痞结胀满，不得宣通。
甘遂（一分，煨令微黄青皮浸，去白，焙）　黄芩　川大黄（剉碎，微炒，各半两）　右粗末，每服一钱，水一小盏，煎去滓，温和服，量大小增减用，得通和则止，后以糜粥放冷补之。
取癖丸：甘遂（微炒）　芫花（炒）　牵牛（半炒半生，研筛取肉）　辣桂　蓬术　青皮（去白）　木香　桃仁（浸去皮，炒）　五灵脂（各二钱）　右细末，去油，巴豆一钱，研和十分细，飞，面糊丸，麻子大，风干。每服一二丸，姜、蜜煎汤灌下，泄后冷粥补，仍和胃。
挨癖丸：治乳癖谷癥，腹中块痛。
代赭石（火锻，醋淬，至碎，研十分细）　青皮（去白）　木香　蓬术　五灵脂　北大黄（各三钱）　巴豆（压去油尽，一钱）　右为末，醋面糊丸，麻子大，每服二丸，食后，擦姜泡汤下。
代赭丸：治小儿腹中结癖块痛。
代赭石（研细）　川大黄　木香　五灵脂　朱砂　桃仁（浸，去皮尖）　辣桂（各一分）　巴豆（去油，半分）　右为细末，糕糊丸，麻子大，风干。每服五丸，姜汤下。
烧丹丸：治小儿食癖乳癖，每日午后发寒热，咳嗽，胁下结硬，并皆治之。
玄精石（烧赤）　轻粉（各一钱）　粉霜　硼砂（各半钱）　右，先将硼砂研细，入三味研匀，更入寒食面一钱，研匀，滴水和饼，再用面裹了，慢火内煨黄，取出去面，将药饼再研为细末，滴水和丸如黄米大。一岁五丸，二岁十丸，夜卧，温浆水送下，至天明，取下恶物是效。如不下，渐加丸数，如妳癖未消尽，隔三两日又一服，癖消尽为度。
三棱煎丸：治小儿饮食过度，痞闷疼痛，食不消化，久而成癖也。此药专治妇人血积血块尤验。
广茂（黑角者）　三棱（二味湿纸煨香为末，各一两）　大黄（去皮，八两为末）　右大黄，银器内，以好醋渍，令平满，慢火熬，可以二味为丸，如麻子大，或绿豆大。每服十丸至十五丸，食后，温水送下，虚实加减服。
青礞石丸：治小儿妳癖。
硫黄（三钱）　青礞石　五灵脂　锅底黑（各一钱半）　白丁香（一钱，去土）　右为末，米饭为丸，绿豆大，捻作饼子，每服二十饼，温水送下。
鳖甲猪肚丸：治小儿癖积发热。
柴胡（一两）　黄连　鳖甲（九肋者佳，醋炙黄色，各七钱）　枳实（麸炒）　木香　青皮（各半两）　右入干青蒿七钱，同为末，以猔猪肚一个，去脂，盛药蒸熟，同捣和为丸，如桐子大，每服一十丸，煎人参汤送下，食后服。

卷二十·小便诸证门  ——————————————————————————————————————————————————————————————————————————————————————————

论小儿诸淋证治  ***************************
《原病式》云：淋，小便涩痛也，热客膀胱，郁结不能渗泄故也。《巢氏病源》曰：诸淋，皆肾虚所致，肾与膀胱为表里，至水下入小肠，通于胞，行于阴，而为溲。肾气通于阴，下流之道也。淋有五句：曰膏；曰冷；曰热；曰血；曰石。膏淋者，见小便有肥脂似膏，而浮于小便之上，此肾虚不能制水，其肥液而下行也；冷淋者，必先战栗而后小便，此亦肾虚，而下焦受冷，冷气入胞，与正气交争，故小便涩而战栗也；热淋者，是下焦有热，热气传于肾，流入于胞，其溺黄、多而涩，间有鲜血，同来者也；血淋者，乃热之极也，心者，血之主，外行经络，内行脏腑，热盛则失其常道，心与小肠为表里，故下流而涌入于胞，则为血也；石淋者，肾主水，水结则化为石，盖肾为热所乘，遇小便则茎中痛，不得流利，痛引小腹，则砂石从小便出，甚至寒痛，令人昏闷，遍身有汗而后醒，此痛之使然。五淋虽曰肾虚所致，然小肠为受盛之腑，气通于膀胱，膀胱为津液之腑，气通于肾，余化下流而不通，皆曰肾气不足。热入膀胱，水道涩而不利，出入起数，脐腹急痛，蕴作有时，或似豆汁膏血。并以局方五淋散，下龙脑鸡苏丸，自然平愈，及香芎圆、补肾地黄丸与之，疏通补益为上。
论小便闭塞不通  ***************************
曾氏曰：婴儿小便闭而不通者，有阴阳二证：阴闭者，为冷湿乘虚而入里，因而不通，名曰阴闭。以白芍药汤加南木香，及用炒盐以绢帕兜，令带热熨脐四周，并投五苓散入灵砂末，温盐汤，空心调服，其效尤速；阳闭者，因暴热所逼，涩而不通，名曰阳闭。以㕮咀五苓散，加车前子、灯心之类，及投木通散、玉露饮、益元散，皆可用之，或贴姜、豉饼于脐上取效，不拘阴阳二证，悉能疗之，并与万安饮尤妙。又有癃闭与淋不同，《内经宣明五气篇》曰：膀胱不利为癃。盖癃者乃内脏气虚，受热壅滞，宣化不行，非涩非痛，但闭不通，腹胀紧满。
论小儿阴肿  ***************************
《全婴方》云：小儿阴肿、核肿者，由儿啼怒，气逆不顺，乘虚而行，阴核偏大。又因甘肥不节，生冷过度，致生疳气，气结不行，流入阴中。或伤暑毒，或触风邪，使血气与邪气相搏，停结不散，则成阴肿也。
仁斋云：夫若肾经气虚，或坐石不起，冷气凝之。或近地经久，风邪湿气伤之，不为阴肿几希矣！间有啼叫、怒气闭系于下，结聚不散，加以水窦不行，亦能发为此疾。治用桃仁丸主之。
丹溪谓：脱囊肿大，坠下不收，用紫苏茎、叶为末，水调荷叶包之。一人传此方，用野白紫苏为末，湿则掺之，干则香油调敷，虽皮溃子坠，皆有神效。此用紫苏，盖亦同功也。
论小儿尿床遗溺  ***************************
《原病式》云：遗尿不禁者为冷。《内经》云：不约为遗溺。仁斋曰：小便者，津液之余也。肾主水，膀胱为津液之腑，肾与膀胱俱虚，而冷气乘之，故不能拘制其水，出而不禁，谓之遗尿。睡里自出者，谓之尿床。此皆肾与膀胱俱虚，而挟冷所致也，以鸡肠散主之。亦有热客于肾部，干于足厥阴之经，挺孔郁结极甚，而气血不能宣通，则痿痹。而神无所用，故液渗入膀胱，而旋溺遗失不能收禁也，此又不可不知。
论小儿尿白便浊  ***************************
仁斋曰：小儿尿白如米泔状，由乳哺失节，有伤于脾，致令清白不分而色白也，久则成疳。此亦心膈伏热兼而得之。
《全婴方》云：小便初出微赤，良久白浊者，乃热疳之邪也。初出黄白，久白浊者，乃冷疳之候也。冷者，益黄散主之。热者，牛黄丸主之。冷热者，芦荟丸主之。纯下白浊者，厚朴丸主之。诸失津液欲成疳而小便白者，茯苓散主之可也。
论小儿疝证  ***************************
《内经大奇论》曰：肾脉大急沉，肝脉大急沉皆为疝证。心脉弦滑急为心疝，肺脉沉弦为肺庙。盖疝者，寒气结聚之所为，故令腹脐绞痛者是也。又巢元方曰：皆疝者，阴气积于内，复为寒气所伤，荣卫不调，二气虚弱，风冷入腹而成。故《脉经》云：急者紧也，紧则为寒，为实，为痛。血为寒泣，则为瘕气，为寒聚，为疝。仁斋曰：㿗疝者，阴核气结、肿大而吊痛也。多因小儿啼怒不止，伤动阴气，故阴气下结聚而不散得之。或胎妇啼泣过伤，令儿生下小肠气闭，亦变此候。惟是不得流行，加以风冷入焉，血水聚焉，故水气上乘于肺，先喘急，以后疝痛。其状有如桃核者，亦有稀软者，亦有外肾肿大者，亦有木硬者，脐下痛楚，皆不能忍。
有药行心气，逐肾邪，利其大小便，更无补法。并用五苓散、当归散、川楝散主之。
灸法  ***************************
小儿疝卵偏肿者，灸囊后缝十字纹上，三壮。春灸夏较，夏灸秋较，秋灸冬较，冬灸春较。
小儿阴肿，灸内昆仑二穴，各三壮。取法在内踝后五分，筋骨间陷中是穴。灸小便淋沥法，炒盐（不以多少）热，填满病人脐内，是神阙穴也，却用小麦大艾炷，灸七壮，良验。或灸三阴交穴。
小便诸证方  ***************************
〖治淋之剂〗
香芎丸：治小儿诸淋证，若患风闭尤妙。
香附　川芎　赤茯苓（各半两）　海金砂　滑石（各一两）　枳壳　泽泻　石韦　槟榔（各二钱半）　右为末，糯米粉煮为清糊，丸麻子大，每服三十三丸至五十五丸，或七十七丸，并用麦门冬熟水送下。若小便涩痛，滴三五点者，取长江顺流水，用火微湿，入盐少许，调匀空心咽服。
葵子散：治小儿诸淋。
葵子　车前子　木通　桑白皮（炒）　瞿麦　赤茯苓　山栀子　甘草（等分，炙）　右水一盏，照服。
导赤散：治小儿血淋。
生干地黄　木通（各二钱）　黄芩　甘草（生，各一钱）　右为末，每服一钱，井水入灯心煎服，仍以米饮调油发灰，空心灌下。
局方五淋散：治膀胱有热，水道不通，淋沥不出，或尿如豆汁，或成砂石，若如膏，或热怫便血。
赤茯苓（六钱）　赤芍药　山栀子（各二钱）　当归　甘草（各五钱）　右㕮咀，每服三钱，水一小盏，入灯心煎服。
〖治小便闭塞之剂〗
五苓散：治小便闭塞不通。
猪苓　泽泻　白术　茯苓　官桂　右剉散，水一盏，加车前子煎服。
木通散：治小儿上焦热，小腑闭，烦躁生嗔及淋涩，诸疮丹毒。
木通　地篇蓄（各半两）　大黄　甘草　赤茯苓（各三钱）　瞿麦　滑石　山栀仁　车前子　黄芩（二钱半）　右水一钟，灯心三茎，或入薄荷煎服。
清肺散：治渴而小便闭，或黄或涩。
五苓散加琥拍（半钱）　灯心（一分）　木通（七分）　通草（一分）　车前子（炒，一分）　瞿麦（半钱）　萹蓄（七分）　右为粗末，每服三钱，水煎，食前服。
〖治阴肿之剂〗
桃仁丸：桃仁（浸，去皮，麸微炒，三钱）　辣桂　牵牛（微炒，取仁）　白蒺藜（炒香，捣，去刺）　牡丹皮　北大黄（各二钱）　右为末，炼蜜丸，麻子大，每服五丸或七丸，青皮、木香、葱白，入盐少许，煎汤灌下。煎大流气饮，研青木香灌下亦可。
丹溪一方：用木通、甘草、黄连、当归、黄芩煎服。
敷药：牡蛎灰（二分）　干地灰（一分）　右为细末，津唾调敷外肾，热者，鸡子清调敷。
牡蛎散：治小儿外肾肿大，茎物通明。
牡蛎粉（研十分细）　先以唾津涂肿处，次以牡蛎粉掺。
又方：治小儿卵肿，研桃仁，唾调敷。
〖治遗尿之剂〗
鸡肠散：治小儿尿床遗溺，不自知觉。
鸡肠（烧）　牡蛎灰　白茯苓　真桑螵蛸（微炒，各半两）　辣桂　龙骨（各二钱半）　右粗末，每服一钱，姜、枣煎服。
又方：鸡䏶胵（一具）　鸡肠（一具，烧存性）　右为末，每一钱酒调下，男用雌鸡，女用雄鸡。
〖治尿白之剂〗
茯苓散：京三棱　蓬莪术（煨）　缩砂仁　赤茯苓（各半两）　青皮　陈皮　滑石　甘草（微炒）　右为末，每服一钱，麦门冬、灯心煎汤调下。
又方：大甘草头煎汤服
〖治疝之剂〗
当归散：辣桂　牵牛（炒取，各半两）　当归　北大黄　桃仁（浸，去皮，焙，各二钱半）　全蝎（一钱半）　右细剉，每一钱水一盏，入蜜煎服，以利大便。利后，用青皮、陈皮、茯苓、木香、缩砂、甘草和胃。恶证唇青不治。
川楝散：治小儿疝气，小腹痛引腰脊，挛曲，身不能直。
木香　槟榔　三棱　蓬术（炮）　青皮（去白）　陈皮　川楝肉　芫花（米醋炒，各半两）　川巴豆肉（不去油，一钱）　右细末，飞面糊丸，麻子大，每服三丸，空心服下，前一服姜汤送下。

卷二十一·丹毒门  ——————————————————————————————————————————————————————————————————————————————————————————

小儿丹毒论（附风毒、惊丹）  ***************************
夫热与血搏而风冷乘之，所以赤肿游而遍体也。此由乳母酒面煎炒过食，与夫烘衣与儿，不候冷而即着，多成此疾。或发于手足，或发于头面胸背，令儿燥闷腹胀，其热如火，痛不可言。才有入腹入肾之证，便不可救。
杨氏曰：丹有五色，乃血热风毒有盛有衰，夹冷夹热，故其色变易不同。
经云：赤紫丹瘤皆心火内郁而发。赤如丹砂，故名丹毒。盖心主血，热为血之媒，谓应火而色也，乃心家血热盛以动之，是以游走遍体。自腹生出四肢者易治，自四肢生入腹者难治矣。通用败毒散加紫草茸，外用白玉散付之。大抵治小儿丹毒，必先服表药内解热毒，方可涂付。既毒气无所泄而入里害人。有身上发时亦如前证，不甚燥痒，但见出浮于遍体，神昏不悦，名阴湿毒证。此二证不问赤白，若入腹入肾，多致为害。不可轻视如常，自取困耳。
论小儿风毒  ***************************
风毒者，因惊风之后，风从气行，血从气使，毒气蓄于皮肤，流结而为肿毒，遂成顽核赤色，多在腮颊之间，或耳根骨节之处。重则成痈成疖，谓之遁毒风。宜以百解散、当归散倍加枳壳、大黄或皂角刺、薄荷之类。如结在腮颊者，治用乌豉羔，以护咽喉；外则敷以拂毒散及外消散之类。若因跌仆破损皮肤，风邪侵袭伤处发肿，谓之破血伤风。可投疏风散、活血散、黄芩四物之类。
论小儿惊丹  ***************************
曾氏曰：婴孩生后，百日之内，半岁以上，忽两眼胞红晕微起，面带青黯色而夜烦啼，或脸如胭脂，此伏热在内。亦有脸不红者。始因居胎之时，母受重惊，邪伤胎气，递相传袭，降生之后，腹受热毒，或再有惊有热，热气内蕴，形之于外。初时散生满面，状如水痘，脚微红而不壮热，出没休息无定，次到颈项，赤如丹砂，名为惊丹。以四圣散先洗其目，次用百解散以解惊热，丹毒甚则以四物加黄芩之类。如惊丹发至胸膈乳间，微有痰喘作痛，急宜宣毒拔毒，免至内流为害。不浅以五和汤加升麻、生干地黄、灯心之类。如此调治不生他证，投万安饮主之。
丹毒诸方  ***************************
〖治丹毒之剂〗
葛根白术散：治小儿赤白丹毒。
白术（一钱）　茯苓（二钱）　木香（一钱半）　甘草（二钱半）　葛根（三钱）　枳壳（一钱）　右剉为散，用水一盏，不拘时服。
犀角解毒散：治小儿赤丹瘤，壮热狂躁，睡卧不安，胸膈满闷，咽喉肿痛，遍身丹毒。
牛蒡子（炒一两五钱）　甘草（二钱半）　荆芥穗（五钱）　防风（二钱半）　犀角（一钱半）　右剉散，用水煎，不拘时服。
防风升麻汤：治小儿丹瘤赤肿。
防风　升麻　山栀（去壳）　麦门冬（去心）　木通　甘草节（各一钱）　右㕮咀，用淡竹叶三片，煎，食远服。
绿袍散：绿豆（五钱）　大黄（二钱）　右为极细末，用生姜薄荷汁入蜜涂。
白玉散：白玉（即滑石）　寒水石（各二钱半）　右为极细末，用醋调，或井水调涂。
碧雪：芒硝　青黛　寒水石　石膏　朴硝　马牙硝　甘草（各一钱）　右为报细末傅。
冰黄散：治小儿赤瘤丹毒。用铍刀子踈去瘤头赤晕恶血毒汁。
土硝（五钱）　大黄（一钱）　右为极细末，用新井水调匀涂。
〖治风毒之剂〗
百解散：甘葛（二两半）　升麻　赤芍药（各二两）　黄芩（一两）　麻黄（七钱半）　薄桂（二钱半）　甘草（一两半）　右用水一小盏，姜三片，葱一根，风热盛，加薄荷。
当归散：当归　赤芍药（各二两）　大黄（一两二钱）　川芎　麻黄（各半两）　甘草（一两）　右水一钟，姜三片，煎服。
拂毒散：治小儿诸风热，阴毒肿核已结成未穿溃，或正发者。
半夏（一两）　贝母　大黄　朴硝　五倍子（各二钱半）　右为末，用醇醋，或一钱，或二钱，涂患处，如干再涂，仍服疏风化毒之剂。余药成末，除朴硝临入杵匀用。
外消散：大黄　牡蛎（各半两）　朴硝（二钱）　右为末，抄一钱或二钱，取田螺三枚，净洗，再以水半盏浸过一宿，去螺用水，调涂肿处，即消。
〖治破血伤风之剂〗
疏风散：治小儿薄劣，跌触头脑，或弄刀锥，因而破血感风，致面目伤痕浮肿。
荆芥（一两）　防风（二钱半）　甘草（二钱）　右为末，每服一钱，无灰酒调服，葱汤亦好。
活血散：治小儿破血伤风。
当归　生地黄　川芎　红花　赤芍药　苏木（各半两）　甘草（三钱）　右水一钟，煎至六分，温服。
〖治惊丹之剂〗
黄芩四物汤：治小儿惊丹。
当归　地黄　川芎　赤芍药（各等分）　黄芩　右水一小盏，煎至六分，温服。
五合汤：当归　赤茯苓（各半两）　甘草　大黄　枳壳（各七钱半）　右水一盏，煎六分，无时温服。
三解散：治小儿惊丹，面红目赤，口疮痰嗽。
人参　防风　天麻　茯神　郁金（无，以山栀代之）　白附子　大黄（各二钱半）　赤芍药　黄芩　僵蚕（各五钱）　全蝎（十五尾去尖）　枳壳（二钱）　粉草（六钱）　右为末，每服半钱，用温薄荷汤或灯心汤调服。

卷二十二·黄疸门  ——————————————————————————————————————————————————————————————————————————————————————————

脉法  ***************************
《脉经》曰：脉沉，渴欲饮水，小便不利，皆发黄疸。凡发黄，寸口无脉，鼻气冷，并不可治。
论小儿诸疸之由  ***************************
钱氏曰：凡小儿身、皮、目皆黄者，黄病也。身痛，髆背强，大小便涩，一身皆黄，面、目、爪甲皆黄，小便如屋尘色，着物皆黄，渴者，难治。此黄疸也。二证多得于大病后。又有一证，生下百日及半年，不因病后，身微黄者，胃热也，大人亦同。又有面黄，腹大，食土，渴者，脾疳也。又有自生而身黄者，胆疸也。
经云：诸疸皆属于热。色深黄者是也。若淡黄兼白者，胃怯，胃不和也。
丹溪云：不必分五，同是湿热，如盦麯相似，此理甚明。
《全婴方论》云：夫发黄者，皆由寒湿之气蕴结于脾胃，蒸发而成也。阳明病，无汗，小便不利，心中热壅，必发黄。
巢氏曰：小儿百日半岁，非伤寒瘟病而身微黄者，亦是脾胃热。忌不可灸也，灸之则热甚。此是将息过度所为。微薄其衣，欲与除热丸散投之，自歇。不得妄与汤剂及灸，为害不浅也。
论发黄治例  ***************************
《难知》云：色如薰黄，乃湿病也。一身尽痛，色如橘子黄者，黄病也。一身不痛，干黄，燥也。小便自利，四肢不沉重，渴而引饮者，栀子柏皮汤。湿黄，脾也。小便不利，四肢沉重，似渴不欲饮者，大茵陈汤。若大便自利而黄者，茵陈栀子黄连三物汤。往来寒热，一身尽黄者。小柴胡加栀子汤。
罗谦甫云：小儿季夏，身体蒸热，胸膈烦满，皮肤如溃橘之黄，眼中白睛亦黄，筋骨痿弱，不能行立，此由季夏之热，加以湿气而蒸热，搏于经络，入于骨髓，使脏气不平，故脾遂乘心，湿热相合，而成此疾也。盖心火实则身体蒸热，胸膈烦满；脾湿胜则皮肤如溃橘之黄；有余之气必乘已所胜而侮不胜，是肾肝受邪而筋骨痿弱，不能行立。《内经》言：脾热者，色黄而肉蠕动。又言：湿热成痿。信哉所言也。所谓子能令母实，实则泻其子也。盖脾土退其本位，肾得复，心火自平矣。又《内经》曰：治痿独取于阳明。正谓此也。加减泻黄散主之。
加减泻黄散方：此药退脾土，复肾水，降心火。
黄连　茵陈（各五分）　黄柏　黄芩　茯苓　山栀（各三分）　泽泻（二分）　右㕮咀，都作一服。水一盏，煎至六分、去渣，稍热服食。后一服减半，待五日，再服而良愈。
《内经》云：土位之主，其泻以苦。又云：脾苦湿，急食苦以燥之。故用黄连、茵陈之苦寒，除湿热为君。肾欲坚，急食苦以坚之。所以黄柏之苦辛寒，强筋骨为臣。湿热成烦，以苦泻之。故以黄芩、山栀子之苦寒，止烦满为佐。湿淫于内，以淡泻之。故以茯苓、泽泻之甘淡，利小便、导湿为使也。
茵陈汤：治小儿阳明病。发热汗出者，此为热越，不能发黄也。身无汗，剂项而还，小便不利，渴欲饮水者，此为瘀热在里，必发黄。伤寒七八日，身黄如橘子色，小便不利，腹痛者，并主之。
山茵陈　栀子仁　川大黄　右等分，㕮咀，水煎加减服，日进三服。小便当利，尿如皂荚汁状，色正赤，一宿腹减痛，黄随小便中去也。
栀子柏皮汤：治小儿身黄发热。
栀子仁（十个）　甘草（一两炙）　黄柏（二两）　右㕮咀，水一小盏，煎六分，加减服。
犀角散：治小儿黄疸，一身尽黄。
犀角（一两）茵陈　瓜蒌根　升麻　龙胆草　生地黄　寒水石（各半两）　右㕮咀，水一盏，煎六分，温服。
一方，治小儿忽发黄，面目皮肉尽黄，瓜蒌汁合蜜服之良验。
瓜蒂散：治小儿三岁，忽发心腹坚硬，脚手心热，则变为黄病，不急治，杀人。
瓜蒂（七个）　赤小豆（七粒）　秫米（七粒）　右为末，用一字，吹两鼻内，令黄水出，未尽，再用水调服之，得吐黄水，即差。
一方，瓜蒂（一两），赤小豆（四两），为末，每服一钱，温水调服，药下即卧，当有吐，以吐清黄汁为妙，虚人不可用。
茯苓渗湿汤：治小儿黄疸。寒热呕吐，而渴欲饮冷水，身体面目俱黄，小便不利，不得安卧，不思食。
白茯苓（五分）　泽泻（三分）　茵陈（六分）　猪苓（二钱）　黄芩　黄连　栀子　防己　白术　苍术　陈皮　青皮　枳壳（各二钱）　右剉散，水一小盏，煎六分，徐徐温服。
丹溪一方：治小儿吐泻黄疸。
三棱　蓬术　青皮　陈皮　神曲　麦芽　黄连　甘草　白术　茯苓　右为末，温水调服。伤乳食吐泻加山楂，时气吐泻加滑石，发热加薄荷。

卷二十三·诸血门  ——————————————————————————————————————————————————————————————————————————————————————————

论小儿吐血衄血便血下血  ***************************
《全婴论》云：夫吐血者，荣卫气逆也。荣者，血也；卫者，气也。荣卫相济，不失常道。一有所胜，则致妄行。血者，水也，决之东则东流，决之西则西流。气之使血，其势如此。
巢氏云：吐血者，是有热气盛而血虚，热乘于血，血性得热则流散妄行，气逆则血随气上，故令吐血也。又或饮食太饱之后，脾胃内冷，不能消化，忽吐所食之物，气血相冲，因伤肺胃，亦令吐血。若久嗽气逆，面目浮肿而嗽，吐血者，是虚损也。
衄血者，是五脏热结所为也。血随气行，通流脏腑，冷热调和，不失常度，无有壅滞，亦不流溢。血得寒而凝结，得热而流散。热乘于血，血随气发，溢于鼻窍也。又有因伤寒瘟疫，诸阳受病，不得其汗，热伤于五脏，故从而出也。
大便下血者，是大肠热结损伤所为也。脏气既伤，风邪自入，或蓄热，或积冷，或湿毒于脾胃，或疳食伤于脏腑，因兹冷热交击，府湿互作，致动血气，停留于内，凝滞无归，渗入肠中，故大便下血也。或有腹胀，冷气在内攻冲，亦令大便下血。又因风冷乘虚客入脾胃，或瘀血在于肠胃，湿毒下如豆汁。又疳伤于脏，亦能便血。若上焦心肺积热，施注大肠，亦令大便下血也。亡血脾弱必渴，久则血虚，其人必肌体萎黄，头发不黑矣。
溺血者，心主血，与小肠相合，血之流行，周遍经络，循环脏腑，若热聚膀胱，血渗入脬，故小便血出也。
血证诸方  ***************************
黄芩汤：治小儿衄血、吐血、下血。右以黄芩为末，炼蜜丸，如鸡头大，三岁一丸，浓盐汤下。柏叶、石榴花为末，吹鼻，治衄血、吐血。
一方，定州瓷器末，治呕血，破血止血。
柏枝饮：治小儿衄血，吐血。
柏枝（干者）　藕节（干者）　右等分，为末，三岁半钱，藕汁入蜜，沸汤调下。
一方，白芍药为末，磨犀角汁调，治咯血、衄血。
龙胆丸：治小儿衄血不止。
黄连　龙胆草　右等分为末，糊丸，如小豆大。三岁三十丸，或作散子，以浓盐水送下。
柏皮汤：治小儿衄血。
柏皮（一两）　栀子（一两）　甘草（炙半两）　右㕮咀，三岁一钱，水一小盏，煎三分去滓。
一方，剪金花叶，阴干，水煎服。
一方，白及末，水调，涂鼻上并囟门立止。
辰膠散：治小儿吐血。
阿胶（炒）　蛤粉（等分）　辰砂（少许）　右为末，和粉红色，三岁一钱，藕汁和蜜调下。
胶黄散：治小儿大衄，口、鼻、耳出血不止，十五六岁儿阳盛，多此病。
阿胶（一两）　蒲黄（半两）　右为末，三岁半钱，生地黄汁微煎，调下，食前。
五倍丸：治小儿大便下血，如肠风脏毒。右以五倍干为末，炼蜜丸，如小豆大，三岁三十丸，米汤空心下。
诃灰散：治小儿因疳大便有血。右以诃子烧灰存性，为末，米汤调下，食前，三岁—钱。
桃胶丸：治小儿小便出血，阴茎中痛。右以桃胶一块，如枣大，水一盏半，煎三分，日进三服，下石子如豆，石尽止药。
火府丹：治小儿小便出血。
木通　生地黄　甘草　黄芩　右为末，水一盏，煎六分，不时温服。

卷二十四·诸汗门  ——————————————————————————————————————————————————————————————————————————————————————————

论小儿诸汗  ***************************
夫汗者，心之所藏，在内为血，发外者为汗。盖汗乃心之液。故人之气血平则宁，偏则病。
经云：阴虚阳必凑，则发热而自汗。阳虚而阴必乘，则发厥而自汗。皆由阴阳偏胜而致也。小儿血气嫩弱，肤腠未密，若厚衣温暖，熏蒸脏腑，脏腑生热，热搏于心，为邪所胜，故液不能内藏，蒸出肌肤，则为盗汗也。又或伤于冷热，冷热交争，阴阳不顺，津液走泄，亦令睡中汗自出。其间有虚实之证，虚者谓诸病后，大汗后，血气尚弱，液溢自汗，或潮热，或寒热，发过之后，身凉自汗，日久令人黄瘦，失治则亦为骨蒸疳劳也。
丹溪云：盗汗者，谓睡而汗出也。不睡则不出汗，方其睡熟也，濈濈然出焉，觉则止而不复出矣。亦是心虚，宜敛心气、益肾水，使阴阳调和，水火升降，其汗自止。
钱氏云：上至头，下至项，谓之六阳虚汗，不须治之。
诸汗治法  ***************************
钱氏云：小儿睡而汗自出者，肌肉虚也，止汗散主之。遍身汗出者，香瓜丸主之。上至胸，下至脐，此胃虚也，当补脾，益黄散主之。
脾虚泄泻自汗，遍身冷而出，有时遇泻则无，泻过则有，此候大虚，急当补脾。宜益黄散、参苓白术散、附子理中汤之类。
肺虚自汗，其候右脸色多㿠白，肺脉按之无力，盖久因咳嗽，连声不已，痰少不活，乃肺经气上壅，致令汗出。宜补肺散、藿香饮调脾，此又益母救子之义也。
慢惊自汗，遍体俱有，其冷如冰，此证已危。金液丹、固真汤主之。
有实证自汗，外因感冒风邪，发热，无间昏醒，浸浸汗出，或厚衣卧而额汗出也。当救表解肌，用百解散、止汗散主之。
小儿无痰，但睡中遍身汗出如水，觉而经久不干，此名积症盗汗，脾冷所致。宜三棱散、次益黄散主之。
有时时冷汗渐出，发根如贯珠，面额上濈濈然，此为惊汗。宜镇惊丸、琥珀抱龙丸及茯神汤加麻黄根取效。
有病困睡，寐中而身体汗流，此因阳虚所致。久不已，令人瘦瘠，心气不足，津液妄出故也。用茯神汤加黄芪与之。
汗证诸方  ***************************
团参汤：治小儿虚汗，或心血液盛，亦发为汗，此药收敛心气。
新罗人参　川当归（各三钱）　右剉细，用雄猪心一个，切三片，每服二钱，猪心一片，井水一盏半，煎至一盏，食前两次服。
止汗散：治小儿睡而自汗。
故蒲扇灰（如无扇，只将故蒲烧灰）。
扑汗方：黄连　牡蛎粉　贝母（各半两）　米粉（一升）　敷之。
牡蛎散：治血虚自汗，或病后暴虚，津液不固，自汗。
牡蛎（一两）　黄芪　生地黄（各一两）　右剉散，每服二钱，或加浮麦煎。
通神丸：治小儿夜间通身多汗。
龙胆草不拘多少　一方加防风。右为末，醋糊丸，绿豆大，每服五七丸，米饮下。

卷二十五·咽喉齿舌门  ——————————————————————————————————————————————————————————————————————————————————————————

咽喉  ***************************
咽喉者，为一身之总要，与胃气相接，呼吸之所从出。若胸膈之间蕴积热毒，致生风痰，壅滞不散，发而为咽喉之病，喉内生疮，或状如肉腐，为肿为痛，窒塞不通，吐咽不下，甚则生出重舌。治之尤宜先去风痰，以通咽膈，然后解其热毒，迟则有不救之患。大抵咽喉之疾，本伤热毒上攻也。四时受热，藏于心肺之间，一旦所触，上攻咽喉，所谓肾伤寒也。然其证有肉蛾，有重舌、木舌、胙腮，有悬痈肿胀，有里外皆肿，甚者上冲头面皆肿。大法先洗口中舌上白胎，其次扫去风涎，如此单双肉蛾，可针则针，有不可针者，则用熏掺药，退后方依次用药。轻者服药而自退，不须用针及药点其疮，其疮自消也。缠喉风者，乃心胸蓄热生风，积聚风痰而作也。若鼻青黑，塞噎头低，痰如胶色，不可治。
齿证  ***************************
钱氏曰：小儿变蒸，乃骨之余气自脑分入龈中，作三十二齿。而齿牙不及三十二数者，由变不足其常也。或二十八日即长二十八齿。又云：小儿变蒸蜕齿者，如花之易苗。所谓不及三十二齿，由变之不及，齿当与变日相合也。年壮而视齿方明。齿生迟者，乃禀受肾气不足，即髓不强。盖骨之所络而为髓，不足故不能充于齿，所以齿生迟也。故初生儿有重龈重腭；由其血气不收敛成肉。故颊里上有物，如芦箨盛水状肿者，名重腭；有着齿龈者，名重龈。治法当以绵裹长针，留刃处如粟米大，以刺之，令泄出血汁，先用淡盐汤洗拭，次用一字散即愈。
舌证  ***************************
夫舌者，心之候。脾之脉络于舌者也。脏腑壅滞，心脾积热，热气上冲，故令舌肿，渐渐胀大，塞满口中，是为木舌。若不急疗，必至害人。宜用紫雪，竹沥调服，即愈。
重舌者，亦心脾有热也。盖心候于舌，所主者血。脾之络脉出于舌下，若心脾有热，则血气俱盛，附舌根而重生一物，形如舌而短小也，谓之重舌。以真蒲黄和黄柏末点之，或牙硝亦可。
钱氏云：脾脏微热，令舌络微紧，时时舒舌，治勿用冷药及下之，当少以泻黄散渐服之。亦或饮水者，医疑为热，必以冷药下之，非也。饮水者，脾胃虚，津液少也。又加面黄肌瘦，五心烦热，即为疳瘦，宜加胡黄连辈。大病未已，用药弄舌者，凶。
咽喉齿舌诸方  ***************************
〖治咽喉之剂〗
化毒汤：治儿小风热上攻，咽喉肿痛，乳食不便。
桔梗（去芦炒五钱）　薄荷叶（二钱半）　荆芥穗　甘草（各二钱半）　山豆根（一钱半）　牙硝（二钱）　硼砂（二钱）　朴硝（一钱）　雄黄（水飞）　朱砂（水飞各二钱）　右为极细末，傅或温汤调不拘时候服，少与含咽。
甘桔汤：治小儿感冒风热，火气薰逼，痘疮蕴毒上攻，咽喉肿胀，痰气不顺，咳嗽失音。
人参（去芦五钱）　桔梗（蜜浸炒一两）　甘草（半生半炙三钱）　右剉散，用水煎，不拘时服。
立效散：治小儿咽喉痹痛，不能吞咽。
硼砂　龙脑　雄黄　朴硝（各半钱）　右为极细末，干掺。
吹喉散：治小儿咽喉肿痛，气塞不通。
甘草（生二钱半）　朴硝（一两）　右为细末、干掺，咽喉中如肿甚者，用小竹管吹入喉内。
〖治齿牙之剂〗
麦门冬散：治小儿客热胃中，齿龈肿痛，或出鲜血。
人参　麦门冬（去心）　天门冬（去心）　生地黄　熟地黄　赤茯苓　白茅根（各三钱）　甘草（炙一钱）　右㕮咀，水一盏，不拘时服。
芎藭散：治小儿齿迟不生，以此药末擦牙根即生。
芎藭　生地黄　山芋　当归　芍药　甘草（各等分）　右为末，每服二钱，白汤下，或用擦牙龈上。
细辛散：治儿小风蛀牙疼，腮颔浮肿。
荆芥穗　细辛（各一两）　砂仁（半两）　白芷　红椒　草乌（各二钱）　鹤虱　猪牙皂角　毕拔（各半两）　右为末，每用少许，频擦患处，有涎吐之，仍用水灌漱。
〖治重舌木舌弄舌之剂〗
乌鱼散：治小儿心脾有热，一则血气俱盛，其舌下近舌根，生形如舌者，谓之重舌。
乌鱼骨（五钱）　蜣蜋（二钱半）　蒲黄（二钱半）　白矾（煅半分）　右为极细末，用鸡卵黄调匀，涂舌上，咽津无妨。
青液散：治小儿重舌及口疮。
青黛（一钱）　龙脑（一字）　朴硝（一钱）　右为细末，用蜜调，鹅翎蘸少许敷之。
当归连翘汤：治小儿心脾有热，舌下有形如舌而小者，谓之重舌。
当归尾　连翘　川白芷（各三钱）　大黄（煨）　甘草（各一钱）　右㕮咀，用水一小盏煎，食前服。
泻黄散：治小儿木舌。
藿香叶（三钱半）　山栀（五钱）　石膏（二钱半）　甘草（二钱）　防风（二两）　右剉散，用水小盏，不拘时服。
川硝散：治小儿木舌。
朴硝（五钱）　真紫雪（一分）　盐（半分）　右为细末，入竹沥三两，点用白汤调敷，咽津无妨。
一捻金散：治小儿重舌、木舌。
雄黄（二钱）　硼砂（一钱）　脑子（少许）　甘草（半钱）　右为细末，干掺舌上，或用蜜汤调，鹅翎刷咽。

卷二十六·耳目口鼻门  ——————————————————————————————————————————————————————————————————————————————————————————

论小儿耳口鼻诸证  ***************************
耳者，肾之候。小儿肾气实，其热上冲于耳，遂使津液壅滞为稠脓，为清汁者，此也。亦有沐浴水入耳中，水湿停留，搏于血气，酝酿成热，亦令耳脓，久不瘥，变成聋。以龙骨散主之。
又汤氏云：有五般停耳候。停耳者，常有黄脓出也；脓耳者，常有红脓出也；缠耳者，常有白脓也；五耳者，耳内疳臭；震耳者，耳内虚鸣，时出青脓。病虽五般，其源一也，皆由水入耳中，而因有积热上壅而成。若不早治，久则成聋。宜胭脂膏治之，仍服化毒退热等剂，即愈也。
钱氏曰：目内赤者，乃心家积热上攻，宜导赤散主之；淡黄者，心虚热，生犀散主之；青者，肝热，泻肝丸主之；黄者，脾热，泻黄散主之。眼目视物不明，不肿不痛不赤，无翳膜，或见黑花，无眼光者，是肝肾俱虚，不可便服凉药，宜地黄丸主之。有痘疮入眼，以决明散、密蒙花散主之；有小儿初生眼闭者，由产母食热物毒物致成斯疾，治法当以熊胆少许，蒸水洗眼上，一日七次。如三日不开，用生地黄汤服，仍须乳母服山茵陈汤。凡初生小儿，须洗令净，若洗不净，则秽汁浸渍于眼眦中，合眼赤烂，至长不瘥。母食热物热药，名曰胎赤。有因难产，胎气颇涩，转侧差缓，其血压于儿首，遂致溅血渗下。盛则灌注其眼，不见瞳人；轻则外胞肿赤，上下弦烂。若投凉药，必寒脏腑，宜与生地黄汤主之。
口糜者，乃膀胱移热于小肠，膈肠不便，上为口糜。心胃壅热，水谷不传，下传小肠。以导赤散去小肠热，五苓散泻膀胱热，故以导赤散调五苓散主之。
鹅口者，小儿初生，口内白屑满舌上，如鹅之口，故曰鹅口也。此乃胎热，而心脾最盛重，发于口也。用发缠指头、蘸薄荷自然汁水，拭口内，如不脱，浓煮粟米汁拭之，即用黄丹煆过出火毒，掺于患处。
口疮者，乃小儿将养过温，心脏积热，熏蒸于上，故成口疮也。宜南星末，醋调贴两脚心，乳母宜服洗心散，以泻心汤主之。
丹溪云：一小儿口疮，不下食，众以孤惑治之，必死。后以矾汤于脚上浸半日，顿宽；以黄柏蜜炙，姜蚕炒，为末，敷之立下，瘥。乳而安。
鼻为肺之窍，因心肺上病而不利也。有寒热者，邪伤皮毛，气不利而壅清道，而为病也。故小儿鼻塞者，由肺气通于鼻，气为阳，若气受风寒，停滞鼻间，则成鼻塞。气寒而津液不收，则多鼻涕。若冷气久不散，脓涕结聚，使鼻不闻香臭，则鼻齆。若挟热则鼻干，皆阻碍乳。又小儿禀赋胎气充实，三关九窍，五脏六腑，内外呼吸，上下贯通，流行百脉，正顺三焦者，皆由所协元命自然之气也。凡产芽儿，三朝五日，六晨一腊，忽然鼻塞，吻乳不能，开口呼吸者，多是乳母安睡之时，不知所持，鼻中出息，吹着儿囟，或洗浴用水温冷，不避风邪，所以致儿鼻塞。
诸方  ***************************
〖治耳病之剂〗
龙骨散：明矾（煅）　龙骨（研各三钱）　黄丹（锻二钱）　胭脂（一钱）　麝香（少许）　右细末，先以绵杖子撚去水，次用鹅翎吹药入耳。本方加海螵蛸。
目蚀耳疮方：胡粉和东壁土为末傅之。
又方，蝦蟆烧灰存性，为末，和猪脂傅。
蔓荆子散：治小儿上热，耳出脓汁。
甘草（炙）　升麻　木通　赤芍药　桑白皮（炒）　麦门冬（去心）　生地黄　前胡　甘菊　赤茯苓　蔓荆子　右剉，每服二钱，姜三片，枣一枚，煎服。
〖治眼目之剂〗
生地黄汤：治初生小儿眼不开。
干地黄　赤芍药　川芎　当归（去芦）　瓜蒌根　甘草　右为极细末，少许，用灯心煎汤调，抹入口中速服。
真金散：治小儿初生，洗眼不净，则秽汁侵渍于眼眦中，使睑赤烂，至长不瘥。母食热物热药名曰胎赤。
黄连（去须）　黄柏　当归　赤芍药（各一钱）　杏仁（去皮尖半钱）　右剉散，乳汁浸一宿，晒干，为极细末，用生地黄汁调一字，频频点眼。新绵裹指，荆芥汤浸温，时时洗浴。
洗心散：乳母服。
甘草（生）　当归　麻黄　芍药　白术　荆芥穗　大黄（煨各半钱）　右为极细末，用生姜薄荷煎汤调化，食远服。
四圣散：治小儿胎受热毒，生下两目不开。
灯心　黄连　秦皮　木贼　枣（各五钱）　右㕮咀，用水小盏，澄清频洗，两目自开，不拘时候。
辟尘膏：治小儿尘埃入目，揩成肿痛，发热啼哭。
油烟细墨　右以墨，新汲水浓磨，入玄明粉半钱和匀为膏，用笔多蘸，点目内三五次，忌热物。
牛黄膏：治小儿斗眼。
牛黄（半钱）　白附子（炮一钱）　桂（去皮一钱）　全蝎（去毒炒一钱）　川芎（一钱）　石膏（一钱）　白芷（二钱）　藿香叶　辰砂（水飞二钱）　麝香（一钱）　右为细末，炼白蜜丸，如芡实大，用薄荷煎汤研化。
〖治口疮之剂〗
保命散：白矾（煅一钱）　马牙硝（五钱）　朱砂（一钱）　右为极细末，每用一字，取白鹅粪以水搅取汁，调涂。
口角疮烂方：发灰　为细末猪脂和傅。
胡黄连散：治小儿口糜。
胡黄连（五钱）　细辛　宣黄连（各三钱）　藿香（一钱）　右四味为末，每用半钱干掺口内，频漱吐之。
绿袍散：治老幼口疮多时不效者。
黄柏（四两）　甘草（炙二两）　青黛（一两）　右先杵二味为末，入青黛，同研匀，每用半钱，干掺口内，忌醋、酱、盐一二日。
黄连升麻散：治小儿口舌生疮。
升麻（一两半）　黄连（七钱半）　右为末，绵裹含咽汁。
〖治鼻病之剂〗
开关散：香附子（炒去皮）　川芎（去土）　荆芥穗　姜蚕　细辛叶　猪牙皂角　右为细末，入生葱白，捣成膏，用红帛盛，夜睡贴囟门。
川芎膏：治小儿鼻塞。
川芎　细辛　藁本　川白芷　甘草（炙各三钱）　杏仁（去皮尖七个）　龙脑（半钱）　麝香（半钱）　右为极细末，炼白蜜丸，如梧子大，用灯心煎汤研化服。如体弱者，用新绵包一丸塞鼻孔中，男左女右。
细辛散：治小儿气塞多涕。
细辛　防风　川芎　前胡　人参　甘草（各一钱）　右为极细末，用乳香煎汤调化服。
万金膏：治小儿齆鼻。
羌活　川芎　细辛　石菖蒲　木通　麻黄（各一钱）　龙脑　麝香（各半钱）　右为极细末，炼白蜜丸，如梧子大，用新绵包一丸塞鼻孔中，男左女右。
牛黄犀角丸：治小儿肺壅鼻干。
牛黄（半钱）　犀角末　川芎　升麻　细辛　麻黄　甘草（炙各一钱半）　朱砂　龙脑（各半钱）　麝香（一字）　右为极细末，炼白蜜丸，如芡实大，用荆芥煎汤研化服。

卷二十七·杂证门  ——————————————————————————————————————————————————————————————————————————————————————————

囟陷证治  ***************************
始因脏腑有热，渴引水浆，致成泄利，久则血气虚弱，不能上充脑髓，故囟陷如坑，不得平满。狗头骨炙黄为末，鸡子清调敷之。
囟填证治  ***************************
囟填者，囟门肿起也。脾主肌肉，乳哺不常，饥饱无度，或寒或热，乘于脾家，致使脏腑不调，其气上冲，为之填胀，囟突而高，如物堆垛，毛发短黄自汗也。若寒气上冲则牢硬，热气上冲则柔软。寒者温之，热者凉之，剂量轻重，兼与调气。小儿肝盛，风热交攻亦然。未易退瘥。
解颅证治  ***************************
小儿年大，头缝开解而不合也。肾主髓脑也，髓海肾气有亏，脑髓不足，所以头颅开而不能合。凡脑髓欠少，如木无根，不过千日，终无完日，必成废人。如与钱氏地黄丸。
大熟地黄（洗焙四钱）　山茱萸　干山药（各二钱）　泽泻（一钱）　牡丹皮　白茯苓（各一钱）　右末，炼蜜丸，桐子大，每服一二丸，温熟水空心调下。仍用大南星微炮，为末，米醋调敷于绯帛烘暖贴之。
又方：华阴细辛（去苗土）　辣桂（去粗皮）　干姜（生）　右等分，为末，乳汁调敷。
滞颐证治  ***************************
小儿滞颐，涎流出而滞于颐间也。涎者，脾之液。脾胃虚冷，故涎液自流不能收约，法当温脾。
半夏　木香（各半两）　川白姜（生）　白术　青皮　陈皮（各二钱半）　右细末，糕糊丸，麻子大，一岁十丸，二岁二十丸，米汤灌下。
语迟证治  ***************************
言，心声也。小儿受胎，其母卒有惊邪，邪气乘心，故儿感受母气，心不守舍，舌木不通，四五岁大不能言也。菖蒲丸主之。
菖蒲丸：人参　石菖蒲　麦门冬（去心）　川芎　远志（取用姜制炒）　当归（各二钱）　滴乳香　朱砂（各一钱，别研）　右末，炼蜜丸，麻子大，每服十丸，粳米饮下。
夜啼证治  ***************************
夜啼，小儿脏冷也。阴盛于夜则冷动，冷动则为阴极发燥，寒盛作痛，所以夜啼而日歇也。钩藤散主之。
钩藤散：钩藤　茯神　茯苓　川芎　当归　木香（各一钱）　甘草（半钱）　右末，每服一钱，姜枣略煎服。其或心热而烦啼，必有脸红舌白，小便赤涩之证，钩藤散去当归、木香，加朱砂一钱研和，每服一钱，木香煎汤调下，又有触犯禁忌而夜啼者，醋炭薰，服苏合香丸，急以术驱之。
龟胸证治  ***************************
胸高肿满，其状如龟。此肺经受热所致也。乳母酒面无度或夏月热烦，热乳与儿得之，或乳母多食五辛亦成此候。
川大黄（三分焙）　天门冬（去心）　杏仁（去皮尖）　百合　木通　桑白皮（炒）　甜葶苈（炒烂）　石膏　右末，炼蜜丸，绿豆大，每服五丸，食后临卧熟水化下。
龟背证治  ***************************
婴儿生下，不能保护，客风吹脊，入于骨髓故也。或小儿坐早亦致伛偻，背高如龟背矣。然此多成痼疾，间有灼艾收功。肺俞穴，第三椎骨下两傍各一寸半；膈俞穴，第七椎骨下各一寸半；以小儿中指中节为一寸，艾炷如小麦大，但三五壮为止。
脐病证治  ***************************
安脐散：治脐中汁出或赤肿。
白石脂末，焙出火气敷之，日三度。或油发灰敷；或当归末敷。
脐疮：当归末敷或蝦蟆灰敷亦好。
鹤节证治  ***************************
小儿禀受不足，血气不充，故肌内瘦薄、骨节呈露，如鹤之膝，抑亦肾虚得之。肾虚则精髓内耗，肤革不荣，易为邪气所袭，日就枯悴，其殆鹤膝之节乎。钱氏地黄丸本方加鹿茸、酥炙牛膝各三钱，修合服饵一同，三岁以上与十五丸。
行迟证治  ***************************
骨者，髓之所养，小儿血气不充则髓不满，骨故软弱不能行。抑亦肾肝俱虚得之。肝主筋，弱而不能束也。
地黄丸：方见肾肝门，加牛膝、五加皮酒、鹿茸。
虎胫骨（酒炙）　生干地黄　酸枣仁（酒浸去皮炒香）　辣桂　白茯苓　防风　当归　川芎　牛膝（各等分）　右末，每服一钱半，以粥饮调，次入好酒二点，再调，食前服，日二剂。
疮癣证治  ***************************
鲫鱼方：治小儿白秃。
鲫鱼（一尾，重三四两者，去肠肚，以乱发填满，湿纸裹烧存性）　雄黄　右用末，生麻油调敷，先以蒸水洗拭后用药。
又方：桑榆白皮为末醋调敷。
又方：练[木臭]皮烧，猪脂调敷。
又方：蛇皮烧存性为末，猪膏调敷。
漏疮方：练成松脂末并发灰，生虢丹填之。
诸疮久不瘥方：白胶香（半两碾末），轻粉（二钱研和），猪膏敷；或猪筒骨髓调白胶香即是。松脂亦治大风，以松脂溶炼，投冷水中，为末，水调空心常服。
瘭疮方：治卒得瘭疮赤烂。牛粪烧灰研细敷。
鱼脐疮方：疮头黑深，破之，黄水出，四畔浮浆。
蛇蜕皮烧存性细研，鸡子清调敷。
蠼螋疮方：燕窠土研细，猪脂调敷。
癖方：水银（一分）　胡粉（二分）　水研入鸡冠血敷。
前甲散：治小儿眉丛中生疮，名曰练银疮。
穿山甲前膊鳞炙焦为细末，麻油轻粉调敷。

卷二十八·痘疮门  ——————————————————————————————————————————————————————————————————————————————————————————

脉法  ***************************
仁斋云：小儿三部脉洪数，往来大小不应指而疾速者为痘疮。
丹溪以耳后有红筋赤缕者为痘。
论小儿痘疮受病之由  ***************************
陈文中曰：小儿在胎之时，乃母五脏所养成形也。其母不畏禁忌，恣意所欲，加添滋味，好唤辛酸，或食毒物，其气搏于胞胎之中，所以小儿在胞胎之时受得此毒，名曰三秽液毒。今痘疮者，是三秽液毒所出也。
丹溪云：其始发与伤寒相类，故发热烦躁，脸赤唇红，身痛头疼，乍凉乍热，喷嚏呵欠，咳嗽痰涎。有因伤风伤寒而得者，有因伤食呕吐而得者，有因跌扑惊恐蓄血而得者。或为窜眼噤牙，惊搐如风之证；或口舌咽喉肚腹疼痛之状，疮从口腹中出故痛耳；或为烦躁狂闷谵语之形。或自汗，或下利，或发热，或不发热，证候多端，卒未易辨。亦须以耳冷足冷骫冷验之。盖谓疮疹属阳，肾脏无证，耳与骫足俱属于肾，故肾之部位独冷也。然五脏三液所发，各有一证：心为红点，以心主血，色赤而小；肝为水泡，以泪出如水，色青而小；肺为脓泡，以涕稠浊，色白而大；脾主结痂，其色微黄，惟肾不容毒，归肾变黑则死矣。大抵天下万物遇春而生，至夏而长，乃阳气熏蒸，故得生成者也。今痘疮之病，脏腑调和，血气充实，自然易出易靥。盖因外常和暖，内无冷气之所由也。故曰：春夏为顺，秋冬为逆，此言大略耳。凡先发搐而后痘者生；疮已瘥而后发风者死；或吐或泻者死；先发热自利而后疮出者存；疮已发而后泄泻不止者亡；疮黑而忽泻脓血痂皮者顺，腹中有疮也；泻血而水谷不化者逆，脾胃虚也；或泻血而疮坏无脓者死，胃烂也。
钱氏曰：一发便出尽者重；疮夹疹者半轻半重；出稀者轻。外黑里白者，微重也；外白里黑者，大重也。疮端里黑如针孔者，势剧也。青干紫陷，睡昏，汗出不止，燥热，渴胀啼喘，大小便不通者，困也。调护之法，解毒和平安表而已。虚者益之，实者损之，冷者温之，热者平之，是为权度。借喻而言，譬如笼炊之法，但欲其松耳。亦须谨避风寒，使之气体和通。其于粥饵，则勿令饱而气实，饥而内虚。如此在疮家垂意焉。
论疮痘首尾不可汗下  ***************************
钱氏疗疮疹证候，惟用温凉之剂治之。又戒云：不可妄下及妄攻发；盖毒发于表，如苟汗，则荣卫一虚，重令开泄，转增疮烂，由是风邪乘间变证者有之。毒根于里，如苟妄下，则内气一虚，毒不能出而返入焉，由是土不胜水，变黑归肾，身体振寒，耳骫反热，眼合肚胀，其疮黑陷，十无一生。汗下二说，古人所深戒。以此观之，疮疹症状虽与伤寒相似，而其治法实与伤寒不同。伤寒从表而入里，疮疹从里而出表故也。其或气实烦躁热炽，大便秘结不通者，宜略与疏之。若小便赤少者，分利之则热气有所渗而出。凡热又不可骤遏，但轻解之。若无热，则疮又不能发越也。
论痘疮服热药之误  ***************************
丹溪曰：读前人之书，当知其立言之意。苟读其书而不知其意，求通于用不可得也。痘疮之论，钱氏之详。历举源流，经络分明，表里虚实，开陈其施治之法而又证以论辨之言，深得著书垂教之体。学者读而用之，如求方圆于规矩，较平直于准绳。引而伸之，触类而长之，可为无穷之应用也。今人不知致病之因，不求立方之意，仓卒之际，据证检方，漫而一试，设有不应，并其书而废之，不思之甚也。近因局方之教久行，素问之学不讲，抱疾谈医者，类皆喜温而恶寒，喜补而恶解利。忽得陈氏方论，皆燥热补剂，其辞确，其文简，忻然用之，翕然信之，遂以为钱氏不及陈氏远矣。或曰：子以陈氏方为不足欤？曰：陈氏方诚一偏。论虽然亦可谓善，求病情者，其意大率归重于太阴一经。盖以手太阴属肺，主皮毛也；足太阴属脾，主肌肉。肺金恶寒而易于感；脾土恶湿而无物不受。观其用丁香、官桂所以治肺之寒也；用附子、半夏所以治脾之湿也。使其肺果有寒，脾果有湿，而兼有虚也，量而与之，中病则止，何伤之有？今也不然，徒见其疮之出迟者，身热者，泄泻者，惊悸者，气急者，渴思饮者，不问寒热虚实，率投木香散、异功散。间有偶中，随手获效；设或误投，祸不旋踵。何者古人用药制方有向导，有监制，有反佐，有因用。若钱氏方，固未尝废细辛、丁香、白术、参、芪等，率有监制辅佐之药，不专务于温补耳。然其用凉药者多，而于辅助一法，略开端绪。痴人之前，不可说梦。钱氏之虑，至矣。亦将有一候达者，扩充推广而用，虽然渴者用温药，痒塌者用补药。自陈氏发之，迥出前辈，然其多用桂、附、丁香等燥热，恐未为适中也。何者？桂、附、丁香辈当有寒而虚固是的当，虚而未必有寒者，其为害当何如耶。陈氏立方之时，必有挟寒而痘疹者，其用燥热补之，固其宜也。今未挟寒，而用一偏之方，宁不过于热乎。予尝会诸家之粹，求其意而用之，实未敢据其成方也。试举一二以证之，从子六七岁时，患痘疮发热微渴自利，一小方脉视之，用木香散，每帖又增丁香十粒。予切疑焉，观其出迟，固因自利而气弱；察其所下皆臭滞陈积，因肠胃热蒸而下也。恐非有寒而虚，遂急止之，已投一帖矣。继以黄连解毒汤加白术，与十帖以解丁香之热，利止疮亦出。其后肌常有微热而手足生痈疖，与凉剂调补，逾月而安。又一男子，年十六七岁，发热而昏，目无视，耳无闻，两手脉皆豁大而略数，知其为劳伤矣。时里中多发痘者，虽不知人，与药则饮，与粥则食，遂教参、芪、当归、白术、陈皮大料浓煎与之，饮至三十余帖，痘始出，又二十余帖，则成脓疮，身无全肤。或曰：病势可畏，何不用陈氏全方治之。余曰：此但虚耳，无寒也。只守前言，又数十余帖百安。后询其病因，谓先四五日，恐有出痘之病，遂极力樵採，连日出汗甚多，若用陈氏全方宁无后悔。至甲申春，阳气早动。正月间，邑间痘疮不越一家，率投陈氏方，童幼死者百余人，虽由天数，吾恐人事亦或未之尽也。
按钱氏论痘疮形色轻重困剧而用药，已具其端绪矣。至洁古又辩所兼之证及候音声、察形气。为病而处治之法，可谓详悉。但世俗不深味其意，反有凝似。丹溪先生所以言之喋喋也。大抵世俗喜温而恶寒，将钱氏之法推充多疑似。如云不可妄下，盖妄之一字，戒慎之意，当有可下之理也。若疮疹初发，有因里实而出不快，渴而脉数，便秘烦躁，不下可乎。有将靥之际，里实而渴，便秘身热，不可下乎。或云：首尾俱不可下，或指上吐下泻也。但自病体虚实不等，时令中法治之异要，当适中病情尔。故钱氏云：看时月。此句关系甚妙。如冬月盛寒，便难例用凉剂。且小儿痘疮，本五脏之毒所发，非只属“诸痛痒疮，皆出心火”之比。故陈氏方一出亦多获效，今人用钱氏方亦有致误者。盖不善用兵之过，非制法者之过也。宜求乎立方本旨。矧岁气时临，灾眚浅深不同，小儿体有虚实之异、用药不可轻举。详洁古以下数法中。佐以风药，是兼升发之意，亦慎之也。何热剂与香窜之药可例用乎。然有毒入关窍筋骨肌肉，邪气下陷，用此而获生者，或有之，恐千百而一二也。
又按《明医杂著》云：丹溪痘疮治法最为明备。近法陈文中木香散、异功散等方，乃一偏之术。若痘疮虚弱，淡白色，痒塌属虚寒者，宜用之。若发热壮盛齐涌，红紫色，燥痒，此属热毒，急宜凉血。自陈文中方盛行后，属虚寒者率得生，属毒热者悉不救。痘是胎毒，古人治法只解毒，然气血虚则又送毒气不出及不能成就。故陈文中之法既行，而解毒之旨遂隐，故救得一边又害了一边。今必详究丹溪之法通用，斯无弊也。
论痘疮坏证治有三因  ***************************
一曰内虚泄泻，二曰外伤风冷，三曰变黑归肾。盖内虚泄泻者，或因脏腑怯弱，其证已逆，初发以来自然作泻；或未发之前，误服凉药，以致泻下。凡此者，其疮不发，每形见红，小点而白，或白而微黄，如水泡之状，治之当用参苓白术散，南木香煎汤调下。先与止泻，然后以温和之剂发之。外伤风冷者，或因烦躁恶寒，出头露面，点点方萌，遽为风冷所拆；或疮出如珠，妄为解脱以取冷快，而风冷袭之。凡此者，轻则者状如螫色，红而不发；重则陷如石臼，脚色白而不软。治之当温血散寒邪，用不换金正气散加川芎。若恶寒偎人，更加官桂、紫苏，然后与发之剂。或内虚泄泻，或外伤风冷，荏苒经日，胃气虚损，由是而变坏焉，致令耳骫反热，青紫变黑，此则肾证晓然矣。盖肾属北方水，是以其色黑，其证逆。治法先泻膀胱之府，而后急与温脾。若其疮不黑则断非肾证，谨不可下，请详审之。泻膀胱法，先有桂枝、芍药、大戟等分为末，每服一钱.枣汤调下，次用宣风散一钱加青皮煎服。若泻下恶物，急与温脾汤剂继之。疮痘为阴邪秽气所伤，亦令变坏，可用醋炭、苏合香丸解之。
痘疮治法  ***************************
凡小儿痘疮已发，并与紫草饮。但觉身热，证似伤寒，若未见疮，疑似未明，且先与惺惺散、参苏饮或人参羌活辈；热甚则与升麻汤，恐发得表虚也。若初出时，身热，鼻尖冷，呵久，咳嗽面赤，方是痘出之候，便宜服升麻葛根汤加山楂、大力子，其疮踈稀而易愈。若初出时，或未见时，宜以丝瓜近蒂三寸连瓜子烧灰存性，为末，蜜水调服。或糖拌干，入朱砂末亦可。多者可减，少者可无。初出时须看胸前，若稠密，急须消毒饮加山楂、黄芩、酒洗紫草；减食，加人参。初发热之时，便以恶实子为末，蜜调贴囟上，免有患眼之疾；若初起时，自汗不妨，盖湿热熏蒸而然也。
凡痘疮，须分表里虚实而治。若吐泻少食，为里虚；不吐泻，欲食，为里实。里实而补则结痈毒。陷人倒靥为表虚，灰白者亦表虚；红活绽凸为表实。表实而复补则溃烂不结痂。痒塌者，于形色上分虚实，实则脉有力，气壮；虚则脉无力。虚痒，以实表之剂加凉血药；实痒，如大便不通者，以大黄寒凉之药少与之，下其结粪。
凡痘疮，须分气虚血虚用药。气虚者，人参、白术加解毒药；血虚者，以四物汤中加解毒药。痘出时，多常气血不足，虚则黄芪生血活血剂助之，略佐以风药；实则白芍药为君，黄芩亦为君，佐以白芷、连翘、续断之类。黑属血热，凉血为主；白属气虚，补气为主。初出时色白者，便大补气血，参、术、芪、芎、升麻、干葛、甘草、木香、丁香、酒洗当归、白芍药；若大便泻，加诃子肉、豆蔻；黑陷二种，因气虚而毒气不能尽出者，酒炒黄芪、紫草、人参辈。
出太甚者，人参败毒散、犀角地黄汤。疏则无毒，密则有毒。宜凉药解之，虽数帖亦不妨，无害眼之患。炉灰色白静者，作寒看；齐涌者，忻发者，作热看。全白色，将靥时，如豆壳者，盖因初起时饮水多，其靥不齐，俗呼倒靥不好，但服实表之剂，消化他大小便。如大便秘，通大便；小便秘，通小便。小便赤涩者，大连翘汤、甘露饮；大便秘结，内烦外热者，小柴胡汤加枳壳最当，或少少与四顺清凉饮。
颜色正者，不须服药。将欲成就，却色淡者，宜助血药。用当归、川芎、酒洗芍药之类，或加红花。将成就之际，却紫色者，属热，用凉药解其毒，升麻、葛根、酒炒黄芩、黄连及连翘之类；甚者，犀角大解痘毒；疮干者，宜退火，止用轻剂，荆芥、升麻、葛根之类；疮湿者，用泻湿，乃肌表间湿，宜用风药，白芷、防风之类；咽痛者，大如圣散、鼠粘子汤；喘满气壅者，麻黄黄芩汤；烦渴者，甘草散、乌梅汤；下利呕吐者，木香汤、理中汤。
钱氏曰：黑陷青紫者，百祥丸下之；不黑者，谨勿下。余知其所下者，泻膀胱之邪也。小儿肾主虚，不可泻，但泻其膀胱，以虚其腑，则肾邪去矣。又云：下后，身热气温欲饮水者，可治；水谷不消，或寒战为逆。余知其脾强者，土可以制水也。泻后温脾则人参、茯苓、白术等分，厚朴、木香、甘草各炒为妙。盖疮发肌肉，阳明主之，脾土一温，胃气随畅，独不可消胜已泄之肾水乎。此钱氏不刊之妙旨也。
大小二便不可不通，其有大便自调，所下黄黑，则毒气已减，不必多与汤剂，但少用化毒汤可也。大小二腑一或闭焉，则肠胃壅塞，脉络凝滞，毒气无从而发泄，眼闭声哑，肌肉黧黑，不旋踵而告变矣。
凡痘疮属虚寒者，直可延至十数日后方死；属毒盛转紫者，不过七八日，盖胎毒自内出外，一二三日方出齐，毒气尚在内。出至六日则当尽发于表。七八九日成脓而结痂矣。若毒气盛不能尽出，过六日毒反入脏腑。故须于六日以前，毒气该出之时，急服凉血解毒之药，以驱出之。六日以后，医无及矣，故其死最急。若虚弱，毒气少者，只是气血不足，不能贯脓成就，故绵延日久而死。此虚实轻重之分也。若痘疮多者，是毒气多，便先宜解毒。然多则恐气血周贯不足，故随后亦宜兼补药以助成脓血也。
凡痘疮已出后而有声音者，乃形病气不病也；未出先声音不出者，乃形不病而气病也。若痘疮出而声音不出者，是形气俱病也，当清其肺，宜用八风汤并凉膈散去硝黄。
痘疮不治证  ***************************
如冬月寒盛，肾水得时，多归于肾，或先如疟后发渴，其疮色如黯血，此肾证也，不治。春脓胞为金克木，夏黑陷为水克火，秋斑子为火克金，冬疹子为土克水，并逆。舌黑或鼻有黑气，并不治。疮已出而谵语，为恶候。燥渴，小便涩，泄泻，不入食，不治。疮成饼搭，黯惨不发，声音焦哑，不治。啮齿眼闭而黑睛蒙昧无魂，不治。面肿鼻陷，频啮齿者，不治。头面肿大，疮尽瓜破，或臭不可近，或冷至膝，并不治。疮小黑而焦，风攻颐颔，唇项肿硬，或胸高而突，并不治。
痘疮诸方  ***************************
升麻汤：治小儿疮疹未出，发热。
升麻　葛根　白芍药　甘草　右㕮咀，水一盏，煎服。
钱氏四圣散：治小儿痘疹出不快。
紫草　木通　甘草（炙）　枳壳（炙）　右等分，为粗末，每服一钱，水一盏，煎服加陈皮、黄芪。
参苏饮：治小儿痘疹发热，证似伤寒，疑似之间，此服之最稳当。
前胡（去苗）　人参（去芦）　紫苏叶　干葛（洗）　半夏（汤泡七次、姜汁制炒）　茯苓（去皮各三钱）　枳壳（去穰麸炒）　陈皮（去白）　甘草（炙）　桔梗　右㕮咀，每服四钱，水一盏半，姜七片，枣一枚，煎六分，温服。
惺惺散：治小儿风热及伤风时气、痘疮发热。
白茯苓（去皮）　细辛（去叶）　桔梗　白术　瓜蒌根　人参（去芦）　甘草（炙）　川芎（各等分）　右为末，每服一钱，水一小盏，薄荷三叶同煎四分，温服。如要和气，入生姜煎服，不拘时。
化毒汤：治小儿痘疮，已出不快。
紫草　升麻　甘草（炙，各等分）　右㕮咀，入粳米五十粒，水煎。
陈氏异功散：治小儿痘疮，已靥之际，头温足指冷，或腹胀泄泻，口渴气粗，或身不热，闷乱不宁，卧则哽气，烦渴咬牙。
木香（三钱半）　官桂（二钱）　当归（二钱半）　人参（一钱半）　茯苓（二钱）　陈皮　厚朴（二钱半）　白术（二钱）　半夏（一钱半）　丁香　肉豆蔻（二钱半）　附子（二钱半）　右为末、每服二三钱，水一小盏，入姜枣煎服。
加味四圣散：治小儿痘出不快及变黑陷者。
紫草茸　木通　南木香　黄芪（炒）　川芎　甘草（各等分）　右为粗末，每服三钱，水一盏煎服。如大便秘加枳壳少许；大便如常，加糯米百粒。解毒能酿而发之。
变枣百祥丸：红芽大戟（去骨一两）　青州枣（去核三十个）　右用水一碗，同煎至水尽为度，去大戟不用，将枣焙干，可和作剂，从少至多，至利为度。
活血散：治小儿痘疮出不快。
白芍药（炒）　右为末，酒调服。腹痛温热水调下。
紫草饮子：紫草（一两）　右剉细，百沸汤一大碗沃之，盖定，勿令气出，逐旋温服。紫草能导大便，发出亦轻。
紫草陈皮饮：紫草（一分）　陈皮（半分）　右为粗末、新汲水煎服。
无价散：治小儿痘疮不出，黑陷欲死者。入猫猪犬粪，腊月内烧为灰，沙糖水调服。
当归丸：治小儿痘疮，能食而大便秘。
当归（半两）　甘草（一钱）　黄连　大黄（各二钱半）　右将归熬膏子，下三味末，为丸。渐加至利为度。
紫草木香汤：紫草　木香　茯苓　白术（等分）　甘草（炒少许）　右入糯米煎。盖紫草能利大便，木香、白术所以佐之也。
紫草木通汤：治小儿痘疮出不快。
紫草　人参　木通　茯苓　糯米（等分）　甘草（减半）　右剉散，煎一钱，温服。内虚大便利者，可入南木香去紫草。
犀角地黄汤：治小儿痘疮出太盛，以此解之。
犀角屑　牡丹皮　芍药　生地黄　右剉散，每服二钱，煎，温服。
快斑散：治小儿痘疮出不快。
紫草　蝉蜕　人参　白芍药（各一分）　木通（一钱）　甘草（炙，半钱）　右剉散，每服二钱，煎，温服。
丝瓜汤：发痘疮最妙。用丝瓜连皮烧灰存性，百沸汤调下。
调肝散：治痘疮出太盛，宜服此令疮不入眼。
生犀（二钱半）　龙胆草（一钱）　黄芪（半两）　大黄（二钱）　桑白皮（半两）　麻黄　钩藤（各一钱）　石膏（半两）　瓜蒌仁　甘草（各二钱）　右为粗末，每服二钱，水煎，食后服。
陈氏木香散：治小儿痘疮，腹胀泻渴。
木香　大腹皮　人参　桂心　赤茯苓　青皮　前胡　诃黎勒（去核）　半夏（姜制）　丁香　甘草（各等分）　右为粗散，每服三钱，水一盏，生姜三片，煎至六分，去滓，空心温服。量大小加减。
独圣散：穿山甲汤洗，为末，每服半钱，入麝香少许，南木香煎汤调下。或紫草煎汤入红酒少许调下。
肉豆蔻丸：专治小儿痘疮里虚泄泻。
木香　缩砂仁（各三钱）　白龙骨　诃子（煨去核）　内豆蔻（煨各半两）　赤石脂　枯白矾（各七钱半）　右为细末，稠面糊为丸，如黍米大，一周儿每服三五十丸，三岁儿服百丸，温米饮下，泻甚者，异功散吞下。泻止住服，不止多服。
谷精草散：治小儿痘疮欲靥，痘毒攻眼目，翳膜遮障瞳人，瘾涩泪出不止。
谷精草（一两）　生蛤粉（二两）　右为细末，用獖猪肝一叶，以刀批作片子，掺药在内，用草绳缚定，以磁器内贮水慢火煮熟，令儿含之不拘时。
绵茧散：治小儿痘疹身体及肢节上有疳蚀疮，脓水不绝。出蛾绵茧不拘多少。右用生白矾槌碎，入茧内令满，用炭火烧，白矾汁干尽，取出研极细，每用干贴疳疮口内。
雄黄散：雄黄（一钱）　铜绿（二钱）　右二味，同研极细末，量疮大小干掺其上。
败草散：治小儿疮烂脓汁不干者。多年屋上烂茅草，择净者为末，掺之。盖墙烂草亦佳，多受风霜之气，故能解痘疮毒。
不换金正气散：治小儿疮痘正出之时，被天气寒冷初折，内为乳食所伤，气血壅遏，荣卫不和，毒气反复而不出。
陈皮　厚朴　藿香叶　半夏　甘草（炙）　右㕮咀，每服三钱，姜三片，枣一枚，水一盏，煎六分，温服。加紫草糯米同煎尤佳。
调解散：治小儿痘疮已发，或为风冷所伤，内气壅遏，以致坚硬，并主之。
青皮　陈皮　桔梗　枳壳　半夏　川芎　木通　干葛　甘草（炙）　紫苏（等分）　人参（减半）　右剉散，每服二钱，姜三片，枣一枚，煎服。
连翘汤：治小儿痘疮，壮热、小便不通。
连翘　瞿麦　荆芥　木通　车前子　赤芍药　当归　防风　柴胡　滑石　蝉蜕　甘草（炙）　山栀子　黄芩（各半两）　右剉散，每服一钱，加紫草煎，温服。
托里散：治小儿痘疮毒根在里，或血气虚弱，或风邪秽毒冲触，使痘毒内陷，伏而不出，或出而不匀快，此药治血匀气调胃补虚，内托疮毒，使之尽出，易收易靥。
人参　当归（酒浸）　黄芪（各二两）　川芎　防风　桔梗　白芷　甘草　厚朴（各一两）　肉桂　右为细末，木香、紫草汤调下半钱。

卷二十九·麻疹门  ——————————————————————————————————————————————————————————————————————————————————————————

麻疹之名  ***************************
《医学纲目》云：疹者，俗谓之麻子也。麻子最小，隐隐如麻子也。
《古今医统痘疹泄秘》云：疹子出于腑，故在皮肤之下，而出皮肤之上，其形如麻，一出而没，故名曰麻。
马之琪《疹科纂要》云：麻疹……俗名糠疮。
王肯堂《证治准绳》云：麻疹浮小而有头，粒随出即收，不结脓疱。北人谓之糖疮，南人谓之麸疮，吴人谓之痧，越人谓之疿，古所谓麻，闻人氏所谓肤疹是也……小儿有出一二次者。出轻而日数少者，名奶疹子；出稍重而日数稍多者，名正疹子。
万全云：俗名麻子者，火疹也。
聂久吾云：麻疹形如麻，痘疹形如豆，皆象其形而名之也。
麻疹之由  ***************************
《痘疹泄秘》云：痘之与疹，虽皆中于胎毒，其原虽同，其证则异。
《疹科纂要》云：盖麻疹亦属胎毒，乃系六腑蕴蓄积热，发自脾肺二经，或受风寒，或伤饮食，时气感触煽动心火，燔烁肺金，肺主皮毛，故其邪发于皮肤之上，出为细疹。
《婴童百问》云：汤氏云：凡小儿麻疮之候，乃天行时气，热不能解，蕴积于胃，而胃主肌肉，毒气熏发于肌肉，状如蚊子所啮，乃成麻毒也。
聂久吾云：麻痘俱胎毒……麻出六腑，腑属阳，阳主发散，其毒浅而易散……然麻虽属腑，而其热毒之气，上蒸于肺，肺主皮毛，实受其毒。
《麻科活人全书麻疹骨髓赋》云：麻虽胎毒，多带时行，气候暄热非令，男女传染而成。
《麻疹抬遗》云：麻疹之发，多为天行疠气传染，沿门履巷相传。
《麻疹会通》云：麻非胎毒，皆属时行，气候暄热，传染而成。
《痘疹泄秘》云：支氏曰：麻证之发，多在天行疠气传染之时，沿门比屋相传，轻重相等。
麻疹证候  ***************************
《幼科证治准绳》云：以火照之，遍身如涂朱之状，此疹将出之状。
《麻科活人全书》云：夫麻初起，既与伤寒相似，而认麻须细看两耳根下，颈项连耳之间，以及脊背以下至腰间，如有三五红点，此即麻之报标，如无红点以为证佐，则当以别证施治，此屡试屡验者也。
《古今医统痘疹泄秘》云：发热之间，或咳嗽喷嚏，鼻流清涕，眼胞浮肿，腮赤，或觉泪汪汪，或恶心呕哕，即是疹候。
《麻科活人全书骨髓赋》云：初则发热，有类伤寒，眼胞肿而泪不止，鼻喷嚏而涕不干，咳嗽少食，作渴作烦。以火照之，隐隐于皮肤之内，以手摸之，磊磊于肌肉之间，其形似疥，其色若丹，出现三日，渐收为安。
《秘传片玉痘疹》云：麻疹之证面必红，咳嗽嚏喷鼻流脓，眼泪汪汪如哭状。……凡麻疹未起发时，喷嚏咳嗽，惊悸多啼，面红，两目含水，或身痛腹痛，是其证也。……凡疹发热一二日即出，初如蚊迹，次如朱砂点，小粒，大红色。
《古今医鉴》云：麻疹出自六腑，先动阳分而后归于阴经，故标属阴而本属阳，其发热必大……发热憎寒壮热，鼻流清涕，身体疼痛，呕吐泄泻。……疹证早晨微热，午后亦大热，眼白珠赤色而不黄，手足冷而吐逆。此属肺脏病，随热发散，则易生易没而愈为不难。
《证治准绳》云：麻疹初出，全类伤寒，发热咳嗽，鼻塞面肿，涕唾稠黏，全是肺经之证，有未传泄利者，有一起兼泄利者，肺与大肠相表里，表里俱病也。……惟麻疹则咳嗽喷嚏，鼻流清涕，眼胞肿，其泪汪汪，面浮腮赤，或呕恶，或泄利，或手掐眉目鼻面。
《秘传片玉痘疹》云：凡疹既出，其热即退，随出随收，其期不出三日。
麻疹顺逆  ***************************
《疹科纂要》云：麻疹未出时，发热，吐泻交作，三日内出，耳后项上腰腿先出，一日出三次，二日再出六次，见点红活显露，形小明净，顶尖不长，随出随没，三四日方收者，顺证也。
《痘科类编释意》云：疹以密为佳，密则其毒尽泄，疹喜鲜红，疹发于心，红，心之正色也。
《秘传片玉痘疹》云：凡疹既出，色红者吉，赤者重，黄者危，黑者死。……凡疹当出而过期不出者，反见烦躁闷乱，腹胀气喘，手足冷者不治。……如出而不收者，有郁遏不能出者，此凶也。……凡疹既出延绵不收，此火郁也。
《古今医鉴》云：麻疹既出已过三日，不能没者，乃内有实热。……初起吐泻交作者顺，干霍乱者逆。
《疹科纂要》马之琪云：毒入咽喉，麻疹不出，致有变证，为害不小……毒气壅遏，顿生奇祸。……麻未出时，发热，干霍乱，身体极热，欲出不出，隐伏皮内，发不透快者险……麻未出时，发热，喘促者险。……麻未出时，发热，面先青黑，乃毒气攻心者逆。……身体极热，隐伏不出，或带紫色不明，或不突起，与肉一平，或一二日就没，喘嗽利下者逆。……色紫黑，乃内外热甚而血结者逆。……初发赤白者生，黑紫者死。
麻疹治法  ***************************
《疹科纂要》云：麻疹未出时，发热，吐泻交作，三日内出，随时随没，三四日方收者，顺证也，不治自愈。
《证治准绳》云：麻疹……轻者以泻白散合三味消毒散主之，重者以金沸草散主之。兼下利者合升麻葛根汤，以白芷代葛根。……余每治麻疹，但据见证，以泻白散加减大剂投之，即至危困之证，无不愈者。……其于欲出未出之际，当用发表之药发之，则易出易愈也。……大抵主在发散肺经之热毒者，始事也，调理补养病后之元气者，终事也，其间或兼风，或兼痰，或伤食，并随宜加对证之药。其有变证，即随病用对证之药，要不乱投汤剂，则儿无事矣。
《痘疹论》云：麻宜解散，治之之法惟在宣发其毒，以尽出之于外。若调治得法，十可十全，而调治失宜，则杀人如反掌。
《麻科活人全书麻疹骨髓赋》云：麻毒最重，治法不同。微汗常出，热势越而不留；二便清调，邪气行而无壅，腠理拂郁兮，即当发散；脏腑秘结兮，急与疏通。虽衄不必忧，邪从衄解；自利勿遽止，毒以利松。……口渴心烦，法在生津养血；饮食减少，治须调胃和中。余证无常，临期变通。……且如出之太迟，发表为贵；出之太甚，解毒最宜。毋伐天和，必先岁气。……制其过但取其平，诛其暴必欲其正。远寒远热，阴阳之胜负不齐；责实责虚，人品之强弱或异。
《疹科纂要》云：麻疹为实热之证……治疗之法，宜清肺火降痰，主乎解散，惟以发表出透为妙，汗之即愈，亦有可下者，但忌认作伤寒，妄汗妄下，汗之则增其热……下之则虚其里，慎之慎之！故初热时先宜发散，次清利，次清热，次补血。盖发散则风热解，清利则肺金清，清热则心火泻，免致金受火剋，则证自轻。然麻疹属阳，热甚则阴分受损，血多虚耗，必宜滋养阴血，此首尾所以当泻心火，清肺金，散风热，滋阴血为主，不可动其气。宜通圣散中消息用之，如人参、白术、半夏一切燥悍之药，皆不可用，即升麻升动阳气上冲，亦不可多用。盖麻疹标属阴而本属阳也。苟麻疹未愈，轻用温热燥悍之剂，多致牙龈肿烂，虽气血虚弱，亦必待麻疹愈后方用补虚养血、调理脾胃之药，斯乃万无一失。不则，毒气壅遏，顿生奇祸，不可不慎。此治麻疹之大端也。……麻疹已出时，其疹色正而身犹大热，宜升麻葛根汤、白虎汤，倍加牛蒡子、黑参。……疹已没落，别无他证，但余热不除，宜黄连解毒汤调益元散治之。……麻疹前后咳嗽，皆系麻毒，不可轻视，宜服参苏饮、泻白散，或防风通圣散，皆可选用。若久嗽顿成疹后风，或令咽喉出血，急宜服麦门冬清肺饮。
《证治准绳》云：疹子发热吐利，乃火邪内迫，纯是热证，不可作寒论。上焦多吐，宜黄芩汤加茅根、芦根、枇杷叶。下焦多利，宜黄芩汤送下香连丸。中焦吐利俱多，宜黄芩汤多加芦根、茅根，煎调六一散。疹出之时，咽喉肿痛者，乃毒火上熏而然，勿作喉痹治法妄用针刺，宜甘桔汤加黑参、牛蒡、连翘，或射干鼠粘子汤细细咽之，钱氏甘露饮子亦可。外用十全散、玉锁匙点之。
《疹科纂要》云：色紫赤干灰燥暗，大渴饮水不止，乃火盛毒炽，宜六一散解之。或四物汤去地黄加红花、黄芩进之。或黄连麦门冬汤亦可。大热不退加柴胡、黄芩、升麻、葛根、牛蒡子、黑参。……色紫黑乃内外热甚而血结者，逆。必须急速解表，宜葛根麦门冬散、生地黄散、升麻葛根汤，或荆防败毒散加栀子仁，或双解散。若其色变黑者，宜黄连杏仁汤主之，或山栀子汤、化斑汤速解治之。
麻疹后遗证  ***************************
《疹科纂要》云：故麻疹退后，须谨避风寒，慎戒水湿，忌食鸡、鱼、鹅、鸭，不则终身咳嗽，患风疮，伤眼目，无有愈日。……没落后，多食油腻厚味，致令久痢不已。……麻疹愈后，牙龈溃烂，肉腐出血，臭气冲人。……麻疼没后生疮疥及眼目疾。
麻疹禁忌  ***************************
《疹科纂要》云：麻疼退后，不可当风，苟见风太早，肿一即消，必体瘦肌黄，恐防病目，致生麻风疮。……既表即宣谨避风寒，勿食生冷，忌酒、肉、鸡、鱼一切荤腥等物。如外犯风寒，内伤腥冷，轻则隐疹生痰嗽成惊搐，重则皮毛闭塞，毒气难出，遂变紫黑而死矣。如食酒、肉、鸡、鱼荤腥等物，则毒入脾胃，必至麻疹后生疮疖，下流大肠为泄泻白痢等证，流入小肠则小水赤涩为血痢等证。……苟麻疹未愈，轻用温热燥悍之剂，多致牙龈肿烂。……麻疹正出之时，偶遇大风大寒，或内伤生冷，令麻疹隐隐于皮肤之内，时有时无，欲出不出，如物影之摇动，谓之影疹。
《证治准绳》云：在抵疹欲出之际，虽寒勿用桂枝，虽虚勿用参、术，虽呕而有痰勿用半夏、南星。……大忌认作伤寒，妄汗妄下，汗之则增其热为鼻衄，为咳血，为口疮咽痛，为目赤痛，为烦躁，为大小便不通；下之则虚里，为滑泄，为滞下，多至不救，慎之！……疹家禁忌比痘家禁忌尤甚，若误食鸡、鱼，则终身但遇天行之时，又令重出也，盐酢食之，令咳不止，五辛食之，令生惊热，所以通禁，必待四十九日之后方无禁也。……大热未退，既表之后，切戒风寒，冷水，瓜果之类，如一犯之，则皮毛闭塞，毒气难泄，遂变紫黑而死矣。如极渴欲水，只宜少与葱白，以滋其渴耳，必须使皮窍中常微汗润泽可也。又忌梅、桃、鱼、蜂蜜、香鲜之物，恐若疳虫上行。
《秘传片玉痘疹》云：凡疹初收，要避风寒，勿食煎炒荤腥酸咸之物，宜淡滋味，至一月后，可少与鸡、鸭、肉食之物。
《痘疹论》云：盖麻证有所大忌，病家犯其所忌，则杀人，医家犯其所忌，亦至于杀人也。……一忌荤腥生冷风寒，出麻疹时，大忌食荤腥，食生冷，冒犯风寒，皆能使皮肤闭塞，毒气抑郁而内攻也。……一忌骤用寒凉，初发热时，最忌骤用寒凉以凉毒，使毒气抑遏不得出，则成内攻之患。而昔人谓天气暄热，宜用辛凉发之，如黄连解毒汤之类，不知天时暑热之气，岂寒凉之药所能解？今骤用寒凉，恐不足以解外热，而适足以阻内热，使不得出也。……一忌多用辛热，初发热时，最忌多用辛热以助毒，如桂枝、麻黄、羌活之类，能使毒壅蔽而不得出，亦致内攻之患，而昔人谓天气大寒，宜用辛热如桂枝汤之类发之，不知天气大寒，只宜置之燠室，谨避风寒可也，且天气虽寒，而人身之热毒未必减也，而多用辛热岂理也哉？……一忌用补涩。麻出之时多有自利不止者，其毒亦因利而散，此殊无妨，切忌用参、术、诃、蔻补涩之药，重则令腹胀喘满而不可救，轻则变为休息痢，戒之戒之！
麻疹诸方  ***************************
泻白散（见卷之六诸方）
金沸草散（见卷之十附方）
升麻葛根汤（见卷之六诸方）
通圣散（见卷之二十七附方）
白虎汤（见卷之六诸方）
黄连解毒汤（见卷之二十一附方）
益元散（《宣明论方》）：滑石（六两）　甘草（一两）　朱砂（三钱）　为末，冲服。
参苏饮（见卷之六诸方）
防风通圣散（《宣明论方》）：防风　连翘　麻黄　薄荷　荆芥　白术　栀子　川芎　当归　白芍药　大黄　芒硝　石膏　黄芩　桔梗（各一两）　甘草（二两）　滑石（三两）　为粗末，水煎服，每服二钱加姜三片。
麦门冬清肺饮（《内外伤辨惑论》）：紫菀茸（一钱五分）　白芍药　甘草（各一钱）　人参　麦门冬（各五分）　当归（三分）　五味子（三个）　水煎服。
黄芩汤（见卷之二十三诸方）
香连丸（《幼科全书》）：黄连（一两以茱萸五钱同炒，去茱萸不用）　木香　陈皮（各五钱）　石莲肉（二钱五分）。
六一散（见卷之十五附方）
甘桔汤（见卷之十诸方）
射干鼠粘子汤（《小儿药证直诀》）：鼠粘子（四两炒杵）　甘草（炙）　升麻　射干（各一两）　右为粗散，水煎温服。
钱氏甘露饮子（《小儿药证直诀》）：生地（焙）　熟地（焙）　天门冬　麦门冬（各去心焙）　枇杷叶（去毛）　黄芩　石斛　枳壳　甘草　茵陈　右各等分为粗末，每服二钱，水一盏，煎八分，食后温服。
十全散（《证治准绳》）：黄连　黄芩　黄柏（各一钱）　苦参　孩儿茶　雄黄（各五分）　硼砂　元粉（各三分）　乳香（一分）　片脑（少许临时入）　右共为极细末，每用五厘吹之。
玉锁匙（《证治准绳》）：硼砂（一钱）　朴硝（五分）　僵蚕（一条）　片脑（半分）　右为极细末，每用少许，以竹管吹喉。
四物汤（见卷之四附方）
葛根麦门冬散：治小儿热毒斑疹，头痛壮热，心神烦乱。
葛根（三钱）　麦冬（去心四钱）　石膏（半两）　甘草　川升麻　人参　茯苓（各二钱）　赤芍药（一钱）　右为粗散，每服三钱，水一大盏，煎至六分，去滓，徐徐温服，不拘时，量大小增减。
生地黄散：治小儿斑疹，身热口渴，咳嗽心烦者。
生地黄（半两）　麦冬（去心七钱）　杏仁　款冬花　陈皮（各三钱）　甘草（二钱半炙）　右为粗散，每服三钱，水一大盏，煎至六分，去滓徐徐温服，不拘时，量大小加减。
荆防败毒散（见卷之二十一附方）
双解散：即防风通圣散合益元散。
防风　川芎　当归　白芍　薄荷叶　大黄　连翘　石膏　桔梗　黄芩（各八分）　白术　荆芥　桂枝（各二分）　滑石（二钱四分）　甘草（一钱）　右加生姜三片，不拘时用。
山栀子汤：山栀子仁　白藓皮　赤芍药　升麻（各一两）　寒水石　甘草（各五钱）　右为细末，每服一钱，水八分，紫草、薄荷各少许，同煎至五分，去滓放温服。
化斑汤（见卷之十一诸方）

跋  ——————————————————————————————————————————————————————————————————————————————————————————

跋  ***************************
《幼科类萃》者，活幼之方脉也。奚其类以方而附病也，奚其萃集诸家之良也。类其萃，则方脉之筌蹄备矣。世之医工号为哑科，以其痛苦不能自言，调摄不能自用，剧瘳不能自知，非若大人之可以言探意会、心忖肤忆也。是故以哑称焉。料果哑乎哉？昔者扁鹊之过邯郸也，闻其贵妇人，于是称带下医。过雒阳也，闻其爱老人，于是称耳目痹医。其入咸阳也，闻秦人重小儿，于是称小儿医。随方异用，因物显功。幼非哑科也，已自夫神圣工巧之道丧，而揣抹探取之术兴，踵迹先贤、契情往哲者虽代不乏人，而一人不能周一世，一隅不可遍天壤。虽慕名怀义，人各有心，而抱病裹粮，势难遥就。慈父孝子，惟甘心于见闲之末，而爱子弱孤，必委命于猜度之间也。甚有泡浆婴孺，投法水以除烦，饥饱微伤，假针石而取效。辛楚之状，睹之不知，淹沕之害，受之无二。如斯之类，不可具述。而医媪师姑，方且祷神眩术，而鼓舞褓襁之前，自以为得也。
类萃之书，可无作乎？是以原其受胎之始，究其弥月之期，察其厚薄之禀，定其强弱之宜。或视其脉文之浅深，或验其色相之衰旺，无病不周，无方不备。凡先贤往哲之论议，群书要方之收录，关于小儿试其应验者，无不该载。使人因色形以知病症，求脉理而识重轻。天下后世之孩提者，不横罹矣。科复有哑之者乎？故曰类萃之书，不可不作也。
古者妇人任子不食邪味，不视邪色，不听淫声，是古人之胎养也；凡生子择于诸母，与可者使为子师，是古人之乳养也；子能食食，以至出就外，传饮食起居，罔不有节，是古人之教养也。非常之病，何自而生乎？鸣呼！世远、人亡、经残、教弛，恩养逾分，饱暖失宜，无怪乎其科之哑也。予故曰：作类萃者，其知道乎，得活幼之筌蹄矣。
是书也，同《伤寒六书》刊之开封公署，亦松石刘公意也。公其幼吾幼以及人之幼者乎，不然何举之笃而赞之同耶。