

卷一  ——————————————————————————————————————————————————————————————————————————————————————————

脉法  ***************************
脉弦急气不和，脉沉缓伤食，脉促结惊虚，脉浮为风，脉沉细为寒，脉乱不治。
薛按：脉者，人身之造化。病机之先见，用药之准绳，不可不先明诸心者也。《全幼心鉴》云：小儿一岁以前，看虎口食指寅卯辰三关，以验其病。脉纹从寅关起不至卯关者易治；若连卯关者难治；若寅侵卯卯侵过辰者，十不救一。其脉纹见有五色。如因惊必青，泻痢色紫，当以类而推之。一岁后则可用一指转侧，辨其三部。脉弦急浮沉，四五岁后脉七八至而细数者为平。九至者伤，十至者困，六至五至者为虚为寒。弦紧者为风痫，弦急为客忤。其变蒸者脉必散乱。骨间有热，脉则沉数。若浮而不调，为鬼祟浮大。而数为风热，伏结为物聚，微细为疳积，为腹痛，浮而洪为有蛊，浮而迟为胃寒。此论脉之大要耳。然小儿血气未实，惊则气散，气散则脉乱矣。又当参以三部五脉。三部者，乃看面上气色，虎口脉纹，寸口一指脉。五脉者，上按额前，下诊太冲，并前三部，谓之五脉也。治法虽分虚实，然实者病气实而形气虚也，虚者形气病气俱虚也。经云：真气夺则虚，邪气胜则实。又云：虚则补其母，实则泻其子。东垣先生云：形病俱实，当泻之。形病俱虚，当补之。（详见后图下）

面部症  ***************************
左腮为肝，右腮为肺，额上为心，鼻为脾，颏为肾。若色赤者热也，宜随证治之。
薛按：左腮属肝，其色青者为顺，白者为逆。若色赤主肝经风热，发热拘急。青黑主惊风，腹痛。淡赤主潮热，痰嗽。右腮属肺，其色白者为顺，赤者为逆。若赤色甚者，主咳嗽喘急，闷乱饮水。传于肾，则小便赤涩，或淋闭不通。额上属心，其色赤者为顺，黑者为逆。若青黑主惊风，腹痛瘛瘲，啼哭。微黄主盗汗，头发乾燥，惊疳，骨热。鼻属脾，其色黄者为顺，青者为逆。若色赤，主脾经虚热，饮食少思。深黄主小便秘，而鼻燥衄血。颏属肾，其色黑者为顺，黄者为逆。若色赤，主肾与膀胱有热，而小便不通。

目部症  ***************************
目内色赤者心实热，导赤散。淡红者心虚热，生犀散。青者肝实热，泻青丸。淡青者肝虚热，地黄丸。黄者脾实热，泻黄散。微黄者脾虚热，益黄散。白而混者肺实热，泻白散。目无睛光者肾虚也，地黄丸主之。
薛按：目者五脏之精华。各有所主：白睛属肺，黑睛属肝，上下眼胞属脾，红脉属心，瞳人属肾。此五脏之正色也。然白睛本属肺，而见红色，此心克肺之贼邪也。见青色，此肝乘侮之微邪也。见黑色，此肾乘肺之虚邪也。见黄色，此脾乘肺之虚邪也。余仿此。

五脏虚实寒热  ***************************
心主惊，实则叫哭发热，饮水而搐，虚则困卧而悸。。心热则介而睡，或上窜咬牙者，导赤散主之。。心气实而喜仰卧者，泻心汤主之。
薛按：前症，若心小肠实热，宜治以前药。若心脾血虚，用五味异功散加当归。若因心血不足，用秘旨安神丸。若肝心血燥，用柴胡栀子散。若因肝心血虚，用六味地黄丸。若因脾虚食郁生痰，而惊悸不安者，宜用四君子以健脾，神麴、麦芽以消导，山栀、柴胡以清热。如用前方，病气虽去，前症仍作。急调补元气，或反甚，急温补元气。凡此多因妊娠厚味，七情，或小儿乳哺失宜，或乳母饮食郁怒所致。病气既见，形气已虚，必当推其所因，而以助胃壮气为主，佐以治病之剂为善。余仿此。
肝主风，实则面青，目直叫哭，壮热，项急，顿闷；虚则咬牙呵欠。。肝热则手寻衣领，及乱捻物，泻青丸主之。壮热饮水，喘闷，泻白散主之。
薛按：前症若肝木实热生风而自病。肺金实热而剋木者，宜用前二药，以泻其邪气之实。若肝经风热而木直等症者，用柴胡栀子散以清肝火。加味四物汤以养肝血。若肾虚而咬牙诸症者，用六君子汤以健脾土。六味地黄丸以滋肾水。苟不审其症之虚实，而妄用前药，则虚虚之祸不能免矣。
肝有风则目连札，得心热则发搐，或筋脉牵掣而直视。用泻青丸以治肝，导赤散以清心。。肝热则目赤，或兼青发搐者，亦用前二药。风甚则身反张强直，用地黄丸以补肾，泻青丸以治肝。
薛按：前症若肝经实热而自病，宜泻青丸。若肝经血燥而自病，用抑肝散。肾水虚，不能生肝者，宜用地黄丸。若脾土虚，不能培木者，宜用六君子汤。凡肝经既病，风火相搏，则肝木亏损。若不固根本，必变他症百出也。
脾主困，实则身热引饮，用泻黄散；虚则吐泻生风，用异功散，可以解腹痛。口中气冷，不思饮食，或吐清水，以益黄散温补。脾虚下利，用调中丸。。呵欠多睡者，脾气虚而欲发惊也。
薛按：前症若发热作渴，喜冷饮食，或泄泻色黄，睡不露睛，属形病俱实，宜用泻黄散疏导之。若发热口乾，恶冷饮食，或泄泻色白，睡而露睛，属形病俱虚，宜用异功散调补之。若脾气下陷者，补中益气汤升补之。寒水侮土者，益黄散温补之。肝木剋土者，六君柴胡平补之。若目睛微动，潮热抽搐，吐泻不食，宜用秘旨保脾汤。凡小儿诸病，先当调补脾胃，使根本坚固，则诸病自退。
愚治沉氏子吐泻腹痛，手足并冷。余谓此脾土虚弱，寒水所侮，先用益黄散一剂，诸症顿愈。此寒水退而脾土虚弱也，用异功散少加木香，一剂；却去木香，再剂而痊。
一小儿伤食发热，吐泻腹痛，欲服益黄散。余曰：内有丁香、良姜，非其所宜。前症乃脾胃受伤而无寒症。不信，仍服前药，其痛益甚，二便不通，口舌糜烂而殁。
肺主喘，实则闷乱，气急喘促，饮水；虚则哽气出气。。肺热则手掐眉目鼻面，用甘桔汤主之。。肺盛复感冒风寒，则胸满气急，喘嗽上气，先用泻白散以清肺气，后用大青膏以散风寒。。肺脏怯则唇白，用阿胶散补之。闷乱气粗，喘促哽气者难治，肺虚甚也。
薛按：前症若腠理不密，外邪所感而肺病者，用清肺丸。若脾胃气虚，不能相生而肺病者，用六君子汤。若脾胃气实，大肠不利而肺病者，用泻黄散。若心火炎灼肺金而肺病者，用地黄丸。
肾主虚者，胎禀虚怯，神气不足，目无睛光，面白颅解，此皆难育，虽育不寿。或更加色，欲变症百出，愈难救疗。或目畏明。下窜者，盖骨重而身缩也。咬牙者，肾水虚而不能制心火也。皆用地黄丸。
薛按：洁古先生云：下窜者，肾气不足。两足发热，故不喜衣覆也。盖脐以下，皆肾之所主，缘心气下行于肾部也。所以宜用地黄丸，壮水制火而补肾。故凡此必待精血完固，而后嫁娶，庶可以免前患。精血篇云：男子精未满而御女，以通其精，则五体有不满之处，异日有难状之疾。今小儿禀赋不足，岂有不本于此哉。（详见精血篇）

变蒸  ***************************
小儿在母腹中，乃生骨气，五脏六腑成而未全。自生之后，即长骨脉，五脏六腑之神智也。变者，易也。自内而长，自下而上，又身热。故以生之日后，三十二日一变蒸，即智意有异于前。何也？长生脏腑智意故也。何谓三十二日长骨添精神？人有三百六十五骨，除手足中四十五碎骨外，有三百二十数。自生下，骨一日十段而上之十日百段；而三十二日，计三百二十段为一遍，亦曰一蒸。骨之馀气，一自脑分入龈中，作三十二齿。而齿牙不及三十二数者，由变不足其常也。或二十八日，即长二十八齿。已下仿此，但不过三十二之数也。凡一周遍，乃生虚热诸病。如是十周，则小蒸毕也。计三百二十日生骨，气乃全而未壮也。故云三十二日一变，生肾生志，六十四日再变，生膀胱，其发耳与骫冷。肾与膀胱俱主于水，水数一，故先变。生之九十六日三变，生心喜，一百二十八日四变，生小肠，其发汗出而微惊。心为火，火数二。一百六十日五变，生肝哭，一百九十二日六变，生胆，其发目闭而赤。肝主木，木数三。二百二十四日七变，生肺声，二百五十六日八变，生大肠，其发肤热而汗，或不汗。肺者金，金数四。二百八十八日九变，生脾智，三百二十日十变，生胃，其发不食，腹痛而吐乳。此后乃齿生，能言知喜怒，故云始全也。太仓云：气入四肢，长碎骨，于十变后六十四日，长其经脉，手受血故能持物，足受血故能行立也。经云：变且蒸谓蒸毕而足一岁之日也。师曰：不汗而热者发其汗，大吐者微止，不可余治。是以小儿须变蒸。蜕齿者，如花之易苗。所谓不及三十二齿者，由变之不及，齿当与变日相合也，年壮而视齿方明。
薛按：小儿变者，变其情态；蒸者，蒸其血脉，故三十二日一变。每变毕则情态异常，《全婴方论》云：变蒸者，以长气血也。变者上气，蒸者发热也。轻则体热虚惊，耳冷微汗，唇生白泡，三日可愈。重者寒热脉乱，腹疼啼叫，不能乳食，食即吐哯，五日方愈。古方以黑散子、紫丸子主之。窃谓此症，小儿所不免者，虽勿药可也。况前药乃属峻厉，非惟脏腑不能胜，抑且反伤气血，慎之慎之。余尝见一小儿，至二变发热有痰，投以抱龙丸一粒，卒至不救。观此可验矣。若不热不惊，略无症候而暗变者，盖受胎气壮实故也。

五脏相胜症治  ***************************
肝脏病，秋见肝强胜肺而肺怯也，宜阿胶散以补肺，益黄散以补脾，泻青丸以治肝。
薛按：洁古张先生云：肝胜肺则身热发搐，喘促气短，病见于申酉戌时。此受所制而不能胜，谓之真强。若心乘肝为实邪，壮热而搐有力，利惊、凉惊二丸主之。肺乘肝为贼邪，呵欠而搐无力，以地黄丸补肝，以泻白散治肺。肝乘脾为贼邪，多睡体重发搐，泻青丸主之。肾乘肝为虚邪，憎寒呵欠而搐，羌活膏主之。大凡肝之得病，必先察其肺肾。然肾者肝之母，金者木之贼，非肾水不能相生，必肺金鬼邪来克。故其源在肺，先治其肺，攻其鬼也；其源在肾，先补其肾，滋其本也。然后，察其本脏之虚实而寒温之。徐用诚、滑伯仁先生亦云然。
心脏病，冬见心强胜肾，甚则下窜不语，当以地黄丸补肾，以导赤散治心。
薛按：洁古云：若喘而壮热，此肺乘心也，为微邪，用泻白散。若风热相搏，此肝乘心也，为虚，用大羌活汤下大青丸。吐泻身热，此脾乘心也，为实邪，用泻黄散。若恐怖畏寒，肾乘心也，为贼邪，用安神丸。大凡心脏得病，必先调其肝肾，肾为心之鬼也，肝气通则心气和，肝气衰则心气乏。此心病先求其肝，清其源也。五脏既病，必传其所胜。则肾之受邪，必传于心，故先治其肾，逐其邪也。若肝肾平和，而心自病，然后察其虚实而治之。
肺病春见肺胜肝也，以泻白散治肺。若目淡青，或目赤者，当发搐，为肝怯也，以地黄丸补肝。
薛按：洁古云：肺病喘嗽气盛，见于寅卯辰时，当补肝泻肺。若肺病久嗽，宜补脾清心。若心乘肺，为贼邪，热而喘嗽，用地黄丸、导赤散、阿胶散。若肝乘肺，为微邪，恶风眩冒，昏愦，用羌活散。若肾乘肺，为实热，憎寒咳嗽，清利，用百部丸。若脾乘肺，为虚邪，体重吐痰，泄泻咳嗽，用人参白术散。大凡肺之得病，必先察心脾二脏治之。若心火亢盛，上炎灼肺，而肺为病，宜先抑心气。若肺气不足，腠理不密，风邪所感，宜先补脾气。若中焦痞实，大肠壅滞，热气上蒸，宜先理脾气。若心脾平和，则治其本经。
肾病夏见，水胜火，肾乘心也，甚则悸动发搐，宣风散主之。
薛按：洁古云：心乘肾者，为微邪，发热，不恶风寒，用桂枝丸。肺乘肾者，为虚邪，喘嗽，皮肤寒涩，用百部丸。肝乘肺者，为实邪，拘急发搐，身寒，用理中丸。脾乘肾者，为贼邪，体重泄泻，恶寒，用理中丸。大抵五行之间，惟肾一脏，母盛而子反受邪。然物之性，有不可以一概论者，肺肾是也。何则？肺主气，肺有热，则热得气而上蒸，不能下生于肾，而肾受邪矣，此肾之病源于肺也。又有脾经之湿，相刑于肾者，法当解肺热，去脾湿。若本经自病者，宜滋补之。
脾病见四傍，皆仿此治之。顺者易治，逆者难治。脾怯当面目见黄。五脏相乘，随症治之。
薛按：洁古云：凡脾之得疾，必先察其肝心二脏之虚实而治之。盖肝者脾之贼，心者脾之母也。肝气盛则贼邪胜，心气亏则脾气虚。故肝乘脾则风泻而呕，茯苓半夏汤主之。若心气实而壮热，体重泄泻，羌活黄芩苍术甘草汤主之。若肺乘脾而咳嗽便秘，饮食如常者，槟榔大黄汤煎下葶苈丸。若肾乘脾而恶寒泄泻，理中丸之类主之。窃谓五脏之症相乘，伏匿隐显莫测，然病机不离五行生剋制化之理。况小儿未有七情，多因形体怯弱，血气未全，故有五脏胜乘之病，更当调治其母。若专治其子，多致误矣。

急惊风症治  ***************************
小儿急惊，因闻大声，或惊而发搐，搐止如故。此热生于心，身热面赤，引饮，口中气热，二便黄赤，甚则发搐。盖热盛生风，阳盛而阴虚也。宜以利惊丸，除其痰热，不可用巴豆之药。
薛按：《秘藏保婴集》云：急惊之候，牙关紧急，壮热涎涌，窜视反张，搐搦颤动，口中气热，颊赤唇红，脉浮洪数者，此肝经血虚，火动生风。盖风生则阴血愈散，阴火愈炽：火动则肺金愈亏，肝木愈盛，宜滋肝血养脾气。若屡服祛风化痰，泻火辛散之剂，便宜认作脾虚血损，急补脾土。若风火相搏，发热抽搐，口瞤筋挛，痰盛者，用四物钓藤钩，以生肝血清肝火，用四君子加当归，以补脾土生肺金。若肝经血燥发热。惊搐，目瞤筋挛，痰盛者，用六味丸以滋肾水，四君子以补脾土。若肺金克肝木，用六君子汤以实脾土，加芍药、木香，以平肺金。若屡服惊药，而脾胃虚寒者，须用六君子汤以补脾胃，丁香、木香以培元气，否则必变慢惊。
愚治一小儿，因惊发热，抽搐顿闷，咬牙作渴，饮冷，大便秘结，面色青赤，然印堂左腮赤甚。此心肝二经风热相搏，乃形病俱实之症。先用泻青丸料加炒黄连，煎服一剂，大便随利，热搐顿减。用抑青丸一服，诸症悉退，但面色痿黄，形气倦怠，饮食少思。此病气去而形气虚也，用补中益气汤，及地黄丸而安。
一小儿发热，抽搐口禁，痰涌，此急惊风也。先用泻青丸一服，六味丸二服，诸症顿退。又用小柴胡汤加芎、归、山栀、钓藤钩而安，继以补中益气汤而愈。
一小儿六岁，忽然发搐，目动咬牙，或睡中惊搐，痰涎涌盛。或用化痰祛风，面色青黄。此肝木剋制脾土，不能摄涎而上涌也。当滋肾水生肝血，则风自息而痰自消，用六味丸而愈。
一女子十二岁，善怒，睡中惊搐，遍身作痒，饮食少思，此肝火风热，脾土受侮。用参术柴苓汤，以清肝火、凉肝血、健脾胃而愈。
一个儿三岁，患急惊，面赤发热，作渴饮冷。先君已用泻青丸一服，热去大半。翌早又自用前丸一服，即吐泻发搐，面色赤白，手足指冷。余以为脾胃受伤，用六君子汤加羌、桂、升麻、柴胡，一剂顿安。前哲谓小儿易为虚实，攻伐之药，中病即止，不可过剂。我先君盖守此法
一小儿三岁，因惊抽搐，发热痰盛，久用抱龙丸等药，面色或赤或青。　此肝心二经血虚风热，用六味丸滋养肝肾，佐以六君，加柴胡、升麻，调补脾胃而愈。
嘉兴王举人女七岁，因跌伤腿膝，两臁肿溃，左腮色青，左关脉无。余意惊则气散，而风热郁滞。先用四君子加升麻、柴胡、防风、钓藤，生血补肝而愈。

慢惊风症治  ***************************
小儿慢惊，因病后或吐泻，或药饵，伤损脾胃，而肢体逆冷，口鼻气微，手足瘛瘲，昏睡露睛。此脾虚生风，无阳之症也，温白丸主之。
薛按：《保婴集》云：急惊屡发，用直泻则脾损阴消，而变为慢惊者，当补脾养血，佐以安心清肺制木之药，最为切当。窃谓前症多因脾胃亏损，肝木所胜，但用五味异功散加当归，佐以钓藤饮子，以补脾土平肝木，亦多得效。如不应，用六君加炮姜、木香，温补脾土。更不应，急加附子以回阳。若用逐风驱痰之药，反促其危也。每见小儿脾胃弱者，一病即成慢惊，不可泥为久病误药而后成也。《内经》云为慢脾风，言脾虚受病也，其意可见矣。
王氏子患吐泻，或用药下之，睡而露睛，瘛瘲身冷，此慢惊也。即用瓜蒌汤治之，而目开身温，但二便不利。或用八正散，身复冷不食。即用益黄散、使君子丸，温补脾胃。诸症悉愈。后又不语，用地黄丸以补肾，半月而愈。
愚治一小儿停食吐泻，先用克滞之剂，更加咬牙发搐，面色青白，手足指冷，眉唇抽动。余以为脾胃虚弱，因药复伤肝木所乘而成慢惊矣。遂用六君子加木香、柴胡、升麻二剂顿安。大凡伤食停滞，虽见发搐等症，且勿用药。待宿食化尽，胃气渐健而自愈。设若强与饮食，或误用药饵，不惟甚其所有，而且生其所无矣。
举人余时正子，伤食发丹，服发表之剂，手足抽搐，服抱龙丸，口瞤痰盛。余谓脾胃亏损而变慢惊矣，用六君加附子，一剂而安，再剂而愈。
一小儿患抽搐，痰涎自流，或用惊风之药益甚。视其面色黄白，余用六君子、补中益气二汤而愈。
小儿初生壮热吐哯，身体强直，手足抽掣，目反直视，是胎惊风症也。
薛按：前症多因娠妇忿怒惊恐，调摄乖常，或挟外邪，内伤于胎。盖母有所触，胎必感之。当用猪乳膏拭儿口中，或用惺惺散加漏芦，令母煎服，使药通乳中，儿病自愈矣。

发搐症治  ***************************
惊痫发搐，男则目左视无声，右视有声，女则右视无声，左视有声。相胜故也，故有发时之症。
薛按：前症多因胎中受患，或乳母郁怒传儿，或小儿乳伤自病。其症吐乳面青。若痰实壅积，则壮热面红。当兼调治其母，切不可损其元气。若欲验逆顺，男则握拳，拇指叉入食指中为顺，于外为逆；女则叉入食指为逆，于外为顺。仍参吮乳不能颊，以治其母。后仿此。
陈附马子五岁，目直视而不欲食，或以为鬼祟，用符水喷之，反加发搐，此肝经实火之症也，用泻青丸而愈。
愚治少参王阳湖孙，跌伤股骨，正体科接之，余视其面青而兼黄，口角微掣动。此肝木侮脾症也，且气血精骨，皆资脾土而生，但壮脾气，则所伤自愈。遂用六君子加钓藤钩、当归，服十馀剂，诸症悉愈。
李寺烝子三岁，病搐发而目右视，大叫哭。师曰：逆也，凡男目右视有声，金木相战故也，当泻其强而补其弱。遂用泻肺汤，肺病退。又用地黄丸补肾，用凉惊丸、泻青丸泻心肝而愈。此症男反女，故男易治于女也。假令女发搐目左视，肺之胜肝，又病在秋，即肺旺肝不能任，故哭叫，当大泻其肺，然后治心续肝。所以言男目右视者，木反侮金，肝旺胜肺，当泻其肝。若更病在春夏，金气极盛，又当补其肾，慎勿泻也。
愚治一小儿，两目连札，手足发搐，频服天麻防风丸之类，益甚，得饮食则稍愈。视其鼻准及左颊色青黄，此肝木制脾土，用六君子加升麻、柴胡、钓藤钩，二剂而愈，又用补中益气汤而安。
若寅卯辰时身体壮热，目上视，手足动摇，口出热涎，颈项劲强，此肝旺也，当补肾治肝，用地黄丸、泻青丸主之。
薛按：前症若烦热作渴，饮冷便结者，宜用泻青丸。若发热饮温，大便不结者，宜用柴芍参苓散。若自汗盗汗，肾虚液不归源也，用地黄丸。若服峻剂，或久病流涎，脾虚涎不归源也，用六君子汤。所云肝旺者，乃肝虚而邪气旺也，故先补其母，后泻其子。一小儿寅卯时发热，或兼搐有痰，服抱龙、泻青二丸而愈。后复患，仍用前药，以致咳嗽气喘，不时发搐，面兼赤色，或青黄，或乳肿，或流涎。余谓咳嗽气喘，脾肺气虚也；不时发搐，木乘土也；面青赤黄，肝入心脾也；浮肿流涎，脾气虚也。用益智丸以补心气，补中益气汤以养脾肺而愈。
若巳午未时发搐，心神惊悸，窜视睛赤，牙关紧急，口中流涎，手足动摇，此心旺也，以地黄丸补肝，导赤散、凉惊丸治心。
薛按：前症属邪气实而真气虚，故用地黄丸。其流涎不止，为心火虚而脾土弱也，佐以六君子汤。
广亲七太尉病潮热。师曰：七使将安，八使预防，明午惊搐。既而果然。遂用药泻心肝补肾水而愈。盖见其坐石枕，目直视而腮赤，乃心肝俱热，午时者心肝用事也。
愚治一小儿巳午时发热，惊悸等症。发时形气倦怠，面黄懒食，流涎饮汤。余以为心气不足所致。不信，反服凉心药，更加吐泻，睡而露睛，几至慢脾风。先用六君子加姜桂，佐以地黄丸而愈。
一小儿七岁，因惊久患搐热，后午未时益甚，形气倦怠，热定饮汤。余谓心脾气虚，朝用补中益气汤加益智仁，夕用六君子加当归、钓藤钩而寻愈。后因饮食过多吐泻，或用保和丸治之，加寒热发搐。此脾土复伤，而肝木所侮。余用六君子、柴胡治之，寒热止而饮食进。但巳午未时去后，用补中益气汤加茯苓、半夏、钓藤钩而愈。
若申酉戌时微搐而喘，目微斜，身似热，睡而露睛，手足逆冷，大便淡黄，肺旺也，当用益黄散以补脾，导赤散以治心，泻青丸以治肝。
薛按：前症属脾土真寒，不能生肺气而假热，故宜益黄散以补肺金之母，如用六君、炮姜尤效验。若手足不冷，属虚弱，用五味异功散。木香具导赤散、泻青丸。初病元气未虚者，酌量用之。若人病元气已虚者，必用六君子汤，秘吉安神、六味地黄二丸主之。
徐氏子三岁，肝肺发搐，身微热，目微斜，露睛作喘，四肢逆冷，大便微黄。师曰：此肝实发搐也；肺热金旺也：身温肺虚也；目斜露睛，肝木相胜也；四肢逆冷，脾气虚寒也。若脾肺虚而木乘土之症，当先用益黄散、阿胶散以补脾肺，后用泻青丸、导赤散、凉惊丸以治心肝。如法而愈。
一小儿潮热，自申酉时热至子丑时方止，遍身似疥，大便秘结，小便赤涩，热渴饮冷。此脾胃实热，而传肺大肠也。先用清凉饮四剂，结热始通。又用四物加柴胡、黄连数剂，其疮渐愈。彼欲速效，另用槐角丸之类，诸症益甚。遂请施院长治之，亦同余药，惟加桃仁、赤芍二味，至百剂而愈。
一小儿先停滞饮食，服克伐之药，致面色痿黄，体倦少食，申酉时潮热。余欲用调补之药，不信。更用清热消导，益加泄泻。余用六君子数剂，又用补中益气汤而愈。
一小儿酉戌时热，面赤腹中作痛，按之益甚。服峻厉之剂，下五七次，发搐，吐痰，作渴，腹痛，按之却不痛。此脾胃复伤而变症也，用七味白术散、补中益气汤，顿安。
一小儿饮食停滞，服消导丸药。余曰：此因脾胃虚而食停滞也，当调补为善。已而申酉戌时潮热，食少，作渴，大便不实。用四君子汤而饮食进，又用补中益气汤而诸症愈。
若亥子丑时微搐，身体发热，目睛紧斜，喉中有痰，大便白色，多睡不省，当用益黄散以补脾，导赤散、凉惊九以治心。
薛按：前症属形病虚寒，宜用六君子加炮姜温补脾土，用清心安神丸、六味丸调补心血。洁古张先生云：此症皆因大病后，脾胃亏损所致。其旨明矣。若非六君子汤以固本，必变慢脾风也。
朱监簿子五岁，夜半发热，晓则如故。用凉药解之，反多涎喜睡，大便青白，作渴引饮。师曰：此当健脾胃，则诸症退。遂用白术散一两，水煎恣饮。二剂稍愈，三剂渴止。涎消又投阿胶散，二服而安。
愚治一小儿，亥子丑时发热，泄泻，用益黄散而愈。后复发，服前药，嗜卧露睛，作渴少食，大便频黄。余谓肝胜脾虚，元气下陷，用补中益气汤佐以地黄丸而寻愈。
若伤风发搐，口中气热，呵欠顿闷，手足动摇，当以大青膏发散之。
薛按：洁古先生云：伤风发搐，当辨有汗无汗，用大青膏、小续命汤。窃谓前症，若口中气热，搐而有力，属形病俱实，宜用大青膏以散风邪。若口气不热，搐而无力，属形病俱虚，宜用异功散以补脾土，六味丸以滋肝木，钓藤饮以清肝火。若因风邪郁热，而变见诸症，当理肺经清风邪。若外邪既解而诸症不愈，当实脾土补肺金。若径治其肺，恐脾气复伤，诸症蜂起矣。
一小儿伤风，鼻塞流涕，服药过重，发搐呵欠，顿闷汗出，气喘，久不愈。其母因劳役发热，余用补中益气汤时，以五七滴与儿饮之，母子并愈。
一小儿伤风发搐，痰盛喘急。余谓此脾肺气虚，腠理不密，而外邪所乘。用六君加柴胡、升麻、桑皮、杏仁，一剂痰喘悉退，又一剂去桑杏加钓藤钩而安。乃用异功散，数剂后，不复发。此症若不补脾胃实腠理，专治痰邪。鲜有不误。
若伤食后发搐，身温多睡，或吐不思食者，宜先定搐。搐止用白饼子下之后，用安神丸主之。
薛按：前症若饮食停滞，呕吐不食，腹胀便秘者，属实热，宜用白饼子下之。若下后搐热益甚，吐呕不食者，属虚热，用异功散补之。若脾胃既伤，肝木所胜，用六君加钓藤钩以健脾气平肝木。大凡饮食而不愈，但调补脾肺，则诸邪自退矣。
一小儿七岁，发热惊悸，服祛风化痰药，更恶寒，吐痰喘嗽，腹痛少食。又服抱龙丸，大便似痢，寒热往来，殊类风症。先兄以为脾气本伤，药复损之，诸经无所资养而然也。用四君子汤，少用升麻、柴胡，以升补阳气而愈。
一小儿伤食，发热抽搐，呕吐，气喘痰嗽。属脾肺气虚，以六君子加炒黑黄连、山栀各二分，一剂而顿安。
一个儿三岁，停食吐泻，或用克滞之剂，更咬牙发搐，面色青白，鼻准青而兼黑，手足指冷，眉唇抽动。此脾胃虚弱而肝木乘之，用六君子加木香、柴胡、升麻，二剂而顿安。
百日内发搐，真者不过两三次，必死；假者频发不死。真者内生惊痫。假者外伤风冷，血气未实，不能胜任，故发搐，口中气热，用大青膏涂腮、浴体二法。
薛按：前症多因胎中受患，或乳母郁怒传儿，或儿脾伤自病，当固元气为主，而兼调治。其母仍参吮乳不能类治之，复仿此。
李司户孙，百日发搐，日三五次。或作胎惊治之，不应。即用大青膏、豆豉，并涂腮、浴体二法，三日而愈。盖婴儿血气未实，不能胜外邪而发搐，故用浴体法。凡搐频者，风在表，易治，宜发散；搐稀者，风在脏，难治，宜补脾。
愚治一小儿，百日内患抽搐，痰涎自流，用惊风药益甚。视其面色黄白，仍用六君子、补中益气二汤而愈。
一小儿面色青黑，或痿黄。审其母素有郁怒所致，用加味逍遥散、加味归脾汤治其母，其子亦愈。
一小儿月内发搐，鼻塞。余以为风邪所伤，以六君子加桔梗、细辛，子母俱服。更以葱头七茎，生姜一片细擂，摊帛上，两掌护温，贴子囟间，半晌鼻利搐止。
一小儿未两月，发搐呕乳，腹膨作泻。余以为乳多伤脾胃，用五味异功散加漏芦，母服之，子服数滴而寻愈。

癫痫症治  ***************************
凡治五痫，皆随脏治之。每脏各有一兽之形，并用五色丸治小病也。发而重者死，病甚者亦死。若反折上窜，其声如犬，症属肝也。若目瞪吐舌，其声如羊，症属心也。若目直腹痛，其声如牛，症属脾也。若惊跳反折手纵，其声如鸡，症属肺也。若肢体如尸，口吐涎沫，其声如猪，症属肾也。
薛按：妊娠若遇惊恐，则必内应于胎。故一月足厥阴脉养，惊则肝受病。二月足少阳脉养，惊则胆受病。三月手少阴脉养，惊则心受病。四月名为离经。五月足太阴脉养，惊则脾受病。六月足阳明脉养，惊则胃受病。七月手太阴脉养，惊则肺受病。八月手阳明脉养，惊则大肠受病。九月足少阴脉养，惊则肾受病。是脏腑纳气于丹田，自肝至肾，十精滋养而生，此则胎中所致也。若既生之后，或惊怪所触，或乳哺失节，或乳母饮食起居，六淫七情，脏气不平，亦致是证。须察见症属于何经，更别阴阳虚实，以调补脾胃为主。否则不时举发，甚至不救。
愚治一老生子周岁，秋初暴冷，忽发搐似痫，搐过则气息淹淹。此元气虚弱所致，用补中益气汤而安。
一小儿十岁，一小儿七岁，各有痫症，岁发二次。后因出痘，及饮食停滞，举发频数。并用六君子、补中益气二汤而愈。
一小儿六岁，忽然发痫，目动咬牙，或睡中惊搐，口流痰沫，服化痰祛风之药益甚。而面色兼青，乃属肝木剋制脾土，而不能摄涎，故上涌也。当滋肾水生肝血，则风自息，痰自消矣。用六味丸而愈。
一小儿十三岁，因惊患痫，服朱砂丸之类而愈。后每发彻服前丸，不应。或谓风涎内积，服药下之，发作日频。恪服镇惊等剂，益甚。余以为心脾二经，气血亏损，而痰涎留滞。朝用补中益气，夕用断痫丹，渐愈。出痘疮后，其痫复作，仍用补中益气汤为主，佐以八珍汤，及蝉脱钩藤饮而愈。

附面部三指诊候图  ***************************
附面部三指诊候图（图缺）
小儿半岁之间，有病以名中食三指。曲按额前眉上发际之下，若三指俱热，感受风邪，鼻塞气粗；三指俱冷，感受风寒，脏冷吐泻。若食中二指热，上热下冷，名中二指热。夹惊之候，食指热，胸隔气满，乳食不消。附
《小镜诀》云：阴阳运合，男女成形，已分九窍四肢，乃生五脏六腑，部位各分，逆顺难明。若凭寸口之浮沉，必乃横亡。于孩子须明虎口，辨别三关，详细用药，必无差误。未至三岁，看虎口三关。若脉见风关尚易治，交气关则难治，交命关为死证。又当辨其色，如兽惊三关必，水惊三关必赤，人惊三关必黑。若紫色主泻痢，黄色是雷惊。三关脉通度，乃极惊之症，必死。有纹或青或红，如线直者，是母食伤脾。左右一样者，是惊积齐发。纹有三条，主肺伤风痰，或齁䶎声。青主伤寒及嗽。红主泄泻。有黑相兼，主下痢。红多白痢。黑多赤痢。有紫，有兼。虎口脉乱，乃气不和也。盖脉纹见有五色，由其病甚。色能加变，至于纯黑者，不可得而治矣。（附）

五脏疮疹证治  ***************************
小儿在胎，食五脏血秽，伏于命门。若遇天行时热，或乳食所伤，或惊恐所触，则其毒当出初起之候，面燥腮赤，目胞亦赤。呵欠顿闷，乍凉乍热，咳嗽嚏喷，手足梢冷，惊悸多睡。宜究其何脏所发，察其何因所起，令乳母亦须节饮食，慎风寒。。五脏各有一症：肝脏水疱，色青而小。肺脏脓疱，色白而大。心脏癍色赤而小。脾脏疹小次癍，故色赤黄浅也。先发脓疱，后发疹子者顺。先疹子，后癍子者顺。反此为逆。惟肾无候，但见骫冷耳冷是也。若寒水来侮，故黑陷而耳骫反热，为逆也。急用百祥丸、牛李膏各三服，不愈者死。。如发潮热三日以上，出不甚多而热不止者，未尽也。潮热随出，如早食潮热不已，为水疱之类也。一发便出尽者，重疮夹疹者，半轻半重也。出稀者轻，里外微红者轻。外黑里赤者微重。外白里黑者大重也。疮端里黑点如针者，势最剧也。青乾紫陷，昏睡汗出，烦躁热渴，腹胀啼喘，二便不通者，困也。有大热，利小便，解热毒。若紫黑干陷，或寒战咬牙，或身黄肿紫者，急以百祥丸下之。复恶寒不已，身冷出汗，耳骫反热者，死症也。此肾气大旺，脾虚不能制故耳。下后身热气温，饮水者，可治。以脾土胜肾，寒去而温热也。不黑者不可下，下则内虚归肾。太抵疮疹属阳，在春夏为顺，秋冬为逆。冬月肾旺盛寒，病多归肾变黑。又当辨春脓疽，夏黑陷，秋癍子，冬疹子者，十活四五。黑者十难救一。。身热烦渴，腹满而喘，便涩面赤，闷乱大吐，此当利小便。不瘥者，宣风散下之。若能食，而痂头焦起，或未焦而喘实，亦可下之。若五七日痂不焦，是内热也，宣风散导之，生犀汁解之。。癍疹作搐为脾虚，而肝则乘，心火妄动。风热相搏也，当用瓜蒌汤，泻心肝补脾土。。疮黑而忽便脓血，并痂皮者，乃脾气实，肾邪退而病安也，及泻而乳食不化者，脾虚不能制肾，故难治。
薛按：痘疹大要，与痈疽治法无异，宜辨表里虚实寒热。盖表虚而用发表之剂，轻则癍烂，重则不能起发而死。里实而用托里之剂，轻则患痘毒，重则喘急，腹胀而死。里虚而用疏导之剂，轻则难以贯脓结痂，重则能结靥落靥而死。治者可不慎哉！若臖赤发热疼痛，作渴饮冷，便秘，此形气病气俱实也。虽在严冬，必用四顺清凉饮，以救其阴。若黑陷不食，呕吐泄泻，寒战咬牙，手足逆冷，此脾土虚败，寒水所侮也。虽在盛暑，必用六君羌附，或十二味异功散，以回其阳。此《内经》舍时从症之法也。若起发迟，不红活，不作脓，不结痂，或发热作渴，饮食少思，此脾胃虚弱也，用参耆四圣散以补之。若虽起而色白，虽贯脓而不满，虽结痂而不落，或痒塌作渴饮汤，腹胀不食，呕吐泄泻，此脾胃虚寒也，用十一味木香散以温之。其在四五日之间死者，毒气盛，真气虚而不能起发也。六七日之间死者，元气虚而不能贯脓也。旬日之外死者，邪气去，脾胃败，而元气内脱也。治者但能决其死，而不知其死，必本于血气亏损。苟能逆推其因，而豫为调补，岂断无生理哉？盖起发、贯脓、结痂三者，皆由脾胃荣养，不可妄投克伐之剂，以致其夭柱也。至于大人患此，治法迥异。昔丹溪尝治一老人，初患痘，昏愦不知，亟用大补四十馀剂，遂出逗而愈。观此可见。
陆亲王大王病疮疹，先用抱龙丸解之，彼另用药下之，其疹稠密。余曰：疮疹始出，未有他疹，但用平和之药解之。如三日不出，或出而不快，宜微发之。更不出，当再发之。出而不多，脉平和，无他症者，疮本稀少，不可更发。若疮起发，能食者，大黄丸，下一二行。若初起就用下剂，则里虚，疮不能尽出，而稠密难治。至三日，其疮黑陷，喜不寒战，遂用百祥丸、牛李膏各一服，疮复红活而愈。盖黑者归肾也，肾旺胜脾，故脾虚寒战，则难治。所用百祥丸泻膀胱之邪，自不盛也。
五太尉因坠秋千，患急惊发搐，或用表散之药不愈。此急惊，当先退其热，以大黄丸、玉露散、惺惺丸，加牛黄龙麝解之，至三日肌肤尚热。余曰：再二日不愈，必发斑疮。已而果然。用必胜散，七日而愈。此乃初因误散其表，内热不止，而癍自生也。
十太尉疮疹未出，呵欠顿闷，惊悸，乍凉乍热，手足冷，面腮赤，咳嗽时嚏。此五脏症具也，以其别无他候，故未发出。若已出，则归一脏也。用抱龙丸数服，疮症出而诸症愈。（治见《校注痘疹》方）

丹瘤  ***************************
丹瘤之症，因热毒客于腠理，搏于气血，发于皮肤，当以白玉散涂之。
薛按：前症或命门所禀，或风热相搏，或频浴热汤，或频著烘衣，或伤食发热，或乳母膏粱厚味，七情郁火，皆能致者。其赤晕游走者，乃血随风热也。若禀胎毒，用化毒丹。风热者，败毒散。频浴烘衣者，四物、连翘、山栀。饮食发热者，四君、柴胡、神麴。母食厚味者，加味清胃散。母有郁火者，加味逍遥散。俱加漏芦，母子俱服。白玉散，其性大寒，能解热毒。若毒发于四肢而轻浅者，宜用。若延及胸背胁腹者为重，须用活命饮。令人用力于各患处遍吮毒血，各聚于一处，急砭出之。若肚腹膨胀，二便不通，毒入内也，用大连翘饮，亦有生者。
愚治史少参孙，丙申正月，阴囊赤肿，余作胎毒治之而瘥。后患发热、痰热等症，诊其母有郁火血热，用解郁凉血之药，子母俱服而愈。至六月初患吐泻，小便赤涩，两眼瞤动，投参术之类不应。或以为慢惊。余视其寅卯关脉赤，此属风热，用柴胡清肝散加钓藤钩、木贼草，一剂即愈。至丁酉正月，颈患热毒，溃而脓出，感风发热，翌日头面黯肿如斗。急砭出黑血二盏许，随用清热花毒汤，肿退七八。翌日又砭各处，血不甚黑。仍用前药，去牛蒡子，加熟地黄而愈。此症若砭缓，则血凝滞，或为破伤风而死。
一小儿患之，外势虽轻，内苦便闭。此患在脏也，服大连翘饮，敷神功散而瘥。
一小儿臀患之，赤晕走彻，令人频吮，便其毒各聚一处，乃砭出黑血，涂以加味神功散，时以金银花、甘草节为末，人乳汁调服而愈。月馀后，两足赤肿，仍治以前法而痊。数日后，两足复赤，或用犀角解毒之类，乳食不进，肚腹膨胀。此复伤脾胃也，仍敷前药，服补中益气汤加茯苓而瘥。神功散甚效。但砭处微痛，用太乙丹亦效。
一小儿腿患之，神思如故，乳食如常。此毒发于肌表。余谓：宜砭泄其毒，不必服药。不信，外敷寒凉，内服峻厉，致腹膨胀，乳食不进而殁。夫寒凉外伤脾气，峻剂内伤生气，不死何俟！
一小儿两足常患，似丹毒而不臖发，饮水痰盛，两颏赤色。先兄以为禀肾经虚火，用地黄一料，令母与子俱服而愈。
一小儿两足生疮疥，赤晕如丹，久而不愈，亦用地黄丸而痊。
一小儿腿如霞，游走不定，先以麻油涂患处，砭出恶血，其毒即散，更用九味解毒散。一剂而安。
一小儿，因母酒后饮其乳，困睡不醒，遍身如丹瘤状。余以为酒毒传儿为患，令母子俱服葛根解酲汤而愈。
一女子，赤晕如霞，作痒发热。此肝经血热，用小柴胡加生地、连翘、丹皮而愈。凡女子天癸将至，妇人月经不调，被惊著恼，多有此症，亦治以前药。

伤风兼变症治  ***************************
伤风贪睡，口中气热，呵欠顿闷，用大青膏发散之。若饮冷不止，而善食者，用大黄丸微下之。余不可下也。。伤风手足冷者，脾脏怯也，当以益黄散温脾胃，以大青膏散风邪。。伤风自利，脾脏虚怯也，亦用益黄散、大青膏。未瘥，用调中丸。有下症用大黄丸，后服温惊丸。。伤风腹胀，或作喘，脾脏虚也，当先发散，仍补脾。。伤风兼肝则发搐，顿闷。兼心，则惊不安。兼肺，则咳嗽哽气。兼脾，则困睡。兼肾，则目畏明。各随补其母。。伤风多睡，能食引饮，吐泻，大便色黄，此胃虚热也，当先用白术散以生津，后用大青膏以发散。。伤风吐味，泻色青白，闷乱不渴，哽气出气，睡而露睛，先用益黄散，后用大青膏。。伤风或凉或热，多睡气粗，大便黄白，呕乳不消，不时咳嗽，先用大青膏，后服益黄散。慎不可下。。伤风误用下药，而作渴饮水者，此胃亡津液而虚热也，多用白术散，热渴自止。
薛按：大青膏乃表散之剂，必外邪蕴结于肺，而肺气未亏损者，方可用之。大黄丸乃疏利之剂，其食痰积滞于胃，而胃气尚充实者，乃可施之。况前症属脾，肺气虚腠理不密，外邪所乘，又当临症制宜，必以固脾胃为主。若兼肢冷自利，腹胀喘嗽者，脾肺虚寒也，六君子加木香、升麻、桔梗。若兼惊悸痰甚，饮食少思，属心脾脏虚也，四君加芎、归、酸枣仁。若无肢体倦怠，喘嗽哽气，脾肺气虚也，六君、当归、桔梗。若兼目畏明，白睛多，肾气虚也，六味丸加五味、鹿茸。如未应，更用补中益气汤加五味子、乾山药以补肾。母若多睡，能乳，饮水吐泻，大便色黄，脾气虚而下陷也，补中益气汤升补元气。若吐沫泻青而露睛，脾虚木所乘也，六君子加升麻、柴胡，调补脾气。若乍凉乍热，喘嗽气粗，大便黄白，呕乳不消，脾肺气虚而有邪也，先用惺惺散，后用四君子汤。若误用下药而作渴者，脾胃之气伤也，用白术散，或六君子、补中益气二汤补之。大凡前症，若病邪急而元气无亏者，先用原方，或用轻清表散之剂。若元气不足者，当如前法，固其元气，则外邪自退。若因病久，或因服克伐之药而未愈，或更加变证者，但调补脾胃，诸症自愈。其小儿伤风发热，鼻塞，或痰壅发搐，多因乳母鼻吹囟门，但服惺惺膏，或用葱头三茎，细切擂烂，以纸寸余，摊葱在上两掌合葱，待温，贴于囟门，其邪即解。乃去其葱，却用缎绢寸余，涂以面糊，仍贴囟门，永无伤风之患。
吴江史安卿子伤风，用表散化痰之药，反痰盛咳嗽，肚腹膨胀，面色㿠白。此脾肺俱虚，用六君子加桔梗，一剂顿愈。至三日，前症又作，鼻流清涕，此复伤风寒也，仍用前药，加桑皮、杏仁而愈。
史玄年子喘嗽，胸腹膨胀，泄泻不食。此饮食伤脾土，而不能生肺金也，用六君子汤一剂，诸症顿愈。
史孔修子六岁，感冒咳嗽，发散过度，喘促不食，痰中有血。余曰：此成肺痈也。次日吐痰而兼脓。用桔梗汤而愈。后元气未复，大便似痢，或以为痢，用五苓、黄连、枳实之类，痰喘目札，四肢抽搐。余曰：此脾败而变慢脾风也。果殁。

诸经发热症治  ***************************
潮热者，时间发热，过时即退，来日依时而发。此欲发惊也。。壮热者，常热不已，甚则发惊痫也。。风热者，身热而口中气热，乃风邪外感也。。温壮者，肢体微热也。。发热而不欲饮水者，胃气虚热也，用白术散。发热而饮水作渴，喜冷饮食者，胃气实热也，用泻黄散。
薛按：《秘藏保婴集》云：小儿潮热，或壮热不退，多是变蒸，乃五脏相胜，不必用药。又多食积，郁热由中发外，见于肌表，只泻其中，清阳明之热，而表热自除。不可认作外感，用小柴胡轻利等药，重伤其内。又潮热不退，恐是出痘，亦当审察，勿便用药。窃谓发热饮水者，热在外也，又当以此辨之。其诸热症，说见各类。
朱监簿子五岁，忽发热，腮唇色赤，烦躁饮热。或用牛黄丸，及一物泻心汤，加倦怠不食，便利黄沫，师谓心经虚热而误下之也，先用白术散以生胃中津液，后用生犀散以治心经虚热，再与胡黄连而愈。
郑人齐姓者子，忽脏热症，自用青金膏三服，连泻五行，加困睡发惊。再一服，又泻二行，益加口乾，身热虚羸。师先煎白术散，与时时服之，后用香瓜丸而愈。
曹宣德子三岁，面黄，时发寒热，不食饮水。或用牛黄、麝香二丸不愈，用止渴乾葛散反吐。师谓食伏于胃脘，先以白饼子下之，又以消积丸磨之而愈。
愚治一小儿，先壮热便秘，服清凉饮之类愈。而复作，服地骨皮散，而潮热不已，服四物、芩、连之类，不时而热甚。余曰：不时而热，或昼见夜伏，夜见昼伏，是虚火也，当滋化源。不信，仍服寒药，愈甚。余夕用六味丸加五味子，朝用补中益气加山药、山茱萸而瘥。
一小儿五岁，发热作渴，右腮鼻准微赤，或与冷水凉药，即时呕吐。余曰：右腮微赤，肺经虚热也。鼻准微赤，胃经虚热也。此胃虚不能生肺耳。先用四君子加升麻三分，一剂而不吐。又用白术散，二剂而不渴。再用四君子，四剂而顿安。
一小儿发热作渴，用泻黄散，大便重坠，口角流涎，仍欲泻火。余曰：鼻准青白，脾虚肝木所侮也。口角流涎，胃气不能摄涎也。大便重坠，脾气不能升也。不信，另服凉药，果眉唇微动，四肢微抽。余曰，此元气虚极而变慢脾风也。用六君加炮姜、当归、木香、钓藤钩，二剂益甚。彼欲更剂。余曰：此药力不及也，设药不对其症，祸在反掌。仍以前药加炮附子一片，服之即安。乃去附子，又二剂而愈。


卷二  ——————————————————————————————————————————————————————————————————————————————————————————

吐泻兼变症治  ***************************
五月二十五日已后，吐泻壮热，此脏腑中九分热也。伤热乳食，吐而不消，泻色深黄，玉露散主之。。六月十五日已后，吐泻身温，脏腑六分冷也。呕吐，乳食不消，泻色黄白，口乾作渴者，食前少服益黄散，食后多服玉露散。。七月七日已后，吐泻身凉，三分热七分冷也。不乳多睡，闷乱，哽气出气，睡卧露睛，唇白多哕，亦用益黄、玉露二散主之。。八月十五日已后，吐泻身冷，不乳乾哕，泻青褐水，无阳也，当用益黄散。吐泻，乳食不化，时时下痢，肌肉消瘦，此脾胃虚寒也，用木香丸，夏月不可服。如有冷症，则少服之。其身温壮热，或泻痢红黄赤黑，此脾胃实热也，用黄连丸，冬月不可服。如有热症，则少服之。
薛按：前法即《内经》用寒远寒，用热远热之本旨。又云有假者反之，虽违其时，以从其症。盖胃伤则呕吐，脾伤则泄泻，脾胃俱伤则吐泻并作。前症若伤辛热，停滞呕吐，或大便下痢者，用六君子加黄连、吴茱萸、木香。若停滞已去，泄泻不已，用四君子加肉蔻、骨脂。若伤生冷，腹痛，下痢青白，用六君子加砂仁、木香、炮姜。若伤鱼肉等物，用六君子加山楂、砂仁。若泻红黄赤黑，诸脏皆热也，先用香连丸，后用补中益气汤送香连丸。泻痢青白，乳食不化者，用人参理中丸。若吐泻昏睡而露睛者，用五味异功散。睡而不露睛者，用玉露散。若吐而手足俱热，或喜冷饮食，或睡不露睛者，用泻黄散。或手足冷，或恶冷饮食，或睡而露睛者，用六君子加木香。然木香、黄连二丸，虽能攻克病邪，不无伤损脾胃，治者审之。
五太尉，患吐泻米穀不化。时六月，或用温补之药，更加呕吐。此热伤胃也，当用石膏汤解之。不信，又服丁香散。师曰：三日外必腹满身热，饮水吐逆。果如所言。遂用白虎汤三服，后以白饼子下之，又与白虎、石膏二汤，各一服而愈。
七太尉，七月病吐泻不食，昏睡觉而闷乱哽气，乾呕不渴，众作惊治。师以为脾虚。先用使君子丸以补脾，后用石膏汤以退热，次日以水银、硫黄末一匙，姜水调下，间用温补脾胃而愈。
冯承务子五岁，吐泻壮热，不思饮食，目睛多白色，面无神。师曰：此肾经虚弱，下之则愈虚。遂以消积丸磨之渐愈。大凡伤食不下则成癖，下后即与补脾，无不效者。
愚治一小儿，白睛多，唇色白。七月间，停食吐泻，困睡，脾虚弱也，乃因禀赋不足所致耳。用补中益气汤，及六味丸加鹿茸治之而愈。（按：困睡惊悸，心血虚怯也。）
一小儿盛暑吐泻，米穀不化，用黄连香薷饮之类，腹胀作痛，手足并冷。此脾气虚而伏阴在内也，用五味异功散加木香治之而愈。先君尝云：凡暑令吐泻，手足发热，作渴饮冷者，属阳症，宜清凉之剂。若手足并冷，作渴饮汤者，属阴症，宜虚补之剂。故大人属阴者，误用寒凉之药，死后手足青黯，甚则遍身皆然，于此可验。
若吐乳泻黄，伤热乳也；吐乳泻青，伤冷乳也，皆当下之。吐泻昏倦，睡不露睛者，胃实热也。吐痰涎及绿水者，肾虚冷也。
薛按：前症若儿自受惊，或乳母恚怒，致儿吐泻青色者，宜用异功散加柴胡。若母食厚味而乳热者，用东垣清胃散。母饮酒而乳热者，用葛花解酲汤，子服一二匙。若饮烧酒而乳热，或子母身赤，或昏愦服冷，米醋三五杯，多亦兼妨，儿服一二匙。若母停滞生冷而乳冷者，母服养胃汤，子服调中丸。若母停滞而变热乳者，母服大安丸，子服五味异功散。若母郁怒伤肝脾而乳热者，用归脾汤、逍遥散。若母脾虚血弱而乳热者，用六君子加芎、归。若母气血虚而乳热者，子母俱服八珍散，若母劳后发热而乳热者，子母俱服补中益气汤。若因怒动肝火而乳热者，用五味异功散加柴胡、山枝。其吐痰涎及白绿水者，肝木乘脾上之虚寒症也，用六君子加柴胡、木香。大凡吐乳泻青色者属惊，法当平肝补脾。吐泻青白色者属寒，法当温补脾土。前诸症，若手足指热者属实，手足指冷者属虚。此亦验法也。
愚治一小儿，每饮食失节，或外惊所忤，即吐泻发搐，服镇惊化痰等药而愈。后发搐益甚，饮食不进，虽参术之剂，到口即呕。余用白术和土炒黄，用米泔煎数沸，不时灌半匙，仍呕。次日灌之，微呕。再日灌之，欲呕。此后每服二三匙，渐加至半杯，不呕。乃浓煎服而愈。
一小儿停食吐泻后，身热作渴，泻下红白，或青黑，服黄连丸之类将愈，而复热，手足指却冷。余谓始为实热，终为虚寒，用补中益气汤加木香、肉果治之而愈。
一小儿伤食吐泻不已，泻色青绿，或溏白，睡而露睛，手足指冷，额黑唇青。余谓泻痢青绿，肝胜脾土也。或时溏白，脾土虚寒也。额黑唇青，寒水侮土也。悉属中气虚寒，用五味异功散加升麻、柴胡、木香、附子，一剂而愈。
一小儿伤食呕吐，发热面赤，服消导之剂，饮食已消，热赤未退。余以为胃经虚热，用六君子加升麻、柴胡各二分，四剂而愈。
一小儿目睛缓视，大便臭秽。乃饮交感时乳所致，用四君子加木香、薷香而安。
一小儿吐酸乳食，用四君、吴茱、黄连、木香，补脾平肝而愈。后口中有酸水，仍用前药。随愈，后吐苦水，口中味苦，用龙胆汤清肝火，佐以四君子以补脾土乃瘥。
一小儿唾黄水，或口甘，所食之物，悉皆甘味，用泻黄散。愈后停乳食，服克伐之药，口甘不食，形气殊弱，用补中益气汤而愈。
初生十日内吐泻，壮热，不乳，或乳不消，或白色，先用白饼子下之，后用益黄散和之。
初生下吐，因秽恶下咽故也，用木瓜散主之。凡初生，急须拭净口中，否则啼声一发，秽物嚥下，致生诸病。
薛按：芽儿初生之患，多因乳母不慎七情，不节厚味，传儿为病。当审其因，以调治其母。前所用之药，恐脏腑脆嫩，不能胜受。治者审之。

咳嗽兼变症治（附喘嗽治验）  ***************************
夫嗽者，肺感微寒之症也。八九月间，肺气大旺，咳嗽面赤，痰盛身热，当以葶苈丸下之。若久病，不可下也。。十一月、十二月嗽者，乃伤风嗽也。风从背脊第三椎肺俞穴而入，当以麻黄汤汗之。有热症，面赤饮水，而咽喉不利者，兼用甘桔汤下之。。若五七月间，身热甚，唾黏者，以褊银丸下之。若兼热症而但嗽者，以葶苈丸主之，后用化痰药。。咳而后喘，面肿者，肺火盛也，用泻白散泻之。。咳而哽气，喉中有声，或嗽久肺亡津液者，皆肺虚也，并用阿胶散补之。痰盛者先实脾土，后用褊银丸微下，涎退即补肺。。嗽而吐青绿水者，百祥丸下之。嗽而吐痰涎、乳食者，白饼子下之。嗽而咯脓血者，甘桔汤主之。嗽而痰实，面赤饮水者，褊银丸下之。治初嗽下之，久则补之。更量虚实，以意增损。
薛按：前症或儿自因腠理不密，外邪内蕴，或因乳母七情，厚味郁热。若风邪外伤者，用麻黄汤，表散郁热。内蕴者，用葶苈丸疏导。鼻流清涕，或头痛声重者，用参苏饮散之，更用四君子以固肺气。若心火刑肺，用人参平肺散以清肺金，用六味地黄丸以滋肾水。若嗽而吐青绿水者，用六君子加柴胡、桔梗，平肝补脾。若嗽而吐痰乳者，用六君子加桔梗，补土生金。若嗽而吐脓血者，用桔梗汤，排脓理肺。洁古先生云：嗽而两胁痛，肝火侮肺也，用小柴胡汤。嗽而呕苦水，胆汁溢上也，用黄芩半夏生姜汤。嗽而喉中作梗，心火刑金也，用甘桔汤。嗽而下气，小肠失约也，用芍药甘草汤。嗽而喘急，风邪伤肺也，用麻黄汤。嗽而呕长虫，胃气虚也，用乌梅丸。嗽而痰涎壅盛，风伤脾也，用升麻汤。嗽而遗屎，大肠气虚也，用赤石脂禹馀粮汤。不止，猪苓汤。嗽而腰背痛，痛甚则咳涎，风邪伤肾也，用麻黄附子细辛汤。嗽而遗尿，膀胱气虚也，用茯苓甘草汤。嗽而腹满，面肿不食，脾虚气逆也，用五味异功散。丹溪先生云：上半日嗽者，胃中有火也。黄昏嗽者，脾肺气虚也。午后嗽者，肾中阴火也。大抵咳嗽之症，多因肺气虚，腠理不密，外邪所乘。若风中于卫，则呼气不出；热至于荣，则吸气不入。风热相搏，血气积留于肺。若寸口脉数而虚，为肺痿。脉数而实，为肺疽。此因汗下过度，重亡津液所致。其麻黄汤，乃发汗解表之剂；葶苈丸，乃内疏通利之剂；白饼子，亦疏利之剂。审有是症，方可暂用之。苟泛投于治，重亡津液，必至败症。
杜氏子五岁，仲冬咳嗽吐痰。此风寒伤肺也，用麻黄丸以泻肺，后用阿胶散以实肺。如此者三，其病愈虚。师曰：泻肝而肝病不退，补肺而肺病犹存，无能为矣。果大喘而殁。
李运使孙八岁，咳嗽胸满，短气。或谓肺经有热，用竹叶汤、牛黄膏各二服。三日加喘。师曰：此肺气虚，而寒邪所乘。用补脾肺之药而愈。盖竹叶、牛黄，治心药也。用以治肺，误矣。
张氏孙九岁，咳嗽闷乱，饮水不止，食不能下。或用凉药，月许无效。师曰：此凉药寒胃也。以益胃散补脾土，以泻白散泻肺金而愈。
段斋郎子四岁，病嗽身热，吐痰数日，咯血。或用甘桔汤、防己丸，其涎上攻，喘吐不止。用褊银丸一服下之，复以补肺散治之。或曰：症属肺虚，何以下？师曰：肺经咯血而有热故也。况痰实上攻，亦使发痛，故宜先下其痰，随补脾肺而愈。
愚治一小儿停食，服克伐之药，唾痰腥气，面赤气喘。此复伤肺气，内亡津液而变肺痈也。不信，已而果唾脓。用桔梗汤，痰脓顿止，其喘益甚。余谓因脾虚不能生肺而然也，用五味异功散加杏仁、薏苡仁、百合治之而愈。后小便涩滞，误服八正散二剂，小便愈涩，咳嗽吐痰，面赤盗汗。此前药复损肾气，虚火烁肺而为患耳。余用五味异功散调补脾土，用地黄丸滋养肾水而痊。
愚治一小儿感冒咳嗽，发散过度，喘促不食，痰中有血。用桔梗汤愈后，因元气未复，大便似痢。或用五苓散、黄连、枳实之类，痰喘目札，四肢抽搐，变慢脾风而殁。
一小儿伤风咳嗽，发热，服解表之剂，加喘促出汗。余以为脾肺气虚，欲用补中益气汤加五味子补之。不信，乃服二陈、桑、杏、枳壳、桔梗，前症益甚，又加发搐痰涌。余仍用前药，更加钓藤钩而痊。
一小儿，母有哮病，因劳即发，儿饮其乳亦嗽。用六君子加桔梗、桑、杏，治其母子，常服数滴而愈。大凡乳下婴儿有疾，必调治其母为善。
一小儿伤食，发热抽搐，呕吐，气喘痰嗽。属脾肺气虚而有热，以六君子加炒黑黄连、山栀各二分，一剂而安。
一小儿咳嗽，因其母素食膏梁炙煿所致，用东垣清胃散而愈。后其母因怒咳嗽胁痛，其子亦然，母服小柴胡汤，其子亦愈。
一小儿伤风咳嗽，或行表散化痰，反加痰甚，肚腹膨胀，面色㿠白。余谓此因脾肺气虚而复伤，用六君子加桔梗，一剂顿安。三日后仍嗽，鼻流清涕，此复伤风寒而作，仍用前药加桑皮、杏仁而愈。
一小儿咳嗽，痰涎上涌，服清气化痰药，反五更痰嗽。余以为脾虚，食积为痰也，用六君子加神麴、山楂、桔梗而愈。若因痰积而咳嗽者，但健脾消食，其痰化。若用克滞之剂，中气愈虚，其痰愈盛。
一小儿喘嗽，胸腹膨胀，泄泻不食。此因饮食伤脾，而不能生肺也，用六君子汤，一剂而愈。
一小儿，痰涎上壅则咳嗽，面色黄白，服清肺之药不应，服下痰之药益甚。余曰：面色痿黄，乃脾虚不能化食而为痰也。令节饮食，用六君子汤而痊。大抵因嗽而生痰者，当治其肺；因痰而致嗽者，当理其脾。


卷三  ——————————————————————————————————————————————————————————————————————————————————————————

五脏内外疳症主治  ***************************
凡小儿疳在内，目肿腹胀，泻痢青白，体渐瘦弱；疳在外，鼻下赤烂，频揉鼻耳，或肢体生疮。鼻疮用兰香散。诸疮用白粉散。肝疳，一名筋疳，白膜遮睛，或泻血而瘦，用地黄丸。心疳，面黄颊赤，身体壮热，用安神丸。脾疳，一名肥疳，体黄削瘦，皮肤于涩而有疮，腹大嗜土，用益黄散。肾疳，一名骨疳，肢体削瘦，遍生疮疥，喜卧湿地，用地黄丸。肺疳，一名气疳，喘嗽气促，口鼻生疮，用益黄散。若患潮热，当先补肝，后泻心，若妄以硝黄诸药利之；若患癖当消磨，若误以巴豆、硼砂下之；又伤寒误下，皆能成疳。其初病者为热疳，用黄连丸；久病者为冷疳，用木香丸；冷热相兼者，如圣丸。用之津液短少者，用白术散。凡此，因大病脾胃亏损，内亡津液所致。当固脾胃为主，而早为施治，则不变败症也。
薛按：疳症，或哺食大早，或嗜食甘肥，或服峻厉之药，重亡津液，虚火炽盛，或因禀赋，或乳母厚味、七情致之，各当调治其内。。若口舌蚀烂，身体壮热，腮唇赤色，或作肿痛，腹膈烦闷，或掌热咽乾，作渴饮水，便赤盗汗，啮齿虚惊，此心经内外疳也，用安神丸之类主之。。若鼻外生疮，眼目赤烂，肢体似癣，两耳前后、项侧、缺盆、两腋结核，或小腹内股、玉茎、阴囊、睾丸肿溃，小便不调，或出白津，或咬指甲，摇头侧目，白膜遮睛，羞明畏日，肚大青筋，口乾下血，此肝经内外疳也，用地黄、芦荟二丸主之。。若头不生发，或生疮痂，或发成穗，或人中口吻赤烂，腹痛吐逆，乳食不化，口乾嗜土，泻下酸臭，小便白浊，或合目昏睡，恶闻木音，此脾经内外症也，用肥儿丸主之。。若鼻外生疮，咽喉不利，颈肿齿痛，咳嗽寒热，皮肤皱错，欠伸少气，鼻痒出涕，衄血目黄，小便频数，此肝经内外疳也，用地黄清肺饮主之。。若脑热吐痰，手足逆冷，寒热往来，滑泄肚痛，口臭作渴，齿龈溃烂，爪黑面黧，身耳生疮，或耳出水，或食自发，此肾经内外疳也，用地黄丸主之。凡疳热上攻，或痘毒上升，为患甚速，名为走马疳，急敷雄黄散，服蟾蜍丸。轻则牙龈腐烂，唇吻肿痛，可治。重则牙龈蚀落，腮颊透烂，不治。（《世传方》又云有无辜等疳一十二症，补注蟾蜍丸下。）
愚治陈职方孙，面颊患疮，将蚀两目，或用清热之药，久而不愈。余用大芜荑汤二剂，清其肝火而愈。
陈司厅子，遍身生疮，面色痿黄，腹胀内热，大便不调，饮食少思，倦怠口乾。用大芦荟丸，治其肝脾，不月而愈。
俞廷评子，目札面青，食少体倦，大便滑泄。此木乘脾土，用芍药参苓饮而痊。
陈工部孙，腹内一块，小便不调。或以血痞，久服行气破血等药，发热口乾，体瘦懒食，几成瘵症。余谓面黄兼青，乃肝脾疳症。用补中益气汤，煎送大芦荟丸，四服；又用前汤加车前子，煎送六味丸，四服；又用清肝生血之药而愈。
一女子十二岁，目生白翳，面黄浮肿，口乾便涩，此肝脾之症，用四味肥儿丸而痊。
一小儿九岁，目札畏明，年深不愈。或以为实火，服泻青丸之类，益甚。求治于余，仍用泻肝。余谓肝经虚火，用地黄丸补之而愈。夫肝气为阳为火，肝血为阴为水。肝经之症，若非肝火血燥而生风，必因肝血虚而火动。其初患而病气形气俱虚者，当与地黄丸补其肾肝。盖此症原因肝经血少而生风耳，不可辄用泻青峻剂。经云：凡病虚则补其母，实则泻其子。前症果肝经实热，宜用柴胡、黄连之类，以治心火者审焉。
一小儿鼻外生疮，不时揉擦，延及两耳；又一小儿，视物不明，鼻内或痒，或生疮，用四味肥儿丸渐愈。
一小儿耳内出水，耳外生疮，脓水淋漓，经岁不愈。余用九味芦荟丸以治肝，用地黄丸以生肾水乃瘥。
一小儿遍身如疮，或痒或痛，肌体消瘦，日夜发热，口乾作渴，大便不调，年馀不愈。用芦荟丸以治肝，兼五味异功散以补脾而愈。
一小儿数岁，脑后并结二核，肉色如故，而不觉肿，正属膀胱。经观其形状，审其粪色，兼属肝脾肾三经。用九味芦荟丸以清肝脾，佐用地黄丸以补肾水，形体渐健，不两月而消。
一小儿腹内结块，小便不调。余以为肝经内疳症，用芦荟丸为主，佐以龙胆泻肝汤而消。
一小儿自脱胎即两目赤肿，或作痒，或作翳。此胎禀肝火耳，用六味、芦荟二丸而愈。
一小儿患瘰疬，小便频数，两目连札，或作呕少食，泄泻后重。此肝经热盛而脾土受邪也，用补中益气汤、六味地黄丸而痊。
一小儿面色痿黄，眼胞微肿，作渴腹胀，饮食少思，腹中一块，或移动，小便澄白，大便不实。此脾疳之患，用四君子加山栀、芜荑，兼四味肥儿丸而愈。
一小儿嗜食泥，困睡泄泻，通身如疥。此脾经内外疳也，用六君子汤，及四味肥儿丸而痊。
一小儿面黄颊赤，发热作渴，睡中惊悸。此心经内疳症，用四君加炒黑黄连、芎、归为主，佐以秘旨安神丸而痊。
一小儿所患同前，兼掌心发热，遍身如疥，此心经内外疳症，用肥儿丸为主，佐以秘旨安神丸而愈。
一小儿咳嗽寒热，咽喉不利，鼻上有疮，久不生痂。此脾经疳症，用地黄清肺饮、四味肥儿丸而愈。
一小儿下疳溃烂，爪黑面黧，遍身生疥。此肾经内外疳症，用地黄丸为主，佐以四味肥儿丸而瘥。
史少参幼子二岁，项下结核，不时仰首。或以为热疮内溃，用针决之，服消毒之药后，曲腰啼哭。余谓此无辜外吊症也。曲腰而啼，内吊症也。果殁。

腹痛肿胀诸症  ***************************
小儿腹痛体瘦，面色㿠白，目无睛光，口中气冷，不思饮食，或呕利撮口，此脾土虚而寒水所侮也，用益黄散、调中丸主之。若口中气温，面色黄白，目无睛光，或多睡恶食，或大便酸臭，此积痛也，用消积丸，甚者白饼子下之，后以白术散调补胃气。若腹胀而闷乱喘满者，实也，用紫霜丸。若不闷乱喘满者，脾虚也。误下之，以致目胞、腮面、四肢浮肿，肚腹愈胀，以塌气丸主之。因下而喘，脾气益虚也。脾虚不能胜肾水，随肺气行于四肢，如水状。若侵浮于肺，即大喘也。
薛按：痛腹不食，口中气冷，下利撮口等症，属形病虚寒也，用六君子加炮姜温补之。食积多睡，口中气温，恶食，面黄白等症，属病气实而元气虚也，用六君子加神麴、山楂消导之剂。若腹胀喘满，脾肺虚而气不归源者，用补中益气汤。若因下脾肺气虚，而面目四肢浮肿等症者，用金匮加减肾气丸。况此症有因乳母脾胃宿积，饮食伤脾所致，其白饼子、紫霜丸，必形病俱实，方可用也。塌气丸亦非调补之剂，宜审用之。
愚治一小儿，每停食腹痛，发赤晕，用清中解郁汤而愈。后患摇头咬牙，痰盛发搐，吐酸腐。待其吐尽，翌日少以七味白术散，次日又以参苓白术散，调理脾胃，遂不复患。大抵吐后儿安，不必更服他药，恐复伤元气也。
一小儿伤食腹胀，呕吐发热，面赤。服消导清热之剂，饮食已消，热赤未退。用六君子加升麻、柴胡各二分，升补胃气，四剂而愈。
一小儿五岁，停食腹痛，发热面赤。或用养胃汤、枳实、黄连，更加腹胀，午后热甚，按其腹不痛。余以为脾虚而药伤，用六君子数剂而痊。
一小儿数岁，每停食辄服峻厉之药，后肚腹膨胀，呕吐泄泻。先用六君子汤，诸症渐愈，又用补中益气汤而安。
一小儿肚腹胀，饮食即泻，手足逆冷。此脾气虚寒也，先用人参理中丸，后用六君子汤而愈。
一小儿伤食腹胀，胸满有痰，用异功散而痊。后复伤食，腹胀兼痛，或用下剂，痛虽止而胀益甚，更加气喘。此脾益伤而肺益虚也，用六君子汤加桔梗，调补而愈。
一小儿腹胀恶食，发热恶心，殊类外感。余曰：此饮食所伤，脾肺虚热也。用保和丸一服，诸症顿退。但腹仍胀，用异功散而痊。
一小儿伤食腹胀，服克伐之剂，小便涩滞。又服五苓散之类，饮食渐减，小便不通，四肢顿肿。余朝用金匮加减肾气丸，夕用异功散而愈。
若肾热传于膀胱，热甚逆干脾肺，脾胃虚而不能制肾水，流走四肢，而身面皆肿。若上胜则刑于肺，故令喘也。
薛按：肺主气，肾主水。前症因禀赋不足，或因大病后，或误行汗下，致脾虚不能制水，而溢皮肤，肺虚不能摄气，而气上逆，宜用六味丸、补中益气汤治之。如小便不利，用金匮加减肾气丸。肾经虚火上炎，肺热作喘者，用六味地黄丸。心火炽盛，肺热作喘者，用人参平肺散。凡此皆属肾经阴虚热症，用六味丸壮水为主。若用清热分利之药，则误矣。
一小儿，禀父肾热，小便赤涩，服五苓散之类。后患停食，服克伐之药，四肢面目浮肿，小便不利，渐至气喘。此误行渗利，脾肺气虚，不能摄水而患肿；脾肾虚寒，不能制水而气喘。用六味丸加牛膝、车前，及补中益气汤而愈。
若口吐痰沫，或吐清水，面㿠白，心腹痛而有时者，虫痛也，与痫相似，但目不斜手不搐也，用安虫散主之。
薛按：虫乃湿热所生，或木气而化。有因脏腑虚弱，有因胃冷胃热，为人身之固有者。其为患往来攻痛，或吐涎水，肌体消瘦，面无正色。但当调补脾胃为主。若虫食上部，则上唇有白点；虫食下部，则下唇有白点。腹中之虫，朔日之后，其头向上；望日之后，其头向下。如或用药，先以肉物近几烹炙，使闻香味，虫头皆向上，则药易于奏效。丹溪先生云：冬月吐虫多，是胃气虚寒。用钱氏白术散，加丁香二粒补之。可见小儿之虫，皆饮食伤脾所致。患疮疥内生虫蝨者，皆肝木所主也。
辛氏子，年五岁，病虫痛。或用巴豆、硼砂之类，哭而俯仰，按腹大叫，面青黄而时白，目仍青。师曰：此病大困，更加泻，则不救。次夜大泻，并下前药。师曰：今面青作泻，此肝木乘脾，形病相反，当五日笃，七日死。已而果然。
愚治一小儿，虫动心腹痛，先服芜荑散下之，更加作呕，食少口渴，饮汤右腮鼻准白中兼黄。此脾肺气虚也，余用异功散二服少愈，仍加炮姜一服而安。
一女子，年十二岁，面色青黄，头左生疖，颈项结核，寒热往来，大便不利。余谓此肝木侮脾，元气亏损所致，寒热非客邪，便秘非内实。不信，仍服杂药。后作泄泻，疖内出蝨。余用六君子加升麻、柴胡、芜荑为主，佐以九味芦荟丸，诸症悉退，颈核顿消。
一小儿，面色青黄，心腹作痛，时欲呕吐，或小便淋漓，或阴茎湿痒。余以为肝经风热侮脾。不信。后遍身生疥，出虫蝨。余用四味肥儿丸、六君子汤之类寻愈。
若腹中有癖不食，但饮乳是也，当渐用白饼子下之。盖小儿病此，良由乳食不消，伏于腹中，乍冷乍热。饮水过多，即荡涤肠胃，亡失津液。脾胃虚弱，不能传化水穀，以致四肢羸瘦，肚腹渐大而成疳矣。
薛按：前症或因小儿乳食过多，致伤脾胃；或乳食起居，七情六淫失宜所致。必先调补元气为主，佐以消散之剂。若除之不以渐，则必有颠覆之患。当治食积既去，而热不退，或作呕吐少，用五味异功散。胁胀少食，善怒泻青，用六君子汤加升麻、柴胡。少食体倦，泻黄，用补中益气汤。手足冷，加炮姜、木香。如不应，佐用四神丸。体瘦，潮热，口乾，大便不调，用肥儿丸。若兼颈项结核，口齿腐烂，当参前疳条主之。
愚治一小儿，腹中痞塞，恪服二陈、枳实、黄连，其痞益甚。余谓属脾经血虚，用六君子加当归数剂，胃气渐次复。乃朝用异功散加升麻，夕用异功散加当归而愈。
一小儿，素嗜肉食，腹中作痛，大便不调。半载之后，肚腹膨胀，右胁内结一块，不时转移。又三月，左胁内亦结一块，胸腹亦胀，龈溃作渴，小便赤涩或澄白，大便色秽不一。又半载，颔下结核三五枚，服消块行滞等药，元气益虚，其块益甚。余用四味肥儿丸、五味异功散之类，随症进退治之，热渴渐止。又月馀，腹胀渐消，更佐以九味芦荟丸，齿龈渐愈。乃用四君子为主，佐以芜荑丸之类而痊。
一小儿，饮食不节，或作泻，或腹痛，或腹胀，腹中一块，大便不调，作渴发热，龈烂口臭。专服消导克滞，前症益甚，形体益瘦。余曰：面色黄中隐青，脾土亏损而肝木所侮也。法当调补中气，平肝木，则脾气自旺，虚火自退，诸症自愈。遂用冲和汤，及大芜荑汤之类，果愈。
一小儿，患痞，服克滞之药。余谓形气有馀，病气有馀者，当泻不当补；形气不足，病气不足者，当补不当泻。前症属形病俱虚，非调补中气不愈。不信，仍行克伐，元气亏损，虚火上炎，齿龈蚀烂，颔下结核。余用大芜荑汤，及异功散之类，寻愈。

五脏杂症主治  ***************************
喜汗者，厚衣卧而额汗出也；盗汗者，肌肉虚而睡中汗出也，用止汗散。遍身汗，用香瓜丸。。胃虚汗者，上至项下至脐也，用益黄散。六阳虚汗者，上至头，下至项，难治。
薛按：前症因小儿元气未充，腠理不密；或因饮食停滞郁热；或厚衣温暖，脏腑生热，而津液妄泄也。其喜汗属心经血热，用导赤散；血虚，用团参汤。其盗汗属肾经虚热，用五味异功散；气血虚弱，用人参养荣汤。若寒水侮土，用益黄散。设泛行施治，误损脾胃，多成疳瘵。其六阳虚汗，乃禀赋不足，若用参附、耆二汤，亦有生者。大凡汗多亡阳，必至角弓反张，颈项劲强。若用十全大补之剂，大有生者。
张生三子，大者汗出遍身，与香瓜丸；次者上至项，下至胸，与益脾散；小者但额有汗，与石膏汤。各五日而愈。若概用麦煎散治之，误矣。
愚治一小儿，其面色或白或青，或恶寒，或发热，鼻间微黄兼白，盗汗白汗，胸膈不利，饮食少思，常怀畏惧。余以为脾肺气虚。不信，又用朱砂安神之类，前症益甚，更往来寒热，泄泻不食。余用六君子汤加黄耆当归为主，佐以八珍汤之类而痊。
一小儿，五岁，腹胀泄泻，盗汗，鼻间左腮皆白。此属脾肺气虚而食积所致，用六君子加山楂、神麴四剂，腹痛顿止。去二味，又四剂而大便调。用四君、归耆二剂，而盗汗止。
一小儿，十二岁，形气瘦弱，右腮白，两颏赤，鼻间隐青，盗汗，久不愈。此禀足三阴虚而然也，朝用补中益气汤，夕用六味丸而愈。
一个儿，三岁，盗汗，少食，闻药即呕。此胃伤也。用浮麦炒为末；每服少许，以乳调服。旬余，呕止乳进。佐以六君子汤而愈。
一小儿，停食腹痛，夜间盗汗。此脾虚食积所致，用六君子汤数剂，腹痛渐愈，盗汗亦止。后复停食，服消积丸，作泻不止，自汗盗汗，饮食甚少，睡而露睛，四肢发搐。此脾土虚而肝木所侮，用六君子少加柴胡治之，饮食渐进，诸症渐愈。但盗汗不止，属肾虚，佐以地黄丸愈。
一小儿，发热，呵欠顿闷，咬牙盗汗。属肝胆火症，用小柴胡汤加山栀二剂，又用地黄丸料煎服而愈。
夜啼者，小儿筋骨血脉未成而多哭，脾脏冷而痛也。当与温中药，或花火膏主之。若虚怯为冷所乘，则唇青。
薛按：前症多因小儿禀赋不足，或乳母饮食，七情亏损所致。若面赤白，及白睛多者，属肾气不足，至夜则阴盛而腹痛也，用六味丸。若脸青唇白，或小便黄短，属脾气不足，至夜则阴盛而腹痛也，用钓藤散。若脸红舌白，或小便赤涩，小肠热也，用导赤散加辰砂。如不应，属肾火，用地黄丸。唇色青白，口中气冷，或肢体冷，或泄泻曲腰，或泄泻不乳，此脾肾虚弱，用六神散。兼呕吐，用六君子汤。大便不化，乳少腹胀，用五味异功散加漏芦，令母服之，儿病自愈。儿亦服四五滴，尤妙。儿大数滴。
愚治一小儿，停食腹痛，夜啼，用大安丸而愈。后乳食虽入，其腹仍痛，用六君子加山楂、神麴，痛少止，乃去二味。又四剂，全痛止。
一周岁儿，痰嗽啼哭，或用抱龙丸，未止。余视其右腮白，左腮青，此肺肝二经相胜。先用泻白散以祛肺邪，次用柴胡栀子散以平肝火。又用地黄丸以滋肾水而痊。
一个儿，三岁，夜啼，面色白，黑睛少，小便清。此脾肾气虚，朝用补中益气汤加山药、五味子，夕用地黄丸，顿愈。
惊啼者，邪气乘心也，当以安神主之。
愚按：哭而不啼多泪，是惊悸也。啼而无泪，是痛也。若因心血不足，用秘旨安神丸。心火炽盛，用导赤散。木火相搏，用柴胡栀子散。肝血不足，用六味丸。所云十啼者，盖亦大同小异耳。愚治一小儿，白睛多，面色赤，时作啼。此禀肾不足，用地黄丸。半载后，忤其意虽哭，面色不赤。丹溪先生云：小儿忽大叫，必死。即此义也。
若浴后拭脐不干，风入作疮，令儿撮口甚者，是脾虚也。若频撮口，是气不和也。益黄散主之。
愚按：前症果因浴后拭挹不干，用枯矾为末，搽之即愈。若兼乳母肝脾有热，助儿为患，当用加味逍遥散，以治其母。若风入作疮，邪传于脾撮口者，其害匪轻。七日内患者，其危尤速。
弄热舌者，脾脏微热，令舌络牵紧，时时舒热，当少用泻黄散。或饮水者，脾胃虚而津液少也。兼面黄肌瘦，五心烦热者，疳瘦也，用胡黄连丸。大病未已，而弄舌者凶。
愚按：小儿舌微露而即收，名弄舌，属心脾亏损，用温脾散补之。舌舒长而收缓，名吐舌，乃心脾积热，少用泻黄散主之。兼口舌生疮，作渴饮冷，属肾经实热，用泻黄散。作渴畏冷，属胃经虚热，用四君子汤。食少作渴，或大便不实，脾胃虚弱也，用七味白术散。口角流涎，或腮颊患肿，虚风热也，先用人参安胃散，后用七味白术散。若午后甚者，脾血虚也，四物汤，多加参、术、茯苓。未应，用补中益气汤，及审相胜。其疳瘦症，当参诸症门。（七味白术散，即人参白术散。）
解颅者，生下囟门不合也，长必多愁少笑。目白睛多，面色㿠白，肢体消瘦者，肾虚也。
愚按：肾主髓，脑为髓之海。前症因父母精血不足，不能荣养，宜用地黄丸补之。有至七八岁，或十四五岁，血气既盛而自合。若纵恣食色欲，戕贼真阴，亦不能尽其寿矣。此症若在乳下，当兼补其母。更以软帛紧束儿首，使其易合。亦有囟陷、囟填，俱属禀不足。或五疳，久病元气亏损者，仍参后小便不通类主之。
愚治一小儿颅解，足软膝大，不能行履，用六味丸加鹿茸治之，三月而能步履。
一个儿，年十四岁而近女色，发热吐痰。至有室，两目羞明，头角胀大，仍不断欲，头渐大，囟门忽开。用地黄丸、益气汤之类，断色欲，年馀而愈。
一小儿，十三岁，患前症，内热肺热，形体倦怠，食少作渴。余以为所禀怯，用六味丸加鹿茸补之，不越月而痊。
一小儿，十四岁，解颅，自觉头大，视物皆大，畏日羞明。先兄以为肾禀怯弱，用六味丸加五味、鹿茸，及补中益气加山药、山茱萸，半载渐愈，二载而囟合。后婚姻，觉囟门开解，足心如炙。喜其断色欲，戒厚味，日服前药二剂，三载而愈。
胎肥者，生下丰厚，目睛粉红，大便乾难，时出涎水。。胎热者，生下有血色，时叫哭，身热淡黄，目睛多赤，大便色黄，急欲食乳，并用浴体法主之。。胎怯者，生下面白，肌肉瘦弱，大便白水，身无血色，哽气多哕。亦用浴体法。
薛按：浴体之法，乃开发腠理，疏泄阳气者也。其胎气果热，在暑月，庶几可用。其或胎怯，而用前法，恐复伤真气也。然此症属有馀者，胎肥胎热也。因母食膏粱厚味，或怒火郁热。胎怯弱者，因父精不足，或母气虚弱，用八珍汤。父精不足，用地黄丸。俱加漏芦。令母服之，子亦服之。
急欲乳不能食者，此风邪由脐而蕴热心脾，致舌厚唇燥，不能吮乳也。
薛按：前症果因外邪而唇口撮紧者，名为脐风，多不能救。若心脾有热，舌尖痛不能吮乳，舌本痛不能送乳者，以柳华散敷之。若舌下肿如小舌者，或舌络牵痛，或齿龈患白星，俱用线针刺出毒血，亦敷前散。若唇肿痛，或裂纹作痛，以当归膏调前散敷之。若暴病发热，作渴饮冷，大便秘结，用泻黄散，疏导其热。若病后发热，口渴饮汤，大便不实，用异功散，调补胃气。若服攻伐之剂，兼呕吐，或腹痛，脾胃复伤也，用四君子汤。或口角流涎，或痰气壅盛，脾不能摄也，用六君子汤。若儿自食甘肥，或母食酒面，致儿曰舌生疮，用清胃散以清热。若作呕少食，泄泻，用白术散以补脾。若手足并冷，或腹痛恶寒，用六君、炮姜以温中。若因乳母饮食，劳役失宜，发热致儿，用补中益气汤。因乳母肝脾二经血虚，内热传儿，用加味逍遥散、八珍汤。因乳母肝脾郁怒，血虚内热，致儿为患，用加味逍遥散、加味归脾汤，俱加漏芦。子亦服数滴。仍参前弄舌类。（凡针重舌，以针直刺，不可横桃，恐伤舌络，则言语不清）
龟胸龟背者，由儿生下风客于脊，入于骨髓，致成龟背。若肺热胀满于胸膈，膈即成龟背。并用龟尿，点其骨节自愈。（取尿法：用青莲叶安龟在上，用镜照之，其尿自出。）
薛按：小儿元气未充，腠理不密，风邪乘之；或痰饮蕴热于肺，风热交攻而致；或坐早风入骨髓。治当调补脾肺为主。若因乳母厚味辛辣而致者，当兼治其母。若因禀父肝肾虚热者，用六味地黄丸。若禀肾气不足者，用八味地黄丸。
若患吐泻，或大便后虽有声而不能言，又能咽物者，非失音，此肾怯不能上接于阳也，当以地黄丸主之。凡口噤不止，则失音语迟。
薛按：前症多因禀肾不足。盖肾脉繫于舌本，非地黄丸不能治。故患此症者，若仰首呵欠则嗽。如未应，须兼以补中益气汤，滋其化源。若阴火上炎，肺金受伤而失音者，亦治以前法。《保婴集》云：小儿五六岁，肾气不足而不能言者，用菖蒲丸。口噤不能言者，用地黄丸。
愚治一小儿，言迟，患泄泻，声音不亮，杂用清热等剂，声音如痖，饮食少思，去后多在侵晨，朝用地黄丸加五味子，夕用补中益气汤，其泄顿止。却专服前丸，不两月，其言渐亮而愈。
一小儿白睛多而黑睛少，吐泻后，喉喑，口渴，大便不实，朝夕悉服地黄丸而痊。后思泻，（其喉复暗，仍服前丸，遂愈。）
若大病后身目皆黄者，黄病也。。身痛背强，大小便涩，一身尽黄，小便黄赤，此黄疽也，泻者难治。。若百日，或半年，不因病而身黄者，胃热胎疸也。若淡黄兼白者，胃怯也。
薛按：大病后身目皆黄，或肢体黄胖者，脾气亏损而真脏为病，宜用六君子汤、参苓白术散，调补元气。病后发渴者，脾气虚而津液少也，用七味白术散。若脾经湿热壅滞，二便秘，腠理不得疏泄而为患者，名为黄疸，用茵陈汤。初生身黄壮热，不乳便秘，此为胎热，用地黄汤。若二便赤涩，腹胀面赤，饮水，用茵陈汤调五苓散。若清便自调，四肢便冷，用益黄散。淡黄白，用调中丸。
愚治一小儿，旬日内先两目发黄，渐及遍身，用泻黄散，服之瘥。
一小儿，因母食郁，饱胀咽酸，而患遍身皆黄。余以越鞠丸治其母，以泻黄散治其子并愈。
长大不行，行则脚软。。齿久不生，生则不固。。发久不生，生则不黑。皆胎弱也。
愚按：前症即五迟之症也。若肾主骨，齿者骨之馀，发者肾之荣也。良由父母精血不足，肾气虚弱，不能荣养而然耳。有肝肾虚，长而不能行者；有肝气虚，而手足拳挛者；有肝肾虚，而脚不能舒展者，并用地黄丸滋补之。有心气虚而不能言语，用玄参汤、补中益气汤培养之。若久病，或五疳所致者，但调补脾胃为主。《全婴方》云：头、项、手、足、身软，谓之五软症，皆胎禀肾气怯弱也。
愚治一小儿，体瘦腿细，不能行步，齿不坚固，发稀短少，属足三阴虚，用六味地黄丸、补中益气年馀，诸症悉愈，形体充实。
一小儿，三岁，言步未能，牙发稀少，体瘦骨立，发热作渴，目黑晴少，服肥儿丸不应。此肾虚疳症也。前丸乃脾胃经之药，久服则肾益虚，而疳益甚。不信，果牙发渐落。用六味丸加鹿茸、五味子，半载而愈。
一小儿，七岁，左腿细，短寸许，不良于行，目睛白多，或有盗汗，发黄成穗。用地黄丸加鹿茸、五味子为主，佐以补中益气汤，半载行履如故。
一小儿，脱肛，半载恪服升补元气之药而愈。


卷四  ——————————————————————————————————————————————————————————————————————————————————————————

方药症治  ***************************
●泻青丸　治肝经实热，急惊搐搦。
羌活（按用羌活者，壬乙同归一治也）　大黄（泻诸实热）　川芎（入手足厥阴，辛以缓肝）　山栀仁（泻心火，实则泻其子也）　龙胆草（炒，益肝胆气，止惊）　当归（入足厥阴，以其用藏血也）　防风（各等分）
上为末。炼蜜丸，芡实大。每服半丸，煎竹叶汤入砂糖化下。
薛按：前方足厥阴肝经解散肌邪，疏通内脏之苦寒药也。若大便秘结，烦渴饮冷，饮食如常，属形病俱实，宜用此泻之。若大病调和，烦渴饮冷，属病气实而形气虚，宜用抑青丸平之。若大便不实，作渴饮汤，饮食少思，肢体倦怠，属形病俱虚，宜用地黄丸补之。若肝经血虚生风，先用四物汤加钓藤钩以生肝血，继用四君子汤以补脾土。若因肝经血燥生痰，用地黄丸生肾水益肝血。若土不能培木，用四君子汤加当归以补中，用地黄丸以滋肾。若因肺金克肝木，用六君汤加芍药、木香，实脾土以平肺金。若因心虚夺母之气，或肾水虚不能生肝木者，并用地黄丸主之。若屡服峻剂而脾胃虚寒者，必用六君子汤加丁香、木香，补脾胃以培元气。若因乳母恚怒，肝火妄动，致儿为患者，母服加味小柴胡汤。若因乳母肝脾血虚发热，致儿为患者，母服加味逍遥散，子亦服数滴。
●抑青丸　即前方去山栀、大黄。
●抑肝散　治肝经虚热发搐，或发热咬牙，或惊悸寒热，或木乘土而呕吐痰涎，腹膨少食，睡卧不安者。
软柴胡（五分，入手足少阳厥阴，行经药也。东垣云：泻肝火，须用黄连佐之）　川芎（八分）　当归　白术（炒）　茯苓（保心惊悸）　钓藤钩（各一钱，主寒热，十二惊痫，客忤胎风，惟疗小儿）　甘草（五分）
上水煎，子母同服
●泻心汤　治心惊实热。
黄连
上为末。每服五分，临卧温水化下。
薛按：前症若叫哭发热作渴，饮水抽搐有力，仰面而睡者，属心经实热，宜用泻心汤，或导赤散。若发热饮汤，抽搐乏力，惊窜咬牙，合面而睡者，属心经虚热，用补心散。若喘嗽面赤，壮热饮水，肺乘心也，用泻白散。若头摇目札，身热抽搐，肝乘心也，用柴胡清肝散。若合目昏睡，泄泻身热，脾乘心也，用泻黄散。若窜视惊悸，咬牙足热，肾乘心也，用安神丸。若因乳母致症，亦用前药，以治其母。
●导赤散　治小肠实热，小便秘赤。
生地黄（心与小肠之药）　木通（利小肠之热，故钱氏用以导赤也）　甘草（炙，各等分，生用泻心火）
上为末，每服一钱，入淡竹叶（凉心经），水煎。
薛按：泻心汤、导赤散，泻心、小肠实火之剂。盖心为脾母，脾为心子。然心既病，则脾土益虚矣。用者审之。（味此说，当补脾土）
●生犀散　治心经虚热。
地骨皮　赤芍药　柴胡　乾葛（各一两）　甘草（五钱）　犀角（二钱，镑，主风热惊痫，镇肝，除心热。丹溪云：犀角，痘后用以散馀毒。若无毒而血虚者，或已躁热发散者，而误用之，祸立至）
上为末，每服一二钱，水煎。
薛按：前方云治心经虚热，然其所用多属泻心泻肝脾之剂。盖虚热二字，恐传写之误。假如心经自病而血虚热者，用秘旨安神丸。牌虚夺心之气而热者，用秘旨补脾汤。肝木不能生心火而虚热者。（用地黄丸。）
●秘旨安神丸　一治心血虚而睡中惊悸，或受惊吓而作。
人参（补五脏，止惊悸）　半夏（汤泡，燥脾土，健胃）　酸枣仁（炒，宁心志）　茯神（各一钱，开心益志）　当归（酒洗）　橘红　赤芍药（炒，各七分）　五味子（五粒，杵）　甘草（炙，三分）
上为末，姜汁糊丸，芡实大。每服一丸，生姜汤下。
●泻黄散　治脾胃实热。
藿香叶（入手足太阴经，助脾开胃止呕）　甘草（各七钱五分）　石膏（五钱，泻胃火）　山栀仁（一两，治胃中热气）　防风（二两）
上用蜜酒微炒为末。每服一二钱，水煎。
薛按：前症若作渴饮冷，卧不露睛，手足热甚，或遍身发黄，属胃经实热，宜用泻黄散。若作渴饮汤，卧而露睛，手足并冷，属胃经虚热，宜用异功散。若面青搐搦，乳食少思，肝乘脾也，用秘旨补脾汤。若面赤惊悸，身热昏睡，心乘脾也，用秘旨安神丸。若面白喘嗽，肢体倦怠，肺乘脾也，用补中益气汤。若唇黑泄泻，手足指冷，肾乘脾也，用益黄散。病后津液不足，口乾作渴，宜用七味白术散。若乳母膏粱厚味，七情郁火所致，当审其因，而治其母。
●五味异功散　治脾胃虚弱，吐泻不食。
人参　茯苓　白术　甘草（炒）　陈皮（各等分）
上为末。每服三钱。姜枣水煎。
薛按：前方补脾胃之圣药也。况人之一身，以脾胃为主，若小儿乳食失节，寒凉失宜，或乳母六淫七情失调，儿饮其乳，诸病顿起，当专以此药治之，其应如响。
●益黄散　治脾土虚寒，呕吐泄泻。
陈皮　青皮（下食，入太阴之仓）　丁香（二钱，去脾胃中寒）　诃子肉（各五钱，能开胃消食止痢）　甘草（炙，二钱）
上为末。每服一二钱，水煎。
薛按：前症若因脾土虚弱而吐泻者，用五味异功散。若因肝木侮脾土而吐泻者，用六君子加柴胡。如不应，或手足指冷，属脾胃虚寒也，更加木香、炮姜。若因乳母脾土虚而肝木侮，亦治以前药。若乳母郁怒，致儿患前症，母服加味归脾汤。
●人参安胃散　治因服峻剂，脾胃亏虚；或成慢惊，泄泻呕吐；或脾胃有热，以致前症。
人参（一钱）　黄耆（二钱）　生甘草　炙甘草（各五分）　白芍药（七分）　白茯苓（四分）　黄连（二分）
上为末，每服二三钱，水煎。
●七味白术散　治吐泻，或病后津液不足，口乾作渴。
人参　白术　木香　白茯苓　甘草（炙）　霍香叶（各一钱）　乾葛（二钱，能鼓胃气上行，生津液，阳明经药也。）
上为末。每服二三钱，水煎。
薛按：胃伤则呕，脾伤则泻，故用前药调补胃气，以化生津液不足者。用四君子汤尤效。
●秘旨补脾汤　治久病面黄肌瘦，咬牙目札，头发稀少。误服所致。
人参　白术（各一钱）　白芍药（酒炒）　白茯苓（各八分）　陈皮　川芎（各六分）　甘草（炙）　黄耆（蜜炙）　当归（酒洗，各四分）
上每服二三钱，姜水煎。
●泻白散　治肺经实热，咳嗽痰喘。
桑根白皮（炒，泻肺气之有馀。有馀者，邪有馀也）　地骨皮（各一两）　炙甘草（五钱）
上为末，每服一二钱，入粳米（百粒，水煎。）
薛按：《活人方》云：喘者，肺气有馀也。气盛当认作气衰，有馀当认作不足。肺气盛者，乃肺中之火盛也；有馀者，肺中之邪有馀也。故用前药以泻之。若土虚不能生肺，用补中益气汤。火来剋金，用人参平肺散。肾水夺母之气，或阴火上炎，用地黄丸。若肺虚肝木乘侮，先用阿胶散，后用泻青丸，若因乳母肺经受症，致儿为患，母服前散。若因乳母感冒风寒，肺经郁热，致儿为患，用十味参苏饮。若因乳母膏粱醇酒积热，致儿为患，用加味清胃散。
●阿胶散　治肺虚咳嗽，口乾作渴。
明阿胶（一两，面炒，能补气不足）　甘草（炙，一钱）　马兜铃（五钱，主肺热咳嗽，清肺补肺）　糯米（一两）　杏仁（七个，去皮尖，下喘，用治气也）　鼠黏子（二钱五分）
上为末。每服二钱，水煎。
薛按：前症若因脾胃弱而肺气虚者，宜用补中益气汤。若肺金自虚者，宜用四君子汤。
●地黄丸　治肾虚解颅，或行迟、语迟等症。
热地黄（八钱，酒洗，益肾水真阴，补血虚）　山茱萸肉（补肾益精）　乾山药（各四钱，凉而能补）　泽泻（补阴，入肾经）　牡丹皮（凉肾，泻阴中之火，治足少阴无汗之骨蒸）　白茯苓（各三钱，入壬癸）
上地黄杵膏，余为末，加炼蜜，丸桐子大。每服二三十丸，空心白汤下。
薛按：前丸治肾经虚热作渴，小便淋秘，痰气上壅；或肝经血虚，燥热风客，淫气面熊，瘰疬结核，或四肢发搐，眼目瞤动；或肺经虚火，咳嗽吐血，头目眩晕，或咽喉燥痛，口舌疮裂；或心经血虚有火，自汗盗汗，便血诸血；或脾虚湿热，下刑于肾，腰膝不利，或疥癣疮毒等症，并用前药为主，而佐以各脏之药。大抵此药为天一生水之剂，若禀赋不足，肢体瘦弱，解颅失音；或畏明下窜，五迟五软，肾疳肝疳；或早近女色，精气亏损，五脏齐损，凡诸虚不足之症，皆用此以滋化源，其功不能尽述。
●四君子汤　治脾气虚弱，饮食不化，肠鸣泄泻，或呕秽吐逆。
人参　白茯苓　白术　甘草（炙，各五分）
上水煎服。
●四物汤　治肝经血虚发热，日哺益甚，或烦躁不寐。
当归　熟地黄（各二钱）　白芍药（一钱）　川芎（五分）
上作二剂，水煎服。
●八珍汤　治气血俱虚，或因失血过多，或因克伐元气，以致内热发热，肢体瘦瘁。即四物四君子二汤合服。
●十全大补汤　治气血虚热，或因病后恶寒发热，或自汗盗汗，食少体倦，或发热作渴，头痛眩运等症。即八珍汤加黄耆、肉桂。
●六君子汤　治脾胃虚弱，体瘦面黄；或久患疟痢，不思乳食；或呕吐泄泻，饮食不化；或时患饮食停滞；或母有前症，致儿为患。
人参　白术　茯苓（各二钱）　陈皮　半夏　甘草（炙，各一钱）
上每服二三钱，姜枣水煎。
●补中益气汤　治中气不足，困倦发热；或元气虚弱，感冒风寒诸症；或乳母劳役发热，致儿为患。
黄耆（炙）　人参　白术（炒）　甘草（炙）　当归　陈皮（各五分）　升麻　柴胡（各二分）
上姜枣水煎。
●香砂助胃膏　治胃寒吐泻，乳食不化。
人参　白术（炒）　白茯苓（各五钱）　甘草（炙）　丁香（各一钱，去胃中寒）　砂仁（四十个，下气消食）　白豆蔻（十四个，宽胃，暖脾胃，进食）　肉豆蔻（四个，煨。温中补脾，下气运化，非比香附、陈皮之快泄也）　乾山药（一两）
上为末，炼蜜丸，芡实大。每服二三丸。米饮磨化。
●人参养胃汤　治外感风寒，内伤生冷，寒热如疟，或呕逆恶心。（平胃散中用厚朴，佐以苍术，正为泄上焦之湿，平胃土，不使太过，而致其和耳，非温补脾胃也。）
人参　厚朴（姜制）　苍术（制，发汗）　半夏（汤泡）　草果仁（虚弱不能者宜此）　藿香　茯苓（各五钱，调胃）
上每服二三钱，姜三片，乌梅一个，水煎。
●大芜荑汤　治小儿脾疳，少食发热，作渴，大便不调，发黄脱落，面黑便清，鼻下生疮，能乳嗜土等症。
芜荑　山栀（各五分）　黄柏　甘草（炙）　黄连　防风（各二分）　麻黄　羌活　柴胡（各三分）　白术　茯苓　当归（各四分）
上作二剂，水煎。
●肥儿丸　治食积五疳，颈项结核，发稀成穗，发热作渴等症。
黄连（炒）　神麴（炒）　木香（各一两五钱）　槟榔（二十个，破滞气）　肉豆蔻（二两，炮）　使君子（酒浸）　麦芽（炒，各四两）
上为末，面糊丸，麻子大。每服三五十九，米饮下。良久用五味异功散一服，以助胃气。
●九味芦荟丸　治小儿肝脾疳积，体瘦热渴，大便不调，或瘰疬结核，耳内生疮等症。
芦荟　胡黄连　黄连　木香　芜荑（炒）　青皮　白雷丸　鹤蝨草（各一两）　麝香（三钱）
上为末，蒸饼糊丸，麻子大。每服一二钱，空心白汤下。
●黄连丸　治疳劳。
黄连（五钱，胆汁浸，晒）　瓜蒌根　乌梅肉　杏仁（浸去皮，培）　石莲（各二钱）
上为末，牛胆汁糊丸，麻子大。每服一二十丸，煎乌梅、姜、蜜汤下。
●木香丸　治冷疳。
木香　青黛　槟榔　肉豆蔻　麝香（各一钱五分）　续随子（一两，去油）　虾蟆（三个，烧存性）
上为末，蜜丸，绿豆大。每服三五丸，煎薄荷汤下。
愚按：前方消疳清热，逐水破气之剂。然云冷疳者，乃阳气虚而脾胃冷也。其槟榔续随子，恐导损真阴，克伐阳气，治者审之。
●胡黄连丸　治热疳。
胡黄连　黄连（各五钱）　朱砂（二钱，另研）
上为末，填入猪胆内，以线扎，悬挂铫中，淡浆水煮数沸取出，研入芦荟、麝香各二钱，饭和丸，麻子大。每服一二十丸，米饮下。
愚按：前症当以本方为主，佐以四君子加芜荑。脾胃虚甚者，以四君子加芜荑为主，以前丸为佐。
●如圣丸　治冷热疳泻。
使君子（取肉，一两）　胡黄连　川黄连　白芜荑（炒，各二两五钱）　麝香（五分，另研）　干虾蟆（五个，酒煮作膏）
上为末，以虾蟆膏杵丸，麻子大。每服一二十丸，煎人参汤下。
薛按：疳之为患，乃肝脾虚热，津液乾涸之症。前方乃专于治肝清热之剂，若脾胃虚弱者，当佐以六君子汤，调补脾胃，使邪气退，庶可取全功也。
●兰香散　治鼻疳赤烂。
兰香叶（二钱，烧灰）　铜青　轻粉（各五钱）
上为末，干贴。
●白粉散　治诸疳疮。
海螵蛸（三分）　白及（二分）　轻粉（一分）
上为末。先用浆水洗，拭乾贴。
薛按：前二方治表之药。如未愈，用四味肥儿丸，以治其内。
●四味肥儿丸　治食积脾疳，目生云翳，口舌生疮，牙根腐烂，发热瘦怯，遍身生疮。又治小便澄白，腹火青筋，一切疳症。
黄连（炒）　芜荑（炒）　神麴　麦芽（炒，各等分）
上为末，水糊丸，桐子大。每服一二十丸，空心白滚汤下。
●蟾蜍丸　治无辜疳症。一服虚热退，二服烦渴止，三服泻痢愈。
蟾蜍（一枚，夏日沟边中，取腹大不跳不鸣身自痼者）
上取粪蛆一杓，置桶中，以尿浸之，却将蟾蜍跌死，投与蛆食一昼夜，用布袋盛蛆，置急流中一宿，取出瓦上焙乾为末，入麝香一匙，粳米饭丸，麻子大。每服二三十丸，米饮下，其效如神。
●芜荑散　治虫动口内流涎。
白芜荑　乾漆（炒，各等分）
上为末。每服五六分，米饮下。
●安虫散　治虫动心痛。
胡粉（炒黄）　槟榔　川楝子　鹤蝨（各三钱）　枯白矾（二钱五分）
上为末，每服五六分，痛时米饮调下。
薛按：虫动之因，多属胃气虚弱，或闻饮食气味而动。前二方乃化虫之剂，若因脾胃虚弱者，须当调补中气。
●使君子丸　治脏腑虚滑，及疳瘦下利，腹胁胀满，不思乳食。
使君子（肉，一两，面煨）　甘草（炙）　诃子肉（半生半煨）　厚朴（姜汁炙）　青黛（各五钱）　陈皮（二钱五分）
上为末，炼蜜丸，芡实大。每服三五丸，米饮化下。
●白玉散　治丹瘤。
白土（三钱五分）　寒水石（五钱）
上为末，用米醋或新水调涂。
薛按：前方性味寒凉，六腑受患，毒发于表，二便调和，乳食如常，固为可用。若胃气虚弱者，反凝滞瘀血，益增其患重者须吮毒血，各聚于一处，砭出以泄之。遍身者当随其患处，各吮聚砭之，更服仙方活命饮。大便不通者，更加大黄。如不应，用大连翘饮。治法虽多，无如砭之法为良。百日内患者难治。
●神功散　治疮疡肿臖作痛。未成者敷之即散。已溃者敷之即愈。丹瘤用之尤妙。
黄柏（炒）　草乌（炒）　血竭（各等分）
上为末，调敷患处。
●柳叶散　治热毒口疮。
黄柏（炒）　蒲黄　青黛（真正者）　人中白（煅，各等分）
上为末敷之。
●仙方活命饮　治一切疮毒，未成内消，已成即溃。此消毒排脓止痛之圣药也。（若脓出而肿痛不止者，元气虚也，当补之。）
穿山甲　白芷　防风　没药　甘草　赤芍药　当归尾　乳香　天花粉　贝母（各一钱）　金银花　陈皮（各三钱）　皂角刺（一钱）
上每服二三钱，酒水各半煎。
●塌气丸　治肚腹虚胀。
胡椒（一两）　蝎尾（五钱，去毒）
上为末，面糊丸，粟米大。每服一二十丸，陈米饮下。
薛按：前症属脾肺虚，水气泛而喘急浮肿，必兼温补脾土，以生肺金，而气自运行矣。但前药性属辛热，虽能祛散寒邪，而恐真气反伤，不可过剂。
●消积丸　治食积，大便酸臭发热。
丁香（九个）　缩砂（十二个）　巴豆（二粒，去皮、心、膜）　乌梅肉（三个）
上为末，面糊丸，黍米大。每服五七丸，温水下。
薛按：前症若食积既去而热不退，或作呕少食，宜用五味导功散，以补胃气。或用四君子加半夏、藿香，以安中气。若兼泄泻，用六君子汤。如不应，加升麻、柴胡，以升补脾气。若久泻不已，宜用补中益气汤，以升补阳气。若虚寒，加炮姜、木香。如不应，兼以四神丸，以补脾肾。若体瘦潮热，口渴，大便不调，宜用肥儿丸，以消疳积。
●保和丸　治食积。
山楂（二两）　神麴（二两）　半夏　茯苓（各一两）　陈皮　连翘　萝卜子（各五钱）
上为末，粥糊丸桐子大。每服一二十丸，白汤下。
●清中解郁汤　治脾气虚弱，饮食停滞，郁热生痰，或身发赤晕。
白术（炒）　茯苓　陈皮　山栀（炒）　山楂　神麴（炒）　麦芽（炒）　川芎　桔梗　甘草（炙，各五分）
上每服二三钱，水煎。
●四神丸　治脾肾禀虚，泄泻不食，或不食去后不实，或乳母患此，致儿为患。
肉豆蔻（二两）　补骨脂（四两）　五味子（二两）　吴茱萸（一两）
上为末。用水二碗，生姜八两，红枣一百枚，煮熟，取枣肉，和未丸，麻子大。每服二三十丸，空心食前，白汤下。子母并服。
●香连丸　治赤白痢疾，并水泻暑泻。
黄连（净，二十两）　吴茱萸（去梗，十两）
上先将二味用热水拌和，入磁器内，置热汤中，顿一日，同炒，至黄连紫黄色，去茉，用连，为末。每末四两入木香末一两，淡醋米饮为丸，如麻子大。每服四五十丸，白滚汤下。
●五苓散　治霍乱吐泻，躁渴饮水，小便不利。
泽泻（五钱）　猪苓　官桂　赤茯苓　白术（各二钱）
上为末。每服一二钱，白汤调下。
薛按：前症若津液偏渗于大肠，大便泻而小便少者，宜用此药分利。若阴阳已分而小便短少者，此脾肺气虚而不能生水也，宜用补中益气汤加麦门、五味。虚火上炎，而小便赤少者，此肺气受伤而不能生水也，用地黄丸加麦门、五味。
●大黄丸　治风热便闭，饮水。
川芎（五钱）　甘草（炙，二钱五分）　黑牵牛（五钱，半生半炙）　大黄（一两，酒洗，蒸晒）
上为末，糊丸，麻子大。每服数丸，温蜜水下。
薛按：前方乃内疏之峻剂，审其因果，属脏内实热方可用。
●白虎汤　治伤暑烦躁，身热痰盛，头痛，口燥大渴。
知母（一两五钱）　石膏（四两）　白粳米（八钱）　甘草（炙，五钱）
上为末，每服一二钱，水煎。
●羌活散　治风邪所伤，头目昏眩，痰涎壅滞，肢节烦疼。
羌活　前胡　麻黄　白茯苓　川芎　黄芩　甘草（炙）　蔓荆子　枳壳（麸炒）　细辛　石膏（另研）　菊花　防风（各两）
上为末。每服一二钱，水煎。
●地骨皮散　治壮热作渴
地骨皮　茯苓　甘草　柴胡　半夏　人参　知母（各等分）
上为末。每服一二钱，水煎。
●大羌活汤
羌活　独活　防己　防风　黄芩　黄连　苍术　白术　甘草（炙）　川芎　细辛（各二钱）　知母　生地黄（各一钱）
上为末，每服一二钱，水煎，热服。
●人参羌活散　治伤寒时气，头疼发热。
人参　羌活　独活　柴胡　前胡　桔梗　茯苓　枳壳（麸炒）　川芎　天麻　地骨皮　甘草（炒，二分）
上入薄荷三叶，水煎
薛按：前方乃解肌发表，化痰利气之剂。然元气虚者，宜用清肺散。
●秘旨清肺散　治感冒发热，鼻流清涕，或咳嗽吐痰。轻者勿药自愈，重者用此轻和之剂。
橘红　半夏（炮）　桔梗（炒）　川芎（各五分）　白茯苓　桑白皮（蜜炙，各七分）　甘草（炙）　防风（各四两）　薄荷　枯黄芩（炒，各三分）　白术（一钱）
上每服二三钱，姜水煎。
薛按：前症若风邪退而痰热不止，但健中气，则痰自化，而病自愈。若专用化痰利气，则中气愈虚，痰热愈盛矣。
●败毒散　治伤寒时气，寒热咳嗽。
人参　茯苓　甘草（炒）　前胡　川芎　羌活　独活　桔梗　柴胡　枳壳（麸炒，各等分）
上为末。每服一二钱，生姜、薄荷水煎。
薛按：《秘旨》云：小儿虽有感冒伤风，鼻塞流涕，发热咳嗽，以降痰为主，略加微解。凡散利败毒，非幼稚所宜。或冒轻者，不必用药，候一二日自愈。窃谓前症，若手足冷，或腹胀脾虚也，用六君子汤加柴胡、升麻。若腹胀，或气喘，肺虚也，用四君子汤加柴胡、升麻。盖肺虚则腠理不密，外邪易感，发表之后，其邪既去，即补脾肺，以实其表，庶无变症矣。
●百部丸　治肺寒壅嗽微喘。
百部（炒）　麻黄（各三分）　杏仁（四十个，微炒，水煮）
上为末，蜜丸，皂子大。每服一二丸，姜汤下。
●麻黄汤　治伤风发热，无汗，咳嗽喘急。
麻黄（去节，三钱，水煮去沫，漉出，晒乾）　肉桂（二钱）　甘草（炙，一钱）　杏仁（七个，去皮尖，麸炒黄，研膏）
每服一钱，水煎服。以汗出为度，自汗者不宜服。
薛按：前方乃发表出汗之剂，审其寒邪在表宜用。若邪既去，宜补脾肺，以实其表，庶风邪不能再入，往往表散之后，热嗽不退。复行发表，多变坏症。
●地黄清肺饮　治肺疳咳嗽，痰唾稠黏。
阿胶（一钱，麸炒）　鼠黏子（二分，炒）　马兜铃　甘草（炙，各五分）　杏仁（七枚，去皮尖）　糯米（十粒，炒）
上每服一钱，水煎。
●葶苈丸　治伤风咳嗽，面赤身热，痰盛喘促。
刮葶苈（隔纸略炒）　黑牵牛（炒）　杏仁（炒黄，研膏）　汉防己（各一两）
上为末，入杏膏、蒸枣肉捣丸，麻子大。每服十丸，姜汤下。
薛按：前方行气导湿之峻剂，若脾胃虚热而致诸症者，当调补中气为主。若果系前症，宜用惺惺散、参苏饮、清肺丸、茯苓半夏汤，选用之。
●惺惺散　治伤寒时气，风热痰壅咳嗽。
桔梗　细辛　人参　甘草（炙）　白茯苓　白术（炒）　瓜蒌根（各等分）
上为末。每服二钱，入薄菏五叶，水煎。
●参苏饮　治感冒风寒，或腹胀少食，泄泻呕吐，或手足并冷，喘促痰涎。
人参　紫苏　陈皮　半夏　茯苓　枳壳（炒）　桔梗（炒）　前胡　乾葛　甘草（炒，各五分）　木香（三分）
上为末。每服一二钱，水煎。
●茯苓半夏汤　治胃气虚弱，痰涎恶心；或饮食不化，呕吐发搐；或睡卧不宁，口流痰涎；或乳母脾胃虚弱，饮食不节，以致儿患前症，亦宜用此药主之。
白术（炒）　茯苓　半夏　神麴（炒各一钱）　大麦（炒，五钱）　陈皮　天麻（各三钱）
上每服一二钱，水煎。
●甘桔散　治咳吐热涎，咽喉不利。
甘草（炒，二两）　桔梗（一两，米泔浸，焙）
上为末，每服二钱，入泡阿胶半片，水煎服。
薛按：前症若风热蕴于肺而咳脓血，用桔梗汤。若心克于肺而吐痰涎，用人参平肺散。
●桔梗汤　治咳嗽吐脓，痰中有血，已成肺痈症。
桔梗（炒）　贝母　当归（酒浸）　瓜蒌仁　枳壳（麸炒）　薏苡仁　桑白皮（炒）　百合（蒸，各一钱五分）　五味子（炒）　甜葶苈（炒）　地骨皮　知母　甘草节　防己　黄耆（炒）　杏仁（各五钱）
上每服一二钱，水煎。
●人参平肺散　治心火克肺，咳嗽喘呕，痰涎壅盛，胸膈痞满。
人参　橘红　甘草（炙）　地骨皮（各五分）　茯苓　知母（炒，各七分）　五味子（炒）　青皮　天门冬（各四分）　桑白皮（炒，一钱）
上每服一二钱，水煎。
●小柴胡汤　治伤寒温热，患身热恶风，头痛项强，四肢烦疼，寒热往来，呕哕痰实，及治中暑病疟。
柴胡（八钱）　半夏（汤泡）　黄芩　人参（各三钱）　甘草（炙，二钱）
上每服一二钱，姜枣水煎。
●加味小柴胡汤　治乳母肝火发热等症，致儿为患。即小柴胡加山栀、牡丹皮。水煎，子母并服。以下仿此。
●加味逍遥散　治乳母肝脾气血虚弱发热，致儿为患。
当归　白术　茯苓　芍药（炒黄，各一钱）　柴胡　牡丹皮　山栀（炒）　甘草（炒，各五分）
上水煎服。
●柴术参苓汤　治肝火血热，遍身瘙痒，或起赤晕，或筋挛结核。
白术（炒）　人参　茯苓（各一钱）　柴胡　川芎　山栀　芍药（炒）　甘草（炒，五分）　熟地黄（制）　当归（各八分）
上水煎服。
●芍药参苓散　治肝木克脾土，目札面青，食少体倦。
芍药（炒）　人参　茯苓　白术　陈皮（各七分）　柴胡　山栀　甘草（炒，各五分）
上水煎服。
●栀子清肝散　治三焦或足少阳经风热，耳内作痒生疮，或出水疼痛。
柴胡　栀子（炒）　牡丹皮（各一钱）　茯苓　川芎　芍药　当归　牛蒡子（炒，各七分）　甘草
上水煎服。
●龙胆泻肝汤　治肝经湿热，或囊痈便毒，小便涩滞。
龙胆草（酒炒，五分）　车前子（炒）　木通　当归尾　泽泻（各三分）　甘草　黄芩　生地黄　山栀（各三分）
上水煎服。
●茵陈汤　治身热鼻乾汗出，二便赤涩，湿热发黄。
茵陈（六钱）　栀子（二个）　大黄（二钱）
上每服一钱，水煎。
●大连翘饮　治积热大小便不利，或痘后馀毒，肢体患疮，或丹瘤游走不止。
连翘　瞿麦　荆芥　木通　赤芍药　当归　防风　柴胡　滑石　蝉退　甘草（各一钱）　山栀（炒）　黄芩（炒，各五分）
上每服一二钱，水煎。
●清凉饮　治消中能食而瘦，口乾自汗，大便结燥，小便频数。
羌活　柴胡　炙甘草　知母（酒制）　黄耆　黄芩（酒制，各二钱）　生甘草　防己　生地黄（酒制）　防风（各五分）　当归（六分）　红花（少许）　桃仁（五个）　杏仁　升麻（四分）　石膏　黄柏　龙胆草（各一钱五分）
上每服一二钱，水煎，入酒少许服。
●四顺清凉饮　治脏腑有热，烦赤作渴，四肢惊掣，大便秘涩；或风热结核，头面生疮。目赤咽痛，一切有馀之症。
赤芍药　当归　甘草　大黄（各等分）
上每服一钱，水煎。
●黄连香薷饮
香薷（四两）　厚朴（二两）　黄连（一两）
上每服一二钱。将朴、连同生姜炒，令紫色，入香薷，水酒各一盏，煎，冷服。
●金匮加减肾气丸　治脾肾虚，腰重脚肿，小便不利；或肚腹肿胀，四肢浮肿；或喘急痰盛，已成蛊者。此症多因脾胃虚弱，治失其宜，元气复伤而变者，非此药不救。
白茯苓（三两）　附子（炮，五钱）　川牛膝　肉桂　泽泻　车前子　山茱萸　山药　牡丹皮（各一两）　熟地黄（四两，捣碎，酒拌杵膏）
上为末，和地黄膏，加炼蜜，杵丸，桐子大。每服一二十丸，空心米汤下。
●五色丸　治五痫。
朱砂　真珠（各五钱）　水银　雄黄（各一钱）　黑铅（三两，同水银结成砂）
上为末，炼蜜丸，麻子大。每服三四丸，煎金、银、薄荷汤下。
愚按：前症有因惊、因风、因食之不同，虽痰迷心窍，然当补脾气为主。
●断痫丹　治痫差后变症不止。
黄耆（蜜炙）　钓藤钩　细辛　甘草（炙，各五钱）　蝉退（三寸，酒炙）　蝉蜕（去土，四个）　牛黄（一匙，另研）
上为末，煮枣肉为丸，麻子大。每服五七丸，人参煎汤下。
●宣风散　治惊风。
槟榔（二个）　陈皮　甘草（各五钱）　牵牛（四两，半生半炒）
上为末。每服三五分，蜜汤调下。
愚按：肝气为阳为火，肝血为阴为水。故肝气热则生风，风热博则惊搐，而肝血必损也。然有馀当认为不足，若屡服利惊宣风之剂，未免亏损脾胃，以成慢惊矣。慎之。
●褊银丸　治风涎膈热，及乳食不消，腹胀喘促。
巴豆　水银（各五钱）　京墨（八钱，火烧，醋淬研）　黑铅（二钱半，水银煎）　麝香（五分，另研）
上为末，陈米粥丸，绿豆大。每服二三丸，煎薄荷汤下。
愚按：前方治癫痫惊搐，消积下痰之药也。其用牵牛、巴豆等，盖以痰饮癖积，结聚坚固，非此不能除故。洁古先生云：为斩关夺旗之将，形病俱实者用之，诚有回生起死之功。必须详审，不可轻率。
●牛黄丸　治惊热消疳积。
雄黄（研，水飞）　牵牛（各一钱）　天竺黄（二钱）
上为末，面糊丸，粟米大。每服五七丸，薄荷水下。
●紫霜丸　治惊积。
代赭石（二钱，水飞）　杏仁（二十一个，去皮尖）　巴豆（二十一粒，去皮、心、膜）
上为末，饭丸，粟米大。每服五七丸，煎皂角仁汤下。
●利惊丸　治急惊。
天竺黄（二钱）　轻粉　青黛（各一钱）　黑牵牛（炒，五钱）
上为末，炼蜜丸，豌豆大。每岁一丸，薄荷水下。
●白饼子　治腹中有癖，但饮乳，嗽而吐痰涎。
滑石　轻粉　半夏（汤浸，焙）　南星（各一钱）　巴豆（二十四粒，去皮煎，水煮，另研）
上为末，糯米饭丸，绿豆大，捻作饼。每服二三饼，煎葱白汤下。
薛按：前四方乃斩关夺门，起死回生之重剂也，必审形病俱实，方可施之。恐至失手，命在反掌。经云：邪之所凑，其气必虚。留而不去，其病乃实。实者，病气实而形气则虚也。东垣先生云：形病俱实者，当泻不当补；形病俱虚者，当补不当泻。治者审焉。
●凉惊丸　治惊疳。
龙胆草（炒焦）　防风　青黛（各三钱）　钓藤钩（二钱）　黄连（炒，一钱二分）　龙脑（一钱）　牛黄　麝香（各二分）
上为末，面糊丸，粟米大。每服十丸，煎金银花汤下。
薛按：前丸心肝二经清热祛风，化痰散气之寒剂。盖疳者津液乾涸之症，不宜多服，恐伤胃气，无以滋肾水生肝血也。
●羌活膏　治脾虚肝热，热盛生风，或吐泻，或误药，变为慢惊症。
羌活　川芎　人参　白附子（炮）　赤茯苓（各五钱）　天麻（一两）　白殭蚕（酒炒）　乾蝎（炒，去毒）　白花蛇（肉，酒浸，焙乾）　雄黄　辰砂（各另研，一分）　附子（炮）　防风　麻黄（去节）　肉豆蔻　鸡舌香　藿香叶　沉香　木香（各二钱）　轻粉　真珠　牛黄（各一钱五分）　龙脑（二分）　麝香（一钱，各另研）
上为末，炼蜜丸，豆大。每服一二丸，薄荷汤下。
薛按：前方药味杂乱，果脾气虚而成慢惊者，当审用之。恐发散真气，重损阴血故也。
●抱龙丸　治伤风温疫，身热昏睡，风热痰实壅嗽。又治惊风潮搐，及蛊毒中暑。
雄黄（二钱五分）　辰砂（五分，另研）　天竺黄（一两）　牛胆南星（四两）　鹿香（五分，另研）
上为末，甘草汤丸，皂子大。每服一丸，白汤化下。
薛按：前丸化痰祛邪，清热之功居多；属肝心实热而致者用之。殊效。若脾肺虚弱，而见昏睡痰嗽，当用宝鉴天麻散，以调补元气。
●小续命汤　治中风不省人事，涎鸣失音，肢体反张，或时厥冷。
麻黄（去节）　人参　黄芩　川芎　芍药　甘草（炒）　杏仁（去皮尖，研）　汉防己　官桂（各五钱）　防风（七钱五分）　附子（炮，去皮脐，二钱）
上各另为末，和匀。每服一钱，姜、枣、水煎。有热减桂、附。
●宝鉴天麻散　治急惊脾胃虚弱，或变慢惊者。
半夏（七钱）　天麻（二钱五分）　甘草（炙）　白茯苓　白术（各二钱）
上入生姜三钱，磁器内水煮，候乾为末。每服一钱五分，姜煎汤调下。
●钓藤钩饮　治吐利，脾胃亏损，虚风慢惊。
钓藤钩（三分）　蝉壳　防风（炒）　人参　麻黄　白殭蚕（炒）　天麻　蝎尾（去毒，炒，各五钱）　甘草（炙）　川芎（各二钱五分）　麝香（一钱，另研）
上为末。每服一二钱，水煎。
薛按：慢惊之症，属脾胃亏损所致。前方乃辛温散表之药，而无调补之功，须审用之。
●大青膏　治伤风吐泻，身温凉热。
天麻　青黛（各一钱）　白附子　乾蝎（去毒）　乌稍蛇（肉，酒浸，焙）　朱砂（五分）　天竺黄（二钱）　麝香（二分）
上为末，生蜜和青。每服一豆粒许，月中儿用半粒，薄荷汤化服。
愚按：大青膏乃表散之剂也。必外邪蕴结于肺，而肺气之未损者，乃可施之。况前症属脾肺气虚，而邪之所凑，必以固脾胃为主。否则虚虚之祸，恐不能免矣。
●温白丸　治泄泻瘦弱，冷疳洞利，及久病而成慢惊。
天麻（五分）　白殭蚕（炮）　白附子　乾蝎（去毒）　天南星（汤炮焙，各二钱五分）
上为末，面糊丸，绿豆大，每服十丸，米饮下。
愚按：前症属脾气虚寒，无阳之症，无风可散，兼痰可逐，当兼用六君子汤、十二味异功散、木香散。
●参耆四圣散　治痘疮已出，至六七日，不起发，不成脓。
人参　黄耆（炒）　白术（炒）　茯苓　当归　芍药（炒）　川芎（各五分）　柴草　木通　防风（各三分）　糯米（二二百粒）
上作二剂，水煎服。
●陈氏木香散
木香　大腹皮　人参　桂心　赤茯苓　青皮　前胡　诃黎勒　半夏（姜制）　丁香　甘草（炙，各五分）
上每服二三钱，姜水煎。
薛按：前方若痘疮已出未愈之间，其疮不光泽，不起发，不红活。五七日内，泄泻作渴，或肚腹作胀，气促作喘；或身虽热而腹胀，足指冷；或身热作渴；或惊悸腹胀；或汗出不止；或寒战咬牙，疮不结痂。此皆脾胃虚寒，津液衰少，急用此药治之。若误认为实热，用寒凉之药，及饮蜜水、生冷瓜果之类，必不治。
●十二味异功散
木香（二钱五分）　官桂（二钱）　当归（三钱半）　茯苓　白术（各一钱）　人参　陈皮　厚朴（姜制）　半夏（姜制）　丁香　肉豆蔻（各二钱半）　附子（炮，一钱五分）
上每服二三钱，姜枣水煎。
薛按：前方若痘疮不光泽，不红活，不结靥，谓之表里俱虚，宜用此药治之。若闷乱烦渴，吐泻不食，腹痛腹胀，痰喘气急，谓之表里虚寒，急用此药送豆蔻丸。或十日至十一日，当靥不靥，烦渴咬牙，手足并冷，饮沸汤而不知热，此阳虚脱陷，急用此汤救之，亦有复生者。
●百祥丸
红牙大戟（阴乾，浆水煮软去骨，复入元汁中煮）
上焙乾，为末，水丸，粟米大。每服十丸，赤脂麻汤下。
薛按：前方治痘疮黑陷，耳⿰鼻丸冷，咬牙吐泻者，乃脾土虚败，寒水反侮归肾之恶候也。用百祥丸泻之，急以四君子加丁香、陈皮、木香、厚朴、炮姜，以温补脾土，身热饮水，黑陷复起，十救一二。盖此症因脾土虚败，寒水乘侮。陈文秀先生云：若治寒水于既侮之后，何不保脾土于未败之先。此发前人之未发。况前药必藉脾胃之气运及于肾，而才泻之。吾恐胃气先伤，而莫能及。然非钱公之明见不敢投，非古昔之元气不敢用。治者审焉。
●牛李膏　治痘疮黑陷
牛李子
上杵汁，石器内熬膏。每服皂子大，煎杏胶汤化下。
●雄黄散　治痘后牙龈生疳蚀疮。
雄黄（一钱）　铜绿（二钱）
上同研细，量疮大小，于糁其上。
●化毒丹　治胎毒，及痘后头面生疮，眼目肿痛。
生地黄　熟地黄　天门冬　麦门冬　玄参（各二两）　甘草　甜硝（各二两）　青黛（一两五钱）
上为末，炼蜜丸，芡实大。每服一丸，白汤化下。
薛按：前方生血凉血，解毒寒中之剂。用之得宜，殊有良验。
●栝楼汤　治慢惊。
栝楼根（二钱）　白甘遂（一钱）
上慢火炒黄为末。每服二三分，煎薄荷、麝香汤下。
薛按：徐用诚云：钱氏治慢惊用栝蒌汤，恐传写误耳。盖惊主风木，甲木属阳，病急易治；乙木属阴，病缓难治。况小儿五脏之气未实，神气未充，而自病慢惊之症，非病后及吐泻脾胃虚损而得者，慎匆用此峻厉之剂。
●温惊丸　治慢惊风症。
牛胆　南星（四两）　朱砂（一钱五分）　天竺黄（五钱）　龙脑（一钱）　紫胭脂（一钱）
上各另为末，用黄牛胆汁丸，芡实大。每服半丸，砂糖汤化下。
薛按：慢惊属脾胃无阳，肝木所胜之寒症，故用温惊丸以温之。但所用之药，乃辛散阳气祛逐痰涎，治者审之。
●人参理中丸　治中气虚热。
人参　白术（炒）　甘草（炙，各等分）
上为末，姜汁糊丸，绿豆大。每服二三十丸，白汤下。
●调中丸　治脾胃虚寒。
白术　人参　甘草（炒，各五钱）　乾姜（炮，四钱）
上为末，用蜜丸，绿豆大。每服二三十丸，白汤下。
薛按：前二方，本经自病之药，即人参理中丸也。若肾水侮土而虚寒者，当加半夏、茯苓、陈皮。或呕吐，更加藿香。泄泻加木香。
●张氏温脾散　治脾胃亏损，腹胁虚胀，乳食不进，困倦无力。
诃子肉　人参（各七钱）　白术　木香　桔梗　茯苓　藿香　陈皮　黄耆（各五钱）　甘草（炙，二钱半）
上每服二三钱，姜枣水煎。
薛按：前症治脾肺虚弱之症。若肺病已去，前症未已，但用六君子汤以调补脾胃。
●归脾汤　治乳母脾经气郁，致儿为患。
人参　白术　茯神　黄耆　龙眼肉（各二钱）　远志（一钱）　酸枣仁　木香　甘草（炙，三分）
上姜枣水煎服。加柴胡、山栀，名加味归脾汤。
●越鞠丸　治乳母六郁，传儿为患。或胸满吐酸，齿痛疮疥等症。
苍术　神麴（炒）　香附子　山楂　山栀（炒）　抚芎　麦芽（炒，各等分）
上为末，水调神麴糊丸，桐子大。每服二三十丸，白滚汤下。子母并服。
●清心丸　治惊热烦躁。
人参　茯神　防风　朱砂　柴胡（各二钱）　金箔（三十片）
上为末，炼蜜丸，桐子大。每服一二丸，竹沥调下。
●安神丸　治邪热惊啼，心肝壮热，面黄颊赤。
麦门冬（去心，焙）　牙硝　白茯苓　乾山药　寒水石　甘草（各五钱）　朱砂（一两）　龙脑（二分半）
上为末，炼蜜丸，芡实大。每服半丸，砂糖水化下。
薛按：前方降火化痰，辛散寒凉之剂，不宜过服，恐反伤脾胃也。若睡中惊悸不安，宜用秘旨安神丸。若因乳母脾气郁热，致儿为患者，宜用加味逍遥散。若因乳母怒气，肝经发热，致儿为患者，宜用加味小柴胡汤。若因乳母饮酒，胃经发热，致儿为患者，宜用葛花解酲汤。
●葛花解酲汤　治乳母酒后，乳儿遗热为患。
白豆蔻　砂仁　葛花（各五钱）　乾生姜　白术　泽泻　神麴（炒黄，各二钱）　白茯苓　陈皮　人参　猪苓（各一钱半）　木香（五分）　青皮（三钱）
上为末，每服二钱，白汤调服。
薛按：前方气味辛散，不得已而用之耳。盖酒病服之虽效，频服则阴损元气，折人长命，可不慎哉。
●花大膏　治夜啼。
灯花一伙
上涂乳上，令儿吮之。
薛按：前症有因停乳腹痛者，有因阴盛发躁者，有因寒盛腹痛者，有因乳母郁闷，怒气传儿者，有因乳母停滞传儿者，治法说见本论。
●钓藤散　治夜啼。
钓藤钩　茯神　茯苓　川芎　木香　当归（各一钱）　甘草（五分）
上为末，每服二钱，姜枣水煎。
●六神散　治面青啼哭，口出气冷，或泄泻不乳。
人参　山药　白术（各五钱）　甘草（二钱）　白茯苓　扁豆（炒，各一两）
上为末，每服一钱，姜枣水煎。
●当归散　治夜啼不乳。
当归　白芍药　人参（各二钱五分）　甘草（炙，一钱二分）　桔梗　陈皮（各一钱）
上为末，每服一二钱，水煎灌之。
●蝉蜕钓藤散　治肚痛惊啼。
钓藤　天麻　茯苓　川芎　白芍药（各二钱）　甘草　蝉蜕（各一钱）
上每服一钱，灯心水煎。
●羚羊角丸　治行迟。
羚羊角　虎胫骨（醋炙黄）　生地黄（焙）　酸枣仁　白茯苓（各五钱）　肉桂　防风　当归　黄耆（各二钱五分）
上为末，炼蜜成剂。每服一皂子大，白汤化下。
●菖蒲丸　治心气不足，不能言语。
石菖蒲　赤石脂（各三钱）　人参（五钱）　丹参（二钱）　天麦门冬（各去心，一两，焙）
上为末，蜜丸绿豆大。每服十丸。若病后肾虚不语，服地黄丸。
●止汗散　治睡而自汗。
故蒲扇（烧）
上为末，每服三钱，温酒调下。
●香瓜丸　治遍身出汗。
胡黄连　川大黄（煨）　柴胡　鳖甲（黄醋炙）　黄柏　黄连　芦荟　青皮（各等分）
上为末，将黄瓜一个，去穰纳药，煨熟，杵，和面糊丸，绿豆大。每服三五丸，新水下。
薛按：自汗属阳虚，盗汗属阴虚。若心经血虚，用团参汤。肾经虚热，用地黄丸。血气虚，用人参养荣汤之类。胃气虚，用六君子汤之类，或用一味白术炒为末，以浮麦炒，浓煎汤，调服。
●当归六黄汤　治血气不足，虚火内动，盗汗不止。
当归　熟地黄　黄耆（炒）　黄柏（已下俱炒黑）　黄芩　黄连　生地黄（各等分）
上每服二钱，水煎。
●团参汤　治心血虚热。自汗盗汗。
人参　当归（各等分）
上用猪心一片，每服三钱，水煎服。
●耆附汤　治禀赋气虚阳弱，自汗不止，肢体倦怠，或大病后阳气亏损，并急服之，多有生者。
黄耆（蜜炙）　附子（炮，等分）
上每服一钱，姜水煎。
●参附汤　治禀赋不足，上气喘急，自汗盗汗，或病久阳气脱陷，急宜服之。
人参（五钱）　附子（泡，一两）
上每服一钱，　姜水煎。
●人参养荣汤　治脾肺俱虚，发热恶寒，肢体瘦倦，食少作泻；或久病虚损，口乾食少。咳而下痢，惊热自汗。
白芍药（一钱五分）　人参　陈皮　黄耆（蜜炙）　桂心　当归　白术（炒）　甘草（炙，各一钱）　熟地黄　五叶子（杵，炒，各七分）　远志（五分）
每服二三钱，姜枣水煎。
●玉露散　治伤热吐泻黄色。
石膏（煅）　寒水石（各五钱）　甘草（二钱五分）
上为末，每服五分，白汤调下。
薛按：前症若饮食如常，作渴饮冷，属胃经实热，宜用此药。若食少体倦，或善噫泻黄，此脾虚色陷也，宜用六君子加柴胡、升麻。若泻而变青，更兼腹胀，或善怒，此脾虚肝所乘也，宜用前汤，更加木香。
●涂囟法
麝香　牛黄　青黛　蝎尾（去毒，分半）　薄荷（二分）　蜈蚣（一半分）
上为末，生枣肉杵膏，涂帛上，贴囟中，以手烘之。
薛按：前法辛凉发散，开窍祛风之剂，当审用之。余每以葱头三五茎，细切擂烂，摊纸上，以两掌护热，贴囟门良久，其邪即解，诸病自退。乃去其葱，却以缎帛寸余涂糊，仍贴囟门护之。春夏常用绢帛，秋冬用紵丝，以护贴之，永无伤风之患。亦因有母病致儿发搐者，治验见前。
●浴体法　治胎肥、胎热、胎怯。
乌蛇肉（酒浸，焙）　白矾　青黛（各二钱）　天麻（二钱）　蝎尾（去毒）　朱砂（各五钱）　麝香（二分半）
上为末，桃枝一握，水煎浴之。勿浴背。
薛按：前法乃开发腠理，疏泄阳气。若小儿所禀虚怯，或妊母所致，各说见本论。
●神效当归膏　治跌扑汤火等疮，不问已溃未溃。
当归　黄蜡　生地黄　麻油
上先将当归、地黄入油煎黑，去渣入蜡，熔化候冷，搅匀，即成膏矣。
●砭法　治丹毒赤色游走，以口吮毒，聚在一处，用细磁器击碎，取有锋芒者一块，以筋劈开，头尖夹之，用线缚定，两指轻扑筋梢，令磁芒正封聚处，悬寸许，再用筋一根，频击筋头，令毒血遇刺皆出。毒入腹者，不救。病轻者止用口吮出毒，用药敷之。如患在头额，不用砭法，止宜用细针倒挑患处，以出毒，其赤自退。
●制附子法　取附子重一两三四钱，有莲花瓣头，圆底平者。先备童便五六碗，将附子放在灶上烟柜中，良久终热，投入童便浸五七日。候润透，捣去皮，切四块，仍浸二三日。用粗纸数层包之，浸湿，埋灰火半日。取出切片，检视有白星者，仍用瓦上炙热，至无白星为度。如急用，切作大片。用童便煮二三沸，热瓦焙黄，熟即可用。
●木瓜丸　治生下吐。
木瓜　麝香　腻粉　木香　槟榔（各等分）
上为末，面糊丸，黍米大。每服一二丸，甘草汤化下。
薛按：前症多因妊娘胃经有热，或郁痰所致，当审其母而兼治之。
