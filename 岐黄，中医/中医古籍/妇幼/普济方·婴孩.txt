

卷三百五十八·婴孩门  ——————————————————————————————————————————————————————————————————————————————————————————

总论  ***************************
夫医之道诚为难矣。而治小儿为尤难理。宁医十丈夫莫医一妇人何也。丈夫者营卫气壮。妇人血脉相冲。兼产难治。千金云。妇人之病。比男子十倍难疗。宁医十妇人莫医一老人何也。妇人者气血尚盛。老人元阳枯竭。气血皆衰。故老人为难治。宁医十老人莫医一不语小儿何也。老人虽元阳枯竭。气血皆衰。疼痛即能言。小儿不能言。精神尤未备。骨肉尤未坚。形声尤未正。脉息尤未全。所以难治者。语不能问其得病之由。脉不能诊其必然之理。故黄帝云。若吾不能察其幼小也。宝鉴云。冠壮易明。幼童难治。活幼论危氏得效方云。尝谓木有根荄。水则有源。根荄盛则枝叶畅茂。源深则其流必长。小儿禀父母元气而生成。元气盛则肌肤充实。惊疳积热无由而生。风寒暑湿略病即愈。元气虚则体质怯弱。诸证易生。所患轻则药能调治。所患重则可治者鲜。故试晬之后。或不能言。或不能行。或手拳不展。或发不生。斯犹可治。甚则初生之时。脐风撮口吊肠等证。锁肚重舌。无声舌焦。遍体青黑。如此病状。非急疗则百无一活。若其馀诸病不一。治之之道。当观形察色听声切脉。观形则先观其眼。若两眼无精光。黑睛不运转。目睫无锋芒。如鱼眼猫眼者不治。或神藏于内而外若昏困。神气不悦。则岂无再活之理。察色者。若面目俱青。眼睛窜视。此为惊邪入肝。面红颊赤。惕恐夜啼。则惊邪入心。面青恶叫。啮奶咬牙。乃惊邪入肾。面色淡白。喘息气乏。则惊邪入肺。面黄呕吐不食。虚汗多睡。乃惊邪入脾。皆随其状而治之。听声。则睡中惊啼。声浮者易治。声沉不响者难痊。或声如鸦中弹者不治。至于切脉。虚则细而迟。实则洪而数。次当看纹候。男左女右手辨之。从虎口内至第一节是风关。第二节是气关。第三节是命关。第一节风关。赤纹乃飞禽内外惊。赤纹微乃火惊。黑则水惊兼打扑惊。青色乃天雷四足惊。内隐青纹微屈。则是急风候。纹弯乃停食候。第二节气关。紫色纹是惊疳。青色纹乃疳传肝经。白则疳传肺经。若黄色乃传脾经。黑色难安。第三节命关。青黑纹现。三关通度。斜归指甲则不治。至于惊疳积热四证。惊者。虚惕怔忪。气怯神散。痰涎来去。其泻必青。积渐生风。其证有冷热虚实。冷则燥之。热则凉之。虚则温之。实则利之。是为活法。急惊之候。通关截风定搐去痰。其热尚作。则当下之。一泄已后。急须和胃镇心。不可过用寒凉等剂。其或口中出血。两足摆跳。腹肚搐动。摸体寻衣。神昏气促。喷药不下。通关不嚏。心中痛绝。忽大叫者难愈。慢惊之候。宜于生胃气药。和以截风定搐。不可太燥。其或四肢厥冷。吐泻加嗽。面黯唇惨。胃痛鸦声。口生白疮。发直摇头。喘急涎鸣。口眼手足一边牵引者难愈。慢脾十救一二。只当生胃回阳。如太冲脉在则取百会穴。多灸之。若身冷黏汗直卧如尸。喘嗽头软。大小便不禁。虚痰上攻。呼吸气粗。脉来浮数。是谓阴盛强阳。错认阳气已复。直与峻药下痰。痰随气下。人以医杀咎之。此则覆灯将绝之证。虽不药亦无生意矣。又有喉中痰涎。声如拽锯。一两日间。闭目不开。此为虚痰。保养其气。勿遽下痰。亦未可保。苏合香白丸子辈姑与之。痉病发痫天瘹。亦风之种类。举身僵仆。有汗不恶寒。手足冷。口噤为柔痉。无汗恶寒身反张。咬啮为刚痉。得之未易施治。诸痫八证。马痫张口摇头。马鸣反折。羊痫喜扬吐舌。犬痫手屈两足拳挛。鸡痫摇头反折。并属阳。猪痫口吐涎沫。振目视人。牛痫目视腹胀。鸟痫唇口撮聚。手足俱摇。蛇痫身软头举。吐舌视人。并属阴。治法须辨其冷热。顺气平血。豁痰除风。其或目睛不转。口噤无声。唇面青黑。肚胀不乳。身热下血。厥逆吐利。汗出壮热不止。体软不睡。眼生白瘴。不治之候。天瘹者壮热翻眼。手足搐掣。如鱼之上钩。皆由乳母过食热毒。遄复乳儿兼挟风邪所致。但当解利风热。则应手而愈。惊风诸证。有不可治者。总而论之。项筋无力。鱼口气粗。啮齿咬人。泻下如瘀血。手足搐搦不停。目似开不开。身软口噤不食。木舌乾涩。反张。脊强。囟陷不动。啼不作声。冷汗如雨。慢脾。灸不醒。视物不转睛。眼上赤脉。虽卢扁复生。亦无如之何。若疳候。儿童二十岁已下为疳。二十岁以上为痨。痨与疳皆气血虚惫。脏腑受伤。故有肝心脾肺肾五疳。外有蛔疳。脊疳。脑疳。乾疳。疳渴。疳泻。疳痢。肿胀疳痨。无辜疳。丁奚。哺露。治之各有方。其病多因乳哺失常。肠胃停滞。或妄服吐下药。津液内竭而得之。故其为候。头皮光急。毛发焦稀。腮缩鼻乾。口淡唇白。两眼昏烂。揉鼻撏眉。脊耸体黄。斗甲咬牙。焦渴自汗。漩白泻酸。肚胀肠鸣。癖结潮热。或身多疮疥。酷嗜瓜果。咸酸。炭米。泥土。多饮水者。皆其证也。惟肾疳害人最速者。盖肾虚受邪热。疳气奔上焦。故以走马为喻。初作口气次第齿黑。盛则龈烂热血迸出。甚则齿脱。宜急治之。纵得全活。齿不复生。其馀诸疳。如或饮水不止。滑泄不休。舌上黯黑。目睛青筋。眼角黑气。小便如乳。牙黑骨枯。脱肛。咳逆气促。身上粟生斑黑。唇白腹高。人中平满。抱著手足垂嚲无力。衬著脚心。全不知疼。身体变冷。为五绝。积者。面目浮黄。肚紧胀痛。覆睡多困。酷啼不食。或大肠秘涩。小便如油。或便利无禁。粪白酸秽。皆其证也。其或面黑泻黑。肚肠泄下不止。气粗身必有疮。瘦弱柔软。亦莫能疗。热之为病。有实有虚。实者两脸深红。唇口红紫。燥渴焦烦。大小便难。啼叫无时。身发极热。虚者面色青白。恍惚微潮。口中清冷。泄泻虚汗。或乍冷乍温。上壅下利。水穀不分。乃冷热不调。外有十证。热者潮热如疟。风热不减。乳食积热多吐。伤寒脚手冷。耳鼻脚梢手指尖冷。乃麻疹之证。唇汗口珠。乃变蒸候也。多泻多渴。疳之为热。面青脉大。惊热的矣。脾痛啼声不息。瘅毒瞭然。目闭面如丹。胎中全不受热。诸吐乳食不化。面色黑。随食随吐。通身冷则为不治。诸泻日久不宜紧涩之药卒止。先须调气和中。若洞泻不止。乳食不进。无有愈期。汗多舌出。唇红眼闭。摇头气粗。两胁动。口生血疮。吐泻得之。名曰胃烂。夭亡转盼。至于八痢。则有鱼口。噤口。五色。脱肛。脏毒。脾毒。冷积。疳痢。无非便下脓血。里急后重。脐腹急痛。日夜无度。治之须究其因。先以去积宽肠通气之剂。续为之断下。鲜有不愈。其或所下如鱼肠血水。壮热烦渴。不食自汗。小便不利。未知有瘳。一疮疹一证。乃表虚里实。其根于脏腑。所患之重。麻疹表实里虚。其根于皮肤。所患之轻。不治亦自愈。至若痘疹。多因时令不正。气候转染。加之外感风寒。内积邪热而得。大抵与伤寒相类。发热烦燥。脸赤唇红。身疼头痛。耳鼻脚梢手中指俱冷。喷嚏呵欠。喘嗽痰涎。或乍寒乍热。疑似之间。当视其耳后有红脉赤缕。及见心胸间细点如粟起为真。首尾不可汗不宜温凉之剂。解毒和中安表。大要如疱人作笼炊样。务得松耳。其或热极生风。或发惊搐。但当清心散风。切不可投冷惊之药及灼艾。盖灼则火助热炽。投冷惊药则毒气内伏反为大害。仍忌诸般臭秽煎炒油烟。父母行房。梳头等。触犯未发而触。则毒气入心。闷乱而死。已发而触。则疮痛如割。以至黑烂。切宜禁戒。仍烧带诸香。及打醋炭。喷胡荽酒于遍房以辟秽浊之气。却不可以田舍儿不忌无恙为常法。病此者多不服药岂知未发已发则合解散。正发则合活气血。若依此非惟出疏。亦易干敛。仍免后虑。若不依此。则邪盛疮密。收亦费力。馀毒为患。致生痈疽疥痨。赤眼咽喉口疮之疾。至于善恶之证。犹当细认。如善证则乳食如常。大便或一日一次。或两日一次通者。只须用和。不冷不热之药自保十全。如恶证则春夏属阳为顺。秋冬为逆。冬月寒肾水得时。多归于肾。或先如疟后发渴。其疮色如黯血。此肾证也。不治。春脓疱为金剋木。夏黑陷为水剋火。秋斑子为火剋金。冬疹子为土剋水并逆。鼻有黑气或舌黑。疮已出而谵语燥渴。小便涩。泄泻。不入食。疮成饼。塌黯惨不发。其声焦哑。两眼闭而黑睛矇昧。面肿鼻陷。目闭频啮齿。头面肿硬。胸高而突。以上证状。均不可治。外此至于风寒暑湿之感。与大人无异。治之法。特剂量差少耳。杂证则随方备治。

辨形色（附论）  ***************************
全婴方论云。夫婴儿未能言。有病固难治也。唯察形色而已。盖形有五。色应其五脏。五色青黄赤白黑。五脏心脾肝肺肾。心赤肝青脾黄肺白肾黑。是五脏所主。人蕴其内。必形于外。故小儿有病先见于面部也。如形病不相应者。更切脉听声。
分五脏五色。应面部形骸左颊属肝。东方之应。其位居左。脉诀云。色青形象木。位列在东方。右颊属肺。西方之应。其位居右。脉诀云。兑为八卦地。金属五行牵。额上属心。南方之应。火性炎上。脉诀云。象离随夏旺。属火向南生。鼻上属脾。中央之应。其位居中。脉诀云。旺时随四季。自于土为根。下颏属肾。北方之应。水性润下。脉诀云。旺冬身属水。位北定无疑。难经曰。五脏有五色。皆见于面。素问云。神之变也。其华在面。又云。视其五色。黄赤为热。白为寒。青黑为痛。此所谓视而可见者也。钱氏云。左颊为肝。右颊为肺。额上为心。鼻上为脾。下颏为肾。赤者热随证治之。
定四季色。各归部位验病。春色。左颊微青者平。深青者病。白色者绝。夏色。额上微赤者平。深赤者病。黑色者绝。秋色。右颊微白者平。深白者病。黑赤色者绝。冬色。下颏微黑者平。深黑者病。黄色者绝。季色。鼻上微黄者平。深黄者病。青色者绝。季色者。四季月各其十八日。土旺脾。
分五脏面部病证额上心证。赤色者心经有风热。主心躁惊悸。睡卧不安。青黑色心中有邪。主惊风腹疼。宝鉴云。心乃中邪。手瘛瘲而啼叫。青黑甚则心腹疼。微黄色皮乾燥。主盗汗。头发干黄燥主惊疳。骨热微渴。王氏云。毛发黄必时复发热故也。左脸肝证。赤色身热拘急。肝风热也。青黑主惊。或腹痛。浅赤潮热心躁。有一等小儿。夜间潮热。日中面脸不赤。必唇红乾燥。恐验不真。兼诊脉。紧数。右脸肺证。赤色身热。浅色潮热。或大便坚而气粗壅嗽。青白色主咳嗽恶心。青色主风入肺。时时嗽。青黑主惊风欲发。或腹疼盘肠内吊。鼻上脾证。赤色身热。不思饮食。深黄色小便不通。鼻孔乾燥。气粗主衄血。鼻孔乾燥不气粗是肺热。夜间多哭。鼻上淡白色。主泄泻食不化。王氏云。鼻青主吐奶。鼻口乾燥主大小便不利。下颏肾证。赤色主里有热。则水道不利。令小便不通。
分面部杂病证面目证。青色惊。肝风热。赤色心肝热。主烦躁风热。黄色主脾积口臭。不食。目鲜主惊。目眨肝风热主惊。目疱浮肿。主久嗽恶心。如不嗽主疳食积。夏秋大便不调。春冬主骨热。或时腹痛。亦主夜起。王氏云。两目疱肿。早晚面浮。是脾受积。目睛黄赤主早晚发热。两目深沉色微黑。眼睛微赤。主耳聋聍耳。是疳气攻肾。眼尾有细碎红纹。主惊风内吊。已上四证。王氏云。眼矇矓。主肝热。多变雀目。其状黑睛外如金线缘是也。灵秘云。盛热眼矇矓。又曰睛黄。脏腑有积。宝鉴云。青在两眼是惊欲发。在左上必多惊悸。右上风入肺为嗽。脉要云。目赤偏多怒。孙真人云。揩拭眉眼是欲生风。印堂证青黑色主腹疼夜啼。如伤风主头疼。不伤寒主久痢。灵秘云。痢候眉头皱。王氏云。眉心中淡。白色主泄泻。粪白食物不化。人中证。宝鉴云。人中左右两边黄。主伤食。人中下青。主乳不化。便青唇口证。唇白主吐涎呕逆。亦主吐血便血。唇红赤乾燥而皱者主渴。唇红赤不皱主口臭大便不通。夜间心躁不睡。红乾而燥主热。王氏云。口臭唇黄脾受积。后必发肿。亦主夜起。粪白不化。又云。唇红口紫吐涎主虫痛。飞仙论云。唇口紫不吐涎是积痛。千金云。唇缬赤主心热口舌生疮。至圣诀云。唇红赤主衄血。唇白亦然。唇口动主惊热。灵秘云。口滴清水欲生重舌。又主口疮。有一等小儿。脾冷流涎。下颈常湿。名滞颐。不在此条。钱氏云。口频撮气不和。益黄散。又云血虚怯。为冷所乘则唇青。孙真人云。唇青主脾寒。或时肚疼。乳食减少。舌上证。舌乾舌黑舌燥舌胎黄舌赤肿主大便不通。设或通利大便必焦黄。舌裂舌上芒刺舌上出血皆极热阳毒也。舌上生疮。心脾热。舌卷主惊。有久泻痢。舌黑必润。不可认为热。盖久痢上焦虚。久泻舌黑者多死不治。气噎证。气噎不通。必主惊候。灵秘云。噎欠须知死。叹气、哽气、下气、频呵欠、主惊。两耳证。王氏云。耳前微赤主耳聋。微黄主肾惊。睡中咬牙耳轮乾燥黑。主疳骨蒸热。
分面色相兼病证。面青淡白主恶心。不食惊泻。面青白主吐泻。灵秘云。主惊风欲发。又云。面青唇白主躽身哭。脾受邪。王氏云。面青唇白主吐奶不化胃冷。难经云。外证。面白喜嚏。悲愁不乐只欲哭。面青黑色。吐沫者虫痛。不吐沫者食积痛。亦主惊。灵秘云。主天吊风。面青通身热发躁。多变痢疾。面青有汗。口内气热。必发吊痛。面黄夜卧盗汗。面青黑或时吐沫者客忤。面青脸赤主壮热惊搐。面青白黑往来不定。主心腹痛发渴无时。宝鉴云。脸赤面黄白主心疳壮热。千金云。面赤目黄主小便不禁。通真子云。面青筋急或多嗔闭目。唯思不见人。面红赤色。主伤寒发热。心躁不安。若眼鲜欲惊发狂。灵秘云。主身热伤风。又云。面红变易主惊搐。通真子云。面赤心烦仍喜笑。面黄脸赤主伤寒。潮热惊搐睡卧不安。如肉内微微赤者。主疳食潮热。钱氏云。疳面黄脸赤身壮热。安神丸主之。面黄白色。生疳积大便不调。夜起食不消。呕逆。灵秘云。面黄白主脾肺有积。通真子云。面色痿黄泻痢无时。钱氏云。面胱白气弱腹肚疼痛。不思乳食。面目皆黄是脾热曰黄疸。宝鉴云。黄疸皆因胃热为。钱氏云。此证多于大病之后。不因病及身微黄者。胃热面黄。肚大脾疳。初生婴儿。身黄胎疸。头面青筋见者。将欲发惊。自热必作搐。自吐必肚疼。若头面大小青筋如线绳透起者急治。不尔便搐搐。则进退难差。非时弄色。面色不定谓之弄色。面色非时变易不定者。是胎风有惊。亦主客忤。面色或青或白或黑不定者。心腹疼痛。钱氏论云。目赤兼青欲发搐。目直而射。身反折强直者。生惊咬牙。甚者发惊。口中吐沫水者。后必虫痛昏睡。喜嚏喷者。将发疮疹。吐泻昏睡露睛者胃虚热。吐泻昏睡不露睛者胃实热。吐泻乳食不化也。不可下之。吐沫及痰。白沫皆胃虚冷。吐稠涎及血皆满热。久则虚。泻黄红赤黑皆热。泻青白穀不化皆冷。身热不饮水者热在外。身热饮水者热在内。先发脓疱后发疹子者逆。口噤不止则失音。迟声亦同。长大不行。行则脚抽。齿长不生。生则不固。发久不生。生则不黑。血虚怯为冷所乘。则唇青。尿深黄色。久则尿血。小便不通。久胀满。当利小便。洗浴拭脐不干。风入作疮。令儿撮口。甚者是脾虚。吐痰涎。热者下之。吐痰涎冷者温之。先发脓疱后发疹子者顺。先发水疱后发疹子者逆。先发脓疱后发水疱。多者顺少者逆。先水疱后斑子。多者逆少者顺。先疹子后斑子者顺。凡疮疹只出一般者善。胎实面红目黑。睛多者喜笑。胎怯面黄目黑。睛少白睛多者多哭。凡病先虚或下之。合下者先实其母然后下之。假令肺虚而痰实。此可下。先当益脾后。方泻肺也。大喜后食乳食多成惊痫。大哭后食乳食多成吐泻。心痛吐水者虫痛。心痛不吐水者冷心痛。吐水不心痛者胃冷。病重面有五色不常不泽者死。呵欠面青色者惊风。呵欠面黄色者脾虚惊。呵欠多者内热。呵欠气热者伤风。热证疏利或解化后。无虚证勿温补。补则热必随生。

小儿面部气色  ***************************
五脏五色本位　心主红。脾主黄。肺主白。肝主青。肾主黑。
五行相生　金生水。水生木。木生火。火生土。土生金。
五行相剋　金剋木。木剋土。土剋水。水剋火。火剋金。
五行本生相侵　心气侵黄。脾气侵白。肺气侵黑。肾气侵青。肝气侵红。
五脏生本相临　心气临青。脾气临红。肺气临黄。肾气临白。肝气临黑。
五脏胜复相交　白色交心。黑色交脾。青色交肺。红色交肾。黄色交肝。
五脏受敌克入　黑色入心。青色入脾。红色入肺。黄色入肾。白色入肝。
五脏畏爱　肺本辛金畏丁火。爱己土。肾本癸水畏己土。爱辛金。肝本乙木畏辛金。爱癸水。心本丁火。畏癸水。爱乙木。脾本己土。畏乙木。爱丁火。
五脏子母生成　肺（脾母肾子）。肾（肺母肝子）。肝（肾母心子）。心（肝母脾子）。脾（心母肺子）。

分定五位所属  ***************************
●肝脏部位　风池与正眉气池泡。眦头上下眨动处。太阳及太阴。连及山根。皆属肝之部位。
●心脏部位　颐面脸颊。心火所属。气池之下。法令之傍。食仓之上。高骨取之。一寸二分。皆属心之部位。
●脾脏部位　承浆之上。人中之下。法令之内。食仓之傍。其合即唇。其开即口。合则属脾。开则属心。四方二寸四分。撮动之所。皆脾之部位。
●肺脏部位　准头至山根。两孔并中梁。皆头直下平上。寿上里外通息。皆属肺之部位。
●肾脏部位　耳花及轮廓。文台山林。颐发际兼地角。四维如海岸。皆属肾之部位。
●面部色证　额（青惊红热）。印堂（青惊。红惊热。白无病）。年上（准头近里名年上黄吐痢。赤吐痢）。颧（红热）。脸（赤伤寒）。两眉（红夜啼燥热）。风池（红热多啼。黄吐逆）。金匮（青惊）。人中（黑腹痛虫动。点点黑。吐痢）。腮（红紫痰气。青惊）。承浆（黄吐青惊）。正口（常红无病。乾燥脾热肾虚）。两眼（黑睛黄伤寒。白睛黄积赤心热。淡红心虚热。青肝热）。危证（目无睛光。瞳人不活。眼上膜。赤脉贯瞳）。太阳（红血淋。青惊）。两颧（两纹青。第二惊。左青惊。赤伤寒。右青惊。红惊。青恶危证）。已上大抵红赤则热。青则惊。黄积或吐痢。黑色非疝则危证也。
●面部五色　面青肝之病。面赤心之病。面黄脾之病。面白肺之病。面黑肾之病。
●附五脏受病
●肝脏受病　惊风发际白（自发际下至丞相印。其色浅白。为肝受惊）。受积食仓黄（自食仓至耳前。色黄。为肝受积）。面青为冷候（面青匀黑。为肝受冷）。眉赤热为殃（正眉赤色为肝受热）。
●心脏受病　心惊看鼻梁（自眉心至鼻梁赤。为心惊生风恶候）。积候起太阳（太阳穴虚。心受积也）。热多面颊赤（面颊赤色。为心受热也）。冷则目无光（太阳目无光为心受冷也）。
●脾脏受病　脾惊发际白（发际色微白。为脾受惊也）。有积口唇黄（口唇黄色为脾受积也）。冷则眉心白（中岳白。为脾受冷也）。热则太阳当（太阳白为脾受热也）。
●肺脏受病　发鬓赤为惊（鬓色赤为肺受惊也）。发际赤为症（发际色赤为肺受症积也）。冷在人中见（人中随四季见色。或青或白。为肺伤寒冷）。热须面颊青（面颊色青白。为肺受热候也）。
●肾脏受病　惊入耳前黄（耳前穴黄。为肾受惊也）。眼沉积所伤（眼泡深沉为肾受积也）。冷观额上紫（额上色紫。为冷人肾也）。热变食仓光（食仓色赤。为肾有热也）。

面上诸候察形歌  ***************************
痢候眉头皱。惊风面脸红。渴来唇带赤。热盛眼矇矓。
山根若见有此青。此则名为两度惊。赤黑因兼时吐泻。红汗多啼夜不停。
青脉生于左太阳。一度虚惊易审量。赤是伤寒微燥热。黑青声色乳为伤。
右边青脉不妨多。有则频惊叹奈何。红赤为风抽眼目。青黑三朝命不过。小见初诞月。腹痛两眉频。病号盘肠气。时时哭又惺（翻眼仰头者天吊。腰脚曲者。内瘹也）。
小儿初诞月。肢体瘦形骸。头发毛稀少。元因鬼疰胎。
●外八片锦
眼上赤脉定难量。数内之中一不祥。或有乱纹铺目下。更加赤脉解瞳光（赤脉贯瞳人。乃恶候也）。囟门肿起定为风。此候应须也不中。忽陷成坑如盏足。七日之内命必终。鼻乾黑燥渴难分。面黑青时命不存。肚大青筋无死候。只恐连心直大纹。目多直视白睛黄。声细牙疼不可当。更兼看物腾腾慢。不久应须命也亡。指甲青时黑又多。恶瘦唇青怎奈何。忽作鸦声心气急。此时应不免沉疴。虚舌出口软无妨。气急唇青命即亡。叩齿医人难定死。声孤鱼口谩堤防。蛔虫出则有三般。口鼻之中出不欢。或若白虫兼黑色。灵方任选命须弃。脚手生疮痛不常。下气频频更滑肠。气喘汗流身不热。手拿胸膈命遭殃。
已上八候。病中犯得一证者。危恶之候也。
●内八片锦
红黄安静体则宁。如逢红黑便须惊。更兼红乱煎人甚。转下除惊药有灵。赤段轻微是外惊。若如米粒热非轻。红散多因喜怒乳。搐搦将来岂得平。忽逢相间有其青。看看立便有风生。红青竞碎风将起。不见风疳气隔澄。乱投汤药紫兼青。急急医持命免倾。若如净紫体还热。须知五脏有风生。黑轻可治死还生。红赤伤寒痰疾停。赤青已受脾风了。青黑脾风作慢惊。紫细红曾六畜惊。紫赤相兼则疳成。紫若一同如米粒。夹食伤寒事可听。紫散风传脾脏间。紫青多渴即风痫。隐隐紫深难治疗。去风痰毒命须还。红赤连兮赤若轻。必然乳母不相应。有时两手俱无见。定知冲犯恶神明。
已上歌诀无形。但观五色。浮沉长短。可定死生。

小儿面部气色总观  ***************************
五位总作。流波泛淀。隔窗照蓝。青色者。惊积不散。欲发风候。其神彩观觑不稳。上上下下。证变风生。
五位总作。闪烁焰射。丹炉映火。红色者。痰积壅盛。惊悸增进。其神形视物不定。恍恍惚惚。候变惊速。
五位总作。混衮泥浆。衣传土墙。黄色者。食积症伤。欲作疳候。或痞癖有之。其神看顾散漫。昏昏沉沉。其候寒热潮发。饮食不欣。气粗短满。困倦喜睡。呕哕泻痢皆有之。
五位总作。濈濈浮虚。野露入谷。白色者。肺气不利。大肠滑泄。水穀不分。欲作吐利。其眸凝浊。失其精神。矇矇矓矓。性情不有。光滑全无。五脏少实。百脉多虚。或吐利之后。有失调补。
五位总作。漫漫黯黯。尘灰弥覆。黑色者。传不顺证。变即逆候。表里有亏。脏腑欲绝。其血不荣。其气不卫。失序经络。流注凝滞。于脉为疾危恶。其神昏冒。沉沉默默者。为人不久。

虎口三关指掌  ***************************
虎口。叉手处是也（三关。第二指侧三节是也）。
风关。第一节寅位。气关。第二节卯位。命关。第三节辰位。
夫三关者。正谓男左女右手。第二食指三节也。头节为命关。次节为气关。下节为风关。后歌所谓寅赤者。正谓下节属寅位。中节属卯位。上节属辰位也。又谓上青者即第一节青也。下黑者即第三节黑也。非谓寸关尺也。

活幼口议诗  ***************************
小儿初生一块血。也无形证也无脉。有惊须知是胎惊。有热须知是胎热。小儿生下一月馀。有病如何为分别。男左女右虎口看。若是紫纹胎惊热。青色受胎气不全。亦有惊积多搐掣。赤色必因数日前。有惊因跌蹼嗔颠。孩儿一岁至三岁。虎口脉内看两边。若过一关长一米。定是惊风传候起。半寸病因是惊传。先须用药镇心里。若过第二第三节。并同惊积一般说。似出不出隐隐纹。此乃惊传脾脏结。若还紫色难医疗。青色其惊入脾窍。此病呼作慢脾风。好手医人急须疗。或红颜色便心宽。用药之时立见安。脉过三关连指面。孩童死候立须见。不拘颜色白与红。十死一生休怨叹。
虎口乱纹多。因知气不和。色青惊积聚。不乱泻相和。青即慢惊发。入掌内吊多。三关若通过。此疾必沉疴。脉候若深青。情知四足惊。赤因水火得。红色是人惊。曲反风热盛。纹弯食上停。但看叉手处。方可辨真形。青色大小曲。人惊并四足。赤色大小曲。水火飞禽扑。紫色大小曲。伤米面鱼肉。黑色大小曲。脾风微作搐。

三关诗  ***************************
左有红纹似线形。定知发热又兼惊。右有红纹如左样。脾伤惊积一齐生。纹头若似三叉样。肺热风痰夜有声。青赤应是伤寒候。只见空红定泻生。
命关上辰位。气关中卯位。风关下寅位。
寅赤因惊积在心。口乾发渴即呻吟。若逢中赤还须解。不解之时命必沉。寅黑鬚知肾脏传。中关黑色病缠绵。水惊人惊相夹杂。目反直视有痰涎。上青肝脏本传留。目闭身疼四肢柔。一则冷邪侵胃气。中青胃逆几时休。下青惊是再惊来。用药追风可免灾。上下若青唇又白。四肢逆冷葬泉台。上赤由兼黑脉沉。或凉或热粪多青。上下一同烦渴热。更兼尿赤解方醒。下黑赤脉共同随。气粗下泄病须知。渐变慢脾风证候。心虚体热早求医。赤传辰位亦相通。大便秘结热兼风。上下若逢烦热燥。小便赤色热来攻。不黑鬚红定是惊。但宣惊积自安平。上下若逢因打跌。热来眼闭没心情。

三关纹色形状  ***************************
鱼刺形主初惊。
在风关主壮热吐痢。在气关主初惊风。在命关极难治。
悬针形主泻痢。
在风关主伤冷。在气关泻传。主惊风。在命关传慢脾极候。
水字形主肝惊。
在风关主痰嗽虚损。在气关发惊喘哽。在命关困不治。
乙字形又名曲形主食惊。
在风关主食伤吐痢。在气关传变。为肝刑于脾。在命关困不治。
走蛇形主内虚外实。
在风关主病积。在气关主劳带惊。在命关不治。
来蛇形主外实内虚。
在风关主病积。在气关主劳带惊。在命关不治。
蛇中倦形内外俱虚。
在风关主病积。在气关主劳带惊。在命关不治。
弓形环形主疳积。
在风关热吃。主吐逆疳。在气关疳极羸瘦。在命关不治。
乱纹样主虫痛。
在风关主虫积。食生物。在气关虫咬心痛。在命关痛热难治。
珠形死候。此形不拘三关。见者皆死候。

三关指纹要诀  ***************************
末关命门。中关气候。初关风候。
流珠形主膈热。三焦不和。气不调顺。饮食欲吐。或泻作热。或肠鸣自利。烦燥啼哭。
环珠形主气不和。脾胃虚弱。饮食伤滞。心腹膨满。作热夹食。虚烦懒闷。
枪形者主邪热。痰盛生风。神情恍惚。睡不安稳。欲发搐搦。惊风传授。
鱼骨形主惊风痰热。证候已定。可以截风化痰。利惊退热。不作诸恶候。若已传过。必作他证。
水字形主惊积食积。膈热烦躁。心神迷闷。夜啼。三焦不顺。痰涎壅盛。涎潮口禁。渐加搐搦。
针形主心肺受热。热极生风。惊悸烦闷。沉沉默默。不食神困。四肢垂嚲。及惊风暴发。痰涎壅盛。搐搦等候。
透关射指面。主惊风痰热四证。皆聚停在胸膈不能散。其候所受虽重。证顺亦可治。
透关射甲主惊风恶候。受惊传入经络。风热发生。併入八候。虚痰不下。危急恶证。难可疗治。
黄色无形者。即安乐脉也。红若无形者。安宁脉。有前件形者即病之脉。次第而变。初作一点子。气关多红脉。至于风关。其色方变紫色。病已传过。青色已受之。极黑色其病危急。纯黑分明。不可疗治。三岁已上。病重危急。指甲口鼻多作黑色。盖儿脉绝神困。证候恶逆。
流珠只一点子红色。环珠其形差大。长珠其形圆长。以上非谓圈子。总皆红脉贯气之如此。来蛇即是长珠。散一头大一头尖。去蛇亦如此。乃分其上下。故曰来去。角弓反张分其里外。向里为顺。向外为逆。枪形直上。鱼骨分开。水字即三脉并形。针行即过关一二粒米许。射甲命脉外透。射指命脉曲里。一十三位。悉有轻重。元由一气。自微至著。从渐至总。轻重参详。有云五色者。曰红黄紫青黑。由其病盛。色能加变。又传加进。即越黄红之色。红盛作紫。又有红紫之色。紫盛作青纹。又有青紫色之色。青盛作黑。又有青黑之色。至于纯黑之色。不可治矣。

虎口手纹脉诀  ***************************
夫脉者血气之先也。有血气则有脉。然小儿初生至于五岁。血气未定。呼吸至数。大过必辩虎口色脉。参合三部脉法。方可察其病之善恶也。男以左手。女以右手观之。其色赤者。主心惊。颜容憔悴。壮热多啼。睡中频惊。眼视直。少精神。其色黑者。主痰毒积冷。在脾与肺。咳嗽重者。又加气喘。其色青者。肝家受气。涎热壅。阁眼如醉。久则变慢惊风也。其脉上出者。主疳气逆。食乳知积。吐逆。其脉缩。见入内至虎口者。主食乳不消化。赤白痢泄泻。脉红可疗。面唇黑冷逡巡死。青色难治。夜多涎嗽。及主天吊风寒。目带上搐搦。或热或冷。面白肺风。咽喉破而无声。面赤生疮癣。其脉纹弯者。主冷乳在脾。宿食积滞。忽热忽冷。及脾寒变成疟疾。如青弯过第二节者。有难消瘀水在脾。腹肚虚胀。小便难出。大便积冷。与脾虚药服之。如黑弯过三关者。饮食不化。吃水之时。更加呕吐。肚大青筋。蛔虫频出。急与安脾胃药服之。迟即死也。其外曲脉者主因惊而受风邪。或即吐泻。如疗之迟。脉过第三节。变成慢惊必死也。其里曲脉者。主伤热。身体壮热。头痛。多啼哭不睡。时时咬人只在其中节。风热灌于心脏而眼赤。与凉风药治之。其脉过第一节可治。过第二节为难治。过第三节为靠甲。名曰绝脉。不拘颜色。俱死证也。如纹紫色白日死。如青色黑色夜死。

指脉纹色样  ***************************
深青色主惊悸。浅青主便青肚痛。青黑主惊搐内吊。
红赤色主惊热。浅红主下痢腹痛。如不痢主吐泻不食。
深紫色主惊哭。浅紫主烦渴。纹弯主伤乳。不吐即泻。
脉纹透起指面者。必发热。惊卧不安。不热则受病日深。不久必变风搐。若指纹生枝节者不治。或有进退。嗞煎多睡。精神不爽。指纹不见者。久必发惊。候不治。

脉指诀歌  ***************************
小儿食指辩三关。男左女右一般看。皆知中初气风候。末是命关易亦难。要知虎口气纹脉。倒指分形看五色。黄红安乐五脉和。红紫依稀有损益。紫青伤食气虚烦。青黑之时证候逆。忽然纯黑在其间。好手医人心胆寒。若还直下到风关。粒米短长分两端。如枪冲直惊风至。分作支叉有数般。弓反里顺外为逆。顺逆交连病已难。叉头长短犹可救。如此医人仔细看。男儿两岁尚为婴。三岁四岁幼为名。五六次第分少长。七龆八龀渐论情。九岁为黄十稚子。有病关隔辨其因。十一痫疾号癫风。疳病还同劳病攻。痞癖定为停积候。退它潮热不相同。初看掌心中有热。便知身体热相从。肚热脚冷伤食定。脚热额热是感风。额冷脚热惊所得。疮疹发来耳后红。小儿有积宜与塌。伤寒三种解为宜。食泻之时须有积。冷泻须用与温脾。水泻且与涩脏腑。先将滞肠散与之。孩儿无事忽大叫。不是惊风是天吊。大叫气促长声粗。误食热毒闷心窍。务须解热却和脾。若将惊药真堪笑。痢疾努气眉头皱。不努不皱肠有风。冷热不调分赤白。脱肛因毒热相攻。十二种痢何为恶。禁口刮肠大不同。儿但有病不可下。不热自汗兼自泻。神困囟陷四肢冷。乾呕气虚神怯怕。吐虫面目毛焦穗。疳气潮热食不化。鼻寒咳嗽及虚痰。脉细肠鸣燥烦讶。若将有积与疏通。下了之时心生诧。孩儿实热下无妨。面赤睛红气壮强。脉大弦洪肚上热。胙腮喉痛尿如汤。屎硬腹胀胁肋满。四肢浮肿夜啼长。遍体生疮肚隐痛。下之必愈世为良。
凡看小儿初生至半晬之间。有病即与看额前。眉上发际下。以名中食三指。轻手满曲按之。儿头在左举右手。在右举左手。食指为上。中指为中。名指为下。若三指俱热。感受寒邪。鼻塞气粗。三指俱冷。脏寒吐泻。若食中热。上热下冷。若名中指热。夹惊之候。若食指热。胸堂不宽。若名指热。乳食不和。五指梢冷。主惊。中指热伤寒。中指独冷主痘。分男左女右看之。半晬以上。方可看虎口。周晬以上看虎口。兼一指脉。若五百七十四日。变蒸满足。只与看一指脉。以食指衮转。分取三部。此三部非寸关尺也。看面气色为一部。虎口纹脉二部。寸口一指脉三部。五脉者上按额前。下诊大冲。并前三部。谓之五脉。凡儿有患。不属恶候。即不可与诊大冲之脉。其脉定生死之要会也。其证危恶。故当诊之。

验五脏气绝证  ***************************
●心绝　囟肿。囟陷。汗出不流。汗出如珠如油。舒舌出口。舌肿发惊。泻黑黯血。发直如麻。皮肤无血色。并死壬癸日。
●肝绝　啼哭无泪。不哭下泪。爪甲青黑。眼深如陷。舌卷囊捲缩。发搐目斜。连唇口动。手如抱头之状。或脚面直。素问云。其华在爪。其充在筋。并死庚辛日。
●脾绝　人中满或黑。唇缩翻张。唇焦枯燥。唇乾紫黑。唇不盖齿。舌肿。尿血。舌缩或卷。鼻孔开张。齿噤。冷涎如油。撮口如囊。面如土色。四肢逆冷。如湿石之状。吃乳不收。泻粪赤黑。并死甲乙日。
●肺绝　有病咽汤水并药食。喉中鸣。是胃管直水。不能荫肺。此证医书罕有。盖累曾有验。必死不治。目直青。解目。气喘不回。吃食多噎。嗽痰眼上。顽涎塞口。喉中鸣响。鼻乾黑燥。鼻不通。肺胀胸膈。头汗肢冷。并死丙丁日。
●肾绝　面黑神昏。眼黑睛肿。目无光彩。耳轮青黄。耳轮焦枯。牙齿焦枯。疳牙齿落。发疏黄燥。肤黑皮燥。惊风咬奶。惊风戛齿。泄屁发惊。黑色绕口。并死戊己日。
●五脏相剋杂证　心病目黑肾克心。壬癸日绝。肝病皮黑肺克肝。庚辛日绝。脾病唇青肝克脾。甲乙日绝。肺病颊赤目肿心克肺。丙丁日绝。肾病面肿唇黄脾克肾。戊己日绝。
●五软恶候　手软。脚软。颈软。背软。腰软。
●五硬恶候　手硬。脚硬。颈硬。背硬。心硬。
●五冷恶候　手冷。脚冷。气冷。唇冷。面冷。
●五缩恶候　手缩。脚缩。舌缩。唇缩。阴缩。
●五反恶候　眼反。唇反。舌反。项反。脚反。
●五紧恶候　咽喉紧。唇口紧。眼梢紧。手脚紧。阴囊紧。
●五陷恶候　囟门陷。太阳陷。眼轮陷。胸下陷。肩胛陷。
●五肿恶候　五心肿。人中肿。舌头肿。膝胫肿。阴茎肿。
●五喘恶候　疮豆喘。惊风喘。虚肿喘。吐泻喘。下痢喘。
●五盲恶候　疮豆盲。惊风盲。久渴盲。久痢盲。久泻盲。

辨表里诸证及治法  ***************************
●表证属阳
阳病外证。壮热烦渴。大小便秘涩。头面有汗。昏愦气粗。扬手掷足。
三阳乃足三阳。自头至足。
太阳属膀胱。其证腰脊强。头项痛。发热恶寒。乃阳证之表。
阳明属胃。其证目疼身热。鼻塞。不恶寒反恶热。自汗不寐。内实大便难。乃阳证之里。
少阳属胆。其证胸膈痛。或口苦咽喉干目眩。往来寒热而呕。病在三阳三阴之间。
表证。发热头疼。恶风恶寒。或身体疼痛。小便清。其脉浮洪。浮紧。浮数。　表虚脉浮而缓。其证自汗恶风。小便自利。明理论曰。汗出而恶风为表虚。当解肌。杨氏参苏饮。羌活散。香苏散。加乾葛。本方惺惺散。解肌汤。小柴胡汤。
表实脉浮而紧。其证无汗恶寒大热。小便赤涩。明理论曰。无汗而恶寒为表实。当表汗。杨氏解肌汤。杨氏麻黄桂枝汤加黄芩。本方青龙汤。解肌汤。惺惺散。并加麻黄。
论汗下。活人书曰。表病里和。汗之则愈。下之则死。杨氏曰。阳证体轻。脉轻而浮于外。在脏为表。表有邪。则知阳虚而阴盛。发表之药宜温。抑阴助阳也。汤氏曰。凡小儿发热之初。急须表汗。次当发散。然后调理。要在一昼夜热退为佳。今之医者。多不用麻黄。但用惺惺散。羌活散之类。乃常法。致令失表。三五日热不除。入于经络。搏于血气。表里受邪。内外蕴热。变证蜂起。或作惊风。或成痘证。伤生性命。皆失表之过。当汗而不汗。仁斋曰。则汗血化为毒血。则热闭眩闷。昏迷讝语。心怯气短。发燥喘满。小便多。皆血证也。当汗而误下。明理论曰。表未解而医反下之。胃中空虚。阳气内陷。则为懊憹。杨氏曰。误下则内泄其真气。邪气得以深入。为痞满。为结胸。为懊憹。为衄血。张氏曰。承气入胃。阴盛乃亡。乃阴盛出外。而误投承气下之。外得寒而助邪。内受虚而损正。安得不亡。述之为妄下之戒。
●里证属阴
阴病外证。脉沉而微。其证厥冷自利。烦躁无汗。身热头疼。太阴属脾。其证腹满或痛。手足温。自利不渴。咽乾腹满。时痛有积。
少阴属肾。其证口燥舌乾而渴。恶寒欲寐。不欲见光明。咽乾口燥。胃汁干也。
厥阴属肝。其证唇青烦满。筋冷。或渴不欲食。舌卷囊缩。毒入肾也。
里证不恶寒反恶热。手足心腋下有汗。口燥胃干。身热腹满。小便如常。大便坚硬。其脉滑实弦紧。中间数盛。此里证也。里实。脉沉而实。腹满身热。口气热。大便坚。明理论曰。腹胀满而短气者。邪在里为实。法当下之。杨氏四顺清凉饮。本方解肌汤。惺惺散。并加大黄。虚者煨用。里虚而传阴证。脉沉而微细。其证自利厥冷。身清四逆。口气冷烦。燥而无汗。身热唇青。舌黑或白胎。或卷。头强额冷。手足温。面色黯淡。泻青。明理论曰。腹濡满而短气者。里邪虚也。宜温之。仁斋曰。阴病里虚。当用温热药救里。杨氏温里理中汤。厥冷甘草乾姜汤。本方实脾散。四君子汤加乾姜。重加附子。
论汗下温。活人书曰。里病表和。下之则愈。汗之则死。仁斋曰。里病体重脉重。实而不浮。其病在里属阴。谓之里有邪。则为阴虚而阳盛。是以攻里之药性宜寒。抑阳助阴也。又曰。阴病亦谓之里。阴经受邪。则成脏病。里者胃腑之主。而脏受病又深于里焉。又当助阳以救里。法当温之。是以温阴之药性宜热。助阳抑阴也。当下而失下。杨氏曰。致血气不通。是以热燥而厥深。厥者手足冷也。阳盛则厥。其脉滑数。指爪时温。当下而误汗。杨氏曰。外泄其正气。内邪乘虚而出。为讝语。为亡阳。动经下厥上竭。至于阳厥似阴。张氏曰。桂枝下咽。阳盛则毙。正恐阳盛而入。误以桂枝汗之。内得热以助邪。外受虚而损正。安得不死。述之为误汗者戒。
小儿诸病。惟热最多。先当辨其虚实。随证治之。
虚热。其证面色青白。身微温。口气冷。手足心不热。大小便自利。恍惚神慢。嘘气软弱。泄泻多尿。虚汗自出。叔和曰。虚热不可大攻。热去则寒起。惺惺散。猪苓汤。四君子汤。钱氏白术散。
实热。其证面赤气粗。口热燥渴。唇肿。大便难。掀揭衣被。烦啼暴叫。在表宜汗。青龙汤。解肌汤。并加麻黄。在里宜下。四顺饮。解肌汤加大黄。黄芩。麻黄。郁金。
冷热不调。其证身体乍清乍温。乍凉乍热。上盛下泄。水穀不分。杨氏败毒散加木香。本方解肌散加肉桂木香。
汗下热不除。仁斋曰。退表热宜微汗。退里热宜微利。汗下而热又在表。乃表里俱虚。气不归元。阳浮于外。不可再用凉药及再汗下。当和胃气。使阳气收敛归内。其热自止。宜参苓白术散。本方实脾散。柳叔举云。若已经汗下。大热未除。恐防痘证。不可妄用凉药。
馀热不除。仁斋曰。用凉药不可十分尽。盖热去则寒起。古人戒之。或馀热不除。不足关心。但用川芎茯苓甘草白术。少用白水煎。以和胃气。收敛浮阳。累用取效。又曰。凡壮热烦躁。已用柴胡黄芩大黄解利之。其热乍轻乍进。宜用黄连。能泻心。川芎活血。赤茯苓利小便。生地黄退热。入灯心一捻。水煎服。心血一调。其热自退。
冷证。其脉沉而微迟。其证面色青白。身温冷。口气冷。大小便自利。手足冷。乳食不化。随证用药治之。
寒热往来。明理论。曰阳胜则热。阴胜则寒。乃阴阳相胜也。寒为阴。热为阳。里为阴。表为阳。邪客于表与阳争则为寒。邪入于里与阴争则为热。邪在半表半里。外与阳争为寒。内与阴争为热。邪在半表半里则寒热亦半矣。审其寒热多少。知其表里邪气浅深。小柴胡汤主之。内经曰。热淫于内。以苦发之。必先散热。以苦寒为主。柴胡为君。黄芩为臣。以成彻热发表之剂。人参味甘平。邪气传里。甘以缓之。用人参甘草为佐。以扶正气。半夏味苦辛微温。邪初入里。辛以散之。以三味佐柴胡和里。生姜味辛温。大枣味甘温。经曰辛甘发散。是以生姜大枣为使。和柴胡以和表。七味相合。两解之剂则当矣。仁斋曰。小柴胡非独和解表里。大能解血热。消恶血。盖伤寒一二日。调治失宜。必致伤血。此药内有黄芩柴胡。最能行血。但药性差凉。宜以寒热轻重。用药温凉。加减得法。本方解肌汤。内此方药味俱用。详审用之。毋为热过冷误。乃良工也。
●素问虚实
五虚　身寒　脉细　不食　前后和　汗出　五实　身热　脉大　能食　闷瞀　大小便不利
●石壁胡大卿痘疹方论虚实
饮食进退。则知人穀气之虚实。大便滑涩则知人脏腑之冷热。
实者禀气壮实。夏酷暑而不畏热。冬严寒而不畏寒。虚者禀气怯弱。易寒易热。见天气寒阴则感寒而腹痛。遇天气稍炎。则中暑发热。
●朱氏集验方论虚实
小儿面如桃花色乃童颜也。大便黄稠。小便清彻。手足和暖。乃表里俱实。其子易养。无病。不必服凉药。恐伤胃气。证传吐利。
不可服热药者七。足胫热。两腮红。大便秘。小便赤。渴不止。上气急。脉紧数。
不可服凉药者七。足胫冷。腹虚胀。粪色青。吐乳食。眼珠青。面青白。脉沉微。
●杨仁斋论虚实贵贱
五实脉盛。大热。腹胀。前后不通。瞀闷。
五虚脉细。皮寒。气少。前后泄利。乳食不进。
贵贱膏粱之腹。与藜藿之腹不同。韦布之躯与纯绵之躯各异。
论曰诸病出者为虚。入者为实。阴出乘阳。阳入乘阴。言者为虚。不言者为实。缓者为虚。急者为实。阴静则缓。阳燥则急。濡者为虚。坚者为实。疗者为虚。痛者为实。外痛内快者。外实内虚。外快内痛者。外虚内实。其有心腹皮肤内外俱痛。按之而止虚也。按之而痛实也。经所谓皮虚则热。脉虚则惊。肉虚则重。筋虚则急。骨虚则痛。髓虚则惰。肠虚则泄。三阳实。三阴虚。汗不出三阴实。三阳虚汗不止。
●钱氏治法（出洁古钱氏补遗）
●五脏五邪
在前为实邪子能令母实。拒贼不敢伤于母。其子又引母所克者妻相助。故曰实邪也。
在后为虚邪母引子之贼至由此。此母能使子虚也。内经曰子能令母实。母能令子虚。此之谓也。
妻来乘夫为微邪。
夫来乘妻为贼邪。法当泻贼补本脏。
本脏自病为正邪法当虚则补之。实则泻之。内经曰滋苗者必固其根。伐下者必固其上。逆其根则伐其本。伐其本则败其真矣。
心主热。自病或大热。泻心汤主之。实则烦热。黄连泻心汤主之。虚则惊悸。生犀散主之。肺乘心微邪。喘而壮热。泻白散。肝乘心虚邪。风热。煎大羌活汤下大青丸。脾乘心实邪。泄泻身热。泻黄散。肾乘心贼邪。恐悸恶寒。安神丸。
肺主燥。自病喘嗽。燥则润之。实则喘而气盛。泻白散主之。虚则喘而少气。先益黄散而后阿胶散。心乘肺贼邪。热而喘嗽。先地黄丸。中导赤散。后阿胶散。肝乘肺微邪。恶风眩冒。昏愦嗽。羌活膏。肾乘肺实邪。憎寒清利。百部丸。脾乘肺虚邪。体重吐痰泄泻嗽。人参白术散。
肝主风。自病则风搐拘急。肝苦急。急食甘以缓之。佐以酸苦。以辛散之。实则风搐力大。泻青丸。虚则风搐力小地黄丸。心乘肝实邪。壮热而搐。利惊丸。凉惊丸主之。肺乘肝贼邪。气盛则引伸。呵欠微搐。法当泻肺先补本脏。补肝地黄丸主之。泻肺泻白散主之。脾乘肝微邪。多睡体重搐。先当定惊搐。泻青丸主之。搐止再见后证。则别主法治之。肾乘肝虚邪。憎寒呵欠搐。羌活膏主之。
脾主湿。自病则泻泄多睡。体重昏倦。脾苦湿。急食苦以燥之。实则泄赤黄。睡不露睛。泻黄散。虚则泻白色。睡露睛。白术散。肝乘脾贼邪。风泻而呕。茯苓半夏汤主之。心乘脾虚邪。壮热体重而泻。羌活黄芩苍术甘草汤主之。肺乘脾实邪。能食。不大便而呕嗽。煎槟榔大黄汤下葶苈丸。肾乘脾微邪。恶寒泄。理中丸之类。
肾主寒。自病则足胫寒而逆。人之五脏。惟肾无实。小儿疮疹变黑陷。则是肾实。水克心火。是以水能制火也。心乘肾微邪。内热不恶寒。桂枝丸。肺乘肾虚邪。喘嗽皮涩寒。百部丸。肝乘肾实邪。拘急气搐。身寒。理中丸。脾乘肾贼邪。体重泄泻。身寒理中丸。本脏虚弱。是自己正令不行。乃贼之所克害。当补本脏之正气。假令肺病喘嗽。时于初春见之。法当补肾。见于夏救肺。见于秋泻肺。见于冬补心。泻本脏乃名寒嗽。大抵五脏各至本位即气盛。不可更补。逢所克位。不可更泻。
●外感风寒　小儿外伤于风。拘急。呵欠顿闷。皮毛涩。口中气热。当发散。秋冬用温热药。春夏用凉寒药。若不热。饮水能食。不大便。用大黄丸。作散子服之。如身表无大热。而小便不利。是为有湿热结膀胱。仍用胜湿药白术茯苓之类。利小便则其热自退。如清便自调。慎不可妄下。恐外热逐于内。而变结胸危证多矣。
●肝热　肝主谋勇。热则寻衣捻物。泻青丸。
●肺热　肺主气燥。热则壮热饮水。喘闷鼻乾燥。手扪眉面。泻白散。
●肺证复有风冷　胸满短气。气急喘嗽上气。皆是肺气有馀。复感风邪之所伤。谓之微邪。先泻肺。泻白散。而复发散大青膏。
●肺脏虚怯　唇乃肺所主。红则肺虚热。少服泻白散。色白者肺虚怯也。可补之。阿胶散。若唇白无泽者。难治。
●心热是积在心经内　心自主热。合面而睡有就凉之意。口中气温。上窜。摇头。咬牙。皆心热也。导赤散主之。心实则上下气壅。喜仰卧。气得上下通也。泻心汤主之。温中丸亦妙。
●肾气不足　下窜者是也。两足热。不喜衣服。脐以下皆肾之所主。缘心气下行于肾部也。此乃肾不足而心有馀。宜地黄丸。
●肝胜肺　肝病身热发搐。又见肺虚。喘而气短。病见于申酉戍时。是肝真强也。内经云受所制而不能制谓之真强。法当补脾肺而后泻肝。导赤散。泻青丸。
●肺胜肝　肺病喘嗽气盛。见于寅卯辰时。木之位。又以见肝怯弱少力。正谓贼邪所克。法当补肝泻肺。若肺病嗽久。虚羸无实。不得泻肺。只宜用地黄丸补之。不可用泻白散。何谓也。经云虚则补之。实则泻之。
●肝风　目连札。目直视不能转视。或极则身反折强直。皆风热也。泻青丸。导赤散。地黄丸主之。目者肝之窍。属木。木性急。故如是也。当补肾泻心。
●发搐相胜　男为木。左视木位。右视金位。相击则有声。男反右视。女反左视。亦皆有声。
●早辰发搐　潮热于寅卯辰木之位。是肝旺也。当补肾水以制心火。泻肝以止其搐。
●日午发搐　巳午未火之位。而发潮搐者。心热也。导赤散。凉惊丸。
●日晚发搐　肺之位而肝强。法当补脾。恐被木之贼所克害。先泻心肝以挫其强势。泻心导赤散。泻肝泻青丸。而后补脾。益黄散。
●夜间发搐　皆因大病之后。脾胃虚损。多有此疾。法当补脾凉心。益黄散。
●伤风发搐　因伤风而得之。口中气热。呵欠顿闷。项急强。手足摇。如此者同大人伤风寒疾病之类。当辨有汗无汗。阴阳二证。用大青膏。小续命之类开发则愈。小续命汤方当用仲景方中者是也。非局方也。
●伤食发搐　谓不因他病。忽然而发搐。此因饮食过度。致损脾胃。故见多睡。或吐。不思饮食。脾胃既虚。引肝风则发搐。当先定其搐。加羌活防风煎下泻青丸。后用白饼子下其食。渐渐用调中丸。异功散养其气。
●急惊　阳证也。俱腑受病尔。小儿客疾热于心膈。是少阳相火旺。经云。热则生风。因闻大声而作。盖谓东方震卦。得火气而发搐。火本不动。得风而动。当用利惊丸。导赤散。泻青丸。地黄丸主之。搐止服安神丸。
●慢惊　阴证也。俱脏受病尔。盖小儿吐泻病久。脾胃虚损。若不早治。则成慢惊风。名曰瘛瘲。似搐而不搐也。因脾胃虚损。故大便不聚。当去脾间风。先以宣风散导之。后用使君子丸。益黄散。则其利自止。既以失治。则脾肺俱虚。致被肝木所乘。是为慢惊也。当用温补。羌活膏。
●论疮疹　素问云。诸痛痒疮皆属于心。夫癍疹者。相行君命。三焦真阳之气所作也。若阳气入于脾则变脓胞。入于肝则成水癍。自病为癍也。心之君火。入于肺作瘾疹。谓肺主皮毛。君火不害肺金。此乃君之德也。
●辨伤风与癍疹　凡伤风则皮涩。拘急。鼻塞。癍疹则睡中发惊悸。呵欠嚏喷。足为是识也。
●疮疹轻重候　凡未出而发搐者。是外感风寒之邪。内发心热之所作也。当用茶粉下解毒汤。犀角地黄汤主之。一发便密如针头。形势重者。合轻其表而凉其内。连翘升麻汤。若癍已发密重。微喘饮水者。有热证用去风药微下之。若出不快。清便自调。知其在表不在里。当微发散。用升麻葛根汤。若青乾黑陷。身不大热。大小便涩。则是热在内。煎大黄汤下宣风散。若身表大热者。表证未罢。不可下。若癍疹已出。见小热。小便不利。当利小便。已发后有馀毒未散。复有身热疮肿之类。当用茶粉下解毒丸。疮疹已出后有声音者。乃形病气不病也。若疮疹出而声音不出者。是形气俱病也。当清其肺气。当用排风汤。并凉膈散去硝大黄亦可。
●吐泻脾胃病　夏月心火用事。治吐泻不可用温暖药。秋用温药。秋深用暖药。更有五脏兼见证。如有风泻。防风羌活。有热泻黄芩大黄。有寒泻附子。有湿泻白术茯苓。有肺泻芍药桂。定喘荆芥人参。如甚加槟榔木香。大便不通则加大黄。更详看病新旧。新则止之。久则有肠风之患。宜推陈致新。法当宣风散导过。以间藏君臣药调之。益黄散。凡大泻引饮者。其病不以新久。皆宜服白术散。痢病亦可。吐泻咳嗽。是风木入于脾。母虚其子亦弱。法当煎榨榔豆蔻汤下大青膏。后服益黄散。身热吐泻。大渴。小便必少。是热入膀胱。亡失津液此为大逆。是阴阳相乘也。五苓散主之。身凉吐泻不渴。则知为寒泻当补之。煎附子桂枝汤下大青膏。阴阳相乘肝入于胃故发热而呕。当服白术散。后煎槟榔木香汤下大青膏。
●腹胀虚实　凡久病吐泻之后。虚则其脉微细。肺主目胞及腮。脾主四肢。若色淡黄。目胞腮虚肿。手足冷合先服塌气丸。复服异功散。和中丸。四君子汤。益黄散之类诸温药。以养其气。实则脉洪实。不因吐泻久病之后。亦不自利。不腹胀。而喘急闷乱。更有痰有热。及有宿食不化而腹胀。宜服白饼子。大黄丸。解毒丸下之。兼须详认大小便。如都不通。先利小便。后利大便。
●伤寒表里攻发　有表证者。恶风恶寒。当发表。如气盛能食不大便。无表证可攻里。春主生属木。身温当发汗。夏主长属火。身热而烦躁。合大发散。长夏主化属土。及居四季同。当调其饮食。秋主收。属金身凉。内温合微下。冬主藏属水。身大寒内热合大下。其温热而恶风寒是也。热在外而寒在内。身凉寒而恶热。是热在内而寒在外。恶风者。白术汤。恶寒者。神术汤。能食便结。无表可攻里。通膈丸。五黄丸。春身温可汗。神术汤。夏身热烦躁可发散。神术加黄芩汤。长夏四季同。调饮食。四君子汤。秋身凉内温。微下。通膈丸。金花丸。冬身大寒内热。合大下。宜调胃承气汤。热在外寒在内。调中汤。凡热在内寒在外。三黄汤。后有洁古老人。法是依四时阴阳升降。顺刚柔而施治。气升则发之。气收则下之。有汗发热恶风脉浮缓者。风伤卫。桂枝汤。无汗发热恶寒。不当风而自憎寒。脉当浮紧者。寒伤荣。麻黄汤。有汗发热恶风。脉浮紧。无汗恶风脉浮缓。谓之荣卫俱伤。青龙汤。桂枝麻黄各半汤。无汗发热不恶风寒。脉沉洪者可下之。更详其厥与不厥。量寒热浅深而治之。有汗四肢厥。脉沉微名阴厥。四逆汤。无汗四肢厥。脉沉滑者名阳厥。大承气汤加腻粉。如四肢不厥身热。内外皆阳。不动凉药三服下之。黄芩甘草汤。连翘饮子。黄芩芍药汤。小柴胡汤。黄芩栀子汤。凉膈散。黄芩白术汤。八正散。黄芩苍术汤。白虎汤之后忽然而作。二者因久病。或取转过度。致脾虚引饮。白术散。三者因患温热病。热结膀胱。小便不利。大渴引饮。有表里证者。五苓散。
●亡失津液脾胃病　若病后久虚。亡水者是饮食不能荣养。致脾胃久虚。亡失津液。合荣养胃气。白术散。或初病大小便涩。亡津液。饮水者是为阳。合用胜湿利小便药。
●五痫　如有客疾发热。而有声。煎大黄汤下五色丸。为心之所主潮热有时积热也。桂枝丸主之。壮热不退。当用地骨皮散。五色丸白虎汤。苍术防风汤。风热当用防风黄芩汤。下大青膏。稳妥。下热。当用白虎汤加苍术。五色丸。
●黄病　阳黄则大便赤涩。身热。是脾土与心火相搏。故为阳病法。当先利小便。后下大便。阴黄则清便自利。面目及身黄。四肢冷。是脾虚不能制肾水。当用益黄散下使君子丸。凡治黄病。胀当用茵陈蒿汤调下五苓散。若先利小便去大黄。利大便则加大黄之类。有阳证者可服。谓面赤饮水者是也。
●黄病血气不足　疸病一身尽黄。大小便涩。煎茵陈蒿汤。调下五苓散。病后身微黄者。胃热也。泻黄散。淡黄白者胃不和也。平胃调中丸。渴者人参白术散。
●诸疳证　疳者小儿病癖。或久吐泻。医者妄投转过之药。小儿易为虚实。致之胃虚。而失津液。内发虚热。外消肌肉。一脏虚则诸脏皆弱。其病目胞肿。腹胀。痢色无常。渐加瘦瘁。久不痊可。是肠胃有风积。法当用宣风散导之。后各依本脏补其母。脾肉疳益黄散。肺皮疳阿胶散。心血疳安神丸。肝筋疳地黄丸。肾骨疳亦宜地黄丸。大抵小儿疳病。肌瘦血气不足。同大人痨瘵之疾。
●乳食不消　初起忽然气不和。四肢亦冷。面目色白无光泽。精神不定。此乃胃气不和。可以大温药治之。使君子丸。益黄散。若病泄泻。日久不瘥。乳食不化。是脾胃有风。合先服益黄散二服。后用宣风散导之。后更宜再补胃。
●咳嗽　肺之生病。而成咳嗽。大抵秋冬病则实。春夏病则虚。更详五脏兼见之证。以辨虚实。若实则面赤饮水。身热痰涎盛。涕唾稠黏。咽乾不利。喘而面肿。吐食。皆当先补脾后泻肝。益黄散。泻青丸。若咯脓血是肺痿也。用清肺药治之。若虚则面白脱色。气少不语。喉中有声。唾痰清利。法当用阿胶散补之。若亡津液。用白术散。
●目内有五色　五色甚者泻本脏。色淡浅者宜补之。不泽不常者死。黑是闭合发散。抵当汤。白是寒。小便清。四逆汤。黄赤是热。用承气汤。泻本脏。青是腹痛。捻头散主之。或桂枝汤。

五脏标本  ***************************
肝。在天为风。在地为木。在人为肝。在时为春。肾水为母。心火为子。克脾土。主筋。主藏魂。其声呼。其液泣。其味酸。上应眼。外应爪甲。其色青不欲如蓝。青欲如苍玉之泽。不欲如蓝。肝主风。风喜疏畅。郁则伤肝。病主惊风。怒气逆则伤肝。气痘主水疱。燥气胜则病。面白为逆。金邪剋木也。
肝病面青。筋急。多怒。目闭不欲见人。脐左动气。
肝实。目赤。多怒。头眩。痛引两胁小腹之下。
肝虚。目昏。胸痛。筋缩拘拳。恐惧。如人将捕。
肝绝。唇吻反青。四肢多汗。
平脉春王七十二日。春则弦缓而长。春弦者端直之状。细弱而长。　贼脉浮涩而短。金剋木也。　危脉弦。如张弓弦。
心。在天为热。在地为火。在人为心。在时为夏。肝木为母。脾土为子。克肺金。主血。主藏神。其声言。其液汗。其味苦。上应舌。外应掌。其色赤。赤欲如帛裹朱。不如赭。心主热。热则伤心。病主惊热。忧愁思虑则伤心神。痘主红班。寒气胜则病。面黑为逆。水剋火也。
心病。面赤喜笑。心烦掌热。口乾。开目妄语。脐上动气。
心热。口乾。喜笑。身热汗出。胸胁膺背痛满。
心虚。恍惚多惊。忧烦。少色。咳唾。舌强。腰背痠疼。
心绝。摇头直视。形如烟燻。
平脉夏王七十二日。夏则洪缓。夏洪者大而散。来疾去迟。贼脉沉涩而微。水剋火也。　危脉钩。如操带钩。
脾在天为湿。在地为土。在人为脾。在时为四季。心火为母。肺金为子。克肾水。主肌肉。主藏意智。其声歌。其液涎。其味甘。上应口。外应四肢。其色黄。黄欲如罗裹雄黄。不欲如黄土。脾主湿。湿则伤脾。病主乳食。饥饱则伤脾。痘主湿。风气胜则病。面青为逆。木剋土也。
脾病。面黄。善思。善嗜。体重节疼。四肢不收。怠惰。
脾实。肢体重著而不举。腹胀尿秘而苦饥。
脾虚。吐逆泄痢。乳食不消。腹胀肠鸣。四肢无力。
脾绝。脐突唇反。环口黧黑。柔汗发黄。
平脉。四季之月。各王十八日。土之脉温厚。气行脏腑之间。平和不得见。其衰则见焉。　贼脉弦长而紧。木剋土也。　危脉状如鸡雀啄。止而复来。
肺在天为之燥。在地为金。在人为肺。在时为秋。脾土为母。肾水为子。克肝木。主气。主藏魄。其声哭。其液涕。其味辛。上应鼻。外应皮毛。其色白。白欲如白玉之泽。不欲如垩。肺主燥。燥则伤肺。其病嗽。形寒饮冷则伤肺。痘主脓疱。热气胜则病。面赤为逆。火邪乘金也。
肺病。面白。悲愁嚏哭。吐衄喘咳。寒热。胁右动气。
肺虚。呼吸少气。鼻涕嗌乾。喘亡咳血。
肺实。喘促咳嗽。上气。鼻塞。胫股肩疼。胸满。
肺绝。汗出发润。喘而不休。毛焦皮枯。
平脉。秋王七十二日。秋则脉浮。秋毛者稀软之状轻虚以浮。贼脉浮大而牢。火剋金也。　危脉毛。如风吹毛。
肾。在天为寒。在地为水。在人为肾。在时为冬。肺金为母。肝木为子。克心火。主骨。主藏精与志。其声呻。其夜唾。其味咸。上应耳。下应腰肾。其色黑。黑欲如漆重泽色。不欲如炭。肾主寒。寒则伤肾。其病疝。淫欲则伤肾。痘主黑陷。湿气胜则病。面大黄为逆。土邪乘水也。
肾病。面黑。恐欠。足寒。逆气腹痛。飧泄后重。脐下动气。
肾实。腹膨体重。少气不言。骨痛。飧泄。小便少。
肾虚。心悬如饥。胸痛引脊。厥逆。泄多。耳鸣。
肾绝。反目直视。狂言遗尿。腰折骨枯。
平脉。冬王七十二日。冬则沉濡而滑。举指来疾。　贼脉缓而大。土剋水也。危脉石。来如夺索。去如弹石。


卷三百五十九·婴孩门  ——————————————————————————————————————————————————————————————————————————————————————————

五脏伏敌喜伤（附论）  ***************************
肺所伏者心。所敌者肝。所喜者辛。所伤者焦苦。二变七蒸之脏。和则喜欢。气爽神清魄强。疾主喘满咳嗽。伤风作热。虚痰壅盛。
肾所伏者脾。所敌者心。所喜者咸。所伤者甘甜。五变十蒸之脏。和主行坐嬉戏笑语。疾主面黄黑齿。截齿咬牙。聤耳脓汁。
肝所伏者肺。所敌者脾。所喜者酸。所伤者辛辣。初变六蒸之脏。和则魂神壮。意志生。疾主风挛搐搦。眼目肿赤疼痛。
心所伏者肾。所敌者肺。所喜者苦。所伤者咸卤。三变八蒸之脏。和则情性悦乐。疾主惊痫恐悸。虚躁啼叫。讝语狂烦。涎流口角。
脾所伏者肝。所敌者肾。所喜者甜所。伤者酸酽。四变九蒸之脏。和则消穀气。美饮食。疾主呕哕。疳积。虚痢。痞癖潮热。不思乳食。

五位分部定位（附论）  ***************************
肺部所主鼻孔。名井灶。尖处名准头。眼边名大小眦。中央坎陷名山根。若鼻孔黑如煤。即肺经焦。或作黑燥如墨者。即肺家绝。其候难治。鼻中赤痒疳盛。蛔长或泻。白涕脑寒。困寐。或流清涕。伤风喜睡。肺热鼻塞。因息吹得。有妨吻乳。关窍闭阻。感风寒邪热亦如此。鼻下生疮。溃烂即疳。鼻中常臭。积热为咎。
肾部所主耳。穴之前名曰耳花。耳船名轮。轮里名廓。轮廓焦黑。肾家虚热。其黑如炭肾绝。死旦夕。耳门生疮。卫积非常。耳中脓出。肾热疳极。臭名聤耳。脓汁不止。痛痒如裂。其候虚热。耳听不聪。心肾气壅。常作哄哄。热气上攻。或如虫刮荣虚卫热。耳轮如冰。麻痘相侵。耳轮红热。伤寒是则。热极内痛。肿气相攻。清心凉膈。关窍通塞。儿孩两肾。常虚无病。若有攻击。便令无益。
肝部所主眼睛。有穴内藏。其神外究。五轮眶䀭属脾。热即生眵。两眦属心。热痛如针。白属肺家。热赤生砂。黄属肝脏。昏瞀医障。中心瞳人。肾热不明。小儿眼目。痛即便哭。良方对治。更为忌毒。或患丹疮。从里为殃。经效良药。速疗无妨。眼本属肝。怕热怯寒。令有治法。拯理何难。眼忽连眨。惊风交杂。忽然窜视。惊风已至。肝热定睛。或翻无神。瞳出中陷。十无一生。
脾部所主。唇即口门。语言之尊。舌居其中。饮食之宗。齿牙咀嚼。咽喉相约。牙质既刚。角宫羽商。婴孩未定。唇口见病。上则人中。下乃承浆。上下四方。皆属脾乡。口内属心。心脾有热。舌燥唇裂。三焦蕴热。唇红如血。深红重渴。轻即流沫。鹅口慕口。木舌重舌。脾肺热就。口内喷臭。脾肾气寒。色如死肝。大惊一吓。口乾唇白。时时积惊。渐渐冲心。心气不足。令儿烦哭。何知脾绝。指甲皆黑。目无神光。医者知亡。五种撮口。惊风最恶。可医论方。无路莫错。
心部所主。眼睛直下。高骨之中。名之曰颧。颧下名面。面里名脸。属心无别。黑则沉困。青即惊悸。亦心发风。白乃疳气。虚黄卫积。浮肿气逆。相顺则安。相生则吉。相反病乖。相剋证失。医士喜之。平常不动。良士恶之。其色反弄。应病弄色。九分不得。心绝何因。大叫数声。过关不叫。必作鸦声。夫人一身。主事于心。心不可病。神散呻吟。儿童心真。才热伤神。神既昏乱。当与调荣。心为身主。常安能语。忽然加热。谵讝骇汝。心要当清。邪干不宁。心常昏沉。医工究心。药莫乱陈。人之五体。以头为首。首中有面。面中有睛。睛中有神。神者目中光彩是也。或隐或显。或横或冲。应卫而现。病之顺即顺。疾之逆即逆。色者。青黄红白黑是也。初发则我生而侵之。次则生我以临之。盛则我克以交之。重则克我而入之。侵即有犯。临即相干。交即过位。入即通度。然其白色者。白似枯骨。又如烟雾腾空。黑色者黑如冷灰。又如灶尾尘埃。红色者。红若朽木。又若赤霞照谷。黄色者。黄似淡竹。又如败叶经霜。青色者。青如冬瓜。又如荷叶盖水。察之侵临交入。究之生平克伤。加以听声而应之。一数圆长。谓其如水涡。漩洑流声也。二焦锐。谓如焚薪爆烈之声也。三数散靸。谓其如朽腐拆蠹之声也。四数洪亮。谓其如钟磬之器。击响之声也。五数颓獘。谓其如墙倾岑陷崩塌之声也。在疾病而有变。随证而有应。五行五脉。一气易更。色有滞者。从幼至长。气干犯者。随受以传。或善或恶。惟生五脏相参。百脉相领。轻重相传。自然应见。

辨小儿脉法  ***************************
●分三部法　分三部但取掌后高骨为关。关前为寸口。关后为尺脉。如小儿脉可以一指按其三关。进退取之。此法甚明。不须疑惑也。
●论小儿脉　小儿脉三岁以上五岁以下。然后可看候。与大人有异者。为呼吸八至是常也。九至病十至困。盖小儿纯阳。故脉息数促。如大人者为不同也。小儿周岁以前。脉息难凭。周岁以后。方有脉形。宝鉴云。五百七十六日乃成人血脉。骨肉皆坚牢。方可诊候也。
●审脉逆顺。
惊搐脉（浮数顺。沉细逆。身温顺。肢冷逆）。夜啼脉（微小顺。洪大逆。身冷逆）。心腹痛（沉细顺。浮大逆。身温顺。肢冷逆）。伤寒脉（洪弦顺。沉细逆。浮大顺。沉伏逆）。汗后脉（沉细顺。洪紧逆。困睡顺。狂躁逆）。温病脉（洪大顺。沉细逆。身热顺。腹痛逆）。咳嗽脉（浮滑顺。沉细逆。身温顺。肢冷逆）。霍乱脉（浮洪顺。迟微逆。身温顺。身冷逆）。吐哯脉（浮大顺。沉细逆。身温顺。身冷逆）。泄泻脉（缓小顺。浮大逆。身温顺。肢冷逆）。诸痢脉（沉细顺。浮大逆。身温顺。肢冷逆）。诸渴脉（洪数顺。微小逆。身温顺。肢冷逆）。诸肿脉（浮大顺。沉细逆。脏实顺。肠泄逆）。腹胀脉（浮大顺。虚小逆。脏实顺。泄泻逆）。痰喘脉（滑大顺。沉细逆。身温顺。肢冷逆）。寒热脉（紧数顺。沉细逆。倦怠顺。强直逆）。疳劳脉（紧数顺。沉细逆。脏实顺。脾泄逆）。虫痛脉（滑紧顺。浮大逆。身温顺。唇青逆）。诸失血（沉细顺。浮数逆。身温顺。发热逆）。中恶腹胀（紧细顺。浮大逆。身热顺。身冷逆）。黄疸脉（浮大顺。沉细逆。腹实顺。泄泻逆）。火瘅脉（浮洪顺。沉细逆。身热顺。身冷逆）。
已上脉。是小儿五脏之根本。若得其顺。则知其可治。若得其逆。则知其不可治也。纵有生者。十难一二。
●七表应病。
浮（寸口风热头疼。关上腹胀胃痛。尺中大便不通）。芤（寸口衄血吐血。关上泻血痢血。尺中小便出血）。滑（寸口吐逆恶心。关上胃寒不食。尺中渴饮不休）。实（寸口胸中烦。关上腹满。下利切痛。尺中小腹胀。小便淋涩）。弦（寸口胸心结痛。关上胃寒不食。尺中小便赤涩）。紧（寸口头疼心痛。关上腹内刺痛。尺中小便急痛）。洪（寸口头疼壮热。关上吐逆不食。尺中小便赤涩）。
●三部一脉。
三部俱数（身热惊搐。烦竭心燥）。三部俱缓（脾热口臭。吐逆寒热）。三部俱弦（肝风拘急。欲发惊搐）。三部俱浮（心腹疼痛。急则惊痫）。三部俱芤（久患泻血。吐血溺血）。三部俱洪（发热惊悸。大小肠涩）。三部俱实（胃壅不食。或即下利）。三部俱急（巢氏云。主小儿惊痫）。
●脉应杂病。
数（为热属腑）。迟（为冷属脏）。阳数（主吐逆。不吐必发热）。阴微（主泄泻。不泻必盗汗）。沉数（寒热。寒多热少。亦主骨蒸）。紧数（寒热。热多寒少。又主骨热。急则惊痫）。沉紧（心腹疼痛。短数同就。主咳嗽有痰）。沉细（乳食不化。亦主㽲痛。下利）。沉伏（为积聚。主霍乱）。微缓（泄泻。乳不化。沉缓同）。微涩（瘛瘲。筋挛。微涩主痢血）。微急（寒热。吐血）。微浮（嗽）。浮滑（宿食不消。亦主咳嗽）。浮紧（疳气。耳聋）。弦紧（潮痛）。浮弦（头痛身热）。浮数（惊热）。紧滑（吐血。恶心）。心急数（惊痫下利又主疳淋）。肺甚急（颠痫。风痫。痰涎流溢）。肺浮实（鼻塞。大小便不通）。脾微细（不吐则泻。难治）。关紧滑（主蛔虫。尺沉同）。尺微细（溏泄。冷痢。乳食不化）。尺微涩（便血。无血必盗汗）。脉过寸口入鱼际（主遗尿）。
七表八里脉。乃是五脏六腑脉也。盖小儿纯阳。有病多见七表脉。为属阳脉故也。主病有验。八里脉所以不见者。为属阴脉故也。设是小儿有八里脉者。必发寒痫。孙氏云。阳脉急甚必变阳痫。急惊风也。阴脉沉迟。多变阴痫。则是慢惊风也。是以八里脉多不经见。
●小儿脉诀并歌
凡小儿脉。当以大指接三部。一息六七至为平和。十至为发。五至为内胀。脉紧为风痫。沉缓为伤食。促息为虚惊。弦急为气不和。沉细浮为风。大小不匀为恶候。为鬼祟。浮大数为风热。伏细为物聚。单细为疳劳。凡腹痛多喘呕。而脉洪为有虫。浮而迟潮热者胃寒也。温之则愈。　婴孩有疾未能言。筋骨肌肤尚少坚。脉理未全难考据。当观形色定由缘。面带青色肝之病。赤色心病因可必。白为肺病黄属脾。黑色属肾斯为得。黑死还生死可生。红深时气有疾停。青赤已受脾风了。青黑应传入慢惊。发热鼻冷是疮疹。耳冷应知风热证。通身皆热是伤寒。上热下冷伤食病。更将虎口纹色看。或红或紫伤风寒。青惊白疳黑中恶。黄困皮端皆可观。纹直是惊曲伤损。沉隐为风因可识。曲外为冷内食伤。纹得短少当安逸。五脏部位怕相承。更看禀受有亏盈。阴阳表里不可乱。补泻过多须辨明。五百七十有六日。大小变蒸数已毕。血荣气盛脉理全。诊候方能无所失。男左女右不相干。须臾一指盖三关。浮风洪热惊须数。迟冷沉虚实积然。脉浮固知感风候。浮大伤寒宜审究。浮紧惊风不可当。浮数风热应须有。浮迟之脉有潮热。乃知胃寒无所守。浮虚盗汗睡中多。浮洪胃口如火炙。泻痢浮大不可医。口噤不食亦堪悲。脉洪腹痛多呕逆。定知虫动不容违。脉弦为风或为寒。弦数之脉疟未痊。弦急因知为客忤。气或不和邪所干。脉沉带紧为腹痛。紧数为惊多瘛瘲。脉牢而实大便难。牢紧瘲聚何能动。脉浮濡泻为虚弱。久亦变惊上还作。虚紧伏热致生风。虚濡漫惊真可邈。脉沉而实为有积。沉数骨间须极热。沉迟虚冷岂因无。沉缓食伤多呕逆。脉缓筋细皆为冷。乳食不化两相宜。单细疳劳伏气攻。小大不均恶候省。蒸变尺寸脉不拘。既曰变蒸何必惊。脉如雀啄风痫疾。直上直下亦惊名。

形候验病诗  ***************************
额上多青色。惊疼卧不安。赤时身壮热。黄燥汗难乾。
素问云。心热病者颜先赤。心气合火。火气炎上。指象明候。故候于颜。颜额也。
毛发燥干黄。惊疳体似汤。热除须有汗。微渴意恓惶。
毫毛毕直。主伤寒作热。素问云。寒客于人。使人毛发毕直。皮肤闭而乃为热。当是之时。可汗而发之。
左脸连腮赤。身躯发热时。肝弦筋脉急。惊哭又攒眉。
身热攒眉主头痛。不热攒眉主下痢。素问云。肝热病者。左脸先赤。肝气合木。木气应春。南面正理之。则其左脸也。
右脸腮青白。时时咳嗽频。痰涎多呕逆。不食少精神。
素问云。肺气合金。金气应秋。南面正理之。则右脸也。
两脸微赤因潮热。夜间发作日间歇。久则今儿气血虚。骨肉如蒸四肢厥。
有一等小儿两脸常赤。是血气状实自然也。非热所作。若脸赤有热者。色必憔悴。养生方云。气虚则发厥。谓手足冷也。血虚则发热。谓肌肤热也。
两脸腮青黑。多啼无奈何。惊疼是进退。腑脏不安和。鼻燥身粗促。孩儿衄血因。黄时尿不利。赤色热多嗔。鼻燥儿多哭。皆因肺热为。白青连口鼻。吐泻食伤脾。
目鲜目眨目青惊。直视心肝热已成。二脏战争风火盛。（肝主风。心主火。）　渐看搐搦动双睛。
钱氏云。目赤兼青欲发搐。目直身反强直生风。又云。肝风热目连眨。万全方云。目若目睛青脉。左胁下必硬。多吐涎沫。扁鹊云。目睛青脉主癖。凶也。
有积眼睛黄。春冬骨似汤。夏秋多泻痢。疱肿嗽难当。两目疱浮肿。皆因久嗽为。睛黄脾有积。潮热有疮痍。
亦有目疱肿不嗽者。因积食伤脾。久必虚肿。有目肿腹胀者。必利色无常。
眼深微黑睛微赤。必生耳聋肾受积。眼梢如有细红筋。内吊惊风是踪迹。
印堂多青黑。腹痛夜频啼。睡卧时惊悸。无欢日惨凄。攒眉因下痢。疳积面黄浮。吐泻形容白。唇乾渴不休。
伤寒身热攒眉者。主头疼。
黄色人中畔。儿因食物伤。形青便淀沫。脾胃不安康。唇白儿须吐。兼成失血形。（红赤亦同）　唇乾唇皱渴。夜热不安宁。久渴泻唇红。（以上虚证不可用凉药）。
有积唇黄色。看看作肿形。脾虚多夜起。粪白臭酸腥。
唇青脾胃怯。肠冷痛非常。畏食多嫌乳。憎寒面色黄。
青肝木色。唇主脾土。木来剋土。知脾弱不能食。巢氏云。小儿脏气不和。血气为冷所乘。即口唇青白。亦有脏气热。唇生疮。而风冷之气入疮。虽瘥后血气不复。故令唇青。
口臭（或作燥）唇焦赤。肠中粪不通。气粗多作热。睡卧不和同。
紫色唇间见。流涎口畔垂。蛔虫攻刺痛。久则致尫羸。
涎流唇紫蛔虫积。痛作疼时汗出多。虚痛若来脾胃冷。虫消积泻保安和。
舌白乾焦燥。焦黄并热为。小便难且涩。心火渐蒸脾。
如小便不涩。必焦黄。舌肿厚。急欲乳不能吃者。此因邪热客入儿脐。流入心肺。即舌厚唇燥。不急治杀人。洗心散。导赤散。墨鱼切片子贴舌上。百草霜盐等分。和涂舌上下立消。舌黄舌上出血。舌肿舌裂舌上芒刺。舌焦舌黑舌赤。并与地黄汤。方见（舌胎舌卷同）。
两耳前微赤。疳攻必耳聋。微黄惊入肾。戛齿睡魂中。
颐下微黄亦主之。或曰女子无肾。素问云。脆胎者系肾。
㿠白青形面。心烦泻又惊。躽身啼腹痛。脏腑作雷鸣。
面色青兼赤。惊来热亦成。色青肠胃冷。腹痛但啼声。红赤伤寒面。
心烦热不安。眼解惊必作。风盛变多端。
有一等小儿面黄不赤。却发潮热。伤寒壮热者。必唇乾燥。或气微促也。
面白黄皆见。心烦泻不调。因伤常夜起。乳食不能消。　面色兼黄赤。惊疳发病因。睡中多叫哭。潮热损精神。　胃热身金色。脾蒸面眼黄。不宜肠自利。黄疸病难当。　头面青筋起。嗞煎不肯眠。身躯才发热。惊哭握双拳。
唇红面赤睡难安。头黑青筋惊气蟠。冷气入肠成内吊。虚风在胃变多端。躯身叫哭为非祟。拗颈啼声欲作痫。不久自然惊搐候。阴阳邪正互相干。
弄色非时变。胎气客忤惊。红青鬚发搐。兼黑痛分明。
钱氏云病重面有五色不常不泽者死。孙氏云。弄色为夭色。夭色者死。
下颐色（微红）亦主耳聋热聚小肠中。结涩膀胱内。令儿溺不通。
素问云。肾热病颐先赤。肾气合水。水性润下。指象明候。故候于颐。古书有一证面青目兼黄。小便涩异常。亦主滑。
喉中多哽气。噎饮欲生惊。二证皆痫疾。看看搐搦成。
便黄因内热。红赤黑同看。绿白青皆冷。疳肥食臭酸。
有一等淡黄沫。如蟹之吐沫。黄如槐花者。虚热。治法在后。
伤食酸馊臭。兼疳泻白肥。积停物不化。结实久还稀。
小儿多要吐者伤胃中有宿食。宜下之妙。丸子下益黄散补。若此吐唾者停饮在胃。黄龙丸以白术橘皮煎汤送下。孙氏云。小儿饮乳吃水正。乳吃食正。食饮水併成痰饮。钱氏云。口中吐沫。后必虫痛。
面黄目白少精光。多睡嗞煎被食伤。呕逆出闻酸气息。时时腹痛阵难当。先下后补。
右验实积痛。钱氏云。凡积痛。面黄目白无精光。多爱睡。畏食。大便酸臭。轻者磨去其积。重者下去其积。腹痛亦去矣。
时行疮豆数日前。状似伤风面脸鲜。乍热乍凉头有汗。虚惊虚悸手多牵。唇红体热时加喘。鼻清耳冷只贪眠。目涩气粗频嚏喷。定知疮疹有相传。
疮疹多惊悸。时行候一同。憎寒偏要水。发热又嫌风。目涩双睛白。疱浮两脸红。嗽涎声哑嗄。呵欠睡矇矓。　疮豆相传染。时行若感风。唇乾唇绿白。目涩目微红。　疹出眉先皱。疮来鼻不通。皮毛寒耸立。麸豆隐其中。　时气行疮豆。形青面脸鲜。嗞煎头有汗。恍惚手多牵。嚏喷兼微嗽。嘘呵只爱眠。睡中惊起哭。疮豆欲相传。孩儿惊搐定。体热状如汤。班疹藏肌肉。　身凉出豆疮。身热心烦躁。惊来耳似冰。指梢俱带冷。豆搐甚分明。

汤氏杂病形证歌  ***************************
鬼气皮肤里。相传脏腑间。肿虚知水病。瘛瘲似风痫。发热浑身涩。头痛心腹攒。小儿还有此。服药急医看。
时气皆因节令亏。头疼壮热汗微微。良工仔细看时候。但作伤寒病治之。（宜服羌活散。惺惺散）。
热气流传脾胃居。致教黄色在皮肤。须知其病真何似。可用烧钱问女师。（此证宜服五苓散。煎茵陈汤调）。
热气还逢府气冲。便成结毒在肠中。身体若烦多燥渴。更兼尿粪不能通。（此证宜利下。轻则利之用四顺饮。重则下之。用金星丸）。
时气还须早早医。变成败气切须知。差乍寒乍热无时度。或往或来体渐羸。（小儿骨蒸者。皆因时气不治疗疗。渐成败气羸瘦。寒热往来。便是疳劳。宜服地骨皮散。次服星露膏。鳖甲散）。
阴阳邪气两相併。脏腑阴阳各竞争。发作有时名是疟。早须医治莫留停。（此疾宜服正气散。并疟药草果饮）。
虽然吐下热犹余。盖为元因脏腑虚。热盛虚时皮肉涩。致令燥渴不能除。（此候宜服五苓散。以上俱是时气传变。有此等候。初无治法。学者当审其根源。量其轻重虚实用药。何患不痊）。
时气虽然瘥。犹多馀热停。气填须不食。颊冷面皮青。
热盛血兮血散行。鼻出血兮人可惊。皆因汗而不得汗。上壅喘兮闻有声。（大凡时气与伤寒病相似。初病在表。速而汗之。庸医恐误失表。渐入腠理。其热循于经络。血得热即散。从鼻中出。故其名红汗也。宜服小柴胡汤。大便秘用大柴胡汤）。
病未入而先下之。乘虚入腹怎生医。痞满喉中生喘急。结胸之候切须知。
伤寒热毒胃中存。久作班疮发满身。若见舌唇浑似墨直教性命在逡巡。
黄病皆因胃热为。痢加腹满脉沉微。见此候时休用意。若言魂去定难医。
百日孩儿忽作黄。非干瘟疫及时殃。只为胎中遭热盛。勿令人灸作成疮。（此候乳母宜服生料四物汤。用生地黄赤芍药乃是也。儿亦服之）。
疟疾因何渴。皆因脏腑虚。热余多饮水。结块腹中居。
小儿胎里受风寒。生下令儿不得安。腹痛躽身频哭泣。良工依此细寻看（此名躽啼。宜服钩藤膏木香乳香等药）。
风冷伤筋脉。四肢全不仁。痛因风热搏。缓是热伤筋。寒客于喉里。啼声似哑人。温和用汤药不尔损精神。
小儿虚肿一似吹。盖是风邪夹气为。若见皮肤如熟李。此名疳水听因依。（此候宜服塌气散。并五苓散加木香青皮。用灯心煎）。
脾为土坏不剋水。便为肿满入于脾。肿毒赤时还热痛。水居血气即成之。若看此候须审细。莫教差误使倾危。
太阳入耳助听聪。气滞多应耳必聋。鸣是风并气相系。痛因脑户有邪风。
肾热郁蒸聤耳患。渐深疼痛出稠脓。不痛即非风与气。盖缘风水入其中。
热气薰肝眼必昏。有其轻重必须分。轻疾热多多热泪。重生白翳色如银。赤目眦头成努肉。矇矓睛上似浮云。洗肝饮子频频服。只此良医是异人。
小儿饮水久停肝。翳障全无辨物难。夜里不明为雀目。青盲昼夜一般般。
小儿眼里热班疮烂。发渴无时痒复疼。盖为热气伤眼睑。世人俗语号胎风。
毒热喉中热作痈。名为喉闭食难通。马脾颔间生肿痛。重必心烦命必终。（凡有此证。急宜吐出恶涎为佳）。
胃热皆因血气强。四肢温壮小便黄。表里热时烦燥甚。渴多身体恰如汤。　客忤多因人物冲。更遭鬼气亦相逢。吐下青黄并白沫。水穀闷胀痛又攻。　面色青红时变色。脉弦急数不干风。一似惊痫无上视。早须医治莫从容。　小儿气弱命中衰。魂魄多因被鬼持。其候痿黄频哭泣。冲人冷气早须医。
乘年衰兮逢月空。失时和兮三虚中。遇贼风兮还卒死。一如鬼气候须同。脏腑未绝兮须再活。急须救疗莫从容。
疝气因何得。邪风在肾经。流传并血聚。如此渐成形。冷气结在脏。因兹小腹疼。本经无补法。疏利药通灵。霍乱因风冷。忽然吐泻并。有时连腹痛。或即绕脐鸣。乳母因伤冷。孩儿有宿症。夹风身发热。脏实更头疼。
小儿吐痢早须医。总是肠虚胃逆为。更有中他汤药毒。必加烦躁在心脾。
风冷伤于乳。变坏汁须凝。孩儿生呕逆。气喘腹彭亨。解脱当风处。洗浴向檐楹。哭中还喂奶。气逆在胸停。呕吐从兹发。良医谙本经。（当令乳母服顺气酿乳药）。
血为荣兮气为卫。二气相须无阻滞。忽然血被气来侵。所以妄行不循位。血随气上奔心来。吐出鲜红争忍视。便须服药急医看。解热凉中依次第。（备急即服藕汁及萝卜汁。治法当顺其气。次行血）。
产母怀胎忌数般。莫令伤冷或伤寒。生下婴儿不吃乳。更加腹痛肚皮坚。
乳哺寒温不著量。致令壅滞在胸堂。更兼新乳相投触。不得安和乱胃肠。因成吐哯须医治。诊脉轻浮寿必长。
衣厚伤热损小儿。热蒸津液透肤皮。致令身体连头上。汗出流珠污湿衣。
小儿血气未调和。腠里开疏易染疴。将养伤湿成盗汗。早须医治莫蹉跎。（此候有二般。有虚汗。有心血溢汗。治法不同。切宜详审。虚汗乃脾虚不能剋制津液。当补脾。心虚溢汗两脸赤当敛心气。凉血为佳）。
饮乳并伤水。为痰结在胸。令儿乳不下。吐沫似痫同。实则身烘热。谵言入梦中。早须药医疗。取久变惊风。
三焦若不调。胸中寒气极。烦满喘气粗。嗳出酸气臭。乳哺不能消。结聚成症癖。有形名曰症。浮动为症积。弦强癖之元。分明记胸臆。
胸中热兼实。荣卫不通彻。脏腑不调和。经中名痞结。气满腹肚胀。时时加壮热。不用问神明。此是分明诀。
●察形证神色　凡看小儿疾病。先观形证神色。而切脉次之。面青眼青肝之病。面赤心之病。面白肺之病。面黄脾之病。面黑肾之病。先欲别其五脏。各有所主。次看禀受盈亏。胎气虚实。阴阳二证。补过泻多。当救其失。兼五脏六腑表里各有相应配。若能明其标本。则神圣工巧自然有之。
●察形证歌　摇头揉目。肝热生风。眵泪憎明。三焦积热。鼻生清涕。肺受其寒。颊赤面黄。风伤脾热。霍乱吐逆。胃积气伤。泻痢不常。气攻肠滑。面青呵欠。惊风传肝。盗汗频频。脏腑虚热。伤寒惊搐。风盛发狂。胃热生斑。气伤冷厥。长吁啮齿。风盛气生。上窜摇头。流涎胃热。肺壅气伤。咳嗽咯血。涎盛发齁。积伤风热。小便淋积。热聚膀胱。疝气因啼。胎中积结。奶脾痞癖。因物所伤。喉闭丹疮。肺之受热。爱吃泥土。脾脏生疳。呕逆痰涎。蛔虫上出。鹤膝解颅。因风腑热。审而用之。细详使药。

病症疑难  ***************************
●逆证似顺　顺逆有别。阴阳不均。证候相加。色脉致乱。惟是惊风发作。按脉察证以较之。阳候证脉。俱得其阳阳者顺也。阴候证脉。俱得其阴。阴者逆也。阳候有阴脉者。其证欲传。阴候得阳脉者。其证反是也。谓如急惊风。乃是阳痫。得脉沉细迟弱浮数洪弦。阳中之阳又有得脉沉缓。阳中有阴。慢惊风乃是阴痫。得脉沉细迟弱。阴中之阴。又有得脉浮大阴中有阳。所言逆证似顺。乃谓阴乃谓阴中有阳。助阳不醒。回阳不生。其候偏亏。虽则阴中有阳。其阳非真脉。使有疑二。不可攻理。详而知之。察其可否而后已。
●阴证反阳　小儿伤寒。惟察表里而理之。不以阴阳证候究竟者。盖无关前关后之脉。所谓纯阳之孩。合而言之。此说惊之阴候。慢惊是也。凡儿吐泻疾作慢惊。其候无反证。良由急惊传来。已成阴痫。药用寒凉。证入慢脾。药用燥热。其候反阳者。反从阳也。其脉愈盛。其证愈逆。故云反也。阴阳俱坏。实为难治。医工不知所以。但见其搐搦。肆意退热截风。良久却不引搐。但只合眼聚痰。冥冥如睡。证候有如此。何药理之。
●阴盛强阳　慢惊风候谓之阴盛。及其欲绝之时。虚痰上攻。咽喉引气。呼吸粗大。其脉浮数。其证强阳。得之医工将谓阳回。以得其所之。宜与下痰药。用大迅。痰涎随药而下。儿命随药而亡。众言医杀之。非也。谓不识证绝而用之。虽不下药亦死矣。
●虚极生热　疳疾有作。斯证初发。即谓疳气。次第传至疳极。是谓虚极之后。阴阳二气不匀。上下气不升降。荣卫两虚。脏腑滑泄。岂可攻疗。善医疳者。随顺药饵以助之。淡薄饮食以扶之。荣卫善得均匀。气脉方得升降。既而阴阳二气已得调和。脏腑已自充实。肌肤已自肥壮。医工已知疳传虚候。名作疳极。遂与补气药。服之稍多。反生大热。所谓虚极勿补。热盛烦渴。疾作疳劳。名曰丁奚。皆由药助。虚极生热而致之也。
●冷极必寒　症积已作。证候所传。自是孩童饮食不化。气滞中脘再食停气。复伤前积。积之为病。皆致其冷。冷之既久。脾胃虚怯。虚怯既存。阴阳相胜。寒热间发。痞癖有加。脉气无定。医工不理阴阳。令其匀平。但作痰疟治之。利下大速。疾不去根。为患反重。难施和剂。良由动利脏腑。虚必入腹。发作烦燥。腹肚胀紧。气喘短促。难以调治。此等证候。究心无忽。保全是幸。
●热多作燥　热分内外。身藉阴阳。一气受邪。三焦致热。三焦者。本质无状。隐伏得名。所通五脏六腑相干。血脉皮毛。温平由实。燥热由虚。静则为一名。动则分三所。上焦喉管至于臆。中焦至于中脘。下焦至于丹田。以大拇指展中指作一握。自咽喉坎处分作三停。则知上中下三焦所寓也。温极则热。热盛则燥。燥盛则焦寄于其中矣。大人患此。犹尚不可。况小儿三焦隐伏。热多作热。寒凉之药。所投不堪。毕竟从长。何剂调理。若不早疗。疾作无辜。
●理实致虚　虚则作疾。实亦是病。按实理虚。遣病去疾。内知其冷热。外审其证候。三实两虚。神不安居。三虚两实。人有得失。虚之为病。其候则速。实之为疾。其候则缓。实未致害。虚则作祸迅矣。肝心脾肺肾子母相生。肺肝脾肾心五脏相剋。且如脾胃经虚。呕哕不食。又心气不足。惊悸有作。所疗子母俱虚。小便闭涩。利之可乎。所以知其内者。母虚靠子实。子虚藉母荣。又肺家有热宜泻之。否大肠滑利宜温之可。医工但究母虚脾病。理其子实。若攻其子。则母亦虚。所谓母能令子实。子能令母虚。脾病泻心。理实致虚矣。
●利表伤里　伤寒痘疹。皆论表里。二义不同。所受反是。伤寒所传。从表入里。痘疹所发。自里出表。作热形证。与伤寒颇似。病家不究轻重。所受相尚。与服升麻葛根汤。或过剂饮饵。其表里已解。其汗不止。汗出稍多。里虚作渴。且热乘机。悉化疹痘。自然迥出所缘。逐其热利其表。遍出虽多。疹亦不成。痘亦不是。比比小赤。由其热尚是有限。里外不相续。荣卫不加助。即于中道而废。渐加黑陷。非食毒感风之咎。自是助发大过。失其自然之理。至死莫知其由。是谓利表伤里也。
●退热作渴　小儿发热一证。与大人同。热在三焦方渴。肺惊不利。虚烦方渴。上盛下虚方渴。水火不相济方渴。伏暑蕴热方渴。津液燥竭方渴。渴证本无。但有其热。热在乎表。攻动其里。里自无热。受之以虚。表热传里。反致其渴。表里俱虚。引饮入脾。头面手足受湿。虚浮作肿。医工下之。徒增其病。宜与扶表救里。庶几有命。
●疗惊发风　有痰者必有热随之。有惊者必有风继之。利其惊风。必先散其热。则痰不生。此医者流。所得其宜。调理证候。截风定搐。以明其要也。常见豪贵家。才见孩童有热。不问原因。便投惊药。日辄数粒。月既积多。虽则惊悸不作。忪恐无妨。其儿所服寒凉药多。脾胃虚弱。不吐即泻。遂成慢风。更与惊药。愈加其疾。调理医工。当究之也。
●风痰隐久　风者肝主之。肝稍不和。则风所由纵。痰者脾主之。脾若不壮。则痰所由盛。痰之与风。惊之与热。四证互在。流行于经络。传变它疾。风痰和袭。久而不化。隐在肝脾。所由饮食冷热。相干不散。虽则疗理愈而复作。以至长成。且风痰常在牙颊之间。吐茹无尽。生发有因。或作齁䶎。或喘息。或硬牙关。或肿颐颊。临于肺则咳嗽。干乎心则恍惚。善术医士。未能速下其痰。恐风猖狂者逐其风。又疑痰作梗。须是风痰并化。妙药奇方。逐渐减瘥可也。食不禁戒。服药无功。若疗风痰。不可缓致。久则发疾。宜深究之。
●惊热无时　因惊而得热。其热常发。不繫乎心。而属乎血。更加气血荣卫。不得循还。惊热时常发作。或生疥癣。或发疮痍。热来神困心虚。热去唇焦口苦。呻吟求饮。恍惚忘饥。儿孩受此艰辛。药饵如何救疗。人参、羌活、蝎尾、当归之类总不相关。更寻妙饵可也。
●恐悸喘息　惊悸心属。喘息得同而言否。愚曰。非心主之。若心所受。其疾不作喘发。是知肝脏魂魄不安。恐悸伤乎肝肺。肺受其惊。而受其喘。须求水饮。肝受其惊。发喘细细。若张口大喘者。肝肺俱不利。镇心安神。调气定喘。未必尽善。当于损益魂魄。丸散泻心补肝。立见功效。
●食噎咳逆　儿孩睡息。魂魄恬游。击响高声。伤乎其神。睡中不稳。乃心不宁。乳幼饥渴。饮食宜细。掇物触志。伤乎其气。令肺作噎。肺脾发噫。其气逆不升降。其志分不伸舒。阴阳差忒。胸襟郁闷。良久取气。发声含饭。面黑。啼哭声焦。轻则咳逆致燥。盛则咽塞不通。所受之后。常作咳逆者。良由食噎触击。闷挫关窍。宣通脏腑。即宜升降。荣卫乃利。若不早治。咳逆肝伤。终身致疾。而难疗矣。
●令子无辜　夫人所藉者阴阳而生。所宜者气血而长。血气不顺则五脏以违其和。阴阳不均。则百脉乱其体。流之于表里相参。注之于经络致急。凡周晬乳儿。等閒捉挐。又更齐齿。身体。检束。头目摇动。此乃阴阳有亏。荣卫失正。疾名胡孙禁。十二种无辜疾之一也。母情不识。见之喜笑。复作体态。教令如其然也。久而不已。愈加其遍次。非风痰之所攻。无惊热之致作。当为舒其气。调其脉。均其阴阳。适其寒温。受气不足。三才降。气数成。方谓为人。万象论功。道合始知得志。胞胎既备。心定神全。血脉未充。骨萎髓薄。筋力藉乎骨体。智谋出乎心神。为人恍惚者斯可知。多忘者应由是。伛偻者乃如然。侏儒者必告此。不及数人。重者候存。五软太过。受之深者。身负五硬。由其肺心肝肾。所属者气血脉筋骨。所受者体舌臂项膝。其或有疾于证候。不及议者。往往无辜。无辜形体必定。受气不足。谓之五硬五软。只许闻名。稍有求医。难著方药。后进孰谓堪与疗理者。野老付之一笑。
●饭多伤气　幼孩未降。形处胞胎。藉母气血滋荫。由如养素。已诞之后。继时吻之以乳。乳者化其气血。敷养肌肤。百脉流和。三焦颐顺。身体渐舒。骨力渐壮。三周所庇。一生为幸。其或母因产得疾。血竭气耗。乳不成汁。当召奶子看顾。贫乏之家。食不继口。奚能讲此。其乳少其食多。不益儿体。其有不产之妇。抱幼继宗。终夜号啼。惟饲饭食。初伤其气。次伤其形。久伤其神。重伤其命。萎羸声急。躁哭皮皱。项软足垂。唇焦骨露。但见有眼。时光将久。气散神败。凡人生子。吮乳为上。独以穀食扶持。十中未保一二。抑服圆散。堪笑强为勉之。急假乳荫。庶得为人。死中半活矣。
●脐肿受热　初生未及荫乳。洗罢便用断脐。带留一握。绵裹三重。受气根全者。其脐自深。成胎数阙者其脐自突。脐者受质之根也。为人之本也。形体之基也。元命之寿也。迭月之前。一腊之后。其儿脐红高肿。不作水湿。亦无风候。但将胸堂仰起。呃呃作声。阖家无见。责之老妪。有伤脐带致之非也。召愚一观察之。知心气受之胎热。与利丁火。少顷不展胸堂。呃声遂止。越宿视之。脐根复本。医工与传。故书于楮。果其宜哉。谩举捧颐。以诮之云尔。
治胎中受病诸证。
●鬼胎　妇人产育有患鬼胎者。庸鄙谓妇人纳鬼之气而受之。实非也。鬼胎者。乃父精不足。母气衰羸。滋育涵泳之不及。护爱安存之失调。方及七八个月已降生。又有过及十月而生。初生胎气血虚羸。降诞艰难。所言鬼胎者。即胎气怯弱。荣卫不充。致子萎消。犹如果子。结实之时。有所荫藉不到灌溉为物褊小。其形猥衰。无有可爱。如此之谓。胎气怯萎。常与丸散。扶挟乳哺。匀调气血。充荫肠胃。固壮即保其尽善。盖由受气不足。禀赋不全。忽而横殇。非可惜耶。
●魃病　小儿有患魃病者。非五脏传变。亦非六腑所主也。缘儿生后。方且周晬。母腹有孕。血气所荫。分之两端。是故胚胎渐伤。乳汁成毒。虚邪相攻。儿吻致疾。敛率其气。郁伤其神。魄令儿疳。虚尫羸枯。憔悴烦燥。朝昏呕哕。日夜不可得疗。但速与断其乳。温平胃气。和顺血脉。自然而愈。其有萎怯致病。乃成无辜证。（巢氏病源。小儿被魃病者。妇人怀妊。有鬼神导其胞中。胎嫉妒而致服他。故令小儿病也。妊娠妇人。不必悉能致魃。人时有此耳。魃之为疾。频频下痢。寒热往来。毛发髦鬡。情思不悦。是其证也。千金又论曰魃者小儿鬼也。凡妇人先有小儿。未能行母继有胎妊。儿未节乳。渐觉羸瘦骨立。毛发稀黄不长。时作壮热。大便不匀。乃魃之证也）。
●胎气　初生芽儿。三朝之后。满月之前。所受诸证作疾。轻重不同者。盖由胎气禀赋有强弱。其母饮食恣令饥饱。起止无忌。坐卧不择。令儿得疾。不寒即热。不虚即怯。热乃作壅。寒乃作泄。虚即作惊。怯即作结。寒则温之。热则凉之。虚则壮荣。怯则益卫。惊用安神。结用微利。详审用之。不必过剂。
●胎病　芽儿胎病。谓月数将满。母失护爱。或劳动气血相干。或坐卧饥饱相役。或饮食冷热相制。或恐怖血脉相乱。胎气有伤。儿形无补。或因动土与工。或由营葺卧房。或移安居。或更床蓆。虽不犯凶神恶煞。终干碍子体儿身。有因如此。得疾者乃成终身或传成风为之患。重则损根废枝。轻则拳挛跛躄者也。胎病由气致患。乃尚可疗。疾者。断不可医。初生幼儿。又被邪干。即时和顺调理。
●胎病作热　儿在胎中。母多惊悸。或因食热毒之物。生育之后。儿多虚痰。气急短满。眼目眵泪。神困呵欠。不发伸舒。呃呃作声。大小便不利。或通利即有血水。盛则手常拳紧。脚常搐缩。眼常斜视。身常掣跳。皆因胎中受热。宜速与大连翘饮子。解散诸热。次与消风散。数服无恙。
●胎气蕴热　儿在胎中。母多忧怒郁闷之情不散。又因胎气燥热。儿生艰难。母生惊悸。以致乳汁不和。儿吻成毒。故能作热。令儿食即呕吐。眠不定席。神不安稳。闻响即掣。若不解蕴。毒热相干。久作无辜。成疾害生。先宜顺气。次服四顺。若不安愈。葱根必效。
●胎病风热　儿在胎中。母常喜食动风之物。热毒流传。致儿受之。隐在经络。则手足拳挛。注入血脉。则肌体枯藁。其儿眼常喜窜。血不荫心。神不守舍。怯人怕物。视作定目。若不早疗。恍恍惚惚。形体虽长。情性乖拙。为人多荒。朝记夕忘。虽久受病。不如无生。盖父母但知惜其娇姿。安养无用之儿。如此者。凡胎气服药。至用贵细。若以常方。难言功效。
●胎病惊热　儿在胎中。母因惊悸。惊气入胎。儿当受之。生育之后。其儿精神不爽。颜色虚白。初则温温有热。其后颊赤饶惊。物动则恐。声响即悸。若不绷抱安床。取次难为调适。既有胎惊。将传胎风之候。产母谨谨忌食。一切热毒之物。若作寻常。毕竟难拯。盖是血脉柔弱。脏腑虚怯。不堪重剂。何可攻击。是使智者怯惧。受之若轻。热已自散。即于项上生疖。其大如拳。名曰惊气。须当破之。而后合之。勿敷毒药。恐伤肌体。不惟伤坏。深恐为祸。
●胎病风痰　儿在胎中。母喜食热毒之物。热即生风。脾肺不利。遂有风痰。虽不能损肌伤体。其痰与风相袭。痰多风不散。热盛痰复生。风痰能作热。更加暖被红炉。母食炙煿淹藏动风之物。即时害生。药非不验。乳汁之咎也。如儿或患风痰。不必下截风化痰药。但清心肺凉膈。利顺三焦。则自然安愈。亦不可太凉。恐寒伤脏腑。宜以消风散。吞下白丸子至良。合小作丸。
●胎病结热　儿在胎中。母失调理。恣纵饮食。不加将护。蕴热颇久。及至生育。热气隐蔽。传入于里。遂作閟结。由热极得之。大便不通利。冲心腹胀。脐突撮口。弩力停郁。急以三黄丸或四顺七宝。以通为度。不必过剂。切不可积丸子药。不惟无益。恐反为害。
●胎病为寒邪　儿在胎中。母因感受寒邪。热气烦蒸。传入胎脏。儿当受之。及至生育。令儿关窍不通。精神昏浊。作热加蒸。啼声不响。号叫骇人。未知之者。将谓惊风。妄动脏腑。或妄镇心。良由所受寒邪。初只在表。久则传里。邪气乱真。血脉皮毛皆不得其便。腠理所拘。邪不得解。变蒸有违。气血致伤。烦燥益增。无能自畅。但与小柴胡汤。服之稍轻。次以人参羌活散。然胎中所受。未分表里。既生荫庇。当议和解为良。
●胎病荣热　儿在胎中。母喜啖姜瓜。古人有云。修灶缺唇。食姜余指。盖姜性至热。又是淹藏。攻及血脉。传入经络。轻则令儿遍体生疽疮。延毒热疮丹疮之类。经年发作。或于头额生核。重则大发。痈疖溃则烂坏皮肤。十死一生。何堪忍见。初生幼孩。毒气加盛。肌肉柔弱。参术托里。互柏扶肌。常与清心。平调血脉。母慎其口。父抱令暖。医工顺理。以扶其危。
●胎病卫热　儿在胎中。母伤和气。饥饱劳役。神疲力倦。否则忧愁思虑。役乎其中。动其真气。攻以阴邪干乱。心魂流入胎脏。儿乃受之。既生之后。儿常昏困。腹急气粗。重则喘急。睡思不稳。狂啼烦哭。肌肉不滋。亦生疮痍。热食早晚。精神少具。宜平调脏腑。脏腑既正。热自散止。
●胎病脏寒　儿在胎中。将顺其月。母喜食诸生冷物过度。冷盛既寒。肠鸣泄利。时时有作。生育之后。儿腹青脉。膨胀虚紧。乃是虚气入腹。呃呃作声。日夜不禁。虽则渐长。终是脏腑阴阳二气受不匀调。若不温平分气。长成痞结。阳结易治。阴结难医。诚宜抑母服药。庶得乳温。令子调和。
●胎病潮热　儿在胎中。母曾发作子疟。或是因患瘴气。母或饮酒无厌。或是冒风伤暑。经络荣卫。为热所伤。母虽分娩。以脱其难。儿袭其气。阴阳不解。初生嫩弱。血气不和。作热潮来。先寒关紧。身体作颤。庸工未谙其理。即以艾炷灸之。经络未痊。用之枉究。但与调中。均其阴阳。若是肚紧。宜以全条蛇蜕。米醋炒令热。手帕盛系脐上。渐安。

证候发端  ***************************
急惊风候。医云阳痫也。手足搐搦。涎潮大热。医家下之。往往利以轻粉。或水银、巴豆。皆有毒药。既已苏省。精神犹向昏沉未快。乳食者或有馀热。其候欲得安痊平和。只可用平稳药调胃气。不可便与燥热药。若与服之。其候复作矣。（小儿惊风之后。胃气多虚不食。沉沉默默。或泻尚不止。只可助胃生气。以截风药移在生胃散或观音散中。谓用全蝎、天麻、殭蚕、白附、防风、羌活之类。生姜枣子同煎。自然胃壮泻止。诸风不作。虽则惊热及搐搦皆去。其精神未爽。不可便谓无事。若用补药助虚。乾姜、豆蔻、硫黄、附子之类则热复来。其候又发。凡治急惊之候。正谓医疗。岂可遽云调理。用药乃在一时之久若竟宽缓。证候转加深重。医者既知当下。即可量其轻重。如病五六分。只下三四分许。随通且利。热去痰消。则病徐徐减差。若不揣度。一概并荡下之。太过伤害脏腑。疾转阴候。乃作慢惊风候。岂可临时生胃回阳）。
慢惊风候。医云阴痫也。良由急惊用寒凉之药太过。转动深重。传作慢惊。或因吐痢不止。而成慢惊。或因澡浴感风。不解而作慢惊。或因风食二痫。不治而变成慢惊。或因咳嗽下痰。转虚而成慢惊。因由甚众。概而举之。病家怕惊不怕泻。良医怕泻不怕惊。其泻不止。惊风愈盛。若与治惊。更用寒凉之药。且泻转多。病加进重矣。（小儿脾胃虚怯。方作吐泻。其证有五。有热吐。冷吐。虚吐。痰吐。食吐。所言热吐者。谓母饮酒吃肥炙煿淹藏。或冒风伤暑致热。儿吻乳入胃。遂成热吐。冷吐者。谓儿胃冷。加以宿冷之物。与食即吐。虚吐者。其儿肌热神困。疳积未消。胃堂久虚即吐。痰吐者。其儿胃气本虚。复感寒邪。生痰作热。留滞胸膈故吐。食吐者。其儿胃弱。饮食不节。强食伤脾。作热神困。吐后即吐之。病家但知其吐。不明所以。且吐兼泻作。名曰霍乱。其吐候又推轻重有五。初则乳自流出谓之哯。哯之不已即谓之吐。吐之不已即作呕。呕之不已。即作逆。逆之不已即作哕。自呕逆哕皆有出声动气。呕者口开而作。逆者心胸上下气逆郁筑。哕者无物可出。即膈虚胃寒引气。哕哕作声。此等候恶。须臾变证。即慢脾风。热吐者。先去风痰。冷吐虚吐与生胃气。痰吐即与下之。次与正气。食吐宜与搨气。岂可一概理之。吐泻不止。脾虚风生。眼开慢惊。眼合慢脾。治之不当。更下惊药旋踵而死。岂可得而救疗。儿分长幼。病察虚实。有吐泻三五日发风者。有一日半日而发者。大抵女孩以吐为急。男以泻为速。若气虚暴泻暴吐。才作便得之。惟有疳泻不成。风候。久则虚之矣。但治肠止泻为良。吐即生胃为正。截风之药。加而用之。凡惊药及寒凉之药。切不可用。亦不可用大热药。其候乃属阴证）。
小儿热证古。分十种为总例。有惊热、疳热、风热、潮热、伤风寒热、疟热、积热、丹热、疮疹热、馀毒热。（十种热证。病各不同。已有触类而作。潮热者。即痞癖。热也。类近积热。证先腹肚热脚冷者是。伤寒热与疮疹热亦相类。且伤寒有三种。皆从表发入里。疮疹随五脏所受。从里出表。故不同根。风热与惊热亦相近。疳热与馀毒热相类。疳有五证。疟有五候。皆由脾家阴阳不顺。若惊热盛即风热作。丹毒热有数种。皆五脏热毒所作。自上发下曰毒。自下发上曰丹。总之曰丹毒。各随轻重。又有一种名曰龙带。横腰过肚上。或至胸前。相交者重。有如火燔。其候亦同丹治。病后馀毒热。诸证皆有之。须适轻重类诸证而调解。不可越前病用药。如伤寒后有馀毒热。即于伤寒调理。不及而解。余皆放之。大抵惊热凉之。风热化之。疳热补之。潮湿散之。伤寒热解之。疟热分之。积热利之。丹热消之。疮疹热顺表之。诸证馀热。皆和证不可直便独下。热积虚极。先和脾调胃。令其充实。次以与服下。若积证二二并作。何证先下。而急与调胃药服之。稍用倒置不免为它咎。乃计利害。所议积证作疾。无可与之安和。一味当下。斯为良法。有积不可安养。久则为它病矣。惟痞癖证。先宜定去寒热。寒热已去。方可后下。以适为度。下之太过。反生重热。虽有重热。即不宜用凉药。宜以调理胃气药与之。尤宜深究）。
小儿伤寒正受、夹惊夹食（正受伤寒所由感受寒邪。胃冷。脱著。伤于腠理。轻则伤风。重则壮热。头疼鼻塞。流涕。斯乃正伤寒候。又有伤风、伤暑、伤冷、伤湿、皆能作热困乏。但不咳嗽。又有因惊之时而伤寒。故云夹惊。又有因食之时而感寒气者。故曰夹食。大抵伤寒或有它证似积之类。切不可妄下。若下之太早。表里俱虚。难以调理。谓之坏证。大人坏证。尚犹可药。小儿坏证。救疗无门。凡伤寒有惊候。亦不可下惊药。虽夹惊证亦不可用下惊药。幼儿伤寒。只可解表。虽曰用表。不可令儿汗出。如王氏杜薄荷散和剂方人参羌活散之类。若热在里。谵语郑声。于证当下。只用散末药。七宝洗心散。四顺饮。犀角饮之类。不可用丸子。或以取积药下之。其热不去。反成无辜。夹食者于理用下。宜以紫霜丸量虚实而用。须问先伤寒后夹食。后伤寒。然伤寒夹食。乃在于食时之间。惟母觉知其先后。多是不觉。若知之以后受者。先调理之。既不明其先后。即可解表。以俟里证有者。方可与下。为尤善也。且下与表。二理不可并行。且如三日前在表。三日后在里。斯乃大概约而言之。恐后人传之不当。反为其害。凡伤寒在表即解。在里则下。不可以日限为拘。其或有在表里之间。亦宜和解。如又不愈。小柴胡汤治之。又不愈俟传里下为良。大者谵语。小即烦啼。切不可意急取愈。宜在用心。明究表里）。
小儿积证（积证最为要紧。病家将作寻常。医者不急治之。及至传变方觉困重。东汉王氏不言疳与泻及痢。即述证而已。所以治未病之病。凡小儿自幼及长。不患惊风痫痓癫痉有之矣。未闻无患积证者。五脏之所积名曰积。六腑之所聚名曰聚。且小儿只理五脏受病。故不有大聚证者何。腑属阳。虽有病不治而自愈。且胃属腑气。生于渐。乃脾主食。主有疾当治之。脏属阴治之。尤难调治。四季有积。欲下之。理皆可用下药。但当究其虚实。然后利之。既有积气。不能全实。量其轻重。故古人有挨积、磨积、消积、化积、无下积之说）。
小儿有患惊风痰热四证。如何用药。（小儿有热。热盛生痰。痰盛生惊。惊盛作风。风盛发搐。又盛牙关紧急。又盛反张上窜。痰涎拥。牙关紧。风热极。闭经络即作搐搦。涎拥胃口。闷乱不省。才入中脘。手足拳挛。关窍不通。百脉凝滞。有退热而愈者。有治惊而愈者。有截风而愈者。有化痰通关而愈者。皆是依证用药。不可不究其所以。凡病在热。不可妄言痰。病在惊不可妄治风。病在痰不可便治惊。病在风不可便治搐。凡治小儿。病在惊由痰热得。只可退热化痰。其惊自止。病在风。风由惊作。只可利惊化痰。其风自散。病在痰涎。急须退热化痰。若有搐。须用截风散惊。若以意急。虽治惊。痰不化。热以不退。惊如何自止。化其痰。热若不退。风亦不散。痰如何去。是知不治之治。所以治之）。
小儿泄泻。除疳泻为虚热。余泻皆脏腑虚寒怯弱得之。（小儿脏寒腑冷。大肠不禁。总谓之泻。分别轻重。究竟缓速。有溏。有泄。有滑。有利。有洞。五者不同。岂可一概而理。溏者糟不聚。由其尚浓。似泻非泻。泄者无时而作。或出不知。利者直射溅溜。气从中脱。滑者穀食直过。肠胃不化。洞者顿然下之。如桶散溃。余更不留。即知其儿脏寒腑冷。泻之作疾。其来缓速。轻重可知。凡儿泻。粪出青色者。盖脾受肝经所制。肝属乙木。能剋土。所胜之功。故见本质。由其脏之虚寒。非谓惊也。又泻初黄良久变青色。乃脏寒之征。又泻药物直过。尤为寒滑。凡虚滑三五次即困乏。若不急与温其脏调其胃。平顺三焦。和正荣卫。即慢惊证候。传变如此之急。欲以止泻药。次第调理之。往往不及。惟务温其脏腑。脏腑既温。寒何能留于肠胃之间。或以热药顿止。则热反为它疾。须先投滞肠药。然后生胃正气与服。切不可意急。过剂投之热药也。稍或脏腑至虚寒。孩童困乏。四肢厥冷者。是谓逆证。当用黑附子、白术、乾姜、量轻重而用。凡投热药。泻止则痢作无疑）。
小儿痢疾。医云五疳八痢。究其理。种数多端。轻重不一。（痢者利也。痢之为疾无积不成。及至积化成痢。且脾胃亦虚。即不可便下。善治痢者。生其胃、温其脾、厚其肠、和其气、无不愈也。若成痢疾。故不可下。下之反虚作渴。浮肿痞满。胀急不食。亦未可便补。补则伤热。能令脱肛。先与禁却一切毒食之物。频与生胃赤调气。或白。即是冷热不调。或受暑致温。即与分阴阳气。利水穀道。若里急即与厚肠胃。肚痛即与和顺气。温脏腑。或纯白者。乃积冷毒加之。即挨去其毒。却与温其脾胃。其痢自止。凡痢疾能饮食可治。不能饮食。疾名禁口。有不食至死。又有毒气侵胃口。亦不饮食。或患痢疾。因食毒物。不见肠头。鲜血频滴。肛门宽大。深黑可畏腹肚㽲痛。里急后重。名曰刮肠。日夜频并。饮食在过者。名曰滑肠。此三种痢疾。最为恶候。乃是十二种中。皆能传变。而作此候。凡言小儿美饮食者。饮谓饮乳。食谓食饭。若病中能饮水浆。喜食果子鱼肉之类者。亦助其虚。不能令脏腑充实。须是白粽子烂煮饮可矣。若以葱粿䊦。黏腻不堪。脾胃之物。尤其增困。幼者吻乳。克化渐安。五脏平和。六腑调贴。然后阴阳自均。气脉自壮。丸散汤剂不必抑之。或有馀毒。宜以顺调缓助。不可攻之。又有时气作痢。熏习相染而成。或由天气晴雨不常。阴湿冷热。相干肠胃。糟粕不聚。遂成其疾。腹肚㽲痛。里急后重。他药莫治者。宜服木香、黄连、地榆、川当归、白芍药、肉豆蔻为末。蒸乌梅肉丸。枣子汤下三五十丸。如麻子大。加减神良）。
小儿疳疾其证数端。其候不同。发作不常。治疗不一。方论不等。轻重斟酌。随宜设方。必有可理者。（疳者甘也。疳因脾家有积虚而致。其积不可复食黏腻甘甜生冷炙煿之物。故名曰疳。初作名疳气。皆由饮食不节。生冷相投。积伤久滞不化而得之。久则疳气传于五脏。传足名疳极候。又反传名疳逆候。虽食不生肌肉。作渴烦燥。名疳虚候。时发潮热。盗汗常有。名疳劳候。腹大喉细。手足无肉者。名丁奚候。自丁奚翻食吐虫。虚热来去。名曰哺露。十岁以下曰疳。以上曰劳。治劳之理悉不用疳药。盖疾作传足非常。治疳之法。理其气虚。助其血弱。调令脉壮。消其虫子。散去疳热。和顺三焦。无用急力攻治。亦无勉强投药。只可循候而设。不得过剂。若冷药易动脏腑。燥药易损三焦。审察端的。丸散随其轻重。无所失矣）。
小儿诸证。悉皆著载方药。疗理法度。惟有咳嗽一证。究莫能尽。月内芽儿难医。百日婴孩亦难调理。（所言芽儿及婴孩咳嗽难治者。盖为初生血气微弱。五脏未充。肌体未固。变蒸未周之儿。所感寒邪。攻及腠理。表里相干。邪正相胜。阴阳未和。不可强生攻治。妄吐妄下。妄汗妄补。皆令儿疾转盛。不惟无益。甚有伤害。幼儿咳嗽。乳母之过。丸散狼虎。医人之罪。岂特芽儿及婴儿难为调理。小儿有咳嗽。未许一二服药。便见安乐。虽伤寒伤风证候已归平复。且咳嗽尚作。大抵究竟小儿咳嗽。先看有无热与痰。有热在表。无热传过。或是未传。痰稠热盛。痰壅即吐。宜服补肺散。人参、茯苓、麻黄、白术、杏仁、甘草、阿胶、诃子、地骨皮、桑白皮、桔梗。有痰加半夏。风热加防风、天麻服之。自然痰化热散。咳嗽渐愈。未可直用粗涩药。白矾、南星、石膏、雄黄、砒粉之类。宜先滋润。脾肺。次用王氏金华散。少少时时与服。或以白丸子加雌朱脑子。随大小作丸。凡儿患咳嗽。须究表里。未可一向攻嗽。若用金石药直入胃脘。乃成脾风候。手足勾曲。又何所益。巴豆、轻粉、砒霜药下之。肠胃不禁。须臾成风。亦何所益。只用温平与表顺。助其气。滋润肺经。和顺三焦。其痰渐化。其热自退。不必攻击。所谓理嗽宜且补气化痰。益肺生胃。胃开气壮。即嗽渐减。胃正即痰不生。肺滋即嗽不有。然小儿气弱。其嗽作热。与大人一同。而用药调理实不同。又有时气咳嗽。谓天时冷热不同。幼儿虚怯。受患者众。其嗽日夜不辍。或吐或喘。痰热壅盛。至重者利之即愈。谓用大黄、朴硝、枳实、陈皮、半夏、人参、厚朴、柴胡。心神烦闷。胸膈不快。方宜与服。无热与痰。亦不可下）。

审小儿得病之源  ***************************
●大喜后乳食。多变惊痫。　喜属心。大喜后乳食。则伤心。钱氏云。心主惊。惊是痫也。素问云。暴怒伤阴。暴喜伤阳。孙真人云。伤阴则泻。伤阳则惊。
●大喜后饮水多。成喘急。　喜后饮水。则停于膈上。令胸喘急。通真子云。喜后饮水。水伤于三焦。令气息喘急。圣惠方云。汗后饮水。必成喘也。盖喜属心。汗亦属心故也。
●大哭后乳食多。成吐泻。　哭属肺。大哭后乳食。则伤肺。肺气逆则作吐泻。故肺与大肠为表里。钱氏云。大哭后乳儿。多成吐泻。
●大哭后饮水。多成嗽噎。　哭属肺。大哭后饮水则气道不通。成痰嗽气噎。圣惠方云。饮水积结不散。故成痰也。又云。肺水气乘之则多咳嗽也。仓公云。哭人饮成气噎。呕吐咳嗽痰水。
●大饥后乳食多。成腹痛。　修真秘诀云。饥食过多。则结积聚。又云。凡食不用急。急则不细。不细则伤损脾胃。扁鹊云。大饥急食。久成癖块面黄。
●大饥后饮水。泄泻肚疼。　饥后饮水。则冷湿伤脾。脾气受湿。则令腹痛。素问云。湿胜则泻。圣惠方云。饮冷过多。结在心下。故令心腹满痛也。
●大饱后饮水过多。成气逆。　素问云。饮多则肺布叶举。是气逆而上奔。故能生痰疾。道书云。饮食过多。成痰癖气逆。养生云。饮水莫急咽。久成气病。
●大饱后迎风。多成暴厥。　大饱则食气上冲心肺之间未散。卒被风冷所伤。故暴厥不醒。如中风之状。修真秘诀云。热食汗出。当风发痉。头疼多肿。
●大惊后乳食。呕吐心痛。　大惊后乳食。则手少阴经受邪。多成心痛。抱朴子云。夹惊便食。多成心痛。心主惊故也。大惊饮食。气节不通。或吐逆翻胃。
●大惊后饮水。久成不语。　心主惊。惊后饮水则伤心。心气通于舌。舌本无力。故不语也。亦能成水痢癖。宝鉴云。小儿水痢癖者。因饮水而被惊则成也。
●当风乳儿成吐嗽腹膨。　仓公云。小儿迎风饮乳。风冷入肺。则令咳嗽。又经曰。形寒饮冷则伤肺。肺伤则咳嗽。肺主气。气伤则腹胀。
●当风饮水。成雀目青盲。　素问云。风气通于肝。当风饮水。则水停于肝。肝气通于目。故成青盲雀目也。宝鉴曰。小儿饮水久停肝。翳障全无辨物难。夜里不明为雀目。青盲昼夕一般般。
●夜露下乳儿。多成呕吐。　夜露下乳儿。阴气入咽。冷乳不散。多生呕逆。修真秘诀云。夜露食。其上有邪气。
●夜露下饮水。多成泄泻。　素问云。湿胜在内。攻于脾胃。脾胃受湿。则水穀不分。水穀相和。故大肠传道。而乃注泻也。
●正食便乳。成疳黄口臭。　王氏云。正食便乳。令儿口臭。牙中血出。通真子云。乳食并餐。令儿面黄口臭。又能生痰癖。巢氏云。饮乳食哺不能无痰癖。
●正汗便乳。成心疳壮热。　葛洪云。汗者心之液。正汗便乳。则伤其心。心伤则液散。液散则皮肤苦燥。或心疳壮热。钱氏云。心疳面黄脸赤。身体壮热。修真秘诀云。大汗脱衣。得偏风半身不遂。
●食热面乳儿。多成龟胸。　圣惠方云。小儿龟胸。缘肺热胀满所生。又乳母恣食五辛热面。令儿龟胸也。孙兆云。母食五辛。令儿龟胸。
●食酸咸炙煿。乳儿成渴。　圣惠方云。乳母恣食五辛。多味酸咸。夜餐炙煿。心胸停滞。便即乳儿。致脏腑生热。热则烦躁。致令渴不止也。又儿食酱肉。渴饮水。则成渴痢。
●母醉卧当风。乳儿失音。　抱朴子云。乳母饮酒过度。当风取凉。仰卧乳儿。风冷酒毒。气乱之乳。入于于喉咽之间。故令儿失音不语也。
●母饱便乳儿。身热喘急。　孙氏云。乳母大饱。胸膈停滞。气息未调。便即乳儿。遂令身热喘急。万全云。醉饱伤劳便乳儿者。多成疳病。
●饮水便乳。积痰成惊风。　宝鉴云。饮水并伤乳。为痰结在胸。令儿乳不下。吐泻与痫同。实则身多热。喃言入睡中。早须医治取。久则变惊风。修真秘诀云。渴饮过多。则成痰癖。
●饮酒食肉乳儿。成天吊。　圣惠方云。乳母食饮无常。酒肉过度。烦毒气流入乳中。即便乳儿。心肺生热。热毒旺盛。风邪所伤。则令心神惊悸。眼目反腾。壮热不休。四肢抽掣。故成天吊。
●嗽后饮乳。成惊喘痰噎。　嗽者肺也。嗽后饮乳。痰聚不散。气道不利。关膈不通。则成痰噎。痰噎即惊喘。
●嗽后饮水。成鼻齆多涕。　嗽主肺。肺气通于鼻。嗽后饮水。则伤于肺气。肺气受寒。则鼻齆多涕。家宝云。清涕出。肺受寒。
●悲喜未定便乳。成涎嗽。　孟氏云。悲喜未定。便乳儿者。涎嗽引风。高氏云。小儿悲喜未定。便饮乳者。则伤肝心。风火交急则化成痰。流滞于肺。而成痰嗽。
●悲喜未定。饮水成吐血。　悲喜未定。气血不和。饮水则逆其气。气逆则胜血。血随气行。故令吐血。万全方云。渴则饮水多。停心下故令喘嗽。甚则唾血。
●儿啼未定便乳。生瘿气。　圣惠方云。儿啼未定。以乳乳之。令气不得消散。故结聚成瘿气也。孟氏云。儿啼未定。肺窍开便即乳儿。与气相逆。气结停积。多成瘰疬。
●儿啼未定饮水。成胸高。　孟氏云。儿啼未定。饮水则痰结。痰结则肺胀。肺胀则胸高。巢氏云。痰者水饮停结胸膈之间。故结成痰也。又云。若为风冷所加。即气聚于肺。肺胀则胸高气急。
●拭浴未乾乳儿。生疮疥。　宝鉴云。小儿癣是母于风中浴后拭之未乾。和水饮乳。及夏月汗出而不粉。生疮细星星是也。修真秘诀云。炊汤洗面无光彩。作甑哇疮。
●拭浴未乾饮水。成头疼。　拭浴未乾。便饮水者。则内外伤冷。故令身热头疼。葛氏云。湿体饮水。则内外寒冷交攻。遂头疼身热。仙经曰。炊汤洗浴。则多成痹。
●喜乳。涎喘生惊。　孙兆云。令儿上气颠狂。亦令儿生痰喘急。或生惊。
●怒乳。疝气腹胀。　千金翼云。怒乳令儿疝气。扁鹊云。女子则腹胀。
●寒乳。奶片不化。　华陀云。乳气寒虚冷。故令便青而啼。千金翼云。令儿咳嗽。
●热乳。面黄不食。　千金翼云。令儿呕吐。张氏云。热乳则伤肺气。令儿龟胸。
●气乳。吐泻腹胀。　宝鉴云。令儿面黄白。乳哺减少。夜啼哯乳。
●病乳。能生诸疾。　令儿黄瘦。骨蒸盗汗。嗞煎夜哭。孙氏云。病乳则致虚羸。及生诸候。
●壅乳。吐逆生痰。　灵秘云。壅乳成痰涎。涎壅生惊。宝鉴云。壅乳成奶癖。又吐逆生痰。
●魃乳。腹急脏冷。　宝鉴云。腹急而泻。胸背皆热。夜啼肌瘦。一如积块。
●醉乳。恍惚多惊。　千金翼云。令小儿热。腹急痛。扁鹊云。醉淫情乱乳儿。恍惚多惊。
●淫乳。心发惊痫。　宝鉴云。乳母淫佚情乱。乳儿令吐泻身热。啼叫如惊。不治。已上急欲乳儿。能生诸病。不可不忌也。凡喜怒气乱未定乳儿。则成吐泻腹痛。疳黄不食。寒热壅积不散。乳儿则成痰癖涎嗽。肺胀龟胸。醉淫喘乳。多发惊痫。圣惠方云。醉淫喘乳。能杀小儿。圣济经。乳者夏不欲热。热则吐逆。冬不欲寒。寒则咳痢。母不欲怒。怒则令上气颠狂。母不欲醉。醉则令身热腹满。母方吐下而乳。则致虚羸。母有积热而乳。则变黄不能食。新房而乳。则致瘦悴。交胫不能行。大抵母乳食不便。则生疾病。

病源歌  ***************************
●胎风腹痛。　胎病变胎风。胎惊变不同。胎痫寒腹痛。胎热搐如弓。
●内吊夜啼。百日内外多有此证。　盘肠内吊躽身哭。气吊疼时曲脐腹。每夜多啼直至明。胎中有毒肠间搐。
●盘肠内吊。十岁上下多有此证。　盘肠吊痛令儿哭。气刺攻冲声漉漉。脐上如蛇隐见形。发歇无时因积毒。
●口吐不泻。恶候。　伤乳停胸膈。生痰作吐频。不宜尿粪涩。尤忌燥红唇。
●壅乳生吐。恶候。　孩儿何呕逆。壅乳为伤脾。解脱因风冷。频频吐不宜。素问云。食则呕者。物盛满而上溢。巢氏云。小儿吐哯者。乳哺冷热不调。则令停胸膈。因乳哺前后相触。气不宣流。故令儿吐哯也。
●吐乳发搐。恶候。　吐乳频频必发惊。脾虚因弱失精神。精神既失涎潮盛。囟肿青筋不救因。
●哯乳生涎。　哯乳非为吉。生涎甚可疑。斗睛防掣搐。咂口必惊危。
●食停中脘。急利大便。　食停中脘内。呕逆气难通。不泻时为痛。生痰必引风。
●嗞煎生惊。　嗞煎无休歇。风生五脏中。面青因腹痛。不尔变惊风。
●呵欠生惊。　呵欠若频频。睛斜撮口唇。虽然惊未发。啼哭动心神。
●摇头生惊。　摇头频擦面。拗颈亦因风。目眨青筋绽。牵身搦若弓。
●悲喜莫乳。　悲喜令儿乳。痰涎嗽不通。停留胸膈上。吐逆未生风。巢氏云。小儿饮乳。因冷热不调。停积胸膈之间。结聚成痰。痰多则令饮不下。吐痰沫。壮热不止。则发惊痫。
●肺穴生风。　肺穴伤风冷。痰涎喘嗽声。嗞煎因有热。恍惚自然惊。
●伤暖伤风。　伤暖伤风冷。令儿鼻不通。乳多咽不利。痰聚引惊风。
●嗽咳因风。　嗽咳因风肺受寒。痰涎喘急睡难安。时时发热心烦燥。脸赤唇红口鼻乾。（鼻内流涕亦然）钱氏云。嗽而吐痰风在肺。以麻黄辈发散。孙氏云。嗽而不吐。痰热在上焦。甘草、桔梗、身热嗽受邪重。身凉受邪轻。
●胃冷咳逆。治用香南散。　咳逆寒生胃。连声最损人。卫虚荣不顺。牵引痛频频。素问曰噫。巢氏云。风冷伤于肺。肺冷传于脾胃而成。
●鼻塞不通。　邪客皮毛肺中风。致令鼻塞气难通。寒停囟户流清涕。息肉生成满鼻中。
●鼻流清涕。　鼻内流清涕。原因肺感寒。寒停传囟户。鼻涕不曾干。
●喘息声嗄。恶证。　寒邪伤肺叶。啼哭哑无声。气结停胸膈。痰涎喘自惊。
●惊喘痰噎。　惊喘痰潮噎。风惊又食伤。盖因三种作。发热体如汤。
●惊痰壅滞。　痰涎壅乳滞胸中。膈节令儿气不通。嗽吐自然生喘急。精神恍惚变惊风。
●惊后成痫。　慢惊虽瘥后。涎唾溢难收。发歇成痰疾。精神不自由。
●惊后肢软　慢惊虽瘥后。神思一如痴。不语因痰滞。须防软四肢。
●惊风不语。恶候。　惊风得病不能言。只被风邪五脏绵。涎滞肺心关气道。致令声语不相连。
●痫病潮歇。　痫来仆地口流涎。嚼舌唇青眼鼻牵。头颤手摇痰壅噎。朝昏退息复依然。
●痉病强直。恶候。　强直反如弓。神昏似中风。涎流唇口动。瘛瘲与痫同。
●颠狂嗔喜。　重阴相胜必为颠。嗔喜无时面目鲜。阳盛两争强自作。或歌或哭妄惊眠。
●伤寒惊狂。　伤寒身热发狂颠。脸赤唇红目又鲜。气促生涎多渴燥。翻睛牵口不曾眠。
●伤寒结胸。恶候。　伤寒因下早。肿痛结胸间。痞闷时为喘。皮肤作紫斑。
●时气传变。仲景云寒毒藏于肌骨。至春即发病。　时气因邪触。春秋及夏冬。受邪肌肉内。伤客卫荣中。头痛浑身热。心烦两颊红。鼻青涎嗽嚏。传变似伤风。
●夜热日凉。　夜热身如火。天明依旧凉。非干邪气作。盖为客风伤。疳热尿多赤。脾蒸粪带黄。汗来方始退。肌体渐羸黄。
●头热身凉。六合汤。　头热却身凉。阴亏不顺阳。阴沉阳不降。病作必为殃。
●头热头疼。同前法。　诸伤伤脑户。热痛只攻头。阴被阳相隔。荣行卫不流。
●身热发厥。久泻利多。此虚热。　气热多发厥。血虚须作热。气血若俱虚。身热手足厥。
●久热筋疼。　久热伤筋骨。伸舒痛若风。亦能成软弱。血气不能通。
●久热头晕。　久热主头晕。心虚卧不宁。骨蒸微有汗。憔悴成形容。
●风热相竞。驱风膏、宣风散。　风热互相竞。风挛不自由。疼牵腰脊曲。痛引热攻头。
●掩面惊哭。祛风膏、琥珀散。　掩面藏头哭。心虚怕见人。惊潮肝肾作。戛齿及牵唇。
●伏热生惊。　伏热生涎燥。多嗔见食悲。嚮明增不乐。入暗稍相宜。或即鲜双目。无时动四肢。渴烦寻冷地。暑毒作惊危。
●中暑似惊。恶候。　暑伏伤心状若惊。头疼热渴躁无声。昏沉喘噎涎无汗。手足掣抽眼斗睛。
●伤寒鼻衄。　伤寒何鼻衄。盖为热传心。合汗应无汗。阳邪气受深。
●吐血气逆。　血虚气盛不和同。热毒流心引肺风。忽然尔气虚荣卫逆。吐出鲜明点点红。
●痰中有血。　咳嗽痰中忽有红。风伤气热不和同。痰中脓血因频嗽。脉损声粗必引红。
●大便下血。　风冷肠间有热攻。交相系作粪须红。疳伤脏腑令便血。（钱氏云。筋疳泻血。而瘦。孙氏云。疳伤。心肺肠中下血。湿暑兼停在胃中。古书云肠胃有温毒。血下如赤豆汁。）
●血淋尿血。　久热膀胱内。脬中积聚成。小便时下血。涩少痛干心。
●热淋结涩。　三焦因有热。热聚入膀胱。结涩阴中痛。淋漓溺色黄。
●石淋沙石。　膀胱并肾热。小水脬中结。似石或如沙。涩痛溺难泄。
●气淋频涩。　寒气膀胱内。尿难涩又频。肾虚脬受冷。水道不藏精。
●寒淋如膏。　淋沥脂膏水。脬寒肾气虚。溺频精液耗。白浊又难除。
●水泉不止。　水泉频不止。脬内不收藏。冷滑溺难禁。亡津耗小肠。
●脬囊疼痛。　脬转尿时痛。尿时却似常。非干淋沥病。气壅结膀胱。
●遗溺。　膀胱因受冷。夜卧必尿床。久则遗便溺。淋沥滑小肠。
●疳蚀。女阴有疳。深者自然生虫。亦用熏法。　疳蚀阴中肿。浸淫渐作疮。白脓如带下。久耗即痿黄。（香蟾丸加附子、龙骨各半两。外用蟾酥膏敷之）。
●虫攻下部。　疳虫攻下部。侵蚀至肛门。痒痛虫来咂。疳深病在根。（粟房散、遣虫丸。又有薰法）。
●肛肠脱出。　肛肠频自下。因痢滑难收。秋后经时日。令肠痛不休。
●脐湿生疮。　脐湿成疮肿。风伤冷气攻。腹膨脓作痛。荏苒必生风。
●尿难粪结。　结热在肠中。尿难粪不通。外加身壮热。内必引惊风。
●大小便涩。四顺散、八正散。　气壅生风热。大便不疏泄。小水涩难通。顷刻成惊掣。
●吐泻因暑。　吐泻因伤暑。肠鸣利色黄。（扁鹊云。伤暑吐泻。肠鸣便黄水。久则青白。千金云。寒则肠中鸣。泄泻肠满痛。千金翼云肠虚则如雷鸣。泻泄青白痢。食不化腹脐痛）。渴多烦不食。尿少热如汤。困顿精神慢。嗞煎意思荒。气粗频腹痛。面色减精光。
●疳脾泄泻。　小儿泄泻精神少。久患脾虚食不闻。碧绿眼睛生白膜。青黄面脸见红筋。有时揉鼻揉眉额。或即牵唇擦齿龈。渴饮停留脾受湿。致令水穀不能分。
●疳泻进退。　疳泻膨脐腹。肌肤日渐衰。脾虚难化食。肠滑又经时。粪杂腥多臭。头垂肿四肢。唇红因渴热。进退极难医。
●疳痢杂色。　大便脓血色青黄。久患成疳必滑肠。下部脱肛情倦怠。上焦烦渴意悽惶。疼来冷热相干作。因为寒温理失常。体热须宜多进食。景令岂愁憔悴少精光。
●粪中杂色。　粪杂原因积。醙酸是食伤。惊深青淀沫。疳白臭非常。
●五脏粪色。　肝冷传脾粪绿青。焦黄脾热土之形。肺肠寒积脓黏白。赤黑因心肾热成。
●惊疳相传。　惊病兼疳病。相传心与脾。嗞煎多爱哭。憔悴渐尫羸。惊热便黄沫。疳寒尿白脂。睡中眠不稳。遍体有疮痍。
●惊疳食伤。　作泻不甚泻。或吐或不吐。乍热乍温凉。多嗔多喜怒。小水涩难通。大便物不聚。惊疳与食伤。嗞煎兼乳哺。
●乳食频伤。　乳食若频伤。为痰亦为积。吐出臭酸醙。泻多恶气息。腹痛腹膨脝。瘦黄疳瘦瘠。或倦或嗞煎。不眠不安迹。（紫圆子下益黄散）。
●食物不化。　食物难消化。脾间有积停。肠疼须作泻。进退不安宁。
●坚积癖块。　坚积癖块有多端。元因乳食聚脾肝。或积横脐连腹痛。无时隐见胁难安。
●瘰疬核块。　瘰疬本因肝。连珠核数般。项边筋结块。脓溃卒难安。
●面覆地睡。　伤暑伤疳食。心烦覆地眠。腹膨疼渴燥。吐与泻相连。
●腹大非饱。　嗜食不知饥饱。不生肌肉。腹大大便频泄。肠胃不守故也。腹大非干饱。多餐只是饥。疳深常骨热。肌体致尫羸。（妙丸子下益黄散补之）。
●因饥伤饱。苦参丸。　因饥伤太饱。气胀腹膨脝。渴汗疳黄热。嗞煎不喜行。
●虚实腹胀。　腹胀皆因食气传。虚而喘满泻相连。朝宽暮急须为实。虚胀宜温实可宣。
●寒热因积。　壮热来时又却寒。皮肤燥涩发毛干。非干神鬼为邪祟。取下脾间积始安。
●冷物为疟。　寒热往来频。伤脾是病因。连朝劳血气。间日损精神。
●头面生疮。四顺散。　五脏不和同。六腑气难通。疮疖生头面。流传必至痈。
●血热生疮。　血热生疮疥。脓窝绽若珠。痒时搔不已。痛过肿皮肤。
●腮肿咽痛。　腮肿喉中痛。咽乾咽物难。有痰风热作。涎喘不宁安。
●风疹火丹。四顺散。　热盛生风疹。俄然发遍身。火丹并赤肿。班毒亦惊人。
●脓耳成聋。　脑户停风热。重蒸耳作脓。肿疼因热聚。气聚亦成聋。（煅白矾坯子。硎如桃花色。入麝香。纳耳中）。
●心疳脸赤。　心疳脸赤少精光。壮热唇红面色黄。才卧皮肤流盗汗。睡中惊哭意恓惶。
●肝疳白膜。　肝疳白膜眼中瞒。怕日羞明泪不干。咬指摇头肌体瘦。腹中坚癖块多端。
●脾疳腹胀。　脾疳腹胀体痿黄。食物难消又滑肠。揉鼻揉眉多爱吐。蛔虫和粪泻非常。
●肺疳咳嗽。　肺疳咳嗽体尫羸。喘急痰涎气力衰。疥癞皮肤生遍体。频频吃食只多饥。
●肾疳骨热。　肾疳骨热生偏坠。齿黑唇焦疮䘌鼻。憎寒壮热手如冰。每夜嗞煎不稳睡。
●时时吐唾。　时时频吐唾。肾气冷之因。日久亡津液。萎黄作瘦人。（地黄丸加附子）。
●偏坠肿硬。　阴核肿如吹。儿啼怒气为。或因疳积作。或被暑邪欺。传注膀胱内。侵陵外肾垂。停留坚且大。结聚一边欹。
●疳热肢冷。　浑身热似火。手足冷如冰。腹大时加渴。皮肤盗汗蒸。（宝鉴云。浑身似火。渴饮水无休。手足如冰）。
●骨热肤燥。　骨热皮肤燥。时时盗汗多。又加津液竭。血气不安和。
●疳眼羞明。　疳眼最羞明。才开泪又倾。肝心俱积热。生膜翳遮睛。
●雀目青盲。　雀目气熏肝。黄昏见物难。睛虽无翳膜。内障若云瞒。
●盗汗如珠。　才睡汗如珠。夜多日昼无。亡津添骨热。面色燥皮肤。
●渴变成肿。　渴频因久泻。脾胃久亡津。水饮无干舌。咽焦又燥唇。眉攒多困倦。发竖少精神。荏苒经时日。成虚肿遍身。
●脾冷流涎。　脾冷流涎唾。经云是滞颐。不宜颏下湿。湿久损伤肌。（乾姜白术为丸。小豆大。三十丸。米汤下）。
●疳肿明亮。　虚黄如熟李。疳水定无疑。聚气膀胱内。阴囊肿若吹。
●风肿多痒。　体肿时时痒。风邪客肺脾。搔之成㾦癗。痰热互相为。
●气肿因嗽。　久嗽疱浮肿。因劳肺气为。痰停胸膈满。涎喘不相宜。
●积肿伤脾。　因食误伤脾。肌肤状若吹。腹膨多气促。虚肿积无疑。
●虚肿烦渴。恶候。　久痢积伤脾。脾虚肿四肢。渴烦多畏食。脐凸满将危。
●囟肿头大。　囟肿头皮急。风攻脑缝开。缝开头必大。筋缓颈难抬。
●咳嗽气粗。　（大忌腹满）。　百日孩儿嗽。涎鸣肺脏虚。喘粗心腹胀。哽咽咽难居。（圣惠方云。老人小儿。热而腹胀者死）。
●胃热身黄。　胃热遍身黄。熏蒸体似汤。泻频心腹胀。脉乱定知亡。
●客忤吐沫（入房喘息未定。便乳儿者。则成客忤。杀小儿）。客忤畏生人。或冲鬼共神。吐黄青白沫。泻绿黑红新。眼白睛垂下。唇青色变频。若伤淫喘乳。腹痛命逡巡。
●三虚卒中。　乘年逢月失时和。此是三虚被鬼魔。贼气中心儿暴死。阴阳未绝免沉疴。
●痘毒停留。　痘毒停留热有馀。流传脏腑结痈疽。攻脾泻利肠中滑。冲肺痰涎嗽转虚。侵肾耳疼脓易聚。熏肝眼痛医难除。心经若也邪干犯。惊哭精神不自居。
●痘毒生热。　痘毒多生热。攻冲气血虚。熏肝睛上膜。入肺嗽难除。传肾疮犹黑。传脾肿有馀。传心惊恍惚。眠卧不能舒。
●痘后结痈。　痘后结痈疽。肌肤热未除。疮瘢重再出。脓泡起如初。嗞啀无欢意。惊眠意不舒。肠疼元有积。毒气腹中居。
●痘毒攻肝。　痘毒攻肝胆。羞明眼涩昏。赤筋生息肉。白翳结瘢痕。
●疮痘如珠。　疮痘如珠绽。肥红正得宜。瘢焦须解利。有热速凉之。
●痘毒未尽。　痘毒除未尽。疮瘢再出疮。身凉重发热。痈肿必为殃。
●痘毒发惊。恶候。气实者可治。　痘后惊来逆。疮前搐亦危。吐痰真可畏。哽气不相宜。
●痘后牙疳。　痘后亡津液。生疳食齿齗。侵唇连口鼻。损肉又伤筋。
●疮后肚疼。　发热腹中痛。班疮腹内攻。出多防不透。出少更防痈。
●疮痘逆候。不治。　吐泻班疮逆。便难疹亦危。黯疮因走气。厌痘血之衰。
●疮痘变证。不治。　咽物时时噎。喉中抢错声。喘痰头有汗。腹胀气虚鸣。
●疮痘便难。　痘毒热交攻。尿难粪不通。数朝须鼻衄。或泻若肠风。
●疮痘青黑。不治。　疮痘欲出先青黑。半在皮肤带紫色。昏沉默默又憎寒。困顿冥冥都不食。心烦涎盛泻脓频。体热喘粗痈肿极。渴吐戛牙时颤发。毒聚咽喉声哑塞。

汤氏恶候形证歌  ***************************
孩儿形候细消详。背母摇头各一厢。鼻额汗珠鱼口呷。手拿胸膈命遭殃。白睛灌入瞳人里。四肢垂嚲痛声强。五硬五干并五软。下痢频频亦不良。囟门肿起难医疗。忽作鸦声便即亡。小儿形证最难别。满口顽涎喉中噎。吐泻无时加咳嗽。身体皮肤色无血。汗出如油头仰后。眼青鼻黑不光洁。浮胸心凸兼撮口。足面直垂冷如铁。搐搦睛斜连唇口。扭身摇头难捉拽。舌黑如墨喘又逆。饮水百杯犹未歇。啼哭无泪似鸦声。喉吹牵锯口吹沫。此疾诚难去疗之。免被时人道医杀。肝风摇头诸家无。古今方书不曾述。

不治候歌  ***************************
（全生方云。一病未已一病复生。五行胜复相连。其人必死）
●囟肿或陷。　初生小婴孩。惟怕囟门开。胎风忧囟肿。囟陷亦多灾。
●腹胀内吊。　初生小婴孩。腹胀目瞪开。内吊痛难止。惊风搐再来。
●青点口噤。　初生小婴孩。著噤口难开。脐内流鲜血。肌肤碧似苔。
●重舌无声。　婴孩患重舌。啼叫哭无声。面色频更变。惊疼命必倾。
●弄舌生惊。　弄舌惊之极。牵睛引皱眉。涎流空叹气。唇撮口如吹。
●囟门低陷。　囟陷形容瘦。频伤乳所为。泻青黄白水。呕吐用难医。
●囟门开大。　囟大头成缝。胎中母气衰。父精因不足。肌体致虚羸。
●囟门肿起。　头肿青筋露。嗞煎又怕惊。吐涎并呕乳。风引动双睛。
●孩子发惊。　孩子发惊时。唇红汗湿肌。瞪睛双直视。体躽四肢垂。腹胀频频喘。精神渐渐衰。吐涎非易治。爪甲黑难医。
●急惊握拳。　急惊将发先握拳。盖为胸中有毒涎。阴错阳差为逆候。男左女右搐须痊。面白唇红应少睡。口喎舌卷更惊眠。大忌腹高头手汗。神昏气促岂能痊。
●啼哭无泪。　啼哭无泪或无声。下气时时又发惊。啮齿黏痰鱼口动。瞳人昏暗翳遮睛。
●发搐面白。　发搐面白唇中黑。身上皮肤无血色。汗出如油黏体滑。顽涎满口喉中塞。
●惊风指黑。　惊风指黑爪如烟。手足多垂软似绵。咬奶多啼无泪下。暂时停息又牵缠。
●再发惊风。　再发惊潮搐。涎流脸目斜。乌青连口鼻。啼哭类如鸦。
●面冷腮红。　面冷腮红。眼斗睛。手青甲黯指如丁。朝朝呕吐时时泻。日日嗞煎夜夜惊。舌肿风涎牵锯响。唇焦气喘水鸡鸣。齿噤戛牙偏咬奶。频吹鱼口作鸦声。
●逆危衰脱。　面白唇红逆。睛昏力困危。惊风嫌有汗。痢热怕攒眉。吐泻防咽噎。痰涎忌气痿。囟低脾胃脱。颈软骨筋衰。
●喘嗽变惊。　黏痰作嗽发连绵。喘急时时脸面鲜。外被客风伤肺穴。内缘冷气入喉咽。看看拗颈双眸直。渐渐翻身两手牵。口角流涎心腹胀。鸦声齕齿必难痊。
●感风气喘。　邪客皮毛肺感风。忽然喘急气难通。睛邪汗出唇青逆。尤忌痰涎聚腹中。
●虚阳生风。　虚脱变虚风。虚阳必上攻。下焦阴气盛。中脘食难通。
●上热下冷。　虚阳上热口生疮。下泄频频为滑肠。渴饮唇乾咽若火。四肢冷逆似冰霜。
●天柱骨倒。　天柱骨倒为亡津。所得元因吐泻频。肝受贼风难俯仰。脾伤冷气损精神。头垂颈软身憔悴。筋缓皮宽项不伸。面色萎黄胸腹胀。渴多畏食命逡巡。
●历验不治。　囟肿数日。急病不治。或风攻囟门头骨开解。或时面赤如酒色。少时即愈。必发惊不可治。儿百日内外发搐。愈而复作。并愈后囟肿不可治。病愈后复作。面黑神昏。虽不吐泻。大便如常。身热口疮。嗞煎。儿自指口内者。胸中有痰。久必发惊。不治。
●久痢不治。　身热脓青。身热血黯。潮热腹痛。憎寒汗出。头热足冷。壮热手冷。形羸头软。睛昏赤脉。眼涩白膜。口臭生痰。面肿作喘。舌头黄黑。口唇焦赤。喉中鸣响。膈满气喘。饥不能食。渴欲思酒。痢如血蚕。或如痈脓。神昏项硬。
●杂色不治。　青赤从眉入目者死。青色连眉入耳者死。青色如针目下者死。青黑色入口鼻者死。黑色多绕口鼻者死。黑色从眉绕耳者死。鼻上青色腹痛者死。鼻上白色诸血出者死。耳目口鼻起黑或白色者死。汗不出出不止者死。热病得汗热不去者死。

不治证  ***************************
目赤脉贯瞳人。胸肿及陷。鼻乾黑。鱼口气急。吐虫不定。泻不定。精神好。大渴不定。止之又渴。吹鼻不喷。病重口乾。不睡。时气唇上青黑点。颊深赤如涂胭脂。鼻开张喘急不定。

听声音验病  ***************************
●验五脏正声。　脾属土应宫音。（其声缓大而慢）。肺属金应商音。（其声促而清。次于宫）。肝属木应角音。（其声悲而和。次于商）。心属火应征音。（其声雄而清。次于角）。肾属水应羽音。（其声沉而细。次于征）。
●乱声音主病。　声雄而重大。（主伤风身热头疼。惊悸。上焦热）。声雄而实涩。（主身热。大便不通。及口疮）。声悲而焦躁。（主肝风拘急。眠卧不安。或恐怖）。声浊而沉重。（主疳气。并耳聋）。声哭而不啼。（主惊。睡卧不安）。声啼而不哭。（主腹中疼）。声促而躁急。（主肺经感风邪。咳嗽身热）。声长而细小。（主下痢。腹痛或大便下血）。声嗄而不响。（主肺热。久则虚）。声嗄而轻颤。（主久病。发惊痫）。声短而微细。（主小便涩）。声短而迟缓。（主泻虚肠鸣）。声前促而后缓。（主吐逆恶心。不思饮）。声嗞煎不定。（主心烦躁。眠卧不定）。
有小儿声嗄咳嗽。眼目涩者。是欲出疮痘。有疮痘盛出。或出后痘毒咽喉声哑者死候也。又有初生婴儿患重舌。啼声不出者死。

辨疑  ***************************
一　儿患阴痫。其脉浮数洪弦。是阴中之阳。非真阳也。
一　儿患慢惊。得脉浮数。呼吸粗大。是其绝证。非阳回也。
一　儿患痘疹。作热非伤寒也。但看耳后赤缕者是。
一　儿患身反张。非惊风也。或投凉寒亦愈。
一　儿间响即掣跳者。非惊也。乃肺肝足神有未安。
一　热在筋脉亦发搐。非真搐也。如或过剂。变假为真。

撮要  ***************************
一　儿在胞胎。必须饮食有常。起居自若。使神全气和。胎气安。生子必伟。
一　儿孩变蒸作热。非为其病。不药自愈。
一　小儿有病在腑。有自愈者。故先贤惟理其脏。未言其腑阳脏阴。如麻子一证。乃是腑病。
一　小儿颅囟未合。视为寻常。
一　儿生穀道无穿。多至不救。药无速验。必假物透以通之。
一　惊风发搐。手足不宜热捉。恐风痫逆入经络。废害肢体。
一　小儿无容入神庙中。恐神情闪烁。必生怖畏。
一　小儿笑极与和哭极。与乐。睡思既浓。母使咀嚼。
一　小儿患疮疹发惊不可下惊药。有热不可用退热药。或出痘后有汗不可止汗。或吐不可理吐。或下亦有可不可。
一　怀娠之后。最忌食热毒等物。庶儿孩之生。免有脐突疮痈等患。
一　乳母常须养和血气。乐以忘忧。使乳汁温平。纵儿疾作。自安平过半矣。
一　婴儿平常无病。不必服药。恐遇病服药无效。
一　初生小儿。必忌外客所触。庶免致客忤热。古人所以忌客。
一　儿孩不宜食肉太早。伤及脾胃。免致虫积疳积。

论发际穴  ***************************
仁斋直指方论云。小儿初诞。收生者多于头额前发际中间灸之。盖取其可以截风路也。诸风笃证。药力不及。昏迷沉绝。嘿然无声。于此灼艾。每有扶危之功。然亦顾其善后之剂何如耳。百会一穴在顶心端正旋毛间。亦济危困者以是哉。

灌药服药法  ***************************
小儿煎药以银盏。约水半盏。药多又加多焉。其或不能灌药。则以匙送下。服药未尽。旋旋与之。药性温热乳食前服。药性寒凉乳食后少顷服。和平之疾。随意无拘。

论脑麝银粉巴硝等不可轻用  ***************************
仁斋直指方论云。小儿急惊风。古人以其内外热炽。风气暴烈。而无所泄。故用脑麝麻黄以通其关窍。银粉巴硝以下其痰热。盖不得已而用之。其实为风热盛实者设也。世俗无见。不权轻重。每见发热发搐辄用脑麝蟾酥铅霜水银轻粉巴豆芒硝等剂。视之以为常。惟其不当用而轻用。或当用而过用之。是以急惊转为慢惊。吐泻胃虚。荏苒时日。惊风之所为难疗者。正坐此也。万一发热惊搐。本为伤风伤寒伤食疮痘而作。误药至此。其为害岂浅鲜哉。以理观之。能用细辛羌活青皮乾姜荆芥之类。以为发散。胜如脑麝。能用独活柴胡山栀枳壳大黄之类。以为通利。胜如银粉膏硝。设或当用酌量。可用而不可无之。亦须酌量。勿可过剂。幼幼书谓泻青丸导赤散乃医用之上药。蜈蚣有毒惟风气暴烈者可以当之。然其风气暴烈。非蜈蚣能截能擒。亦不自止。但用之贵乎药病相当。弗容固执。或半字。或一字。或桐子半丸。或桐子一丸。尤在酌量而作剂也。设或过焉。当以蚯蚓桑皮为解。解巴豆毒以龙脑薄荷汁调沙糖服。或芭蕉根汁服。凡幼儿欲发惊风。先神志不定。恍惚惧人。搭眼上视。左顾右盻。伸手握拳。闷郁拿气。情态不若寻常。如此者有惊即散惊。有热即退热。壅实即云壅实。热退则不生痰。惊散则不生风。壅滞通则气得其平。病无由作。是故当以小剂治之。若夫患在痰热。全未有风痫。搐搦颤引之状。则只与退热化痰。如参苏饮之类可也。谨勿妄投通关利腠等剂。恶或透其热。流入经络。反成风痰。此又小儿无病不可服药之戒。世俗玩习。以为小儿体热。或遇澡浴。即与久坐汤水之中。风冷外伤。水湿内渗。顷刻间遽成风搐。或恶叫频吐。或昏迷失音。或洞泄或已势如暴风疾雨。难以支吾。不可不戒。

小儿四时用药（拔粹）  ***************************
假如春分前风寒也。宜用地黄当归羌活防风。或地黄丸泻青丸相间服是也。春分后风热也。羌活防风黄芩。或泻青丸用导赤散下之。立夏之后宜三黄丸导赤散。夏至后湿热也。导赤散泻黄散合而服之。或黄芩甘草白术茯苓之类。为胜湿去热也。立秋后宜益黄散。陈皮厚朴人参木香之类是也。秋分之后泻白散。立冬之后地黄丸主之。谓肾不受泻也。

新生儿戒灸  ***************************
尝有北人居于南方。新生小儿多与灸囟。其害非浅。古书云。河洛土地多寒。多儿生三日。灸囟以防惊。今者东南地土多湿。新生牙儿无病不宜逆灸。圣济经云。前世之书。执小儿气盛之论者。不知阳中有阴。而专于吐利。执河北关中地寒之论者。不知南北之异而专于灸炳。大抵宜察其地土寒温虚实。


卷三百六十·婴孩初生门  ——————————————————————————————————————————————————————————————————————————————————————————

辨小儿初受气  ***************************
凡小儿受气在娠。一月胚。二月胎。三月血脉生。四月形体成。五月动。六月筋骨立。七月毛发生。八月脏腑具。九月穀气入胃。十月百神备而生。生后六十日目瞳子成。能颏笑识人。百日任脉生。能反覆。百八十日尻骨成。能独坐。二百一十日掌骨成。能匍匐。三百日髓骨成。能独倚。三百六十日为一期。膝骨成。乃能行。此是定法。若有不依期者。必不寿也。

相貌寿法  ***************************
儿初生叫声连延相属者寿。声绝而复扬急者不寿。啼声散不成人。啼声短不成人。脐中无血者奸。脐小者不寿。通身软弱如无骨者不寿。鲜白长大者寿。自开目者不成人。目视不正。数动者大非佳。汗血者多危不寿。汗不流不成人。小便凝如脂膏者不成人。头四破不成人。常摇手足者不成人。早坐早行早齿早语者皆恶性。非好人。头毛不周匝者不成人。发稀少者强不听人。头上有旋毛者早贵。妨父母。儿生枕骨不成者能言而死。尻骨不成者能倨而死。掌骨不成者能匍匐而死。踵骨不成者能行而死。膑骨不成者能立而死。身不收者死。鱼口者死。股间无生肉者死。颐下破者死。阴不起者死。阴囊下白者死。赤者死。卵缝通达黑者寿。儿三岁已上十岁已下。视其性气高下。即可知其夭寿。大略儿小时识悟通敏过人者多夭。大则项橐颜回之流是也。小儿骨法。成就威仪。回转迟舒。稍费人。精神鵰琢者寿。其预知人意回旋敏达者赤夭。即杨修孔融之徒是也。由此观之。夭寿大略可知也。亦犹梅花早发不睹岁寒。甘菊晚成凋于霜后。是知晚成者。寿之兆也。

论初生诸疾并治法  ***************************
夫今之孕妇怀胎。习以为常。饮食不节。起居不宜。未诞之间。劳役众苦。男子视孕以为常。恣其所欲。任其所施。频受触秽。所以生儿之后。百脉致虚。三焦不顺。关窍不通。荣卫不和者。初生之间。便作疾患。怪异多端。不可得而详述。今举二十有六证候。概而言之。审其可否。比附与之。疗理而助其荣卫。调顺经络。得宜而已。
呵者。即张口而又合之。欠者谓神不足。故名呵欠。非是疾病。初生芽儿多有此作。不足怪讶。钱氏有谓。呵欠遁闷。良由胎气怯弱。荣血不壮。卫气少顺。即血不荫心。血不荫心。则神不守。神不守则呵欠遁闷。无他愧也。古方有朱砂审法。用煎人参汤调和饮之者。不若定志丸五七粒。麦门冬汤化开与服之妙也。
伸者突其胸堂。展其气脉。舒者引其头颈。直其手足。努而作之。良久复作。初生孩儿多有如此亦非病也。良由母怀胎胞。起坐不得宽展。或将绢帛兜束肚皮。或系裆裤。勒缚大紧。或卧己盘旋。或睡不转侧。是故偃伛胎囊。气失舒畅。降生之后。自然如此。老妪知与挼揉。未知调其百脉。宜将五木汤浴之。功效。用桃李槐柳皂荚各取枝煎汤。候温与浴。仍与观音散。少少与服效。
肺之气壅。腠理不通。外感寒邪。或已伤风。关窍闭塞。郁郁于中。及至喷嚏。方有少解。不能发散。渐入胸堂。遂生痰热。痰热既有。即加之咳嗽。轻则气促短急。重则惊风搐搦。搐搦之利。若在初生。尚云不可。宜与消风散服之。咳嗽宜与金沸草散。人参羌活散。二药皆和且顺。虽则嫩弱。服之无恙。其剂温纯。化痰利膈。
胎乃育形。脐乃根本。胎气固则形体壮。肚脐深则根命长。受气乖遗。形萎脐突。凡儿断脐利益渐长渐深。吻乳调和。愈固愈实。是血脉之相顺。致形体之相资。初生之儿。有热在胸堂。则频频伸引。呃呃作声。努胀。其气抑入根本之中。所以脐突。肿赤虚大。无可畏。无识之夫。将谓断脐之不利而使之然者非也。脐断不盈尺。一腊之内。随其根蒂自腐。实者深之。弱者浅之。深浅之理。以其禀赋得之。此乃多由胎中。母多惊悸。或因食热毒之物。有作。宜与大连翘饮子。其热自散。其脐归本。不必以药敷之。恐毒伤人为害。
初生三五日之间。便有举目上窜。将身反张。然其非疾所作。情实骇人。凡医工必作惊风疗之。其候非也。万一所由。儿在胎中。受饮食热毒之气。蕴在胸堂。诞下三日之前。宜与黄连去热。腻粉散毒。古人预计利害。其又与人参朱蜜汤。皆清心肺。积毒既化。儿获无恙。若不如此。所生个个反张上窜。或有不患此者。鄙妇不思。恣食啖热毒之物。何可怪哉。或投惊风凉药亦愈。但须明其所以用药。智者裁之。万一不由惊风所传。当与详悉。
物萌失之灌溉。长必焦萎。儿诞违之乳哺。壮必怯弱。凡儿在胎前和气养之。降生则美乳荫之。其气偎则胎不壮。其乳败则儿不长。食不及乳。乳饱即不食。无致咎也。虽食无乳。祸害生焉。是故乳不可失时。食不可不节。乳失时儿不病自衰。食失节儿无疾自怯。乳者壮其肌肤。食者厚其肠胃。所谓乳哺二周三岁。则益其体。今人未周夺其乳。入月恣肥甘。岂不致疾。
锺鸿声大。涧远流长。形处胞胎之中。受气充足。水火兼济。心肾不亏。耳目两窍相通。大小二肠相佐。发声清响洪亮者。根固本壮。禀赋充实。而自然之理也。初生啼笑发声不出。呃呃而作。郁郁而为。其或短汲。上下气不相乘。医与果诀。云此由胎气不足。何更投药。假使成人。父母不悦。根本不壮。何须药饵。如果木之萎水奚益也。古意速用父母呼呵。及以葱熨。令声发越。奈缘自无根本。产子育儿。当知其理。
人之受胎应数。降生之后。不以贫富。其子皆以精神全气脉壮。视听欣嬉。取与喜怒。周晬之间。于人事情怀意旨抚叱。以知其逆顺。方可谓孩儿。性识之本也。其或周晬已过。不认名。不偎亲。常常皱蹙颜容。喎脸含啼。东唤西向。南呼北面。其坐若木。其卧若尸。其行即蹶。其立用掇。筋骨气脉柔怯虚弱。食不辞饱。渴不知饮。若或长成。亦则庸蠢。如此胎气。月数不足者。难保千日。
胎气已满。产降必全。尽一气而包养。开九窍以通运。在乎十月之中。形骸已具分娩片时之内。穀道无穿。所缘儿在胎中。已空九窍。若不通利。如何四体百骸。而能生长。斯由热壅所致。肺经之极。结于肚口。闭而不通。降生之后。无复滋润。乾燥而合。若投寒凉之药。愈闭不通。若下温平之药。而又不通者。即是儿气不顺。肠胃空涩。穀道乾燥。闭合可畏。方不详载。药无速验。至于此等所受。须当以物透而通之。金钗为上。玉簪次之。苏合香丸内入孔中。凡刺一二寸许。屎为快色。曾见肛门肉合。小便通利。大便至死无能通者。愚鄙烧火箸刺之。事出不得已。既然肉合。决无奇方。试以金玉重力刺之。有胜火箸。又有初生胎热。一二日不通者。与服洗心散。以通为度。四顺饮加荆芥煎亦良。
产妇血败者当下。荣者化乳。血下不尽。母致其疾。乳有不调。儿招其病。凡儿吻其乳。有不到于胸堂。气滞积隘。或冷或馊。故以哯出。或问之无恙否。曰不宜也。久哯令儿神困力乏。气怯肌羸。脾家若虚。遂作痫疾。及至成疾脾。风定矣。初生与周晬之儿。胃气未备。穀食未登。全藉吻乳。快活无恙。自然脏腑充百脉顺。肌体壮神气清。其或母用性不顺。则气血乱。气血乱则乳汁不和。乳汁不和令儿哯逆。宜其速与疗理。若作寻常。必致害生。小沉香煎。及盐豉丸兼与服之。乳母宜服藿香正气散。加枳术至良。

论新生将护法  ***************************
小儿初生先以绵裹指。拭儿口中及舌上青泥恶血。此为之玉衡。若不急拭。啼声一发。即入腹成百病矣。儿生落地不作声者。取暖水一器灌之。须臾当啼。儿生不作声者。此由难产少气故也。可取儿脐带向身。却呵之令气入腹。仍呵之至百度。啼声自发。亦可以葱白徐徐鞭之即啼。儿已生即当举之。举之迟晚。则令中寒。腹内雷鸣。乃先浴之。然后断脐。不得以刀子割之。须令人隔单衣物咬断。兼以暖气呵七遍。然后缠结。所留脐带。令至儿足趺上。短则中寒。令儿腹中不调。当下痢。若先断脐。然后浴者则脐中水。脐中水则发腹痛。其脐断讫。连脐带中多有虫。宜急剔拨去之。不尔入儿腹成疾。断儿脐者。当令长六寸。长则伤肌。短则伤脏。不以时断若挼汁不尽。则令暖气渐微。自生寒冷。男脐风生儿宜用其父故衣裹之。生女宜以其母故衣。皆勿用新帛为善。不可令衣过厚。令儿伤皮肤。害血脉。发杂疮而黄。儿衣绵帛特忌厚热。慎之慎之。凡小儿始生。肌肤未成。不可暖衣。暖衣则令筋骨缓弱。宜时见风日。若都不见风。则令肌肤脆软。便易中伤。皆当以故絮衣之。勿用新绵也。凡天和暖无风之时。令母将儿于日中嬉戏。数见风日。则血凝气刚。肌肉牢密。堪耐风寒。不致疾病。若常在帏帐之中。重衣温暖。譬犹阴地之草木。不见风日。软脆不堪风寒也。凡裹脐法。椎治白练。令柔软。方四寸。新绵厚半寸与帛等。合之。调其缓急。急则令儿吐哯。儿生二十日乃解视脐。若十日许儿怒啼。似衣中有刺者。此或脐燥。还刺其腹。当解之。易衣更裹。裹脐时。闭户下帐。燃火令帐中温暖。换衣亦然。仍以温粉粉之。此谓冬时寒也。若脐不愈。烧绛帛末粉之。若过一月。脐有汁不愈。烧虾蟆灰粉之。日三四度。若脐中水及中冷。则令儿腹绞痛夭纠。啼呼面目青黑。此是中水之过。当炙。粉絮以熨之。不时治护。脐至肿者。当随轻重。重者炙之乃可至八十九壮。轻者脐不大肿。但出汁。时时啼呼者。捣当归末和胡粉敷之。炙絮日熨之。至百日愈。以啼呼止为候。若儿粪青者冷也。与脐中水同。儿洗浴断脐竟。䙀抱毕。未可与朱蜜。宜与甘草汤以甘草如手中指一节许打碎。以水二合煮取一合。以绵缠沾取与儿吮之。连吮汁计约一蚬壳入腹止。儿当快吐。吐去心胸中恶汁也。如得吐。余药更不须与。若不得吐。可消息计。如饥渴须臾更与之。若前所服及更与并不得吐者。但稍稍与之。令尽此一合止。如得吐去恶汁。令儿心神智慧无病也。饮一合尽。都不吐者。是儿不含恶血耳。勿复与甘草汤。乃可与朱蜜以镇心神安魂魄也。儿新生三日中与朱蜜者不宜多。多则令儿脾胃冷。腹胀喜阴痫。气急变噤痉而死。新生与朱蜜法。以飞链朱砂如大豆许。赤蜜一蚬壳和之。以绵缠箸头沾取与儿吮之。得三沾止。一日令尽。此一豆许可。三日与之则用三豆许也。勿过此则伤儿也。与朱蜜竟可与牛黄如朱蜜多少也。牛黄益肝胆除热定精神止惊。辟恶气。除小儿百病也。
新生三日后应开肠胃助穀神。可研米作厚饮如乳酪厚薄。以豆大与儿咽之。频咽三豆许指止。日三与之。满七日可与哺也。儿生十日。始哺如枣核。二十日倍之。五十日如弹丸。百日如枣若乳汁少。不得从此法。当用意小增之。若三十日而哺者。令儿无疾。儿哺早者。儿不胜穀气。令生病。头面身体喜生疮。愈而复发。令儿尫弱难养。三十日后虽哺勿多。若不嗜食勿强与之。强与之不消。复生疾病。哺乳不进者。腹中皆有痰癖也。当以四物紫圆微下之。节哺乳。数日便自愈。小儿微寒热。亦当尔消息之。要当下之。然后乃瘥。凡乳儿不欲大饱。饱则呕吐。每候儿吐者。乳大饱也。以空乳乳之即消。日四乳儿。若脐未愈。乳儿大饱。令风中脐也。夏不吃热乳命儿呕逆。冬不吃寒乳。令儿泻痢。母新房以乳儿。令儿羸瘦。交胫不能行。母有热以乳儿。令变黄不能食。母怒以乳儿。令喜惊发气疝。又令上气癫狂。母新吐下以乳儿。令虚羸。母醉以乳儿。令身热腹满。凡新生小儿。一月内常饮猪乳大佳。凡乳儿。母当先极挼散其热气。勿令汁奔出。令儿噎。辄夺其乳。令得息。息已复乳之。如是十返五返。视儿饥饱节度。知一日中几乳而足。以为常。又常捉去宿乳。儿若卧。乳母当以臂枕之。令乳与儿头平。乃乳之。令儿不噎。母欲寐则夺其乳。恐填口鼻又不知饥饱也。
浴儿法。凡浴小儿。汤须令冷热调和。冷热失所。令儿惊亦致五脏疾也。凡儿冬不可久浴。浴久则伤寒。夏不可久浴。浴久则伤热。数浴背冷则发痫。若不浴又令儿毛落。新生浴儿者。以猪胆一枚。取汁投汤中以浴儿。终身不患疮疥。勿以杂水浴之。儿生三日。宜用桃根汤浴。桃根李根梅根各一两枝亦得。㕮咀之。以水三斗煮二十沸。去滓。浴儿良久。除不祥。令儿终身无疮疥。治小儿惊辟恶气。以金虎汤浴。金一斤。虎头骨一枚。以水三升。煮为汤浴。但须浴即煮用之。凡小儿初出。腹有鹅口者。其舌上有白屑如米。剧者鼻外亦有之。此由儿在胞胎中。受穀气盛故也。或妊娠时嗜糯米使之然。治之之法。以发缠箸头沾井花水撩拭之。三日如此便脱去也。如不脱可煮慄扶汁令浓。以绵缠箸头拭之。若春夏无慄扶。可煮慄木皮。如用井花水法。小儿初出腹有连舌。舌下有膜。如石榴子中隔。连其舌下后。喜令儿言语不发不转也。可以爪摘断之。微有血出无害。若血出不止。可烧发作灰末敷之。血便止也。小儿出腹。六七日后。其血气收敛成肉。则口舌喉颊里清净也。若喉里舌上。有物如芦箨。盛水状者若悬痈。有胀起者可以绵缠长针。留两处如粟米许大。以刺决之。令气泄去。青黄赤血汁也。一刺之止。消息一日。未消者来日又刺之。不过三刺自消尽。余小小未消。三刺亦止。自然得消也。有著舌下。如此者名重舌。有著颊里及上齶。如此者名重齶。有著齿齗上者。名重齗。皆刺去血汁也。
小儿生辄死。治之法。当候视儿口中悬痈前上齶有胞者。以指摘取头。决令溃去血。勿令血入咽。入咽杀儿。急急慎之。
小儿初出腹。骨肉未敛。肌肉犹是血也。血凝乃坚成肌肉耳。其血沮败不成肌肉。则使面目绕鼻口左右悉黄而啼。闭目聚口撮面。口中乾燥。四肢不能伸缩者。皆是血脉不敛也。主不育。若有如此者。皆宜与龙胆汤也。

论乳儿法  ***************************
择乳母。须精神爽健。情性和悦。肌肉充肥。无诸疾病。知寒温之宜。能调节乳食。奶汁浓白。则可以饲儿。不得与奶母大段酸咸饮食。仍忌才冲寒或冲热来便喂儿奶。如此则必成奶癖。或惊疳泻痢之疾。切须忌之。夜间不得令儿枕臂。须作一二豆袋令儿枕。兼左右附之。可近乳母之侧。盖覆衣衾。须露儿头面。一向仰卧。恐成惊疾。须时复回动之。夏月须凉簟。如夜间喂奶。须奶母起身坐地。抱儿喂之。如阴阳交接之间。切不可喂儿奶。此正谓之交奶也。必生癖。或换易衣绷。须三月后。房中不可大暖。奶母不可频吃酒。恐儿作痰嗽。惊热昏眩之疾。至于变蒸次第。奶乳所伤。夜啼潮热之类。若能调和奶食。并看承爱护。如此则别无疾病。亦不须令儿常服汤药。此尤宜审之也。

乳生病杂治  ***************************
凡小儿饮食乳哺。不能无痰癖。常当节适。若微不进。即当将护。凡不能进乳哺。则宜下之。不致寒热也。又小儿始生。生气尚盛。无有虚劳。微恶即须下之。所损不足言。其益多矣。若不时下。则疾成难治。冬月下之。最难将护。然有疾者。亦不可不下。夏月下后。腹中常小胀满。当节哺乳护之。儿之乳哺宜令多少有常。儿稍大食哺自能稍增若减少者。是腹中已有小不调。便当微与药。勿复哺之。但乳之而已。甚者十馀日。轻者五六日。自当如常。若都不食哺而但饮乳者。此是有癖。不可不下。不下即致寒热。或吐而发痫。或致下痢。若先治其轻。则病速愈矣。小儿有少病痫者。母怀娠时。役动骨血。即令气强。若侍御多。血气微。胎养弱。即儿软脆易伤。故多病痫。儿须多著项衣。取燥菊花为枕。乳母乳儿时。摸儿风池。若壮热即须熨。使微汗。微汗不瘥便灸两风池。及背第三椎第五椎第七椎第九椎两边各二穴。与风池凡为十穴。一岁儿七壮。儿大者以意增之。可至三十壮。唯风池特宜多。七岁以上多至百壮。小儿当切慎护风池。风池在颈项筋两边。有病乃治之。寻常不可妄施针灸。亦不可轻于吐下。缘针灸伤经络。吐下动脏腑故也。但当以除热汤浴之。除热散粉之。除热赤膏摩之。又以脐中膏涂之。令儿处凉。时以新水饮之。新生无疾。慎不可逆针灸。逆针灸即忍痛动脉。因而成痫。河洛间土地多寒。儿喜病痉。其俗生儿三日。多逆炙以防之。又炙其颊以防噤。又决舌下以去血。江东吴蜀地温。无此疾。古方虽传有逆针灸之法。今人不详南北之殊。便按方用之。为害最多。惟田舍小儿。任其自然。皆无此患。又云。春夏不可下。以小儿腑脏软弱。易虚易实。下之则下焦必虚。上焦生热。热即增痰。自非当下之病。不可下也。
婴儿初生断脐之后。宜著艾厚裹。爱护。若乳母不慎。或因浴而水入。或因屎于䙀袍之内。湿气伤脐。或解脱风冷所侵。令儿脐肿多啼。不能乳哺。即成脐风。宜用裹脐法。通大小便法。
儿初生腹胀欲绝。大小便不通。急令妇人漱口。汲咂儿背心手足心。脐下共七处。以红赤色为度。须臾自通。
胎肥生下肌肉厚。通身血色红。满月以后渐渐肌瘦。目白睛粉红色。五心热。大便难。时时生涎。浴体法主之。又云胎怯。生下面色无精光。肌肉薄。大小便白。身无血色。时时哽气多哕。目无精采。当浴体法主之。
新生小儿煎益母草汤洗之。则不生疮。又以薏苡叶煎汤浴。则一生少病。小儿初生七日内。患脐风撮口。百无一活。坐视其毙。良可悯哉。惟有一法极验。世人罕知。其儿齿龈上有小泡子如粟米状。但以温汤蘸熟帛裹手指。轻擦破。即开口便安。不用服药。或用真珠天麻丸治之。
胎惊风以胎妇调适乖常。饮酒嗜欲。忿怒惊扑。母有所触。胎必感之。或外挟风邪。有伤于胎。故子乘母气。生下即病也。其候月内温壮。翻眼握拳。噤口咬牙。身腰强直。涎潮呕吐。搐掣惊腮缩。囟开。或颊赤。或面青眼合。胎风眼合。不可误作慢脾。妄用温药。其有著噤撮口之类。亦此一种之所发也。视其眉间气。色红赤鲜碧者可治。若黯黑青黑者不治。虎口指纹曲入里者可治。纹反出外者不治。治法解散风邪。利惊化涎。调气贴囟。甚则以朱银丸利之。

初生方法  ***************************
●虎头汤（方出圣惠方）
虎头骨（五两）　苦参（四两）　白芷（二两）
上用水一升。煮二十沸。入猪胆汁少许。适寒温浴儿。
●治儿少小身热。李叶汤（方出圣惠方）
上用李叶不拘多少。以水煮熟。去滓。适寒温。浴儿。
●又方（出圣惠方）
用白芷根苗煎汤。浴儿良。
●又方（出卫生宝鉴方）
用苦参煎汤。浴儿良。
●浴体方（出卫生宝鉴方）
天麻末（二钱）　蝎尾（去毒为末）　朱砂（各半钱匕）　乌蛇肉（酒浸焙为末）　白矾（各三钱）　麝香（一字匕）　青黛（三钱匕）
上同研匀。每用三钱。水三碗。桃枝一握。并叶五七枚。同煎至十沸。温热浴之。勿浴背。御药院名浴体天麻散。治小儿百日内发搐。真者不过三两次必死。假者发频不为重。真者内生发痫。假者外伤风冷。盖血气未实。不能胜任乃发搐也。欲知假者口中气出热也。治之可发风邪。用浴体涂囟法。
●凡寻常浴儿（出圣惠方）
上以汤添水。著少盐。浴儿后。以粉敷之。若无事勿数浴。恐遇风冷。令儿发惊成痫。
●李梅汤（出圣惠方）浴儿辟瘟恶气。疗百病。去皮肤沙粟。
桃根　梅根　李根（各一把）　细辛　蛇床子（各一两）
上都锉。以水二斗。煎至一斗。澄滤候冷暖得所。浴儿佳。一方加麝香少许。不用细辛、蛇床子。
●治新生儿卒寒热不住。不能服药。用六物莽草汤浴之方（出圣惠方）
莽草　丹参　蛇床子　桂（各三两）　菖蒲（半斤）　雷丸（一斤）
上锉碎。水五升煮三五沸。适寒温浴儿。避日。向阴处。
●治小儿卒客忤。吐下乳哺。面色青黄。脉变弦急。浴之方（出圣惠方）
用钱七十文。以水三升煮令有味。适寒温浴儿。
●浴儿法（出圣惠方）
凡浴儿不可先断脐带。候洗了方断。不致水湿伤脐。可免脐风脐疮等证。仍以清油调发灰敷脐。凡洗儿并不可用水打湿脐带。切宜戒之。
●又法（出圣惠方）
上益母草五两锉。水一斗煎十沸。温浴面。不生疮疥。
●初生浴儿良日（出圣惠方）
寅卯酉日大吉　壬申丁己癸己大凶
上用虎头骨煎汤浴之。令儿不惊。辟邪恶气。
●金虎汤（出圣惠方）治小儿惊。辟恶气。
金（十两）　虎头骨（一枚）
上以水一斗。煮至七升。候冷暖得所。将用浴儿。心安。甚良。
●浴新生儿方（出圣惠方）
上用猪胆一枚。煎汤在盆中。取胆汁投于汤中。适寒温以浴儿。终身不患疮。切不得汤中入著生水。
●甘草法（出汤氏宝书）
妊妇临月。预办甘草。细切少许。产卧时。以绵裹沸汤泡盏内盖定。收生之际。急以软帛裹指蘸甘草汁。拭其口。次用黄连法。
●黄连法（出汤氏宝书）
产妇临月内。黄连细切槌碎。将绵裹百沸汤同用甘草一处泡。如前法拭口。次用朱蜜法。
●朱蜜法（出汤氏宝书）
用甘草黄连法。拭口。吐其恶计。稍定更与朱蜜安神定魄。用朱砂一豆大细研。以蜜一蚬壳许。和朱砂。旋抹口中。非独镇心安神。能解恶物之毒。一生免疮痘之患。一方韭根汁灌之。亦清血。令儿无病。
●牛黄法（出汤氏宝书）
与朱蜜竟。可与牛黄。服牛黄法亦如朱蜜多少也。牛黄益肝胆除热。定精神止惊邪。辟恶气。除小儿百病也。
●猪乳法（出汤氏宝书）
取猪乳须令猪儿饮母。次便提著猪儿后脚起。口自离乳。急用手挼之。即得乳矣。非此法不可取也。千金。张涣论初生婴儿。或未有奶子。产妇之乳未下。亦可用猪乳代之。此法甚良。先用朱蜜。而猪乳次之。可免惊痫疮痘。
●乳儿法（出汤氏宝书）
汤氏云颅囟经论夏中盛热时。乳母浴后。或儿啼不可与奶。能使儿成胃毒。秋成赤白痢。凡浴后可令定息良久。熟揉乳之。乃无患也。千金。论凡乳儿。不可过饱。蒲而必溢。则成呕吐乳。或猛取出挼后再乳。凡初乳时。须当捏去宿乳。然后与之。儿若卧。乳母当以臂枕之。令乳与头平。令儿不噎。母欲寤即夺其乳。睡著不知饱足。而成呕吐。父母交合之间。乳儿卧于侧或惊哭起不可乳儿。气乱未定。则杀人也。巢氏云。儿啼未定。气息未调。乳母勿遽以乳饮之。故不得下。停滞胸膈。而成呕吐。此患有之。可不为之虑也。
●择母乳法（出汤氏宝书）　乳母者。其血气为乳汁也。五情善恶。悉是血气所生。凡乳儿当宜善其喜怒。若忿怒之气未解。忌勿乳儿。必令逆也。乳母形色美陋甚多。不可求备。但无狐臭、瘿瘻、哮喘、瘑疥、癫痴、白秃、疬疡、缺唇、耳聋、齆鼻、肷疮、麻风、痫疾、独眼、跛足、龟胸、駞背、鬼形、恶貌、诸般残患者。余皆可用也。沾染之久。识性亦同。犹如接木之造化也。其理甚详。
●内八片锦　红净为安体则宁。如逢红黑便须惊。更兼红乱煎人甚。转下除惊药有灵。赤段轻微是外惊。若如米粒热非轻。红散多因喜怒乳。搐搦将来岂得平。忽逢相间有其青。看看立便急风生。红青兢碎风将起。不见风疳气膈证。乱投汤药紫兼青。急急医持命免倾。若如净紫体还热。须知五脏有风生。黑轻可治死还生。红赤伤寒痰疾停。赤青已受脾风了。青黑脾风作慢惊。紫细红曾六畜惊。紫赤相间则疳成。紫若一同如米粒。夹食伤寒事可听。紫散风传脾脏间。紫青多渴即风痫。隐隐紫深难治疗。去风痰毒命须还。红赤兮连赤若轻。必然乳母不相应。有时两手俱无见。定知冲犯恶神明。
已上歌诀无形。但观五色浮沉长短。可定死生。

小儿面部气色总观  ***************************
五位总作。流波泛沥。隔窗照蓝。青色者。惊积不散。欲发风候。其神彩观觑不稳。上上下。证变风生。
五位总作。闪烁焰射。丹炉映火。红色者痰积壅盛。惊悸增进。其神彩视物不定。恍恍惚惚。候变惊速。
五位总作。混衮泥浆。衣敷土墙。黄色者食积症伤。欲作疳候。或痞癖有之。其神看顾散漫。昏昏沉沉。其候寒热潮发。饮食不欣。气粗短满。困倦喜睡。呕哕泻痢皆有之。
五位总作。濈濈浮虚。野露入谷。白色者。肺气不利。大肠滑泄。水穀不分。欲作吐利。其神眸凝浊。失其精神。矇矇矓矓。性情不有。光滑全无。无脏少实。百脉多虚。或吐利之后。有失调补。
五位总作。漫漫黯黯。尘灰称覆。黑色者。传不顺证。变即逆候。表里有亏。脏腑欲绝。其血不荣。其气不卫。荣卫失序。经络流注。凝滞于脉。为疾危恶。其神昏冒。沉沉默默者。为人不久。

虎口三关指掌  ***************************
饮食不禁。杂物未能克化。令之患食癖。疳积肚疼。面黄。肚大胫小。好覆冷地者。得患皆由此也。婴儿生下两月。目瞳子成。能识笑认人。勿令生人抱之。及不可见非常之物。因成客忤。百晬任脉生能反覆。乳母当适寒温。半岁尻骨成。乳母当令学坐。二百日掌骨成当教匍匐。三百日膑骨成。当教独立。周岁膝骨成。当令行步。此皆定法。今富贵之家。不按此法。但令奶子怀抱。亦不令出见风日。亦不曾见地气。致令筋骨缓弱。虽生数岁。亦未能行。诚非爱护之法。余观田舍小儿。未尝爱护及此。终日暴露。拖泥带土。而绝无他疾者。譬之草木生于深山峻岭。及大泽之中。容易合抱。至于园圃奇林异果。纵加培壅。多有秀而不实者。此岂贵贱之理有异哉。
●回气法（出危氏得效方）
小儿初生气欲绝者。必因难产。或冒寒冷所致。不可便断脐带。急烘绵絮。包抱怀中。以胎衣置火中烧。仍以大纸捻点清油。燃于脐带上。往来燎之。使暖气入腹。须臾气回。方洗。洗了即断脐带。
●圣惠方预治三证
凡儿初生。预防脐风、著噤、撮口。最为急证。十难救一。以软帛包指。拭儿口牙根上。如有青筋两条。便用竹刀轻轻刮断。以猪乳点之。
又用黄连（半钱）　豉（三十五粒）　白米（四十九粒）　生甘草（二寸）　葱白（二寸）　以童子小便。煎取三合。儿初生未吃奶前。便以绵濡点药口中。二七滴。逡巡儿腹中。转即利出脐粪。后与吃奶。至七月已来。每日滴三七滴。永无此疾。经极效也。
●又方抱儿嚮明。看脐上有赤脉直上。于赤脉头上灸三壮。可起死。
●封脐散（出医方妙选）
川当归（半两去土根）　天浆子（三个）　乱发灰（一钱烧灰存性）
上末。别入麝香一字。乳钵内一处研匀。乾掺脐中。一方脐疮不合。黄蘖涂之。
●敷脐散（出直指方）
瓜蒂　南星　白蔹　赤小豆（等分）
上为末。每三钱。用芭蕉自然汁调。敷脐四边。
●剃头法（出集验方京畿）
初剃头俱不择日。但于满月日剃之。盖风俗所尚。前此产妇未得出房满月。与儿俱出。以谓胎发秽恶。恐触灶神。令小儿不安。故用此日。当就温暖避风处剃之。即以生油、杏仁、腻粉头上擦之。以避风邪。尔后剃头。皆宜用此。
●外台崔氏初剃头良日（出汤氏宝书）
寅日丑日吉　丁日未日凶。不可剃。令生疮。
●涂囟法（出钱氏方）治伤寒百日内发搐。
麝香（一字匕）　蝎尾（去毒为末半钱匕）　薄荷叶（半钱匕）　蜈蚣末　牛黄末　青黛末（各一字匕）
上同研匀。熟枣肉剂为膏。新绵上涂药。贴囟上四方可出一指许。火上灸手频熨。百日里外儿。可用此涂囟法。
●哺儿良日。法以平定成日大吉。其哺不得令咸。
又寅丑辰己酉日良　又男戊己日不得。女丙丁日不得。
●小儿初生不饮乳。及不小便。（出百一选方）
上葱白一寸。四破之。以奶汁二合银石器煎至一合。灌之效。曾氏女生儿。移时不饮乳。及不小便。皆惊以为恶证。急捡外台得此方。用之即效。
●木瓜丸（出百一选方）治儿初生下。口中秽恶不尽。入喉中。即便自吐。然后啼声一发。则又咽下。因生异疾。
木瓜　麝香　腻粉　木香　槟榔（末各一钱）
上水煮面糊为丸。如小黄黍米大。每服一二丸。甘草水下。不拘时候。
●米粉散（出经验良方）治小儿初生下。遍身无皮。俱是红肉。
宜速以白占米研为细末干扑。候皮肉生干方止。
●陀僧散（出经验良方）治小儿生下。遍身如鱼泡。又有如水晶。破则成水。流渗又生。
用密陀僧生研。入纱绢渗之。仍服局方苏合香丸。
●雄黄丸（出御药院方）治小儿诸般惊颤瘛。初降诞下。便与乳母。带碎诸惊忤之气。
雄黄（一两）　虎头骨（炙三分）　麝香（一分）　猴孙头骨（三分炙）　白龙脑　乳香（各一分）　降真香（末）　笺香　白胶香　鬼臼（去毛各一两为末）　大蛇头（一枚炙）
上细研匀。用熟枣肉和丸。如弹子大。初降诞儿。煎热一丸。次用绿绢袋子。带一丸于身。辟一切惊忤之气。
●茯苓丸（出直指方）治小儿初出胞胎。其声未发。急以手拭掠其口。令恶血净尽。不得下咽。则无他病。若拭口不净。恶秽入腹。则腹满气短。不能饮乳。或产妇取冷过度。胎中受寒。则令儿腹痛。不肯饮乳。恶秽入腹。宜用。
赤茯苓　川黄连（去须）　枳壳（炒等分）
上为末炼蜜丸。桐子大。每一丸。乳汁调灌下。
●丁香散（出直指方）治恶秽入腹。令儿呕吐不止方。
木香　乾姜　茯苓　甘草（焙各一分）　酸木瓜　丁香（各半分）
上粗末。一捻。水煎。以绵与之。
●初生小儿。舌下有皮膜如榴。中膜里舌。或遍舌根（出肘后方）
可以指甲刺破。令血出。烧矾灰细研敷之。半绿豆许。若不摘去。儿必哑。
●水银膏（出圣惠方）疗小儿噤。其病在咽中。如麻豆许。令儿沫不能乳哺方。
上取水银如黍米粒与服。觉病无早晚。水银下咽便愈。以意量之。不过小麻子许与则也。
●治小儿不能乳。（出圣惠方）
上将雀屎四枚为末。著乳头饮儿。儿大十枚。
●通便法（出危氏得效方）
小儿初生。大小便不通。腹胀欲绝者。急令妇人以温水漱口了。吸咂儿前后心。并脐下。手足心。共七处。每一处凡三五次。漱口吸咂。取红赤为度。须臾自通。不尔无生意。有此证。遇此法可谓再生。
●保命散（出医方妙选）治初生七日间。胎毒者。其舌上有白屑如米。连舌下有膜如石榴子大。令儿语不发。如鹅口状。名曰鹅口病。
白矾（一分烧灰）　马牙硝（半两细研）　朱砂（一分水飞）
上同再细研。每服一字。取白鹅粪。以水搅取汁。调涂舌上。颌颊内。未用药时。先以手指缠乱发。揩拭舌上垢。然后使药敷之。
●治小儿出腹六十日。舌上喉里断齶上。有物如芦箨。贮水状者。（出肘后方）
上以绵缠上针留锋如米。㓨以决之。令去却一㓨且止。若不消待明后日各一㓨。不过再㓨愈。

孩子要用药物  ***************************
朱砂　牛黄　麝香　芦荟　青黛　蛇黄　犀角　蜣螂　虎头骨　蜗牛壳　蜈蚣　雀儿饭瓮　天竺黄　白药　竹沥　吹鼻散　虎睛　钩藤饮子　虎骨　紫霜丸　锦灰　五味虎睛丸　封脐散　烙脐丸　发灰　好绵（一两）　黑散子　胡粉纸烛子（柔粉入纸作烛防暖撮口须要）　绵绳子（二尺要系脐用）
上以上药物入月皆须是一一题记。与产妇药相杂。

藏衣法  ***************************
●崔氏凡藏儿衣法
上儿衣。先以清水洗之。勿令沙土草污。又以清酒洗之。仍内钱一文在衣中。盛于新瓶内。以青帛裹之。其瓶口上。仍密盖头。且置便宜处。待满三日。然后依月吉地向。阳高燥之处入地三尺埋之。瓶上土厚一尺七寸。维须牢筑。令儿长寿。有智慧。若藏衣不谨。为猪狗所食者。令儿癫狂。虫蚁食者令儿病恶疮。大乌食之令儿兵死。近社庙傍者令儿见鬼。近深水洿池令儿溺死。近故灶傍令儿惊惕。近井傍者令儿聋盲。弃道路街巷者令儿绝嗣无子。当门户者令儿声不出。耳聋。著水流下者。令儿青盲。弃于火里者。令儿生痫疮。著抹木头者。令儿自绞死。如此之忌。皆须慎之。
●又安产妇及藏衣天德月空法
正月（天德在丁。月空在丙壬）二月（天德在申。月空在甲庚）三月（天德在壬。月空在丙壬）四月（天德在辛。月空在甲庚）五月（天德在壬。月空在丙壬）六月（天德在甲。月空在甲庚）七月（天德在癸。月空在丙壬）八月（天德在良。月空在甲庚）九月（天德在丙。月空在丙壬）十月（天德在乙。月空在甲庚）十一月（天德在丙。月空在丙壬）十二月（天德在庚。月空在甲庚）
凡藏儿衣皆依此法。天德月空处埋之。若有遇反支者。宜以衣内新瓶盛密封塞口。挂于宅外福德之上。向阳高燥之处。待过月然后依法埋藏之。大吉。
●又法　甲寅旬日。十日不得藏埋儿衣。以瓶盛密封。安置空处。度十日即藏埋之。
●又法　甲辰乙巳丙午丁未戊申此五日亦不藏儿衣。还盛瓶中。密塞勿令气通。挂著儿生处。过此五日即埋之。亦不得更过此日。
●又法　甲乙日生儿。丙丁日藏衣吉。丙丁日生儿戊己日藏衣吉。戊己日生儿庚辛日藏衣吉。庚辛日生儿壬癸日藏衣吉。
●小儿初生搜口法一。（出保婴方）　婴儿初出母胎者。老孃不明保婴之法。儿啼一声。则口中恶物咽入喉腹。令儿多病。亦多疮疹。凡有孕妇临月之家。前一二日。备下甘草黄连各半钱。沸汤浸至次日。去粗入细朱砂少许。候时初出母胎。老孃疾用左手托住婴儿肩背。以右手轻提两足。令儿倒。啼一声吐出口中恶物。随手用绵包手指蘸甘草药水搜儿口中令净。然后以温水浴之。能令儿不生惊哭。后出疮疹必轻。长大疾病亦少。此乃保婴之第一法也。
●小儿初生断脐法二。（出保婴方）　初生断脐者。忌用冷铁刃器。盖婴儿柔弱。易引寒气入腹。令脏腑滑泻。多致生病。宜用火炙剪刀。乘热断之。更就断脐袋上。著艾如麦粒。炙二十壮。助暖气入腹。则脏腑坚固。元气充实。令子病少。寿长。大有益焉。
●浴洗初生小儿法三。（出保婴方）　小儿初生浴法。先用虎骨一两捶碎。入连根葱白三茎。同煎数沸。去柤。以猪胆一枚取汁入浴汤。搅匀。温热得所。自首至足轻手浴洗。令子肌肤通身莹净。以后不生疮疥。可无惊风之患。
●将护小儿法四。（出保婴方）　小儿初生。先要乳母将息。气体平和为上。盖热即生风。冷即伤气。乳母受病。儿亦随之。况初生小儿。肌肤软脆。肠胃细微。宜得乳母按时乳。无令儿饥。亦不可令儿伤饱。易致呕吐。切要调和脏腑。所用襁褓衣絮。宜时见于风日洗曝乾净。若见天气中和。令乳母抱儿日中嬉戏。使气血流通。筋骨强劲。外邪不侵。每见富贵之家。爱惜太过。厚之以绵衣。饱之以乳食。闭于帷帐。儿受客热。多致惊痫。不保其生。才有此证。急令乳母依前法调理。随儿所感。进所当服之药。如紫霜丸。五色丸之类。选而用之。
●拭儿口法（出澹寮方）　婴儿在胎。口有恶物。生下声啼未出。急令软绵裹指拭口恶汁。古人有黄连共甘草法。朱蜜法。猪乳法。用之则免使恶物嚥下。伏之于心。遇天行时气。久热不除乃乘于心。心主血脉。得热而散。流溢于胃。胃主肌肉。发出于外。故成疮疹之候。世之小儿无有免者。或幼年不出。年至四十馀者。亦未能免此。呜呼。今之学者。殊不知病之源流。初生拭口。若依此法。得免痘疮之患。或有时气侵染。只出肤疮细疹。前辈方书虽多。未尝讲究及此。余尝遇至人得其妙理。况试之累验。故编集成此方也。
●水粉法（出医方妙选）　婴儿初生。第一日才断脐䙀袍讫。看儿形色。若面红润色赤。啼声响快者。宜用水粉半钱。渐渐令儿吮之。良久。有脐粪便下为佳。
●甘草法（出医方妙选）　用好原州甘草。中指一节许。拍碎。以水二蚬壳煎一蚬壳。以绵缠蘸。令儿吮之。若吐出恶汁为佳。若服一蚬壳不吐。即不须更服。不问婴儿虚实寒热。皆须服之。
●朱蜜法（出医方妙选）　好朱砂一大豆许。细研。水飞炼赤蜜一蚬壳。看稀稠和成膏。每用一豆大。乳汁化下。时时滴口中。三日内上三粒。临时更看形色多青白。啼声不响。即不须服。
●牛黄法（出医方妙选）　真牛黄一块。用好蜜炼熟和成膏。每服一大豆大。乳汁化。时时滴口中。形色不实者不宜多服。若婴儿胎热。或身体黄色。宜多服之。
●婴儿初生至满月。常时时旋取猪乳滴口中。最为佳妙。（出医方妙选）
●刺泡法（出危氏方）　小儿才生下即死。用此法可救活。急看儿口中悬壅前齶上有泡。以手指摘破。用帛捏拭血令净。若血入喉。即不可治。
小儿初生。
六日温肠胃壮血气方（出肘后方）
炼成朱砂如大豆许。细研。以蜜一枣大熟调。以绵蘸取。令儿吮之。一日令尽。
●小儿初生畏寒（出澹寮方）　候浴水未得。且以绵絮包裹。抱大人怀中。平时亦当如此。虽暑月亦未可遽去绵絮。渐渐去之。乍出母腹。不可气也。预煎下沸汤。以瓶收之。临时渐暖不犯生水。则儿不生疮。如此一月为佳。
●小儿初生服药（出澹寮方）　急以绵裹指。拭尽口中恶血。若不急拭。啼声一出。即入腹成百病矣。亦未须与乳。且先与拍破黄连浸汤。取浓汁。调朱砂细末。抹儿口中。打尽腹中旧屎。方可与乳儿。若多睡听之。勿强与乳。则自然长而少病。
●地黄汤（出傅氏方）初生婴儿。吞恶血。
赤芍（三钱）　当归（二钱）　桂心（一钱）　茯苓（二钱）　山药（三钱）　芷稍（二钱）　粉草（三钱）　生地黄（三钱）
上等分。为末。每服半钱。生地黄汤调下。
●治小儿初生。用五香汤。熬水洗之。（出德生堂经验方）
茅香　藿香　零陵香　檀香　木香（各一钱）
上㕮咀。水一升熬汤滤去滓。以温水洗小儿。极妙。
●治小儿一岁至两岁。号干无辜。（出本草）
上取夜明沙。熬捣为散。任意拌饭并吃食与吃。
●治小儿初生六日。助穀神以导达肠胃。（出本草）
研粟米煮粥饮厚薄如乳。每日研与半慄壳。哺儿。
●浴儿易长（出本草）
以兜纳香与茆香柳枝合为汤。浴小儿易长。
●治小儿新生三日。应开肠胃。助穀神。
用碎粳米浓煎汁。饮如乳酪。与儿大豆许。数含饮之。频与三豆。
●令儿无病（出本草）
小儿初生。取韭根捣汁灌之。即吐出恶血。令无病。
●治小儿未满月。惊著似中风。欲死者。（本草方）
用朱砂以新汲水浓磨汁。涂五心上。两手心。两脚心。胸心。立瘥。最有神验。
●令小儿速语（出本草）
以社酒纳小儿口中。
●小儿初生
以虎骨煎汤浴。其孩子长大无病。

脐风撮口（附论）  ***************************
脐风者。断脐之后。为水湿风冷所乘。风湿之气。入于脐而流于心脾。遂令肚胀脐肿。身体重著。四肢强直。日夜多啼。不能吮乳。其疾发为风搐。若脐边青黑。撮口不开。是为内搐。不治。爪甲黑者即死。其或热在胸堂伸引努气亦令脐肿。可与千金龙胆汤。如前三者。受病之源。非一朝夕。大抵里气郁结。壅闭不通。并用取下胎毒。天麻丸、定命丹、朱银丸辈可量与之。千金论云。小儿始生。其气尚盛。若有微患。即须下之。若不时下。则成大病。病成则难疗矣。紫霜丸。紫丸子可量用之。
撮口者。面目黄赤。气息喘急。啼声不出。盖由始气挟热。惊风邪入脐。流毒心脾之经。故令舌强唇青。聚口撮面。饮乳有妨。若口出白沫。而四肢冷者。不可救药。其或肚胀青筋。吊脉卵疝。内气引痛。皆肠胃郁结不通致之。治法贵乎疏利。撮口最为恶候。一腊内见之尤急。
断脐后为水湿所伤。或尿在䙀袍之内。乳母失于觑视。换䙀湿气所侵。及当风解脱。风湿之气。伤于内。即令肿突。多啼。渐致风搐也。先撮口而生惊。乃此候也。
初生当洗浴。然后断其脐。后便当以熟艾封裹之。或炙数壮。勿令犯湿。若先断脐。后洗后浴。揩拭不干。或为邪气所伤。或为水入脐中。皆致脐疮也。疮过百日者虽差。或风邪入里。则变为痫矣。
小儿患诸风疾。传入恶候。至于撮口病至危急。凡有脐风撮口。锁肚撮口。吊肠撮口。卵疝撮口。应病悉入成风。风入心脾。俱能撮口。夫患在撮口者。皆由结郁于中。干及肠胃。闭涩不通。气不能化。腹中满胀。肚上青筋撮口。以为常。则候传入岂可投药应患。用以珍珠天麻丸利之。才通疾去气。和儿活用者。敬信而已。治宜封脐散为主。
方
●封脐散　巢氏曰。因浴儿水入脐中。或尿湿䙀袍。致脐中受湿。肿烂成疮。或解脱风邪所袭。入于经络则成风痫。若脐肿烂。不干。久者发搐。
甑带灰　乱发灰　白姜灰　红绵灰（四灰不可加别灰）　南星　白蔹　当归　赤小豆　五倍子（各一钱为末）　血竭　龙骨　赤石脂（煅）　海螵蛸　百草霜　胭脂（六味各半钱别研）
上为末。湿则乾掺。干则清油涂。忌生水。
●撮风散
赤足蜈蚣（半条炙）　白殭蚕（七个）　朱砂（一钱）　麝香（一字以上四味别研）　川乌（炮）　半夏（姜制）　南星（姜制）　钩藤　天麻（炮）　荆芥穗（六味各一钱同研和前药）
上为末。猪乳或竹沥或用东引槐枝十根。各五寸。槐枝入火煨。候津液出。拭去灰。于乌驴乳或猪乳内浸。以槐枝点药滴口中。
●丹砂丸　治小儿脐风撮口。
丹砂（研）　麝香（研）　牛黄（研各一分）　丁香　白附子　铁粉（研）　半夏（汤洗之七遍切焙）　天麻　天南星（各半两）
上捣研为末。用粳米饭丸如麻子大。每服五丸。荆芥汤下。空心午后各一服。量儿大小。以意加减。
●天麻丸（出危氏方）治因断脐后。为水湿风冷所乘。入于脐。流于心脾。遂令肚胀脐肿。身体重著。四肢强直。日夜多啼。不能吮乳。甚则发为风搐。此药利惊下痰。凡钓肠锁肚。撮口皆可用。
南星（炮二钱）　白附子（炮）　牙硝　天麻　五灵脂　全蝎（焙各一钱）　轻粉（半钱）　巴霜（一字）
上为末。稀糊丸。麻子大。每服一丸。薄荷姜煎泡汤送下。若脐边青黑。及爪甲黑者不治。
●益脾散（此方在本类空延散后）
以四君子汤加陈皮厚朴木香姜枣煎服。
●辰砂膏（出直指方）治噤风。眼闭口噤。啼声渐小。舌上聚肉。如粟米状。吮乳不得。口吐白沫。大小便皆不通。盖由胎中感受热气。流毒于心脾。故形见于喉舌。或为风邪系搏致之。
辰砂（三钱）　硼砂　马牙硝（各一钱半）　玄明粉（二钱）　全蝎　真珠末（各一钱）　生麝（一字）
上为末。好油纸封裹自然成膏。每服一豆粒许。治诸惊。月内用乳汁调敷乳头上吮下。金钱薄荷汤下。有潮热甘草汤服。
●蝎梢散（出危氏得效方）治百日内。撮口、脐风及胎风。
上用蝎梢四十九个。每一个用薄荷叶卷定。以绵扎。放砂铫中滚转。炒令薄荷干酥为度。再用白殭蚕。四十九个。生姜汁炒乾去丝嘴。同为末。以脑子生麝香少许。研匀。紫雄鸡肝三片。煎汤调下。
●撮风散（出直指方）治撮口。
紫脚蜈蚣（半条炙）　钩藤（一分）　朱砂　白殭蚕（焙）　蝎梢（各一钱）　麝香（一字）
上为末。每服一字。取竹沥调下。竹沥解热。
●神灰散（出圣惠方）治小儿脐风肿。
雄鼠粪（七枚两头尖者是）　乾姜（枣大一块）　甑带（一团）　故绯绵　胡粉（炒微金色）　白石脂（各半两）
上存性烧为灰。相和细研。如少许麝香为散。看脐欲落不落。即封脐便差。如未患敷之终不患也。烧药时不得令有别灰入。外台无甑带白石脂。圣惠方无白石脂。有锦灰。
●控痰散（出圣惠方）治噤口风。撮脐风。
蝎尾　甘草　铜青　腻粉　麝香　一方加半夏南星生姜煎。调前药入猪乳点入口中。吐下风痰。
●天浆子散（一名安脐散出圣惠方）治小儿初降诞。断脐了。便敷此散。免一腊内疾。
天浆子（三枚）　乱发（烧灰存性半钱）　蜈蚣（二寸烧灰）　羚半角（烧灰一钱）　麝香（一小豆大）
上研令极细。断了脐。便用少许敷之。
●哭风散（出医方大成）●噤风者。（一名著禁）　胎受热毒。流于心脾。或生下为风邪侵袭。自满月至百二十日。见此名犯风禁。不治。撮口者。初生一腊。乃由胎受。风热入脐。流毒心脾之经。或成脐风。胎风。锁肚吊肠。卵疝等证。皆令气促。舌强唇青。撮口如囊。不乳。其证面目黄赤。撮口不乳。脐风者。由断脐为水湿风冷之气。流于心包络。或䙀袍尿湿所侵。或当风解脱为风邪所袭。能令脐肿烂。四肢强直。多啼不乳。先撮口而生惊。若脐边青黑。撮口不开是为内搐不治。爪甲黑青即死。王氏曰。其或热在胸堂伸引弩气亦令脐肿。
●千金龙胆汤（在胎惊类）　小儿始生。其气尚盛。若有疾病。即须下之。若不时下。则成大病。小儿在胎。受病非一。大抵里气郁结。拥闭不通。并宜取下胎毒。（紫霜丸或五积丸。热盛四顺饮。）　法当先与[口建]风散。次与取吐。（控痰汤）　次为和胃。（益脾散）　方与利惊撮风散。
蜈蚣（一条炙）　全蝎（七个）　白殭蚕（一钱炒）　瞿麦（半钱）　半夏末（半钱）
上为末。鹅管吹入鼻中。入如喷嚏啼叫则可医。一方无半夏。用薄荷汤调服。
●锦灰散（出圣惠方）治小儿初生至七日。脐风发肿欲落者。
绵帛（烧灰微存性一钱）　雄鼠粪（微炒七枚）　大枣（去核三分）　麝香（研少许）
上捣研为散。看脐欲下落。即用药封之。切忌风入。一方有胡粉半两。
●香矾散（出圣惠方）治小儿断脐之后不干。及脓出耳中。
枯矾（半两）　龙骨（一钱）　黄丹（一钱）　麝香（少许研）
上为细末。每用乾掺之。
●立圣散（出直指方）治小儿口噤。
蝎梢（七个）　干蜘蛛（一个去口足先以新竹于火上炙取竹油一个蛤壳许乃竹沥也浸蜘蛛一宿炙令焦）
上同末研极细。入腻粉少许。每一字。用乳汁调。时时滴入口中。
●钩藤汤（一名撮口散出圣惠方）治小儿初生撮口。
钩藤　升麻　黄芩（去黑心各半两）　蜣螂（二枚去翅足微炒）
上粗捣筛。每服一钱匕。水一小盏。入芦根半分。煎取五分。去滓放温。徐徐服。量儿大小加减。一方有甘草。用甘草汤。时时点之。
●当归散。（出直指方）治小儿著脐风汁出。
当归（切焙半两）　甘草（炙锉一分）　铅丹（研半分）
上除铅丹外。捣为散。入铅丹合研令匀。以敷脐中。瘥。
●安脐散　治脐中汁出。赤肿疼痛。因水与乳。入脐所致。
上当归为末敷。虾䗫烧灰。白石脂末。油发灰敷。皆可。
●蘖墨散　治小儿断脐后。为水湿所伤。或䙀袍湿气。伤于脐中。或解脱风冷所乘。致令小儿四肢不和。脐肿多啼。不能乳哺。宜速疗之。
黄蘖（末）　釜下墨煤　乱发（烧灰存性各等分）
上为细末。每用少许。敷之。
●蜈蚣方　治口噤不开。不能收乳。
赤足蜈蚣（半枚去足炙令焦）
上为末入麝香少许。以猪乳一合和之。分三服。猪乳主小儿口噤不开。最良。
●麝香散　治小儿生下三四日。脐风撮口者。盖因生下时。剪脐不定。伤动脐带。外风入脐。故有此证。下乳不得。其候面青。啼声不出。唇青撮口。若口出白沫。四肢逆冷。此恶候。
赤脚蜈蚣（半条酒炙）　麝香（少许）　川乌尖（三个生）
上细末同麝香研极细。每服半字先吹入鼻内。连嚏可治。次用煎金钱薄荷汤调下。此方治小儿惊风尤妙。若初生孩儿。更斟酌多寡用之。
●蜘蛛方　治噤口不开。不能吮乳。
蜘蛛（一枚去足及口炙令焦细研）
上用猪乳一合。调和为三服。徐徐灌之。神效。牙疳亦用。蜘蛛并麝香。
●胡粉散　治脐疮肿湿。经久不瘥。若至百日。即危急。宜用。
胡粉（一钱为末）　乾姜（烧灰一钱为末）　白石脂（一钱存性）
上同再研细。用药一字至半钱。敷脐中。时时用。
●麝香散　治小儿初生。胎热撮口。
麝香（研）　丹砂（研各一分）　蛇蜕皮（一尺炙令赤为末）
上细研如粉。每用半字。以津唾调涂儿唇上。日五七次。
●金黄散　治婴儿脐疮不瘥。风气传于经络。变为痫疾者。
川黄连（一钱）　胡粉（一钱另研）　龙骨（一钱烧灰另研）
上研为细末。每用少许。敷脐中。时时用。一方加乱发灰。
●三灰散　治小儿脐湿。逾月不止。
干虾蟆（烧）　白矾（烧）　皂荚子（烧各一分）
上细研。少少敷脐中。一方虾蟆烧为末。封脐。
●烙脐丸
豆豉（一分）　黄蜡（一分）　麝香（少许）
上同捣令烂熟。捻作饼子。断脐讫。安脐上。炙三壮。艾炷如小麦大。若不啼炙至五七壮。炙了以封脐散封之。不得令湿著。恐脐肿。
●白龙散　治小儿脐风。
天浆子（有虫者一枚）　白殭蚕（直者炒一枚）
上捣罗为散。入腻粉少许。以薄荷自然汁调灌之。取下毒物神效。量儿大小。分作二服亦得。
●牡蛎散　治小儿脐风。久不瘥。肿出汁者。
牡蛎（一枚）　虾蟆（一枚）
上并烧灰。细研如粉。每以少许。敷脐中甚验。
●甘草散　治小儿脐风汁出。
甘草（炙锉）　蝼蛄（炙焦各一分）
上捣罗为细末。掺敷脐中。瘥。
●枯矾散（一名白龙骨散）治婴儿因剪脐风伤于外。致脐疮不干。
白矾（煅）　白龙骨
上等分为末。每用少许敷之。一方用枯白矾末。贴之。
●乌蛇散　治初生小儿撮口。不收乳饮。
乌蛇（酒浸去骨半两）　麝香（一分研）
上将乌蛇捣罗为末。同麝香再研匀。每服半钱。煎荆芥汤灌之。
●治脐风湿肿。
上以盐豉相和。炙热。安脐上。亦用黄柏末。敷之。
●治小儿撮口病。先拭小儿口傍。令见血碎之。
上取雀瓮。捣汁。亦生捣鼠妇。并雀瓮汁涂之。小儿多患不得饮乳者。是。
●杏骨膏（出圣惠方）治小儿脐肿汁出。久不瘥。
杏仁（半两汤浸去皮）　猪牙颊骨中髓（半两）
上先研杏仁如膏。入髓和令匀。以涂脐中。
●蜈蚣丸（出圣惠方）治小儿撮口。
赤足蜈蚣（一条）　棘刚子（五枚）
上二味烧成灰。饭和为丸。如麻子大。每服三丸。至五丸。乳汁下。一方烧为末。用一字。饮汤调下。
●牛黄竹沥散（出危氏效方）治小儿胎风热。撮口发噤。亦治心热发惊。
牛黄（研一分）　淡竹沥（半合）
上每服牛黄一字。用淡竹沥调下。一二岁儿服之。三四岁儿每服半钱匕。日三服。量儿大小。以意加减。一方猪乳点口中。
●螵蛸散（出圣惠方）治小儿脐中脓出不干。
上用胭脂海螵蛸为末。油调搽。
●蜗牛散（出圣惠方）治小儿胎热撮口。
蜗牛子（十枚去壳细研如泥）　莳萝末（半分）
上同研令匀。用奶汁和涂于口畔。立瘥。
●乌槐散（出圣惠方）治撮口。当两乳中高下平。以线量灸之。三壮起死。仍用后方。
乌驴乳（一两合）　东引槐枝（十根各长三寸）
上以煻火煨槐枝。入火一半。看不煨头津出即取。拭却灰。内于乳。须浸须臾。便以槐枝点乳于口中。大验。
●白石脂散（出圣惠方）治小儿脐赤肿。汁出不止。初生未满月。多啼哭致使脐中血出。
上用白石脂一两。研为散。熬令温。扑脐中。日三。未愈再贴。仍不得剥揭。
●又方（出海上名方）
绵不拘多少。烧灰为末。乾掺之。傅氏活婴方。名绵灰散。一方旧者亦佳。
●治脐伤水肿（出医方集成）
用肉桂。碎如粟米粒大。炙热。熟绢帛兜包。熨脐即安。
●治脐赤肿（出医方集成）
以杏仁烂研敷之。
●牛沫方（出圣惠方）
取未行牛口沫。涂儿口及额上。即效。
●治小儿口噤。乳不下。（出圣惠方）
用白棘烧末。水服一钱匕。或涂乳上。
●治小儿脐湿将烂。若不早治。即成脐风。或赤肿及脓水出。（出圣惠方）
以当归为细末。干渗湿处。一方用胡粉等二味相和。敷脐中。频用自瘥试。之最验。此方一敷而干。后因尿入疮。病复作。又一贴愈。
●治脐肿（出危氏得效方）
上先用荆芥水洗。了葱叶一皮。火上炙。过地上出火毒。以手指甲刮薄。内搭放肿处。次日便消。用通心饮。
●殭蚕方（出圣惠方）治撮口。面目黄赤。气息喘急。啼声不出。盖由胎气挟热。流毒心脾。故令舌强唇青。聚口撮面。饮乳有妨。及发噤口者。
用直殭蚕二条。去嘴。略炒为末。蜜调敷唇中。效。又。晚蚕蛾二枚。炙黄。末。蜜敷。
●治小儿撮口风。但看舌上及上下齶。有疮如粟米大者是也。
以蜈蚣汁刮破。指甲研。敷两头间上瘥。如无生。以干作末。点之。
●治小儿脐风。
用独头蒜切片。安脐上。以艾炙。口中有蒜气即止。立效。
●治小儿撮口病。
取夜合花枝。浓煮汁。拭口并洗。
●治小儿脐风湿肿。久不瘥。（出圣惠方）
用蜜蜂房。烧末敷之。
●治小儿未满月。不饮乳。亦不哭。口吐白沫者。
用丁香七粒。用乳汁于磁器内煎。灌即愈。
●治小儿脐风锁口（出圣惠方）
歌曰。脐风锁口为何缘。千个医来千个难。收取猢狲抛下粪。乳调吃下便安然。
●治小儿撮口风（出圣惠方）
又歌曰。小儿撮口风。猢狲粪最强。烧灰兼奶汁。涂口自然良。
●又方（出圣惠方）
取壁鱼子。细研作末。每服少许。令儿吮之。
●又方（出圣惠方）
以初生时豆牙。烂研。以乳汁调与儿吃。或生研绞取汁少许。与服亦得。
●又方（出圣惠方）
以蜗牛子五枚。去壳取汁。涂口上。瘥即止。
●又方（出圣惠方）
取柏树白皮。穿作小孔。安于脐上。以艾炷入柏皮孔中灸之。即瘥。
●又方（出圣惠方）
以甑带烧灰。研敷之。效。
●又方（出圣惠方）
以瓜蒂烧灰。研敷之。良。
●治小儿生来脐内有汁出。经久不瘥方。（出圣惠方）
上烧绯帛灰。研敷脐中。
●演山真珠天麻丸。（出永类钤方）治撮口。吊肠。锁肚。郁结腹胀。青筋阻乳。急与疏利。量重轻截风定搐。
南星（炮）　天麻　白附子（炮各一钱）　腻粉（半钱）　巴霜（一字）　芜荑（炮）　全蝎（面炒）　滑石（各一钱半）
上为末面糊丸。麻子大。芽儿三日三丸。五日五丸。七日七丸。加青黛末。名青黛丸。薄荷汤。茶清下。
●治褓中小儿脐风撮口法。（出德生堂经验方）
小儿生后至七日。或脐口受风。令儿生病。宜嘱老孃或乳母。每日晌午前后。仔细看儿口内。上齶但有粟米白泡。随用手指轻轻磨破去之。可免他疾。
●治褓中小儿脐风撮口法。（出德生堂经验方）
上治小儿上下牙齗。当口中心处。若有白色。如豇豆大。此病发之源也。急以手爪正当中掏之。自外而内。掏令气脉断出。亦不妨。又于白处两尽头。亦依此捣。令内外断。只捣令气脉断。不可见血。破肉。指爪勿令大銛。恐伤儿甚。此法乃东坡家藏方。内具述赵郡一老人。用此治小儿。已活千馀人矣。信哉是言。用之大应。
●治小儿撮口及发噤方。（出圣惠方）
上取鼠妇虫绞取汁。与儿少许。服之。
●又方（出圣惠方）
上取棘科上雀儿饭瓮子。未开口者。取瓮子内物。和奶汁研灌之。
●五圣散（出傅氏活婴方）治撮口。
朴硝（一分）　豆豉（二十粒　）　白米（五十粒）　葱白（二寸）　甘草（炙一分）
上用童子小便。半盏煎至二三分。未乳前先用绵子拭口中一二次。逡巡用之。令儿腹中自转。然后护养。至五七日。再用五七滴与之。永无胎疾。
●蝉蜕散（出傅氏活婴方）治撮口。
蝉蜕　蛇蜕　朱砂　麝香　脑子（各等分）
上研令匀。点儿唇上。有效。
●牛黄饮子（出傅氏活婴方）
牛黄（君平少毒）　雄黄（君平寒温）　朱砂（君平微寒）
上等分为末。淡竹叶煎汤点服。
●竹沥汤（出傅氏活婴方）治口噤体热。
朱砂　麝香
上研细收之。如用。先将苦竹一束。除去两头节。火烧取油一二合。入淡竹叶汤。点服。
●五灵丸（出朱氏集验方）治脐风。
南星（一钱）　五灵脂（一钱）　草乌（半钱为末）
上用羊胆汁调贴之。
●又方（出澹寮方）
谓脐湿而肿者。可用枯过白矾末。坯子同敷。然恐小儿肉嫩。用矾则痛痛则啼哭。而又弩力迸损也。代以乌贼鱼骨为妙。
●治小儿口噤（出经验良方）
上用麝香少许入大黑豆末中。和乳饮之。
●治小儿脐风疮。历年不瘥方。（出子母秘授方）
上东壁土敷之。
●治小儿脐中汁出不止。并赤肿。（出本草）
用矾烧灰。细研敷之。
●治小儿患风脐及脐疮。久不瘥者。（出本草）
以虾蟆烧。杵末敷之。日三四度。瘥。
●治小儿口噤（出本草）
上以蛇苺草汁灌口中。死亦再活。
●治小儿口噤体热者。及吐沫不能乳哺者。
用竹沥二合暖之。分三四服。儿新生切不可逆加针炙。忍痛动其五脉脉因之成痫。是以田舍小儿。任其自然。皆无此疾。可审之。
●治小儿牙关不开（出本草）
用天南星一个。煨熟。纸裹封角。莫要透气。于细处剪鸡头大一窍子。透气于鼻孔中。牙关立开。
●治小儿撮口。
用盐豉敷脐上。以艾于上灸之。


卷三百六十一·婴儿初生门  ——————————————————————————————————————————————————————————————————————————————————————————

胎寒（附论）  ***************************
凡小儿胎中受寒于脏。伤动胞胎。生下不能将护。再伤风外。其候面色青白。四肢逆冷。手足颤动。似大人寒疟。或口噤不开。乃胎寒之候也。其寒气或乘虚而入脏。则令腹疼。或作盘肠内瘹。皆因寒而得之。大便青者是也。
方
●调中丸（出圣惠方）治小儿胎寒。虚胀满不嗜食。大便青夹白脓。及欲发痫。宜服。
当归（半两锉微炒）　川椒（一分去目及闭口者微炒出汗）　附子（一枚炮裂去皮脐）　狼毒（半两炒黄）　巴豆（二十枚去皮心去油尽）　细辛（一分）　豉（四合炒微焦）　杏仁（十二枚汤浸去皮尖微炒黄）
上捣罗为末。炼蜜和捣。三五百杵。以器盛之。未满百日儿。以温水下一丸。如麻子大。一二岁儿服二丸。量儿大小。以意加减服之。以利为度。
●当归散（出圣惠方）治小儿胎寒。聚唾。弄舌。躽啼反张。怒惊。
当归（锉微炒）　黄耆（锉蜜炙）　细辛　黄芩　龙骨（细研）　桂心　赤芍药（各半两）
上捣罗为末。每服以乳汁调下一字。日三服。更看儿大小。以意加减。医方集成。治小儿胎中受寒。生下再感外风。面色青白。四肢厥冷。大便青黑。及肠疼。盘肠内瘹。并皆治之。
●川白姜散（出直指方）治产妇取冷大过。胎中受寒。令儿腹痛。不饮乳。
木香　陈皮　槟榔　官桂　川白姜　甘草（炙各等分）
上锉。每取一捻。水一合煎。以绵蘸与之。呕加木瓜、丁香。
●雀粪丸（一名逐痛丸出圣惠方）治小儿胎寒躽啼。温中止痛。
雄雀粪（一分）　牛粪（半两细研）　赤芍药（半两）　芎藭（半两）　当归（一两锉微炒）
上捣罗为末炼蜜和丸。如麻子大。百日儿每服以乳汁下一丸。日三服。量儿大小。以意加减服之。
●茱萸散（出危氏方）治儿生七日肾缩。乃初生受寒气。有此证。
上用硫黄茱萸各半两为末。研大蒜薄涂其腹。仍以蛇床子熏之。
●猪肾当归散（出圣惠方）治小儿五十日以来。胎寒腹痛。微热而惊。聚唾。弄舌。躽啼上视。此痫之候。宜服此方。
猪肾（一具薄切去脂膜）　当归（一两锉微炒）
上二味相和。以清酒一升。煮至七合。去滓。每服取如杏仁大。令儿咽之。日三服。夜一服。量儿大小。以意加减良。
●治小儿多患胎寒。好啼昼夜不止。因此成痫疾。（出肘后方）
上用当归末一小豆大。用乳汁灌之。日夜三四度服。瘥。
●芎藭丸（出肘后方）治小儿胎寒。腹痛。大便青。
芎藭　黄耆（各三钱）　牛黄（研一分）　䗪虫（半两）　麝香（研一钱）　当归（切焙）　芍药（各半两）
上为末。炼蜜和为丸。如麻子大。每服两丸至三丸。米饮下。早晨晚间各一。量儿大小加减。
●黄耆汤（出圣济总录）治小儿胎寒。腹中㽲痛。
黄耆（切焙）　人参　芍药（各一两半）　当归（切焙）　甘草（炙）　芎藭（各一两）
上捣罗。每服二钱匕。以水一小盏。生姜二片。煎至七分。去滓分温三服。早晨日午近晚各一。
●芍药丸（出圣济总录）治小儿胎寒。大便青。不欲食。
芍药　当归（切焙）　芎藭　人参（各三分）　甘草（炙一两）
上为末。炼蜜和丸。如麻子大。每服一丸。以乳汁下。早晨日午近晚各一服。量儿大小加减。
●衣中白鱼摩方（出圣惠方）治小儿胎寒。腹痛。汗出。
衣中白鱼（二十枚）
上以薄熟绢包裹。于儿腹上回转摩之。以瘥为度。
●梨汁饮（出千金方）治小儿腹痛夭矫。汗出。名胎寒。
上以煮梨叶浓汁七合。可三四度饮之。
●当归散（出傅氏活婴方）治胎寒啼叫。
当归　桂心（各一钱）　甘草（半钱）　木香（三钱）　白茯苓（三钱）
上为末。每服一钱。或半钱。乳汁调入口中。
●五加皮散（出傅氏活婴方）治胎寒身软。
当归（二钱）　甘草（半钱）　五加皮（三钱）　木香（一钱）　白茯苓（三钱）
上为末。每服半钱。枣汤下。或东瓜仁汤下。
●治胎寒。喉中白膜口疮。（出傅氏活婴方）
黄连　硼砂　甘草（各等分）
上为末。用乳汁调。滴入口中。猪乳汁亦可。
●人参散（出傅氏活婴方）治胎寒。
人参　当归　白茯苓　白芍药　川芎　甘草（各等分）
上为末。每服半钱。乳汁调入口中。
●小柴胡汤（出傅氏活婴方）治胎病寒邪。
柴胡（二两）　黄芩　人参　半夏（各三钱）　甘草（半两）
上件㕮咀。每服一钱。姜枣煎服。

胎热（附论）  ***************************
小儿受胎。因母受热。或恣食酒面热毒之物。传入胎中。令儿生下面赤。眼闭不开。身体壮热。哭声不止。口热如汤。乃为胎热之候也。
初生婴儿以表用药。凡有胎热证。当令乳母服药不可求速效也。治法当以酸乳。令儿吃。渐次解之。百无一失。若遽以冷药攻之。必损脾胃。加以呕吐。乃成大患。学者当晓此理。胎热生下有血气。时叫哭。身壮热如淡茶色。目赤。小便赤黄。粪稠。急以乳浴法主之。更别父母肥瘦。肥不可生瘦。瘦不可生肥也。
方
●地黄汤　治在胎受母热毒。生下遍身面目俱黄。身热大便秘。小便黄色。多啼不乳。
赤芍药　川芎　当归　天花粉　猪苓　赤茯苓　泽泻　甘草　山茵蔯（各等分）
上㕮咀。生地黄煎。子母同服。
●解胎热酿乳方。（出危氏得效方）解胎中受热。生下面赤眼闭。大小便不通。不食乳。
泽泻（二两半）　木猪苓（去黑皮）　赤茯苓　天花粉（各一两半）　生乾地黄（二两）　山茵蔯（用叶）　甘草（各一两）
上㕮咀。每服五钱。水一盏。煎至六分。食后挤去旧乳。去滓服。
●急风散（出医方妙选）治胎气挟热。亦因母有邪热传染。或生下洗浴当风。褓襁失度。致令婴儿啼声不出。乳哺艰难。名曰撮口不开。病在七日之内尤甚。宜用。
蛇蜕皮（一分微炒）　钩藤（一分）　乾蝎梢（一分）　朱砂（一分水飞）　好麝香（半钱）　真牛黄（半钱研细）
上为末。每服一字。取竹沥一两点。同乳汁调下。
●黄连散　由洗儿洗目不净。秽汁浸渍。或在胎母食热物热药。令儿目赤烂。
杏仁　黄连　黄柏　当归　赤芍药（各等分）
上锉。乳汁浸一宿。晒乾为末。每用一字。生地黄汁调频点眼中。母服洗心散。
●猪苓汤
上加天花粉、山栀仁。白水煎。临熟入生地黄汁。子母俱服。

胎惊（附论）  ***************************
胎惊者。儿在母腹中十相俱足。或妊妇惊怪攧扑失惊。而心主血脉。应之于胎。故生下未满月而发惊者是也。初生婴儿。难以用药。凡有此候。急令取猪乳。细研辰砂牛黄各少许。调抹口中。功效不可具述。又入麝香当门子尤佳。
方
●龙胆汤（出直指方）治胎惊。月内气盛。发热。凡脐风撮口。壮热等证皆可用。
龙胆草　钩藤　柴胡　黄芩　北梗　赤芍药　茯苓　甘草（炙各半两）　蜣螂（二枚去翅足炙）　大黄（一分湿纸煨）　麦门冬（去心）　防风（各一钱）
上为末。每服一钱。北枣煎服。或加防风麦门冬以导心热。黄芩减半用。三因引用无蜣螂。余药并同。
●太一散（出直指方）治胎惊。
天浆子（去壳微炒）　南星　白附子（各微炮）　天麻　防风　茯苓（各二钱）　全蝎　朱砂（各一钱）　麝香（少许）
上为末。每服半钱。乳汁化下。
●参蝎散（出直指方）治胎惊发。定心神。
天浆子　天竺黄　人参　朱砂　全蝎　天麻　蝉壳（各等分）　麝香（少许）
上为末。炼蜜丸。梧桐子大。每服一丸。金银汤下。
●独活汤（出直指方）治胎惊发。散风邪。
羌活　独活（各一分）　槟榔　天麻　麻黄（去节）　甘草（炙各半分）
上锉散。每服半钱。水煎服。于内加南星末。蜜调可贴囟用。
●猪乳膏（出直指方）治胎惊最妙。
琥珀　防风（各一钱）　朱砂（半钱）
上为末。猪乳调一字。拭入口中。
●全蝎散（出直指方）治诸惊胎痫。
全蝎（一个焙）　琥珀　朱砂（各少许）
上为末。每服一字。麦门冬煎汤调下。
●全蝎散（出汤氏宝书）治胎惊风。皆可服。
上以全蝎头尾全者。用生薄荷叶裹。外以麻线缠。火上炙燥为度。碾为末。另研生朱砂麝香各少许。煎麦门冬汤下。
●牛黄猪乳膏（出危氏方）治儿在胎中受惊。故生未满月。而发惊搐。
上用朱砂研细。同牛黄少许。取猪乳汁调稀。抹入口中。入麝香当门子尤妙。此法诸家方书并不曾载。自余始传之。东官吴观察新得一子。有一月病此。因用之。
●牛黄散　治小儿胎惊。及乳痫心热。
牛黄（研半两）　马牙硝（研）　铁粉（研）　龙齿（研各一分）
上研细和匀。每服方寸匕。用熟水调下。早晨午间临卧各一服。随儿大小。以意加减。

胎风（附论）  ***************************
夫胎风者。由在胎之时。脏腑未具。神气未全。母动静不常。酒色过度。或忧愁思虑。叫唤声高。或自闻大声。伤动心神。又因将养失宜。触冒寒暑。腠理开泄。风邪所伤。入于胞中。儿生之后。邪风在脏。不能宣泄。或包裹失度。冷触脐带。风伤四肢。若乳哺不调。令儿吐哯。时复面青。或痰食壅积。则生壮热。时复面红。二者不已。致令拘急。惊卧不安。手足动摇。身反强直。乍静乍动。此即胎痫也。子在胞胎。禀受不足。肝心惊虚。及其始生。乳养无法。触冒外邪。或因断脐疮痂未敛。风邪一入。则令脏腑虚弱。经络不通。蕴结为热。盖风善行而数变。入于荣卫气血间。则令儿壮热吐哯。精神不宁。睡卧饶惊。手足抽掣。故名胎风。纵而弗治。则成痫疾。
方
●葛根汤　治小儿初生。至百晬前后。惊痫连发。不醒。及胎中感风。体冷面青。筋急反张。
葛根（锉微炒）　麻黄（去节）　羌活（去芦头）　甘草（炙锉）　枳壳（去瓤麸炒各半两）　杏仁（汤浸去皮尖双仁炒一分）　升麻　黄芩（去黑心）　大黄（锉炒各一两）　柴胡（去苗）　芍药（各三分）　钩藤（一分）　蛇蜕（微炙三寸）　蚱蝉（二枚去翅微炒）　石膏（碎一两）
上捣筛。每服一钱匕。水半盏。煎至三分。入竹沥少许。更煎一两沸。去滓。分温三服。随儿大小。以意增减。
●犀角丸（出圣惠方）治小儿胎风搐搦。筋脉拘急。牙关或时紧硬。
犀角（半两）　白花蛇（一两酒浸去皮骨炙令黄）　天南星（半两炮裂）　白附子（半两炮裂）　乾蝎（半两微炒）　天麻（半两）　麻黄（半两去根节）
以上七味。捣罗为末。用无灰酒二大盏。搅令匀。于慢火上煎。旋添酒。不住手搅。以酒尽为度。
●又方
牛黄（一分）　麝香（半分）　腻粉（一分）　朱砂（一分）　虎睛（一对微炒）　水银（一分以枣穰研令星尽）　龙脑（一分）
上细研入酒煎。膏内看硬软和丸。如绿豆大。不计时候。以竹沥下三丸。量儿大小加减。
●水银丸（出直指方）治胎风壮热。痰盛翻眼口噤。取下胎中蕴受之毒。亦治惊积。但量用之。
水银（一钱蒸枣肉研如泥）　白附子（一钱半）　蝎（一钱）　南星　朱砂（各一分）　天浆子　牛黄　芦荟（各半分）　脑（一字）　铅霜（半钱和水银研）　麝香（半钱）　白殭蚕（炒七个）
上为末。粟米糊丸。芥子大。每一丸薄荷汤下。如未通利。加至二丸。
●虎睛丸　治小儿胎风。
虎睛（研）　牛黄（研各一字）　乾蝎（七枚炒）　墨（一枣大）　青黛（研一分）　使君子（十枚烧存性）　丹砂　麝香（研各半钱）　龙脑（研）　金箔　银箔（各十片）
上为末。用水浸炊饼心为丸。如樱桃大。煎金钱薄荷汤。磨下半丸。如疾重。服一丸。更量儿大小加减。
●龙脑散　治小儿胎风。及慢惊。眼涩多睡。化涎解热。
龙脑（研）　麝香（研）　白附子（微炮）　牛黄　天麻　白殭蚕（直者炒）　乾蝎（炒）　乌蛇肉（酒浸焙各一分）　麻黄（去节半两）　天南星（微炒半两）
上除龙脑、麝香、牛黄同研令匀外。余捣碎不罗。用新水一盏浸一伏时。冬月浸两伏时。生绢滤药汁调和寒食白面为丸。如大皂子大。阴乾捣罗为散。入前三味。再同研匀。每服一字。用薄荷汤调下。量儿大小加减。
●露蜂房丸　治小儿胎中久积风热。发歇手足搐搦。多惊不睡。（出圣惠方）
露蜂房（半分炒令黄色）　蚕蛾（半两微炒）　天浆子（三十枚微炒）　天南星（半分泡裂）　朱砂（半两细研水飞过）　乾蝎（一分微炒）　腻粉（一分）　牛黄（一分细研）　水银（一分以枣肉研令星尽）
上为末。都研令匀。以炼蜜和丸。如绿豆大。不计时候。煎槐、柳、薄荷汤下五丸。量儿大小。以意加减。
●水银丸（出圣惠方）治小儿风发作抽掣。浑身急强。眼目反张。
水银　天麻　天南星（炮裂）　白附子（炮裂）　乾蝎（各一两微炒）　麝香（研细）　龙脑（细研）　藿香（各一分）　白殭蚕（一两微炒）
上为末。先用少许枣肉研水银星尽。与诸药末同研令匀。炼蜜和丸。如绿豆大。不计时候。以薄荷酒研三丸服之。量儿大小。以意加减。得汗出立效。
●虎睛丸（出圣惠方）治小儿胎风及惊风。目睛上视。手足搐搦。
虎睛（一对酒浸炙微黄）　天麻　乾蝎（微炒）　乌蛇肉（炙微黄）　羌活　独活　殭蚕（微炒）　麝香（各一分细研）
上为末。以面糊和丸。如绿豆大。每服三丸。研破。不计时候。以薄荷汤服之。一方虎睛膏。金箔为衣。
●天南星丸　治小儿胎风。壮热瘛瘲。
天南星（炮二枚）　白附子（炮十枚）　乾蝎（全者炒一分）　牛黄（研）　龙脑（研各一钱）　丹砂（研一钱半）　雄黄（研一分）　天浆子（十枚去皮）
上为末。炼蜜和为丸。如皂角子大。以丹砂为衣。三二岁儿。每服一丸。至十岁服三丸。煎金钱薄荷汤化下。空心临卧服。
●虎睛丸　治小儿胎风。服犀角丸后。宜服。
虎睛（微炙研一对）　代赭（捣研）　丹砂（研各一分）　芦荟（研三分）　麝香（研一分）　牛黄（研三分）　桃仁（二七枚汤退去皮尖双仁麸炒）　当归（切焙为末二分）
上为末。炼蜜和丸。如麻子大。一二岁儿。每服三丸。三四岁儿。每服五丸。并温水下。日再。
●牛黄丸（出圣惠方）治小儿胎风。手足搐搦。遍身壮热。
牛黄（一分细研）　水银（一分用黑铅一分同结为砂子细研）　朱砂（一分细研）　犀角屑（一分）　麝香（半分细研）　蝎稍（一分微炒）　天浆子（一分）　天南星（一分炮裂）
上为末。以糯米饭和丸。如绿豆大。不计时候。以薄荷汤化破三丸服之。量儿大小。以意加减。
●牛黄散（出圣惠方）治小儿胎风惊热。搐搦。心神烦乱或渴。
牛黄（半分细研）　人参（半两去芦头）　朱砂（半两细研水飞）　真珠末（一分）　甘草（半两炙微赤锉）　郁香（半两）　川大黄（半两锉碎微炒）　胡黄连（半两）
上为末。都研令匀。不计时候。以蜜水调下半钱。量儿大小。以意加减服之。
●断痫丸（出御药院方）治小儿胎风。久为惊痫。时发时愈。
蛇蜕（微炙三寸）　蝉蜕（去土炒四枚）　黄耆（锉）　细辛（去苗叶）　钩藤钩子　甘草（炙锉各半两）　牛黄（研半钱）
上为末。再同和匀。煮面糊和丸。如小豆大。百晬内小儿。服三两丸。二三岁儿十丸。至十五丸。人参汤下。不计时候。
●朱麝散（出直指方）治胎风。心热痰壅。
人参　朱砂（各一分）　牛胆南星　天竺黄　牙硝　铁粉（各半分）　麝香（少许）
上为末。每服一字。生姜薄荷汤调下。
●牛黄散（一名人参散）治小儿胎风惊热。痰涎停滞。身体强直。不眠反张。
牛黄（研一分）　天竺黄（研）　铅霜（研各半两）　马牙硝（研一两）　人参（半两）　丹砂（研一分）
上为末。再同研匀。每服半钱匕。薄荷汤下。量儿大小加减。一方有甘草。
●水银丸（出圣惠方）治小儿胎风。四肢惊掣。痰涎壅滞。宜服。
水银（半两黑锡半两同结作砂子）　天麻　半夏（汤洗七遍去滑）　郁金　白附子（各一分炮裂）　乾蝎（微炒一分）
上为末。以饭和丸。如绿豆大。不计时候。以薄荷汤下一丸。量儿大小加减。
●定命丸　治小儿胞胎气虚。既生触冒外邪。名曰胎风。令儿壮热神昏。多惊掣纵。
蟾酥（一钱乾者酒浸一宿）　乾蝎（七枚炒全者）　白附子（炮为末半分）　天南星（炮为末一分）　麝香　青黛（各半钱）
上研细。以粟米粥和丸。如绿豆大。别以青黛为衣。如新生儿用腻粉二捻。生油一两。点新汲水半茶脚。化药一粒服。取下。胎受者。惊热即更不惊。患重者。荆芥薄荷汤化下一粒。服药后睡困无碍。但有患者。先化半丸。滴入鼻中。急嚏者必瘥。
●天竺黄散（出圣惠方）治小儿胎风惊热。手脚急强。
天竺黄（一分细研）　牛黄（半分细研）　胡黄连　犀角屑　天麻（各一分）　蝉壳（各一分微炒）
上为末。都令匀。不计时候。以新汲水调下一字。二岁以上加药服之。
●天竺黄丸（出圣惠方）治小儿胎风搐搦。壮热多惊。
天竺黄（细研）　天南星（各半两炮裂）　铅霜（一分细研）　胡黄连（半分）　牛黄（一分细研）
上为末。研入牛黄等。令匀。用枣肉和丸。如绿豆大。不计时候。以乳汁研破三丸。服之。量儿大小。以意加减。如三岁以上。用酒及荆芥汤下。
●乾蝎散　治小儿胎风发惊。搐搦。
乾蝎（去土炒）　枫香脂（研各一分）　白芥子（五十粒）　阿魏（研一钱）　白殭蚕（直者十五枚炒）
上为散。再和匀。每服一钱匕。不计时候。煎薄荷汤调下。量儿大小。加减服之。
●丹砂散（出圣惠方）治小儿胎风。心热惊痫。
丹砂　牛黄　天竺黄　铁粉（各一分）　麝香（半分）
上研匀细。每服半钱。以竹沥调下。不计时候。量儿大小。以意加减。
●圣惠蛜[虫祁]散（一名乾蝎散）治小儿胎风。惊风搐搦。状如天瘹。宜服。
蛜[虫祁]（即乾蝎微炒）　白胶香（各一分）　白芥子（五十粒）　阿魏（半分研入）　白殭蚕（十五枚微炒）
上为散。不计时候。以薄荷酒调下一字。量儿大小。加减服之。良久微汗出。瘥。
●牛黄丸（出圣惠方）治小儿胎风。手足抽掣。宜服。
牛黄　天竺黄（各半两）　羌活（末）　麝香（各一分）　蝎（二枚头尾全炒）
上为细末。炼蜜和丸。如麻子大。一二岁儿。不计时候以薄荷汤下三丸。三四岁儿每服五丸。量儿大小。以意加减。
●犀角丸　治小儿胎风惊悸。
生犀牛角尖（镑）　牛黄（研）　黄连（去须）　代赭（各一分）
上为末。炼蜜和丸。如麻子大。一二岁儿。每服三丸。用乳汁研化。三四岁儿每服五丸。次服后方虎睛丸。量儿大小加减。
●倍轻散（出经验良方）治小儿胎风疮。
上用猪腰子一个。开作二片。去膜心。将五倍子末。用轻粉纳入腰子内。用沙糖和面固济腰子缝。炭火上炙焦为末。清油调涂。
●皮鞋轻粉散（出经验良方）
上用旧皮鞋面。烧灰为末。轻粉少许。湿疮干敷。干疮油敷。
●松豉散（出经验良方）治小儿头疮烂。名胎风疮。
上取古老松树上自脱薄皮。豆豉少许。瓦器中同炒存性。为末。入轻粉油调涂。
●乌雄散（出经验良方）治小儿胎风疮。
上用乌桕根。水边者。晒乾为末。雄黄生用。油调敷之。
●水银丸（出圣惠方）治小儿天瘹。多惊搐搦。眼忽戴上。吐逆夜啼。遍身如火。面色青黄。不食乳哺。并无情绪。
水银（一两煮青州枣肉二十颗同研水银星尽）　天南星（半两炮半生使半）　白殭蚕（半两生用）　乾蝎（一分生用）　牛黄（一分）　麝香（一分）　白附子（半两生用）　铅霜（半两）
上拌药除水银膏。牛黄、麝香、铅霜三味研令如粉。馀四味捣罗为末。都研令匀。用水银膏和丸。如黍米大。一二岁每服用薄荷汤下三丸。三四岁儿每服五丸。不计时候。量儿大小。以意加减服之。
●朱砂散（出傅氏活婴方）治胎风惊搐。心神惊悸。眼目直视。
朱砂　天竺黄　牛黄　铅霜　麝香　甘草　铁朵粉（各等分）
上为末。薄荷汤调下。
●牛黄散（出傅氏活婴方）治胎风手足搐搦。口眼喎斜。
天麻　牛黄　犀角　蝉蜕　甘草　天竺黄　胡黄连（各等分）
上捣为散。每服一字。薄荷煎汤下。量儿大小。以意加减。
●天麻丸（出傅氏活婴方）治痰涎壅盛。迷闷。
牛黄　天麻　天竺黄　铅霜　南星　胡黄连（各等分）
上为末。枣肉为丸。如绿豆大。荆芥汤下。
●惊药（出傅氏活婴方）治风身软弱。啼叫。手足微肿。
殭蚕　天麻　全蝎　白附子　防风　羌活　甘草　白茯苓　蝉花　麝香　朱砂　山药　金箔　钩藤　远志　茯神（各等分）
上件为末。每服一钱。或半钱。灯心薄荷煎汤。点服。
●附子散（出傅氏活婴方）治胎寒。风证。头项软弱。
附子　白芨　百合　川乌　南星　柏子仁　五加皮（皆生用各等分）
上为末。用好酒涂角项上。干即便再用。又治小儿中风死去。四肢厥冷。口内涎流。眼目喎斜。身首反张。用钩藤煎服灌之。或得苏省。如有此证请漫试之。

胎黄（附论）  ***************************
凡小儿生下。遍体面目皆黄。状如金色。身上壮热。大便不通。小便如栀汁。乳食不思。啼叫不止。此胎黄之候。皆因母受热而传于胎也。凡有此证。乳母宜服生地黄汤。仍忌酒面五辛之物。
方
●生地黄汤（出汤氏宝书）治小儿生下胎黄。状如金色。身上壮热。大小便不通。乳食不进。啼叫不止。此胎黄之候也。皆因母受热而传于胎也。凡有此证乳母宜服。并略与儿服之。
生乾地黄　赤芍药　川芎　当归（洗）　栝蒌根（各等分）
上㕮咀。每服五钱。水一盏。煎至六分。去滓。产妇亦可服。抹些入儿口中。
●甘豆汤　（出汤氏宝书）治小儿初生下胎黄。
黑豆（用一合）　甘草（一两切）
上用水一大碗煮。临热入沙糖少许。同煎糖化。澄清。遇渴饮之。加淡竹叶一握。能解五脏热毒。夏月产者。尤宜服之。
●黄龙汤（出傅氏活婴方）治婴儿出胎。血肉未敛。面目俱黄。不啼鼻乾。撮口。四肢不能伸缩。并宜服之。
山茱萸　山药　生乾地黄　泽泻　赤茯苓　甘草（各一钱）　脑子　麝香（少许）
上为末。每服一钱。温水点服。如小便不通。则用五苓散。加人参加茵蔯。炼灯心煎服。

变蒸（附论）  ***************************
凡儿生三十二日一变。六十四日再变。变且蒸。九十六日三变。一百二十八日四变。变且蒸。一百六十日五变。一百九十二日六变。变且蒸。二百二十四日七变。二百五十六日八变。变且蒸。二百八十八日九变。三百二十日十变。变且蒸。积三百二十日小蒸毕后。六十四日大蒸。蒸后六十四日复大蒸。蒸后一百二十八日复大蒸。小儿自生三十二日一变。再变为一蒸。凡十变而五小蒸。又三大蒸。积五百七十六日。大小蒸都毕。乃成人。小儿所以变蒸者。是荣其血脉。改其五脏。故一变竟。辄觉情态有异。有变蒸之候变者。上气蒸者体热。变蒸有轻重。其轻者体热而微惊。耳冷尻冷。上唇头白泡起。如鱼目珠子。微汗出。其重者体壮热而脉乱。或汗或不汗。不欲食。食辄吐哯。目白睛微赤。黑睛微白。又云。目白者重。赤黑者微。变蒸毕。目睛明矣。此其证也。单变小微。兼蒸小剧。凡蒸平者五日而衰。远者十日而衰。先期五日。后期五日。为十日之中。热乃除耳。儿生三十二日一变。二十九日先期而热。便治之如法。至三十六七日蒸乃毕耳。且变蒸之时。不欲惊动。勿令傍多人。儿变蒸或早或晚。不如法者多。又初变之时。或热甚者。过日数不歇。审计变蒸之日。当其时有热微惊。慎不可治及灸刺。但和视之。若良久热不可已。少与紫丸微下。热歇便止。若于变蒸之中。加以时行温病。或非变蒸时。而得时行者。其诊皆相似。惟耳及尻通热。口上无白泡耳。当先服黑散。以发其汗。汗出温粉粉之。热当歇。便就瘥。若犹不都除。乃与紫丸下之。儿变蒸时。若有寒加之。即寒热交争。腹腰夭纠。啼不止者。熨之则愈也。变蒸与温热伤寒相似。若非变蒸。身热尻耳亦热。此乃为他病。可作余治。审是变蒸。不得余治也。
凡小儿生三十二日始变。变者身热也。至六十四日再变。变且蒸。其状端正也。至九十六日三变。定者候丹孔出而泄。至一百二十八日四变。变且蒸。以能咳笑也。至一百六十日五变。以成机关也。至一百九十二日六变。变且蒸。五机成也。至二百二十四日七变。以能匍匐也。至二百五十六日八变。变且蒸。以知欲学语也。至二百八十八日九变。以亭亭然也。凡小儿生至二百八十八日九变。四蒸也。当其变之日。慎不可妄治之。则加其疾。变且蒸者。是儿送迎月也。蒸者。甚热而脉乱汗出是也。近者五日歇。远者八九日歇也。当是蒸上。不可灸刺妄治之也。钱氏云。小儿在母腹中乃生骨气。五脏六腑成而未具。自生之后。即长骨脉五脏六腑之神智。变者。易也。变蒸者自内而长。自下而上。又身热以生之日。后三十二日一变。每异常情性异于前。何者。长生腑脏。智意故生。何谓三十二日。长骨添精神。人有三百六十五骨。除手中足中四十五碎骨外。有三百二十数。自生下。骨一日十段而上之。十日百段而上之。十日百段。而三十二日计三百二十段为一遍。亦曰一蒸。骨之馀气。自脑分入龈中。作三十二齿。而齿牙不及三十二数者。乃变不足其常也。或二十八日即至。长二十八齿。以下仿此。但不过三十二数也。凡一周变。乃发虚热。诸病如此。十周则十蒸毕也。计三百二十日。生骨气乃全而未壮也。故初三十二日一变。生肾志。六十四日再变生膀胱。其发耳与骫冷。肾与膀胱俱主水。水数一。故先变生之。九十六日三变生心喜。一百二十八日四变生小肠。其发汗出而微惊。心为火。火数二。一百六十日五变生肝哭。一百九十二日六变生胆。其发目不开而赤。肝主木木数三。二百二十四日七变生肺声。二百五十六日八变生大肠。其发热肤不汗。肺者金。金数四。二百八十八日九变生脾智。三百二十日十变生胃。其发不食。肠痛而吐乳。此后乃齿生。能言知喜怒。故云始全也。太仓公云。气入四肢。长碎骨于十变后。六十四日。长其经脉。手足受血。手受血故能持物。足受血能行立。经云。变且蒸。谓蒸毕而足一岁之日。师曰。不汗而热者发其汗。大吐者微下。不可别治。是以小儿变蒸。蜕齿者如花之易苗。所谓不三十齿由变之不及。齿与当日变日相合也。年壮而视齿方明。
却逢相剋。相剋者又逢相生。理宜新证。大氐阴阳造成五脏。相生者顺。相剋者逆。其变蒸法。是养血气滋荣五脏相生之法。此理昭然。圣济经云。水木火土金为序者。以其相生。有母子之道也。水火金木土为序者。以其相剋。有夫妇之义也。相生所以相继。相剋所以相治。愚原胎者。得水火既济。阴阳造化。受五行相治而成形。故始于肾气之初生也。钱氏将肾初变非婴儿变蒸者。当血气改变。阴阳升降。从五脏相继而成人。宝鉴云。三大蒸都计五百七十六日。乃成人也。故始于肝经之初变也。宝鉴以肝为初变。是肝者东方甲乙木也。孙真人云。新生曰芽儿。芽者。万物始荣为芽。应东方肝木为首。以此之初变明矣。凡小儿变蒸法者。合相生而传变矣。故证钱氏宝鉴互有差殊之误。使后之学者。不至疑惑也。素问云。天地俱生。万物以荣。应言肝木为首也。
变蒸诗曰。口中白泡起如珠。蒸变居常有自殊。壮热来时还有退。儿经初变长肌肤。二蒸哯乳或多嗔。寒热来时嚏喷频。毛发坚时生气血。过期七日有精神。婴儿体热动心神。汗出虚惊又畏人。蒸变有期增骨髓。时时反复学翻身。四蒸木过体安康。乳食甘甜觉异常。穀气暗增添意智。虽能学坐未能行。经络流通第五蒸。今时精志日俱增。形神未定多娇态。掌骨生而匍匐能。情昏神倦色偏移。或自嬉欢或自悲。盖自阴阳当运合。滋荣气血正相宜。七变憔悴昏儿目。情思恓惶爱多哭。近则五朝三日散。远过七日方平复。八蒸惊哭要嗞煎。变易肌肤血气坚。微利肠鸣更膺热。精神充悦得人怜。九蒸筋骨始能全。气血充脾不肯眠。变过自然生意智。肌肤润泽脸如莲。十蒸学语几般声。倚立停停又怕惊。扶步堪怜犹未稳。三焦通利畅心神。
气实者迎暮行。气虚者期后行。
方
●龙胆汤　治小儿初生。血脉盛实。寒热温壮。四肢惊掣。发热大吐哯者。若已能进哺。饮食不消。壮热及变蒸。不解。中客忤鬾气。并诸惊痫。悉疗。
龙胆　钩藤　柴胡（去苗）　赤茯苓（去黑皮）　桔梗（炒）　黄芩（去黑心）　芍药　大黄（锉炒各一两）　甘草（炙锉）　蜣螂（去翅足炙）　当归（切焙）　人参（各一两）
上粗捣筛。一二岁儿每服一钱匕。水五分煎至三分。去滓。温服。三四岁儿。每服一钱匕半。水一小盏。煎至五分。去滓。连夜三四服。量儿大小加减。
●惺惺散（出傅氏活婴方）退变蒸及温。病轻宜服。及发热。咳嗽痰涎。鼻塞声重。
人参　白术　白茯苓　甘草　白芍药　天花粉　桔梗（各半两）　细辛（一分）
上为末。每服一钱。水半小盏。姜一片。薄荷一叶。煎至三分服之。或除天花粉。加川芎。或加粉葛、升麻、柴胡等药。一方无白芍药。
●调气散（出直指方）治变蒸吐泻。不乳不啼。
木香　香附子（炒去毛）　人参　厚朴（去粗皮姜汁炒）　橘皮　藿香（去土）　甘草（各一钱）
上锉散。每服三字。水一盏。生姜三片。红枣一枚。煎温服。以上证候治之。但当以平和之剂。微表热实者。微利之。
●柴胡汤（一名人参散出圣惠方）治小儿变蒸。经时不止。挟热心烦。啼叫不歇。骨热面黄。
柴胡（去苗）　甘草（炙锉）　人参　玄参（各一两）　龙胆（半两）　麦门冬（去心焙一两半）
上粗捣筛。每服一钱。水八分盏。煎至四分。去滓温服。不拘时。更量儿大小加减。一方有防风。无玄参。
●清心汤（出医方妙选）治婴儿周晬内。时或体热。眠睡不宁。乳哺不调。目睛不明。或差或作。三十二日一变。六十四日再变。甚者微惊。乃长血气。名曰变蒸。候过周晬渐除。切不可乱投诸药。宜用。
人参（半两去芦）　麻黄（去节）　川大黄　麦门冬（去心）　甘草（炙）　犀角（用屑各一分）
上为细末。每服一钱。水八分。入杏仁一个。去皮尖拍破。同煎至四分。去滓放温。时时与服。
●前胡汤　治小儿变蒸。热气乘心。烦燥啼叫不已。及骨蒸烦热。
前胡（去芦头）　龙胆　甘草（炙锉）　麦门冬（去心焙）　人参（各一两）
上粗捣筛。每服一钱匕。水七分。煎至四分。去滓。食后量儿大小加减服之。
●紫砂丹（出医方妙选）治证与前清心汤同。
当归（半两焙）　朱砂（水飞）　木香　人参（各一分去芦）　代赭石（半两研细水浸一宿澄去清水焙乾）
上为细末。与代赭石研匀。入杏仁十枚去皮尖。巴豆五个去心膜。出油。同研匀。入麝香半钱。拌匀。滴水和如针头大。每服三粒至五粒。煎荆芥汤下。乳后。
●当归散（出直指方）治变蒸有寒无热。
当归（二钱）　木香　官桂（辣者）　甘草　人参（各一钱）
上锉散。每一钱。水一盏姜三片。红枣一枚煎。食前服。
●紫丸（一名紫双丸出圣惠方）治小儿变蒸。发热不解。并夹食伤寒。温壮。汗后热不歇。及腹中有痰癖。哺乳不进乳则吐哯。食痫。先寒后热。
赤石脂　代赭（各一两醋碎）　巴豆（三十粒去油）　杏仁（五十枚去皮尖）
上为末。巴豆杏仁别研为膏。相和更捣二千杵。当自相得。若硬入少蜜同捣之。密器中收三十日。儿服如麻子一丸。与少乳汁令下。食顷后与少乳。勿令多。至日中当小下热除。若未全除。明旦更与一丸。百日儿。服如小豆一丸。以此准量增减。夏月多热。喜冷发疹。二三十日辄一服佳。紫丸无所不疗。虽下不虚人。代赭须真者。若不真。以左顾牡蛎代之。一方烂饭杵为丸。一岁二丸。米汤下。
●四君子汤　治小儿变蒸时。用四君子加茯神去白术。
人参　茯苓　茯神（各半两）　甘草（炙三钱）
上为细末。薄荷煎汤调下。慎不可服惊药。恐冷胃气。
●黑散　治小儿变蒸中挟时行温病。或非变蒸时而得时行者。亦治伤寒。退热（一名黑膏子）
麻黄　杏仁（各半两）　大黄（六铢）
上捣麻黄大黄为散。别研杏仁如脂。乃细细内散。又捣令调和。内密器中一月。儿服小豆大一枚。以乳汁和服。抱令得汗。汗出以粉粉之。勿使见风。百日儿服如枣核。以儿大小量之。一方为末。一岁儿半钱。熟水调下。一方以甘草薄荷汤下。
●小红绵散　治变蒸。惊悸自泄。
天麻　人参　全蝎　麻黄　甘草　茯苓　白附　红花　荆芥　辰砂　麝香（各等分）
上为末。每服半钱。薄荷同煎汤温服。
●防风饮子　治变蒸惊悸。焦啼哯乳。手足抽掣。
防风　羌活　白附　甘草　川芎　白茯苓　全蝎　人参（各等分）
上㕮咀为散。每服一钱。钩藤同煎。
●防风散　治变蒸潮热。焦啼哯乳。欲发疮癣。
山药（半两）　白茯苓（半两）　白附（半钱）　甘草（二钱）　全蝎（一钱）　人参　防风（各一钱）
上为末。每服一钱。或半钱。钩藤同煎。
●温平惊药　治婴儿变蒸。潮热惊悸。吐乳。泄青。梦里佯啼嬉笑。情思憔悴。并宜服之。
茯苓　远志　羌活　防风　白附　川芎　天麻　全蝎　粉草　山药　朱砂　代赭　麝香　白茯苓　白微（各等分）
上为末。每服一钱。金钱薄荷汤下。
●天麻四君子汤　治变蒸。吐乳泄泻。
人参　白术　白茯苓　天麻　甘草（各二钱）
上为末。每服半钱。热汤点服。及治慢惊。体弱。冬瓜仁枣子汤。点服。
●前胡饮子　治变蒸潮热。烦渴。头痛。疮疖热伏。或疹痘未匀。并宜服之。
升麻　白芍药　乾葛　前胡　川芎　甘草　知母　麻黄　苦梗　黄芩（各等分）
上为末。每服一钱。葱白薄荷同煎。
●白术散　治变蒸风。吐乳自泄。
人参　白术　白茯苓　甘草　藿香　山药　扁豆（炒各等分）
上为末。每服一钱。热汤点服。
●清神散　治变蒸潮热。伤寒兼伤风咳嗽。气急夜啼。烦燥。头目昏沉。
麻黄（去节二钱）　川芎（半两）　羌活（二钱）　防风（二钱）　荆芥（二钱）　苦梗（二钱）　甘草（二钱）　茯苓（半两）　人参（三钱）
上为散。每服二钱。薄荷同煎。
●温藏钩藤膏　治变蒸。惊焦啼。
白附　茯神　甘草　茯苓　全蝎　羌活　天麻　防风　山药　蝉蜕　殭蚕　远志　人参　朱砂　麝香　金箔（各等分）
上为末。炼蜜为丸。钩藤苏木汤化下。
●蝉花散　治变蒸。风痰潮热。焦啼。
蝉花　白茯苓　人参　防风　白附子　甘草　山药　全蝎　天麻　朱砂　麝香（各等分）
上为末。每服一字。金钱薄荷汤点服。
●小红丸　治变蒸潮热。咳嗽多痰。吐乳。惊悸无时。焦啼。痄腮。风痰。并宜服之。
南星（二钱生）　半夏（二钱生）　白矾（二钱生）　全蝎（一钱）　巴豆（三七粒去油）　代赭（钱半）　白附（一钱生）　杏仁（二钱炒）　朱砂（二钱）
上为末。烂饭为丸。如粟米大。每服十五丸。葱白薄荷汤下。连进三服。立通。
●洗心散　治变蒸。潮热焦啼。烦躁。口舌生疮。眼赤热痛。并宜服之。
荆芥　甘草　防风　羌活　苦梗　黄芩　赤芍药　白芷　大黄　山栀子　山药　川芎　赤茯苓　麻黄（各等分）
上为末。每服一钱。灯心麦门冬煎汤。点服。
●连翘散　治变蒸。焦啼惊热。
连翘　荆芥　防风　甘草
上各等分为末散。白水点服。
●牛蒡散　治变蒸生疮。
防风　荆芥　甘草　牛蒡子（炒各等分）
上为末散。白水煎服。
●硼砂散　治变蒸。生口疮。
硼砂　豆粉　朱砂（各等分）
上为末。掺口中。
●犀角散。　治变蒸潮热。焦啼惊悸。暴赤眼疾。
茯神　茯苓　荆芥　防风　蓝叶　升麻　人参　薄荷　羌活　苦梗　黄芩　山栀子　川芎　白芷　山药　山茨菇　赤芍药　粉草　蝉蜕　大黄（各等分）
上等分为末。每服半钱。薄荷汤服。

惊啼（附论）  ***************************
夜啼脾脏冷而痛也。当以温中药。法以禳之。灯花膏主之。惊啼邪热乘心也。当安心安神丸主之。
又有惊啼。夜啼。躽啼。盘肠气吊啼。惊风内吊啼。胎寒胃冷啼。胎热伏心啼。心腹刺痛啼。邪干心痛啼。乳食作痛啼。十者大同而小异。
又啼而不哭是烦。哭而不啼是躁。凡初生儿日夜烦啼。真如有祟。或谓热在心经。药与疏利。或谓寒停脏腑。与服温暖。医者察而治之乃善也。若儿啼哭。胸堂仰突。首反张。喜灯者心经有热。宜疏利。服三黄丸、或洗心散加灯心麦门冬子良。若儿啼哭。头低身曲。眼闭肚紧者。脏腑留寒。宜与温之。胃风汤加黄耆煎效。若不识证候。但以蝉蜕二七枚全者。去大脚为末。加朱砂一字。蜜调与吃。立效。
小儿夜啼有四证。一曰寒。二曰热。三曰重舌口疮。四曰客忤。寒则腹痛而啼。面青口有冷气。肢亦冷。曲腰而啼。此冷证也。热则心燥而啼。面赤小便赤。口中热。腹暖。啼时或有汗仰身而啼。此热证也。若重舌口疮。则要乳吃。口到乳上便啼。身额皆微热。急取灯照口。若无疮舌必肿也。客忤者见人气忤犯而啼也。
如阳痛服对证药不退者。可与珍珠丸利之。再与对证药治之。阴痛服对证药不退。亦可利之。再与对证药治之立效。盖有积也。
又治法。一是邪热在心。本脏属火。复以热所乘。故炎上而焦哭。其候舌白小便赤者是也。宜服真珠散小便赤涩。壮热。宜导赤散。又宜服官局紫雪。二是恐有祟物所睹。但口不能语而惊哭也。其候两手虎口俱无脉。面变五色者是也。
玉环集。三关虎口脉形歌云。忽然两手俱无见。定知唐突恶神明。宜服苏合香丸。仍以绛纱袋盛带之。及烧降真。醋炭熏之。以甚烧符。命有德行法师遣膈之。三是有脏腑积冷。或乳母饮食生冷。令乳夹冷气。入儿腹。遇夜半阴气又盛。或失盖覆孩儿腹肚。故作疼尤甚也。其候大便青白而泻。宜服乳香没药等。仍用葱连白煎汤。熨洗。乳母宜服木香匀气散。宜服魏香散。
夫惊啼有阴阳二证。亦有半阴半阳证。阴则身体温凉。大便青绿。时复惊啼。阳则身体发热。精神不定。睡中惊啼。良由风冷乘之。荣卫不调。又有身凉大便赤黄而啼者。有身热大便青白而啼。是半阴半阳之证也。阴用安神膏、神宝膏。阳用宁眠膏、大青膏。半阴半阳用苏香丸、琥珀散。
方
●蛇黄散　治小儿风热惊啼。
蛇黄（捣碎研）　犀角（镑）　人参　白茯苓（去黑皮）　防风（去叉）　细辛（去苗土）　蚱蝉（去翅足微炙）　乾蝎（醋拌微炒）　丹砂（研）　母丁香　山茱萸（微炒）　甘草（炙）　牛黄（研各一分）
上罗为末。更研令细。一二岁儿每服一字匕。用竹沥调服。三四岁儿每服半钱匕。日三服。不拘时候。
●安神散
人参　白术　白茯苓（各一钱）　甘草（二钱）　辰砂（半钱）　天麻（半钱）　茯神（半钱）　全蝎（七个）　荆芥穗（一钱）
上为末。每服半钱。荆芥汤下。如未安。再用调中散。
●治小儿惊热。
以犀角水磨取汁服。
●龙齿丸　治小儿夜啼惊热。
龙齿　白殭蚕　当归（切焙）　芍药　蜗牛　钩藤（各半钱）　代赭（研）　牡蛎（煨各二两）　麝香（研）　牛黄（研各一分）
上捣研细。炼蜜和丸。如绿豆大。二岁儿三丸。井华水化下。量儿大小。以意加减。
●牛黄散　治小儿风热惊啼。
牛黄（一分细研）　犀角屑（一分）　人参（一分去芦头）　茯神（一分）　防风（一分去芦头）　蚱蝉（一分去足头微炒）　细辛（一分）　蛜[虫祁]（一分醋拌微炒）　朱砂（一分细研）　甘草（一分炙微赤锉）
上为散。入研了药更研令匀。一二岁儿。每服一字。用竹沥调服。三四岁儿每服半钱。不计时候。
●安神丸　治心虚疳热。面黄颊赤。壮热惊啼。神志恍惚不宁。
麦门冬（去心焙）　马牙硝　乾山药　白茯苓　寒水石（研各半两）　朱砂（一两研）　甘草（半两）　龙脑（一字研）
上为末。炼蜜为丸。鸡头米大。每服半丸。沙糖水化下。不拘时候。
●青金丸　治小儿体热。忽发吐逆。夜惊多啼。或泄或秘。变成慢惊。或为疳疾。定搐搦。疗疳虫。坠涎痰。安心神。
龙脑（研）　麝香（研各一分）　墨（一钱半）　使君子（煨两枚）　腻粉（一分）　白面（三分）　青黛（二钱）　金银箔（各少许）
上为末。滴井华水和丸。如鸡头米大。每服薄荷汤。化下半丸。
●桃红丸　治小儿惊啼。眠睡不稳。
丹砂　麝香（各半钱研）　白附子（半枚）　白殭蚕（半枚）　乾蝎（头尾全炒一枚）　腻粉（一钱研）　金薄　银薄（各二片研）
上捣研为末。水浸炊饼心和丸。如绿豆大。每服一丸。金钱薄荷汤化下。看儿大小。临时加减。
●万金散　治婴儿脏寒。禀气怯弱。或多囟解。面色青白。遇夜多啼。甚者烦闷。状若神祟。亦由触犯禁忌所致。此名夜啼。宜用。
沉香（一两）　丁香（一两）　人参（一两）　五味子（一两）　当归（一两）　赤芍药（半两）　白术（半两）　桂心（一分）
上罗为细末。每服一钱。用温淡浆水一小盏。煎至五分。放温。时滴儿口中。立效。一方有乳香。
●清神散　治小儿惊热。啼叫不安。
牛黄（研）　天竺黄（研）　铅白霜（研）　郁金　麦门冬（去心焙）　甘草（炙各一分）　人参（半两）
上为散。每服半钱。人参汤放冷调下。乳食后服。
●牛黄膏　治婴儿眠睡著。忽啼哭惊觉。面赤口乾。状若神祟。即非夜啼。乃风热邪气乘于心脏。名曰惊啼。
真牛黄（一分另研成粉）　牡蛎（一分烧为灰）　人参（半两去芦）　甘草（半两炙）　辰州朱砂（一分）　雄黄（一分水飞）　龙脑（半分）
上捣罗为细末。炼蜜和成膏。如鸡实大。每服半粒至一粒。薄荷汤化下。乳食后。
●养藏汤　婴儿在胎之时。其母将养一切不如法。及取凉饮冷过度。冷气入儿肠胃。使胎气不强。致生下羸弱多病。俯仰多啼。名曰躽啼。
川当归（一两）　沉香（半两）　丁香（半两）　白术（半两）　桂心（半两）　川芎（半两）　木香（半两）
上为细末。每服一钱。水八分。生姜二片。煎至四分。去滓放温。时时滴口中。一方无木香。
●红轮散　治小儿惊热夜啼。涎壅心躁。并治中暑昏睡。
牙硝　寒水石（煅各一两分）　麝香（半钱）　脑子（半钱）　朱砂（二两）　甘草（一两炙）
上为末。周晬岁儿一字。薄荷汤调下。
●龙角丸　治小儿五惊夜啼。及壮热心烦。眠卧不安。睡中或时搐搦。
龙角（六铢）　牡蛎（一作生用）　川大黄（各九铢）　黄芩（半两）　蚱蝉（二枚）　牛黄（如小豆五枚）
上为末。炼蜜和丸。如麻子大。蓐里儿服二丸。随儿大小增减。
●龙齿散　治小儿抝哭夜啼。
龙齿　蝉壳　钩藤（有钩子者）　羌活　茯苓　人参（各等分）
上为末。每服一大钱。水一大盏煎至六分。去滓。温或热服。
●治小儿惊啼。发歇不定。
真好麝香
上研为末。每服清水调下一字。日三服。量儿大小服。
●钩藤散　治小儿惊啼壮热。心烦不得稳睡。
钩藤（一分）　龙胆（一分去芦头）　犀角屑（一分）　茯神（一分）　黄芩（一分）　甘草（一分炙微赤锉）
上为散。每服一钱。以水一小盏。煎至五分。去滓。量儿大小。增减频服之。
●龙齿散　治小儿惊啼。烦热。眠卧不安。
龙齿（半两）　麦门冬（半两去心焙）　赤芍药（一分）　川升麻（一分）　川大黄（一分锉碎微炒）　甘草（一分炙微赤锉）
上为末。每服一钱。以水一小盏。煎至五分。去滓。量儿大小加减。频服之。
●虎睛丸　治小儿惊热多啼。不吃乳食。颜色萎瘁。腹中坚积。不可乳哺。兼去风痫。
虎睛（细研二枚）　犀角屑（一两）　黄芩（去黑心）　栀子仁　大黄（锉碎微炒各半两）
上除虎睛外。捣罗为末。再同研匀。炼蜜和丸。如麻子大。每服以粥饮下五丸。日三四服。量儿大小加减。一二岁用乳汁研破三丸。三四岁儿每服五丸。温水研破下。勤服。微利为度。
●赤芍药散　治小儿初生。及一年内儿。多惊啼不休。或不得眠卧时。时肚胀。有似鬼神所为。
赤芍药（一分）　桂心（一分）　白术（一分）　甘草（一分炙微赤锉）　川大黄（一分锉碎微炒）
上为散。每服一钱。以水一小盏。煎至五分。量儿大小。加减温服。
●牛黄丸　治小儿惊啼。烦闷壮热。不得少睡。
牛黄（半两）　牡蛎（一分烧为末）　川大黄（一分锉碎微炒）　黄芩（一分）　龙角（一分）
上为末。炼蜜和丸。如绿豆大。满月儿以乳汁研破服二丸。一岁儿以薄荷汤下五丸。余以意加减服之。
●雄黄丸　治小儿惊啼壮热。潮汗惕惕。大便或青或白。
雄黄（半两细研）　牛黄（半两细研）　牡蛎（半两烧为末）　真珠末（一分）　巴豆（三枚去皮心研出油）
上都研为末。炼蜜和丸。如黍米粒大。小儿一月或五十日。未发时饮服三丸。母抱卧炊一斗米顷。儿当寐身体轻。汗出即解。一服不解。可再服。若小儿伤乳不安。腹中有痰。乳当微下。如鸡子青、鸟屎、鼻涕。勿怪。便住服药。
●雷丸浴汤　治小儿寒热。惊啼不安。
雷丸（三丸）　牡蛎（三分）　黄芩（三分）　细辛（三分）　蛇床子（一两）
上以水一斗。煎取七升。去滓分为两度。看冷暖用。先令浴儿头。勿令水入耳目。次浴背膊。后浴腰以下。浴干避风。以粉扑之。
●真珠丸　治小儿惊啼。及夜啼不止。（一方名伏龙肝丸）
真珠末　伏龙肝　丹砂（各一分）　麝香（一钱）
上研如粉。炼蜜和丸。如绿豆大。候啼。温水下一丸。大小加减。
●犀角丸　治小儿惊啼不止。
犀角屑（半两）　羌活（一分）　胡黄连（一分）　龙齿（一分）
上为末。炼蜜和丸。如绿豆大。每服煎金钱薄荷汤。研破三丸服之。日三四服。量儿大小。以意加减。
●白玉散
白玉（一分）　寒水石（半两）
上为细末。用米醋或新水。调涂。
●千金汤　治小儿暴惊啼。绝死。或有人从外来。邪气所逐。令儿得疾。众医不治。
蜀椒　左顾牡蛎（各六铢碎）
上酢浆水一升。煮取五合。每服一合。口燥不能服。令含吐儿吃。量儿大小。加减服之。
●黄芩散　治小儿心热惊啼。
黄芩（去黑心）　人参（各一分）
上为散。每服一字匕。竹叶汤调下。不拘时候。服之。
●柏子仁散　治小儿惊啼。状如物刺。
柏子仁（一两）
上研为细末。一二岁儿。每服一字。用粥饮调服。三四岁儿。每服半钱。一日三四服。更量儿大小。加减服之。
●治小儿惊啼。发歇不定。
取鸡屎白。炒为末。以乳服之佳。一方米汤调服。
●又方
用乱发烧灰。酒服或温水调下一字。去心窍有血也。
●又方
用腊月缚猪绳。烧灰服之。
●又方
用蝟皮三寸烧灰。著乳头。饮之。
●代赭丸　治小儿惊啼。手足搐搦。
代赭（生用半两）　铁粉（研）　丹砂（研）　白附子（各一钱）　麝香（研）　龙脑（研各一字）
上研细匀。炼蜜和丸。如樱桃大。量儿大小加减。薄荷汤化下。
●治小儿惊啼。
用车辖脂如小豆许。内口中及脐中。瘥。
●治小儿夜啼惊。大人因惊失心。
以震肉作脯与食之。北畜为天雷所霹雳者是。
●疗小儿惊邪。
取胡燕窠。多作汤。洗浴儿。即除惊邪也。
●治小儿夜后狂语。
用竹沥。每一岁儿连夜一合。服令尽。
●虎睛丸　治惊啼瘛瘲。心神恐悸。中风不语。角弓反张。或惊搐太甚。并宜服之。小儿三五日进一服。大能去惊安魂魄。与青金丹间服。取效。
青黛（一钱）　全蝎（五个）　朱砂（半钱）　麝香　脑子（各一字许）　白附（半钱）　水银（半钱炒研）　殭蚕（半字）　蝉蜕（七个去大足）　铁华粉（少许）
上为末研匀。用半夏末。煮糊为丸。如鸡头子大。一岁儿半丸。薄荷汤研化。随大小加减。此惊啼又谓之鸡啼。思忖间忽然而啼。更用安神散。

夜啼（附论）  ***************************
夫夜啼者。有阴阳两证。阴者脏冷也。夜则阴盛。与冷相搏。冷与脏气交击。故作痛而啼。阳者脏热。夜则阳衰。与热相搏。热与脏气交击。故作痛而啼。又有冷热之气。与胎毒攻冲。亦令夜啼也。孩儿夜啼者。非是鬼神为祟也。盖因胎热伏心。冷则为阳相刑。热则与阳相搏。腹中燥闷。是以为惊啼也。经谓合夜至鸡鸣。天之阴。阴中之阴也。夜为阴盛之时。凡病在阴者。至夜则邪气盛。婴儿气弱。腑脏有寒。每至昏夜。阴寒与正气相击。则神不得安静。腹中切痛。故令啼呼于夜。名曰夜啼。又有独犯禁忌。亦令儿夜啼者。当以符术治之。
初生婴儿夜啼多不服药。但礼神作⿰礻厌法。或书天苍苍语于客堂壁上。误小儿疾甚多。设有安者。必多瘦弱。便利青沫。非禳可止。况儿腹中有痛。即令啼叫也。
方
●牛黄丸　治小儿夜啼。多惊烦热。
牛黄（一分细研入）　朱砂（一分细研入）　芦荟（一分细研）　麝香（一分细研）　白殭蚕（半两微炒）　龙齿（一分细研）　当归（一分锉微炒）　赤芍药（一分）　钩藤（一分）　蜗牛（一分麸炒令黄）　代赭（一分）　牡蛎（一分烧为粉）
上为末研。入研了药。令匀。炼蜜和丸。如麻子大。一月及百日儿。每服用薄荷汤下三丸。半年至一岁儿。每服五丸。连夜三服。量儿大小。加减服之。
●紫苏子散　治小儿啼气未定。与乳饮之。与气相逆。气不得下。
紫苏子（微炒）　萝卜子（微炒）　诃梨勒皮　杏仁（去皮尖麸炒黄）　人参（去苗）　木香（各半两）　青皮（去白）　甘草（炙微赤各一两）
上为细末。每服一钱。以水一盏。入生姜一钱。同煎至五分。去滓温服。不计时候。量儿大小加减。
●人参散　治小儿夜啼。不可禁止。
人参（半分去芦头）　茯神（半分）　甘草（半分生锉）　川大黄（半分锉碎微炒）　蛇黄（半分）　牛黄（半分细研）　犀角屑（半分）　白芥子（半分微炒）
上为散。每服用水。煎柳枝桃枝汤调下半钱。频服效。量儿大小。加减服之。
●钩藤散　治小儿夜啼。脏冷也。阴盛于夜则冷。动则为阴极发躁。寒盛作疼。所以夜啼而不歇也。
钩藤　茯神　茯苓　川芎　当归　木香（各一钱）　甘草（炙半钱）
上为末。每服一钱。姜枣略煎服。其或心热而烦啼。必有脸红舌白。小便赤涩之证。钩藤散去当归、木香。加朱砂末一钱研和。每服一钱。木通煎汤调下。又有触犯禁忌而夜啼者。醋炭熏。服苏合香丸。急以方术驱之。
●当归散　治小儿夜啼者。脏寒而腹痛。面青手冷。不咂乳是也。
当归（去芦头切焙研）　白芍药　人参（一钱）　甘草（炙半钱）　桔梗　陈橘皮（各一钱不去白）
上为末。水煎半钱。时时少与服之。又有热痛。亦啼叫不止。夜发。面赤唇焦。小便黄赤。与三黄丸。人参汤下。一方双效散。有官桂。
●五味子散　治小儿夜啼。及多腹痛。至夜辄剧。状似鬼祟。
五味子　当归（微炒）　赤芍药　白术（各半两）　甘草（炙微赤）　桂心（各一分）
上为粗散。每服一钱。用水一小盏。煎至五分。去滓。量儿大小。加减温服。医学发明。有茯神、陈皮。一方无赤芍药。
●莲心散　治小儿夜啼惊热。
石莲心（半两）　人耳塞（半钱）　乳香（二分别研）　人参（半两）　灯花（一字）　丹砂（一分别研）
上为散。每服半字。以薄荷汤调下。不计时候。
●黄耆丸（一名乳头散）治小儿夜啼不止。腹中㽲痛。
黄耆　甘草（炙）　当归（切焙）　芍药　附子（炮裂去脐皮）　乾姜（炮各一分）
上为末。用乳汁和丸。如难丸更入少许面糊丸。如黍米大。一月及百日儿。每服三丸。用乳汁下。半年至一岁儿。每服五丸。一日三五服。量儿大小。加减服之。
●犀角散　治小儿夜啼。惊掣。
犀角屑（一分）　钩藤（一分）　川升麻（炙一分）　人参（三分去芦头）　黄芩（一分）　甘草（一分炙微赤锉）
上粗为散。每服一钱。以水一小盏。煎至五分。去滓。量儿大小。加减服之。
●羚羊角散　治小儿夜啼。及多惊热。
羚羊角屑（一分）　茯神（一分）　黄芩（一分）　犀角屑（一分）　甘草（一分炙微赤锉）　麦门冬（半两去心焙）
上粗罗为散。每服一钱。以水一小盏。煎至五分。去滓。量儿大小。加减服之。
●钩藤散　治小儿夜啼。及惊掣。
钩藤（一分）　龙胆（一分去芦头）　犀角屑（一分）　茯神（一分）　黄芩（一分）　甘草（一分炙微赤锉）
上粗罗为散。每服一钱。以水一小盏。煎至五分。去滓。量儿大小加减。温服之。
●芍药散　治小儿夜啼不止。胸满气胀。膈中气逆。吐呕腹痛。
赤芍药（半两）　桂心（半两）　芎藭（半两）　黄芩（半两）　薯蓣（半两）
上捣细。罗为散。一月及百日儿。每服一字。粥饮调下。半年至一岁儿服半钱。连夜三五服。随儿大小。以意加减。服之。
●钩藤膏　治小儿内瘹夜啼。躽身叫哭。唇面青冷。
乳香（用灯心研末）　五灵脂　没药　当归（各一钱）　麝香（一字）
上为末。炼蜜为丸。如豌豆大。一百日内儿一丸。煎钩藤汤化下。饥服。一方以灯花三两颗。乳香汤化下。一方烧蛤灰粉。入坯子麝香。以钩藤汤调下。
●乳头散　治小儿夜啼不止。腹中痛。（一名黄耆散）
黄耆（锉）　甘草（炙微赤锉）　当归（锉微炒）　赤芍药　木香（各一分）
上为散。每服少许。著乳头上。因儿吃乳服之。
●龙齿散　治小儿夜哭不止。
蝉壳（去翅足洗泥土）　钩藤（有钩子者）　龙齿　茯苓（去皮）　人参（各等分）
上为末。每服一钱。水半盏。煎服。
●桂心汤　治小儿夜啼腹痛。状如鬼祟。
桂心（去粗皮一分）　五味子（半两）　当归（切焙一分）　枳壳（去叶麸炒半两）　甘草（炙一分）
上粗筛。一月及百日儿。每服一钱匕。用水半盏。煎至三分。去滓分温二服。半年至一岁儿。准前作一服。不计时候。
●钩藤膏　治小儿胎寒胃冷。腹肚㽲痛。夜间啼哭。呕吐乳食。大便泻青。状若惊搐。时有冷汗。
姜黄（二钱）　没药（别研）　木香　乳香（别研各四分）
上为末。炼蜜和成膏。每服三钱。小儿一丸。如鸡头子大。煎钩藤汤化下。更量儿大小加减。不拘时候。
●代赭丸　治小儿夜啼腹痛。鸡鸣即止。（一名牡丹丸）
代赭（醋淬七遍别研）　牡丹皮　芍药　麝香（别研各一分）
上为末。炼蜜为丸。如麻子大。一月及百日儿。每服三丸。用薄荷汤下。半年至一岁儿。每服五丸。连夜三四服。蜜汤亦可。
●伏龙肝丸　治小儿夜啼。
伏龙肝（一分）　丹砂（一钱）　麝香（一字）
上为末。炼蜜和丸。如绿豆大。每服五丸。量儿大小加减。俟夜深煎桃符汤下。
●芍药散　治小儿夜啼。腹痛。
芍药　芎藭　䗪虫（炙令焦各一分）
上为散。一月及百日儿。每服一字。用乳汁调服。半年至一岁儿每服半钱匕。连夜四服。量儿大小。加减服之。一方温汤下。
●石膏散　治小儿夜啼。壮热惊惧。
石膏（一两）　人参　龙骨（各半两）
上为散。每服一钱。用水一小盏。煎至五分。去滓量儿大小。加减温服之。
●灯花膏　治小儿夜啼。钱氏小儿方有之。谓之灯花膏。但只用一味。此方加下二味。亦治热燥。小便赤。口暖有汗。仰身而啼。
灯花（七个）　硼砂（一字）　朱砂（少许）
上研令极细。以蜜调成膏。候儿睡时。以少许抹口唇立验。无灯花用灯心汤下。亦可。
●芎藭散　治小儿夜啼。至明即安寐。
芎藭　白术　防风（各半两）
上治下为末筛。以乳和。与儿服之量多少。又以儿母手掩脐中。亦以摩儿头。及脊脸。二十日儿未能服散者。以乳汁和服。如麻子大一丸。儿大能服散者。以意斟酌与之。粥饮调下亦可。一方用人参。无白术。
●蝉朱散　治小儿夜啼。
蝉蜕（水洗过）　朱砂　白茯苓（各一两）
上为末。用鸡冠血。并蜜汤调下。临卧服。
●刘寄奴散　治小儿夜啼不止。
刘寄奴（半两）　甘草（一指节许）　地龙（炒一分）
上㕮咀。以水二盏。煎至一盏。去滓。时时与服。
●伏龙肝散　治小儿夜啼不止。
伏龙肝　交道中土（各一把）
上治下筛。水和少许。饮之。
●蝉砂丸　治小儿惊热夜啼。
上用蝉蜕十四枚。全者。去大脚为末。入朱砂一字。蜜调为丸。使吮之。
●蒜乳丸　治小儿冷证。腹痛夜啼。
上用大蒜一颗。慢火煨熟。细切焙乾。乳香半钱别研极细。丸如芥子大。每七丸乳空时。以乳汁化下。
●豺狼骨　治小儿夜啼。医所不治者。
豺皮　狼屎中骨（各等分）
上烧作末。服如黍米许即定。一方狼屎中骨烧灰。水调服。黍米粒大。二枚即定。
●立效散　治小儿夜啼。
乳香（一钱）　灯花（七枚）
上为散。每服半字。涂乳母乳头上。令服。一方灯心灰涂上。与儿吃。
●硫丹丸　治小儿夜啼。
硫黄（一分）　铅丹（炒过一两）
上研如粉。以小合子内盛。封固济。大火煅令烟尽。候冷。以竹筒中盛。纸单子封口。埋在地下。七日取出。更研细。用饭丸如黍米大。一月及百日儿。每服二丸。用冷水下。半年至一岁儿。每服五丸。连夜三四服。
●蝉花散　治惊风夜啼。咬呀咳嗽。及疗咽喉壅痛。
蝉花（和壳）　白殭蚕（直者酒炒乾熟）　甘草（各一分）　延胡索（半分）
上为末。一岁一字。四五岁半钱。蝉壳汤调下。食后服。
●一物前胡丸　治少小夜啼。
上用前胡随多少捣末。以蜜和丸。如大豆。每服一丸。日三。稍加至五六丸。以瘥为度。
●麝香散　治小儿夜啼不止。面青腹胀。是中客忤。
上用麝香一分研细。每服一字以清水调服。一方乳汁调涂口中。即愈。
●治夜啼。
上用青黛细研。每服半钱。新水调下。
●触犯禁忌夜啼。
上用苏合香丸。以醋炭熏之。及用方术驱之。口到乳上便啼。身额必微热。急看口内。或疮或重舌。依前口疮重舌类治之。其啼自止。
●治小儿夜啼。
上用马蹄末。敷乳上饮。止。马骨灰敷乳上。与儿饮。一方取死人朽棺木。烧明照之即止。
●治小儿夜啼。
上用乌鸡翼安席下。勿令母知。一方于脐下书田字。瘥。
●治小儿夜啼。
上用甑带悬门上。一方取犬颈下毛。以绛囊盛。系儿两手立止。
●治小儿夜啼。
一方取明鉴。挂于床脚上。瘥。
●治小儿夜啼。
大蛇眼睛一只
上为散。以竹沥调少许与儿吃。一方取荒废井中败草。垂户上。瘥。
●治小儿夜啼。
胡粉
上为末。每服水调三豆大。日三服。
●治小儿夜啼。
上取乌牛粪。乾者如手大。安卧床蓆下。勿令母知。子母俱吉。
●蝉花散　治儿夜啼不止。状若鬼祟。
上以蝉壳下半截为末。初生抄一字。薄荷入酒少许调下。或者不信。将上半截为末。依前汤调。下复啼如初。古人立法。莫知其妙。一方蝉蜕七个。去大足为末。欲止上半夜则用上截。灯心七茎煎汤下。欲止下半夜。则用下截。如前煎汤服下。神效无比。
●治客忤夜啼法。
上用本家厨下火柴头一个。以朱书云。吾是天上五雷公。将来作神将。能收夜啼鬼。一缚永不放。急急如律令。柴头以火烧焦。头为上书了。勿令儿知。立在床下。倚床前脚里。男左女右。
●治小儿夜啼。猪屎浴方。
上取猪屎烧灰。以沸汤淋汁浴儿。并与少许服之。
●又方
以日未出时及日午时仰卧。于脐上横纹中。屏气朱书作血字。其夜即断声。一方车辋盗取。安母卧床。勿令知。
●花心散　治夜啼。邪热在心。内燥。
上用灯花一颗。取下。涂乳上。令儿吮乳。一方水调朱砂涂五心上。
●治小儿夜啼。
小儿夜啼叫声连。无明无夜不睡眠。田牛寻来脐上贴。冥冥悄悄自安然。
●又方
以妊娠时。食饮偏。有所思者物。以此哺儿。即愈。
●天麻四君子汤　治小儿夜啼。
人参　白术　白茯苓　天麻　麦门冬（去心）　甘草（各等分）
上㕮咀。灯心煎服。
●当归散　治小儿夜啼。
人参　当归　白术　甘草　藿叶（少许）　桂（少许）
上㕮咀。白水煎。温服。不拘时候。
●朱砂散　治小儿夜啼。
朱砂（一钱）　石膏（一钱）　寒水石（一钱）　滑石（一钱）　甘草（一钱）　代赭石（一分）
上为末。每服一字。灯心薄荷汤下。
●安神丸　治小儿夜啼。
麦门冬（去心）　牙硝（匙上煅）　白茯苓　山药　寒水石（各一钱）　朱砂（半钱）　甘草（一钱）　人参（一钱）　脑子（少许）
上为末。炼蜜为丸。如鸡头米大。每服一丸。荆芥汤下。
●治小儿腹痛夜啼。
上取树孔中草。著户上。立止。
●治小儿夜啼。符法三道。
此符左右手中贴之　此符脐中贴之　贴房门上
●治小儿惊痫夜啼。
以仙人杖安身伴睡。良。
●治小儿夜啼。
以猪窠中草。安席下。勿令母知。
●治小儿夜啼不止。
取鸡窠中草。安席下。勿令母知。
●治小儿夜啼。
以井口边草。著母卧席下。勿令母知。
●治小儿夜啼。
以灶中土。及交道土合末。以饮儿。
●治小儿夜啼。
以狼屎中骨烧作末。服如黍米大。即定。

躽啼（附论）  ***************************
夫躽啼有阴阳两证。阴者在母妊娠之时。将养失度。取凉饮冷。不避风寒。冷气入胞。伤儿脏腑。儿生之后胎寒。腹内与正气相搏。令儿腹痛。仰蹙而啼。其证面白印堂黑。大便青气是也。阳者亦母妊娠之时。酒食热物。衣厚火烘焙衾服。热气入胞。伤儿脏腑。儿生之后胎热。腹内与正气相搏。令儿腹痛。躽身而啼。其证面赤印堂青。大便黄色是也。又有婴儿出腹。口中胎秽。拭除不尽。嚥下血秽。停留脏腑。亦令躽啼也。
方
●养脾丸　治小儿躽啼。脾胃虚冷。心腹㽲痛。胸膈满闷。
乾姜（炮）　缩砂仁（去皮各一两）　白茯苓（去黑皮半两）　甘草（炙三分）　大麦蘖（炒）　人参（各半两）　白术（一分）
上为末。炼蜜和丸。如绿豆大。每服五丸。生姜汤化下。不计时候。乳母亦可加丸数服。
●养脏汤　治内瘹躽啼。挟冷作痛内瘹。一名瘹肠。
当归　沉香　木香　桂　川芎（各半两）　丁香（二钱）
上为末。每服一钱。用姜煎。食前服。一方有白术。无木香。
●牡蛎散　治小儿躽啼。腹胀胸满。
牡蛎（烧过研）　伏龙肝（研）　甘草（炙锉）　苍术（锉炒各一分）　麝香（研半分）
上于木臼内捣甘草苍术成末。次与三味再同研令匀。每服半钱匕。研陈米泔澄清。煎竹茹汤调下。量儿大小增减。
●紫苏子丸　治小儿躽啼。及一切气逆。心腹刺痛。
紫苏子（拣炒）　陈橘皮（汤浸去白各一两）　高良姜　桂（去粗皮）　人参（各半两）
上为末。炼蜜和丸。如绿豆大。每服五丸。米饮或温酒化下。不计时候。乳母可加丸数服。
●白术丸　治小儿躽啼。脾胃伤风冷。心下虚痞。腹中冷痛。胸膈逆满。
白术　乾姜（炮）　人参　甘草（炙锉各一两）
上为末。炼蜜和丸。如绿豆大。每服五丸。沸汤化下。量儿大小加减。
●牛黄丸　治小儿躽啼不止。
牛黄（研一分）　代赭（煅过研三分）　麝香（研一钱）　牡丹皮（三分）
上为末。炼蜜和丸。如绿豆大。每服两丸。温水下。
●马齿矾石丸　治小儿胎寒。躽啼惊痫。腹胀满。不嗜饮食。大便青黄色。或有食不能吐下。并大人虚冷内冷。皆治之。
马齿矾石（烧作灰二两）
上为细末。以枣肉和丸。如绿豆大。每服三丸。米饮下。加五丸。以意加减。以腹中温暖为度。
●治小儿躽啼惊痫。腹满不食乳。大便青色。
上用柏子仁为末。温水调下二钱。
●又方
烧猪粪。以沸汤淋取汁。看冷暖浴儿。并与少许服之。
●治小儿躽啼。面色青。腹强是客忤气。大人亦可用。
上以新放马粪一圈。绞取汁。灌之。

盘肠气瘹啼（附论）  ***************************
夫盘肠气瘹啼者。每发时。腹内如蛇盘之状。漉漉有声。由乳母妊娠之时。忧愁思虑。劳役心气。蕴结不散。触入胎中。致生之后。胎气怯弱。被正气相搏。令儿作痛。共有阴阳二证。阴则曲身而啼。大便青沫。阳则躽体而叫。大便青。是二者皆乾啼无泪。大便气泄。如两证交互者。是半阴半阳也。
歌曰。盘肠气发先腰曲。无泪叫啼眼乾哭。口开脚冷上唇乌。（凤髓经云。上唇乾。一云口乾）　额上汗流珠碌碌。（小肠为冷气所薄。致使痛发腰曲。为肠结痛也。当温小肠则痛住。次去其小肠积冷。即痊安也。）　又歌曰。痛来难忍便身强。体硬如弓一向张。如妇胎中传邪毒。医人何不用明方。
此候气在小肠结却不伸。只将宽气槟榔散与服。并与白丁香膏、兼葡香散相兼服。必愈。不可误吃他药。吐泻伤荣卫。但只和气。
小儿有患盘肠。非暴所得。元由气郁积久不散。荣卫壅结。五脏六腑无一舒畅。其气乘虚发动。滚流上下。筑隘于肠胃之间。有声汨[車录]连连。其状如猫吐恶。视之不忍。又有吊肠一证。寒气壅结。内不伸舒。虽不引气。皷动脏腑。胸堂与脐上下吊促。躬曲伛偻。就忍冷痛。二候既作。骇医惊众。然俱气所患。受发不同。盘肠宜以匀气散加沉香煎服之。无不愈。吊肠当用珍珠丸。加以沉香乳香煎钩藤汤送下。微通即瘥。然后更与调气。顺助根本。方为佳胜也。
方
●茴香散　治小儿盘肠气痛。
茴香（炒）　木香　黑附子　金铃子（去核用皮）　萝卜子（炒）　破故纸（炒）　白豆蔻（煨各等分）　槟榔（同上等分）
上㕮咀。每服二钱。水半盏。入盐煎服。
●备急方　凡有此证。急煎葱汤。淋洗其腹。揉其葱。熨脐腹间良久。尿自涌出。其疼已止。续次服药方。
乳香　没药（各少许透明者细研）
上用木香一块。于乳钵内磨。水一小盏。调煎。数沸了。调乳香没药。此方只一服即效。
●白豆蔻散　治盘肠气痛。
白豆蔻仁　缩砂仁　青皮　陈皮　甘草（炙）　香附子　蓬莪术（各等分）
上为末。每服一钱。紫苏煎汤调下。一方无甘草。
●茴香散　治小儿脐下。气块瘹痛。
芸薹子（炒）　蓬莪术　茴香（炒）　青皮　甘草（各一分）　辣桂　木香（各半分）
上为细末。每服半钱。盐汤调下。
●萝卜子散　治盘肠气痛。
萝卜子（炒黄不拘多少）
上为末。每服半钱。辣桂煎汤调下。或只入苏合香丸。则用姜汤调下。
●乳香膏　治小儿盘肠气瘹。躽身啼叫。面红青黑不定。大便青白。奶片不化。
附子（炮二钱）　乳香　当归（各一钱）　麝香　沉香（各一钱）
上为末。酒糊为丸。如小豆大。月内儿一丸。钩藤汤下。或米饮。食前大小加减用之。三岁儿二丸。
●钩藤膏　治婴孩盘肠气瘹。腹痛叫哭。
乳香（细研）　没药　木香（炮）　姜黄（各一钱）　木鳖子（三个）
上为末。炼蜜为膏。收砂罐内。每服一丸。如皂角子大。煎钩藤汤。化下一丸。日三服。次服魏香散。（见本类后）
●木香散　治小儿盘肠气痛不已。面青手冷。日夜啼叫。尿如米泔。
川楝子（七个去皮核用巴豆三十五粒去皮同炒令巴豆黄去巴豆不用）　木香（勿见火）　使君子肉　延胡索　茴香（各一分）
上同为末。清米饮。空心调下。量儿大小服之。
●宣连丸　治盘肠气痛。
宣连　雷丸（各一分）　木香（二钱炒）
上为末。用粟米饭和丸。如麻子大。每服十丸。饭饮下。
●巴附丸　治小儿盘肠气。缘怀子在腹中时。或则其母吃冷物太多。或因胎中带不净物入孩子腹中。每至夜深。则阴气盛。逼令小儿腹中至冷。啼哭不止。故为盘肠气也。
大附子尖（不可长半寸去皮炮裂为末）　斑蝥（一个去嘴及足翼只用肉先以麦面炒熟）　巴豆（一粒去心膜并壳将巴豆肉乳钵内烂研成膏用竹纸一幅折揲裹之以竹捧捍令油在纸上直至捍得巴豆油极尽为度）
上研半日。以面糊为丸。如粟米大。每服五丸。以少许茴香。略借气。切不可多用也。菖蒲茴香汤下临夜服。只通使一服。新修合者。未可用药。修合百日后适用也。此药修合下。经年岁转妙。治小儿盘肠气最佳。
●延胡索散　疗儿初生下。盘肠刺痛。面青色。啼哭不止。
延胡索（一钱）　乳香　木香（各半钱）
上为细末。水一大盏。煎七分。无时与服少许。
●槟榔丸　治小儿盘肠气瘹。
麻逸槟榔　大腹子　红丹（香匙煅）
上等分。为末。面糊丸。麻子大。三岁以下。小麻子大。每服十丸。萝卜煎汤下。三日灯心汤下三日。霹雳汤下三日。其汤用姜钱十片。水一盏。烧秤锤浸水。候沸止去锤。将此下药。号霹雳汤。
●魏香散　治小儿盘肠气瘹痛。
真阿魏（一钱）　蓬莪术（半两）
上先用温水。化阿魏浸蓬莪术一昼夜。焙乾为细末。每服一字。或半钱。煎紫苏米饮。空心调下。
●越桃散　治小儿盘肠气瘹痛。
越桃（去壳半两入草乌少许同炒去草乌）　白芷（一钱）
上为细末。每服半钱或一钱。炒茴香葱白酒下。
●安息香膏　理盘肠气瘹。内瘹虫痛。外疝。但诸般心腹痛。皆治。
安息香（一分）　桃仁（汤去皮尖麸炒黄）　蓬莪术（绵纸裹煨）　使君子（取肉切焙乾秤以上各半两）　乾蝎（一分）　阿魏（一钱）　茴香（三钱炒）
上除桃仁别研外。次以阿魏并安息香。以酒少许就汤瓶口上。以盏盛。蒸开土砂。入桃仁中。研余药为末。一处炼蜜为膏。如皂角子大。生姜薄荷汤化下。随儿大小加减。
●又方　盘肠气痛。其证伛偻腰曲。乾哭无泪。额有汗。
以葱一握水煮。以汤淋洗儿腹。以葱频熨脐间。良久尿出痛止。

惊风内瘹啼（附论）  ***************************
夫惊风内瘹啼者。阴阳两证。阴者起于吐哯之后。胃气虚弱。精神昏愦。嗞哐不宁。或不乳。项硬反张。手足瘛瘲。内瘹啼叫也。阳者起于身体发热。惊悸大哭。精神伤动。恍惚不定。或睡或不睡。涎鸣气粗。手足潮搐。惊瘹啼叫也。
歌曰。内瘹多啼子细看。莫将虫痛一般言。唇涎鼻紫为虫痛。（一云虫痛吐涎唇口紫）内瘹还须黑色观。但观红筋生眼尾。便知风候本根源。（四十八候云。只看眼畔红筋见。有血相和点点斑）　镇心使药方为妙。始觉良工按古贤。其候寒热内薄。气血凝滞。蕴结不散。腹中痛。但调气去其积热积冷。调毒退热。（宜与生银丸。越桃散。宜下蝎稍丸。未安即微下）此候与蛔虫候一般。唇口紫黑是虫候。目有红筋手在后。胸高是内瘹也。
方
●沉香饮　治小儿惊气入腹。内瘹壮热肚疼。并受胎气怯弱。冷气伤脾。腹躽啼叫。状若鬼祟。腹胀面青。
沉香　木香（炮）　当归（去芦）　白术　甘草（炙）　肉桂（去皮）　枳壳（麸炒）　五味子　赤芍药（以上各等分）
上㕮咀。半岁儿抄半钱。水酒各半盏。煎至五分。去滓。饥服。大小加减。
●辰砂散　治小儿伤冷。聚积惊风。日久变成内瘹。时人不识。呼为祟。
硇砂（半分）　红芍药　铅白霜（各一分半）　琥珀（研）　珍珠（不钻者为末各一分）
上为末。每服一字。金银薄荷汤调下。
●斩邪丹　治小儿惊积内瘹。时发肚疼。夜啼惊叫。
乳香　没药　舶上茴香（炒）　木香（不见火）　钩藤（各一钱）
上为末。将乳香没药二味乳钵中研细。然后匀诸药。切大蒜白三片。研细和前药。丸如梧桐子大。每服十丸十五丸。钩藤茴香汤吞下。无时。
●乳香丸　其证腹痛多啼。唇黑囊肿。伛偻反张。眼有斑血。惊风内瘹啼。
乳香　没药　沉香（各一两）　蝎梢（水洗四枚）　槟榔（一两半）
上为末。炼蜜和丸。菖蒲钩藤煎汤下。丸如黍米大。一方无槟榔。
●乳香丸　治小儿惊风内瘹。痛不可忍者。
乳香（一钱半）　蝎梢（二七个）　没药（半钱）　沉香（一钱半）
上为末。炼蜜和丸如黍米大。每服婴孩三丸。一岁五丸。三岁七丸。以意加减。乳香汤吞下。
●桃符丸　治婴孩惊风内瘹。
银朱　乳香（各一钱研）　大蒜（一个煨研）
上先研乳香极细。后入银朱。再研。后又同大蒜研。看软硬得所。丸如绿豆大。半岁每服五丸。一岁七丸。二三岁十丸。以意加减。薄荷汤化下。
●没石子丸　治小儿惊风内瘹。腹痛不可忍。
木香　螺粉（烧）　草乌头（生用去皮尖）
上为末。用醋煮糊为丸。如黍米大。每服十丸。淡醋吞下。
●止痛丸　治婴孩内瘹。
大鳖子肉　胡椒（各等分）
上为细末。用黑豆末。醋作糊丸。如绿豆大。每服三四粒。荆芥汤下。
●治内瘹腹痛　病源曰。惊风内瘹。腹痛多啼。汗出粪青。咬乳眼慢。流涎或唇黑囊肿。伛偻反张。眼内有红筋斑血。虎口脉纹入掌。
上以青龙汤夺命丹。并用钩藤钩子七个。不蛀皂角子七粒。薄荷七叶。煎汤调服。
●芎归散　治内瘹胎寒。腹痛躽啼。
官桂　当归　川芎　香附子（各一分）　川白姜　木香　甘草（炒各半两）
上为末。每服半钱。白水煎。乳食前服。
●木香散　治惊风内瘹。盘肠气虫痛。
黑牵牛末（半生半熟）　大腹皮（各一两半）　槟榔　雷丸　锡灰（醋炒）　三稜莪术（并煨）　木香　大黄（各一两）
上为细末。每服三钱。空心蜜水或沙糖水调下。仍先用烧猪肉一片。细嚼不吞仍吐出。却服药引虫。

胎寒胃冷啼（附论）  ***************************
夫胎寒胃冷啼者。由母妊娠之时。寒温失理动止乖违。取凉饮冷。冷气停滞。触入胞中。致生之后。冷伏脾胃。令令儿咳噎。风邪暴伤。令儿吐哯。面白形青。时时啼叫。是胎寒胃冷故也。小儿胎寒之病。本于在胎时。禀受不足。或犯寒冷。既生之后。脏腑又怯弱。乳哺不化。或胀或利。痢颜色青。甚则邪冷与正气相搏。令儿腹痛。躽张蹙气而啼。是为胎寒之病。
方
●蜀椒丸　治小儿胎寒躽啼。腹中痛。舌上青。下黑涎。
蜀椒（去目皮羽者炒出汗一分）　当归（切焙半两）　吴茱萸（汤浸焙乾炒半分）　狼毒（锉炒一分）　细辛（去苗叶三分）　乾姜（炮一分）　豉（炒二合）　巴豆（十枚去心膜研细纸裹出油尽）　附子（炮裂去皮脐三分）
上将八味捣罗为末。以巴豆一处同研令匀。炼蜜为剂。捣一千杵和丸。一月儿服如黍米大一丸。早晨晚后各一服。一岁儿两丸。三岁至五岁儿服五丸。并用米饮下。更量儿大小加减。
●当归九　治小儿胎寒躽啼。惊痫虚胀。不嗜食。大便青。或夹脓。并治诸痫证。
当归（切焙半两）　蜀椒（去目及闭口者炒出汗一分）　附子（一枚炮裂去皮脐）　狼毒（锉炒半两）　杏仁（十二枚汤浸去皮尖双仁麸炒）　豉（微炒）　巴豆（二十枚去皮心研烂去油尽）　细辛（去苗叶各一分）
上为末。炼蜜和杵。以瓷器盛之。每用旋丸。未满百日儿。服如麻子大一丸。温水下。一二岁儿二丸。只早晨服。更量儿大小。加减以利为度。
●杨氏当归散　治胎寒腹痛。面色青自。身冷。腹痛多啼。
当归（炒）　黄耆（蜜炒）　北细辛（去土叶）　肉桂（去皮）　陈皮（去白）　白姜（炮）　缩砂仁　甘草（炙各等分）
上㕮咀。生姜糯米煎。空心服。
●当归散　治小儿胎寒聚唾。弄舌。躽啼。反张。怒惊。
●酿乳法　治中寒。其证。手足厥冷。寒颤口禁。晕闷。口吐涎沫。不能啼哭。
上用五积散。姜枣煎。子母服。一方消积饮加丁香、姜枣煎。子母同服。一方用食盐同茱萸炒。绢包。熨儿脐腹。
●乳附丸　治小儿腹寒胃冷。便青夹自脓。心腹痛。泄泻。气虚腹痛。啼叫有汗。
附子（炮去皮）　乳香　当归（切焙）　诃子（炮去核）　桂心　乾姜（炮）　吴茱萸（各等分）
上为末酒糊为丸。如小豆大。月内儿一丸。钩藤汤下。或米饮。食前。大小加减服之。
●芎藭汤　治小儿胎寒。腹痛躽啼。
芎藭　当归（切焙）　黄耆（锉焙各二两）　乾姜（炮）　甘草（炙）　黄芩（去黑心各半两）
上粗捣筛。每一钱。用水一小盏。煎至五分。去滓。分温二服。早晨日晚各一服。量儿大小。加减服之。
●逐痛丸　治小儿胎寒躽啼。温中止痛。
雀屎（一分炒）　牛黄（别研）　芍药　芎藭（各半两）　当归（切焙一两）
上为细末。炼蜜和丸。如麻子大。百日儿每服一丸。乳汁下。早晨日午近晚各一服。量儿大小加减。
●理中丸　治小儿胎寒。腹痛躽啼。温中止痛。
人参　乾姜（炮）　白术　甘草（炙各等分）
上为末。炼蜜为丸。如弹子大。每服一丸。水一盏。入大枣一枚擘破。同煎至半盏。分温三服。以姜枣汤化下。保婴方为末。每服一钱。白汤调下。名理中汤。
●当归酒　治小儿五十日以来。胎寒腹痛微热。聚唾弄舌。躽啼上视。
当归（切焙粗捣一分）　猪肉（一两薄切小片）
上用清酒一碗。煮至七分。去滓。每服取半呷许。令儿咽之。日三夜一。量儿大小加减。

胎热伏心啼（附论）  ***************************
夫胎热伏心啼者。由母妊娠之时恣食辛酸。多味炙煿。厚衣焙服。热气熏蒸。触入胎中。致五味毒热。伏于经。令儿恍惚。风邪暴伤。令儿惊啼。面赤唇红。时时啼叫。是胎热伏心故也。
方
●导赤散　治小儿燥啼。面赤。小便亦赤。口中热。腹上亦热。或有汗仰身而啼。至晓方息。
上以导赤散加黄芩煎。未效。通心饮加麦门冬、车前子、灯心、薄荷。煎与儿饮。
●猪苓汤　治邪热在心。本脏属火。复为热所乘。故炎上焦哭。其证面红。小便赤。口气热。啼时时有汗。仰身而啼。烦燥畏灯火。
上以猪苓汤加辰砂。导赤散。小柴胡汤加黄芩、生地黄。并用灯心麦门冬。或竹茹煎服。
●芝灯汤　治小儿热证。心燥夜啼。
上用芝麻清油灯花三两颗。研细。用灯心数茎。煎汤调涂口中。以乳汁送下。

邪干心痛啼（附论）  ***************************
夫邪干心痛啼者。本非起于心。即邪气客于心主之脉。少阴者君心火也。是五脏之主。精神之舍。心气实则邪不干正。心气虚则邪伤于心。则神去。神去则死矣。经曰。真心痛旦发夕死。夕发旦死。凡诸邪在心者。止在心包络。是心之别脉也。盖小儿禀受虚怯。厥气上逆。痞而不散。故发心痛而啼也。
一是邪热在心。本脏属火。复以热所乘。故炎上而焦哭。其候舌白小便赤者是也。宜服珍珠散。小便赤涩壮热。宜导赤散。又宜服官局紫雪。
二是恐有祟物所侵。小儿目有所睹。但口不能语而惊哭也。其候两手虎口俱无脉。面变五色者是也。玉环集三关虎口脉形歌云。忽然两手俱无见。定知唐突恶神明。宜服苏合香丸。仍以绛纱袋盛带之。及烧降真。醋炭薰之。
三是有脏腑积冷。或乳母饮食生冷。令乳夹冷气。入儿腹。遇夜半阴气又盛。或失盖覆孩儿腹肚。故作疼尤甚也。其候大便青白而泻。宜服乳香没药等。仍用葱连白煎汤熨洗。乳母宜服木香匀气散。宜服魏香散。
方
治小儿邪祟所侵。小儿目有所睹而惊哭。其候两手虎口俱无脉。面变五色。
上研麝香、雄黄、朱砂。同苏合香丸。降真汤下。
●又方
上用熟艾。纸上烘热。外以帕子包。熨脐腹中。作两包频易。如大便青泻。宜服钱氏益黄散。
●蚯蚓丸　治小儿本客忤。（一名黄土散）
上用淡豉。灶中土。蚯蚓粪。用醋措和丸。如鸡子大。摩儿囟上及手足心。并脐上下各七次。擘开有毛。即弃之。

心腹痛啼（附论）  ***************************
夫卒然心腹刺痛。啼叫闷欲绝死者。盖小儿气血软弱。精神不足。忽伤贼风。遭邪气。中客忤。皆虚而得之。其证面易五色。眼睛不视。似惊痫状是也。无问大小。若阴阳顺理。荣卫和平。神守内坚。邪不干正。无诸暴疾也。或肠胃挟冷。暴为寒邪所折。邪气分争。攻冲上下。亦令心腹刺痛而啼也。
方
●苏合香丸　治小儿心腹刺痛。啼哭不住。或中邪气。或冲客忤。或惊气入腹。或夜啼瘹痛。面色不定。常服与少许。辟邪气瘟疾。除痫霍乱。
白术　沉香　香附子　诃子（炮去核）　木香　檀香　荜澄茄　丁香　犀角（各一两）　麝香（半两）　苏合香（酒炙熬成膏）　乳香（各一两）　朱砂（一两）　脑子（半两）　安息香（酒熬成膏）　人参（各一两）
上为末。同苏合香、安息香膏、八味炼蜜一处和为丸。如鸡头米大。半岁分作七服。人参汤化下。饥服。
●六神散　治腹痛啼哭。面青口中冷气。四肢亦冷。曲腰而啼。大便泄泻。青白粪。及不吮乳。及治因身热。服药既表解后再热者。盖气不归原。而阳浮于外故耳。此非热证也。当用此药。加粳米煎。和其胃气归内。身体自凉。
人参　山药　白术（各半两）　甘草（二钱）　白茯苓　白扁豆（炒各一两）
上为末。每服一钱。姜二片。枣一枚煎。一方用当归、白芍药、人参各二钱半。甘草、桔梗、陈皮各一钱为散。每服一钱。水煎时时与服。前药治胃冷加附子。治风加天麻。治痢加罂粟壳。
●参香丸　治小儿心腹痛。并肠冷。便青。腹急痛。
乳香　木香　石菖蒲　人参　良姜（炒各等分）
上为末。酒糊丸。如小豆大。一岁五丸。米汤下。
●蓬仙丸　治小儿心腹刺痛。躽身啼哭。肠冷便青。发稀面黄。肚腹膨胀。
桂心（去皮）　乳香　蓬莪术（炮各一钱）
上为末。酒煮糊为丸。如小豆大。一岁三丸。钩藤汤下。饥服。
●蒜乳丸　治冷证腹痛夜啼。面青手冷。
大蒜（一枚慢火煨香熟取出细研切日中或火上焙半乾研）　乳香（半钱别研）
上研匀。为丸。如芥子大。每服七粒。乳空时服。以乳汁送下。
●治小儿腹痛夜啼。
牛黄（如小豆大）
上用乳汁化服。又脐下书田字。瘥。
●半夏丸　治小儿腹中卒痛。啼呼闷绝。
半夏（生姜汁洗去滑暴乾一分）
上为末。用酒面糊丸。如黍米大。一月及百日儿。每服三丸。用薄荷汤下。半年至一岁儿。每服五丸。一日三五服。

乳食作痛啼（附论）  ***************************
夫乳食作痛啼者。因儿饮乳。乳壅不散。伤动脾胃。脾胃气弱。不能消化。滞乳停留。与正气交击。故成阵作痛而啼也。
汤氏曰。脏寒腹痛。由乳母食啖生冷。触冒风寒。令乳夹冷气。入儿腹中。遇夜半阴气又盛。或失盖覆。令儿腹冷作痛。或胎中受寒。亦令腹痛多啼。其证。大便青白而泻。面白。
方
●治脏寒腹痛。
用四君子汤。加丁香、白姜。兼服木香匀气散、五积散。
●又方
以熟艾烘热。以帛包。频熨腹脐。

小儿不吃乳（附论）  ***************************
凡小儿初生。看产人见儿出。急以手掩拭儿口。无令恶血得入儿喉。则儿腹内调和。无有疾病。若掩拭不及。则恶血秽露儿咽入腹。令心腹痞满。故儿不吃乳也。
方
●朱砂丸　治小儿三岁以下。胃口闭。不吃乳。
朱砂（一分细研）　丁香（一分）　麝香（一分细研）　人参（一分去芦头）　犀角屑（半两）　黄耆（半两锉）　石膏（半两细研水飞）　五灵脂（半两）　牛黄（一分细研）　甘草（一分炙微赤锉）
上捣罗为末。入研了药。都研令匀。炼蜜和丸。如绿豆大。每服以熟水下三丸。日四五服。
●龙胆散　治小儿壮热。肚胀不饮乳。
龙胆（半两去芦头）　犀角屑（一分）　川升麻（半两）　槟榔（一分）　川大黄（一分锉碎炒）　甘草（一分炙微赤锉）　鳖甲（一分涂醋炙令黄去裙襴）
上捣罗为散。每服一钱。以水一小盏。煎至五分。去滓。放温。分减渐渐与服之。如不乳。更入后方。
●摩顶膏　治小儿鼻塞脑闷。吃乳不得。
羊髓（三两）　当归（三分锉微炒）　细辛（三分）　白芷（三分）　木通（三分）　野猪脂（三两）
上捣碎先下脂髓于铛中。入诸药以慢火煎。候白芷色焦黄药成。以绵滤去滓。于瓷合内盛。令凝。每用少许。涂顶门上摩之。兼以少许入鼻内。立效。
●人参丸　治小儿腹痛。不食乳。
人参（半两去芦头）　黄连（半两去须）　龙胆（半两去芦头）　马牙硝（半两）　甘草（半两炙微炒锉）　枳实（半两麸炒微黄）
上捣罗为末。炼蜜和丸。如梧桐子大。每服以乳汁研二丸。灌入口中。日四五服。瘥。
●乳黄散　治小儿腹痛。不肯哺乳。
赤茯苓（一分）　甘草（一分炙微赤锉）　黄连（一分去须）
上捣罗为末。炼蜜和丸。如梧桐子大。每用一丸。研破。著奶头上。令儿吮奶。或研点口中。亦得。
●朱砂散　治小儿不吃乳。眼目不开。手足牵挽。此是惊风。
朱砂（一分）　龙齿（一分）　消石（一分）
上细研为散。每服煎竹叶汤。放温。调下一字。如二岁以上儿。每服半钱。
●盐黄散　治初生儿。不饮乳。吐不止。目呆面青。不得啼哭。
蓬莪术（少许）　盐（两黄米大）
上以奶汁一合。煎三五沸。去滓。即加牛黄末两粟米大。分减服之。立效。
●青礞石丸　治小儿吐奶。
白丁香（一钱去土）　硫黄（三钱）　青礞石（一钱半）　百草霜（一钱半）　五灵脂（一钱半）
上为细末研。米饭为丸。如绿豆大。捻作饼子。每服三十饼。温水送下。或淡姜汤糯米饮空心服。渐加至五六十饼。食前。
●厚肠丸　治小儿失乳。以食饲之。未有食。肠不能克化。或生肠胀。四肢瘦弱。或痢色无常。
橘皮（三分去白）　大麦糵（五钱炒）　半夏（三分洗）　枳实（三分炒）　苍术（三钱制）　青皮（三分去穰）　人参（三分）　厚朴（二分姜炙）　神麴末（五分炒）
上为细末水面糊为丸。如麻子大。每服二十丸。温水送下。食前。忌饱食。


卷三百六十二·婴孩五脏门  ——————————————————————————————————————————————————————————————————————————————————————————

总论  ***************************
钱氏论云。五脏所生。心主惊。实则叫哭发热。饮水而搐。虚则困卧。悸动不安。肝主风。实则目直大叫。呵欠项急顿闷。虚则咬牙。多欠。气热则外生。气温则内生。脾主困。实则困睡。身热饮水。虚则吐泻生风。肺主喘。实则闷乱喘促。有饮水者。有不饮水者。虚则哽气。长出气。肾主虚无实也。豆疮入肾则黑陷。更当别虚实。证假如肺病又见肝证。咬牙多呵欠者易治。肝虚不能胜肺故也。若目直大叫哭项急顿闷者难治。盖肺久病则虚冷。肝强直而反胜肺也。视病之新久。虚则补母。实则泻子也。肝脏病见秋。木旺肝强胜肺也。宜补肺泻肝。轻者肝病退。重者唇青而死。肺病见春。金旺肺胜肝。当泻肺。轻者肺病退。重者目淡青。必发惊。更有赤者当搐。为肝怯。当目淡青色也。心病见冬。火旺心强胜肾。当补肾治心。轻者心病退。重者下窜不语。肾怯虚也。肾病见夏。水胜火。肾胜心也。当治肾。轻者肾病退。重者悸动当搐也。脾病见四季。皆仿此治之。顺者易治。逆者难治。脾怯当面目赤黄五脏相反。随证治之。胃怯。汗上至项下至脐。此胃虚当补胃。益黄散主之。胃啼小儿筋骨血脉未成。多哭者。至小所有也。胃气虚。面㿠白无精光。口中气冷。不思乳食吐水。当补脾。益黄散主之。胃虚冷。面㿠白色。瘦弱腹痛不思乳食。当补脾。益黄散主之。下痢者宜调中丸主之。
汤氏五脏中风诗。小儿心脏中风时。偃卧唇红汗湿衣。但灸心俞三五壮。唇青黄白黑休医。目瞪此为心已绝。性命多应六日期。此疾难别难治。李倅之子。前任义乌丞。患心脏中风。诸医皆言死而退。已三日不醒人。余遂灸之。今已长大。凡见此候。先宜著艾心俞。正大中骨下两傍各一寸半。次服家传牛黄丸。肝风踞坐举头难。早灸肝俞病即安。细视眼连唇上色。青黄方可放心宽。色黑只应旬日死。命归泉路不能还。脾脏若或中风邪。腹满通身色似瓜。吐沫医人犹可治。唇青手足冷空嗟。若灸脾俞三五壮。纵然危困命能赊。腰疼面黑肾之风。两胁麸病[米咨]可攻。急灸肾俞由得瘥。面黄发痉莫从容。啼不作声有两般。肺绝无声不用看。或若外邪侵主脏。温和调气自然安。忽然喘急心烦满。纵有灵方命也弃。急灸肺俞三五壮。始知妙诀在人间。
汤氏肺中风多因嗽而始。但服嗽药不能散其风邪。入于肺脏之络。其候喘急。面色青黄。目能认人。口不能言。医者不明其证。待尽而已。余有亲戚之子。得此疾危亟。余往视之。尚留残喘急。以橘皮、桑白皮、瞿粟壳三件煎汤。化百部丸二服。急灸肺俞至第三壮。其喘已定。忽能言。再灸作五壮。继而索粥。自此生矣。

心脏（附论）  ***************************
心热者。视其睡。口中气温。或合面睡。及上窜咬牙。皆心热也。导赤散主之。心气热则心胸亦热。欲言不能。而有就冷之意。故合面睡。心气实。则气上下行涩。合卧则气不得通。故喜仰卧。则气得上下通也。泻心汤主之。心有馀。眠卧不安。面伏地睡。则导赤散、洗心散主之。虚弱则惊悸不安。宁心膏主之。小肠有热。或赤涩尿血。木通散、消石散、红龙散主之。心不足惊悸恍惚。忧愁不乐。面无颜色。用宁心膏、安神膏。心有客热。则睡中语。导赤散、洗心散主之。
方
●参砂膏　通心气。除膈热。去痰壅。
朱砂　人参　南星（炮）　天麻　远志（去心用皮姜汁浸焙）　白附子　殭蚕（炒各半分）　硼砂（一焙半）　茯神（等分）　麝香（少许）
上为末。炼蜜丸。如樱桃大。金箔为衣。每服一丸。麦门冬去心煎汤调下。
●八物定志丸　补心气。安精神。
远志（去心）　麦门冬（去心）　菖蒲　茯神（去皮木）　茯苓（去皮白者各半两）　牛黄（一钱）　白术（一分）　人参（六钱）
上为末。炼蜜为丸。每一两作三十丸。以朱砂为衣。每服一丸。人参汤化下。食后。
●泻心汤　泻丁火。
上用黄连一两去须。研极细末。每服一字。至半钱一钱。临卧温水调下。海藏云。易老单泻心汤加减法。出于此。乃实邪也。实则泄其子。

肝脏（附论）  ***************************
肝感风者。呵欠顿闷。口中气热。当发散。大青膏主之。若能食。饮水不止。当用大黄丸。微下。余不可下。肝热手寻衣领。及乱捻物。泻青丸主之。壮热饮水喘闷。泻白散主之。肝有风。目连扎不搐。得心热则治肝。泻青丸。治心导赤散主之。肝有热目得直视不搐。得心热则搐。治肝泻青丸治之。导赤散主之。肝有风甚。身反张。强直不搐。是肝受风也。当补肾。治肝。补肾地黄丸。治肝泻青丸主之。若病或新或久皆引肝风。风动而上于头目。目属肝。风入于目。上下左右如风吹。不轻不重。儿不任风。目连扎也。若热入于目。牵其筋脉。两眦俱紧。不能转视。故目直也。若得心热则搐。以其子母俱有实热。风火相搏故也。治肝泻青丸。治心导赤散主之。肝有馀。目赤多怒。筋脉拘急。肝风亦然。或身热者。驱风膏。并凉肝药。肝不足视不明。两胁拘急。面色青白。多恐悲泣。地黄丸主之。
方
●泻青丸　治小儿肝脏实热。手寻衣领。乱捻物。目直视不搐。得心热则搐。身反折强直。目连扎。或目内青。或脏腑泄。诸药不止。脾胃久虚。并宜服之。（又名泻肝丸）
当归（去芦头切焙秤）　龙胆草（焙秤）　川芎　山栀子仁　川大黄（湿组裹煨）　羌活防风（去芦头切焙各等分）
上为末。炼蜜丸。鸡头大。每服半丸至一丸。煎竹叶汤。同沙糖温水化下。
●地黄丸　治小儿本气虚怯。由胎气不成。则神不足。目中白睛多。其颅即解开。面色㿠自。又肾气不足。则下窜。盖骨重惟欲坠于下而缩身也。肾水阴也。肾虚则畏明。无精光者。宜补之。
熟乾地黄（八钱焙秤）　山茱萸　乾山药（各四两）　泽泻　牡丹皮　白茯苓（去皮各三钱）
上为细末。炼蜜和丸。每两作五十丸。三岁以下。每服一二丸。至三丸。温水空心化下。
●麝香青金丸　治小儿肝脏有风。呵欠顿闷。神昏不爽。口中气热。急惊搐搦。胸满气短。并皆治之。
天麻（半两）　白附子（三钱炮）　蝎梢（去毒微炒）　青黛（二味各二钱）　乌蛇（酒浸取肉焙乾七钱）　麝香（别研）　朱砂（别研）　天竺黄（三味各一钱）
上拌为细末。次入研者麝香朱砂研匀。炼蜜为丸。每一两作四十丸。每服一丸。煎人参薄荷汤化下。（乳食空）。

脾脏（附论）  ***************************
脾有馀。脾胃有热。不思乳食。或吐黄水。泻深黄色。实热也。或泻黄沫。如蟹之吐沫。虚热也。皆食物不化。宝鉴云。胃受热。五穀不能实。先以黄白散行其脏腑。后以五苓散。脾虚热先五苓散。次黄白散。再服五苓散。或少以益黄散。脾不足。脾胃经冷。不思乳食。哕吐清水。泻绿白色。食物不化。时复肚痛。或渴或不渴。巢氏云。小儿哕。由哺乳冷。冷气入胃。与胃气相逆。则胃气不通。致令哕也。钱氏云。泻青白。穀不化。脾胃冷。王氏云。宿食不消。脾胃冷也。益黄散。两服。紫丸逐积。再益黄散。千金云。脾虚腹胀。肠鸣溏泻。食物不化。脾胃有积。不思乳食。或吐酸水。泻白腥酸。食物不化。伤食亦同。或腹痛或不痛。家宝方云。吃物不消是脾有积。紫丸逐下食积。益黄散补。或食不知饥饱。并能食而大便不化。是疳热积。益黄散汁吞紫丸。泻下后。益黄散补。并六甲丸。脾胃有风。不思乳食。呕吐涎沫。食物不化。大便杂色。泻久不定。定而复作。时多困倦。钱氏云。身温风在脾。故大便不聚。先下益黄散补脾。次宣风散逐去脾间风。再益黄散、并神宝丹、及温惊药。又云吐泻乳不化伤食。下之。素问云。脾胃受湿则水穀不分。川椒丸、五苓散。活人曰。五脏之病。何脾病之多也。盖脾土也。万物之发生。皆由于土。百病起因。皆是脾之受纳。谷饮多于诸脏。乃病之多也。脾怯。当面目赤黄。五脏相反。随证治之。气不和。口频撮。当调气。益黄散主之。食不消。脾胃冷。故不能消化。当补脾。益黄散主之。弄舌。脾脏微热。令舌络微紧。时时舒舌。治之勿用冷药及下之。当少与泻黄散。渐服之。亦或饮水。医疑为热。必冷药下之非也。饮水者。脾胃虚津液少也。又加面黄肌瘦。五心烦热。即为疳瘦。宜胡黄连辈。大病未已。用药而弄舌者凶。涎液不收。小儿因气不升降。膈脘否滞。致令乳食不化。流入胃中。随气上溢。故令多涎。其候胸满短气。饮食迟化。内经谓脾为涎。当调脾胃。升降其气。则病可愈。
方
●铅霜散　治小儿脾风多涎。心胸壅闷。不下乳食。昏昏多睡。
铅霜（研）　牛黄（研）　半夏（生姜汁制焙乾）　龙脑（研各半分）　白附子（炮）　马牙硝（研）　防风（去叉）　丹砂（研）　天竺黄（研）　犀角屑　细辛（去苗叶）　黄芩（去黑心）　甘草（炙锉各一分）
上为散再同研匀。每服一字。用生姜蜜温水调下。更量儿大小。以意加减。不计时候。
●防风汤　治小儿脾肺风热。膈上多涎。心神昏闷。少欲乳食。
防风（去叉）　羚羊角屑　黄芩（去黑心）　人参　枳壳（麸炒去瓤）　甘草（炙锉各一分）　半夏（半分生姜汁制焙乾）
上捣筛。每一钱。以水八分。入生姜少许。煎至五分。去滓。不计时候。量儿大小。加减温服。
●降气丸　治小儿脾气上溢。气不升降。涎液不收。清膈。
牛蒡子　栀子仁　甘草（炙微赤锉）　川硝　郁金（以上各半两）　枳壳（一分麸炒微黄去穰）　龙脑（半两研）
上为末。面糊和为丸。如麻子大。用薄荷水化下二丸至三丸。不计时候。量儿大小。加减服之。
●温脾散　治小儿脾胃伤冷。涎常流出。在两口角。（一名温胃散）
半夏（半两用白矾水浸）　人参　豆蔻　白术　乾姜（各半两）　丁香（一两）　甘草（半钱）
上为末。每服二钱。生姜三片。煎服。食前。
●张涣温脾丹　治小儿滞颐。多涎流出。渍于颐上。此由脾冷。涎多故也。脾之液为涎。脾气冷不能收制其津液。故流出渍于颐上。法当温脾。俗谓之捏破涎涡儿者。葛丞相云。此方甚奇。
半夏曲（用生姜六两同捣细炒）　丁香（一两）　木香（一两）　乾姜（半两炮）　青皮（半两去白陈皮亦可）　白术（半两）
上为末。糊丸如黍米大。一岁十丸。二岁二十丸。大小加减。米汤下。直指方有陈皮半两。一方炼蜜和丸。
●金朱丹　治脾热多涎。
金箔（二十片）　朱砂（一两研水飞）　半夏（汤洗七次）　牛胆制南星（一两）　白茯苓（半两）　石膏（半两研水飞）
上都拌匀。再细研。用生姜汁和丸。如黍米大。每服十粒。人参汤下。乳后。
●泻黄散又名泻脾散　泻脾热。目黄。口不能吮乳。
藿香叶（七钱重）　山栀子仁（一两）　石膏（半两）　甘草（三两）　防风（切焙四两）
上锉同蜜酒微炒香。为细末。每服一钱至二钱。水一盏。同煎至五分。温服清汁。无时。南方多以寒水石为石膏。以石膏为寒水石。正与京师相反。乃大误也。盖石膏洁白坚硬有墙壁。而寒水石则软烂。以手可碎。外微有黑细纹。方书中寒水石则火煅用之。石膏则坚硬不可入火。如白虎汤用石膏。则能解肌热。破痰。治头痛。若用寒水石。则误矣。又有一等坚白全类石膏。而敲之亦皆成方者。名方解石也。可代石膏用之。南人有不信此说者。孝忠尝相与同就京师大药肆中。买石膏、寒水石、方解石三种。又同诣惠民和济局。及访诸国医询证之。皆合此说。乃信服。孝忠顷编保生信效方。已为下论。恐小儿尤不可误。故复见于此。
●益黄散　治小儿吐泻。脾虚。不食。五穀不化。困倦少力。肠滑夜起。并疳虚盗汗。并治涎流。颔下常湿。名滞颐。
陈皮（一两去白）　丁香（二钱）　诃子（炮去核）　青皮（去白）　甘草（炮炒各半两）
上为末。三钱。水半盏。煎至三分。去滓。食前服。大小加减服之。海藏云。此剂泻脾热。
●牛蒡丹　治脾热多涎。
牛蒡子（一两）　郁金　川朴硝　枳壳（去穰麸炒）　皂子（半两炒黄）
上为细末。用生姜汁。打白面糊丸。如黍米大。每服十粒。煎人参汤下。大小加减。
●半夏丸　治小儿脾热。乳食不下。胸膈多涎。（一名皂荚丸）
半夏（半分须用生姜汤洗七遍去滑）　皂荚子仁（半两）
上为末。用生姜汁和丸。如麻子大。不计时候。以温水下三丸。随儿大小。以意加减。
●半夏丸
半夏（一两微炒）　白矾（生研半两）
上为细末。面糊和丸。如粟米大。每服五七丸。量轻重加减。食后。临卧生姜汤下。
●桑白汁　治小儿脾热。乳食不下。胸膈痞闷。涎溢不收。
上用新桑根白皮。不以多少细锉。取自然汁。涂于儿口内。立效。如无新桑根白皮。取干桑根白皮一两。细锉用水一盏。煎至半盏。放温。涂儿口内极妙。
●又方
上以白羊粪少许。入水研取汁。涂儿口内效。
●又方
上取鹿角末。炒令焦。更研令细。以清粥饮调下一字。
●又方
上取牛噍草。绞取汁。少少与服之。
●郁金散　治滞颐。不问脾虚惊热。并可进之。
郁金　南星　白附子　大半夏（各半两）
上用生姜二十片。皂角三条。水两盏。煎药同煮。以干为度。去皂角及生姜。以四味焙乾。同雄猪胆一枚。以盏盛定。刺汁。以前药入胆汁内浸。炙乾又浸。以胆汁尽为度。再用。
铁华粉（半两）　甘草（三钱）　研匀同为末。每服一钱。薄荷蜜汤调下。

肺脏（附论）  ***************************
肺有馀。咳嗽气急。痰实成块。泻肺散、褊银丸、珍珠丸、下涎。肺不足哽气喘息。嗽吐清涎。目胞浮肿。补肺散、人参丸。肺盛复有冷风者。胸满短气。气急喘嗽。上气。当先散肺后发散风冷。散肺泻白散、大青膏主之。肺只伤寒。则不胸满。肺热。手掏眉目鼻面。甘桔汤主之。肺虚热。唇深红色。治之散肺虚热。少服泻白散。肺脏怯。唇白色。当补肺。阿胶散主之。若闷乱气粗。喘促哽气者难治。肺虚故也。脾肺病久。则虚而唇白。脾者肺之母也。母子皆虚。不能相营。故名曰怯。肺主唇白。白而泽者吉。白如干骨者死。
钱氏曰。东都张氏孙九岁。病肺热。他医以珠犀麝生牛黄治之。一月不愈其证。其证嗽喘闷乱。饮水不止。全不能食。钱氏用使君子丸、益黄散。张曰。本有热。何以又行温药。他医用凉药攻之一月尚无效。钱曰凉药久则胃寒不能食。小儿虚不能食。当补脾。候饮食如故。却泻肺经。病必愈矣。服补脾药二日。其子欲饮食。钱以泻白散泻肺遂愈七分。张曰何以不虚。钱曰先实其脾。然后泻肺。故不虚也。
方
●阿胶散　补肺。
阿胶（一两半麸炒）　马兜铃（半两焙）　甘草（二钱半炙）　黍黏子（二钱半炒香）　杏仁（七个去皮尖）　糯米（一两）
上为末。每服一二钱。水一盏。煎至六分。食后温服。海藏云。杏仁本泻肺。非若人参、天门冬、麦门冬之补也。当以意消息。
●百部丸　治小儿肺寒。壅嗽微喘。
百部（炒乾秤）　天麻（去节先作末各三分）　杏仁（四十个去皮尖煮三五沸研入）
上为末和匀。蜜丸皂子大。温水化下二三丸。无时。日三四丸。此本方也。仲阳加松子仁五十个。糖丸之。含化大妙。
●泻白散　泻肺脾热。目黄口不吮乳。喘嗽。
桑白皮（一两锉炒黄）　地骨皮（一两）　甘草（半两炒）
上为细末。每服一二钱。水一盏。入粳米百粒。同煎。食后服。易老加黄连。海藏云。治肺热。传骨蒸自汗。用此以直泻之。栀子黄芩亦能泻肺。当以气血分之。

肾脏（附论）  ***************************
肾有馀腹满。肠泄体重喘嗽。小便黄色。牵牛散。疮头变黑气急。亦肾有馀。百祥丸。肾不足体重厥逆。腹大喘嗽。面无精光。好暗畏明。耳鸣聋重。脑缝开。地黄丸主之。肾虚者。儿本虚怯。胎气不成。则神不足。目中白睛多。其颅即解。面色㿠白。皆为难养。纵长不过八八之数。若恣色欲。多不及四旬而亡。或有因病而致肾虚者非也。又肾气不足则下窜。盖骨重惟欲坠下而缩身也。肾少阴也。肾虚则畏明。皆宜补肾。地黄丸主之。膀胱内通肾脏。一处承受。三经所传。其外肾冷热。皆由心气主之。心经有热。热入小肠。或赤或白或淋或涩。心经有寒。流膀胱。或秘或疝或肿或光。凡小儿初生。两个肾子俱大。光浮。名曰卵肿。一边差大。名曰偏坠。盖由惊气所行。传受于中。或母怀孕。惊忧之气不散。胞胎之间。儿亦受之。所以生下。便有卵肿。外宜黑散敷之。内用清心顺之。黑散者用黄连、黄芩、大黄、黄蘖等分。烧留性为末。猪胆汁同蜜调敷之。立效。清心以犀角、地黄膏与服。若有热。大连翘饮。宿夜安定。
方
●羚羊角丸　治小儿肾虚。或病后筋骨弱。五六岁不能行。宜补益脾肾。
虎胫骨（敲破涂醋炙黄）　生乾地黄（焙炙）　酸枣仁（去皮炙秤）　羚羊角（尖细而节密者错为末）　白茯苓（各半两）　桂（去皮即有味煮不见火）　防风（去芦头）　当归（去芦头）　黄芩（切焙各一分）
上为细末。炼蜜和成丸。每服一丸皂子大。儿大者加之。食前温化下。日三四服。久服取效。
●地黄丸　治小儿脾肾虚。两胁拘胀。多恐悲哭。又治大病后。不能作声。是肾怯不能上接于阳。又治禀受肾气虚。头骨开。
泽泻　牡丹皮　白茯苓（各三钱）　熟乾地黄（八钱焙秤）　山茱萸（四钱）　山药（半两）　牛膝（四钱）
上为细末。炼蜜和丸。如小豆大。三岁每服七丸。空心温水下。一方无牛膝。
●白芨散　治小儿肾气不成。脑髓不足。小儿年大骨应合而头缝开者是也。宜以药涂之。
白芨　柏仁　防风（去苗）　细辛（去叶各一两）
上为细末。每服一钱。以乳汁调涂。在儿颅骨上。每日一次。用之。
●甘豆汤　治小儿肾虚有热。大小便不通。
黑豆（一合）　甘草（二钱）　姜（七片）
上锉。新水煎服。
●泻肾丸　治脉洪而实。
上用前地黄丸。熟地黄改生地黄。去山茱萸是也。此治左手本部脉若右尺洪实。以凤髓丹泻之。此地黄丸仲景八味丸去桂附。若加五味子肾气丸也。此益肺之源。以生肾水焉。
●治肾缩　治小儿初生。两肾缩。乃初生受寒气也。
硫黄　茱萸　大蒜
上同研。涂其腹。仍以菵草、蛇床子二味煎汤淋洗熏之。盖初生受寒气而然。
●治虚寒证。惟肾主虚。亦惟肾受寒。小儿骨气未就。虽虚而不容补。但以地黄丸与之。厥冷者以生乾姜炙甘草煎汤调下。洞泄者专用木香、白术、生乾姜、各一分、辣桂炙甘草各半分、锉细。量儿大小作剂。入陈米煎服。
●治小儿外肾肿硬。成疝肿硬。（一名地龙散）
上用干蚯蚓为细末。用唾调涂。常避风冷湿地。
●治小儿外肾肿硬。或疝疾。或风热暴肿。
上用地龙粪。生薄荷汁。调涂尤妙。


卷三百六十三·婴孩头眼耳鼻门  ——————————————————————————————————————————————————————————————————————————————————————————

头疮（附论）  ***************************
夫小儿头疮者。由脏腑有热。热气上冲头面。复有湿气乘之。湿气相搏。折于血气。而变生疮也。
白秃疮者。由头上白点斑剥。初似癣而有白皮屑。久则生痂或疮。遂至遍头。自少至长不瘥。头发秃。谓之白秃疮。
小儿头生小疮。浸淫瘙痒。黄膏出不生痂。连年不瘥者。亦名妒头疮。以赤龙皮汤及天麻汤洗之。内服漏芦汤。外宜敷飞乌膏散。及黄连胡粉水银膏散。
方
●雄黄膏（出圣惠方）救急疗小儿头疮。经年不瘥。瘥而复发者。
雄黄（研）　大黄　黄蘖　黄芩　姜黄　雄黄（研）　白芷　当归　青木香（各四两）
上㕮咀。以苦酒浸一宿。以猪脂一大升煎。俟白芷色黄膏成。去滓入水银一两。以唾于手中。研令消。入膏搅相得。于瓷器中收。每以皂荚汤洗疮。干拭以膏涂之。日再换。以瘥为度。一方无大黄。以蓝浆水洗净涂之。
●松脂膏（出圣惠方）治小儿头疮。经年不瘥。
松脂（一两半）　川大黄（一两）　苦参（一两锉）　黄连（一两去须）　胡粉　黄芩　水银（各一两）　白矾（半两）　蛇床子（三分）
上罗为末。以腊月猪脂膏。和研水银。星尽。以瓷合盛。每日于疮上涂之。效。
●苦参汤（出千金方）治小儿头疮。
苦参　黄芩　黄连　黄蘖　甘草　大黄　芎藭（各二两）　蒺藜子（三合）
上㕮咀。以水六升。煮取三升。渍布搨疮上。日数过。
●治小儿头热疮方（出千金方）
石南草　大黄　黄芩　黄蘖　矾石　泽兰（各一两）　戎蓝（二两）　蛇床子（三合）
上切。以水七升。煮取三升。以絮纳汤中。洗拭。每日三度。瘥。
●藜芦膏　治小儿一切头疮。久则瘙痒。不结痂疮。
藜芦　黄连　雄黄　黄芩（各三两）　松脂（二两）　猪脂（半斤）　矾石（五两）
上为末。煎令调和。先以赤龙皮天麻汤。洗干。敷之。（赤龙皮即檞皮是也）　一方用桐树白皮。天麻甘草煎汤。洗净涂之。
●治头疮
细捣水龙骨　黄丹等分安　白矾须要碎　鸡子用清丸　将去红炉煅　炼出象灰团　牛皮另烧用　硫黄生一般　香油调搽敷　直要见根盘　神仙真妙药　一月保安全
上用酸虀汁。去疮盖。如有发须剃净。方可敷之。
●青砂散（出圣惠方）治小儿头疮。久不瘥。
水银（一分以小枣研令星尽）　硫黄（一分）　狗骨头（半两烧灰）　川椒（一分去目）　腻粉（一分）　宿砂（一分去皮）　竹叶（半两烧灰）
上罗为末。研入水银令匀。以生油调涂之。立效。
●治小儿头上生恶疮方（出圣惠方）
人粪灰　狗粪灰　皂荚灰　香豉（炒令微焦）　白矾灰（以上各半两）
上罗为散。每使量疮以生油调涂。每日一易。以瘥为度。
●胡粉散（出圣惠方）治小儿头上生恶疮。及疳疮软疖。
胡粉　黄连（去须各一两）　糯米（二十一粒）　赤小豆（十四粒）　吴茱萸（半分）　水银（一两点少水入胡粉研令先尽）
上罗为末。即以麻油和诸药调匀。涂之。
●水银膏（出圣惠方）治小儿赤疮。浑头面皮胸上作片。人不识者。
水银　松脂（各一两）　腻粉（一分）　土蜂窠　黄蘖（锉）　川大黄（各一两半）
上除水银腻粉外。捣罗为末。以炼成猪脂半斤。煎成膏。似稀面糊。放冷。取水银腻粉于掌中。以唾调和如青泥后。可入膏中相和。搅令匀。涂于疮上。不过三两上。瘥。
●紫草膏　治小儿头疮。
紫草（二两去无色枝干捣末）　马肠根（一两捣末）　杏仁（一两汤浸去皮研）　吴茱萸（一两捣碎）　雄黄（一两细研）　清麻油（八两）
上先以麻油于一净铛内煎。下杏仁茱萸徐徐煎三两沸即去火。以生绢滤去滓。次入紫草马肠根等末。又煎五七沸。再滤去滓。看膏稀调得所。入雄黄末搅匀。用瓷盒盛。每用。先以盐浆水洗疮令净。拭乾。以膏涂之立效。
●治小儿头疮不瘥。恶汁出不断。并热疮方。
黄连（去须）　黄蘖（锉）　白矾（烧灰各一两）　蛇床子（半两）　胡粉（三分）
上罗为散。以熬成猪脂调如膏。日二涂之效。一方无白矾。以油调敷之。
●治小儿头疮。及恶疮方。
黄连（一两去须）　吴茱萸（生用）　腻粉　杏仁（半两汤浸去皮）　麻油（一合）
上罗为末。入麻油杏仁同研。入膏每涂药时。先以盐浆水洗了。拭乾。涂上。日二用之。
●黄连散　治小儿头疮。
川黄连　黄蘖（去粗皮）　草决明　轻粉（各等分）
上为细末。用生猪油。于所患疮上涂之。立愈。
治小儿三岁。忽头上烟浆如钉盖。一二日及胸背皆生。仍成疮方。
水银　朱砂（各半两破两相得）　石硫黄（一两研）　腊月猪脂（如研如膏）
上煮桑叶汤洗。以敷之。勿令猪、犬、妇人、小儿见。见无效。又一方有胡粉。无腊月猪脂。
●治小儿头疮。及恶疮方。
香豉（二合）　麻油（二合）　大黄（半两）　葱白（四两细切）
上先煎油令热。入香豉等。熬令烟出。热捣贴于疮。以物密裹之。效。
●水银膏　治小儿遍头生疮。
水银（二两）　胡粉（二两入少水与水银同研令星尽）　松脂（二两细研）　猪脂（三两）
上先煎猪脂令消。去滓。下松脂。次下水银、胡粉。不住手以柳枝子搅令匀。膏成尽倾在瓷盒内。净洗干拭。涂疮上。日二用之。
●鸡子膏　治小儿头疮。及白秃疮。
新鸡子（七枚去壳）　腻粉（半两）　麝香（一分细）　妇人油头发（一团如鸡子大）
上先将鸡子入铫内熬。次下发令消。以绵滤过。入腻粉麝香搅匀。以瓷盒盛。每用先洗净拭乾。涂之。
●治小儿头疮出脓水。瘥而复发。
豆豉（一两炒微焦）　皂荚（一枚长三寸许烧过灰）　鳖甲（一两烧灰）　腻粉（一分）
上罗为散。每使以生油调。涂上立效。
●治小儿秃疮。
紫草（一两为末）　轻粉（二钱）　腊月鹅油（无盐者不拘多少）　黄腊（一两）
上先熬紫草。次诸药炼成膏。不时搽头上疮。
●治白秃疮方。
斑蝥虫（七个）　巴豆（七个去壳）　蛇床子　松香（各等分为末）
上用清油半盏。煎虫豆二味焦黑色。并去不用。又用油俟冷。火气息。将二味末药加轻粉于油内。如用时先以禾杆烧灰淋汁。及煨皂角洗净。候水气干。涂前药。
●治小儿头疮方
胡粉　连翘（各一两）　水银（半两）
上以水煎连翘。纳胡粉水银。和调敷之。
●螵蛸散　治头上疮。俗名黏疮。绝妙方。
海螵蛸（二钱）　白胶香（二钱）　轻粉（半钱）
上将海螵蛸、白胶香同研。却用轻粉再于乳钵内研极细。敷贴疮时。先用清油将疮润了。然后将药末乾掺疮上。只一上可愈。甚者二上。
●黄连散　治小儿头疮出脓水。瘥而复发。
黄连（五两去须）　水银（二两）　乌贼鱼骨（一两烧令赤色）
上除水银。捣罗为散。别用白蔹末一两半。入少水与水银同研星尽。与前药末相和研匀。每用先以桃叶汤洗疮。令净拭乾。以药敷于疮上。
●又方
水银（半两）　黄连末（一两）　胡粉（半两）
上相和。入少水研水银。星尽。以生油调涂之。
●如圣黑膏　治头疮久不瘥。及白秃。
豆豉（半斤）　龙胆草　芜荑（各一分）
上一处用湿纸裹。盐泥固济。火煅存性。碾为末。以生清油半斤。熬取四两。下药急搅匀。将瓷盒收贮。敷之神效。凡人耳轮疮极痒。临睡时敷一遍。治白秃。剃头后一敷愈。
●治癞头疮方
白矾（五分刀头飞过）　杏仁（五分去皮尖细研）　大枫油（五分）
上一处溶成膏子。后入轻粉三分（十文）。调敷之。
●治小儿头疮方
胡粉（一两）　黄连（一两）
上为末。洗疮去痂。拭乾敷之。即瘥。更发如前敷之。
●治小儿头疮。面上赤。有日月益甚者方。
黄连　赤小豆（各等分）
上捣末。以腊月猪脂和涂之。即瘥。
●治小儿头疮出脓水。瘥而复发方。
杏仁（一百枚烧为灰）　腻粉（一分）
上研为散。每使用。生油调涂之。
●治小儿头疮。昼间出脓。夜即复合者。宜用此方。
大附子（一枚去皮脐捣罗为末）　鲫鱼（一尾长四寸者）
上将附子末入鲫鱼肚中。于炭火上炙令焦。细研敷疮上。更烂捣蒜于上封之。甚良。一方用鲤鱼。
●又方
乱发（一团如梨大）　鸡子黄（五枚）
上相和于铫中。炭火熬令发消。以绵滤过。用瓷盒盛。涂于疮上。
●鲫鱼方　治小儿白秃疮。
鲫鱼（一尾重三四两者去肠肚以乱发填满湿纸裹烧存性）　雄黄（二钱）
上为末。生清油调敷。先以虀水洗拭。后用药。
●平瘀散　治冻疮白秃。
黄柏　九节黄连（各等分）
上为末。冻疮以芸薹煎汤。俟温洗令净。软绢拭乾。乌鸡子清调敷。白秃用甘草汤洗。麻油调敷。
●治小儿头上恶毒肿。痤疖诸疮方。
取男子屎烧灰。和腊月猪脂。先以酢泔洗净。拭乾敷之。
●治小儿头疮方
以多年篱竹。入土烂者。烧存性。入轻粉少许。湿者乾掺乾者油调。涂之。（一名篱灰散）
●治头疮。海上名方。治久不瘥疮。
以猪筒骨中髓。腻粉和为剂。复纳骨中。火煨香熟取出。先以温盐水浴疮。乃敷之。兼肥疮疳疮。皆可用。
●又方　取树上干桃。烧存性。碾为末。与轻粉麻油调敷。一方无轻粉。或暑毒头块疮。及面上软疖。亦可治。
●治小儿头疮。
煮熟鸡子黄。炒令油出。以麻油腻粉调敷。或以葱汁调腻粉。涂之。
●治小儿头疮。耳上生疮方。
用竹叶烧末。和猪脂涂上。又以鸡子白敷之。亦妙。
●治小儿头疮方
取猪胆汁敷之。猪[月臣]（音夷）主肺痿咳嗽。枣肉、酒浸服之。亦能治痃癖羸瘦。
●治头疮及诸热疮方
先用醋少许和水。净洗去痂。再用温水洗干。用百草霜细研。入腻粉少许。生油调涂。立愈。
●治小儿头疮方
用龟甲烧灰。敷之。
●治小儿头疮方
用麦叶捣末。和白蜜、鸡子白和匀。涂上。虫出不作瘢。
●治小儿头疮。及浸淫恶疮。大效。亦疗妇人阴疮。初食利大小肠。久食即否。去陈留新。
胡麻人生嚼涂之。（八稜者名胡麻二稜者名巨胜）一方用麻油。嚼敷之。
●治小儿头疮方
用马骨一味煅。烧作灰。和醋敷。一治身上疮。白秃疮。以骏马不乏者屎。数数暖洗之。十遍瘥。又白马脂五两。封疮上。稍稍封之。白秃者发即生。
●治小儿头疮不瘥方
用大虫脂。消令凝。每日三四度涂之。亦治白秃。
●治小儿头疮。又白秃。发不生。汁出者方。
用鸡子七个。去白皮。于铜器中熬。和油敷之。
●治头疮
用大笋壳叶。烧为灰。量疮大小。用灰生油调敷。入少许腻粉佳。
●治小儿头面身上生诸疮方
用蛇蜕烧末。和猪脂。敷之于上。效。
●治头疮不瘥。汁出不止方。
用枳实烧灰。猪脂调。涂疮上。
●又方
用田螺壳。烧灰存性。清油调涂。湿掺末在疮上。
●治头面上诸恶疮方
用南星、贝母等分用。汤泡七次。研为末。入土朱末少许。干油调涂。湿用乾掺。
●治头疮白秃风密皮肤痒方
用紫草煎汁。浸并敷。一方用白芨。可煎汁。浸并敷。
●治头上豆疮白秃方
用马肉煮汁洗。一方用马尿洗。
●治小儿头上生疮及肥疳疮方
用糯米饭烧灰。入轻粉。清油调敷。
●治小儿头疮方
以松香为末。用青葱叶盛贮。皮黄就汤煮数沸。取出待冷。研细。入轻粉和匀。香油调敷。
●治小儿头疮。昼间出脓。夜即复合者。（出圣惠方）
用马蹄烧灰细研。以生油调涂之。
●又方（出圣惠方）
用露蜂方细研。以腊月猪脂调涂之。
●又方（出圣惠方）
用黑豆一合。炒令存性。捣为末。以水调涂之。
●治小儿头疮积年不瘥方（出圣惠方）
取槟榔。水磨。以纸衬晒乾。以生油调涂之。
●又方（出圣惠方）
用鸡子壳烧灰。细研。以腊月猪脂和。涂之效。鸡粪炒为末。敷之亦佳。
●又方（出圣惠方）
用乌梅肉烧灰研。以生油调涂之。
●又方（出圣惠方）
用吴茱萸炒令焦。细研。入腻粉。以猪脂调涂之。
●又方（出圣惠方）
用菖蒲末。生油调涂之。
●治小儿秃头疮方（出千金方）
取雄鸡屎。陈酱一升。苦酒和匀。以洗疮了。敷之。
●又方（出圣惠方）
用芫花。腊月猪脂和如泥。洗去痂。敷之。日一度。一治白秃。
●又方（出千金方）
用不中水芜菁叶。烧作灰。和猪脂敷之。
●秘传头秃疮方（出和幼口议）
用吴茱萸盐醃为末。酽米醋调。刷头上。大人肩疽疮用之。立效。
●治小儿秃疮方（出百一选方）
用鼠粪不拘多少。新瓦上煅存性。以轻粉麻油调涂之。
●苦楝膏　治小儿秃疮。及恶疮。
用苦楝皮灰。猪脂调敷之。
●治小儿秃疮方
用猪蹄甲七个。每甲中放白矾一块。枣儿一个。同烧存性。研为极细末。加轻粉得宜研细。用清油调搽。不过三五上即瘥。
●治头疮白秃杀虫方
以茧草与白蔹、赤小豆为末。鸡子白调如糊。涂之。干即更易。
●治小儿白秃疮方
用羊粪煎汤。洗去痂。却用雄羊粪。烧灰同屋悬煤。炒为末。清油调涂之。
●治小儿头上秃疮方
用仙人掌草。焙乾为末。有汁乾掺。无汁油调。
●疗秃疮方
取虎骨为末。油调涂之。
●治小儿秃方
用白头翁根敷。一宿作疮。二十日愈。
●疗白秃疮及发中生癣疮。顶白者。
取熊白敷之。
●治头上秃疮
用赤马皮、白马蹄、烧灰为末。以腊月猪脂和敷之。
●治小儿秃疮
用胡荽子。油煎敷之。
●治秃疮方
用桃枝未开花。阴乾与桑椹赤者等分。作末。以猪脂和。先用灰汁洗去疮痂。即涂药。治患秃疮。用山豆根。以水研。敷疮上。
●治头上秃疮方
用胆矾少许。火枯。硼砂少许、信少许、朱砂少许、一处研末。取月头剃去疮。又以炭汁洗清。待血水乾。清油半盏。取鳝鱼一条。斩断尾。滴血油内。调药用。
●治小儿头疮
用草鞋鼻子烧灰。香油调敷。
●治小儿白秃疮
用淡豉一合。炒令烟出色焦为末。用饭饮调屋尘一团。于炭火内煅令灰烬。并细研。入真轻粉少许。油调。剃头了。搽之见效。一方治头疮。无屋尘。
●疗恶疮白秃
用蕺菜有毒。淡竹筒内。煨敷之。
●治小儿白秃疮。头上疮。团团白色。
以牛粪敷之。
●治白秃
以羊肉如作脯法。炙令香。及热以搨上。不过三四日瘥。
●治小儿白秃疮。凡头上团团然白色。
以蒜揩白处。早朝使之。
●治小儿白秃
用葶苈捣末。以汤洗讫。涂上。
●治小儿白秃疮方（出肘后方）
捣榆白皮末。醋和涂之。虫当出。
●治头疮白秃杀虫。
用乌雌鸡窠中草。和白秃翁草纸灰。猪脂调敷之。先以酸米泔水洗。然后涂之。
●治白秃方
用白鹁鹆粪。细罗为散。先以酸米泔洗了。敷之立瘥。
●治白癞头疮（出百一选方）
以白炭不拘多少。烧令通红。先用盆盛白沸汤。以炽炭投之。却滤令净。将此灰汤。候通手。洗疮即愈。
●治小儿头上热疮。满头脓疮成片。用此药两三次。作痂而愈。（出百一选方）
用屋尘。即乌龙也。以麻油脚研令极细。敷之。虽痛不妨。一方用皂角汤洗之。皂角末敷之。
●治乳抱小儿癞头方　及治软硬疖。诸热毒疱疮。
用五倍子七个。捣碎。用真香油四两。瓦碗熬令乾一半。生布绞去滓敷之。三四遍即可。不必水洗。一方水调涂。麻油点用。
●治小儿头上梅花癞
用清油不拘多少。小竹子火灰内煨乾。煎令油沸。却以猪胆一个。灯上燎熟。针出胆汁。入油内。先剃头搽上。勿令日晒淋。二三日即愈。
●治小儿头上有疮。因入汤入水。成毒脓水。出不止。（出百一选方）
用红曲不拘多少。口烂嚼罨之。立效。
●又方（一名香皂膏出海上名方）
用肥皂烧灰存性。麻油腻粉涂。
●伏龙肝散　治小儿头疮不瘥。
鲫鱼（一尾如手大者腹下开少许去肠不去鳞用）　头发（约实一团如弹子大）　伏龙肝（一钱）　巴豆（一枚去壳）
上将头发等三味。入在鱼腹中。用甘草。一寸塞鱼口内。盛在瓦缶中。固济。炭火烧红。无烟取出。研细。油调涂之。
●生肌散　治小儿头上疮。
白矾（飞过在地上一宿）　白胶香（别研）　韶粉（各一两）　腻粉（一钱）
上为细末。麻油调涂疮上。只一二日效。或热毒盛。再生一两番。亦如此涂之。
●历青膏　治小儿黏疮。
历青（一两）　黄丹（三钱）　菌荽子（三钱）　黄蜡（一两）
上为细末。小油三两。点熬散搽。不须洗。
●神妙散　治小儿头疮。疳肌秃疮。
豆豉（一合炒焦）　白矾（半两枯过）　腻粉（一钱）
上等件研令极细。先净洗疮。剃去发。以小便一盏。烧秤锤通红。淬入小便中。热洗去疮皮令净。血出无妨。用软帛拭乾。生油调药敷之。
●如圣散　治小儿头面耳连引甜疮。流水极痒。不住手挝。又痛。久不愈者神效。
蛇床子（一两）　轻粉（三钱）
上共为末小油调搽。
●治小儿头生疮。手爬处即延。谓之胎癣。
治法先以葱盐水洗。
轻粉　桑木蛀屑（煅存性）　研匀。生麻油调搽。
●治小儿头疮神效方
水飞雄黄　密陀僧
上件同京历青等分。各研极细。再同研匀。桃柳头各十四个。清油浸两宿。以此油。调药涂疮。
●治小儿头上生疮方
黄泥裹豉煨。熟放冷。去土。豉捣末。先取菜油敷疮上。著末必瘥。
●治小儿头面忽生疮方
炙艾于铜器内。烧灰。细研为末。先用甘草煮水。放温洗了。然后敷药。未愈再易。
●治头疮方
野外收干牛粪。经久不坏者。烧灰存性。以轻麻油调搽。
●治小儿头上脓疮
蚕退纸（烧灰存性出火毒）
上加轻粉少许。麻油调敷。疮上。
●治小儿头痒疮
旧牛皮鞋底。净洗。煮化。净洗讫。敷之。
●治小儿头疮及一切疥疮
乌桕树粗皮（向东者）　大椒　五倍子　白矾（一钱）　苦楝树根（焙乾）
上研为细末。用麻油调涂。有脓水乾敷亦可。
●治小儿头疮及女人面疮方
菟丝子煎汤洗。
●治小儿头疮、吻疮、耳后月蚀疮。
以龟甲烧灰敷之。
●治小儿头疮
以蓼叶捣敷之
●治小儿头疮、痈肿、阴㿉。
以蒺藜子作粉摩之。
●治小儿秃疮热肿
以蓝靛滓敷之。

头不生发（附论）  ***************************
夫足少阴为肾之经。其荣在发。小儿禀性少阴。血气不足。则发疏薄。亦有阴疮而秃落者。皆由伤其气血。气血损少。不能荣于发。故令发不生也。
方
●治小儿不生发燥痒（出经验良方）
皂角（去皮弦子二条烧灰）　乾姜（烧灰）　槟榔　黄芩　黄丹（炒各一钱）　麝香（少许）　朱砂（少许）　白芨（二钱）
上为细末。先以桑桃枝烧灰。热汤淋灰汁。洗去疮痂。用米醋涂。甚者不过三次。
●京芎油（出全婴方）治小儿头发不出。
秦艽　香白芷　京芎　附子　蔓荆子　零陵香（各等分）
上细锉。用绵裹定。生麻油三斤。于磁器中浸二十一日后。涂头上。不得滴在面上。恐生毛。
●巨胜丸（出全婴方）治小儿头发不生。
当归（焙）　生乾地黄　芍药（各一两）　苣蕂（一分）　胡粉（半两）
上为末。炼蜜丸。如小豆大。三岁三十丸。煎黑豆汤下。兼化涂头上无妨。量大小加减。
●苁蓉丸（出危氏方）治发不生。禀受血气不足。不能荣于发。
当归（去尾）　生乾地黄　肉苁蓉（酒洗炙）　芍药（各一两）　胡粉（五钱）
上为末。炼蜜丸。如黍米大。每服十丸。煎黑豆汤下。兼磨化涂抹头上。
●神效黑豆膏　治小儿脑疳。头发连根作穗子不脱落。生兼疮。白秃发不生者。宜用生发。
黑豆（三合）　巨胜（三合）　诃黎勒皮（一两）
上罗为末。以水拌匀。纳于竹筒中。以乱发塞口。用煻灰内煨取油。贮于瓷器中。先以米泔荚汤。洗头拭乾涂之。日再用。十日发生。
●又方　兼治小儿头秃疮苦痒。
葛根末（一方用野葛末）　猪脂　羊脂（以上各二两）
上水铫子内。以慢火熬成膏。收于瓷盒中。每取一钱。涂磨头上。再用不过五七度。立效。
●香薷煎　治小儿白秃。不生发燥痒。并出汁惨痛。
陈香薷（二两）　胡粉（一两）　猪脂（半两）
上以水一大盏。煎香薷取汁三分。去滓。以胡粉、猪脂相和令匀。涂于头上。再用之即生。一方有黄丹。无胡粉。
●治少小头不生发。一物揪叶方。（出圣惠方）
用楸叶取汁。敷头上立生。
●治小儿头不生发方（出圣惠方）
烧鲫鱼灰末。以酱汁和敷之。
●治头秃发不生白秃者（出肘后方）
用椿楸桃叶心取汁敷之。立生。
●治小儿白秃发不生（出肘后方）
用腊月猪屎。烧末敷之。油调亦可。
●蔓菁子散（出圣惠方）治小儿头秃不生发。苦痒。
取蔓菁子。捣为末。以猪脂调涂于秃处。佳。
●又方（出圣惠方）
取贯众烧灰细研。以油调敷之。
●又方（出圣惠方）
用麻子一升熬黑。压取脂。敷头上良。
●又方（出圣惠方）
用盐汤洗之。生油和蒲苇灰敷之。
●又方（出圣惠方）
用雁脂敷之。佳。
●长毛发（出木草）
以物灼饮。饭时取甑气水沐头。令发长密黑润。朝取梳小儿头。有益。

解颅（附论）  ***************************
夫人之资质禀赋。父母精气血脉。浑朴胞胎。调摄鞠育。凡儿变蒸之后。其形可知。是以颅囟未合。筋骨柔弱。颅囟青筋。脉虚不荣。颅囟常坑。滑泄便青。颅囟肿起。风痰不止。颅囟久沉。吐利清频。颅囟虚软。癫痫不免。颅囟匾阔。暴泻易脱。颅囟喎长。风作即亡。颅开连额。惊风易得。颅囟未完。怕热怯寒。颅囟缓收。胎气不周。颅囟动数。神昏气弱。颅囟宽大。受疾恐害。颅囟者乃精神之门户也。关窍之槖籥也。上下相贯。百会相通。七孔应透。五脏所藉。泥丸之宫。魂魄之所。气实则合。气虚即开。良由长大。不可不合。医者一见。当知其可否用药。凡儿有颅囟未合。受病沉重者。慎勿将作寻常审思施治。不可妄投丸散。
小儿解颅者。囟大。头缝不合如开解。故曰解颅也。皆由肾气不成故也。肾主骨髓。而脑为肾海。肾气不成。则脑髓不足。故不能合也。凡得此者。不远千日。其间亦有数岁者。乃废人也。人乏脑髓。如木无根故也。此乃无辜之疾。设有此证亦不可束手待毙也。宜依钱氏以补其肾。万一有可生之理。宜服地黄丸。解颅生下而囟不合肾。气不成也。长必少笑。更有目白睛多。㿠白色瘦者。多愁少说也。
全婴方云。夫解颅者。小儿头骨不合。脑缝开解。囟大青筋。面色黄白。多愁少悦。易为伤犯。盖受父母之精气不足。则髓海不强。不能充于骨也。今儿肾气不成。肾气主骨髓。脑为髓海。故脑骨开解也。
宝鉴云。父精不足头骨不合颅开。母气衰微。极其体虚。而骨极其开。有如因惊风或伤风身热不退。被风邪所攻。脑骨开大。头重举。夭伤多矣。又因打火地震。亦令儿头开。经验有此病者。便作头巾长裹之。不使之舒展。更用治方。久而愈。
方
●牛黄丸　治小儿脑长。喜摇头。解颅。
牛黄　漆花　甘草（炙锉）　白术　防风（去叉）　锺乳粉　生乾地黄（焙各一分）
上为末用犬脑髓为丸。如麻子大。每服二丸至三丸。温水下早。晨日午晚后各一服。更量儿大小加减。
●半夏熨方（出圣惠方）治小儿长解颅不合。羸瘦色黄。至四五岁。不能行。
半夏　生姜　芎藭（各一升）　细辛（三两）　桂心（一两）　乌头（十枚）
上㕮咀。以醇苦酒五升渍之。晬时。煮三沸。绞去滓。以绵一片。浸药中。适寒温。以熨囟上。冷更温之。复熨如前。朝暮各三四熨乃止。二十日可愈。一方无生姜。
●补骨丸（出全婴方）治小儿骨气衰弱。囟门不合。受胎精气不足。受气于脑。久病气虚。风邪攻作亦然。
川萆薢　骨碎补　补骨脂（各半两）　牛膝　葳灵仙　草乌头（各一钱）
上为末。醋糊丸。小豆大。每服三十丸。盐汤送下。
●地黄丸（出危氏方）治婴儿胎虚气弱。肾气不足。神气未完。囟大颅开。面色㿠白。眼目窜视。白日好眠。肌体羸瘦。如木无根。不过千日终成废人。此方补肾合骨。功不可具论。
熟乾地黄（八钱洗）　山茱萸　乾山药　泽泻（洗）　牡丹皮（去心）　白茯苓（去皮各三钱）
上研末。为丸。如梧桐子大。三岁以下一二至三丸。温水空心化下。一方用炒茴香汤下。一方用天南星微炮为末米醋调。敷于绯帛。烘热贴之。
●锺乳丸　治小儿解颅囟大。身有痼热。头面汗出。腹胀咳嗽。上气肩息。足蹇胫交。三岁不行。
锺乳（研粉）　防风（去叉）　生乾地黄（焙一方用熟地黄）　牛黄（研）　甘草（炙锉）　漆花（各一分一方无漆花）
上为末。以犬脑髓为丸。如麻子大。每服二丸至三丸。米饮下。早晨午时日晚各一服。更量儿大小加减。一方以豚脑为丸。
●防风丸　治小儿解颅。脑缝开。不合。
防风（去叉）　锺乳粉　牛黄（研）　白术（各半两）　熟乾地黄（焙）　甘草（炙各三分）
上研末。炼蜜为丸。如梧桐子大。每服三丸。温酒化下。随岁数以加减。服。
●玉乳丹　治婴儿头骨应合而不合。头缝开解。此最为小儿大病。皆由肾气虚脑不足。不能结成。名曰解颅。盖肾主骨。而脑为髓海。若此不察。百病交攻。极难调护。宜用。
锺乳粉（依古法治半两）　熟乾地黄（半两依法蒸炒）　柏子仁（半两另研）　当归（半两洗）　防风（一分）　补骨脂（一分炒）
上除柏子仁另为细末。次以锺乳等拌匀。炼蜜和为丸。如黍米大。每服十粒。煎茴香汤下。食前。或加黄耆、茯苓。
●封囟散　治小儿解颅。囟开解。
柏子仁（炒）　细辛（去苗叶）　防风（去叉）　白芨（各半两）　草乌头（炮半两）
上为细散。乳汁调涂。囟开处。
●封囟散　治婴儿解颅。囟不合。囟填囟陷不平。皆由肾经虚热。宜用。
蛇蜕皮（一两烧灰）　防风（半两）　白芨（半两）　川大黄（半两湿纸裹炮存性）
上为细末。青黛半两同研匀。每用半钱。以獖猪胆汁调匀。用一纸囟子摊之。四边面各留少白纸。用淡生醋面糊贴囟上。不住以温水润动。一伏时换。一方生姜汁调敷。
●白芨散　治小儿颅骨开。盖肾气不成。脑髓不足。小儿年大。骨应合而不合。头缝开者。宜以药涂之。
白芨（一分）　细辛（一分）　防风（一分去颅头）　柏子仁（一分）
上捣罗为散。以乳汁调涂儿颅骨上。日二用之。
●三辛散　治小儿解颅。脑角骨大。囟开不合。名曰解颅。
细辛　桂心（各半两）　乾姜（十八铢）
上为末。以乳汁和。敷颅上。干复敷之。儿面赤即愈。（一名桂心散）
●防风散　治小儿囟开不合。（一名柏子仁散）
防风（去芦头）　白芨　柏子仁（各一两）
上罗为末。以乳汁和。涂头囟上。日一上。以合为度。
●治小儿解颅不合方　治小儿头骨连囟开作缝者。（一名解凡散）
生蟹足　白蔹（各半两）
上捣为末。以乳汁和。敷囟上。立愈。
●治小儿解颅方　治小儿头开解。
蛇蜕皮（一两烧灰细研）　猪颊骨中髓（一分）
上调为膏。涂于颅上。日二涂之。只用髓已效。曾有人作头巾。裹遮护之。久而自合。亦良法也。
●治小儿骨气衰弱。囟开不合。受胎精气不足。容风于脑。久病气虚。风邪攻作。
用胡粉不拘多少。水调三豆大。日三服。
●小儿头骨开解。
用驴头骨不拘多少。烧灰研细。以生油调敷头缝中。一方用驴蹄烧灰。
●治小儿脑长囟不合鸡血涂方（一名固顶散）
取丹雄鸡一只。于小儿囟上割其冠。使血滴囟。干以赤芍药末粉血上。使血不见。一日瘥。
●爽神丸　母气衰时胎气冷。父精不足号颅开。胎中受气多不足。肾气未全生下来。身上自然无血色。肌羸骨细面容衰。脑分十字颅门陷。目无光彩白睛猥。
此候父精不足。头角阔而颅开。母气衰微。肌肤羸而四肢弱。凡遇此候。十不救一。先用爽神丸。次以南星散贴之。
人参（三钱）　白术（一钱）　全蝎（一钱）　防风（一钱）　羌活（半钱）　天麻（一钱）　殭蚕（半钱汤泡浸洗）　丁香（二钱）　木香（一钱）　茯神（一钱）
上为末。以酒煮。面糊为丸。如绿豆大。每服五七丸。糯米饮下。
●南星散。
天南星（大者一个。开一坑入朱砂半两。用酒塞坑内。于慢火煨制。）　白芨（半两）
上为末。令匀。淡醋调。涂囟上。以绢片隔。用慢火炙手。频频熨之。得效自升。如此六七次方见效。百日孩儿鼻塞不乳。此药服之亦效。
●熨顶散　治长头方面。囟大不合。手足痿小。不能行步。头顶软弱。体瘦面光。并皆治之。
半夏　川乌　川芎　桂心　细辛　百合　白芨　柏子仁　朗黎树根（焙各等分）
上为末。用煨大蒜和酒。捣成饼子贴之。又用绯绢贴之。用炙手频频熨之。
●地黄丸　治头囟不合。体瘦骨露。有如鹤膝。皆肾虚不足。虚治肾疳。天柱倾倒。肾主骨也。
熟地黄（洗焙八钱）　泽泻（洗二钱）　牡丹皮（去心）　白茯苓（各三钱）　山茱萸肉　牛膝　鹿茸（酥炙）　山药（各四钱）
上研末。炼蜜为丸。如梧子大。三岁以下二三丸。温水空心化下。
●防风柏子散　治囟大不合。
防风　柏子仁　百合　川乌　朗黎树根皮（各等分）
上为末。酒调涂囟上。

囟填陷（附论）  ***************************
夫囟填者。囟门肿起也。脾生肌肉。乳哺不常。饥饱无度。或寒或热。乘于脾家。致使脾脏不调。其气上冲。为之填胀。囟突而高。如物堆垛。毛发短黄。自汗足耳。若寒气上冲。则牢[革卯]。热气上冲则柔软。寒者温之。热者凉之。剂量重轻。兼与调气。小儿肝盛风热加攻亦然。未易退瘥。
囟陷者。小儿胃气中和则脑髓充成。囟顶渐合。若胃热熏蒸腑脏。则渴而引饮。因致泻利。令腑脏血气虚弱。不能上充髓脑。所以囟陷如坑。不得平满也。
圣惠云。小儿上陷者。此谓囟陷不平也。由腹内有热。气熏脏热。则渴引饮。而小便不利者。脏腑血气虚。不能上充髓脑。故囟陷也。
●方　
●当归汤（出圣惠方）治小儿胃虚。血气不充。囟陷。
当归（切焙）　白术　人参　黄耆（锉各一两）　诃黎勒（煨去核半两）　甘草（炙锉一分）
上粗捣筛。每一钱。水七分。煎至三分。去滓。分温二服。不拘时候。
●地黄丸　治小儿血气虚弱。囟陷不平。
熟乾地黄（焙）　芍药　当归（切焙）　白术（各半两）　桂皮（去皮一分）
上为细末。和丸。如黍米大。每服七丸。粥饮下。乳食前。量儿大小加减。
●生乾地黄散（出圣惠方）治小儿脏腑壅热。气血不荣。致囟陷者。
生乾地黄（焙二两）　乌鸡骨（酥炙黄一两）
上为细散。粥饮调下半钱。不拘时候。
●治小儿囟陷方（出直指方）因脏腑有热。渴饮水浆。致成泄利。久则血气虚弱。不能上充脑髓。故囟陷如坑。不得满平。
用狗头骨炙令黄。捣罗为末。鸡子清调涂之。一方用黄狗头骨。
●又方（出圣惠方）
用天灵盖炙令黄。捣罗为末。生油调涂之。
●又方（出圣惠方）
取猪牙车骨髓。煎如膏。涂囟上良。一方用颊车髓。
囟肿为热以黄柏膏。涂足心涌泉穴。陷则为冷。以半夏涂手心妙。
●治囟填陷方
以白丁香膏三服。或南星丸三服。凡小儿生下一月内。或肿起及交胎热气。即用黄柏膏涂足心涌泉。如陷足开半夏膏涂足心。乃婴儿肾湿冷。邪气干心致此。皆为末。冷水调。

囟风伤寒（附论）  ***************************
小儿有囟风伤寒候。气急吃乳不得。身温热鼻塞。此候因母夜间抱小儿睡。鼻孔内气冲著小儿囟门。奈小儿的囟门未合。被热气吹著而鼻塞。至此所治者。用葱涎膏。涂囟门上。然后用镇心丸。磨与下之。气通即愈也。
方
●镇心丸　治囟风伤寒。兼治小儿诸惊。
朱砂（别研）　白附子　白殭蚕（酒洗）　蝉蜕（去足翅净洗）　茯神（去皮各半两）　全蝎（一分尾丁）　脑麝（随意研入）
上为末。拌合。薄荷自然汁为丸。如芡实大。用银朱拌脑麝为一。每服一丸。金钱薄荷。煎汤磨下。
●芎蝎散　治小儿脑髓风。囟颅开解。皮肉筋脉急胀。骨缝青筋起。面少血色。或腹中气响。时大便青白沫。呕吐痰涎。以成慢惊风搐。足胫冷或大人气上冲胸。头面瘇痒。皆宜服之。
川芎　荜茇（各一两）　蝎梢（一钱）　细辛（去芦苗一两净）　半夏（汤泡去皮脐二锺半生姜自然汁制一宿）
上等件捣罗为细末。周岁儿每服一次铜钱许。用数沸汤调。稍热肚饥服。量儿之大小。以意增减。如痰满胸喉中。眼珠斜视者。速与服之。若上直视。睹不转睛者难救。或痰气壅塞。不能咽药。用一指于儿喉齶中探捥。就斡去寒痰冷涎。气稍得通。次服补脾益真汤。或以油珠膏二药选用之。然生死在人主持。此方家传累世。曾救过无数之人。今固刊行流传于世。使养子之家。无忧患离情之痛。幸甚。
●通顶散　治小儿脑热枕骨疼。脑热闭目不开。或头风痛。攒眉啼哭并赤目。
龙脑　薄荷　川芎（各半两）　山茵陈　甘草（各四钱）　朴硝（三钱）
上为末以少许吹鼻即效。用朴硝吹鼻即止。如要嚏喷。踯躅花一钱。
●葱涎膏　治小儿囟风伤寒。贴囟。
猪牙　皂角　天南星　赤小豆
上等分为末。每服二大钱。用生葱自然汁调。涂囟上两次。其鼻孔开。即愈。
●治头风痛
用川乌为末。醋调。涂顶上。囟角太阳穴之上。须臾即止。
●又方
用苦葫芦子为灰。吹鼻即止。

眉疮（附论）  ***************************
凡小儿面上疮谓之眉炼。耳上疮谓之辄耳。足上疮谓之靴癣。此三者。究其本皆谬名也。经曰诸痛痒疮疡皆属心。乃血热极而致然也。或谓内经大概。不可便以为皆然。此不明造化之道也。慎勿妄信。可用䤵针刺之出血。一刺不愈。当复刺之。再刺不愈。则三刺之必愈也。内经曰。血实者决之。眉炼不可药敷之。以其疮多则痒。痒则爬。药入眼则目必损矣。
方
●治小儿眉炼
轻粉（一钱）　青黛（三钱）　白胶香（五钱）
上为末。湿干上。乾用水油调搽。神效。
●治眉炼头疮
用小麦不拘多少。略烧令黑色。存性。为末。以小油调涂疮上。
●治小儿眉间炼胤疮。
用曾煅金饭甘锅子。捶碎煨细。量研如粉。生麻油腻粉调。敷之。
●治小儿面湮疮、浴银炼。云疮者。是母受胎之日。食酸辣及邪味过度。多生此疮。
用百药煎半两。生白矾二钱。为细末。小油调。旋搽之。
●治小儿炼胤疮并眉炼疮方。
用黑驴屎晒乾烧灰。清油调搽。立效。
●前甲散　治小儿眉丛中生疮。名曰炼银癣。
用穿山甲前膊鳞。炙焦为细末。麻油轻粉调敷。
●黄连散　治小儿眉炼。
黄连　大黄　黄芩　百药煎（各等分）　轻粉（少许）　陀僧
上为极细末。每用不拘多少。油蜜调搽。立效。

眼目（附总论）  ***************************
小儿诸疾。除疳蚀斑疮二证外。皆由五脏所积热毒而作。又有胎内受气。乘母所食热毒。稍长因毒相触。忽作障瞑。不由肿赤热毒积成其候者。此等决定难医。若加寒凉之药坏害尤甚。若赤肿流泪。疼痛翳膜。须与忌食热毒之物。清心凉肝。顺气行血。解热散毒。认证泻脏。常宜用四顺清凉饮。随其热毒所发轻重。加药与服。万一克效不必执滞方药。指算攻疗。盖小儿无患眼。所患即与大人不同。至重者谓赤肿等俱作。宜与利下即便解散。若有瘀血眼胞内外肿盛。即从鼻中取出败血立愈。既无血眼。不作攀努。虽有赤脉贯万一是热毒所治。即不可以镰针割。凡当利下。并以大黄药。洗心散之属乃佳。
胎气充足。儿当将分降。胞囊以破。先行清水。其儿既诞。即送下。缘由胞气颇涩。转侧差缓。其血压瘀眶眦。遂致溅渗。盛则灌注其睛。不见瞳人。轻则外胞赤肿。上下烂眩。若投凉药必寒脏腑。宜与服生熟地黄汤。流行血气。或用杏仁二枚。细嚼乳汁三五匙。腻粉少许蒸熟。以绢片色蘸。频点甚效。重盛者加黄连、朴硝最良。
凡小儿患眼。皆由热毒得之。方药甚众。惟有斑疮眼患。此疾最为恶候。若有是疾。皆由儿病不谨口腹。或斑疮方愈。便与食毒。热毒入于肝肾之间。便作肿痛。羞明怕日。眵泪难开。毒者。诸凡炙煿醃腊油面、白鱼黄牛母猪、米醋、鲑鲞、鮓酱、鸡羊鹅鸭、虾蟹鱼鳖、腥膻鳝鳗、飞禽之属。悉为斯咎。及至热退痛止。睛中白翳已成。或一只两睛。随其轻重得之。宜速与疗。
凡小儿患涩眼。数日不开。皆风热所致。可服凉膈散、泻肝散、风热即甚。郁结散而自开也。
目内证赤者心热导赤散主之。淡红者心虚热。生犀散主之。青者肝热泻青丸主之。浅淡者补之。黄耆脾热泻黄散主之。无精光者肾虚地黄丸主之。
胎中受风。五脏不和。呕吐黄汁。两眼一同见物不明。无药可治。
目者腑脏之精华。肝之外候也。小儿脏腑有热。与膈间痰饮相搏。气不宣通熏渍于肝。肝经受热则血脉壅大。循经上冲于目。故令目赤痛。不即治热甚则生障翳。
龙木论歌曰。小儿不与大人同。医疗流传别有宗。神气未全难保抱。披镰炙割哭伤瞳。等閒痛概无令点。啼叫劳他病转浓。更若手揉虽禁制。因兹睛破更无功。欲求稳便全双目。善药热淋洗避风。服药治肝须见效。免教昏暗一生中。

雀目（附论）  ***************************
夫小儿有昼而精明。至暝便不见物。谓之雀目。言如鸟雀。瞑便无所见也。
方
●泉石散　治小儿热疳雀目。青盲眼肿。并疳眼生翳。
甘泉石　大黄　栀子仁　石决明　菊花　甘草（各等分）
上为末。每服半钱。煮狗肝汤。食后服。
●还明散　治小儿至夜不见物者。名雀目。一名复明散。
苍术（一两半泔浸切去皮）　穀精草（半两）　黄芩　决子明　地肤子（各等分）
上为末。每服一钱。水半盏。荆芥少许。煎三分。去滓。食后温服。
●治小儿雀目。至暮无所见。
老柏皮（一两）　乌梅肉（半两微炒）　细辛（半两）　地肤皮（一两）　车前草（半两）
上罗为散。每服以粥饮调下半钱。量儿大小加减。
●又方
细辛　麦门冬（去心焙）　甘草（炙微赤锉）　陈皮　蕤仁（汤浸去皮细研以上各等分）
上罗为末。以白羊子肝一枚。去筋膜煮烂。和丸。如绿豆大。每日食后。温水下五丸。五岁以上增之。
●又方
乌梅肉（微炒）　槐子（微炒）　黄连（去须）　防风（去芦头以上各一两）　黄牛胆（一枚取汁）
上罗为末。牛胆汁拌匀曝乾。重罗为末。炼蜜丸如绿豆大。每服每日空心。温水下五丸。量儿大小加减。
●夜明砂散　治小儿雀目。日晚无所见。
夜明砂（半两微炒）　细辛（一分）　羌活（一分）　姜石（半两捣碎细研水飞过）
上为散。研令匀。每服一钱。用白羊子肝半枚。粟米二百粒。水一中盏。煮米熟去肝。放冷。渐渐服之。儿稍大。并肝食之。
●煮肝石决明散　治小儿雀目。及疳眼。
石决明（细研）　井泉石　蛤粉　穀精草（以上各半两）
上罗为散。每服一钱。取白羊子肝一枚。劈开放药末。以米泔一中盏煮熟。空心与食。量儿大小加减。
●仙灵脾散　治小儿雀目。至暮无所见。
仙灵脾根（半两）　晚蚕砂（半两）　射干（一分）　甘草（一分炙微赤锉）
上罗为散。用羊子肝一枚。切开掺药二钱在内。以绵系定。用黑豆一合。米泔一大盏。煮熟取出。分为二服。以汁下之。
●合明散　治小儿雀目。至夜不见物。
蛤粉　石决明　甘草（各等分）
上为末。每服半钱。煮猪肝汁。调下。食后服。
●又方
穀精草（半两）　甘草（半两炙微赤锉）　乾姜（一分锉）
上捣为末。用面一两。作烧饼子样。用药三钱入在中间。安慢火内。煨令熟。用好茶下之。每日晨早一服。至三日后见物。多时者不过五服见效。无问大人小儿并治。小儿量其大小。加减。
●又方
地肤子　决明子（各半两）
上罗为末。以粟米饭和丸。如绿豆大。每日空心粥饮下七丸。至夜再服。量儿大小加减。
●又方
夜明沙（微炒）　黄芩（各半两）
上捣为散。用米泔煮猪肝汁。调下半钱。日三服。三岁以上增之。
●又方
用苍术一两。去皮锉微炒。每服一钱。用羊子肝一具。以米泔煮熟。分半具细切拌药。与儿食之。至晚再服。五岁以上即可服。未五岁儿不可服。一方用河水浸去黑皮煮熟。乘热服。然后食之。亦治大人雀目。
●治小儿雀目立效方
用羊子肝一具。薄切作片子。郓州蛤粉一钱。匀掺在肝内系定。以水煮熟服之。五岁以下。分减与服。
●又方
用牵牛子一两。捣罗为散。用羊子肝一片切。将末一钱拌肝。以白面作角子两个。炙令黄色。候冷服之。粥饮下。量儿大小加减。
●又方
用夜明沙一两。微炒细研。用猪胆和丸。如绿豆大。不计食前后。以粥饮下五丸。三岁以下三丸。

治眼胎赤痛（附论）  ***************************
夫小儿眼胎赤者。是初生洗目不净。令秽汁浸积于眦中。使睑赤烂。至大不瘥。故云胎赤也。
方
●升麻汤　治小儿眼胎赤。风毒所攻。肿痛。
升麻　黄耆（锉）　玄参　甘草（炙各半两）　犀角屑　防风（去叉）　蕤仁（汤浸去皮研各等分）
上粗捣筛。每服一钱。以水七分。煎至四分。去滓。分温二服。更量儿大小加减。一方用竹沥半合更煎。一两沸服。
●麦门冬汤　治小儿眼胎赤。肿痛。上焦壅热。
麦门冬（去心焙）　犀角屑　芒硝　防风（去叉）　甘草（炙各半两）　旋覆花（一分）
上粗捣筛。每一钱。水七分。煎至四分。去滓。量儿大小。分温服。日四五次。
●牛黄丸　治小儿眼胎赤。久不瘥。
牛黄（一分研细）　黄连（半两去须）　决明子（一分）　蕤仁（一分汤浸去皮）　犀角屑（半两）　龙脑（一钱细研）
上为末。炼蜜和丸。如麻子大。每服以温水下五丸。日三四服。更量儿大小加减。
●黄连丸　治小儿胎赤眦烂。
黄连（去须一两）　防风（去叉）　龙胆（去土）　大黄（锉炒）　细辛（去苗叶各半两）
上为末。炼蜜丸。如绿豆大。每服五丸至七丸。温水下。日三次。更量儿大小加减。
●黄连散　治小儿胎赤眼。由洗儿洗眼不净。秽汁浸渍。或在胎母食热物热药。令儿目赤烂。
黄连　黄蘖　当归　赤芍药　杏仁（各等分）
上锉。乳汁浸一宿。晒乾为末。每用一次。用地黄汁调。频点眼中。母服洗心散。
●杏仁膏　治小儿眼。经年胎赤。兼有翳膜。
杏仁（一两汤浸去皮尖研如膏）　腻粉（一钱）　盐绿（一分细研）　黄连末（一分）
上同研令匀。以真酥调如膏。摊于铜碗内。以熟艾如鸡子大。掘小坑子内。烧艾烟出。将铜碗于上熏之。勿令泄气。候烟尽为度。更研令匀。每取少许。以绵裹。用人乳汁浸一宿。日三四度点之。
●铜青散　治小儿眼胎赤。经年月深远者。
铜青（一钱）　腻粉（一钱）　龙脑（半钱）　乾地龙（一条为末）
上研令极细。每用半小豆许。点著目眦。日以两度用之。
●龙脑膏　治小儿眼胎赤。及生疮。怕见风日。
龙脑（半钱细研）　蕤仁（一分汤浸去皮研）　杏仁（一两汤浸去皮尖研）
上滴少水。都细研。和乳汁。每日三四度点之。
●龙脑煎　治小儿眼胎赤。
龙脑（一钱）　盐绿（半两）　蕤仁（一分汤浸去足）
上研令极细。蜜调似面脂。每日三两上。点之。
●黄连煎　治小儿胎风赤烂。不分年月。时发时歇。频频视物泪出。涩痛不可忍。
黄连（一两去须）　芦荟（一分）　龙脑（一钱别研）
上先将黄连芦荟捣为末。以新绵裹。用水一大盏于银器中。以白汤慢煎。候药汁三分减二。即去药绵。入龙脑收入瓷瓶内。每日三两上。点之。
●治小儿眼胎赤。痒痛。
龙脑（半钱细研）　桑叶（五钱烧作灰）
上水一升。先煎桑叶灰。取半升。绵滤去滓。后入龙脑。搅令匀。日三四上。点之。
●玉筋煎　治小儿胎赤眼。及风赤眼。
用蛔虫二条。小儿口中者为末。放瓷盒子盛。用纸裹。向湿地埋。五日后取出。其虫化为水。以瓷瓶子盛。每日以铜箸点少许。著目眦头。及夜卧时。再点之。
●治小儿眼胎赤及生疮方（出圣惠方）
用马牙硝半两研。取腊月猪胆三枚。纳硝于胆中浸之。一干后。取硝出。以少许龙脑同研细。点之。
●四仁膏　治小儿风热。疳气攻眼赤痛。内外障眼。
桃仁（四个去皮尖）　杏仁（四个去皮尖）　蕤仁（五个去皮尖）　郁李仁（五个去皮尖）　芜荑（五个取肉）　海螵蛸（取中心末半钱）　北停（如指大一块）
上七味。放乳钵内。生研极细。将绵绢滤过。后用白蜜五文。龙脑一百文。真麝香一百文。轻粉五文。再研极匀。点之。
●四顺散（出郑氏小儿方）治小儿目赤。上焦壅热。及退诸般潮热。大小不通。
当归（洗去土）　芍药（洗）　大黄（湿纸裹煨）　甘草（炙）
上等分为末。每服。婴孩二三岁半钱及一钱。水一中盏或半银盏。于银石砂铫中。煎十数沸。温服。
●牛黄散（出宣明论方）治小儿上焦壅热诸眼疾。
肉桂　郁金（一两）　马牙硝（四两）　甘草（半两生）
上为末。如患眼三五年吃三五两便瘥。每服一钱。新汲水调下。小儿十岁服半钱。五岁以下服一分。永无惊风疳痫之患。

目赤肿痛（附论）  ***************************
夫肝气通于目。脏内有热。与胸膈痰热相搏。熏渍于肝。热气皆发于目。故令眼赤痛。甚则生翳也。
方
●羚羊角散（出圣惠方）治小儿肝脏风热。上注眼目。赤肿疼痛。
羚羊角屑　犀角屑　赤芍药（各三分）　黄连（去须）　马牙硝　朱砂（细研各一分）　川升麻　牛黄（细研）　天竺黄（细研）　芎藭　当归（锉微炒）　甘草（炙微赤锉各半钱）
上罗为散。入研了药令匀。每服煎竹叶汤。放温调下一钱。量儿大小加减。
●羚羊角散（出圣惠方）治小儿肝脏。风毒上冲。眼赤痛。开张不得。头额疼痛。
羚羊角屑（半两）　甘草（半两炙微赤锉）　葳蕤　防风（去芦头）　甘菊花　牛黄（细研入）　玄参　赤芍药　黄芩　栀子仁（以上各一分）
上罗为散。每服一钱。水一小盏。煎至六分。去滓。入牛黄一分。量儿大小。加减温服。
●龙脑散　治小儿肝脏壅热。两眼赤痛。
龙脑（一钱细研）　栀子仁　黄芩　麦门冬（去心焙）　地骨皮　川升麻　犀角屑（以上各半两）　牛黄（一分细研）　川大黄（一两锉微炒）　甘草（一分炙微赤锉）
上罗为散。每于食后。以温水调下半钱。五岁以下可服一字。
●决明汤（出圣惠方）治小儿眼赤。隐涩不开。膈中有热。
决明子（炒）　黄芩（去黑心各一两一分）　柴胡（去苗）　大黄（炒碎各一两半）　升麻　石膏　栀子仁（各一两）　甘草（炙锉）　枳壳（去穰面炒各半两）
上粗捣筛。每一钱。水七分。入竹叶五片。同煎至四分。去滓。分温二服。随儿大小加减。食后服。一方有羚羊角屑。无枳壳。
●地黄散（出钱氏方）治小儿心肝壅热。目赤肿痛。生赤膜或白膜。遍睛四边。散漫者犹易治。若暴遮黑睛。多致失明。宜速用此方。亦治疮疹入眼。
生熟乾地黄（切焙秤）　当归（去芦头切焙秤）　防风（去芦头焙）　羌活（焙）　生犀末　蝉壳（去土并头足）　木贼　穀精草　白蒺藜　沙苑蒺藜（各一钱）　甘草（一钱半锉炒）　玄参（半钱）
上为末。每服一钱或半钱。量儿大小加减。煎羊肝汤。食后调下。日三夜一。忌口将息。亦治大人。一本黄连去须。大黄去皮。取尖者略炒一钱。木通一钱半。
●小流气饮（出活幼口议）治小儿风毒眼患。
蝉蜕（去大节）　甘草（炙）　羌活　天麻　川当归　赤芍药　防风　大黄　龙脑　薄荷　杏仁（各等分）
上㕮咀。每服二大钱。水一小盏。煎至半盏。去滓。通口。食后服。
●小菊花膏（出活幼口议）治小儿积毒眼。
黄连　黄芩　大黄　菊花　羌活　苍术（米泔水浸）　荆芥穗　防风
上等分为末。炼蜜为膏。尾指大。每服一饼。细嚼白汤下。
●小防风汤（出活幼口议）治小儿热毒眼患。赤肿乾涩。疼痛不开者。
大黄（蒸）　山栀子　甘草（炙）　赤芍药　川当归（洗净）　防风　羌活（各等分）
上㕮咀。每服二大钱。水一小盏。煎至半盏。去滓。通口。食后服。一方有荆芥。用灯心薄荷同煎。
●洗肝散（出全婴方）治小儿肝热赤眼。肿痛多泪。
赤芍药　羌活　防风　大黄　甘草（各等分）
上为末。每服一钱。白汤调下。食后服。或用黑豆三五个同煎服。一方用黑豆灯心煎服。又方以秋芙蓉叶为末。水调贴太阳尤妙。
●银白散　治婴孩肝热。眼赤痛。凉膈退热。
天花粉（一方用蛤粉）　连翘　甘草　川白药　白附子（各等分）
上为末。每服半钱。麦门冬蜜热水调下。不拘时候。
●栀子仁散　治小儿眼风。热涩赤痛。
栀子仁　黄芩　犀角屑　龙胆（去芦头）　赤芍药　黄连（去须）　胡连　川大黄（锉微炒）　甘草（炙微赤锉以上各半两）
上捣筛为散。每服一钱。水一小盏。煎至五分。去滓。温服。量儿大小加减。
●治小儿热毒眼。痛赤涩。热泪不止方。
玄参　决明子　甘草（炙微赤锉）　黄芩　栀子仁　犀角屑　牛黄（细研各半两）　龙脑（半钱细研）
上罗为散。都研令匀。每于食后。以蜜水调下半钱。五岁以上增之。
●泻青丸　治疳热肝风。赤眼多泪。睛疼心躁。并消热翳。（即泻肝丸）
当归　龙胆草　川芎　栀子仁　大黄（炒）　防风（去芦）　羌活（以上各等分）
上为末。炼蜜丸。如芡实大。煎淡竹叶汤化下。一方加甘草。每服一丸。沙糖汤下。
●又方　大人小儿皆可服。
苍术（去皮生用）　当归（洗去土芦）　赤芍药　荆芥穗　防风（去芦）　槐花（各一两）　甘草（生一分）
上㕮咀。水煎。去滓。有实热加大黄。大人小儿。以意加减。
●黄连水药煎　治小儿热毒眼赤。
黄连（去须）　蕤仁（汤浸去皮研入）　杏仁（四十九枚汤浸去皮尖研入双仁）　黄蘖（锉）　青盐（以上各半两）　腻粉（一钱细研）　龙脑（一钱细研）
上罗为末。入研了药令匀。以生绢袋盛。用雪水二大盏。浸药一七日。取出药袋子。将药汁灌在竹筒内。蜜裹封。坐在重汤锅中。煮一时。复掘地坑子。深三尺。埋一宿。取出放龙脑。搅令匀。以瓷瓶盛。旋取点之。
●真珠散　治小儿肝脏风热。上攻于眼目。赤痛。
真珠末（一分研）　青葙子（一分）　牛黄（细研）　黄连（去须）　蔓荆子（半两）　甘草（炙微赤锉）
上罗为末。入研了药。都研令匀。每服以热水调下半钱。量儿大小加减。
●牛黄丸　治小儿肝心壅热。上冲眼。赤肿疼痛。
牛黄（一分细研）　朱砂（半两细研水飞过）　熊胆（一分细研）　龙脑（一钱细研）　黄连末（半两）　腻粉（一钱）
上研令匀。炼蜜为丸。如麻子大。不计时以温水下五丸。量儿大小加减。
●寒水散　治肝风暴赤。目睛偏视。
青黛（一钱）　大豆（去皮）　黄蘖（各三钱）　马牙硝　黄连（各三钱）
上为细末。每用一钱。蜜少许。冷水调成膏。绯绢作饼子。如小钱大。摊药于上。贴太阳穴。病左贴左。病右贴右。
●生地黄汤　治小儿眼赤痛不开。
生乾地黄（二两）　决明子　黄芩（去黑心）　竹叶（各一两）　白芍药（一两）
上细锉。以水二升。煮五六沸。去滓。澄清。洗眼。一日三次。大人通用。
●治小儿暴赤眼涩痛神效方
龙脑（半钱）　秦皮（锉）　黄连（去须）　生甘草（锉）　马牙硝（炼过细研五味各半两）
上罗为末。用水一大盏。浸药一宿。将银铫子煎至五分。以新绵滤过。入龙脑搅令匀。用瓷器盛。日三度以铜箸点之。
●导赤散　治心热。小便赤涩。眼目赤痛。
生乾地黄　木通（各一两）　甘草　黄芩（各半两）
上㕮咀。灯心、淡竹叶煎。量见大小。以意加减。
●黄芩散　治小儿赤眼。
黄芩（去黑心半两）　寒水石（一两一分）　升麻　甘草（炙锉各一分）
上粗捣。每一钱。水七分。入竹叶五片。同煎至四分。去滓。作二贴。食后临卧分服。随儿大小加减。
●败毒汤　治小儿风热。眼赤痛。
大黄（锉研面炒）　甜硝（别研）　甘草（炙锉各二钱）　陈橘皮（去白焙三两）
上粗捣筛。每服一钱。水七分入薄荷三叶。煎至四分。去滓。食后服。量儿大小加减。无薄荷入乳香亦得。
●大黄丸　治小儿目赤涩痛。渐生翳膜昏暗。
大黄（锉）　郁金　人参　黄连（去须各三钱）
上为末。研鼠肝和丸。如绿豆大。每服三丸。米泔下。乳食后。量儿大小加减。
●胡黄连散　治小儿肝脏久积风热。热毒所攻。两眼赤痛。
胡黄连（一两）　真珠末（一分研入）　栀子仁（半两）　甘草（半两炙微赤锉）
上罗为散。入真珠粉同研令匀。每服一字。浓煎竹叶汤温调。不拘时候。量儿大小加减。
●治小儿暴赤眼涩痛点眼方
黄连末（一分）　腻粉（半钱）　杏仁（一分汤浸尖）　蕤仁（半两汤浸去皮）
上先将杏仁、蕤仁、烂研如膏。后加黄连、腻粉相和研了。以新绵厚裹。却用新汲水半小盏放净器内浸药半日。滤取汁。日三四度。点之。
●贴药　治小儿赤热肿目。
川大黄　白矾　朴硝（各等分）
上为末。冷水调作掩子。贴目上。一方无朴硝。
●决明丸　治小儿赤眼。
决明子　牛黄（别研）　蕤仁（各等分）
上为末炼蜜丸。如麻子大。临卧时。乳汁下二丸。随儿大小加减。如热痛不可忍者。用猪胆汁和丸。立瘥。
●黄连膏　治小儿眼烂眦痒痛。泪出不能视物。风伤则痛。
黄连（去须八分）　大铜钱（七文）　白矾（烧灰一分）
上以水并白蜜各三合。用铜器盛。放饭上。炊一次。绵滤去滓。贮瓷盒内。点眼。
●黄蘖汤　治小儿赤眼。
黄蘖（去粗皮锉）　秦皮（各一两锉）　蕤仁（去皮半两）
上粗捣筛。每用两匙头。以水一碗。干枣三枚同煎三五沸。去滓。适寒温。洗眼。一方有秦艽。无秦皮。
●朴硝膏点方　治小儿赤眼。
朴硝（烧灰干一分）　黄连（去须三分）
上为粗末。绵裹。以乳汁浸之。点眼效。一方无朴硝。
●治小儿暴赤眼涩痛点方
甘蔗汁（三合）　黄连末（半两）
上放铜器中。以慢火熬煎。令汁减半。用绵滤。每日三四度。点之。
●又方
龙脑（一钱）　川朴硝（半两）
上都研令细。每用如绿豆大。日三四度点之。
●治小儿眼暴赤痛点眼方
鸡子（一枚）　黄连末（半两）
上取鸡子敲破头。作小窍子。出黄取清。调拌黄连末。却纳鸡子壳中。以蜡纸封裹。于青泥沟中浸三两日。不得令没。取出日三四度点之。
●又方
杏仁（一分汤浸去皮尖）　龙脑（三豆许大）
上先研杏仁。后放龙脑。同研如膏。频点少许目眦中。瘥。
●治小儿目暴赤热毒肿痛方
蕤仁（一分去皮尖）　黄连末（半两）
上同研。以绵裹纳鸡子白中。浸一宿后。和如膏。如半小豆大。点两目眦。良久用热水洗之。
●治小儿眼赤痛不能开方
竹沥（三合）　人乳汁（一合）
上相和。以绵滤过。时时拭眼中。月内儿及三岁以下。并宜用之。
●牛黄膏　治小儿肝脏风热。上攻于目。疼痛不止。
牛黄（一分）　川大黄（一两锉生用）
上先捣罗大黄为末。以牛黄同研令匀。用生地黄汁调如稀膏。匀于纸上。贴眼。候乾时时以冷水润之。如频开重换。
●治小儿蓐内患赤眼。或眦中延睑赤烂。至长大不瘥者。名曰胎赤。
黄连（一钱去须）　黄蘖
上细锉。以乳汁浸半日。绵裹。滤去滓。频点之。一方用荆芥汤浸。放温。时时洗之。
●治小儿赤眼
用黄连研为末。调涂脚底心。其赤自退。
●又方
余平生免赤眼之患。用之如神。大人小儿俱可用。凡眼赤涩之初。即用自己小便。张目溺出一半。可用指按抹眼中。尿毕闭目。少顷开后即效。此以真气通去邪热故也。
●铅丹丸洗眼　治小儿目暴赤痛。
用铅丹一两细研。又白沙蜜调如稀糊。同入银器内搅匀。炒。候铅丹紫色可丸。即为丸如皂子大。每用一丸。沸汤化。乘热淋洗。
●疗小儿眼痛
取淡竹沥拭之。
●又方
取鲤鱼胆、敷之。
●又方
取车前草汁。和竹沥敷之。
●疗小儿蓐内赤眼方
用生地黄薄切。将井花水浸。以贴之。
●又方
取羊子肝薄切。用井花水浸。以贴之。
●又方
取黄蘖。以乳浸贴之。
●治小儿赤目肿痛多泪。（一名清凉膏）
用芙蓉叶。焙乾为末。每用半钱。水调太阳穴。
●洗眼光明膏　治冷热诸风眼疾。
炉甘石（用火煅十次每次却用黄连水浸后方煅）　当归（一两）　桑白皮　龙胆草（二两）　七里光（洗净多为妙又名黄花演）　生地黄（净洗一两）　国丹（三钱飞）　乳香（少许）　麝香（少许）
上等件。先用七里光、龙胆草、当归、生地黄、四件以长流水三升。熬至半升。用绵绢滤过。却以蜜三两亦用绢滤过。慢火熬令成膏。再入国丹等药。取出半冷。乃放麝香少许搅匀。加封裹。埋新土中出火毒。候三日始用。
●至圣散　治小儿眼赤烂。
黄连（五个水洗）　干铜绿（半两研）　生白矾（半两研）　腻粉（一钱）　麝香（一钱研）　乳香（一钱研）
上将黄连捣为末。罗过。冲入其馀五味拌匀。每用少许。汤泡澄下。乘热洗之。
●主明目及治疳湿方
捣牛胆䑋块子。服之弥佳。


卷三百六十四·婴孩头眼耳鼻门  ——————————————————————————————————————————————————————————————————————————————————————————

眼生翳膜（附论）  ***************************
夫眼是腑脏之精华。肝之外候。而肝气通于眼也。小儿脏腑积热。熏渍冲发于眼。初目热痛。热气蕴积。变生障翳。热气轻者生白翳结聚。小者如黍米。大者如麻豆。随其轻重。翳生重者乃至两三翳也。若生翳而白障者。是病重极。偏覆熏睛。满目悉白。则失明也。其障或有轻。黑睛边微有白膜来侵。黑睛渐染散漫。若不早治。则满眼并生白障。又眼翳晕者。五脏烦壅攻于肝也。或者内伤于风。热赤涩盈。或脑热下流。或癍疮入眼。侵黑睛者是也。
方
●车前子汤　治小儿肝热。眼生翳膜。或生血轮肿胀。
车前子　防风（去叉）　甘菊花　甘草（炙）　人参　菥蓂子　青葙子（各三分）　栀子仁　黄连（去须各半两）
上为末。每服一钱。水一盏。加淡竹叶煎服。日三次。
●决明丸　治小儿肝脏壅热。眼生翳障。
决明子　车前子　菊花　川芎　川连　当归　大黄　紫参（各等分）
上为末。炼蜜丸如小豆大。三岁三十丸。灯心汤下。食后服。一方煎桑枝麦门冬汤。熟水亦可。以意加减服之。
●蕤仁丸　治小儿热盛。翳膜侵睛兼赤。眼疼痛。并眼生赤翳。
蕤仁（汤浸去皮捣一两半）　兔肝（一具炙）　栀子仁　黄芩（去黑心）　黄连（去须各半两）　升麻　决明子（各三分）　细辛（去苗叶一分）
上为末。炼蜜丸如绿豆大。每服三丸至五丸。温水下。早晨日晚各一服。更随儿大小加减。一方无黄芩。有羚羊角屑。名兔肝丸。
●龙脑饮　治小儿肝受病。目昏。渐生翳膜。散漫侵睛。因此失明。须内外治之。
龙脑　钩藤　土瓜根　茯神（去皮各半两）　甘草（炙）　桑根白皮（炙）　防风（去叉各一分）
上粗捣筛。每一钱。水一盏。入枣半枚。同煎至六分。去滓。分作二服。量儿大小加减。早晚服。
●锁肝散　治小儿痰热。退翳膜。（一名镇肝散）
胡黄连　栀子仁（各一两）　甘草（炙）　马牙硝　青葙子（各半两以上各为细末次入）　真珠　牛黄（并研各一分）
上都拌匀细研。每服一钱。水八分荆芥薄荷各少许。煎至四分。去滓。食后温服。
●旋覆花散（出圣惠方）治小儿从下生赤膜。上幔黑睛。
旋覆花　桑根白皮（锉）　羚羊角屑　赤芍药　玄参（以上各一分）　甘草（半分炙微赤锉）　黄连（半分去须）
上捣为散。每服一钱。水一小盏入竹叶七片。煎至五分。去滓。日三四次温服。量儿大小加减。
●真珠膏（出圣惠方）治小儿热风。眼生翳膜。
真珠末　龙脑　蕤仁（汤浸去皮）　腻粉　朴硝　青盐　朱砂（以上各一分）
上研如粉。酥和如膏。每点如黍米大。日三四度。点之。
●蕤仁煎点方（出圣惠方）治小儿眼生翳膜。瞳人昏昧。
蕤仁（一分汤浸去皮）　黄丹（半分）　井盐（半分）　黄连末（一两）　龙脑（半钱）　麝香（一钱）　蜜（五两）
上除麝香、龙脑、蜜外。先将蕤仁等都研细。以水一大盏入蜜同煎。令稀调得所。用新绵滤去滓。入麝香龙脑末。调匀入瓷器中盛。每用铜箸点少许。日两度。神效。
●羌菊散（出全婴方）治小儿肝脏壅热。眼生白翳。及治赤眼癍疮毒。
羌活　防风　山栀子（各一两）　甘草　菊花　白蒺藜（炒去皮各半两）
上为末。每服半钱。蜜汤调下。食后服。日三次。大小以意加减。
●通神散　治小儿癍疹毒气入眼。云翳失明。
石决明（烧粉一分）　硼砂（一钱）　粉霜（一钱）　片脑（一字）　朱砂（半钱）
上研匀。每用一次。乳汁调。随左右耳灌之。日三次。
●黄芩汤（出圣惠方）治小儿五岁以下。肝脏热毒。目生丁翳。
黄芩（去黑心）　升麻　甘草（炙锉各半两）　萎蕤　玄参　犀角（上各一分）
上粗捣筛。每一钱。水七分煎。至四分去滓。分温二服。量儿大小加减。日三四服。
●黄芩散（出圣惠方）治小儿眼生翳膜。体热心烦。
黄芩　决明子　防风（去芦头）　川升麻　川大黄（锉微炒）　甘草（炙微赤锉以上各等分）
上捣为散。每服一钱。水一小盏。入淡竹叶七片。煎至四分。去滓温服。日三四服。量儿大小加减。
●羖羊角散（出圣惠方）治小儿眼生白翳。
羖羊角屑　川大黄（锉微炒）　桑根白皮（锉）　真珠末　甘菊花（以上各一分）　甘草（半分炙微赤锉）
上罗为散。每服温水调下半钱。日三四服。量儿大小加减。
●苦竹叶散（出圣惠方）治小儿眼生翳膜下垂。
苦竹叶（半两）　知母　川升麻　川大黄（锉微炒）　甘草（炙微赤锉）　栀子仁（以上各一分）
上为细末。三五岁者。每日食后。温淡浆水调下半钱。稍大以意加之。
●龙脑膏（出圣惠方）治小儿眼赤。生翳膜。
龙脑（细研）　麝香（细研）　腻粉　蕤仁（汤浸去皮）　黄连（去须以上各半分）　马牙硝（半两）
上捣为散。都研令匀。用白蜜四两。同放瓷瓶中。蜜封。投于炊饭甑内。蒸饭熟为度。每日三四度。以箸子取少许。点之。
●蝉青煮肝散　治小儿疳气。癍疹云昏翳膜。一切病眼。
穀精草（去土）　蝉壳（去咀角土）　定粉　蛇蜕皮（长二尺）　石决明（各等分）
上为细末。每服二钱。猪肝二两。竹刀批开。掺药了。卷。麻扎定。米泔煮熟。分三五次。熟盐细嚼。煮肝汤送下。如泻加定粉半两。
●决明子散　治小儿眼赤。或生翳膜。或眼常合不开。
决明子　车前子　栀子仁　防风（去叉）　黄连（去须各一两）
上为散。每服一钱至半钱。捣生猪肝。投热汤取汁。调下。晨早日晚各一服。更量儿大小加减。
●青葙子丸（出圣惠方）治小儿眼有翳膜遮睛。
青葙子　蚺蛇胆　熊胆　马牙硝（各半两）　龙脑（半钱）
上捣为末。炼蜜丸。如绿豆大。每服以温水研化五丸。日三四服。量儿大小加减。
●石决明散　治小儿眼生翳膜。
石决明（捣研令细一分）　龙脑（半钱）　腻粉　黄丹（各一钱）　麝香（半钱）
上同研极细。每于卧时。取少许点之。
●还明丸（出全婴方）治小儿疳眼。白膜遮睛。并雀目。
夜明沙　井泉石　穀精草　蛤粉（各等分）
上为末。煎黄蜡。炼丸如鸡头大。三岁一丸。猪肝一片切开。放药在内。麻扎定。沙瓶内煮熟。先熏眼。后食之。
●煮肝散　治小儿疳眼。翳膜乾涩。
黄连（去须）　沙参　玄精石　决明子
上等分。捣罗为散。每半钱。用羊子肝一片。篦子切作缝子。掺末在内。线系。入沙罐子内垂挂。勿令到底。以米泔煮熟。食羊肝。每一片分作两服。或三服。量儿大小与食。
●真珠膏（出医方妙选）治小儿眼久不瘥。茫茫不见物。
真珠末　甘菊花末　香豉（炒研末）　井泉石（各一分）
上研匀。用白蜜一合。鲤鱼胆一枚。同煎药。以慢火熬成膏。次放好龙胆一钱。拌匀。每用少许。时时点眼中。
●治小儿眼生障翳。及努肉。此方点用。（出圣惠方）
龙脑　珊瑚　真珠末　石决明（以上各一分）
上研如粉。以白蜜一合相和。更研令匀。用瓷器盛。不计时候。频与点之。即瘥。
●治小儿眼生翳膜。（出经验良方）
白菊花　穀精草　绿豆皮（各等分）
上为细末。用猪肝擂细为丸。如菜子大。每服三五十丸。茶清送下。或猪肝蘸药喂之。
●恶实散　治小儿风翳。散漫侵瞳人。及风疳眼。
恶实　木通（锉）　蒺藜子（炒去角各一两）
上为散。每服半钱。以水捣羊子肝汁调。早晨日晚各一服。更量儿大小加减。
●治小儿眼生黑翳覆瞳子方。（出圣惠方）
空青（一分）　贝齿（一枚）　白矾（一钱）
上研令细。取如黍米大。点翳上。日再点之。
●治小儿出痘疹。眼内有云翳方。
轻粉黄丹（各等分）
上用竹筒吹在耳内。左眼有翳吹右耳内。右眼有翳吹左耳内即退。
●至妙立消膏（出活幼口议）治小儿眼患初作。粟翳浮翳。或来或去。渐发差大。侵睛减明。
用雪白食盐生。其少许。须用净器。以大灯心点盐。轻手指定浮翳。就点。凡三五次点见效。令子勿惊恐。不疼痛。亦不碍人。多投之勿虑。屡用克效。
●珊瑚散（出圣惠方）治七八岁小儿。眼有白翳未坚。不可妄敷药。
用珊瑚细研如粉。每日少许点之。日三次。立愈。
●治小儿目睛上白膜。（出直指方）
用白矾一分。水四合。熟铜器中煎取半合。白蜜少许调之。以绵滤过。每日三度。点一芥子大。
●贝齿龙脑方（出圣惠方）治小儿目花眼翳。涩痛。
用贝齿一两。烧作灰。研如面。入龙脑少许点之。又去目翳。贝齿十枚。烧灰细研。取一胡豆大。著上眼胞点之至良。久乃减。息肉者加真珠与贝齿等。又一方。单用具齿研如粉。点眼赤及翳。
●治小儿眼生白膜方。（出圣惠方）
用雄雀粪。以人乳熟研。敷翳上。当渐渐消除。
●又方（出圣惠方）治小儿眼有障翳。
用玛瑙半两。细研如粉。每用时。取如黍米大。点在翳上。
●又方（出圣惠方）
用楸叶三两。嫩者烂捣。以纸裹。更将泥重包。著猛火烧之。候泥干即取去泥。放水少许。绞取汁。以铜器盛。慢火渐渐熬之。令如稀饧。即贮于瓷盒中。每日点一度。点如绿豆大。
●又方
用书中白鱼为末。点少许翳上。即愈。
●又方
用露蜂房一两。以水二盏煮至五七沸。去滓。温温洗之。立瘥。
●洗肝散　治眼生翳膜。视物难明。或寻常赤痛。
人参（一钱）　荆芥穗（半钱）　生地黄（一钱酒浸）　当归（一钱）　甘草（二钱）　赤芍药（一钱）　大黄（半钱煨）　茯神（一钱）　大泽草（半钱）
上为末。每服半钱。清米泔调下。
●蒲黄散　治小儿肝热上攻。眼生翳膜。
蒲黄（一分）　黄连　白芨（各半两）　黄蘖（去粗皮二钱）　赤小豆（一两）
上等件同为细末。每用一钱。井花水调作膏子。封贴囟上。日一易之。
●煮肝散　治小儿肝眼。翳膜羞明。不见物。服十日必退。效如大人雀目。只一服效。
夜明沙　青蛤粉　穀精草（各一两）
上等件为末。每服一钱。五七岁以上二钱。㹠猪肝一匙大。批开掺药在内。摊匀。麻缠定。淘米泔水半碗。煮肝熟取出肝。汤倾碗内。熏眼后汤温。分肝三服嚼吃。并用肝汤下。一日三服。不拘时候。大人雀目空心服。至十服便见物。如患多时。日三服。
●治斑后小儿眼有翳膜。
煎竹叶汤。同沙糖化下泻青丸一两丸。渐至微痢为效。

目偏视通睛（附论）  ***************************
夫目偏视者。皆由肝脏风邪所攻。瞳人不正。顾视常偏。宜服羚羊角散。牛黄散治之。小儿通睛外障者。此眼初患之时。皆因失误。筑打著头面额角。到足扑下。令小儿肝受惊风。遂使眼目通睛。宜服牛黄丸。犀角饮子。通顶石南散立效。
歌曰。婴儿两目患睛通。欲拟看西又著东。振著脑中睛带转。肝中受得内惊风。牛黄犀角频研灌。细捣石南吹鼻中。乳母牵连须忌口。数朝方得旧时容。
方
●羚羊角散　治眼风邪所攻。瞳人不正。顾视常偏。
羚羊角屑（一两）　犀角屑　密蒙花（各一两）　龙脑（研）　牛黄（各一分研）　天竺黄（研）　甘草（炙微赤）　朱砂（研各半两）　防风　人参　沙参（各去芦）　赤芍药　甘菊花　细辛　酸枣仁（微炒）　蔓荆子　蕤仁（去皮汤浸）　玄参（各二两）
上为散。入研了药。更研令匀。每于食后。以竹沥汤调下二钱。
●牛黄散　治肝脏风热攻眼。偏视。宜服之。
牛黄（一钱细研）　人参　防风（各去芦）　犀角屑　甘菊花　天麻　槐子　芎藭　车前子　决明子　蔓荆子　黄耆（锉各半两）　朱砂（一分细研）　龙脑（一钱研）　甘草（一分炙赤）　羚羊角屑
上为末。入研了药。同研令匀。每于食后。以竹叶汤调下一钱。临卧再服。
●牛黄丸
牛黄　白附子（泡）　肉桂　全蝎　芎藭　石膏（各一分烧通赤）　白芷　藿香（各半两）　朱砂（二钱）　麝香（一分）
上为末炼蜜丸。如芡实大。三岁以下每服一丸。薄荷汤化下。乳食后服。乳母忌酒面猪肉。
●犀角饮子
犀角（一两）　射干　草龙胆（各半两）　钩藤（三分）　黄芩（五分）　人参（二两）　茯苓　甘草（各一分）　远志
上为末以水一盏。散一钱。煎至五分。去滓。食后温服。
●牛黄膏　治婴儿双眼睛通者。欲观东边。则见西。若振掉头脑。则睛方转。此肝受惊风。宜服。
牛黄（一钱）　犀角（二钱）　金银箔（各五片）　甘草（一分）
上为末。炼蜜丸。绿豆子大。每服七丸。用薄荷汤吞下。食后服。
●通顶石南散
石南（一两）　藜芦黄（三分）　瓜蒂（五七个）
上为细末。每用一钱。粳米少许。一日两度。通顶为妙。

眼睑生赘（附论）  ***************************
夫小儿睑中生赘外障。此眼初患之时。皆因脾胃壅热。上冲于眼睑之中。致令生肉。初时即小如麻米。后三五年间如豆大。厚隐瞳人。赤涩泪出。切莫钩割。散去瘀血后。乃熨烙即效。宜服搜胃散、补肝丸。点曾青膏即瘥。
歌曰。小儿眼睑赘虽稀。学疗之流也要知。初即小如麻粒大。日深渐长豆珠垂。亦须割烙流瘀血。斟量汤药在临时。若逢富贵娇儿女。点药还须得妙奇。
方
●搜胃散
大黄　桔梗　黑参　防风　车前子　细辛　芒硝　黄芩（各等分）
上为末以水一盏。散一钱。煎至五分。食后。去滓。温服。
●补肝丸
芎藭　藁本　五味子　细辛（各一两）　羌活（一两半）　茺蔚子（二两）　知母
上为末。炼蜜丸。如梧桐子大。空心。茶下十丸。
●曾青膏
曾青（一两）　龙脑（少许）　乳香头　朱砂　琥珀　真珠（各一分）
上研如面。用酥相和为膏。每至夜点眼。

青盲外障（附论）  ***************************
夫眼无障翳而不见物者谓之青盲。此由小儿脏内有停饮而无热。但有饮水停积肝也。目是五脏之精华。肝之外候也。肝气通于目。肝为停饮所积。脏气不宣通。精华不明审。故不赤痛亦无翳而不见物。名曰青盲也。
小儿青盲外障。此眼初患之时。于母胎中忽受惊邪之气。令生后五七岁以来。便乃患眼。其初患之时。夜卧多惊。呕吐痰涎黄汁。渐渐失明。还从一眼先患。后乃相牵俱损。致使然也。初觉便宜将息急疗。服牛黄丸、犀角饮子立效。
歌曰。胎中受得风邪气。五脏相连各有名。天吊只因心领得。目盲肝细是前成。痰涎呕吐黄汁甚。神彩时时忘与惊。两眼若能救见物。服药良医始见能。
方
●牛黄丸
牛黄　牛胆　钩藤（各半两）　羚羊角　藿香　人参　麝香（各一两）　虎睛（少许）
上为末。炼蜜丸如梧桐子大。空心。薄荷汤下三丸。七岁以上五丸。
●犀角子饮（出龙木论）
犀角　防风　芍药　黄芩（各一两）　羚羊角　知母　人参（半两）
上为末以水一盏。散一钱。煎至五分。食后。去滓。温服。
●羊子肝散（出圣惠方）治小儿青盲不见物。
蕤仁（一分汤浸去皮）　防风（一分去芦头）　香豉（一分炒黄）　井泉石（半两细研）
上捣为散。用羊子肝一片。并药同煎肝令烂。四五岁儿分二服。新汲水下。甚者不过三四服。随儿大小加减。
●菊花散　治小儿青盲。外及雀目。
甘菊花（一分）　牯牛胆（一枚阴乾）　寒水石（一分）　雌鸡肝（一枚阴乾）
上捣为散。取猪肝血调下半钱。不过三五服验。兼退翳。
●治小儿青盲。茫茫不见物方。（出圣惠方）
真珠（半两研如粉）　白蜜（一合）　鲤鱼胆（一枚）
上相和。煎一两沸。候冷点眼中。当泪出。药歇即效。
●治小儿青盲。不见物方。（出圣惠方）
鼠胆鲤鱼胆各二枚取汁。
上相和点眼。用之立效。
●治小儿青盲。脑痛方。（出圣惠方）
鲤鱼脑鲤鱼胆各等分。
上相和令匀。点眦中。日三四度。神效。
●又方（出圣惠方）
用猪胆一枚。微火上煎之良久。候冷。点如黍米大。效。

疳眼外障（附论）  ***************************
夫小儿疳眼外障。此眼初患之时。皆因脑热。头上有疮。或因雀目。多时泻痢。潜冲疼痛。泪出难开。膈间热气。肝风入眼。初患时时痒涩。撏眉咬甲。揉鼻。致令翳生。赤肿疼痛。泪出难开。生硬白膜遮满。怕日。合面而卧。不喜抬头。此疾不宜烧灸头面。恐损眼也。尤忌点眼。即宜服然风散、退翳丸立效。
歌曰。小儿疳眼有自来。脑热肝风变祸灾。或因泻痢前冲上。雀目多时亦是媒。初患之时饶痒涩。病深生翳肿难开。手撏头发兼揉鼻。怕见光明头不抬。拙计便将头面灸。相遭疼痛实堪哀。庸医不解轻轻点。疼看疮痕痛不才。欲得痊瘥求合道。服药如风捲雾开。
方
●生乾地黄汤　治小儿疳蚀眼患。闭合不开。羞明怕日。及至开眼。有如内障。朦朦失所。宜服。
生乾地黄　熟乾地黄（各一两洗）　麦门冬（去心半两）　川当归（一分）　枳壳（米泔浸一宿面炒秤一分）　杏仁（汤泡去皮尖面炒令赤）　防风　甘草（炙）　赤芍药（各一分）
上㕮咀每一大钱。水一小盏。黑豆七粒。煎黑豆熟。去滓通口服。一方无黑豆。
●退翳丸（出龙木论）
黑参　防风　人参　茯苓　细辛　桔梗　车前子　黄芩　石决明（各一两半）
上为末。炼蜜丸。如梧桐子大。空心。茶下十丸。
●煞风散（出龙木论）
防风　龙脑　牡蛎（各二两）　白芷　五味子　细辛（各一两）
上为细末。每日食前。米饮调下一钱。
●如圣散（方出王氏博济方）治小儿因泻痢日久。眼生翳膜。并疳眼。退翳。
蛇蜕（两条用纸烛烧灰研）　穀精草（一两）　蝉蜕（去土一分）　附子（去皮脐生二钱）　石决明（刷净一分）　胡粉（研四钱）
上为散。每服一字半。羊子肝一片批破。掺末用麻皮线缠。米泔煮熟。先熏眼。后与食。量儿大小加减。如末明。食研灌之。
●井泉石散（出医方妙选）治眼疳。邪热攻于眼目。渐生障翳。致损睛瞳。
井泉石（一两）　石决明（半两）　甘菊花（半两）　夜明沙（半两微炒）　黄连（半两去须）　晚蚕沙（半两微炒）
上为细末。每服一钱。用米泔一盏。入生猪肝少许。煎至五分。肝烂为度。放温乳食后。时时服。
●二草散　治小儿疳眼。睛疼病。赤眼肿痛。
甘草　龙胆草　当归　细辛（各一分）
上为末。每服一钱。水半盏。沙糖少许。煎至三分。去滓。食后服。三黄丸。亦治疳热眼。若因泻痢后疳昏涩。大便不实者。六神丸、六甲丸。并暖疳药。亦可服之。
●拨云膏　治小儿风热。疳气攻眼。赤痛障翳。
桃仁　杏仁（各四枚并去皮尖双仁）　蕤仁　郁李仁（各五枚去皮）
上同生研细。滤入蜜麝香、腻粉各少许。再研极匀。点之。
●鸡肝散　治小儿疳目。见明不得。不赤不肿不痛。但开眼不得者。此药能治之。
川乌头（大者一枚生去皮）　好坯子（二字）
上为末。每服一钱。雄鸡肝一具。净洗去筋膜。竹刀子薄切开。掺药在内。箬叶裹。麻皮扎定。浸水二次。米泔半盏。瓷器中煮熟。放冷。切作片子。空心临卧嚼吃。将煮肝汤送下。又有脑热闭目者。鼻内乾燥。通顶散可服。
●神光汤　治小儿热膈。疳热。闭目不开。并脑疼。
以川大黄一分。粗末。水半盏浸一宿。一岁分作两服。余滓。涂顶上。干易之。通顶散。亦可治。

癍疮入眼外障（附论）  ***************************
夫小儿癍疮入眼外障。此眼初患之时。不论大小。须患癍疮。一度疮子患时。觉入眼中。即须将息慎忌。若不忌口将息。即便疼痛。睛赤出泪。怕日难开。肿硬翳如银色。此为热气在肝。上冲于眼。肝膈壅毒。致成障翳。宜用秦皮汤洗之。然后服凉丸。亦不宜镰洗出血。点药挑拨。恐损眼。候。疼痛定后。即点退赤药。
歌曰。夫为人子既生身。须患癍疮不可论。热气透肝冲上眼。难开肿痛且羞明。时疼泪出赤如银。不要强将两手亲。却恐叫啼伤破后。须知此语是殷勤。秦皮煎水频频洗。眼药应教微食旬。谨省若能依得此。遗君终老是全人。
方
●凉肝丸
防风（一两）　黄芩　茺蔚子　黑参　大黄　知母（各一两）　人参　茯苓（各一两半）
上为末。炼蜜丸。如梧桐子大。空心。茶下十丸。
●秦皮汤
秦皮（二两）　秦艽　细辛　防风（各一两）　甘草（半两）
上为末以水一盏。散一钱。煎三五沸。热淋洗眼。立效。
●鳝血方　治小儿痘疮。入眼生翳。
用鳝鱼系其尾而垂之。从顶下割。破些少取生血点。有白鳝尤佳。若翳已凝。即用南硼沙。以灯心蘸点。仍用威灵仙、仙灵脾洗晒等为末。每一钱。第二次米泔调服。
●消翳丸　治小儿癍疮。眼生障翳。
朱砂　指甲末（不拘男子妇人先入水内净洗指甲拭乾用木贼草打取细末）
上件等分。再同研令极细。以露水搜和丸。如芥子大。每用一粒。于夜卧时。以新笔蘸水。点在眼内。夜半更点一粒。

缘目生疮（附论）  ***************************
夫小儿缘目生疮者。由风邪客于睑眦之间。与血气相搏。挟热则生疮。浸渍缘目赤而有汗。时瘥时发。世云。小儿初生之时。浴而不净。使露秽浸渍睑眦。后遇风邪。发则目赤烂。生疮难瘥。瘥后还发。成疹也。
方
●犀角散　治小儿赤眼疼痛。缘目生疮。难开涩痛。及有热泪。
犀角屑　羚羊角屑　防风（去芦头）　玄参　黄芩　黄耆（锉以上各一分）　柴胡（半两去苗）　川大黄（半两锉微炒）　马牙硝（半两）
上捣为散。每服一钱。水一小盏。煎至五分。去滓。温服。日三四服。量儿大小增减。
●黄连散　治小儿肝热冲眼。缘目生疮。
黄连（半两去须）　赤芍药　蕤仁（汤浸去皮）　木通（锉）　决明子　栀子仁　黄芩　甘草（炙微赤锉以上各一分）
上捣为散。每服一钱。水一小盏入竹叶七片。煎至五分。去温。日三四服。量儿大小加减。
●细辛丸　治小儿缘目生赤疮。及生翳。
细辛　黄连（去须）　芦荟　桑根白皮（锉）　甜葶苈（隔纸炒令紫色以上各一分）　蕤仁（半两汤浸去皮）　龙脑（半钱细研）
上罗为末。炼蜜丸如绿豆大。每服以温水下七丸。日三服。三岁以上。即服五丸。
●白矾煎　治小儿缘目及眦烂作疮。肿痛。
白矾（一分烧为灰）　黄连（半两去须）　青钱（十文）　防风（三分去芦头）　朴硝（三分）　地黄汁（一合）　白蜜（三合）
上捣为散。用绵裹。纳一青竹筒中。入地黄汁及蜜。以绢油单盖紧。系筒口。于炊饭内蒸之。候饭熟。即泻出。以绵滤过。日三四度取少许涂之。
●黄连丸　治小儿缘目。及眦烂作疮。
黄连（半两去须）　川大黄（锉微炒）　细辛　龙胆（去芦头）　防风（去芦头）　玄参（以上各一分）
上罗为末。炼蜜丸。如绿豆大。每服以熟水下五丸。日三次。量儿大小加减。
●龙脑煎　治小儿风热。致缘目生疮。赤痛。
龙脑（半钱）　川芒硝（一分）　腻粉（半分）　蜜（三两）　黄丹（一分）
上同入筒内。以重汤煮一日。用绵滤过。放瓷瓶内盛。每日三四度点之。
●黄连煎　治小儿眼赤痛。及缘目生疮。
黄连（半两去须）　童子蛔虫（五条吐出者）　龙脑（半钱细研）　白蜜（二两）
上除龙脑外。入在瓷瓶中。放炊饮中蒸。候饭熟为度。乃滤去淬。取汁入龙脑令匀。日三四度点之。
●梨汁煎　治小儿热毒冲眼。缘目生疮。热痛不止。
大鹅梨（一枚去皮核）　黄连末（二钱）　龙脑（一钱）
上先将梨烂研绞取汁。绵裹黄连末。于梨汁内浸半日。入龙脑令匀。日三五度点之。
●猪胆煎　治小儿缘目生疮。肿痛。
猪胆（一枚）　龙脑（一钱）　马牙硝（半钱）
上研令匀。纳猪胆中。牢系悬于旺方。阴乾。取出纳瓷盒中。每以麻子少许水化。日三四上点之。
●又方
黄连（半两去须）　杏仁（一分汤浸去皮尖细研）　腻粉（半钱）
上以绵裹冷水一小盏。浸一宿后。每日三五上点之。
●又方
黄蘖　黄连（去须）　栀子仁（各半两）
上细锉以水一大碗。青盐一分。煎十馀沸。绵滤过。温温洗之。日三两度用之。
●治小儿缘目。眦烂作疮方。
青钱（二十文）　青盐（一两）
上相和。先以湿纸数重包。又用泥裹候乾。于猛火中烧令赤。放冷剥去泥纸。捣罗为散。每取一绿豆许。以津调涂疮上。
●车前子丸　治小儿肝脏壅热。眼生疮翳。
车前子　甘菊花　芎藭　黄连（去须）　当归（切焙各一分）　大黄（温纸裹煨）　黄芩（去黑心各半分）
上为末。炼蜜丸如绿豆大。每服五七丸。量儿大小加减。煎桑枝汤下。

耳疾（总论）  ***************************
夫耳者宗脉之所聚。肾气之所通。小儿肾脏盛而有热。气上冲于耳。津液壅结。则生脓汁。亦有因沐浴水入耳内。水湿停积。搏于血气。蕴结成热。亦令耳脓汁出。皆谓之聤耳。久不瘥则变成聋也。聤耳者。常有黄脓出是也。脓耳者常有红脓出是也。伍耳者里面疳息是也。缠耳者常有白脓出是也。囊耳者。里面虚明。时有青脓出是也。虽有五般其病源一也。皆由风水入耳。而内有积热上壅而成。此患若不速治。久则成聋。聤耳者小儿胎气不充实。关窍不通利。盖有禀赋不足。胞养有亏。脏伤肾经。肾为根本。水之一数也。外应耳孔。或云水入耳。或曰乳食入耳。要之皆非。儿生气脉根壮。脏腑固实。虽水及乳入耳。必不如此。自是气不充脉不实使之然也。儿无补肾之方。但得清心肺而已。初生之儿而有作。由甚重也。卒难疗理。用药敷掺少愈。愈而复发。至于过周。与服黄耆、白茯苓、人参、白芍药、川当归、熟地黄、甘草等分。作汤剂。以固其内。内若固实。不必掺敷。亦自瘥愈。掺方用壁上蜘蛛一枚。瓦上火干。坯子、白矾、脑子、麝香各少许。同研令匀。鸡羽引入自愈。

耳聋（附论）  ***************************
夫小儿耳聋者。是风入头脑所为。手太阳之经入于耳内。头脑有风邪气。气入。其脉盛。与气相搏。风邪停积。则令耳聋也。
方
●通鸣散　治小儿耳聋病。
菖蒲（一寸九节者）　远志（去心各一两）　柴胡（去苗）　麦门冬（去心）　防风（去芦头半两）　细辛（一钱）　甜葶苈（一钱）　磁石（捣为末水淘去赤汁研）　杏仁（十四个浸去皮尖）
上为细末。研令匀。每服半钱。葱白汤调下。日二次。食后服。量儿大小加减。
●细辛膏　治小儿耳聋。或因脑热。或因水入。或因吹著。
细辛　防风　川大黄（锉微炒）　黄芩（以上各一分）　川椒（十粒去目）　蜡（半两）
上药锉。用清麻油三合。煎至紫色。滤过下药。候消为膏。每日三度。用一大豆大。点于耳中。
●治小儿风热。两耳聋鸣方。
远志（去心）　菖蒲　柴胡　甘草（炙微赤锉以上各半两）　磁石（三分捣碎水淘去赤汁）　麦门冬（半两去心焙）
上罗为散。每服以葱白汤调下半钱。日二服。量儿大小加减。
●治小儿耳聋不瘥方。
生地黄（一寸半）　杏仁（二枚汤浸去皮）　巴豆（七枚去皮）　青盐（半钱）
上共同捣。堪丸即丸。如蕤核大。用发薄裹纳耳中。日一易之。若耳内痛。有水出。即去药。未效再用之。
●又方
杏仁（汤浸去皮）　甜葶苈　青盐（各等分）
上研如膏。用少许猪脂和合。煎令稠。以绵裹如蕤核大。塞耳中。日一易之。
●又方
蓖麻子（一枚去皮）　枣肉（七枚）
上捣如膏。母取蕤核大。绵裹纳于耳中。日一易之。
●又方
取葱白。放灶灰中煨令熟。以葱白头纳耳中。日三易之。
●又方
捣芥子令烂。以人乳和。绵裹少许。塞耳中。日一易之。
●又方
松脂　菖蒲末　乌油麻（各半两）
上相和捣熟绵裹。如豇豆大。塞入耳中。日一易之。
●又方
菖蒲末（一分）　杏仁（半两汤浸去皮尖双仁研如泥）
上相和捣。每用少许。绵裹纳于耳中。日一易之。
●治小儿耳聋立效方。
取自死白颈地龙。纳葱叶中。面裹蒸令熟。以汁沥著耳中。不过三度瘥。

聤耳（附论）  ***************************
夫耳者宗脉之所聚。肾气之所通。小儿肾脏盛而有热。气上冲于耳。津液壅结。则生脓汁。亦有因沐浴水入耳内。水湿停积。搏于血气。蕴结成热。致令脓汁出。皆谓之聤耳。久不瘥。则变成聋也。
方
●红蓝花散　治小儿聤耳。病不瘥。
红蓝花（洗）　黄蘖（各一两）　乌鱼骨　黄芩（各半两）　雄黄（研细半两）　麝香（一分研）
上研细。以绵缠搵药。塞耳中。日再换。
●黄连散　治小儿聤耳。久不瘥。
黄连（去须）　白蔹　赤石脂　龙骨　乌贼鱼骨（以上各半两）
上罗为散。以绵裹如枣核大。塞耳中。湿即更易之。
●明矾散　治肾经有热。上冲于耳。遂使津液壅滞。为稠脓。为清汁。耳内痛。亦有沐浴。水入耳中。湿气停滞为脓。但不疼。二证久不达。变成聋。
明矾（煅）　龙骨（研各二钱）　黄丹（煅二钱）　胭脂（一钱）　麝香（少许併为末）
上先以绵取去水。次以鹅毛管吹药于耳。本方加海螵蛸末亦好。
●龙黄散（一名白矾散）治小儿聤耳。汁出不止。
白矾灰　龙骨末　黄丹（各半两炒）　麝香（一分研）
上同研令细。先以绵杖子展却耳中脓水。用散一字半。分为两处。掺在耳内。日二用之。勿令风入。一方竹蚛末一分。
●花胭脂膏　治小儿聤耳。常出脓水不止。
花胭脂　白龙骨　白矾灰　白石脂（各半两）
上研如粉。用枣肉和丸。如枣大。以绵裹一丸。纳耳中。日三换之。
●竹蚛散　治小儿聤耳。出脓汁。疼痛不可忍者。
竹蚛粪（一两）　白矾（熬令枯半两）　雄黄（二钱）　麝香（一字）
上同研匀细。先用绵裹杖子。拭乾耳中。次以药少许。掺之。
●赤石脂散　治小儿聤耳。脓血塞耳。
赤石脂　白矾（熬令汁枯）　黄连（去须）　乌贼鱼骨（去甲各一分）
上为散。每取少许。绵裹塞耳中。大人可用一钱。一方无赤石脂。有龙骨。
●白矾灰散　治小儿聤耳。有脓血。疼痛不止。
白矾灰　黄蘖　乌贼鱼骨　龙骨（以上各半两）
上捣为散。以绵裹杨柳枝。展去脓血尽干。掺药末于耳内。日二三次用之。
●矾脂散　治聤耳。脓水不绝。
白矾（熬令汁枯）　松脂　木香　花胭脂（各一分）
上为散。每用。绵拭脓后。满耳填药。
●金箔散　治小儿聤耳。常出脓水不止。
白矾灰　花胭脂（各半两）　金箔（七片）
上同研令匀。细末。日三四度。掺少许。入耳中。
●治小儿聤耳。汁出方。
黄连（二分去须）　龙骨（三分）　乌贼鱼骨（半两）
上罗为散。每用少许。以绵裹纳耳中。日三四度易之。
●雄黄散　治小儿聤耳。汁出沾外边。生恶疮瘜肉。
雄黄（半两细研）　黄芩末（一分）　曾青（一分细研）
上研令匀。以绵裹豇豆大。塞耳中。日再换之。更以少许。掺外疮上。
●黄矾散　治小儿聤耳。脓出。
黄矾（半两）　乌贼鱼骨（一分）　黄连（一分去须）
上罗为末。绵裹如枣核大。塞耳中。日三易之。
●密陀僧散　治小儿聤耳。
密陀僧　白矾（烧）　夜明沙（微炒各一分）
上研细末。可用少许。乾掺。日三上用之。
●红白散　治小儿耳聋。脓出久不瘥者。兼聤耳脓耳。（一名通云散一名红玉散）
白矾（熬令汁枯）　染胭脂（各一钱）　麝香（一字）
上为细末。先以绵缠杖子去脓极干。用药半钱掺之。不过三两次。又以鹅毛管。吹药入耳。
●如圣散　治小儿水入耳内。脓出疼痛。日夜不止。
箭簳内蚛末（如有同子虫研令细用三钱）　腻粉　麝香（各一钱研）
上为细末。先以绵杖子拭乾耳。取药三剜子深掺入耳。以绵塞定。如觉刺扎。即是恶物要出。去绵侧耳令出。甚者三度瘥。大人亦可用。
●狼牙散　治聤耳有脓水。
狼芽　白蔹　竹蛙屑（各一分）
上捣研细。每用少许掺耳内。
●雄黄散　治小儿聤耳。有疮。及恶肉耳中。并通耳。
白麻揩取皮（一合）　花胭脂（十颗）　雄黄（少许）
上细研。敷耳中令满。一两度瘥。（一方中无雄黄未详其意。亦可用少许。为佳。）
●治小儿聤耳方
桂心（一分）　青羊粪（一分炒令转色）
上研为散。取一字。以绵裹塞耳中。瘥。
●夜明沙散　治小儿聤耳。
夜明沙（二钱）　麝香（一字）
上同研极细。先以绵杖子拭去脓。用药半钱。掺入耳内。
●治小儿通耳方。
取虫食荆子中白粉。和油滴耳中。日再用之。
●治小儿聤耳。
用桃仁熟末。以绵裹塞耳。
●治小儿聤耳方。
用青羊屎暴乾。以绵裹塞儿耳中。瘥。
●又方
用生姜汁滴耳中。神验。
●又方
以桑树上毒蜂炙黄。捣罗为散。空腹以温酒调下半钱。大人日二服。
●又方
以陈橘皮烧为灰。细研。取少许。绵裹塞耳中。
●又方
取鲞鱼枕烧为灰。细研如粉。每用一字。纳在耳中。日二次用之。
●又方
研韭汁点之。日二三度用之。
●又方
取狼牙捣为末。以轻疏生绢裹。塞耳中。
●又方
用杏仁烂研为膏。以乱发裹。塞耳中。日三易之。
●又方
取釜下墨。绵裹。塞耳中。瘥。
●治小儿患聤耳。出脓水。成疮污方。
以蚯蚓屎。碾末敷之。兼吹入耳中。效。
●螵蛸散　治大人小儿聤耳。大妙。
用桑螵蛸须桑上者。微炙研末。用一味。入麝香少许同研。先用物拭脓净。然后掺药。一方用苇管挑药。吹入耳内。三五次。即住脓水。
●竹蛙散　治小儿聤耳。疮脓。
苦竹蛙（末二钱）　白矾（二钱枯）　干胭脂（半钱）　麝香（一字）
上为细末。先以绵珠儿搌之。不尽不妨。然后以鹅毛管子。轻轻吹一字入耳中。甚妙。
●麝香散　治小儿聤耳。
蜘蛛（一个）　坯子（半钱）　真麝香（五分）
上同研晒乾为末。每用一镊头。以鹅毛管吹入耳。即干。
●又方　治大人小儿聤耳。大妙。
用五倍子三钱。入麝香少许。碾细末。如前吹耳内。如用纸桃蘸药。吹耳亦可。
●治小儿聤耳。以胭脂滴耳中。

耳疮（附论）  ***************************
夫小儿耳疮者。疮生于两耳。时瘥时发。亦有脓汁。如此是风湿搏于血气所生。世亦呼之为月蚀疮也。
方
●香矾散　治小儿耳疮。
白矾（一两烧灰）　蛇床子（一钱）　麝香（一钱研）
上为末拌匀。每用一分。糁疮上。
●白蔹散　治小儿冻耳成疮。或痒或痛。
黄蘖　白蔹（各半两）
上为末。先以汤洗疮。后用生油调涂。
●椒豉散
豆豉（三两炒黑焦）　生椒（三两去目）
上为末。以津调。看多少敷之。立效。
●白矾散　治小儿耳疮及头疮。口边肥疮。蜗疮。
白矾（一两烧灰）　蛇床子（一两）
上同研为末。乾掺于疮上。立效。
●治小儿耳内生疮。汁出方。
用胆矾一钱。麝香一字。上同研令细。用少许掺于耳内。
●治小儿耳疮。
烧马骨灰敷之。
●又方
烧鸡屎白。筒中吹之。一方鸡粪白炒黄为末。敷之。
●又方
用大蒜研令烂。涂之。
●治小儿因筑磕损耳。耳内有疮。汁出不止方。
用胡桃捣肉取油。以滴耳内即止。
●又方
取肉几上垢。敷之良。
●铁液酒　治小儿十岁以上。耳聋并脓耳。及耳后生疳疮。以铁烧令赤。投酒中服之。以好磁石塞耳内。大人亦治。又雄黄硫黄为末。绵裹塞耳内。又用上硫黄为末。纳耳中。治脓耳。先用绵搌乾用即瘥。又治耳后月蚀疮。并疳疮。胡粉炒研末。用麻油调。涂疮上。

百虫入耳  ***************************
方
●桃心塞耳方　治小儿。虫入耳。
桃心叶（五七叶焙）　胡麻子（一升炒）
上先以桃叶塞耳中。其虫必出。如不出。以胡麻子炒令香。用葛袋盛枕头。耳中虫即出。
●治小儿飞虫入耳不出方。（一名追毒膏）
白矾（如莲子大一块）　雄黄（如莲子大一块）
上研如面。以生油调。滴入耳中。虫即出。
●治小儿百虫入耳方
虫之类能入于耳者。不独蚰蜒。如壁蝨。荧火虫。叩头虫。皂角虫皆能为害。有人患脑痛。为虫时食。或教以用桃叶不拘多少。洗净晒乾为右枕。睡一夕。虫自鼻出。形如鹰嘴。人莫知其名。有人蚰蜒入耳。遇虫咬时以头撞柱。至血流不知言。痒不可忍。蚰蜒入耳。往往食髓至尽。又能孳生。凡虫用麻油灌妙。一方塞两耳。虫即出。
●又方
用好米醋。灌少许。起行即出。
●又方
以生姜汁。灌之即出。
●又方
捣韭汁。灌之即出。
●又方
闭气。以芦管使人吹耳中。即出。
●又方
捣蓝青汁以灌之。良。
●又方
以葱涕灌耳中即出。一方。用生葱捣研自然汁。灌之即出。
●又方
以铜钱二百文。用猪膏四两煎之良久。将用灌入耳中。即出。
●又方
以两刀于耳前相敲出声。虫即出。
●治蚰蜒入耳方
熬胡麻捣。以葛囊盛。枕之即出。
●又方
以水银如大豆许。泻入耳中。欹卧。空耳向下。击铜器。叩齿十下即出。蚰蜒呼为土蛣。似蜈蚣黄色细长者是也。
●又方
以牛酪满耳灌之。即出。若入腹。食酪二升。为黄水消出。不尽更服神效。
●治小儿蚁子入耳方　炙脂肉。令安耳边。即出。
●治蜈蚣入耳方
用桑树叶。裹盐炙令热。以掩耳。冷则换之。立出。
●雄黄油　治小儿飞虫入耳。
用雄黄一分研细。麻油调。抹耳中。
●蚰蜒诸虫入耳
用米醋。调雄黄末灌之。桃叶塞耳中。其虫自出。
●又方　治诸虫入耳。
用蜗牛为末。吹入耳中。纸糊耳。虫自出。

鼻塞不通（附论）  ***************************
夫鼻塞者。小儿禀赋。胎气充实。三关九窍。五脏六腑。内外呼吸。上下贯通。流行百脉。正顺三焦者。皆由所协原命。自然之气也。凡产孩儿三朝五日六晨一腊。忽然鼻塞。吻乳不能。开口呼吸者。多是乳母安睡之时。不知抱上儿子。鼻出息。吹著儿颇。或以水浴洗。用水温冷。不避风邪。所以致儿鼻塞。宜与通关膏敷之。消风散服之。或有惊悸作热。以薄荷散与服。通关膏用白殭蚕、猪牙皂角、荆芥、香附子、川芎、细辛、等分为末。葱白同研。敷囟。至妙。
小儿鼻塞者。此由肺气通于鼻。气为阳。诸阳之气上荣头面。其气不宜利。受风冷之气。入于头脑。停滞鼻间。则气不宣利。结聚不通。故鼻塞也。
方
●通关散　治乳儿被母鼻息吹著囟。令儿鼻塞。不能吻乳。
香附子（三分炒）　川芎（七分）　荆芥（四分）　白殭蚕（三分炒）　细辛茎（二分）　猪牙皂角（一分）
上为末。取生葱白去须。捣。调药涂囟门上。
●细辛膏　治小儿鼻塞不通。
细辛（半两）　木通（半两）　辛夷（半两）　杏仁（三分汤浸去皮尖双仁）
上锉碎。以羊髓猪脂各三合。兼药相和。入于铫子内。慢火上熬候药色黄赤。绞去滓。放瓷器中贮之。日三四度。以少许涂于鼻内。
●木香膏　治小儿鼻塞不通。吃乳不得。
木香（半两）　零陵香（半两）　细辛（三分）
上罗为末。用醍醐三合。与药相和。入铫子内。慢火煎令极香。绞去滓。收瓷盒中。日三度。取少许涂头上及鼻中。一方无细辛。
●治小儿鼻塞。及生瘜肉方。
用木通、细辛、各半两罗为散。以绵裹少许。纳鼻中。日三易之。
●治小儿头热。鼻塞不通方。
用羊髓三两。燻草一两。放铫子中。慢火上熬成膏。去滓。瓷器中贮之。日三四次。以骨摩背。
●天南星散　治囟开不合。鼻塞不通。
用天南星大者微泡去皮为细末。淡醋调涂绯帛上。贴囟上。火炙热。手频熨之。一方用生姜自然汁。调匀贴囟。治小儿百日内伤风鼻塞。服药不退。及凡出胎时。被风吹所以有此。
●治小儿头热。鼻塞不通方。
取湿地龙粪。捻作饼子。贴囟门上。日二三易之。
●治小儿鼻乾塞。身热方。
用韭根捣取汁。澄清。每取少许滴于两鼻中。日二用之。
●葱涎膏　治初生。肺壅鼻塞。乳食不下。
用牙皂、草乌、取葱涎捣成膏。点囟上。
●丹参膏　治小儿鼻塞。不通利。
丹参　细辛（去苗叶）　芎藭　当归（锉焙）　肉桂（去粗皮）　防风（各一两去叉）　蜀椒（去目并闭口者炒出汁）　乾姜（各半两炮）
上锉如麻豆大。猪脂五两。羊髓五两。与药相和。入铫子内。慢火熬。候药老黄色。取下绞去滓。贮瓷器中。每以大豆许。纳鼻中。日三次。
●辛夷膏　治小儿鼻塞病。
辛夷叶（一两）　细辛　木通　香白芷　木香（各半两）　杏仁（一分去皮尖）
上用羊髓猪脂二两。同诸药相和。以石器中。慢火熬赤黄色。放冷。入龙脑麝香各一钱。拌匀。每用少许。涂鼻中。若乳下婴儿。奶母吹著儿囟鼻塞者。只涂囟上。
●白芷膏　治小儿囟气虚肿。鼻息不通。
白芷　细辛（去苗叶）　木通（锉）　当归（各半两切焙）
上锉如麻豆大。以羊髓四两。与药相和。同入铫子内。慢火熬。候白芷黄。成膏。绞去滓。贮瓷器中。每用少许敷囟上。兼纳鼻内。
●大黄丸　治囟鼻塞闭。
用大黄、黄芩各一两。共为末炼蜜为丸。绿豆大。每服十丸。取温蜜水化下。量儿大小。加减不时服。

小儿鼻齆塞（附论）  ***************************
夫肺气通鼻。鼻和则知香臭。小儿鼻齆塞者。肺气不利也。肺主气。诸阳之气上荣头面。其气不和。风冷乘虚。客于脑。与气停滞。搏于津液。鼻道壅遏。脓涕结聚。则鼻不闻香臭。谓之鼻齆也。故为鼻齆塞。
方
●黄连丸　治小儿鼻齆。
黄连（一两去须）　艾叶（炒）　升麻（各三分）　防风（去叉半两）　朴硝（二两）　大黄（锉炒三分）
上为细末。炼蜜和。更捣三百下为丸。如绿豆大。每服三五丸。温水下。食后临卧服。随儿大小加减。
●清肺膏　治齆鼻病。
瓜蒂（半两）　赤小豆（一分）　附子（一个炮去皮脐）　甘草（一分）　细辛（一分）
上为末。入龙脑一钱。研匀。炼蜜和丸。如皂子大。绵裹。纳鼻中。
●龙脑散　治小儿鼻齆。不闻香臭。
龙脑（一字研）　瓜蒂（十四枚）　赤小豆（七粒）　黄连（去须半钱）
上先以三味为细散。入研瓜蒂和匀。临卧取粟米许。吹入鼻中。少顷有清水出。
●又方
木通（锉）　细辛　附子（去皮脐生用）　甘草（各一分生用）
上罗为末。炼蜜丸。如梧桐子大。绵裹一丸。纳鼻中。日再用之。
●治鼻齆生瘜肉方。
用瓜蒂三十枚。细辛一分。为末。以绵裹。纳鼻中。日二易之。

鼻衄（附论）  ***************************
夫小儿经脉血气有热。致令鼻衄。夫血随气。循行经脉。通游腑脏。若冷热调和。行依其常度。无有壅滞。亦不流溢也。血性得寒则凝涩结聚。得热则散流妄行。小儿热气盛者。热乘于血。血随气发。溢于鼻者。谓之鼻衄。凡人血虚受热。则血失其常。发溢漫行。及至发于七窍。谓之大衄也。
方
●五味麦门冬汤　治少小百日。伤寒身热。鼻衄呕逆。
麦门冬（去心）　石膏　寒水石（各三分）　甘草（二分炙）　桂心（一分）
上药切。以水一升。煮取八合。分服。效。
●升麻散　治小儿鼻衄。或唾血。
川升麻（半两）　羚羊角屑　甘草（炙微赤锉）　黄芩　赤芍药（以上各一分）
上捣为散。每服一钱。水一小盏。入淡竹叶七片。煎至五分。去滓放地黄汁一合半。更煎一两沸。不计时候。量儿大小。加减温服。
●生地黄煎　治小儿鼻衄不止。
生地黄（半斤取汁）　刺蓟（半斤取汁）　杏仁（一两汤浸去皮尖双仁面炒黄别研）　阿胶（半两捣碎炒令黄燥为末）　蜜（一合）
上都入银锅中。以慢火熬为膏。不计时候。用新汲水调下一钱。量儿大小加减服之。
●又方
刺蓟（半两）　乱发灰（一分）　蒲黄（半两）
上罗为散。每服以冷水调下半钱。不计时候。量儿大小。加减服之。
●桂心散　治小儿鼻衄。心闷。
桂心（一分）　乱发灰（一分）　乾姜（半分炮裂锉）
上罗为散。不计时候。以冷水调下半钱。更随儿大小加减。
●又方
刺蓟汁（二合）　地黄汁（二合）　生姜汁（少许）
上调令匀。徐徐服半合。仍将滓塞鼻中。即瘥。
●栀子仁散　治小儿卒热。毒气攻脑。鼻衄。
栀子仁（一两）　槐花（半两微炒）
上罗为散。不计时候。用温水调下半钱。量儿大小加减。
●治小儿鼻衄不止方。
用乱发灰半两。伏龙肝一两。研末。以新汲水服调下半钱。量儿大小加减。
●治人少小鼻衄。小劳辄出。
用桑耳。无问多少。熬令焦。捣末。每衄发辄以杏仁大塞鼻。数度即可断止。一方烧末吹鼻孔中。为丸纳入亦得。一方以冷水调下半钱。量儿大小加减。
●鼻衄方。
以生罗卜为汁。仰面滴下鼻。仍饮其汁。
疗小儿鼻衄不止方。以马矢。绵裹。塞鼻孔中。
●又方
用烧发灰末。吹鼻孔中亦佳。一方加山栀子。
●又方
单服白马屎汁三合。甚良。

小儿脑热鼻乾无涕（附论）  ***************************
夫肺气通于鼻。鼻上通于脑。脑髓下渗而为涕。故涕为肺液。而其出从鼻。小儿肺脏壅滞。内有积热。上攻于脑。津液内涸。故令鼻乾无涕也。
方
●柴胡煎　治小儿头热肺壅。鼻乾无涕。喘息不得。
柴胡（去苗）　麻黄（去根节汤浸去沫）　甘草　木通（锉）　紫菀（去苗土）　五味子　大青　干百合（各一两半）　款冬花　蓝叶　人参　赤伏苓（去黑皮各三分）　大黄（锉炒半两）　酥（一斤）　蜜（炼熟去白沫一斤）
上除酥蜜外。细锉。水七升。慢水煎至三升。去滓。入酥蜜同熬成膏。以瓷器盛。五六岁儿食。温热水调下一钱。日三次。看病轻重。量儿大小加减。
●藁本汤　治小儿脑热。鼻乾无涕。
藁本（去苗土锉一分）　羚羊角（镑）　防风（去叉各一分）　芎藭　菊花（去萼爁）　细辛（去苗叶）　白术　人参　柴胡（去苗）　白蒺藜（微炒）　山栀子仁　白茯苓（去黑皮各半两）　甘草（炙）　黄芩（去黑心各一分）
上粗捣筛。每服一钱。水七分。入青竹叶五片。同煎至四分。去滓澄清。放温细呷。食后服。日再用。
●犀角散　治小儿脑热。鼻乾无涕。
犀角（镑半两）　升麻　恶实（微炒各一两）　麦门冬（去心焙）　茯神（去木）　百合　桑根白皮（炙锉）　大黄（锉炒）　柴胡（去苗）　甘草（炙锉）　山栀子仁　枳壳（去瓤面炒各半两）　桔梗（炒）　黄芩（去黑心各一分）
上粗捣筛。每服一钱。水七分。煎至四分。去滓放温。食后临卧服。
●牛黄散　治小儿心肺壅热。脑干无涕。时有烦躁。
牛黄（一分细研）　黄连（半两去须）　赤茯苓（半两）　犀角屑（半两）　铅霜（半两）　麦门冬（一两去心焙）　朱砂（半两）　马牙硝（半两）　龙脑（半分细研）　甘草（一分微炙赤锉）　荆芥子（半两）　子芩（半两）
上为散。细研了药。都研令匀。不计时候。用温蜜水调下半钱。量儿大小加减。
●茯神汤　治小儿脑热。鼻乾无涕。
茯神（去木）　栝蒌根　麦门冬（去心各一两）　羌活（去芦头）　葛根（锉）　黄耆（一两半锉）　生乾地黄（洗焙三两）　酸枣仁（炒半两）　羚羊角（各一分镑）
上粗捣筛。每服一钱。水七分。煎至四分。去滓放温服。日三次。食后良久服。
●犀角散　治小儿心肺气壅。脑热鼻乾。心神烦燥。大小肠不利。
犀角屑　黄耆（锉）　麦门冬（去心焙半两）　川大黄（半两锉微炒）　赤芍药　枳壳（面炒微黄去瓤）　木通　甘草（炙微赤锉以上各一分）　羚羊角（镑少许）
上为散。每服一钱。水一小盏。煎至五分。不计时候。量儿大小加减。温服。
●木通散　治小儿脑热。口乾无涕。心躁。眠卧不安。
木通（锉）　川麻黄　麦门冬（半两去心焙）　知母　犀角屑　杏仁（汤浸去皮尖双仁炒微黄）　甘草（炙微赤锉以上各一分）　栀子仁（三枚）
上捣为散。每服一钱。水一小盏。煎至五分。去滓。不拘时候。量儿大小。加减温服。
●射干散　治小儿心肺壅热。鼻乾无涕。咽喉不利。不思乳食。
射干　川麻子　麦门冬（半两去心焙）　黄连（去须）　犀角屑　子芩　甘草（炙微赤锉以上各一分）　柴胡（半两去苗）
上为散。每服一钱。水一小盏煎至五分。不计时候。量儿大小。加减温服。
●犀角升麻散　治小儿脑热。肺壅鼻乾病。
犀角（一两）　马牙硝　升麻　黄连（各半两）　朱砂（半两）　牛黄（一分）　龙脑（一分并细研）
上为细末。每服半钱。蜜汤调下。乳食前服。
●天门冬散　治小儿肺壅脑热。鼻乾无涕。大肠秘涩。眠卧心躁。
天门冬（半两去心焙）　桑根白皮（锉）　川麻子　枳壳（面炒微黄去瓤）　甘草（炙微赤锉以上各一分）　川大黄（半两锉微炒）
上为散。每服一钱。水一小盏煎至五分。不计时候。量儿大小。加减温服。
●黄芩汤　治小儿脑热。鼻乾燥。常闭目。
黄芩（去黑心）　青葙子　大黄（锉炒各半两）　蜀黍　甘草（炙各一分）
上粗捣筛。每服一钱。水一小盏煎至五分。去滓放温。食后日二服。量儿大小加减。
●大黄汤　治小儿脑热。鼻乾无涕。
大黄（锉炒）　柴胡（去苗）　防风（去叉）　甘草（炙各一分）
上捣筛。每服一钱。水七分。煎至三分。去滓放温。食后临卧各一服。量儿大小加减。
●贴顶散　治小儿鼻乾脑热。
地胆草（半两）　芒硝（一两）　地龙粪（半两）　黄蘖（半两）
上罗为散。以猪胆汁和湿。作饼子两枚。更互贴于囟门上。
●升麻丸　治小儿脑热。鼻乾无涕。
升麻　防风（去叉）　栀子仁（各半两）
上为末。青羊脑髓和丸。如麻子大。一二岁。每服三丸。温热水研化下。食后临卧各一服。量儿大小加减。
●吹鼻散　治小儿脑热无涕。
蚺蛇胆（一分）　蟾酥（一小豆大）　硝石（一分）
上研如粉。每取少许。吹入鼻中。尤良。
●白矾涂方　治小儿脑热鼻乾。
白矾（生末）　黄米粉（各一两）
上每用一钱。清水半合。调如泥。涂脑上。日三次。
●黄连汁　治小儿脑热黄瘦。
用黄连半两。粗捣为末。童子小便一盏。浸一宿。每日取清汁半合服之。量儿大小加减。
●治小儿脑热。以蚺蛇胆小渍。注鼻中。

小儿鼻多浊涕（附论）  ***************************
夫人之津液涕唾。得热则燥涸。得冷则流溢。小儿因解脱不时。风冷伤于肺经。或冷中囟户。皆令儿涕液不收。盖肺气通于鼻。脑液下通于鼻故也。
方
●前胡橘皮汤　治小儿肺伤冷。鼻流浊涕。
前胡（去芦头）　陈橘皮（汤浸去白各半两）　白茯苓（去黑皮）　桂（去粗皮）　白术　人参　细辛（去苗叶）　甘草（炙各一分）
上粗捣筛。每服一钱。水一盏煎至五分。去滓。温服日三次。随儿大小加减。
●防风汤　治小儿脑户伤风冷。鼻多浊涕。精神昏闷。（一名甘菊花散）
防风（去叉）　甘菊花（择）　白术　人参　细辛（去苗叶）　白茯苓（去黑皮）　甘草（炙锉各一分）
上粗捣筛。每服一钱。水一盏入生姜少许。同煎至五分。去滓温服。不拘时候。量儿大小加减。
●菊花散　治小儿鼻塞多涕等病。
甘菊　防风　前胡（各一两）　细辛　桂心（各半两）　甘草（一分）
上为细末。每半钱。研入乳香少许。煎荆芥汤调下。乳后服。
●人参散　治小儿肺塞。鼻多清涕。精神不爽。少欲乳食。
人参（去苗头）　前胡（去苗头）　杏仁（汤浸去皮尖双仁面炒微黄）　桂心　甘草（炙微赤锉以上各一分）
上捣为散。每一钱。水一小盏入生姜少许。枣二枚。煎至五分。去滓。不拘时候。量儿大小。加减温服。
●甘菊花汤　治小儿鼻多浊涕。是脑门为风冷所乘。
甘菊花（择）　甘草（炙各一分）　防风（去叉半两）　山萸肉（七枚）
上粗捣筛。每服一钱。水一盏。煎至六分。去滓。分温三服。早晨日午。时后各一服。更量儿大小加减。
●杏仁膏　治小儿鼻塞多涕。
杏仁（汤浸去皮尖双仁炒半两）　蜀椒（去目并闭口者炒出汗）　附子（泡裂去皮脐）　细辛（去苗叶各一两）
上除蜀椒外。锉如麻豆大。以醋五合。渍药一宿。明旦以猪脂半斤。与药相和。入铫子内慢火同熬候。附子黄成膏。去滓取出。贮瓷器内。候冷取涂鼻中。兼摩顶上。日三五度。
●细辛膏涂方　治小儿风冷伤囟。鼻塞不通。多涕。
细辛（末一两）　麻油（二合）
上以油煎细辛令微黑。入蜡半两。候消。令凝。每日薄涂囟上。日三易。

鼻疳疮  ***************************
方
●凉膈饮子　治䘌鼻。清肺。（一名清肺饮子）
桑白皮　地骨皮　黄芩　生乾地黄（各等分）
上㕮咀。水煎去滓。食后。量儿大小。加减服。
●石胆散　治鼻乾病。疳虫上蚀于鼻。赤痒。及连唇生疮。赤烂。
石胆（一两）　头发（烧灰细研）　莨菪子（半两生用）　地龙（一分洗净）
上为细末。入麝香一钱。同研匀。每用一字。贴于疮上。
●贰黄散　治小儿脑冷。浆水溜下。从口鼻出。气息甚恶。久不瘥。能害命。大人同治。仙方也。
硫黄（好的）　黄丹（炒）　香白芷
上等分为末。用少许吹鼻内。三五次即瘥。
●治鼻疳。
先用甘草白矾水洗净。后掺芦荟黄连黄蘖末。日三上。
●治小儿鼻下两道赤者。名曰䘌赤。亦名赤鼻疳。
上以泔水洗。敷黄连末。日三度佳。亦治月蚀疮。
●治小儿鼻下疮。
用牛草卷。烧之为屑。敷之。
●一方　治脑疳鼻痒。毛发作穗。肌肉羸瘦。
用鲫鱼胆。滴于鼻中。连用三五日。甚妙。
●一方　治疳疮。虫蚀鼻中。
用熊胆。水调化。涂鼻中。
●敛疮方　如先敷前药已多。方用此敷乃验。
青黛末　当归　赤小豆　瓜蒂　地榆　黄连　芦荟（各等分）
上为末。入雄黄末。敷之。
●化毒丸　治鼻䘌。
玄参（一两）　桔梗（一两）　赤伏苓（一分）　人参（一分）　牙硝（一分）　青黛（一分）　甘草（一分）　麝香（一字）　金银箔（一分）
上等件除牙硝金银箔麝香别研外。为末。次和青黛。炼蜜丸。如芡实大。薄荷汤化下。
●麝香散　治鼻疮疳。侵蚀鼻柱。
麝香　草乌头（烧灰）
上等分。研细贴之。


卷三百六十五·婴孩唇舌口齿咽喉门  ——————————————————————————————————————————————————————————————————————————————————————————

唇疮等疾（附论）  ***************************
夫脾与胃合。胃为足阳明。其经脉起鼻。环于唇。其支脉入络于脾。脾胃有热气。则发于唇。生疮而重。被风邪寒温之气。搏于疮则微肿湿烂。或冷或热。乍瘥乍发。积月累年。谓之紧唇。亦名沉唇也。凡小儿唇青候者。盖因藏气不和。血虚为冷所乘。即口唇青葩。亦有藏气热。唇生疮。而风冷之气入疮。虽瘥之后。血色不复。故令唇青。
方
●顺脾散　治唇疮未愈。覆被风冷所搏。疮口湿肿。此名紧唇。
山羊（一两）　人参（三分）　桂（去粗皮一分）　木香（半两）　甘草（炙锉）　白术（各一分）　诃黎勒（炮去核半两）　肉豆蔻（炮去壳二枚）　白茯苓（去黑皮）　黄耆（锉各半两）　白芷（一分）
上件为散。每服半钱。沸汤点服。量儿大小加减。
●黄连散　治小儿紧唇。因五脏热。毒气上冲。唇肿反粗。
黄连（去须）　甘草（生锉）　寒水石　黄蘖（锉各半两）　槟榔（一分）
上为散。炼蜜调涂于唇上。一日两三度换之。
●葵根散（出仁好方）　治紧唇病。
葵根（烧灰一两）　乌蛇（烧灰）　黄蘖（锉末）　鳖甲（烧灰研各半两）
上研匀。每用半钱。以猪脂少许。和涂唇上。日数易之。
●治紧唇
用乱发蜂房。及六畜毛。烧作末。敷疮上。猪脂和亦佳。
●治小儿紧唇及口疮方
以马芥子捣汁。先揩唇血出。敷上。日七遍。马芥即刺芥也。
●治小儿紧唇
捣刺蓟取汁。煎令浓。先以物揩唇出血。即涂之。
●又方
烂嚼泽兰心。安唇上。良。
●治紧唇及沉唇（出千金方）
用缠白布。作大灯炷如指。安斧刃上。燃炷令刃汗出。拭取敷唇上。日二三度。一方用青布烧灰。以酒服之亦可。脂和涂唇上。并瘥。
●治唇生核。
用猪屎平量一升。以水投绞取汁。温服之。
●治小儿紧唇。
捣赤苋取汁。洗之。
●又方（出圣惠方）
以葵根烧灰为末。以酥调封之。
●又方（出圣惠方）
烧自死蝼蛄灰。细研。水调敷之。
●又方（出圣惠方）
用炙松脂。贴之。
●又方（出圣惠方）
用干蛴螬烧灰。细研。以猪脂和。卧涂之。瘥。
●又方
烧鳖甲令烟尽。细研。酥调敷之。
●乌蛇散（出圣惠方）治紧唇。及脾热攻唇。疮肿。
用乌蛇烧灰细研。以酥和。敷唇上。频换为效。一方用皮烧灰。敷之。
●又方（出圣惠方）
烧鸡屎白作末。敷之。有涎易之。
●白芨膏　治小儿唇疮。
白芨　白蔹　白蜡（各一两）　黄耆（锉）　乳香（研）　牡丹皮　芍药　丁香（各一分）　麻油（二两）
上除油蜡外。并细锉。先煎麻油令沸。次入前项药。以柳木枝不住手搅。绵滤过去滓。再煎入腊。膏成。银石器中盛。候冷。不拘多少。取敷疮上。
●龙胆丸　治小儿唇疮不合。
龙胆　大黄（锉微炒各一分）　人参　栀子　朴硝　郁李仁（去皮别研入各半两）
茵蔯蒿（一分）
上为末。炼蜜和丸。如麻子大。每服五丸至七丸。温水下。量儿大小加减。
●治小儿百日内。无故唇口青。不思饮乳。
大蓝（採取阴乾）　凌霄　牙硝　蜀大黄（各一分）
上为散。以羊髓为丸。将一丸研碎灌之。便可吃乳。热者可服。而寒者难用也。昔人休官去后。曾游湖湘三江。长忆云水。修合此方。特行救悬危者千馀人。皆表功效殊妙。
●治唇黑肿痛痒不可忍方（幼幼新书）
取四文大钱。于磨石上。以腊月猪脂。磨取汁。涂之。不过数遍即愈。
●又方
以竹弓弹之。出其恶血。立效。
●疗小儿唇肿及口赤生白疮烂方。
以清旦研桑木白皮取汁。以涂儿唇口。即瘥。
●治唇疮、及卒生疮、或痛痒。
用黄蘖去粗皮为细末。浓煎蔷薇根汁。调涂疮上。立效。
●治唇疮。
用兰叶研取汁洗之。日三上。瘥。
●治小儿唇口吻生疮。
以新瓦捣罗为末。以生油调。涂之。
●治冬月唇乾拆血出方。
捣桃仁。以猪脂和。敷之。
●治远行唇口面皱裂方。
用熟煎猪脂。将行夜常敷面。设行万里。野宿不损。

口疮等疾（附论）  ***************************
夫婴孩口舌生疮。乃心脾受热。流沫烦啼。盛则不乳。然芽儿吻乳之初。口内生白。烦燥骇人者。莫知其由。将谓神祟使之。究竟其理。母于未诞之月。恣饮酣酗。贪食肥腻。热毒胎气所受。其儿脱胎之后。所袭热毒之气。悉皆散出于表。舌繫于心。唇乾于脾。所言心脾热是也。欲以下其气。未可利脏腑。但以吴茱萸末。米醋调。敷脚心。移夜即愈。药性虽热。能引热救下。其功至良。又有心肺热者。疮溃颐颡。初作数点胭脂红。渐散班驳如丹。加之身体有热。连翘饮主之。但禁火气。余无恙矣。
小儿口疮。由血气盛。兼将养过温。心有客热熏上焦。故口生疮也。千金翼曰。凡口疮忌咸腻及热面干枣等。宜纯食甜粥。勿食盐菜。三日即瘥。又口中面上生息肉转大。以刀决溃出脓愈。由血气盛实。心脾蕴热。熏发上焦。故口生疮。盖小儿纯阳易生热疾。或衣服过厚。饮食多热。血脉壅盛。皆致此疾。
燕口疮者。此由脾胃有客热。热气熏发于口。两吻生疮。其白色如燕子之吻。故名为燕口疮也。或以燕泥敷之。甚良。
鹅口候者。由小儿初生。口里白屑满舌。如鹅之口。故曰鹅口也。此乃胎热而心脾最盛。熏发于口也。
小儿初生。口里忽结。生于舌上。如黍粟大。令儿不能饮乳。名之口噤。此由在胎之时。热入儿心脾。偏受于热。故令口噤者也。
方
●蔷薇丸　治口中疮。身体有热气痱瘰。
蔷薇根　黄芩　鼠李根　当归　葛根　白蔹　石龙芮　黄蘖　黄耆　芍药　续断　黄连（各一两）　栝蒌根（二两）
上为末。炼蜜和丸。如梧桐子大十丸。日三服。一方无黄连。
●升麻散　治小儿口疮。多时气臭。生虫子。
川升麻　黄芩　藁本　甘草　生乾地黄　五倍子（各一分）　皂荚　诃黎勒皮　夏枯草（以上三味烧灰各半两）
上为散。候儿睡时。即干糁于疮上。神效。
●治小儿久患口疮不瘥。
虾蟆（涂酥炙微黄）　笋灰（各半两）　白矾　黄蘖（锉）　黄连（去须）　晚蚕蛾（微炒）　川升麻（各一分）　蜗牛（三枚去壳微炒）
上为散。每取少许。以白蜜和如膏。涂于疮上。日三用之。
●龙胆丸　治小儿口疮。多睡吐乳。
●折桂散　治口疮口吻病。
梧桐律　黄蘖（蜜炙）　蛤粉（各一分）　晚蚕蛾（一钱微炒）
以上捣罗为细末。次用
朱砂（半两细研水飞）　麝香（一钱研）　龙脑（半钱研）
上研匀。每用少许。掺贴患处。
●保生丸　歌曰。小儿心藏不清凉。客壅伤神绕口疮。钩引重舌言防当。涎流不断似流浆。待教食乳摇头怕。夜啼声哭断肺肠。五胆三黄除客热。二香金箔甚为良。
大黄　黄蘖（为末别研）　宣黄连（各一分半）　丁香（一钱）　麝香（一字分）　金箔（五片以水银结为砂子）
上研细。枣肉为丸。如皂子大。温水化下一粒。
●黄连散　治小儿口疮。心热烦闷。
黄连（去须）　大青　川升麻（各三分）　桑根白皮（锉）　甘草（炙微赤锉半两）
上为散。每服一钱。以水小盏。煎至五分。去滓。放温。量儿大小。分减服之。若与奶母服。即加栀子、黄芩各半两。每服三钱。以水一中盏。煎至六分。去滓。食后温服。
●铅丹膏　治小儿口疮。
铅丹（一分）　铅霜（半分）　晚蚕蛾（微炒）　蛤粉（各半钱）　麝香（一钱）
上研令极细。用蜜二两。熬成膏。每上取膏半钱。涂在口中。
●又方
麝香　梧桐律　晚蚕蛾（微炒）　黄蘖（末各一分）　朱砂（半分）
上为末。每夜临卧时。于疮上薄贴之。不过三夜瘥。
●青黛散　治小儿口疮。
青黛　甘草（生用）　黄连　香白芷　密陀僧（醋烧别研各等分）
上为末。每用掺口内。
●治小儿口疮
青黛　黄连（各一钱）　白殭蚕（三钱）　马屁勃（拳大）
上为末。乾掺。先用茱萸汤洗脚心。又醋面糊调茱萸末。涂于脚上。
●治口傍恶疮
乱发灰　胡丝灰　黄连　乾姜（各等分）
上为散。以粉疮上。不过三日。立愈。
●治小儿口疮肿痛
麝香（半分细研）　蜜（半两）　甘丹（一分）　生地黄汁（一合）
上先将三味入铫子。以慢火熬令紫色。次下麝香匀搅。候冷。日三度。涂于疮上。
●紫金霜方　治大人小儿口疮。　黄蘖（如两指大一片涂蜜慢火炙令紫色）　诃子（一枚烧过盏子盖少时）　麝香　腻粉（各少许）
上为末。每服二分。掺于舌上立瘥。
●黄连含汤　治小儿口疮。如月蚀状。赤黑似瘤有窍。如有虫。吮之有血。
黄连　矾石　细辛（各二分）　藜芦（一分炙）
上以水三升。煮一合。未疮含满口。冬可暖之。儿大解语。可用含之。但以绵搵拭疮上。
●胡黄连散　治口糜。
胡黄连（五分）　藿香（一钱）　细辛（三钱）　宣连（三钱）
上为末。每用半钱。干贴。口内漱吐之。
●治口舌生疮　其证乳到儿口即啼。及吃乳不稳。
以竹沥汁点黄连黄蘖号丹。煅。涂口中。
●一捻散　治小儿口疮。
青黛　黄蘖（去粗皮）　诃黎勒（炮去核）　密陀僧
上研为散。取一捻。糁舌上。如咽喉内有疮。亦糁喉中。微微咽津。
●白芷散　治小儿口疮。
香白芷（半两）　盐绿（一钱）　五倍子（一分）　麝香（少许）
上研为细末。每用一字。糁疮上。
●泻心散　治口疮。
黄连　草乌　白姜（各等分）
上为末干糁。先用井花水洗去白膜。一方加脑子、麝香、硼砂为末。每服一字。温水临卧服之。
●碧玉通神散　治口疮。
黄蘖（蜜涂炙取末半两）　青黛（一分）　脑子（少许）
上和匀。候儿睡著。干糁口中。及置舌下咽之。一方无脑子。一方宜服洗心散、泻心散。
●治小儿口疮。
用桑白汁、生地黄汁、赤蜜各半合。相和。缓缓细敷儿口。取瘥。
●治口中疮。咽喉塞不利。口燥膏方。
猪膏　白蜜（各一斤）　黄连（一两切）
上合煎。去滓。令相得。含如半枣。日四五。夜二。
●治小儿口疮肿痛。
蟾酥　石胆（各半钱）　黄蘖（二钱末）
上细研令匀。炼蜜和丸。如皂荚子。每夜以水化一丸。如饴相似。以篦子抹在口中。每夜一两上。不过两夜瘥。一法用鹅毛蘸。扫患处。
●治小儿口疮
芍药　当归　黄连（各等分）
上乳汁浸。涂口中。
●治口疮
郁金　雄黄（研）　甘草（半炙半生各一两）
上为末。同和糁疮上。有涎吐之。每用少半钱许。又以蛤粉水调涂脚心。亦妙。
●治小儿口疮
赤芍药　川大黄　宣连（各等分）
上为末。獖猪胆调涂囟门上。一日两次换。一方有郁金。无宣连。
●绿袍散　治大人小儿口疮。多时不效者。
黄蘖（二两）　甘草（炙二两）　青黛（一两）
上为末。入青黛同研匀。干贴疮上。
●治小儿口疮
用蒲黄蝉蜕去泥土为末。打和用蜜少许。甑上蒸过。一顷时。点入口中。
●寒水石散　治小儿口疮。
寒水石（一分烧通赤地上碗合一宿出火毒）　白矾（熬令汁枯一分）　铅白霜（一分）
上为散。每用少许。糁口疮上。食后临卧。以瘥为度。咽津无妨。
●硼砂散　治小儿口疮。
硼砂（研）　矾蝴蝶（研）　密陀僧（各半钱研）
上用生蜜四两。与药同熬紫色。以新水冰冷。瓷合盛。每用以鸡翎敷之。
●铅丹煎　治小儿口疮。
铅丹（半两）　密陀僧（半两）　白蜜（四两）
上先以蜜于铫子煎令沸。下铅丹同煎令紫色。次下密陀僧。搅令匀。成煎于瓷合盛。每用小豆大。咽津。一方熬成膏。鹅毛涂效。
●大效金丝膏（一名石胆散）治小儿口疮。
黄丹（一钱）　生蜜（一两）
上相和深瓯盛。甑内蒸令黑为度。每用少许。鸡毛刷蘸口内甚效。
●牡蛎散　治小儿口疮。
甘草（炙一钱末）　牡蛎（煅通红取出候冷研细以纸裹了埋一尺土中七日出火气三钱）
上和匀。频用少许。糁口中。或咽或吐。皆妙。
●疗小儿口疮
黄蘖皮（一两切）　乌头（一升）
上以水二升煮取两合。去滓。重煎如饧。入少许龙脑。研和敷之。甚良。
●治小儿一切口疮疼痛
没石子（三分微火炙令虚服）　甘草（一分）
上为散。每于疮上。薄糁令遍。
●晚蚕蛾散　治小儿百日以上。二三岁以来。患口疮。
晚蚕蛾（一分微炒）　麝香（半分）
上细研为散。每用少许。糁于疮上。日再用之。一方及治风疳等疮。无麝香。
●治小儿口疮。
水银（一分）　黄连（六分）
上以水二升半煮五合。儿小不能含。以绵搵拭口中。日十遍。
●石胆散　治口疮。
石胆（不拘多少）　龙脑（少许）
上为末糁之。
●治大人小儿口疮
柴胡　吴茱萸（各等分）
上为细末。每用一钱。好酒调涂脚心。男左女右。
●治奶下小儿口疮
乌头尖（七个）　天南星（一个）
上为末。以地磨生姜汁调。于男左女右脚心内涂之。不过三两次。愈。
●升麻散　治小儿口疮。
升麻　黄连（各半两）
上为末。干糁之。
●治口疮
铜绿（一钱研细）　白芷（末半两）
上相和研匀。日三度。糁贴于疮上。
●青液散　治小儿口疮。及鹅口重舌。
青黛（一钱）　脑子（少许）
上为细末。每用少许。敷于舌上。一方用竹沥。和蜜调敷舌上。
●必效散（出济生拔萃方）治口糜。
白矾　大黄（等分）
上为细末。临卧干贴。沥涎尽。温水漱之。
●治小儿及老人虚人。口疮咽痛。
吴茱萸（去浮者炒）　地龙（去土炒各等分）
上为末。米醋入生面调涂足心。（吴内翰之孙。初生而患口疮。用此方神效）
●桂矾方（出圣惠方）治口疮舌鞕。言语不得。
白矾（烧令汁尽）　桂（去粗皮各一分）
上研为末。糁舌上即瘥。
●治小儿口下黄肥疮。及燕口。并口内生疮方。
取羖羊髭烧作灰。和腊月猪脂敷之。角亦可用。日三四上。涂之效。
●泻心散（出圣惠方）治口疮。及燕口黄。肥疮。乃心脏积热。上发于口。乳母亦同服。用黄连一味去须为末。蜜水调下。一方用蜜调蒸。一炊久。旋旋与儿服之。一方加草乌白姜各等分。干糁。用井水洗去白膜。
●治口疮汤（氏宝书）
用蛇蜕皮。以水浸软。频拭口内疮。一两遍即瘥。次用贴脚心药。敷之效。
●治口疮喉闭（出全婴方）
以朴硝为末。水调下。
●蔷薇汤（幼幼新书）治积年口疮不瘥。
用蔷薇根一升。以水七升。煮取三升。去滓含之。久则吐之。候定更含少许。入咽亦佳。未睡以前含之。三日不瘥。更令含之。以瘥为度。验秘不传也。
●治小儿口疮通。及风疳疮。蚀透者。（幼幼新书）
以白殭蚕炒令黄色。拭去蚕上黄毛为末。用蜜和调敷之。立效。
●治小儿口疮（幼幼新书）
用角蒿灰。贴疮上。
●治小儿口中热疮（幼幼新书）
用故绵烧灰。研为末。敷口疮上。
●治口疮（幼幼新书）
用鸡内金。细末掺之。立效。
●治大人小儿。透舌口疮。及疳疮。（幼幼新书）
用柳木蛀虫。不拘多少。烧灰。烟尽为度。如无柳木。杂木虫亦得。为细末。入麝香少许。疮上。无时干贴。
●治未满月小儿口疮
以没石子细研少许。置乳上。令儿吮之。乳入口即啼。取乳候少顷。再用。不过三次愈。
●治小儿口疮
用密陀僧。以文武火烧赤。地上以碗盖出火毒。为细末。临时干糁患处。一方用密陀僧末。每用一字。蜜调涂唇上。儿餂尽。口疮便安。
●又方
用绢帛。先净去帛浆灰。却将绢帛蘸薄荷水。拭口内。加少许朴硝尤佳。
●又方
以大慄熟煮。每日常食之。甚效。
●又方贴药
用茱萸末。醋调贴两脚心。移夜即愈。药性虽热。能引热就下。良。一方红茱萸擂烂。贴脚板心。
●又方（一名到圣散）治口疮。
用大天南星去皮。取中心如龙眼大。为细末。醋涂脚心。用唾津调贴亦可。男左女右。一法涂两脚底心。以纸掩帛护之。
●蟾蜍散　治小儿口疮。
用蟾蜍一枚。炙令焦。捣罗为散。每用一字。敷疮上。
●牛膝酒　治小儿口疮。
用牛膝二两切。清酒二盏。煎至七分。去滓。分温三服。日二。以瘥为度。
●治小儿口疮
用五月五日虾蟆。炙。杵末。敷疮上即瘥。兼治小儿唇疮。
●治乳口疮在口角上。经月不瘥。
桑叶（捣汁）　当门子（末各少许）
上细研。涂之。即瘥。
●胡粉散　治小儿燕口生疮。　胡粉（一分炒微黄）　黄连（半两末）
上细研令匀。敷于疮上。
●治小儿燕口黄肥疮
取燕窠土一分。入麝香半钱。研匀。临卧敷之。一方无麝香。
●治小儿燕口。两吻生疮。
烧发灰。和猪脂。敷之。
●治口吻疮方
以楸白皮。湿贴之。三四度。瘥。
●又方
取经年葵根。欲腐者弥佳。烧作灰。及热敷之。亦治口疮。
●又方
以新炊饭了甑。及热以唇口向甑口上熨之。二七下。三两上。瘥止。
●治燕吻疮
以白杨枯枝。铁上烧灰。及热敷之。
●治小儿吻疮。
以桑叶细锉。大釜中煎取如赤糖。涂之。
●胵黄散　治小儿燕口生疮。及鹅口者。
用鸡胵黄皮。烧灰。研为末。以乳汁调半钱。服之。日三服。
●治小儿燕口黄肥疮
取羖羊角烧灰。以腊月猪脂敷之。瘥。
●朱矾散　治小儿初生鹅口。其舌上有白屑如末者。鼻外亦有。并不能乳。如舌下有白膜。如石榴子大。令儿语不发。如鹅口。并口噤。
朱砂　枯矾
上研极细。每用少许。敷儿舌上。每日三次用之。一方加牙硝。一方敷药于舌上。日三上。以乱发洗舌上垢。频令净。即瘥。
●治小儿鹅口不能乳。及口疮赤烂。
用小儿父母乱发。净洗。缠桃枝。沾取井水。东向日。以发拭口中。得口中白乳。以置水中。七过沥洗。三朝作之。
●治小儿鹅口疮
用发缠指头。蘸井花水。或温水。揩拭之。睡时以黄丹煅出火气。糁于舌上。如不脱。可煮粟蔟汁。令浓。以绵缠箸头拭之。若春夏无粟蔟。可煮慄水皮。如井花水法。小儿初出腹。有连舌下有膜。如石榴子中膈。连其舌下。后喜令儿言语不转。可以爪摘断之。微有血出无害。若血出不止。可烧发作灰末。敷之立止。
●治小儿鹅口疮。满口白疮。乳食不进。
以白鹅屎汁。灌口中。熨口上脚底心。或取白汁沾之即愈。砂涂舌下。日三度。一方用手缠头发。包鹅粪蘸水洗。口内掐出黏涎。如此数次。即愈。
●柘根煎　治小儿心热。口内生疮。重舌鹅口。及燕口者。用柘根弓材亦佳。以水五升。煮取二升。去滓更煎。取五合。细细敷之。数数为之。良。
●治小儿鹅口
用桑白皮汁。和胡粉敷之。
●治小儿鹅口不能饮乳
以黍米汁敷之。
●治小儿敷鹅口疮
取桑东行根。研汁。涂患处。
●治小儿鹅口亦治鹅口重舌
用细马牙硝。于舌上糁大豆许。日三五度。
●失笑散　治口疮。或唇裂破血出。及小儿赤白口疮。作热疼立效。
玄胡索　白殭蚕（各三钱）　黄连（一钱）　轻粉（炒二钱）　麝香（炒一字）　铅白霜　硼砂　黄蘖（各半钱）
上为细末。每用一捻。干贴舌上。出涎再贴。立效。
●铅霜散　治上焦热。口生白疮。膈中疳气。
铅白霜　粉霜　马牙硝　朱砂（各二钱）
上为末每服少许。罨于口内。
●青金散　治小儿白口疮忽恶。状似木耳。
五倍子（出土四两）　青黛（四钱）
上为细末。好酒调。鸦羽扫口。向咽喉。流入咽喉中。疮烂次日便下。兼治痔疮。亦佳。
●粉红散　治小儿白口疮。咽喉恶烂声嗄。
干胭脂（一钱）　枯矾（一两）
上研匀。每用一钱。生蜜调如稀糊。扫口疮咽喉内。嚥了药。来日大便中有退了疮皮为验。
●治小儿白口疮　黄丹（一两）　龙脑（一字）
上为末用蜜调。敷于口中。
●圣惠治小儿惊口及重舌并生热疮方。
上用以柘树根一握。洗去土。锉。水煎浓汁。去滓。更煎令稠。日三四上。涂之。
●治小儿口中涎出　以白羊屎纳口中。
●贝母散　治小儿白口疮。满口如浸饼起者。
以贝母。去心二两为散。先煮面拨粥七斤。抱孩儿门内坐。逐了拨粥。搌儿口内疮了。弃门限外。令大吃药末半钱。水五分蜜少许煎三服。以药糁贴。日用三四次。即瘥。
●治小儿口疮不得吃乳
腊月猪脂（一斤）　蜜（二斤）　甘草（炙如指大三寸）
上合煎。含如枣大。稍稍咽之。日三。
●治小儿口疮不得吮乳
大青（十八铢）　黄连（十二铢千金翼用二两）
上㕮咀。以水二升。煮取一升二合。一服一合。日三夜一。
●金粉散　治小儿无故生口疮。不下乳食。只于脚心涂贴。
黄蘖　天南星（各等分）
上为末。酽醋调涂两足心。咳嗽涂顶门。
●如圣散　治小儿口疮。不能吃乳者。
用江子一粒。或二粒。研烂。不去油。入朱砂或黄丹、赤土少许。剃开小儿囟门。贴在囟上。如四边起粟米泡。以温水洗去药。恐成疮。便以菖蒲水洗之即安。其效如神。
●治小儿口疮。不得吮乳。用矾石如鸡子大。置醋中。涂儿足下。二七遍。愈。
●硫黄散　治小儿口疮。不能吮乳。
用生硫黄为末。新汲水调贴手心脚心。效即洗去。
●贴足方　治小儿口疮。不能吮乳者。
用密陀僧。细研。酸醋调涂两足心。瘥即洗去。宜用绵帛蘸生薄荷水拭口内。妙。一方加天南星同密陀僧二味为末。调涂亦妙。
●治小儿口疮。不得乳者。
以地鸡擂水涂疮即愈。地鸡扁虫也。砖下多有之。
●治小儿口噤
鹿角粉　大豆末（各等分）
上药贴乳上。饮儿立瘥。
●二乳饮　治小儿口噤。
驴乳　猪乳（各二升）
上合煎一升五合。服如杏仁许。三四服。瘥。
●治小儿口噤不开。舌不能吮乳方。（出圣惠方）
蜘蛛（一枚去足及口炙令焦细研）　猪乳（一合）
上以猪乳和匀为三服。徐徐灌之神效。
●治口噤。赤者心噤。白者肺噤。（出千金方）
用鸡屎白如枣大。绵裹。以水合煮二沸。分服之。一方治小儿燕口疮。用温酒和服之。一方治小儿口噤吐沫。不能乳哺。取鸡屎白如豆大三枚。以水下。瘥。
●治小儿十月内口噤（出圣惠方）
以猪乳滴口中瘥。
●治小儿口噤。胸胃热气。
取蛇苺以汁灌口中。死以再活。苺如有蛇残者。不得食。
●治小儿口噤体热者。及口噤吐沫。不能乳哺者。（出圣惠方）
以东行牛口沫。涂口中及颐上。一方涂口中及额上即效。
●治小儿初生者。口噤不开。不收乳者。（出圣惠方）
用赤足蜈蚣。一枚去足炙令焦。细研如粉。用半钱。以猪乳二合和之。分三四服灌之。瘥。
●水银方　治小儿口噤。其病在咽中如麻豆许。令儿吐沫。不能乳哺。以水银如黍米大。与儿服。觉病无早晚。水银下咽便愈。以意量之。不过麻子许为度也。以意少加。百日儿不可过如半麻子也。
●又方
取牛口齝草。绞汁涂上。瘥。
●又方
用雀儿粪一粒。细研乳汁调下。瘥。
●又方
取白牛粪。涂口中瘥。
●又方
烧葛蔓灰。细研。以一字和乳汁。点口中。即瘥。
●治初生儿至七日以来口噤方。
用牛黄一钱。细研以竹沥调一字灌之。更以猪乳点口中。瘥。
●雄黄散　治小儿口疮烂痛。不问赤白。或生腮颔。间或生齿龈上。
雄黄　朱砂（各细研）　硝石　蚺蛇胆　黄连（去须）　石盐　苦参（锉各一分）　鸡屎白（半分）　麝香（一钱细研）
上为细末。研令匀。日可三五度。涂之。
●石胆散　治小儿口疮赤烂。
右胆（半钱）　蚺蛇胆　龙齿（各一分）
上细研为散。每用少许。涂于疮上。日三用之。以瘥为度。
●治小儿口疮赤烂。
腻粉（一钱）　黄蘖（末一两）
上相和令匀。薄薄掺之。
●治小儿口疮烂（幼幼新书）
羊乳汁　黄连
上以乳汁浸黄连著口中。三上愈。
●又方（幼幼新书）
羊脂　薏苡根（各一两）
上煎熟。去滓。鸡翎涂疮上。
●神验散　治小儿口疮烂臭。
寒衣面（五钱）　硝石（七钱）
上同研。过夜新水调药半钱。涂在纸花子上。男左女右。贴于脚心。
●治小儿口疮烂
用赤葵茎。炙乾为末。每用一字。蜜和含之。
●羊乳饮　治小儿口疮赤烂。
取羊乳五合。令点口中。不过三两上瘥。一方取羖羊生乳含之。一方治口疮惊痫疾。亦以羊乳含之。
●治口乾（幼幼新书）
羊脂（鸡子大）　酒（半升）　大枣（七枚）
上相合渍七日。取枣食之。瘥。
●治口乾。除热下气。
石膏（五合研）　蜜（二升）
上以水三升。煮石膏。取二升。内蜜煮取二升。去滓。含如枣核大。咽汁尽。更含之。
●治口乾。
用羊脂若猪脂。鸡子大。劈切之。内半升醋中渍一宿。绞取汁。含之佳。
●又方
用含一片梨即愈。夜睡当时即定。
●又方
以木履尾。内煻灰中令热。取炷两吻。各二七遍。
●治口臭
橘皮（五钱）　木兰皮（一两）　桂心（二分）　大枣（四十枚去核蒸之去皮）
上为末。以枣肉丸。如桐子大。每服二十丸。日二服。稍稍至三十丸。一方有芎十八铢。
●又方
桂心　甘草（炙等分）
上为末。三指撮。酒服。二十日愈。
●又方
蜀椒（浸）　桂心（各一两）
上为细末。以酒服方寸匕。二十日愈。
●又方（幼幼新书）
浓煮细辛。含汁令久。即吐。三日即愈。
●又方（幼幼新书）
用井花水三升。漱口吐厕中。
●治口疮白漫漫（出千金方）
先以父净发拭口。次取桑汁涂之。
●白矾散（出傅氏方）治鹅口疮。
白矾　硼砂（各一钱）　朱砂（半钱）
上为末。灯心蘸。点舌上下。
●治口疮服药无效者。此方治鹅口疮等神效。（出傅氏方）
草乌　吴茱萸（各等分）
上为末。蜜调涂贴脚心。立效如神。
●又方（出傅氏方）
升麻　朴硝　龙胆草
上为末。点服即安。
●赴筵散（出保婴方）治小儿赤白口疮。用之立效。
芝麻花（不以多少）
上为末。干糁口内。用五七遍。立愈。
●治小儿重舌。鹅口疮。
以鹿角炙热熨之。
●小儿口疮（出肘后方）
上烧黄葵花敷之。良。
●惠眼观证丹蜜膏　治牙儿口疮方（幼幼新书）
上用黄丹一分。炒令紫黑色。蜜一分。同黄丹于饭上蒸两次。以竹篦子搅匀。以手点少许入口。
●千金翼又方　治口乾。
上遇夜勿食酸食及热面。
●又方
用雄鹅粪眠倒者。烧灰。加麝香末。吹入口中。
●治小儿口疮及风疳疮等。（齣儿宫气方）
取晚蚕蛾细研。贴疮上妙。（晚蛾即夏生者）
●封脐散（出卫生家宝方）治小儿口疮。
细辛不拘多少。为末。以醋调。涂脐上。
●鹅口重舌口疮（出鲍氏方）
硼砂　朱砂　青黛　朴硝（少许）　研水敷舌上下。量与。
●治孩子口内疮
上以锅底墨细研。无时。指头揇擦之。
●透水散　治胸膈热。口内生疮。
朴硝　龙粉　甘草（各一钱）
上为末。干糁入口内。
●治口疮
鸡子黄　梧桐子（不拘多少）　二味烧灰。刷入口中。
●金花散　治口疮。潮热呷疾。
雄黄　牙硝　郁金　甘草　栝蒌　乾葛
上为末。一字新汲水。薄荷水调下。
●生下满月以前麻口
粉草　国丹（煅少许）　搅匀。蜜糖调刷疮上。
●小儿口舌生疮。或生白胎。皆心脾经热。（出永类钤方）
用洗心散。服之自佳。
●又方　名鹅口疮。自内生出可治。自外生内不治。（出永类钤方）
用鹅所食草下青粪者。滤汁。加以糖调。搽口中效。

舌肿等疾（附论）  ***************************
夫小儿重舌者。因脾热故也。心候于舌而主于血。脾之脉络。又出于舌下。心火脾土。二脏母子也。有热则血气俱盛。其状辅于舌下。近舌根生形如舌而短。故谓重舌也。小儿木舌。其状舌渐粗大。若不急治。满口当塞杀儿也。小儿初生六七日后。血气收敛。成肉舌。喉颊里冷冷然争也。若喉舌上有物。如芦箨盛水状者。名悬痈。有气胀起者。可以绵缠长针。留两处如粟米许大以刺之。冷气泄去。亦出溃黄血汁也。一刺之止。消息一日。若不消。又刺之。不过三刺。自消。或除小小未消。三刺之。必自然得消也。有著舌下者。如此名重舌。有著颊里及上齶。如此者名重齶。有著此龈者。即名重龈。皆刺之。去血汁即瘥也。若舌上黑有数孔血出如涌泉。此心脏病也。若弄舌者。脾脏微热。舌络紫色。治法勿用冷药下之。当少与泻黄散。若肥实者。用牛黄散治之。小儿重舌。宜急治之。刺法中论。刺舌下两边出血。后以药治之。不然即满口塞喉。便致危殆。经云血则肿热砭射之。先宜砭射。后以药治之。
方
●治舌上黑有数孔。血出如涌泉。此心脏病也。
戎盐　黄芩　黄蘖　大黄（各四两）　人参　桂心（各二两）　甘草（炙一两）
上为末。炼蜜和丸。如梧桐子大。饮服十丸。日服三。仍烧铁烙之。
●乌鱼散（出仁存方）治重舌。
乌鱼骨（一两烧灰）　干蜣螂（半两）　蒲黄（半两研）　枯白矾（一分研）
上研为末。每服半钱。以鸡子黄调涂舌上。咽津无妨。
●川硝散（出仁存方）治重舌及木舌。
川朴硝（半两）　真紫雪（一分）　盐（半分）
上研细每服半钱。入竹沥三两点。白汤调涂舌上。咽津。一方治木舌。并水调敷之。
●三物备急丸　治心脾经为邪若所客。重舌肿胀。语声不出。水饮不下。
木香（锉炒）　乾姜（炮）　巴豆（去皮心膜各等分）
上为末。蜜丸。如绿豆大。每服五丸。温水下。大便利为度。
●蒲黄散（出圣惠方）治小儿重舌。口中生疮涎出。
蒲黄　霜蜂方（各一分）　白鱼（烧灰一钱）
上研令匀。用酒少许。调敷重舌上。日三。
●秘录方（出汤氏宝书）治重舌。
用海螵蛸烧灰。以鸡子清敷患处。一方用黄。一方生用亦可。及治小儿。鹅口不乳。
●治重舌木舌
先用新水搽口并舌上下。后用皂角刺烧灰。入脑子少许。每用半字。糁舌上下出涎。定有立效。
●治重舌（出汤氏宝书）
用竹沥浸黄蘖点之。焰硝亦好。
●又方
煮小豆汁。和鹿角灰安重舌下。日三度。
●桂矾方　治小儿重舌。口中生疮涎出。
●治小儿重舌方
用桂心半两为末。以姜汁相和令匀。每用少许。涂舌下再涂之。
●治重舌。舌强不能收唾。
用鹿角末。如豆大许。安舌下。一日三四度。亦治小儿不能乳饮。一方用水磨鹿角服之。如小儿鹅口重舌。令炙熨之。
●治小儿重舌
取衣鱼涂舌上。烧灰涂之。亦可。
●又方
取灶月下黄土末。以苦酒和。涂舌上。愈。
●又方
取三家猪肉。切令如指大。摩舌上。儿立能啼。
●又方（出圣惠方）
取赤小豆为末。醋和。调舌上。
●又方（出圣惠方）
烧簸箕灰。敷舌上。一方用簸箕尖。
●蒲黄散（出简易方）治重舌夜啼。
用真蒲黄敷上。不过三四次即愈。更以温水蘸热帛。裹指轻轻按捺之。然后糁药。一方用真蒲黄。炒过出火毒。用之。
●治小儿重舌欲死者。（出圣惠方）
用乱头发。不以多少。烧灰细研末。每用半钱敷舌下。日数用之。妙。
●治小儿生重舌
用白芨末。以乳汁调敷小儿脚心。
●治重舌鹅口
用马牙硝敷之。日三度。
●蛇蜕散（出圣惠方）治小儿重舌。及重齶重龈肿痛。
用焦炙蛇蜕研末。日敷三次舌下。一度著一豆许。一方用醇醋点掠舌下愈。一方用唾和涂舌上。
●治小儿重舌（出圣惠方）研蜣螂末。和唾敷舌上。
●又方
用黄丹如豆大。内管中。以安舌下。
●又方
用木兰皮一尺。广四寸。削去粗皮。用醋一升。渍出汁。注于重舌上。
●又方（出肘后方）
用粟米嚼。哺之。
●疗小儿舐方
用狸骨烧灰。和腊月猪脂涂上。
●治小儿重舌
小儿重舌听行藏。中锁寻来是妙方。火内烧灰为细末。水调吃下便安康。
●治小儿重舌。及口中生疮涎出方。（出圣惠方）
取白羊尿。涂少许口中。瘥。
●治小儿重舌重肿（出圣惠方）
取牯牛乳。与少许饮之。
●治小儿重舌（出圣惠方）
用甑带烧灰细研。敷舌下。
●治小儿重舌。欲死者方。（出圣惠方）
用桑根白皮一两。细锉。以水一大盏。煎至五分。去滓。渐渐以匙子抄少许。令儿吮之。一方取桑根白皮汁。涂口中瘥。
●治舌卒肿如吹泡。满口溢出。气息不得通。须臾不治。杀人。（幼幼新书）
以苦酒一升。煮半夏一十枚。令得八合。稍稍含漱吐之。宜热洗去滑用之。勿咽其汁。一方加生姜一两尤妙。
●地黄汤　治小儿舌胎、舌黄、出血。舌肿、舌裂、舌芒刺、舌卷、舌黑、舌赤。并理诸舌病。
黄芩　生地黄（等分）
上㕮咀。每服一大钱。水半盏。煎三分。去滓。一方加赤芍药、甘草。如舌乾燥者。调胃承气汤。并人参白虎汤。
●治舌肿强满
宜满口含糖醋。甚良。
●又方
饮羖羊乳。即瘥。
●治舌卒肿起。如吹泡状。满口塞喉。气息欲不复。须臾不治杀人者方。
以刀锋决两边第一大脉出血。勿使利著舌下中央脉。血出不止杀人。血出数升。以烧铁令赤。熨疮数过止血。（一方用针。刺去恶血即愈）
●又方
令含甘草汁佳。
●治舌卒肿。如吹泡满口溢出。气息不得通。须臾不治杀人。急以指刮破。渍去汁。即愈。亦可以铍刀于前决破之。一云两边破之。尤妙。
●治舌肿
以百草霜研细。醋调成膏。舌上下敷之。以针决出血。敷之弥佳。一方。舌卒肿。加盐和涂舌上下并瘥。一方治肿舌。水调涂舌下。
●升麻煎　治心脏热。舌上生疮。裂破引唇赤。
蜀升麻　麝干（各三两）　柏叶（切一升）　大青（二两）　苦竹叶（切）　地黄汁（各五合）　生芦根　蔷薇根　白皮（各五两）　生元参（三合）　赤蜜（八合）
上㕮咀。以水四升。煮取一升。去滓。下元参汁令两沸。次下地黄汁两沸。次下蜜煎取一升七合。绵惹取汁。安舌上含。细细嚥之。
●敷涎膏　治小儿新生三五日。烂舌上白疮。吃奶啼叫。
黄丹（一分）　轻粉（一钱）　蜜（少许）
上同匀。以饭上蒸一度。鹅毛扫入口舌上。一二次安。
●治小儿舌上疮
取蜂房烧灰。屋间尘各等分。和匀。敷之。
●又方
取羊蹄骨中生髓。和胡粉敷之。妙。
●治小儿重舌疮。饮乳不得。
以白矾和鸡子置醋中。涂足底。二次即愈。
●治大人小儿口舌生疮
龙脑（半分）　寒水石（半两烧细研）
上每糁于舌上。少许。
●治小儿舌上疮
取胡粉末。并猪[骨同]骨中髓敷之。日三度。
●治小儿舌上白羔疮　
用草鹅屎取汁。调沙糖服之。如鹅吃谷者不用。
●治小儿舌疮方（见治口吻疮方）
●治小儿舌上生疮如粥。及重舌。并口中生疮。涎出方。
三项用桑白皮。不以多少。捣取汁敷之。三两度。一方涂乳与儿饮之。亦可。
●治小儿撮口。但看舌有疮如粟大者。为验。
用蜈蚣汁。刮破指甲。研两头内差。如无生者。乾者亦得。
●治新生小儿。未满月及百日。舌生疮。口中白膏。厚如纸者。并宜治之。
以杯子胭脂少许。儿病用女乳汁。女病用儿乳汁。同调涂舌上。一宿效。
●牛黄散　治小儿重齶重龈肿痛。口中涎出。（一名圣散）
牛黄　龙脑　丹砂（各一分）　铅霜（半两）　太阴玄精石（一两）
上为末。再和研匀。每服半钱。先于重舌上。以铍针破出血。用盐汤洗拭乾。然后掺药于口中。神效。
●又方
玄明粉　太阴玄精石（各一分）　铅霜（半分）
上同研令细。少少敷之。
●二乳饮　治证同前。
●又方
取露蜂房烧灰细研。以水和涂口中立愈。一方治重舌。以田中蜂房。烧灰。酒和敷舌。一作喉下。
●又方
取炲煤以水调涂之。一方治木舌。以醋和炲煤。涂舌上。当脱涎膜。又涂之。以涎膜尽。舌如故即止。
●人参散　治小儿木舌。日渐长大。满塞口中。
人参（一两）　白茯苓（去黑皮二两）　甘草（一两）　桃花（二两）　白药子（二两）　白术（一两）　白芷（半两）
上为散。用薄荷汁。调如糊。涂舌上。嚥下。不拘时。如患重舌。亦可服之。
●硼砂散　治小儿。木舌长大。
硼砂（研）　甘草（炙各半两）　白芷（二钱）　白药子（二两）　蒲黄（一两）
上为散。每服半钱。薄荷汤入蜜少许。调下。食后服。三岁以上。每服一钱。
●朴硝散　治小儿木舌。
●治木舌方　舌乃心之候。脾之脉络于舌。脏腑壅滞。心脾积热。热气上冲。故令肿胀满口。若不急疗。必至害人。
竹沥（半合）　太医局紫雪（一分）
上研细紫雪。以竹沥和之。时抹入口中。以尽为度。一方半夏醋煎灌漱。吐即瘥。
●治木舌。舌忽吐出。不复收者。又歌曰。木舌要可用黄葵。更入铅丹两自宜。七次点之便可愈。神方不假乃为奇。　用葵花研细。黄丹半之。同研。点七次。
●木舌金丝膏　治小儿心脾受热。唇口生疮。仍治幕口唇舌白。鹅口。重舌。木舌。以上皆繫心脾热。并宜用下项药敷脚心。次服连翘饮子。仍与金丝膏刷口内舌上。立效。
用吴茱萸。不拘多少为末。用酽米醋调涂脚心。更以纸贴糊黏敷之。立效。
●一方云重齶一证。于上齶另生一肉。如指大小。赤肿妨食。及勿乳。斯由热极而作。速宜下之。不尔热毒流咽喉。加其肿塞。闷绝而死。宜服疏风散。下之愈。
●治木舌。舌忽吐出。不能复收者。
用竹纸捍巴豆油。却取油纸燃。烧烟燻之。立止。
●治小儿木舌长大。
用鲤鱼一枚。去骨切肉作片。将鱼肉贴于舌上。以线系定。
●又方
黄蘖（一分细研锉）
上以竹沥。渍取汁。细细点口中。良。
●治小儿重舌欲死方。
乌贼鱼骨（一两烧为灰）
上研如粉。以鸡子黄。和涂喉外及舌下。
●牛黄散　治婴儿重齶重舌。口内肿满多涎。咽喉不利。
牛黄　朱砂　龙脑　铅霜　麝香　玄精石
上等分为末。刺出血后。用水洗拭之。然后用此药敷之。朱矾散亦可。
●治婴儿木舌方　凡疗木舌。如舌根强直肿满。不能吮乳者。先用长针。于口内舌根两角边刺之。令血出　。
黄丹　朴硝　轻粉　白矾枯
上等分。研细。针后。用此药掺之。


卷三百六十六·婴孩唇舌口齿咽喉门  ——————————————————————————————————————————————————————————————————————————————————————————

牙齿疼痛等疾（附论）  ***************************
夫牙齿者。是骨之所养。手足阳明之脉。併入于齿。若血气充实。则骨髓强盛。虽其齿损落。犹能更生也。若虚弱者。血气衰耗。风冷乘之。致令齿久不生。假令生者。或龋或虫。落不能生也。　小儿齿痛风龋者。手足阳明之脉。併入于齿。风气入其经脉。与气血相搏。齿即肿痛。脓汁出。谓之风龋。小儿牙疳齿龋者。是龈腐烂也。　下牙属手阳明大肠之经。燥金为主。上牙为足阳明胃经湿土。上下是肠胃二经也。或积热于内。或因服银粉、巴豆、大毒之药。入于肠胃。乳食不能胜其毒。毒气循经。而至于齿龈牙缝嫩薄之处。反内害也。可以麝香玉线子治之。乳母临卧。常服黄连解毒汤一服。牙疳病则愈矣。
全婴方云。纪全助教子。七岁。每夜睡中咬牙不绝声。业医者累与惊药。并灵宝丹。及用圣惠方。治睡中咬牙。密取患人卧荐下尘一捻。内口中。勿令知之。亦不退。诸法治之。一季无效。其妻虑有祟。求祝无验。召愚视之。则两耳前微赤。疳攻必耳聋微黄。惊入肾。咬牙睡魂中。此子肾经有风。肾主骨。骨齿也。肾有风。则齿痒。齿痒则咬牙。肾属阴。故夜睡中咬牙。知惊入肾也。纪曰专医小儿。实不晓治。愿请教益。答曰。以大戟散一钱。猪肾汤调。临睡一服减半。次夜更一服。退七分。后以人牙火煅、蝎尾、麝香三味。猪肾汤调。三服全瘥。纪曰。大戟散何意也。答曰。大戟泻其膀胱之腑。去肾经风。肾与膀胱同。肾虚不受泻。故不多服。猪肾汤入肾。人牙入骨。古者用人牙烧灰。治痘毒入肾。肾旺疮黑。寒颤戛齿者。是肾经受毒。今用人牙者。逐肾经病。蝎尾、麝香。治肾风邪。大抵用药。当究其原。归其本。素问曰。治病必求其本。前者所用惊药。乃治其心。所以无效也。
小儿齿不生者。由骨之所终。而为髓之所养也。小儿有禀气不足者。则髓不能充于齿骨。故齿久不生也。
方
●芎黄散　治齿不生。齿者由骨之所终。髓之所养。禀气不足。则髓不能充于骨。故齿久不生。
川芎　乾地黄　当归　山药（一名山薯芋）　白芍药（各一两）　沉香（半两）　粉草（三钱）
上为末。温盐汤调服钱半。用少许揩齿脚亦佳。一方无沉香。
●牢牙散　搽牙。
茯苓　石膏　龙骨（各一两）　寒水石　白芷（各一两）　细辛（三分）　石燕子（大者一枚小者一对）
上为细末。早晚刷牙。
●蟾蜍丸　治齿不生。（一名香附丹）
沉香（一两）　槟榔（半两）　雄鼠粪（半两烧灰）　大香附子（一两）　乾蟾（半两烧灰）
上为细末。用羊髓四两。煮烂。和成膏。丸如黍米大。每服十粒。麝香汤下。量儿大小加减。
●香附丸　治小儿长。齿不生。
香附子（大者去皮）　沉香（各半两）　槟榔　雄鼠粪（两头尖者烧各一分）
上为末。羊髓二两。煮烂和成膏。丸如小豆大。每服十丸。麝香汤下。
●治大人小儿生齿神效方。
用雄雌鸡粪各十四颗。焙乾。同研如粉。入麝香少许。仍先以针挑破损齿脚下血出。将散子敷之。年高者不过二十日生。年少者十日。不计伤损。及少自退落。并再生。
●治小儿大人牙齿不生。
用黑豆三十粒。牛粪火内烧令研尽。细研。入麝香少许。一处研匀。先以针挑不生牙处。令血出。用末少许揩。不得见风。忌酸咸物。
●治因落齿不生。
取牛粪中黑豆二七粒。去头上皮。以此豆开处注于齿根上。时时用之。即效。
●又方
取雄鼠粪二七枚。以一粪拭一齿根处。尽此上二十一日即生。雄鼠屎头尖。一方用雌鼠粪头圆者。
●治齿久不生。
取雄鼠脊骨为末。敷之。即生。
●又方
取路傍遗却稻粒。于齿落处。点三七下。其齿自生。神效。
●疗小儿齿不生。
用入尿坑中竹木。以正旦刮涂之。即生。
●含漱汤　治齿痛。
独活　黄芩　芎藭　当归（各三分）　细辛　荜茇　丁香（各一两）
上㕮咀。水五升。煮取二升半含漱之。食顷。乃吐。更含之。一方有甘草二两。
●藁本散　治卒齿痛。
藁本　白附子　川芎　莽草（各半两用捣罗为细末次用）　青黛　芦荟　麝香（各一钱细研）
上研匀。每用一字。涂揩患处。
●雄黄丸　治小儿牙齿黑蛀。气息疼痛。
雄黄（二钱）　麝香（半钱）
上为末。软饮和为梃子。安在牙内。
●治牙疼方。
用苍耳子五升。以水一斗。煮取五升。热含之。疼则吐。吐复含。不过一剂愈。无子。茎叶皆可用之。
●又方
用莽草五两切。以水一斗。煮水五升。含嗽之。一日令尽。
●又方
用藜芦末。内于牙孔中。勿咽汁。神良。
●又方
用取门下桃橛烧取脂汁。少少内孔中。以腊固之。
●治小儿齿牙黑蛀。气息疼痛。
含白马屎。随左右含之。不过三口瘥。
●治裂齿
以腐棘针三百枚。以水二升。煮取一升。含漱之。日三五次。瘥止。
●又方
取死曲蟮。末。敷疼处。即止。
●麝香散　治小儿唇口臭烂。齿龈宣露。
麝香　雄黄（生）　芦荟　白龙骨（各一钱）　密陀僧（二钱）　石胆（半两生）　乾蟾（一个重半两者入瓶烧存性）
上研匀。令细。先用绵子缠箸头上。以盐矾浆水轻洗过。然后贴药。
●地骨皮散　治骨槽风。牙齿宣露。肿痒浮动。疼痛时作。或龈烂生疮。兼治大人小儿口疮。
地骨皮　麦糵（各一两）　青皮（一分）　猪牙皂角（半两）
上同研令匀。入锅内烧过再研末。每服看患大小用之。仍先以盐浆嗽口了。糁搽。
●治小儿牙宣。齿缝血出。
苦参（末二两）　白矾（灰一钱）
上为末。一日三次揩牙上。立验也。
●治齿间出血。
取苦竹叶。不拘多少。浓煎取汁。入盐少许。寒温得所。含。冷即吐。
●治小儿牙宣。常有鲜血不止。齿龈臭烂。
砒黄（炒一钱）　麝香（炒半钱）
上同研细。先用纸条子。以生油涂之。后糁药末在上。少用末剪作小片纸。棋子大者。大小插在烂肿处。
●治齿血出不止
刮生竹茹二两。酢渍之。令其人解衣坐。乃别令一人含噀其背上二过。并取竹茹浓煮取汁。勿与盐适寒温令嗽之。终日为度。
●治牙龈宣露出血。凡遇日月蚀未平复时。特忌饮食。小儿亦然。并宜治之。用蚯蚓粪水和作稠泥团。以火烧之令极赤。末如粉。以腊月猪脂和。敷齿龈上。日三即瘥。止及治小儿风龋齿痛。并虫蚀疼痛黑烂。
●治齿间血出
用童子小便半升。分为三两次含之。冷即吐之。
●治齿根肿痛
取松柏槐枝。同烧令热。拄病齿孔。须臾虫缘枝出。
●治齿根肿
以松叶一握。盐一合。好酒三升。煎取一升。含之。
●治齿根空。肿痛困毙。
独活（四两）　酒（二升）
上于净器中渍之。煻火煨令暖。稍稍沸。得半去滓。热含。不过四五度。
●治牙龈疼痛
杏仁（一百枚去皮尖双仁者）　盐末（方寸匕）
上以水一升。煮令沫出含之。未尽。吐却更含。不过再三瘥。
●治小儿牙
牛蒡子（炒香一分）　乳香（一钱）
上为末。入白面少许。温水调涂。
●治牙根肿痛
生地黄　独活（各三两）
上切。以酒渍一宿。含之。
●治小儿牙痛
用大硼砂研细。水化。鸡羽扫牙上。
●治齿根肿痛
常以白盐末。对齿龈上。日三夜二。
●治齿牙根摇欲落
用生地黄。大者一寸。绵裹著牙上。嚼咽汁。汁尽去之。日三咽。十日即愈。一方用火炙令大热。著木捶碎。用绵裹著牙上。
●虾蟆散　治小儿齿痛龋风。连腮微肿。
干虾蟆（一枚烧灰）　青黛（细研）　柑子皮　细辛　白鸡粪　雄黄（各一两）　麝香（细研）　乾姜（炮裂锉各半分）
上为散。研令匀。以薄绵裹少许。内龋齿孔中。日一易之。
●治小儿风龋齿痛。及虫蚀疼痛黑烂。（出圣惠方）
青黛　鸡粪白（烧灰）　藁本　细辛　麝香（少许细研）
上为末。旋取少许。敷于齿上。
●治小儿齿痛风龋。连腮微肿。（出圣惠方）
白附子　藁本　细辛　芎藭　莽草（各一分）
上为散。以薄绵裹少许。著龋齿上。
●治小儿龋齿风痛。及虫蚀疼痛。（出圣惠方）
干虾蟆（一枚烧灰）　青黛（一分）　芦荟（半分）
上同研令细。以生地黄汁。熬作膏。涂齿上。
●治小儿风龋齿痛。及虫蚀疼痛黑烂。（出圣惠方）
以郁李根白皮五两。锉。水一盏煎。热含。冷吐。当虫出。
●又方
用松柏脂。捏锐如锥。拄龋孔内。须臾龋虫缘出瘥。
●又方
用鸡舌香半两。锉。水一锺。煎六分。去滓。热含。冷吐。
●治龋齿（出圣惠方）
用白马悬蹄切碎。可孔塞之。不过三度。一方用夜眼亦可。
●又方（出幼幼新书）
以皂荚炙去皮子。捣末。取少许。涂痛齿上。瘥。
●二圣散　治小儿风蚛牙疼。
威灵仙　白茯苓（去黑皮各一两）
上为末。每用一钱。水一盏。醋半盏。葱白一握切。煎至六分。热炸冷吐。
●黄龙散　治齿龈疳虫。有窍子。不合者。（出幼幼新书）
龙实（龙骨中有之淡黄或淡黄褐色紧黏人舌者是）　白蔹（灰）　蜗牛壳　南䊅　牛黄（各一钱）
上为末。每用少许。贴窍子内。时时用之。
●治小儿齿疳虫䘌
五倍子（炙为末）　铅丹（研各一分）
上和匀。以绵裹。贴齿龈上。涂亦得。
●治虫蚀齿根肉黑方。（出幼幼新书）
烧腐棘。取脂涂之。十遍。雄黄末敷即愈。齿根黑者。以松木灰揩之。细末雄黄涂龈。百日日再涂之。七日慎油猪肉。神效。
●治小儿蚛牙。（出幼幼新书）
浓煎郁李仁水。含之。
●治牙车急。口眼相引。舌不转方。（出幼幼新书）
牡蛎（熬）　伏龙肝　附子（炮去皮）　矾石（烧各等分）
上为末。以白酒和为丸。敷其上。干则易之。取瘥止。
●治失欠。颊车蹉。（出幼幼新书）
消蜡和水敷之。立愈。
●四物汤　治禀气不足。齿久不生。骨髓不生。
当归　白芍药　地黄　川芎（等分）
上㕮咀。水煎。加山茱萸、甘草服。
●草龙胆散　治牙根宣露。
草龙胆　钩藤　枳壳　升麻（各等分）
上件煎水。日日灌漱之。
●越涎散
牙硝　白矾（枯）　北细辛（各等分）
上为末。揩擦牙上。出涎。立效。
●法
●治失欠。颊车蹉闪不合。
用一人以手指牵其颐。以渐推之。则复入矣。推当疾指出。恐误啮伤人指也。
●治齿虫方（出幼幼新书）
以担一条。令病人蹲坐。横担于膝上。引两手。寻使极住手。伸中指。炙中指头担上三壮。两头一时下火。病人口诵咒曰。啖牙虫。名字鹘。莫啖牙。莫啖骨。大人亦念之。
●治牙根肿痛（出幼幼新书）
扣齿三百下。日一夜二。即终身不发。至老不病齿。
●治痛齿（出幼幼新书）
宜夜向北斗。手拓地。灸指头地。咒曰。蝎虫所作断木求。风虫所作灸便休。疼痛北斗收。即瘥。
●治牙痛（出幼幼新书）
取桑东南引枝。长一尺余。大如匙柄。齐两头。口中拄著疼牙上。以三姓火炙之。咒曰。南方赤帝子。教我治虫齿。三姓炙桑条。条断蝎虫死。急急如律令。大效。

咽喉等疾（附论）  ***************************
夫咽喉者。肺脾经所主也。小儿脾肺有热。蕴积上焦。熏发喉间。故令咽喉赤肿。吞吐不利。或塞或壅。憎寒壮热。咳嗽痰涎。是其候也。昔人谓藏热则咽门肿而塞闭。岂虚言哉。喉痹之病。喉中肿塞痹痛。水饮不下。呼吸有妨。寒热往来。得之风热客于脾肺。熏发咽喉。小儿纯阳尤多是疾。若不速治。毒邪入于心。则烦闷懊憹。立致危殆。歌曰。咽喉肿闭肺家殃。积热于中舌有伤。风盛气攻丹肿毒。却愁生出脑疳疮。此患先解利。宣泄脏腑压热。调气即安也。人以胃气为主。无问大小儿。或有痰实风涎灌心。切不可吐。惟喉痹别无治法。非吐不能生。金星丸当先投之。痹者膈塞也。万一危亟。煎剂难效。急用官局碧霞丹。研细。用薄荷自然汁。入醋调。用鸡翎蘸药送入喉管内。徐徐导引。得吐出为佳。或云碧霞金虎二丹。能杀人不可用。此大不然。小儿马痹者。与喉痹相似。亦是风热毒气客于咽喉颔颊之间。与血气相搏。结聚肿痛。其状从颔下肿。颊下应。喉内痛肿塞。水浆不下。甚者脓溃毒。若攻心。则心烦懊闷至死。小儿生下中诈腮。风壅喉。浑身壮热。耳边连珠赤肿。喉中或肉瘤起。有此为诈腮喉壅。此候本因积热。积甚冲上乃如此。所治者。先微下夺命散。略与吐下。风涎用匀气散。补又用朱砂膏。夹天竺黄散与服。又用葱涎膏。贴腮肿处。如此调理。三日即愈。如此恶候。恐传急惊。
方
●牛黄散　治咽喉项肿。啼声不出。
牛黄（研半分）　代赭（三两）　麝香（研半钱）　玄参（半两）　厚朴（去粗皮生姜汁炙三分）　升麻（一两）　射干（半两）　大黄（锉炒一两一分）　木香（三分）　白术（半两）　犀角（镑屑三分）　甘草（炙半两）
上为细散。入研药和匀。一岁至二岁。每服半钱。以人乳汁一蛤蜊壳许。调下。空心服。日一服。三岁至五岁以上。每服一钱。枣汤调下。米饮亦得。日再服。
●升麻汤　治小儿咽喉肿塞。疼痛方。
升麻　木通　川大黄（锉微炒）　络石叶　犀角屑　甘草（微炙锉各一分）　石膏（三分）　川朴硝（二分）
上捣罗为粗散。每服一钱。以水一小盏。煎至五分。去滓。不拘时候。量儿大小。加减温服。
●射干散　治小儿脾肺壅热。咽喉肿痛。
射干　川升麻　百合　木通（锉）　甘草（炙微赤锉）　桔梗（去芦头各一分）　马牙硝（半两）
上为散。每一钱。以水一盏。煎至五分。去滓。不计时候。量儿大小。以意加减温服。
●龙脑膏　治小儿风热。咽喉肿痛塞闷。生疮。摇头燥闷。虫咬心痛。
龙脑（半钱）　玄明粉（二钱）　牛黄（少许）　白矾（一分铫子内炼通煎却磨汁泣干为度）　蝉蜕（三十个去足炒研末）　蛇蜕皮（一条长二尺用铁器上炼焦为度旋除下黑者生者再炼须紧按实著铁器焦后研为末）
上同烂研。入沙糖少许。和丸。梧桐子大。冷水化破一丸。服之。
●绛雪散　治大人小儿。咽喉肿痛。气息难通。
硼砂（少许）　白矾（如皂子大）　马牙硝（三分）　硝石（四两）　黄丹（半两）　巴豆（六枚）
上粗瓷罐子一个。先煨令热。后次第渐渐下药。巴豆逐个打破。候有火焰尽。更入一个。续入蛇蜕皮一条。谓之七擒。以火养成汁。候结硬乃成也。每用少许。竹筒子吹在患处。忌鸡犬妇人见。唯腊月合之。
●地龙散　治小儿生热。咽喉肿痛。
郁金（用皂角水煮乾）　甘草（炙）　白殭蚕　地龙（二条）　马牙硝（一两）
上为细末。每用一钱。薄荷汤调下。儿小半钱。
●款冬花丸　治小儿咽喉中鸣。咳嗽喘急。
款冬花　甘草（炙）　紫菀（去苗皮）　麻黄（去根节煎去沫焙乾各半两）　贝母（麸炒）　麦门冬（去心焙各三分）
上为细末。炼蜜丸。如绿豆大。每服三丸至五丸。食后米饮下。五岁以下。以意加之。日三服。
●麻黄汤　治咽喉肿热。肺胀气急。喉中似有物塞。
麻黄（去根节煎去沫焙乾）　桑根白皮（锉）　桂（去粗皮各半两）　大黄（生一分）　射干（一分）　杏仁（汤浸去皮尖双仁二分）
上粗捣筛。每服一钱。以水半盏。煎三分。去滓。温服。
●治热病口烂。咽喉生疮。水浆不得入。
当归　射干　升麻（各一两）　附子（半两炮去皮）　白蜜（四两）
上㕮咀以猪膏四两。先煎之令成膏。下著地。勿令大热。内诸药。微火煎令附子色黄成。绞去滓。内蜜复火上令相得成。器中令凝。取如杏子大含之。日三四。辄咽之。瘥。
●半夏汤　治小儿咽喉病。不利乳哺。
半夏（二个洗）　棘荆（半升陈者）　麦门冬（半两）　人参　甘草（炙各一两）
上㕮咀以水三升。煮一升。稍稍饮之。
●牵牛散　治咽喉中鸣。咳嗽痰壅。
牵牛子（炒半生半熟二两）　杏仁（去皮尖双仁炒）　甘草（炙）　吴茱萸（汤洗焙乾炒）　陈橘皮（去白焙各一两）
上为细末。每服半钱。空心服。以沸汤调下。微利出恶物即瘥。量儿大小。加减服。
●升麻汤　治小儿喉痛。若毒气盛。便咽塞。并治大人咽喉不利。
升麻　生姜　射干（各二两）　橘皮（一两）
上㕮咀。以水六升。煮取二升。去滓。分三服。
●玉芝饮子　治小儿膈上壅热。唇口生疮。咽喉肿痛。
甘草（锉作半寸许擘破汤浸一日微炒过）　吴石膏（研如粉各四两）　山栀子（六两去皮炒令香）　藿香（三分）
上为细末。每服二钱。新汲水调下。不以老幼。加减可服。
●射干汤　治咽喉肿痛。及风热上搏于咽喉之间。血气相搏而结肿。乳食不下。名咽闭方。
射干　川升麻（各一两）　马牙硝　马勃（各半两）
上为末。每服一钱。水一盏。煎至五分。去滓。食后温服。
●备急丹　治咽喉肿疼。
青黛（三两）　芒硝（二两）　白殭蚕（一两）　甘草（四两）
上为细末。用腊月牛胆有黄者。盛药其中。荫四十九日。多时为妙。加些小麦。腮肿喉闭。用皂角子研碎。以竹筒子吹之咽喉内愈。
●治小儿卒肿。毒著咽喉颈。壮热妨乳。
升麻　射干　大黄（各一两）
上㕮咀。以水一升五合。煮取八合。分三服。不拘时。候温服。以滓敷肿上。冷更暖以敷。大儿。以意加之。
●青木香汤　疗春夏忽咽喉痛而肿。兼不利者。
青木香　黄连　白头翁（各一两）
上㕮咀。以水五升。煮取一升半。分温。三岁小儿一服一合。忌猪肉冷水。
●朴硝散　治小儿咽喉肿胀。嚥气不利。
朴硝（一分）　衣中白鱼（炒三枚）　盐（少许）
上为末。每服。以指搵少许在舌上。
●龙石散　治大人小儿。咽喉肿塞疼痛。口舌生疮。膈上壅热毒。
生脑子（一钱）　寒水石（一斤烧一日）　朱砂（一两一分飞研）
上为细末。每用少许擦患处。咽津无妨。小儿疮疹。毒气攻口齿。先用五福化毒丹扫。次用此药擦。立愈。
●治小儿咽喉肿痛塞闷方
马勃（半两）　桑株上螳螂窠（一两烧灰）
上同研令匀。炼蜜和丸。如桐子大。三岁以下。每服煎犀角汤研下三丸。三岁以上。渐渐加之。
●治咽中疮肿
蓖麻子（去皮一枚）　朴硝（一钱研匀）
上用新汲水。调作一服。未效再服。
●治咽喉肿痛闭塞
白殭蚕（生去丝嘴）　马牙硝（各二钱）
上为末。每服半钱。生姜汁调下。不拘时服。
●得效方　凡咽喉之证最急。初觉咽喉肿胀痛。速宜服此。用白殭蚕马牙硝二味等分为末。研生姜水调下一钱。不过二服即愈。如是噤定牙关。用巴豆七粒。剥去皮擦巴豆油。在四指大四方纸花子上。用红箸斜角卷之。却彻去红箸。男左女右。簪在鼻孔中。存一半。外用灯点著。外相纸花捲儿头。即时烟透喉中。牙关随手便开。以白矾少许吹在喉中。压下热涎即安。此病暴速。非其他病之可拟也。仓卒害人性命。不可不慎。
●白矾散　治大人小儿风热。咽喉肿痛。及卒然闭塞。又治缠喉风。急喉闭。
白矾（一两）　巴豆（二十粒瓶内火煨）
上为细末。每服一字。吹入口内。或鼻内亦可。又一方同熬枯。干去巴豆。碾矾令细。冷水调灌。
●治悬痈乘热暴肿长
乾姜　半夏（各等分）
上为末。每用少许。著舌上。又一方白矾盐等分为末。箸头点少许。悬痈上。
●黄蘖汤　治咽喉肿胀。嚥气不利。
黄蘖（去粗皮蜜炙）　甘草（炙各一分）
上粗捣筛。每一钱。用水半盏。煎至三四分。去滓。温服。不拘时。
●苦药子散　治咽喉肿痛。
苦药子　白殭蚕（等分）
上为末。每服半钱。白矾水调下。量儿大小加减。
●蜂房散　治忽肿毒著咽喉。
露蜂房（烧灰）　白殭蚕（各等分）
上细研。每服半钱。用乳香汤调下。看儿大小加减。
●治咽中肿垂。内不得食。
以竹筒内口中。烧铁从竹中拄之。不过数度愈。
●一方
全蝎　白姜　蝉花　蝉蜕　紫石英（各等分）
上为末。入朱砂麝香各一钱。研匀。灯心汤点服。
●人参羌活散　治壮热涎潮。牙关紧急。（方见本门伤寒类）
●蝎附散　治小儿吐泻日久。或大病后生风。时发搐搦。目睛斜视。
南星（一枚重二两者打碎）　附子（一枚重七钱者生去皮剂锉）
以上二味。用生姜四两取汁。入好酒一盏。于银石器中同煎。令汁尽。焙乾为末。
●又方
白附子（七枚泡制）　全蝎（七枚去毒用炒）　代赭石（二两火煅为末）　辰砂（半两）
上为细末。入脑子麝香各一钱。研匀。每服一字。用酸浆水半盏。入麻油两滴。冬瓜子三粒。同煎三五沸。放冷。约一茶脚许调服。候少时再服。如无浆水并冬瓜子。只用薄荷汤调服。不拘时候。

中风口噤（附论）  ***************************
夫小儿中风口噤者。是风入颔颊之筋。以手足三阳之筋。入结颔颊。足阳明之筋上于口。肤腠虚。风冷客于诸筋。筋得寒冷则挛急。故机关不利而口噤也。
方
●犀角散　治小儿中风。口噤。腰背硬强。搐搦。
犀角屑　独活　麻黄（去根节）　白附子（炮制）　乾蝎（微炒）　牛黄（细研以上各一分）　天麻（半两）　天南星（半两炮制）　麝香（半两细研）
上为散。入研了药。都令匀。不计时候。以薄荷酒调下半盏。盖覆汗出立验。量小儿大小。加减服之。
●治小儿卒毒肿著喉颈。壮热妨乳。
煮桃皮汁三升。服之。
●治小儿咽喉肿痛塞闭
取牛蒡根。细锉捣汁。渐渐服之。
●治悬痈乘热暴肿胀
用盐末。以箸头张口拄之。日五。
●治喉卒肿不可食
用韭一把。捣熬敷之。冷即易之。佳。
●又方
含荆沥。稍稍咽之。
●又方
用好醋口内含之。舌疮亦佳。
●大圣夺命玉雪无忧散
玄参　贯众　白茯苓（去皮）　砂仁　甘草（炙）　滑石（别研入）　山豆根　川黄连（去须）　荆芥穗（各半两）　硼砂（二钱别入研）　寒水石（三两火煨红水中淬别入研）
上为末。次入滑石等三味合和匀。每服半钱。此药理咽喉塞滞。口内生疮。心腹胀满。脾积痞块。解百药毒。如缠喉痹风涎生。小儿[鼻叚]嗽。奶辨不消化。误嚥下叫子。鱼骨。针刺钱等。并用药半钱。先抄入口。后用新汲水一口咽之。任是百毒硬物。可令除化。立有妙效。如要吃巴豆。针刺麦粮。[禾乞]针瓷瓦子等。诸毒药毒虫硬物。只用药半钱。与物相拌。和吃之。用水一口下。并无妨碍。但是心腹间有碍。亦如前法服之。润三焦消五穀。除三尸去八邪。辟九虫逐瘟疫。专理渴疾。除风涎开牙关。神效不可具述。服者自当知。
●乌翣散　喉咙者。脾胃之候。若藏热喉则肿塞。神气不通。
生乌翣（十两）　升麻（三两）　羚羊角　芍药　通草（各二两）　蔷薇根（切一升）　艾叶（六铢生者）　生地黄（切五合）　猪脂（二斤）
上㕮咀。绵裹。苦酒一升淹浸一宿。内猪脂中。微火煎取苦酒尽膏不鸣为度。去滓。薄绵裹膏。似大杏仁内喉中。细细吞之。凡卒喉痹不得语者。宜服小续命汤加杏仁一两尤妙。
●木通汤　治小儿喉痹。由脾肺蕴热。血气结塞。慎勿刺破。但此方治之。
木通（锉一分）　升麻（一分）　大黄（锉炒一分）　麻黄（去根节一分）　犀角（镑一分）　石膏（锉半两）　甘草（炙一分）
上粗捣筛。每服二钱。水一盏煎至七分。去滓下朴硝末一钱。搅匀再煎二沸。分温二服。早食后临卧各一服。五岁以上。以意加之。
●犀角汤　治小儿喉痹。咽喉傍肿如栗子。身体壮热。如不作颗。结空气急。喉中噎塞。即是肺胀。此方治之。
犀角（镑屑二分）　射干（一两）　桔梗（炒）　络石叶　升麻　甘草（炙）　山栀子仁（各一分）
上粗捣筛。每服二钱。以水一锺。煎至六分。去滓。下朴硝末半钱。搅匀。分温三服。早晨日午临卧各一服。一方无朴硝。有马牙硝。
●马牙硝散　治小儿喉痹疼痛。水浆不下。
马牙硝　川大黄（锉微炒）　甘草（炙微赤锉）　牛黄（细研）　马勃（各一分）
上为细末。每服半钱。以新汲水下。不拘时候。量小儿大小。加减服之。
●羚羊角汤　治小儿喉痹痛。咽塞不利。
羚羊角（镑屑一分）　升麻（三分）　射干　白药（各半两）　陈橘皮（汤浸去白焙各一分）
上粗捣筛。每服一钱。以水七分。煎至四分。去滓。分温三服。早晨日午夜卧各一服。五岁以上。以意加减。
●天竺散　治小儿喉痹。上焦积热壅毒。
天竺黄　马牙硝　甘草（炙各半两）　蛤粉（白者二两）　丹砂（研一分）
上为细散。每服半钱。取新汲水揉薄荷相和。入龙脑少许。量小儿大小。汤化服之。食后临卧。
●麻黄汤　治小儿喉痹。咽喉傍肿。喉中噎塞。
麻黄（去根节半两）　桂（去粗皮一分）　射干（一分）　杏仁（汤浸去皮尖双仁炒一分）
上粗捣筛。每服一钱。以水七分。煎至四分。去滓。食后服之。日二次。
●白矾散　治小儿走马喉痹。
白矾（煅焙研一两）　硝石（研）　雄黄（各一两分研）　苦参末（半两）
上为细末。每服半钱。冷水调下。日三服。
●治咽喉涎壅。喉痹等疾。（出幼幼新书）
郁金（大者一个为末）　轻粉（炒一钱）　巴豆（七粒四粒熟三粒生熟者是去油生者生用）
上和合药。先左研四十九遍。后亦向顺研令匀。次入轻粉。每服一字。管子吹入喉中。
●夺命散（出幼幼新书）治小儿喉痹。亦治大人。
朴硝　白矾　天南星（各半两）
上为末。小儿每服半钱。水一锺。同煎二分。大人水一锺。药三钱。煎至七分。一服。
●三物丸（一名三物备急丸）治喉痹。水浆不下。备急。（方见三物备急丸）
●治喉痹。嚥唾不得。（出幼幼新书）
用半夏一味。十四枚。鸡子一枚。扣其头。如慄大。出却黄白。内半夏于中。令满极。微火上煎之。取半。小冷饮之。即愈。
●疗小儿喉痹热塞
升麻（五两切）　马兰（一合）
上以水一升。煎取二合。入少蜜。与儿服之。甚良。
●治小儿咽肿喉痹
以鲤鱼胆二七枚。和灶底土。以涂咽喉。立瘥。一作鲩鱼胆。
●如圣汤（出幼幼新书）治喉闭。舌颊肿。咽喉有血。咳嗽脓血。
甘草（炙二钱）　桔梗（一两）
上为末。每服二钱。水一盏。煎至七分。去滓温服。急切不以时日。张锐鸡峰方。二味等分。
●治小儿喉痹肿痛
桂心　杏仁（各半分）
上为末。绵裹如枣大。含舌下咽汁。须臾破之。一方无杏仁。
●治喉痹卒不得语
以酒三合。和入乳汁半升。分二服。
●治马喉痹。
烧马蔺根灰。一方寸匕。烧桑枝沥汁。和服。
●治喉痹。嚥唾不得。
含蜀升麻一片。立愈。
●又方
用木贼。以牛粪饼子火烧。每三两茎搀匀。著便取出。再取烧为末。每服一钱。冷水研。米汁清调下。小儿腊茶清调下。半钱入口。肿破血出即安。三日内。不得吃粟米粥饭。
●治喉闭（出幼幼新书）
用马蔺子为末。每服半钱。麦门冬熟水调下。一方治小儿卒肿毒者。咽喉壮热妨乳。用马蔺子半两。水一锺。煎至半锺。去滓。不计时候温服。量儿大小加减。
●治喉痹独附煎（出幼幼新书）
取附子一枚。去皮蜜涂。火炙令乾。复涂蜜炙须臾。含咽汁。愈。
●治喉痹。深肿连颊。吐气数者。名马喉痹。（出幼幼新书）
以马衔一具。水二升。煮取一升。分三服。
●又方（出幼幼新书）
以马鞭草根一握。勿中风。截去头。捣取汁。服。
●治咽喉热肿。神气不通。（出幼幼新书）
以腊月猪尾。烧末。水服之。
●又方（出幼幼新书）
烧牛角末。酒服之。凡小儿饮乳不快。觉似喉痹者。亦取此灰。涂乳上。令儿食乳。嚥下即瘥。海上方。用此牛角烧刮取灰。细研水调。亦得。
●又方（出幼幼新书）
熬杏仁令黑。含。或末服之。
●治喉痹卒不得语（出幼幼新书）
浓煮桂汁。服一升。亦可末桂著舌下。渐咽之。良。
●又方（出幼幼新书）
煮大豆汁。含之。无豆用豉。亦佳。
●又方（出幼幼新书）
烧炊箄作灰。三指撮。水服之。
●又方（出幼幼新书）
用芥子末。水和敷之。干则易。
●又方（出幼幼新书）
用商陆。苦酒熬令浓。热敷之。
●治小儿喉痹肿痛（出圣惠方）
用露蜂房烧灰。以乳汁和一钱服之。看儿大小加减。不计时候。
●又方（出圣惠方）
烧蛇蜕末。以乳汁服一钱。不计时候。
●治小儿喉痹
用葛蔓烧灰。水服一钱。
●又方
用棘刺烧灰。水调服。半钱。
●治喉痹
以绳缠手大指。刺血出一大豆以上瘥。刺小指亦佳。刺小指爪文中出血。即瘥。右左刺出血立效。慎酒面毒物。
●异功散　治缠喉风。诈腮喉闭。及咽喉一切病证。
盆硝（一两）　甘草（炙六钱）　诃子肉　白殭蚕　贯众　马勒　蛇蜕皮（点油醋慢火炒黄色各半两）　硼砂（一钱）　玄精石（一钱）
上为末。每服用一字。以芦筒子吹咽喉内。缠喉风磨刀水调下半钱。寻常置舌根下用。
●解毒雄黄丸　治缠喉风。及急喉痹。卒然倒仆。失音不语。或牙关紧急。不省人事。
雄黄（飞）　郁金（各一分）　巴豆（去油二七个）
上为末。醋煮面糊为丸。如绿豆大。用热茶清下七丸。吐出顽涎立便苏省。未吐再服。善治缠喉风。及走马喉闭。卒死倒地。失音不语。以至牙关紧硬。不知人事。如至死者。心头犹热。灌药不下。即以刀针匙斡开口灌之。但药下喉咙。无有不和。吐泻些小无妨。及上膈壅热。痰涎不利。咽喉肿痛。赤眼痈肿。一切毒热。并宜服之。如小儿患喉咙赤肿。及惊热痰涎壅塞。二丸或三丸。量儿大小加减。
●生姜饮　治风邪风毒。缠喉不语。
南星（略炮半两）　生姜（四钱）　橘皮（五钱）
上锉。每服三钱。紫苏五叶。煎服。
●治缠喉风喉痹。牙宣牙痈。走马疳口疮等。
用蚕退纸烧存性。少入龙脑。蜜丸如鸡头大。含化。小儿减少。如牙宣痈肿。揩贴龈上。如走马疳。加麝香擦贴立愈。
●治小儿急喉闭。及缠喉风。
玄参　鼠黏子（半生半熟炒为末各一两）
上为末。新汲水调下。立瘥。
●治缠喉风。咽中如束。气不得通。
蛇蜕（炙）　当归（切焙等分）
上为末。温酒调一钱。得吐为良。未效再作。切忌针灸。
●缠喉风药
以火炊草一大把。舂烂。用水一钵。冲取汁漱。咽中渐宽即下。小续命汤入蔓荆子、何首乌、薄荷、荆芥、各少许。与小续命汤多少相等。嚥下。使一人守之。连数服。肿消乃退。
●治噎方。
用酥蜜生姜汁和。微火煎二沸。每服以两枣内酒中。温服之。
●治尸咽。语声不出。
用酒二合。酥一匙。姜末一钱。和服之。日三食后服。亦治肺病。
●治噎方。
以手巾布裹舂杵头糠。拭齿。
●治尸咽。喉中痒痛。吐之不出。咽之不入。如中蛊毒方。
含生姜五十日瘥。
●勾藤散　治风热喉痹。
勾藤　玄参　升麻　黄芩　赤茯苓　苦梗　甘草　山栀子（各等分）
上为末。炼蜜为丸。如皂角子大。每服。灯心、淡竹叶、薄荷汤化。或细研雄黄调下。
●越涎散
鸭嘴胆矾　乌梅（一个大者去皮用巴豆三粒去壳入纸裹火煨去巴豆用）
上为末。用黄秋串根煎吞醋。调少许。点入口内。令含咽。少顷必吐出痰。
●治小儿重齶重龈腹痛
以蛇蜕炒末。敷之效。

语音不出等疾（附论）  ***************************
夫心为言。肝为语。其经属手少阴足厥阴。其气上通于舌。舌者声之机。若禀受之初。母怀惊怖。则子之心火不足。而肝木弱。故令机关不利。气不宣扬而语迟。甚者有经数岁不能言者。盖咽喉者。气之道路。喉揜者。声音之门户。舌者声之机。唇者声之扇。风寒客于喉揜。即不能发声。故卒然而失音。钱氏云。口噤不语。失音也。孙氏云。口开不语。音哑也。闭目不语。卒疾而失音。目开不语。久病而无声。有口开失音。为风邪客于肺。肺主声而通于气。今外邪与真气相搏。真气虚而邪气胜。故声不通。有因病吐泻。大病之后。虽有声而不能言。又能咽药。此非失音。为肾怯不能上接于阳故也。当补肾地黄丸。痫病瘥后不语者。为风邪流滞于心络。使心气不和。其声不发。又云。寒客于喉揜。啼声似哑。人其有惊风盛发。因此不作声者。盖风涎灌于心肺也。宜吐之。急惊先吐后补。惊痫先补后吐。吐后再补。有慢惊瘥后不语者。并与对证惊药。并服通关散。自然声出。首尾补助。安神膏。惊药择用之。
夫肾虚为病。不能纳诸气以归元。故气奔而上。咳嗽痰壅。或喘或胀。髓虚多唾。足冷骨痿。胸腹百骸俱为之牵制。其嗽愈重。其气愈乏。其声愈干。君子当于受病之处。图之可也。按钱氏方。小儿吐泻利。其小便过多。以致脾虚不食。钱用益黄散作效。数日以后。忽尔不语。钱知其脾气已复。肾气尚虚。投以地黄丸益肾。相继数剂。于是能言。
方
●人参平补汤　治肾虚声不出。
人参　川芎　当归　熟地黄（洗晒）　白芍药　白茯苓　菟丝子（酒浸烂研细）　北五味子　杜仲（去粗皮锉姜汁制炒去丝）　巴戟（酒浸去）　橘红　半夏曲（各半两）　牛膝（酒浸焙）　白术　补骨脂（炒）　葫芦巴　益智仁　甘草（炙各二钱半）　石菖蒲（一钱半）
上锉细。每服三钱。姜五片枣二枚。食前煎吞山药丸七十粒。五更头肾气开。不得咳嗽。言语默然。再进之。
●杏仁煎　治咳嗽暴重。声音不出。
杏仁（水浸去皮研膏）　冬蜜　沙糖　姜汁（各一钱）　桑白皮（去赤炒）　木通　贝母（去心各一两半）　北五味子　紫菀茸（各一两）　石菖蒲（半两）
上㕮咀。以水五升。煎半。去滓。入杏姜糖蜜夹和。微火煎取一升半。每服三两。日夜服之。
●木通汤　治诸风失音。
木通　石菖蒲　防风　羌活　桑螵蛸　全蝎　白殭蚕（炒各三分）　甘草（炙三分）　圆白南星（略炮半两）
上锉。每服二钱半。紫苏五叶。姜五片。水煎。热服之。
●荆苏汤　失音通用。
荆芥　苏叶　木通　橘红　当归　石菖蒲　桂
上等分。锉水煎。四钱服之。
●殭蚕散　治小儿失音不语。关膈不通。精神昏愦。
殭蚕（半两）　羌活（一钱）　麝香（半钱）
上为末。每服半钱。姜汁少许调和。沸汤浸服。又以菖蒲末。著舌根上。频用之。
●又方
以细辛去苗为末。先用皂角一茎。去皮净。刷子蘸少水。就上刷令珠起。然后以指蘸皂角珠。点细辛于牙紧处。擦之。
●千金汤　治小儿失音不语。
以桂心㕮咀。每服一钱。水半锺。煎三分去滓。无时服。为末著舌上即语。又竹沥饮之。并瘥。
●治气肠声沉。
用心气汤加枳壳甘草。水煎服之。
●金花散　治失音。亦治喉痹。
用槐花。新瓦上炒香熟。三更后床上仰卧。随意食之。热证通用。并验。
●菖蒲丸　治受胎。其母卒有惊怖。邪气乘心。故儿加受母气。心官不守。舌本不通。四五岁长。犹不能言。
人参　石菖蒲　麦门冬（去心）　远志（取肉姜汁炒）　川芎　当归（各二钱）　滴乳香　朱砂（各一钱细研）
上为末。蜜丸麻子大。每服粳米饮下十丸。
●菖蒲丹　治小儿数岁不语。
石菖蒲（一寸九节）　远志（去心）　桂心（去皮各一两）　人参　黄耆　酸枣仁（炒去皮）　黄连（各半两）
上为末。炼蜜丸。鸡头子大。每服一丸。用生姜汤化下。不拘时服。
●菖蒲丸　治小儿心气不足。五六岁不能言。舌本无力。发转不得。
石菖蒲（二钱）　人参（去头焙半两）　丹参（三钱）　麦门冬（去心一两焙秤）　天门冬（去心一两）　赤石脂（二钱）
上为末。炼蜜丸。绿豆大。或麻子大。温水下五七丸至一二十丸。不计时。日三四服效。又有病后肾虚不语。宜兼服钱氏地黄丸。一方加黄连。一方无人参。
●芍药汤　治小儿心气不足。舌本无力语迟。
赤芍药（一两）　黄耆（锉三分）　犀角（镑）　槟榔（锉）　甘草（炙各半两）
上粗捣筛。每服一钱。水一小钟。煎至五分。去滓。量儿大小。不计时。加减温服。
●治小儿五六岁不语者。为心气不足。舌本无力。气转不得。
用赤小豆捣罗为末。以酒和涂于舌上。即语。神效。
●桂菖散　治小儿急中卒风。失者不语。立效。（一名二物汤）
桂心（去皮一两）　石菖蒲（一分）
上为末。每服一钱。水半盏。煎至三分。不拘时候。若大病之后不语者。用猪胆汁调下。未语再服。一方治风寒。邪气留滞。失音无语。猪胆汁饮之。
●菖蒲散　治小儿卒然音哑。
以菖蒲为丸。每服一钱。麻油泡汤调下。如卒然不语。吐出风涎即瘥。用好竹沥饮之。亦治噤口。心热不语。
●粉姜散　治小儿急中卒风不语。
以粉乾姜为末。安少许在舌上。时时用之。立效。
●鸡头丸　治小儿诸病后不能语。
雄鸡头（一个炙）　鸣蝉（三个炙焦）　甘草（一两锉炒）　大黄（一两取实处湿纸裹煨热）　当归（去芦头三分两切焙）　木通（半两）　黄香（切焙）　川芎　远志（去心）　麦门冬（去心焙各三分）　人参（半两切去顶焙）
上为细末。炼蜜丸小豆大。旦米饮下五丸。空心。日进三四服。儿大者加之。九服效。鸡蝉二物宜求死者用之。不可旋杀。孙真人所谓杀生求生。去生更远。不可不知也。
●犀角地黄散　治血证心怯语短。眩愦迷忘。
生地黄（四两净）　犀角　牡丹皮　芍药
上锉。每服四钱。入桃仁去皮尖七粒煎服。如无犀角。以升麻代之。亦治吐血衄血。
●治䘌桃仁汤　治狐惑。虫食其脏。上唇其声哑。
桃仁（浸去皮）　槐子　艾叶（各一两）　大枣（十五枚）
上用水二锺。煎至一锺半。分三次服之。
●治湿证声哑
以不换金正气散加石菖蒲水煎服。如寒证哑。加桂少许治之。
●治痰症声哑
以二陈汤加石菖蒲。水煎吞白丸子妙。
●治小儿迟语
取白劳所踏枝。鞭小儿令速语。
●治小儿久不语
取百舌鸟。主虫咬。炙食之。
●治孩儿语迟
用社稷胙酒。以少许吃。
●治伏暑发热。汗渴。暑入心胞不语。
以小柴胡汤加茯苓。水煎服之。


卷三百六十七·婴孩诸风门  ——————————————————————————————————————————————————————————————————————————————————————————

总论  ***************************
夫风者百病之长。善行而数变。小儿血气未定。肌肉脆弱。腠理虚疏。为邪风所中。以春甲乙得之则中于肝。以夏丙丁得之则中于心。以季夏戊己得之则中于脾。以秋庚辛得之则中于肺。以冬壬癸得之则中于肾。各随其腑脏之俞所中。则为脏腑之风。或客于皮肤肌肉荣卫。或留于节膜骨髓。随其变化。为病不一。各有微甚之状。大率与大人所得证候皆同。特小儿治之。分剂多寡差殊。宜消息以调之。
杨氏曰。血气未定。寒温失调。内则盛热蕴蓄。外则腠理虚开。致风邪自背上五脏俞而入。乘其外虚而暴中之。其状昏不知人。壮热狂燥。搐制气粗。口噤痰潮。必有五脏中风之证。盖风寒暑湿亦入。杨氏曰。又有小儿多因感风。久嗽不能发散。致风邪入肺脏之络。遂中肺风。目能视人。口不能言。是其候也。杨氏曰。是风也。始入于腠肤。次达于经络。而搏于筋脉。风入颔颊之筋则口喎而牙紧。风塞咽喉声音之门。则语不出而失音。风与气搏以痰隔。则喉间如鼾䶎之响。搏于筋脉。得寒则拘急挛痛。脉必浮紧。得热则缓弛不随。脉必浮洪。风夹寒邪即挛风。湿夹热气即缓弛。宜追风毒锉散等。大抵脉浮病在表。脉实病在里。脉洪病在上。在表宜散发。在里宜促导。促于上胸膈澎湃者宜吐之。若虚寒者附子川芎不可缺。古人治法。以灼艾为本。又当消息权度而投剂焉。
朱氏曰。凡治风先理气。不可专服风药。攻之愈急则风势愈甚。且调治气血和平。荣卫调畅。则风疾不治而自愈。
风证。其中人也卒。其眩人也晕。激人痰潮。昏人神乱。邪气反缓。正气反急。正气引邪。为喎斜。为窜视。为掣纵。为搐搦。为瘫痪。为反张。在阳则皮肤缓。缓则四肢不收。在阴则腹里急。急则一身不能俯仰。随其邪气表里深浅受证也。
偏枯者。血气偏虚。半身不遂。股肉枯瘦。骨间疼痛。风痱者。神智不乱。身体不痛。四肢不拳。一臂不随。能言者可治。风癔者。忽然迷仆。舌强不语。喉中窒塞。噫噫有声。身软有汗则生。风痹者。风寒湿三气合而为痹。其人肉厚身顽。不知痛痒。风多则走注。寒多则疼痛。湿多则重著。在筋则筋屈不伸。在脉则血凝不流。在肉则不仁。内经曰荣气虚则不仁。明理论曰。不仁者不知痛痒也。在骨则癃重。心中风偃卧不能倾侧。发失音。其舌焦赤。若汗流唇赤可治。灸心俞。若唇上白黑青黄。乃心坏为水。不治。肝中风踞坐不能低头上视。多在胁偏疼。诸筋挛急。头目瞤动。若其目青绕两目。连额微青面黄者可治。灸肝俞。若大势青黑。目一黄一白不治。脾中风踞致腹满。皮肉瞤动。四肢不收。若唇黄身通黄。吐咸汁可治。灸脾俞。若手足青足冷。或目下青不治。肺中风偃卧。胸满有短。喘息时嗽。燥闷汗出。目能视人。口不能言。若鼻四围至口。及目下色白者可治。灸肺俞。若鼻口目下色黄乃肺坏为血。及寻衣摸空。不治。肾中风踞坐面浮。腰脊痛引小腹。其耳黑。视左右胁。点点黄色可治。灸肾俞。若胁上黄点。面如土色。鬓须直。齿黄赤不治。胃中风腹满胀。膈塞不通。张口喘息。额上多汗。
杨氏曰。或曰。中风诸脏不关诸腑。然胃为五穀之海。皆取气于胃。孙真人曰。所谓所食竟取风于胃风是也。中风多是恶风自汗。心风脉浮洪。肝风脉浮弦。肾风脉浮滑。肺风脉浮涩。脾风脉浮缓。或以三部候之。或以本脏脉取之。不可一概论也。（中风恶证。诗曰。中风恶证细推求。口噤虚迟脉数忧。眼合不开并窜证。面诽面黑手难收。口开吐沫气粗大。发直头眩汗不流。鼾䶎哀鸣兼鼻冷。遗尿泻血并皆休）
中风者。人之骤病。一时仓卒。若未能精审五脏受证。且先与搐鼻开关、豁痰气。盖中风皆因痰郁气滞而作。痰消气下病势稍苏。然后辨证灸治。凡治风先理气。治风良剂。小续命汤为首。排风汤次之。然二药主风不主气。须以人参顺气散、乌药顺气散佐助其间。气一流行。则风自疏散矣。顺气则苏合香丸。南木香辈。消痰则白丸子。南星半夏可用。如银粉铅硝等。谨勿妄施。寒毒入胃。则血脉凝滞。真气销铄。而成废人。俗云。热则生风。大纲然耳。亦有胃虚气虚血虚而生风者。则天雄、附子、官桂、川芎不可缺也。
又小儿三五岁。或七八岁至十馀岁。发惊涎潮。搐搦如拽踞。不省人事。目瞪喘急。将欲死者。内经曰。此者得之在母胞胎之所受。悸惕惊骇恐惧之气。故令小儿轻者为惊风天吊。重者为痫病风搐。胎中积热者为剂风。以上诸风证。可用吐涎散吐之。吐讫宜珠犀龙麝清凉坠痰之药。其食乳子母皆宜服之。安魂定魄之药定志丸之类是也。故妇人怀孕之月。大忌悲忧惊怖。纵得子必有前疾。小儿风热涎嗽者。以通圣加半夏。同煎温服。

中风（附论）  ***************************
夫小儿中风者。由气血未定。肌肤嫩弱者。若将养乖宜。寒温失度。腠理虚开。则为风所中也。
方
●蛇头丸　若儿搐搦不已。惊狂迷闷。角弓反张。或昏沉啮齿。双目直视。频唤不省。变为痫证。亟宜服此药以除之。却不可多进。须臾以疏风药相间调理。凡服此药。亦须先以木香、乌药、枳壳、槟榔、磨少许灌之。却服庶使关节通透。药力无不利。
朱砂（三钱）　紫粉（五钱）　全蝎（十五个去毒）　生麝香（半钱）　花蛇头（酒浸去皮骨五钱）　沉香　真郁金　五灵脂　白附子（各五钱）　金银箔（各五片）　片脑子（半分）　蛇含石（二两炒煅令赤浓煎甘草汤淬以手捻得苏为度方可用）　白殭蚕　南星　天麻（各五钱）
上为末。炼蜜如小指头大。每服大者一丸。小者半丸。随证依然。大风膏汤引下。一方加防风。
●大风膏　定诸般风搐。
天麻（三钱）　防风（一两）　天竺黄（五钱）　花蛇（酒浸去皮骨）　蛇含石（二两烧红醋煮七次）　青黛　紫粉（各三钱）　殭蚕（炒去丝五钱）　蜈蚣（酒浸去粪一条）　大赭石（一两烧醋淬七次）　白附子　辰砂（各五钱）　麝香（半钱）　全蝎（五个去毒）　天南星（三两姜汁浸焙乾）
上为末。炼蜜丸。久留用面糊丸。如小指头大。每服大者一丸。小者半丸。慢惊冬瓜子仁汤下。搐搦鸡冠血薄荷。急惊班竹叶薄荷汤下。化涎桑白皮汤。退潮热。薄荷磨刀水。止嗽北五味子、杏仁。夜啼灯心、灶心土、蝉蜕、浓磨灌下。
●天南星丸　治小儿中风。四肢拘急。心神闷乱。腰背强硬。
天南星（一分泡制）　腻粉（一分研入）　白附子（半两炮裂）　半夏（半两汤洗二次去滑）　麻黄（半两去节根）　五灵脂（一两）　乾蝎（一两微炒）　金箔银箔（各二十片）　槐子（微炒）　防风（去芦头）　朱砂（细研水飞过）　犀角屑（各半两）　牛黄（细研）　麝香（各一分细研）
上为末。入研了药。都研令匀。用醋一大盏。入药末一半。以慢火熬成膏。次入余药。末和丸。如绿豆大。一岁一丸。二岁二丸。三五岁至三丸。以温酒下。日三四服。
●长理石汤　治小儿卒中风。状如欲绝。增损续命。
长理石（碎）　赤石脂（碎）　石膏（碎）　滑石（碎）　桂（去粗皮）　白石脂（碎）　大黄（锉炒令香）　防风（去叉）　牡蛎（烧碎）　龙骨（碎）　麻黄（去根节先煎掠去沫焙）　栝蒌根（锉各半两）　甘草（炙一两）　寒水石（一分）
上粗捣筛。一二岁小儿。每服一钱。水半盏。煎至三分。去滓温服。服后汗出。以粉敷之。若有热者。增大黄。不汗者加麻黄。无寒水石。以朴硝代之。日三服。量儿大小加减。
●牛黄丸　治小儿中风。手足搐搦及惊风。
牛黄（细研）　乾蝎（微炒）　防风（各一两去叉）　犀角屑（半两）　麝香（细研）　铅霜（各一分细研）　天麻　天竺黄（细研）　白附子（炮制）　乌蛇肉（各半两炙令黄）　天南星（一分炮制）　腻粉（一钱）　朱砂（半两细研水飞过）
上为末。入研了药令匀。炼蜜和丸。如绿豆大。每服用温薄荷酒研下三丸。更量儿大小。加减服之。
●续命汤　治小儿卒中风恶毒。及久风四肢不随。并軃躄。不能行步。角弓反张。（一名苦生汤）
甘草（炙半两）　黄芩（去黑心一两）　石膏（一两）　人参（一分）　麻黄（去根节先煎掠去沫焙二两）　芎藭　葛根　升麻　杏仁（十枚汤退皮去尖双仁麸炒令熟）　当归（切焙）　桂（去粗皮）　独活（去芦头各半两）
上粗捣筛。三四岁儿每服一钱。水七分。煎至四分。去滓。连夜三四服。量儿大小。加减服之。汗出。水敷之。避风。
●青黛膏　治中风昏闷呵欠。手足微冷。
天麻（半两）　白附子（三钱）　蝎梢（半两）　麝香（一钱）　花蛇肉（酒炙）　天竺黄（二钱）　青黛（二钱）　朱砂（三钱）
上为末。炼蜜丸。皂角子大。薄荷汤下。
●花蛇丸　治中风项强天吊。惊风痫疾。
殭蚕（炒）　白附子　南星　朱砂　全蝎　花蛇肉（酒浸炙十次去骨各等分）
上为末。烂饭为丸。如粟大。麝香汤下。
●大续命汤　治中风痱。身体不能自收。口不能言。冒昧不知疼痛。筋脉拘急。小儿凡得中风之疾。未作余病可服。
麻黄（去节一两半）　桂（去皮）　当归（洗去土）　人参　石膏　白姜（各一两）　甘草（炙）　川芎　白芍药（各半两）　杏仁（分去皮尖炒锉入）
以上十件系本方。续加防风（去芦）　犀牛角（屑各半两）
上㕮咀。每服二钱。水半盏。薄荷二叶。煎三分。去滓服。
●排风汤　治中风狂言。失音不语。精神昏困。诸般恶证。
白鲜皮　白术　白芍药　桂（去皮）　当归（洗酒浸一宿）　芎藭　防风　杏仁（去皮尖双仁麸炒）　甘草（炙半两）　川独活（去芦）　白茯苓（去黑皮）　麻黄（去根节各一两半）
上㕮咀。每服二钱。水半盏。生姜三片。煎至三分。大小以意加减。热盛痰壅。大便不利。当用金星丸下。自利可服夺命散。
●小续命汤　治中风不省人事。涎鸣反张。失音厥冷。
●银箔散　治或吐或泻。涎鸣微喘。露睛惊跳。
●槐子煎　治小儿中风不省。
槐子（一两炒）　白殭蚕（一两炒）　防风（一两）　白附子（一两）　乾姜（半两）　麻黄（半两去节）　半夏（半两汤洗七次）
以上捣罗为细末。用好醋两大盏。慢火熬成膏。次用
朱砂（半两水飞）　牛黄（二分）　麝香（一分）　金箔（二十片细研）
上拌匀。和成膏。如绿豆大。每服五粒。温酒下。量儿大小加减。若牙关紧急。即化破灌之。
●石膏汤　治小儿风痱。不能语。口眼喎斜。四肢不随。
石膏（碎一两）　甘草（炙半两）　射干（半两）　桂（去粗皮半两）　麻黄（去根节先煎掠去沫焙一两）　芍药（半两）　细辛（去苗叶一分）　当归（切焙半两）
上粗捣筛。二三岁儿。每服一钱。水半盏。煎至三分。去滓温服。日三。量儿大小加减服。
●羌活散　治小儿中风。筋脉拘急。或手足瘛瘲等。
羌活（去芦头三分）　芎藭（三分）　防风（去叉三分）　天麻（半两）　白附子（一分）　当归（炙乾切焙三分）　麻黄（去根节煎掠去沫焙半两）　甘草（炙一两）
上为散。一二岁儿。每服半钱。乳汁调服。三四岁儿服一钱匕。日三服。如无乳。热水调服亦得。量儿大小。加减服之。乳母亦用暖酒调下一钱。
●大黄汤　治少小中风。状如欲绝。
大黄　牡蛎　龙骨　栝蒌根　甘草　桂心（各十二铢）　赤石脂　寒水石（各六铢）
上㕮咀。以水一升。内药半两。煮再沸。绞去滓。半岁儿服如鸡头子大一枚。大儿尽服。入口中即愈。汗出粉之。药无毒。可每日二服。有热加大黄。不汗加麻黄。无寒水石。以朴硝代之。
●螵蛸散　治小儿中风痰盛。
桑螵蛸　天麻（各一两）　天南星（炮）　白殭蚕（炒）　干全蝎（一分）
以上捣罗为末。次用　腻粉　牛黄　麝香（各一钱研）
上同拌匀。再研细。每服一字至半钱。温酒调下。量儿大小加减。
●羚羊角散　治小儿中风。筋脉拘急。项强腰背硬。手足搐搦。发渴不定。
羚羊角（屑）　防风（去芦头）　麻黄（去根节）　黄芩　桂心　细辛　甘草（炙微赤锉以上各半两）　羌活（三分）
上为散。每服一钱。以水一小盏。煎至五分。去滓。入竹沥半合。更煎一两沸。温服。量儿大小加减。频服汗出效。（一方无竹沥。用木瓜同煎。或麝香。）
●朱砂丸　治小儿中风。口眼偏斜。筋脉拘急。及胎中疾病。
朱砂（半两研细水飞过）　牛黄（细研）　麝香（细研）　乾蝎（微炒）　天麻　白附子（炮制）　白殭蚕（微炒）　乾姜（炮制以上各一分）
上为散。入研了药令匀。用软硬米饭和丸。如黍米大。每服以乳汁化下。日三服。更量儿大小。加减服之。（一方无干姜）
●摄生饮　治中风。一切卒中。不论中寒、中暑、中湿、中气。及痰饮之类。
南星（大者湿纸略炮用二钱）　半夏（用白者汤四七次）　南木香（各二钱）　细辛　石菖蒲　苍术　甘草（炒各二钱）
上锉散。每服一钱。姜三片。慢火煎。取其半。调苏合香丸一粒。灌下。痰盛者。又加全蝎。
●防风温胆汤　消痰顺气疏风。
半夏　枳壳（去瓤麸炒）　茯苓（各半两）　陈皮　防风（各二钱半）　甘草（一钱半）　人参（二钱）
上锉散。每服一钱。入生姜、紫苏药同煎服效。一方无人参。
●白玉丹　治小儿中风涎潮。
天南星（用生一两）　半夏（用生一两）　白殭蚕（一两炒）　桂心（一两）　石菖蒲（一两一寸九节以上捣罗为末次用）　腻粉（一分）　龙脑（一分并细研）
上拌匀。取生姜汁和。如黍米大。每服十粒。煎人参汤下。
●追风散　治小儿因惊中风。角弓反张。及慢脾风。
全蝎（一个）　母丁香（一个）　瓜蒂（七枚）　赤小豆（四十九粒）
上为细末。大小加减一字许。米饮调灌之。吐出风涎。方可治。然后服药。
●天麻丸
天麻（一钱）　白附子（一钱）　大附子（炮去皮脐一钱）　赤脚蜈蚣（一钱）　白花蛇项肉（一钱）　羌活（一钱）　麻黄（半两捶碎水煎去滓熬成膏）
上为末。以麻黄膏搜为丸。如梧桐子大。每服一钱。薄荷汤酒磨化嚥下。立愈。
●牛黄散　治小儿中急风。口眼但搐搦。背强直。手足拘急。
牛黄（一分细研）　麝香（一钱细研）　腻粉（一钱研入）　天南星（一分生使）　桑螵蛸（三分微炒）　乾蝎（一两半生用半微炒）　白花蛇（一两半腰以前者酒浸去皮骨炙令微黄）
上为散。都研令匀。每服以温酒调下一字。量儿大小。以意加减服之。
●追风毒锉散　治中风。内外皆热。
大黄（一分）　槟榔　桑白皮（各半两炒）　羌活（一两）　防风（半两）　郁李仁（一分炒）
上锉散。每服一钱。黑豆三十粒同煎。乳食后服。
●白花蛇散　治小儿中风。啼声不出。及心肺中风。尤宜服。
白花蛇（半两酒浸去皮骨炙黄）　羚羊角（一两屑）　桂心（一两）　菖蒲（一两一寸九节）　人参（一两去芦头）　川乌头（半两炮去皮脐）
上为细末。每服一字至半钱。点麝香荆芥汤调下。并服之。
●郁金丹　治小儿潮发。涎盛者。
郁金（末）　天南星（炮）　蝎梢　桔梗（各半两）
以上捣罗为末。次用　腻粉（一钱）　巴豆（五枚童子小便浸一宿去油心膜）
上研匀。滴水和。如黍米大。每服五粒。煎荆芥汤冷下。量儿大小加减。
●半金散　治心肺中风。宜服之。
南星（微炮二钱）　木香（一钱）　橘皮（一钱）　全蝎（二个焙）　甘草（炒半钱）
上锉细。每服一钱。姜三片。慢火煎熟与之。虚冷者加熟附子。川芎少许。姜一钱。
●比圣丹　治小儿心肺中风。并宜服之。
干全蝎（炒一两）　羌活　白附子　天南星（各半两生用）　川附子（一枚重半两炮去皮脐）
上为细末。入腻粉一钱。研匀。炼蜜和。如绿豆大。每服五粒至七粒。煎荆芥汤下。量儿大小。加减服之。
●慎火草散　治小儿汗出中风。一日头颈腰背热。二日即腹热。手足不屈。
慎火草（乾者半两景天草是也）　麻黄（去根节先煎掠去沫炮）　丹参　白术（各一分）
上为散。二三岁儿。每服半钱。浆水调服。三四岁儿服一钱匕。日三服。量儿大小加减。
●三生饮　治一切卒中。不论中风、中寒、中暑、中湿、中气。及痰饮之类。
南星（生）　川乌（生）　半夏（生）　木香（各一钱）
上锉。生姜煎服。
●天附散　治小儿一切风疾。
天麻（一两）　附子（半两）　防风（一两）　甘草（半两）
上件药。捣罗为末。以熟汤调服。若急惊。加朱砂、龙脑少许。煎薄荷汤下。
●百部丸　治肺中风。
百部（炙五钱）　麻黄（去根节）　杏仁（四十个炒去皮尖）
上为末。蜜丸芡实大。常服。温水下。治壅嗽。若肺受风邪不散。喘急。煎陈皮、桑白皮、罂粟壳汤化下一丸。仍灸肺俞五壮。痊。
●郁金散　治小儿中风吐涎。
郁金（半两末）　腻粉　巴豆（十二颗以小便浸一宿去皮出细研如膏）
上药都研令匀。每服以橘皮汤调下一字。吐涎出即效。量儿大小。加减服之。
●石膏汤　治小儿中风。手足拘急。
石膏（研三分）　真珠末（水飞过一两）
上同研匀细为末。三四岁儿。每服一钱。水七分。煎至三四分。去滓温服。日三。量儿大小。以意加减。（一方作真珠。先以水二升。煮石膏五六沸。内真珠。煮取一升。稍稍分服。）
●麝香散　治新生小儿中风。
麝香（细研一分）　驴鬐头毛（手大指大一把）
上以乳汁。和驴毛令得所。于铜器中。微火炒令焦。取去。与麝香同研。令如粉。每服一字。乳汁调下。连夜三服。（如小儿不能饮。筒贮。泻著喉中。然后饮乳。）
●附子散　治中风厥冷。
生附子（一分）　木香（半分）
上锉细。每服半钱。姜两片煎服。
●稀涎散　治中风昏闷。痰潮隔闭。宜用救急。（方见救急稀涎散）
●夺命散　大控风痰。不问慢惊。急风。痰壅塞喉间。其响如大潮。百药不能过咽。命在须臾。服此良久。药裹涎随大便过如稠涕胶黏。乃药之神效无比。他证不可服。
●没心草汤　治小儿破伤风。
没心草（半两）　白附子（一分炮制）
上为散。每服以薄荷酒调下一字。量儿大小。加减服。
●丹参散　治小儿汗出中风。身体拘急。壮热苦啼。
丹参（半两）　鼠粪（三十枚微炒）
上为散。每服以浆水调下半钱。量儿大小。加减服之。
●阿胶散　治小儿肺中。喘促涎潮。鼠眼斜视。
●瓜蒂散　壮实者可用。治风痰壅塞。诸药化不下者。
用甜瓜蒂末三钱。加轻粉一字。水调灌。良久痰自出。如未出。含沙糖一块下咽。即吐。
●交济汤　治中风。肢体缓弱。筋节疼痛。
小续命汤　排风汤　人参顺气汤（方见诸风门中风类）（按原方：天台乌药五两。桔梗去芦。川白芷。川芎。甘草炙。陈皮去白。白术。各二两半。麻黄去根节。枳壳去穰麸炒。各一两半。乾姜炮七钱半。人参去芦半两。上细末。每三钱。水一盏。姜三片。枣一个。煎八分。食前服）乌药顺气散（方见诸风门诸风杂治类）（按原方：麻黄去根节。陈皮去穰。乌药去木。各二两。白殭蚕去丝嘴炒。川芎炒。枳壳去穰麸炒。甘草炒。白芷。桔梗。各一两。乾姜炮半两。上为细末。每服三钱。水一盏半。生姜三片。枣一枚。煎至七分。温服）
上以四药合和。入槟榔、石菖蒲、生姜、煎服。又方用排风汤、续命汤、及和入鸡心槟榔、生姜、同煎服。次以乌药顺气散加全蝎。亦名交济汤。
●朱砂丸　治中风痰涎壅盛。
南星　白矾（生用）　巴豆（去油）　杏仁（炒别研）　赭石　朱砂　半夏（各等分）
上为末。面糊为丸。如粟壳大。朱砂为衣。每服二十丸。葱白薄荷汤下。
●蝉花散　治风痰。
白茯苓（三钱）　玄胡索（半两）　茯神（三钱）　粉草（二钱）　蝉蜕（二十个去足）　蝉花（二对）　乌蛇肉（酒浸去皮）　天麻　全蝎（炒）　白殭蚕（各一两炒）
以上捣罗为末。次用　朱砂（半两水飞）　龙脑（一钱）
上拌匀。每服半钱。温酒调下。
●甘草摩膏　治小儿新生。肌肤嫩弱。善为风邪所中。身体热中风。手足惊掣。及中天风方。
甘草（炙）　防风（去叉各一两）　白术　桔梗（各三分）　雷丸（二两半）
上为粗末。用不入水猪脂一斤。锅内火上先炼过。去滓。入诸药末。更煎令成膏。新绵滤去滓。入瓷盒内贮之。每用时取少许。炙手以膏摩之百度。寒者更热。热者更寒效。小儿无病。每日以膏摩囟上及手足心良。辟风寒。一方无白术。
●丹砂丸　治小儿中风。口眼牵急。
丹砂（研）　乾蝎（去足微炒）　白殭蚕（微炒）　天南星（炮制各半两）　白附子（一分）
上捣罗。四味为末。入丹砂令匀。面糊和丸。如绿豆大。一岁儿服一丸。薄荷汤下。一方无白附子。名朱砂丸。
●白殭蚕丸　治小儿中风天瘹。惊邪气痫。
白殭蚕（炒一两）　乾蝎（炒一分）　白附子（炮一两）　天南星（炮）　乌蛇（酒浸令香熟去骨各半两）
上为末。粳米饭为丸。如麻子大。三岁儿每服三丸。以薄荷温酒下。连夜三服。随儿岁数。以意加减服之。一方无朱砂。
●星香饮　治中风。
●石膏汤　治小儿中风口噤。颔颊挛急。冥冥如醉。
石膏（一两）　独活（一两）　川升麻（一两）　麻黄（半两去节）　桂枝（半两）　赤芍药（半两）　防风（半两）　细辛（半两）　甘草（一分）
上为末。每服一钱。水一盏。入薄荷竹叶各少许。煎五分。去滓温服。
●桂枝散　治小儿中风口噤。四肢拘急。
桂枝　独活　麻黄（去根节）　赤芍药　川大黄（锉微炒）　防风（去芦头）　细辛（以上各一分）
上为散。不计时候。以薄荷温酒调下半钱。量儿大小加减。
●乌犀散　治小儿中风。口噤体热。筋脉拘急。
犀角屑　羚羊角屑　防风（去芦头）　黄芩（以上各一分）　麝香（一钱研细）　朱砂（半两细研水飞过）
上为末。都研令匀。炼蜜和丸。如绿豆大。不计时候。以薄荷酒研下三丸。量儿大小。以意加减。
●防风散　治小儿中风。卒口噤不开。昏沉冥冥如醉。
防风（去芦头）　川升麻　羚羊角屑　羌活　石膏（以上各半两）
上为散。每服一钱。以水一小盏。煎至五分。去滓。入竹沥半合。更煎一两沸。不计时候。量儿大小。加减温服。
●抵圣丸　治小儿中风口噤。
腻粉（二钱）　羌活　白附子（炮制）　乾蝎（微炒）　天南星（炮制各一分）
上为末。入腻粉都研令匀。炼蜜和丸。如绿豆大。不计时候。用薄荷水研破三丸。服后吐出风涎。或泻出如葵汁相似即效。量儿大小。以意加减。一方抵圣散。有荆芥、巴豆。
●治小儿中风口噤。不知人事。欲死。宜服此神验方。
乾蝎（一枚尾全者微炒）　瓜蒂（七枚）　赤小豆（二七粒）
上为散。每服以粥饮调下半钱。服后以吐为效。量儿大小。加减服之。
●治中风口噤
柏叶（一握）　葱白（一小束）
上同研为泥。用酒煎。温服。
●治小儿中风。口噤不出声。宜服此方。
用雄雀粪半两。微炒细研。以面糊和丸。如麻子大。不计时候。以薄荷汤下三丸。量儿大小。以意加减。
●又方
用鸡粪白。如大豆许。不计时候。以温酒研服之。一方水调服。
●又方
用竹沥半合。微温灌之。
●白丁香丸　治小儿中风。口噤不下物。
用家雀屎末。水丸如麻子大。用温酒服。或为末涂乳头令服。如无雀屎。用鸡屎白亦良。一方用雄雀屎。水为丸。以水下五丸。名雀屎丸。
●治小儿中风。口噤乳不下。
用白腊烧末。水服一钱。
●星苏散　治诸风口噤不语。
用天南星略炮。锉散。每服三字。姜四片、紫苏五叶、煎取其半。却入雄猪胆汁少许。温和服丸。不语者。大小便须要调导。治慢风不语。只用南星。更以人参、石菖蒲为佐。
●附子散　治小儿中风。伤寒眼目不开。手足厥冷。口多出涎。啼声不出。齿噤。或时搅躁闷。
附子（半两）　蜣螂（一分去翅足微炒）　人参（一分）　葛根（半两锉）　桂心（一分）
上件药捣罗为末。每服一钱。以水一小盏。入生姜少许。煎至四分。去滓。分温三服。量儿大小。以意加减。
●追风散　治小儿中风。不知人事。牙关紧急。
以藜芦去苗。浓煎防风汤。洗焙乾。切作片子。微炒褐色为末。每服一字。温水调下。吐涎为妙。未吐再服。

中风失音不能语（附论）  ***************************
夫小儿卒失音不能语者。由喉咽是气之道路也。喉咽者。声音之门户。若有暴风寒气。客于喉咽之间。喉咽得寒则不能发声。故卒失音也。不能语者。语声不出。牙关噤也。
方
●乌犀丸　治小儿中风。失音不语。咽中不利。筋脉拘急。（一名省风汤）
乌犀角屑（半两）　牛黄（细研）　白附子（制炮）　附子（炮裂去皮脐）　白殭蚕（微炒）　乾蝎（微炒）　天南星（生用）　半夏（汤洗七次去滑以上各一分）　腻粉（一钱入研）
上为末。用软饭和丸。如黍米大。不计时候。以薄荷生姜汤研下二丸。量儿大小。以意加减。一方无腻粉。
●羚羊角丸　治小儿中风。失音不语。肢节拘急。腰背强直。
羚羊角屑（半两）　防风（半两去芦头）　羌活（半两）　天麻（半两）　牛黄（一分研细）　朱砂（半两细研水飞过）　白附子（半两炮制）　蝎梢（一分微炒）　麝香（一分细研）
上为末。入研了药。都研令匀。炼蜜和丸。如绿豆大。不计时候。以薄荷酒研下两丸。量儿大小。以意加减。
●木通汤　诸风失音。
木通　石菖蒲　防风　北梗　桑螵蛸　全蝎　白殭蚕　甘草（各炒并用一两）　南星
上锉散。每服三字。紫苏三叶、姜三片煎熟与之。大便不通。更加枳壳杏仁。
●木通散　治小儿中风。失音不语。四肢壮热。
木通　防风（去芦头）　川升麻　羚羊角屑　桂心（以上各半两）　甘草（一分炙微赤锉）
上为散。每服一钱。以水一盏。煎至五分。去滓。入竹沥半合。更煎一两沸。不计时候。量儿大小。加减服之。
●白丸子　治小儿中风。失音不能啼。
白殭蚕（半两微炒）　藿香（一分）　天南星（三分生研）　腻粉（一钱研入）　乾蝎（一分微炒）　桑螵蛸（一分微炒）
上为末。炼蜜和丸。如黄米大。不计时候。用薄荷汤。入酒少许。研五丸服之。量儿大小加减。一方有菖蒲。无腻粉。
●荆沥饮子　治小儿中风。失音不语。手脚不能转动。心神烦热。
荆沥（二合）　生葛根汁（一合）　蜜（一匙）　竹沥（二合）　生地黄汁（一合）
上相和令匀。不计时候。温半服合之。量儿大小。以意加减。
●牛黄丸　治小儿中风。失音不语。四肢拘急。
牛黄（细研）　天竺黄（细研）　羌活　麝香（细研）　乾蝎（微炒以上各一分）
上为末。入研了药令匀。炼蜜和丸。如绿豆大。不计时候。以薄荷酒研下五丸。量儿大小。以意加减。
●竹沥膏　治小儿中风。失音不语。牙关紧急。
竹沥（半合依法旋取）　生地黄（取汁半合）　蜜（半合以上搅匀）　桂心（一两）　石菖蒲（一两九节取末）
上调匀。慢火熬成膏。硬软得所。如皂子大。每一粒取梨汁化下。
●竹沥饮子　治小儿中风。失音不语。昏沉不识人。
竹沥　荆沥　消梨汁（各二两）　陈酱汁（半合）
上相和。微暖。量儿大小。增减服之。
●肥儿丸　治风后。喑不能言。
芜荑　神麴　麦糵（各泡）　黄连（等分）
上为末。猪胆汁丸。麻子大。每服五丸。用陈皮、木香、使君子、炙甘草煎汤送下。盖黄连能去心窍恶血故尔。
●杨氏方
北细辛　南星（生）　半夏（生）　皂角（略煨去皮弦）
上为末。搐鼻。用竹管盛。吹入鼻中。牙关紧。用乌梅或盐梅和药末搽牙。加麝香尤佳。
●吐逐风痰
玄胡索（七个）　青黛（二钱）　猪牙皂角（二片炮去皮子）
上为末。以新汲水。调灌之。
●通神散　治小儿中风。失音不语。诸药无效。
乱发（一两烧灰）　桂心（一两）
上为末。不计时候。以温酒调下。量儿大小。加减服之。
●治小儿中风。失音不语。舌根硬强方。
陈酱汁（半合）　人乳（二合）
上相和令匀。少少与儿服之。
●备急方　治吐逐风痰。
用清油灌入喉中。
●羌活散　治中风失音。百药无效。
乱发灰　桂心　羌活　甘草（各二分）
上为末。淡竹叶。煎汤调服。
●远志膏　治中风失音。腰背强直。
羚羊角　羌活　防风　朱砂　白附　天麻　蝎梢　麝香　牛黄　独活　金箔　茯苓　远志（去心）　殭蚕（炒）　蝉蜕　人参（各等分）
上为末。炼蜜丸。如皂角子大。薄荷汤下。
●金砂丹　治中风痰潮。失音不语。面赤脉浮大数急。迷闷。口眼喎斜。俱系风热之疾。半身嚲曳。或伤寒刚痉。瘛瘲口噤。急慢惊风。并皆治之。
白花蛇　乌蛇（各用酒浸一宿去皮骨各一两）　蝎梢（去毒微炒）　殭蚕（炒）　犀角　玳瑁　天麻　人参　茯神　甘草（炒各一两）　脑子　麝香　牛黄　雄黄　珍珠末　天竺黄　铁粉（别研各二钱半）　银箔（二百五十片）　朱砂（五两通明煮飞）
上为细末。再研匀。用真石脑油为丸。每两作十丸。用金箔为衣。每服一丸。煎人参汤化下。或竹叶汤亦可。新汲水亦可。量小儿大小。虚实加减。服不拘时。
●绿云丹　治小儿风涎。
以铜青不计分两。细研如粉。用醋调面糊和丸。如鸡头大。每有中者。才搅便用薄荷酒磨下一丸。须臾便吐。其涎如胶。令人以手拔之。候吐罢神效。

中风不随（附论）  ***************************
夫小儿中风不随者。因风邪中于肢节。经于筋脉。若风夹寒气者。即拘急挛痛。若夹于热。则缓纵不随也。
方
●牛黄丸　治小儿中风。四肢不随。心神迷闷。宜服。
牛黄（半两以熟绢袋盛于黑豆一升中炒豆熟为度别研入）　犀角屑（半两）　天竺黄（半两细研）　白殭蚕（半两微炒）　郁金（一分）　地龙（半两微炒）　蜣螂（一分去翅足炒）　天麻（一分）　麝香（一分细研）　朱砂（一两细研水飞过）　天南星（半两炮制）　蚱蝉（一七枚去翅足微炒）　白附子（半两炮制）　乾蝎（半两微炒）　乌蛇肉（二两酒浸炙微黄）　乌鸦（一枚去翅足洗制烧为灰用一两）
上为末。入研了药令匀。以糯米饭和丸。如黍米大。每服以温酒下五丸。量儿大小。以意加减服之。
●赤箭丸　治小儿中风。半身不随。肢节拘急。不能转动。
赤箭（半两）　牛黄（半分细研）　麝香（半分细研）　白殭蚕（半两微炒）　白附子（半两炮制）　羌活（半两）　白花蛇（二两酒浸去皮骨炙令微黄）　桂心（半两）
上为末。入研了药同研令匀。炼蜜和丸。如麻子大。每服以荆芥薄荷汤下五丸。日三四服。量儿大小。加减服之。
●漏芦汤　治小儿半身不随。并宜服之。
木通（一两）　漏芦（一两）　当归（一两洗）　白茯苓（一两）　天麻（一两）　羌活（一两）　甘草（炙半两）　荆芥（半两）
上为末。每服一钱。水一盏。入生姜二片、薄荷三叶。煎五分。去滓。放温服。
●蓖麻散　治小儿中风。手足不随。诸药不效。宜服。
蓖麻子（二十枚去皮别研）　天浆子（去壳一十枚）　乾蝎（三十枚）　石榴（一枚临要用时却取石榴子及七分盛三味药在内作泥求固济烧令通赤候药香气出即熟取出打破求便捣罗为末入后药三味）　天南星　半夏　白附子（各一分半）
上将后药三味。并生用。捣罗为散。与前药相和。研令匀。酒调下一字。重者不过两服。一方用雀儿饭瓮。无天浆子。
●赤箭汤　治小儿中风。半身不随。
赤箭（一两）　白殭蚕（半两炒）　白附子（半两）　独活（半两）　麻黄（半两去节）　白花蛇（半两酒浸去皮骨）
以上捣为末。次用　杏仁（二十个面炒去皮尖）
上同拌匀。每服一钱。水八分。入石榴皮少许。煎五分。去滓。放温服。
●左经丸　治小儿筋骨疼痛。手足不随。行步不能。
草乌头（白者去皮尖）　当归　白胶香　木鳖子（去壳入水研）　五灵脂（各三两半）　斑蝥（一百个去头足醋炙乾再焙蛤粉炒）　一方有破故纸、玄胡索。与上各等分。
上为末。用黑豆去皮。生杵为粉。醋煮成。糊丸如鸡头大。五岁半丸。酒磨下。无时。
●大圣一粒金丹　治小儿大人。急患中风。左瘫右痪。口眼喎斜。涎潮。遍身疼痛。一切风痫之证。并皆治之。
大黑附子（炮去皮尖）　大川乌头（炮去皮脐尖各二两）　新罗白附子（炮一两）　白殭蚕（炮去丝微炒）　五灵脂（去石研各一两）　白矾（枯）　没药　白蒺藜（炒去尖刺）　朱砂　麝香（各半两各别研）　金箔（二百片为衣）　细香墨（半两）
上前六味同为细末。后四味研。敷合和。用井花水一盏。研墨尽为度。将墨汁搜和杵。臼内捣五百下。丸如弹子大。金箔为衣。阴乾。每服一粒。食后临卧。生姜自然汁磨化热酒服。再以热酒随多少饮之。就无风暖处卧。用衣披盖。得汗为愈。少者每粒分作二服。忌发风等物。孕妇不可服。
●起死轻骨丹　治中风瘫缓。四肢不随。风痹等疾。及小儿惊风。
麻黄（去根节秤五斤锉以河水二石熬之去滓成膏）　桑根白皮（须土下者自採锉）　白芷　苍术（去皮）　甘松（只用腿子）　川芎（各二两）　苦参（三两半）
上末之。六味研极细。以前麻黄膏和丸。如弹子大。每服一丸。温酒一盏研化顿服。临卧。取汁五匕。日间再服。手足当即轻快。小儿惊风。量与之。卒中涎潮。分利涎。后用之。其效不可具述。
●治小儿中风。项强背起。（出本草）
以衣中白鱼摩之。

中风口喎斜僻（附论）  ***************************
夫小儿中风。口喎斜僻者。是风入于颔之筋故也。足阳明之筋。上夹于口。手三阳之筋偏急。而致口喎斜僻也。
方
●紫金丹　治小儿中风。口眼斜喎。发歇不定。神识昏昧。
白花蛇（生取肉焙乾）　蝎梢（炒）　牛黄（研）　麝香（研）　乳香（盏内溶过研各一钱）　蜈蚣（一条赤全者炙）　丹砂（研三钱）　草乌头（一分炭火内烧存性）　天南星（一分炭火内烧有一半性）
上先将五味捣罗为细末。入研药合研匀。用酒煮面糊和丸。如麻子黍米大。量儿大小。每服三丸至五丸。煎桃符汤下。急惊风研服。
●防风散　治小儿中风。口喎斜僻。手足不随。风入于脏。或语不得。心神昏闷。
防风（去芦头）　川升麻　桂心　羚羊角（屑）　麻黄（去根节）　羌活　杏仁（汤浸去皮尖双仁麸炒微黄以上各一分）　芎藭（一分）
上为散。每服一钱。以水一小盏。煎五分。去滓入竹沥半合。更煎一两沸。分温二服。如人行十里再服。衣盖令汗出为效。量儿大小。以意加减。
●防己汤　治小儿中风。口眼喎斜。
汉防己（一两）　川升麻（一两）　川芎（一两）　桂心（半两）　天麻（一两）　羚羊角（屑半两）　麻黄（半两去节）
上为细末。用杏仁一分。汤浸去皮尖研。同拌匀。每服一大钱。水一盏。入生姜三片、薄荷两叶、煎至五分。去滓。稍热时时与服。一方有防风。无天麻。用竹沥半合。同煎服。
●生地黄饮子　治小儿中风。面引口偏。身体拘急。舌不能转。宜服。
生地黄汁（三合）　竹沥（三合）　独活（三分末）
上相和煎四合。去滓。不计时候。量儿大小。加减温服。
●治小儿中风。口眼喎斜。身上顽麻方。
篦麻子（一两别研）　樗根皮（一两为末）　甜[艹/婁|瓜]瓤（一两炒乾为末）
上同研令匀。以大麦面饼子。糁药末在上。左患贴右。右患贴左。以慢火熁。正急去之。身上有顽麻津唾。调药摩之。
●二圣散（一名二圣膏）治小儿口眼喎斜。
●治小儿中风。口喎斜僻。宜涂。
用甜[艹/婁|瓜]瓤以水绞取汁。和大麦面搜作饼子。炙令热熨。正便止。勿令太过。
●殭蚕散　治偏身。口流涎沫。
蔓荆子　黄耆　茯苓　人参　南星　天麻　殭蚕（炒）　独活　羌活　葛根　甘草　荆芥（各等分）
上为散。姜三片、薄荷同煎。服之。

中风四肢拘挛（附论）  ***************************
夫小儿肌肉嫩弱。易伤于风。风冷中于肤腠。入于经络。搏于筋脉。得冷则急。故四肢拘挛也。
方
●朱砂丸　治小儿中风。四肢拘挛。心神烦热。
朱砂（半两细研水飞过）　牛黄（细研）　麝香（细研）　蚕纸（微炒）　乾蝎（微炒）　天麻　白附子（炮制）　龙脑（细研）　羌活（以上各一分）
上为散。都研令匀。炼蜜丸。如绿豆大。每服以薄荷汤。研下三丸。日三四服。量儿大小。以意加减服之。
●独活汤　治小儿中风。四肢拘挛。心神烦乱。不得睡卧。
独活（去芦头一两）　黄耆（锉一两）　防风（去叉三分）　白鲜皮（三分）　茯神（去末一两）　羚羊角屑（三分）　桂（去粗皮半两）　酸枣仁（一两一方无）　甘草（炙半两）
上粗捣筛。每服一钱。水七分。煎至四分。去滓。量儿大小加减。
●独活黄耆汤　治中风拘挛。
桑根白皮（半两锉）　独活（一两）　绵黄耆（一两）　酸枣仁（一两）　麻黄（半两去节）　羚羊角（屑半两）　肉桂（半两）　川芎（半两）
上都捣罗为末。每服一大钱。水一盏。生姜薄荷各三片。煎五分。去滓。放温服。
●桑根白皮散　治小儿中风。四肢筋脉拘挛。
桑根白皮（一两锉）　羚羊角屑（三分）　漏芦（三分）　败酱（一两）　茯神（三分）　木通（一两锉）　芎藭（三分）
上为散。每服一钱。以水一小盏。煎至五分。去滓。入生地黄汁半合。更煎一两沸。量儿大小。以意加减服之。
●一字散　治小儿中风。手足筋脉挛急。
朱砂（半两细研水飞过）　蝉壳（微炒）　乾蝎（微炒）　半夏（末用生姜汁拌炒令熟）　白殭蚕（微炒）　天南星（炮制各一分）
上为末。每服一字。以荆芥薄荷汤调下。量儿大小。加减服之。日三四服。效。
●牛黄丸　治小儿中风。手足拘挛。身体强直。口噤壮热。　牛黄　犀角屑　麝香　胡黄连　乾蝎　朱砂　羚羊角　钩藤　雄黄　天竺黄　水银（枣肉研星尽以上各一分）　蛇肉（半两酒浸去皮骨焙）
上为末。蒸饼和丸。如黍米大。每服五丸。薄荷汤下。量儿大小。加减服之。
●麝香丸　治中风。四肢拘急。心神昏乱。腰背强直。
腻粉　麝香　牛黄　白附　朱砂　槐子（炒）　麻黄（去节）　半夏　犀角　防风　灵脂　全蝎　金箔　银箔　甘草（各三分）
上为末。面糊丸。如绿豆大。每服十丸。白水吞下。

中风痉病（附论）  ***************************
夫小儿风痉之证。由风伤于太阳之经。或解脱。或脐疮未合而感伤湿致之。又虚极生热。热极生风之甚者也。伤风发热。头痛汗出。自呕吐。医者不明。汗之必发痉。湿家发汗稍多亦发痉。其状可谓病在足太阳经。痉有刚柔。亦如阳隔阴阴隔阳之类。其证始则发热。肠痛喘急。次则牙关紧。头摇。十指微动。渐加项背强直。转侧不仁。甚者昏困失音。目睛直视。滑泄不禁。身体反张。痉最难痊。十救其一。过三日不治。项背强直。腰身反张。摇头掣瘲。噤口不语。发热肠痛。镇日不醒。刚痓无汗。面红眼赤。牙紧手张。痰涎壅盛。昏燌烦渴。小便赤涩。先谵语而发柔痉。有汗大便滑泄。不渴不语。先手足冷而发。
刚柔不分之证。身体壮热。谵语口乾。手足反微寒。大便反滑泄。
治法先与消痰顺气为上。痰消则风止。顺气则神醒。病势稍定。然后审其热之轻重。解利之。热轻者败毒。热重者小柴胡汤。壮热胸满。口噤咬牙而大便秘结。是为内实。大承气下之。得病以来。无汗用麻黄。按方有汗则麻黄汤慎勿用也。其若痰塞气盛。则南星半夏茯苓以消其痰。枳实、陈皮、紫苏、木香以顺其气。刚痉为之发汗。柔痉为之解肌。并以小续命汤加减。痰盛搐掣。大便秘结。当以枳壳、大黄、灵脂、甘草利之。小便赤涩。心热狂风。当以辰砂五苓散入灯心行之。既利大肠矣。小便涩而风证乍作。面色乍红。常有拂郁之状何耶。表热表邪犹未解也。人参羌活散加青皮、紫苏、薄荷主之。参苏饮亦可也。
方
●牛黄丸　治小儿中风痉。牙关紧急。项强直。及一切惊痫。
牛黄（细研）　天竺黄（细研）　雄黄（细研）　龙脑（细研）　犀角屑　麝香（细研）　水银（入少枣肉研令星尽）　乾蝎（微炒）　附子（炮制去皮脐以上各一分）　朱砂（细研水飞过）　天麻　白殭蚕（微炒）　蝉壳（微炒）　桑螵蛸（微炒）　羚羊角屑　香附子　羌活　白附子（炮制）　独活　蔓荆子　麻黄（去根节）　野狐肝（微炙各半两）　乌蛇（一两酒浸去皮骨炙令微黄）
上为末。研入了药。同研令匀。炼蜜和丸。如麻子大。不计时候。以薄荷酒研下三丸。量儿大小。以意加减。
●乌蛇丸　治小儿中风痉。及天瘹惊痫。一切诸风。（一名乌梢丹）
乌蛇（一两酒浸去皮骨炙令微黄）　天浆水（二十枚去壳）　天麻（半两）　天南星（半两炮制）　乾蝎（一分微炒）　白附子（半两炮制）　附子（一两炮制去皮脐）　防风（半两去芦头）　半夏（半两汤洗次去骨）
以上五味。都以酒浸七日后。取出炮干。捣罗为末。
牛黄　龙脑　麝香　朱砂　雄黄（以上各一两）
以上五味。同研如粉。上都研令匀。用糯米饭和丸。如黍米大。不计时候。用金钱薄荷汤下三丸。量儿大小加减服之。一方有人参无牛黄。治吐利后生风。及心肺中风。尤宜服之。
●乌犀丸　治小儿中风痉。及惊痫诸风。手足搐搦不定。
乌犀角屑　天南星（炮制）　白附子（炮制）　乾蝎（微炒）　雄黄（以上各一分）　白花蛇（半两酒浸去皮骨炙令微黄）
以上六味。捣罗为末。以无灰酒一小盏。同入银器内。煎令稠。则入后药。
牛黄（细研）　腻粉　龙脑（细研）　水银（用冬瓜瓤研令星尽各一分）　朱砂（半两细研水飞过）　虎睛（一对酒浸微炒）
上为末。入前药煎和丸。如麻子大。不计时候。用竹沥下三丸。量儿大小。以意加减服之。
●小续命汤　治刚柔不分之痉。及中风等证。
麻黄（去节）　人参　黄芩　川芎　芍药　甘草（炙）　杏仁（去皮尖炒）　防己　官桂（去皮各五钱）　防风（七钱半）　附子（炮去皮二钱半）
上锉。用生姜煎服。刚痉去附子用麻黄。柔痉去麻黄用生附子。刚柔不分。加生附子。大便自利。厥冷加熟附。
●败毒散　消痰。顺气。疏风。（方见十味汤）
●螳螂丸　治小儿中风痉。身背强直。牙关紧急。
棘刚子（去皮三十枚）　乌头（炮制去皮脐二枚）　天南星（中者炮一枚）　防风（去叉二分）　细辛（去苗叶一钱）　螳螂（一枚大去翅足炒令乾）　乾蝎　白附子（大者一枚）　丹砂（研一分）　麝香（研半钱）
上为细末。用石脑油为丸。如绿豆大。每服一丸至二丸。薄荷水化下。不计时候。如小儿目睛上视。口噤不开。用醋化一丸。灌入鼻中。男左女右灌之。
●狐肝膏　治痉病。心肺中风。并宜服之。
桑螵蛸（炒一两）　羌活（一两）　蔓荆子（一两）　麻黄（一两去节）　乌蛇肉（一两酒浸一宿焙乾）
以上捣罗为末。
朱砂（半两）　牛黄（一分）　麝香（一分）
上拌匀。用野狐肝半具。石臼中同捣二三百下成膏。如皂角子大。每服一粒。用薄荷自然汁。入酒三两点。同化下。
●夺命散　治小儿痉病。心肺中风。并宜服之。
干蛇头（一个酒浸炙黄）　蜈蚣（一条赤头者炙黄色）　干全蝎（一分）　草乌头（大者一枚炮去皮）　麻黄（一分去节）
以上捣罗为末。次用
朱砂（一分）　牛黄（一钱）　脑子（一钱）
上拌匀细研。每服一字。温酒调下。
●天南星膏　治痉病。心肺中风。并宜服之。
天南星（一两用细研慢火酒熬成膏）　赤头蜈蚣（半两酥炙）　全蝎（半两）　乌梢蛇（半两酒浸焙乾）
以上三味为末。次用
朱砂（一两水飞）　牛黄（一分）　麝香（一分）
上用天南星。膏子拌匀。于石臼中捣成膏。每服一皂角子大。用薄荷自然汁。入酒一滴。同化下。
●牛黄丸　治小儿中风痉。颈强直。及风痫潮发。
牛黄（研）　丹砂（研）　天竺黄（研）　蝎梢　白殭蚕　天南星　白附子（各一分）
上并生用捣研令细。炼蜜丸如梧桐子大。每服金钱薄荷汤化下一丸至二丸。服之。
●桂枝葛根汤　治柔痉有汗。
桂枝　赤芍药（各六钱三字）　葛根（一两三钱）　甘草（炙六钱一字）　生姜（一两）　大枣（四钱）
上锉。每服三字。水煎服。
●小柴胡汤　治刚痉有热。
●通圣散　治小儿中风痉病。昏闷不醒。（一名至圣散）
蝎尾（二十一枚）　晚蚕蛾（一十四枚）　天浆水（一十四枚）　白附子（半两）
以上捣罗为细末。次入　朱砂（一分水飞）　麝香（一钱研）
上拌匀细研。每服一钱至半钱。薄荷汤调。入酒三两滴。同调下。
●乌犀煎　治痉病。心肺中风。并宜服之。
乌犀角（一两屑）　天南星（半两炮）　天麻（半两）　蝎梢（半两）　白附子（半两）　白花蛇（半两酒浸去皮骨炙黄）
上为末。用无灰酒两大盏。入银器中。慢火熬成膏。如皂角子大。每服一粒。点麝香汤化下。
●麻黄葛根汤　治刚痉无汗。
麻黄（去节）　赤芍药（各一两半）　乾蝎（五钱）　葱白（三根）　豉（三合）
上锉。用水煎。每服三字。一方服了。以厚衣盖覆。如人行四五里间再服。良久如未得汗出。更煮葱粥少许。乘热投之。取汗。
●朱砂散　治小儿中风痉。项强腰背硬。四肢拘急。牙关紧。神思昏闷。
朱砂（三分）　雀儿饭瓮（五枚）　蝎尾（二七枚）　白附子（二枚炮制为末）　晚蚕蛾（七枚）
上都研匀细。不计时候。以薄荷酒下一字。量儿大小。加减服之。
●大承气汤　治刚痉胸满内实。口噤咬齿。
●理中汤　治柔痉厥冷自汗。
人参　乾姜（炮）　甘草（炒）　白术（等分）
上锉散。每服三字。煎服。
●三生饮　治柔痉自汗。肢体厥冷。
川乌（生）　附子（各半两）　木香（一分）　天南星（生一两）
上锉散。每服一钱。生姜五片。慢火煎。取其半。通口服。


卷三百六十八·婴孩伤寒门  ——————————————————————————————————————————————————————————————————————————————————————————

总论  ***************************
夫小儿未能冒涉霜雪。乃不病伤寒也。大人解脱之。冬伤于寒冷。则不论耳。然天行非节之气。其亦得之。有时行疾疫之年。小儿出腹便患者也。治其时行节度。故如大人法。但用药分剂少异。药较少耳。
伤寒者。冬时严寒而人触冒之。寒气入于腠理。搏于血气。即寒热头痛体痛。谓之伤寒。其兼惊者。是热乘心。心主血脉。小儿心神易动。为热所乘故发惊。其大便不通。是寒于气而生热。热流入大肠。故燥涩而不通。其咳嗽者。邪在于肺。肺主气。伤寒邪气先客皮肤。随气入肺。故令嗽重者。有脓血也。其自汗者。阳虚受邪。阴气又虚。邪气又乘于阴。阴阳俱虚。不能固津液。所以汗出也。其寒热往来。是邪气与正气交争。正气胜则邪气却散。故寒热俱歇。若邪气未尽者。时干于正气。以邪气所干则壅否还热。故寒热往来不已。其呕者。是胃气虚。热乘虚入胃。得热则气逆。故呕也。其渴者。是热入脏。脏得热则津液竭燥。故渴也。其鼻衄者。是热搏于气而乘于血。血得热则流散。发从鼻出也。
夫小儿伤寒得之与大人无异。所异治者兼惊而已。又多因夹食而得。仲景云。冬受寒毒之气即发者为伤寒。其寒毒藏于肌骨之间。至春而发者为温病。至夏而发者为热病。又以冬气温、春气寒、夏气冷、秋气热谓之时气。万全方云。热病、伤寒、温病、时气。传变无异也。凡时气者。四肢之间有不正之气也。为春应暖而反寒。夏应热而反冷。秋应凉而反热。冬应寒而反温。非其时有其气。其气伤人则身疼壮热。咳嗽气粗。烦渴心躁。恍惚惊悸。传变与伤寒无异。俗呼谓天行者是也。
辩三阳受病诀。诗云。足太阳膀胱经。头痛腰脊痛。项强转筋难。面赤心烦躁。尿清热恶寒。足阳明胃之经。潮热时微汗。谵言卧不安。尿红多粪结。饮水舌咽乾。足少阳胆之经。来往发寒热。苦口连唇舌。耳重胁胸疼。呕吐喉中噎。
辩三阴受病诀。诗云。足太阴脾之经。胸满腹䐜胀。疼因冷气攻。大便常自利。噎呕实难通。足少阴肾之经。心烦但欲寐。或渴或自利。欲吐吐难通。恶寒多恐悸。足厥阴肝之经。饥来不欲食。食则吐蛔虫。渴泻心间疼。四肢冷似风。
其间有阴极发躁。阴证似阳。学者当以脉别之。诸数为热。诸迟为寒。无如此最验也。小儿有证。阴者即变为慢惊。今列阴证庶几识之。小儿伤寒。候诊其脉。来一投而止者。便是得病一日。假令六投而止者。便是得病六日。其脉来洪者易治。细微者难治也。
小儿伤寒可医者七。鼻内清水。鼻者是肺之外应。伤寒故外风吹著身。皮毛及发。皆主于肺。故令外伤。流出清水。身寒毛立。后则身热躁叫。口乾耳。冷汗出。伤寒者是邪气伤正气。正气软弱。则不能主于身。被邪气攻出。故为汗。汗出多则冷。面黄无力。后若不止。则体虚生风。宜补实之。鼻塞。伤寒是外邪气。肺所受则正气旺。肺邪气伤。正气则滞。荣卫不通。故乃鼻塞。是发后。更与通关药耳。面赤。伤寒是伤气。及邪气入腹。其肺当旺。不肯受邪。肺者受患。其初传心。则心气弱。故令面赤。则口乾。夜间不卧。阴阳相剋。日中可以解凉药服之。吐白水。何以吐白水。其伤寒受在于胃气。胃邪所伤。胃弱则吐白水。若吐食则入脾。瘥后须变身黄。脾胃俱象土。故色黄。宜早暖脾胃耳。两眼黄赤。伤寒是先受在脾。其色黄。次传在肝主眼。故邪伤于肝。故共脾邪入之。故令眼黄赤。宜先以洗肝。后发汗耳。小便黄赤。伤寒者。寒气伤肺。肺虚故不受于心。心实传腑。心以小肠为腑。受邪则滞。荣气则赤。后则尿如血。通小便后则取之。
不可医者六。伤寒面黑者不治。伤寒气伤皮肤。本人肺。肺传肾。肾主水。水属北方。其色黑。复传心。心属火。其水大能剋火。故令面黑不治耳。伤寒大小肠痛不治。其伤寒受在肺。肺以大肠为腑。脏不能受。倒传出。一藏不再传。入心则火剋金。心小肠依为腑。故大小肠痛耳。伤寒忽作鸦声不治。此是伤寒邪气伤肺。肺主声。肺被邪伤。绝则声出不回。如便作鸦声。是肺绝也。伤寒叫声不出不治。此是伤寒入肾。失解肾气绝。不能作声。乃死耳。伤寒粪黑不治。何以泻黑血粪。其伤寒邪伤肺。肺绝不能行血。其血黑色。从大肠中下。如死鹅鸭血一般即死。如无大便赤黑不妨。却是热盛宜与凉药耳。伤寒爪甲黑不治。爪黑者。伤寒传肝。其邪胜正气绝。肝主筋及主诸爪甲。肝绝则不能濚于爪甲者。故为死之形也。
上伤寒。皆是邪气伤于脏腑。滞其血气。则寒热血脉乱。不能饮食。其头疼面赤者。则是阳毒。其面青不语多哭身寒。是为阴毒。凡伤寒三日前宜汗。三日后宜转。又云。阴毒宜回阳（先与热药后方汗）阳毒宜解表。（先与凉药后与汗之）取转亦此说。三日前汗。三日后转。此大略之言耳。（有初得便宜转者。有得之三两候宜汗者。不可拘此）
伤寒外证。一见眼睛黄赤。及鼻塞。遍身壮热。口鼻出清水。非时冷汗加之。咳嗽气闭。毛起。小便如粉汁。此皆是伤寒候。伤寒候如觉。面带黑色。大小肠干痛。上吐下泻。气又刺痛。耳内脓及眼生浮膜。皆恶候也。
凡治伤寒。须辨表里分汗下。古人曰。桂枝下咽。阳盛即毙。承气入胃。阴盛乃亡。孙真人云。汗下相反。其害甚速。如鱼出水。若蛾入汤。伤寒有表证、有里证、有半在表、有半在里、有表里两证俱见、有无表有里、有无里有表。在表宜汗。在里宜下。半表里和解。表里俱见。两证参详。无表里证。大柴胡汤下。审验汗下吐证者。千金云。阳盛阴虚。汗出即死。下之当愈。阳虚阴盛。下之即死。汗出即愈。身热憎寒汗出。阳虚宜汗。身热潮热。汗出阴虚宜下。调经论云。阳虚则外寒。阴虚则内热。阳盛则外热。阴盛则内寒。以此别之。不汗强汗。津液枯竭而死。合汗不汗。窍闭闷绝而死。不下强下。洞泄不禁而死。合下不下。肿胀烦乱而死。恶寒者。不当风而憎寒。恶风者当风而憎寒。皆属表。又云。大法春宜汗。秋宜下。发热恶寒身体痛而脉浮。凡伤寒发表。须当随轻重而汗。有发汗者。有和解者。兼四时发汗。亦自不同。春不可大发汗。以阳气尚弱。可用小柴胡汤之类。冬不可发汗者。以阳气伏藏。不问伤寒病数。用桂枝麻黄各半汤。或得少汗而解。或无汗自解。病势甚者不拘此。夏月天气大热而脉洪大。宜正发汗。不可用麻黄桂枝热性药。须是桂枝麻黄加黄芩、石膏、知母、升麻。夏月有桂枝麻黄证。不加黄芩辈服之。转助热气发黄斑。太阴脉浮。少阴发热亦须发汗。脉经云。汗不出不至足者死。热病得汗。大热不去者死。脉沉数细。热多寒少。脉微虚烦。腹间有动气。衄血坏病。已发汗吐下不解。为坏病。不恶寒反恶热。手掌心并腋下濈濈汗出。胃中乾燥。粪结聚潮热。大便硬。小便如常。腹满而喘。或谵言。浮脉而滑。或心胸连脐腹大段注闷。腹中痛。坐卧不安。冒闷喘急。不候他证便下之。凡大便秘妨闷。恐尚有表证者。亦少少饮小承气汤微解之。不可过多。令大泻也。若失下。则气血不通。四肢便厥。医人不识。反疑是阴厥。复进热药。祸如反掌。不可不察。阳明病自汗。若发汗小便自利。不可下。宜密导法。通之。脉浮恶寒。脉虚不转失气。是腹中动气也。大便坚下。小便少未可攻之。恐津液还入胃。必先硬后溏也。小便如常。乃可攻之。当问其小便日几行。若大小便日三四行。今日再行。故大便不久出。今为小便数少。以津液还当入胃。故大便不久必通也。
王氏云。伤寒有承气之戒。又问转药孰紧。答曰大承气汤最紧。小承气汤次之。大柴胡汤又次之。仲景治法。荡涤热积。皆用汤液。不可用丸子。
孙真人云。服大承气汤。得利瘥。忌不可服补药。热气得补复盛。便下之。是重困也。
凡病人非大渴不可与冷水。若小渴口燥咽乾。小小呷滋润之。若大渴烦躁。能饮一升者与半升。随力量多少。但减一半。若不与则无由作汗。乾燥烦喘而死者多矣。但莫令足意饮也。若大汗将来。躁渴甚者。足意饮之勿疑。常见人因渴饮水而得汗。见小而渴。遂强与之。致停饮心下满结。喘而死者亦多矣。其热脉数尚可作汗而解。得出于幸也。胸膈痞满。痰壅塞碍。脉浮或滑。并宜瓜蒂散吐之。虚人当吐不敢吐。宜枳实散。压气毒痰水。过则毒入胃。乃可微吐。枳实散。枳实为细末。每服半钱。米饮调下。验阴阳二厥者。各自不同。阳厥者微厥却发热。若阴厥却不发热。四肢逆冷。恶寒脉微而细。大小便滑泄。又一法。阳厥手掌中心温热。阴厥俱冷。验表里两证俱见者。伤寒表证当汗。里证当下。不易之法也。发表攻里本自不同。甘遂神丹不可合饮。桂枝承气安可并进。假令病人脉浮而大。是表证当汗。其人发热烦渴小便赤。却当下。此皆表里俱见。五苓散主之。假令伤寒不大便六七日。头痛有热者。是里证当下。其人小便清者。知不在里仍在表。当鬚发汗。此是两证俱见。即未可下。宜与桂枝汤。假令病人心不满。口燥不欲食。大便坚。脉沉细是里证当下。头痛汗出微恶寒手足冷。却当汗。此两证俱见者。仲景所谓半在表半在里是也。小柴胡汤主之。假令病表证未除。而医数下之。遂协热而利。利不止。心不痞硬。仲景谓之表里不解。桂枝人参汤主之。假令本太阳病。医反下因而腹痛。是有表复有里。仲景用桂枝加芍药汤。痛甚者桂枝加大黄。又云。太阳病桂枝证。医反下之。利不止脉促者。表未解而汗出者。葛根黄连汤主之。
凡小儿单受伤寒。与升麻惺惺散、小柴胡汤。如大便坚或焦黄。洗心散、四顺散、八正散。兼疮痘皆可服。如夹食伤寒、法当以紫丸子。随食后与加减。惺惺散果有食方可用。如无食证。欲利大便。宜汤液利之。若时行疮痘。兼有痘症未可用丸子下之。宜与消食药。随证调理。如夹惊伤寒与红龙散、红连散、红绵散、红桃散、镇惊药。更与伤寒正方中对证择用之。
三伤寒诗。验夹惊伤寒。颊赤身多热。心烦又畏寒。唇红微有渴。惊哭睡难安。验夹食伤寒。头疼并腹痛。呕逆又嗞煎。脏腑腥酸臭。蒸蒸热不眠。验单受伤寒。嗞煎多困倦。身热燥皮肤。鼻内流清涕。头疼嗽喘粗。
马詹都巡孙男。二岁。夹惊伤寒。潮热大便坚。忽吐数口发惊。召医视之。见吐而惊搐。便认为慢惊。用温惊药治之。三日病色危。余曰儿本伤寒。因热盛欲发急惊。偶因伤乳吐数口发搐。看见儿舌白唇红。大便黄实。目青身热吐出酸臭。此食痫也。煎四顺饮送下紫丸子。泻数行。主人曰因吐生惊。岂可双下此药。答曰。不入虎穴。安得虎子。况此病是食热证。不以下药泻热。无由惊定。主人听用泻数行后。以青金丹二服。惊搐小定。并琥珀散三服。病退一半。来日仍旧惊搐。目鲜面赤。唇红小便少赤。与洗心散、驱风膏、琥珀散、各二钱病除。主人以为愈。更不服药。余曰病未全除。血气盛则当再发矣。后五日果发搐。再为驱风膏、琥珀散、洗心散、治之安愈。此儿名曰再生。
林有编修孙男。二岁。夹惊伤寒。召医视之。五日忽发惊搐。用珍珠丸下痰。愈而复作。召余视之。曰。儿本伤寒有下证。为失下热不去。故惊搐也。余以调胃承气汤泻数行。与琥珀散。惊搐遂定。后有潮热。发时气粗昏困。大便焦黄。绝热。退则连声咳嗽。气粗延盛。嗽退仍旧潮热。如此五日。调理未退。林友问此何病也。答曰。诸书皆不言嗽退而热。热退而嗽。古人立法。止说大纲。要之随机应变。不可胶柱调瑟也。今此子馀邪流入心肺。二脏相传。故曰热退而嗽。嗽退而热。经曰七传者死。间脏者生。此乃七传当死。经曰七传者。心传肺、肺传肝、肝传脾、脾传肾、肾传心、一脏不再伤。故言七传者死也。可喜者是秋八月肺旺。受心之邪。里兼食而不泻。尚可疗救。问曰何治法。曰对证。潮热来时。与小柴胡汤、大柴胡汤。各加黄连。黄连能泻心乃泻其强也。咳嗽来时。与补肺散、参杏膏、润肺散补肺者。恐心伤肺。故补其弱也。钱氏云。泻其强而补其弱果愈。主人曰。儿病虽安。愿闻其理。答曰。以斧伐薪可谓必克矣。然不修其理。则斧可缺薪不可破。以药对病可谓必安矣。然不修其证则药不效病不得愈。今二证交互。嗽热相刑。当分证而治之。主人曰善哉。
全婴论云。张氏二子。大者十三。小者十岁。俱患头疼发热。召余视之。曰大者当汗。小者当下。主人曰所苦正同。何异治也。答曰大者病在表。小者病在里。所以异治也。即各与药。翌日俱安。主人曰何知在表里也。答曰。大者头疼发热但恶寒。缘阴邪颇盛。知病在表。法当汗之。小者头疼潮热。不恶寒。缘阳邪颇盛。知病在里。法宜下。经云。阳盛阴虚下之当愈。阳虚阴盛汗之即安。汗与麻黄汤。下与调胃承气汤。
丁松秀才二女。大者十五。小者十三。俱患头疼。大者不热面青鼻塞。小者头疼有热面红鼻乾。召余视。曰。大者瓜蒂散。小者通顶散。并吹鼻即安。主人曰受病无殊。用药何异。答曰孙氏云。头疼鼻塞因中寒湿。头疼鼻乾因受风热。今大者头疼不热。面青鼻塞。为中寒湿。询之病因沐头。仓公论曰。沐头未乾而卧。则厥头疼至肩。瓜蒂散吹鼻出清水。并温水调服。令吐涎未全退。惺惺散加川芎。小者头疼有热。面红鼻乾为风在脑。询之。未病之前。目青多眨。肉多瞤动。通顶散吹鼻。令涕喷则可以知消息矣。却并以朴硝水调顶囟之上。若未全退。则又服消风散。俱安。主人曰。小儿疾虽痊瘥。然而其理则某未闻也。余答曰。鼻出清水者。去其寒湿之病。吹鼻喷涕者去其风热。又病同药异之说故。引素问云。阳病治阴。阴病治阳。退热以寒药。退寒以热药。实病虚之。虚病实之。知斯道者。用则必中。
小儿伤寒证候。止议三种。乃为正要。有正受、夹惊、夹食。前述伤寒。并用脱甲散。其病既分三种。须当究论轻重。鼻塞小便赤。咳嗽关窍不通。壮热面红。头疼。体重。浑身手足俱热。凡治小儿正受伤寒。及感寒邪伤风诸证。宜服人参羌活散。小便赤色。或心神不宁病在表里之间。或再复发。宜与小柴胡汤一二服。
凡治小儿夹惊伤寒。神困昏悸。头疼气粗。宜服王氏杜薄荷防风散。
凡小儿夹食伤寒。即先与微利。次与脱甲散。或人参羌活散下之。紫霜丸为取微利为度。大抵小儿伤寒。不可重表。亦不可重下。亦不可重行表之理。令儿虚乏困重。即成坏证难疗。
凡小儿伤寒。虽无多事。须是认证分明。应伤寒伤风。只可表。惟有夹食宜下之。凡夹食伤寒。脚微冷。似有积证相类。但此等伤寒。自是不同。不可不问知其端的。然后次第进药。仍丁宁病家。令避风湿。与忌生冷。弗令强力。无恣饱餐。恐劳胃气。其病再复。且医家调理。即须审度。有无是疮疹盛时。及左右邻舍有无所患之者。若或有之。亦不妨事。但表解药与服。不可妄投惊药余无恙矣。惟有坏证。盖由前人用药不当。拨乱阴阳。故致为坏。或因触受风邪。故致为坏。或因强力食毒。故致为坏。或因冷湿伤于经络。故致为坏。坏则极难治。　小儿伤寒候。惟有咳嗽一证。不为容易。若有此证。宜服人参枳实汤克效。万万不可攻击。善医者察之为良也。
伤寒是寒气客于皮肤。寒从外搏于血气。腠理闭密。气在内不得外泄。蕴积故头疼壮热。体疼所以须解其皮肤。令腠理开。津液为汗。发泄其气。则热歇。
凡婴孩伤寒。不可以燥药发汗也。发汗则孩子一向燥极于脏腑。热极伤于心气。多厥不可治也。若以性寒汤药。阳受于冷。冷热相击。孩子一向惊叫不睡。热冲于脑。头缝开张。皮肉筋脉。四肢汗出如油。手足或热或冷多狂癫惊应。即不可治也。
小儿身微热。⿰口孜啀吐乳。鼻塞咳嗽。此候因母抱儿子当风处。吹著背脊至此。所治者。当日下天麻散二服。朱砂膏二服。其患即愈。不得误动脏腑。
伤寒变证。夹食夹惊。中风伤寒。各证不一因依。根原各别。下药有殊。如调理上件伤寒传变。吐不止。大小便不通。大渴。耳内脓出。身上生斑点赤。心狂。眼视鼻。口乾燥。死候不治。
婴孩小儿单伤寒者。浑身壮热。鼻流清涕。身上寒毛起。咳嗽欲喘。宜用解伤寒红绵散三二服。间调胃气。进乳食。观音散一二服。如有馀热未退。睡里多惊。须进七宝轻青丹三二服。胃气观音散二三服。寻常风壅发热。鼻涕痰嗽。烦渴。惺惺散主之。咽喉不利。痰实咳嗽。鼠黏子汤主之。头额身体温热。大便黄赤。腹中有热。四顺散、连翘饮、三黄丸主之。头额身体温热。大便白而酸臭者。胃中有食。积双丸主之。小儿无异痰。惟饮食过度。不能自节。心腹胀满。身热头痛。此双丸治之。小儿身体潮热。头目发痛。心神烦躁。小便赤。大便秘。此热剧也。洗心散、调胃承气汤主之。头疼发热而偎人寒者。此伤寒证也。升麻汤主之。无汗麻黄黄芩汤。有汗者升麻黄芩汤。皆要药。小儿寻常不可过当服凉药。胃冷虫动。其证与惊相类。医人不能辨。往往复进惊药。加麝脑之类。遂发吐。胃虚而成慢惊者多矣。小儿须有热证。方可疏转。仍慎用丸子药利之。当以大黄川芎等㕮咀作汤液。以荡涤蕴热。盖丸子巴豆乃攻食积耳。
问小儿伤寒疫者为何。答曰。神气虽完。性情靡定。衣裳不择于厚薄。或恣情悦而著。娇纵不常。生冷任意。或过餐寒食之物。因此致患。头疼寒促。发热憎寒。或饮多尚渴。或虚寒连连。精神⿰口孜啀。困睡绵绵。用药须精。审其根源。察病表里。仍看脉体。未可便下。切须要知虚实。消停药分。切须在意。处方治之。
小儿伤寒形候分数类。有兼惊。挟实。惊气。温壮四证。一兼惊者。因患惊风。三日治得惊退。第四日至五日。复有喘息粗大。面色恍惚。变动无时。烦渴不止。急且治脾。宜下麦汤散、平胃丸、附子散。万万记之。不得冷药。恐冰却脾气。伏热不退。二挟实者。本因孩儿肥实。吃食无度。伤饱而闭却胃气。其候呕逆。一见唇红面赤。便问曾吐呕逆。无如已曾吐呕逆。必须头痛。或泻不止。乃用鮓汤丸通利后。匀气散夹麦汤散服之。三惊气者。本因气膨胀咳嗽。咽喉中涎响。心间烦躁。脏腑疼痛。梦中虚惊。乌犀膏滚涎。次下麦汤散及大惊丸相夹服。两日后方下鮓汤丸通利。一二日气行后。常服醒脾平胃汤药。如伤寒后。或遍身生黑黯血。所谓兰斑形证。不可用药四温壮者。亦浑身微热面红。常困睡微汗。因客气吹著毛窍。冷气急。鼻塞。大体与变蒸相似。只在麦汤散红绵散治之亦安。小方脉论伤寒。皆因三阴三阳受病。缘未辨东西。不能言语。虽即遍身壮热。四肢不任。其状多喘。难为识候。凡伤寒与诸热疾。皆同。奈诸热不生呻吟。惟伤寒呻吟眉聚是也。宜服煎散。
茅先生小儿初受伤寒候歌。小儿伤寒身壮热。面赤唇红眼赤黄。身上寒毛初凛凛。更兼冷汗润汪汪。鼻中清涕涓涓滴。小便如粉又如浆。上喘鼻塞将加嗽。口乾呕逆是寻常。看有诸般难治疗。别为章句好推详。
茅先生小儿伤寒死候歌。伤寒吐不止。便溺更难通。汗后发热渴。耳中疮溃脓。身生斑黑点。鼻血出倾筒。咳嗽四肢厥。心狂下所攻。体软睡不寤。腹胀喘声雄。手足心热痛。此候命须终。
又伤寒死候歌。小儿伤寒面色黑。耳内有脓声噎塞。气逆吐泻转加增。大肠乾涸浮胀极。医了精神还更昏。千万归泉休费力。
玉诀小儿伤寒候歌。鼻多清涕肺伤风。寒气相传鼻不通。壮热脉浮生内热。发惊涎盛转加浓。此患先与治风。后与下涎。次调胃气也。
玉诀小儿伤寒候歌。鼻塞伤风肺受寒。喘咳惊啼卧不安。颊赤口乾频发热。吐泻邪攻脏腑传。此患先与解热。后下风涎。次平胃气。故无误也。
石壁经三十六种正伤寒候歌。伤寒初得浑身热。恶哭多啼无喜悦。眼红脸赤类惊风。凤髓经无一句错。只看眼急似惊风。却被医人道惊热。但须凉膈莫令渴。渴便饮水无休歇。若将三黄饮子服。汗出身轻便无热。
夫风寒邪客肌体。汗闭热气内蕴。致使烦躁而多渴。喘嗽汗不得泄。发热不止。若服冷药太甚。则使汗不出而反作剧也。须先出汗。次凉膈方愈。若不然则慢脾慢惊。缘此得之。小儿目急。壮热气。喘嗽面赤。先与解表散吃后。用南星丸退风热。如不退。将三黄散与吃。
小儿伤寒恶风。恶风者必偎人。藏身引衣密隐。是为表证。可为取其汗也。恶热内实者。必出头露面。扬手掷足。烦渴燥粪。掀衣气粗。是为里证可略与疏利也。至若头额冷。手足凉。口中气冷。面色黯淡。大便泻青。此是阴病里虚。当以温药救其里也。举是三者。汗下温之法可以类推矣。发汗用桂枝麻黄各半汤加黄芩。解肌用香苏散加乾葛。通利四顺清凉饮。微利人参散。温里理中汤。厥冷甘草乾姜汤。寻常感冒惺惺散或参苏饮。伤风发热人参羌活或天麻防风丸。壮热者升麻葛根汤。潮热者生犀散、小柴胡汤加大黄。小便不通者导赤散、五苓散、甘露饮。表里俱热加表里俱见之证洗心散主之。咳嗽则人参润肺散加紫苏。夹食则异香散、紫霜丸辈。然亦视小便或赤或白可以知里热之有无。或清或浊可以知里热之轻重。幼儿婴孩。则以虎口指纹之红色验之。长而童孺。则一指按其三关。据左手人迎之紧盛者断之。所谓七十二证。其证其方皆无越张朱格例。将不过小小分剂。而中病则止也。
夫小儿伤寒与大人不同也。小儿奇经未盛精神。未全。八脉皆虚。七神尚弱。语言不正。喜怒不节。性情未定。非食穀味专于精神也。真牙未生。变蒸尚在。岂不异于大人哉。设令小儿十岁以上。卒暴身壮热恶寒。四肢冷或耳鼻冷。鼻中热气或为斑疹也。与伤寒表证相似。胎气始发。自内之外。与伤寒表证同治者误也。当作小癍疮治。小儿伤寒。身热头痛面赤者在表也。粗气腹满小便赤涩者在里也。小儿形后虽有汗下之病。未及五岁。可以视听。未可脉别。故不行于诊。五岁以上。穀气渐实。可以脉别。浮沉迟数。表里寒热。察色听声而得其全。故知小异大同也。
辨小儿伤寒。一口热。二口中醋气。三奶瓣不消。四腹中疼痛也。
十二件伤寒杂证。头疼体痛是伤寒。鼻塞或流涕是伤寒。喉内喘息是伤寒。两手脉洪数是伤寒。颊赤眼涩是伤寒。身上寒毛起是伤寒。口鼻出水是伤寒。眼赤黄是伤寒。口乾涩者是伤寒。咳嗽者是伤寒。山根赤色是伤寒。喷嚏是伤寒。
凡伤寒发热之初。不问大人小儿。急须表汗。次当发散。然调理须在一昼夜得热退。乃保无虞。今之医者多不用麻黄。但初用惺惺散羌活散之属。此乃常法。致有三失。五日热不除入于经络。搏于血气。传变多证。或作惊风。渐至危笃。伤生之命。可不慎乎。
小儿伤寒当辨其证即投解肌汤。三服汗透而热渐轻。次用人参羌活散。或渴间以白虎汤。次用参耆等药。
夫毒斑有二证。有温毒发斑。有热毒发斑。因冬月触冒寒热毒之气。至春始发热。温毒发斑。因夏触冒暑毒。发汗已经汗下。热毒发斑。大抵斑毒。四时感于乖戾之气。或未发汗下。热毒不散。表虚里实。血涩不行。故遍身发出斑疮。及瘾疹如锦纹。巢氏云。发斑不可用表药。夫阳毒伤寒者。盖言阳气胜而为毒害。其脉浮大而数。身重头疼。面赤有斑。斑如锦纹。狂言见鬼。咽喉肿痛。下利脓血。五日可治。七日不可治也。
方
●加减惺惺散　治小儿伤寒无汗。头疼发热恶寒。并天行热气。生䵟豆疮。不快。烦躁昏愦。或出疮痘。身疼体热者。
苍术（茅山者）　川芎　细辛　羌活　防风　白芷　栝蒌根　甘草　赤芍药　桔梗　麻黄（去节）　荆芥　当归
上等分为末。沸汤调下半钱。或作饮子。水煎亦可。
●羌活散　治大人小儿四时伤寒热病。时行疫疠。山岚瘴气。早晚中露雾。及暴中风寒。并宜服之。不论阴阳证候。老幼虚实。服之使无变动。汗出即安。
川羌活　独活　柴胡（去芦水洗）　前胡（去芦）　川芎　桔梗　白茯苓　苍术　防风（各一两）　细辛（去苗叶好者）　官桂　甘草（炙各半两）　枳壳（汤浸去瓤细切焙乾麸炒一两）
上为细末。每服三钱。水满盏。姜三片。枣二枚。同煎八分。去滓。热服。连三服。汗出便安。小儿看多少加减服。并乳下一吃。如路行不及煎。白汤点。热酒亦可。
●人参饮　治大人小儿伤寒候。神圣方。
人参　荆芥　甘草　防风　乾葛　肉桂　五加皮　桔梗　川芎　柴胡　陈皮　芍药（各半两）　麻黄（一两去节依法制）
上为细末。每用一钱。水一盏。入乌梅一枚。煎六分服。常服出汗。热进三二服。
●大黄散　治小儿壮热。实滞不去。寒热往来。微惊悸。
●人参羌活散　治伤寒。发热及烦渴。痰实咳嗽。小儿寒邪温病。时疫疮疹。头疼体痛潮热。
羌活　独活　柴胡（去芦）　川芎　人参　甘草（炙）　白茯苓（各一两）　前胡　桔梗　地骨皮　天麻（酒浸焙各半两）　枳壳（一两去瓤炒）
上㕮咀。每服一钱。水半盏。姜一片。薄荷一叶。枣子半枚。煎至三分。大小加减。疮疹未发之前。亦可服。一方作细末。
●大效人参枳实汤　治伤寒后。气不和顺。喘急咳嗽。胸膈郁塞。日夜烦闷。神困力乏。不思饮食。仍治虚痰烦满。头目昏晕。但是伤寒感冷咳嗽。并宜服之。
枳实（四个米泔浸去瓤麸炒）　桑白皮　甘草（炙）　半夏（汤泡七次仍切以姜汁浸）　白茯苓（切片）　款冬花　五味子　阿胶（麸炒）　细辛（各半两去叶）　人参（一分）　麻黄（去节）　苦梗（各半两）
上㕮咀。每服小一撮。水一盏。姜三小片。枣半个。乌梅少许。同煎至半盏。去滓通口服。二滓并煎。凡小儿伤寒作热。头痛等证。或已发散。退热化痰定喘。或已安神定志开胃进食。孩儿平复。父母忘忧喜之。尚有咳嗽不愈。由邪气入肺。无能得出。不堪吐利。何由而安。凡儿伤寒后。及感风咳嗽不愈者。宜服之。此药泻肺补气。宽膈化痰。滋润五脏。和益三焦。不惟治嗽。调中更良。
●大青散　治小儿伤寒头痛。壮热烦渴。
大青（半两）　知母（半两）　柴胡（半两去苗）　葛根（半两锉）　甘草（半两炙微赤锉）　川升麻（半两）　石膏（一两）　黄芩（半两）　芒硝（一分）　赤芍药（半两）　栀子仁（半两）
上为散。每一钱。以水一小盏。煎至五分。去滓不计时候温服。量儿大小。以意加减。
●五味子汤　治小儿伤寒病久不除。瘥。后复剧。瘦瘠骨立。
●升麻汤　治小儿伤寒变热毒病。身热面赤。口燥心腹坚急。大小便不利。或口疮者。或因壮热便四肢挛掣。惊成痫疾。时发时醒。醒后身热如火。悉主之。一名十物升麻汤。
升麻　白薇　麻黄（去节）　萎蕤　柴胡　甘草（各半两）　黄芩（一两）　朴硝　大黄　钩藤（各六钱）
上㕮咀。以水三升。先煎麻黄去上沫。内诸药。煮取一升。儿生三十日至六十日一服二合。六十日至百日一服二合半。百日至二百日一服三合。临热入硝再煎服。
●麦煎散　治伤寒咳嗽。大便不通。
麻黄（去节）　贝母（炒）　知母　大黄（蒸）　羌活　甜葶苈　地骨皮（炒）　石膏（煅）　甘草（炙）　滑石（各一分）
上为末。每服一钱。水半盏。小麦十粒。薄荷一叶。煎至三分服之。
●十味汤（一名败毒散）治小儿伤寒。身热头痛。咳嗽喘鸣。鼻乾不得卧。
前胡（去芦头）　柴胡（去苗）　甘草（炙锉）　人参　独活（去芦头）　桔梗（炒）　赤茯苓（去黑皮）　枳壳（去瓤麸炒）　芎藭　羌活（去芦头）
上粗捣筛。每服二钱。水一盏。入生姜三片。大枣二枚。擘破同煎至七分。出滓。分温三服。一方加防风等分。入薄荷煎服。钱氏加甜葶苈半两。薄荷叶半两。一名羌活散。
●麻黄汤　治小儿伤寒。寒热往来。
麻黄（去节）　牡蛎　雷丸（各＋分）　乾姜　桂心　枳壳　厚朴（炙各四分）　白蔹（四分一去四合）　大黄（六分）　蜀椒（研一合）
上取猪脂一斤。细切。合药杵熟。入绢袋中炙微热。摩儿腹背手足令遍。如袋汁尽绞令汁出。摩讫粉之。厚衣抱。汗出。宜于春夏用之。至秋冬不可用也。
●取汗汤　治四五岁小儿伤寒。
麻黄（三分去节）　射干　甘草（炙）　升麻　芍药　贝母　石膏（碎各二分）　桂心（一分）　杏仁（去皮二十个）
上切。以水三升。煮至一升二合。儿强者三合。弱者二合。便令卧取汗。如人行十五里再服之。
●辛梗汤　理感风伤寒。风热头疼热壮。鼻涕。咳嗽有痰。
人参　乾葛（各三两）　白术　茯苓（去皮）　甘草（炙）　细辛（去土）　桔梗（各一两炒）　柴胡　升麻（各三分）
上㕮咀。每服二钱。水一盏。生姜两片。薄荷三叶。煎至五分。去滓服。不问伤寒伤风发热。宜先用此药调之。
●麻黄汤　治小儿伤寒。发热咳嗽。头面热者。
麻黄　生姜　黄芩（各一两）　甘草　桂心　石膏　芍药（各半两）　杏仁（十枚）
上㕮咀。以水四升。煮取一升半。分二服。儿若小。以意减之。
●小青龙汤　治伤寒瘟疫。表未解。恶寒体热。水停心下。乾呕发热。咳嗽喘急。及主肺胀。胸满鼻塞。清涕。咳逆上气。喘鸣迫塞。仲景治表不解心下有水气。乾呕发热而咳。或渴或痢或小便不利或噎。小腹满而喘者主之。
麻黄（三分去节微利者去麻黄加荛花如弹子大炒令赤色若噎者去麻黄加附子半钱炮若小便不利小腹满者去麻黄加茯苓一两喘去去麻黄加杏仁三分去皮尖用）　赤芍药（三分）　半夏（三分炮若渴者去半夏加栝蒌根三分）　细辛　乾姜　甘草　桂枝（去粗皮各三分）　五味子（半两）
上㕮咀。每服三钱。水一盏。煎七分。去滓加减服之。
●八正散　治小儿伤寒壮热。及潮热积热。斑疮水豆。心躁发渴。大便不通。小便赤涩。口舌生疮。
大黄　栀子　木通　滑石　甘草（炙）　瞿麦　车前子（炒各半两）　地扁蓄（一两）
上为粗末。水煎去滓。量大小加减。疮豆中加紫草煎服。不拘时。一方为末。每服婴孩一字。二三岁半钱。四五岁一钱。
●射干汤　治小儿四五岁。伤寒壮热。头疼。取汗。
射干　甘草（炙锉）　升麻　芍药　石膏（捣研各半两）　麻黄（去节根三分）　杏仁（二十枚汤浸皮尖双仁麸炒）　桂心（去粗皮一分）
上粗捣筛。每服一钱。水一小盏。煎至五分。去滓。温服。后以衣盖覆出汗。量儿大小加减。
●犀角散　治小儿伤寒。头痛壮热。
犀角（屑）　黄芩　川大黄（锉碎微炒）　赤芍药　麻黄（去根节）　栝蒌瓤（各一分）　柴胡（半两去苗）　石膏（半两细研）
上粗罗为散。每服以水一小盏煎至五分。去滓量儿大小。以意加减温服。
●抵圣丸　治伤寒五日不能言语。热在胸中。
犀角（屑）　麻黄（去根节）　黄芩　釜下黄土　梁上尘　灶突墨（各半两）　川大黄（锉碎微炒）　川朴硝（各一两）
上为末。炼蜜和捣三二百杵。丸如弹子大。每服不计时候。以新汲水研服一丸。如渴饮新汲水。当有汗出。良久未汗。即更服一丸。汗出热退。能语。若小儿即量力服之。
●当归汤　治小儿伤寒发热。服解肌汤。
当归　桂心　甘草（炙）　黄芩　芍药　人参　乾姜（各一两）　大黄（三两）
上切以水三升。煮一升去滓。下芒硝一两。再煎三两沸。三百日半合。二岁一合。如不利加之。取利为度。
●轻青丹　治婴孩变蒸。及小儿伤寒温吐。斑疮水豆。夜啼惊叫。诸惊馀热。口内生疮。小便赤色。一名七宝轻青丹。
葛粉　钩藤（炒为末秤）　天竺黄（各一分）　螺头青黛（半两）　白附子（三字）　丁香（一字炒）　麝香（一字别研用半皂子大亦得）　铅锡（灰二钱一名铅白霜）
上为末。粉粟米煮糊为丸。如黄豆大。婴孩每服一丸。分三服。三二岁每服一丸分二服。四五岁每服一丸。薄荷蜜热水磨下。
●地骨皮散　治虚热潮作。亦治伤寒壮热。及馀热往来。
知母　柴胡（银州）　甘草（炙）　半夏（汤洗切焙）　人参（去须切焙）　地骨皮　赤茯苓（等分）
上为细末。每服二钱。姜五片。水一盏。煎至八分。食后温服。量儿大小加减服之。
●桂枝麻黄各半汤　治太阳病。得八九日如疟状。发热恶寒。热多寒少。其人不呕。清便欲自可。一日二三度发。微缓者欲愈也。脉微而恶寒者。此阴阳俱虚。不可更发汗吐下也。面色及有热者。欲未解也。以其不能得小汗出。身必痒。
桂枝（去皮八钱一字）　芍药　生姜　甘草（去节各半两）　杏仁（十二枚去皮尖）　大枣（二枚）　麻黄（去节半两）
上为细末。每服三钱。水一盏。煎至八分。去滓。酌儿大小。加减温服。
●大青龙汤　治太阳中风。脉浮紧。发热恶寒。身疼痛。不汗出而烦躁者。宜用。若脉微弱汗出恶风不可服。及治伤寒脉浮缓。身不疼乍轻乍重。无少阴证者。
麻黄（三两去节）　桂枝（一两去皮）　甘草（炙一两）　杏仁（二十个去皮尖）　大枣（五枚）　生姜（一两半）　石膏（如半鸡子大）
上㕮咀。水一盏。煎至七分。去滓。每服三钱汗出为度。量儿大小加减。
●五味子汤　治伤寒喘促。脉伏而厥。
人参（一分）　杏仁（一分去皮尖炒）　五味子（半两）　麦门冬（一分去心）　橘皮（一分）　生姜（一分）　枣子（五个）
上为饮子。水一盏。煎至七分。加减服。
●小柴胡汤　治太阳病十日以后。脉浮细而嗜卧者。外已解。设胸胁满痛宜服。伤寒五六日中风。往来寒热。胸胁苦满。默默不欲食。心烦喜呕。或胸膈烦而不呕。或渴。或腹中痛。或胁下痞硬。或心下悸小便不利。或不渴。身微热。或咳者宜服。血弱气尽。腠理开邪气因入。与正气相搏。结于胁下。邪正分争。往来寒热。休作有时。脏腑相连。其痛必下。邪高痛下。故使呕也宜服。伤寒五六日。身热恶风。项强胁下满。手足温而渴宜服。伤寒五六日头汗出微恶寒。心下满不欲食。大便硬脉细者为阳微结。必有表复有里也。脉沉亦在里也。汗出为阳微。假令纯阴结。不得复有外证。悉在里也。此为半在表半在里也。脉虽沉紧不得汗。非少阴病。所以然者。阴不得有汗。今头汗出。故知非少阴也宜服。设不了了得粪而解。阳明病发潮热。大便溏小便少。胸胁满宜服。阳明病胁下硬满。不大便而呕。舌上白者宜服。阳明中风。脉弦浮大而短气。腹都满。胁下及心痛。久按之气不通。鼻乾不得汗。嗜卧。一身及目悉黄。小便难。有潮热而呕。身前后肿。过十日脉续浮宜服。伤寒瘟疫身体壮热。头痛项强。腰脊四肢肿痛。胁下牢满。乾呕逆不能餐食。及病瘥后。往来寒热。痰实呕逆。肌体羸瘦。倦怠少力。活人书云。身热不渴表有热。小柴胡加桂。阎氏云。小柴胡治疮痘。甚验。　柴胡（二两）　黄芩　人参　甘草（炙各三分）　半夏（一两半炮）　生姜（三分）　大枣（十枚）
上为饮子。加减煎服。孙兆改名黄龙汤。近世此药盛行。患伤寒不问表里阴阳皆令服之。甚误矣。此药伤寒论虽主数十证。其间有二证不可服。有五证最的当服之必愈。不可服者有二证。一者因渴饮而呕。二者身不温热。当识此二证明矣。可服者五证。一者身热心中逆。或呕逆。二者寒热往来。三者潮热。四者心烦胁下痛。或渴或不渴。五者伤寒已瘥后。更发热。此五证但有一证。更弗疑便可服之。必瘥。馀证候子细证详。方证及脉后相当方可用。不可一概用也。世人但知小柴胡汤治伤寒。不问何证便服之。反有所害。缘此药稍寒也。唯此五证。按而行之。庶无失也。不可不察也。本方更有加减法。虽不在此五证内。用之亦效。今亦载于此。若胸中烦而不呕。去半夏。加人参栝蒌根各一两。腹中痛。去黄芩。加芍药三分极效。常时腹痛亦疗。胁下痞硬。去大枣。加牡蛎一两。若心下悸小便不利去黄芩。加茯苓一两。若不渴。外有微热。去人参。加桂枝三分。温覆微汗愈。若咳嗽。去人参大枣。加五味子半两。乾姜半两。元祐二年。时行无大小皆咳嗽。服此皆愈。常无上壅痰实。只依本分。临卧食后服甚效。赤白痢中药。无如此验。盖痢多因伏暑。此药极解暑病。凡伤寒之人。审是暑。不问是何候。连进数服即解。一方治伤寒发渴鼻衄。加生地黄。上㕮咀。每服二钱。水半盏。生姜三片枣子二枚。煎至二分。去滓温服。温病中暑。热甚宜服。
●葛根橘皮汤　治小儿冬寒未即病。至春积寒所折不得发。至夏得热其寒解。冬温始发。肌中斑烂瘾疹如锦纹而咳。心闷。但呕清汁者。宜服。
葛根　橘皮　杏仁（去皮尖炒）　知母　黄芩　麻黄　甘草（炙各半两）
上㕮咀。白水煎。加减服。
●大黄散　治小儿阳毒伤寒未解。热结在内。恍惚如狂。
大黄（一两）　桂心（三分）　甘草　木通　大腹皮（各一两）　芒硝（七两）　桃仁（二十一粒去皮尖麸炒）
上为末。白水煎服。通利为度。
●清神散　治小儿伤寒无汗。咳嗽身热。无时潮热。鼻中塞。一名惺惺散。（方见加减惺惺散）
●和解汤　治小儿四时感冒寒气。壮热烦渴。鼻多涕。惊悸自汗。肢节疼痛。及疮痘已发未发者。皆可服。
羌活　防风　川芎　人参（各一两）　乾葛　川升麻（轻者）　甘草（微炒各半两）
上为粗末。每服三岁儿一钱。水一小盏。生姜半片。枣子少许。同煎至七分。去滓服。不拘时。量儿大小加减。
●柴胡散　治小儿伤寒壮热。头疼体痛。口乾烦渴。
石膏　黄芩　甘草　赤芍药　葛根（各一两）　麻黄（去根节）　柴胡（去苗各半两）
上为散。三岁儿每服一钱。水一小盏。入生姜少许。葱白三根。豉二十四粒。同煎至五分。去滓温服。不拘时。汗出为效。量儿大小加减。
●白术汤　治小儿伤寒头痛。肌热喘粗。
白术　人参　麻黄（去根节）　甘草（炙锉）　葛根　藿香（去根）　桔梗（炒各半两）
上粗捣筛。每服一钱。水半盏。煎至三分。去滓。不计时候温服。
●石膏汤　治小儿伤寒头痛。肌热喘粗。
石膏（碎一钱）　白术（半两）　麻黄（去根节）　桔梗（炒）　甘草（炙）　水萍（暴乾）　杏仁（汤浸去皮双仁炒各一分）
上粗捣筛。每服一钱。水小半盏。葱白少许。煎至三分。去滓温服。不拘时候。
●黄芩汤　治小儿伤寒体热。面赤口乾。或咳嗽。
黄芩（二两去心）　麻黄（一两去根节）　桂心（去粗皮）　甘草（炙）　石膏　芍药（各半两）　杏仁（十枚汤浸去皮尖双仁炒）
上七味。粗捣筛。每服一钱。水一盏。生姜三片。煎至二分。去滓。量儿大小加减。
●七物黄连汤　治夏月伤寒。四肢烦疼发热。其人喜烦。呕逆满。剧如祸祟。寒热相搏。故令喜烦。
黄连　茯苓　黄芩　芍药　葛根（各一两）　甘草（炙一两六钱）　小麦（三合）
上㕮咀。以水七升。煮取三升。冷分三服。不能一升者。可稍稍服之。汤热便吃药去毒气。服汤之后。胸中热及咽喉痛皆瘥。其明日后煮一剂。如法服之。此汤无毒。但除热下气安病人。小儿服者。取二分之一。以水四升。煮得二升。稍稍服。
●乳香丸　治小儿百日内。患伤寒壮热。速宜疗之。
铧铁（一斤烧令通赤以水二升淬之如此三七次煎取二停更入柳叶七片浴儿取用）　胡油麻（二十一粒）　松柏叶（二七枚）　牙硝　乳香（各一分）　金箔　白芥子（二七粒）
上并捣为末。蜜丸如弹子大。以青物裹一丸。如烧香法。熏儿双足。微有汗出。便瘥。
●红绵散　治婴孩小儿。单伤寒。及夹食伤寒。
麻黄（去节焙）　全蝎（炒）　甘草（炙）　苏木（炒）　大黄（用湿纸裹炮令熟切焙）　天麻（生）　白附子（各一钱）
上为末。每服婴孩儿一字。三二岁半钱。四五岁一钱。水一药注。或半银盏。绵胭脂渣子。同煎十数沸。如无绵胭脂。只此用绵少许裹药在内。如前法煎。须候绵带红色。去绵与服。
●前胡散　治小儿伤寒。邪热四五日不除者。
前胡（一两）　甘草（炙）　半夏（汤洗七次）　桔梗　黄芩　柴胡（去苗）　人参（去芦头各半两）
上为细末。每服一钱。水一盏。入姜三片枣一枚。同煎至五分。去滓温服。一方加地骨皮。无黄芩。
●双丸　治小儿身热头痛。饮食不消。腹胀满。或心腹疼痛。大小便不利。或下重数起。未瘥可再服。小儿蒸后。哺食减少。气息不快。夜啼不眠。是腹内不调。并宜用此丸下之。
巴豆（六十枚去皮心膜研新布绞去油日中晒之白如霜）　甘遂（半两）　朱砂（一钱研）　粉甘草（一两一分炙）　牡蛎（煅赤取粉二两）　蕤核（取仁四两半研）　麦门冬（汤洗去心二两半）
上麦门冬甘草甘遂牡蛎四味为末。入巴豆朱砂蕤仁。合和捣二十杵。更入蜜少许捣和极热旋丸。半岁儿服如半麻子大。一二岁服如麻子大一枚。分一双。三四岁者服如麻子大二丸。五六岁者服如大麻子大二丸。七八岁者如小豆大二丸。十岁微大于小豆二丸。常以鸡鸣时服。如至日出时不下者。热粥饮服数合投之即下。药丸皆双出也。下痢甚者。浓煎冷粥饮便止。
●解肌散　治小儿伤寒壮热。
地骨皮　槟榔　芍药　当归（各半两）　甘草（炙）　石膏（各一分）　麻黄（去节用汤浸洗一钱）
上为末。每服半钱。水一盏。煎至六分。温服。
●细辛散　治小儿大人头疼。伤寒壮热。头风明目。
细辛　石膏　何首乌（各一分）　川乌头　川芎　干薄荷（各半两）　蝎（十四个）
上为末。用薄荷茶。调下一钱服之。
●三黄散　治小儿伤寒。五六日壮热。心躁口乾。燥渴大小便难。
川大黄（半两炒锉）　麦门冬（半两去心焙）　石膏（一两细研）　川芒硝　黄芩　甘草（各一分炙微赤锉）　黄连（一分去须）
上为散。每服一钱。以水一小盏。煎至五分去滓。量儿大小加减顿服。以利为度。
●丹参汤　治小儿卒寒热不休。不能服药。
苦参　莽草　丹参　桂心（各三两）　菖蒲（半斤）　雷丸　蛇床子（各升）
上以水二斗。煮三五沸。适寒温以浴儿。避眼及阴。
●雷丸浴汤　治小儿忽寒热。
雷丸（二十枚）　大黄（四两）　黄芩（一两）　苦参　石膏　丹参（各二两）
上㕮咀。以水二斗。煮取一斗半。浴儿。避眼及阴。浴讫。以粉粉之。衣物厚依。一宿复浴。
●解肌汤　治伤寒发热。心烦躁渴。透肌散毒。
麻黄（半两去节各用三钱）　人参（半两）　川芎（半两）　芍药（半两）　前胡（一分）　独活（半两）
上㕮咀。每服一钱。水半盏。生姜一片。薄荷一叶。煎至三分。去滓。三岁以下一岁以上一服作二服。一名人参羌活散。
●藿香正气散　治伤寒发呕。
藿香叶　厚朴（制）　半夏（制）　甘草（炙）　苍术（米泔浸一宿炒）　陈皮（各等分）
上㕮咀。每服三钱。水半盏姜三片。枣半枚。煎至二分。去滓服。
●大柴胡汤　治阳明病。外证身热汗出。而不恶寒但恶热宜服。阳明病脉迟发热头眩小便难。此欲发疸。必小腹满宜服。阳明病胁下硬满。大便秘而呕。口燥宜服。阳明病中风其脉浮大。短气心痛。鼻乾嗜卧不得汗。一身尽黄。小便难。有潮热而哕宜服。伤寒三日。少阳受病。口乾燥目眩宜服。少阳病胁下坚。胸满乾呕不食。往来寒热。若未吐下。其脉沉紧宜服。少阳病若已吐下发汗。谵语者宜服。少阳中风两耳无所闻。目赤胸中满而烦。不可吐下。吐下则惊而悸宜服。少阴病时时恶寒。烦闷不欲厚衣宜服。少阴病利清水色清者。心下必痛。口乾燥宜服。伤寒六日阳脉涩阴脉弦。常腹中急痛宜服。伤寒六日下之。胸满烦惊。小便不利。谵语一。身不可转侧宜服。伤寒发热。汗出不解。心下痞硬。呕吐下利。伤寒十馀日。热结在里。往来寒热。及阳明病汗出谵语。腹中满痛。并阳明少阳合病。下痢脉滑而数。伤寒六七日。目中不了了。睛不和。无表里证。大便难身微热。七八日脉浮数。病人烦热。汗出解后。又如疟状。日晡发潮热。脉滑者宜服之。
柴胡（二两）　枳壳（半两麸炒一作枳实）　黄芩　大黄　半夏　赤芍药（各一两）
上㕮咀。生姜枣煎。加减服之。
●竹叶石膏汤　治伤寒解后。虚羸少气。呕逆欲吐。及虚烦。治伤寒身热。烦躁。头不疼脉不急数。兼治中暑。渴烦吐逆脉数者。
淡竹叶（半钱）　甘草（半两炒）　石膏（四两）　麦门冬（二两）　半夏（三两）　人参（半两）
上㕮咀。入粳米加减服。呕者加生姜两半。水煎服之。
●知母麻黄汤　治伤寒瘥后。或十数日半月二十日。终不惺惺。昏沉似失精神。言语错谬。又无寒热。医者或作鬼祟。或作风痰。多治不瘥。或朝夕潮热额赤。或有寒热似疟。都是发汗不尽。馀毒在心包络间所致。
知母（一两半）　麻黄（去节）　甘草　赤芍药　黄芩（各半两）　桂枝（半两夏月减半）
上㕮咀。泉水煎。加减服。连进三服。温复令微汗。若心烦不得眠。欲饮水。当少少与之。令胃中和即瘥。未汗再服。一法小柴胡、牛黄清心丸尤佳。
●龙肤散　治小儿伤寒瘟疫。身热昏睡气粗。风热痰实壅嗽。惊风潮搐。中暑冒闷。　天南星（牛胆制者如无只依红连散内制用八钱）　雄黄　甘草（各半钱）　天竺黄（二钱）　朱砂　麝香（各一钱）
上为末。每服儿一字。薄荷汤调下。中暑烦闷。雪水调下。
●阳毒升麻汤　治小儿一二日变成阳毒。或下之后变成阳毒。腰背痛。烦闷不安。面赤狂言狂走。或下痢。或见鬼。脉浮大数。发斑如锦纹。咽喉痛。下脓血。并宜服之。
升麻　犀角（屑）　人参　射干　黄芩　甘草（各等分）
上㕮咀。水煎并进三服。温覆手足。汗出则解。未效再服。
●防风苍术汤　治小儿邪气在表。恶风恶寒。凡疮疹未出。可解表。发斑疹宜服。
防风（半两）　苍术　石膏（各一两）　甘草（炙半两）　川芎　黄芩（各二钱半）
上为粗末。每服二钱。生姜三片。薄荷七叶。水煎。
●人参汤　治小儿伤寒。外证身热脉浮。
人参　麻黄（去根节）　赤茯苓（去黑皮）　乾葛（锉）　甘草（炙各半两）
上粗捣筛。每服二钱。水一小盏。入葱白少许。同煎至六分。去滓温服。
●栝蒌根散　治小儿伤寒壮热。头痛烦渴。
栝蒌根（半两）　苦参（一分锉）　人参（去芦头一分）　寒水石（半两）　甘草（一分炙微赤锉）　石膏（半两）
上为粗散。每服一钱。以水一小盏。煎至五分。去滓不计时候温服。量儿大小。以意加减。
●柴胡散　治伤寒伤风热气壅。涎盛胸膈不利。或时行疹痘未分。或痢疾潮热。但一切积气温壮。皆宜服。
柴胡（二两）　人参　甘草　黄芩（各一两）　半夏（炮七次）　麻黄（去节各五钱）
上锉散。每服二钱。生姜二片。薄荷三叶。白竹青少许。煎温服。鼻衄加生地黄。疟疾加姜一钱。桃柳枝、地骨皮。痢疾作热涎盛加桑白皮。
●解肌散　治小儿伤寒发热。四肢烦肿。
赤芍药（半两）　杏仁（汤浸去皮尖双仁麸炒微黄）　川大黄（锉碎微炒）　桂心　甘草（炙微赤锉各一分）　麻黄（三分去根节）
上粗罗为散。每服一钱。以水一小盏。煎至五分。去滓不计时候。量儿大小。加减温服。
●麻黄散　治小儿伤寒体热。头痛心烦。
麻黄（去根节）　甘草（炙微赤锉）　赤芍药（各半钱）　川大黄（锉碎微炒）　杏仁（汤浸去皮尖双仁麸炒微黄各一分）　石膏（一两）
上粗罗为散。每服一钱。以水一盏。煎至五分。去滓不计时候。量儿大小。以意加减温服。
●前胡散　治小儿伤寒。心胸壅闷。烦热头痛。
前胡（半两去芦头）　石膏（一两细研）　黄芩　枳壳（麸炒微黄去瓤）　赤茯苓　甘草（炙微赤锉各一两）
上粗罗为散。每服一钱。以水一小盏。煎至五分。去滓。不计时候。量儿大小。加减温服。
●黑散子　治小儿伤寒。解利邪热。
川大黄（半两）　麻黄（去根节）　川升麻　杏仁（去皮尖）　芍药　甘草
上慢火炒令黑色。捣罗为散。每服半钱至一钱。煎荆芥汤调下。
●三十六种三黄散　治正受伤寒。
麻黄（半钱去节）　大黄（二钱炒）　黄芩（一分）　犀角（二钱）　茵蔯　甘草（炙各一钱）
上为散。每服半钱。浓煎葱白薄荷调。连进二三服。譬如大段壮热。只用一钱。
●附子散　治小儿中风伤寒。眼目不开。手足厥冷。口多出涎。啼声不出。昏闷。或时觉躁闷。
●麦门冬散　治小儿伤寒烦热。头痛呕逆。
麦门冬（去心三分）　石膏（三分研）　甘草（炙半两）
上为散。每服一钱。水一小盏。煎五分。去滓。不计时候温服。量儿大小加减。
●葛根饮　治小儿伤寒。
葛根汁　淡竹沥（各六合）
上相和。二三岁分三服。百日儿斟酌煮服之。一方生服。
●枳壳半夏汤　治伤寒呕。
枳壳（一两泡去瓤炒）　半夏（一两汤泡七次）
上分二服。水一盏。姜十片。煎至一小碗。大人分二服。十岁以下可作五服。以意加减。
●防己散　治伤寒喘急。及诸病喘促。
防己　人参（各等分）
上为末。每服一钱。桑白皮煎汤调下。无时。
●龙胆散　治小儿伤寒阳毒。毒气在脏。狂言乱语妄走。
草龙胆（一两）　铁粉（二两）
上为末。磨刀水调下。十二三岁小儿。多有此病。
●问命散
歌曰。小儿壮热又头疼。手足饶寒冷似冰。嗞哐时时多眼涩。睡中忽跳受虚惊。都缘全是伤寒作。不是家亲及鬼精。发表微溏取通气。免教灾病苦相萦。
藜芦（一两炒乾为末）　麝香（半钱同研匀）
上用一服。吹鼻中效。须先服红龙散四服。次与救生丸。次与真珠散吹于鼻中。吹药三两喷效。一名定命散。
●豆角膏　治伤寒鼻塞。贴囟。
赤豆　皂角（炙过等分）
上为末。以葱油调。贴之。
●解交饮子
●歌曰。初得伤寒两日间。作时壮热四肢寒。朝来还是依稀疟。至夜犹来似火燃。求取玄明粉一物。饮中频吃便身安。忽然未得惺惺睡。便与神丹转后看。
用玄明粉一钱。加红粉散一钱。分作四服。茶调下。相次与吃了。便服下项救生丸及真珠散。
●香苏散　治身重脚弱。关节疼。发热恶寒。小便涩。大便泄。自汗。或腹满。因久在卑湿。或为雨露所袭。
用香苏散每服二钱。水一盏。加炙苍术、车前子、木瓜少许、生姜二片。煎热服。小便多。是效。
●大人参散　治小儿四时伤寒。温壮头疼。喘粗鼻鸣。及夹食夹惊。烦渴惊悸。⿰口孜啀不进乳食。
人参　白茯苓　羌活　川芎　天麻　防风　白术　陈皮（去白）　甘草　藁本　厚朴（姜制）　乾葛　白芷　桑白皮（炙）　白芍药（各等分）
上为粗末。一岁儿每服二钱。水半盏。生姜二片。枣子一个。煎至二分。去滓温服。量儿大小。加减服之。
●表解散　治伤寒初作壮热。
桔梗　乾葛　石膏　麻黄（去节）　升麻　赤芍药　甘草（各等分）
上为散。每用一钱。葱白薄荷同煎。服之。
●华盖散　治伤寒。
知母　人参　茯苓　紫苏　乌梅　杏仁　白桑皮　麻黄　甜葶苈　甘草　五味子（各等分）
上㕮咀。每服一钱。同葱白煎。服。
●清凉饮
地骨皮　人参　茯苓（各三钱）　黄芩　乾葛　石膏（各半两）　知母（三钱）　甘草（三钱）
上㕮咀。每服一钱。白竹丝、枣子同煎。温服。
●地骨皮散　治伤寒热甚者。
地骨皮　白茯苓　麻黄（去节）　白芍药　黄芩　川芎　前胡　升麻　甘草（各等分）
上㕮咀。葱白同煎服。
●治伤寒已解。而盗汗不止者。
牡蛎　麻黄根　朱砂　甘草（各三钱）
上为末。每服半钱。麦门冬汤调下。如表过体虚。面白而多盗汗者。但与四君子汤。
●张焕羌活汤　治小儿伤寒解利邪气。兼解麻豆热及惊疮等证。
羌活　防风　川芎　人参（去芦头各一两）　乾葛根　川升麻　犀角　甘草（各一两半）
上件捣筛为末。每服一钱八分。水一盏。生姜二片。薄荷三叶。煎至五分。去滓温热服。伤寒大便不通。亦宜服红绵散。如实热。宜用南星丸下之。
●人参散　治伤寒潮热鼻头疼。亦治清涕。壮热不解。
人参　茯苓　羌活　当归　前胡　甘草（各一钱）　麻黄（三钱去节）
上为末。每服一钱。水半盏。姜一片。同煎三分。温服。
●柴胡饮子　治小儿伤寒。五七日阴阳不和。发热唇焦。口燥咽乾。烦渴引饮。潮热邪热。大便秘涩。并宜服之。
柴胡（去芦）　人参（去芦）　白芍　当归　净黄芩　大黄　甘草（炙各半两）
上㕮咀。每服二钱。水一小盏。生姜三片。同煎至七分。去滓温服。或乳母宜多服之。
●香葛汤
乾葛（一两）　升麻　羌活　白芍药　桔梗（微炒）　川芎　白芷　白茯苓　甘草（各半两）
上㕮咀。每服三钱。水半盏。姜葱煎取半。不计时候。温服。
●脱用散　调理小儿婴孩。伤寒体热。头面昏沉。不思饮食。夹惊夹食。寒热大小便闭涩。或赤或白。烦躁作渴。冷汗妄流。夹积伤滞。膈满胀急。青黄体瘦。日夜大热。及疗伤寒伤暑。惊痫客忤。筋骨坚脏。疳气等热。并宜服之。
柴胡（去芦）　川当归（洗净）　龙胆草（去芦）　知母（各三钱）　人参　川芎（各三钱）　白茯苓（二钱半）　甘草（炙四钱）　麻黄（二钱去节留根一钱）
上为细末。每服一二钱。水一小盏。入小葱白连须一寸。同煎至半。温服不拘时候。此方散热。扶表救里。表虚冷汗不妄行。里热冷气不闭结。外即通关。内则开渠。通关流行经络。开渠不壅脏腑。然其知母、当归。顺正调阴阳。人参、甘草和中益肠胃。柴胡、川芎散寒祛邪。茯苓、龙胆生津止汗。麻黄去节留根。功全表里。葱白连须止汗。效正盈亏。热在表里之间。施无不可。积传惊痫之候。用立见功。葱根至良。号曰脱用。奇妙。

伤寒咳嗽（附论）  ***************************
夫小儿伤寒。是客于皮肤。搏于血气。使胰理密。气不宣泄。蕴积生热。故头痛体疼而壮热。其嗽者邪在肺。肺候身之皮毛而主气。伤寒邪气先客肌肤。随气入肺。故令重有脓血也。
方
●白术散　治小儿内中冷气。及外伤于寒嗽咳。或时寒热头痛。
白术（半两）　赤芍药（一分）　紫菀（洗去苗土）　麻黄（去根节）　厚朴（去粗皮涂生姜汁炙令香熟）　人参（去芦头）　甘草（炙微赤锉）　陈橘皮（一分汤浸去白瓤焙）　杏仁（各半两汤浸去皮尖双仁麸炒微黄）
上为散。每服一钱。以水一小盏。煎五分。去滓。不计时候。量儿大小。加减服之。
●贝母散　治小儿伤寒。痰逆咳嗽。不欲乳食。
贝母（煨微黄）　桔梗（去芦头）　甘草（各一分炙微赤锉）　陈橘皮（半两汤浸去白瓤焙）　桂心（一两）　人参（去芦头）　乾姜（各一分炮裂锉）　杏仁（半两汤浸去皮尖双仁麸炒微黄）　半夏（一分汤洗七次去滑）
上为散。每服一钱。以水一小盏。入生姜少许。煎至五分。去滓。不计时候温服。量儿大小加减。
●枇杷叶散　治小儿伤寒壮热。呕吐。
枇杷叶（一分拭去毛炙微黄）　川升麻（半两）　人参（半两去芦头）　茅根（一两锉）　竹茹（三分）　贝母（半两煨微黄）
上为散。每服一钱。以水一小盏。入枣一枚擘开。生姜少许。煎至五分。去滓。不计时候。看儿大小。以意加减温服。
●麻黄散　治小儿伤寒。咳嗽气急。
麻黄（半两去根节）　川大黄（一分锉碎微炒）　木通（半两锉）　麝香（一分）　皂角子（二十粒煨熟）　桂心（半两）
上为散。每服一钱。以水一小盏。煎至五分。去滓。不计时候。量儿大小。以意加减温服。
●杏仁散　治小儿伤寒。咳嗽不瘥。
杏仁（汤浸去皮尖双仁麸炒微黄）　贝母（煨微黄）　甘草（炙微赤锉）　川升麻　麻黄（各半两去根节）
上为散。每服一钱。以水一小盏。生姜少许。煎至五分。去滓。不计时候。量儿大小。以意加减温服。
●桂心散　治小儿伤寒咳嗽吐逆。昼夜不息。
桂心（半两）　甘草（一两炙微赤锉）　紫菀（三分洗去苗土）　麦冬（一两去心焙）
上为散。每服一钱。以水一小盏。入生姜少许。煎至五分。去滓不计时候。量儿大小服之。
●麦煎散　治四时伤寒头痛发热。气喘痰嗽。能利肺经。化痰涎。止喘嗽。功效甚速。凡伤寒嗽者。便可服之。
人参（去芦）　白茯苓　苦桔梗（去芦）　杏仁（不去皮各五钱）　白术　柴胡（去芦）　桑白皮（蜜炙）　麻黄（去节一钱）　知母　贝母（去心）　葶苈（炒）　甘草（各三钱）　秋冬加桂枝、半夏曲（五钱）
上为末。或㕮咀。发散生姜葱白汤下。喘促加马兜铃。里热加大黄。痰盛加玉饼子。嗽不止炼蜜为糕。夜睡嚼服之。
●麦煎散　治伤寒咳嗽。气急鼻塞。
知母　贝母　麻黄（去节）　人参　石膏　甜葶苈　茯苓　地骨皮　杏仁　滑石　柴胡　甘草　桔梗　大黄（蒸）　乾葛（各等分）
上㕮咀。每服用葱白、薄荷、小麦子二十粒煎服。
●治婴孩儿伤寒咳嗽。温壮水痘。麦汤散方。
地骨皮（半两炒）　麻黄（一分去节）　甘草（半分炙）　人参（一分）　滑石（一分）　大黄（一分用湿纸裹煨令熟切）　甜葶苈（一分用纸煨切）　知母（一分）　羌活（一分）
上为末。每服婴孩小儿一字或钱半。三五岁一钱。以水一药注或半银盏。入小麦七粒或十四粒。煎十数沸。服。

伤寒馀热（附论）  ***************************
夫小儿伤寒。若四五日后热即入里。即宜下之。下之得利。后日犹不除者。是馀热未尽故也。其状肉常温温而热是也。
方
●黄连散　治小儿伤寒。得汗利后。馀热不除。心神烦躁。夜卧不安。
黄连（去须）　大青　川升麻　人参（去芦头）　赤茯苓　甘草（各一分炙微赤锉）　麦门冬（半两去心焙）　黄芩　地骨皮（各一分）　犀角屑（半分）
上为散。每服一钱。以水一小盏。煎至五分。去滓。不计时候。量儿大小。加减温服。
●麦门冬散　治小儿伤寒。汗利已后。馀热不解。身体疼痛。心神虚烦。不思乳食。
麦门冬（半两去心焙）　子芩　葛根（各一分锉）　川升麻　前胡（各半两去芦头）　犀角屑　玄胡　赤芍药　玄参（各一分）　柴胡（半两去苗）　甘草（一分炙微赤锉）
上为散。每服一钱。以水一小盏。入生姜少许。煎至五分。去滓。不计时候。量儿大小。以意加减。
●茯神丸　治小儿伤寒后。馀热不除。心神不安。
川升麻　玄参　车前子（各一分）　茯神　麦门冬（各半两去心焙）　犀角屑　栀子仁　白鲜皮　铁粉（细研）　朱砂（各半两细研）
上为末。与铁粉朱砂同研令匀。炼蜜和丸。如绿豆大。不计时候。以温水下五丸。量儿大小加减。
●黄耆散　治小儿伤寒。汗利以后。馀热不除。口乾心烦。不饮乳食。
黄耆（一分锉）　麦门冬（半两去心焙）　知母　人参（去芦头）　赤茯苓　黄芩　甘草（各一分炙微赤锉）
上为散。每服一钱。以水一小盏。煎至五分。去滓。不计时候。量儿大小加减温服。
●葳蕤散　治小儿伤寒。二三日已服药得汗后。馀热未除。宜服。逐去毒气。
葳蕤　川大黄（锉微炒）　升麻　甘草（炙微赤锉）　黄芩　大青（各半两）
上为散。每服一钱。以水一小盏。煎至五分。去滓。不计时候。量儿大小。加减温服。
●治小儿伤寒。馀热不除。四肢不利。宜用此汤浴。
川大黄　甘草（炙）　防风（去芦头）　丹参（各半两）　雷丸（三分）　白术（半两）
上为散。每服一两。以水三升。煎二升半。去滓。看冷热于密室中浴儿。后宜避风。隔日再用。

伤寒热渴（附论）  ***************************
夫小儿伤寒。四五日。热入于脏。脏得热即津液竭燥。故令热渴也。
方
●土瓜根散　治小儿伤寒。烦热大渴不止。
土瓜根（半两）　麦门冬（半两去心焙）　枇杷叶（拭去毛炙微黄）　甘草（炙微赤锉）　葛根（各一分锉）　柴胡（半两去苗）
上为散。每服一钱。以水一小盏。煎至五分。去滓。不计时候。温服。量儿大小。以意加减。
●人参散　治小儿伤寒。头热足冷。口乾多渴。
人参（去芦头）　黄耆（锉）　麻黄（去根节）　赤茯苓（各半两）　蜣螂（二枚去翅足微炒）
上为散。每服一钱。以水一小盏。煎至五分。去滓。不计时候。温服。量儿大小。以意加减。
●石膏散　治小儿伤寒。大汗后。已下利。烦渴不解。其脉洪大。宜服。
石膏（一两）　知母　地骨皮　甘草（炙微赤锉）　人参（各半两去芦头）
上为散。每服一钱。以水一小盏。入粳米一百粒。煎至五分。去滓。不计时候温服。量儿大小加减。
●甘草散　治小儿伤寒热渴。汗下后觉烦闷。
甘草（炙微赤锉）　牡蛎粉　黄芩　赤芍药（各半两）
上为散。每服一钱。以水一小盏。煎至五分。去滓。取鸡子清一枚。入散中熟搅掠去沫。徐徐温服。量儿大小加减。
●解肌散　治小儿伤寒发渴。
石膏　寒水石　滑石　甘草（炙）　半夏（制各等分）
上为末。每服一钱。以水一小盏。生姜三片。薄荷一叶。煎至二分温服。
●银白散　治小儿伤寒伤暑。伏热泄泻。自利频渴。口燥咽乾。中暑发渴。疮疹并宜服之。
石膏（三钱水飞）　腻白滑石（一两）　甘草（炙锉七分）
上为细末。每服三钱。煎薄荷汤下。白汤亦可。不拘时候。

伤寒挟实（附论）  ***************************
夫小儿伤寒。而脏气实者。即寒气相搏而壮实者。谓之挟实也。挟有二种。有冷有热。其热实者能食粪坚而臭气也。其冷实者。食不消粪白而酸气也。以此推之。虽冷热相殊。外皆壮热也。
方
●赤芍药散　治小儿伤寒。挟实壮热。憎寒头痛。
赤芍药　知母　子芩　人参（去芦头）　枳壳（麸炒微黄去瓤）　甘草（炙微赤锉）　石膏　川升麻（各一分）　柴胡（半两去苗）
上为散。每服一钱。以水一小盏。入青竹叶七片。煎至五分。去滓。不计时候温服。随儿大小。以增减服之。
●柴胡散　治小儿伤寒挟实。壮热心烦。
柴胡（三分去苗）　当归（一分）　赤茯苓　川大黄（各半两锉研微炒）　甘草（炙微赤锉）　赤芍药（各一分）
上为散。每服一钱。以水一小盏。煎至五分。去滓。不计时候。量儿大小。以意加减。
●犀角散　治小儿百日以来。伤寒挟实。壮热多惊。心躁。
犀角屑　川朴硝　龙胆（各一分去芦头）　川大黄（半两锉碎微炒）　甘草（炙微赤锉）　枳壳（各一分麸炒微黄去瓤）
上为散。每服一钱。以水一小盏。煎至五分。去滓。不计时候温服。量儿大小。以意加减。
●厚朴散　治小儿伤寒挟食。心腹胀满。不欲乳食。
厚朴（半两刮去皮涂生姜汁炙令香熟）　川大黄（锉碎微炒）　人参（去芦头）　陈橘皮（汤浸去白瓤焙）　甘草（炙微赤锉）　朴硝（各一分）
上为散。每服一钱。以水一小盏。煎至五分。去滓。不计时候温服。量儿大小。以意加减。
●大黄散　治小儿四五岁。伤寒壮热挟实。心腹胀闷。
川大黄（一两锉微炒）　甘草（炙微赤锉）　麦门冬（去心焙）　细辛　黄芩（各半两）
上为散。每服一钱。以水一小盏。煎至五分。去滓。不计时候温服。量儿大小。以意加减。

夹惊伤寒（附论）  ***************************
夫小儿伤寒。是寒气客于皮肤。搏于血气。使腠理闭密。气不宣泄。蕴积生热。故头痛体疼而壮热也。其兼惊者。是热乘心。心主血脉。小儿血气软弱。心神易动。为热所乘。故发惊。惊不止则变惊痫也。
治小儿中惊兼伤寒候。大热狂躁。荒虚乱言烦渴。此候因惊热所传。治者。急用麦汤散三服。微汗出。次日下朱砂膏二服。热渐退。第三日下金青丹通三次。用匀气散、惺惺散、相夹与服。第四日身体有伏热。即下大附散、夹回阳散与服即愈。
治夹惊伤寒候。浑身壮热。心躁发渴。睡里多惊。手足不定。面额赤色两眼睲瞪。小便赤。宜薄荷散三二服。间用调胃气药。更进七宝牛黄丸。治惊及金莲散。三二服退热。如次依用药不退。往往变作惊风。
玉诀小儿伤寒惊搐歌。伤寒惊搐即生涎。胃热乘虚变身斑。额赤口乾脾受热。涎高风盛发狂言。风盛太过。胃邪乾燥。先与解之。涎实下之。伤冷温之。热即利之。利涎调气。即无误也。又曰。伤寒热病胃邪攻。燥渴频频面色红。本是先传心与肺。急须解利治惊风。此乃伤寒在表。宜坯煎散。次乌犀膏利涎。又与调荣卫。忌用热药。
石壁经三十六种夹惊伤寒候歌。脚冷头烧气不和。渐生喘急爱眠多。不时梦里频频搐。（凤髓经注云梦里惊掷）极嗽生涎可奈何。吐休汗止方为解。解热消涎去久疴。汗出除惊方已疾。其馀平药与调和。先调气。次发汗和解。次即凉膈。膈凉则涎自化矣。涎化则搐自住。
此患有先受伤寒后受惊。亦有先惊而后受伤寒。即先退伤寒后退惊。先受惊即先退惊也。如退惊与南星丸。如有馀热。更一服大青膏。如退伤寒。即与解表散。后服调胃散。
小儿伤寒夹惊候。其脉浮洪。伤寒者小儿内停冷乳包嚼之食。外伤冷风于腠理。令儿面黄色。两颊红色。鼻塞气喘。身上寒毛起。鼻流清涕。咳嗽喷嚏。烦躁吐食。频多下泄。小便如粉。皆是伤寒候。若加睡中惊掷。狂叫。睡卧不安稳。是夹惊。伤寒宜与坯煎散。并三服取汗。次与镇心丸。若加大喘啼叫。是伤寒正受。后宜与三黄散三服。次与麦汤散三服退热。
方
●乳香膏　治小儿夹惊伤寒。壮热涎鸣。风热壅盛。镇心化涎。退热定搐搦。
朱砂　铅白霜　天竺黄　葛粉　人参　茯苓（各半两）　天麻　甘草（各三钱炙）　白附子（一分）　乳香（二钱）　牛黄　麝脑（各半钱）
上为细末。炼蜜为丸。如梧桐子大。薄荷汤化下二丸。
●坯煎散　治夹惊伤寒。及解惊发汗。
全蝎　川乌（炮去皮尖）　甘草　朱砂　大黄　羌活　川芎　麻黄（去节）　天麻（酒浸）　脑麝　白殭蚕（去丝以上各等分）
上为末。每服一钱半。入坯子五粒。葱白半寸。煎三四沸。通口服。二三服出汗。
●麦煎散　治小儿夹惊伤寒。吐逆壮热。表里不解。气粗喘急。面赤自汗。或狂言惊叫。或不语无汗。及瘾疹遍身赤痒。往来潮热。时行麻豆。疹子馀毒未尽。浑身浮肿。痰涎咳嗽。或变急慢惊风。手足搐搦。眼目上视。及伤风涎喘头疼。并治之。
知母　陈皮　地骨皮（拣净）　白茯苓（去皮）　甘草（炙）　石膏　葶苈子　赤芍药　人参　滑石　杏仁（去皮尖麸炒各半两）　麻黄（一两去根节）
上为末。每服一钱。麦子煎汤调下。如初生牙儿。感冒风冷鼻塞。身热喷嚏多啼。每一钱许。并用麦煎汤下。一方用肉桂。无赤芍药有知母。
●金泥膏　治伤寒邪热乘心。兼发惊病。
菖蒲（一十九节者）　远志（去心）　钩藤（各一两）　人参（去芦头）　草龙胆　甘草（炙令半两）
以上捣罗为细末。次用
水银（一分）　牛黄（别研一钱）　金箔（二十片同水银和研如泥）　麝香（研一钱）
上件匀。用蜜半斤。酥四两。用银锅或石锅中先入水二升。除去金泥酥蜜外。先入诸药慢火熬至一升。用新绵滤去滓。再下酥密金泥搅匀。用柳枝不住手搅熬成膏。用瓷器盒盛。每用一豆大。薄荷汤化下。
●防风天麻散　祛风镇惊。及伤寒夹惊。
●坯煎散　治小儿夹惊伤寒。浑身壮热。睡掷。咳嗽烦躁。下泄多。
川乌头（半两炮去皮尖）　大黄（蒸熟三钱）　雄黄　白附子　甘草（炙）　川芎（去皮）　天麻（去梢）　殭蚕（去足各一钱）　麝香（少许）　麻黄（去节四钱）
上为末。每服一钱或半钱。大者一钱半。水半盏。入坯子五粒。葱白半寸。同煎数沸。温服。如出汗并三服。
●红绵散　治小儿夹惊伤寒。头疼壮热。心烦气粗。惊悸。
天麻　白附子　全蝎（去足）　殭蚕（炒去丝嘴）　大黄（炮）　麻黄（去节）　甘草（炙）　朱砂（一方不用）　苏木（炒）　南星（炮）
上等分为末。每服半钱。红绵少许。水半盏煎三分。
●麦汤散　治夹惊夹食伤寒。气急嗽涎。
滑石　石膏　知母　贝母　麻黄　杏仁（炒制研）　甘草　葶苈（薄纸盛炒）　人参　地骨皮（去骨各等分）
上为末。每服一钱。小麦二十粒煎汤下。涎盛气促。桑白皮汤下。
●梨浆饼子　治小儿伤寒惊搐。治风下涎。
轻粉（半两）　铁粉　荆芥穗　辰砂　腊茶（各一钱）　郁李仁（七个去油）　粉霜（半两）　牵牛（二十七个微炒）　脑麝（少许）
上为末。炼蜜为饼子。加减用梨汁薄荷汤化下。
●三十六种白附子散　治夹惊伤寒。
白附　朱砂（各三分）　全蝎（一分半）　黑附子（炮去皮脐）　雄黄　羌活（各半两）　石膏（七钱半）　麻黄（一两去节）　脑麝（随意别入研）
上为末。每服半钱。薄荷腊茶汤下。有热再服。
●麦汤散　治小儿蒸。伏热伤寒。咳嗽嚏喷。体热面赤。
麻黄（去节）　滑石　甘草　杏仁（去皮尖）　大黄（蒸）　地骨皮　芍药　北葶苈子
上各等分为末。每服半钱一钱或一字。小麦薄荷汤下。
●薄荷散　治夹食伤寒。热极生风。头疼壮热。嗽涎鼻塞。及时行疮痘。已发未发。皆可服。
薄荷叶（半两）　羌活　全蝎　麻黄（去节）　甘草（各半钱）　殭蚕　天竺黄　白附子（炮各一分）
上为细末。每服一钱。水小半盏。煎至三分。加竹沥少许妙。一方为末。薄荷茶清调下。孩儿一岁至三岁半钱。
●白霜丸　治小儿惊风伤寒。四五日未得汗。摇头扬手上窜。多啼叫不睡。吃水不休。
铅白霜　朱砂　马牙硝　天竺黄　人参　甘草（炙各半两）　山栀子（一两）
上为末。炼蜜为丸。如梧桐子大。每服一丸。令热蜜汤化下。
●没石子膏　治惊风胃气虚弱。吐后手足搐搦。眼下及唇青者。不进饮食。是夹惊伤寒。
没石子（三个生用）　人参　诃子（炮）　白术（各二钱）　丁香（五七个）　甘草（炙半两）　香附子（三十七个去皮）
上为末。匀煮。朱砂研丸。如桐子大。不进饮食。白术汤下。
●铁刷散　治夹惊伤寒。
麻黄（去根节一两）　甘草（炙半分）　细辛（半两）　石膏　葶苈　青皮（各一分）　杏仁（十一个）
上为末。如小儿伤寒。三二日壮热。不曾调理外风。把定关窍。伤寒面黄色白。壮热微渴。此是伤寒候。三五日内心脏热。面赤唇红。多燥壮热。热极生涎。即为惊也。元初伤寒伤风为伤寒。此候为夹惊伤寒也。如此患。先下异攻散二服。柴苏木瓜汤煎服。后以此药半钱。水一盏。姜三片煎至四分温服。头面微有汗。解伤寒不退。如壮热煎胜金散。如壮热后多睡。更烦躁口乾手足冷。此是外风。把定关窍。用绵煎散一服发汗。汗出关窍通。只用异功二服和气。更服此药解伤寒。
●回阳散　治小儿夹惊伤寒。
苍术（一两米泔浸一宿）　甘草（炙半两）　白术（炮半两）　陈橘皮（去白半两）　木香　大附子（炮去皮脐各一分）
上为末。每服一大钱。用盐汤空心点服。看形候下之。
●红绵散　治小儿夹惊伤寒。吐逆燥闷热渴。夜啼不睡。常服温平。镇心不凉。过一百日后。六七日。间进一服不妨。
全蝎　人参　白茯苓　天麻（各等分）　麻黄（半两去节）　大辰砂（一钱）
上为细末。将辰砂细研。一同和匀。每服一小钱。少许薄荷叶同煎。十沸温服。
●天竺黄散　治小儿伤寒。退惊涎。
白殭蚕　郁金　天竺黄　山栀子　蝉蜕　甘草（炙各等分）
上为末。每服半钱。金银薄荷煎汤下。
●治小儿夹惊伤寒。浑身壮热。涎盛发搐搦。
蝎（七个）　荆芥　麻黄（去节）　白附子　白矾（各一钱）　苏木（少许）
上为细末。每服一钱。水一盏。煎至五分服之。
●金莲散　治婴孩小儿。潮热伤寒夹惊。
连翘　山栀子（去壳）　甘草（炙）　防风　蝉壳（洗去土令净各等分）
上为末。每服婴孩一岁二三岁半钱。四五岁一钱。用水一药注或半银盏。煎十数沸。温服。
●千金丸　治小儿夹食夹惊夹风伤寒。微转。
朱砂（末一钱）　腻粉（一分）　麝香（半钱）　白丁香　全蝎（各七个末）
上为末。和匀。白饭为丸。如萝卜子大。薄荷汤下。每服三丸。
●绵煎散　治伤寒。退热。
麻黄（一两去节）　天麻　紫苏　天南星（油煎赤色）　殭蚕（各半两）
上为末。小儿伤寒。惊风壮热。面赤沉困。头疼不进饮食。用水一盏。药半钱。绵一片。薄荷汤调下。睡时更煎铁刷散一服。夹惊伤寒。无惊只是伤寒。二日进二服。一方无麻黄。
●紫散子　治伤寒夹惊。通利发汗。用紫散子。但是伤寒身热急服。如是积劫。服经验银液丸。
天麻（一两）　川芎（半两）　铁粉（三分土色者）　硼砂（一钱）
上为末。入脑麝各少许同研。每服一次半钱。金钱薄荷汤下。并二服。汗自出。
●红莲散　治小儿夹惊。咳嗽气急。体热惊悸。和顺疮痘。
朱砂（一钱）　麝香（一字）　脑子（少许）　南星（一两姜汁浸一夕煮乾皂角水一盏浸一夕煮乾荆芥水一盏浸一夕煮乾再焙）
上为末。三岁儿服一字。薄荷汤调下。一方用天麻一钱。
●红龙散　治小儿夹惊伤寒。额赤气粗。睡卧不安。及治惊热。小便不通。服之。
海金砂（半两）　朱砂（二钱）　脑麝（各半字）　桂府滑石（一两半）
上为末。灯心汤调下。
●红桃散　治小儿夹惊伤寒。头疼壮热。涎潮。惊悸多哭。气粗心烦。及治气壅。膈节不通。
石膏　寒水石（各一两）　脑麝（各半字）
上为末。灯心汤调下。大小加减服之。
●胜金散　治小儿伤寒热惊风。麻豆疮疹潮热。
天南星（一两）　白附子（半两）　雄黄（二钱）
上为末。每服一钱。水一盏。葱白三寸。同煎三分。作三度。与一匙服。
●无惜散　治夹惊伤寒。
浮萍（紫背者一钱）　犀角屑（半钱）　钩藤钩（三七个）
上为末每服一钱。蜜水调下。连三服。出汗为度。后常服亦佳。


卷三百六十九·婴孩伤寒门  ——————————————————————————————————————————————————————————————————————————————————————————

夹食伤寒（附论）  ***************************
茅先生治小儿中夹食伤寒候。大热呕逆。肚膨。上渴泄泻。此候因与物食所伤。而五脏结实所得。治者先用青金丹与下三四次。方下醒脾散匀气散与服。如有咳嗽。即下麦汤散调理治之即愈。汉东王先生家宝云。夹食伤寒。并单有积。证候稍异。如从膝下冷者为单有积。必潮热。宜治之以补。如膝下热者。并浑身热。面色青则是夹食伤寒。须先理伤寒后取之。以上病证。并在审度用药。无不应验。汉东王先生家宝。治夹食伤寒病证。面青吐逆。浑身发热。或发渴烦躁头疼。宜用水精丹取之。至天明须取下。准前用观音散三二服补之。后下薄荷散三二服解其寒气。如渐有退候。恐馀热未退。宜进七宝轻青丹三二服。间以人参散三二服调之。
石壁经三十六种夹食伤寒候歌。夹食伤寒先自热。内中有物伤形节。面上红斑有似丹。口中时时生躁渴。先表方知医有功。次治亦为神妙诀。微微取动一两行。脏腑调和自安悦。　此因气血弱。即所食物滞在脾胃。使肌肉上。或面上如豆大或如指面大赤斑点。主至夜间不眠多渴。看轻重先取其积。次和胃气退热。再看证候调理。
三十六种内夹食伤寒候云。此候宜服白附子散。小儿形证论四十八候夹食伤寒候云。此候面上有点子多作疹。
方
●水精丹　治婴孩小儿夹食伤寒。又治虫积食积贴积惊积。恶物食伤。
天南星（一钱）　滑石（各为末二钱）　水银粉（秤半钱）　芜荑（取仁一百片）　巴豆（五十粒去壳不出油）
上先研巴豆令极细。再下芜荑仁。复研方入众药。研令极匀。以烂饮为丸。如黄豆大。每服三五丸。以岁数加减。米汤泡生姜葱吞下。服时须令婴孩小儿空心。不可吃乳食。稍饥方可进药。如膈上有食物。先须吐出。如膈下有食方得转泻。切忌生硬果实。肉食等物。近夜卧服佳。
●人参散　治夹食伤寒症。解热补虚。调胃气。进乳食。止吐泻。
人参　莲肉（去心炒）　茯苓（各一分）　黄耆（半两捶蜜水拌炙）　甘草（炙二钱）
上为末。每服婴儿一字。二三岁半钱。四五岁一钱。以水一药注或半银盏。入枣子半斤。煎十数沸。服。
●升麻散　治小儿时气。头痛壮热。
川升麻　赤芍药　石膏（细研）　麻黄（去根节各半两）　贝齿（一枚）　甘草（炙微赤锉半两）
上为末。每服一钱。以水一小盏。煎至五分。去滓。不计时候。量儿大小加减温服。得微汗为效。
●麦门冬散　治小儿时气。咳嗽壮热。
麦门冬（去心焙）　川升麻（各一两）　贝母（煨微黄）　甘草（炙微赤锉各三分）　赤芍药　杏仁（汤浸去皮尖双仁麸炒微黄各半两）
上为末。每服一钱。以水一小盏。煎至五分。去滓。入淡竹沥半合。更煎一二沸。不计时候。量儿大小。加减温服。
●生乾地黄散　治小儿时气壮热。咳嗽心胸胀闷。乳食不下。
生乾地黄　麦门冬（去心焙各一两）　款冬花　杏仁（汤浸去皮尖双仁麸炒微黄）　陈橘皮（汤浸去皮瓤各三分）　甘草（去心焙微赤锉）
上为末每服一钱。以水一小盏。入竹茹半分。煎至五分。去滓。不计时候温服。量儿大小增减服之。
●人参饮子　治时气病。
人参（去芦头）　生乾地黄（各一两）　犀角（末）　黄芩　柴胡（去苗各半两）　甘草（炙一分）
上为粗末。每服一钱。水一小盏入生姜二片。煎至五分。温服。
●八物吴蓝饮子　治小儿伤寒。天行头痛。壮热。
吴蓝　大青（各二两半）　甘草（炙）　茵蔯（一分半）　麦冬（去心三分）　栀子仁（一十五个）
上每服三钱。水一盏入芦根半握。生姜五片。煎至七分。去滓。服之。
●水解散　治小儿天行时气疮庖。身体壮热。头疼烦渴心躁。或已出尚热。
天麻（去节四两）　大黄　黄芩　桂心　甘草　白芍药（各等分）
上为末。热水调下。连二服汗出为瘥。或热甚此谓风实之人。三伏中亦宜用。只去大黄。春夏并用。
●麦门冬散　治小儿时气壮热。心腹烦闷。
麦门冬（一两半去心焙）　人参（去芦头）　甘草（炙微赤锉各半两）　葛根（锉）　茅根（一两炒）
上为散。每服一钱。以水一小盏煎至五分。去滓。不计时候。量儿大小。加减温服。
●麦门冬散　治小儿时气。五六日体热不止。
麦门冬（去心焙）　大青（各半两）　甘草（炙微赤锉）　吴蓝（各一分）　栀子仁（五枚）
上为散。每服一钱。以水一小盏。煎至五分。去滓。不计时候。量儿大小加减温服。
●葛根散　治小儿时气。烦渴。腹中痞实。
葛根（锉）　黄芩　柴胡（去苗各半两）　川大黄（一两锉碎微炒）　甘草（一分炙微赤锉）
上为散。每服一钱。以水一小盏。煎至五分。去滓。不计时候。温服。以稍利为度。量儿大小加减服之。
●贝母散　治时气病。
黄耆　青皮　茯苓　栝蒌根　甘草　紫菀　白术（各一两）　百合（一两半）
上为细末。每服一钱。以水八分盏。煎至四分。通口服。得少许为妙。
●麦汤散　治小儿伤风伤寒。浑身壮热。咳嗽痰盛。
知母　石膏（煅赤）　葶苈（隔纸炒）　杏仁（汤浸去皮尖细研）　地骨皮　滑石（末）　麻黄（去根节生姜汁浸一宿各等分）
上为末。每服半钱。煎小麦汤调下。
●七宝散　治小儿伤寒伤风。浑身壮热。
天麻（炙）　白殭蚕　羌活（各一钱）　麻黄（去节）　蝎（一分）　白附子（一分）　麝香（少许）
上为末。每服半钱。或一字。用生姜薄荷蜜水调下。大小加减。
●惺惺散　治小儿伤风壮热。及疮疹毒气。时气湿气。风热伤寒。鼻塞清涕。惊悸头痛。咳嗽喘粗。目涩多睡。及气不和。
人参　白茯苓　甘草（炙）　白术　栝蒌根　细辛　桔梗
上七味等分焙乾为末。每服一大钱。用水半盏。姜一片。薄荷三两叶。同煎三五沸。二三岁一服分三服。五岁以上只作一服。如伤寒欲出汗。以葱白豆豉薄荷同煎。温服。一方无白术有乾葛。甘草减半。治壮热入薄荷生姜。冷气入姜枣。水一盏煎。伤风发热加防风。咳嗽气不和加川芎。又一法。海藏云。此加减四味。亦各随经证也。兼下小黑膏妙。
钱氏方谓小儿壮热昏睡。伤风风热。疮疹伤食皆相似。未能辨认。间服惺惺散。小柴胡汤。升麻汤。此数药均能治疗。不若参苏饮治诸般发热。不问何证。每每用之甚效。须逐日多服。以热退为期。不可遽止。
惟伤寒一证。则大便酸臭。水穀不化。畏食吐食。宜以药利之。先服紫霜丸感应丸。仍以参苏饮与服。尤验。若发热耳冷、骫冷、足冷、四肢乍冷乍热。腮赤、面赤、喷嚏、呵欠、惊跳不止。昏昏多睡。皆疮疹之候也。当用温凉之药。切忌妄下。已发未发。并用升麻汤、消毒饮。若三日未见形迹、当以生酒涂其身上。时时看之。状若蚤痕者是也。或发不透、及倒擫黑陷。极为利害。紫草、木通、甘草、枳壳、黄耆等分。白水煎服。名四圣散。若小儿咽喉疼者。用生甘草桔梗等分。白水煎服。名如圣散。
更有小儿头昏颊赤。口内热气。小便赤涩。大便秘结。此为里热。当用大黄、当归、芍药、甘草等分。白水煎服。名四顺饮。若审是疮疹之证。不宜用此。
●蝎梢散　治伤风发热。睡卧不安。直视涎盛。时作惊掣。
全蝎（十四个）　甘草（炙）　川芎（各二钱）　麻黄（去节秤）　防风　薄荷叶（各一钱）
上为末。入朱砂一钱。细研入药内令匀。每服一钱。水半盏煎至三分。温服。
●厚朴散　治小儿外伤风冷。壮热憎寒。头痛体重。寒气逆。呕吐恶心。或手足厥冷。及脾胃不和。并皆治之。
乾葛（三分）　苍术　陈橘（去瓤用皮）　厚朴（去皮以姜汁涂炙令香各一两）
上为末。每服一钱。水一盏。入姜二片。枣一枚。同煎至六分。热服。
●升麻黄芩汤　治小儿伤风有汗。头疼发热恶寒。
升麻　黄芩　葛根　芍药（各三钱）　甘草（一钱半炙）
上锉如麻豆大。每服二钱。以水一中盏。煎至六分。去滓。温服。若时行疮痘。出不快。烦躁气闷者。加木香一钱半。
●解肌汤　治小儿头痛伤风。憎寒壮热。肢体疼痛。鼻乾不得睡。兼治大人小儿。疮疹已发未发。皆可服。
乾葛　芍药　升麻　甘草
上等分。㕮咀。每服二钱。用水一盏。煎至半盏。去滓服。此药兼治寒暄不时。人多疫疾。乍暖脱衣。及暴热之次。忽变阴寒。身体疼痛。头痛如石。加黄芩名黄芩升麻汤。疮痘已发未发。及疮痘不快。热盛者。加大青等分煎服。疮痘不快加紫草糯米煎。伤风身热鼻流清涕。心中烦躁。加防风羌活薄荷煎服。若寒即热服。若热即温服。疮疹亦准此服药。身凉止药。小儿量度多少服。活人书云。如老人吃。去芍药。加柴胡一两、人参半两、雪白芍药一分。名升麻葛根汤。
●惊调散　治大人小儿老少。但是诸般伤寒伤风。体虚热。上膈有涎。烦躁不省人事。
脑（一分）　麝香（半钱）　荆芥穗（一两微炒焙末之）
上将脑麝各研。入药令匀。每服好茶半盏调半钱。和滓服。重者二钱。小儿少许。不计时候。
●治小儿伤风　以豆豉及葱生研作靥。贴囟上。如有邪气者。以豆豉及葱头生研。如前方。
●参苓散　治小儿风吹著。浑身壮热。头疼面赤多渴。
人参　茯苓　甘草（炙）　白术（各一分）　黄芩　乾葛（各半两）
上为细末。每服一钱。水五分。姜一片。枣半个。煎至四分。通口服之。
●清神散　治伤风身热。咳嗽不进乳食。鼻塞气促。睡卧不安。并宜服之。
人参　茯苓（各一钱）　川芎（五分）　防风　苦梗　羌活　麻黄　荆芥　甘草（各一钱）
上为末。每服一钱。葱白薄荷煎水。调下。
●荆术散　治小儿伤风伤寒。或疮或疹。服此药无寒无热。能分阴阳。疏风顺气。一切诸证。服之应手而效。更有加减法。开列于后。
荆芥穗（一两）　净苍术（三两锉炙微黄）　赤芍药（一两）　甘草（半两锉炙）
上为细末。每服一二钱。量儿大小。加减服之。伤风伤寒。壮热嗽咳。身重或疮疹未出。生姜葱白汤调下。伤风潮热。煎薄荷汤调下。邪风伤肺。鼻出清涕气粗。煎紫苏汤调下。卒暴惊风抽。宜服四味夺命散。一服立效。久病后慢惊搐。服全蝎散即瘥。疮疥出发不快。加炒牛蒡子。煎汤调下。发汗不出。煎去节麻黄汤。调下。心神不宁。恍惚不安。煎白银散调下。变蒸发热。煎薄荷汤调下。盗汗自汗煎牡蛎浮麦汤调下。风毒丹毒赤肿。四顺饮子汤调下。眼暴赤肿。痛。隐涩难开。煎羌活黄芩黄连生地黄汤调下。　口舌生疮。加白银散同煎。服之立效。腮项肿痛。加牛蒡子。防风汤调下。咽喉肿痛重舌。加升麻枳壳桔梗薄荷防风煎汤调下。日进二服。肺热喘急。痰涎壅塞。连服四味夺命散立愈。　肺虚上气喘满咳嗽。加款冬花五味子人参桑白皮紫菀煎汤调下。惊风后手足拳挛不舒。加当归熟地黄天麻羌活细辛木瓜虎骨川乌头炮去皮脐一同为细末。熬木瓜汤调下。脾胃虚弱。呕吐不利。乳食不化。宜服后安胃和脾散。日进二三服。立愈。脾胃久虚。肢体羸瘦。呕吐下痢。乳穀不化。宜常服安胃和脾散。日进三服。剋日痊安。淋涩小便不通。加萹蓄木通灯心滑石。煎汤调下。
●归命散　治小儿伤风。身壮热气粗。咳嗽。或传疮疹。并宜服之。
荆芥穗（半两）　白术（去芦二钱半）　人参（去芦三钱）　净苍术（锉炒二两）　白茯苓（去皮二钱）　石膏（半两）　甘草（二钱半炙）
上为粗末。每服三钱。水一盏。同煎至八分。去滓乳母多宜服之。小儿任意服。不拘时候。
●加减小柴胡汤　治小儿伤风伤寒。疮疹阴阳不和。寒热往来。口苦舌乾。及气喘咳嗽。并宜服之。
净柴胡（一两去芦）　人参（三钱去芦）　半夏（汤洗七次切作片子）　甘草（炙各二钱半）　防风（去芦三钱）　热甚大便秘涩。加大黄同煎服。
上㕮咀。每服五钱。水一盏。入生姜五片。枣一枚。同煎至七分。去滓。温服。不拘时候。
●薄荷散　治小儿伤风伤寒。肢体壮热。手足冷。呻吟惊悸。睡卧不安。宜服此药发散。
薄荷叶（一两）　蝎（一分）　天南星（半两灰炒通黄赤色）
上三味。为细末。周岁半钱。连根葱白煎汤下。不拘时候。若只伤风。并进二服立愈。若小儿伤风。因寒邪相搏。或成惊风者。吐痢及寒邪不能发散。宜服此。退了壮热。寒邪若解。惊亦不作。却服朱砂丸尤佳。若不先用此药。便用惊风药吐利。即寒邪不能发散。随虚入脏。遂成疾而难治也。
●贴囟药　治小儿百日内。伤风鼻塞。服药不退。乃是出胎时。被风吹。所以有此。用天南星一味为末。生姜自然汁内调成膏。贴囱上。鼻不塞。便去之。
●天麻散　治小儿伤风。清涕鼻塞。咳嗽身热。并皆治之。
天麻　防风　甘草　川芎　羌活　白芷　麻黄（去节）
上等分。为细末。葱汤调。食后服之。
●麻黄汤　治伤风发热。咳嗽喘急。若无汗者。宜服之。
麻黄（去根节寸锉三钱以水煮去沫漉出控干）　肉桂（去粗皮二钱不得见火）　杏仁（汤浸去皮尖及双仁者七个麸炒黄色别捣入膏）　甘草（炙一钱）
上为粗末。入杏膏拌匀。每服一钱。水六分。煎至四分。去滓温服。不计时候。以汗出为度。大小加减。若有自汗者。不宜服之。
●败毒散　治伤风时气。塞壅咳嗽。（方见十味汤）

时气（附论）  ***************************
夫小儿时气病候。时气病者。是四时之间。忽有非节之气。如春时应暖而寒。夏时应热而冷。秋时应凉而热。冬时应寒而温。其气伤人为病。亦头疼壮热。大体与伤寒相似。无问长幼。其病形证略同。言此时通行此气。故名时气。世呼亦为天行。又小儿天行病发黄候。四时之间。忽有非节之气。伤人谓之天行。其热入于脾胃。停滞则发黄也。脾与胃合。俱象土其色黄。而候其肌肉。热气蕴积。其色蒸发于外。故发黄也。又小儿时气腹满候。时气之病。腹满者是热入腹。与脏气相搏。气痞涩在内。故令腹满。若毒而满者。毒气乘心。烦懊者死。又小儿时气病结热候。时气之病。热入腹内。与肺脏之气相结。谓之结热。热则大小肠痞涩。大小便难。而苦烦热是也。又小儿患时气病候。时气之病。若施治早晚失时。投药不与病相合。致令病连滞不已。乍瘥乍剧。或成败坏之证。无常候也。
又小儿伤寒时气病兼疟疾。时气之病又兼疟者。是日数未满。本常壮热而邪不退。或乘于阴。或乘于阳。其乘于阳。阳浮则热。其乘于阴。阴浮则寒。阴阳之气为邪所并。互相乘加。故发寒热成疟也。
又小儿时气病。得吐下后犹热候。时气之病。得吐下之后。壮热犹不歇者。是肠胃宿虚。而又吐利。则为重虚。其热乘虚而入里。则表里俱热。停滞不歇。故虽吐下。而犹热也。　又小儿病后不嗜食。面青候。时气病热渴之后。不嗜食而面青者。是胃内馀热未尽。气满故不嗜食也。诸阳之病俱上荣于面。阳虚未复。本滞风邪挟冷。冷搏于血气。故令面青也。
又小儿时气病发复候。时气之病发复者。是热之后气血未和。脏腑热势未尽。或起早劳动。或饮食不节。故其病重发。谓之复也。然发覆多重。初病者血气已虚。重伤故也。
婴童宝鉴。小儿时气歌。时气皆因节令亏。头疼壮热汗微微。良工若得看形候。须作伤寒病有归。热毒还从腑气冲。便成结实在肠中。身体若还多烦渴。更兼便溺不能通。时气还须早早医。变为败气切须知。乍寒乍热无时度。或减或增体渐羸。谁言吐下热无馀。只为元因腑脏虚。热盛更虚皮肉涩。致令烦渴躁难除。阴阳邪气两相併。脏腑阴阳彼此争。发作有期名是疟。直须疗理莫留停。时气虽然已渐停。尚馀虚热体伶仃。心胸气满还憎食。夹冷须忧面色青。
石壁经夜热昼凉歌。夜间遍体犹如汤。才到天明又复凉。非是鬼神为祟祸。都原脏腑有风伤。先将妙药调脾脏。次用神方泻大肠。患候但观喉厌动。更看眼急鼻头光。须知此病传瘟疫。辨别分明用药良。此内因伤物外因伤邪所致也。先当表散其毒邪。次用药去其积。亦主至夜多汗。只在其头额上有之。亦口中涎响也。脾风则然。多言有祸祟非也。更请细看前候。此患缘饥饱过度。冷食滞脾。胃气不行于诸经。夜热昼凉。先进南星丸三五服。后进槟榔散相间与服。然后平和。又须当与白丁香膏治。或只以磨积方调气。只不得更取难动止。为肚大恐成疳疾也。
方
●人参散　治解利伤寒。四时气疫。上焦虚弱。心神恍惚。脾胃不和。饮食无味。口苦舌乾。浑身烦热。
人参　茯苓　羌活　桔梗　知母　麻黄（去根节）　枳壳（麦炒去瓤）　甘草（炙）　川芎　白术　陈皮（去白）　厚朴（姜汁制）　茱萸（水煮）　桂心（不见火）　前胡　苍术　甘草节　独活
上各等分。为末。二钱。水一盏姜枣煎七分。如要汗出。葱白豆豉生姜煎服。嗽入杏仁麻黄同煎。小儿入薄荷煎。妇人止入生姜煎。去疟用桃柳条二十七节同煎。
●葛根散　治小儿头疼时气。体热烦渴。
葛根（锉）　麦门冬（去心三分）　黄芩　人参（去芦头）　赤芍药　犀角（屑）　甘草（炙微赤锉）　升麻（各半两）　石膏（一两细研）
上为散。每服一钱。以水一小盏。煎至五分。去滓。不计时候。量儿大小。加减温服。
●治小儿壮热。时气惊悸。并热疮。
钩藤（炙）　人参　蚱蝉（炙）　子芩（各一分）　防风（二分）　龙齿（四分）　泽兰（二分）　石蜜（一两汤成涂之竹沥一升）　蛇蜕皮（三寸炙）
上切。以水三升煮至七合。量儿大小服之。
●解肌散　治小儿时气壮热。头痛壮热咳嗽不能食。
麻黄（三分去根节）　赤芍药　贝母（炮微黄）　柴胡（去苗）　杏仁（汤浸去皮尖双仁麸炒微黄）　葛根（半两锉）　石膏（一两细研）　甘草（炙微赤锉秤半两）
上捣筛为散。每服一钱。以水一小盏。煎至五分。去滓。不计时候。量儿大小。加减温服。
●八味麦门冬饮子　治小儿天行壮热。咳嗽心腹胀。
麦门冬（去心）　茅根（各六分）　甘草（炙）　人参（各二分）　紫菀　升麻　贝母　竹沥（各三分）
上切。以水二升。煮取八合。分服。忌如常法。细切生姜葱白皮汤。并附子煮黄鸡入牙硝一二分。调作羹。与儿食。上用附子煎汤。去滓。煮黄雌鸡肉。入姜牙硝作羹。空心服之。
●丁香丸　治积食伤寒。
乌梅（一个切片用去土瓦焙乾）　丁香（三个）　缩砂（四个去壳）　巴豆（两个去壳用薛子叶打碎去巴油入钵内研烂）
上除巴豆为细末。入巴豆研匀。却用研细百草霜和匀。面糊为丸。如绿豆大。一岁一丸。米汤饮下。积块不妨常服有功。
●小麦煎汤　治小儿夹食夹惊伤寒。正受伤寒。嗽咳夜热昼凉。伤风疮疹之疾。大效。
麻黄（半两去节汤炮）　白术（炮）　干根（二钱半）　白茯苓　甘草（各二钱半）
上㕮咀。入麦子二十一粒。同煎。一方用葱白二寸。煎服。

伤风（附论）  ***************************
夫伤风贪睡。口中气热。呵欠顿闷。当发散。与大青膏。解不散。有积食当下大黄丸主之。大饮水不止。而善食者。可微下。余不可下也。伤风手足冷。脾脏怯也。当和脾后发散。和脾益黄散。发散大青膏主之。伤风自利。脾脏虚怯也。当补脾益黄散。发散大青膏主之。未瘥调中丸主之。有下证大黄丸主之。后服温惊丸。伤风腹胀。脾脏虚也。当补脾。必不喘。后发散乃补脾也。去胀塌气丸主之。发散大青膏主之。伤风兼脏。兼心则惊悸。兼肺则闷乱喘息。哽气长出气嗽。兼肾则畏明。随补母脏。虚见故也。伤风下后馀热。以药下之太过。胃中虚热。饮水无力也。当生胃中津液。多服白术散。
方
●金箔丸　治小儿惊风。奶食不化。成外伤风。壮热气粗。慢风摇头。口眼不开。及赤白痢。
●消风散　治小儿因解脱。风邪伤入皮毛。入于脏腑。则恶冷壮热。胸膈有涎。目涩多睡。虚风神慢。小儿有病。服之无变动。一方加朱麝尤佳。
人参　白茯苓　川芎　厚朴（制）　羌活　防风　蝉蜕　藿香　殭蚕（炒）　陈皮　甘草　荆芥
上各等分为末。每服一钱。茶清调下。大小加减服之。
●大青膏　治伤风自利。脾脏虚怯也。当补脾。此药主之。又云肝主风实则目直大叫虚则前牙多欠胸满短气。气急喘嗽。故上气。当发散之。
天麻末（一钱）　蝎尾（去毒生半钱）　朱砂（研一字匙）　白附子（生一钱半）　青黛（一钱研）　天竺黄（一分）　乌蛇梢骨（酒浸焙乾取末半钱）　麝香（一分）
上同再研细。生蜜和成膏。每服半钱为丸。生一皂子大。月中儿粳米大。同牛黄膏温薄荷水化一处服之。五岁以上。同甘露散服。信效方云。小儿诸方书。皆行于汝仁钱氏。其间大青膏减天麻添大青。生研一分。其于药味分料和制。与此皆同。载证治云。治小儿伤风。其候伸欠顿闷。口中气热。恶风脉浮。只用薄荷汤下。
●百解散　治小儿伤风。疮疹之类。
贝母（炒黄）　麦门冬（去心）　川升麻（各一两）　赤芍药　甘草（炙各半两）
上为细末。每服一钱。水八分盏。入竹叶二片。煎至五分。去滓温服。
●枣叶汤　治证同前。
枣叶（一两去细焙乾）　黄芩　柴胡（去苗）　人参（去芦头）　甘草（炙各一两）
上为细末。每服一钱。水一小盏。入生姜二片。煎至五分。温服。
●人参生犀散　解小儿时气。寒壅咳嗽。痰逆喘满。心怯惊悸。脏腑或秘或泻。调胃进食。又主一切风热。服寻常凉药即泻。或减食者。
前胡（去芦八钱）　桔梗（五钱）　人参（切去须三钱）　甘草（炙黄二钱）　杏仁（去皮尖微晒乾为末秤五钱）
上先将前四味为末。后入杏仁。再用粗罗为末。每服二大钱。水一盏。同煎至五分。去滓温。食后服。一方无甘草。
●五味人参饮子　治小儿天行壮热。咳嗽。心腹胀满。
人参　甘草（炙各半两）　生地黄（一两半如无只用乾地黄半两）　麦门冬（一两半）
上每服三钱。水一盏。入茅根半握。煎至七分。去滓温服。
●治小儿心经热。天行夜发壮热。夜啼。并解伤寒诸症。
荆芥（去枝梗）　桔梗（苦者各二两）　甘草（一两半）　牛蒡子（二两略焙）
上为末。每服二钱。温点服。食空时服。
●芦根散　治小儿时气。呕吐不止。
生芦根　人参（去芦头各一两）　竹茹（半两）
上细锉和匀。每半服。以水一小盏。煎至五分。去滓。不计时候。量儿大小。加减温服。
●犀角散　治小儿心经热。天行夜发壮热。夜啼。并解伤寒诸病。
犀角（屑）　甘草　牛蒡子　荆芥（各等分）
上粗末。每服一钱。水八分。煎至五分温服。临卧食前服。
●枣叶饮子　治小儿伤寒天行。五日以后热不歇。
枣叶（半握）　麻黄（半两）　葱白（切一合）
上豉一合。内药。以童子小便二锺。煎至一锺。去滓分二服。
●青木香散　疗小儿天行。头痛壮热。
青木香（六分）　白檀香（三分）
上为细散。以清水和服之。以水调涂顶头。痛立瘥。量儿大小。以意加减。
●治小儿时气
用桃叶三两捣。以水五升。煮十沸取汁。五六遍淋之。若复发烧。雄鼠屎二枚。水调服之。圣惠方用桃叶七两。水五升。
●升麻葛根汤　治大人小儿时气瘟疫。头痛发热。肢体烦疼。及疮疹已发未发。疑二之间。并宜服之。今人谓此药寒冷。多不肯服。今释其疑。说并方详见伤寒内。小儿量大小加减服之。一名解肌汤。一方有桔梗、羌活、生姜煎服。可加四君子汤料同等分煎。一方加半夏前胡。
●治时气。咳嗽者。天时冷热不调而虚得之。日夜或吐不止。或喘。痰热壅盛。至重者利之。
大黄　朴硝　枳实　陈皮　人参　半夏　柴胡（各等分）　以有胸膈烦闷不快。宜服。无热与痰。亦不可下。
●惺惺散　治小儿伤寒。瘟病。时疫。疮疹。头痛壮热。多睡潮热。烦渴。痰实咳嗽。（方见加减惺惺散）

瘟病（附论）  ***************************
夫小儿瘟病者。是冬时严寒。人有触冒之。寒气内入肌肉。当时不即发。至春得暖气而发。则头痛壮热。谓之瘟病。又冬时应寒而反暖。时气伤人即发。亦使人头痛壮热。谓之冬瘟病。凡邪之伤人。皆由触冒。所以感之。小儿不能触冒。其乳母抱持时。解脱不避风邪冷热之气。所以感病也。小儿瘟病下利候。瘟病下利者。是肠胃宿虚。而感于温热之病。热气入于肠胃。与水穀相搏。阳虚则泄。故下利也。又小儿瘟病鼻衄候。瘟病鼻衄者。热乘于气而入血也。肺候身之脾毛。主于气。开窍于鼻。瘟病则邪先客皮肤。而搏于气。结聚成热。热乘于血。血得热则流散。发从鼻出者为衄也。凡候热病。鼻欲衄。其数发汗。汗不出或初染病已来。都不汗而鼻燥喘息。鼻气有声。如此者必衄也。小儿衄止至一升数合。热因得歇。若至一斗数升则死矣。又小儿瘟病结胸候。凡温热之病。四五日之后。热入里。内热腹满者宜下之。若热未入里。而下之早者。里虚气逆。热结胸上。则胸胀满短气。谓之结胸也。
方
●萎蕤汤　治风瘟冬瘟。及春月中风伤寒。发热头痛。咽乾舌强。胸腹满。腰脊强。
葛根（半两）　萎蕤（三分）　石膏（一两）　白薇　羌活　麻黄　川芎　杏仁（炮去皮尖）　甘草（炙各半两）　青木香（一分初春用半两寒热加芒硝大黄）
上㕮咀。每服三钱。水一盏。煎至八分。日三服。
●柴胡石膏散　治时行瘟病。壮热恶风。头痛体疼。鼻塞咽乾。心胸烦满。寒热往来。痰实咳嗽。涕唾稠黏。
柴胡（去苗）　石膏　前胡（去苗）　乾葛（锉）　赤芍药（各五十两）　升麻（二十五两）　黄芩　桑白皮（锉各十两）
上为粗末。每服二钱。水一盏。入生姜三片。豉十馀粒。同煎七分。去滓。稍热服。小儿分作三服。更量大小加减。不计时候。
●甘桂汤　治春间疫气欲作。为先气壅。畏风痰嗽。头昏鼻塞。困闷。是其疾也。当先以甘桂汤理之。凡春气动。先以此汤驱之。大人小儿皆可服。
甘草（炙）　官桂（去皮）　五味子　黄芩（各一两）　柴胡（四两）
上㕮咀。每服三两。水一盏。姜五片煎七分。去滓温服。次以滓再合煎一服。昔政和二年春。澧阳疫疾大作。服此药皆免。
●防风散　解时疫瘟病。嗽喘烦渴。头痛体疼。目涩多睡。肌肉蠕动。痰逆忪悸。
防风　川芎　甘草（炙）　香白芷（各二两）　菊花（一两）
上为细末。每服一钱。煎荆芥汤调。放温服。
●除瘟散　治三十六种夜热昼凉。瘟病候。
大黄　朴硝（研各一分）　牵牛粉（半两）　槟榔（二个）
上为末。每服半钱。煎黄芩汤调下。临卧时服。
●香苏散　治四时瘟疫伤寒。
香附子（炒去根）　紫苏叶（各四两）　青橘皮（二两）　甘草（一两炙）
上为粗末。每服三钱。水一盏。煎七分。去滓热服。不拘时。日三服。解肌加葛根煎。若作细末。只服二钱。入盐点服。
●黑膏子　治小儿初春。病入肌肉。发斑瘾疹如锦纹。咳嗽心烦。
●红绵散　治伤寒及咳嗽。
歌曰。头疼壮热口难传。懒倦终朝只爱眠。面赤更加小便赤。良方有剂裹红绵。
麻黄（半两去节）　天麻　蝎　甘草（炙）　人参　白术（各半两）
上为末。每服半钱。水六分。入葱白一寸。红绵裹。煎四分服。
●治小儿大人伤寒。一二日头疼发热。憎寒体痛。
麻黄（汤浸焙乾）　石膏（各一两）　苍术（水浸去皮）　桔梗　山茵陈　甘草（炙各半两）
上为末。每服二钱。葱茶调下。小儿一钱或半钱。
●犀角散　治伤寒六七日。大便不通热甚者。
犀角（末）　大黄（炮）　柴胡（各一两）　人参（半两）　朴硝　甘草（各一分）
上为细末。每服一钱。水八分。入生姜二分。枣子一个。煎至五分。去滓温服。量儿大小。加减服之。
●藿香散　治小儿伤寒。吐逆不定。作热。常服调顺阴阳。和养脾胃。止烦渴。
藿香（一分）　木香（一分）　葛根（一两锉）　人参（半两去芦头）　丁香（一分）　甘草（半两炙锉）
上为散。每服一钱。以水一尽。煎至五分。去滓。量儿大小。临时加减温服。一方有麦门冬无葛根。一名人参散。
●铅霜散　治小儿伤寒壅热。心狂谵语。
铅霜　马牙硝　人参（去芦头）　郁金（各一分）　甘草（半分炙微赤锉）　茯神（一分）
上为散。每服半钱。煎麦门冬汤调温服。量儿大小。以意加减服之。
●麦门冬汤　治小儿未满百日。伤寒鼻衄。身热呕逆。
麦门冬（十八铢）　石膏　寒水石　甘草（各半两）　桂心（八铢）
上㕮咀。以水二升半。煮取一升。每服一合。三服。量儿大小。加减服之。
●莽草浴方　治小儿伤寒。
莽草（半斤）　牡蛎（四两）　雷丸（三十粒）　大黄（一两）　蛇床子（半升）
上为末。以水三斗。煮取斗半。适寒温以浴儿。避眼及阴。
●减桂建中汤　治伤寒自汗。补虚和阴阳。一名加减建中汤。
黄耆（一两）　白芍药（三两）　甘草（炙）　人参　熟地黄（各半两）
上㕮咀。每服二钱。水半盏。煎三分。去滓服。
●黄连葛根汤　治太阳病。桂枝证。反下之。利遂不止。脉促。表未解。喘而汗出者。
黄连（三分）　葛根（三两）　甘草（半两炙锉）　黄芩（三分）
上㕮咀。每服三钱。水一盏。煎至七分。去滓。量儿大小。以意加减服之。
●桂枝人参汤　治太阳病表证未除。而医数下之。协热而利。利下不止。心下痞硬。仲景谓之表不解。
桂枝（一两三分）　人参（一两）　甘草（炙一两三钱）　白术（一两）　乾姜（一两）
上㕮咀。以水煎去滓。加减服。日二夜一服。
●桂枝加芍药汤　治太阳病。反下利因腹痛。是有表复有里。腹痛甚者。宜桂枝加大黄汤。全婴方云。治太阳中风。阳浮而阴弱。阳浮者热自发。阴弱者汗自出。啬啬恶寒。翕翕发热。鼻鸣乾呕者。一名桂枝汤。
桂枝（一两半）　芍药（三两半利者先煎三四沸）　甘草（一两半炙微赤锉）　生姜（一两半）　大枣（五枚）
上㕮咀。水煎加减服。痛甚加大黄。实病者加一两半。羸者减之。全婴方药云。童子每服三钱。水一盏。煎至八分。去滓。大小加减服。须臾啜热粥一盏。以助药力。复令一时许。通身热。微似汗出者佳。加减桂枝汤。自南北二方居人。四时行之皆验。江淮间惟春冬可行。春末及夏以前。桂枝证加黄芩一分。谓之阳旦汤。夏至以后有桂枝证。可加知母石膏各半两。或加升麻一分。若病人素虚寒者。正用古方。不再加减也。或曰桂枝最难用。虽云表不解。脉浮可发汗宜桂枝汤。须是病人常自汗出。小便不数。手足温和。如手足指梢作微冷。少顷却温。身虽微自烦。而又憎寒。始可行之。若病人无汗。小便数。或手足冷。不恶寒者。忌不可行桂枝汤也。仍有桂枝证服。无桂枝证者。尤不可再与。
●桂枝加大黄汤　治证同前。
桂枝（三分）　芍药（一两半）　大黄（半两大实痛者半两羸者减之）　甘草（炙半两）
上㕮咀。姜枣同煎。加减服之。
●五苓散　治伤寒发热。病常欲饮水。水入便吐。水停胸膈。心下。痞闷。小便不利。欲出汗。而昏躁。及霍乱吐泻。太阳病发汗后。大汗出胃中乾燥。烦躁不得卧。欲得饮水。少少与之。令胃和则愈。若脉浮小便不利。微热消渴。发汗脉浮数。中风发热。身疼。热多饮水。并宜服之。
泽泻（一两一分）　白术　白茯苓　木猪苓（去皮各三分）　桂心（半两）
上为末。一钱白汤调服。欲饮水者。新汲水调。但服多汗出立愈。伏暑饮水多。心腹胀闷。吐泻者。服之立效。五苓散最治小儿吐逆。亦治肿甚效。有身热多渴。只吃汤者。是内寒宜煎服之。若渴小便赤涩。加辰砂减桂。用灯心麦门冬汤调。冷服。如身热。煎姜枣汤服之。
●猪苓汤　治伤寒瘟疫。脉浮发热。渴欲饮水。小便不利。属阳明病。少阴病。下利六七日。咳而呕渴。心烦不得眠。宜服。
猪苓　茯苓　阿胶　滑石　泽泻
上等分。㕮咀。白水煎去滓。入胶再煎烊。加减如意服之。
●麻黄黄芩汤　治小儿伤寒无汗。头痛发热。恶寒。并天行热气。生发痘疮不快。烦躁昏愦。或出疮痘。身疼体热者。
麻黄（一两去节）　黄芩　赤芍药　甘草　桂心（去皮以上各一分）
上为末。沸汤调下半钱。或作饮子。水煎亦可。
●葛根汤　治小儿伤寒。四肢烦热。头疼体痛。心燥口乾发渴。
葛根　麻黄（去根节）　人参（各半两）　肉桂（去粗皮）　甘草（各一分）
上为粗散。三岁儿每服一钱。水一小盏。生姜少许。枣子一枚。同煎至五分。去滓温服。量儿大小加减。不拘时。盖取汗。汗出温粉粉之。
●七宝饮　治时气伤寒。头痛壮热。肢体烦疼。小儿同乳母服。
苏叶（三两）　香附（三两炒）　橘皮（一两）　桔梗（一两）　白芷（一两）　甘草（一两）
上捣罗为散。如烦渴则以五苓散加山茵蔯同煎。一方加川芎一两。㕮咀。每服二钱。水半盏。姜一片。枣子半枚。煎至三分。去滓。温服。一名七宝散。一方加麻黄少许。魏公用验。
●桔梗散　治小儿伤寒。头热足冷。囟门张者难瘥。多躁啼不睡。小便赤少。四肢热者。
桔梗　人参（各去芦头）　葛根（锉各半两）　附子（炮裂去皮脐）　甘草（炙微赤锉各一分）
上捣罗为散。每服二钱。以水一小盏。入生姜少许。煎至五分。去滓。不计时候服。量儿大小。以意增减。
●知母散　治小儿伤寒。体热烦躁。
知母　甘草（炙微赤锉）　竹茹　麻黄（去根节）　杏仁（汤浸去皮尖双仁麸炒微黄各一分）
上捣粗罗为散。每服一钱。以水一小盏。入葱白二寸。香豉三七粒。生姜少许。煎至五分。去滓。不计时候。温服量儿大小。以意加减。
●天麻散　治小儿伤寒。
天麻　荆芥穗　甘草（炙各半两）　麻黄（去节一两）　全蝎（一分）
上为末。每服一钱。水六分盏。薄荷三叶。同煎四分。通口服。
●龙齿散　治小儿惊风。及四时伤寒。浑身壮热。唇口焦乾。两目翻露。搐搦昏迷。
龙齿　铅白霜（各二钱）　朱砂（半钱）　龙脑（少许）　天南星（水浸七日逐换水薄切日晒乾为末五钱）
上为细末。每服半钱。蜜水调下。食后服之。
●人参散　治伤寒。
人参　甘草（炙各一分）　麻黄（一两半）　桔梗（一两）　茯苓（半两）
上为末。每服一钱。葱白薄荷汤。调下。
●饿虎散　治伤寒后。不思饮食。
人参（一钱）　豆蔻（一个）　殭蚕（七个）　良姜　甘草（炙各二钱）
上为末。每服一钱木瓜汤下。或粟米汤下。
●人参散　治小儿伤寒。胸烦闷喘促。
人参（半两去芦）　麻黄（半两去节）　甘草（半两炙锉）　贝母（一分煨微黄）　杏仁（一分汤浸去皮麸炒微黄）
上为散。每服一钱。以水一小盏。煎至五分。去滓。不计时候。量儿大小。加减温服。
●大黄散　治小儿伤寒。壮热心烦。头痛口乾。小便赤。大便难。
川大黄（半两炒）　栀子仁　黄芩　赤芍药　甘草（炙各一分）
上为散。每服一钱。以水一小盏。煎至五分。去滓。量儿大小。加减频服。以利为效。
●牡蛎散　治小儿湿温伤寒。四肢或时壮热。或时厥冷。汗多自出。如珠子者生。如油者死。头额热疼。面色赤黑。声多干叫。寸口脉浮洪大。关尺脉沉实。息数不匀。此候宜服。
牡蛎（一两烧为粉）　附子（半两炮裂去皮脐）　麻黄（半两去根节）　人参（半两去芦头）　甘草（半两炙微赤锉）
上为散。每服一钱。以水一小盏。煎至五分。去滓不计时候温服。量儿大小。如意加减服之。
●不换金正气散　治感冒伤寒。恶心呕吐。发热泻痢。停食腹痛。及风湿头目昏重。时发壮热。
藿香　陈皮（各五钱）　半夏（三钱）　苍术（一两米泔浸切炒米黄色）　白茯苓（五钱）
上用粉草五钱同锉散。每服一钱。生姜二片。红枣二枚煎。至食前温服。
●芍药解肌汤　治小儿伤寒。烦热头体痛。一名四物解肌汤。
芍药　黄芩　升麻　葛根（各半两）
上以水三升。煮取九合。去滓。分服。期岁以上分三服。一方有麦门冬。无葛根。
●麻黄杏仁汤　治伤寒饮水无度。停心下故喘。又水入肾亦喘。喘高者死。谵语直视而喘者亦死。发汗后不可行桂枝汤。汗出而喘。无大热者。宜用。
麻黄（一两去节）　杏仁（一两去皮尖麸炒）　甘草（半两炙）　石膏（一两）
上㕮咀。每服三钱。水一盏。煎至七分。去滓。加减服。太阳病下之微喘。表未解。桂枝汤加厚朴六钱。杏仁五十个。
●防己汤　治伤寒喘促。及九年喘急。
防己（一两）　诃子（炮用肉）　麻黄（不去节）　杏仁（去皮尖麸炒各一两）
上为㕮咀。水煎。临热入腊茶少许。再沸去滓。量儿大小。加减服之。
●大承气汤　治阳明病。不吐而烦者。宜服。阳明病脉迟。虽汗出不恶寒。体重腹满而喘。有潮热可攻其里。手足濈濈汗出。为大便已坚。宜服之。阳明病其人多汗。津液外出。胃中乾燥。大便必坚。坚者必谵语。宜服之。阳明病发有时。汗不散。腹胀痛宜服。阳明少阳合病。自利脉浮者顺。滑而数者有宿食。宜服之。少阴病口燥舌乾宜服之。少阴病脉细沉数。病在里不可发汗。宜服之。少阴腹满。不大便者。宜服之。
大黄（半两微锉炒）　厚朴（一两制）　枳实（一两麸炒）　芒硝（半两）
上为饮子。白水煎。临热入芒硝。再沸去滓。加减服。一方作枳壳。姜煎。
●双解散　治伤寒头痛。口乾烦满。腹胀身热。不食谵语。耳聋囊缩而厥。水浆不入。不知人者难治。五脏已伤。六腑不通。荣卫不调。如是者三日死。治法当表里俱救。
茵蔯　麻黄（去节）　大黄（煨）　石膏
上等分为末。荆芥汤调下。加减服之。
●四皓饮　治小儿伤寒。头疼发热。心躁。
大黄　川芎　甘草　荆芥（各等分）
上㕮咀。白水煎。去滓。量儿大小。加减服之。
●防风散　治小儿伤寒及诸热。兼治疮痘入目生翳。一名连翘饮。
防风　连翘　山栀子仁　甘草
上等分。㕮咀。每服一钱。水半盏。煎三分。去滓服。
●升麻汤　治小儿中风。头疼。憎寒壮热。肢体疼痛。鼻乾不得睡。兼治疮痘已发未发。皆可服。兼寒暄不时。人多疫病。乍暖脱著。及暴热之次。忽变阴寒。身体疼痛。头重如石。加黄芥名曰升麻黄芥汤。治伤风头痛。发热恶寒。自汗。时行疮豆出不快。加大青等分。治身热风疹。天行热疾。（方见解肌汤）
●时雨散　治小儿春冬伤寒发极效。冬春及夏初行之。甚效。
苍术（四两）　甘草　麻黄（去节各二两）　猪牙皂角（四梃）
上㕮咀。水煎去滓。被盖汗出立效。但是时行寒疫。皆宜服。如时气脑热。头疼不止。朴硝水调。涂顶上。
●犀角地黄汤　治小儿伤寒及瘟病。应发汗而不解。内有瘀血者。及鼻衄吐血不尽。内余瘀血。大便黑者。此方消化瘀血。兼治疮疹出得太盛。
赤芍药（三分）　生姜　地黄（二两）　牡丹皮（一两）　犀角（一两如无升麻代）
上㕮咀。每服一钱。水半盏。煎三分。去滓加减服。
●大青四物汤　治小儿伤寒热病。十日以上。发汗吐下后。热不除。身上斑出。
大青（四两）　阿胶（炒一两）　甘草（炒二两）　豉（四两）
上㕮咀。白水煎。加减服。
●黄龙汤　治小儿伤寒。身不退热者。
柴胡　黄芩　甘草　赤芍药（各等分）
上为粗末。每服一钱。姜一片。枣子半个。用水一中盏。煎至五分。去滓服。不拘时。
●红绵散　治小儿伤寒壮热。解表及疹痘蒸热。
麻黄（半两）　乾蝎（七个）　天麻　甘草（各一分并焙乾）
上为末。每服一钱。红绵一片。掺药于绵上。入生姜一片。枣半个。同煎至半盏。去绵姜枣。冷服。
●解肌发汗散　治少小伤寒发热。
麻黄（四两去节）　杏仁（炒）　桂心（各一两）　大黄（十二铢）
上为末。二百日儿乳汁和。服大豆大四丸。抱出汗。
●金花散　治小儿伤寒。
郁金（半两末）　马牙硝（一两半）　腻粉　朱砂（各半钱）
上为散。每服一字。用麦门冬热水调。
●小黑膏　治小儿伤寒风痫。
乌头　天南星（各一枚大者烧通赤入小瓶内湿纸密口令火灭取刮之中心存白处如皂荚子大为度须烧数枚择中度者可用）　玄参（末各五钱）
上蜜和葱白汤下豆许。频服。筋缓急和乳香同葱白煎汤下。昔润州傅医传卖此药。小儿伤寒发热。与二三丸令少睡。及醒已凉矣。有小儿者。当如其方而服之。
●解交散　治小儿伤寒。
茵蔯　升麻　茯苓　甘草（炙各一钱）
上为末。每服半钱。葱白汤下。
●浮萍散　治伤寒壮热。先宜出汗。
浮萍　麻黄　京芎　天麻（各二钱）
上为末。每服二钱。薄荷酒调下。覆令出汗。
●麻黄汤　治伤寒。头疼发热。身痛恶风。无汗喘满。又治太阳病脉浮紧无汗。发热身疼痛。八九日不解。表证仍在。此当发其汗。服药已微除。其人发烦目瞑。剧者必衄。衄乃解。所以然者。阳气重故也。
麻黄（一两半去节）　桂枝（一两）　杏仁（三十枚）　甘草（半两）
上㕮咀每服三钱。水一盏。煎至八分。去滓。大小加减服。覆取为汗。不须吃粥。加减法夏至后须加知母半两、石膏一两、黄芩一分。盖麻黄汤性热。夏月服之。有发黄斑出血之失。凡伤寒热病。药性须凉。不可太温。唯冬及春。并病人素虚寒者。即用正方。不再加减。
●小承气汤　治太阳病。吐下后发汗而后烦。小便数大便坚。宜服。阳明若出汗多。而微寒。为外未解。无潮热。不可与之。若腹满不大便。可稍稍与之。
大黄（一两微炒）　厚朴（半两炙）　枳实（一个大者良）
上㕮咀同煎。阳明病潮热。大便微硬。可与大承气汤。不硬者不可与之。若不大便六七日。恐有燥屎。欲知之法。少与小承气汤。汤入腹中转失气者。此有燥屎也。乃可攻之。若不转失气者。必初硬后溏。不可攻之。攻之必腹满不能食也。欲饮水者。与水则哕。其后发热者。必便硬而少也。以小承气汤和之。不转失气者。忌不可用也。夫实则谵语。虚则郑声。郑声者则重语也。直视谵语喘。满者死。下利者亦死。发汗多。若重汗者亡阳。谵语。脉短者死。脉和者生。伤寒若吐下后不解。本不大便五六日以上至十馀日。日晡时发潮热。不恶寒。独语如见鬼状。若剧者。发则不能识人。循衣摸床。惕而不安。微喘直视。脉弦者生。涩者死。微者。但发热谵语者。大承气汤主之。阳明病多汗。以津液外出。胃中乾燥。大便必硬。硬则谵语。小承气汤主之。若一服利者。止后服。
●调胃承气汤　治伤寒发汗后恶寒者虚也。不恶寒但热者实也。当下。伤寒十三日。过经谵语者。当下之。若自利者脉当微厥。反和者。此为内实。当下之。太阳病过经十馀日。心下温温欲吐。而胸中实。大便溏。腹微满。郁郁微烦。当下之。太阳病三日。发汗不解。蒸蒸热者。当下之。
大黄（一两炒）　芒硝（九分）　甘草（半两炙）
上㕮咀。大黄甘草二味。以水一盏。煮至七分。去滓下芒硝。更煎二三沸。顿服之。
●栀子仁汤　治阳明病。脉浮咽乾口苦。腹满汗出而喘。不恶寒反恶热。心燥。谵语不得眠。胃虚客热舌燥宜服。阳明病下之。其外有热。手足温者。心中烦热。饥不能食。头有汗。宜服。伤寒五六日。吐后发汗。虚烦不得眠。剧者心神颠倒。宜服。伤寒六七日。大下之后。身热不去。心中结痛。此为欲解。宜服。
栀子仁　甘草（炙各一两）
上为末。每服三钱。水一盏。豆豉十五粒。煎七分。去滓。温服。
●白虎汤　治伤寒脉浮而微厥。表里有热。三阳合病。腹满身重。难以转侧。口中不润。卧后谵语遗尿。发汗则谵语。下之则额上生汗。手足逆冷。自汗出。并宜服之。服桂枝汤后。有大汗出。烦渴不解。脉洪大。伤寒呕吐若下后。七八日不懈。结实在里。表里俱热。时时恶寒。大渴。舌上乾燥而烦。欲饮水数升。伤寒无大热。口乾燥渴。心烦背微恶寒。渴饮水。无表里证者。并宜白虎汤加人参汤。脉浮发热。无汗不可服。诸亡血不可服。活人书曰。脉厥而滑。里有热。白虎加人参。黄济云。伤寒及温热病。脉洪大。憎寒壮热。烦渴欲饮水。及夏月伤暑。发热恶寒。身体疼重大。渴不止。躁烦汗出。脉细小。手足微冷。并时疾未经转泻。胃热发斑。兼痘疱麸疹。天行后。馀热不解。但是一切伏热。并可服。董氏云。小儿疮痘。其证未全。或未明者。与白虎汤。如秋冬及春寒不宜用白虎汤之时。但加枣叶煎。不必拘常法。
知母（一两半）　甘草（半两）　粳米（一合半）
上㕮咀。白水煎。加减服。加人参半两。名白虎加人参汤。又方加石膏四两。亦作四钱。一方枣一枚。同煎。每服一钱。水一小半盏。煎三分。去滓服之。
●三和汤　治小儿伤寒。鼻塞声重。痰嗽体热。烦躁。
麻黄（三两去节）　杏仁（二两去皮尖）　甘草（一两炙）
上为末。每服三钱。水半盏。煎三分。热服。进三服。葱粥投之。衣被盖。汗出立瘥。
●团参汤　治小儿伤寒。发汗吐下后。毒气不散。表虚里实。热发于外。故身斑斑如锦纹。甚则烦躁谵语。兼治喉闭肿痛。
团参　川麻　甘草
上等分。㕮咀。白水煎。加减服。
●茯苓汤　治小儿伤寒。⿰口孜啀喘粗肌热。烦躁伤渴。
白茯苓（一两）　乌梅肉（半两微炒）　乾木瓜（一两）
上捣筛为粗末。每服一钱。以水一小盏。入生姜一片。煎至五分。去滓温服。不计时候。量儿大小加减。
●治小儿伤寒。
栀子仁（一枚）　枣（一个烧灰）　牙硝（少许）
上以古字钱两文。烧令赤。水淬七度。将此水调三味灌之。立愈。
●走马散　治小儿三岁以下。忽患伤寒阴阳二毒。此因母之毒气所致。庸医多不会意。见壮热不食。多睡。便以冷物与吃。即儿转不安加甚。盖药热动风。药寒呕逆。宜服之。
大黄末（一两米醋炙令如夫用）　乾地龙（一枚末入）　马牙硝（一分）
上为末。同研三百下。令荫干。再捣为末。生姜汁调灌。立见神验。量多少灌。
●黑散方　治小儿伤寒。退热。
上方见初生门变蒸类。
●治小儿伤寒。壮热头痛。口乾心烦。
生姜（少许）　竹沥（一合）　蜜（半合）
上相和令匀。二三岁儿。分为三服。
●发汗散　治少小伤寒。发热解肌。
芍药　黄芩　葛根（各六分）
上切。以水三升。煮一升为四服。一岁儿为三服。
●金花散　治小儿伤寒。
肥皂角子（一百个钲内炭灰炒裂取黄子）　诃子皮（五个）　甘草（二寸清油煎黄色）
上为末。每服钱半。温水调下。治五岁以下。
●四十八候三黄散　治证受伤寒。
麻黄（不去节）　大黄（蒸各一分）　黄芩（半分）
上为细末。每服半钱。葱汤下。日进二服。
●治胸口不闷但呕者。此名温毒也。宜服之。
生姜　地黄（半斤）　好豉
上以猪膏二斤。合研。绞汁。用麝香雄黄和服。毒便从皮肤中出则愈。忌芜荑。

热病（附论）  ***************************
夫小儿热病者。是冬时严寒。人有触冒。寒气入于肌肉。当时不即发。至春得暖而发。则病头痛壮热。谓之心热疾。又冬时应寒而反暖。其气伤人即发。亦使人头痛壮热。谓之冬温。凡邪之伤人。皆由触冒。所以感之。小儿虽不能触冒。其乳母抱持解脱。不避风邪冷热气。所感病也。黄帝曰。伤寒热病不可刺候有九。四曰。老人婴儿。热病腹满者死。
方
●石膏散　治小儿热病。烦热惊悸。
石膏（细研）　川大黄（锉碎微炒）　甘草（炙微赤锉各半两）　大青　黄芩　栀子仁　知母　葳蕤　升麻　葛根（锉）　龙胆（去芦头各一分）
上为散。每服一钱。以水一小盏。煎至五分。去滓。不计时候。量儿大小。加减服之。
●吴蓝散　治小儿热疾。头痛心躁。眼黄。
吴蓝　大青　芦根（锉）　石膏（细研各一两）　甘草（炙微赤锉）　麦门冬（去心焙）　黄芩（各三分）　茵蔯　栀子仁（各半两）
上为散。每服一钱。以水一小盏。煎至五分。去滓。不计时候。量儿大小。加减温服。
●犀角散　治小儿热病。烦热不解。大小便秘涩。心胸闷乱。烦躁。
犀角（屑）　赤芍药　黄芩　升麻　栀子仁　地骨皮　甘草（炙微赤锉各一两半）　麦门冬（去心）　川大黄（锉微炒各三分）
上为散。每服一钱。以水一小盏。煎至五分。去滓。不计时候。量儿大小。加减温服。
●珍珠散　治小儿热病。心神狂躁。身热如火。头痛烦渴。眠卧不安。
珍珠（末）　马牙硝　寒水石　太阴元精（各一分）　龙齿　铅霜　朱砂（各半两）　牛黄　麝香（各半两）
上研令细。不计时候。以新汲水调下半钱。量儿大小。加减服。
●珍珠散　治小儿热病。口乾。心神烦躁。
珍珠（末）　牛黄　龙脑（各一钱并细末）　瓜根　茯神　朱砂（研水飞过各半两）　马牙硝　寒水石（併为细末各一分）
上拌匀。每服半钱。蜜水调下。量儿大小加减。
●解肌散　治小儿热病。口乾。身体壮热。心神烦躁。宜服。
麻黄（三分去根节）　葛根（锉）　赤芍药　川升麻　黄芩　甘草（炙微赤锉各半两）
上为散。每服一钱。以水一小盏。入葱白五寸。煎至五分。去滓。不计时候。量儿大小。加减温服。令有汗出即瘥。一方白水煎。
●茵蔯散　治小儿热病。心烦壮热。口乾多渴。宜服。
茵蔯　麻黄（去根节）　赤芍药　甘草（炙微赤锉）　黄芩　葛根（锉各半两）
上为散。每服一钱。以水一小盏。煎至五分。去滓。不计时候。量儿大小。增减温服。汗出为效。
●牛黄散　治小儿热病。壮热心闷。
牛黄（半分）　朱砂（各细研）　茯神　栝蒌根（锉）　苦参　甘草（炙微赤锉各一分）
上细罗散。入研药同研匀。不计时候。以新汲水调下半钱。量儿大小。以意增减。
●石膏散　治热病。
石膏　白茯苓　乾葛根（各一两）　甘草（炙）　黄芩　芍药（各半两）
上为细末。每服一钱。水一小盏。入竹叶薄荷各少许。煎至五分。去滓温服。
●犀角饮子　治小儿热病。口乾。心神烦躁。
犀角（屑）　川大黄（炮细锉）　川升麻（各一两）　人参（去芦头）　赤芍药　甘草（炙各半两）
上为细末。每服一钱。水一盏。入竹叶三片。煎至五分。去滓。温服。
●地骨皮散　治证同前。
地骨皮（洗焙乾）　川大黄（微炮）　黄芩（各一两）　麦门冬（去心）　黄耆　甘草（炙各半两）
上为细末。每服一钱。水八分盏。荆芥少许。煎至五分。去滓温服。
●子芩散　治小儿热病。皮肤壮热。
子芩　川升麻　栀子仁　大青　甘草（炙微赤锉各一分）
上细罗为散。不计时候。以新汲水调下半钱。量儿大小加减。以意服之。
●胡黄连散　治小儿热病。壮热心闷。
胡黄连　栀子仁　牛黄（细研）　甘草（炙微赤锉各半两）　子芩（一两）
上细罗为散。研入黄芩牛黄令匀。不计时候。以蜜水调下半钱。量儿大小。加减服之。
●地黄散　治小儿热病。
生乾地黄（一两）　枣叶（一握焙乾）　栀子仁　黄芩　陈橘皮（汤浸去白各半两）
上为细末。每服一钱。水八分盏。入葱白盐豉各少许。煎至五分。去滓温服。
●生地黄汤　治小儿热病。烦渴。头痛壮热不止。
用地黄汁三合。滤净入生蜜半合。和匀。时时与一合服。量儿大小。加减服。
●治小儿热病烦渴。
取栝蒌根为末。不计时候。以乳汁调半钱。量儿大小。加减服之。
●治小儿热病。腹胀。大肠不通。
用牵牛子半两。微炒。捣细。罗为散。每服以橘皮汤调下半钱。稍利为效。量儿大小。以意加减服之。

发黄（附论）  ***************************
夫发黄。皆由湿热之气。蕴结在于脾胃。蒸发而成也。阳明病无汗。小便不利。心中热壅必发黄。凡发黄。寸口无脉。鼻气冷并不可治。巢氏云。凡发黄而不利。心腹满者必死。诊其脉沉细者亦死。又有百日半岁小儿。非伤寒温病。而有微黄者。亦是脾胃热。忌不可灸也。灸之则热甚。此是将息过度所为。衣当薄。数与除热粉散。粉之自愈。不得妄与汤药及灸。小儿瘀热在胃。或湿热相搏。熏肌散肉。其证目黄。身或疼痛。肌肉如橘色。或得之伤寒。或得之时气。或得之风温。皆脾胃气虚。邪热与穀气相搏。所致也。利其小便则愈。
方
●升麻汤　治小儿发黄。
升麻　黄芩（去黑心）　山茵蔯　柴胡（去苗）　瓜蒂　知母　蓝叶（各一两）　山栀子仁（一两一分）　大黄（锉炒）　石膏（捣碎各一两半）　甘草（炙）　芍药（各半两）　羚羊角（镑三分）
上粗捣筛。三四岁儿每服一钱。水七分。煎至四分。去滓温服。早辰午后近夜各一服。量儿大小加减。
●连翘赤小豆汤　治小儿伤寒。发黄身热。
麻黄（去节）　连翘　甘草（炙）　生姜　赤小豆（各二两）　杏仁（四十一个）　生梓白皮（锉二两）　大北枣（一十二个）
上㕮咀。白水煎。又一方。生小麦苗捣汁。服之立效。
●桑白皮汤　治小儿发黄。
桑根白皮（锉）　麻黄（去根节汤煮掠沫）　秦艽（去苗土各一分）　大黄（锉炒半两）
上粗捣筛。每一钱。水七分。牛乳一合。同煎至五分。去滓。分温食前日三服。量儿大小加减。
●茵蔯汤　治小儿阳明病。发热汗出者。此为热越不能发黄也。但头汗出。身无汗。齐头颈而还。小便不利。渴欲饮水者。此为瘀热在里。必发黄。伤寒七八日。身黄如橘色。小便不利。腹满者并皆治之。
山茵蔯　栀子仁　川大黄
上等分。㕮咀。水煎。加减服。日进三服。小儿小便当利。尿如皂荚汁状。色正赤。一宿腹减。黄随小便中去也。
●栀子蘖皮　治小儿伤寒。身黄发热。
栀子仁（十五个）　甘草（一两炙）　黄蘖（二两）
上㕮咀。白水煎。加减服。
●三黄汤　治小儿天行发黄。心腹胀急。
大黄（锉炒）　黄芩（去黑心各一两半）　山栀子仁（三分）
上粗捣筛。三四岁儿。每服一钱。水七分。煎至四分。去滓温服。取利为度。
●瓜蒂散　治小儿伤寒发黄。
●栝蒌根饮　治小儿忽发黄。面目皮肉并黄。
用生栝蒌根。捣取汁二大合。入蜜一大匙。和令匀。火暖分为三服。
●治小儿伤寒发黄方。
用土瓜根。捣汁三合。服之。又方用韭菜根。捣汁澄清。取如大豆许。沥儿鼻中。即出黄水。病瘥。又方用青麦。捣汁服之。
●治小儿四岁发黄。（出本草）
生捣正瓜。绞汁三合。与饮。不过三饮已足。
●茵蔯汤　治小儿发黄等病。身如橘色。
山茵蔯　山栀子（各一两）　川大黄　芒硝　寒水石　木通（各半两）
上㕮咀。每服一钱。水八分。煎至五分。去滓温服。

伤暑（附论）  ***************************
凡大人小儿。中暑闷倒。急扶在阴凉处。切忌与冷水。得冷即与暑相击而死。当以帕子或布巾。蘸热汤。熨脐腹间。暖即瘥。频用热汤。或怀抱小儿。道途中无觅汤处。即掏热土于脐上。仍拨开小窝子。尿于中。当日处稍热。可代汤熨之。良久嚼大姜一块。以水嚥下。续用解暑药。黄龙丸、五苓散、白虎汤随证用之。
方
●枇杷叶散　治冒暑伏热。引饮过度。脾胃伤冷。饮食不化。胸膈痞闷。呕哕恶心。头目昏眩。口乾烦热。肢体困倦。不思饮食。或阴阳不和。致成霍乱吐泻。
枇杷叶（去毛尖）　陈橘皮（去白）　丁香（各半两）　香薷（三分去土梗）　厚朴（四两姜制）　麦门冬（去心焙）　乾木瓜　白茅根　甘草（炙各一两）
上㕮咀。每服二钱。水一小盏。生姜二片。煎至七分。去滓温服。或作细末。烦躁引饮。用新汲水调下。不计时候。三岁以上。分作三服。一方加百药煎。
●清膈饮子　治小儿伏暑呕吐。
香薷　淡竹叶（去枝节各一两）　白茯苓　人参（去芦）　檀香　半夏曲（各半两）　甘草（炙半两）　白粳米（一合）
上㕮咀。每服一钱。水半盏。生姜一片。煎至一半。去滓温服。量儿大小。加减与之。
●香薷丸　治大人小儿伤寒、伤暑、伏热。躁渴。瞀闷。头目昏眩。胸膈烦满。呕哕恶心。口乾舌苦。肢体困倦。不思饮食。或发霍乱。吐利转筋。并宜服。
香薷（去土一两）　白茯神（去木半两）　乾木瓜　紫苏茎叶（并用去粗根各一两）　丁香　藿香叶（去土）　甘草（炙锉）　檀香（锉各半两）
上为细末。炼蜜和丸。每两作三十丸。每服一丸至二丸。细嚼温汤下。或新汲水化下亦得。小儿服半丸。不计时候。
●家传异功丸　消暑生津治渴。
泽泻（一两二钱）　猪苓（汤浸去皮三分）　官桂（半两减半）　茯苓（三分）　白术（半两）　人参（半两去芦）　辰砂（半两另研）
上为末。炼蜜丸如芡实大。或夏月走路轿里。含化免吃水妙。若小儿夏月心热。烦渴引饮。煎灯草竹叶汤化。遇渴投之止。
治小儿中热。面赤。身如火热。或眼赤。
当归（二钱）　马牙硝　郁金（三枚用皂角水煮乾各一分）　甘草（一分）
上为细末。研一字或半钱。冷水调下。
●治小儿中暑吐利。
用白蒺藜苗。研汁服。
●治中暑闷绝。宜急扛在阴处。切忌不可饮冷水。急取大蒜。及路中日晒热土。同研。新水调。去滓灌服。
●香薷散　治身热恶寒。头痛。或往来寒热如疟。烦燥渴甚。呕吐背寒。面垢。泄泻。昏闷。脉伏。宜用香薷散。每服二钱。水一盏。茵蔯车前各加茎。煎热服。呕吐加茯苓、藿香、木瓜。泄泻加乌梅、陈米。热泻加黄连。每服各加少许。一方上为末。用灯心车前子同煎。吐泻加茵蔯。生姜汁调服。其效如神。
●又方
用五苓散、平胃散合和。紫苏叶乌梅煎汤下。
●五苓散　治冒暑伏热。吐泻烦渴。阴阳不分。表里未解。伤风受湿。并宜服之。
猪苓　泽泻　白术　赤茯苓　官桂　木通　山茵蔯　天花粉　瞿麦
上为散。用灯心车前子同煎。如热甚加小柴胡汤。去官桂。各味等分。煎吃。
●消暑丸　治中暑烦闷。呕吐多痰。
大半夏（四两醋煮）　白茯苓（二两）　甘草（一两）
上为末。姜汁煮糊为丸。每服三十丸。空心温水下。


卷三百七十·婴孩惊风门  ——————————————————————————————————————————————————————————————————————————————————————————

急惊风（附论）  ***************************
夫急惊风证候。上窜反张搐搦。口流痰涎。壮热并有之。其或视左视右者。有僵有仆。（僵仰也属阳仆偃也属阴）拳握指有里有外。医分男女。定阴阳顺逆之理。有左右引搐连脚手。身体颤动。初则搐搦俱作。久而搐不作只搦。有急有缓。但只肩动而瘛瘲者。候之轻也。搐则盛也。搦又重也。反张。牙关紧急。喉中有涎。即是惊风候。如牙关不紧。口无痰涎。只反张搐搦上窜者。未可便作惊风候。盖夹惊夹食伤寒。疹痘。或三焦蕴热。五脏不宣。流入经络。热在筋脉。亦作搐搦。钱氏云。搐有真假。不言病也。前有云。急惊量其分数者。是约热之轻重而与利之。若是证候。气粗涎潮。其证候猛急。不只徐徐而来。搐即急促。唇口眼眨引连并。谚云。急惊惊爷孃。慢惊惊药王。然虽说之。有法轻重调理。先当定搐。搐由风也。风由热也。搐既已作。方可下热退惊。热不退。惊亦不散。不移其时。搐搦又作。谓过街候。乃是医家不明。才见搐定。便言安药。
急惊风难治有三。初惊时。其风痫发作。斟酌轻重。去风定搐。随而愈之。斯恐庸医。或当人执见。妄便下之。既下了诸证犹存者。一难治也。又其儿正搐。亲人面执促。不令渠搐。且风痫不得纵恣。逆入经络。药力不及。虽病减瘥。根在血脉。或注经络。二难治也。又儿患候有顺有逆。顺即易理。逆即难疗。惟恐病延既久。不得良饵。证候传变。越去原因。而作他证。三难治也。
汤氏急惊发热证歌。先自有惊身体热。那更伤寒兼伤风。口开气促心欲绝。先表方知医有功。次与解惊神妙诀。微微利过自凉轻。但管安和必欢悦。忽然身热便生惊。发竖毛乾泻又青。失调两脸似丹红。看额间微有汗。次观印内上筋青。掌里一如桃色润。心中怕忽作涎声。良医妙手施汤药。若得安和和缓名。方发惊风看握拳。指内指外细须言。阴内阳外为顺候。男左女右搐令全。用药开关双眼下。又将形候细详看。只怕毒涎冲入肺。心中若聚更堪怜。速与控涎为妙手。镇惊解热未为然。仰头逆搐难求效。目瞪身强入九泉。多啼急搐更无偏。定是风传气不宣。先爱眼中微泪好。始知此病有根源。面红病作非为瘥。爱哭心中且聚涎。脸有红筋痫已变。指纹青乱患相传。
八片锦罡。红净为安体则宁。如逢红黑便须惊。更兼红乱青尤甚。取下风涎药有灵。亦一法也。良工取下须风热。若得安和不可名。先观孩儿眼色青。次看背上冷如冰。阳男搐左无妨事。忽逢搐右使人惊。女搐右边犹可治。搐于左畔病非轻。喎斜口眼终为害。妙药灵方不会宁。搐来三度便成痫。何故胸中聚毒涎。恐被医人重叠取。惊风不定候相传。两眼有如羊白肿。更加眵脓不能痊。大冲有脉犹堪治。如没医人不敢言。
凡婴孩急惊风候。便须审察。四证之中。而作八候。八候者。一搐、二搦、三掣、四颤、五反、六引、七窜、八视。一搐者。臂时搐缩。二搦者。十指开合。搦之不已。即成握拳。男子看大拇指。其指握在外为顺。在里为逆。女子反看之。三掣者。肩膊搐掣。或连身跳起。四颤者。或手或脚。或头或身。四体颤动。五反者。身手反张。六引者。以手有如挽弓状。男子左手直右曲为顺。右直左曲为逆。女子反看之。至所云七窜者。看其眼上窜觑高。男子上窜为顺。下窜为逆。女子反看之。八视者。男子斜目视左为顺。视右为逆。女子反看之。四证八候。次第随生。若只去得惊风。且痰热不散。未可言安。痰与热聚将来必致痫疾。所治之法。其痰与热须详察。可下即下之。痰热既下。惊风未尽消去。则病依前又有发作。所言四证相须。不无痰而后痰盛。初有搐而后不出者。此证所传候之至盛。人少知之。盖有初医纵量轻重下之。得于其中为良。且惊风顿去痰热。又已化不作后患。所下之药。稍稍多。巴霜腻粉为重。即传慢候无疑。急惊欲下之理。须在急惊上窜斜视反张所作之时。方可。若传过即已搐定。少顷之间。未可即便紧下。
急惊用药。先与服截风止搐。次与下热。热去则无风。风散则不搐。
急惊有上窜者。有搐有搦。有引有反。有僵有仆。有叫者。或唳者。有痰涎潮盛。有温壮发作。各随四证轻重而受之。急截风定搐为要。风搐既定。诸症渐消。定搐须用通关。（非出鼻之谓通）截风乃用调络。
急惊风吼叫三两声者难治。心受惊。痛绝于内。乃伤其根本之谓。
急惊风未投药四证俱全。已服药四肢垂軃者难治。急惊喷药者难治。又药不下者难治。急惊搐搦之后。四体俱软者难治。急惊发作之时。脚作摆跳者难治。急惊搐搦之日。目睛翻转不可治。惊风搐搦已住。神情缓慢。手撏娘衣。或撏自身体者。亦不可治。
急惊乃卒然得之。初发潮热。目直视。牙关紧急。手足搐搦。面红盛。头额遍身汗出。口中热气。大小便黄赤。其脉浮数。宜用通关。服通心饮。大凡惊风。乃心受惊。肝主风。致筋脉搐搦。肝主筋。宜凉肝丸。大青膏。钱氏云。治急惊风。世人多用一药。有性温性凉。不可混用。宜审别之。又治慢惊。宜去龙脑。纵须合用。必以药为佐。宜少用之。凡小儿实热。疏转后如无虚证。不可妄泄邪热。必须主治惊风痰热坚疳。能不用水银轻粉甚便。如不得已用之。仅去痰即止。盖肠胃易伤。亦损口齿。
方
●定生丸（出圣惠方）治小儿急惊风。遍身壮热。筋脉不利。手足搐掣。口噤面青。痰涎壅滞。及疳气所攻。肌体瘦弱。
雀儿饭瓮（一两内有物者）　蟾稣（一两涂酥炙令焦黄）　猪牙皂荚（一分去皮涂酥炙令焦黄去子）　乌蛇（半两酒浸去皮骨炙令黄）　天麻（一分）　藜芦（半分去芦头）　乾蝎（一分炙微黄）　天南星（一分炮制）　龙脑（一分细研）　麝香（一分细研）　腻粉（一分）　曲头棘针（一分）　雄黄（一分细研）　蜣螂（一分微炒去翅足）　半夏（半分汤洗七次去滑）　熊胆（一分）　牛黄（一分细研）　瓜蒂（一分）
上为末。以猪胆汁和丸。如绿豆大。每服先以温生姜汤。研一丸。灌在鼻内。得嚏后。以生姜薄荷汤下三丸。量儿大小以加减。
●救生丹（出圣惠方）治小儿急惊风。四肢搐搦。多涎沫。身热如火。心神惊悸。发狂不定。
龙脑　铅霜　雄黄　朱砂　芦荟　胡黄连　麝香　牛黄　天竺黄　曾青　真珠末　犀角屑　乾蝎末　金箔　银箔（各五十片）　雀儿饭瓮（三七枚内有物者）
上都研末。五月五日合。用大活蟾十枚。于眉间各取酥少许。同研令匀。入饭和弹子大。著瓷碗内。黄梢活蝎四十九枚。著碗内。令药弹触蝎毒。螫入药内。候毒尽。放蝎。然后重研药。弹令匀。丸如绿豆大。不计时候。以薄荷汁。先研一丸。滴在鼻内。男左女右。候嚏。即以薄荷汤服两丸。量儿大小。以意加减。
●犀角丸（出圣惠方）治小儿急惊风。遍身壮热。心多惊悸。睡卧不安。手足跳掣。胸膈多涎。
犀角屑（一分）　牛黄（一分细研）　麝香（一分细研）　龙脑（一分细研）　水银（一分）　天麻（一分）　天南星（一分）　天竺黄（一分细研）　白附子（一分炮制）　桂心（一分）　蝉壳（一分）　乌蛇肉（一分）　乾蝎（一分）　铅霜（一分）　硫黄（一分与水银结沙子细研）
上并生用。捣罗为末。入牛黄等同研令匀。炼蜜和丸。如绿豆大。不计时候。以薄荷汤下三丸。量儿大小。临时加减。
●定命丹（出圣惠方）治小儿急惊风。
蟾酥（红豆大）　桑螵蛸（一枚）　独角仙（半钱去皮及翅足）　天浆子（七枚）　犀角屑（半两）　牛黄（半两细研）　雄黄（半两细研）　朱砂（半两研细水飞过）　天竺黄（半两细研）　麝香（一分细研）　青黛（半两细研）　天南星（半两）　白附子（半两）　乾蝎梢（一分）　腻粉（一分）　龙胆
上并生用。捣罗为末。以獖猪胆汁和丸。如黄米粒大。每服。先以温水化破一丸。吹鼻内。得嚏五七声。即以薄荷水下二丸。量儿大小。以意加减。
●龙脑丸（出圣惠方）治小儿急惊风。身热口噤。四肢挛搐。
龙脑（细研）　雄黄（细研）　芦荟（细研）　丁香　牛黄（细研）　木香　犀角屑　铅霜（细研）　天浆子　胡黄连　蝎尾（微炒）　白花蛇（酒浸去皮骨炙微黄以上各一分）　蟾酥（半分研入）
上为末。炼蜜和丸。如梧桐子大。每服一丸桃仁汤研下三丸。量儿大小。以意加减。
●天麻丸（出圣惠方）治小儿急惊风。四肢搐掣。拘急壮热。或则口噤。
天麻　雄黄（细研）　乌蛇肉　蝉壳　乾蝎　麝香（细研）　天竺黄（细研）　桂心　天南星　白芷　白附子　腻粉（各一分）　半夏（一分汤洗七次去滑）
上并生用。捣罗为末。研匀。煮枣肉为丸。如绿豆大。不拘时候。薄荷酒下三丸。量儿大小。以意加减服之。
●朱砂丸（出圣惠方）治小儿急惊风。痰涎口噤。手足抽掣。
朱砂（细研）　犀角屑　铅霜（研入）　天南星（炮制）　半夏（汤洗七次去滑）　白附子（炮制）　细辛　桂心　白殭蚕（微炒）　乾蝎（微炒以上各一分）
上为末。一半用无灰酒一中盏。熬为膏。入其馀药末同和丸。如绿豆大。每服用生姜自然汁少许。入竹沥一合。暖令温下二丸。量儿大小。以意加减服之。
●定搐散（出永类钤方）治婴儿急惊风。四证八候俱作者。宜服。
天麻　白附子（炮）　天南星（炮制半两）　朱砂（一钱）　雄黄（一钱）　乳香（一钱）　代赭石（一两火煅醋淬七次）　白花蛇头（一分酒浸）　脑子（一字）　麝香　赤脚蜈蚣（一条酒浸）
上为末。每服半钱。煎金钱薄荷汤调下。炼蜜丸如鸡子大亦佳。搐证未作。痰热壅盛。故生风。风不自散。流于筋脉。又入经络。遂发搐搦。定其搐搦。先用截风。风若不加。则搐搦自息矣。且搐搦已作。痰热尤盛。疾候傅极。其风不可得而截。搐不可得而定。由如遗漏炎炽。猛烈难以扑灭。如此患者。理宜下之。大抵阳痫用下乃良。阴痫何以加之。儿分长幼用药。惟有发风作搐。大小皆然。风之为疾。猖獗冲突。乃五脏虚处受之。察之在证。疗之在未萌。由惊而作。或疾与热。而审其源。而定其疾者要也。有其风即发搐。有其搐即因风。截风定搐。其议相续。今述截风散。不待搐搦。才觉风痰。惊热有作。便与服之。令不搐搦。故曰截风。既已搐搦并作。宜与定搐散御之。御之不散。与服暖金丹。其势如动。即与下之。且下不用截风定搐之药。得失议者。由忽于所感。
●暖金丹　治婴孩小儿。急惊入候四证。未全脱去。尚存风热痰涎。其惊风证候。欲再发作。宜与服之。
天麻（一分）　全蝎（二十一个麸炒）　白花蛇（炙取肉二钱如无以乌梢蛇代用）　天南星（炮半两）　辰砂（另研半两）　麝香（一钱）　蜈蚣（赤脚者二条炙去了毒）　白附子（炮一钱）　白殭蚕（二钱重去丝炒）　黑附子尖（三枚）　牛黄（一分如无以黄牛胆代之加用）
上为末。炼蜜为丸。如皂子大。煎金钱薄荷磨化下。
所患惊风痰热四证。皆能窜斜视反张。惟是惊风作搐。名曰真搐。为其病受不传即作。痰热所发。或因伤寒等疾发作。总名假搐。为其更有传变。其时仓皇医者昏惑。投药不当。发作致久。虽假搐失治。或不当则传入经络。又或真搐。无可疑贰。其病在痰热。手不促拳。目无斜视。且儿知其非常动作。故惊惕。惊成传风。惊风相袭。何谓候假之有。又其医工察无全功。疗治有失节。药参证候不同。祸害生焉。暖金丹者。清心肺良工。痰涎妙饵。夫风候出乎肝。惊病发乎心。若清心肺。则肝受制。传风不加传。即可疗理。
●白附子丸（出圣惠方）治小儿急惊风。手足抽掣。
白附子（一分炮制）　白殭蚕（一分炮制）　蜣螂（一分微炒去翅足）　麝香（一分细研）　乾蝎（半两微炒）　蟾酥（半钱）　乌蛇肉（三分酒拌炙令黄）　牛黄（一分细研）　朱砂（半两细研水飞过）　青黛（半两细研）　甜葶苈（一分隔纸炒令紫色）　天浆子（一七枚内有物者）
上为末。以猪胆汁和丸。如绿豆大。每以冷水研一丸。滴在鼻中。候嚏一两声。即以温水研三丸服之。或吐出黏涎。得睡便瘥。
●芎活汤（出千金方）治急惊风。角弓反张不随。并軃疶僻。不能行步。
人参　黄芩　杏仁　石膏（各一钱）　麻黄　甘草　桂心　芎藭　升麻　当归（去尾）　独活（各三钱）
上锉散。每服二钱。水一盏。生姜二片。煎服。
●保命丹（出活幼口议）治婴孩小儿。急惊风。后传慢惊。宜服。
麝香（半字）　白茯苓　朱砂（另研）　白附子（炮）　天南星（炮）　牛黄（如无以制香代用各一钱）　全蝎（炒半两）　天麻（炒一钱半）　甘草（炙一钱）　硼砂（一钱）　脑子（半）
上为末。薄糊为丸。如鸡头大。每服一丸。金钱薄荷化下。议曰。此一方已述灵秘。所治急传慢候。用之极良。此药纯和。却惊安神。能化痰定搐。功效非常。然急惊传来。初入慢候。须较阴阳亏盈。乃为法则。阴盛阳亏方谓阴痫。荣虚卫弱方传阴痫。心惊神散。方传热。经渠络弱。方传热。热痫之为病。四体不收。精神失守。百病干形。五脏受虚。但随四证。而作八候。医工当察标本之理。若证传候变。即入慢肝。十死一生。至为难事。请究所受疗理。越于古意。或太过不及。总为虚设。
●定搐散（出直指方）治急惊风。定搐。
赤蜈蚣（大者一条酒浸炙）　麻黄（去节）　南星（炮）　白附子　白殭蚕（炒）　羌活　代赭石（煅醋淬七次）　蝎梢　川姜黄（各二钱）　麝香（半钱）　朱砂（一钱）
上为末。每服一字。荆芥紫苏煎汤调下。如搐不止。加乌蛇肉。
●鹤寿丹（出圣惠方）治小儿急惊风。口噤手足抽掣。眼目直视。多吐涎沫。四肢壮热。
天浆子（七枚内有物者微炒）　半夏　牛黄（一钱细研）　麝香（一钱细研）　蝉壳（二七枚）　青黛（一钱细研）　地龙（二条微炒）　蟾酥（一钱研入）　朱砂（半两细研水飞过）　防风（半两去芦头）　蚕纸（一张烧灰）　乌蛇（半两酒浸去皮骨炙令黄）
上为末。炼蜜和丸。如黍米粒大。不计时候。以新汲水。研下二丸。量儿大小。以意加减服之。
●天竺黄散　治小儿急惊风候。搐搦发作。常方疗治不堪者。宜服。
天竺黄（真者二钱）　天南星（炮二钱）　草乌（尖面者炮一分）　马牙硝（二钱）　丁香（一钱不见火）　腻粉（半钱）　龙脑（真者二钱）　川郁金（一钱）　白殭蚕（去丝炒二钱）　脑子（半字）　麝香（半字）
上为末。和脑麝。每服半钱许。煎金钱薄荷汤调下。才通即便涎下。次用益神丸、清心丸、兼参苓散与服。凡儿所患惊风。前人用药截风定搐不住。热壮候存者。当用下却痰涎。已下热退风。搐既定。即与和平调顺胃气。安神定志。不可更下热药。其候再作。依前又搐搦。此方亦非常服。直下痰涎。妙不可述。痰既下。且惊风自然而息。分服太过。恐利动脏腑。
●雄黄丸（出圣惠方）治小儿急风。搐掣口噤。上视。
雄黄　乳香　丹砂　牛黄（各一钱）　铅霜　熊胆　蝎梢　麝香　蟾酥　枯矾（各一分）
上同研令极细。以糯米饭和丸。如绿豆大。每服三丸。温水下。不拘时候。量儿大小加减。
●剪刀股丸　治小儿急惊。涎盛搐搦。
大戟（浆水一盏略煮）　石燕子（捣研）　粉霜（研各一钱）　棘刚子（连肉四十二枚）　蝎梢（二十一枚全者炒）　芦荟（一钱研）　乳香（研二钱）　青黛（研二钱）　龙脑（研半钱）　牛黄（研半钱）
上为末。用汤浸雪糕为丸。如梧桐子大。每服一丸。用剪刀股研破。浓煎。薄荷水化下。如口噤。即抻开灌之。
●益神定志丸　治婴孩急惊风。证候发作已过。神不安稳。恍惚怯人。怔忡烦悸。闷郁不爽。宜服之。
人参　茯神（去心）　远志（去心）　白茯苓　白附子（炮）　天麻　天门冬（去心）　麦门冬　羌活　甘草（炙各等分）
上为细末。炼蜜和丸。如皂角子大。朱砂为衣。灯心薄荷汤化下。
儿心本恬。神本守心。魂魄存乎肝肺。惊风出乎痰热。由其鼓动心神。反乱血气。则风与惊流布。四肢百脉。五脏六腑。何以自安。三关九窍。何以自通。若先以所治之药。令得气脉平和。心神定安。由其尚未宁贴。恍恍惚惚。恐悸者有之矣。宜与此方。存养魂魄。安定心神。脉全气固。血调神爽。其或热存经络。痰入脏腑。不可以服巴粉大黄黄芩之药。但益神清心。调脉定志。常服此方。惊风不再作矣。
●天麻防风丸　治风蕴邪热。惊风搐搦。
●青金丸　治小儿急惊。搐搦。
龙脑　腻粉　青黛　乳香　天南星（各一钱）　铅白霜　粉霜　定粉（各半钱）　蝎梢（微炒）　天浆子（各七枚）
上为末。石脑油和成剂。旋丸如黑豆大。每服一丸至二丸。量儿大小加减。并薄荷水化下。
●返魂丸子（出圣惠方）治小儿急惊风。
独角仙（三枚去翅足于瓷盒内烧勿令烟出研为末）　白殭蚕（半两微炒）　白附子（半两炮制）　天南星（半两炮制）　牛黄（半两细研）　青黛（半两研入）　乾姜（半两炮制）　甜葶苈（半两炒令紫色）　乌蛇肉（半两炙令黄）　朱砂（半两细研水飞过）
上为末。用猪胆汁、并蟾酥和丸。如粟米大。先以酒化一丸。滴在鼻内。即以酒或水下二丸。若不嚏。则不再下药。
●百灵丸（出圣惠方）治小儿急惊风。化涎除搐搦。
黑铅（一分）　水银（一分以上二味同结作砂子细研）　天南星（一分炮制）　白附子（一分炮制）　乾蝎（一分微炒）　天麻（一分）　蝉壳（一分微炒）　麝香（一分细研）　牛黄（一分细研）
上为末。糯米饭为丸。如黍米大。不计时候。温酒下三丸。
●软红丸　治小儿急惊。身热涎壅。拘急牵掣。口噤上视。
丹砂（研）　腻粉（各一分研）　龙脑（半钱研）　蝎梢（一钱捣末）　水银（一钱结沙子）　硇砂（研）　粉霜（各一钱半研）　半夏（二七枚汤洗七次焙乾捣末）　巴豆（五十粒去皮心不出油研）
上为末。炼黄蜡一两。入熟油少许。同药末研匀为膏。旋丸如绿豆大。每服二丸至三丸。量儿大小虚实。龙脑腻粉水下。
●擒风汤（出圣惠方）治急惊风。定搐。
白附子　殭蚕　全蝎　川姜黄　天南星（炮）　麻黄（去节）　羌活（各一钱）　牙硝（半钱）　赤蜈蚣（一条去足酒研生葱生薄荷浸一宿焙乾）
上为末。每服一字。薄荷汤调下。
●镇肝丸　治小儿急惊风。目直上视。潮搐昏乱。不省人事。是肝经风热也。
天竺黄（研）　生地黄　竹叶　当归　防风　龙胆草　川芎　大黄（煨）　羌活（以上各二钱半）
上为末。炼蜜和丸。鸡头大。每服二丸。糖水化下。先服此。后服天麻散。
●天麻散（一名定命饮子）治小儿急风。其效如神。大人中风。涎盛。半身不遂。语言难。不省人事。
●定命丹　治急惊天瘹。撮口。通利痰热。
全蝎（七个）　天麻　南星（炮）　白附子（各二钱半）　朱砂　青黛（各一钱半）　轻粉　麝香（各半钱）　脑（一字）
上为末。粟米糊丸。如绿豆。每服一丸。荆芥薄荷汤调下。先研半丸。吹入鼻中。
●金箔丸　治急惊风。涎盛。
天南星（锉熟炒）　白附子（炮）　防风（去芦头焙）　雄黄（研）　辰砂（各一钱研）　生犀末（半钱研）　牛黄　龙脑齿　麝香（各半分六味同研）　半夏（汤浸七次）　金箔（二十片）
上为细末。姜汁糊为丸。如麻子大。每服三五丸至二十丸。人参汤下。（钱氏方云。如治慢惊。去龙脑。服无时。）
●镇心丸　急惊化痰镇心。
朱砂　龙脑　牛黄（各一钱）　琥珀　茯神　防风（各二钱）　全蝎（七个焙）　人参（二钱）
上为末。炼蜜丸。如梧桐子大。每服一丸。薄荷汤调下。如无牛黄以牛胆南星代之。
●白虎丸　治小儿急惊。及天瘹客忤。
青黛　麝香　白牵牛末　甘遂末　寒食面　大黄末（各三钱）　腻粉　龙脑　铅粉霜（各一钱）
上各研细。和匀。滴水丸如鸡头实大。每服半丸或一丸。磨刀水化下。量儿大小加减。微利为度。
●雄黄丸　治急惊风。牙关紧急。筋脉抽掣。腰背强硬。口内多涎。
雄黄（一钱细研）　麝香（一钱细研）　牛黄（一钱细研）　朱砂（一钱细研）　腻粉（三钱）　巴豆（七枚去皮心研纸裹去油）　半夏（二钱汤洗七次去滑）　天浆子（十枚内有物者微炒）　水银（一钱用枣肉研令星尽）
上为末。入水银膏。同研令匀。炼蜜和丸。如黍米大。不计时候。以温酒下二丸。量儿大小。加减服之。
●抵圣丸　治小儿急惊风。搐搦不止。
白附子（一分）　白殭蚕（一分）　赤箭（一分）　半夏（一分）　天南星（一分）　腻粉（半分研入）　蛜[虫祁]（一分）　乌蛇肉（半两）
上并生捣。罗为末。用酒薄荷汁各半盏同煎为膏。和丸如绿豆大。不计时候。以温酒送下三丸。看儿大小。加减服之。
●巨圣散　治小儿急惊。手足瘛瘲。咽膈涎盛。
大黄　乳香（研各二钱）　麝香（研半钱七）　丹砂（研一钱七）　腻粉（二钱细研）　雄黄（研半钱）　蝎梢（炒）　白附子（炮各一钱）
上捣研。为细散。每服一字。或半钱。薄荷汤下。更量儿大小。加减服之。
●牛黄丸　治小儿急惊。化涎镇心。
牛黄（研）　蛜[虫祁]（微炒）　天南星（炮捣）　腻粉（研）　半夏（汤洗七次焙）　麝香（细研各一分）　天浆子（三七枚）　丹砂（研半两）
上为末。烧粟米饭和丸。如黍米大。每服三丸至五丸。荆芥汤下。不计时候。量儿大小。以意加减服之。
●天浆子丸（一名鹤寿丹）治小儿急惊风。
●虎蝎丸　治急惊。上视搐搦。胎风涎潮。
虎睛（一对酒炙）　全蝎（炒）　天麻　防风　南星（煨）　白殭蚕（炒）　乌蛇（酒浸焙各一分）　麝香（一钱）
上为末。面糊和丸。如桐子大。每服一丸。薄荷汤调下。
●珍珠天麻丸　治急惊风。痰热壅盛。当量用之。以通为度。仍治吊肠锁肚撮口至效。丸如麻子大。初生三日三丸五丸。五日七日七丸。加青黛。名青黛丸。
天南星（炮）　天麻　白附子（炮各一钱）　腻粉（半钱重）　巴霜（一字）　芜荑（炮炒）　全蝎　滑石（各一钱半）
上为末。水煮细面糊为丸。如绿豆大。每服一岁五丸。二岁十丸。大小加减。薄荷汤。点茶送下。此方乃下惊风。又去痰热。先服截风定搐。次与下之。切不可以多利之。但通为量。宜询问前未曾下。惟恐病家不晓此理。遂致疏失。若初医在我。则当循证截风定搐。或珠蝎散。尚有疾热宜与下之。免作风候。且小儿被惊发风。胡不知有热在脏。若知有热在脏。甚勿惊著。盖热盛即心气虚。一惊触心。心气迸散。所以面青唇白。良久惊风气却。收。其或肝虚入肝。肺虚入肺。五脏六腑。皆由虚处。其惊气自然投入。因而成病。前歌亦载。然急惊之急。痰热相触。触乱神情。气脉互驰。经络乘热。热即生风。风热不散。筋吊脉缩。或搐或搦。或掣或引。各于轻重而然。善医者截风之搐。有热与痰随而下之。其搐搦自定。拳挛自舒。吊缩自宽。风热自散。何患气不苏省。神不和畅。
●牛黄散　治婴孩小儿。急惊风。脚手搐动。八候俱作。
全蝎（六个炒）　巴霜（一字）　轻粉（半钱）　雄黄（三钱）　朱砂（一钱）　川郁金（一分皂角水煮热焙乾再炒）　麝香　脑子（各一字）
上为末。和匀。每服一次半钱。煎金钱薄荷汤调下。
此方医急惊风至良。但审轻重投剂。一服减瘥。此非常服。亦非调理之饵。正值关窍闭塞。痰涎壅塞。或气不宣通。经络不顺。心神闷乱者。服顿苏。或自通利。或已取利。不宜与服。反成涤荡矣。疗急惊风痰壅。并宜其通下。痰涎既下。即便助胃。观音全蝎散。速用连服。未药之前。不可踌躇。稍定之后。不可荒略。若审察其候。痰涎复作。岂可更下。须于慢证候理之。病家意急。慌用他药。或便投药。参差误矣。
●龙脑水银丸　治小儿急惊。并宣转风热。
龙脑（研）　麝香（研各一钱）　猪牙皂角（炙）　甘遂（各一钱）　腻粉（研一钱）　青黛（研）　水银（结沙子各二钱）　巴豆（去皮心膜研七粒不出油）
上为末。面糊丸。如麻子大。一岁一丸。更量病紧慢。及儿大小。加减。用薄荷汤下。
●天南星丸　治小儿急惊。痰涎壅毒。壮热腹胀。
天南星（炮制）　朱砂（细研）　水银（以小枣肉研令星尽各一分）　金箔（二七片细研）　银箔（二七片细研）　麝香（二钱细研）　巴豆（二枚去皮心研纸裹压去油）
上捣罗天南星为末。共研令匀。炼蜜丸。如黍米大。一岁儿每服以温暖水下一丸。取下恶物为效。二岁以上。加丸服之。
●蝎尾散　治小儿急惊风。神效。
蝎尾（二十一枚生用）　白附子（二七枚生用尖）　腻粉（一钱研入）　附子尖（二七枚星用）　半夏（七枚汤洗去滑）　天南星底（七枚生用）　乌蛇尖（七枚去皮生用）
上为细末。每服以薄荷汤调下半字。若儿在百日内者。一字可分为四服。如要作丸。即以枣肉和丸。如绿豆大。以马蔺草汤下一丸。临时看儿大小加减。
●必胜散　治小儿急惊风。
天南星（炮）　轻粉（研）　甘遂　全蝎（炒各一分）　巴豆（去皮心膜出油七粒）　丹砂（研一钱）　麝香（研半钱）
上为细散。每服一字。要吐泻酒调下。取涎薄荷汤调下。未周岁儿减之。
●揭风汤　治小儿婴孩急惊风。四证八候俱作者。宜服。
全蝎（面炒去毒一分）　天麻（一分）　天南星（一两为末水调作剂包裹蝎煨令赤色蝎不用炒亦得）　朱砂（一钱另研）　轻粉（半钱重）　脑子　麝香（各少许）
上为末。每服半钱。煎金钱薄荷汤调下。以通为度。
●天霜散　治小儿急中卒风。并急惊口噤。搐搦涎盛。昏塞不语。
辰砂　粉霜　轻粉　南星（炮各半两）　蝎尾　白附子　藿香（叶各一钱）
上为末。一岁抄半字。薄荷汤调下。茶清亦可。未吐再服。以吐为效。
●七味羌活膏　治急惊风。壮热发搐。
●牛黄散　治小儿急惊风。壮热筋脉拘急。腰背强硬。时发搐搦。
牛黄（一分细研）　麝香（一分细研）　乾蝎（一分细炒）　蜣螂（三枚微炙）　晚蚕蛾（一分微炒）　蚱蝉（三枚微炙去翅足）　波斯青黛（一分研入）
上为末。糯米饭和丸。如麻子大。每服用薄荷汤下三丸。若儿有三四岁大。每服五丸。不计时候。量儿大小。加减服之。
●蟾酥丸　治小儿急惊风。口噤搐搦。多涎闷乱。
蟾酥（半钱研入）　乾蝎（一分微炒）　白附子（一分炮制）　龙脑（半钱细研）　麝香（半钱细研）　朱砂（二钱细研）　青黛（一钱细研）
上为末。共研令匀。以猪胆汁和丸。如绿豆大。先用奶汁化破一丸。滴在鼻内。良久如嚏得数声。即便以薄荷汁化下一丸。不嚏者难医。量大小临时加减。
●青黛丸　治小儿急惊风。化痰涎。定搐搦。利脏腑。
青黛（一分）　甘遂（一钱末）　腻粉（一钱）　龙脑（一钱）　蟾酥（一分）　麝香（一钱）　半夏（一分汤洗七次焙乾麸炒黄色为末）
上都研细。用汤化蟾酥和丸。如粟米大。每服以薄荷汤下二丸。微泻是效。未泻量儿大小。加减服之。
●珍珠丸　治小儿急惊风。多发搐搦。或夹食腹痛。面色变青。或大小便不通。
珍珠末（半两）　白附子（半两末）　天南星（半两炮制）　滑石末（一分）　腻粉（一分）　巴豆（三十枚去皮水浸三日取出爆乾研如膏）
上都研令匀。以糯米饭和丸。如黄米大。百日以上儿。以葱白汤下一丸。一岁两丸。三四岁三丸。更量大小。看病虚实。加减服之。
●小惺惺丸　解毒。治急惊风痫潮热。及诸病虚烦。药毒上攻。燥渴。
腊月取东行母猪粪（烧灰存性半两研）　辰砂（研水飞半两）　麝香（一钱）　蛇黄（西山者烧赤醋淬二次半两研水飞乾用）　龙脑（二钱）　牛黄（一钱别研）
上以东流水。作面糊和丸。如梧桐子大。用朱砂为衣。三二岁儿每服二丸。钥匙研破。温水化下。小儿初生。便宜服一丸。除胎中百疾。食后。
●珍珠丸　治小儿急惊风。发搐涎潮。壮热有痰。嗽壅盛。
白附子　滑石　巴豆（十五粒去油）　轻粉（各一钱）　天南星（一钱）
上为末。糊丸如小豆大。三岁一二丸。葱白汤送下。一方加蝎尾半钱。
●青金丸　治婴孩儿急惊风。痰涎壅盛。欲下。去痰退热。
当归（去芦头）　川芎　山栀子仁　川大黄（纸裹煨各等分）
上为末。煮面糊丸。如麻子大。每一岁五丸。二岁七丸。三岁七丸。大小加减。薄荷茶清送下。以通为度。一方加附子。凡看小儿证候。不问长幼。目视指切。心究意到。医权药衡。惟鉴病之轻重。所谓斟酌对治。已遵其法。药入肠胃。犹合符节者。上也。按部之后。忖量方法。思维疗理。良久始达其源。用药投药者。次也。不体全功。何谓艰疗。非曰病之异端。乃为究竟。不若是惊议。惊风之疾。有恶有慢。鄙夫以搐急为急。搐慢为慢。斯说未当。古人言阴阳痫者是也。阳痫曰慢惊。阳痫颊赤齿乾。体热唇红。脉数。牙关紧。口流涎。阴痫者。吐利作热生风。不有阳证。惟有搐搦。毕竟脉来散缓。乃是阴候无可疑。惟是阳传阴。阴盛阳亏。阴证作疾。速用扶里。如急惊风候。阳盛阴亏。阳气刚壮。当用下之。使阴阳二气均平。胃荣卫二脉和顺。方可宜前件方药。轻则揭风。盛则劫风。重则用青金或珍珠丸。
●白花蛇丸　治小儿急惊。体热涎盛。四肢拘急。筋脉牵掣。
白花蛇头（一枚自开口者生用）　乾蝎（全者炒半两）　牛黄（研）　龙脑（研各半分）　丹砂（研一分）　麝香（研一钱半）
上为细末。炼蜜和为剂。旋丸如绿豆大。每服用薄荷汤化下。
●虎睛丸　治小儿一月内急惊风。客忤邪气。发热搐搦。涎聚上壅及胎风。
虎睛（一对酒浸炙令乾先捣末）　牛黄（一分细研）　青黛（一分细研）　麝香（半分细研）　腻粉（一分）　乾蝎（七枚微炒）
上都细研令匀。用蟾酥半钱。以新汲水少许。浸化。如面糊。并前药末丸如麻子大。初生及月内。即以乳汁化下一丸。子百日以上儿。二丸。足一岁儿。薄荷汤下三丸。更量儿大小。加减服之。一方有甘草。
●追风丸　治小儿急惊风。甚者宜服。（方见追风丹）
●乾蝎丸　治小儿急惊风。搐搦口噤。
乾蝎（二分微炒）　真珠末（一钱）　虎睛（一对酒浸微炒）　铅霜（一分细研）　腊月驴肝（一分细研炒令焦黄）
上为末。用鸱脑髓和丸。如麻子大。不计时候。以乳汁下一丸。神效。一岁以上加减服之。
●续随子丸　治小儿急惊风。壮热烦乱。大便结涩。
续随子（一分去皮另研）　青黛（一分）　芦荟（一分）　麝香（一分）　胡黄连末（一分）
上都细研。以糯米饭和丸。如梧桐子大。不计时候。薄荷或温水化破一丸服。未瘥再服。
●宣风丸　治小儿急惊风。头热足冷。口噤面青。筋脉搐掣。多痰涎。疾壮甚者。宜服。（方见祛风丹）
●坏涎丸　治小儿急惊风。喉中有涎。呀啤有声。
雄黄　丹砂　铅白霜（三味同研）　水银（用枣肉研令星尽为度）　甘草（炙为末各等分）
上研为末。糯米饭和丸。如黍米大。每服二丸。以梨汁下。化为度。更量大小加减。
●小青丸　治小儿急惊。涎盛咳嗽痰实。气粗发热。
轻粉（一钱半）　滑石（一钱半）　南星（一钱一字）　蝎尾（半钱）　青黛（半钱）
上为末。和丸如小豆大。二岁五丸。薄荷汤下。或作散尤佳。如疾实气喘。吐泻出痰。立效。
●却风散　治婴孩小儿。急惊风候。方作搐搦。热盛涎潮。宜下之。
天南星（四枚泡去皮为末）　巴豆（四枚去油如霜）　全蝎（二分去尾炒）　大半夏（十枚用甘草水煮熟切焙为细末）　白殭蚕（一分去丝炒）
上为细末。令匀。每服一字许。煎金钱薄荷汤调下。
●水银丸　治小儿急惊。涎潮昏塞。发搐不定。
水银（半两用黑铅一分结沙子）　巴豆（五十粒去皮心膜出油）　腻粉（一钱研）　半夏（生为末半分）　龙脑（研半钱）
上同研匀。去石头油如膏。用油单密收。每服量儿大小。旋如绿豆大。一岁儿二丸。煎金银薄荷汤下。须臾利下稠涎。惊搐立定。更不须服。
●龙齿散　治小儿急惊风。及四时伤寒。浑身壮热。唇口焦乾。两目翻露。搐搦昏迷。
龙齿（二钱）　丹砂（半分）　铅白霜（三钱）　龙脑（少许）　天南星（水浸七日逐日换水切曝乾为末五钱）
上为细末。每服一字。葱白金银汤调下。三服后。出汗立愈。
●银朱丸　治小儿急惊风。
水银（结沙子半皂子大）　甘遂（二钱捣）　丹砂（研）　轻粉（各一钱五分）　龙脑（半钱研）
上同研细。炼蜜和为剂子。每服旋丸如半皂子大。量大小加减。煎薄荷汤化下。
●碧霞丸　治急惊。
巴豆（去皮心膜研油尽三十粒）　硫黄（研）　乳香（各一两研）　腻粉（炒一钱七分）　青黛（研半钱）
上为细末。研和匀。用糯米饭丸。如绿豆大。每二岁二丸。冷薄荷汤下。急惊风用棘刚子。新薄荷汤研下。
●治小儿急惊风
白附子（一分炮制）　天南星（一分炮制）　天浆子（二七枚内有物者）　乾蝎（一分微炒）　乌驴耳塞（皂荚子大别研）
上为末。研入驴耳塞。令匀。用糯米饭和丸。如绿豆大。不计时候。以热酒研三丸。服之。量儿大小。以意加减。
●治小儿急惊风。头热足冷。口噤面青。筋脉抽掣。多痰涎。疾壮甚者。宜服。
青黛　牛黄　麝香（各一分）　硫黄（半分）　巴豆（三枚去皮心研纸裹去油）
上共研为末。以软饭和丸。如黍米大。不计时候。以温水下二丸。量儿大小。以意加减服之。
●青黛丸　治小儿急惊风。
青黛（一分细研）　蛇头（一枚涂酥炙令黄）　半夏（半两汤洗七次去滑）　白殭蚕（一两微炒）　巴豆（三枚去皮心研纸裹去油）
上为末。以酒煮面糊和丸。如绿豆大。不计时候。以薄荷汤化下三丸。量儿大小加减。
●朱砂丸　治小儿急惊风。兼去心间涎。
朱砂（一分）　豉（三百粒）　皂荚（一寸炙黄焦）　砒霜（一分）　巴豆（五十粒去皮心膜用纸去油）
上先为末。朱砂砒霜为粉。入巴豆都研令细。以枣肉和丸如黍米大。一二岁。每服温水下一丸。服后得吐泻为效。
●褊银丸　治小儿急惊风。膈上风痰。喘粗壮热。或伤乳食。渴燥腹胀。或即下利。
巴豆（半钱去油）　京墨（二钱烧）　水银并黑铅（各一钱）
上为末。入麝香半字。陈米饭为丸。小豆大。三岁三丸。薄荷汤放冷吞下。不得化下。
●佛手散　治小儿急惊风。
天南星（一两重一两者用新薄荷一束捣碎同水浸七日夜取出切作片子曝乾）　丹砂（研半钱）　蜈蚣（赤足全者二枚）　腻粉（炒二钱七分研）
上捣末为散。研匀。每服一字。薄荷熟水调下。一岁以上渐加至半钱。欲作丸。用枣肉丸。如莱菔子大。一岁十丸。一岁以上加至十五丸。亦薄荷熟水下。
●水银丸（出圣惠方）治小儿急惊风。咽膈痰壅。迷闷口噤。手足搐搦。
水银（以枣肉一分同研令星尽）　天南星（炮）　蝎（微炒各一分）　腻粉（研一分）
上捣研为末。同令匀。再添枣肉。丸如黍米大。每服五丸。乳香汤下。薄荷汤亦得。量儿大小。如意加减服之。
●利惊丸（出危氏方）治小儿急惊。身热面赤。引口中气热。大小便黄搐掣。
青黛　轻粉（各一钱）　牵牛末（半两）　天竺黄（二钱）
上为末。白面糊丸。如小豆大。每服二十丸。一岁一丸。薄荷汤下。
●南星丸　治急惊壮热。痰潮。大便多日不便。
●碧霞丹（出全婴方）　治小儿急中卒风。牙关紧急。不省人事。
石碌（一两）　胆矾（半两）　白矾　轻粉（各一钱）
上为末。面糊丸。如鸡头大。五岁一丸。生油化下。吐涎立效。
●比惊丸（出全婴方）　治小儿急惊壮热。喘粗涎盛。颊赤。大小便不利。
轻粉　滑石（各一钱半）　南星（一钱一字）　青黛（半钱）
上为末。糊丸如小豆大。一岁二丸。薄荷汤下。如急惊头热足冷。口噤面青。筋抽脉掣。上膈顽痰。瘛瘲壮盛者。加一丸。煎桃皮。一名桃符。一是桃木皮也。作汤送下。疏流蕴积涎热立安。疮豆馀毒不解。宜服之。又去青黛加蝎梢半钱。名小青丸。治同。
●鹤顶丸（一名红丸子一名桃符丸出圣惠方）治小儿急惊风。壮热吐涎。
丹砂（研细）　蝎梢（炒各半两）　腻粉（一钱）　巴豆（去皮心膜去油七粒）
上捣研为末。煮面糊丸。如黍米大。每服一丸。煎桃仁汤下。量儿大小。加减服之。
●碧霞丹（出圣惠方）治小儿急惊风必效。
●抵圣丸（出圣惠方）治小儿急惊风。搐搦。坠涎。
水银（半两）　麝香（半分）　天南星（一两生用）
上捣天南星为末。次入水银。又以石脑油同捣。硬软得所。又入麝香捣三二百杵。丸如绿豆大。不计时候。以薄荷汤化破一丸服之。量儿大小加减。
●又方（出圣惠方）治急惊搐搦。偏坠。风痰。口眼喎邪。
天浆子（三枚生用）　朱砂（一钱）　乾蝎（一两生用）
上为末。以软饭为丸。如粟米大。不计时候。以荆芥薄荷汤下两丸。量儿大小。加减服之。
●水银丸（出圣惠方）治小儿急惊风。化顽涎。利胸膈。
水银（一分以枣肉研令星尽）　天南星（一分生用）　蛜[虫祁]（半两生用去足）
上为末。以枣肉和丸。如绿豆大。不计时候。以薄荷汤下两丸。量儿大小。以意加减。
●万金散（出千金要方）治急惊。
生砂　轻粉　蜈蚣（一条全者）
上等分为末。用阴阳乳汁为丸。如绿豆大。每岁一丸。逐旋加减。乳汁下。
●中分散　治小儿急惊。定搐。
螳螂（一箇中分）　蜥蜴（一箇中分）　赤足蜈蚣（一条中分）
上三味各随左右一边。同为研末。右治女子。左治男子。有患急惊搐者。每用一剜耳。吹鼻内。搐左即左定。搐右即右定。
●太白散（出全婴方）治小儿急惊。搐搦涎盛。
粉霜　轻粉　白牵牛（炒各一钱）
上为末。每服一字。薄荷汤调下。吐涎为效。
●吐风散（出全婴方）治小儿急中卒风。口噤不开。不省人事。
全蝎（一个炒）　瓜蒂（一个炒）　赤小豆（三十粒）
上为末。一岁一字。温米汤调下。未吐再服。
●朱砂丸　治小儿胸膈胀满。急惊风。吐泻不止。
●碧云散（出全婴方）治小儿急惊风。卒中。涎潮气粗。不省人事。
石绿（四钱）　轻粉（一钱）
上为末。一字。薄荷汤入酒少许。同调下。良久先吐后利。一方绿云丹。以铜青为末。醋糊丸。如鸡头大一丸。薄荷汤磨下。须臾顽痰如胶。以手拽出。神效。
●圣红散　治小儿急惊风搐搦。
天南星（一个重一两者先炮制于五月一日用好酒浸每日换酒浸至端午日用大蝎七枚熟蒸窨干去蝎末用天南星）　丹砂（半两细末与天南星同研令匀）
上为末。同研为散。每服一字。薄荷汤调下。
●治小儿急惊风。手脚掣动。不住。
用苏合香丸。广州的最好。用一钱重。薄荷汤同生姜自然汁各等分化下。如小儿不省人事。斡开牙关。灌之即效。
●治急惊风
用远年螺壳白者。烧灰。加麝香少许。水调灌之。
●金箔如锦丸（出杨氏家藏方）治小儿急惊壮热。手足搐搦。大便秘。小便涩。潮发无度。神识不省。
金箔（别研七片）　芦荟（别研）　朱砂（别研二味各二钱）　轻粉（半钱别研）　蜈蚣（一条炙黄）　胡黄连　天南星（炮制）　半夏（炮以上三味各二钱）
上件为细末。次入前四味。诸研药一处匀研。糯米粉糊和丸。每一两作四十丸。日中晒乾。勿用火焙。每服一丸。煎金钱薄荷汤磨化下。不拘时候。
●犁河饼子（出杨氏家藏方）治小儿急惊壮热。涎盛膈实。目睛上视。手足抽掣。一切惊热涎。悉治之。
朱砂（别研）　粉霜（别研）　马牙硝（别研各二钱）　水银　硫黄（各二钱同水银结成沙子）　牛黄（别研）　龙脑（别研）　麝香（别研三味各半钱）　铁粉（半两别研）　天南星（二钱为末牛胆汁和却入在胆内线繫于通气处风乾用）
上件同研为细末。煮面糊和丸。如梧桐子大。捏作饼子。每服一饼子。梨汁化下。量儿大小加减。不拘时候。
●天竺黄散（出杨氏家藏方）治小儿心经蕴热。急惊搐搦。神志恍惚。睡不安。
天竺黄　蝉壳（去土）　山栀子仁（微炒）　甘草（微炒）　郁金　白殭蚕（炒去丝嘴）　龙齿（七味各等分）
上件为细末。每服半钱。煎薄荷汤调下。
●朱砂粉散（出杨氏家藏方）治小儿身体壮热。急惊搐搦。涎潮壅塞。闷乱不醒。
朱砂（一钱别研）　铁粉（二钱别研）
上件为末。同研令匀。半岁儿服一字。一岁儿服半钱。煎薄荷汤调下。不拘时候。
●人参羌活散（出永类钤方）治初作急惊。散风邪。除风热。
羌活　独活　柴胡　川芎　人参　甘草　白茯苓　前胡　桔硬　地骨皮　天麻（酒浸焙各半两）　制枳壳（一两面炒）　㕮咀。每服一钱。水半盏姜一片。薄荷一叶。枣半个调。搐掣紧急者。去节麻黄煎汤调。或惺惺散加荆芥防风亦可。免得遽施脑麝。
●利痰丸（出如宜方）治惊风热。痰盛作搐搦。
明矾（枯）　甘草（炙）　南星　滑石　白附子（各半两）　巴豆（去骨油成霜三钱）
上为末。面糊丸。如苏子大。桑白皮汤下。又金钱薄荷汤下。又宜杏珠丸。
●红绵散（傅氏治婴）治急惊初作。潮热发搐。手足搦捉。口眼斜。手身反张。并宜服之。
天麻　人参　白附子　苏木　防风　羌活　荆芥　麻黄（去节）　全蝎（炒）　殭蚕　红花　紫草　茯苓　朱砂　麝香　南星　甘草
上件为散。每服一钱。薄荷金银环。用绵子裹定同煎。以绵红为度。
●治急惊风。发热。眠睡不稳。（傅氏治婴）
酸枣仁　腻粉　寒水石（面炒）　胡黄连　使君子（面裹炮各等分）
上件为末。酒煮面糊为丸。如小豆大。金钱薄荷汤下。
●参苓散　治患惊风。伤寒咳嗽。身热胸膈下不快。睡卧不安。镇心化痰涎。或疹痘不能匀遍。并宜服之。
人参（一钱）　茯神（一钱）　麻黄（去节半两）　白术（二钱）　乾葛（一钱半）　白芍药（一钱）　升麻（一钱）　甘草（二钱）
上为末。每服半钱。水五分盏。薄荷一叶。同煮三分服。如热盛再与青金丹。桃柳条七寸。煮汤下。微利相间服。
●蝎尾散　治小儿急惊风。神效。
蝎尾（二七枚生用）　白附子（二七枚生用）　黑铅（一钱）　水银（一钱二味同结沙子）　附子尖（二七枚生用）　半夏（七枚汤洗去滑）　天南星底（一七枚生用）　乌头尖（一七枚去皮用生）
上件药捣细罗为散。每服以薄荷汤调下半字。若儿在百日内者。一字可分为四服。如要作丸。即以枣肉和丸。如绿豆大。以马蔺草汤一丸。临时。更量儿加减。
●五福丸　治急惊风。
生蚯蚓一条。研烂入五福化毒丹一丸。再研如泥。煎薄荷汤少许。调化旋灌。量儿大小。加减服之。无不效者。　梁国材云。扬州进士李彦直家专货此药。一服千金。以糊十口。梁大有恩于李故得是方。亲试屡效。不可不笔于册。以救婴孩。
●麝犀膏　治小儿壮热涎盛。恍惚不安。夜卧强语。咬牙弄舌。急惊发。目睛直视。牙关紧急。手足惊掣。项背强直。精神昏乱。
天竺黄　白附子（微炮）　郁金　人参（去芦头四味各一分）　真珠末　犀角膏（各一钱）　牛黄（别研）　朱砂（各半分）　麝香（别研）　龙脑（别研二味各一钱）　金箔　银箔（各十片）
上件为细末。次入朱砂脑麝金银箔。同研令匀。炼蜜为丸。每一两作四十丸。每服一丸。煎薄荷汤化下。食后临卧。
●青饼子　治小儿内积实热。外冒风邪。遂作急惊。遍身壮热。筋脉抽掣。涎潮壅盛。目睛上视。牙关紧急。大小便秘。
棘刚子（十四枚去壳取虫子微炒）　青黛（另研）　滑石（研）　荆芥穗（五味各五分）
上件为细末。水和令匀。丸如梧桐子大。捏作饼子。青黛为衣。每服一饼子。煎薄荷汤化下。不拘时候。
●至宝散　治小儿气血不和。素有实热。复因外受风邪。遂致急惊。涎盛。目睛直。身热瘛瘲。大便多秘。解潮搐。清神志。
虎睛（一对酒浸微炒）　牛黄（别研）　铁粉（别研）　犀角屑（细研）　白附子（细研）　天竺黄　人参（去尾芦头各二钱半）　青黛（细研）　朱砂（别研）　大黄（三味各半两）　细松烟墨（一两烧烟尽地上去火毒）　龙脑（一钱别研）　麝香（一分别研）
上件为细末。次入研诸药和匀。如半岁儿每服一字。周岁儿半钱。煎葱白薄荷汤调下。或涎盛喉咽肿痛。更加细研龙脑半钱。煎薄荷汤调下。不计时候。
●夺命散　治小儿急惊风搐。又治肺胀喘。胸膈气急。出入两胁。扇动。陷下作坑。病甚者。两鼻窍张。抬肩闷乱。烦渴咳嗽。声嗄不鸣。痰涎潮塞。睡卧不稳。死在朝夕。世俗不识。若作咽喉风。或作马脾风治之误矣。切忌不得于胸腹上灸之。反为祸矣。慎宜戒之。


卷三百七十一·婴孩惊风门  ——————————————————————————————————————————————————————————————————————————————————————————

慢惊风（附论）  ***************************
夫慢惊风病后。或吐泻脾虚胃损。遍身冷。口鼻气出亦冷。手足瘛瘲。昏睡露睛。此无阳也。栝蒌汤主之。钱氏曰。无阳何用栝蒌汤。内用栝蒌根、白甘遂。按本草。栝蒌根味苦寒无毒。主心渴身热。甘遂味苦甘。大寒有毒。主腹满面目浮肿。留饮宿食。又曰惊急合凉泻。慢惊合温补。钱氏既云急惊凉泻。慢惊温补。乃用栝蒌汤寒毒之药。又无温补为佐。首尾亦无辅助。兼主对不亲。如此治之怪也。经曰实实虚虚。损不足益有馀。如此死者医杀之。慢惊虚病。寒毒之药甚戾人。正合难经虚虚之论。乃钱氏之非也。愚常治此病。以神贯丹宽筋汤治之多愈。钱氏方脉议论优长。甚为可取。其间如治慢惊法。栝蒌汤阴痫坏病内。亦用此方。钱岂不知栝蒌汤反为害也。观其知识。必不如是。倘或说但取其所长。略其所短。庶几不误后人。徐仲秀子三岁。七月中因伤乳食。呕吐数次。而后作泻。召一医视之。三日不退。加之眼露。后因囟陷气粗。面白形青。虚烦腹痛。忽发惊风进退。召愚视曰。此子虽是慢惊。法当断乳三日。频与稀粥。服药可安。主人曰小儿以乳奶为本。岂可遽然舍乳也。答曰舟非水不能行。然波涛沸涌。则有覆舟之患。儿非乳不养。然吐泻过伤。则有倾人之患。波涛非自生。其所以生者风。鼓不平之势作之也。吐泻非自生。其所以生者。风冷不便乳引之也。风息则水势平。乳少则吐泻止。善行舟者不逆波涛而惧舟之不固。善为医者不惧吐泻而惧乳之不节。盖乳犹水也。水能载舟亦能覆舟。此之谓也。始因伤乳为病。若以所伤之乳乳之。如以酒解醉。转加昏愦。固能节乳。使药速验也。主人乃听。用神宝丹、续命汤、安神膏日各三服。频与稀粥。至夜惊不再潮。翌日嗳哺尚困。是中脘有食。脾胃有风。主人曰何知也。答曰嗳者有食。困者有食有风。当用宣风散汁调下紫丸子。令微利再用神宝丹、安神膏、琥珀散、日各二服。调治三日。时与稀粥。止奶。至五日全安。主人曰。慢惊风何能复生。答曰病虽至困。神清而不昏。肚痛而手足常温。惊搐无痰喘。气微热。是胃气未脱。经曰胃者水穀之海。主禀四时。故皆以胃气为本。此子病虽至危。而胃气尚未脱。可以复生也。苏氏子半年。自生下时。即缺乳。一日吐而身热。召愚视曰。心者精神之本。清虚不欲昏不可昧。昏昧则气浊。气浊则神乱。神乱则血脉不荣。冷者血脉俱虚。精神离散。不可治。主人曰何便不治。答曰。缘见儿目解而囟肿。面白而唇青。兼绕口鼻人中肉内隐出黑色。是精神散失。素问云。得神者昌。失神者亡。设或苟安。犹若轻沤浮水。暂驻目前。岂真能久。微烛乘风。其不亡者何待。主人大怒。后易数医。果惊而卒。
大便青脏冷也。或初出微黄。良久则青者亦然也。灵秘云。泻下如蓝靛。胎中受积惊。盖惟心主惊。心惊则胆怯。胆者与肝为表里也。胆怯则肝冷。肝传脾受邪。故大便初出微黄。脾之色也。良久后青。肝之本色。肝热则外发目赤。肝冷则内作便青。又有不因惊而得此证者。盖禀胎气怯弱。内受风寒故也。有便青夹白脓。稠黏如涎者。亦是肠寒久冷。则令儿面白形青。腹痛惊啼。失治则变阴痫也。
凡慢惊风候。若是急惊传来。而尚阳证。其阳既亏不必回阳。又不待治阳。只可截风而调胃。均平阴阳。阳可冷可热可缓可急是也。若直便为服附子硫黄之属。使阳归阳。又是急惊。学者理宜知之。既治阳证传作阴证。即与服保命丹三二服。兼前牛黄清心丸子。其有四证且八候稍缓疾。阴痫者。即与服之。若已传过。八候不作。四证尚在者。只宜与服定命饮子。若脚手冰冷者。乃四逆候。方可回阳。次第阁眼者。即传作慢脾风候。塞而惊风。痰涎壅盛。搐搦不止。不可下者。宜与五灵膏脂丸。其痰壅盛。口角垂者。白姜丸功效。惊风搐搦。身体虽暖。风痰不化。宜服天南星丸。婴孩所受此等证候无他疑者。只将下项用药无不苏省。切不可延久。其阳易化。阴气渐盛。药力不及。使人难治。又不可一向连并投药。每次一二服了。须审察证候缓急。有无传变。稍觉宽定。其药放慢。或势渐紧。宜以次第紧急药与服。不可一药带一药。又不便换汤饵。连并与之。所谓察其轻重。审其进止而后已。
慢惊若是急惊传来。是知前人不曾截风定搐。阳脱而传阴。阴重阳亏。其风与热。惟流纵经络。又有曾服大寒凉之药过多。又有下积取泻致作。又有脏腑虚寒。洞泄而为。其所受多端。
理慢惊当知阴痫之脱。其证属阴。脏寒气虚。尚或泄泻不止。且惊正作。多因无识之人。一向治惊。更不理泻药用寒凉投之。令气愈虚。泄泻不止。阴证愈作。惊搐愈增。若用止泻药稍热。八候复加。四证不退。慢惊虽曰难治。盖医亦不曾究竟。病作加进。深为重害。
慢惊当察知所视为要。眼睛昏定为重。窜视为重。四肢厥冷为重。睛定不眨为重。虽眨不左右顾为重。汗出如流亦重。面忽作黔黯色至重。感风搐搦。慢惊眼在半开半合之间者。乃知阴气所盛。传入脏间。阳气已亏。脾经属阴。次第入脾。故言慢脾风候。
医慢惊与急惊风候。自是不同。未可一向下定搐药。急惊谓关窍不通。故以脑子麝香药通。稍定其搐搦。慢风阴重阳亏。诸经已虚。不宜通关。又凉其脏。易作慢脾风。医慢惊不可争攻。急惊阳痫稍易理。慢惊阴证最难。服药已愈而尚虚乏未省。三五日之间者有之。俗谓过街候。发无定论。不可轻易妄剂投之。攻击则前功俱丧。
慢惊所治之理。须究问原因所发。若是急惊传阴为慢惊者。乃痫所作。阴痫也。当察阳气为重。即阳脱而阴盛。小儿有长幼之别。脏腑有虚实之分。有泻三五次便成风候。乃由虚之盛也。或二三日泄方成风候。或有五七日泻不止而成风候。暴泻成风。犹可速治。盖回阳调中。补气之为易。若久泻渐传成风候者。为虚为乏。故难疗理。
婴孩小儿洞泄成风。以补药治之。宜用附子。脏寒洞泻。或因服药下积取泻成风。宜以温脾壮气药调之。宜服观音散、全蝎散。有服寒凉药成风。下药太凉。致令脏腑先寒。遇发药吐泻。即传成风候。以助气醒脾药温之。即王氏大惺惺丸、大喝起散与服之效。若手足冷。回阳宜术附汤效。阳痫传作阴痫者。急惊传作慢惊风候。以截风药定搐药。若在前三者慢惊候。便以截风。往往未为当。盖由病自虚得之。所以云调补之理。
慢惊之候其意在慢。急惊之候其意在急何也。且急无过因热生风作惊。跌扑作惊。他物触之作惊。惊热传极。即变生风。搐搦等候。皆热所乘。若顺证依法下之。诸候自息。慢惊所作不常。当宜省察。用意仔细。所至疗为难。以故宜消息。为之慢也。不可怆惶恐惧。失治踌躇疑二之为慢也。又曰慢惊无争攻。盖所至疗为难事。
婴孩所患急惊慢惊慢脾三者。皆由风痰所作。以渐传及。未有初得病而便慢脾者。或急惊传来。或吐泻而得。或久利气虚脱而得。伤寒表里既虚。传入阴证。亦成慢候。久嗽成痫。亦传慢候。霍乱吐痢亦传慢候。脾困久睡。亦作慢候。吐血亦传慢候。虫积冲心亦传慢候。肝风筋急。大小便闭。心虚烦躁。烦渴引饮。腹痛吐泻。睡里咬牙。日夜汗出。走马疳急。诸般丹毒。龙缠腰。膀胱吊疝。卵肿茎曲。四体浮肿。以上诸证。皆传慢候。有如此者。其所患诸疾。皆能作慢惊。乃传作慢脾。脾气既绝。胃气已尽。无可得而治疗故也。
婴孩五脏易冷易热。易虚易实。医方并不治腑受病。曰脾不病耳。曰非也。小儿在腑有疾自息愈者有之。在脏不可不治。脏者阴属。腑者阳属。谓小儿先阴而后阳。又曰小儿乃纯阳之气。在腑则顺。在脏则逆。故前贤皆理其脏。未言治腑也。又肾一脏常主虚。不可攻疗。若有肾脏。但清心肺。缘心与肾既济也。肺与肾乃子母也。无与肾药及诸补药。若治肾脏即他病发生。故戒止不可疗。汤氏曰。吐泻才生便恶心。胃虚脾弱汗相侵。舌出唇绯双睛闭。捶头发穗起如针。喘闷气粗两胁动。口生疮白命难任。未生此证宜先治。有疮胃闭命须沉。未发慢脾先要困。梦中吐舌更摇头。吐奶作腥生气息。额头千颗汗珠流。睡里多惊惊哭起。面黄脉细最堪忧。醒脾助胃成功效。伤奶依前命也休。凡有此疾。宜暂断乳。控令胃干。饥甚当用药。令乳母酿其乳与之。十救一二矣。
全婴简易方云。惊风似是而非。若同而异。受证非一。治法不同。此病之惑人也。医者当首辨明而治之。宿州陈氏曰。惊风二证。惊自惊。急惊慢脾也。风自风。五脏中风也。当分别治之。世言热极生风。而不知风寒暑湿之气亦能生风。钱仲阳云。伤风、伤寒、伤食、麻痘变蒸等候亦能搐。所谓断搐者是也。陈氏曰。医者每见小儿发搐。不辨是否惊风。用蜈蚣、脑、麝、牛黄、巴粉等寒凉毒剂。多致夭伤。或成慢候。盖真气者元阳也。如用药性温则固养元阳。用药性冷则败伤真气。宜用温凉之剂。则无过与不及。杨氏曰。惊风暴烈。惟蜈蚣能截能擒。贵乎药病相当。辨认的是惊风之证。方可用之。或一字半字而止。或伤风等证假搐不可妄投。中毒非浅。或有误焉。急以桑白皮蚯蚓为解。钱氏、汤氏、胡氏、杨氏、辨云。伤风伤寒。热盛生惊。必有伤风伤寒之证。但牙关不紧。麻痘搐及热乘于心。心火炎上。故目瞪上窜。乃痘证欲出之状。心中（缺）冷耳后红（缺）乃四脏之证。但无痰潮。食积发搐。必有面黄吐利。夜热昼凉等证。变蒸微搐。但唇上白珠生。厥。多似慢惊。但唇口紫。吐清涎。痫者。四肢柔软。发而时醒。痓病。一身强直。终日不醒。痉则举身强直。痓则手足冰冷。刚痓无汗。柔痉有汗。中风。口眼喎。必有五脏中风之证。天吊。或啼或笑。状似鬼祟。头目仰视。如鱼上钩。内吊。伛偻反张。唇黑阴肿。眼有红筋血斑。客忤、物忤、中恶。面变易五色。状似惊痫。但目不上视。
杨氏曰。慢惊本无热。乃虚热也。当用药以温之。又曰才经吐痢便是慢惊。由虚使之。须用温中扶里。抑阴助阳。用理中汤加木香。钱氏云。夏月脾胃伏热。当解暑毒。不可便曰回阳。
杨氏曰。方传慢惊。当有八候。窜、视、反、张、搐、搦、掣、颤也。但昏沉者。不可回阳。宜调胃截惊。可凉可热。均平阴阳而已。用全蝎观音散。又曰。若阳虚阴盛。病已传过。无搐掣反视之证。昏沉者用四君子汤加附子三分。病之重者对加。又曰。手足冰冷。方可回阳。用附子理中汤。慢惊下痰。用苏合香丸、白丸子。又曰。若眼半合半开。手足不冷。不可回阳。其证尚在。慢惊用调中汤、参苓白术散。或用实脾散。杨氏截惊。用太乙保生丹。或用夺命丹。柳氏曰。凡吐泻气虚。体弱者。调胃用实脾散。研服夺命丹。以截其惊。
方
●实脾散　治脾胃虚冷。吐痢不止。不进乳食。慢惊慢脾等证。及治痘证下痢。不能收涩者。
人参　白术　白茯苓　缩砂仁（各五钱）　丁香（二钱）　木香（炮二钱）　麦芽　石莲肉　曲饼　陈皮（去白）　山药　良姜（油炒）　青皮（去白）　冬瓜仁（各五钱）　肉豆蔻（三个煨）　薏苡（姜炒三钱）　香附子（炒去毛三分）　扁豆（姜炒三钱）　甘草（炙三钱）　陈米（一撮炒）
上为细末。常服枣汤调。或米汤烧盐调服。吐痢脾胃虚弱。加消积饮同服。慢惊慢脾手足厥冷。加附子理中汤同服。下回阳丹。吐痢加附子诃子肉。慢惊慢脾。研夺命丹同服。
●芦荟散　治小儿慢惊风。胸膈痰涎。咽喉壅塞。身体壮热。筋脉拘急。时或发渴。
芦荟（研）　龙骨　雄黄（研）　麝香（研各半分）　胡黄连　青黛（研）　木香　丁香　牛黄（研）　天竺黄　熊胆（研）　乾蝎（炒）　腻粉（研）　丹砂（研）　犀角（镑）　附子（炮制去皮脐）　人参　沉香（各一分）
上捣研为散。每服半钱。薄荷汤调下。
●牛黄丸　治小儿慢惊风。及治风涎积聚。
牛黄（细研）　甘草（炙微赤锉）　陈橘皮（汤浸去白瓤焙）　黄连（去须）　天南星（炮制）　白附子（炮制）　附子（炮制去皮脐）　乾蝎（微炒）　半夏（汤洗七次去滑）　犀角屑　硇砂（细研）　朱砂（细研各一分）　水银（半两烧枣瓤一处别研星尽）　金箔（二十片细研）　硫黄（半两细研）　麝香（半分细研）　巴豆（十枚去心皮壳别研压去油）
上为末。都研令匀。以面糊和丸。如黍米大。每服以甘草薄荷汤下三丸至五丸。
●乌犀散（出圣惠方）治小儿慢惊风。或发即戴眼向上。手足搐搦。
乌犀角屑（一分）　独角仙（三枚微炙去翅足）　驴胎耳（一分烧灰）　雀儿饭瓮（五枚）　乾蝎（一分烧灰）　白殭蚕（一分微炒）　朱砂（一分细研）　雄黄（一分细研）　丁香（一分）　蚕纸（一张出子者烧灰）　麝香（一分细研）　牛黄（一分细研）　羌活（半两）　青黛（一分细研）　天竺黄（一分细研）
上为散。都研令匀。不计时候。以温水调下半钱。量儿大小。加减服之。
●龙脑散（出圣惠方）治小儿慢惊风。心胸痰涎上攻。咽喉如哑。身体壮热。筋脉拘急。或时发渴搐掣。
龙脑（半分细研）　雄黄（一分细研）　麝香（一分细研）　芦荟（一分细研）　胡黄连（一分）　青黛（一分细研）　木香（一分）　丁香（一分）　牛黄（一分细研）　天竺黄（一分研细）　熊胆（一分）　犀角屑（一分）　乾蝎（一分生用）　腻粉（一分）　朱砂（一分细研）
上为散。同研令匀。不计时候。薄荷汤调半钱服之。量儿大小加减。
●回魂煎　治小儿慢惊风。
天南星（一枚重二钱者烧地坑子令赤用醋发下天南星以挖子合定勿透气去皮脐取二钱）　白附子（三枚生用）　乌蛇（四寸用酒浸去皮骨炙）　丹砂　蜈蚣（一条酒炙）　棘刚子（三十枚）　乾蝎（全者七枚炒）　水银沙子（两皂子大）　腻粉（各一分）　麝香　犀角末　乳香（各一钱）　金箔（三片共沙子一处研）　牛黄　龙脑（各半钱研）
上捣研匀细。用石脑油为膏。旋丸如绿豆大。每服一丸。薄荷汤化下。
●天竺黄丸（出圣惠方）治小儿慢惊风。搐搦。
天竺黄（一分细研）　牛黄（一分细研）　麝香（一分细研）　木香（半分）　龙脑（半分细研）　丁香（半分）　雄蚕蛾（十四枚）　雄黄（半分细研）　胡黄连（半分）　朱砂（一分细研）　金箔（十四片细研）　腻粉（半分）　熊胆（半分）　芦荟（半分细研）　犀角屑（半分）
上为末。都研令匀。炼蜜和丸。如绿豆大。不计时候。以粥饮下三丸。量儿大小加减服之。
●水银丸（出圣惠方）治小儿慢惊风。面青口噤。吐涎。脚冷身热。频频搐搦。
水银（半两入黑铅半两结为沙子细研）　天南星（一分炮制）　铅霜（一分细研）　朱砂（一分细研）　雄黄（一分细研）　天竺黄（一分细研）　犀角屑（一分）　牛黄（半分细研）　龙脑（半分细研）　马牙硝（一分细研）　金箔（二十片细研）　白附子（一分炮制）　乾蝎（一分微炒）　腻粉（半分）
上为末。入诸药同研令匀。用雀儿饭瓮内虫十枚。炼蜜用研药。和丸如绿豆大。不计时候。以薄荷汤化破三丸。量儿大小加减服之。并加麝香少许。
●通圣饼子（出御药院方）治小儿慢惊风痫。涎多。咽喉不利。手足搐搦。
天麻　使君子（去皮）　白殭蚕（炒）　白附子（炮）　南星（炮各一分）　乳香　青黛　蝎梢（炒）　腻粉　水银（各一钱）　黑铅（半钱与水银结沙子）　无食子（一对去皮）　麝香　脑子（各半钱）
上为细末。面糊为丸。如梧桐子大。捏作饼子。每服以饼子用薄荷汤化下。食后临卧服之。量儿大小加减。
●归魂丸　治小儿慢惊风。摇头闭目。
金箔（十五片研）　丹砂（研）　腻粉（研）　牛黄（研）　青黛（研）　白殭蚕（炒）　蝉壳（去土）　白附子（炮）　乾蝎（全者炒）　防风（去叉）　犀角（镑）　天南星（炮各一分）　天麻（半两）　棘刚子（十二枚）
上为末。炼蜜和丸。如梧桐子大。每服一丸。薄荷汤下。奶食后临睡服。
●比金丸（出圣惠方）治小儿慢惊风。胸膈多涎。迷闷。口噤发渴。搐搦。纵睡多惊。
牛黄（一钱细研）　麝香（一钱细研）　乌犀角屑（一分）　朱砂（一分细研）　天南星（一分炮制）　乌蛇肉（一分炙令黄）　羚羊角屑（一分）　乾蝎（一分微炒）　雄黄（一钱细研）　水银（一分）　金箔（二十一片）　银箔（二十片以上三味同研为沙子）　雀儿饭瓮（二十枚内有物者炒）
上为末。都研令匀。炼蜜和丸。如绿豆大。不计时候。以薄荷汁下三丸。量儿大小。加减服之。
●观音散（出危氏方）治胃气不和。脾困。下泻过多。不思饮食。乳食不化。精神昏慢。四肢困冷。
人参　白术（纸煨）　扁豆（炒各二钱半）　白茯苓　酸枣仁（去皮拌粉炒）　甘草（炙各半两）　藿香　枳壳（去穰各一钱半）　紫苏叶（少许）　木香（不见火）　石莲肉（去心）　嫩黄耆（各半两）
上为末。每服一钱。乌梅汤。冬瓜子仁陈米调皆可。
●保命丸（出圣惠方）治小儿慢惊风。及天瘹惊热。
牛黄（细研）　乾蝎（微炒）　白殭蚕（微炒）　蝉壳（微炒）　天麻　白附子（炮制）　犀角屑　天南星（炮制）　青黛（细研）　朱砂（细研）　麝香（细研）　天浆子（面炒令黄去壳各一分）　蟾酥（半分细研）
上为末。用獖猪胆汁和丸。如绿豆大。不计时候。用薄荷汤下三丸。又以水化二丸。滴入鼻中。令连连嚏后。再服。更在临时。量儿大小加减。
●丁香丸（出圣惠方）治小儿慢惊风。兼有疳气。壮热。及乳哺减少。
母丁香（半钱）　胡黄连（半分）　芦荟（半分细研）　雄黄（半分细研）　朱砂（一分细研）　牛黄（半分细研）　蝎梢（一分微炒）　麝香（一分细研）　青黛（一分细研）　腻粉（半分）　白附子（一分细研）　铅霜（半分细研）　天竺黄（一分细研）
上为末。取五月粽子尖。和丸。如绿豆大。不计时候。以粥饮下三丸。量儿大小。以意加减。
●犀角丸（出圣惠方）治小儿慢惊风。搐搦烦热。
犀角屑（一分）　蝉壳（二七枚微炙）　乌蛇（半两酒浸去皮骨炙令黄）　牛黄（一分细研）　青黛（一分细研）　天浆子（二七枚炒去壳）　地龙（一分炒）　蟾酥（半钱铁器上焙过研）　朱砂（半两细研水飞过）　防风（半两去芦头）　蚕纸（一张烧灰）　麝香（一分细研）
上为末。入研过药。都令匀。炼蜜和丸。如黍子大。每服以温荆芥汤下两丸。先研一丸。著新汲水化滴在鼻中。得嚏为效。量儿大小。加减服之。大人风痫。取活蠼虾虫不拘多少。研如泥。生面和。如鸡头实大。捏作饼子。煻灰火煨。每嚼一饼子。煎荆芥汤下。煎药十丸。更量儿大小。虚实加减。
●聚宝丹（出直指方）传慢可用。
人参　茯神　琥珀　天麻　白殭蚕（炒）　防风　南星　白附子（生）　蝎（炙）　乌蛇肉（酒浸焙各一钱）　朱砂（五分）　麝香（少许）
上为末。炼蜜和丸。如梧桐子大。每服一丸。菖蒲汤调下。
●调中汤　治急惊。和胃气。止吐泻。温中正气。
人参　白茯苓　川白芷　白术　石莲肉　龙脑　麝香　芦荟　熊胆　腻粉（各半钱研）　胡黄连　使君子　青黛（研各一钱）　香墨（半两研）
上为捣罗。胡黄连、使君子为末。余研极细。滴水和丸。如梧桐子大。每服二丸。煎金钱薄荷汤磨下。经宿取恶物。便安。
●龙脑丸（出圣惠方）治小儿慢惊风。壮热。手足拘急。
龙脑（一分）　麝香（一分细研）　朱砂（一分细研）　白芥子（一分微炒）　阿魏（一钱面裹煨去面）　藿香　天麻（炮）　扁豆（姜制）　木香（炮）　陈皮（去白）　粉草　半夏曲（各等分）
上为末。姜枣汤调服。
●交泰丹（出全婴方）治小儿因吐泻之后。变成慢惊。累服热药。上热下冷。涎鸣气粗。服药虽多。止在膈上。不入中。此药治虚阳潮上。发搐来去。
黑铅（一两）　硫黄　水银（各三钱）　天浆子（二十一个）　蜈蚣（一条）　朱砂　附子（炮去皮脐）　铁液粉（各二钱）　全蝎　蛇肉（酒浸去骨各一钱）　麝香（半钱）　槐柳枝（各二寸细细锉同铅入铫子炭灰上煅别将槐柳枝各一茎不住手打旋入硫黄冷次入水银煎为沙子为度地上出火气）
上为末。姜汁煮糊丸。如绿豆大。每服三丸。米饮汤送下。食前。如病热速。炼蜜和丸。如鸡头实大一丸。薄荷汤化下。本法作丸子。镇坠。
●钩藤饮（出全婴方）治小儿因吐泻脾虚。多困脾弱。变成慢惊。
钩藤　蝉壳　人参　麻黄（去节）　防己（一方用防风不用防己）　殭蚕（炒）　天麻　蝎尾（去毒炒各半两）　甘草　川芎（各一分）　麝香（一钱）　附子（炮一分）
上为末。三岁一钱。水半盏。生姜三片。煎三分。食前。一方无生姜。
●观音全蝎散（出和剂方）治小儿因吐而传慢惊。外感风冷。内伤脾胃。呕逆吐泻。不进乳食。久则渐渐羸弱。大抵脾虚则泻。胃虚则吐。脾胃俱虚。吐泻不已。此药大能养脾胃。进饮食。
黄耆（一分）　人参（一分）　木香（一钱）　炙甘草　石莲肉（炒）　扁豆（炒）　白茯苓（各一钱）　白芷　全蝎　防风　羌活（各一钱）　天麻（二钱）
上为末。每服半钱一钱。枣子半个。水一小盏与服。不拘时候。慢脾尤宜服之。此观音散。汉东王氏所著。调理婴孩精神。固气补虚。益脉开胃止吐。醇乎醇乎。至善者也。所因用药截风者何。正于危急之际。却作两饵投之。先与生胃气。次服截风定痫。如此疗理。不惟纡曲致缓。又且未能药于脾胃之间。悟其至理。两剂一行。或加白丸子拌和之。乃尽其妙。一方有神麴。
●再生丸　治小儿虚风慢惊。搐搦。项筋紧强。手足逆冷。腰背拘急。
蜈蚣（一条酒浸一宿炙）　乾蝎（全者七枚炒）　蚕蛾（十枚炒）　白殭蚕（直者炒）　丹砂（研各一钱）　天南星（炮）　白附子（炮）　麝香当门子（各一枚）　龙脑（研）　薄荷心（七枚）　水银（锡结沙子各一钱）　棘刚子（二十枚炒）
上为细末。研匀。以石脑油和剂油单裹。每服旋作一丸。如黍米大。冷水化下。鬚发前服。必效。后服睡脾散。
●睡脾散　治小儿慢惊风。
桑螵蛸（四枚）　干薄荷叶　乾蝎（去毒炒）　全参　干山芋　天南星（炮）　半夏（生姜酒浸透切焙各一分）
上为细散。每服半钱。麝香粟米饮调下。
●罢搐煎　治慢惊。
丹砂（研）　水银　天南星（炮）　腻粉（研）　薄荷　白附子（炮）　乾蝎（全者炒各一分）
上为细末。用石脑油和成煎。每服一大豆许。薄荷汤化下。
●牛黄散（出圣惠方）治小儿慢惊风。壮热。发渴。搐搦。
牛黄（一分）　麝香（一分）　雄黄（一分）　熊胆（半分）　芦荟（一分）　朱砂（半两细研水飞过）　天竺黄（一分）　夜明砂（一分微炒）　犀角末（一分）　胡黄连（末一分）　乾蝎（一分半末）
上都研细令为散。不计时候。以薄荷汤调半钱服之。量儿大小。以意加减。兼用少许。吹入鼻中良。
●牛黄丸（出圣惠方）治小儿慢惊风。发渴不止。
牛黄（半两细研）　天竺黄（半两细研）　犀角屑（半两）　麝香（一钱）　芎藭（一分）　人参（一分去芦头）　龙齿（一分细研）　白茯苓（一分）　龙脑（半钱细研）　胡黄连（半两）　丁香（一分）　钩藤（一分）
上为末。用水蜜和丸。如绿豆大。每服以粥饮下三丸。量儿大小。以意加减。
●青黛丸（出圣惠方）治小儿慢惊风。体热多涎发渴。
青黛（一分细研）　牛黄（一分细研）　朱砂（半两细研水飞过）　蜗牛（一分炒令黄）　乌蛇（一两酒浸去骨炙令黄）　乾蝎（二七枚微炒）　胡黄连（一分）　白殭蚕（一分微炒）　白附子（一分炮制）　麝香（一钱研）　蟾酥（三片如柳叶大铁上焙焦）　狗胆（二枚取炙）
上为末。入狗胆汁。与糯米饭和丸。如黄米大。一二岁儿。薄荷汤下三丸。日三服。四岁儿服五丸。
●如圣丸（出圣惠方）治小儿慢惊风。精神昏迷。痰涎逆上。咽喉中作声。有时口噤。发渴搐搦。
牛黄（二钱细研）　犀角屑（一分）　朱砂（一分细研）　雄黄（一分研）　麝香（一钱研）　人参（一分去芦头）　白茯苓（一分）　钩藤（一分）　龙齿（一分研细）　羌活（一分）　蝉壳（二七枚微炒）　甘草（半分赤锉炙微）
上为末。入研了药同研令匀。以枣肉和丸。如绿豆大。不计时候。犀角汤下二丸。量儿以意加减。
●乌犀丸（出圣惠方）治小儿慢惊风。搐搦吐涎。
乌犀屑（一分）　羚羊角屑（一分）　胡黄连（一分）　丁香（一分）　麝香（一分研）　芦荟（一分研）　雄黄（一分研）　朱砂（一分研）　牛黄（一分研）　龙脑（一分研）　天南星（一两用酒一升煮尽为度切破熬干）　半夏（一分浆子一升煮尽为度切破熬）
上为末。入研了药令匀。内铫子火上化。石脑油和丸。如绿豆大。不计时候。以温酒化下一丸。金钱薄荷汤下亦得。
●木香汤（出直指方）治慢惊。慢脾。得效。　南星（湿纸煨）　白附子（焙）　天麻　木香　橘皮　白茯苓　石莲肉（各一分）　黄耆　白术　石菖蒲　甘草（炙各半分）
上为粗末。每服半钱。姜枣煎服。
●安神膏（出全婴方）治小儿心虚多惊。恍惚不宁。腹痛便青。并吐泻之后。欲生慢惊。
朱砂（二钱）　全蝎　人参　白茯苓　天麻　附子（炮）　川芎　乳香（各一钱）　麝香（一字）　坯子（半钱）
上为末。炼蜜和丸。如鸡头大。每服一丸。薄荷汤下。又一方加琥珀。
●醒脾散（出医方集成）
甘草　白术　人参　橘红　白茯苓　全蝎（以上各半两）　半夏曲（一分）　木香（一分）　白附子（四个炮）　南星（三枚炮）　陈仓米（三百枚）
上为细末。每服一钱。水半盏。生姜二片。枣子半枚。煎至二分。逐渐服之。不可一顿服之。必吐。
●续命汤（一名宽筋汤出全婴方）治小儿吐泻之后。因虚生风。瘛瘲神昏。涎盛不利。应是慢惊虚风。并宜服之。
麻黄（去节泡半两）　防风（一分半）　芍药　附子（生）　人参　川芎　白术　防己（各一两）　黄芩（一分）　桂枝（一分）　甘草（各半两）
上为粗末。每服一钱。水半盏。姜三片。枣子十枚。煎三分。去渣。食前加麝香。蝎尤妙。有汗者去麻黄。
●全蝎观音散　治外感风邪。内伤脾胃。以致脾虚。吐泻俱下。急宜服。以防慢候。
全蝎（二十一个）　天麻　防风（去芦）　羌活（各五钱）　川白芷　黄耆（蜜炙）　甘草（炙各二钱）　赤茯苓（去皮五钱）　人参（去芦二分）　缩砂仁（五钱）　扁豆（姜制二钱）
上为末。冬瓜仁枣汤调下。
●香饼子（出直指方）治慢惊。初传涎潮昏搐。
麻黄（缠匝慢火炙乾又蘸姜汁炙凡三次）　花蛇肉　乌蛇肉（并酒浸焙）　白殭蚕（炒各一分）　白附子（焙）　人参　天麻　防风（各一钱）　乳香（半钱）　麝香（一字）　全蝎（十四个姜汁浸）
上为末。用南星末煮糊。丸如梧桐子大。捏作饼子。晒乾每服二饼子。姜汤调下。
●天麻丸（出圣惠方）治小儿慢惊风热。筋脉跳掣。精神昏乱。风涎不利。宜服。
天麻（一两）　乾蝎（一两生）　白殭蚕（一两生用）　防风（一两去芦头）　甘草（一分炙微赤）　白附子（一两生用）　雄黄（一分）　牛黄（一分）　麝香（一分）　朱砂（一分）
上为末。研入朱砂等四味令匀。炼蜜和丸。如绿豆大。不计时候。薄荷汤化破三丸。服之。看儿大小。临时加减服之。
●蝎梢膏（一名螵蛸膏出医方妙选）治慢惊久不瘥。尤宜服之。
真桑螵蛸（七个）　天麻（半两）　麻黄（一两去节）　蝎梢（一分）　白殭蚕（一分拣直者微炒以上捣罗为细末次用）　朱砂（半两研水飞）　乳香（一分）　硼砂（一钱）　麝香（一钱）　龙脑（半两）
上都一处拌匀。炼蜜和成膏。如芡实大。用金箔裹之。每服一粒。煎荆芥薄荷汤化下。
●天竺黄散　治小儿慢惊风。久不瘥。
天竺黄　人参　胡黄连　使君子（炮各一分）　藿香（半分）　半夏（三枚姜汁浸炒）　丹砂（研）　麝香（研各半钱）　蝎梢（炒）　甘草（炙各一分）
上将八味为细散。入丹砂麝香研匀。每服一次。冷蜜调下。熟水亦得。量儿大小。加减服之。
●羌活煎　治小儿慢惊风。内外俱虚。
羌活（去芦头）　防风（去芦）　桂（去粗皮）　独活（去芦头）　人参（各一分）　白附子（半两）　乾蝎（全者炒）　白殭蚕（炒各一钱）　水银　硫黄（各二钱研）
上捣罗八味。次熔硫黄成汁。次入水银为沙子。放冷细研。入众药末。用枣肉蜜和成煎。每服一大豆许。煎防风汤化下。紫参人参汤亦得。一方去白殭蚕加茯苓一分。
●蟾蝎散（出直指方）治慢惊。身热痰滞。
大干蟾（一个酥涂炙黄）　白殭蚕　蝉壳　蝎尾（各焙）　白附子（微炮）　五灵脂　芦荟　琥珀（各一分）　麝香（半钱）　朱砂（一钱）
上为末。每服半钱。防风煎汤调下。
●清脾饮（出全婴方）治小儿传慢惊。尚有阳证。或因吐泻。多困不醒。欲生风候。
人参　白附子　南星（炮）　半夏（泡七次）　全蝎　殭蚕　白术　川芎　羌活　甘草（以上各等分）
上㕮咀。每服一钱。水半盏。生姜三片。冬瓜子仁三十七枚。煎三分。去渣。无时温服。
●万灵丹（出圣惠方）治小儿慢惊风。多涎腹胀。潮热发渴。搐搦。
牛黄（一钱细研）　麝香（半钱细研）　熊胆（半钱细研）　腻粉（半钱细研）　乾蝎（五枚微炒）　朱砂（一分细研）　巴豆（三枚去皮心研）　木香（半钱）　白附子（三枚炮制）　蝉壳（七枚微炒）
上先捣罗四味为细末。次入六味同研匀。炼蜜为丸。如黍米大。每服三丸。煎薄荷荆芥汤下。量儿大小。加减服之。
●龙脑丸（出圣惠方）治小儿慢惊风。及疳热。
龙脑（二分细研）　丁香（一分末）　朱砂（一分细研）　麝香（一分细研）　蟾酥（半分研入）　牛黄（一分细研）　犀角末（一分）　雄黄（一分细研）　天竺黄（一分细研）
上都研令匀。用猪胆一枚。别入雄黄末一分。入在猪胆内系。却以浆水一碗。入铫子内煮尽取出。与药末和丸。如黍米大。三岁儿。以温水下一丸子。另一丸子研破。吹入鼻内。得嚏为效。
●朱砂丸（出圣惠方）治小儿慢惊风。四肢拘急。心胸痰滞。身体壮热。
朱砂（半两细研水飞过）　牛黄（一分细研）　天麻（半两）　麝香（半两细研）　天南星（半两炮制）　乾蝎（半两微炒）　白附子（半两炮制）　乾姜（半两炮制锉）　巴豆（半两去心皮研压去油）
上为末。炼蜜和丸。如黍米大。每服以奶汁下一丸。荆芥汤下亦得。量儿大小。以意加减。
●犀角散（出圣惠方）治小儿慢惊风。心神烦热。多惊体瘦。四肢抽掣。
犀角屑（一分）　天麻（一分）　白附子（一分炮制）　乾蝎（一分微炒）　朱砂（半两细研水飞过）　腻粉（一分）　麝香（一分）　牛黄（一分细研）　晚蚕蛾（半分）
上为细散。不计时候。煎龙胆汤。放温调下半钱。量儿大小。以意加减。
●助胃膏（出直指方）治慢惊风。吐泻不进饮食。
人参　白术　石莲肉（各一钱）　丁香　檀香　舶上茴香（炒）　白豆蔻　木香　甘草（炙各一钱）
上为末。粟米糊和丸。如梧桐子大。每一丸陈米饮下。脾困不醒。用冬瓜子仁煎汤。
●一醉膏（出全婴方）治小儿慢惊潮搐。神昏不得睡。亦治大病后。及擒捉风涎。流滞手足不随。
乳香　天麻（各二钱）　麝香（一字）　安息香　全蝎　蜈蚣（各二钱）　附子（炮）　麻黄（去节）　酸枣仁（炒去皮各四钱）
上为末。法酒同蜜熬熟为丸。如鸡头实大。每服一丸。酒化下。尽醉灌之。得睡是效。
●醒脾散（出活幼口议）治婴孩小儿吐泻不止。痰作惊风。脾困昏沉。默默不食。　木香（炮一钱）　全蝎（炒半钱）　人参（一分）　白茯苓（一钱）　白术（炮一钱）　甘草（炙一钱）　白殭蚕（炮一钱）　白附子（炮一钱）
上为末。每服半钱。大者加服。水半盏。枣子同煎五七沸。通口无时服。此良方最为稳善。小儿吐泻脾虚作惊疾。神困气弱。沉沉默默。皆脾经虚乏已甚。风痰并聚。故尔不醒。宜多与服。仍如既济丹、及观音全蝎散俱良。其痰复有引掣搐搦未退者。弗与惊风丸散。及脑麝蜜寒凉等药。其证愈恶。其候愈盛。不惟惊风未退。且痰热之盛。儿即作传变。传作慢脾。变即阴逆慢脾。犹或方药尚可理之。阴逆之候。何可医治。阴逆者。阴谓阳气欲绝。逆谓受证不顺。不顺欲绝。但增吁嗟。使无所措手。醒脾良方。岂可隐匿。
●辰砂蝎梢膏（出百一选方）
辰砂（研）　青黛（研）　天竺黄（研各二分）　全蝎（五个）　天麻（一分）　麝香（一字研）　龙胆（半钱研）　金箔（二十叶）　白附子（一钱半生用）
上研匀。以生姜蜜和膏。每服一皂子。或两皂子。量儿大小加减。用生姜或薄荷汤研化下。
●保生丹（出直指方）治慢惊尚有阳证。
全蝎（青者十四个）　防风（各二钱）　白附子（炮）　殭蚕　蝉蜕　牛胆南星　琥珀　朱砂（一钱）　麝香（半钱）
上为末。粟米糊为丸。如梧桐子大。薄荷汤吞用。一方金箔为衣。凡吐痢慢惊慢脾。缘小儿脾胃虚弱。乳食不可过饱。再伤脾胃。
●防风丸（出危氏方）治慢惊不省。手足微动。眼上视。昏睡。
天麻　防风　人参（各一钱）　全蝎（去毒七个）　殭蚕（炒断丝）　粉草（各五钱）　朱砂　雄黄（各三钱半）　麝香（半钱）
上为末。炼蜜和丸。小指大。人参汤化下二丸。不拘时候。冬瓜仁汤尤妙。
●琥珀丸　治慢惊。
琥珀（研）　犀角屑（各一钱）　真珠末（二钱）　丹砂（研一分）　天南星（酒浸麸炒二钱）　牛黄（研）　龙脑　麝香（研各一字）　乾蝎（七枚全者炒）
上为末。炼蜜丸。如鸡头实大。每服一丸。煎菊花汤下。
●摩化龙脑丸　治小儿慢惊风。潮痰发。
水银（一分）　金箔（二十片）　银箔（二十片以上三味细研为子）
上为末。都研令匀。以炼蜜和丸。如黍米大。每服以温酒下三丸。量儿大小。以意加减。
●保生丹（出圣惠方）治小儿慢惊风。多涎昏闷。或口噤搐搦。发歇时作。
朱砂（半两细研水飞过）　天麻（半两）　白附子（半两炮制）　白殭蚕（半两微炒）　乾姜（一分炮制锉）　乾蝎（半两头尾全者微炒）　牛黄（一分细研）　麝香（一分细研）
上为末。入朱砂等同研令匀。炼蜜和丸。如麻子大。不计时候。以金银汤下三丸。量儿大小。以意加减。
●治慢惊风。
试问慢惊如何治。大概原来同吐痢。附子豆蔻南木星。加入胜红为妙剂。胜红如何有加减。法制南星黄牛胆。冬瓜子仁腊茶调。醒脾散风回阳气。
●朱砂丸（出圣惠方）治小儿慢惊风。搐搦发歇不定。喉中涎聚。时作声。渐觉虚羸。不进乳食。眼涩多睡惊痫。
朱砂（半两细研水飞过）　雄黄（半两细研）　牛黄（一分细研）　龙脑（一分细研）　乾蝎（半两微炒）　腻粉（一分）　硇砂（一分细研）　水银（半两以铅一分结为沙子）
上研水银沙子令细。即与诸药同研。入枣肉和丸。如绿豆大。百日以上儿。以薄荷汤下一丸。一岁儿二丸。一二服取下黏涎恶物为效。此药慢善不泻。但是虚困瘦瘁。宜与服之。神验。
●天竺黄散（出圣惠方）治小儿慢惊风。体热搐搦。
天竺黄（半两细研）　川大黄（三分锉碎微炒）　天麻（半两）　柏枝（半两微炒）　蝉壳（一分微炒）　白附子（一分炮制）　郁金（半两）　乾蝎（一分微炒）
上为细散。不计时候。以乳汁调下一字。量儿大小。加减服之。
●天麻丸　治小儿慢惊。神识昏塞。时发时省。手足搐搦。目睛直视。
天麻　白殭蚕　乾蝎（去土炒）　白附子（各二钱）　牛黄（研）　丹砂（研）　麝香（研各半钱）　雄黄（研一钱）
上为末。炼蜜和丸。如鸡头实大。每服一丸。薄荷汤化下。量儿大小。加减服之。
●酿乳酒法（出医方集成）治吐泻成慢惊。睡多惊哭。肌面黄。脉细难治。慢脾虚风宜暂断乳。令儿饥甚。以酿乳法乳之。
人参　木香　藿香　沉香　橘皮　神麴　麦糵　丁香（减半余各等分）
上㕮咀。每服四钱。水一碗。姜十片。紫苏十叶。枣子三枚。砂瓶内煮至半碗。乳母食后。捏去奶汁尽。方澄服半盏。服即仰卧。霎时令药入乳之络。次令儿吃数口。不过饱。此乃良法也。呕定一日了。急宜截风。宜服八仙散。后醒脾散。一方用缩砂仁散。虚甚加白姜。痢不止加诃子。吐不止加姜汁。吐后生惊。歌曰。吐乳从来胃气实。奶满胃中生吐逆。吐多遍身身有风。气生惊邪从本是。斯得吐定无过后。温吐奶来无变色。先与定吐后祛风。如此医流无费力。
●丙丁膏（一名神麴饼子出全婴方）治小儿吐泻之后。精神倦怠。多睡不省。不思饮食。四肢逆冷。啼如鸦声。咽喉不利。丙日作曲。丁日合药。
●乌沉汤（出直指方）治慢惊。驱风助胃。
天麻（二钱）　人参　真川乌（生）　全蝎（焙）　南星（炮）　沉香　木香（各一钱）　甘草（炒半钱）
上锉散。每服三字。姜三片。慢火煎。取其半与之。
●青金膏（一名青龙膏子出全婴方）治吐痢生风。变成慢惊。尤宜服之。兼治急慢惊风。身体强。涎潮昏塞。
乌蛇梢（一分酒浸一宿焙乾）　乾蝎梢（一分）　天麻（一分）　白附子（一分）　川附（一枚炮）　青黛（一分）　麝香（一钱）　天竺黄（一钱）
上先将乌蛇梢肉等五味。先捣罗为细末。次入青黛等三味拌。炼蜜成膏。如皂子大。煎人参薄荷汤化下。
●钩藤饮（一名蝉壳饮出卫生家宝方）治小儿吐痢后。脏虚慢惊。平定时瘛瘲多睡。眼上视。乳食不进。
钩藤钩子（三分）　川芎　白殭蚕（去嘴炒）　蝉蜕（去足各半两）　蛇皮　甘草（炙各一分）　蜣螂（炙五枚去头翅足）　附子（炮去皮脐）
上为末。每服二钱。水一盏。煎至六分。去渣。温分三服。急惊有热证。去附子。
●缓惊红饼子　治慢惊。
山药　茯苓　乳香　赤石脂　白术　全蝎　甘草（以上各等分）
上为细末。炼蜜为丸。如饼子。一方用五灵脂。
●天浆子丸　治小儿慢惊风。发歇不定。
天浆（二七枚麸炒令黄去壳）　蝉壳（二七枚微炒炙）　棘刺（三七枚微炒）　蚕纸（一张烧灰）　防风（一两去芦头）　朱砂（一分细研）　麝香（一分细研）
上为末。都研令匀。炼蜜和丸。如麻子大。一二岁每服五丸。连夜三服。量儿大小。以意加减。
●七圣丹（一名延生丹一名七圣散）治小儿慢惊风。面青口噤。四肢拘急。喉内多涎。发歇搐搦。眼目上视。
朱砂（一分细研）　牛黄（一分细研）　麝香（一分细研）　蝎尾（七枚微炒）　白殭蚕（七枚微炒）　羌活（一分）　天南星（半两细研）
上为末。用枣和丸。如绿豆大。不计时候。以薄荷汤下三丸。看儿大小。加减服之。
●白殭蚕散（出圣惠方）治小儿慢惊。壮热。四肢拘急。痰涎壅滞。发歇不定。
白殭蚕（一分微炒）　蝉壳（一分微炒）　蝎尾　芦荟（一分细研）　白附子（一分炮制锉）　五灵脂（一分）　蟾头（一枚涂酥炙令焦黄）　朱砂（一分细研）　牛黄（半分细研）　壁宫子（三枚涂酥炙令黄）　麝香（半分细研）　雄黄（一分细研）
上为细散。入研过药令匀。不计时候。以薄荷汤调下半钱。看儿大小。加减服之。
●灵脂丸（出直指方）治慢惊。痰盛搐搦。
五灵脂（香润者）　白附子（略炮）　木香　白殭蚕（炒各一分）　全蝎（焙半分）　朱砂（一钱）　天南星（湿纸炮半两）
上为末。米酢煮生半夏糊为丸。如麻子大。每服三丸。姜汤送下。
●辰砂丸（出全婴方）治小儿慢惊风。搐搦及天瘹痫病。
蝎尾（二十一个）　牛黄　麝香（各半两）　附子（二个尖）　雄黄（少许）　朱砂（一钱）　巴豆（七个好者灯上烧令黄焦去皮用肉）
上为末。寒食日蒸饼为丸。如小豆大。一岁一丸。荆芥汤下。衣被盖少时。汗出。如天瘹搐搦。开口不得者。便用蒜入盐同捣涂药一丸。在儿后心上。以前蒜作饼盖之。以帛系定。更后服一丸。化破入麝香少许。以前汤下。觉口内蒜气。浑身汗出者大效。须是端午日合。忌鸡犬妇人见。
●神宝丹（出全婴方）治小儿或先吐后泻。或先泻后吐。或泻吐俱发之后。变成慢惊者。
附子（米泔水一盏姜半两研浸三日次用蛤粉炒制去皮脐半两）　羌活　朱砂　蝎尾（半两）　南星（二个各重一两去皮脐锉棋子片酸浆一碗姜一分切片子煮酸浆水浸去姜焙乾半两牛胆中南星尤炒）　麝香　乳香（各一分）
上为末。炼蜜和丸。如鸡头实大。三岁者半丸。薄荷汤化下。小可惊泻。便青腹痛。与少许服立效。如小儿只吐不泻。发急惊。以紫丸重泻五七行。后与此药。并食前。或以珍珠丸亦得。
●紫霜散　治小儿慢惊风。潮发搐搦。项筋紧强。
白花蛇（酒浸一宿去皮骨一两）　铁粉（半两研）　丹砂（研）　白附子（炮）　蝎梢（各一分）　麝香（一钱研）
上为细末散。每服半钱。薄荷汤调下。不拘时。
●星香全蝎散（出直指方）治慢惊风。昏迷痰搐。
●神宝既济丹（出活幼口议）治小儿分阴阳。平冷热。定吐泻。豁痰涎。或已作风候。不可下者。
硫黄　焰硝　陈橘皮　青橘皮（去白）　五灵脂（川者良）　半夏鞠（炙炒皆可）
上等分为末。硫硝二味。和研令匀。一处用瓷器熔汁。倾出候冷。研细。旋入诸药和匀。秫米粉水煮糊为丸。如小豆大。每服二岁儿服三十丸。大者加之。并温饭饮下。空心食前。此药均分阴阳二气。多服有益。阴阳二气不均。冷热相制。惊风已作。搐搦不定。或阳亏阴盛。或阴亏阳盛。或惊风未散。吐泻不止。或呕逆。或发喘。或脚手渐冷。或眼目欲合。或服凉药太多。或虚损不定。或沉沉默默不省。或恍恍惚惚生惊。但胃气未脱。速与服之。若是危急。不待作丸子。只以温饭饮调与服。以愈为度。若脚手冰冷者服之立温。未止者服之立止。虽慢惊慢脾风候。宜与服。仍加薄荷汤。尤良。
●竹沥膏（出全婴方）治小儿久患脾虚发搐。慢惊潮歇。
附子（炮一钱）　厚朴（姜汁浸一宿焙乾）　白术（蜜炒各一分）　麻黄（去节炒半钱）　犀角屑（一钱焙乾）　全蝎（二十七个薄荷汁浸一夕焙乾）
上为末。竹沥为丸。如鸡头实大。每服一丸。薄荷汤化下。无时。
●治慢惊（出杨氏宝著）
赤脚蜈蚣（一条头尾全者酒涂炙）　白殭蚕（七个炒）　辰砂（一字别研）　麝香（少许别研）　青州白丸子（三十粒）　全蝎（七个头尾全者各用生薄荷叶裹定外以麻线系定火上炙）
上为末。将人参麦门冬汤调下。急惊加脑子牛黄各少许。煎金银薄荷汤调服之。一方水化。蒸饼为丸。续经验治法。前件药如俱用不效。危困可忧。须诊冲脉未绝。在两足面间。当灸百会。取前后发际两耳尖折中。乃是穴也。方书所载。但云顶上旋毛中。殊不审有双顶者。又有毛旋不正者。庸庸之辈。只循习旧本。误人多矣。灸后即当控涎。青州白丸子末。再煎如稀糊。入蜜冷热得所。调夺命散服之。良久涎下。细研灵砂。米饮调和。旋抹口中。如证渐退。而风未除。服八仙散。昏困服醒脾散。常令减乳。奶子服酿乳药。如此调理。无不更生。间有禀受不齐。本气素弱。五行修短。虽有神圣工巧。灵丹妙剂。不能夺其造化。此乃晓然之理。学者不可不审。若涎已满膈。但有喉中如锯。药不能入。又不可控。当别法疗之。然搐鼻喷嚏得出。次服夺命散。庶免再潮。
●温白丸（出全婴方）治小儿脾胃气虚困顿。泄泻。冷疳洞痢。及吐泻之后。或病久变成慢惊。身冷瘛瘲。
天麻（半两）　殭蚕（去嘴）　白附子　全蝎　南星（炮七次各一分）
上为末。寒食面煮糊为丸。如小豆大。每服三十丸。姜汤下。食前。如作散姜煎尤妙。渐加服。一方加附子一分。
●五灵脂丸（出全婴方）治小儿因吐泻之后。变为慢惊。发歇不定。
蝉蜕（一分）　附子（炮去皮脐一作白附子）　五灵脂　南星（姜汁浸一宿焙）　乾蝎（各半两）　麝香（一字一方不用麝香）
上为末。酸酢一盏。药末半两。同熬成膏。次入余药。拌麝香和为丸。如鸡头实大。三岁一丸。乳汁化下。金钱薄荷汤服亦得。鼻上汗出。为效。
●定命饮子（出活幼口议）治婴孩小儿。吐泻脾胃虚弱。发作慢惊风候。搐搦不已。医工截风不止。取痰不下。散热不退。即惊不去。其证欲传慢脾风候。
●天麻散　治急惊风。
半夏（拣羊眼者半分）　天麻（一分）　甘草（炙）　白茯苓　白术　老生姜（各二钱）
上用水一盏。瓷器内煮令水乾。将半夏、天麻、白术、茯苓、切焙为细末。每服半钱或一钱。生姜枣子汤调与。服无时。一方用半夏七钱。天麻二钱半。甘草等四味各三钱。一方有木香。无天麻。
此方健脾化痰。去风散热。功效如神。医工少有知用。初学之士。只知有脑麝者方用之。俗夫便言好药。殊不知脑麝乃医家出不得已用之。其物通关窍。开闭塞。疏腠理。利骨节。其药属阴。能化于阳。只有急惊宜用。慢惊慢脾伤寒等患。悉宜禁止。其或疳痢药用之。虚者亦禁。惟有痉痓癫痫宜用定命饮子。屡经效验。野老处定此方。其功造化。深智高明。往往能销痰搦连并。脉息怯不敢顿下者。宜与灵芝丸。若手足厥冷。连进回阳行医用药。至于此等证候。乃主活治法。勿伤权也。
●乾蝎天麻散（出御药院）治小儿慢惊风。
乾蝎（全者十枚炒）　蔓陀罗（七朵重一字）　天麻（二钱半）　乳香（研）　天南星（炮）　丹砂（研各一分）
上为细末。每服半钱。薄荷汤调下。不拘时。
●快脾汤（出直指方）治慢惊。脾困不食。和胃祛风。
天南星（一个锉如棋子块生姜一两切川厚朴一两锉碎水三升同煮令南星透姜朴去只用南星切焙）　白茯苓（半两）　木香　人参　天麻（各二钱半）　全蝎（七个焙）
上为末。每服半钱。甘草生姜煎汤调下。
●桃红散　治小儿慢惊风。手足瘛瘲。神情如醉。
天南星（炮）　乌头（炮制去皮脐）　白附子（炮）　天麻（各半两）　乾蝎（微炒二十一枚）　丹砂（研一分）
上为细散。每服一钱或半钱。牛黄龙脑各少许。煎麻黄汤调下。日三服。
●珍珠丸（出圣惠方）治小儿慢惊风。坠涎。
珍珠　牛黄　丹砂　雄黄　腻粉（各一分研）
上药合研匀细。用粳米饭和丸。如黄米大。一二岁儿。每服三丸。薄荷汤下。日三。更量儿大小加减。
●辰砂膏（出活幼口议）治婴孩小儿。慢惊风传脾风传慢候。有冷痰在膈。潮作不散。此疾虚久。不可顿下。其儿搐缓。昏困至重者。
大黑附子（一个八九钱者去皮项上刻一孔入粉霜硇砂各半钱内在孔中用附子末塞烧灰存性）　天南星（炮半两）　蝎梢　羌活（各一分）　朱砂（半两飞过）
上为末。以朱砂和匀。炼蜜为丸。鸡头实大。每服一丸。至两丸。金钱薄荷入酒三五滴点化与服。一方麝香薄荷汤下。此方用黑附子。直不可谓性热。儿在幼小碍与服之。儿患脾风。脚手冷者。有微有暴。审其轻重。服之必效。须候手足暖阳气回。即为之快矣。既以温暖。更以醒脾正胃药兼服。除是慢惊。传入慢脾候。方可与服硫黄。其功甚速。又且逐风化痰。醒脾正胃。温暖脏腑。补益肠胃。夺命回阳。省活危困。至良至验。功不可述。怆惶妄投丸散。或尔太过不及之时。则致咎于后。万宜孚受。不至诬诞故也。
●天南星丸（出直指方）治慢惊痰壅。惟身热者可服。
南星（一斤每重一两上下者用温汤浸洗刮去里外浮皮并虚软处令净用法酒浸一宿用桑柴蒸不住添热汤冷釜满甑内气猛便不住洒酒常令药润七伏时满取出用铜刀子切开一个大者嚼少许不麻舌为熟未即再炊候熟用铜刀切细焙乾）　麝香（研）　丁香（各一两）　龙脑（研一两半）　辰砂（别研水飞二两用一半为衣）
上为细末。入研药匀。炼蜜并酒丸。朱砂为衣。每服一豆许。生姜煎汤调下。
●蝎附散（出危氏方）回阳气。豁风痰。
全蝎（七个）　附子（炮二钱）　南星（炮）　白附子　木香（各一钱）
上为末。每服半钱。姜四片。慢火熟煎。旋服。
●黄连丸（出圣惠方）治小儿慢惊风。心胸痰涎。腹内壅闷。或搐搦。
黄连（一分末）　青黛（一分）　麝香（一分）　朱砂（一分细研）　巴豆霜（半两）
上都研令细。用猪胆汁和丸。如黍米大。每服以薄荷汤下三丸。量儿大小。加减服之。
●乾蝎丸　治小儿慢惊风。
乾蝎（五枚全者炒）　细辛（去苗叶）　乳香（研各一分）　青黛（研）　白附子（炮各半两）
上为细散。每服半钱。煎冬瓜子汤调下。不拘时。
●丁香丸　治小儿慢惊风。吐逆不定。胃虚生涎。多惊饶睡。
丁香（一分为末）　半夏（三枚汤洗十次焙乾为末）　蝎梢（四十九枚炒为末）　水银铅（各一分二味结沙子）
上合研匀细。用熟枣肉和丸。如绿豆大。每服五丸至七丸。量儿大小加减。并用荆芥薄荷汤下。大人虚风痰涎。丸如梧桐子大。一服七丸至十丸。
●麝香散（出圣惠方）治小儿慢惊风。及天瘹。
麝香（一分细研）　腻粉（一分）　牛黄（一分细研）　乾蝎（一分）　白附子（一分炮制）
上为细散。不计时候。以薄荷汁调下一分。量儿大小。加减服之。
●朱砂散（出圣惠方）治小儿一腊后。月内忽中慢惊风。及无辜之候。
朱砂（一分细研）　牛黄（一分细研）　麝香（一分细研）　乾蝎（十四枚微炒）　雀儿饭瓮（十枚麸炒令黄去壳）
上细研为散。不计时候。以乳汁调下半钱。薄荷汤调下亦得。更量儿大小。以意加减。
●回生丹（出圣惠方）治小儿慢惊风。痰涎壅闷。发歇搐搦。
天麻（一分）　白附子（一分炮制）　白殭蚕（一分微炒）　桃胶（一分）　天南星（一分炮制）
上为末。以烂饭和丸。如黍米大。每服以温薄荷汤下三丸。量儿大小。加减服之。
●返魂丹（出圣惠方）治小儿慢惊风。及天瘹夜啼。
蝙蝠（一枚翼肠肚炙焦黄）　人中白（一分细研）　乾蝎（一分微炒）　麝香（一分细研）
上为细散。入人中白等同研令匀。炼蜜和丸。如绿豆大。每服以生姜汁送下三丸。量儿大小加减。
●小黑膏（一名小黑散出鲍氏方）治伤寒风发搐。及慢惊脾风。鼻流清涕。及伤寒风痫。
南星（三个烧存性）　川乌（三个烧存性）　玄参（四钱）　大薄荷叶（四钱）
上为末。炼蜜和丸。如龙眼大。每服一丸。煎薄荷汤化下。苏沉良方与此同。星乌各一个。薄荷玄参各五钱。一方作散。每服一豆许。蜜和葱白同研细。白汤调下。如筋脉缓急。乳香同葱白煎汤下。
●羌活丸　治小儿慢惊虚困。痰涎不利。
羌活（去芦头一两）　白殭蚕（炒半两二味捣末）　硫黄　水银（各半分二味结沙子研）
上药合研匀细。炼蜜和丸。如豌豆大。四五岁每服二丸。三岁以下一丸。煎金银荆芥薄荷汤化下。
●理中汤
人参（去芦）　白术　白殭蚕（炒）　甘草（炙各等分）
上为末。姜枣煎服。手足厥冷。加附子、炮姜回阳。
●犀角散（出活幼口议）治婴孩小儿。因吐泻神困力乏。欲传作慢惊风候。
犀角（镑一钱）　白术（二钱水煮过）　甘草（炙半钱）　陈皮（旧者良去白一分）
上为末。每服一钱。水一中盏金银薄荷同煎。三五沸。通口无时服。此方治小儿吐泻。神困力乏。欲发慢脾风候。正谓救急不可令缓。若已传受。即风即热即惊交相致作。神散不定。上窜搐搦。悉由脾虚之所致也。脾经既虚。次第胃虚。其药白术陈皮预理脾胃。犀角退热去风。热既不作。痰无发生。醒脾壮胃。风何得有。渐见苏省。兼与醒脾散。及既济丹相间服。一向取愈为良。其方全不用逐风化痰之药者。盖是证候。欲作慢惊。所以未宜先投紧药。故用此方调之。和剂一是正其脾气。得无传变。不劳疗理。简径微妙。稽首智者作之。施功利益而已。
●疗痰方（出汤氏宝书）
川乌尖　附子尖（各七个去皮生用）　蝎梢（七个）　石绿（少许）
上为末。和匀。用软鸡翎黏药入喉中。逐旋惹出。频用帕子拭之。
●定吐截风回阳（出汤氏宝书）
金液丹　青州白丸子　五灵脂（一钱）　青皮（末一钱）
上和剂。蒸饼糊丸。如黍米大。米汤送下。大小加减服之。
●丁附汤（出危氏方）治吐泻虚脱。成慢惊风。困而不醒。
用大附子生或炮制。去皮脐。锉散。每服一钱。水一盏。生姜五片。丁香五粒煎五分。更量大小与之。急无丁香亦可。屡收奇效。
●豆卷散　治小儿慢惊。多用性大温及热药治之。有惊未退。而别生热证者。有病愈而热证者。有反为急惊者甚多。当问得病几日。又何以得之。曾以何药治之。可用解毒。无有不效。
●蝉蝎散（出直指方）治方传慢惊。及惊风积热。
全蝎（七个去尾尖）　蝉壳（二十一个）　甘草（二钱半炙）　大南星（一个炉香）
上为末。每服半钱。生姜枣煎服。积热加薄荷煎。
●四圣散（出直指方）治慢惊痰滞虚热。若有窜视搐搦证状。以少许用管吹入鼻中。
全蝎（七个）　白殭蚕（十四个）　天南星（七钱半）　真川乌（三钱三分并生用）
上将南星为末。水调作饼。裹蚕川乌。外用湿纸重包。漫火中煨令赤色。顿地上一伏时为末。每服煎金银汤。点好茶清少许。调下。
●黑附汤（出直指方）治慢脾风盛。四肢厥冷。
●天南星煎丸（出圣惠方）治小儿慢惊风。
天南星（一两细锉水二盏微火熬至半盏去渣重熬成膏）　白附子（半两炮制）　天麻（一两）　乾蝎（一分炒）
上捣罗三味为末。入天南星膏内。和丸如绿豆大。三五岁儿。每服二丸。薄荷汤下。五六岁儿三丸。日再服。更量儿大小。加减不拘时。一方无干蝎。
●又方（出圣惠方）
雀儿饭瓮（三枚有虫者）　白殭蚕（三枚微炒）　乾蝎（三枚微炒）
上为细末。每服以麻黄汤调下一字。日三服。汗出为效。三岁以上即加之。
●玉液丹（出圣惠方）治小儿慢惊风。及天瘹热疳。心惊悸等证。
白附子（一分生用）　赤箭（一分）　白殭蚕（一分生用）　腻粉（一分）
上以三味捣罗为末。入腻粉同研令匀。炼蜜和丸。如麻子大。二岁儿每服以熟水下三丸。三四岁每服五丸。日二三服。量儿大小。以意加减。
●天浆子散（出御药院方）治小儿慢惊风。
天浆子（有虫者）　白殭蚕（炒）　乾蝎（各二十个炒）
上为细末。每服一字。煎麻黄汤调下。或薄荷汤下。无时。日三。随儿大小。加减之。大有效。
●南星饮（出危氏方）宣利过多。脾困眼慢。涎盛。四肢不举。不思饮食。
天南星（三个炒赤令熟）　冬瓜子仁　白扁豆（各一两）
上为末。每服一钱。姜二片。防风少许。煎汤调服。
●川乌散（出直指方）驱风回阳。
●附硫丸（一名小续命丸出活幼口议）治婴孩小儿。慢脾风。四肢厥冷。服之。（方见小续命丸）
●南附汤（出危氏方）治泄泻虚脱生风。名慢惊风。及因服冷药多者。
南星　生附子（二钱）　全蝎（五个去毒）
上锉散。每服二钱。水一盏。生姜三片。煎五分。量儿大小旋服。
●麻黄散　治小儿慢惊风。因转泻虚极。多睡。医所不能疗。
麻黄（七节以儿中指节比）　薄荷（全者七叶）　乾蝎（全者一枚）
上各炒黄色。合捣研为细散。每服半钱。温薄荷水调下。更量儿大小加减。服后略以衣被盖之。汗出立瘥。
●麝香饼子　治小儿慢惊风。涎塞咽喉。服利药过度。
麝香（研）　腻粉（各三钱七分）　定粉（一钱）
上研令匀细。以香墨研浓汁和丸。捏如扁豆大。每服一饼。薄荷汤化下。
●治小儿慢惊风。
生菜　薄荷　荆芥
上各等分。捣滴汁数点于口。滓繫于脐中。
●乳香丸　治小儿慢惊风。心神闷乱。烦懊不安。筋脉拘急。胃虚蛊动。反折啼叫。
乳香（盏子内熔过研半钱）　胡粉（一分）
上合研匀细。用白颈蚯蚓生捏去土。烂研和就为丸。如麻子大。每服七丸至十五丸。煎葱白汤下。更量儿大小加减。
●乌头丸（出医方集成）治小儿慢惊。百药不效者。及惊风手足搐搦。涎潮上壅。
大川乌头（去皮脐生用）　全蝎（各等分）
上㕮咀。每服半两。水两大碗。生姜五十片。煎至三四分。去滓。逐旋以药注灌之。
●薰陆香丸（出御药院方）治小儿虚风慢惊。潮搐瘛瘲。安魂益心气。
血竭（半两）　乳香（二钱半）
上同研细。用火上炙乾。时滴水丸。如酸枣大。每服一丸。薄荷酒化下。不计时候。如夏月婴儿。患此证为细末。薄荷人参汤调下。不拘时候。
●天玉散（出全婴方）治小儿吐泻。或误服冷药。脾虚生风成慢。
上用南星一个。重八九钱以上。取地坑子深三寸。炭火五斤。烧通赤。入好酒半盏。然后以入南星。却用炭三两条。盖却坑子。候南星微裂取出。锉碎。再炒熟为末用半两。天麻一钱。麝香一字和拌。三岁半钱。生姜防风汤调下。亦治久嗽。恶心厌食。
●七宝妙砂丹（出活幼口议）治婴孩小儿。慢惊风及慢脾。痢疾奇效。须以木香佐之。其候神情昏睡。因膈上有虚痰。不能得化。不可服巴豆轻粉。恐动脏腑。只将神仙所留妙方与服。其痰须臾自下。良久神情已定。眼目微开。渐与温平药调理胃气。兼顺理惊风药与服。勿更攻击。其方乃一文开元通宝铜钱。名七宝妙砂丹。
开元钱样。其钱背上下有两月子。只有一个月子者不用。钱色淡黑。小于诸钱。将钱顿铁匙头。于炭火内烧。霎时罗上下各出黄白珠子。遍匙都是。将出候冷。倾放茶盏中。入朱砂末少许。只作一服。煎金钱薄荷汤送。多收此钱。准备缓急。或先烧成珠子。收舍亦得。此方坠下小儿虚痰。别无他者用之。乃保十全功效。一方用南木香煎汤送下。或人参汤下。　调治婴孩小儿。慢惊风候。无过前件药。对证克效。须审慢脾已传未传之理。其儿眼开未合。上有慢惊。脚手不冷之时。未可便与回阳。且与七宝妙砂丹一二服。眼合沉困。阴证极盛者。方可与服回阳醒脾汤剂。手足渐暖。仍与观音全蝎散兼服。凡慢脾风候。最为恶证。只可前方调治。虽曰急紧不得夹杂。用之泛泛。为无益。枉劳其功。虚诞其候。閒养其疾。此疾传阴阳重病盛。如灯无油只见次第脱去。若不助阳生胃。只知截风去惊。儿疾转见增重。且儿阴证未至十分。与药如太寒凉。攻得阴重亏。难以救疗也。失其阳气。随阴而化。所谓制之于未然。医慢脾风证如其所述用药。犹可救活。若鄙夫意见不同。难以省活。嘘哉。
●羌活膏（出钱氏方）治脾胃虚。肝气热盛生风。取转过。或吐泻后为慢惊者。亦治伤寒。用无不效。
羌活（去芦头）　川芎　人参（切去头）　白附子（炮）　赤茯苓（去皮各半两）　天麻（一两）　乾蝎（焙去毒）　白殭蚕（酒浸炒黄方可用）　白花蛇（酒浸肉焙乾取下各一钱）　川附子（焙去皮脐）　防风（去芦头切焙）　肉豆蔻　麻黄（去节各二钱）　鸡舌香（即母丁香）　藿香叶　沉香　木香（各二钱）　轻粉（一字）　真珠末　牛黄（各钱半）　龙脑（半字）　麝香（一钱半）　雄黄（一钱）　辰朱（一钱以上七味各别研入）
上为细末。熟蜜和剂。旋丸黄豆大。每服一二丸。食前薄荷汤或麦门冬汤化下。实热急惊勿服。性温故也。服不拘时。（古今论鸡舌香者同异纷纷或以为番枣核或以为母丁香互相排抵竟无定说忠孝以谓最为易辨所以久无定说者惑于其名耳古人论药多以其形似者名之如乌头狗脊鹤蝨之类是也番枣核母丁香本二物以其皆似鸡舌故名适同况药物名同实异如金樱地归之类不足怪也如鸡舌香二种各有主疗番枣核者得于乳香中今治疮疥药多用之母丁香即丁香之老者极芳烈古人含鸡舌者乃此类也今治中风药多用之所谓最为易解者）
●青金丸（一名二神丹出续易简方）
用青州白丸子。金液丹等分。同研为细末。面糊和丸。如黍米大。量儿大小。服二十丸至三十丸。姜汤下。一方用泡蒸饼糊为丸。如绿豆大。温热水下。未能咽者。清米饮调服。痰多者加白丸子。未泻多者加金液丹。末证候退。即以六神散调补。小儿胸膈痰喘。吐逆欲生风者。及作泄泻。并皆治之。陈米饮下。
●麝香六神膏（出杨氏家藏传）治小儿慢惊潮作。口噤不止。手足瘛瘲。发歇无时。
麝香（一字别研）　白花蛇头（一枚酒浸一宿）　乌蛇尾（五寸酒浸一宿）　全蝎（七枚去毒炒焦）　蜈蚣（一条涂酥炙焦）　棘刚子（七枚去壳取虫微炒）
上件为细末。炼蜜和丸。每一两作四十丸。每服一丸。煎人参麻黄汤化下。不拘时候。
●香蚕散（出杨氏家藏方）治小儿慢惊。涎盛口禁。昏塞。项背强直。手足搐搦。进退不定。睡卧多惊。
白附子（一两炮）　天麻　全蝎（去毒微炒）　白殭蚕（炒去丝嘴）　天南星（炮制）　人参（去芦头）　附子（去皮脐各二两）　甘草（炙黄）　朱砂（别研）　钩藤（各一钱）　脑子（一分别研）　麝香（一字别研）
上为细末。半岁儿每服一字。一岁儿服半钱。煎荆芥汤下。不拘时。
●雀瓮散（出杨氏家藏方）治小儿慢惊潮搐。口眼相引。目睛上视。头项伛折。痰涎壅闭。神志昏愦。
棘刚子（十枚去虫微炒）　全蝎（三十枚去毒炒）　蓖麻子（二十枚去皮研）　石榴（一枚大者去壳盛前三味药在内用黄泥裹作球慢火煨乾烧赤候闻药味透出红热候冷取出去泥细研次入后药）　白殭蚕（炒去丝嘴）　天南星（炮）　半夏（汤浸七次去滑）　白附子（炮四味各一分）　乳香（一钱别用）
上件后四味为细末。次入乳香并烧者药同研匀。半岁儿每服一字。一岁儿服半钱。煎荆薄荷汤入酒两三点同调下。不拘时候。
●截惊散（出杨氏家藏方）治小儿慢惊。潮搐目睛斜视。口眼牵引。牙关紧急。胎风胎痫。悉皆治之。
麻黄（去根节秤一钱）　麝香（一钱别研）　乌蛇头（一枚酒浸焙乾）　蜈蚣（一条涂酥炙焦）　全蝎（一钱去毒微炒）　川乌头（一分炮去皮脐）
上件为细末。次入麝香研匀。半岁每服一字。周岁儿服半钱。煎荆芥汤调下。不拘时候。
●加减定命丹（出杨氏家藏方）治小儿慢惊。瘛瘲。目睛斜视。身体强硬。昏塞如醉。及治胎风成痫。发歇不足。荏苒经时。
蟾酥（酒浸一宿）　牛黄（别研）　朱砂（别研）　甘草（炙黄）　胡黄连　麝香（别研）　使君子（肉）　犀角屑　当归（洗焙）　天麻　细松烟墨（烧灰烟尽地上去火毒）　羌活（去芦头十二味各一字）　全蝎（二枚去毒微炒）　半夏（汤洗七次）　棘刚子（五枚去壳取虫微炒）　天南星（牛胆制者）　附子（炮去皮脐）　虎骨（醮酒酥炙）　乌蛇（酒浸一宿取肉炙乾）　乾姜（炮）　丁香　沉香　肉桂（去粗皮）　人参（去芦头）　白茯苓（去皮）　肉豆蔻（面裹煨熟去面）　白术（以上十五味各一钱）
上为细末。煮粟米粥和丸。如黍米大。青黛为衣。每服十丸。荆芥汤下。不拘时候。
●桃仁方（出王氏博济方）治小儿慢惊。坠涎安虫。其状多因久患脾胃虚弱。风邪中入。而作此候。
绿矾（一两半）　赤脚乌（半两）
上二味同研为细末。稠面糊为丸。如绿豆大。每服温米汤下三丸。次吃补虚丸。
新罗白附子（一两汤浸去皮脐）　大半夏（一两）
上二味各用白汤浸三日。每日换水三度。取出焙乾为末。以生姜自然汁。著两钱姜末煮糊和为丸。如绿豆大。每服三丸。温粟米汤饮下。
●醒脾散（出朱氏集验方）治慢惊吐泻不止。
肉豆蔻　槟榔（各一个）　胡椒（二十四枚）　茯苓（二钱）　木香　藿香（各一钱）
上为末。每服一钱。用水一盏煎温。
●麝香饼子（出杨氏家藏方）治小儿吐泻之后。内虚生风。成慢惊。涎潮搐搦。头项反折。精神昏困。
全蝎（二十一枚每一枚用薄荷二叶裹定先以生姜汁浸软麻黄逐枚以麻黄缠定却蘸姜汁老慢火上炙令麻黄黄色又蘸姜汁炙如此三次焙乾用）　乳香（别研）　雄黄（别研）　白花蛇（酒浸取肉焙乾）　天南星（炮制入生姜汁一宿切焙乾用）　乌蛇尾（酒浸取肉）　白殭蚕（炒去丝嘴）　附子（一枚炮去脐尖取末以上八味各三钱）　麝香（半钱焙乾）
上件为细末。以入研者药和匀别用。天南星一两。调生姜汁煮糊。与前药和丸。如梧桐子大。捏作饼子。略见日色。阴乾。每服一饼子。煎荆芥汤化下。不拘时候。
●补脾益真散汤（宿州陈氏方）治小儿胎禀怯弱。外实里虚。因呕吐乳奶。粪便青色。而成阴痫。俗曰慢惊。风气逆涎稠。眼珠直视。四肢抽掣。或因变蒸客忤而所作。或持拖惊吓而所作。或因误服镇心寒凉药而所作。此药和温而不燥。
木香　当归（去芦）　人参　黄耆　丁香　诃子肉　陈皮（去白）　厚朴（姜制）　甘草　肉豆蔻　草果　茯苓（去皮）　白术　官桂（不见火）　半夏（姜制）　附子（炮上十六味各半两）　全蝎（去毒一服加一枚）
上各修制为㕮咀。每服三钱重。水一盏半。生姜一片。肥枣一枚。煎至六分。去滓。稍热服。壮饥时服讫。揉动心腹。以助药力。后方可乳食。
渴者去附子。加茯苓。人参。丁香。甘草。肉豆蔻。
泻者加丁香。诃子肉。
呕吐加丁香。半夏。陈皮。
腹痛加厚朴。良姜。
腹胀加厚朴。丁香。前胡。枳壳。
咳嗽去附子。加前胡。半夏。肉豆蔻。官桂。草果。
痰喘去附子。加前胡。枳实。肉豆蔻。赤茯苓。丁香。草果。
气逆不下去当归。加前胡。枳实。槟榔。附子。肉豆蔻。
恶风自汗加官桂。黄耆。
足冷加附子。丁香。厚朴。
以上增药。与正方分两同。
●又方（出百一选方）
用正生大附子。去皮脐为末。以白项蚯蚓。令拴药末内滚。候定。刮蚯蚓上附子为丸。如黄米大。每服十丸。温米饮下。
●八仙散（傅氏活婴）治一切身冷。瘛瘲。四肢弱。吐泻不食。精神困慢。面色青黑。不省人事。
天麻（一钱热汤炮洗）　人参（一钱）　白术（一钱）　白茯苓（一钱半）　御米（一钱炒去油）　糯米（姜汁浸七次）　扁豆（一钱炒）　陈皮（一钱）　莲肉（去心一钱）　藿香叶（一钱）　甘草（一钱炒）
上为细末。如常调匀。用盐汤下。或盐米饮下。如吐泻。霜梅汤下。慢惊者冬瓜仁陈皮煎汤下。入盐少许。不拘时候。
●羌活钩藤散（傅氏活婴）治慢惊风。可与宣风散、八仙散相间服。
钩藤（二钱）　蝉蜕（三钱洗）　防风（三钱）　人参（一钱）　天麻（一钱）　蝎梢（半钱）　川芎（一钱）　麝香（一字）
上为细末。每服一钱。用薄荷汤调服。温茶清调亦得。不计时候。


卷三百七十二·婴孩惊风门  ——————————————————————————————————————————————————————————————————————————————————————————

慢脾风（附论）  ***************************
小儿生下。中慢脾风候。时吐呕。频咬牙。手足掣瘲。舌卷头低。两眼上视。先头低而次第高。此候久泻痢。而下冷药。只止泻痢。不得活脾。是以脾虚弱。脏腑乘虚。故此所治。先用均气散。调一日后。便下一醉膏。下后困治脾散夹镇心丸。建脾散常服之即愈。若更喘吐咽哽。角弓反张。死候不治。
小儿慢脾风候。是伤寒疹子。庸医未明表里。便即宣利脏腑。更使冷热药相通。故小儿眼不倒。脾困极不省。手足不收。此病但回阳醒脾调治方愈。若更吐泻。必定损命也。
曾经吐利不止。损伤脾胃。或慢惊之后。病已传极。总归虚处。推脾所受。故曰脾风。若逐风则无风可逐。若治惊则无惊可治。但脾间痰涎。虚热往来尔。其眼合者。脾困气乏。神志昏迷。痰涎凝滞然耳。所谓慢惊难治者。慢脾风是也。一名虚风。凡小儿或吐利之后。面色虚黄。大势虚损。若因虚而发热。即传慢脾矣。才见摇头斜视。以手摸人。昏迷喜睡。额上汗多。身亦黏汗。其声沉小而焦。是脾风之证。未必皆由急慢惊风传次而得。医者详之。
三关纹紫丝。或青丝。或黑丝。隐隐相杂。似出不出。其证面青额汗。舌短头低。眼合不开。摇头困睡。常常吐舌。频呕腥臭。噤口咬牙。手足微搐而不收。或身冷身温而四肢厥。脾气困乏。神志昏迷。虚热往来。痰涎凝滞。
治法大要醒脾回阳。黑附汤、川乌散、生附四君子汤、灵砂。若眼半开半合。手足不冷。尚在慢惊。不可回阳。或已传慢脾。阳气未脱。服姜附回阳之剂。手足渐暖。宜渐退回阳热剂。以醒脾等药调理。
慢惊慢脾。危恶之证可畏。而大冲有脉。眼中睛光瞳人动活。囟门未陷。面色不至黯黑。衬脚知痒。犹可用力。即灸百会。次服附子理中汤。研回阳丹同服之。百会穴取前后发际至顶门折中。又取两耳尖至顶门折中是穴。用线量之。艾炷麦子大。或五壮七壮。
慢脾风候。儿病至此。所以难医。盖由其证为惊与风传经已极。总归虚处。惟脾所受。故不曰胃风。胃属阳。其病即传阴脏。故无胃候。儿既尚有胃气。可以一向生胃兼与回阳。即渐苏省。若更欲攻击惊风。脾亦不受而又传散诸经。不可得而加药。若见眼合。即是脾风。宜服下项药。治慢脾风。乃是不得已而设。其疾危如灯无油。渐见昏灭。钱氏所用金液丹及青州白丸子各半细研和匀。饭后薄荷汤下一钱半钱许。此乃截风回阳。一方四君子汤加黑附子末四分之二。脚手冰冷者。可和对半。生姜枣子煎为服。此方古人用之。岂不周常。所录下项良方。亦尽世之善也。
治慢惊慢脾。须禁脑麝、腻粉、水银、粉霜之类。及寒凉动脏等。或以燥热。俱不可用。只宜回阳醒脾汤。使与服。
慢脾风候。十个孩儿有九个。以艾灸之。须当斟酌病候。已未脉绝之理。若一脏绝即不可用药。调如眼无光。指甲四肢垂軃。五体俱冷。不可勉强用药。慢惊慢脾。欲绝之时。虚痰上攻。咽喉引气粗大。脉来浮数。是谓阴盛强阳。或误认为阳气已复。又喉中有痰。不识覆灯怦绝之证。又行用药痰随气下。气随痰绝。人以医杀咎之。
茅先生小儿受慢脾风歌。脾胃伏邪涎拥肺。心生毒热面青时。如此呼为慢脾候。更加喘嗽不通医。
小儿形证论四十八候。慢惊传慢脾歌。慢脾只因脾伤起。吐泻虚涎脾胃存。四肢逆冷频频呕。沉困难醒岂易明。唇红目闭手微搐。病行心脏及脾神。医者镇心为上法。更开关窍细详论。莫令加喘头先嗽。眼白矇矇命不存。四十八候兼有虚涎。下大青丹一二服。更将搐鼻散开关。次用醒脾散。
四十八候慢脾将死候歌。惊入风痫传在脾。直视不动卧如尸。搐搦已休牵掣定。为他安好不生疑。便无大小难收乳。遍体若冰又若泥。眼目不开常似睡。睡中不觉赴幽明。
又四十八候慢脾侵肺歌。慢脾多睡重记取。口泻传脾胃传虚。逆冷四肢多重困。虚涎脾伏盛难除。生风肺脏添邪推。任唤千声总不舒。其使目瞑兼项软。十中难保一人苏。
方
●大醒脾散　治脾风内虚。昏迷不醒。亦可酿乳。
全蝎（焙）　白附子（炮）　天麻（炮）　甘草（炙）　人参（去芦）　白茯苓（去皮）　木香（炮）　石菖蒲　白术　陈皮（去白）　南星（炮）　石莲肉　肉豆蔻　山药（各二分）　缩砂仁（一分）　丁香（一分）
上㕮咀。姜枣煎服。回阳加附子、白殭蚕。
●乌蛇丸（出传信适用方）治小儿慢脾风。及慢惊风。
白蛇（一两酒浸一宿）　天浆子（二十个去壳）　天麻（半两）　乾蝎（一分）　天南星（半两炮）　白附子（半两）　川附子（一两炮）　防风（半两）　半夏（半两洗七次方用）
以上并酒浸半日。焙乾为细末。入后药。
牛黄　朱砂　麝香　雄黄（以上各一钱）
上并研腻。以糯粥和丸。如黄米大。每服十丸。不计时候。煎荆芥汤下。以风搐止为度。
●钩藤煎　治小儿虚风。
钩藤　防风（去皮）　芎藭　天麻（酒浸切焙）　麻黄（去根节各一分）　荆芥穗　蝉壳（去土）　蝎梢（炒各半两）　白殭蚕（十四枚炒）　薄荷心（二十六枚酒浸焙）　龙脑　麝香（各一字研）
上捣研为细末。炼蜜和成丸。每服皂子大。荆芥紫参汤下。
●羌活膏（出幼幼新书）治小儿急慢惊风。或因吐泻后脾胃虚。传作慢脾之疾。
羌活　独活　人参　白茯苓　肉桂　木香　防风（以上各三钱）　水银　硫黄　全蝎（各三钱）　金银箔（各十片）　真麝香（一钱）
上为细末。蜜和为膏。每服一黄豆大。薄荷汤化下。
●醒脾散
四君子汤加全蝎　陈皮　木香　白附子（炮）　南星（炮）　陈米　川乌（锉）　半夏曲
上等分为末。姜枣煎。逐旋服。急服则吐。
●醒脾丸（出十便良方）治小儿慢脾风。因吐痢后虚困昏睡。欲生风痫。
厚朴　白术　舶上硫黄　天麻（各半两）　全蝎　防风　人参　官桂（各一分）
上为末。酒浸蒸饼和丸。如鸡头实大。每服一丸。捶研。温米饮下。
●沉附汤（出直指方）治慢脾风。厥冷吐泻。
沉香　丁香　木香　黑附子（炮）　白附子（焙）　全蝎　藿香　天麻（各等分）
上为末。每半钱。炙甘草生姜煎汤调下。身温则去附子。
●朱砂散（出幼幼新书）治慢脾风。
朱砂　天麻（各一钱）　殭蚕（七个）　天南星（一个）　白花蛇（项下肉一块皂子大）　麝香（少许）　蜈蚣（一条）
上为末。每服一字。薄荷汤下。
●没石散（出幼幼新书）治慢脾候。此药醒脾。
没石子（二个）　朱砂（三钱）　滑石（研）　白矾　丁香（各三钱）　半夏（一两）　生姜（三两捶烂同浸水一宿后将半夏擘碎又以水同煮乾取出以面一钱乳钵捶烂捏作饼子炙熟为末）
上为末。每服半钱。以冬瓜子煎汤调下。不拘时候。
●醉膏（出幼幼新书）治小儿慢脾风候。
花蛇鼻　蝎尾　天南星心　川乌脐　大附子侧　白附子耳　蜈蚣虫肚
上各半钱。生用。以枣肉五十个。和前药研成一块。以脑麝滴水和丸。如梧桐子大。每服一丸。用薄荷自然汁磨化。下后通不可复补。后用一串药子调理。
●银白散（出幼幼新书）治小儿胃虚。吐泻烦渴。成慢脾者。
乾葛　人参（去芦）　白茯苓　山药　白扁豆（各半两）　半夏（一分汤洗去滑姜制成饼炒黄）　糯米（一合淘尽姜汁浸一宿炒黄）
上为细末。每服二钱。水八分。生姜二片。同煎温服。
●丁沉散　治小儿慢脾惊风似搐。此名瘛瘲。常似睡。而四肢与口中气温合。睡露睛。或啼泣如鸦声。
丁香　沉香　人参　白茯苓　白术（炒）　白扁豆
上各等分为末。每服半钱。饭饮调下。看大小加减。
●白殭蚕丸（出活幼口议）治婴孩小儿慢风候。痰涎盛不化。
牛胆（制）　南星（一钱）　白殭蚕（去丝炒）　钱子地龙　五灵脂（川者）　全蝎（炒用前牛黄清心丸以牛胆制者一分）　半夏末（用生姜汁浸各一钱）
上为末。水煮半夏末糊丸。麻子大。每服三十丸。煎金钱薄荷汤下。一方姜汤下。
脾家有风。乃虚所致。惊搐所由生也。痰涎是故作也。阴痫不暴。其实骇医。若以冲烈之味投之。愈见害重。诚为不可。所以禁却脑麝。通利关窍之药。悉无利益。治法所宜者。即今选用妙方。赖以活人。白殭蚕一味去痰尤能截风。既已传入慢脾。则风痰混致。惊热交临。医工看候用药。当权缓急。决其可否。候未脱去阳者。直宜与服之。若阳亏阴盛。至危至急。候变非常。精神色脉俱足骇人者。当服下项良方。一方无南星。
●钩藤饮子（出幼幼新书）治婴孩小儿。因吐泻体虚。发搐作慢脾。鱼口眼直视。睡不醒。目不开。
钩藤　防风　麝香　麻黄（各一分去节用）　蝎梢　蝉壳（各半分）
上为细末。每服一字。半钱一钱。大小加减。薄荷汤。调入醋一滴。调匀服。如四梢厥逆。入附子三两片。同水五分。薄荷一叶。煎二分热服。连进三二服。或吐泻体冷多睡。用附子半钱。炮去皮脐。为末。或作锉散。白术一钱。白豆蔻一个。甘草炙一寸。枣一个。水八分。慢火煎至三分。温服作两服。体便暖。只煎四君子汤。加入沉香、橘皮吃五六分。更吃暖惊药三两服。乳母忌口。不再惊。
●黑附汤（出活幼口议）治慢脾痰盛。四肢逆冷。
黑附子（炮取末二钱重）　白术（一钱）　南星（炮一钱）　甘草（炙一钱）　半夏（汤洗七次一钱）
上㕮咀。每服二钱。水一小盏。生姜三小片。枣一个。煎至半盏。去渣。通口。以时时与服。所觉手足暖。其候渐省。药即止之。
●术附汤（出古方集成）治慢脾风。身弓发直。吐乳贪睡。汗流不已。
大附子（一个炮）　白术（一两煨）　木香（半两）　甘草（半两）　肉豆蔻（一枚面煨）
上㕮咀。每服二钱。水半盏。姜三片。枣一枚煎服。
●辰砂膏　治慢脾。冷痰壅滞。手足冷而微搐。
黑附子（一枚八钱重者去皮脐顶上刻一孔入辰砂一钱用附子末塞之以炭火烧存性）　南星（炮半两）　白附子（炮）　川五灵脂　蝎梢（各一分）
上为末。炼蜜和丸。如梧桐子大。每服一丸。生姜汁泡调下。
●白殭蚕丸　治慢脾。阳未甚脱者。可用亦能截风。（方见本门慢脾风类）
厚朴（去粗皮以水一盏煮尽后细切焙乾）　白术（汤浸半月切片子用蜜炙香黄色）　朱砂（各一分）　麻黄（半分长直者以热汤浸软用姜汁浸半日）　乾蝎（七个尾梢全者每个用大叶薄荷裹上用浸者麻黄缠了微以姜汁再浸以竹箸上炙令表里焦黄色）
上并捣罗极细。再入乳钵内。与朱砂研千百遍。每服半钱。或一钱。煎金钱薄荷汤调下。但小儿服药后。微汗出是效。凡小儿欲作慢惊。必先壮热。多睡频吐。若吐即惊止。不止定作慢惊。为难治。吐证以金液丹研令细。滴水为丸。黄米大。用朱砂青黛为衣。每服五十丸以上。以下不济事。用米饮下。定吐救生丹亦甚佳。然十有三四不能止者。此方百无一失者。但费心力耳。不然十有八九不救。此二方不可具述。千万秘之。非至诚好事者。不可妄传。
●丁香饼子丸（出幼幼新书）治小儿吐泻后生风。慢脾者。及久泻。亦治胃虚。
丁香（五十粒）　藿香叶（一分）　木香　韶粉　大附子（炮各一棋子大一云各二钱）
上为末。搅匀。生姜自然汁作饼子。用粗灯盏内水煮软。化开服。或要急用。作饼子。入枣子一枚煎。
●大白再生丸　治小儿慢脾惊风似搐。此名瘛瘲。常似睡。而四肢与口中气温合。睡露睛。或啼泣如鸦声。
阳起石（煨浸酒酿）　生硫黄　南星（炮）　大附子（炮去皮脐）
上等分为末。用蒸饼为丸。如绿豆大。陈米饮下五丸至七丸。更量儿大小。加减服之。
●治小儿慢惊风。吐乳。霍乱吐泻。（出幼幼新书）
丁香（一钱）　藿香（三分）
上为细末。炼蜜和丸。如绿豆大。每服三丸。或大段吐泻。水饮下半钱。
●治脾风（出杨氏宝书）
附子（炮二钱）　蝎（七枚）　白附子（三个炮）　南星（炮二钱）
上为末。每服半钱。水八分盏生姜一片。冬瓜子仁五粒。擘破。同煎至五分。量儿大小加减。
●黑附汤（出危氏方）治慢脾风。面青额汗。舌短头低。眼合不开。睡中摇头吐舌。频呕腥臭。口噤咬牙。手足微搐不收。或身冷或身温而四肢冷。其脉沉微。阴气极盛。胃气极虚。十救一二。盖由慢惊之后。吐泻损脾。病传已极。总归虚处。惟脾所受。故曰脾风。若逐风则无风可逐。若疗惊则无惊可疗。但脾间痰涎。虚热往来。其眼合者。脾困气乏。神志沉迷。痰涎凝滞而然尔。世所谓慢风难治者。慢脾风是也。
附子（炮去皮三钱）　木香（一钱半）　白附子（一钱）　甘草（炙半钱）
上锉散。每服三钱。水一盏。生姜五片。煎取一半。以匙送下。若手足暖而苏。即止。
●醒脾散　治小儿吐泻。脾虚生风。
天南星（一个重七钱者去心入缩砂一钱丁香一钱南星内上面却用南星心末封口慢火煨熟切碎）　藿香叶　人参　白茯苓（各一钱）
上为细散。每服半钱。入冬瓜子仁少许。同煎至三五沸。温服。
●治小儿慢脾风。众医不效。用此药瘥。
附子（炮制去皮脐）　木香（不见火怀干）　肉豆蔻（洗）　生硫黄（去浆水煮黄煮赤者不用其间夹石者须去）
上等分为细末。每用冬瓜子四十九粒。水六合。煎至三合。入药一钱。再煎至一合。为一服。治身冷汗出。至虚缓搐者。
●醒脾虚风（出幼幼新书）
大附子（一钱去皮脐炮）　大全蝎（七个）　大白附子（三个炮）　天麻（二钱）
上为细末。每服半钱。浓煎冷。冬瓜仁汤调下。
●治小儿慢脾。初生者皆可服。其状困睡不醒。或啼不已。（出幼幼新书）
全蝎（两个以竹针穿微火炙煮热末之）　麝香（少许）　朱砂　西壁土（西照久者壁泥半钱细研）
上和匀。乳汁调下一字。二三岁以上。量添至半钱。或三字亦得。又浓煎金银汤调下。又蜜汤亦得。
●白附子散　治小儿及大人虚风。呵欠。止吐化痰。
白附子（半两炮）　天南星（半两炮）　黑附子（炮去皮脐取一钱）
上为末。每服二钱。水一盏姜五片。慢火煎至六分。不计时候。小儿一钱。水一盏。姜三片。慢火煎不住火搅匀。煎至小半盏。分三服。昔宣和间。真州李博士景开。以治吴内翰女孙甚效。绍兴辛亥吴内翰在康州。陈抟传郎病风虚极昏。吴教之。服三四服而愈。
●人参散　治慢脾风。多困神昏。痰盛。及治潮热。并伤寒咳嗽。或吐逆惊风。曾吐利再发者。一名惺惺散。
人参　冬瓜仁（各半两）　天南星（一两切片用浆水姜汁煮存性）
上为末。每服一钱。水半盏。煎至二三分。温服姜煎。
●治小儿慢脾风。因吐利后。虚困昏睡。欲生风痫。
全蝎（二个青薄荷叶包煨）　白术（指面大二块）　麻黄（长五寸去节）
上为末。二岁以下。一分。三岁以上半钱。薄荷汤下。量儿大小加减服。
●川乌散　驱风回阳。
生川乌（一分）　全蝎（去毒）　木香（各半分）
上为末。每服三字。姜三片。煎取其半。旋滴入口中。呕吐加丁香。
●活脾散　治小儿脾困。成慢脾风。
天南星（去皮）　半夏　白附子（各等分）
上为末。每服半钱一钱。小者一字。用冬瓜子七粒。薄荷二片。酒少许。或入水少许。同煎。
●小续命丸　治慢脾风。四肢厥冷。（一名附硫丸）
附子尖（一枚）　硫黄（枣许大）　蝎梢（七枚）
上为末。生姜面糊丸。黄米大。量儿加减。十丸至百丸。亦治小儿久泻尫羸。一方用生姜自然汁和丸。米饮下。凡前方用附乌者。不可执谓性热。其儿患脾风。脚手冷者。有微有暴。审其轻即用汤。盛即以丸。重即以膏。服之皆效。须候手足暖。阳气回即为佳。更以醒脾正胃药温暖脏腑。补益肠胃。夺命回阳。必效。
●醒脾散　治小儿慢脾风。
马芹子　白殭蚕　丁香
上各等分。为末。每服一钱。用炙橘皮汤调下。
●醒脾散　治四十八候。
天南星（一个去皮脐用珠入在南星脐内令满以面裹慢火炮黄作散）　麝香（少许）　白术（一分）
上为末。每服半钱。煎冬瓜子汤调下。如为丸。以生葱涎丸如粟米大。每服十丸。硼砂汤下。后与调胃散。
●活脾散　治小儿慢脾惊风。
羊粪（十一个炮）　丁香（一百粒）　胡椒（五十粒）
上为末。每服半钱。用六年东日照处壁土。煎汤调下。
●玉箸散　治小儿马脾风。
甘草（一寸煎水）　甘遂末（一字）
上同油蜜生姜。银钗儿搅调下。后用冷水半盏。调夺命散。
●夺命散　治小儿马脾风。
川大黄　白牵牛　黑牵牛（各一两并半生半熟）　槟榔（一个）
上为细末。三岁每服二钱。蜜浆调下。涎多加腻粉少许。
●蝎梢膏　治小儿久病后。或吐泻生惊。转成慢脾候。
蝎梢（不以多少为末一两用新好者）　石榴（一枚）
上用石榴作瓮子。去子。以无灰酒半盏。调蝎末入石榴。以盖子盖定。坐文武火上。时时搅动。熬膏取出。放冷。每服一钱。用金钱薄荷汤调下。急惊勿服。
●黑子散　治小儿慢脾风。
乾姜（半两）　甘草（一分）
上同放一磁合子内。用火煅存性为末（煅须确好。过则力慢。不及则性太烈）。每服一钱或半钱。浓煎乌梅汤调下。临时更看儿大小。加减服之。须是目垂面白。慢脾形候。即与服。
●搐鼻散　治四十八候。
瓜蒂（一钱）　细辛（半钱）
上为末。用半字吹入鼻中。打嚏嚏发。眼开便将大青丹取下积热。并下惊涎。后调气。
●加味四君子汤（一名生附四君子汤）助胃回阳。
用四君子汤。加生附子末四分之一。厥者对加。每服半钱。姜五片。慢火热煎。以匙送下。一方用枣煎。一方加川乌、全蝎为末。姜枣煎。名乌蝎四君子汤。如再服。即去川乌。
●灵砂正胃回阳。能止呕吐。温利痰涎。
用灵砂少许。为细末。米饮调下。或用面糊丸。如粟米大。婴儿两三丸。米饮灌下。伤泻者勿用。
●八仙丸散　治慢惊虚风。
天麻　白附子　花蛇肉　防风（去芦）　南星（炮）　半夏曲　冬瓜子　全蝎（各等分）
上㕮咀。每服一钱。水半盏。生姜二片。煎至二分。加枣子煎。去渣。有热加薄荷。或加殭蚕炒。慢惊加川乌。
●又方
真川乌（一枚生去皮脐）　全蝎（等分）　人参（二钱）　甘草（炙一钱）
上细切。分三服。水二盏。生姜二十片。煎至一盏。逐旋无时服。
●治小儿慢脾风
用代赭石不拘多少。细研水飞过研。冬瓜仁汤调下。量儿大小。与半钱或一钱。小儿因转泻后。眼戴上。三日不乱。目睛通黄。如金色。气将消绝。止服三服全痊。

慢肝风（附论）  ***************************
幼幼新书云。小儿慢肝风歌曰。孩儿眼涩羞明日。春不宣兮夏不通。秋披毒风伤肺得。次传肝肾别寻踪。先调五脏患方退。退得肝风便有功。盖为小儿元气壮。此名立号慢脾风。盖此病肺与肝相剋。见日眼不开。未出月有目肿者。或出血者。
方
●甘胆汤　治慢肝风。羞日目肿。出血。
用甘草一截。以猪胆涂炙为末。每服半钱。米泔调下。
●治欲去血。目涩不开。
用苍术不拘多少。入猪胆中。线缚定。煮熟。将药气冲眼后。更嚼药。以汁咽吐渣。尤妙。

惊悸（附论）  ***************************
心藏神而恶热。小儿体性多热。若感风邪。则风热传于腑脏。其气郁愤内乘于心。令儿神志不宁。故发为惊。甚不已。则悸动不宁。是为惊悸之病。
方
●天竺黄丸　治小儿惊悸。壮热黄瘦。不思乳食。
天竺黄（细研）　黄连（去须）　柴胡（去苗）　羚羊角屑　蔓荆子　犀角屑　防风（去芦）　子芩　川升麻　麦门冬（去心焙）　甘草（炙赤微锉）　玄参　白蒺藜（微炒去刺）　朱砂（细研）　木香（以上各一分）　龙脑（细研）　麝香（细研）　牛黄（细研以上各一分）
上为末。与研过药都令匀。炼蜜和丸。如绿豆大。每服以温水化下五丸。量儿大小。以意加减。
●铁粉煎　治小儿心热多惊悸。昼瘥夜甚。象鬼神所著。
铁粉（一两）　牛黄（一钱细研）　菖蒲（三钱）　酥（三两）　犀角屑　人参（去芦）　茯神　百合　防风　川大黄（锉碎）　青黛（细研）　细辛　远志（去心）　芎藭　麻黄（去根节）　薯蓣　甘草（炙微赤锉以上各半两）　蜜（半斤）
上先捣诸药。用水三升。入银锅中煎至半升。以新绵滤去滓。每服以温水用二大豆许。日三四服。量儿大小。加减服之。
●金泥煎　治小儿心热多惊悸。
金箔（七十五片）　水银（一两半）　远志（一两去心）　菖蒲（三分）　钩藤（三分）　龙脑（三分去芦头）　龙齿（三分）　人参（三分去芦头）　赤茯苓（三分）　青黛（一分）　蚱蝉（三枚去翅足）　麝香（一分）　虎睛（一对炙微赤）　牛黄（一分）　甘草（三分炙微赤锉）　酥（四两）　蜜（半斤）
上水银金箔同研如泥。又别研麝香、虎睛、牛黄、青黛四味如粉。其馀药捣筛为散。入银锅中。先以水二升。文火煎取半升。以新线滤去滓。再入锅内。酥蜜及金泥并研了药等。慢火煎。不住手以柳篦搅如稠汤。入瓷盒内盛。每服取二大豆许。以温水调服。日三四服。量儿大小。加减服之。
●远志煎　治小儿身体壮热。惊悸。心神不宁。安心神。
远志（去心）　羚羊角梢（炙微赤锉）　杏仁（汤浸去皮尖双仁者炒微黄）　茯神　紫菀（洗去苗土）　龙骨　防风（去芦头各半两）　龙胆（一分去芦）　蚱蝉（一分去翅足）　百合（一分）　牛黄（一分细研）　麝香（一分细研）　川升麻（三分）　川大黄（一两锉微炒）　酥（三分）　蜜（半斤）
上先研牛黄麝香二味为粉。除酥蜜等二味粗捣。用水三升。入银锅内。煎至半升。以新绵滤去滓。却入锅内。下牛黄麝香酥蜜等。以柳枝搅如膏。入瓷盒内盛。每服取二大豆许。以温水调服。日三四服。量儿大小。加减服之。
●牛黄丸　治小儿惊悸壮热。黄瘦发竖。
牛黄（一钱细研）　犀角屑　天竺黄（细研）　朱砂（半两细研飞过）　白附子（炮制）　茯神　黄连（去须）　羚羊角屑　防风（去芦）　玄参　枳壳（麸炒微黄去穰）　甘菊花　人参（去芦头）　黄耆　甘草（炙微赤锉）　麦门冬（去心焙一两）　黄芩（以上各一分）
上为末。入研了药。都研令匀。炼蜜和丸。如绿豆大。每服以淡竹叶汤研下五丸。日三四服。量儿大小。加减服之。
●大镇心丸　治小儿精神不爽。寝寐多惊。心常恐悸。四肢战掉。举动欹倒。状类暗风。或烦躁多啼。退惊风化痰壅。壮心气。益精神。
●金箔丸　治小儿惊悸。眠睡不稳。
●真珠丸　治小儿风热。心神惊悸。睡卧不安。
真珠末　羌活（去芦头）　防风（研各一分）　钩藤　龙胆　天竺黄（研）　升麻　牛黄（研各一分）　茯神（去木）　人参　羚羊角屑　犀角屑（各一两）　铅霜　龙脑　麝香（各一分研）
上捣研为末。炼蜜和丸。如绿豆大。每服用荆芥薄荷汤。研下五丸。日三四服。化一切惊涎。
●大丹砂丸　镇心神。凉胸膈。压惊悸。退壮热。化风涎。
丹砂（研水飞过）　甘草（炙）　白茯苓（去黑皮各二两）　马牙硝（研一分）　人参（一两）　硼砂（研三钱）　牛黄（研半钱）　龙脑（研）　麝香（研各一钱）
上捣研为末。炼蜜和丸。如鸡头实大。每服一丸。用竹叶汤下化。食后临卧服。大小以意加减服之。
●丹砂丸　治惊悸。退壮热。止涎嗽。利咽膈。除眠睡不稳。
丹砂（二两细研飞过）　半夏（二两汤洗七次）　乳香（研半钱）　人参　白茯苓（去黑皮各半两）　天南星（炮制一两）　牛黄（研二钱）　龙脑（研一钱）
上为末。用白面糊和丸。如麻子大。三岁儿服十丸至十五丸。不拘时。用竹叶乳香汤下。量大小加减。
●钩藤汤　治小儿壮热。时气惊悸。并热疮出。
钩藤（一两）　人参（一两）　蚱蝉（微炙去翅足一两）　泽泻（半两）　黄芩（去黑心一两）　龙齿（研如粉一两）　防风（去芦半两）　蛇脱皮（微炙令黄色三寸）
上粗捣筛。一二岁小儿每服一钱。水半盏。入竹沥半合。用蜜少许。同煎至四分。去滓分温二服。空心午后各一。更量儿大小。加减服之。
●人参汤　治小儿壮热惊悸。并热疮出。
人参（三分）　茯神（去木半两）　龙齿（研如粉一两）　钩藤（一分）　蚱蝉（去足头翅微炙二枚）　麦门冬（去心焙一两）　蛇脱皮（微炙令黄二寸）　杏仁（去皮尖双仁炒令熟一两半）
上捣筛。一二岁儿。每服一钱。水半盏煎至三分去滓。入牛黄一豆许大。分温二服。空心午后各一。量儿大小。以意加减服之。
●定心丸　治惊悸烦躁。
北参　远志（姜制焙）　茯神　天麻　犀角（各一分）　朱砂（一钱）　麝（一字）
上为末。炼蜜和丸。如皂子大。金箔为衣。薄荷汤调下。
●天竺黄丸　治小儿壮热。惊悸不得眠睡。
天竺黄（细研）　黄连（去须）　川大黄（锉碎微炒）　牡蛎粉　黄芩　栀子仁　远志（去心以上各半两）
上为末。炼蜜和丸。如绿豆大。每服以新汲水下五丸。量儿大小。加减服之。
●茯神汤（一名茯神散）治小儿风热惊悸。并心忪恐悸。
茯神（去木一分）　龙齿（半两）　寒水石（研一分）　升麻（二分）　石膏（研细一两）　麦门冬（去心焙三分）
上粗捣筛。三岁儿每服一钱。水七分入竹沥少许。煎至四分。去滓温服。日三夜一。量儿大小。以意加减服之。一方用甘草。
●麦门冬汤（一名人参散）治小儿虚热惊悸。睡中时叫。
麦门冬（去心焙一两半）　人参（半两）　龙骨（一两）　茯神（去木三分）　甘草（炙一分）　犀角屑（半两）
上粗捣筛。一二岁儿。每服一钱。水七分入生地黄汁少许。同煎至四分。去滓。温。日三四服。量儿大小。以意加减。
●牛黄散　治小儿心热惊悸。
牛黄（研一分）　天竺黄（研半两）　铅白霜（研半两）　玄明粉（研一两）　人参（半两）　白茯苓（去黑皮半两）
上捣罗人参茯苓为末。同牛黄等研为散。一二岁儿每服半钱。用薄荷汤调服。三四岁儿每服一钱。日三服。早晨午间晚各一。量儿大小加减。
●温胆汤　治惊悸烦痰。惊风已退。神志未定。安神化痰利惊。或下定志丸。或蝎饼。
半夏（制）　枳实（各二钱）　橘红（一方作陈皮）　甘草（各一钱半）　酸枣仁（温汤浸去壳各二钱半）
上锉散。每服一钱。入竹茹少许。用姜枣煎服。
●天竺黄散　治小儿惊热。筋脉抽掣。夜卧惊悸。四肢烦热。
天竺黄（研半两）　郁金（浆水煮一分）　粉霜（研一分）　铅白霜（研一分）　山栀子仁（半两）
上捣研为散。一二岁儿。每服半钱。用新汲水调服。三四岁儿每服一钱。日二。早晨日晚各一。更量儿大小。加减服之。
●紫金散　治小儿惊不安。
铁粉　龙齿　石膏　牛黄（并研如粉）　甘草（生末各一分）
上先捣龙齿石膏为末。与诸药同研如粉。每服半钱。用淡竹沥调服。三四岁儿每服一钱。一日三服。早晨午间日晚各一。量儿大小。以意加减。
●犀角饮子　治小儿心热。惊悸。
竹沥（三合）　犀角　半夏（末）　南星（末二味姜汁捏饼子晒乾）　苦桔梗（去芦各五钱）　甘草（二钱）
上同研为末。姜汁同桑白皮汁煮面糊为饼子。研煅白矾为衣。生姜汤送下。
●龙齿散　治小儿惊悸夜啼。
龙齿　茯苓　白附子（炮）　蝉蜕　甘草
上等分。细末。每服半钱。薄荷汤下。临卧服尤佳。

天瘹惊风（附论）  ***************************
天瘹之候。心神不安。手足抽掣。惊悸壮热。眼目翻腾。或啼或笑。喜怒不常。甚者指甲皆青。此因乳母饮食不当。酒肉过度。或忧惊之气入乳。宿滞不消。胸膈壅滞。邪热蕴积。渐生痰涎。腑脏之气不能宣通。瘛瘲不定。发作无时。翻眼抬睛。壮热神祟。头目仰视。名为天瘹。又有二十四瘹。各有种类。灸法凡有此候。宜服苏合香丸。灸两手大拇指面甲肉相半。男先灸左。女先灸右。及两足大拇指节中间。各三五壮。又手心五壮。又后心七壮。此皆得效。
惊风内瘹。腹痛多啼。唇黑囊肿。伛偻反张。眼内有红筋血斑者。是盖寒气壅结。兼惊风而得之。又盘肠气。与虫证亦令腹痛多啼。伛偻相若。盘肠气痛。则腰曲乾啼。额上有汗。是小肠为冷气所抟然尔。内瘹虫痛。则呕吐青沫。痛有去来。唇口紫色。是疳化为蛔虫。脏腑留滞然尔。内瘹用调气止嗽疏风镇惊之剂。盘肠气用温和调气之剂。虫证用杀虫之剂。
汉东王先生云。如得惊风内瘹。即用桃符丸。服后却进乳香丸。并大七宝散。如得盘肠气瘹。即用瘹瘥膏。二三服。皮阿香散二三服。亦须用大七宝散二三服。如得蛔虫痛。腹肚瘹痛。即用乾蝎散二三服。并化虫丸三五丸。亦间与大七宝散服之。
茅先生云。天瘹之候。急进夺命散。与吐下风涎。然后用助气散。醒脾与调匀气候。常服雄朱散。夹镇心丸。建脾散与服。安药如乐。如见眼直视。鱼口。鸦声。眼黑光指甲黑者。死候不治也。又云。小儿生下五个月日以上至七岁。有结癖在腹成块。如梅核大。来去或似卵大。常叫疼痛不住者。亦分数类。在脐下痛者为瘹气。下芸薹散夹茴香散与吃即愈。如见面黑。眼直视。泻黑血。鼻口手足冷。不进食者不治。
活幼口议曰。气和乃升降安乐之由也。气逆则壅结病疾之致也。幼儿有患盘肠。非暴所得。由元气郁积久不散。荣壅卫结。五脏六腑无舒畅其气。因虚而发。滚流上下。筑隘于肠胃之间有声泪辄连。而如猫吐恶。视之不忍。何以所堪。嗟乎。一身四大无主。又有瘹肠之证。寒气壅热。内不伸舒。虽不引气。鼓动脏腑。胸膛与脐。上下吊促。躬曲伛偻。就忍疼痛。二候既作。骇医惊众。然俱气所患。受发不同。盘肠宜以匀气散加沉香。煎调服之无不愈。瘹肠当用真珠丸。加以沉香煎钩藤汤送下。微通即瘥。然后候更与调气顺筋根本。方佳胜也。
方
●胡黄连丸　治小儿一切疳泻。惊风天瘹。
胡黄连（半两）　木香　蛤蚧（酥炙各一分）　蜗牛子（去壳七枚）　人参　雄黄（研各半两）　牛黄（研）　丹砂（研各一分）　乾地龙（炒三分）　青黛（研）　乾蟾（烧灰）　黄连（去须）　槟榔（锉）　当归（焙）　天麻　犀角　乾蝎（炒）　蝉蜕（炙）　芦荟（研）　羌活（去芦头）　独活（去芦头）　芜荑仁　麝香　驴胎耳（炙各一分）　蜣螂（炙五枚）　赤石脂（研）　代赭（捣研各半两）　猪牙皂荚（二挺炙去皮半两别捣末）
上为末。猪胆汁和丸。如黍米大。每服二三丸。空心。用温米饮下。量儿大小。加减服之。
●天浆子散　治小儿天瘹惊风。
天浆子　天南星　白附子　犀角屑　丹砂　雄黄（研）　附子（炮裂去皮脐）　乳香（研）　白花蛇（酒浸炙用肉）　半夏（汤浸洗去滑与生姜汁同捣捏作饼子暴乾）　白殭蚕（炒各一分）　腻粉　牛黄（研各一分）　麝香（一字）　金箔　银箔（各十片）
上除别研外。捣罗为散。入研药和匀。每服一字。薄荷汤调下。日三。更量儿大小。加减服之。
●青黛丸　治小儿天瘹客忤。五疳八痢。十二惊痫。
青黛（研）　干虾蟆（一枚黄泥裹烧赤去泥研）　干蜗　牛壳（洗炒研）　黄连（去须）　天竺黄（研）　地龙（炒）　人参　钩藤（炙）　龙胆（各一分）　芦荟（研）　熊胆（研各半两）　牛黄（研）　麝香（研）　雄黄（研）　丹砂（研各一钱）　夜明沙（二钱）　胡黄连（半两）
上捣罗七味为末。与十味研者匀和。以烧饭丸。如麻子大。一岁一丸至二丸。粥饭下。一岁以上。以意加服。
●保命丹（一名保命丸）治小儿天瘹。心胸痰壅。攻咽喉。作呀声。发歇多惊。不得眠卧。
牛黄　朱砂（頴块上茅者）　羌活　木香（各一分）　麝香（四铢）　巴豆（和皮醋炙一十沸去皮不出油使三个）　附子（火炮去皮半个）　蝎梢（五十个生薄荷四个碎切同炒令炒乾去薄荷不用）
上件药。先杵蝎梢附子羌活三件为末。方将众药于乳钵内研如飞尘。以蒸饼丸。如绿豆大。浓煎薄荷汤下一丸。盖衣被得汗。便效。
●保命丹　治天瘹惊风。
全蝎（焙）　蝉脱壳　白殭蚕（微炒）　天麻　犀角　天浆子（有子者）　白附子　南星（炮）　青黛　朱砂　川姜黄（各等分）　麝（少许）
上为末。雄猪胆汁为丸。如绿豆大。先将井水调开一丸。入鼻令嚏。次以钩藤汤调服。一方无犀角。
●钩藤散　治天瘹惊。
钩藤（一方用钩藤钩子）　白茯苓（各半两）　大黄（湿纸裹煨三钱半）　防风　朱砂　蝉壳　羌活　独活　青皮　甘草（炙各二钱半）
上为粗末。每服一钱。姜枣煎服。
●蝉壳丸　治小儿天瘹。身体发热。口内多涎。筋脉拘急。时发惊掣。
蝉壳　白殭蚕　白附子　蛜[虫祁]（并微炒）　蜣螂（三枚微炒）　乌蛇（一两酒浸去皮骨炙令黄）　蟾酥　青黛　麝香（并细研各一分）　獖猪胆（一枚）
上为末。以软饭入猪胆汁。同和丸。如黍米大。先将一丸。用奶汁破研。滴在鼻中。候嚏。即以薄荷汤下三丸。三岁以上。加丸服之。
●钩藤丸　治小儿天瘹。身体壮热。筋脉拘急。时时抽掣。
钩藤　胡黄连（各半两）　麝香（细研半分）　天竺黄　牛黄　朱砂（各细研）　天麻　白附子（炮制）　乾蝎（微炒）　米粉（以上各一分）
上为末。同研令匀。用槐胶和丸。如绿豆大。于囟门上津调磨一丸。荆芥汤下一丸。立效。二岁以上者。详加之。
●银朱丸（一方白银丹）治小儿天瘹。多惊搐搦。眼忽戴上。吐逆夜啼。遍身如火。面色青黄。不食乳哺。并无情绪。
水银（一两煮青州枣二十枚同研水银星尽）　朱砂（研作衣）　乾蝎（生）　牛黄（研入）　麝香（研以上各一分）　天南星（半炮半生）　白殭蚕　白附子（各生用）　铅霜（研入以上各半两）
上除水银膏、牛黄、麝香、铅霜三味研令如粉。馀四味捣罗为末。都研令匀。用水银膏和丸。如黍米大。二岁儿每服三丸。用薄荷汤下。至三四岁。每服五丸。不计时候。以意量儿大小加减服之。一方不用朱砂作衣。名水银丸。一方有粉霜。无铅霜。
●再生散　治小儿天瘹。惊风潮搐。项筋紧。
乌蛇（酒浸去皮）　天麻　天南星（炮）　乾蝎（炒各一分）　麝香（研一钱）　腻粉（半钱研）　丹砂（研一钱）　牛黄（研）　白附子（各半钱）
上除别研。捣罗为散。入研药令匀。每服半钱。煎金银汤调下。早晚各一服。更量儿大小加减。
●龙齿散　治小儿天瘹。手脚掣动。眼目不定。有时哭啼。或怒嗔。爪甲皆青。状似鬼祟。
龙齿（细研）　白茯苓（一方用赤茯苓）　钩藤（各半钱）　蝉壳（七枚微炒）　甘草（炙）　铁粉（研细）　朱砂（细研）　川大黄（锉细微炒）　黄丹（各一分）
上为末。入研药令匀。每服一钱。以水一小盏。煎至六分。不计时候。量儿大小。加减温服之。
●九龙控心散　治天瘹。九窍壅聚。痰塞经络。关膈不通。潮涎灌心。眼目翻腾。头项仰强。
赤蜈蚣（一条酒炙）　滴乳香（一钱别研）　天竺黄（二钱半）　腊茶（二钱）　雄黄（二钱别研）　甘草（二钱炙）　荆芥穗（一钱炒）　白矾（一钱煅）　绿豆（半生半炒）
上为末。每服半钱。每一岁一钱。煎人参薄荷汤调下。
●天麻丸　治小儿天瘹。眼目翻上。手足抽掣。发歇不定。
天麻（末）　朱砂　龙齿　铅霜　天竺黄（以上各一分）　射香（半分五味并细研）　白芥子（微炒一分）　天浆子（七枚）
上为末。炼蜜和丸。如黄米大。不计时候。以薄荷汤研下一丸。稍急。加三丸或五丸。立效。
●牛黄散　治小儿天瘹。眼目喎斜。手足惊掣。发歇不定。
牛黄（细研）　乾蝎（生用各半分）　木香（一分）　羌活　独活　白殭蚕（生用）　朱砂（细研水飞过各半两）　乳香（一颗如粟米大）
上为末。罗为散。同研令匀。不计时候。以干槐枝。煎汤调下一字。量儿大小。加减服之。
●胡黄连丸　治小儿惊风。天瘹。并一切疳痢。
胡黄连（半两）　肉豆蔻（去壳一枚）　槟榔（微炒）　红雪　诃梨勒（煨去壳）　密陀僧　丁香（各半两）
上为末。面糊和丸。如麻子大。每服三丸至五丸。空心米饮下。心疳黄连汤。肺疳米饮。脾疳羸瘦红枣汤。食疳吐血生姜汤。惊疳泻血盐汤。肝疳自皮中生疮甘草汤。骨疳冷地卧食泥吐紫笋茶汤。气疳胀橘皮汤下。一方入麝香一分和匀。
●牛黄膏　治惊风天瘹。
白附子　蝎　郁金　雄黄（各一分）　蝉蜕（六十个）　腻粉（半钱）　巴豆肉（一分水浸一宿）
上研极细。蜜和丸。入脑麝各少许。每服皂子大。薄荷冷水下。
●朱砂丸　治小儿天瘹。心神烦乱。搐搦不定。
朱砂（细研）　白殭蚕（微炒）　胡黄连　熊胆（各一分）　牛黄　麝香（并细研各半两）　乾蝎（二七枚微炙）
上为末。同研令匀。以粟米饭和丸。如绿豆大。不计时候。以金银薄荷汤下三丸。量儿大小。加减服之。
●定命丸　治小儿慢惊风。天瘹撮口。搐搦奶痫。壮热困重。一名定命丹。
●蝉蜕散　利惊。治惊风天瘹。搐搦奶痫。心热夜啼。惊痫。
蝉蜕（六十个去土足翅）　荆芥穗（一两）　甘草（半两蜜炙）　大黄（半两纸裹煨）　黄芩（半两生用）　蝎梢（五十个去毒）
上锉散。每服二钱。水一盏。白茅根温服。夜啼蝉蜕。疹疮紫草。得利止。
●木香丸　治惊风内瘹。肚痛惊啼。
木香　没药　舶上茴香（炒）　钩藤（等分）　全蝎　乳香（各半两）
上先乳香没药别研。次入诸药末合毕。大蒜少许研细和丸。桐子大。晒乾。每服二丸。钩藤汤调下。
●芸薹散　治小儿瘹气。治腹肚瘹。
芸薹子（炒）　蓬莪术（炮）　茴香（炒）　青橘皮（去白）　甘草（炙以上各一两）　木香（炮一分）
上为末。每服半钱。用盐酒热调下。
●抵圣丹　治天瘹。胸膈不利。乳食不下。急惊风。
锡吝脂（一两细研水飞淘去黑水令尽）　牛黄　铅霜　熊胆（各一分并细研）　麝香　蟾酥（一钱研）
上研匀。粳米饭和丸。如黍米大。每服五粒至七粒。新汲水下。
●牛黄散（一名清心散）治天瘹。清心截风。
牛黄（半两细研）　朱砂（细研水飞）　麝香（细研各一钱）　钩藤　蝎梢（各为末）　天竺黄（研一分各半两）
上研匀。每服一字。新汲水调下。
●腻粉丸　治小儿天瘹。脏腑风热壅滞。四肢抽掣。大小便不利。
腻粉　巴豆霜　麝香（细研各半两）　郁金　地龙　马牙硝（各一分）
上研令细。以糯米饭和丸。如绿豆大。一岁一丸。以薄荷汤下。三岁以上。即服二丸。
●牛黄丸　治小儿天瘹。
牛黄　朱砂　钩藤（各一分末）　蟾酥　麝香　蜗牛（去壳十枚）
上研令细。以糯米饭和丸。如黍米大。不计时候。先以水化破二丸。滴在鼻中。相次即以温水更下三丸。量儿大小。加减服之。
●保生定命丹　治小儿天瘹。四肢抽掣。眼目戴上。精神恍惚。皮肤乾燥。身体似火。夜卧不安。心中烦躁。热渴不止。宜服此药。
光明砂（研水飞过）　水银（煮枣肉研令星尽各一两）　腻粉　牛黄　脑麝　金箔（四十片）
上研细粉。入水银更都令研匀。用粟米饭和丸。如麻子大。三岁儿每服用新汲水。研破三丸服之。三四岁儿。每服五丸。不计时候。量儿大小。以意加减服之。
●钩藤饮　治天瘹潮热。
钩藤　人参（去芦）　犀角屑（各半两）　甘草（炙半分）　全蝎　天麻（各一分）
上为末。每服一钱。水半小盏。煎至一半。去滓服。
●赤灵丸　治小儿瘹痫病。急慢诸风。
丹砂（研水飞）　人参（为末各一两）　酸枣（研二两）　白面（二钱）　乳香（研半两）
上和研令匀。用生蜜和膏。入新竹筒内。以油纸封扎定。坐饭甑上炊。候饭熟为度。分作三十丸。每一丸分四服。薄荷汤下化。更量小儿大小。以意加减。
●麝香散　治小儿惊风天瘹。小儿卒然惊悸。眼目翻腾。壮热不已。四肢抽掣。上仰如钓缚之状。名曰天瘹。乍作乍止。此风热痰涎之所发也。良由乳母恣啖五辛热酒之类。毒热气流入乳中。因即乳儿。儿饮乳。脏腑风热。脾胃生涎。痰涎既生。心肺壅滞。不得宣通。致令心神不安。为天瘹之病。
麝香（研）　腻粉（研）　牛黄（研）　乾蝎（去土炒）　白附子（炮各一分）
上研极细。每服一字。薄荷汤调下。早晚各一服。
●乳香丸　治惊风内瘹。腹痛惊啼。
鸡心槟榔（一钱半）　乳香（半钱）　没药　沉香（各一钱）　蝎梢（十四个）
上为末。炼蜜和丸。如梧桐子大。每服二丸。菖蒲钩藤煎汤。调下。
●灵花归丹　治感厥急风。心邪痫疾。小儿天瘹惊风。及疳热等病。
蛇黄（四两紫色者佳用火煅令通赤取出以纸衬地上出火毒一宿杵罗为末更入乳钵研如面）　獖猪粪（二两野放小硬者用瓶子固济烧烟尽为度勿令白过恐药劣候冷研令细）　朱砂（半两）　铁粉（一两）　麝香（一钱研）
上乳钵内同研极细。以糯米粥为丸。如鸡头实大。一切风。用薄荷汤酒磨下一丸。小儿半丸。疳热用冷水磨下一丸。分作四服。修合时忌妇人鸡犬见。如是大人小儿中风口噤。反张涎满者。灌下一服立醒。小儿被惊急发热。并以薄荷煎汤化下。此药又名神冗丹。合子挑漆盘内于日下晒之。及干翻看。每丸下有一小穴通丸内。其药中空也。旧法须用端午及甲午日合。急即不须。
●灵砂丹　治众疾。及小儿瘹风。
朱砂（半两）　大附子（炮）　青橘（去白）　杏仁（去皮尖各一两）　巴豆（春冬用一百个秋夏用五十枚以水五升慢火煮三十沸）
上先将巴豆。以水五升。煮令油出水尽为度。细研与众药末和匀。以粳米饭和为丸。如豌豆大。小儿瘹风。桃柳枝一握煎下。小儿肚胀石榴汤下。小儿及患人相度虚实加减服。一方用乾姜一两炮。
●南星丸　治小儿天瘹。口噤戴目。手足搐搦不定。
天南星　天雄　白附子　水银（于铫子内先熔黑锡半分后下水银结为沙子细研）　半夏（汤洗七次去滑各一分）
上为末。用槐胶和丸。如黄米大。一岁一丸。三岁三丸。不计时候。以温薄荷汤化下。
●治小儿天瘹。多涎。搐搦。发歇不定。
乾蝎（微炒）　羌活　铅霜（细研各半两）　麝香（细研一钱）　蟾酥（研入半钱）
上为末。同研令匀。炼蜜和丸。如绿豆大。不计时候。以姜汁研破两丸服之。更量儿大小。以意加减。
●茴香散　治四十八候。
茴香（炒）　芸薹子（各半钱）　田螺壳（二钱）　甘草（三寸炙）　川练子（一分用肉）
上为末。每服半钱。煎沉香汤调下。木香汤亦得。
●治小儿天瘹。牙关急硬。筋脉搐掣。
乾蝎（七枚生用）　朱砂（一分细研）　麝香　牛黄（各细研）　猢狲头骨（涂酥炙黄各半分）
上细罗为散。不计时候。用新汲水调下半钱。极者不过三服瘥。量儿大小。以意加减服之。
●一字散　治小儿天瘹。四肢拘急。时复搐搦。喉内多涎。夜即惊厥。宜服。
天南星（炮制）　荞面（研入各一分）　壁鱼儿（十枚）　半夏（七枚生用）　酸石榴壳（一颗）
上为末。入在石榴壳内。以盐泥封裹。于灶下慢火烧。以泥乾燥为度。取出去壳。焙乾捣细罗为散。如孩儿小。只用一字。以乳汁调灌之。一岁以上。用酒调一字服。汗出为效。
●殭蚕散　治天瘹。
白殭蚕（炒）　马牙硝（研）　郁金　乾蝎（去土炒各半两）
上捣研为末。每服一字。乳汁调服。甚者半钱。不计时候。
●治小儿天瘹。惊风搐搦。牙关紧。闭目。吐涎。
天竺黄　雄黄　胭脂（各一分）　阿魏（半分）
上同研为末。以醋一茶碗。煎成膏。入蛜[虫祁]、天麻、乌蛇末各半分。和丸米粒大。不计时候。温酒下三丸。乳汁下亦得。量儿大小。加减服之。
●治小儿天瘹多涎。搐搦。发歇不足。
天竺黄　朱砂（各细研）　乾蝎（微炒）　白附子（炮制各一分）
上为末。同研匀。以炼蜜和丸。如绿豆大。不计时候。以淡竹沥研下二丸。量儿大小。临时加减。
●治小儿天瘹。脏腑风热壅滞。四肢搐掣。大小便不利。
巴豆霜（一分）　乾蝎（微炒）　藿香　白殭蚕（微炒各半两）
上为末。以面糊和丸。如绿豆大。三岁以金银犀角煎汤下一丸。如无动静。更服两丸。下恶物炲煤及瓜汁相似便瘥。量儿大小。加减服之。
●一字散　治天瘹。醒风。爽精神。
天南星（半两微炮制）　蝉壳（一分微炒）　白殭蚕　乾蝎（各一分）
上为细末。次入荞面一分。用酸石榴壳一枚。将诸药入在石榴壳内。以盐泥封裹于灶下慢火烧之。泥乾燥为度。取出再研匀。每服一次。温酒调下。
●归命丹　治小儿天瘹。多涎。及搐搦不定。
水银（一分以小枣肉研令星尽）　牛黄　麝香（各半分）　锡吝脂（一两细研水淘黑水令尽）
上细研。用软粳米饭和丸。如黍米大。不计时候。以新汲水下二丸。量儿大小。增减服之。
●治小儿天瘹。及惊风。永不发方。
鹳鹊粪（微炒）　牛黄（细研半分）　乾蝎（五枚微炒）　麝香（一钱）
上为末。不计时候。新汲水调下半钱。量儿大小。加减服之。
●蚱蝉散　治小儿天瘹。眼目搐上。筋脉急。
蚱蝉（微炒）　牛黄　雄黄（并细研各一分）　乾蝎（七枚生用）
上为散。不计时候。薄荷汤调下一字。量儿大小。加减服之。
●治小儿天瘹。脏腑壅滞。壮热搐搦。
五灵脂（一两）　白附子（生用）　南星（生用各一分）
上为末。以头醋一升熬成膏。后入蜗牛末二钱。麝香一钱。和丸如绿豆大。每服一丸。以乳汁研破服之。如无乳汁。即以金银汤下。入口瘥。
●保生丸　治小儿天瘹。脏腑壅滞。壮热搐搦。
巴豆（七枚生用去皮心）　天南星（一枚炮制）　蛜[虫祁]（五枚生用）
上将前药。清明时初夜。于北极下露之一宿。明旦捣罗为末。取豉四十九粒。口内含。不语脱却皮。烂研和丸。如黍米大。随年丸数。以温水下。
●殭蚕散　治小儿天瘹。及急惊风搐搦。
白殭蚕（一枚微炒）　蛜[虫祁]（一枚微炒）　莨菪子（一枚微炒令黄）
上细罗为散。用温酒调。注入口中。令睡。汗出即瘥。如睡多不用惊起。如一二岁患。急即顿服之。稍慢即分三服。
●玄参丸　治小儿天瘹惊风。搐搦。牙关急。闭目吐涎。
玄参　水银（各半两）　乾蝎（一分微炒）
上为末。以枣穰研水银星尽。内少炼蜜。用药末和丸。如绿豆大。三岁以下。用薄荷汤破研三丸服之。三岁以上。即加丸数服。
●定命散　治小儿天瘹。惊风不能哭泣。
藜芦　郁金　川芎（各等分）
上为细末。鼻中滴㗜之。如哭。可医。
●郁金散　治小儿天瘹。急惊风盛热。
●治天瘹翻眼向上。
朱砂（通明者三绿豆大）　乾蝎（一个全者铫内炒过）
上为细末。以饭少许和丸。如绿豆大。患者用朱砂少许。细研入酒内。化下一丸。顿愈。
●涂囟法　治小儿天瘹惊风。
草乌（炮亦作川乌）　芸薹子（等分）
上为末。用新汲井水。涂囟顶上。
●双金散　治天瘹惊风。目久不下。眼见白睛。兼角弓反张。声不出者。
蜈蚣（一个去头足尾真酥涂慢火炙黄置砧子上面南用竹刀子当脊缝中停割作两个左边者入一贴内写左字右边者亦入一贴子内写右字不得交错大误矣）　麝香（一钱细研分二处先将左边者同入乳钵内研作细末却入在左字贴内收起别用乳钵将右边字者入麝香同研极细却入右字贴内不得相犯收之每有病者眼睛上吊见白睛兼角弓反张更不出声者）
上以细苇筒子。取左字贴内药少许。吹在左边鼻。右亦如之。用药不可多。若眼全未下。更添些少。其眼便下。即止。
●治小儿天瘹。眼目搐上。并口手掣动。宜服此方。
用壁鱼儿一十五枚。乾者五枚。以奶汁相和研烂。更入奶汁。用灌入口。立效。
●南星散　治小儿天瘹。
用天南星大者一枚。掘地作坑。安瓦子一片。先用火烧赤。后放天南星于热瓦上。用酒半升。倾天南星上。即以盏子盖之。候冷锉捣罗为散。每服一字。温酒调下。二岁以下。以乳汁调。


卷三百七十三·婴孩惊风门  ——————————————————————————————————————————————————————————————————————————————————————————

总论  ***************************
夫惊者。七情中之一也。古人于小儿论中。不言喜怒悲忧思恐。而独言惊者。小儿初生气脉未足。精神未全。天之所禀者。混然一真。七情虽具。而未有爱憎。但念乳食。余无所知。喜怒悲忧思恐。皆动于中。惟惊从外来。神气无杂。一有所触。悸动不安。啼叫搐搦。尝原喜怒悲忧思恐字皆从心。惊之为字从马。古人因字命名。亦有深意。盖以是马也适于善则为善。适于恶则为恶。其机甚可畏也。惊之为病。有急有慢。留于阳则为急。伏于阴则为慢。亦犹马之有善恶也。马以喻气。非衔辔则不能制。惊之为病。非药石则不能调。信知性之不可以不善。犹惊之不可以或有也。是以惊风有急慢二证。而古方止曰阴阳二痫。所谓阴阳者。急慢之异名耳。凡婴孩十岁以下曰痫。十岁以上曰癫。阳痫属腑为阳证。俗曰急惊。其证身热面赤。发则搐搦。两目上视。牙关紧硬。宜用凉药。阴痫属脏俗曰慢惊。其证因吐与泻。或吐不泻。积日渐困。面白脾虚。不甚搐搦。目微上视。手足振动。宜用温药。不可一概施治也。尝见后人不明乎此。但知急惊用凉药。不知太过则反成慢惊。至于慢惊但知用温剂。不知太过则反成急惊。迄无定见。用药舛逆。纵能取效于目前。而不知酿成癫痫。为终身之痼疾。欲全婴者。幸加意焉。惊积者受惊日久而积成之。其状额上有汗。喘息烦渴。潮热往来。睡中觉腹内有物跳动。泻下如白脂豆沙是也。治法量轻重而疏导之。仍与调气和胃取愈。大凡小儿肚腹或热或胀或硬皆为内实。法当疏利。天瘹壮热。惊悸眼目翻腾。手足抽掣。或啼或笑。喜怒不常。甚者爪甲皆青。如祟之状。盖由乳母酒肉过度。烦毒之气入乳。遄复乳儿。遂使心肺生热。痰郁气滞。加之外挟风邪。致有此耳。治法解利风热取愈。惊风内瘹。腹痛多啼。唇黑囊肿。伛偻反胀。眼内有红筋血斑者是。盖寒气壅结。兼惊风而得之。又盘肠气与虫证亦令腹痛多啼。伛偻相若。但盘肠气痛则腰曲乾啼。额上有汗。是小肠为冷气所搏然尔。虫痛则呕吐清沫。痛有去来。是疳化为蛔。脏腑留滞然尔。内瘹用调气疏风镇惊之剂。盘肠气用温和调气之剂。虫证用杀虫之剂。惊热者。内蕴实热。郁勃发惊。甚则搐掣。变而痫耳。治法疏导热气。利惊定心。亦有变蒸微惊以其热盛得之。但与轻药。或不治亦自愈。通关定惊方论云。诸风搐搦。关窍不通。皆由痰塞中脘。留滞百节所致。痰之所为潮塞者。气实使之。治风痰虽不出南星半夏全蝎殭蚕数辈。亦须先用苏合香丸。入朱砂少许。以姜汁浸薄荷汤调和与之。盖使气下则痰下。痰下则关窍自通。若搐鼻不嚏者。不治。
王氏曰。退热疏风。凡惊搐多因感冒风热。及诸热失表。以致热极生风。当以先解表通热。人参羌活散加麻黄荆芥穗。王氏惺惺散加荆芥麻黄。小柴胡汤加枳壳防风。表实加麻黄。里热加大黄。本方青龙汤解肌汤加麻黄生葱金银薄荷汤下。又曰惊风难治。凡小儿惊风紧急。先用搐鼻开关下痰利惊。病势稍定。仍用退热疏风之药。盖热退痰下。可免惊风再潮之患。柳氏曰。惊风初作便用青龙三解散。合和研玉饼子。同服最为要法。
惊风虚惕怔忪。气怯神散。痰涎来去。其泻必青。渐生风而未致风也。惊邪入心。则面红脸赤。惕惕夜啼。惊邪入肝。则面目俱青。眼睛窜视。惊邪入肾。则面黑恶叫。啮奶咬牙。惊邪入肺。则面色淡白。喘息气乏。惊邪入脾。则呕吐不食。虚汗多睡。面色淡黄。据脉观之。虚则散而濡。实则数而駃。治法镇惊化痰。安神定志。亦须究竟某脏受病之处而调理之。然有所谓温惊有所谓利惊有所谓凉惊。虚者补之。实者利之。热者凉之。是为活法。睡中惊啼声浮者易治。声沉不响者难全。急慢脾风不治证。眼陷无光。白睛灌人。爪甲青黑。四肢垂嚲。一藏既绝。不可强用药。面赤而绯。面青背冷。头目仰后。足冷目青。腹肚胸高。手挐胸膈。唇舌鼻黑。鱼口气粗。囟肿囟陷。啼哭无泪。冷汗不止。汗出如珠如油。眼青。泻黑。闷痰入心肺。嘘舌出口。咬乳咬人。五硬五软。五冷五干。急惊危证目睛番转。口中出血。两足摆跳。腹肚搐动。或神慢而摸体寻衣。或证罢而神昏气促。喷药不下。通关不嚏。心中痛绝。鱼口鸦声。左右搐逆。
小儿惊风死候歌曰。小儿如得惊风候。指甲青兼黑似烟。口吐白虫便黑血。眼开不闭半抬肩。白日咬人多惊汗。忽作鸦声不可看。又小儿惊风死候歌曰。项软都无力。喉中似锯枋。面红妆色见。目暗杳无光。鱼口开粗气。脚项直偏长。啮衣胡乱咬。瘀血泻于床。晴开还又闭。浑身硬似僵。十般惊候病。休用更思量。又歌曰。壮热头旋不举头。目黄眼涩也堪忧。有时哯奶兼翻食。四体如冰痛入喉。须信本因惊患得。连绵日久更何求。只应命尽归泉壤。脉乱浮洪却似钩。
患惊风痰热痓痉癫痫此八种候。惟痉与痓少有识者。类同惊风。发作之状。痓手脚冰冷。痉举身僵仆。痫癫不殊。目瞪流涎。手足搐搦。
急风为疾。其证有四。有惊、有风、有痰、有热。或因惊而有风。而生痰作热。或有热而作惊。成风生痰。或积痰而发热。热盛生风而转惊。或素有风痰因惊而发热。孩童之患不外乎此。善明脉医士于其暴作。即当察其所因。疏风化痰。散热镇惊。四证相须。用药斟酌。古人处方。各有深意。后学宗之。随症施治。总以疏风散热为主。如兼有痰涎。尚未转惊者。只化其痰不得。妄投惊风药。何也惊风之药。性多寒凉。经络本自无恙。反因攻击痰涎。且风热乘虚而入于经络。却成搐搦。为难愈也。
婴孩五脏经络虚即生风。既虚所受且惊。自然而有作。惊风且作八候。次第而生。所谓儿童无病。不可与服攻击之药。
婴孩有大小。有壮弱。惊风发作。有浅深。有轻重。大者加分剂。重者多与服数。乃合其理。
婴孩闻响即掣跳者。乃肝肺不足。魂魄不稳。故神有不安。即闻响掣跳者。非谓惊也。犀角地黄丸主之。又小儿心气虚怯。神不安定。连并掣跳者。宜与四君子汤加辰砂。脾胃气壮。魂魄俱清。自然不恐。婴儿欲发惊风候。先神不定。顾左复右。觑上及下。或已定其睛。凝其神。恍恍惚惚怕物惧人。不若常日自嬉嬉戏者。急当疗之。如有热先退热。有惊先散惊。热退不生痰。惊散不作风。良久自然安定。神情和悦。气脉舒畅。若待风变而理惊。痰盛而退热。病势尚缓。未至四证俱全。犹可疗治。
婴孩有患风痉风中等证候。皆上窜拳搐。号曰天吊。书载甚多。初无痰后有痰。初作搐后不搐。不拳身直。皆风之恶候。已是传过。若作惊风。更与下之。为害必也。
惊风诸症。皆已尽去。但神情昏慢气不足者。未可保治。惊风证候已住。倘其儿拈物不舍。情性缓缓。于中非谓十全。必有再发之时。如或再发不可调治矣。惊风屎尿已遗者难治。大小便闭者易治也。惊热或并风痰未发阴阳二痫之前。医者即先与化痰御风。退热利惊。如此逐病推究。不惟繁难乃无法所治。是故难于疗理。若已向昧。于证何凭。凡此四证相随。不可攻其一。利其惊则风纵。退其热则痰壅。久寻兹理未究尽善。忽一日省悟。钱氏方宣风散正为此等儿孩病设。有痰即壅。有热即闭。有风即隘。有惊即闷。昏昏沉沉。轻药不能散。重剂恐伤害。但与服疏风散。较之宣风只欠一味。一服之间。风痰惊热悉皆消去。神情庆悦。四体知安。观其此药似有虎狼。用之却和顺。推痰利惊。散风解热。只与一服。不移其肘。可见功效。尝见医工调治此等证候。多是疑贰。进退怯惧。若过其时。延其日。则候传变。惊自惊作。风自风生。痰自痰壅。热自热聚。或急或慢。八候相从。反复传变。递互发越之时。不可得而进此药。然疏风所疗四证。相待如贼。方会极力一冲。尽使散败。不至作害。及其聚而自散者。流入诸经。或络或经或脉。故作搐搦引掣等证矣。
论小儿惊风可医者十一。非时窜眼惊入肝。何以知在肝。肝主筋。肝受邪故搐于眼。若眼赤是肝之外应。故非时窜眼必粪青也。梦里咬牙惊入肾。何以知在肾。肾主骨。骨者齿也。其齿痒及夜属阴。乃咬牙。故知惊入肾也。夜啼至晓惊入小肠。何以知在小肠。小肠是心之腑。心属南方丙丁火。阴阳相剋。故入小肠至晓乃歇。日属阳夜属阴。乃相剋故啼尔。面青下白惊入胆。何以知在胆。肝属木。其色青。胆是肝腑。故面青下白而知在胆。必须吐奶也。气喘吃水者则是肺虚热。故吃水惊入肺。何以知在肺。肺主气。被惊所折。其气即喘。要知在肺要吃水也。脸面红赤惊入心。何以知入心。其心属火。又主血。外应脸。故令脸赤是知入心也。喘气微细惊入肝。何以知入肝。其喘即是肺也。肝属木。肺属金。故知阴伤阳也。其人当粪青。睡时手脚俱搐不定。如治惊。宜下洗肝圆散矣。前后五心热。惊入脾。何以知入脾。胃与脾俱像土。胃四肢故主脾。主脾故知入脾也。胃者是脾之腑。其人必当吐后。发热不时是也。喉内如锯。惊入大肠。何以知入大肠。大肠是肺之腑。肺为诸脏之上盖。又主于气。入大肠则上冲咽喉作声而响。如无痰。故知入大肠。宜下取惊积药。无时乾呕惊入胃。何以知入胃。其胃在咽喉下。主化穀食。被惊风入其中。则痒而时时乾呕。故知在胃也。宜调胃气。后下惊风药耳。睡中惊哭在三焦。何以知在三焦。其三焦无形状只是脂膜。睡著时上焦被惊邪所感。即乃惊起而哭。故知此患在于三焦。发后日久自瘥。只宜下惊药也。又论小儿惊风。不可医者七。凡惊风爪黑不医。其爪甲主肝。肝绝则不荫其爪。甲黑不医者。一为血绝。血不荫于爪甲十无一存也。惊风泻黑血不医。此为心绝。心主血。心绝则不能荣于血。此人不得一周时也。何以知之。心是五脏之主。主若绝。故只得一日而死也。惊风日多盗汗不医。何以不医。汗者主于气。是卫之所繫。卫绝则不营于气。故令汗出不止。数日而死耳。惊风忽作鸦声不医。此为肺绝。声只有出而不回。肺主声。肺绝则声一去而无回。其人三日必死也。惊风咬人不医。其咬人者是骨绝。主在齿。其骨若绝。故令齿痒。便咬人。约七日死。为从里损出则迟。故在七日矣。惊风眼半开半合不医。此谓之肾绝。肾是五脏之根本。外应其眼。其眼黑肿。其肾绝则无光。无光不能开闭其眼。四日而死。何以知之。其肾属北方。而居末。其病从下上。故知只四日而必死。惊风口鼻乾黑不医。此为脾绝。何以知其脾绝。脾主津液。脾绝则津液俱无。乃知是脾绝。两日而死。死时须寅卯时。木剋土也。凡是惊风者。则身体壮热。卧则惊叫不时。脾风多因吐而得。必有风痰。急惊风者只是中外邪也。慢惊风者。是虚积生惊。胎惊热之所为也。
论小儿惊候。其脉急数惊者乃肾受惊也。惊热之气。流灌于心。心为帝。王不受触搦。即受触若便生风。素问云。肾主怒。小儿才受触搦。便有面青呵欠候。孩儿面青色。是惊。若一次受惊。看太阳左侧青脉朝眼是也。男左女右。第二次受惊。耳根上青脉是也。第三次受惊。眼下脸连。金匮有青见是也。三处皆有青者。皆是受惊极候。主小儿睡中惊掷。见人恐怖。咬齿无时。喉内有涎。浑身抽掣。手足瘛瘲。吐食非时。吐舌将手拿人。多哭不住。凡有此者。皆惊候。若小儿风热盛。乃惊痰流灌肝心二脏。令小儿忽然眼目上视。手足急搐。恶叫暴绝闷死。此名急风疾候。宜与压涎乳香散二服。次与生银丸三服。下惊涎。若小儿脏腑虚薄。惊涎灌心胞络。令儿眼目缓慢。手足微动。喉内涎响。浑身不热。此是慢惊风候。宜与生银丸。次与镇心丸。若惊风死候。则其脉弦大急。口开气粗。喉中如牵锯。项软无力。脚面直。囟陷目。似开不开。泻如痢血。身体软无力。以上并是死候。不可用药医救。
小儿急慢惊。古书无之。惟曰阴阳痫。所谓急慢惊者。后世之名耳。正如赤白痢之类是也。阳动而速。故阳病曰急惊。阴静而缓。故阴病曰慢惊。此阴阳虚实寒热之别。治之不可误也。急惊由有热。热即生风。又或因惊而发。则目上逆流涎。潮热搐搦。身体与口中气皆热。及其发定。或睡起即了了如故。此急惊证也。当其搐势渐减时。与镇心治热药。一二服。候其惊势已定。须臾以药下其痰热。利下痰热。心神安宁即愈。慢惊得于大病之馀。吐泻之后。或误取转致。脾胃虚损。风邪乘之。似搐而不甚搐。似睡而精神慢。四肢与口中气皆热。合睡露睛。或胃痛而啼哭无声。此证已危。盖脾胃虚损故也。

一切惊风  ***************************
方
●润体丸（幼幼新书）　治诸风手足不随。神志昏愦。语言謇涩。口眼喎僻。筋脉挛急。骨节烦痛。头旋眼晕。恍惚不宁。健忘怔忡。痰壅滞。及皮肤顽厚。麻痹不仁。小儿惊风诸痫。
雄黄　辰砂（各水飞）　牛黄　乳香　生犀（末）　羚羊角（末）　沉香　麝香（七味各别研如粉）　木香　丁香　藿香叶　白龙脑（别研极细）　槟榔　肉豆蔻（仁）　白殭蚕（微炒）　蒺藜子（微炒）　蔓荆子（去白皮各一两）　人参（半两去芦）　黑附子（炮裂去皮脐尖一两）　羌活（锉去芦头）　白附子　桂（去粗皮各一两半）　防风（去芦头枝一两）　麻黄（去根节一两）　白茯苓（去黑皮）　晚蚕蛾（微炒）　芎藭（以上各一两半）　乾蝎（微炒）　半夏（水煮三十沸大者薄切焙乾入生姜汁炒）　川乌头（泡制去皮脐尖捣碎炒黄色以上各二两）　白花蛇（酒浸炙去皮骨取肉）　天麻（去苗各三两）　白豆蔻（仁）　南番琥珀（别研如粉）　腻粉（研各半两）　珍珠（末别研如粉）　独活（去芦头各三两）　金箔（六十片）
上为细末。入研药令匀。炼蜜搜和为丸如鸡头子大。每服一丸。细嚼温酒下。荆芥汤下亦得。加至二丸。如破伤中风。脊强手搐。口噤发痫。即以热豆淋酒化破三丸。斡开口灌下。少时再服。汗出即愈。若小儿惊风诸痫。每服半丸。薄荷汤化下。不拘时候服。
●大圣夺命金丹　治惊风至重者。急慢惊风。癫痫天瘹。客忤物忤。中恶及初生脐风撮口。著噤胎惊胎痫。牙关紧急。惊风痰热。搐搦掣颤。反引窜视。昏闷不醒。但是一切惊风危恶者。紧急之证。并皆治之。其效如神。其他惊药。功力俱不及此。真起死回生良剂。
天麻（炮）　全蝎（去毒）　防风（去芦）　羌活　天南星（大者）　白附子（炮）　茯神　白殭蚕（炒）　川芎　远志肉　桔梗（去芦）　石菖蒲　半夏（生）　人参（去芦）　白术　白茯苓（去皮）　乌蛇尾（酒浸炙五钱）　酸枣仁（炒）　荆芥穗　北细辛（各五分）　大川乌（炮焦）　粉草（三钱）　大赤足蜈蚣（一条薄荷汁浸焙）
以上除全蝎蛇尾蜈蚣外。余药各制同研细为末。入全蝎三味。沉香三钱如法研细。方入后药。
辰砂（三钱）　龙脑（三钱）　珍珠（三钱）　金箔（三十片）　银箔（四十片）　真琥珀（三钱）　麝香（一钱）　雄黄（一钱）
以上于乳钵内。细研。和合令匀。姜汁面糊丸。朱砂为衣。金钱薄荷汤研化服。如欲存久。宜安暖处。常加晒焙。免失药味。惊风牙关不开。搐鼻不嚏。上以药入搐鼻开关。
●至圣夺命丹　治惊风重者。急慢惊风。风痫中恶。客忤恍惚。口眼喎斜。痰壅搐掣等证。
人参（去芦五钱）　白术（三钱）　天麻（炮三钱）　南星（五钱姜制）　全蝎（去毒三钱）　防风（去芦三钱）　羌活（三钱）　北细辛（去叶三钱）　独活（三钱）　荆芥穗（三钱）　茯神（三钱）　川乌（炒去皮三钱）　半夏（汤炮五钱）　殭蚕（炒三钱）　酸枣仁（炒）　远志肉　川芎　白附子（炒）　川白芷　桔梗（去芦）　甘草　石菖蒲（各三钱）　蝉蜕（十四个各制碾为末去土）　雄黄（一钱）　金箔（二十片）　银箔（三十片）　麝香（一钱上四味乳钵内研）　白茯苓（去皮三钱）
上合和令匀。姜汁面糊丸。朱砂为衣。临用研化。金钱薄荷汤下。搐不止。鸡冠血下。蛀皂角子下。
●雄朱丹（出幼幼新书）治小儿惊风。
雄黄　朱砂　麝香（各研）　腻粉（各半两）　白附子　半夏（汤洗七遍）　天南星（炮）　川乌头（生去皮脐）　乾蝎　羌活　天麻　附子（生去皮脐）　川芎　肉桂（去粗皮）　白殭蚕　木香　白鲜皮　乌蛇　花蛇（并酒浸去皮骨取肉炙用以上各一两）　巴豆（半两去心膜薄荷汁煮五七十沸净洗纸裹压出油用）
上为末。令匀。粟米粥为丸。如绿豆大。常服茶酒下三丸。冷气生姜汤下。宿食不消。橘皮汤下。大小便不通。甘草豆淋酒下。急风薄荷酒下。瘫痪豆淋酒下。酒食伤生姜汤下。风气茴香酒下。血气荆芥汤下。或醋汤下。大肠秘涩生姜汤下。白痢椒汤下。坐间便退。风头槐枝汤下。风疹蜜酒下。赤白痢二宜汤下。头痛伤寒盐汤下。赤痢甘草汤下。小儿疳米饮下。治风眼古井水下。小儿风眼古井水煎淡竹叶汤下。小儿惊风。薄荷乳汁下。
●天竺黄丸（出卫生家宝方）　治小儿惊风。
天竺黄（三钱）　蛇肉（一分酒浸坼肉如有花蛇肉更妙）　全蝎（一分略炒）　金箔（十片）　人参（一分）　铁粉（一分）　朱砂（二分）　牛黄（一钱最要真正者）　蜈蚣（一条赤足者略炙）　麝香（一字）　脑子（半字）　天麻（一分）
上为末。用酒煮天麻糊为丸。如萝卜子大。临卧用薄荷汤下。或十粒或十五粒。神效。如涎盛不能吞丸子。即用薄荷汤化开。服之。
●心脾散（出杨氏家藏方）治小儿脾困昏睡。面色青白。内生虚风。不进乳食。
人参（去芦头）　白扁豆（炒）　白术　白附子（炮）　天麻　酸枣仁（生用以上六味各等分）
上件为细末。每服半钱。煎生姜枣汤调下。乳食后服。
●大镇心丸（出御药院）治小儿精神不爽。寝寐必惊。心忪恐悸。四肢战掉。举动欲倒。状类暗风。或烦躁而多啼。退惊风。化痰涎。壮心气。益精神。
生犀角（镑末）　铁粉（研各一两）　羚羊角（镑末）　龟甲（镑末）　赤苓　麝香（研）　菖蒲（各半两）　牛黄（研）　茯神（去木）　远志（去心）　珍珠（末研）　龙脑（研）　天竺黄（研）　肉桂（去粗皮）　蛇蜕皮（全者）　人参（各一分）　金箔（研）　丹参（研半分）　银箔（各五十片）
上为末。炼蜜和丸。如梧桐子大。每服一丸至二丸。食后临卧。薄荷汤化下。更量儿大小加减。
●牛黄散（出幼幼新书）化风涎。治积年心疾。诸痫风癫。谬忘昏乱。及小儿惊风。益精神。开心志。镇惊消痰。
牛黄（一分）　犀角（屑一分）　羚羊角（屑一分）　雄黄（一分）　脑麝（各半分）　人参（一分）　硼砂（一分）　铁粉（一分）　铅霜（一分）　金箔（五十片）　郁金（一分）　腻粉（一分）　白矾（一分）　辰砂（一分）　天南星（去皮心锉如骰子大入良煞黄牛胆内悬东北方上百日令乾取三两未乾则曝令乾用如要用捣天南星末胆汁和为饼子曝乾用）
上为末。常服一字。小儿半字。薄荷汤调下。中风涎甚。及心疾。每服一钱。小儿一字。薄荷自然汁调下。如中风吐涎。临时加腻粉半钱同服。
●黑神丸（出幼幼新书）治一切左瘫右痪。小儿惊风。妇人产后。中风心神恍惚。头目昏眩。常服活血驻颜。及治伤风鼻塞头痛。善治山岚瘴气。其效如神。
桔梗　麻黄（去节）　川芎　防风　香白芷　木贼　桂枝（去皮）　红豆　缩砂仁　釜墨（以上各四两）　大川乌头（汤洗去皮脐一斤）　天南星（灰炮黄裂为度半斤）　天台乌药　沉香（各一两）　麝香（一钱）
上为末。炼蜜为丸。如龙眼大。每服半丸。葱白一寸同嚼。茶酒任下。不计时候。
●三解散　治夹惊夹食。伤寒。丹疮。赤眼。惊风。痰热等候。一解惊风。二解积热。三解伤寒。药性稍凉。虚者莫服。
白附子（炮三钱）　防风（去芦三钱）　黄芩（三钱）　桔梗（去芦三钱）　人参（去芦三钱）　全蝎（五钱薄荷汁炙）　南星（二钱炮）　北细辛（三钱去叶土）　厚朴（五钱姜制）　缩砂仁（五钱）　赤芍药（三钱）　粉草（二钱）　郁金（三钱皂角水煮）　曲饼（五钱）　半夏曲（五钱以半夏为末姜汁作饼子晒乾）
上为末。金银箔薄荷汤下。大便不通。加大黄枳壳。急惊痰壅。加南星半夏。惊搐不止。加金银箔薄荷。鸡冠血下。里热壅实搐盛。加大黄、雄黄、朱砂、煎麦门冬汤。入竹沥下。惊风不语。石菖蒲汤下。食积热酒饼汤调下。惊风紧急。大热不退。用青龙汤解肌汤同下。谓之和解。搐不止。加全蝎二个。不蛀皂角子七粒。惊风内瘹。紫苏钩藤汤下。惊风痰壅下痰撩痰。卒中昏闷。玉饼子。一名青龙饼。
●聚宝散（出御药院方）　治小儿一切惊风。壮热涎多。精神昏愦。目睛上视。手足搐搦。饶睡多惊。
朱砂（二两）　犀角屑　西琥珀　玳瑁　茯神　珍珠（各一两）　南硼砂　龙脑（各一钱）　牛黄　麝香（各半钱）　人参　茯苓（各三分）　紫河车（二两）　甘草（生一两）　银箔（五片研）
上细末。炼蜜丸。如芡实大。每两三十丸。每服半丸。薄荷汤下。乳后常服。安魂定魄。治惊宁神。响音声。利咽嗌。解诸毒。凉上焦。治惊搐。
●金箔丸　治小儿惊风壮热。时气疮疹。摇头弄舌。⿰口孜啀。目涩多睡。涎嗽。兼治寒邪发热。及下利脓血。
金箔（四十九片）　丹砂（研）　水银沙子　麝香（研）　腻粉（研各一钱）　牛黄（研）　青黛（研）　犀角末　白殭蚕（炒）　蝉蜕（去土）　麻黄（去根节）　白附子　天麻（酒浸炙）　天南星（炮酒浸焙）　乾蝎（炒各一分）
上捣研为末。同研匀细。生蜜和丸。如梧桐子大。或鸡头子大。每服一丸。分三服。不拘时候。煎人参薄荷汤化下。更量儿大小加减。一方治惊悸。薄荷自然汁化下。
●睡惊丸（出幼幼新书）治大人小儿一切惊。
牛黄　犀角　龙脑　铅白霜　白附子　蝎梢　人参　茯苓　珍珠（末）　腻粉（以上各半两）
上为细末。汤浸蒸饼为丸。如绿豆大。每服二丸。小儿每服一丸。以人参茯苓煎汤吞下。
●救生散
猪牙皂角（略炮）　南星（生）　半夏（生）　川乌（炮）　草乌（炮）　天麻（炮）　羌活　荆芥穗　防风（去芦）　殭蚕（炒）　北细辛（去土）　全蝎　北薄荷（少用）
上为细末。入麝香雄黄末拌匀。厚纸收用。搐鼻用竹管盛药。吹入鼻中。重者加圣散子。开关用生姜汁调擦牙关。重者加夺命丹。
●至圣丹（一名青金丹出和济方）治一切惊。天瘹。目睛上视。手足搐搦。状候多端。用药一丸。用温水化。滴鼻中。令喷嚏三五次。更用薄荷汤下二丸即愈。如久患五疳。腹胀头大。四肢瘦小。好吃泥土。不思乳食。爱咬指甲。时撏眉毛。头发稀疏。肚上青筋。及久患泻痢。并用米饮下二丸。久患疳蛔咬心。发歇疼痛。并以苦楝子煎汤下二丸。如鼻下赤烂。口齿疳虫。并口疮等。用孩儿奶汁。研二丸涂在患处。疳眼雀目。用白羊子肝一枚。竹刀子劈开。入药二丸在内。麻缕缠定。用淘米泔煮熟。空心食之。仍令乳母常忌毒鱼大蒜鸡鸭猪肉等。
熊胆（用温水化入药）　芦荟（研）　腻粉（同水银研）　朱砂（研飞各一两）　麝香（研半分）　蟾酥（乾者酒浸一宿）　龙脑（研）　铅霜（研各一字）　雄黄（研飞）　青黛（研）　胡黄连（各半两重）　白附子（炮二钱）　水银（一钱与腻粉同研末见火星）
上为末入。研药匀。用熬过獖猪胆汁浸。蒸饼为丸。如黄米大。汤使如前。此药退惊治风。化虫杀疳。除百病。进乳食。若隔三两日进一服。永无百病。不染横夭之疾。即凡有患。与服必有功效。
●大安神丸（一名大惊丸出危氏方）　治心热夜啼。烦躁。常用安神定志。去惊。
人参（去芦）　茯苓（各半两）　甘草（一两炙）　殭蚕（去丝一钱半）　白术（半两煨）　桔梗尾（二钱半）　辰砂（半两）　全蝎（五个去毒）　金银箔（各十片）　麦门冬（去心炒）　木香（各半两）　代赭石（半两醋煮）　酸枣仁（一两汤去皮壳焙粉炒）
上为末。水丸。或蜜丸。急惊潮热。竹青薄荷叶。夜啼灶心土。伤风荆芥汤。疮豆蝉蜕去足翼。搐搦防风。常服金银薄荷。慢惊冬瓜子仁。凡惊风已退。神志未定。加琥珀三钱。别研。远志半两。去心姜汁炒焦为度。
●铁粉煎　治小儿惊热。心燥神闷。胸膈不利。痰涎呕逆。利膈镇心。
铁粉（研）　丹砂（研）　水银沙子　马牙硝（研）　龙脑（研各一钱）　天竺黄　寒食面（各一分）　轻粉（研半钱）　珍珠末（三钱）　槟榔（二枚为末）　麝香（研）　丁香（末各一钱）　恶实（一分微炒为末）
上捣研为末。和匀。以生蜜少许。调如膏。每服一小皂角子大。用金钱薄荷汤化下。量儿大小加减。
●十二味人参汤（出幼幼新书）治少小惊。手足皆动。摇颤搐搦。周身及面目皆青色。
人参　当归　甘草（炙）　桂心（各二分）　黄芩　龙骨（各四分）　蛇蜕皮（一寸炙）　雄黄（六钱）　蜣螂（七个炙自死者）　桑螵蛸　雀瓮（各五个炙）　露蜂房（一个炙）
上水五升。煮取一升。去滓服。若捣下筛。服半方寸匕。不吐下。内牛黄。儿不能服。以乳汁和丸。日四五服。
●虎睛丸（出良济方）治小儿惊风壮热。痰涎壅滞。精神昏愦。睡多惊啼。或发搐搦。目睛上视。
茯神（去木）　天麻（去苗）　腻粉（研）　天竺黄（研）　胡黄连（各五两）　朱砂（研飞二两）　麝香（研）　白附子（炮各三两）　天南星（炮三两）　青黛（研七两）　使君子（一百个）　天浆子（微炒四十个）
上为细末。以面糊为丸。如梧桐子大。每一岁儿服一丸。薄荷汤化下。更量虚实加减。乳食后服。
●七宝牛黄丸（出御药院方）治婴孩小儿。诸惊及痫。手足搐搦。眼睛瞪者。宜服之。
朱砂　粉霜　轻粉（各二钱）　牛黄（半钱）　脑麝（各一分）
上为末。糯米糊丸。如梧桐子大。每服二三岁半丸。四五岁一丸。煎金钱薄荷汤磨下。月内小儿一丸。分四五服。百日内者一丸分三服。量儿大小壮怯。及病轻重加减。
●麝香丸　（出幼幼新书）治小儿一切惊疳等病。
草龙胆　胡黄连（各半两）　木香　蝉蜕（去翅为末干秤）　芦荟（去芦秤）　熊胆　青黛（各一分）　轻粉　脑麝　牛黄（各一钱并别研）　瓜蒂（二十一个为末）
上猪胆为丸。如梧桐及绿豆大。惊疳脏腑。或秘或泻。清米饮或温水下。小丸五七粒至一二十粒。疳眼猪肝汤下。疳渴燖猪汤下亦得。猪肉汤下亦得。惊风发搐眼上。薄荷汤化下一丸。更水研一丸。滴鼻中。牙疳疮口疮研贴。虫痛苦楝根或白芜荑汤送下。百日内小儿。大小便不通。水研封脐中。虫候加乾漆。好麝香各少许。併入生油一两。点温水化下一大丸。病急则研碎。缓则浸化。小儿虚极。慢惊者勿服。尤治急惊痰热。
●剪刀股丸（出钱氏方）　治小儿一切惊风。久经宣利。而生惊者。
朱砂　天竺黄（各研）　白殭蚕（去头足炒）　全蝎（去毒炒）　干胆（去四足并肠洗炙焦黄为末）　蝉壳（去翅）　五灵脂（去燥者为末各一分）　牛黄　龙脑（并研各一分）　麝香（研半钱）　蛇黄（半两烧赤加醋淬三五遍水研）
上药末。共二两四钱。东流水煮白面糊丸。梧桐子大。每服一丸。剪刀鐶头研。食后薄荷汤化下。如治慢惊即去龙脑。一方加雄黄。
●银箔散（出危氏方）助胃祛风。呕吐作慢惊者。通用。
石莲肉　白扁豆（制）　茯苓（各一分）　人参　天麻　白附子（炮）　全蝎（炒）　木香　甘草（炒）　藿香（半分）　陈米（炒香三钱）
上为末。每服一钱姜钱大一片。入冬瓜子仁七粒同煎。或用陈米饮调下。无时。
●钩藤饮（出危氏方）治一切惊风潮搐。眼视昏迷。但是惊风变易。皆可服之。
麻黄（去节）　粉草（各三钱）　蝉蜕（五个去足翼）　升麻（三钱）　龙胆草（二钱）　川芎　天竺黄　钩藤　羌活　独活　防风（各三钱）
上锉散。每服二钱。竹叶三片。薄荷三叶煎。不拘时温服。
●银砂丸（出钱氏方）　治涎盛膈热。实痰嗽积。潮热惊风。
水银（一钱结砂子三皂子大）　辰砂（二钱研）　蝎尾（去毒为末）　硼砂（各一钱研）　粉霜　轻粉（各一钱）　郁李仁（去皮一钱）　白牵牛子（一钱）　好腊茶（三钱）　铁粉（二钱）
上同为细末。熬梨汁为膏。丸如绿豆大。龙脑水化下一丸至三丸。亦名梨汁饼子。及治大人风涎。并食后服。一本无白牵牛末。
●镇心至宝丹　治小儿一切惊风。搐搦壮热。涎多鱼口。鸦声。眼睛直视。
天南星（煨）　白附子（炮）　雄黄（研）　乾蝎（各半两）　白殭蚕（去丝嘴炒）　郁金（各一两）　龙脑（研二钱半）　麝香（研二钱半）　辰砂（研一分）　腻粉（二钱）　滑石（末二两）
上为细末。炼蜜为丸。如皂荚子大。金银箔为衣。每服一丸。食后临卧时服。薄荷汤下。常服镇心凉咽膈。
●水银褊丸子　治小儿惊风壮热。涎甚喘急。或发搐搦。或目睛上视。及因乳哺不节。胸满喘逆。精神迷闷。发痫瘛瘲。并宜服之。
水银　黑铅（各一两与水银结砂子）　乾蝎（全者）　腻粉　铅白霜（研）　青黛（研）　百草霜（研）　牛黄（研各一分）　香墨（烧研三钱）　黄明胶（炙令黄燥一钱）　巴豆（一两去皮心膜醋煮令黄）
上为细末。入研药末匀。以陈粟米饭和丸。如绿豆大。捏褊。每一岁儿服一丸。二岁二丸。三岁三丸。四岁以上。服四丸。用乾柿汤下。薄荷汤亦可。更审实加减服。利下青黏滑涎为度。乳食后服。不得化破。一名褊银丸。
●仙方牛黄丸　治惊风中风。五痫天瘹。客忤潮涎。灌膈。
白花蛇（酒浸取肉）　天麻　全蝎　白附子　真川乌（一只重半两生者去皮脐）　薄荷叶（各半两）
以上六味先为细末次入
雄黄（半两）　辰砂（三钱）　牛黄（一钱）　麝香（一钱）　脑子（半钱皆别研）
上一处和匀。麻黄去根二两。酒一升煎麻黄至一盏。去麻黄用酒熬药得所。太过焦赤。不及病人。丸如芡实大。密器盛之。一丸作五服。煎金钱薄荷汤。磨化。大能发散惊邪。
●抱龙丸（一名人参丸）治小儿惊。
人参　雄黄（飞过各一两）　郁金　白茯苓　藿香叶　甘草（各二两）　山药（四两）　全蝎（半两）　麝香　脑子（各一钱）　朱砂（一两用一半作衣一方二两一半作衣）
上为细末。炼蜜和成剂。每一两分作六丸。朱砂为衣。每十丸用金箔一片。小儿一丸分作四服。薄荷汤化下。或加远志去心同煎。远志益心去涎。设误投之。正自无害。况有奇效。又欲投药。不问何证。先以薄荷汤磨木香乌药麝香少许灌之。使关节通透。然后投药。则药力无不到。不然药则不及。多致偏废。此最利害。不可不知。
●天麻防风丸（一名琥珀丸）治一切惊风。身体壮热。多睡惊悸。手足抽掣。精神昏愦。痰涎不及。风温邪热并宜服之。
天麻　防风　人参（并去芦各一两）　乾蝎（去毒）　白殭蚕（各半两炒）　朱砂（研水飞）　雄黄（研）　麝香（研）　甘草（炙各一两）　牛黄（研一钱）
上为细末。炼蜜为丸。如梧桐子大。每服一丸至二丸。薄荷汤下。不拘时候。一方天麻、防风、人参去芦各一两。乾蝎、白殭蚕、朱砂、雄黄、甘草、各半两。麝香、牛黄研各二钱半。名天麻煎丸。
●睡应丹　调理诸般惊。
京墨　天南星　白附子　朱砂　雄黄（各研末一钱）　金箔（一片）　轻粉（炒三钱）　脑麝（各少许）　青黛（末炒半钱）　全蝎（一个）
上为末。煮糊为丸。如豌豆大。小儿惊悸。壮热。金银薄荷汤化下。微微吐逆。手足冷。吃食进退。睡中忽叫两三声。此乃心脏惊气不散。金箔汤下三五丸。卧时。更煎人参汤下一服。或时时泻青物。煎木瓜汤下五七丸。
●朱砂膏　治一切惊风。诸痫暗风。破伤惊涎。心气不足。或久伏惊气。尸厥发即昏昧。涎壅及因惊亡魂失魄。举动惊怕。梦魇。或歌哭不避亲疏。狂走不宁。中风缓弱。顽痹等疾。小儿慢惊风。悉主之。
附子（重五钱半平正紧实一个生去皮脐取半两净不须用大者）　天南星（去皮脐取净一个不得用小者）　天麻（明净好者去两头取中心切）　半夏（取中形圆正好者汤洗七次去滑焙乾生用）　琥珀（研各三钱半）　全蝎（一分半）　赤足蜈蚣（去头尾足炙取二寸）　白殭蚕　朱砂（光明者各半两研如粉）　麝香（一分浸研）
上为细末。入研者朱砂、琥珀、麝香同研匀。炼蜜放冷为膏。密器收。每服用少许。生姜自然汁。化药一皂角子大。次用温酒调下。小儿生姜薄荷汤化下豆大。看儿大小。加减服之。
●圣枣丸（出幼幼新书）治小儿惊风痫疾。
木香　丁香　硇砂　粉霜　轻粉　乾漆　芫花　青橘皮　朱砂　巴豆霜（各二钱）
上为末。枣肉为丸。如豌豆大。每服三丸。用枣汤吞下。
●蝎梢丸（出幼幼新书）　治小儿惊风。生涎时发。壮热。手足搐动。夜卧不安。牙关紧急。
蝎梢　朱砂（飞过留一半为末）　白殭蚕（各一分）　天麻　芎藭　羌活　半夏（汤洗七次切作片子姜汁制）　当归（洗）　牛胆（制）　天南星　麝香（以上各半两）
上为末。糯米粥和丸。鸡头子大。朱砂为衣。荆芥汤化下一丸。如口已噤。先用药擦牙。
●阳痫散（出直指方）治惊风搐痰热。
朱砂　芦荟　白附子（生各一钱）　麝香（少许）　轻粉（一字）　胡黄连（二钱）　蝎尾（十四个）　直殭蚕（十个）　赤蜈蚣（一条炙）　金箔（十片）
上为末。每服一字。薄荷荆芥泡汤调下。如口不开。先吹入鼻中。
●利惊丸（出直指方）　利惊下痰消热。
龙胆草　防风　青黛　芦荟　南星（炮）　钩藤（各三钱）　牙硝　铁粉（各一钱）　脑麝（少许）
上为末。面糊为丸。麻子大。每服二丸。煎金银汤下。
●全蝎饼　镇心去惊。安神定志。治惊之轻者。常服亦可。
全蝎（十四个去毒薄荷汁浸炙）　白殭蚕（五钱）　酸枣仁（炒）　茯神　天花粉　苦楝（去芦）　天麻（炮）　远志肉　羌活　甘草（各三钱）
上为末。糊丸作饼子。朱砂为衣。金钱薄荷汤下。
●消惊丸（出直指方）治诸惊。
人参　天麻　茯苓　朱砂　全蝎（焙）　直殭蚕（炒）　羚羊角　犀角（各一钱）　牛胆　南星（四钱）　麝香（少许）
上为末。炼蜜丸梧桐子大。每服一丸。菖蒲煎汤调下。
●参砂膏（出直指方）通心气。除膈热。去痰壅。
朱砂　人参　南星（炮）　茯神　远志肉（姜汁浸焙）　天麻　白附子　殭蚕（炒等分）　硼砂（半焙）　麝香（少许）
上为末。炼蜜为丸。梧桐子大。金箔为衣。每服一丸。麦门冬汤调下。
●全蝎散（出钱氏方）治小儿惊风中风。口眼喎斜。言语不正。手足偏废。不举者。
全蝎（去毒炒）　殭蚕（直者炒）　川芎　黄芩（去心）　甘草　桂枝（不见火）　赤芍药　麻黄（去节各二钱）　天南星（汤浸七次去皮脐焙二钱）　天麻（六钱）
上为粗末。每服三钱。水一盏半。姜七片。煎七分。温服。饮无时。量儿大小与之。日三四次服。忌羊肉。
●丹砂镇心丸（出御药院方）　治小儿心神不宁。有时惊悸。目睛偏视。痰涎不利。甚则瘛瘲。服之安镇心神。罢惊止搐。
朱砂（一两飞研）　牛黄（一钱）　生龙脑　麝香（各一钱）　铅白霜　天竺黄（各三钱以上并细研）　天麻（明大者二两）　人参　茯苓（去黑皮白者用）　甘草（炙各一两）
上为细末。与研药同研令匀细。炼蜜和丸。如鸡头实大。每服一丸。煎金钱薄荷汤化下。
●百枝膏（出杨氏家藏方）治小儿禀赋怯弱。易感惊邪。心神恍惚。眠睡不安。常服安心神。镇惊悸。
人参（去芦并须用）　防风（去芦并钗股者）　天麻（各一两）　麦门冬（汤洗去心）　白附子（炮）　白殭蚕（锉去丝嘴）　羌活（洗去土）　石菖蒲（以上各半两）　朱砂（二钱别研）　麝香（一钱）
上除朱砂麝香外。同为细末。却入二味研匀。炼蜜丸。每一两分作四十丸。每服一丸。荆芥汤。放温化下。
●驱风丸（出全婴方）治小儿肝风。筋脉拘急。面红目青。手足惊搐。及胎风。
辰砂　蝎尾　当归　龙胆草　川芎　山栀子　川大黄　羌活　防风　甘草（各一钱）
上为末。入麝香一字。炼砂糖丸。鸡头实大。每服一丸。薄荷汤以竹叶蜜同煎汤化下。
●防风丸（出全婴方）治小儿惊热惊风。惊悸神昏。嗞啀。痰涎不利。
天麻　防风　人参　川芎（各一两）　全蝎　甘草　殭蚕（各两半）　朱砂（一分）　雄黄（一分）　牛胆制天南星（一分入腊月黄牛胆中阴乾百日）
上为末。炼蜜丸。如鸡头实大。每服一丸。薄荷汤化下。
●牛黄清心凉膈丸（出永类钤方）治婴孩小儿。凡有四证八候。其经络身体等閒忽觉神不安稳。或有痰涎。或向火加绵。里外有热之时。速宜与服。不动脏腑。和益脏腑。平调荣卫。顺助血脉。去风化痰。散惊解热。大有功效。若作慢惊风候。亦宜兼与服之。其证候以退。更可与服调理秘方。
天南星　半夏　白附子　川乌（各二两并洗）　川郁金（半两）
以上为粗末。用黄色牛胆两枚大者。倾出碗中盛。和药。却用竹片子。压开胆口。以竹叶挑入。灌令胆满。药尽为度。如胆汁少。以两三枚汁并之。麻绳缚住。悬挂当风处一月。日乾。去膜收汁。每修合时。添入下项药。
马牙硝　朱砂　雄黄　硼砂（各一钱）　脑麝
上胆药一两。四味各一钱脑麝约之。细面煮稀糊。丸如麻子大。煎金银薄荷汤下。一岁十丸。二岁倍加。
●太一万金丹（出直指方）治惊风痰热。
代赭石（煅醋淬）　全蝎（焙）　朱砂　琥珀（各一钱）　南星（湿纸煨）　白附子（生防风）　乌蛇肉（酒浸炙）　天麻（各一钱）　麝香（一字）
上为末。粟米糊丸。桐子大。每服一丸。急惊薄荷汤调下。初传慢惊。尚有阳证。用人参汤。
●截惊丸
全蝎（一钱去毒）　天麻（一钱）　白附子（一钱）　南星（一钱）　防风（二钱）　蝉壳（一钱）　殭蚕（二钱去丝）　朱砂（二钱另研）　麝香（半钱另研）　蛇含石（一两好醋火淬七次）
上为末。用五月五日五家粽子为丸。作锭亦得。薄荷汤磨化下。
●天麻防风丸（出医方妙选）　祛风镇惊。
防风　天麻　人参（各一两）　白殭蚕　干全蝎　白附子　甘草（各半两）
以上捣罗为细末。次用　朱砂（一两研）　牛黄（一钱）　麝香（研二钱半）
上都研匀。炼蜜和丸。如皂角子大。每服一粒。用薄荷汤化下。
●宁心膏（出全婴方）治小儿精神不定。恍惚不宁。夜里多哭。怯人怕物。眠睡惊魇。常服镇心。除百病。
人参　白术　白茯苓　茯神　山药　羌活　甘草（炙各一钱）　朱砂（一钱）　麝香（一分）　脑子（一分）
上为末。炼蜜为丸。如鸡头实大。每服一丸。薄荷汤化下。
●金箔镇心丸（出医方集成）治小儿风壅痰热。心神不宁。惊悸烦渴。唇焦颊赤。夜卧不安。谵语狂妄。
紫河车（同黑豆煮软切作片焙乾二十五两）　山药（一百五十两）　牙硝（枯十五两）　甘草（炙）　人参（去芦）　茯苓（去皮各五十两）　朱砂（研飞一百两）　龙脑（研十两）　麝香（研五两）　金箔（一千二百片为衣）
上为细末。炼蜜为丸。每一两半作五十丸。以金箔为衣。每服一丸。薄荷汤化下。含化亦得。食后临卧。常服安镇心神。散邪热。凉膈止惊啼。量儿大小。加减服之。
●青黛丸　治小儿惊积。涎潮发搐。
青黛（一钱研）　大戟（半两米泔水浸一宿用栝蒌根末一处炒黄色不用栝蒌末取大戟末一钱）　续随子（去皮研）　天南星（炮）　木香（捣末）　麝香（研）　乳香（研）　棘刚子（生去壳十四枚）　粉霜（研各一钱）　石燕子（煅醋淬七遍取末一钱）
上捣研为末。浸蒸饼心为丸。如梧桐子大。二三岁。金钱薄荷汤下一二丸。量儿大小虚实加减。
●牛黄散（出幼幼新书）压惊镇心。治风。退一切病。
郁金（二个裹炮）　甘草（二钱）　白附子（去皮生用一钱）　巴豆（二七粒出油尽）　雄黄　朱砂（各细研）　犀角（末各一钱）　半夏（七个姜汁煮乾）　乾蝎（炙秤一钱）
上为末。研匀入麝香少许。每服一字。薄荷汤调服。
●保寿膏（出卫生家宝方）　治小儿心神不安。多惊夜啼。常服镇心截风。
羌活（一分）　藿香叶（半两）　全蝎（一分去毒）　防风（一分）　天麻（一分）　川芎（二钱）　朱砂（二钱别研）　独活（二钱）　人参（二钱）
上为末。入朱砂和匀。炼蜜丸。皂角子大。每服一粒。金钱薄荷汤化下。更自量儿大小增减。
●镇心丸（出幼幼新书）治小儿惊风。心神恍惚。精神不定。浑身掣掷。手足瘛瘲喉内涎响。
猪苓（一分烧存性）　人参　茯苓　朱砂　珍珠（末各一钱）　石菖蒲（末二钱）　金银箔（各三片）　水银砂（一钱半）　脑麝（各少许）
上为末。汤浸蒸饼心为丸。如绿豆大。每服七丸十丸至十五丸。远志薄荷汤下。
●睡惊一宝丹（出幼幼新书）
朱砂　轻粉　芦荟　青黛　京墨　寒食面　脑麝（各等分）　使君子（等分倍煨）　金箔（十片）
上为末。寒食面煮糊为丸。如虎睛大。薄荷汤化下。临卧。复量儿大小与之。金箔为衣。
●红散（子出幼幼新书）治小儿壮热。发惊痰壅。脚手心烦躁。夜啼。长服压惊。如是天瘹风。亦可常服。
川天南星（二两以面裹炮煨面熟为度此间者修制须犯生姜恐小儿难吃）　桔梗　大防风　乾蝎（使糯米炒焦为度各半两）　白芷（半两）　麝香（半钱）　灵砂（一分）　脑子（一钱）　甘草（一两生熟各半两）
上为细末。次入麝香脑子灵砂乳钵内细研拌匀。每服一钱。食后临卧。金银汤点吃。
●蛇头丸（出幼幼新书）治惊。退风痫。定搐搦。化痰。镇心安神。
花蛇头（连身长一尺酒浸一宿去骨）　铅白霜　朱砂　铁焰粉　乳香（各一分研）　天麻　白附子（各一分末）　脑麝（各半钱）　蛇含（二两火煅通赤淬于蜜中令细碎捣罗为末水淘去黑汁止取一两再研极细）
上为末。端正陈年小半夏糊为丸。如鸡头子大。每服半丸。薄荷汤化下。
●琥珀散（出幼幼新书）治小儿惊风。瘛瘲搐搦等病。
琥珀　珍珠（末）　朱砂（末）　天麻　黑附子　酸枣仁　藿香叶　天南星（各一分同生姜汁和饼子炙黄色）　蝎（十四个去毒）
上为细末。每服一字至半钱。金钱薄荷汤调下。
●截风丸（一名截风丹出经验良方）治惊风痰搐。婴孩四证已作。八候未具者。速宜服之。
天麻　直殭蚕（炒）　南星（炮各二钱）　麝香（少许）　白附子（炮）　赤蜈蚣（大者一条酒浸炙）　防风　朱砂　全蝎（炮各一钱）
上为细末。炼蜜丸。梧桐子大。每服一丸。薄荷汤下。一方煎金钱薄荷汤化下。
●芦荟散（出直指方）治惊风。痰盛发搐。
全蝎（五个焙）　巴霜（一字）　轻粉（半钱）　芦荟　南星（炮）　朱砂（各一钱）　川郁金（一分皂角水煮焙乾）　脑子　麝香（各一字）
上为末。每服一字。金钱薄荷汤调下。
●牛黄凉膈丸（出直指方）治热盛涎潮。
马牙硝　寒水石（煅）　硬石膏　甘草（各半两）　紫石英（一钱）　牛胆南星（二钱半）　牛黄　脑　麝香（各半钱）
上为细末。甘草膏为丸。绿豆大。每服一丸。橘皮汤调下。
●定志丸（出经验良方）　惊风已退。神志未定。以此调下。
琥珀　茯神　远志（姜制）　人参　白附子（炮）　天麻　麦门冬　酸枣仁　甘草（炙各等分）
上为细末。炼蜜丸。皂角子大。朱砂为衣。每服一丸。灯心薄荷汤调下。永类钤方云。御药院有乳香。
●百枝膏（出直指方）安心宁神。
人参　防风　天麻　茯神（各秤一钱半）　酸枣仁　琥珀　石菖蒲（各一钱）　麝香（少许）　白附子（一钱）
上为细末。炼蜜丸。皂角子大。麦门冬汤调下二丸。
●大青丹（出危氏方）治热盛生风。欲成惊搐。血气未实。不能胜邪。故发搐也。涎盛眠卧不安。
大青叶（一分）　白附子（一钱半）　蝎梢（半钱去毒）　朱砂（一分）　青黛（一钱）　天竺黄（一分）　麝香（一分）　乌蛇肉（酒浸焙半钱）　天麻（一钱）
上为细末。蜜丸鸡头子大。每服一丸。薄荷斑竹叶煎汤下。
●羌活膏（出直指方）治小儿惊痰涎。
天麻　赤茯苓（各半两）　羌活　防风（各二钱半）　人参　全蝎　朱砂（研）　明硫黄　水银（各一钱）
上硫黄水银同研如泥。次以七味夹和。炼蜜丸。皂子大。每服一粒。薄荷汤下。
●至宝丸（出直指方）　治小儿惊风痰热。
螺青（半两）　京墨（四钱）　巴豆（去油一钱）　北五灵脂（二钱半）　轻粉　脑（各半钱）　使君子（十四个连麝一字壳煨取肉）　飞白面（三钱）
上为末。并水和丸。梧桐子大。每一丸。水研下。
●青金丹（一名睡惊丸出全婴方）治小儿身热。忽发吐逆。夜多惊啼。荏苒不解。或泻或秘。变成慢惊。或为疳病。定搐搦。疗疳疾。坠痰镇心安神。
轻粉　脑子　麝香（各一钱）　墨（烧钱半）　面（三钱）　青黛（二钱）　使君子（五枚面裹火煨熟）　金箔（十片）　银箔（十片）
上为末。滴水丸。如鸡头子大。三岁一丸。慢惊。煎薄荷汤化下。服讫须臾便睡觉立愈。后更与少许。如些小惊急者半丸。已下慢惊。随大便取为下涎。若吐泻成惊者。先与神宝丹一二服。次用此药。涎下后再与神宝丹。若只吐不泻。便服此药。涎下后再与神宝丹少许。刘氏不用青黛。神宝丹方见慢惊风类。
●睡惊丹（出和剂方）治小儿惊邪。风热痰壅。咽膈不利。夜卧不安。睡中啼哭。惊风搐搦。
蛇黄（火煅红醋淬五次再醋煮乾为度）　天南星（碾为粉用薄荷汁和为饼炙熟）　茯苓（去皮）　铁粉（重罗碾为粉同薄荷汁和为饼炙熟）　使君子仁
以上五味捣为末各秤半斤
脑子（别研半两）　麝香（别研半两）　金箔（研）　银箔（研各一百片）
上为末。前项五味药。入后项研药拌匀。糯米糊为丸。如皂荚子大。朱砂为衣。用薄荷汤磨下五岁儿一丸分二服。三岁以下儿一丸分三四服。更量岁数加减。常服安神镇心。定惊化痰。
●八珍丹（出幼幼新书）治小儿惊风壮热。精神昏愦。呕吐痰涎。惊悸恍惚。或发瘛瘲。目睛上视。
甘草（炒）　天麻（去芦）　朱砂（研飞）　天南星（牛胆制各五两）　腻粉（研）　雄黄（飞各一两一分）　天浆子（微炒三百五十个）　牛黄（研一分）　银箔（七十片为衣）
上为细末。入研药匀。炼蜜为丸。如豌豆大。以银箔为衣。每一岁儿服一丸。煎薄荷汤化下。痰证未退。可再服之。量儿大小加减。奶食后服。
●保童丸（出卫生家宝方）治小儿惊风诸痫。
天南星（一个重一两为末用薄荷捣汁作饼子阴乾）　远志（一两去心）　全蝎（一钱）　天麻（三钱半）　石莲心（一钱）　甘草（二钱生用）　茯神（一钱）　朱砂（二钱）　麝香（半分）
上件为末。入猪心内。用七个研在众药内。以山药打糊为丸。如鸡头子大。朱砂麝香为衣。每服一粒。薄荷汤化下。
●九龙控心散（出仁存方）治惊风发热。涎盛喉内鸣。
蜈蚣（一条酥炙）　硼砂（一钱）　铅白霜（一钱）　雄黄（一钱）　乳香（一钱）　蜡茶（末一钱）　天竺黄（一钱）　全蝎（一钱）　甘草（一钱）
上为末。研和匀。用瓷合盛。放地上五日。每服一字至半钱。奶汁调下。急慢惊风薄荷自然汁调下。
●神圣丸（出直指方）治惊风痰盛。搐搦。口眼牵引。
乌蛇肉（米醋浸炙）　白殭蚕（炒）　防风　天麻　天南星（牛胆制各半两）　五灵脂　代赭石（煅醋淬各二钱半）　全蝎（焙）　朱砂（各一钱）
上为末。粟米糊丸。梧桐子大。每服一丸。急惊荆芥汤调下。慢惊用姜汤下。
●朱砂膏（出传信适用方）　安神镇惊。去痰退热。
人参　茯神　防风　山药　甘草（炙）　黄耆（蜜炙）　麦门冬（去心以上各半两）　朱砂（六钱研）　麝香（半字）
上为细末。研匀。炼蜜丸。如樱桃大。金箔为衣。每服半粒或一粒。薄荷汤化下。不拘时候。
●珠圣青黛丸（出幼幼新书）治小儿惊风。化痰涎。
青黛（一钱）　巴豆（五粒去皮心纸内去尽油）　龙脑（三钱）　水银（一豆大）　黑铅（少许同水银结砂子）　朱砂（一分）　轻粉（一分）　硫黄（半钱细研）
上研为末。用粟米饭为丸。如黍米大。三岁以上五丸。三岁以下三丸。煎金钱薄荷汤下。
●琥珀丹（出幼幼新书）　安心神。镇一切惊邪。
琥珀　南星（蜡日牛胆酿）　天麻　朱砂（细研水飞各一两）　白殭蚕　白附子　香白芷（各半两为末）　龙脑（一分研）
上同拌匀。研细。炼蜜和丸。如鸡头子大。每服一粒。煎人参薄荷汤化下。
●白附丸（出幼幼新书）治小儿因惊或风涎盛。手足欲动之疾。一方治惊风天瘹眼睛。搐掣手脚。名珍珠膏。又治涎潮心膈。叫呼不应。并夹惊伤寒。惊痫。名人参丸。
白附子（两个大者生用）　天南星（半两炮）　全蝎（二三个）　白殭蚕（三四个直者麸炒赤色去麸）　人参（二钱）　朱砂（一钱）　脑麝　乳香（各少许）
上为细末。炼蜜为丸。如豌豆大。每服一丸。煎金钱薄荷汤化下。临卧服。
●神麴饼子（出幼幼新书）治小儿诸风。惊痫潮发。搐搦口眼相引。项背强直。精神昏困。痰涎不利。及一切虚风。并皆治之。
天南星　乌蛇（各三钱）　天麻　麻黄（去节各二钱）　全蝎（一分半）　白附子（三钱半）　白殭蚕（四钱）　大附子（一枚炮裂去皮脐）
上为细末。水一升。浸三日。布袋去滓。寒食面一斗。和匀。踏作饼子。用楮叶罨七日。取出。用纸袋吊起。十四日可用。治小儿吐泻过后。精神困顿。多睡不吃乳食。四肢逆冷。欲变惊风。以神麴四两。龙麝少许。每服量多少。以温水调服。若已变痫。哭声如鸦。面青黄。手足瘛瘲。咽中不利。朱砂龙麝并曲服之。变痫滑利。即以蜜丸曲末鸡头子大。温水化下。又曲末一两。研入雄黄朱砂少许。再加甘草二钱。和蜜丸。鸡头子大。即名太乙丹。治小儿百疾。亦用薄荷汤化下。丙日作曲。丁日治药。一名丙丁膏。
●主胜丸（出幼幼新书）治小儿一切惊。
蜈蚣（三条）　饭瓮儿虫（七个）　全蝎（七个）　粉霜　朱砂　硫黄　水银（各一钱）　白面（三钱）
上研细。炼蜜为丸。如梧桐子大。每服一丸。看虚实加减服。薄荷汤化下。
●揭风汤（出直指方）下痰利热。
青黛　芦荟　全蝎（各一两）　南星（半两为末水调作饼子包裹前项煨令赤色）　朱砂（一钱半）　牙硝　轻粉（各二字）　全蝎（煨令赤色一钱半）
上为末。每服一字。煎金钱薄荷汤调下。
●天麻丸（出幼幼新书）　利惊下痰。凡钓肠锁肚。撮口。可通用。
南星（炮二钱）　天麻　川灵脂　全蝎（焙各一钱）　轻粉（半钱）　巴霜（一字）　白附子（炮）　牙硝
上为末。稀面糊丸。麻子大。每服一丸。薄荷姜一片。泡汤送下。
●京墨丸（出直指方）　治痰热。惊积疳积。
青黛　使君子（焙熟）　芦荟　牛胆　南星　川墨（各二钱）　麝香（半钱）　脑（一字）　腻粉（半钱）
上为末。飞白面糊丸。桐子大。每服一丸。薄荷汤化下。
●压惊丸（出直指方）治诸惊虚惕。定心镇痰。所谓重可去怯之剂。
紫石英　代赭石　蛇黄（烧红米醋淬）　铁粉（筛过净者各二钱）　朱砂　龙齿　白附子（焙）　远志肉（姜汁浸炒各一钱）
上为末。研细。稀面糊丸。梧桐子大。每服一丸。金银煎汤化下。凡煅石药以制为皮。不拘遍次。研十分细。
●定心丸（出直指方）治惊无比。
茯神　白附子（炮）　南星（炮各三钱）　人参　远志肉（姜汁炒）　蝎梢（各一钱半）　白殭蚕（十四个炒）　乳香（三分）
上为末。牛胆汁丸。如梧桐子大。每服一丸。金银煎汤化下。
●利痰丸（出直指方）治诸风诸痫痰热。
上用白半夏生为末。旋入姜汁略拌松。次以香润五灵脂研细。全蝎焙为末。各一钱。牛黄凉膈丸二钱。夹和研匀得所。丸麻子大。每服四五丸。薄荷生姜泡汤送下。随大小增减。
●治小儿狂语
用取竹沥。每服婴儿连夜一合。服令尽良。
●小柴胡汤　治小儿狂语。
上加枳壳防风。最能利风解热。血热不得用银粉巴硝。一方加大黄少许。
●软金丹（出永类钤方）治小儿惊风壮热。多睡惊掣。精神昏愦。痰涎壅塞。手足搐搦。目睛上视。项背强硬。牙关紧闭。
使君子（炒为末）　京墨（烧研）　青黛（细研）　麝香（细研）　腻粉（研各一分）　胡黄连（为末一分）　寒食面（七钱半）　天浆子（七个炒为末）
上合研匀。以白面糊为丸。如小豆大。每服一丸。金钱薄荷汤化下。五岁以上可服二丸。更量儿大小虚实加减。不拘时候。
●清镇安魂魄珠蜜方
拣珍珠如豆大。为细末。以蜜一蚬壳和。一日与一豆许。日三。大宜小儿服。
●皂角膏（出全婴方）治小儿惊风。中风。口眼喎斜。语言不正。手足偏废不举。以皂角去皮为末。水调慢慢火熬成膏。左喎贴右。右喎贴左。才正急洗去。如大热先以驱风膏。若大便如常。服续命汤。千金云此因风入于筋脉。宜服此药至急。
●乌犀丸（出仁存方）治惊风发搐。化痰退热。
薄荷叶（一两）　乌药（一两烧存性）　京墨（三钱）　硼砂（三钱）　麝香（一钱）　朱砂（一钱）　玄精石（一钱）　猪牙皂角（一两烧存性）
上为末。炼蜜为丸。如龙眼大。每服一丸。薄荷汤化下。入梨汁一滴尤好。
●麝蟾丸（出御药院方）治惊风涎热潮搐。
大干蟾（灰淬二钱）　龙脑（一字）　铁粉（三钱）　朱砂（末二钱）　雄黄（末）　蛇黄（末）　青礞石（末各三钱）　麝香（一钱各研）
上拌研匀。水浸蒸饼心丸。如梧桐子大。朱砂为衣。薄荷汤化下半丸至一丸。不拘时候。
●防风丸（出鲍氏方）治风痰壅盛。惊风已成或未成者。
全蝎（半两略炒）　白附子（炮）　天麻　白茯苓　殭蚕　甘草　防风（各一两）
上为末。蜜丸如鸡头子大。朱砂为衣。每服一丸半丸。量儿大小与服之。热加知母。寒加附子。
●乳麝丸（一名蝎梢饼子出直指方）治惊风掣瘲反折。危者亦效。
花蛇肉（酒浸炙）　白殭蚕（生各二钱）　南星（炮三钱）　赤蜈蚣（全者一条去嘴足酒浸）　朱砂　蝎梢（各一钱）　乳香（半钱）　麝香（一字）
上为末。飞白面糊丸。桐子大。每服一丸。金银煎汤泡薄荷化下。一方用人参汤下。一方酒糊为丸。捻作饼子。径四寸大。三周岁以下小儿一饼。一周岁以下半之。
●安神丸（出危氏方）定惊。
麦门冬（去心焙）　马牙硝　白茯苓　乾山药　寒水石（各半两）　朱砂（三钱别研）　甘草（半两）　龙脑（二字研）　寒水石（半两）
上为末。炼蜜丸。鸡头子大。每服半丸。沙糖水化下。不拘时候。
●天茄散（出全婴方）治婴孩小儿。惊风并退热。汗不流。筋脉不舒。不能行步。
茄种（见霜者切焙）　附子（炮去皮脐各半两）　羌活（一分焙）
上为末。每服五七岁半钱。八九岁一钱。麝香酒调下。一日三服。疾愈即止。
●全蝎散　治小儿惊。
南星（湿纸煨三钱）　木香　陈皮（各一钱）　全蝎（炙三个）　人参（一钱）　甘草（炙半钱）
上㕮咀。每服一钱。紫苏姜枣煎服。有热加防风。
●牛黄丸（出和剂方）治惊化涎。凉膈镇心。祛邪热。止痰嗽。及治咽膈不利。
蛤粉（研飞二百两）　牙硝（枯研）　朱砂（研飞各十两）　人参（三十五两）　雄黄（研飞七十五两）　龙脑（研四两）　甘草（爁五十两）　金箔银箔（各三百片为衣）
上为细末。炼蜜拌匀。每一两八钱作二十丸。以金箔银箔为衣。一岁儿每服如绿豆大。薄荷温汤化下。量岁数临时加减服之。食后服之。一方有寒水石。无金银箔。不拘时。
●牛黄丸　治小儿惊风睡不稳。
牛黄（一钱研）　丹砂（研二钱）　腻粉（二钱）　水银（用铅结成砂子如鸡头子许）　蝎梢（去土炒二十枚为末）　金箔（五片）　麝香（一钱细研）　天南星（一个如钱许大者为末）
上将药同研令匀。煮枣肉和丸。如芥子大。每服三丸至五丸。金钱薄荷汤化下。量儿大小加减服。
●青黛丸（出幼幼新书）治小儿惊食哽气。
青黛　木香　豆蔻（各一分）　麝香（一钱）　续随子（一两去皮）　虾蟆（三个烧存性）　槟榔（一分）
上为细末。炼蜜和丸。如绿豆大。每服五丸。薄荷汤下。
●朱砂散（出幼幼新书）压惊安魂定魄。镇心神。退风热。一切惊风。
朱砂（拣去石研）　白附子（各二钱）　虾蟆（一个）　天南星（去脐）　天麻　乾蝎（全者）　半夏（汤洗七遍去滑为度各一分）
上细锉碎。日晒乾杵罗为极细散。次入朱砂末再研令匀。以磁罐收之。二岁以下每服半字。四五岁以下每服一字。六七岁半钱。十二十五岁加至一钱。如是退一切惊热风热。咳嗽喉中壅隘。并宜。食后用蜜和熟水调下。一切风不问急慢。咬齿拗项。翻眼气粗。手足搐搦。并用冷茶清调下服。良久。膈上有风涎则吐之。汗出立瘥亦有寻时便定也。有猛发正者。良久再进一服。疾定后更加牛黄少许。和前药。用薄荷蜜熟水调下。日进三服。若要为丸子。用薄荷生姜汁蜜酒煮面糊。杵合丸。如绿豆大。每服一丸。用薄荷汤下之。量儿岁数大小。临时加减。忌动火毒物。
●镇心丸（出幼幼新书）治小儿诸惊。
朱砂（别研）　白附子　白殭蚕（酒洗）　蝉蜕（去翅足净洗秤）　茯神（去皮各半两）　全蝎（一分去尾子）　脑麝（随意研入）
上为末。拌合薄荷自然汁为丸。如豌豆大。用银朱拌脑麝为衣。每服一丸。用金钱薄荷煎汤磨下。
●黄芩汤（出幼幼新书）　治小儿温壮。服细辛汤得下后。热不瘥。口中疮。兼惊。
黄芩（五分）　钩藤（三分）　甘草（二分炙）　蛇蜕皮（一寸炙）　芒硝（一分）　大黄（四分）　牛黄（大豆大三粒）
上以水二升三合。煮一升二合。去滓。下硝。令烊为三服。
●补阳汤（出试效方）治小儿大。寒证。明堂青脉。额上青黑。脑后青络高起。舌白滑。喉鸣而喘。大便微清。耳尖冷。眼涩。常常泪出。仍多眵。胸中不利。卧而多惊。无搐即寒。
柴胡　升麻（各二分）　麻黄（三分）　吴茱萸　地龙（各半钱）　蝎尾（一分）　生地黄（半钱）　当归身（三钱）　炙甘草（一分）　黄耆（二分）　黄蘖　橘皮　葛根　连翘（各一分）
上件㕮咀。都作一服。水一大盏半。煎至一盏。去滓。乳食后热服之。服药之后添喜笑。精神出。气和顺。乳食进。
●睡惊丸（出幼幼新书）孩儿惊风。服药后。须睡一向。然后取下惊涎立瘥。
白龙脑　朱砂　香墨　青黛　芦荟（各一钱）　腻粉（一钱）　使君子（两个面裹煨为末）
上研细以寒食面作糊。丸如梧桐子大。每服一岁半丸。二岁以上一丸。五岁以上两丸。薄荷汤化下。
●圣饼子（出幼幼新书）治惊。
天南星（去皮生）　白附子　五灵脂　全蝎（并生各半两）　蝉蜕（生）　青黛（各一钱）　麝香（半钱）
上为细末。用好醋一大盏煮煎成膏。入药末拌匀。和丸如梧桐子大。成饼子。如未满月一饼。二岁以下二饼。看大小加减。煎金钱薄荷汤化下。被盖。鼻上汗出立效。
●桃红丸（出幼幼新书）治诸惊。
石燕子（一分）　燕白粪　白附子　朱砂（各一钱）　轻粉（半钱）　黄连（半两）　巴豆（十粒去油煎）
上为末。粟米饭为丸。如梧桐子大。一岁一丸。惊风薄荷汤下。惊积腻粉汤下。齁䶎密陀僧酒煎下。
●牛黄丸（出幼幼新书）　治惊风。
雄黄　天竺黄　甘草（炙）　白茯苓　龙脑　郁金　朱砂（各等分）
上为末。生蜜丸。如皂子大。一岁一丸。看大小加减。薄荷汤化下。
●万病太乙归魂散（出幼幼新书）　治惊。
五灵脂（生）　木鳖子肉　粉霜　朱砂（以上各一钱）　腻粉（一钱）　巴豆（二十五个生）　川乌（取去心一小块如枣大）
上为细末。每服一字。蛤粉冷水调下。凡是久积惊痫。诸疾皆治。
●青金丹（出直指方）疏风利痰。
芦荟　牙硝　青黛（各一钱）　使君子（三个）　南硼砂　轻粉（半钱）　蝎梢（十四个）
上为细末。香墨水丸。麻子大。每服一丸。薄荷汤泡下。
●凉肝丸（出危氏方）　治理肝生风。宜先凉膈。肝生风。目赤面色青。乃肝风作宜用。凡是肝疾者便用。眼疾属肝。亦宜用。又可加减用。如眼疾加栀子龙胆草无妨。
龙胆草（三钱）　大黄　当归（去芦）　川芎　山栀子仁　羌活　防风（去叉各五钱）　羌活　防风（去芦各五钱）
上为末。蜜丸。沙糖竹叶汤下。一方无当归。泻青丸治窜视发搐痰热。每服一丸。薄荷汤化下。
●珍珠丸（出幼幼新书）治惊风镇心。
用北寒水石硬尖者。细研如粉。以雪水浸三宿。又研。以水澄下脚为度。再研取五钱。为细末。倾出纸上。摊一宿。收入瓷合内。每服一字。以鸡子清为丸。仍以鸡子清磨下。大热方可服。
●太乙银朱丹（出幼幼新书）治小儿惊风壮热。涎盛发痫。手足搐搦。目睛上视。及风壅实。心膈满闷。呕吐痰涎。大便秘涩。
黑铅（炼十遍秤二两与水银结砂子分为小块同甘草水煮半日候冷取出研去甘草不用）　水银（结砂子）　铁粉（各三两）　甘草（十两同煮铅）　天南星（炮为末三两）　朱砂（飞研半两）　腻粉（研一两）
上同研匀。以面糊为丸。如麻子大。每一岁儿服一丸。用薄荷蜜汤下。微利为度。未利再服。食后。
●万金丸　治小儿惊风。
镇心丸（十丸）　天麻防风丸（十五丸）　牛黄清心丸（十丸）　抱龙丸（十丸）　加麝香（半两）　龙脑（半钱）　朱砂（水飞为衣）
上一处。每丸如粟米大。每服三丸。十岁以上五丸。以下者二三丸。薄荷汤送下。
●虎睛丸（出医方妙选）　治心膈挟痰者。
虎睛（一对酒浸一宿微炙为末）　续随子（一分）　乾蝎（一分）　粉霜（一分）　青黛（一分）　麝香（一分）　珍珠末（一分）
上拌匀。研细。以软粳米饭和。如黍米大。每服五粒至七粒。薄荷汤下。更量儿大小。加减服之。
●大青丹（出医方妙选）　治潮发。荏苒不瘥。
蝎梢（一分）　白附子（一分）　白殭蚕（一分）　干虾蟆（二个烧灰）　木香（一分）　槟榔（一分以上捣罗为细末次入青黛一分）　续随子（一分）
上一处拌匀。用糯米饭和。如黍米大。每服十粒。点麝香薄荷汤下。量儿大小加减。
●麻黄汤（出医方妙选）　祛风。爽精神。
麻黄（一两去节）　防风（一两）　细辛（一两）　大川附子（一枚重半两炮）　羌活（半两）　黄芩（一分）　甘草（一分炙）
上为粗末。每服一大钱。水一盏。入生姜三片。薄荷两叶。煎至五分。去滓。稍热。时时灌之。
●温白丸（出直指方）　驱风豁痰。
人参　防风　白附子（生）　白殭蚕　全蝎（各焙并一钱）　南星（汤洗七次焙乾）　天麻（各三钱）
上为末。飞白面糊为丸。如梧桐子大。每服一丸。姜汤化下。
●黄耆汤（出幼幼新书）治小儿七日以后。患惊吐哯。眼中泪。
黄耆　芍药　芎藭　黄芩　当归（各一分）　细辛（半分）
上水八合煮取二合。用牛黄一小豆大。分为四服。若生二七日以上。热多者加一分。生三七日而胸上聚唾。口青热甚者。加黄芩黄耆各三分。益水二合。煮四合。一岁以上随意增水药服之。
●睡惊丸（出幼幼新书）治小儿一切惊疳。食积。风痫之证。
使君子（五个灯上烧成炭）　金箔（五片一方十片）　银箔（五片一方十片）　香京墨（似枣尖大）　脑麝（各少许一方各半钱）　腻粉（约用挑半钱一方抄二钱）
上研如粉。生面糊丸。豌豆大。每服一丸。温水化下。一方薄荷汤下。或膈上有涎。即吐出。腹中有积滞即泻出。如虾蟆青苔之类。大段惊风。一切不须三服必效。如小儿有疾即灌。良久便睡。如睡惊常服。一丸分两服。小儿则间日可服半丸。极妙。一方不用脑子。
●睡惊丸（出幼幼新书）治小儿惊。浑身壮热。但染著惊。便与服之。
粉霜　京墨（烧过）　芦荟（各半钱）　天南星（一钱汤浸去皮脐）　巴豆（二粒去油）　使君子（四个去尖麸炒黄）
上入脑麝少许。滴水丸。梧桐子大。一岁半丸。量儿大小。金钱薄荷汤化下。三岁以上一丸。
●治小儿童子一百二十般杂惊（出幼幼新书）
天南星　青黛（併为末各挑三大钱）　麝香（少许）　水银（一粒赤豆大）　轻粉（挑一大钱）　巴豆（七粒去油）
上为末。一处。用煮面糊为丸。如绿豆大。十岁以下至一岁以上。每服十丸。用生葱汤吞下。早晨日午至晚连宵空心各进一服。子母皆忌生冷苋菜炙煿淹藏花色酒肉。又云十五以下至七岁十五丸。七岁以下至周岁十丸。周岁以下至百日七丸。皆葱白汤下。乳母依前。百日以下至满月五丸。荆芥汤下。满月至三朝三丸。用蜜姜汁少许调下。以上乳前空心日进三服。但是不安。看轻重加减与服。
●金箔镇心丸（出幼幼新书）治小儿一切惊气。夜睡不稳。喉中涎声。梦中狂叫。精神躁闷。并宜服之。此药不凉兼醒脾。过百日后。四五日间服半丸甚妙。如睡不稳。便宜服之。
白附子（一分）　白殭蚕（直者半两用麸炒赤色去麸）　朱砂（一钱研）　脑麝（各少许）　金银箔（各十片）　牛黄（半钱）
上为细末。面糊为丸。如梧桐子大。留朱砂一半为衣。服一丸或半丸。煎薄荷汤化下。临卧服。一方无牛黄。一丸分作两服。蜂糖薄荷熟水磨下。如天瘹惊疾发作。一丸只作一服。又名大惊丸。
●朱砂丸（出幼幼新书）　治小儿镇心。压惊。坠涎。
朱砂（细研急水飞过候灰池渗干尤佳）　白殭蚕（择去丝直者洗过焙乾）　新罗白附子（以湿纸裹煨候冷纸干取出细切成片子焙乾）　天南星（炮裂去粗皮脐切成片子各半两）　麝香（半钱研入和匀）　乾蝎（一两铫子内慢火炒令极热不可太过）
上为末。煮白面糊为丸。如粟米大。每服十丸。煎金钱薄荷汤吞下。如遇惊取下后。以此六味药。研匀为末与之。一二服无不效。或有虚汗。用麻黄根煎汤下。
●七宝散（出幼幼新书）　治小儿退惊化痰。
朱砂　生犀（末）　牛黄　珍珠（末）　脑麝（各一钱）　金箔（五片）
上研如粉。每服半钱。薄荷水调下。
●朱砂丸（出幼幼新书）治惊。
朱砂　马牙硝　甘草（炙各一钱）　甜硝（一钱）　硼砂（半钱）　脑麝（各少许）
上为末。炼蜜为丸。如梧桐子大。看大小。薄荷汤化下一丸。或半丸。
●紫霜丸（出幼幼新书）治惊风。
紫粉　天竺黄　甘草（炙）　茯苓　朱砂（各等分）　龙脑（少许）
上为细末。炼蜜为丸。如皂子大。一岁半丸。薄荷汤化下。
●牛黄丸（出幼幼新书）治惊镇心。
全蝎（一个）　巴豆（二粒）　牛黄　雄黄　银粉　朱砂（各一钱）
上为细末。用蒸饼心丸。如绿豆大。每服三丸。薄荷汤下。惊叫夜啼。煎灯心石莲心汤下。
●治小儿惊退后。手足挛屈。不能舒展。（出幼幼新书）
羌活　芎藭　当归（微炒）　防风（去芦）　天麻　甘草（炙以上各三分）　白附子（炮一分）
上为细末。每服一钱。以薄荷汤酒调下。日三服。量儿大小加减。
●神圣当归散（出幼幼新书）　治惊风痫。咽喉有涎。四肢壮热。大小便秘涩。兼心神乱者。
当归　甘草　滑石　通草（各一分）　大黄　芍药（各二钱）
上为细末。每服二钱。水一盏。生姜三片。薄荷五叶。灯心少许。同煎至五分。量儿分数服。大人作一服。
●虀半散（出卫生家宝方）治惊风。涎潮搐搦。大人亦可服。去涎去风。
半夏（二两）　厚朴（二两）
上二味用浆水一斗。煮一复时。去厚朴。只月半夏为细末。入真生脑子少许。和药。周岁半钱。腊茶清调下。日二服。久服不妨。不是风候。不入脑子。


卷三百七十四·婴孩惊风门  ——————————————————————————————————————————————————————————————————————————————————————————

一切惊风  ***************************
●朱砂丸（出直指方）治惊风涎盛。
朱砂　马牙硝（各二钱）　川灵脂　芦荟（各一钱半）　麝（半钱）　脑（一字）
上研细。甘草膏为丸。绿豆大。金箔为衣。每服一丸。薄荷汤调下。
●生气散（出直指方）　诸风疏利后。以此调气。
丁香（二个）　白术　青皮（各二钱）　甘草（微炙）　木香　人参（各一钱）
上为末。每服半钱。沸汤点服。或用和剂调气散亦得。
●涂囟法（一名涂囟麝香散出医方集成）　不但初生。但有风证即用。
麝香　蝎梢　薄荷叶　蜈蚣　牛黄　青黛（等分）
上为末。研匀用枣肉膏调新绵上。涂匀。贴火炙暖手频熨之。百日外儿。更可用浴体法。
●浴体法（出危氏方）　惊风及伤风不醒。渐传风证僵仆。皆可用。
天麻　蝎尾　朱砂　乌蛇肉（酒浸）　白矾　麝香　青黛（等分）
上为末。每三钱。水三碗。桃枝一握并叶。煎十沸。温热浴。勿浴背。
●小牛黄丸（出活幼口议）治小儿膈热。痰涎稠盛。心神不宁。睡不安稳。烦躁怔忡。四体作热。宜服之。但觉痰热惊风。常服有效。
乾葛（切炒取末一两）　甘草（炙一分）　黄芩（去心与浮皮一分）　防风（半两）　麝香（半分）　山栀子（半两去皮取仁）
上为细末。麝香少许和匀。炼蜜为丸。如皂角子大。常服。薄荷汤化下。
议曰此名四证。已述前篇。兼载八候。续今复举。惊热并风痰未发阴阳二痫之前。医者即先与此化痰御风退热利惊。如此逐病推究。不惟繁难。亦非所治。是故难于疗理。若以向病于证何凭。凡此四证相随。不可忽其一也。利其惊则风纵。退其热则痰壅。久寻此理。未究尽善。忽一日省悟。钱氏方宣风散正为此等儿孩病设。有痰即壅。有热即闭。有风即隘。有惊即闷。昏昏沉沉。轻药不能散。重剂恐伤害本体。但与服疏风散。较之宣风散。只欠一味。一服之间。风痰惊热悉皆消去。神情庆悦。四肢安和。观其此药似有虎狼。用之却和顺。推痰利惊散风解热。只与一服。不移其时。可见功效。尝见医工。调治此等证候。多是疑贰。进退怯怚。若过其时。延其日则后传变。自惊作风。自风生痰。自痰成热。自热成慢。八候相从。反覆传变。递互发越之时。不可得而进此药。然疏风所疗。四证相待。如贼方会。极力一冲。尽使散败。不致作害。及其聚而自散者。流入诸经。或络或经或脉。故作搐搦引掣等证矣。
●大效疏风散（出活幼口议）治婴孩。小儿惊热风痰。四证聚于胸臆之间。令儿昏困沉重。关窍不通。诸脉气闭。所以默默欲食不食。欲起不起。倦伏。不知其证候者。但不经吐利。宜与服之。立见苏省。
锦纹大黄（紧实者三钱重）　鸡心槟榔（二钱）　旧陈橘皮（去白二钱）　黑牵牛（一分半熟）　朴硝（一钱）
上为末。二岁儿服半钱匕。三岁一钱匕。先用生蜜调就。次煎薄荷汤服之。不拘时候。一方无朴硝。风痰在上即吐。在下即泻。谓膈上下也。一服之间。即便安乐。未可便投他药。恐相致误。常人只知用脑麝参苓术附香附子无担负之药。似此四证。如何调理也。
●正舌膏（出御药院方）治小儿风病。搐搦。机关不利。吃乳难下。至不能发声者。此因病作之后。风邪客于舌中之络脉。而致此也。服之累效。
天麻（明大者）　白殭蚕（直者去丝炒）　大叶薄荷（郓州者各半两）　麝香（一钱研）　好朱砂（飞研一分计三钱半入药半为衣）　脑子（少许）
上除研者外为末。研匀。炼蜜和丸。如榛子大。每服一丸。薄荷汤化下。时时服。少许朱砂为衣。
●清心散（一名牛黄散出仁存方）截惊风。（方见牛黄散）
●星香全蝎散　治小儿惊风。
人参　陈皮（各一钱）　全蝎（炙三个）　甘草（炙半钱）　木香（一钱）　南星（湿纸裹煨三钱）
上㕮咀。每服一钱。紫苏姜枣煎服。有热加防风。一方不用木香。
●铁粉丸（出御药院方）坠风痰。潮搐吐逆。咳嗽涎盛。
水银　铅（二味同结沙子共秤一分）　朱砂　铁粉　天南星（去脐炮为末各一字）　轻粉（一钱）
上一处研至水银星尽为度。生姜汁面糊为丸。如粟米大。每服十五丸。生姜汤下。名太乙丹。
●已风丹（出医方妙选）祛风退惊。
天竺黄（一两研）　防风（一两）　钩藤（一两）　白殭蚕（半两）　干全蝎（半两）　白附子（半两）
上为细末。炼蜜为丸。如鸡头子大。每服一粒至二粒。点麝香荆芥汤化下。
●金箔膏（出医方妙选）治大便不通者。
金箔（十片另研）　水银（一分以枣肉少许另研星尽）　朱砂（一分飞研）　雄黄（一分研）　铅霜（一分）　乾蝎（为末一分）
上研为细末。取鹅黎汁和丸。如绿豆大。每服二粒至三粒。麝香汤化下。
●银箔丹（出医方妙选）治伏热潮发者。
银箔（十片）　续随子（一分去皮研）　青黛（一分）　芦荟（一分研）　胡黄连（末一分）　麝香（一钱）
上通研匀细。以糯米饭和。如绿豆大。每服一粒至二粒。煎薄荷汤下。量儿大小加减。
●白殭蚕丹（出医方妙选）　治惊风潮搐。生涎上喘急。宜服之。
白殭蚕（一两炒）　干全蝎（二十一个）　白附子（半两）　天麻（半两）　半夏（半两汤浸七次以上捣罗为细末次用朱砂半两水飞）　金箔（十片研）　腻粉（一钱研）
上同拌匀。用枣肉为丸。如黍米大。每服七粒至十粒。点麝香荆芥汤下。量儿大小加减。
●木通散（出经验良方）能泻肝风。降心火。利惊热。
山栀（一钱）　大黄（纸煨一钱）　羌活（二钱）　木通　赤茯苓　甘草（各一钱）
上锉。紫苏煎服。每服一字。
●七珍丹（出直指方）　治诸风顽痰壅盛。大小通用。
细辛　川灵脂　白殭蚕（炒各一钱半）　白附子（一钱）　朱砂（半钱）　全蝎（四个焙）
上为末。用大南星生为末。煮糊丸。麻子大。每服五丸。姜汤送下。
●透关散（出幼幼新书）治卒中感厥诸痫。小儿惊风。涎满。口噤。立效。
朱砂（二钱）　龙脑（一钱）　牛黄（一钱）　腻粉（一钱）　水银（同朱砂炒如铁色无星为度一钱）
上同研为细末。分作三服。用煎薄荷汤调下。取出恶物。五七日后更一服。一月更一服。小儿每服一字。薄菏汤下。口噤者拗开灌之。甚妙。
●龙角丸（一名大黄丸出幼幼新书）　治少小五惊及身热。
龙角（一作龙骨）　远志　牡蛎（煅赤）　大黄（各三分）　黄芩（四分）
上为末。蜜丸。二岁儿小豆大五丸。日再。一岁麻子大。成痫者入牛黄一分。一方乳汁下五丸。量儿大小以意加减。
●朱砂散（出幼幼新书）治小儿惊热。和气。
朱砂　白茯苓　人参　山药（各等分）　甘草（减半半生半熟）
上为末。惊金银薄荷汤下。和气米饮下。热竹茹煎汤下。量儿大小下一字。或半钱。或三字。
●天麻神妙丸（出幼幼新书）治惊风。
天麻　殭蚕（各酒浸一宿）　轻粉　蝎（炒）　白附子（米泔浸一宿以上各等分）
上为末。炼蜜丸。如绿豆大。入朱砂麝为衣。每服一丸。薄荷汤下。
●分金散（出幼幼新书）治四时惊风大效。
硼砂　马牙硝（各半钱）　脑麝（各一字）　人参　甘草（炙各半两）
上为细末。每服一字。四足惊风发动。如羊眼喉内无涎。用脑麝冷水下一字。
●开关散（出危氏方）通关治惊。
赤蜈蚣（一条炙）　白殭蚕　南星（炮各一钱）　麝香（一字）　猪牙皂角（三梃略烧存性）
上为末。以手点姜汁蘸药少许搽牙。或用物引滴入药两三点入鼻内。涎出自开。
●开牙散（出直指方）
华阴细辛　南星　朴硝（各一钱）　麝香（半钱）　蝎梢（五条）
上为末。以少许。用乌梅肉捣末和搽牙。并用细辛皂角荆芥末。吹入鼻中。
●一字散（一名蜈蚣蝎梢散出卫生家宝方）　截风定搐。
全蝎（褐色者一个）　赤脚蜈蚣（一条并新瓦焙）　朱砂（半钱）　脑（少许）　麝（少许）
上为末。每服一字。薄荷汤调下。先以些少。用管子吹入鼻中。自然通窍。一方无脑。
●撩痰散
川乌（尖生）　附子（尖生）　南星（尖生）　半夏（生）　蝎梢（各一钱）
上为末。鹅翎点酸醋蘸药。搅喉引痰出。
●镇肝丸　治小儿失心。惊气风证。
全蝎（一枚）　麝香（少许）　酸枣仁（一钱）　脑子（一分）　辰砂（一分）
上为细末。猪心血丸。如菜子大。每服七丸。灯心汤送下。
●治小儿惊风方（出本事方）
茯苓　甘草　朱砂　青黛　腻粉
上各等分。入麝香少许。每服一钱。蜜水调下。
●抱龙丸（出鲍氏方）　理一切惊风潮搐。伤风瘟疫。身热昏睡。气粗风热。痰实壅嗽。中暑。沐浴后并宜进此。及治疮豆热毒发搐。并蛊毒。
南星（四两腊月醋浸阴乾一日夜如无以生者去皮脐炒熟一方腊月牛胆中阴乾如无生者水浸三日焙用）　辰砂（别研）　麝香（别研各半两）　雄黄（水飞一分）　天竺黄（一两）
上为末。煮甘草水和丸。指头大。每服一丸。温水化下。百晬内者作三四服。或用腊雪水煮甘草和药尤佳。一方温薄荷汤化下。壮实小儿宜时服。
●控痰散（出直指方）治风噤。先用控痰散。吐风涎。次与益脾散和胃。又用辰砂膏利惊。即愈。或手足拳噤。口不开者。不治。
蝎尾　铜青（各半钱）　朱砂（一钱）　腻粉（一钱）　麝香（少许）
上为末。每服一字。腊茶清调下。先吐风涎。然后和胃。或后段甘草方吐痰。随轻重用。
●龙脑膏（出全婴方）治小儿惊风。搐搦痰壅。或者瞪目直视。或眼不开口噤。四肢或冷或热。大便或秘或泄等证。
脑子（一钱）　石脑油（冬半两夏一钱）　南星（炮二钱）　轻粉（一分）　水银（半两腊茶半钱酥一块如枣大同研无星）
上为末。研和为丸。如小豆大。一岁一丸。乳香汤下。不得化破。
●比金丸（一名小青丸出和剂方）治小儿惊风体热。喘粗涎嗽。心烦颊赤。大小便不利。夜卧不稳。
滑石　腻粉（研各十五两）　青黛（研二两半）　天南星（炮一十二两半）　巴豆（七百个）
上为末。面糊为丸。如麻子大。每服一岁一丸。薄荷温水下。如急惊风。头热足冷。口噤面青。筋脉抽掣。上膈顽涎。疾壮盛者。加一两丸。煎桃符汤下。疏利下蕴热涎。立便安愈。小儿疮疹后。馀毒不解。宜服。食后。一方无巴豆青黛。加蝎梢半钱。
●安神丹（出医方集成）　治小儿心神不宁。困卧多睡。及痰涎壅塞。恍惚不定。
朱砂　人参（各二钱半）　南乳香（半两）　酸枣仁（炒去皮一两）　远志（去心一钱半）
上为细末。蜜丸榛子大。金箔为衣。每服一丸。人参汤化下。每两作三十丸。
●辰砂膏（出仁存方）治惊风痰搐。伤风咳嗽。
南星（一两同半夏用白矾水浸二十一日换晒乾又换浸焙乾）　半夏（一两）　全蝎（十二个炒）　天麻（半两）　朱砂（二钱）
上为末。蜜丸如龙眼大。每服一丸。薄荷汤化下。
●珍珠散（一名珍珠丸出仁存方）治惊风发搐。化痰退热。
朱砂（一分）　珍珠末（二钱）　雄黄（一分）　全蝎（一钱）　蝉蜕（七个）
上为末。每服一字至半钱。煎金银薄荷汤下。竹沥调尤好。一方作丸。有轻粉。不用蝉蜕。粳米饭为丸。如粟米大。每服二十丸。薄荷汤下。
●保生丸（一名保生丹一名延寿睡惊丸出杨氏家藏方）治小儿胎中惊积。盘肠内瘹。伛身返视。啼哭不止。或潮热风痰。骤成急惊。吐泻日久。变成慢惊。手脚搐搦。哭如鸦声。脾胃虚损。不进乳食。如能常服。令小儿永无惊风之疾。眠睡安隐。乳食增进。虽是伤风疮痘之候。服之亦能解利寒邪。透肌消毒。大人手足顽麻。运动疼痛。睡中惊悸。心神不宁。以两丸依方。临睡时化下。
朱砂（一分一方用一钱飞）　麝香（一分一方用一字研）　天南星（炮半两一方一两半）　白附子（炮半两一方用一两姜汁制）　蛇含石（四个大者于地上依方位写十二时辰字于辰字上用瓦衬如出炭火煅令通红醋淬七次须预时煅下临时入药）
上为细末。于重午日修合。三五家粽子尖。搜和为丸。如梧桐子大。每服一丸。薄荷汤磨下。若肚疼。用钩藤汤磨下。未周岁儿只服半丸。合时勿令妇人猫犬见之。一方用荆芥汤磨化。入姜汁两三点。调服。一方每用一丸。蘸竹沥如膏服。不食以乳解送下。
●急风膏（出医方妙选）治小儿截惊风。利胸膈。
好朱砂（半两水飞）　天浆子（二七个炒）　干全蝎（二七个）　腻粉（一钱）　青黛（一分）
上都拌匀。脑子半钱。研细。用软饭和成膏。如皂子大。每服一粒。煎人参荆芥汤化下。
●碧霞丹（出圣惠方）　治小儿膈实涎盛者。
硫黄（一分）　腻粉（一分）　青黛（一分）　朱砂（一分水飞）　巴豆（五粒去油）
上都研令细。滴水和如黍米大。每服五粒。以薄荷汤下。一方无朱砂。软饭和丸。
●圣金丹（出医方妙选）治小儿痰实潮搐者。
白殭蚕（一两）　半夏（一两汤洗七次焙乾）　乌蛇头（一枚酥炙令黄以上捣罗为细末另研入）　青黛（一分）　蟾酥（三片如柳叶大铁器上焙乾）
上都研匀。酒煮面糊和。如黍米大。每服十粒。点龙脑汤下。量儿大小加减。
●祛风丹（一名宣风丸出圣惠方）治潮发。痰盛者。服之尤佳。兼治急惊风。头热足冷。口噤面青。筋脉抽掣。多痰涎。
川乌头（一枚大者炮制去皮脐）　白附子（一分）　天南星（一分炮以上捣罗为细末次用）　巴豆（五个去油）　腻粉（一分研）
上再研匀。以枣肉和如黍粟米大。每服三粒至五粒。煎生姜汤冷下。量儿大小加减。一方薄荷汤下。
●追风丹（一名追风丸出十便良方）治潮热至困者。
大川乌头（一枚去皮炮）　白殭蚕（半两炒）　乾姜（半两炮）　白附子（一分）　天南星（一分炮）
上捣为细末。煮槐胶和如黍米大。每服十粒。温酒下。量儿大小加减。一方有乾蝎。每服五丸。
●寸金丹（出医方妙选）治吐利后生惊风。及心肺中风。尤宜服之。
蛇头（一个酒浸焙乾）　赤头娱蚣（一条炙）　干全蝎（一钱）　草乌头（一枚炮去皮）　麻黄（各一钱去节）
上为细末。每服一字。抄龙脑一字。同温酒调下。量儿大小宜服加减。
●铁粉散（出医方妙选）治小儿惊风。或多面赤口乾。大便不利。尤宜服。
铁粉（半两研）　珍珠（一分研）　郁金（一分研）　胡黄连（取末一分）　牛黄（一分研）
上拌匀研细。每服一字。温蜜汤调下。
●油珠膏（出经验良方）补脾胃。润心肺。治气逆呕吐。风痰作搐。
石亭脂（即生硫黄选如蜡色者）　滑石（各半两）　附子（炮去皮脐）　半夏（汤泡去皮脐）　南星（汤泡去皮脐各一钱半）
上为末。每服一钱。以清虀水半盏。滴清油一点如钱大。抄药在油珠上。须臾坠下。却去虀水。止服油珠药。再服清虀水三五口。并空心下。候一时。方与乳。如痰壅涎塞。眼睛斜视。速宜服之。
●生金汤（出幼幼新书）治小儿生七日后。忽患口鼻青微惊。胸中冷。视物高。
生金（黑豆大一粒无生用熟）　乾姜（一分）　茯神（一分）　甘草（二分炙）
上水一升。煮五合。一服一枣大。日五夜三。
●人参丸（出幼幼新书）镇心惊。
人参　芍药　甘草（炙各一钱）　大黄（二钱蒸）
上为末。炼蜜丸如麻子大。每服一丸。米饮下。
●铅白霜丸（出幼幼新书）镇心惊。
铅白霜　人参　茯苓（各半钱）　麝香（少许）
上为末。炼蜜丸。如青豆大。薄荷汤下五丸。
●镇心丸（出幼幼新书）治惊。
朱砂　犀角（末）　升麻　大黄（各半两）
上为细末。炼蜜为丸。如绿豆大。每服三丸。薄荷汤下。
●天麻丸（出幼幼新书）治小儿诸惊风。
天麻（炒）　全蝎（炒）　天南星（炮去皮）　白殭蚕（直者炒各等分）
上为细末。酒糊丸。如大麻子大。每服一岁十丸。加至十五丸。荆芥汤下。药性温可以常服。永除诸风。
●茯神膏（出幼幼新书）治小儿惊风。
蝎梢　茯神（各半两）　白殭蚕（一两）　朱砂（一钱）
上为末。用蜜为膏。每服一皂子大。煎金钱薄荷汤化下。
●抚惊丸（出幼幼新书）治小儿一切惊风。
青黛　茯苓（各二两）　天麻（四两）　蝎（半两）
上为末。蜜丸如鸡头子大。薄荷汤化下。
人中白（一两）　麝香（一钱）　蜈蚣（全者一条）　盆硝（二钱）
上为细末。每用少许。鼻内搐。
●宣风散（出傅氏活婴方）治惊风四体不安。
●胆星丸（出直指方）镇心压惊。利痰解热。
牛胆南星（半两）　朱砂　防风（各二钱）　麝香（一分）
上用腊月黄牛胆汁。和南星末。作饼子。挂当风处。四十九日。和下项药末。研细。浸牛胆皮为丸。如梧桐子大。每服一丸。井花水调下。
●疏膈丸（出宿州陈氏方）治惊亦治疳。
青黛（一钱）　干虾蟆（一枚烧存性）　木香（一钱）　槟榔（一钱）　麝香（一钱）　续随子（一钱去壳）
上除青黛、麝香、续随子仁三味外。为细末。共和再研细。炼蜜为丸。如绿豆大。一岁时每服十五丸。米饮送下。量儿大小。加减丸数。
●延寿散（一名鸡舌香散出全婴方）治小儿惊搐不定。或因惊风已经取下。旧病复作。
鸡舌香（大者三粒）　朱砂（半钱）　五灵脂（钱半）　黄耆（一钱）
上为末。一岁半钱。糯米泔调下。饭汤亦可。王氏曰。用鸡舌香一钱。黄耆一分。蜜炙。辰砂两钱。五灵脂半钱。治疗亦同。
●一字散（出仁存方）治惊风神困不醒。
●又方（出海上名方）治惊风不省。用药无效者。
蜈蚣　蝎梢　白附子（各一钱）　脑子（少许）
上为细末。每用一字。薄荷水调匀。吹两鼻内。得睡便安。
●小儿惊风（出本草）
殭蚕　蝎梢（等分）　天雄尖　附子尖（各一钱微炮）
上为末。每服一字或半钱。生姜酒灌之。
●治诸风　如吐不止。用十一味藿香正气散。吐止后。服此药。
防风（三两）　南星（二两）　金沸草（一两）　朱砂（少许）
上用无灰酒调服。或用桐油煎豆腐。食后吐痰净。用此药。
●丹砂散　治小儿惊搐。
丹砂（一钱研）　腻粉（一钱）　蜈蚣（一条酒浸炙）　蝎梢（四十九枚炒）
上捣研为细散。每服一字。以薄荷汁调下。
●犀角散　治小儿多惊。身体壮热。吐乳不止。
犀角镑（半两）　青黛（研）　牛黄（研一钱）　龙胆（研各一分）
上捣研为散。再和匀。每服一字。乳汁调下。日二。随儿大小加减。
●安惊保命丹
脑子（一片）　朱砂（一粒）　全蝎（一个去尾足）　殭蚕（一个）
上为细末。用奶乳调服之。立效。
●软红膏（出医方妙选）治小儿潮搐。涎盛者。
天南星（一两生用）　朱砂（半两）　水银（一分用真石蜡油半盏同研细）　乾蝎梢（四十九枚）
上一处。入龙脑麝香各一钱。再研枣肉。和于石臼中。捣三五百下。硬软得所成膏。如皂子大。每服一粒。煎薄荷汤化下。神验。大小加减。
●万金丸（一名万金丹出瑞竹堂方）治慢惊风急惊风十无一失。
蒿节内虫（七月初五日或十五日取）　辰砂　轻粉　麝香（少许一方不用）
上先以辰砂轻粉为末。入蒿虫研匀。入麝丸如黍米大。每服半岁。一岁儿一丸。二岁二丸。三岁三丸。乳汁下。或冷水亦得。一方男取女乳。女取男乳。名如圣丸。
●定志丸（一名远志茯神丸出幼幼新书）治心气不定。安神定志。小儿惊风。心忪多汗。咽乾烦热。
远志（去心苗三两）　人参（三两）　石菖蒲（三两）　白茯苓（三两）
上为末。炼蜜和丸。朱砂为衣。每服二十丸。米饮下。一方加桂一钱半荆芥汤下。
●搐鼻药（出典药方）
蜈蚣（一条赤脚全头者）　蝎梢（四尾）　殭蚕（七个直者去嘴生用）
上为细末。用鹅毛管吹入鼻中。便打喷嚏三五个。更有啼哭者可治。却用妙济散等药治之。如无喷嚏者。不可治也。
●弄舌散（出全婴方）治小儿惊弄舌。泻黄散亦治。
蛇皮（一分炙）　牛黄（一钱）　朱砂（一钱）　麝香（一字）
上为末。每服一字。薄荷汤调下。
●碧云散（出宣明论方）治小儿惊风有涎。
胆矾（半两研）　铜青（一分研）　粉霜　轻粉（各一钱）
上为细末。每服一字。薄荷汤下。中风浆水下。如吐多不定。煎葱白汤投之立效。
●小丹砂丸（出王氏博济方）治小儿惊积。镇心化涎。
小丹砂（研一分）　巴豆（去皮心膜出油尽三十粒）　半夏（汤洗七遍为炒二钱匕）　杏仁（先泡过后汤浸去皮尖双仁研五枚）
上捣研为末。面糊丸。如绿豆大。每服一丸。薄荷汤下。三岁二丸。五岁三丸。如惊伏在内。即惊积。行尽仍旧。药出如无惊积。药更不下。
●蝎梢丸　治小儿胎虚气弱。吐利生风。昏困嗜卧潮搐。
全蝎（微炒）　白附子（煨制各半两）　半夏（一两切片姜汁制焙乾）　通明硫黄（一两）
上为末。姜汁糊丸。如麻子大。每服三十丸。荆芥汤下。更看大小加减服。
●朱砂散（出幼幼新书）治小儿不吃乳。眼目不开。手足牵挽。此是惊风。
朱砂　龙齿　硝石（各一分）
上细研为散。每服煎竹叶汤放温调下一字。如二岁以上儿。每服半钱。
●殊圣辰砂膏（一名保命丸出幼幼新书）治小儿惊风。手足动摇。精神不爽。一切惊邪。狂叫不宁。
辰砂（光明有墙壁者研极细一两）　酸枣仁（微炒为末一方用一两）　乳香（光莹者细研各半两）
上同研为膏。每服两大豆许。煎人参汤化下。一方炼蜜为丸。枣汤下。一方为末。如发热小麦煎汤调下。名宁心散。
●虎眼丸（出幼幼新书）镇心化涎。夜卧不稳。梦中惊叫。或多虚汗。并宜服之。
朱砂　白殭蚕　天南星（生各一分）
上为末。面糊为丸。如绿豆大。每服五丸至七丸。薄荷汤吞下。
●治惊和气止泻痢。（出幼幼新书）
白术（一钱切薄片蜜略涂纸衬铫慢火炒）　甘草（半钱生一半炒一半）　蝎（两个全用龙脑薄荷叶裹线系竹夹炙候薄荷焦去之只用蝎如无生薄荷用乾者同炒令焦用）
上为末。止惊金钱薄荷汤下。和气止泻痢。米饭汤下。
●治惊风上吐下泻吐痰涎方。
朱砂（一钱）　麝香（少许）　蝎（一个）
上先研蝎为末。后研朱砂麝香极细。每服半字。茶调下。或乳汁下亦得。
●瑞红散（出幼幼新书）　治小儿诸惊。
朱砂（一分）　蝎梢（三十条）　殭蚕（三十个直者）
上为末。每服一字半钱。金钱薄荷汤调下。逐日可常服之。
●镇心丸（出幼幼新书）治惊镇心坠涎。
半夏（十个大者）　硼砂　朱砂（各一钱为末）
上半夏以刀切开中心。却将硼砂等末纳在内。用好瓦一片安半夏。却将好醋滴在硼砂等内。久炙取干。碾烂。用粟米糊和丸。如桐子大。每服五七丸。金钱薄荷汤下。
●珍珠丸（出幼幼新书）治小儿惊风。又名白丸子。
脑麝（各一字）　粉霜　腻粉（各一钱）
上研为细末。用糯米汁为丸。如芥子大。每服三丸。糯米汤下。
●牛黄丸（出钱氏方）
雄黄（研水淹）　牵牛末（一钱）　天竺黄（一钱）
上同研面糊为丸。粟米大。每服三丸至五丸。食后薄荷水下。兼治疳消积。常服尤佳。大者加丸数。
●三圣丸（出钱氏方）化痰涎。宽胸膈。消乳癖。化惊风。食痫诸痫。疳积。小儿周岁已里。常服极妙。又名小青丸。
青黛（一分）　牵牛末（三分）　腻粉（一分）
上研匀。面糊为丸。黍米大。薄荷汤下。
●小黄丸（出钱氏方）
生半夏（末）　巴豆霜（一字）　黄蘖（末）
上研匀。姜汁糊丸。黍米大。百日以上者。各一丸。一周者二丸。随乳下。
●妙圣散（出钱氏方）治小儿惊风。潮搐不定者。
蜈蚣（一条葱汁浸一周时焙乾）　麝香（一钱）　草乌尖（十四个薄荷生姜汁浸一日一夜焙乾）
上以脑子半钱。同为末。半字芦管吹鼻。搐定为效。可兼服诸惊风药。
●分肢散（出宣明论）治小儿卒风。大人口眼喎斜。风涎裹心。惊痫天瘹。走马喉闭急惊。一切风热。
巴豆（不出油）　朴硝（各半两）　川大黄（一两）
上大黄为末。后入巴豆霜朴硝。一处细研。用油单贴起。如有前患。每服半钱。热茶下。吐下顽涎立愈。如小儿胸喉惊吊等疾。先服龙脑地黄膏一服。次服此药一字。看虚实加减。只是一二服见效。不宜频服。如吐泻不定。以葱白汤调立效。
●控心丸（出仁存方）治惊风发热。涎盛。喉内鸣。
天南星（一个炮末）　干薄荷末（一钱）　大活地龙（九条入南星末令卷涎出尽取星末用）
上用白面少许为丸。如麻子大。每服五丸。薄荷汤化下。
●治惊风不省。用药无效者。（海上名方）
蝎梢　朱砂（各半钱）　地龙（二条）
上为末。地龙水浸取涎。和作丸子。放地龙于旧穴。煎金钱薄荷汤下。
●镇心丸（出直指方）　治诸风顽痰。喉缠风喉痹。
北矾（火煅枯水飞过）　白殭蚕（米醋浸焙各一分）　天南星（切片浓皂角水浸一宿焙二分）
上为末。稀糕糊为丸。麻子大。每服五丸。姜汤下。喉风用皂角水研开灌下。
●寒水石散（出经验良方）小儿之病。多因惊风。心气不行。郁而生涎。遂成大疾。宜常服。利小肠。去心热。自少惊涎。亦不成疾。一名坠痰散。
寒水石　滑石（各三两）　甘草（半两）
上以水。研如泔浆。细研无声。量儿大小。暑月冷水调下。寒月温汤调下。被惊及心热。坐卧不安者。服之即安。加薄荷龙脑尤好。
●南星散（一名南星饮出直指方）驱风豁痰。
南星（重八九钱以上者用一个就地上作小坑深七八寸用火炭五斤烧通红以好米醋半盏洒入坑中即纳南星于内以火炭条蜜盖之又用盆盖其上一伏时取出洗净切焙）　琥珀　全蝎（各一钱）
上为末。入琥珀全蝎末同研匀。每服半钱。生姜防风汤调下。
●三黄丸（出典药方）治小儿惊风入腹。一切咳嗽。气急有痰。解诸药毒。及三焦壅热。身上生疮。及消疮气。
雄黄（研）　郁金（焙各一钱）　江子（去皮不去油三粒）
上为细末。和匀。用饭丸萝卜子大。每服五丸。至八丸。薄荷汤下。米饮亦得。此药旋丸用。
●通膈丸
大黄　牵牛　木通
上为细末。滴水丸如粟米大。每服三五十丸。量虚实加减。
●大黄散（出幼幼新书）治惊风贴囟。
大黄　芍药（各等分）
上为末。猪胆汁调。贴之。
●乳香散（出幼幼新书）治小儿惊风。涎溢闷绝暴死。宜用。亦不吐出涎。只此压发搐。
甘遂　乳香（各一钱匕）
上为细末。每服半钱或一字。童子小便下。妙。
●注唇膏（出幼幼新书）治小儿常服。永不生风痰症。心无惊。多红润。唇脸如丹。常服无疳积。诸癖疾患。
白殭蚕（一两去头足直者生为末以姜汁和为饼子于火上炙乾又再为末复以姜汁为饼子干为度）　朱砂（二钱细研用水一碗浸淘三遍去黄色倾纸上候乾研如粉细）
上同合和研匀。炼蜜为膏。入磁盒子内贮。每用如鸡头子大。三岁只可一丸。如三岁以上。更加用之。饮汤熟水化下。
●嚏惊散（出危氏方）
半夏（生一钱）　皂角（半钱）
上为末用一豆许。用管子吹入鼻。立醒。
●开关圣散（一名回命散又名圣散子出直指方）治惊风钓眼。
赤足蜈蚣（一条中分为两片各用葱汁浸一宿焙乾）　全蝎（一个亦中分为两片各记左右以二味记）
上各为末。左眼翻左手搐。以左药末搐入左鼻孔。右眼翻右手搐。以上药末入右鼻孔。双眼翻双手搐。兼用之。神效。
●不惊丸（出鲍氏方）治惊风上视。气急。
枳壳（炒黄）　淡豆豉（等分）
上为末。每服一字或半钱。急风薄荷自然汁下。慢风荆芥汤下。入酒三五滴。非慢脾风足冷者不治。
●救急稀涎散　治风痰壅闭。上膈昏闷。
猪牙皂角（四足不蛀者去足）　白矾（半钱）
上为细末。小者一字大者半钱。温汤调下。此药不致大吐。但微吐冷涎。便醒。
●惊风后瞳人不正
阿胶（三钱炒）　人参（一钱）
上用白水煎服。
●治小儿惊风（出济生拔粹方）
白羊头（一个）　丁香（一两）
上同熬至软。用乳母尽食之。空心。
●二圣膏（一名蝉壳散）治小儿眼口喎斜。
蝉蜕（一两五月五日取东行枝上者）　寒食日面（一两）
上为末。酽醋调。敷纸上摊如膏药。贴患处。左斜贴右。右斜贴左。如口正。水洗下。一方取七月七日东行枝上蝉蜕。依前法用。
●防风丹（出仁存方）治惊风神困不睡。
全蝎　白附子
上为末。蜜丸如龙眼大。每服一丸。用麝香荆芥汤下。
●南星醒神散（出直指方）治小儿惊风痰热。
天南星（不去皮切片）　生姜（切片）
上用竹签一条。以南星并姜相间插定。次用轻粉些少。掺南星生姜片间。风乾为末。每服一字。薄荷紫苏泡汤调下。大人服半钱。或吐或汗或下即病气出也。
●夺命散（一名霹雳散出医方大成）大控风涎。不问慢惊急惊。风痰壅塞咽间。其响如大潮。百药不能过咽。命在须臾。医者技穷。以待其灵。殊不知世有妙方。服此药良久药裹涎。随大便过如稠涕胶黏。乃药之神效。然后随证用药调理。如无此证不须服。次服花蛇川乌全蝎蜈蚣等药治慢惊。此药神验。不动脏腑。不伤真气。
青礞石　焰硝（各一两）
上入沙窝子用盐泥固济。炭火煅通红。须待硝尽为灰。药令如金色。取出研为极细末。煎膏薄糊丸。绿豆大。每服二丸。如急惊风痰壅上身热如火。浓煎薄荷汤入蜜少许调匀。微温服之。或荆芥汤调下。如慢惊脾风。用南木香煎汤调下。礞石焰硝辈虽能利痰。然其性非胃家所好。须以木香佐之。加青州白丸三粒。研为细末。用生姜自然汁调。若稀糊入熟蜜调匀。微温服。但先用此药入喉。其痰坠下。功有万全。夺天地之造。原得之圣僧。累试累验。
●治小儿惊神不安。（出本草）
以虎胆研水服之。
●治大人小儿口噤牙关不开者。（出卫生家宝方）
天南星（生末一钱）　脑子（少许）
上和研。用指蘸生姜自然汁。蘸药于左右大牙根上搽之。立开。
●治小儿夜惊。大人因惊失心方。（出幼幼新书）
取震肉作脯。与食之。此畜为天雷所霹雳者是也。服之神效。
●羚羊角丸（出全婴方）治小儿惊风退后。诸病之后。筋脉缓弱。骨气虚衰。脾肾不足。五六岁不能行。
羚羊角　虎胫骨（酥炙）　生乾地黄　酸枣仁（炒去皮）　白茯苓（各半两）　桂心（去皮不见火）　防风　当归　黄耆（以上各一分）
上为末。炼蜜丸。如鸡头子大。两岁一丸。白汤化下。
●薏苡散（出全婴方）　治小儿因惊风及诸病之后。手挛不展。是肝气不足。内伤风邪。
薏苡仁（三分）　当归　桂心（各一两）　酸枣仁（去皮炒）　甘草　防风　秦艽（去苗各半两）
上为末。三岁一钱。水半盏。煎至三分。去滓。无时服。
●当归散（出全婴方）治小儿因惊风及诸病后。脚不展。指挛缩不伸。
当归　麻黄（去节各半两）　羌活　人参　杜仲（去皮炒）　酸枣仁（炒去皮）　桂心（去皮各一分）
上为末。一岁一钱。水半盏。姜三片。煎三分。去滓。无时服。
●治小儿未满月惊著。似中风欲死者。（出肘后方）
用朱砂。以新汲水浓磨汁。涂五心上。立瘥。最有神验。
●小儿浴汤（主惊忤出幼幼新书）
以升麻取叶捣汁。作汤浴之。
●治小儿惊邪方（出幼幼新书）
取燕窠与燕屎同多少。以作汤。浴儿。疗惊邪也。
●治小儿被惊方。卒惊似有痛处。而不知疾状。（出圣惠方）
取雄鸡冠血。一二岁每服用少许。滴在口中。三四岁儿每服取一小橡斗子许。滴在口中。一日二服。
●治小儿生便喜惊方（出圣惠方）
用剪父母指甲烧作灰。井花水调一麻子大。日进三服。夜一服。亦治客忤。一方面糊为丸。
●全蝎散（出直指方）治小儿惊风不语。通窍豁痰。大小通用。
全蝎七枚各用紫苏叶包涂蜜炙。重包涂蜜炙为细末。每服一字。姜汁入蜜搜和含化。亦治大人风涎。一方薄荷叶裹炙。同研为末。汤下。
●治惊风坠涎（出傅氏活婴方）
用天南星一个。重一两。酒浸七伏时。取出。于新瓦上。周回炭火炙令乾裂。置于湿地去火毒。用瓷器合盛之。冷捣末用朱砂一钱研同拌。每服半钱。荆芥汤调下。每日空心午时进一二服。
●一方治小儿牙关不开
用天南星一个。煨熟。纸裹封角不要透气。于细处剪鸡头子大一窍子。透气于鼻孔中。牙关立开。
●又方（出全婴方）治小儿眼口喎斜。
以巴豆七粒。烂研。喎左涂右手心。喎右涂左手心。仍以暖水一盏安手心。须臾即正。便洗去药。并频抽掣中指立效。
●治小儿惊风（出本草）
用蝎一个。不去头尾。薄荷四叶裹。合火上炙令薄荷焦。同碾为末。作四服。汤下。大人风涎只一服。
●治小儿惊疾。皆因积风热成痰涎。惊药多用生朱蝎附性烈力大。婴儿肠胃脆弱。多不堪任。致害。
用远志去心煎汤随时饮之。
●辰砂丸　治惊风涎盛潮作。反胃热吐逆不止。
辰砂（别研）　水银砂子（各一分）　龙脑　麝香（各半钱别研）　天麻（一分）　牛黄（半钱）　蝉蜕（去头足）　白殭蚕（酒炒）　乾蝎（去毒炒）　牛犀末　麻黄（去节）　天南星（汤浸七次切焙乾各二分）
上同为末。再研匀。热蜜为丸。如绿豆大。朱砂为衣。每服一二丸。或五七丸。食后煎服。薄荷汤送下。
●大青膏
天麻末（一分）　白附子（末生一钱半）　青黛（一钱研）　麝香（一字匕）　乌蛇肉（酒浸为末半钱）　天竺黄（一字匕）
上同再研细。生蜜和成膏。每服半皂角子大。月中儿粳米大。同牛黄膏温薄荷水化下服之。五岁以上同甘露饮服之。匕谓匙也。应服药多少。逐方说不尽。并时以意加减也。
●羌活散（出直指方）散风邪。止惊搐。退热解肌。
羌活　粉草　天麻（生）　茯苓　川芎（各二钱）　荆芥穗　白殭蚕（炒）　白术　白附子（炮各一钱）　桔梗（二钱半）　防风（一钱半）　全蝎（半钱去刺炒）　朱砂（半钱）　天南星（一字熟炮）
上为细末。薄荷汤下。如伤风鼻塞。流清涕。葱白煎汤下。或嗽气促。桑白皮煎汤下。常服白汤亦可。
●甘露饮（出朱氏集验方）治惊风潮热不退。
寒水石　石膏　防风　荆芥　薄荷　甘草（各等分）
上为末。每服半钱。用井花水下。或薄荷汤调下。
●桃黄散（出朱氏集验方）治惊风潮热烦闷。
天竺黄　白茯苓　朱砂（各等分）　脑麝（各少许）
上为末。每服一字。薄荷汤下。一日二服。
●酸枣仁丸（出杨氏家藏方）治小儿心神不安。取睡不稳。常服压惊邪。宁眠睡。
酸枣仁（炒）　人参（去芦头）　朱砂（别研）　乳香（别研）　白茯苓（去皮）　真珠末（六味各一钱）
上件为细末。炼蜜为丸。每一两作四十丸。每服一丸。荆芥汤化下。二岁以上小儿。服二丸。食后服。
●透惊散（出杨氏家藏方）　治小儿筋脉拘挛不舒畅。手足软弱。虚羸无力。惊搐之后。偏废不举。常服透经络。活血脉。及治行步迟慢者。
天麻（酒浸一宿焙乾）　白附子（炮）　牛膝（酒浸一宿）　木鳖子（去壳别研）　当归（酒浸一宿焙乾）　羌活（去芦头六味各半两）　地龙（去土一分微炒）　乳香（二钱别研）　朱砂（一钱别研）　没药（二钱别研）
上件为细末。次入木鳖子、乳香、朱砂、没药研匀。炼蜜为丸。每一两作四十丸。每服一丸。煎薄荷汤化下。入温酒少许同调下。乳食空。
●定痛散（出杨氏家藏方）　治小儿因惊之后。触冒风邪。客搏经络。走注疼痛。或在手指。或攻腿足。往来刺痛。不可忍者。
天麻（去苗）　防风（去芦头）　地龙（去土微炒）　白殭蚕（去丝嘴炒）　乳香（别研）　五灵脂（去沙石）　没药（别研七味各等分）
上为细末。次入没药、乳香、同研令匀。三岁儿每服半钱。温酒白汤各一半调下。不拘时候服。
●蜈蚣丸（出朱氏集验方）治惊风。
白附子　天南星　赤脚蜈蚣　防风　半夏（各等分）
上锉碎诸药。剞地一小窍。用炭火煅炼。约半日。一日尤好。地脉透热。入好醋在窍八分满倾。诸药入醋煮之。用磁盆一只快快盖住。以泥封四周。至次日一周方取出。焙乾碾为末。用獖猪心血研。同蜜炼熟为丸。不拘丸子大小。同薄荷汤下。仍量儿大小投药。馀年七岁感患。得此方而愈。神效难比。
●防风导赤散　治小儿初惊。
生乾地黄　川木通　防风　甘草（各等分）
上生用。㕮咀。每服三钱。水一盏。竹叶少许。同煎。
●宁神膏　后用此药。
茯神　朱砂（各一两）　麦门冬（去心半两）　麝香（一分）
上碾细。炼蜜为小饼子。每服一饼。临睡同薄荷汤化服。一夜一服。二方何统制智大云。昨在江州日。儿子偶有惊作。遂访一老医。求药剂。服三服随即全愈。遂师问之。渠云。三代小儿科。家传只有四五药加减。愈人无数。且如惊搐多是热证。若首先便用惊风药白附子全蝎殭蚕川乌之类。便成坏证。家中惊药只用导赤散加此防风进一二服。导去心经邪热。其搐随手便止。次服宁神膏。是家传此本。自后常以二药救人。取效甚多。
●羌活膏　祛小儿惊。风定惊。
羌活　防风　川芎　茯神（去木各二钱）　茯苓　白术　白附子　白殭蚕（姜汁炒各二钱）　全蝎（半钱）
上为末。炼蜜为丸。每服紫豆大。麦门冬。薄荷汤化下。
●防风天麻散　治惊风头疼。
防风　天麻　川芎　白芷　甘草　川乌（一个炮）　麻黄（去节）
上等分为细末。葱蜜汤下。薄荷汤亦可。如惊搐加全蝎一个。乌蛇肉尾、白附子、麝香各少许。羌活煎汤下。无不效者。伤风加零陵香、羌活。
●辰砂丸　治小儿伏惊。积在内。壅并痰涎。及奶癖。取虚中积转惊。
辰砂（一钱）　定粉（半两）　粉霜（钱半）　腻粉（一钱）　麝香（少许）　乳香（半字）
上同研细末。方粟米饭和丸。如绿豆大。捏作饼子。慢火内微炮令紫色。用粟米饭饮化一丸。微利为度。
●钱汤丸　治小儿惊积壮热。
猪牙　皂角灰（一钱）　朱砂（一钱）　天南星（末半钱）　滑石（末一钱）　轻粉（三钱好者）　巴豆（二十四粒去皮心）
上为细末。以寒食面为糊丸。如绿豆大。每服一岁二岁二丸。三岁三丸。煎钱汤下。临卧服。
●睡应丸　治惊吐渐止得睡。方用之。
南星　白附子　青黛　朱砂（各一钱）　雄黄（一钱）　轻粉（一字）　全蝎（一个）　金箔（三片）　脑子　麝香（各少许）　巴豆（七粒去壳心膜去油）
上为末用生姜汁糊为丸。铁盐粉为衣。每服七丸。荆芥汤下。如常服。木瓜汤下。如惊风麝香汤下。
●金箔丸　治一切惊风。
麻黄（半两）　羌活（三钱）　殭蚕（三钱炒）　南星（二钱炮）　防风（二钱）　蝉蜕（三十个去头足）　朱砂（三钱）　麝香（一钱）　人参（半两）　茯苓（半两）　茯神（二钱）　全蝎（半两）　山药（三钱）　远志（去心半钱）　金箔（十片）　银箔（十片）
上件为末。砂脑麝别研入药。炼蜜为丸。如指头大。每用一丸。临睡薄荷汤下。痰多皂角子汤化下。
●蛜[虫祁]丸　治一切惊风。心神惊悸。梦中佯啼。嘻笑。潮热。上盛变蒸。惊热目青。风丹火灼。手足抽掣。搐搦无时。情性憔悴。
茯苓　茯神　山药　天麻　殭蚕（炒）　蝉蜕　防风　羌活　人参　白附　远志（去心）　川芎　白芷　荆芥　全蝎　赭石　粉草　琥珀　珍珠　朱砂　脑子　麝香　金箔　牛黄（别研）　早休（即紫河车酒浸各等分）
上为末。用木瓜蒸。面糊为丸。剪作定子。如粟米样。朱砂为衣。如惊时麝香汤下。如寻常薄荷钩藤汤下。
●小蛜[虫祁]丸　治一切惊风。手足摇动。心神恐悸。卧睡不安。
蛜[虫祁]（蝎雄是）　白附子　朵粉　朱砂　青黛　香墨　金箔　青柳条　细茶　麝香　防风　羌活　珍珠　白矾　天麻　茯神　远志　山药（各等分）
上为末。用枣肉木瓜同捣。烂饭为丸。剪作定子。朱砂为衣。周岁一二粒。金钱薄荷汤下。或麝香汤下。
●圣蚕丸（出卫生家宝方）治小儿胃虚生风。壮热。精神恍惚。痰涎壅塞。目睛上视。睡卧不安。头痛颊赤。多惊恐。四肢体倦。不思乳食。
白殭蚕（微炒）　防风（去芦）　天南星（浆水煮五七沸）　人参（各一两）　半夏（先洗净用浆水煮五七沸）　白附子（浆水煮五七沸）　藿香（半两去尘土）
上为细末。面打薄荷糊为丸。如麻子大。周岁儿。每服五七丸。用生姜薄荷汤下。不拘时候。两三岁儿。可服十五丸。余当以意加减。
●青金丹（以傅氏活婴方）治惊风身热。手足搐搦。喉中涎鸣。心中不快。睡卧不安。面赤咳嗽。口眼喎斜。不省人事。或天吊角弓反张。
轻粉　天南星　滑石　青黛（各一字）　巴豆（十粒去心皮油膜）　全蝎（十个）　辰砂（一字）　蝉蜕（七个炒）　夜明砂（半钱炒）　天浆子（一钱炒）　白附子（一钱）　麝香（少许）　一方加天麻（一钱酒浸）　殭蚕（一钱炒）　半夏（半钱炒或水煮）
上为细末。用面糊为丸。如麻子大。每服二十丸。看大小加减。与服。如不利。更加金银薄荷汤下。痄腮或痰甚葱白汤下。肺壅杏仁汤下。如不语急与服之。风痰退愈。
●宽热散（出傅氏活婴方）治惊风潮热。客忤疳积等疾。
枳壳（一两）　大黄（二两）　朴硝（研）　甘草（半两炙）
上为末。用锡盒藏之。每服一字。薄荷七叶煎汤下。
●茯苓散（出傅氏活婴方）治惊风偏搐。
茯苓　牙硝　雄黄　朱砂（各半两）
上为末。金银薄荷汤下。
●蝎红丸（出傅氏活婴方）治惊风顽痰上视。
南星（泡）　全蝎　朱砂　腻粉　脑子
上为末。金银薄荷汤下。
●小惊药（出傅氏活婴方）下痰疏风。
茯苓　茯神　山药　防风　羌活　蝉蜕　远志（去心）　殭蚕（炒）　白芷　白附子　荆芥　川芎　赭石　铁朵粉　朱砂　金箔　麻黄（去节）　甘草
上为末。木瓜蒸过。和烂饭捣成丸。如粟米大。剪成粒子。每服用一定。薄荷金银鐶汤浸化。或钩藤木瓜皂角汤下。
●羌活膏（出卫生家宝方）治惊。
羌活　五灵脂　荆芥穗（末）　青黛　蝉壳　龙脑　薄荷　白殭蚕　茯苓（各一钱）　轻粉（半钱）　天南星（半钱灰炒赤色）
上一处为末。炼蜜为膏。每周岁一杨梅核大。薄荷汤化下。日三服。与牛黄散相间服。
●牛黄散（出卫生家宝方）治惊风搐搦。心经伏涎。不作声。闷绝。身体强直。
雄黄（一钱研极细）　地龙（半钱布裹捶去土新瓦上焙乾）
上二味一处为末。每服周岁半钱以下。薄荷酒调下。服一捻金再。再作可进此药。一日二服。不可多服。要快用细赤地龙一条。和酒研如糊。
●防附汤（出卫生家宝方）治小儿惊风。及一切头风。
防风（一分）　殭蚕（一分炮）　白附子（一分炮）　川芎（二分）　荆芥（一分）　雄黄（一钱）　全蝎（七个瓦焙乾）　朱砂（一钱）　麝香（少许）
上为细末。每服半钱。用好茶清调下。小儿惊风。用冬瓜子汤调下。一日两服。
●育婴丸（出卫生家宝方）　治小儿惊风。
用京墨末。不以多少。入鸡冠血拌和为丸。如绿豆大。用生姜薄荷汤吞下。每服二三丸。不计时候。
●治小儿猫鼠惊风（出十便良方）
用雄鼠粪七粒。火煅出。于地上去火毒。研为细末。薄荷汤调服。麝香少许尤佳。
●全蝎散（出卫生家宝方）治小儿惊风。
全蝎（七个生薄荷麻黄不拘多少外以线缠缚定再用半夏末少许生姜自然汁同浸少时向火上炙如干又入姜汁内浸再炙以姜汁尽为度焙乾为末却入后药）　附子尖（三个）　麝香（一字）　真脑子（一字）
上为细末。同前药拌匀。煎金银薄荷汤调下。小儿半钱。量岁数虚实。加减服之。
●银箔散（出卫生家宝方）治小儿惊风。
白术（一两细锉以一合绿豆炒香去豆）　乾山药（一两）　白附子（半钱以文武火上炮令黄地上去火毒）　人参（一两）　白茯苓（一两半）　白殭蚕（一分洗去灰炒勿令焦）　木香（一分湿纸裹煨）　黄耆（一两）　白扁豆（一两微炒黄）　川升麻（一分洗过生焙乾）　糯粟米（半两炒黄）　天麻（半两锉如棋子大麸炒黄）　甘草（一分锉炒令焦）　藿香（半两去土生用）
上为末。以好磁罐盛。遇有患。依汤使用。常服米饮调下。小儿半钱。岁数以上。加减用。慢惊搐搦。用麝香汤调下。日进六服。急惊定后。用陈米饮调下。惊吐不止。陈米饮调下。天柱倒。行步脚软。浓米饮下。夹惊伤寒发搐者。薄荷葱白汤调下。疳气腹急。多渴者。百合汤调下。赤白痢不思乳食者。生姜三片枣五个陈米一合煎饮调下。吃食不知饥饱。不长肌肉。麦糵一把炒。生姜汤调下。暴泻紫苏木瓜汤调下。形神脱改言不正。及大人吐泻。藿香汤下二钱。
●牛黄膏（出卫生家宝方）常服镇心化惊涎。
郁金（一钱）　天南星（一钱）　粉霜（一钱）　巴豆（七粒连壳）
上一处为末。面糊丸。如芥子大。每服周岁四粒。薄荷汤下。日二服。食后临卧时服。凡小儿惊涎未可与巴豆粉霜等药。恐虚劫脾。转不好治。且宜服惺惺散。涎积不退。却进此药。
●生犀散（出卫生家宝方）治惊积潮热。及五心积热。及惊吐。或伤乳食。眠睡不静。常服镇心安神。
五灵脂（一两）　猪牙皂角（一两灰炒黄色）　芫花（一两醋浸炒焦）
上三味。一处为末。次用巴豆六十粒。连壳碾如膏。用小钱挑药四十钱。入巴豆内。一处再碾万百碾令极匀。用醋糊丸。如粟米大。周岁四粒。食后临卧薄荷汤下。日二服。惊吐丁香汤下。或淡醋汤下。咳嗽皂角子煨软。捶泡汤下。白痢甘草姜汤下。潮热薄荷磨刀水下。惊热亦用此汤下。磨积及癖块温水下。
●青州白丸子（出钱氏方）治小儿惊风。大人诸风。
半夏（七两生）　天南星（三两生）　白附子（二两生）　川乌头（半两生去皮脐）
上捣罗为细末。以生绢袋盛。用井花水摆。未出者。更以手揉令出。如有滓更研。再入绢袋摆尽为度。放磁盆中日晒夜露。至晓弃水。别用井花水搅。又晒至来日早。再换新水搅。如此春五日、夏三日、秋七日、冬十一日。法四时只浸一宿。去水晒乾后。如玉片研细。以糯米粉煎粥清丸绿豆大。每服三五丸。薄荷汤下。瘫痪风温酒下。并不以时候服。
●不惊丸（出宿州陈氏方）治小儿因惊气而吐逆作搐。痰涎壅塞。手足掣缩。眼睛斜视。若睛珠上视。或上气急。足胫冷者难愈也。
枳壳（去穰麸炒黄取末一两）　淡豆豉（七钱有盐者不用）　芜荑仁（三钱半）　蝎梢（十二尾炙去毒）
上四味同碾为细末。醋糊为丸。如麻子大。每服百丸。乳汁下。清水饮亦得。量儿大小。轻重加减。
夫治惊各有所因。用药不同。出东垣光生兰室秘藏方。
外物惊宜镇之以黄连安神丸。若气动而致惊。宜寒水石安神丸。大忌防风丸。治风辛温之药。必杀人何也。辛散浮温热者火也。能令无风处流动。风之气盛。故杀人也。因惊而泄青色。先镇平以朱砂之类。勿用寒凉之气。大禁凉惊丸。风木旺必克脾胃。当先实其土。后泻其木。阎孝忠编集钱氏方。以益黄补土。误矣其药有丁香。辛热助火。火旺土愈虚矣。青橘皮泻肺金。丁香辛热大泻肺。与大肠脾实当泻子。令脾胃虚反更泻子而助火。重虚其土。杀人无疑矣。其风木旺证。右关脉洪大。掌中热。腹皮热。岂可以助火泻金。如寒水来乘脾土。其病呕吐腹痛泻痢青白。益黄散圣药也。令立一方。先泻火补金。大补其上是为神治之法。
●黄耆汤
人参　炙甘草　黄耆
上三味皆甘温能补元气。甘能泻火。内经云。热淫于内。以甘泻之。以酸收之。
白芍药（酸寒寒能泻火酸味能泻肝而大补肺金所补得金土之位金旺木虚风木何由散来剋土然后泻风之旺）
上等分。㕮咀。白水煎服。
●治小儿暴惊。鬼魅寒热。
用野猕猴头。煎汤浴之。人家养者不治病。不可用。
●神仙聚宝丹（出保集方）治一切惊风。内吊。腹肚紧硬。夜啼发热。目睛上视。手足搐掣。角弓反张。忽然倒地。不省人事。系是急慢惊风。悉皆治之。
全蝎（二三个）　珍珠（三钱）　朱砂（五钱）　防风（五钱）　天麻（五钱）　蚕（五钱）　白附子（五钱）　半夏（三钱）　南星（三钱半）　蝉壳（三钱法治）　麝香（一钱）　金箔（十五片）
上为末。十三味用粟米粥为丸。如鸡头子大。每服一丸。用薄荷汤磨化下。如惊风痰实。加南星末同研化下。如惊风内吊。用钩藤汤化下。
●神妙防风散（出保生集）治小儿一切惊风。搐搦。诸般恶候。
防风（一钱）　细辛（二钱）　殭蚕（二钱）　白附子（一钱火炮）　朱砂（一钱）　地龙（三钱灰炮）　荆芥（一钱）　木香（一钱）　全蝎（三钱火焙）　蝉壳（一钱）　蜈蚣（三钱火炮）　天麻（一钱）　麝香（一钱）　甘草（二钱）　白芷（一钱）　辰砂（二钱）　人参（一钱）　金箔（少许）　轻粉（少许）
上为细末。每服一字。用灯心煎汤调下。有痰姜汤下。
●南星丸　治小儿惊热。喉中响。咬齿牙。
南星（半钱泡）　天麻（半钱酒浸一宿）　全蝎（半钱麸炒）　朱砂　麝香（各少许）
上为末。面糊为丸。每服七丸。用金钱薄荷汤送下。
●镇心丸　治小儿涎潮壅盛。喘急壮热。膈上涎鸣。如服此药。只取下涎药。立随涎出。
辰砂（研）　半夏（生姜汁制取出切焙各半两）　杏仁（去皮尖研出油五分）　江子（三十粒去皮膜去油五分）
上末拌匀。和煮陈米粥为丸。如芥子大。量儿大小加减。每服三五丸。生姜薄荷汤温下。利涎。
●消乳痰丸　治小儿无痰。亦宜常服。
大半夏（半两切作豆子大用萝卜一个也切作豆子大水一碗煮水尽为度）　神草（二钱半去芦取末二钱）
上二味焙乾为末。生姜自然汁煮面糊为丸。如绿豆大。每服二十丸。姜汤下。食后。量大小加减。
●牛黄丸　治小儿惊风涎盛。
上用天南星二两为末。取腊日牛胆黄牛者良一枚。以汁和之。却入胆内阴乾。为细末。入研朱砂一钱。麝香少许。煎甘草水。和丸如鸡头子大。一岁半粒。热水下。不拘时。日进二服。
●坠惊散　治小儿惊热。甚效。
天竺黄　铅霜　马牙硝
上为末。每服半钱。用热水调下。
●青云散　孩儿咬齿即因惊。唇赤饶于面色青。梦里有时频叫唤。青云散下早惺惺。
石莲心（一钱）　南星（炮）　殭蚕（直者）　全蝎　铅霜（一钱）　雄黄　郁金（皂角煮乾）
上为末。每服一字或半钱。用蜜调下。
●羌活膏（出保生集）治肝惊壅。目直视。手足拳挛。伸舒立地不得。宽筋定搐。
牛膝　羌活　蝎梢　回草（即防风）　天麻　神草　木瓜　当归　紫苏根（洗焙）　麝香（各一分）　朱砂　白附子（各半钱）
上除麝香外细锉。用酒浸一宿。来日慢火焙乾为末。入麝香和匀。用炒沙糖为膏。常服一皂角子大。如惊急作搐。瘛瘲每服。一龙眼大。荆芥汤化下。先搐鼻后下药。若不喷嚏难治。
●玩月散（出保生集）治小儿惊风搐搦。眼目上视。此药搐鼻目睛便下。搐搦便定。绝搐鼻如嚏喷可治。不尔死也。
独角仙（一个竹刀中切作二片）　轻粉　大全蝎（一个酒浸软竹刀切作二片）
上用轻粉拌和。炙令乾。二味左边归左。右边归右。各为细末。入细辛末半钱。麝香一豆大。研匀成药。左边独角仙同前法。却书药上记左右边二字。男左女右用。
●夺命散（出保生集）治小儿惊风。涎潮搐搦。眼上不下。喘急急。慢惊风。并皆治之。
赤脚蜈蚣（一条去足生用）　瓜蒂　藜芦　葱白（去须一分）
上为末。每发搐。用一字。吹鼻中。
●琥珀珍珠散（出保生集）治惊风。
全蝎　殭蚕　朱砂　轻粉
上各等分为末。每服一字。用奶乳调下。
●辰砂妙圣丸　治小儿惊风生涎。时作搐搦。壮热惊掣。夜卧不安。牙关紧急。
麝香　川芎　羌活　天麻　当归　胆酿南星　半夏（汤洗七次煮一伏时各半钱）　蝎梢　殭蚕　辰砂（一钱半一半入药一半为衣）
上末拌匀。糯米清糊为丸。如鸡头子大。每服一丸。荆芥汤化下。如噤口用药擦牙上。
●滚痰丸　治小儿喉中涎响。手足瘛瘲。目睛上视。即急慢惊风证。
江子　半夏　朱砂　腻粉　雄黄　郁金（或加南星尤妙）
上等分为末。饭丸如麻子大。每服七丸。用薄荷汤送下。量大小加减服之。利痰涎为度。未利再服。
●辰砂丸（出保生集）治惊证呕逆。乳食不下。夜卧不宁。
人参（一两）　茯苓（半两）　防风（半两）　山药　甘草（半两）　黄耆（三钱）　牙硝（三钱）　麝香（三钱）　朱砂（一两）
上为末。蜜丸。每服一丸。薄荷汤化下。


卷三百七十五·婴孩惊风门  ——————————————————————————————————————————————————————————————————————————————————————————

急慢惊风（附论）  ***************************
夫急惊因闻大声而发。或搐发过则如常。此无阴也。当下利惊丸主之。小儿急惊者。本因热生于心。身热面赤。引饮口中热气。大小便黄赤。剧则搐也。盖热甚则风生。风属肝。此阳盛阴虚也。故利惊丸主之。以除其痰热。不可与巴豆及温药大下之。恐搐虚热不消也。小儿客痰热于心胃。因闻声非常。则动而惊搐矣。若热极虽不因闻声及惊。亦自发搐。慢惊因病后。或吐泻脾胃虚损。遍身冷。口鼻气出亦冷。手足时瘛瘲。昏睡露睛。此儿无阳也。栝蒌汤主之。（凡惊阴阳异证。切宜辨而治之。急惊合凉泻。慢惊合温补。市间俗方。多不分别。误小儿甚多。）又小儿伤于风冷。病吐泻。医谓脾虚以温补之。不已复以清凉药治之。又不能察其本末之病。而任意乱攻之。因脾气即虚。内不能散。外不能解。至十馀日。其证多睡露睛。身温风在脾胃。故大便不聚。而为泻。当去脾间风。风退则利止。以宣风散主之。后用使君子丸补其胃。亦有吐利久不瘥者。脾虚生风而成慢惊。
惊痫发搐男发搐目左视无声。右视有声。女发搐目右视无声。左视有声。相胜故也。更有发时证。
早晨发搐。因潮热寅卯辰时身体壮热。上视。手足动摇。口内生热涎。项颈急。此肝旺。当补肾治肝也。补肾地黄丸。治肝泻青丸主之。
日午发搐。因潮热巳午未时搐发心神惊悸。目上视。白睛赤色。牙关紧。口内涎。手足动摇此心旺也。当补肝治心。
治心导赤散凉惊丸。补肝地黄丸主之。
日晚发搐。因潮热申酉戌时。不甚搐而喘。目微斜视。身热如火。睡露睛。手足冷。大便淡黄水。是肺旺。当补脾治心肝补脾益黄散。治肝泻青丸。治心导赤散主之。
夜间发搐。因潮热亥子丑时。不甚搐而卧不稳。身体温壮。目睛紧斜视。喉中有痰。大便银褐色。乳食不进。多睡不省。当补脾治心。补脾益黄散。治心导赤散凉惊丸主之。
伤风后发搐。伤风后得之。口中出气热。呵欠烦闷。手足动摇。当发散。大青膏主之。小儿生来怯弱者。多此病也。
伤食发搐。伤食后得之。身体温多唾。或吐不思食而发搐。当先定搐。搐退白饼子下之。后服安神丸。
百日内发搐。真者不过三四次必死。假者频发不为重。真者内生惊痫。假者外伤风冷。盖血气未实。不能胜任。乃发搐也。欲知假者口中气出热也。治之可发散。大青膏主之。及用涂囟浴体法。
李司户孙病百日。发搐三五次。请众医治。或作天瘹。或作胎惊。或作惊痫。皆无效。后钱氏用大青膏。如小豆许一服。发之。复与涂囟法封之。及浴法三日而愈。何以然。婴儿初生肌肤嫩怯。被风伤之。子不能任。故发搐。频发者轻。何者客风在内。每遇不任。即搐。搐稀者是内脏发病。不可救也。频搐者宜散风冷。故用大青膏不可多服。盖儿至小易虚易实。多即生热。止一服而已。更当封浴无不效者。
李寺丞子三岁。病搐。自卯至已。数医不治。召钱氏视之。搐目右视大叫哭。李曰何以搐右。钱曰逆也。李曰何以逆。钱曰男为阳而本发左。女为阴而本发右。若男目左视发搐时无声。右视有声。女发时右视无声左视有声。所以然者左肝右肺。肺金肝木。男目右视肺胜肝也。金来刑木。二脏相剋故有声也。治之泻其强而补其弱。心实者亦当泻之。肺虚不可泻。肺虚之候。闷乱哽气长出气。此病男反女。故男易治于女也。假令女发搐。目左视。肺之胜肝。若病在秋。即肺兼旺位。肝不为任。故哭叫。当大泻其肺。然后治心续肝。所以俱言目反右视者。乃肝主目也凡搐者。风热相搏于内。风属肝。故引之见于目也。钱氏用泻肝汤泻之。二日不闷乱。当知肺病退。后用地黄丸补肾。三服后。用泻青丸凉惊丸各二服。凡用泻心肝药五日方愈。不妄治也。又言肺虚不大泻者何也。曰设令男目右视。木反剋金。肝旺胜肺而反泻肝。若更病在春夏。金气极虚。故当补其肺。慎勿泻也。
凡治急慢惊风。古人多用一药。有性凉者。不可泛用。宜审别之。钱氏云急惊合凉泻。慢惊风合温补。此是定法也。其间有急惊凉泻而不愈。变为慢惊。有慢惊温补而不愈。变为急惊。至相更变者多矣。所以古人撰一方一药治急慢惊。观前互变之证其意有理。惜乎当时有失详注。如两证交互者。宜用通治急慢惊药。
急惊变为慢惊者。因壮热情神恍惚。忽发惊搐。医以吐下药太过。多以凉惊药不愈。荏苒经曰。脾虚不实。昏睡露睛。涎鸣气粗。肢冷腹疼时作瘛瘲。此急惊变成慢惊也。张氏云急惊不除。进退不定。荏苒经曰。乍静乍发。呕吐痰涎。气鸣气潮。搐为慢惊。
慢惊变为急惊者。因伤乳食或吐或泻时作瘛瘲。医以温热药太过。以暖惊药不愈。体热涎盛。面红目赤。大便不通。小便赤涩。舌白唇红。忽发惊搐。此慢惊变成急惊也。钱氏云。慢惊多因性太温及热药治之。有惊未退而别生热证者。有病愈而致热证者。有反为惊者甚多。以上二证互相更变者。盖小儿易虚易实也。夫惊搐握拳者有阴阳两证。阴者拇指在内。阳者拇指在外。阳拳者顺。阴拳者逆也。
夫因惊则气乱。气乱则上下不通。并于中焦。气壅则痰聚。痰聚则不散。故气结则噎哽抑而虚叹。此惊之先兆也。
有久患痫疾者。必须哽气。实者天霜散。吐涎。或珍珠丸。利惊丸。下涎。或问命散吹鼻。令关膈通利。更与安神膏补之。琥珀散除惊。气虚者对证用药。
验惊搐先证目。鲜目眨目白目青目斜目斗目转目瞪。声焦声哑声颤声轻。咂口弄舌捲舌。露筋嘘气哽气噎气。撮唇吐乳噎食。忽然定睛。吐涎吐沫。拗颈仰身。摇头擦面。藏头畏明。手挛手颤。脚弯不伸。忽撩忽乱。精神恍惚。失张失志。眠睡不宁。睡中喜笑。因忧齿龈。心烦躁热。啼哭咬人。面脸弄色。或红或青。伸舒用力。微微作声。以上证候不久必发惊痫。须预防之。驱风膏、琥珀散、更择对证药。频频哯乳。日日便青。吐痰吐食。泻酸泻腥。吐嫌多困。泻怕脱形。昼眠默默。夜起频频。泻痢无度。涎喘作声。虚肿脏冷。盗汗骨蒸。诸窍失血。诸渴亡津。诸病进退。必成慢惊。以上证候。久则必发惊风。预防安神膏、琥珀散、更择对证药治之。
活幼口议云。惊者总名也。婴孩小儿。心气不足。智志率伏。恍惚无定。神不守舍。怯人怕物。渐成怖畏。怖畏之盛。已作恐惧。恐惧之多。乃抱怔忡。怔忡久之。则自惕愕。惕愕既有。瘛瘲已为。斯乃心气不足。而生之渐。但分轻重耳。又有心气虚弱。暴触作惊。更不由渐。便即面青唇白。视之定睛。目无所睹。听之昏愦。耳无所闻。精神顿亡。心智全失。及至良久收敛。且五脏六腑虚处所受惊风而作疾。世之幼幼者。多因乳母不意之间。耗其心气。乃以渐而作惊。凡小儿因水火所加者悸也。自跌扑所致者恐也。人物所触者愕也。惕惕不散郁郁闷于胸堂者怔忡也。是知积惊难散。由其平日气壅不能自化。如恐恐悸悸者。盖亦不能自知之矣。不为积聚。且怖畏之诚。常在其中。无以自遣。偶因触闷心神发惊。其肝主风。其脾生痰。其肺作热。其心发惊。四证相临。重者先发。假如雷声。霹雳至响不为咎者何。盖声相应情无所加矣。惟有小儿在僻静处或神庙中。心存怖畏之时。忽被无知小人戏叫鬼来鬼来。且致儿奔走无门。惊气入心。若不速利其惊气。少顷则指甲黑唇口青。所受重害不可得疗理。自古及今。调理婴孩。最为难事。悉皆凭药取愈。且惊风至难也。慢惊又难也。慢脾候尤难也。
急惊头额心背。原被灸了者决定发痫。不可常药。仆尝谓风痫可灸。惊热不可灸。盖风与痫痰涎壅盛。冒触胸堂。昏乱迷闷。不能省知。心如所失。既灸著穴。痰化。心开。即渐安愈。惊之与热。心神常存。闻知被灸。忍痛不能。惊悸转盛。其疾差重。所以用艾在先。药在后。
惊风疾愈。未尝见因灸而活。每见老妪鄙妇无术。只投艾炷。儿生三日五日之间。便以艾烧之。不惟失穴。因痛增悸。经络未全。如何愈病。智者消详不可枉灸。
小儿急慢惊风。古所谓阴阳痫是尔。急者属阳。阳盛而阴亏。慢者属阴。阳亏而阴盛。阳动而燥。疾阴静而迟缓。其治也。皆因脏腑虚而得之。虚能发热。热则生风。是以风生于肝。痰生于脾。惊出于心。热出于肺。而心亦然（天官疾医疾注云肺气热心气次也）惊风痰热。合为四证。四证已具。于是八候生焉。搐、搦、掣、颤、反、引、窜、视曰八候。凡搭眼摇头。张口出舌。唇红脸赤。面青眼青。唇青泻青。太阳发际印堂青筋。三关虎口纹红紫或青者。皆惊风状也。大抵热论虚实。证别逆顺。治有后先。盖实热为急惊风。虚热为慢惊风。慢惊本无热。所以发热者。虚使然耳。急惊属阳。用药以寒。慢惊属阴用药以温。慎不可以阴阳无别。故曰热论虚实者此也。男搐左视左。女搐右视右。男眼上窜。女眼下窜。男握拇指出外。女握拇指入里。男引手挽左直右曲。女引手挽右直左曲。凡此皆顺。反之则逆。亦有先搐左而后双搐者。但搐顺则无声。搐逆则有声。其指纹形势弯弓入里者顺。出外者逆。出入相半者难痊。目属肝。肝受风热。则目直视。或上窜或两眦频搭。若无脸赤。五心烦热之证。却不发搐。必挟心热。则肝风心火二者交争而发搐也。但窜视直视者与泻青丸。更加发搐者以导赤散兼之。大抵肝风心火乃急惊受病之处。泻青丸去肝风。导赤散降心火。幼幼新书以为要药。故曰证别逆顺者此也。阳病阴脉阴病阳脉亦为反症。热盛生痰。痰盛生惊。惊盛生风。风盛发搐。治搐先于截风。治风先于利惊。治惊先于豁痰。治痰先于解热。其若四证俱有。又当兼施并理。一或有遗。必生他证。故曰治有先后者此也。纲领如此。若析急慢脾风而言之。则暴烈者为急惊。沉重者为慢惊。而慢脾则重而深矣。急惊之候。牙关紧急。壮热潮涎。窜视反张。搐搦颤动。（搦者十指开合）唇口眉眼。眨引频并。口中热气。颊赤唇红。大小便黄赤。其脉浮数洪紧。盖由内有实热。外挟风邪。心家受热而积惊。肝家生风而发搐。肝风心火二脏交争。血乱气并。痰涎壅塞。所以百脉凝滞。关窍不通。风气蕃盛。而无所泄。故暴烈也。治法大要用药有序。通关以后。且与截风定搐。痰热尚作乃下之。痰热一泄。又须急与和胃定心之剂。如搐定而痰热无多。则但用轻药消痰除热可也。然急惊虽当下。切不可过用寒凉。及银粉巴硝辈荡涤太骤。水银轻粉巴豆芒硝铅霜蟾酥脑麝等剂。医家不得已用之。仅去疾即止。或不当用而用。或当用而过焉。往往由此成慢惊矣。（下痰热不须用银粉巴硝但能斟酌大黄可也。）欲下之法。须当审问前人已下未下。或曾经吐泻否。已下及吐泻者不可再下。但驱风化痰消热而已。大约痰热十分。且泄其三之二。下剂中。须以枳壳菖蒲宽气通心之类佐之。盖急惊急在一时。治之不可宽缓。稍缓则证候转深。若一时体认未明。又不可妄施药饵。截风定搐。先与通关嚏惊辈。次则人参羌活散、截风丸、一字散、阳痫散、擒风汤、定搐散、泻青丸、木通清宁散、阿胶散以意择用。下剂有三。轻下则用定命散、利惊丸、防风汤、宣风散、枳壳散小柴胡汤辈。稍重下则用揭风汤、朱砂膏、疏风散、柴胡加大黄汤辈。重下则用青金丸、天麻丸、芦荟散、牛黄凉膈丸、青金丹、王监惊墨丸辈。下后和胃助气如生气散、银白散、茯苓二陈汤、异功散、天麻苏合香丸、参苓白术散、和中散、醒脾散之类。皆可选用。定志宁神则以定志丸、温胆汤、定心丸、柏枝膏与之。他如太乙保生丹、聚宝丹、蝉蝎散。不冷不热祛风镇惊之剂。又当继此以防其再发也。下之后诸证犹存者。未易痊愈。更勿再下。当作慢惊理之。其有搐搦反张。斜视而牙关不紧。口无痰涎者。未可直指以为惊风。恐是伤风伤寒伤食三等证。或夹惊伤寒。钱氏假搐之说。伤风夹惊。神困昏悸。头疼气粗。先用人参羌活散、惺惺散、消风散辈微取其表。次与天麻防风丸。伤食夹惊身热温壮。或吐不思食。大便酸臭。先用人参羌活散加青皮紫苏。取表消积。次用驱风镇惊之剂。凡搐搦者不可把握。但扶持之。否则风痫逆入经络。遂使手足拘挛。以成废疾。此治急惊之大要也。慢惊之候。或吐或泻。涎鸣微喘。眼开神缓。睡则露睛。惊跳搐搦。乍发乍静。或身热或身冷。或四肢热。或口鼻冷。面色淡白淡青。眉间唇间或青或黯。其脉沉迟散缓。盖由急惊过用寒凉。或转下太骤。传变成之。又有吐利不止而成者。有气虚暴吐泻而成者。钱氏云。夏月脾胃伏热。大吐泻者。当解暑热不可专只固阳药。有脏腑虚洞泄成者。风邪入于肠胃。故大便不聚而泻。有久痢气脱成者。有下积取泻成者。有吐血泻血者成者。有感风不解误药成者。有伤寒传变成阴证者。有得之久嗽作痫者。有得之发痫不已者。有得之虫积冲心者。有得之卵肿疝气腹痛者。其或日夜汗出。脾困多睡。烦燥引饮。四肢浮肿。大小便闭。丹瘤肿毒。龙带缠腰。走马急疮。并传慢候。惟吐泻积痢或虚致之。则证变甚速。才经吐泻便是慢惊。须用温中扶里。或搐来紧急。及慢惊初传。尚有阳证。不可误作急惊用药。世言搐慢为慢惊非也。若泥此往往指慢脾为慢惊矣。凡慢惊。男子以泻得之为重。女子以吐得之为重。治法大要须当审问源流。不可概曰慢证。如吐泻得之则理中汤加木香。以温其中。五苓散以导其水。脏寒洞泄得之则先与术附汤下积。取转得之则先与调气散。外感寒邪得之。则先与桂枝汤、解肌汤辈。其他可以类推矣。然慢惊虽属阴。亦须准较阴阳亏盛。浅深如何。不可纯用温药。及燥烈太热之剂。惟于生胃气中加以截风定搐。如全蝎、花蛇、殭蚕、白附、天麻、南星辈为良方。传慢惊候而尚有阳证者。八候尚在。不必回阳。但与截风调胃。可冷可热。均平阴阳而已。太乙保生丹、聚宝丹、蝉蝎散、神保既济丹、来复丹、王氏惺惺散、醒脾散、大醒脾散、大温白丸、可选用之。若阳亏阴盛病已传过。纯属慢惊。无搐掣反引窜视之证。而但昏沉者。与星香全蝎散、定命饮、四圣散、乌蛇四君子汤、天南星散、乌沉汤、沉香散之属。若手足冰冷者。方可回阳。用硫黄附子。慢惊下痰身暖者。天南星丸、苏合香丸、白丸子、痰盛者神保既济丹、礞石散。虚甚而不可下痰者。灵脂丸、七珍丸、如脑麝银粉巴霜。如寒凉通关利肠辈。一切禁止。麝虽温然性属阴。能化阳通腠。其有阳已传阴。或者不知。但有见引搐。误用脑麝银粉及寒凉辈。必为慢脾阴逆者。若慢惊之候。其眼半开半合则当预作慢脾风调理之。于斯时也。阴气易盛。阳气易微。时刻少延。则药力不及。频并投药则势又不可。才进一二剂。须审有无传变。稍定则和平为愈。势笃则以刚剂投之。此治慢惊之大要然也。慢脾风之候。面青额汗。舌短头低。眼合不开。困睡中摇头吐舌。频呕腥臭。噤口咬牙。手足微搐而不收。或身冷或身温。而四肢冷。其脉沉微阴气极盛。胃气极虚。十救一二。盖由慢惊之后。吐泻损脾。病传已极。总归虚处。为脾所受。故曰脾风。若逐风则无风可逐。若疗惊则无惊可疗。但脾间痰涎。虚热往来。其眼合者。脾困气乏。神志沉迷。痰涎凝滞然尔。世所谓慢风难疗者。慢脾风是也。然慢脾一名虚风。凡小儿或吐或泻之后。面色虚黄。大势虚损。若因虚而发热。继此必得慢脾风。才见摇头斜视。以手摸人。昏困喜睡。额上汗多。身亦黏汗。其声沉小而焦。即是脾风之证。不必皆由急慢风传次而至。又当识之。治法大要生胃回阳。黑附汤、川乌散、金液丹、白丸子、各半。生附四君子汤可斟酌用。胃气渐复。则异功散辈。温平而调理之。如蝎附散、阴痫散、灵砂震灵等亦可参用。若其眼半开半合。手足不冷。证候尚在慢惊。则勿回阳。或已入慢脾。而阳气未甚脱者。亦不可用硫黄附子。凡服回阳汤剂。手足渐暖者。仍以醒脾散等继其后以调之。慢脾下痰。轻者神保既济丹。白殭蚕丸。重者人参膏。甚则七宝散、妙丹砂矣。慢惊慢脾逆恶证侯。诸药不效者。如有太冲脉则取百会穴灸之。此治慢脾风之大要然也。虽然小儿有病。问之则幼不能言。望之则易惊易喜。诊之则或惕或动。自六岁以下。黄帝不载其说者。以其难也。又痓痉发痫。卒中天瘹。撮口亦风之种类焉。痓者手足冰冷。痉者举身僵仆。痓痉本一病。当以阳刚阴柔别之。刚者有汗柔者无汗。肢体强直。腰身反张。甚于风痫。大抵不治。痫者目瞪涎流。神气郁勃。四体不牧。沉默昏愦。似死似生。其声恶叫。身软时醒有声者为痫。身强不醒无声者为痓痉。凡治惊。遇咬牙啼叫者。须与通心利小便剂。痫亦多种。钱氏有牛羊鸡犬猪之说。大抵以风惊食三证。别而治之。中风者五脏各有脉证。随五脏俞以施灸法。与大科则同。特少小分剂耳。天瘹者身体壮热。翻眼抬睛。手足搐掣。其状如鱼之上钩。又内腹痛多啼。唇黑阴肿。伛偻反张。眼有红筋班血。乃寒气壅结。兼惊得之。撮口者一腊内之笃疾。脐风胎风锁肚瘹肠卵疝俱至撮口。盖风入心脾。故令小儿气促。口撮如囊。而不乳也。其有初生百日。频频吐哯。呵来喷去。睡里多惊。眼翻肚胀。手足缓。怠烦燥多啼者。当作胎惊风理之。又有变蒸亦发微惊。不治自愈。又疮痘欲发。亦或搐掣如风。右鼻冷脚冷尻冷。耳后有红脉赤缕者。必是疮痘之证。戒不可以脑麝开腠及银粉巴硝转下。而冰压之。是辨析之不可不审也。至若眼陷无光。瞳人无色。爪甲青黑。四体垂嚲。一脏气绝。不可勉强下药。面赤如绯。面青背冷。头目仰后。足冷目青。腹胀胸高。手拿胸膈。唇舌鼻黑。鱼口气粗。囟肿囟坑。啼哭无泪。冷汗不止。汗出如珠如油。眼青泻黑血。闷涎入心肺。嘘舌出口咬人。五硬五软。五冷五干。皆恶证也。急惊眼睛翻转。口中出血。两足摆跳。腹肚搐动。或神缓而摸体寻衣。或证罢而神昏气促。喷药不下。通关不嚏。心中痛绝。忽大叫者难愈。慢惊四肢厥冷。泄泻加嗽。面黯神惨。胃痛鸦声。两胁动气。口生白疮。胃闭损也。发直摇头。眼睛不转。涎鸣喘噎。口眼手足。一边牵引者难痊。慢脾身冷黏汗。直卧如尸。喘嗽头软。大小便不禁。背冷口噤。头摇者最难为力。或者慢惊欲绝之时。虚痰上攻。咽喉引气。呼吸粗大。六脉浮数。是谓阴盛强阳。错认以为阳气已复。直与峻药下痰。痰随药下。气随痰绝。人以医杀咎之。此则不识覆灯将绝之证。虽不下药。亦无生意矣。又有喉中痰涎。声如拽锯。一两日间。但闭目不开者。此为虚候之极。虚痰饱养。其气然也。若遽下痰。亦未可保。姑以苏合香丸、白丸子辈与之。他如急惊安静之后。两日再发。面色变易。又三四日定而复发。其后淹延必至沉重。若急惊证候。徒知定搐。不去惊热。才见搐定。遂指为安。未几复搐。是为过街候。若慢惊之候。药服已瘥。尚虚乏数日未省者。或妄攻之。则前功俱废。是体认之不可不精也。
方
●南星丸　治小儿急慢惊风。经久诸般痫病。累医无效。但是恶候。不问阴阳。灌药一服。得睡即效。
蛇含石（一分）　石燕（併火煅酒淬三五次）　代赭石　朱砂　铁粉　雄黄（各一钱）　五灵脂　乳香　川乌（去皮炮）　天浆子（二十七粒炒）　乌蛇肉（酒浸炙去骨一钱）　蛇皮（炙）　蛇头（一个酒浸炙）　殭蚕（皂角水浸一夕微炒）　蝉蜕　天麻　蜂房（炒）　蜈蚣（大赤足者二钱）　全蝎（二钱新薄荷自然汁浸一宿焙微炒）　白附子　南星（姜汁浸一夕牛胆拌炒）　羌活　川芎　麝香（各一钱）　脑子（半钱）
上为末。糊为丸。鸡头子大。金箔为衣。三岁一丸。薄荷汤入酒少许。磨或作散亦可。一方酸枣仁炒去皮二钱。如吐泻后加附子（炮去皮髓轻重入药）
●镇心丸　治小儿一切诸风。急慢惊痫。常服此药。一应疮毒不生。其验不可尽述。
乌鸟屎（一应乌鸟飞禽皆是又名燕子屎用新瓦焙乾）　京香墨（醋煅）　虎睛　麻黄　豆豉　牛黄　黄蜡　麝香（少许）　珍珠　地龙（活者全用）　乾蝎（十个炒）　南星（作薄片用童子小便浸三日阴乾焙）　防风　白鲜皮　猢狲骨　朱砂　风化硝
上除麝蝎另外。余药各等分。研为细末。用水飞过。用银圈杵作饼子。另用麝砂为衣。用井水磨一钱。临卧服。如时病身热。疳疖热毒。用姜汁磨化服。急惊用水磨二钱服。其或伤风伤寒。伤暑伤湿。伤食停积。疳劳。烦渴。盘肠肚瘹。诸疮疽证。此因之而发风。须当体认。随其证疗其病证。病证去则风自去矣。按钱氏方。小儿抽搐身热。喘急目斜露睛。四肢逆冷。李医业概以定惊搐一剂与之。无殊主对。钱遂白之曰。发搐为肝实身热。喘急为肺虚。目斜露睛为肝肺相胜。四肢冷为脾虚。治法先用益脾补肺。胃气稍复。然后泻肝定惊而安。一证直视而不能食。或谓神祟使然。钱知其为肝旺胜脾。与之泻肝而愈。一证吐泻或利小便过。多以至脾虚不食。钱用益黄散作效。已经数日。忽尔不语。众医类以失音汤剂治之。竟无寸效。钱氏用地黄丸数剂补肾。于是能言。究其所以然者。前乎清利小便太过。遂致脾肾俱虚。虽已补脾而肾尚虚故尔。至论肺虚痰实。治法当下。故下之必先益脾。然后泻肺。经云欲泻其子。先补其母。此钱氏要诀。钱氏方。泻青丸、泻白散、导赤散、泻黄散、宣风散。乃泻五脏药。益黄散、白术散、阿胶散、地黄丸、皆补五脏药。心中惊热。清心而热不退。则与之助胃。胃不虚则热不生。或胃虚不实。又且大小便难。则不为之疏利。盖利之则胃愈虚。而身必冷。其有伤风寒而吐泻者。欲止吐泻不恃温脾。须以发散之剂先之。风寒散而吐泻自止矣。不特此尔。小儿平常服药过多。而脏腑调和之剂不愈。则易之以攻击。固守之剂太过。则恃乎疏利之药。大概小儿脏腑柔嫩。易实易虚。易冷易热。儿有大小壮弱。病有轻重浅深。所贵乎目视之。切意度心。惟医权衡斟酌。对证用之。得中为上矣。顶门百会上。慢惊用药封脐。或吐泻立效。
●睡红散　治小儿急慢惊风。手足搐搦。目瞪神昏。口眼相引。
牛黄　硼砂　脑子　珍珠　水银（砂子各半钱）　麝香（一分）　青黛　蝎尾（炒）　京墨（烧烟尽）　南星（姜汁浸一宿）　半夏（姜汁浸一宿）　蛇含石（醋淬六味各一钱）　金箔（十片）　银箔（十片）　乌蛇尾（并项下七寸并酒浸一宿取出去皮骨炙一钱）
上牛黄、麝香、脑子、硼砂、金箔、银箔先研细。次入水银砂子。再将余药捣罗为末。一处研匀。每服婴孩半字。半岁一字。一二岁半钱。三四岁一钱。以意加减。金钱薄荷汤下。如一服搐定。即便用调胃气观音散二三服。如小儿再作气粗发搐。宜进鸡舌香散二三服。一方有薄荷无南星。
●加味至宝丹
鸡嗉（一个乌骨者尤妙去净）　牛胆膏（半两）　天南星（取心三钱）　血竭（三钱如无以獖猪心血代之）　马牙硝（二钱半）　硼砂（一钱）　蝎梢（九个）　枯矾（二钱半）　脑子　麝香（少许）
以上为细末。入鸡嗉内扎了。用碗蒸一饭久。取出悬挂。却入后药。
至宝丹（二两）　沉香　木香（各一钱）　白芷梢（一钱半）　猪牙皂角（三条去皮弦）
上为末。夏加花蜘蛛十个。和前药糊丸。如苏合香丸大。朱砂金箔为衣。每服一丸。薄荷汤磨服。
●夺命金丹　治急慢惊风。无药可理者。一服见效。
天南星（为末用腊月黄牛胆汁拌和入于胆内挂当风处阴乾百日可用）　天竺黄　天麻　防风（去芦）　白附子（炮）　白殭蚕（炒去丝嘴）　朱砂（别研各一两）　蝉蜕（去土半两）　麝香（二钱别研）　天浆子（炒二十一个）　牛黄（半钱）　蝎梢（四十九个炒）　赤足蜈蚣（一条脊上开路入麝香一钱却用纸裹焙乾用）　干胆（一枚炙黄去足）
上为细末。用东流水。煮白面糊为丸。如鸡头子大。金箔为衣。每服先下白末子。即和剂方青州白丸子研为末。每服半钱。薄荷汤下。后用生姜自然汁磨下一粒。立见功效。量儿大小增减。不拘时。
●牛黄散子　治小儿惊痫。壮热心燥。发歇不定。宜服。
牛黄（一分）　马牙硝　铁粉　龙脑（各三分）
上为细末。为散。每于乳食后。以熟水调下半钱。量儿大小加减。一方用龙齿。
●蛇黄丸　治小儿惊痫。
蛇黄（三枚大者细研）　麝香（半分）　郁金（三分为末）　金银箔（各细研五十片）
上同研令匀。以粳米饭和丸。如绿豆大。每服用磨刀水煎一两沸。温如人体下三丸。更看儿大小加减。一方无金银箔。
●极妙方　治小儿惊痫。
铁粉　石膏　牡蛎粉（各一分）　黄丹（半两）
上细研为散。以井华水调下半钱。量儿大小。加减服之。
●子芩散　治惊痫发热。如无痫。但似热。即与服。
升麻　子芩　犀角（屑各三分）　大黄（六分）
上水二升半。煮一升二合。候温渐与服。微利三两行。忌面猪鱼醋物。
●葛散子方　治少小惊痫掣瘲。一日一夜百馀发。
葛（炒）　雄黄　甘草（炙各六分）　当归（三两好者）
上为末。取一小豆。乳汁和令咽之。日夜三四服。不能服。用当归半两。小豚卯一具。并切。酒一升二合煮八合。服半合至一合。量儿大小。日夜三四服。大妙。
●二气蝎梢散　治小儿惊痫。
青州白丸子（半两）　阴阳硫黄（系生熟者各用绿豆大）　蝎（二个全者不得用火焙要晒乾一法用蝎梢）
上为细末。每一岁至五岁半钱。六岁至十岁一平钱。用无灰好酒下。忌动风物。小儿奶母亦忌口。若惊发作。用无灰酒下一大钱。病深者过十服。
●辰砂乳香丸（亦名镇惊安神丸）治惊痫胎风。壮热瘛瘲。弄舌摇头。眠睡不稳。目睛上视。口眼牵引。痰实咳嗽。咬齿谵语。
半夏（炮）　乳香　朱砂（各研）
上各等分为末。面糊丸。每服十丸。乳食后温薄荷汤下。量儿增减。
●琥珀丸　治小儿急慢惊风。涎潮昏冒。目瞪搐搦。惊钓腹疼。及和顺疮痘。小儿惊哭。眠卧不安、入口立效。惊痫时复发作。常服永除病根。
辰砂（一钱半）　琥珀　牛黄　殭蚕（炒去丝嘴）　全蝎（去毒）　南星（水浸夏三日春秋五日冬七日牛胆中制佳）　白附子　代赭石　天麻　乳香　蝉蜕（各一钱）　麝香（半钱）　脑子（一分）
上为末。一岁半字。薄荷汤调下。慢惊加附子。
●保命丹　治小儿急慢惊风。潮作不定。涎盛气急。精神不爽。病退常服。永除根。
牛黄　辰砂（各二钱）　麝香（半钱）　脑子　乳香　五灵脂　铁粉　代赭石（各一钱）　全蝎（半钱）　蜈蚣（一条）　附子（炮）　殭蚕（炒）　蛇含石（煅醋淬三次各半两）
上为末白面糊丸。如鸡头子大。每服一丸。薄荷汤磨下。
●万金丹　治小儿急慢惊风。
朱砂（五钱别研）　麝香（钱半别研）　珍珠（一钱半）　白殭蚕（十个炒）　琥珀（一钱明者）　全蝎（十个去尾火炙）　脑子（别研）　犀角（锉）　干胭脂（以上三味不以多少）　天南星（一钱）　钩藤（五钱）　巴豆（五粒去油）
上为细末。薄荷汤打糊为丸。如麻子大。二岁小儿服一十八丸。看儿大小。加减丸数。服之急惊煎薄荷汤送下。慢惊煎地龙汤送下。
●神应丸　治小儿急慢惊风。及卒中。并五种痫疾。或发直目直视。面如桃花。口眼俱闭。或即俱开。喉中作声。汗出如油。惊风下泄。时泻黑色。以上恶候。但一服救之。灌药一粒。立效。
真牛黄　麝香　轻粉（各半两）　金银箔（各百片）　磁石　石绿　朱砂　蛇含石（火煅醋淬七次）　粉霜　雄黄（各一两）　石燕子（两个火煅醋淬七次）
上为末。酒糊丸梧桐子大。一岁一丸。薄荷汤化下。入酒少许尤妙。痫病薄荷自然汁和酒化下。
●香金丸　治小儿急慢惊风。来去不定。涎鸣昏瞀。
天麻　雄黄　全蝎（各半两）　白附子　大川乌（炮去皮）　铁粉　青黛　南星（炮各一分）　麝香（半钱）　石燕子（醋煅）　朱砂（各一分）
上为末。糊丸如鸡头子大。每服一丸。薄荷汤磨下。
●蛇头丸　治小儿急慢惊风。涎盛痰塞。搐搦来去。不问阴阳。但是惊后。服之立效。
蛇头（一个炙）　蜈蚣（三条赤足者）　朱砂（三钱）　铅白霜　轻粉（各二钱）　脑子（一钱）　麝香（一钱）　铁液粉　百草霜（各半两）　蛇含石（一两醋淬）
上为末。糯米糊为丸。鸡头子大。每服半丸。薄荷汤磨下。一方慢惊加附子半两。去皮尖。血竭一分。一方加全蝎一分。
●睡红散　治小儿急慢惊风。手足搐搦。目瞪。口眼相引。
乌蛇（项下肉七寸用酒浸一宿去皮骨炙黄一钱）　青黛（二钱）　牛黄（半钱）　蝎梢（一十个炒）　麝香（一字）　硼砂（半钱）　水银砂子（半钱）　金箔（十片）　真珠末（半钱）　乌蛇尾（酒浸一宿去皮骨炙黄色一分）　蛇黄（入水内烧令红醋淬如此三度）
上牛黄麝香硼砂金箔先研极细令匀。次入水银砂子再研。将余药捣罗为末。作一处研匀。每服婴孩半字。一二岁半钱。以意加减。金银薄荷汤调下。如一服搐定。即便用调胃气药服之。兼治一切风痫。上视涎盛。宜服。如吐泻后成惊。手足冷者不可服。
●麝香膏　治小儿急慢惊风。涎热发搐。
麝香　防风　草龙胆（各三钱）　甘草（炙四两）　龙脑（一钱）　朱砂（研三钱）　乳香（半两研）　天南星（烧半钱）　腻粉（一钱）　墨（半钱）　青黛（半两）
上研匀。蜜和成膏。每二岁儿服半皂子大。薄荷汤化下。
●天王补心丸　治小儿急慢惊风。金箔镇心丸。蜜丸。加金箔为衣。
朱砂（半衣）　半夏（浸十日换水十遍每换水搅一次）　人参　南木香（各三钱）　琥珀　杏仁（炒黄色却以汤泡去皮尖）　麝香　青木香　槟榔　葶苈子（炒黄色各一钱）　江子（七粒去皮去油）
上各研细。面为丸。萝卜子大。每服一岁五七丸。三岁二十七丸。虚者减丸数。壮者加丸数。朱砂为衣。荆芥汤下。用蜜丸。如鸡头子大。为金箔镇心丸。磨化服。
●麝香饼子（出全婴方）治小儿急慢惊风。进退不定。日久乍静乍动。呕吐痰涎。潮搐风痫潮热。口眼偏斜。项背强直。目睛上视。及因吐利生风。心肺中风。尤宜服之。
麝香　蝎尾（去毒）　南星（炮）　蜈蚣（二条赤足酒浸酥炙）　川乌（炮去皮尖）　白花蛇（酒浸一夕去骨皮焙各半两）　乳香　铁粉　朱砂　牛黄（各一钱）
上为末。酒糊丸。如鸡头子大。拍作饼子。三岁一饼。人参薄荷汤化下。大小加减。
●乌龙丹（一名乌梢丹出全婴方）治小儿急慢惊风。潮发不时。神昏涎盛。及因吐利后生风。及心肺中风。尤宜服之。
白附子　人参　南星（炮）　半夏（泡洗七次）　乌蛇尾（酒浸去皮骨焙一方用三两水浸）　天麻　全蝎（去毒）　防风　川附子（炮各一两）　天浆子（二十七个炒一方二十一个）
上作一处。酒浸二宿。取出焙为末。次用水磨雄黄一两。辰砂一两并飞。同和拌。入麝香二钱。生龙脑一钱。糯米饭为丸。如黍米大。三岁十丸。薄荷汤下有效。亦作散子调下。尤妙。
●睡安散（出全婴方）治小儿急慢惊风。潮搐不定。不得安睡。
辰砂　乳香　血竭（各一钱）　麝香（半钱）　人参　酸枣仁（炒）　南星（炮）　白附子（各半两）　全蝎（二十一个）　蜈蚣（一条酥炙黄酒浸一宿）
上为末。二岁一字。薄荷汁好酒煎令沸调下。得睡是效。
●至圣保命丹（出鲍氏方）治小儿胎惊内瘹。腹肚坚硬。夜啼发热。目睛上视。手足搐掣。角弓反张。但是痰涎壅盛。一切急慢惊风。并皆治之。
全蝎（十四个）　白附子　天南星（炮）　白殭蚕（直者炒）　朱砂（研）　麝香（研各一分）　防风（去芦叉）　天麻（各二钱）　金箔（十片）　蝉蜕（去泥二钱）
上为细末。入研药和匀。粳米[KT]饭。取中心软者搜为丸。每一两作四十丸。初生儿半丸。乳汁化下。周岁儿一丸。金银薄荷汤化下。一岁以上。有急候者二丸。薄荷汤化下。常服镇心安神。化痰。除一切惊风证候。一方无金箔。朱砂为衣。一方无天麻。
●蛇头丸（出和剂方）治小儿急慢惊风。手足抽掣。眼睛直视。角弓反张。证候危急者。
蛇含石（十个煅三度醋淬却用甘草汤煮出酸气研飞为细末）　铁腻粉　五灵脂（酒浸去砂）　辰砂（炒）　蝎梢　白附子（炮）　郁金（炮各二两）　麝香（研一两）　龙脑（别研半两）　花蛇头（一个酒浸用齿并肉）
上为细末。面糊为丸。如鸡头子大。每服一丸。薄荷自然汁磨。以井花水化开。量大小加减与服。
●大天南星丸（出御药院方）治小儿急慢惊风。涎潮发搐。目睛上视。口眼相引。牙关紧急。背脊强直。精神昏塞。连日不省。
龙脑（研）　牛黄（研）　乳香（研各一钱）　天南星（牛胆制者半两）　人参　天麻（去芦）　防风（去芦各一分）　朱砂（研三钱）　麝香（研一钱半）　乾蝎（十四个汤浸润去土微炒）
上研杵令匀。炼蜜和丸。如鸡头子大。每服一丸。荆芥薄荷汤化下。量儿大小。加减服。不拘时。
●生朱膏（出医方集要）治急慢惊风。
天麻（一分）　朱砂（二钱）　殭蚕　白附子（煨）　全蝎（二十一个）　黑附子（一钱炮）　麝香（半字）　蜈蚣（一条酒浸）　南星（一钱半煨）　花蛇（酒浸炙乾各二钱）
上为末。和匀。炼蜜为丸。如鸡头子大。每服一丸。用金银薄荷汤化下。
●扁银丸　治小儿急慢惊风积。
青黛（三大钱）　水银（一皂子大同黑铅结砂子）　寒食面　黄明胶（炒令焦为末各二钱）　轻粉（炒五钱）　雄黄　粉霜　朱砂（各一两）　巴豆（十二个去油）　脑麝（少许）
上都研细匀。滴水为丸。如麻子大。捏令扁。曝乾。磁合盛。一岁一丸。随意加减。煎皂角子汤送下。不得化破。
●龙脑散（出钱氏方）治小儿慢惊。多用性太温及热药治之。有惊未退。而别生热证。有病愈而致热证者。有反为急惊者甚多。当问病者几日。因何得之。曾以何药疗之。可用解毒之药。无不效。宜此。
大黄（蒸）　半夏（汤洗锉姜汁浸一日焙乾炒）　甘草（炙）　金星石　银星石　寒水石　禹馀粮　不灰木　青蛤粉（各半两）
上同为细末。研入龙脑一字。再研匀。新水调一次字至半钱。量大小与之。通解诸毒。本旧方。仲阳添入甘松三两枝。藿香叶末一钱。金牙石一分。减大黄一半。治药毒吐血神效。
●夺命散（出全婴方）　治小儿急慢惊风。诸药不效者。一服见效。
白附子　黑附子（炮去皮）　南星（炮）　天麻　防风　半夏（泡七次）　麻黄（去节）　朱砂　全蝎（新薄荷叶裹生姜汁蘸炙三两度黄色各一钱）
上入麝香半钱为末。三岁半钱。薄荷姜汁更同酒泡汤调下。急惊朱砂轻粉二味加入。
●治急慢惊风。大有神效。
苏合香丸（一贴）　镇心丸（一贴）　牛黄清心丸（一贴）　天南星丸（一贴）　朱砂（一钱重）　贯珠子根（不拘多少为末）　地龙（九条用半钱）　真沙糖（不拘多少）　麝香（不拘多少）
上为末极细。一处拌匀。每服抄一钱。无根水调下。
●黑神丸（一名醉惊丸出幼幼新书）治小儿急慢惊风。
腻粉（一钱半）　墨　白面　芦荟（研各一钱）　麝香（研）　龙脑（研）　牛黄（研）　青黛（研）　使君子（去壳面裹炮熟各半钱）
上同研匀。细面糊为丸。如梧桐子大。每服半丸。薄荷汤研下。止利即服一丸。俗名睡惊丸。少不同耳。前后用之。重者一服即瘥。一方有麻糖三个或二个。不用牛黄。德生堂云。昔有小儿王医卖此药。以效至富。予因得方。与常人治惊风极。效本堂用之神验。
●妙香丸（出全婴方）治小儿急慢惊风。及伤风壮热。或结胸。五七日以上。面赤大躁。腹胀喘粗。面易五色者。以龙脑水吞下一丸。下恶物。并药丸即瘥。
朱砂（一两）　牛黄　脑子　麝香　轻粉（各三字）　金箔（十片）　巴豆（二十五粒去油）　黄蜡（六钱）
上为末。熬蜡为丸。如小豆大。三岁一丸。薄荷汤下。或以脑子水下。如惊痫年深。不过五服。更不复作。如惊热惊风。可芥子大三两丸。惊涎积热。颊赤口乾。患经五七日以上。但是惊疳食病。小方脉不能晓者。十岁绿豆大七丸。虚中有积。吐泻诸痢不止。脏腑㽲痛者。服之立效。食前。一方入白沙蜜三分。同研令匀为丸。
●黑龙膏（出全婴方）治小儿急慢惊风。潮搐频并。胎痫发歇不定。
乌蛇尾（去皮骨酒浸一宿）　蚕纸（一张烧灰）　蝉蜕　全蝎（各半两）　朱砂（半两）　脑子　麝香（各半钱）　金箔（二十片）
上为末。炼蜜为丸。如皂角子大。三岁一丸。薄荷汤化下。一方人参汤薄荷汤。一名乌金膏。
●银朱丹（出全婴方）治小儿急慢惊风。搐搦不定。涎壅不通。并胎痫。
全蝎（去毒）　天浆子（炒）　蜂房（各一分）　朱砂（半两）　水银　黑铅锡（各一两二味结沙子）　牛黄　麝香（各一钱）
上为末。糊为丸。如小豆大。二岁五丸。金银薄荷汤下。
●保安膏（出全婴方）治小儿急慢惊风。潮作不定。心肺中风。
蛇头（一个酒浸）　蜈蚣（一条酥炙）　全蝎（一钱）　草乌（一个去皮尖）　麻黄（去节一钱）　朱砂（一钱半）　脑子　麝香（各一字）
上为末。一钱一次。薄荷汤酒调下。
●全蝎散（全婴方）治小儿急慢惊风。诸痫涎盛。头颈强直如弓。
蝎尾（一钱半炒）　蜈蚣（一条炙）　麝香（一字）　脑子（一字）　川乌尖（七个生）　南星（半钱姜汁浸一个）　花蛇肉（酒浸炙一钱）
上为细末。一岁一字。薄荷汤调下。
●定命丹（一名定生丹旅舍方）治小儿急慢惊风。天吊脐风。撮口搐搦。奶痫壮热。
蝎尾（十四个炮）　天麻（半分）　天南星（炮末）　腻粉（各一两半）　青黛（分半）　朱砂（研）　白附子（炮各半两）　麝香（二字）
上再研匀。用烧粟米饭为丸。如绿豆大。薄荷汤化下一丸。凡急惊者水化滴入鼻中。立即搐定。一方用脑子一字。
●麝香丸（一名天浆子丸出圣惠方）治小儿急慢惊风。上膈多涎。精神昏闷。
麝香（一分细研）　牛黄（半两细研）　白附子（半两泡制）　犀角屑（三分）　蟾酥（如柳叶大两片于铁器上焙）　猪胆（一枚乾者一方取汁入面糊同和为丸）　天浆子（十枚麸炒令黄去壳）　半夏（一分汤洗七次去滑）
上为末。用面糊为丸。如黍米大。一二岁儿。每服五丸。未瘥频服。量儿大小。以意加减。薄荷汤下三丸。
●龙骨散（出全婴方）治小儿急慢惊风。诸药不效者可用。
天浆子（三十一粒炒）　蜈蚣（一条炙）　蝎尾（去钩子）　乌蛇肉（酒浸焙）　朱砂（各一钱）　脑子（一分）　麝香（一分）
上为末。三岁一字。薄荷煎汤调下。
●七味羌活膏（出御药院方）治急慢惊风。壮热发搐。胎痫。昏困不省。
天麻　全蝎　人参　白殭蚕（各半两）　羌活　独活　乌蛇肉（酒浸一宿焙各一两）
上为细末。炼蜜和丸。每两作五十丸。每服一丸。煎荆芥薄荷汤化下。一方麝香荆芥汤化下。
●辰砂茯神膏（出永类钤方）治小儿急慢惊风。涎潮搐搦。手足抽掣。心膈烦躁。治惊啼睡不安帖。腹中㽲痛。
酸枣仁（净去壳）　代赭石（烧醋淬研）　乳香（别研各一两炙）　茯神（去木一两半）　朱砂（研飞半两）　麝香（研一钱）
上为细末。炼蜜为丸。如鸡头子大。每服一丸。用金钱薄荷汤研下。更量岁数加减与服。常服镇心安神定志。此药与他惊药大不同。温平不冷。
●定命丹（出幼幼新书）治小儿急慢惊风。天吊撮口。潮发搐搦。奶痫及壮热。昏塞不省。
青黛（研半钱）　蟾酥（乾者酒浸一宿一分）　乾蝎（全者七枚微炒）　麝香（研一钱）　白附子（捣为末半钱一方生用）　天南星（炮为末一分）
上细研令匀。以粟米粥和丸。如绿豆大。别以青黛为衣。每服一丸。荆芥薄荷汤化下。后困睡无疑。但有患者。先化半丸。滴入鼻中。嚏喷者必瘥。一方不用天南星。一方新生儿用腻粉二捻。生油一两点。新汲水数点。药一米许化破与服。取下胎中所受惊热。
●保命丹（出本事方）治小儿急慢惊风。四肢逆冷。眼张口噤。涎口不止。
虎睛（一对瓦上安之又以瓦盖定慢火逼干）　箭头朱砂（半两）　全蝎（半钱）　天麻（一分）　麝香（半钱）　蜈蚣（二条去头尾赤足者）
上为细末。炼蜜为丸。如鸡头子大。瓦罐贮之。入脑麝窨定。急惊风薄荷蜜汤化下。慢惊风薄荷汤化下。各三丸。更量儿大小。加减与之。些少惊悸。亦可服之。
●红霞散（出全婴方）治小儿急慢惊风。潮作涎盛。进退不定。
天浆子（二十个一钱半）　殭蚕（半两）　全蝎（三钱）　麝香（一字）　朱砂（一钱）
上为细末。二岁一字。煎麻黄汤调。日三服。汗出是效。
●缓风散（出全婴方）治小儿急慢惊风。正搐被人持捉。风涎流滞。气血不通。遂成曲戾不随。
自然铜　蜈蚣　全蝎　地龙　殭蚕（各等分）
上为末。竹管一个。上钻孔四十九个。先入半自然铜在筒内。次入蜈蚣一层。全蝎一层。地龙一层。殭蚕一层。自然铜一层。盖面实填油单纸封闭。皂角水煮百十沸。焙乾为末。三岁半钱。麝香酒调下。治大人小儿瘫痪尤佳。
●五味天浆子散（出御药院方）治小儿急慢惊风。
天浆子　龙脑（各一钱）　蜈蚣（十条炙）　朱砂末（一钱半）　乾蝎（十个炒）
上为细末。每服一字。煎薄荷汤调下。不拘时候。
●龙脑地黄膏（出宣明论）治小儿急慢惊风。痰涎上潮。心胸天瘹惊。缠喉风。小儿胸膈不利。一切热毒。大有神验。如病不已。与分肢散三服。吐利得快常服此药。
川大黄（锦纹者别研）　甘草（别研）　雄黄（水飞各一钱）　麝香（一钱别研）　生脑子（一钱别研）
上各修制了。再乳钵内同研细。炼蜜为膏。油单裹。如有前病。煎薄荷汤下。旋丸如皂角子大化下。如小儿大人睡惊及心神恍惚。金钱薄荷汤下一丸。常服新汲水下。大解暑毒。如孕妇常服。所生男女永无疾病。如有大人阳毒伤寒。加轻粉二匣子。龙脑少许。水化下一丸。杏核大。小儿看年岁大小。加减服立效。
●延寿睡惊丹（一名保生丸）治小儿急慢惊邪。风热痰壅。咽膈不利。痫癫潮发。手足搐搦。口眼相引。背项强直。精神昏愦。睡中啼哭。此药大能安神镇心。定惊控痰。每用一丸。浓煎薄荷汤磨下。五岁以下儿分二服。三岁以下儿分四服。（方见本门一切惊风类）
●蝎梢散　治小儿急慢惊风。
附子（生去皮脂一分）　丹砂（研半钱）　蝎梢（七枚）　乌头尖（七枚）　半夏（一枚浆水煮过）
上为细散。每服一字。浓煎桃枝汤调下。
●豆卷散（出全婴方）治小儿慢惊。多用性太温及热药治之。有惊未退。而别生热证。有病愈而致热证者。有反为急惊者甚多。当问病者。几日。因何得之。曾以何药疗之。可用解毒之药。无不效。宜此。
贯众　板蓝根　大豆黄卷（水浸黑豆生芽是也日乾）　甘草（各一两炙）
上为细末。每服半钱。水煎去滓。服。甚者三钱。浆水内入油数点煎。又治吐虫。不拘时服。
●问命丹（出全婴方）治小儿急慢惊风。诸药无效。神昏恶候。
踯躅花（半两）　蝎尾（一分半）　加脑子（半字尤佳）　麝香（半字）
上为末。少许。吹入鼻中。嚏喷可治。亦理脑痛头疼。
●探生散（出全婴方）治小儿急慢惊风。诸药无效者。吹鼻定死生。
没药　雄黄（各一钱）　乳香（半钱）　麝香（一字）
上为细末。少许吹鼻。如眼泪。鼻涕俱出者。可治。
●一醉散（出全婴方）治小儿急慢惊风。潮发进退。并十岁儿。风狂胡走。挥扬手足。
辰砂　乳香（各半两）　酸枣仁（炒去皮半两）　全蝎（三钱）
上为末。三岁儿半钱。好酒调下。尽醉服之。睡著忌勿惊动。自觉即安。治大人风狂亦效。
●麝珠丹（出全婴方）治小儿急慢惊风。眼上涎鸣。发搐来去。
朱砂（二钱）　轻粉（一钱）　地龙（一条安磁合内朱砂糁在身上令遍合一宿取出上刮身上红用）　麝香（一字）
上为末。一岁一字。生薄荷自然汁调下。良久取下黑黄涎。
●玉枝散（出御药院方）治小儿急慢惊风。发时不省人事。
全蝎（七个）　薄荷（十四叶）　麻黄（七条）　白术（半两）
上以温汤浴润。以两叶裹蝎。一个用麻黄一条缚定。炒至焦黑。次入白术半两。生姜自然汁浸透焙乾。上用为末。每服半钱。煎丁香柿蒂汤调下。不拘时。
●全蝎散（出御药院方）治小儿急慢惊风。搐掣瘛瘲。痰实壅塞。胸膈不利。
全蝎（十一枚）　朱砂（研）　干胭脂（各一两）　薄荷（四钱）
上为细末。每服半钱。乳汁调下服之。
●万金丹（出百一选方）治小儿急慢惊风。
朱砂（一钱）　轻粉（十小粒）　全蝎（十枚微炒去梢）　琥珀（五分研细极水飞净用）　殭蚕（十个）　雀儿饭瓮（三个其状如雀卵树刺上有之去壳取肉生用俟前三味研细方入同研）
上为细末。以男儿乳汁为丸。如鸡头子大。半岁半丸。一周一丸。一岁加一丸。至三丸。止用金钱薄荷汤化下。服药后必昏睡。虽终日亦不可惊觉。自醒即无事。其惊涎随大便出。然药性微冷。若慢惊少服。
●夺命散（出百一选方）治小儿急慢惊风。
全蝎（二十七个用）　蛇含石（一两醋淬七次）　铁朵粉（一两）　丁头代赭石（一两）
上为细末。薄荷汤调下。如身热入朱砂末少许。一方入雄鸡冠血少许。潮热入朱砂。
●青金丹　治小儿急慢惊风。
黄连（半钱）　黄柏（二钱生）　青黛（二钱）　巴豆（十四粒去皮心油膜别研）　全蝎（二枚）
上为细末。面糊为丸。如黍米大。作饼子。量儿大小服。金钱薄荷汤化服。
●星香散（出经验良方）治小儿急慢惊风。搐搦窜视涎潮。
南星（圆白者一钱半）　木香　橘红（各半钱）　全蝎（一枚）
上锉细。入姜四片。慢煎熟灌下。大便出涎即愈。危氏用水二盏煎服。
●又方（出本事方）治小儿急慢惊风。四肢逆冷。眼张口噤。涎口不止。
赤脚蜈蚣（一条去头尾）　蝎梢（半钱）　草乌尖（七个）　半夏（三个）
上焙乾为末。入麝香三十文。轻粉半钱匕。用生姜自然汁丸如鸡头子大。每服三丸。金钱薄荷汤化下。次用生朱砂调涂病儿脚中心妙。
●慈救丹（出与药方）
朱砂（二钱先研）　全蝎（不去毒文武火微焙净三钱次下乳钵）　江子（不去油去心膜大白者十四粒三下乳钵）　麝香（当门子一钱四下乳钵候研至无声则可用）
上研细。煮面块为丸。如麻子大。阴乾。一岁一丸。验岁数服。急惊薄荷汤下。慢惊曲蟮泥泡汤下。候一茶时。调无忧散服。若卖与人必与两服。服后忽吐。再吃一服不吐则泻。其病退再休服此药。服后或吐或泻其病瘥矣。
●无忧散（出典药方）
朴硝　青黛
上各等分。为极细末。白汤调下。慢惊二钱。急惊三钱。
●观音妙济散（出典药方）治小儿急慢惊风。
殭蚕（直者去嘴生用）　全蝎（全用）　轻粉（加减）　生朱砂（少许）
上等分为末。每服一钱。用乳汁下。男用女乳。女用男乳。或薄荷汤。下利三五行减轻粉用后药调前药。再服。不利加轻粉。后加金箔琥珀珍珠末三味。等分入前药调服。
●蝎霜散（出全婴方）治小儿急慢惊风。涎潮喉中有声。
全蝎（薄荷叶裹线扎炙薄荷叶焦为度）　粉霜　轻粉
上等分为末。一岁一字。薄荷汁调下。良久吐利为痊。如慢惊首尾。先以少许神宝丹。急惊勿用。　朱砂丸（一名小红丸出宣明论）　治小儿急慢惊风。及风热生涎。咽喉不利。取惊积及胸膈胀满　朱砂（半两研）　天南星（一两二分）　巴豆霜（半钱）
上为末。面糊为丸。如黍米大。看病虚实大小。每服二丸。或天瘹戴上眼。每服四五丸。薄荷汁下立愈。一方姜汁面糊丸。乳下。一方滴水丸乳下。
●又方　治小儿急慢惊风。
螳螂（一个全者炙黄研为细末）　朱砂　麝香（各半钱）
上为细末。如一二岁儿分作四服。四五岁儿分作两服。六七岁儿分作一服。以金银薄荷汤调下。慢惊风加生硫黄一豆大。同为末。急惊风则不用硫黄。前二方世所未有。医者不知。乃贵家不传之方。
●郁金散（一名一捻金散出宣明论）治小儿急慢惊风。手足搐搦。目视上。口不开。涎潮闷绝。
郁金（一枚大者）　巴豆（七枚去皮不去油）
上细研为末。每服一字。煎竹叶汤放温下。把药抄盏唇上放。以汤冲下喉咽为妙。一方面北门限上杵一千杵。每服一字。薄荷汤下。治天瘹急惊风盛热。一方用砒半绿豆大。再研极细匀。周岁一字并用生姜淡茶清调下。发时服。服了如吐泻然后再作。不可再服。却可服朱砂膏。羌活膏。虀半散。牛黄散。惺惺散。可选用之。
●雄黄散（百一选方）治小儿急慢惊风。　白矾（生用）　雄黄（等分）
上研细蜡柜丸。如粟米。或绿豆大。以麝香朱砂养之。量儿大小与服。取青绿物。自大便中出。即愈。
●又方（一名保生汤出旅舍方）　通治小儿急慢惊风。手足搐搦。日数十发。摇头弄舌。百治不效者。
蛇蜕皮（一分）　牛黄（一钱研）
上以水一盏。先煎蛇皮至五分。去滓。调牛黄顿服。五岁以上。倍服。
●治小儿急慢惊风（出传信适用方）
天南星（一个）　全蝎（一个）
上为末。用父母津唾调膏。稀稠得所。涂囟上。看囟大小涂之。移时惊住。不须涂之。若未住再涂之。
●一方治小儿囟门陷。併发热。用后药贴之（出典药方）
诗曰　三个葱头及一龙　各各槌来三处同　顶门脚心俱贴上　管甚急惊与慢惊
●备急丸　治急慢惊风。
以五月五日取地龙数条。用竹刀分中截作两段。看地龙跳得急者慢者。各另一处研烂。用朱砂末同研和匀得所。丸如绿豆大。急惊用急跳者。慢惊用慢跳者。用金钱薄荷汤送下。量儿大小加减丸数。如合药后分明写记。急慢各另包裹。收顿。一方单用蚯蚓子研细。沙糖井花水调服。不用朱砂。
●又方　治小儿急慢惊风。
用杨柳树虫。不拘多少。研细取汁。井花水调服。
●桃花散　治小儿急慢惊风。五疳痢。用蜜水入薄荷小叶。同碾服之。治小儿急慢惊风。诸般惊悸。五心热。
朱砂（一分）　蝎梢（四十九个）　腻粉（一钱）　天竺黄　马牙硝（各一两）　脑麝（各少许）
上为细末。每服半钱。用金钱薄荷汤调下。
●全蝎散（出保婴方）治小儿急慢惊风。一切诸风发搐。服之神效。急慢惊风。加减方在内。
全蝎（二十四个新薄荷叶包裹线系定用竹片夹住于慢火上炙数次如无新薄荷用干薄荷酒浸开包炙亦可）　殭蚕（半两先炒去丝嘴用薄荷叶依前法制之）　天南星（一两取末用生姜一两切作片子新薄荷叶三两无新者用干薄荷叶一两一同捣捻作饼子晒乾用如急惊风不用南星加大黄）　大黄（煨一两若慢惊风不用大黄所制天南星）　白附子（炮三钱）　防风（去芦叉）　天麻　甘草（炙）　朱砂（水飞）　川芎（各半两）
上为细末。每服一钱。一岁儿服半字钱。三岁儿服一钱。煎薄荷汤调下。量小儿大小岁数。加减服之。定镇心神。煎金钱薄荷汤调下。身热发搐。煎火府散调下。慢惊吐泻。发搐。煎生姜汤调下。急惊风发搐火。府散加大黄煎汤调下。
●镇心丸（出王氏博济方）治小儿急慢惊风。搐搦不定。中焦壅热。化痰理惊。
金银箔（各三十片）　牛黄（一钱研）　茯神（半两去皮）　铁粉（半两研）　龙脑（一钱研）　防葵（半两）　人参（半两）　雄黄（一分研）　朱砂（半两研）　犀角（一分错）　大黄（一分蒸）　龙齿（一钱）
上都研匀细末。炼蜜和丸。如小鸡头子大。每服看儿大小。薄荷汤化下。如大人心神不定。及多怔忪。亦宜服之。
●六神丹（出卫生家宝方）治小儿急慢惊风。涎潮气壅。安神养魄。去风邪。定嗽喘。利膈。
白殭蚕（直者一钱浴净姜汁浸微炒）　辰砂（一钱研）　蜈蚣（大者一条去头足刮去腹中物酒浸炙香）　蝎梢（一钱去尖）　半夏（陈者一钱刮去脐沸汤洗七次）　真麝香（一字）　甘草（一钱炙匀）　人参（一钱去芦洗切焙）　藿香叶（一钱去尘土）
上为细末。炼蜜为丸。如鸡头子大。周岁儿每服一丸。薄荷汤化下。二三周及一周者。以意加减。
●朱砂膏（出卫生家宝方）治急慢惊风。形候一般皆治。
朱砂（一钱）　蜗牛（五个）　轻粉（一钱）
上一处为末。炼蜜为膏。每服。周岁一黑豆大。薄荷汁调下。日三服。与虀半散相间。或间惺惺散亦得。不退服羌活膏。与虀半散蜗牛连壳用。先用丸糁黄丹。将蜗牛在上。连瓦将在火上焙乾。
●醉红散（出宿州陈氏方）治小儿急慢惊风。潮搐涎盛。口眼偏斜。精神昏闷。若腹急胀。睛上视。则难愈。
蜈蚣（一条炙）　白殭蚕（炒去丝）　全蝎（去毒二味各七枚）　香白芷　朱砂（各一钱）　天仙子（一字）　蔓陀罗花（七枚）　天南星（一枚大者作合子入药在内将天南星来塞之用无灰酒浸一宿湿纸裹入地坑内盖合坑口用炭火二斤煅干时时取开入酒浸洗之候火尽方取出焙乾）
上件为细末。每服一字。病甚者服半钱。急惊用薄荷自然汁调下。慢惊荆芥汤入酒三五滴同调下。不拘时候。
●乳香丸（出傅氏活婴方）治急慢惊风。顽痰壅上。目睛上视。
乳香　龙脑　牛黄　朱砂　麝香　南星　天麻　人参　防风　全蝎　甘草　茯苓
上件为末。用蜜为丸。如鸡头子大。荆芥汤下。
●雄黄散（出傅氏活婴方）治小儿急慢惊风。手足搐掣。壮热口噤。不省人事。
天麻　蝉蜕　南星　桂心　半夏（姜汁制）　白附子　雄黄　麝香　天竺黄　腻粉　全蝎（各等分）
上为末。用枣肉为丸。如绿豆大。薄荷汤下。
●梨浆饮（出傅氏活婴方）治急慢惊风后。馀热不退。或被医人进热药致令孩子烦躁。
硼砂（一钱）　全蝎（一钱）　白附子（半钱）　麝香　铅霜（各一钱）　荆芥（一钱）　朱砂（一钱）　脑子（少许）　朵粉（半钱）　南星（大者一个牛胆汁浸三面裹煨）
上为末。每服一字。灯心金钱薄荷汤下。
●灵砂救命丹（出杨氏家藏方）治小儿急慢惊风。身热涎盛。目睛上视。牙关紧急。频发搐搦。或吐利生风。手足瘛瘲。哽气神昏。
五灵脂（一两醋浸化去砂石慢火熬成膏）　羌活（去芦头）　蔓陀罗花（四枚）　天麻（酒浸焙乾）　乌蛇尾（酒浸取肉焙乾）　滑石（别研）　钩藤　白附子（炮）　防风（去芦头）　零陵香　天南星（炮八味各二分）　白殭蚕（炒去丝嘴）　全蝎（去毒微炒）　棘刚子（去壳取出炒）　蝉蜕（四味各十枚）　麝香（一钱别研）　朱砂（别研）　血竭（别研）　乳香（研细三味各半钱）
上件为细末。次入研者药和匀。用前五灵脂膏子和丸。每一两作四十粒。每服一粒。急惊加龙脑少许。煎薄荷汤磨化下。慢惊加麝香少许。煎荆芥汤磨化。入酒三两点。同调下。不拘时候。
●神圣丸（出杨氏家藏方）治小儿急慢惊风。胸膈涎盛。口眼牵引。手足搐搦。
乌蛇头（醋浸一宿炙黄）　蛇黄（火煅醋淬三遍）　白殭蚕（炒去丝嘴）　防风（去芦头）　天麻（以上五味各一两）　五灵脂（半两）　全蝎（一钱去毒微炒）　麝香（一分别研）　朱砂（一钱别研）　代赭石（半两火煅醋淬三遍）
上件为细末。糯米煮糊和丸。每一两作四十丸。金箔为衣。一岁儿一丸分三服。薄荷汤磨下。急惊用磨刀水磨下。慢惊煎荆芥汤磨下。不拘时候。
●天南星丸（出杨氏家藏方）治小儿急慢惊风。涎盛搐搦。呕吐涎沫。神昏贪睡。
全蝎（去毒微炒）　白附子（炮）　五灵脂（去砂石）　蝉蜕（去土）　天南星（炮各等分）
上件为细末。煮米醋旋滴为丸。每一两作四十丸。阴乾。每服半丸至一丸。煎生姜荆芥汤磨下。不拘时候。
●琥珀真珠丸（出杨氏家藏方）治小儿急慢惊风。涎留心经。上逆作吐。目睛直视。手足搐搦。及治风痫瘛瘲。涎潮昏塞。嚼舌摇头。作声狂叫。
巴豆（七粒取霜）　附子尖（一十四枚半生半炮）　半夏（一十枚半生半炮）　白花蛇头（一枚酒浸焙乾）　白殭蚕（十四枚一半生一半用薄荷叶裹炙焦去薄荷不用）　白附子（二枚半生半炮）　全蝎（十四枚一半生一半用薄荷叶裹炙令黄去薄荷）　天南星（二钱半生半炮）　羌活（去芦头）　白鲜皮　琥珀（别研）　天麻　真珠末（别研）　麝香（一字别研）　朱砂（别研）　龙齿（炙煅各一钱）　雄黄（半钱别研）
上件为细末。以猪心血同薄荷自然汁。煮面糊和丸。如萝卜子大。每服十丸。煎人参汤送下。不拘时候。
●利惊丸（出杨氏家藏方）治小儿急慢惊风。涎壅吐咽不下。神志昏愦。目瞪搐搦。
朱砂（别研）　阿魏（湿纸裹汤上薰令软）　乳香（研各一钱）　蜈蚣（一条炙黄）　蝎梢（七枚去毒微炒）　巴豆（一大粒去皮水浸三日）
上件为细末。次入阿魏巴豆。同研成膏。如未成。即用重汤煮之。旋丸如黍米大。一岁儿每服三丸。浓煎萝卜子汤送下。利下涎即效。不拘时候。
●葱涎丸（杨氏家藏方）治小儿急慢惊风。涎潮搐搦。项背反折。
蚰蜒（大者一七条）　天南星（生一分为细末掺在蚰蜒身用竹篦子刮下不用蚰蜒）　蜈蚣（一条涂酥炙黄）　全蝎（七枚去毒用薄荷叶裹慢火炙了去薄荷）　巴豆（五枚取霜）
上件为细末。生葱涎为丸。如小绿豆大。用朱砂为衣。每服五丸。壁上尘汤送下。不拘时候。
●长生丸（出杨氏家藏方）治小儿急慢惊风。目睛斜视。项背强直。牙关紧急。
蜈蚣（二条）　全蝎（十枚去毒）　天南星（二钱以上二味用生姜自然汁半盏入磁器中慢火熬尽取出焙乾）　棘刚子（十枚去壳只取虫生用同前药末研匀和如枚下干碾为末用）
上件为细末。汤浸雪糕为丸。如芥子大。周岁儿每服十丸。两岁儿每服十五丸。用千金散作汤。使送下。
●千金散（出杨氏家藏方）作汤使送下前药。
白花蛇头（一枚焙乾）　麻黄（二十四茎去节新瓦上焙黄色）
上件为细末。如急惊入研细脑子少许。温汤调药一字送下。不拘时候。
●蛜[虫祁]散（出杨氏家藏方）治小儿急慢惊风。身热涎盛。频发搐搦。神志昏愦。
白附子（一枚炮裂）　天麻（去苗蜜炙）　全蝎（去毒炒焦）　白殭蚕（炒去丝嘴）　天南星（炮）　人参（去芦头）　附子（炮去皮脐尖各二钱）　甘草（微炙）　钩藤　朱砂（别研各一钱）　脑子（一字别研）　麝香（一字别研）
上件为细末。次入脑麝研匀。半岁儿每服一字。周岁儿每服半钱。用薄荷荆芥汤调下。不拘时候。
●嚏惊丸（出杨氏家藏方）治小儿急慢惊风。搐搦不定。头项反折。神志昏塞。
螳螂（一枚大者去足翅朱砂二钱半同研）　蜣螂（三枚去头足翅入雄黄一钱半同研）　蜈蚣（一枚大者入朱砂一钱半同研）　石龙子（一枚入朱砂一钱半同研如无以活蝎梢四十九枚不去毒）
以上四味。遂旋收取。油纸裹窨干。入后药。
真朱末（半钱）　麝香（一钱别研）　龙脑（一钱别研）　瓜蒂（七枚取末）　细辛末（半钱）　白花蛇头（酒浸焙乾取末半钱）　蟾酥（一分）
上件同研为细末。取孩儿乳汁。和为丸。如萝卜子大。每用一丸。以奶汁磨化。滴鼻中。得嚏立瘥。次用薄荷汤化下五七丸。不拘时候。
●水仙散（出杨氏家藏方）治小儿急慢惊风。神昏不省。
水仙子（煅蟆子是也）　瓜蒂（各半钱）　踯躅花（三钱）　脑子（半字别研）　鹅不食草（各三钱）　蝎梢（半两去毒微炒）　蜈蚣（一条炙焦）　麝香（半字别研）
上件研为细末。每用半米粒大。吹入鼻中。得嚏为度。
●白附子丸（出杨氏家藏方）治小儿急慢惊风。潮搐生涎。上气喘急。
白附子（微炮）　天麻　半夏（汤洗七次）　朱砂（细研水飞各半两）　白殭蚕（一两炒去丝嘴）　全蝎（二十一枚去毒微炒）　腻粉（一分别研）　麝香（一钱别研）　金箔（十片别研）
上件将白附子等五味。研为细末。次入研者药一处拌匀。煮枣肉和丸。如黍米大。每服一十丸。煎荆芥汤送下。不拘时候。
●蛇黄丸（出杨氏家藏方）治小儿急慢惊风。涎壅惊悸。或作痫疾。
人参（去芦头）　朱砂（别研）　蛇黄（火煅令赤醋淬七次别研）　天南星（炮）　半夏（汤洗七次去滑）　茯神（去木六味各半两）　铁粉（二钱半别研）　麝香（半两别研）
上件为细末。入研者药和匀。煮面糊为丸。如黍米大。每服十丸。生姜汤送下。乳食后服。
●通关散　治小儿急慢惊风。搐搦潮作。
蜈蚣（一条干者葱汁浸一日一夜焙乾用）　麝香（一字别研）　草乌头（一十四个薄荷生姜自然汁浸一日一夜焙乾用）
上件研为细末。每潮一搐时。男左女右。用一米粒大。吹入鼻中。
●神应散　治小儿急慢惊风。出东坡家藏方。有应。
雄黄（二两）　朱砂（一钱）　全蝎（七个去毒）　蜈蚣（一条炙）　殭蚕（一个直者炒）
上为细末。每用半钱。薄荷汤调服。
●万应丹（出东垣兰室秘藏方）
一斗红云一斗雪　神妙却在青蒿节　不论急惊与慢惊　临时须用生人血
上于七月二十五日取青蒿上物研和为丸。如梧桐子大。每服量大小轻重加减。乳汁磨下。半岁一岁者一丸。二岁二丸。三岁三丸。如黄豆大。
●延寿丹（出东垣兰室秘藏方）治小儿急慢惊风。胃受惊气。腹痛。盘肠内吊。鸦声邪叫。角弓反张。眼或视上。手足搐搦。痰涎潮壅塞不醒。或一切心神烦闷。睡卧不安。并宜服之。
天南星　白附子　蛇黄　辰锦　生朱　当门子
上细末和匀。糯米粉糊为丸。如鸡头子大。周岁儿每服一丸。婴儿半丸。薄荷汤浸软磨化。乳后服。伤寒疹痘俱不妨碍。药性温平。
●治小儿急慢惊风（出得生堂经验方）
上速以男左女右之手。第二指。屈勾拳。取其第二缝头。用麻子大艾炷一丸。炙之即愈。危者二三壮。此法本堂试用。万无一失。其应效如响。
●治小儿急慢惊风。
乳香（半两味辛热微毒）　甘遂（半两味苦寒有毒及甘草水浸三两日换东流水淘净候乾炒脆用之）
上二味同研细末。每服半钱。用乳香汤调下。或小便调更妙。
●治小儿急慢惊风。并慢脾风。
上用青州白丸子。并金液丹等分为末。饭饮调下。量虚实大小。与服。
●黑子散　治小儿急慢惊风。
上用猪牙皂角。不拘多少。烧为炭为末。入麝香少许。金银薄荷汤调下一字。量儿大小与服。烧时令带性。不得过。
●至圣保命丹（出保生集方）小儿急慢惊风。并皆治之。
全蝎（五两）　南星（十两）　蚯蚓屎（十两）　朱砂（一两）　轻粉（二钱）　岸螺蛳（二百个）
上为末。糕糊为丸。如鸡头子大。每服一丸。用薄荷汤化下。
●葱汤丸　治小儿急慢惊风。
滑石（一钱）　轻粉（一钱）　全蝎（半钱）　白附子（一钱半半生半熟）　巴豆（七粒去油）　南星（一钱半半生半熟）
上为末。蒸饼丸。如麻子大。每丸对岁数。一岁以下七丸。未出月一丸。气积惊积。金银薄荷汤下。
●矾皂丸　治小儿急慢惊风涎。及去风痰疾。利胸次。常服永无痰疾。
北矾（二两半飞过）　半夏（姜汁浸一宿焙）　南星（切作片浓煎皂角水浸一宿慢火焙乾）　殭蚕（直者可用一两醋浸一宿半生半熟各半两）
上为末。姜糊丸。桐子大。每服十粒至二十粒。姜汤下。如喉闭热痛。含化烂嚼。薄荷新汲水送下。甚者及缠喉风。皂角水一搽脚。研一二十粒灌下。小儿急慢惊风。涎盛皂角水研揩齿上。常服食后临卧。姜汤下。不损津液。化痰为水。
●问命散（出保生集）治小儿急慢惊风。发搐。
蜈蚣（一条）　殭蚕（一条比如蜈蚣长）
上为细末。男左女右。搐一字。


卷三百七十六·婴孩一切痫门  ——————————————————————————————————————————————————————————————————————————————————————————

总论  ***************************
论曰少小所以有痫病及痉病者。皆由脏气不平故也。新生即痫者。是其五脏不收。血气不聚。五脉不流。骨怯不成也。多不全育。其一月四十日以上至期岁而痫者。亦由乳养失理。血气不和。风邪所中也。病先身热掣瘲。惊啼叫唤。而后发痫。脉浮者为阳痫。病在六腑。外在肌肤。犹易治也。病先身冷不惊掣。不啼叫而病发时脉沉者为阴痫。病在五脏。内在骨髓。极难治也。病发身软时醒者。谓之痫也。身强直反张如角弓。不时醒者谓之痉也。诸反张大人脊下容侧手。小儿容三指者。不可复治也。凡脉之浮沉以判其病在阴阳表里耳。其浮沉复有大小滑涩虚实迟駃诸证。各依脉判为治。神农本草经说。小儿惊痫有一百二十种。其证候微异于常。便是有痫候也。初出腹血脉不敛。五脏未成。稍将养失宜。即为病也。时不成人。其经变蒸之复有病。馀证并宽。惟中风最暴卒也。小儿四肢不收。惊掣气息小异。欲作痫。反变蒸者。日满不解者。并宜与龙胆汤。凡小儿之痫有三种。有风痫有惊痫有食痫。凡是先寒后热发者皆是痫也。惊痫皆按图灸之。风痫当与猪心汤。食痫当下乃愈。紫丸佳。小儿所得风痫者。缘衣暖汗出风因入也。风痫者。初得之时。先屈指如数。乃发作者此风痫也。惊痫者起于惊怖大啼。乃发作者。此惊痫也。惊痫微者急持之勿复更惊之。或自止也。其先不哺乳。吐而变热。后发痫者。此食痫。早下则瘥。四味紫丸逐癖饮最良。去病速而不虚人。赤丸（即癖结胀满中八味紫霜丸）差駃。病重者当用之。凡小儿不能乳哺。当与紫丸下之。小儿始生。生气尚盛。但有微恶。则须下之。必无所损。及其愈病者则致深益。若不时下。则成大疾。疾成则难治矣。凡下四味紫丸最善。虽下不损人。足以去疾。若四味紫丸不得下者。当以赤丸下之。赤丸不下当倍之。若已下而有馀热不尽。当按方作龙胆汤稍服之。并摩赤膏。风痫亦当下之。然当以猪心汤下之。惊痫但按图灸之。及摩生膏。不可大下也。何者惊痫心气不定。（一作足）下之内虚亦令甚耳。惊痫甚者。特为难治。故养小儿。常慎勿令闻大声。抱持之间。当安徐勿令惊怖。又天雷时。当塞儿耳。作余细声以乱之也。凡养小儿。皆微惊以长其血脉。但不欲大惊。大惊乃灸。惊脉若五六十日灸者。惊复更甚。生百日后灸惊脉乃善。儿有热不欲哺乳。卧不安。又数惊。此痫之初也。服紫丸便愈。不愈复与之。儿眠时小惊者。一月辄以紫丸下之。减其盛气。令儿不病痫也。儿立夏后有病治之。慎勿妄灸。不欲吐下。但以除热汤浴之。除热散粉之。除热赤膏摩之。又以膏涂脐中。令儿在凉处勿禁水浆。常以新水饮之。小儿衣甚薄。则腹中乳食不消。不消则大便皆醋臭。此欲为癖之渐也。便将紫丸以微消之。服法先从少起。常令大便稀。后便渐减之。不醋臭乃止药也。凡小儿冬月下无所畏。夏月下难瘥。然有病者。不可不下。下后腹中当小腹满。故节乳哺数日。不可妄下。又乳哺小儿。当令多少有常剂。儿渐大当稍稍增之。若减少者。此腹中已有小不调也。便微服药。勿复哺之。但当与乳。甚者十许日。微者五六日。止哺自当如常。若都不肯食哺。而但欲乳者。此是有癖。为疾重。要当下之。不可不下。不下则致寒热。或吐而发痫。或更致下痢。此皆病重。不早下之所为也。此即难治矣。但先治其轻时。不耗损而病可愈。凡小儿屎黄而臭者。此腹中有伏热。宜将服龙胆汤。若白而醋臭者。此挟宿寒不消也。当服紫丸。微者少与药。令内消。甚者小增药。令小下。皆复节乳哺数日。令胃气平和。若不节乳哺。则病易复。复下之。则伤其胃气。令复胀满。再三下之尚可。过则伤矣。凡小儿有癖。其脉大必发痫。此为食痫。下之便愈。当审候掌中与三指脉。不可令起而不时下。致于发痫。则难疗矣。若早下之。此脉终不起也。脉在掌中。尚可早疗。若至指则病增矣。凡小儿腹中有疾生。则身寒热。寒热则血脉动。动则心不定。心不定则易惊痫发速也。

候痫法  ***************************
夫痫小儿之恶病也。或有不及求医而致困也。然气发于内。必先有候。常宜审察其精神。而採其候也。
手白肉鱼际脉黑者是痫候。鱼际赤者热。脉青大者寒。脉青细者为平也。　鼻口乾燥。大小便不利是痫候。　耳后完骨上。有络盛。卧不静是痫候。青脉刺之。令血出也。　鼻口青。时小惊。是痫候。　目闭青。时小惊。是痫候。　身热。头常汗出。是痫候。　身热。吐哯而喘。是痫候。　身热。目直视。是痫候。　喜欠。目上视。是痫候。　身热。目视不精。是痫候。　目瞳子卒大。异于常。是痫候。　卧惕惕然而惊。手足振摇。是痫候。　意气下而妄怒。是痫候。　咽乳不利。是痫候。　身热。小便难。是痫候。　吐痢不止。厥痛时起。是痫候。弄舌摇头。是痫候。　小儿发逆上。啼笑。面暗色不变。是痫候。
以上诸候二十馀条。皆痫之初也。见其候。便爪其阳脉。所应灸爪之皆重手。令儿骤动之。足经脉亦依方与汤。直视。瞳子动。腹满肠鸣下血。身热口噤。不得乳。反张颈项强。汗出发热。为卧不寤。手足掣瘲。喜惊。凡八条。痫之极者也。如有此。非复汤药所能救。便当时灸之。
若病家如发。便来请师。师可诊候所解。为发作次序治之。以其节度首尾取瘥也。病家已经无次序。不能制病。病则变异其本候。后师便不知其前症虚实。直后证作治。亦不得瘥也。要应精问察之。为前师所配。依取其前踪迹。以为治乃无逆耳。前师处汤本应数剂。乃瘥而病家服一两剂未效。便谓不验矣。以后更问他师。不寻前人为治。寒温次序而更为治。而不次前师治则弊也。或前以下之。后须平和疗以接之。而瘥也。或前人未下之。或不去者。或前治寒温失度。后人调治是为治败病。皆须邀射。然后免耳。不依次第。及不审察。必重弊也。钱氏云。广亲太尉七岁。潮热数目。欲愈。钱谓其父三大王日。七使潮热将安。八使预防惊搐。王怒曰。但使七使愈。勿言八使病。钱曰八使过来日午间即无苦也。次日午前果作急搐。召钱治之。三日而愈。预见目直视而腮赤。必肝心俱热。更坐石枕子。乃欲冷。此热甚也。肌膏素肥盛。脉又急促。故必惊搐。所言午时者。自寅至午。皆心肝所用事时。治之泻心肝补肾自安矣。东都王氏子吐泻。请医用药下之。至虚变慢惊。其候睡露睛手足瘛瘲。而身冷。钱曰。此慢惊也。与栝蒌汤其子胃气实。即目开而身温。王疑其子不大小便。令诸医以药利之。医留八正散等数服。不利而身复冷。令钱氏利小便。钱曰不当利小便。利之必身冷。一二日已身冷矣。因抱出。钱曰不能食而胃中虚。若利大小便则死久则脾肾俱虚。当身冷面目闭。幸胎气实而难衰也。钱用益黄散。使君子丸。四服令微饮食。至日午果能食。所以然者。谓利大小便。脾胃虚寒。当补脾。不可别攻也。后又不语。医作失音治之。钱曰。既失音问开目而能饮食。又牙不噤。而口不紧也。诸医不能晓。钱以地黄补肾。所以然者。用清药利小便。致脾肾俱虚。今脾已实肾尚虚。故补肾必安治也。半月而能言。一月而痊也。
吐虚者慢惊风。泻虚者慢脾风。吐泻虚者曰阴痫。壮热搐曰阳痫。慢惊风眼偏喜开。慢脾风眼偏喜闭。阴痫眼半开半闭。阳痫半鲜半青。急惊风十生一死。慢惊风千死一生。
风痫者。因将养失度。血气不和。或厚衣汗出。腠理开舒。风邪所入。之者曰风痫。其病在肝。肝主风。验其证。目青面红发搐是也。驱风膏、大青膏、琥珀散。镇惊药。有热。四顺饮退后。与利惊丸下涎。
惊痫者。因血气盛实。脏腑生热。或惊怖大啼。精神伤动。外邪所入。为之者曰惊痫。其病在心。心主惊。验其证。忽然叫声发搐是也。琥珀散、红龙散、镇心丸。有热四顺饮、利惊丸下之。
食痫者。因乳食过多。伤动脾与胃。或食停中脘。内生痰热。气逆上冲。为之者曰食痫。其病之脾。脾纳食。验其证。爱吐气即发搐是也。此病或大便酸臭。紫霜丸下之。以惊药。其食痫遇伤饱复作。宜下。三证大同小异。并属阳也。各目睛鲜斜。手足潮搐。或作猪声。发过即瘥。皆十生一死也。所以阳痫眼半鲜半青者。是肝有风热。飞仙论云。目鲜则肝有风。钱氏云。目青者肝有热。大抵阳痫欲发。先眼目青鲜。其间有因惊食交互。致热盛则生风。风属于肝。肝有风则旺于心火。心火盛则熔动肺金。生痰壅。或闻大声。或大惊而发搐者。有热极虽不闻声及惊。亦自发搐。盖风热盛故也。
慢惊者。因久吐而胃气先虚。胃与肺母子也。母虚亦令子衰。二经虚则生黏痰者。脾胃所出也。痰则凝滞。在于咽喉。如牵锯之声。时复瘛瘲是也。所以慢惊风。眼偏喜开者。胃虚生风。通真子云。风能动能开。慢脾者因久泻而脾气先虚。脾与肺子母也。母虚亦令子衰。二经俱虚则生顽涎者脾肺所出也。涎则溢流于咽喉。如水鸡之声。时复瘛瘲是也。所谓慢脾之风。眼偏喜闭者。惊气入脾。通真子云。气能静能闭。阴痫吐泻之久。脾胃俱虚。脾与胃表里也。二经俱虚。则生痰顽涎。相缠如胶。塞于咽喉。故声鸣而喘。时复手足颤摇。或如角弓之反张是也。所以阴痫眼半闭者。是风气并行脾胃也。三证似同而异。并属阴也。各目睛昏晕。背脊强直。或作鸦声。发频难瘥。皆十死一生也。凡慢有汗多死。仲景云。不得有汗。有汗者亡阳。古人说慢惊瘛瘲。是似搐不搐。其间亦有慢惊。如急搐者是死期之速也。有嗽变惊者。详审治之。身热脉浮。精神恍惚。或吐或泻。不思饮食。发搐即是半阳半阴合病。身凉脉沉。精神倦怠。不吐不泻。又能乳食发搐者。亦是半阴半阳合病。正是伤寒半是表半是里之义也。
阴痫瘥后。复发多死。设有安者。必须少神。眼目鲜。语言不正。或口有痰涎。流溢颐下。或手足偏废。阳痫瘥后。复多涎。缘惊风有三种所作。忽发痫。荏苒失治。风涎流滞心包络间。或因惊而再发。或感风而发。或伤食而发过如旧。或进退不定。潮作有时也。
夫癫狂痫痉。始本于心。心者精神之舍。智意之源。常欲安静。无诸触犯。疾何及焉。若邪积于内。热搏于外。脾胃因虚。不能剋制肾水。上刑于心火。阴阳并虚。遂致精神失守。恍惚多惊。癫狂痫痉之疾所由而生。盖重阴则癫。重阳则狂。痫则身软而醒。痉则身强而昏。癫之来也。发则异常。或歌或哭。乍喜乍悲。狂之证也。妄言不食而歌。弃衣而走。痫者发则卧地。嚼舌吐味。或作猪声。痉则腰背仰折。状如反弓。痰壅而厥。良由风涎流滞心包络故也。已而失治。损伤于心。心伤则神去。神去则死也。设有安者。则语涩少神。或缓弱为废人。
小儿惊啼。睡中四肢掣。动变蒸未解。慎勿针灸爪之也。动其百脉。因惊成痫也。唯阴痫噤痉。可针灸之耳。
凡小儿如有小疾。早为寻医。勿致稽迟。皆能害命。凡有数疾。久而不治。尽变为痫。壮热久不治。为痫夹惊。伤不瘥为痫。痰饮不瘥为痫。洞泄不止为痫。咳嗽不止为痫。夜啼不瘥为痫。客忤发不止为痫。霍乱吐泻不止为痫。哯乳不瘥为痫。脐疮不干。常有黄水出。久则为痫。以上病状。皆能变为痫疾也。
小儿惊。不医者成风。风不医者成痫。痫不医者成痉。既成痉则难以用药。痫亦分数种。有惊风痫多惊疾发。有乳风痫食乳冲肺即发。发即吐乳。有肝风痫。四季多发。发即寒热噤。有肺风痫。冬月多发。发即口噤面墨。大抵痫病不能害命。只邪气在心。须重吐。更常服镇心汤药。如觉发时。一边手足动。此不可吐。微觉麻癖。不能举手。兼说话亦不分晓。牙齿皆黑。此风涎及邪气闭塞窍内也。见诸痫正发。手足掣抽。慎勿捉持之。则令曲戾不随也。凡痫病有数般。不可尽述。且说五脏表里。受风形状。初受惊痫。目反视。踞坐举头。唇皮青色。面青黄。此乃病传于肝。若唇黑眼慢。旬日死。风痫口吐白沫。已传受心脏。放齿咬人。或口颊。手指青黑。或醒而发。若指黑色面青黑。乃五日内死。脐风发痫。面虚肿。搐搦。手足摇动。两脸白。病已传肺。面如土色。七日而死。搐搦或梦中啼哭。下齿咬人。乃以慢形状。若眉带黑色。病传入肾。已绝。旬日而死。脾痫之状。喉如锯鸣。多睡不进乳。口乾唇赤。眼白多。此病旦夕而死。肝痫之为病。青目反视。手足摇。心痫之为病。面赤。心下有热。短气息微数。脾痫之为病。面黄腹大。喜痢。肺痫之为病。面目白。口沫出。肾痫之为病。面黑。目正。直视不摇。如尸状。膈痫之为病。目反。四肢不举。肠痫之为病。张口摇头。马鸣欲反折。牛痫之为病。目正直视。腹胀。羊痫之为病。喜扬目吐舌。猪痫之为病。喜吐沫。犬痫之为病。手屈拳挛。鸡痫之为病。摇头反折。喜惊自摇。又有乌痫。唇口撮聚。目手俱摇。蛇痫身软头举。吐舌视人。牛痫即牛声。马痫即马嘶。狗痫即犬吠。羊痫即羊鸣。鸡痫即鸡鸣。五痫病者。腑脏相引。邪气盈起。寒厥口吐沫。须臾如苏。复作。神效雄黄丸方。与钱氏五色丸同。但博济水银用八分耳。
元中记曰。天下有女鸟。一名姑获。又名钓鬼星也。喜以阴雨夜。过飞鸣徘徊人村里。呼得来也。是鸟淳雌无雄。不产。喜落毛羽于中庭。置入儿衣中。便使儿作痫必死。即化为其鬼也。是以小儿生至十岁。衣裳不可露也。八月尤忌之。
痫有八候。前曰仆。后曰僵。昼曰阳。夜曰阴。骂人曰颠。笑人曰邪。一日十数次发曰痫。少年有此患曰呆。
盖阳证不可用温。阴证不可用寒。风痫则先为之散风。惊则先为之利惊。食痫则先为之消积。总以定痫等剂主之。若脏若腑。一阴一阳。是固不可无别。大概血滞心窍。邪气在心。积惊成痫。通行心经。调平心血。顺气豁痰。又其要也。继令小儿有热有痰。不欲乳哺。眠睡不安。常惊悸。此皆发痫之渐也。即以紫霜丸导之。时间量与紫霜丸。减其盛气。则无惊痫风痫瘹之患者。痫喑不能言者。南星炮为末。雄猪胆汁调和少许。啖之辄效。钱氏五痫丸。并南星散。以菖蒲汤调下。甘遂猪心汤以和苏合香丸。皆治痫之要药也。

一切痫  ***************************
方
●返魂丹（和济方）治小儿诸风癫痫。潮热发瘛瘲。口眼相引。项背强直。牙关紧急。目睛上视。及诸病久虚。变生虚风。多睡昏困。荏苒不解。速宜服之。
当归（酒浸切焙微炒）　乌犀（各二两）　乾姜（炒）　枳壳（去根麸炒）　白术（酒浸一宿微炒）　人参（去芦）　木香（不见火）　茯苓（去皮）　丁香（不见火）　厚朴（去皮姜汁炙熟）　藁本（去土）　天竺黄（研细）　桑螵蛸（微炒）　败龟（酒醋涂炙黄）　蔓荆子（去白）　何首乌（泔浸一宿煮过焙）　白芷　虎骨（酒浸炙令黄）　晚蚕蛾（微炒）　缩砂仁（各三分）　麻黄（去根节）　麝香（研）　羌活（去芦）　羚羊角（炒各一两）　半夏（汤洗七次姜汁浸三宿焙乾炒黄）　川乌头（炮制）　白花蛇（酒浸一宿炙令熟去皮骨用肉）　防风（去芦）　白殭蚕（去丝咀微炒）　槟榔　白附子（微炒）　天南星（汤洗生姜自然汁煮软切焙炒黄）　藿香叶（去土）　阿胶（碎炒）　萆薢（微炙）　肉桂（去粗皮）　细辛（去苗）　陈皮（去穰微炒）　槐胶　乌蛇（酒浸一宿炙熟取肉用）　沉香（不见火）　乾蝎（微炙）　独活（去苗）　天麻（酒浸切焙各一两）　朱砂（细研水飞）　石斛（去根）　雄黄（细研水飞）　肉豆蔻（去壳微炒）　牛黄（别研）　龙脑（别研）　水银　附子（水浸后炮去皮脐）　蝉壳（去土微炒）　川芎（各半两）　乌鸦（一个去嘴翅足）　腻粉（别研一分）　狐肝（三具腊月採取同乌鸦一个入新瓮内以瓦盆盖头泥固济炙火一斤烧令通赤烟尽出候冷研细用）　硫黄（研细用瓷盏盛慢火养成汗入水银急炒如膏泥成沙再研半两）　金箔（二十片为衣）
上如法修制。捣研令细。炼白蜜各和。入酥再捣三五千下。丸如梧桐子大。每一岁儿一丸。温薄荷自然汁化下。不计时候。
●丹砂丸（一各虎睛丸圣惠方）治小儿一岁至十岁。发痫成癫。发动无时。口吐白沫。遗失大小便。
丹砂（研）　天麻　露蜂房（微炙）　麻黄（去节）　黄芩（去黑心）　钩藤（各半两）　甘草（炙锉）　防葵（炒）　大黄（炒）　蚱蝉（去头足炙）　龙卤（研）　栀子（各一两）　银箔（十片细研）　虎睛（一对研）　羌活（去芦头）　柴胡（去苗）　白鲜皮　升麻　雷丸（炒）　沙参（各三分）　石膏（研一两一分）　蛇脱皮（炙黄）　麝香（研）　细辛（去苗叶）　牛黄（研各一分）
上捣研为末。炼蜜为丸。如绿豆大。每服一岁儿三丸。二岁至三岁五丸。四岁至五岁七丸。六岁至十岁十丸。并用米饮下。空心午间临卧各一服。一方无细辛。
●大金箔丸（幼幼新书）治一切风。及大人小儿诸痫。解心胸壅热。消痰坠涎。无时发动。吐涎沫。背强直。神志昏愦。
金银箔（各一百片）　辰砂（一两研）　牛黄（研）　生犀（末）　丁香　沉香　真珠（末）　木香　脑麝（各一分）　琥珀（末）　硼砂　乌蛇肉（酒浸炙去皮骨）　天麻（酒炙浸）　雄黄（研）　蝎梢　白殭蚕　附子（炮去皮脐）　天南星（炮）　防风　白附子　甘草（炙以上各一分）　香墨（半两烧）
上为细末。入研药一处匀合。将金银箔入水银三分。同研如泥。再同研合匀。炼蜜为丸。如绿豆大。每服大人五丸。用薄荷酒下。小儿三丸薄荷汤化下。
●天乌散（一名狐肝散幼幼新书）治大人小儿一切风。及久痫患病。
腊月乌鸦（一只去毛羽嘴爪肠胃）　腊月野狐肝（一具同前乌鸦入稍子内固济烧为灰）　麝香（研）　天麻　犀角（屑各半两）　乾蝎　白殭蚕　蝉壳　牛黄（研更炙益妙）　荆芥（取穗）　藿香　天南星（去心）　白附子　腻粉（研）　桑螵蛸（须用腊月掺取桑上者佳各一两）　乌蛇（二两酒浸炙去皮骨）
上为末。每服半钱。煎荆芥汤或豆淋酒调下。空心。小儿用薄荷汤调下。
●夺魂散（永类钤方）定痫良方。
白殭蚕（去丝炒令黄色半两）　白附子（炮）　蛇含石（烧红醋淬七八次研碎各一分）　生银　生金　白茯苓　牛黄（如无以胆治倍加用之）　乌梢蛇头（七八寸许酒浸）　天麻（各一钱）　天南星（秤末一分生姜汁浸一宿用）　脑子　半夏末（二钱重姜汁浸一宿各焙）　赤脚蜈蚣（一条酒浸炙令焦）
上为末。蒸枣肉为丸。如麻子大每服十丸至十五丸二十丸。煎金钱薄荷汤下。朱砂为衣。一方加代赭石一分。醋淬。如欲利痰加巴霜煮枳壳一分。
议曰。痫之为疾八。是一种证候。若言惊风所传。古人有谓食风惊三痫。若言不干惊风所传。古云惊风三发便为痫。且痫为疾。痰热壅盛传入经络。塞于心肺。是致关窍不通。故作痫疾。发作有如惊风吊。或因经而生痰多。或因热而作风盛。大小便不利。上下气不通。心神闷气乱。若死而复生。生而复死。沉沉默默。无由苏省。忽尔气透关窍。渐得开通。魂魄稍得安定。向后心被触恼。气不宣利。发作如前。是知痫之为疾。乃由虚痰冷涎。顽结于胸臆。惊风并聚于关膈。常无精神。心志不宁。即存恍惚。疗理不专。药服不投。必自致害。何足怪者。即夺魂散方。经效秘传。修合如法。治人神验。岂非至宝之谓也。
●麻黄五痫汤（幼幼新书）又疗百日及过百日儿痫。连发不醒。及胎中带风。体冷面青。反张。宜服。
麻黄（去节二分婴孺方用一分）　羌活　乾葛　甘草（炙二分婴孺方用一分半）　枳实（面炒二分婴孺方用三分）　杏仁（二十枚去皮碎并尖婴孺方用四十枚）　升麻　黄芩　大黄（各四分）　柴胡　芍药（各三分）　钩藤钩（一分婴儿方用一分半）　蛇蜕（三分炙婴孺方用二分）　蚱蝉（二枚炙去足羽）　石膏（六分研）
上以水二升。并竹沥五合。煎取六合。每服一合佳。
●五痫汤（幼幼新书）治五六岁儿身热发痫。疹自下利。
大黄（锉炒）　石膏（研各一两）　蚱蝉（三枚微炙）　柴胡（去苗）　升麻　栀子仁　麻黄（去节）　黄芩　知母（焙）　钩藤　芍药　杏仁（去皮尖双仁别研各半两）　蛇蜕（三寸炙黄）　露蜂房（微炙一分）
上粗捣筛。一二岁儿。每一钱水半小盏。煎至三分。入竹沥半合。更煎一两沸。去滓。分温三服。至夜服尽。随儿大小加减。一方无黄芩。令稍稍如人肌暖。以润拭身。
●石室紫药神丸（幼幼新书）治小儿十二痫。
丹砂（九分别研）　大黄（六分）　桂心　半夏（洗各四分）　牛黄　黄连（各五分）　云母（七分）　雄黄（二分）　特生矾石（十二分炼）
上为末。更入。
巴豆（三分去心焙）　雷丸（二分）　真珠（一分）　代赭（二分）　乾姜（三分）
上各为末。新绢袋盛。蒸如斛米熟。方取牛黄桂姜代赭别为末。与前相和匀。以蜜杵丸。黍大。一岁儿。头上下一丸。十岁小豆大一丸。日服三次。
●麻黄散（圣惠方）治小儿百日内发痫。连发不醒。及胎中带风。体冷面青身体反张。
麻黄（一分去根节）　甘草（一分炙微赤锉）　羌活（三分）　柴胡（一分去苗）　川大黄（一两锉碎微炒）　川升麻　子芩（各一两）　枳壳（麸炒微炙）　葛根（各半两锉）　蛇蜕皮（五寸炙令黄色）　石膏（一两半细研）　钩藤（一分）　蚱蝉（三七枚微炙）　杏仁（半两汤浸去皮尖双仁麸炒微黄）
上件药捣粗罗为散。每一钱。以水一小盏。煎至五分。去滓。更入竹沥半合。煎三两沸。量儿大小。加减服之。
●石膏散（圣惠方）治小儿一岁至四岁。壮热大惊发痫。
石膏（一两细研）　蚱蝉（二枚微炙）　柴胡（一两半去苗）　川升麻　钩藤（各三分）　子芩　知母（各一两）　栀子仁（半两）　龙齿（一两）　赤芍药（半两）　麻黄（三分去根节）　葛根（一两锉）　甘草（一分炙微赤锉）　川大黄（一两碎炒）
上件药捣粗罗为散。每服一钱。以水一小盏。煎至五分。去滓。入竹沥一合。又煎一两沸。量儿大小加减。药温时宜服。不可俟凉。一方不用赤芍药。加用蛇蜕皮。炙存性用。
●石膏崇命汤（幼幼新书）治小儿发痫。
石膏（研）　黄芩（去黑心）　芍药（各一分）　桂心（去皮）　细辛（去苗叶）　龙骨（研）　当归（切焙）　乾姜（炮）　大黄（锉炒）　牡蛎（煅研）　赤石脂　白石脂（各三分）　甘草（炙一两）
上捣筛。一二岁儿每服半钱。水半盏。入枣一枚擘。同煎至三分。去滓。温服。至夜三四服。随儿大小增减。一方无白石脂。若有惊若热加黄芩二分。以韦囊盛药大验。
●蚱蝉丸　治小儿诸痫乍发。
蚱蝉（炙去翅足一枚）　大黄（煨锉）　石膏（研）　柴胡（去苗一两）　牛黄（研）　龙齿（碎）　栀子仁　升麻　芍药　沙参　钩藤（各三分）　杏仁（二十一枚汤浸去皮尖双仁麸炒）　龙胆（半两）　丹砂（研一两半）
上捣研为末。炼蜜和丸。如梧桐子大。每服一丸。温水化破服。日三。更量儿大小。以意加减。旋丸与服。
●芍药汤（幼幼新书）治小儿诸痫。吐痢。寒热百病。不乳哺。
芍药　黄芩（去黑皮心）　大黄（炒）　当归（切焙）　栝蒌根　甘草（炙锉）　桂心（去粗皮）　人参（各三两半）　赤石脂（捣研如粉）　牡蛎（研如粉）　紫石英（捣研如粉）　麻黄（去节各一两一分）
上捣筛。再研令匀。一二岁儿每服半钱匕。水半盏。入枣一枚。煎至三分。去滓温服。日三服。随儿大小增减。
●牛黄煎　治小儿膈上有痰。发痫掣瘲。
牛黄（研半钱）　人参（半两）　生犀末　硼砂（研）　白茯苓（去皮）　薄荷　乳香（研）　甘草（炙锉）　井泉石（研）　乌金石（研）　生乾地黄　天麻（各一分）
上捣研为末。用蜜于银器内熬成煎。每服皂子大。用人参汤化下日三。
●驱痫散　治诸痫。口眼相引。上视涎流。手足抽掣。头项反张。腰背强直。
朱砂（研）　雄黄（研）　蛇皮（炙黄）　石膏（煅通红出火毒各一分）　蜂房（炒）　远志（取肉姜制焙）　细辛（去苗）　麻黄（去节）　殭蚕（炒）　川大黄（生）　川芎　独活（各一分半）
上为末。每一钱。钩藤入少蜜煎汤。温和调灌。大儿增用。
●竹沥汤（幼幼新书）治小儿出胎二百日许。头身患小小疮。治护小瘥。复发。五月中忽小小咳嗽。微温和。治之因变痫。一日二十过发。四肢缩动。背脊⿰身夭䠷。反须臾气绝。良久复甦。已与常治痫汤。得怪吐下。经日不间。尔后单与竹沥汁、稍进。一日一夕中。合进一升许。发时小疏。明日与此竹沥汤得吐下。发便大折其间。犹稍与竹沥汤方。
竹沥（五合）　黄芩（三十铢）　羚羊角（镑屑）　木防己（各六铢）　大黄（二两）　茵芋（三铢）　麻黄（去根节）　白薇　桑寄生　萆薢　甘草（炙各半两）　白术（炮六铢一方作白鲜）
上㕮咀以水二升半。煮取药减半。内竹沥煎取一升。分服二合。相去一食久进一服。一方内无萆薢白术。有白鲜皮。
●牛黄丸（圣惠方）治小儿诸痫。惊惕掣瘲。及中客忤。宜服。
牛黄（细研）　人参　防风（各去芦头）　细辛　赤芍药　栝蒌根　当归（以上各半两）　蚱蝉（七枚去翅足炙婴孺方二分）　川大黄（一两锉碎微炒）　蛇蜕皮（炙令黄色五寸婴孺方用三分）　甘草（三分炙微赤锉）　麝香（一分细研婴孺方用三分）　巴豆（三寸枚去皮心研如膏）
上为末。入巴豆研令匀。炼蜜和捣二三百杵。丸如麻子。初生一月至百日儿。每服一丸。一岁至三岁服两丸。四岁至五岁儿服三丸。用薄荷汤下。快利为度。若儿惕惊。及人中温壮热。腹满有不调。增服快利为度。量儿大小虚实与服。一方加能胆。
●镇心丸（幼幼新书）治小儿痫。时时发作。将成厥。
人参　桂心　蜀椒　茯苓　附子（炮各三分）　乾姜　半夏　细辛　牛黄（各二分）　桔梗（十分）　白薇（三分）　防葵（二分）
上为末。蜜丸小豆大。先食服。五岁六岁三丸。日三。往来寒热及虚热者可作知母丸。若胸上气服。可作杏仁煎。
●五痫煎（一名子五痫煎幼幼新书）治小儿经热痫。体羸不堪。余治子母。
钩藤皮（一分半）　子芩　知母（各四分）　甘草（五分）　升麻（三分）　寒水石（六分）　蚱蝉（三枚炙去羽足）　蜣螂（炒三个）　沙参　龙齿　柴胡（各二分）　蛇蜕皮（四寸炙）
上为末。以清蜜和。使流行铜器中。置沸汤煎搅成饴糖。收取之。一月儿枣核大。一呷二枚。日再。夜五六过。不甚妨食。五十日儿呷三枚。百日儿呷四枚。二百三百日儿五枚。一岁六枚。三四岁七枚。五岁十枚。（兼夜并六七过。不妨食也。）
●茯神散（幼幼新书）治小儿痫瘲呕吐。
钩藤　独活　黄芩　麻黄（去根）　桂心　石膏　甘草（炙）　防风　茯神　大黄（各二分）　蚱蝉（三枚炙）　蛇蜕皮（三分炙）
上以水三升。煮取一升二合。去滓。一合日三服。大小增减服之。
●硝石丸（幼幼新书）治少小痞癖结积。除痫止泻。
硝石（三分）　柴胡　细辛　当归　茯神　芍药　甘遂（各二分）　大黄（十分）　黄芩　巴豆（三十粒去皮心炒）　牛黄（别研）　葶苈子（炒研各一分）
上为末。蜜丸。一岁服胡豆大二丸。日一服。以微利为度。
●牛黄雀屎丸（幼幼新书）治小儿百二十痫。诸变蒸。腹中宿痞。及饮食不节。腹温满壮。朝轻夕甚。大小便不通。胃气弱。脾冷使之。
牛黄　芍药　甘草（炙）　巴豆（去心皮炒研别入各三分）　雀屎白（炒）　乾姜　当归　黄芩（各二分）　大黄（五分）　芎藭　人参（各四分）　黄耆（一分）　面（炒一分）
上为末。蜜丸。胡豆大。一岁儿未食与二丸。三二岁小豆大二丸。日三。不知稍加之。微利为度。常服大良。初生儿及二日五日以上。腹中满。口急不得取乳。大小便不通。儿胸中作声者。服半黍大一丸。十日儿一黍大一丸。若头身发热。惕惕惊不安。腹满吐乳。皆主之。百日儿二丸。及寒热往来。朝夕温壮。或身体热痢久不断。青黄五色。又已发痫。及如欲戴眼。但欲眼上。或通夜转急。不得须臾息。及伤寒饮食不消化。吐逆皆主之。小儿如耐药。不止二丸。量儿大小服之。无不瘥也。
●五痫丸　治小儿五痫。惊悸狂叫。发搐上盛。涎潮等疾。或寻常涎盛。
皂角（去皮捶碎水三四升浸取汁滤过银器重汤熬成膏）　白矾（枯过细碎各四两）　半夏（洗七次）
上等辰砂（研）　天南星（炮各一两）　蝎梢　白殭蚕（直者炒）
上等雄黄（研）　白附子（各半两）　麝香（研）　乌蛇（酒浸去骨焙乾炒一两）　蜈蚣（大者一条去头足酒浸炙）
上为末。先用皂角膏子和末。能就。次用生姜汁煮糊为丸。朱砂为衣。小儿六七岁。如绿豆大。每服三四十粒。三四岁二三十粒。一二岁如麻子大一二十粒。并用薄荷汤下。生姜汤亦得。
●阳痫防风散（一名朱砂散）治小儿身热面赤。急惊风。痰涎壅盛。上视。牙关紧硬者。阳痫也。
朱砂（一分一研）　腻粉　麝香（各半钱）　芦荟　白附子　甘草（各二钱）　胡黄连（一钱）　蝎梢（七个）　白殭蚕（十个炒）　金箔（七片）　赤脚蜈蚣（一条炒）
上为末。二岁以上服半钱匕。以金银薄荷汤调下。三岁以上一钱匕。如口不开灌入鼻中。一方无蝎梢。
●阴痫附子散　治小儿吐泻。或只吐不泻。日渐困。面色白。脾虚。或冷不搐搦。目微上视。阴痫慢惊也。服此祛风豁痰。回阳正胃。及治唇青面黑。四肢逆冷。
黑附子（生去皮脐）　生天南星　半夏（各二钱）　白附子（一钱半）
上研细。井花水浸七日。每日换水。浸讫控干。入朱砂二钱。麝香一钱。拌匀。每一字薄荷汤调下。量儿加减。一方用附子生去皮脐为末。每服二钱。以水一盏半生姜二片煎至半盏分三二服。量儿加减。或入丁香五个煎。至乳空时服。或用水浸炊饼为丸。如粟米大。每服二十粒亦可。一方入全蝎末二钱。
●甘草汤（一名钩藤汤）治小儿诸痫。掣瘲吐舌。
甘草（炙锉）　钩藤　栝蒌根　黄芩（去黑皮）　独活（去芦皮）　桂心（去皮）　芍药　当归（切焙）　石膏（碎各半两）　蛇蜕（六寸炙黄）　麻黄（去节三钱）
上粗捣筛。三五岁儿。每服一钱匕。水一盏。煎至五分。去滓。热服。日三。随大小加减。
●当归汤　治小儿诸痫。
当归（切焙）　龙骨（研各半分）　甘草（炙三分）　大黄（锉炒）　芍药　细辛　乾姜（炮）　石膏（碎）　桂（去皮）　青石脂　黄芩（各二分）
上捣筛。五岁儿每一钱。水一小盏。入枣二枚。同煎至五分。去滓。分温二服。日三。服后泻者。加赤石脂一分。若有热惊者。加黄芩去黑心半两。随儿大小加减。
●化涎丸　治诸痫。胞络涎盛。宜常服此药。
半夏（一两生姜拌浸一宿）　乾姜（炮）　黄连　桂心　木香（四味各半两）　牛黄（一分别研）　麝香（一分别研）　朱砂（一两研细水飞）　巴豆（十枚去皮心膜炒令黄研细）
上件为末。次入研者药。一处拌匀。滴水为丸。黍米大。每服三丸至五丸。温米饮。或煎荆芥汤送下。乳食后。
●蚱蝉汤　治小儿五十日发痫。诸药无效。及初生百日内发痫者。
蚱蝉（去翅足微炙）　芍药（各三分）　钩藤　细辛（去苗叶）　黄芩（去黑心）　黄耆（锉）　甘草（炙令赤各半两）　牛黄（研）　麝香　大黄（锉炒香一两一分）
上捣筛。入牛黄麝香拌匀。每服半钱。水半盏。煎至三分。去滓。分温二服。连夜五六服。随儿大小加减。
●断痫丸　治诸痫痰盛。
皂角（盈尺者三钱去皮捶碎水三升浸取汁漉过煨器内熬成膏）　白矾（煅枯研细一两半）　南星（湿纸炮熟一两）　蝎梢（炒）　白殭蚕（炒）　雄黄（研）　朱砂　白附子（各半两）　麝香（一钱别研）　乌蛇（酒浸取肉焙乾炒一分）　赤蜈蚣（一条去头足酒浸炙）
上为末。用水煮半夏糊和前项皂角膏为丸。桐子大。每服一丸。生姜汤下。一方无麝香。
●全蝎五痫丸
赤蜈蚣（二条去头足酒浸炙）　南星（炮熟二分半）　麝　全蝎　防风　朱砂（细研）　远志肉（姜汁浸炒）　白附子（生）　芦荟　延胡索（各一钱）　金银箔（各三十片）
上为末。入麝。糕糊丸。桐子大。每服一丸。菖蒲紫苏煎汤调下。
●金朱丹　定一切痫。
赤蜈蚣（大者一条去头足酒浸炙）　乌蛇头（酒浸炙取肉）　延胡索（生各一钱半）　白附子　远志（姜汁浸一宿）　铁粉　透明防风　全蝎（焙）　天麻（各一钱）　金银箔（各三十片）　天南星（二钱半末姜浸一宿）
上为末。以圆白半夏为稠糊。入黄牛胆汁。并脑麝少许。和丸桐子大。朱砂为衣。每服二丸。金银器煎汤。泡薄荷调下。
●麝香双丸　治新生儿客忤中恶。痫发。乳哺不消。中风反折。撮口吐舌。并㾏忤面青。目下垂。腹满。丁奚羸瘦胫交。三岁不能行者。
麝香　牛黄　黄连（各二两）　桂心　蜈蚣（一条去头足）　雄黄　丹朱　乌贼　鱼骨（炙）　附子（炮）　巴豆（六十枚去皮炒）　特生矾石（烧炼半日各一两）
上别研巴豆如脂。和末匀。蜜和杵三千下。瓷盒收勿泄气。十日至一月儿。服一米。百日至三百日儿服二麻子许。以意增减。儿虽小病甚者增大其丸。不必依此。小儿病率多耐药。服当汗出。若不汗及不觉瘥。一日一夜四五服。以汗出及瘥为限。为婴儿中人亦为客忤。妇人月水来未尽了。触儿子亦为客忤。若喜失子产生辄死者。而落地啼声未绝。便以指刮舌上。当时衔血如薤叶者。便与二丸。米大。一日一服。七日乃止。无不全也。若不全。合半剂当半剂者。用巴豆三十个若三分。合一者巴豆二十七个。亦不随余药减。其然者。正以此为良耳。若无赤头足蜈蚣者。足取赤者三条。断其头。并项后二节用之。其馀不堪用也。
●铁精丸　治少小心气虚。或可以发痫及未发。安五脏定心气。
铁精　黄芩　芍药　芫花（炒）　人参　甘遂（炙）　茯神（各三分）　硝石　牛黄（各三分）　蛇蜕皮（二寸）　甘草（一分炙）
上为末。蜜为丸。小豆大。一服三丸。日再。不止加之。取微利为度。
●至宝丹　治诸痫。急惊卒中。客忤。不得睡。烦躁。风涎搐搦。及伤寒狂语。伏热呕吐。并皆服之。
安息香（一两半为末无灰酒飞过滤出沙石约取一两慢成膏入药内用）　琥珀（研）　朱砂　雄黄（各一两研水飞）　金箔（五十片）　银箔（五十片）　龙脑　麝香（各六分）　牛黄（半两各研）　生乌犀角　生玳瑁（屑）
上生犀、玳瑁捣罗为细末。研入余药令匀。将安息香膏。以重汤凝成。和搜为剂。如干即入少熟蜜。盛不津器中。旋丸如梧桐子大。每服二丸。人参汤化下。大小以意加减。治大人卒中不语。中恶气绝。中诸物毒。中熟暗风。产后血晕。死胎不下。并用童子小便一合。生姜自然汁三五滴。同温过。化下五丸立效。
●龙胆汤　治婴儿出腹。血脉盛实。寒热温壮。四肢惊掣。发热大吐呕者。若已能进哺。中食实不消。壮热及变蒸不能。中客人鬼气。并诸痫方悉主之。十岁以下小儿皆服之。此时新出服婴儿方。若日月长以次依此为例。若必知客忤及有鬼气者。可加人参、当归。各如龙胆多少也。一百日儿加三铢。三百日儿加六铢。一岁儿加半两。余药皆准耳。
龙胆　钩藤钩　柴胡　黄芥　桔梗　芍药　茯苓（一作茯神）　甘草（各六铢）　蜣螂（二枚）　大黄（三分）
上㕮咀。以水一升。煮取五合为剂。服之如后节度。药有虚实。虚药宜减药与水也。小儿生一日至七日分一合为三服。儿生八日至十五日分合半为三服。儿生十六日至二十日分二合为三服。儿生二十日至三十日分三合为三服。儿生三十日至四十日尽以五合为三服。皆得下即止。勿再服之。
●神明还命牛黄丸　治小儿痫。
牛黄（二大豆）　白石脂　龙骨（各一两半）　桂心　寒水石　大黄（各二两半）　牡蛎　栝蒌（各二两）　石膏（碎）　硝石（各三两）
上为末。水二升。三指撮末。煮五合为三服。日三。牛黄为末。临时入。
●地龙散　治诸痫。发歇无时。
乾地龙（半两焙）　虎睛（一对炙）　人参（一分）　金银箔（二十片）　天竺黄　朱砂　代赭石（煅醋淬）　铁粉（各一分）　雄黄（一分半）　轻粉（半钱一用铅霜）
上为末。每服半钱。紫苏汤调。或温水调下。
●白术汤　治少小腹中有热有寒。在胸上逆吐。腹雷鸣而满。惊啼。甚即发痫。掣缩。休作有时。
白术　当归（各一两）　厚朴（炙）　半夏（洗）　甘草（炙）　人参　川芎　生姜（各二两）　枳实（三个炙）　食茱萸（二两）
上以水七升。煮取二升。温服三合。日三夜二合。
●羌活膏　治三十六种惊风。三发成痫。
羌活　人参　桂心　防风（各半钱）　蝎　朱砂　硫黄　茯苓　木香（各一钱）　脑麝（各少许）
上为末。炼蜜为膏。入金银箔各十片。滚研加减多少服。薄荷汤下。
●扁金丹　治小儿胎风诸痫。手足瘲瘛。目睛上视。颈项紧急强直。或摇头弄舌。牙关紧急。口吐痰沫。反拗。多时精神不宁。睡眠多惊。吐痢生风。昏塞如醉。
白花蛇（去骨酒浸焙乾秤）　防风（去芦头焙乾秤）　蜈蚣（要赤者不去头足全用炙）　乳香（研极细各半两）　蝎（要扁瘦全各半两）　朱砂（研细极各一两）　天南星（火烧存性）　大草乌豆（火烧存性一两半）　麝香（一钱研细）　牛黄（半钱细研）
上为细末。然后与研者药。一处再研匀。用水浸炊饼为丸。如桐子大。捏扁每服三饼子。荆芥汤化如稀糊。抹入口中。渐渐嚥下。候一时辰。更进一服。神效。一方无牛黄防风。
●天南星煎　凡胎痫。病潮发迟者。
天南星（一两）　白附子（一两）　白花蛇（一两酒浸去皮骨炙令黄）　乾蝎（半两炒）　天麻（半两）
以上捣罗为细末。用好酒两大盏。搅令匀。放慢火上熬。不住手搅。以酒尽为度。次入。
好朱砂（半两水飞）　腻粉（一分）　牛黄（半钱）　麝香（半钱）　龙脑（半钱为末）
上都入膏子内。一处和。看硬软成膏。如皂角子大。每服一粒。竹沥化下不计时候。
●治五痫。
露蜂房（一两焙先洗）　石菖蒲　桂心　远志（去心）　人参（各半两）　牛黄　杏仁（去皮）　朱砂（各一分）　麝香（一钱研）
上为末薄荷汤调下。三岁以下半钱。大小以意加减。
●人参丸　治小儿诸般惊惕瘲瘛。及中客忤。
人参（半两）　甘草（炙三分）　牛黄　细辛（去苗各半两）　蚱蝉（去翅足炙七枚）　大黄（湿纸裹煨半两）　芍药　当归（切焙各半两）　蛇蜕（炙三寸）　栝蒌根　防风（去叉各半两）　麝香　巴豆（去皮心研三十粒）
上除巴豆、牛黄、麝香外。捣罗为末。研匀。炼蜜为丸。如麻子大。初生至百日儿。每服二丸。一岁至五岁儿。每服三丸五丸。并用薄荷汤下。若儿惊惕及客忤。温壮发热。腹满加丸数服之。以快利为度。更量儿大小加减。
●治小儿痫
茯苓　牛黄（研入）　龙齿（各二分）　钩藤　芍药　黄芩（各一分）　甘草（半分炙）　蚱蝉（二个炙羽足）　竹沥（一分煮汤成下之）
上以东流水二斗。银器中煮金银各十两。分五升汁煎药。取一升半。间乳细细与服。此治未出月儿。若大者少加药。
●蛜[虫祁]丸　治四十八候痫。
全蝎　半夏　京墨（煅各半钱）　辰砂　铁粉　人参　真珠（末各一钱）　好茶（半钱）　春柳芽（半钱乾者或一钱）
上为末。酒糊丸。如菜子大。每服七粒至十粒。薄荷汤下。一日三服。一月见效。
●人参茯神汤　治诸痫。心神不定。
人参　茯神（锉碎各一两）　白鲜皮（半两）　羚羊角（末）　甘草（炙）　天竺黄（以上三味各一分）　酸枣仁（炒微黄色研细末）　天门冬（去心以上二味各半两）
上为细末。每服一钱。水八分。入生姜薄荷各少许。煎四分。去滓。温服。
●麻黄汤　治小儿六七岁。发痫壮热。
麻黄（去根一两一分）　钩藤钩（一两）　芍药　杏仁（汤浸去皮尖双仁面炒）　桂心（去皮）　当归（焙切）　秦艽（去苗土各三分）　石膏（一两半研）
上捣筛。每一钱。水一盏。煎至五分去滓。分温二服。日三服。随儿大小加减。
●定痫丸　治小儿五痫。
赤蜈蚣（一条去头足酒浸炙）　蝎梢　白附子（生）　乌蛇肉（酒浸）　天南星（末）　圆白半夏（末用姜汁和一宿各一分）　熊胆　白矾（新瓦煨枯）
上为末。稀面糊丸。桐子大。朱砂为衣。每服一丸。薄荷汤调下。
●龙齿散　疗小儿痫极。
茯苓　龙齿（各二分）　钩藤　芍药　黄芩（各一分）　甘草（半分）　蚱蝉（二枚去翅足炙）　牛黄（二大豆新）
上捣研细末。入竹沥一合。研候汤欲成。下以东流水二斗。银器煮金银各十两。取三升入药。煎取一升半。间乳细细与服。此疗未出月小儿。大即加药。
●蛇蜕汤　治小儿百日。病风痫惊热。
蛇蜕皮（三寸炙圣惠方用五寸）　钩藤　黄耆　细辛　甘草（炙各二分）　大黄（四分）　蚱蝉（去足四枚炙方去头）　牛黄（三大豆许）
上以水二升半。煮取一升一合。百日小儿一服二合。甚良。外台急去疗少小二十种痫病。胸中病。若穷地无药。只三味亦可。不必备用。然大黄不得阙。
●大黄膏　治小儿诸痫。宜用固囟。
川大黄（三分）　雄黄　丹参（一方无丹参用定粉）　黄芩（各一分）　生商陆（一两）　猪脂（一斤）　雷丸　附子（生用去皮脐各半两）
上捣碎。以猪脂兑入锅中。以文武火熬令熔。绵滤过。然后下药。煎令七上七下。去滓。细碎研雄黄。下膏中。搅令至凝。于瓷器中盛。每服少许。热炙手摩儿囟。各掌中。背胁皆使遍讫。以蛤粉粉之。
●曾青汤　治少小二十五痫。日数百发者。治之无不瘥。
曾青　甘草（炙二分）　当归　细辛　芍药　独活　大黄　麻黄（去节各三分）
上水三升。煮取七合。一月儿服如杏核。二月二杏核大。以此为准。汤讫要当抱儿令汗出。若先下者。勿令汗出。若自汗出。去麻黄加麻黄根一分。若腹中急痛。加当归芍药各一分。若缩口聚唾吐乳者。加细辛一分。中风身强戴眼反折者。加独活一分。总当视病增减药。药皆令精新。或分五服。日三夜二。小有痫候。便可作。无病候亦可服。令儿终身不病痫。日中数百发者。此汤治之。无不瘥也。
●玉痫丹　治诸痫疾。潮搐、正发未分。
黑锡（一两）　蝎梢　半夏（汤洗十次）　天南星（炮制）　防风　木香　人参（去芦头）　白殭蚕（炒黄各半两）
上为细末。次用水银半两。同石脑油半盏。研极细。入麝香一钱。龙脑半钱。同研细。与诸药拌匀。枣肉如黍米大。每服七粒至十粒。煎荆芥薄荷汤下。不拘时服。
●露蜂房散　治五种痫疾。手足抽掣。口吐涎沫。
露蜂房（洗净焙乾）　石菖蒲（一寸九节者各三两）　桂心　远志　人参（去芦头各半两）
以上捣罗为细末。次用
朱砂　牛黄（各细研）　杏仁（汤洗麸炒去皮尖别研各一分）
上同诸药拌匀。每服半钱。麝香调下。
●南星丸　治一切痫。
南星（一个一两中开一穴用辰砂半两以好酒调末入内塞之掘一地穴火煨之令通红又南星入于好酒内以盏覆定不得通风临冷取出为末）　全蝎（四十九个炒）
上为末。研匀。以姜汁调为丸。如绿豆大。每服十丸。麝香酒调下。汗出为度。
●治诸痫。
取鲤鱼脂食之。
●钩藤饮　治小儿吐痢。发痫病。吐舌掣缩。
钩藤　黄芩（去黑心）　甘草（各半两炙）　石膏（碎）　龙脑（各一两）　升麻（三分）　蚱蝉（去翅足炙一枚）
上捣筛。每一钱。以水七分。入竹叶三片。同煎取四分。去滓。分温三服。至夜令尽。七岁全剂。三四岁只半剂。
●雷丸膏　治小儿痫。及百病伤寒。
雷丸（一分）　甘草　芥草　川升麻　防风（一两去苗五分）　桔梗　白术（各五钱）
上为末。以猪膏一片。先入铛慢火煎令熔。后下药末。以柳枝不住手搅成膏。绵滤入瓷盒盛之。每有患者。摩其顶及背上。不用针炙。只用此膏。小儿痫。若腹中病热。摩腹。拭乾粉之立愈。
●宁眠散　治搐搦不得安卧成痫。
天南星（炮制）　人参（去芦头）　白附子（炮各半）　乳香　血竭（各一钱）　乾蝎（二十一个生用）　干赤蜈蚣（一条酒酥炙黄）
上诸药拌匀为末。每服一字至半钱。用好酒少许。浸薄荷煎汤调下。每儿搐服之。得眠是验。次用辰砂膏方。相兼服之。
●铁弹丸　治一切惊痫。
五灵脂（四两）　川乌豆（二两去皮）　生乌犀　乳香　没药（一两）　牛黄　麝香（一钱）
上为末。腊月、重午日。人不语。打井花水和丸。如弹子大。合时忌见鸡犬妇人。收起药方得语。用牙稳破。荆芥汤下一丸。
●珍珠丸　治小儿虚中积热。惊痫等候。
巴豆霜　腻粉（各二钱）　滑石（三钱）　天南星　粉霜（各一钱）　蝎梢　续随子（去皮二十四个）
上为末。以粥糯丸。如黄米大。小儿二岁以下。每服一丸至三丸。十五岁每服五丸至十丸。茶汤下。荆芥汤亦可。量虚实加减。
●银朱丹　治诸痫昏困涎盛。
乾蝎（一分）　天浆子（一分炒）　露蜂房（一分炒）
以上三味为细末。次用。
朱砂（半两水飞）　水银（一分用黑铅一分同研粉）　牛黄（一钱研）　麝香（一钱）
上都一处拌匀。研细。用白面糊和。如黍米大。每服五粒。煎金钱薄荷汤下。乳后。
●大惊丸（一名西能惊丸）治惊风诸痫。壮热昏愦。神志恍惚。痰涎壅塞。或发搐搦。目睛直视。并皆治之。
朱砂（研水飞三钱）　青礞石（研一钱）　蛇黄（煅醋淬九次研飞二钱）　虾蟆灰　雄黄（各一钱半）　铁粉（研二钱半）
上研匀。以水浸蒸饼。丸如桐子大。每服一丸。煎薄荷汤。磨刀股水化下。日二三服。此药治惊化涎。不用银粉。小儿腑脏口齿肠胃柔弱。丸用水银粉叶。切须慎之。则无他苦。
●太乙散　治胎痫正发未分。瘥后亦宜常服。亦治急慢惊风。发搐不定。
天浆子（微炒）　蝎梢（各二十一个）　防风　天麻　朱砂（各五钱）　麝香（一钱）
上为细末。乳汁调下。不拘时候。加减服。
●牛黄散　治小儿五种痫。手足动摇。眼目反视。口吐涎沫。心神喜惊。身体壮热。
牛黄（研）　丹砂（研）　白蔹　露蜂房（微炒）　杏仁（汤浸去皮尖双仁面炒黄各一分）　桂心（去皮半两）
上捣研为散。每服乳汁调下一字匕。日四五服。量儿大小加减。
●蛇黄丸　治诸痫。
蛇黄（一个煨醋淬七八次细研）　郁金　雄黄（各二分）　铁粉（筛净研细一钱）　青礞石　朱砂（各一钱）
上为末。粳米饭丸。桐子大。每服一丸。人参煎汤调下。
●当归大黄汤　治诸痫壮热。利下心中恶血。
大黄（湿纸裹略煨）　甘草（炙）　当归　赤芍药（各二分）　半夏（制）　川芎（各一钱五分）
上为末。每服三字。姜枣煎服。
●茵陈汤　治小儿发痫。经日不解。诸治不瘥。口焦面赤黑。胸中有热。
茵陈　大黄　黄芩（各四分）　黄连　硝石（无以芒硝代）　甘草（各二分炙）
上水三升。煮取一升二合。内硝石。烊尽为三服。
●钩藤饮子　治诸痫啼叫者。
钩藤　蝉壳（各半两）　黄连（拣净）　甘草　川大黄（微炮）　天竺黄（各一两）
上捣罗为末。每服半钱。至一钱。水八分盏入生姜薄荷各少许。煎至四分。去滓温服。
●麝香膏　治胎痫。不得安卧。
麝香（一分）　牛黄（一分研）　全蝎（二十一个取末）　白附子（一分取末）　蚕蛾（一分炒为末）　白殭蚕（一分炒取末）
上都拌匀。研细。炼蜜为和膏。如皂子大。每服一粒。煎人参荆芥汤下。
●犀角散　治小儿百日已往。至三四岁。肝心气热。发痫连瘲。身体如火。
犀角屑　钩藤　黄芩　川升麻（各一两）　麦门冬（一两半去心焙）　龙齿（二两）
上件药。捣罗为散。每服一钱。用水一小盏。入竹叶七片。煎至五分。去滓。量儿大小。加减温服。
●丹参赤膏　治少小心腹热。除热方。
丹参　雷丸　芒硝　戎盐　大黄（各二两）
上㕮咀。以苦酒半升。浸四种一宿。以成炼猪肝一片。煎至三上三下。去滓。以芒硝膏摩下。冬夏可用。一方但用丹砂雷丸。亦佳。
●龙胆汤　治小儿诸痫。寒热吐痢。不能乳哺。
龙胆草　当归（切焙）　大黄（锉炒）　黄芩（去黑心）　栝蒌根　甘草（炙）　桂心（去粗皮）　人参（切）　麻黄（去根节）　牡蛎（熬）　赤石脂（研）　芍药（各一两）
上粗捣筛。二三岁儿。每服一钱匕。水一盏。枣一枚擘。同煎。至五分。去滓。分温二服。更量儿大小加减。
●祛风坠涎丸　治小儿诸痫。
荆芥穗　密陀僧　白矾（生各半两）　朱砂（一钱为衣）
上为细末。水糊丸。如黍米大。朱砂为衣。每服三十丸。荆芥汤下。乳后。
●黄芩丸　治小儿诸般痫疾。口出白沫。
黄芩（去黑心）　栀子仁　犀角（镑各一两）　麝香（研一钱）　虎睛（研一只）
上为末切细。炼蜜和丸。如绿豆大。每服一岁至二岁儿三丸。三岁至五岁儿五丸。并米饮下。日四服。更量儿大小加减。
●雄黄丸（一名五痫丸）治小儿五种痫。牛痫即牛声、马痫即马嘶、狗痫即狗吠、羊痫即羊鸣、鸡痫则鸡鸣。五痫病者。脏腑相引。邪气盈起。寒厥不识人。手颤口吐沫。须臾如苏。复作。神效。
雄黄（研）　水银（各二两）　铅（熬成汁与水银结作沙子三两）　真珠末（细研一两）　丹砂（研半两）
上为细末。炼蜜和丸。如绿豆大。每服五丸。金银薄荷汤下。日再服。钱氏名五色丸。一方有金银箔。用猪心血为丸。
●铁精丸　治初得痫。虽时时发。先服铅丹丸。后服此方。铅丹丸。方见痫瘥复发门中。百病铅丹丸。
铁精（一两研）　石膏　甘草（炙各二分）　当归（二分）　麝香（半分）
上为末。蜜丸小豆大。一服二丸。日服三服。
●铁粉丹　治诸痫。胸膈不利。
铁粉（一两研）　干胆（一枚生姜汁浸少炙焦黄为末）　乾蝎（七个为末）　朱砂（半两细研水飞）　牛黄（一分研）
上都拌匀。糯米饮和。如黍米大。每服三粒至五粒。煎人参汤下。
●五星丸　治暗风痫疾。取涎积。倒地不知人事。此方神效。取下病积。
白丁香　赤小豆（各三十粒）　乳香（一分）　轻粉（半钱重）　巴豆（一十四个去油用）
上未滴水为丸。分作十一丸。每服一丸。水半盏磨化下。临发时服。取下积涎。如青黑色是应。如十年内。此一服便瘥。更无再作。以上者。半月日再一服。永除。次服朱砂镇心药。
●全蝎散　治证同前本类八味扁金丹。
全蝎（半两）　白附子　朱砂（别研三钱）　白殭蚕（二钱）　麝香（一钱别研）
上为细末。每服半钱。荆芥汤。入酒少许。用调服。
●神效丹　治小儿诸痫。服绝根。极有神效。大人亦可用。
猪牙皂角（不蛀者四两重粗锉用羯羊肝一个切作片子用水三大碗煮数十沸去肝用皂角）　半夏（拣大而陈者四两重用姜汁浸三宿漉去晒乾每个切作四片生朱末一两同于铁铫内同炒以半夏黄为度拣出半夏生朱末别研入药）　天南星（二两重生用）　白矾（明者二两重略枯存性）　黑牵牛（二两重炒紫色）
上为细末。就用生姜汁。打糊为丸。如黍米大。每服三十丸至四十丸。生姜汤下。
●钩藤饮　治小儿发痫。时时戴眼。口中沫出。此是痫疾。并宜服之。
钩藤（二分锉）　人参　黄芩（去黑心）　蚱蝉（一枚去翅足炒）　大黄（锉炒各半两）　牛黄（三豆大别研汤成下）
上捣筛。每服三钱匕。以水一盏。竹沥五合。煎取五七分。去滓。入牛黄少许。温服。若得微微溏利一两度即止。乳母忌蒜面炙煿物。
●白金散　治诸痫。潮发不省者。
好白殭蚕（半两拣治净汤洗炒散黄色捣罗为末次用）　天竺黄（一分细研）　真牛黄（一钱）　麝香　龙齿（各半钱）
上件同拌匀。每服半钱。用生姜自然汁调。放温灌之。
●祛风散　治胎痫多啼叫。
胡黄连（半两取末）　全蝎（一分为末）　犀角（一分屑取末）　天竺黄（一分研）　麻黄（一分去节为细末）
上都研令匀细。每服半钱。研入麝香一字。乳汁调下。
●独活汤　治小儿发痫。手足掣瘲。十指战掉。舌本强肿。
独活（去芦头）　人参（各半两）　大黄（锉炒二两）　麻黄（去节水煮去沫二分）
上捣筛。一二岁儿。每服半钱。水半盏煎至三分。去滓。温服。连夜三四服。随儿大小加减。大有神效。
●治小儿痫。
上以枯蝉。烧灰服之。（即蝉蜕）
●治小儿痫。
上以马御煮汁服。
●万病汤　主小儿痫。
当归　细辛　矾石（烧）　甘草（炙各一两）
上以水四升。煮取一升。去滓。内白蜜鸡子大。分为五服。当日令尽。
●大黄汤　治少小众痫。乳哺不时。发温壮。吐利惊掣。胎寒腹痛。一十五痫。（案：此方原缺药味。）
上以水三升。煮取一升。去滓。一月儿服一杏核许。日三服。百日儿二杏核大小。以此为率。若发热加麻黄二分去节。有毒当切之。先煮数沸去沫。内诸药。若反折戴眼掣缩者。加细辛四分。若乳哺不消壮热有实者。增大黄令倍诸药。不尔等分。大黄刀劈破。勿令有碎末。无其疾不须增益。儿有大小强弱。以意增减。一方诸药等分。儿不痢者减大黄三分之一。服汤令母抱之。令小汗出。病甚者令大汗出。毕。温粉粉之。下痢者勿令出汗也。日夜可四服。儿夜啼有微热。口御乳。若不安。皆可服。一方治下粗筛。盛以韦囊。欲合小剂。用水一升半。煮三指撮药。内汤中。更三沸令得六合。绞出滓。服之。皆当取真新药方可用也。小儿气弱。恶药不精。非但无益。乃更损儿。可不慎乎。此方屡试有验。王汝南方。又戴眼中风。身体常强。增独活二分。火炒便是。葛氏肘后及元和经。四味饮子。但分两不同。及又有加减药耳。肘后与元和经方已收温壮门中。
●茯苓钩藤汤　治少小七日。以后患痫。
钩藤　茯苓（各二分）　甘草（炙）　大黄（煨各一分）
上水一升。煮去三合。为五服。当大验。
●胜金丸　治因惊过发疳。或受风热积。未洗除。心脏积热壅毒。虽设汤散疗治。日久不退。至热过涎生。膈上壅塞。心胸气乱交横。变生痫疾。其候发未。一日数变。候转频吐泻。气弱未曾补治。
脑麝　芦荟　牛黄　胡黄连（末）
上等分。研细。熊胆汁为丸。绿豆子大。每服三丸。米泔水研下。
●疗卒得痫。
用蚯蚓七个自死者。取置新竹筒内。水一升。并蚯蚓炭火内煨。水沸消尽蚯蚓。去滓澄清。每发即饮之。不服三两度立瘥。余当舍诸儿。服之皆验也。
●圣星丹　治诸痫。皆宜服之。曾经大效。
天南星（拣四十九个一般大者五月五日取活蝎四十九个用瓦器内盛以盐泥固济吊于净室中至腊日取出拣天南星蝎蜇著处有小窍子者其馀不用只将蝎蜇天南星以酒浸一宿焙乾。碾为细末。）次用。　好辰州朱砂（五分细研水飞）　真牛黄　麝香　龙脑（各一钱）
上一处。研拌匀。用生姜汁和。梧桐子大。每服一粒至二粒。煎人参薄荷汤化下。神验。
●青芝散　乳母服之。
青黛（二钱别研）　蓝实（二两）　白芝麻（九两生用）
上为末。入青黛令匀。每服三钱。沸汤点服。食后。日二服。常服甚效。
●蚱蝉散　治小儿初生。百日内发痫。
蚱蝉（煅）　赤芍药（各三分）　黄芩（二分）
上为末。水一小盏。煎至五分。去滓服。
●吐涎散　治时发惊风。变成痫疾。
腻粉（一两）　猪牙皂角末（一分）
上研令匀。每服半钱。生油一橡斗。水半盏。同调匀。分二服。以吐为度。
●保安丸　治诸风痫。久远亦验。
川乌（生去皮炙二钱半）　五灵脂（半两）
上为末。猪心血丸。如桐子大。每一丸。姜汁泡汤调下。
●星朱散　定痫利痰。
南星（湿纸炮香熟一两）　朱砂（一钱）
上为末。用带性猪心血为丸。桐子大。每服一丸。煎防风汤调下。
●雄朱散　治诸痫口眼相引。上视涎流。手足抽掣。头项反张。腰背强直。
雄黄　朱砂（等分）
上为末。每一钱。猪心血。夹虀水调下。
●治卒得痫
钩藤　甘草（炙）
上各二分。水五合。煮取二合。服如小枣大。日五夜三。
●开关散　治婴孩小儿。惊风痫疾。喉闭。牙关紧急。
蟾酥（一小片）　铅白霜（一字）
上同研令极细。用乌梅肉蘸药入口两角。揩之。良久便开。如不开。即用归魂散一字许。吹入鼻中。候嚏喷即关开。便下归魂散一服。如惊风痫再发。须进睡红散三服。后下调胃气药。看详用之。
●猪心汤　治五痫癫痫。及妇人心风血邪。神效。
甘遂（末一钱）
上用带性猪心一个。取三管头三条。和甘遂末。如血多只随药末得中和之。将猪心批作两片。将所和药。入在内。再合用绵缚定。外以湿纸包。慢火内煨熟。不可过度。取出去纸。取甘遂研细。次入朱砂末半钱和之。分作四丸。每服一丸。以所煨猪心煎汤调下。后别用猪心煎汤。轻者只守本方。重者加以苏合香丸一粒。服过半日不动。又进一服。如大便已下恶物。即止后剂。急与醒脾散。以助胃气。
●治小儿痫疾
上取牡鼠一枚。取腹大贪食者。以黄泥裹烧之。细拣去骨皮取肉。和五味汁作羹与食之。勿令食骨。骨甚瘦人。
●治小儿一百二十种惊痫。寒热肠痔。蛊毒诸䘌。恶疮。安胎。去邪。明目。
上取蛇蜕皮熬用之。
●治小儿卒得痫
上用蜂房大者一枚。水二斗。煮令浓。亦以浴小鬼。日三四。佳效。
●万全牛黄丸　治小儿诸痫。惊惕掣瘲。及中客忤。
牛黄（细研）　熊胆　人参　细辛　赤芍药　当归（微炒）　栝蒌根　防风（去苗各半两）　川大黄（一两微炒）　蚱蝉（一枚去翅足炙）　蛇蜕皮（五寸炙令黄色）　麝香（一分研入）　甘草（三分炙赤）　巴豆（三十枚去皮心研如膏）
上为末。入巴豆研匀。炼蜜和杵丸。如麻子大。每初生一月至百日服一丸。一岁至三岁服二丸。四岁至五岁服三丸。并用薄荷汤。下快利为度。
●犀角汤　退痫。镇心神。
犀角（屑一两）　茯苓（细研）　麦门冬（去心焙乾）　人参（去芦头）　甘草（炙）　黄芩（各半两）
上为散。每服一钱。以水八分。入生地黄汁少许。同煎至四分。去滓温服。
●治小儿痫
方上用鳖甲炙令黄色。捣为末。取一钱。乳服亦可。蜜丸如绿豆大。服之。
●治小儿卒得痫疾。
上用白犬血。一枣许。含之又涂身上。
●本草治小儿痫
上用乌鸦一枚。腊月者。入瓦瓶泥煨烧为炭。饮下。
●治小儿痫
上用刮青竹茹三两。醋三升。煎一升。去滓。服一合。兼治小儿口噤。体热病（一方只用竹沥一合。温。与儿服之。）
●又方
上用水银小豆许。安一瓷盏中。沉汤煮之。一食久。服时勿大仰儿头。恐入脑。亦可以压一切热矣。近世多不煮。只以纸裂过服。
●治小儿痫方
上用将马绊绳。煮洗儿。
●煎金饮（一名代赭石散）治小儿不拘阴阳证。发痫者。并治之。
上用以代赭石为细末。水飞极细。日乾。每服半钱。或一钱。用真金煎汤调下。连进三服。见儿脚胫上有斑赤色。即是邪气已出。儿当安。无斑赤出者不可治。此药本出保生方。用之无效。自后加麝香金箔同研细。酒调。连进三服。用之有效。铁浆治癫痫发热。镇心。并六畜痫。古镜煎汤。治惊痫邪气。中诸毒。用好墨磨汁服。卒中客忤。其状与痫一同。眼睛下视。铁屑煎汤治惊邪癫痫。客忤。消食逐冷气。
●法炼灵乌散　治小儿胎风诸痫。目睛邪视。涎潮壅噎。吐咽不下。口眼牵引。身体强直。
乌鸦（一只腊月者良留毛去肠肚）　朱砂　铁粉　蛇黄（烧红淬三次各半两）　黑铅（半两熔成汁入水银半两在内候沙倾出待冷用）　黄丹（二钱半）
以上除乌鸦外。并研细。入在乌鸦腹内。用线缝合。入瓷罐内。以盐泥固济。日中晒乾。用炭火三斤。煅烟出为度。次入后药。
天南星（生姜汁浸三宿焙乾）　防风（去芦头）　羌活（去芦头）　川芎（四味各一两）　荆芥穗　全蝎（去毒微炒）　白殭蚕（炒去丝各半两）
上捣为细末。与前药同研匀。每服半钱。麝香汤调下。不拘时候。


卷三百七十七·婴孩一切痫门  ——————————————————————————————————————————————————————————————————————————————————————————

癫痫（附论）  ***************************
黄帝曰。人生有病癫疾者。疾名谓何。安所得之。岐伯曰。病名为胎病。此得之在母腹中时。母有所大气。上而不下。精气并居。故令子发为痫也。巢氏病源。痫者小儿病也。十岁以上为癫。十岁以下为痫。其发之状。或口眼相引。儿目睛上摇。或手足掣瘲。或背脊强直。或颈项反折。由风邪热毒。伤于手少阴之故也。心为帝王。神之所舍。其藏坚固不受外邪。若风热蕴积乘于心。则令恍惚不安。精神离散。荣卫气乱。阴阳相病。故发为癫痫也。又小儿在胎之时。其母卒有大惊。精并居。则令子癫痫也。
方
●虎睛丸　治小儿一二岁发痫。至大不瘥成癫病。发无时。口出白沫。并大小便不知出。
虎睛（一具酒浸一宿炙黄）　丹砂　铁精　子芩　大黄　龙齿　栀子仁　银屑（各四分）　蜂房（炙）　钩藤钩　柴胡　白鲜皮　麻黄（去节）　雷丸（炙各二分）　羌活　沙参　升麻（各三分）　牛黄（半分）　蚱蝉（四个去翅足自死者）　防葵　蛇蜕皮（各七分炙）　细辛（一分半）　石膏（五分）
上为末。蜜丸。四五岁服大豆大十丸。与颅囟经药味同。多牛黄及分两不同。
●治小儿热痫类。
上用蚯蚓破之。用泥以盐涂之。化成水服。
●虎睛丸　治孩子从一岁致大癫。发无时。口出白沫。小便淋沥不利。治之。
虎睛（一只左眼佳曝乾酒浸令黄色）　真珠　蜂房（各三钱）　麻黄（二分去节）　钩藤（三分）　铁精　防葵　大黄　子芩　龙齿　银屑　栀子仁　羌活（各四分）　柴胡　升麻　白鲜皮　雷丸（烧令赤）　人参（各三分）　细辛（一分半）　蛇皮（三寸炙）　石膏（五分）　蚱蝉（四枚去翅足炙）
上研为末。炼蜜为丸。四五岁如赤豆大五丸。日再服。大儿十丸。米饮下。忌生冷油腻等物。
●虎睛丸　治小儿癫痫。至大不瘥。或发即口出白沫。并大小便出不知。
虎睛（一对酒浸一宿微炙细研）　朱砂　石膏（各细研飞过水）　铁粉　龙齿（细研各半两）　露蜂房（微炙）　羌活　钩藤　防葵　麻黄（去根节）　川升麻（各半两）　细辛（一分）　牛黄（半分细研）　蚱蝉（四枚去翅足炙）
上为末。都研令匀。炼蜜和丸。如麻子大。每服以温水下五丸。更量儿大小加减。
●铁粉丸　治小儿心脏积热。时发癫痫。呕吐涎沫。作声迷闷。
铁粉　龙齿（各细研一两）　铅霜　麝香（细研）　天南星（各一分）　天麻（三分）　朱砂（细研水飞过）　水银　黑铅（各半两与水银结为沙子细研）
上为末。都研令匀。以炼蜜和丸。如绿豆大。每服以竹沥研化五丸服之。量儿大小加减。
●雄黄丸　治小儿癫。发动无时。心闷吐沫。
雄黄　铁粉（各细研）　朱砂（细研水飞过各一两）　獖猪胆（二枚）　龙胆（一分）　鲤鱼胆（七枚）　乌牛胆（半枚）　青羊胆（二枚）　麝香（一钱细研）
上以诸般胆汁相和令匀。即入诸药末和丸。如绿豆大。每服以金银汤下五丸。量儿大小加减。
●天麻散　祛风治癫痫。
天麻　防风　麻黄（去根节各一两）　甘草（炙）　川麻黄　羌活　黄芩　川大黄（炮各半两）
上为末。每服一钱。水一盏。煎至五分。去滓放温服。
●熊胆丸　治癫痫。镇心安神。
真熊胆　铁粉（各细研）　朱砂（细研水飞）　生天南星（末）　雄黄（水磨精明者同研各半两）　粉霜（一分研）　脑麝（研各一钱）
上同拌匀。用獖猪胆一枚取汁。和诸药。丸如黍米大。每服十粒至二十粒。煎金银薄荷汤下。
●雄黄丸　疗五癫。牛癫则牛鸣。马癫则马嘶。狗癫则狗吠。羊癫则羊鸣。鸡癫则鸡鸣。五癫病者。脏腑相引。盈气起寒厥不识人。气争掣瘲。吐沫。久而得苏。
雄黄（研）　雌黄（一方无一方用一两）　真珠（末）　水银（各一两千金水银使八分）　铅丹（二两熬成屑千金此一味是铅）　丹砂（半两研千金使二两）
上捣和以蜜。又捣三万杵为丸。先食服胡豆大三丸。日再。惊痫亦愈。千金范汪同。儿三丸如小豆。忌生血物。
●黑锡丹　治癫痫及诸痫。胞络涎盛。
黑锡（二两同水银半两慢火结沙子）　粉霜　铁粉（各细研半两）　麝香（一分细研）　天南星（一两炮取末）
上同研匀。滴水和如黍米大。每服十粒。煎竹叶汤下。
●日应丹　治癫。连年不瘥。
金银箔（各三十片）　黑锡　硫黄　水银（研细）　铁粉（研各一两）
上先将锡放铛子内。熔令消。即放硫黄炒。不住手就铛研搅。候硫黄烟气似息。次入水银铁粉金银箔同搅。用紧火烧少时都倾出露地一宿。出火毒。再研和匀。用粟米饭和如绿豆大。每于食后服五粒至七粒。煎人参汤下。量儿大小加减。（一方以朱砂为衣）
●治小儿癫痫。连年不瘥方。名水银丸。
铅　水银（各二两）　硫黄　铁粉（各一两）
上先将铅放铛子中。令消。即下硫黄炒不住手就铛研搅。得硫黄烟气似息。入水银又搅。次下铁粉。以武火烧少时将出。一夜露地出火毒。后研令极细。即以粟米饭丸。如绿豆大。每于食后以金银汤下五丸。量儿大小。加减。（一方食前服。）
●朱砂丸　治小儿癫痫。发歇不定。
朱砂（细研水飞过）　铅霜　铁粉　马牙硝（各一两）
上研细如面。以枣肉和丸。如绿豆大。每服于食后。以热水下三丸。量儿大小加减。
●雌黄丸　治小儿癫痫欲发。精神不足。眼目不明。瘛瘲恶声。嚼舌吐沫。
雄黄（研细炒令褐色）　黄丹（炒令合色一两）　麝香（一分）
上相和细研如粉。用牛乳一升。慢火熬成膏。可丸即丸。如绿豆大。每服以温水下三丸。日三服。量儿大小加减。（此方得自于明医之家。后余尝传与一医用是药医道大行）。
●治小儿癫痫等疾方。
上以光明朱砂一两。颗块者。金箔随朱砂颗块大小各裹之。用磁石固济了。瓶子竹实筑。中心留一坑子。即以朱砂置坑子内。上更以磁石末覆之。瓶子口更以铅片可瓶口大小盖之。以二人火养七日。火常令露铅。以箸刺得一孔入。七日后去铅。大小煅之。后冷出于乳钵中细研。即置于通油钵子内。上以马牙硝末遍覆之。即置饭甑中蒸一炊久。其朱砂化成水。有患者。食后以温水调下半钱。量儿大小加减服。
●露珠丸　治十岁以上癫狂。夫阴盛为癫。阳盛为狂。阴阳相併则癫狂乱走。语言错杂。悲歌不定。忧喜无常。
上以辰砂一两。琉璃器内盛。露四十九夜。遇阴雨日不算。入牛黄一钱。炼蜜和如豌豆大。空心一丸。冷水下。更常服宁心膏。
●治惊邪癫痫。小儿客忤。消食及冷气。
上以铁屑煎汁服之。
●真珠丸　治小儿自一岁患癫痫。发动无时。口内沫出。小便不觉。呼唤不应。
真珠（研一分）　虎睛（左睛酒浸曝乾研一分）　露蜂房　麻黄（去根节）　钩藤（各半两）　防葵（一两）　铁粉（细研三分）　大黄（锉炒）　黄芩（各三分）　龙齿（研一两）　银屑　栀子仁（各三分）　独活（去芦头半两）　柴胡（去苗）　升麻　白鲜皮（各三分）　雷丸（一分）　沙参　细辛（去苗叶各半两）　蛇蜕（烧灰一分）　石膏（研半两）　牛黄（研一分）　蚱蝉（去翅足熬四枚）
上研为末。炼蜜丸如麻子大。一二岁儿每服五丸。研破米饮下。量儿大小加减。
●蛇黄丹　治诸风癫痫掣放。吐沫急慢风。
蛇含（四个建盏内烧红以楮木汁淬干）　南星　白附子　辰砂　麝香
上为末。米糊丸。梧桐子大。每服汤化下一丸。量与。食前。大人加丸数。
●虎睛丸　治小儿五岁至七岁。发癫痫。无时发动。口出白沫。遗失大小便不觉。

风痫（附论）  ***************************
夫风痫者。由乳养失理。血气不和。风邪所中。或衣厚汗出。腠理开张。风因而入。得之时。先屈指如数。乃发掣缩是也。诊其心脉满大。痫瘛筋挛。肝脉小急。亦痫瘛筋挛。尺寸脉俱净。直上直下。此为督脉。必腰背强直。不得俯仰。小儿风痫。三倍脉紧急。其痫可治。小儿其脉多似雀斗。要以三倍脉为主。若紧者必风痫。凡诸痫发。手足掣缩。慎勿持捉之。则令曲捩不随也。
方
●钩藤丸　治小儿风痫。时发时止。岁月不休。常服除根。
钩藤　川升麻　乌犀（镑）　黄芩（去皮黑心）　玄参　茯神　防风（去芦头一两）　秦艽　槟榔　川黄连　大黄　地骨皮　天竺黄　甘草（炙）　牙硝　麦门冬（去心）　青黛　珍珠（另研）　麝香　牛黄　龙齿　琥珀　丹砂（别研）　龙胆（各半两）　蜣螂（去头足）　蚱蝉（去头足翅生用各三个）　人参　虎睛（一对浸焙乾）　金箔　银箔（各四十片同研）
上除另研外为细末。软饭丸。如黄米大。每一岁儿服二十丸至三十丸。参汤或薄荷汤下。
●虎睛丸　治小儿风痫。自三岁已来至十岁不瘥。发时口中白沫。大小便不觉。
虎睛（一对酒浸炙黄色）　朱砂（细研水飞过）　麻黄（去根节）　柴胡（去苗）　钩藤　白藓皮　川升麻　雷丸　沙参（去芦头）　牛黄（细研各半两）　防风（去芦头）　子芩　川大黄（锉碎微炒）　铁粉　银屑（细研）　栀子仁　羌活（各三分）　龙齿（细研）　石膏（细研水飞过各一两）　细辛（一分）　蚱蝉（四枚微炙去翅足）
上件药捣为末。炼蜜和捣三五百杵。丸如绿豆大。三岁以下以薄荷汤下三丸。日三服。三岁以上。以意加丸服之。
●天竺黄散　治小儿风痫。筋脉抽掣。夜卧惊悸。皮肤壮热。
天竺黄（研）　牛黄（研）　知母（锉焙）　钩藤（锉焙）　芍药　犀角（镑微炙）　龙胆（去土）　柴胡（去苗锉）　防风（去叉锉）　升麻　人参（各半两）　桔梗　大黄（炒锉令香）　山栀子　玄参　雄蚕蛾（锉炒）　白茯苓（去皮锉）　蜣螂（去足微炙）　龙骨（别捣研如粉各三分）　槟榔（一枚纸内煨炙焙过锉）
上为散。每服半钱。用米饮调下。如角弓等风。用竹沥调下。连夜三四服。随儿大小加减。
●钩藤饮　治大人小儿风痫。卒倒。呕沫无省觉。
钩藤皮　麻黄（去根节各二分）　龙齿（六分研绵裹）　银箔（一片）　寒水石　栀子（擘）　知母　石膏　杏仁（去皮双仁尖研各二十分）　升麻（十分）　子芩（十四分）　蛇蜕皮（七寸炙）　蚱蝉（四枚去翅足炙）　柴胡（十分）　芍药　沙参（各八分）　生葛汁（五分）　蜜（七合）　牡牛黄（如大豆十粒煎成研下之）
上切以水六升。淡竹沥二升。煮取二升四合。绞去滓。内杏仁脂葛汁蜜于微火上煎。搅不停手。令馀二升三合。成。三四岁一服二合。五六岁一服二合半。日再服稍增。儿若大便涩者。加大黄六分。慎热面炙肉鱼蒜黏食油腻冷水。
●龙齿散　疗大人小儿风痫卒倒。呕沫不省。
麻黄（去节）　大黄　牡蛎（熬）　黄芩（各四两）　寒水石　白石脂　石膏（研）　赤石脂　紫石英　滑石（研各八两）　人参　桂心（各三两）　蛇蜕皮（一两炙）　龙齿（六两研）　甘草（三两炙）
上捣为散。以药八两。用一薄绢袋盛散药。用水一升五合。煮取七合。绞去滓。顿服之。日再服。一合水二升煮散方寸匕。取一升去滓。服之。少小百日服一合。热多者日二服。三五日一服亦得。一方无麻黄、龙齿、蛇蜕皮。忌海藻、菘菜、生葱、热面、荞麦、猪肉、蒜、黏食。
●犀角散　治小儿心脏壅热。变为风痫。身体壮热。惊悸不安。心神烦闷。多啼少睡。
犀角（屑）　羌活　川升麻　柴胡（去苗各三分）　茯神　白鲜皮　葛根（各半两锉）　甘草（炙微赤）　蛇蜕皮（灰各一两）　石膏（一两细研）　蚱蝉（三枚微炒去翅足）　钩藤　麦门冬（一两半去心）　川大黄（锉碎微炒）　子芩（各一两）
上粗罗为散。每服一钱。水一盏。煎至五分。去滓。量儿大小加减服之。
●天竺黄散　治小儿风痫。筋脉抽掣。夜卧惊悸。四肢烦躁。皮肤壮热。
天竺黄　牛黄（各细研）　龙骨　知母　赤芍药　犀角（屑）　钩藤　玄参（各细研）　桔梗（去芦头）　白殭蚕（微炒）　川大黄（细研微炒）　茯神（以上各一分）　蜣螂（七枚去足微炒）　槟榔（一枚纸裹微煨）
上为细末。每服薄荷汤。调下半钱。一日五服。随儿大小加减。
●乌犀丸　治小儿惊风痫病。及诸风手足搐搦不定。
天南星（炮制）　白附子（炮制）　乾蝎（微炒）　乌犀角（屑）　天麻（各一分）　白花蛇（半两酒浸去皮骨焙乾秤用）
以上六味为细末。以无灰酒一小盏。同入银器内煎令稠。则入后七味。同和为丸。
牛黄　麝香　腻粉　龙脑（各一分）　朱砂（半两）　水银（以枣少许研星尽一分）　虎睛（一对酒浸微炙为末）
上都研令匀。入前膏子为丸。如麻子大。每服三丸。用竹沥下。不拘时候。量儿大小加减。
●木防己酒　治小儿风痫发动。手足不仁。
木防己（一钱四分）　铅丹　防风　桂心　龙齿（各八分）　丹砂　甘草（炙各六分）　独活（二分）　细辛　当归　乾姜（各五分）　莽草（一分）
上切。入绢袋中。酒五升浸五熟。初服半合。日三服。
●紫石酒　治少小风痫发作。言语谬错。
紫石英（八分）　附子（炮三分）　铁精　茯神　独活（各五分）　远志（去心）　桂心（各六分）　蜂房（炙）　牛黄（各二分）　乾姜　甘草（炙）　人参（各三分）
上绢袋盛。清酒五升。浸五宿。初服一合。日二服。
●黄耆汤　治小儿风痫。发无时。数下之后。风虚不足。
黄耆（锉）　麻黄（去节）　甘草（炙锉）　当归（切焙）　细辛（去叶）　桂（去粗皮）　芍药　人参（各一两）　牛黄（研一分）　蛇蜕（炙焦黄一寸）　蚱蝉（炒）　蜣螂（各四枚并微炙去翅足）
上粗捣筛。三四儿每服一钱匕。水七分煎至四分。去滓。放温服。日三服。随儿大小加减。
●沉香汤　治小儿风痫发作无度。颈核瘰疬瘴毒。乍寒乍热。欲成骨蒸。肠滑骨热。多变疳痢。皮肉乾枯。不思乳食。身热生疮。喉闭肿痛。悉主之。
沉香（研）　人参（各半两）　木香（锉）　厚朴（去粗皮搽生姜汁炙）　乾姜（各三分）　升麻　玄参（各一两）　凝水石（一两半捣研）　知母　地榆　甘草（炙锉一两）　钩藤（一两一分）
上为散。三岁儿以水半盏。药末半钱匕。煎至三分。去滓。不限早晚。日三服。量儿大小加减。
●茵芋丸　治少小有风痫疾。至长不除。或遇天阴节变。便发动。饮食坚强亦发。百脉挛缩。行步不正。言语不便者。服之永不发。
茵芋叶　铅丹　秦艽　钩藤钩　石膏　杜蘅　防葵（各一两）　菖蒲　黄芩（各一两半）　松萝　蜣螂（十枚）　甘草（三两炙）
上为末。蜜丸如小豆大。三岁以下服五丸。三岁以上服七丸。五岁以上服十丸。十岁以上可至十五丸。
●雄黄散　治小儿风痫及天瘹。宜服。
雄黄　熊胆（各半两）　朱砂　天麻　铅霜（各一分）　牛黄　晚蚕蛾　天竺黄（各半两）　马牙硝（半两）　麝香（一钱）
上同研如粉。常以不津器贮之。每服以温水调下半钱。量儿大小。加减服之。
●乌蛇散　专治一切风痫。角弓反张。潮搐。及心肺中风。并宜服之。
乌蛇梢（一两生用）　白附子　半夏（各一分）　人参（去芦头）　天麻　全蝎　羌活　白殭蚕　石菖蒲（一寸九节者各半两）　川附子（一枚重半两微炮去皮脐）
上为粗末。每服二钱。水二盏生姜十片。薄荷五叶。煎至一盏。滤去滓。放温。时时滴口中。
●牛黄丸　治法同前钩藤丸。小儿风痫时发时止。岁月不休。常服除根。
白花蛇（酒浸）　人参　茯神　独活（各半两）　钩藤（一分）　脑子　麝香　牛黄（各一钱）　雀儿饭瓮（三十个）　朱砂（另研二钱）
上除研药外为末。后同研令匀。炼蜜丸。一两作三十丸。金箔为衣。每一岁儿服一丸。人参汤或薄荷化下。
●牛黄丸　治小儿风痫。发即迷闷。手足搐掣。口内多涎。良久不醒。
牛黄　乾蝎（生）　麝香（细研）　半夏（汤洗七次去滑）　蝉壳（各二钱半）　天南星（生）　白殭蚕（生）　白附子（生）　天麻（各半两）　水银（一两）
上生用捣罗为末。以水银一两。煮枣三七枚。去皮核。与水银同研令星尽。入煎药末和丸。如绿豆大。如隔日者。每服煎黄牛乳汁下三丸。日三服。如惊风即将荆芥汤下两丸。
●风痫汤　治小儿风痫。痰热相感而动于心。风痫相乱。则顿闷无知。口出涎沫。或禁不言。身反目直。
竹沥　生地黄（汁）　龙脑　生姜　防风　麻黄（去节各四钱）　防己　附子（炮各三钱）　石膏（五钱）
上为末。三岁一钱。水半盏。煎三分。去滓服。
●茯神散　治小儿风痫。精神昏闷。遍身壮热。不得睡卧。
茯神　木通（锉）　人参（去芦）　川升麻　子芩　犀角（另各一分）　铁粉　龙齿（各三分）　蜣螂（三枚微炒去翅足）
上粗罗为散。每服一钱。以水一小盏。煎至五分。去滓。入竹沥半合。不计时候。量儿大小。加减温服。
●独活酒　治少小风痫。屡经发动。
独活　甘草　木防己（各四分）　乾姜　细辛（各五分）　鸱头（一枚许）　桂心（二两）　铁精（一两）　人参（三钱）
上入绢袋中。酒四升半。浸五夜。初服半合。日二服。
●雄黄丸　治小儿风痫瘛瘲。壮热涎盛。
雄黄（半两）　龙脑（半字）　蝎梢（炒七枚）　防风（去叉半两锉）　腻粉（半钱）　天南星（炮一粒）　白附子（二枚）　丹砂（一钱）　麝香（半字）
上捣研为末。用水浸炊饼丸。鸡头大。荆芥薄荷汤化下。三岁儿服一丸。看儿大小加减。
●软金丸　治小儿一百二十种惊风痫病。潮发瘛瘲。
青黛　牛黄（研各半两）　天麻（末一分）　金箔（十片别研）　龙齿（研）　麝香（研各一分）　丹砂（光明二钱研水飞）　腻粉（一钱）　白殭蚕（炒大者一钱研为末）
上同研匀细。炼蜜丸。如鸡头大。青黛细末。衮为衣。每日服。三岁一丸。用金银薄荷汤化下。食后临卧服。看其小儿大小加减。
●麻黄汤　治小儿六七岁。风痫壮热。
麻黄（去节一两一分）　钩藤（锉一两）　杏仁（去皮尖双仁炒）　赤芍药　当归（锉炒）　桂（去粗皮）　秦艽（去黄土各三分）　大黄（蒸三度曝乾锉）　石膏（捶碎各一两半）
上粗捣筛。每服三钱七分。水一盏。煎取六分。去滓。食后温服。
●化风丹　治小儿风痫。先用化风丹。去其风热。次用定痫妙药。
法制牛黄胆（二钱）　羌活　独活（各一钱）　天麻　防风　甘草　荆芥穗　人参　川芎（各半钱）
上为末。炼蜜为丸。如皂子大。每服一丸。薄荷汤化开服。紫苏汤亦可。（一方无甘草有细辛）
●独活汤　解表通里。风痫内热。
独活　麻黄（去节）　川芎（各二钱）　大黄（焙）　天麻　防风　北细辛（各二钱）　甘草（一钱）　荆芥穗（一钱）
上锉用姜煎服。大小加减。
●水银丸　治小儿心脏。久痰风热发痫。或遍身壮热。多饶痰涎。睡即惊悸。手足抽掣。
水银　黑铅（半两同水银飞过铫子慢火结沙子细研）　乾蝎（二十一枚全头尾者微炒）　半夏（汤洗七次去滑）　白附子（炮制）　天麻　郁金　麝香（各一分细研）
上为末。都研令匀。用糯米饭和丸。如麻子大。每服薄荷汤下三丸。量儿大小加减。
●蛇蜕皮散　治小儿风痫。一切惊热。
蛇蜕皮（三寸烧灰）　细辛　钩藤　黄耆（锉各半两）　甘草（炙微赤锉半两）　铅霜（半两研）　川大黄（一两锉碎微炒）　蚱蝉（四枚微炙去足翅）
上粗罗为散。每服一钱。水一小盏。煎至五分。去滓。入牛黄末一字。放温。量儿大小。临时加减服。
●天麻散　治小儿二十五种风痫。无时发动。宜服。
天麻　防葵（炙）　真珠（末）　天竺黄（细研）　葳灵仙（去土）　蜣螂（微炒去翅足）　川芒硝（各三分）　牛黄（二分细研）
上细罗为散。更研乳入。每有疾时。取鸡冠血三两滴。新汲水一合。打散令匀。调下半钱。更随儿大小加减。
●蚱蝉汤　治诸风痫。胸中痰盛。
干蚱蝉（七枚微炙）　白鲜皮（一两）　钩藤　细辛（去土）　川芎（锉微炙）　天麻　牛黄（别研各一分）　蛇蜕（五寸许炙令黄）
上捣罗为末。同牛黄拌匀。每服一钱。水八分。入人参薄荷各少许。煎五分。去滓。稍热服。
●茯神汤　治风痫。身体壮热不除。精神恍惚。
茯神　绵黄耆　独活　羚羊角（屑各一两）　防风（一两）　肉桂　桔梗　甘草（微炙）　麻黄（去根节半两）
上为细末。每服半钱。用水一小盏。入荆芥乳香各少许。煎五分。去滓。放温服。
●茯神丸　治热风痫。
茯神　铁粉　人参（各六分）　龙齿　栀子仁　子芩　升麻（各六分）　门冬子（三分）
上末。炼蜜为丸。如麻子大。食前。浆水下二三十丸。
●龙齿饮　治小儿风痫。
龙齿（捣研）　石膏（捣研各一两一分）　大黄（锉炒令黄香各一两）　黄芩（去黑心）　龙胆草　栀子仁　甘草（炙锉各半两）　钩藤（三分锉）
上粗捣筛。一二岁儿每服一钱七分。水半盏。煎至三分。去滓。连夜三五服。随儿大小加减。
●升麻饮　治小儿风热发痫。
升麻　寒水石（碎各一两）　龙胆草　钩藤（各一两锉）　蚱蝉（炙去翅足三枚）　铁粉（研）　黄芩（去黑心各三分）　蛇蜕皮（五寸细切微炒）
上粗研捣筛。三四岁儿每服一钱七分。水七分煎至四分。去滓。一日三四服。随儿大小加减。
●玄参饮　治小儿风痫。
玄参　钩藤　升麻　甘草（炙锉）　山栀子仁　黄芩（去黑心）　犀角（镑微炒）　麦门冬（去心焙各半两）
上粗捣筛。三四岁儿每服一钱七分。水七分。煎至四分。去滓。一日三四服。随儿大小加减。
●白羊鲜汤　治小儿风痫。胸中有痰。
白羊鲜（三铢）　蚱蝉（二枚）　大黄（四枚）　甘草　钩藤皮　细辛（各二铢）　牛黄（如大豆四枚）　蛇蜕皮（五寸）
上㕮咀。以水二升半。煮取一升二合。分五服。日三。若服已尽而痫不断者。可更加大黄钩藤各一铢。以水渍药半日。然后煮之。
●牛黄丸　治风痫迷闷。抽掣涎潮。
牛胆汁和南星末（风乾）　全蝎（焙）　蝉壳（各二钱五分）　防风　白附子（生）　天麻　真殭蚕（炒各一钱半）　麝（半钱）
上为末。以煮枣去皮核取肉。和水银半钱。研极细。次入药末。和丸如绿豆大。每服一丸。荆芥生姜汤下。
●牛黄散　治小儿风痫。发动无时。壮热心烦。筋脉拘急。
牛黄　朱砂（各细研）　木香　白殭蚕（微炒）　乳香（各一分）　乾蝎（七枚微炒）　羌活（半两）
上细罗为散。不计时候。以温竹沥半合。调下半钱。量儿大小。加减。
●七宝镇心丸　治小儿风痫。并心热多惊。
虎睛（一对酒浸微炙用）　朱砂（细研水飞过）　雄黄　琥珀　真珠（末各半两）　金银箔（各五十片）　脑麝（一分）
上为末。以枣肉和丸。如绿豆大。每服以井花水下三丸。量儿大小加减。
●菖蒲丸　治少小热风痫。兼失心者。
菖蒲（石上一寸九节者）　宣连　车前子　生地黄　苦参　地骨皮（各一两）
上为末。蜜和丸。如黍米大。每食后。服十五丸。不拘早晚。以饭下。不治疾。兼令人长寿。忌羊肉血、饴糖、桃、梅果物。药宜长服之。
●蜣螂汤　治诸种风痫。
干蜣螂（三分微炒）　威灵仙（洗焙乾）　天麻　阳葵（各半两）　蝎梢（一分）
以上为末。次用。
川芒硝　天竺黄（各一分同细研）
上一处拌匀。每服一字至半钱。煎乳香汤调下。
●白鲜皮汤　治小儿风痫疾。胸中痰涎。
白鲜皮　细辛（去苗叶）　钩藤（各半两）　蚱蝉（微炙一枚）　大黄（锉碎炒令黄熟）　甘草（炙锉各三分）　蛇蜕皮（五寸炙令黄色）
上粗捣筛。五岁六岁儿每服一钱七分。水七分煎至四分。去滓。入牛黄末少许。至夜三四服。随儿大小加减。
●透罗丸　治小儿风痫。多热瘛瘲。强直反张。
粉霜（研）　乾蝎（全者炒各一分）　天南星（半分生用）　水银（用炼净者结黑锡一分为沙子）　腻粉（一钱）　龙齿（研）　麝香（各半钱研）
上先将天南星、乾蝎细罗了。同研药入乳钵细研。入石脑油和丸。如梧桐子大。每服二丸。温薄荷水化下。大段即加二丸。小儿一岁以下。每服一丸。临时相度。虚实与吃。
●芎犀散　治风痫。多困不省。
川芎　犀角　独活（各二两）　蝎梢　人参　天麻（各半两）
上为末。每服一钱。用水二盏。入生姜二片。薄荷叶煎煮至五分。去滓。温服。（一方酒调下）
●乾姜汤（一名大黄汤）治小儿风痫撮口。夭燆诸痫。及积聚腹痛。
乾姜（炮制）　当归（切焙各半两）　人参　大黄（锉炒令香熟）　细辛（去苗叶）　甘草（炙锉各二分）
上粗捣筛。一二岁儿每服一钱七分。水半盏。煎至三分。分温二服。至夜令尽。随儿大小加减。（千金方甘皮代甘草）
●治小儿风痫
上用取蝎五枚。以大石榴割头去子作瓮。内蝎其中。以头盖之。细箸和黄泥封裹。以微火炙烧令通赤。良久去火。待冷去泥。取中焦黑者。细研乳汁调半钱匕。灌之便定。儿稍大。则以防风汤调末服之。又惊痫以蛇黄用水磨服。
●醒风煎　治小儿风痫。涎潮发搐。不省人事。
乾蝎（全者半两）　牛黄（研半两）　白花蛇头（一枚自开口者生用）　丹砂（研一分）　龙脑（研半分）　麝香（研一钱半）
上研为细末。炼蜜和为煎。瓷盒内收贮。每服一绿豆大。薄荷温水化破服之。量儿加减服。
●大水银朱丹　治小儿惊风壮热。涎多发痫。手足搐搦。目睛上视。及风温痰实。心膈满闷。呕吐痰涎。
黑铅（炼十次秤三两与水银结沙子分为小块甘草十两水煮半日候冷取甘草细研）　水银　铁粉（各三两）　朱砂（水飞半两）　天南星（炮为末三分）　腻粉（研一两）
上同研细。以面糊为丸。如麻子大。每一岁儿服一丸。用薄荷蜜汤下。以利为度。未利再服。乳食后。
●细辛大黄汤　治风痫内热。
天麻　防风（各半两）　细辛　大黄（焙）　川芎（各一分）　甘草（炙一钱半）
上锉散。每服三字。入犀角少许。同煎服。
●麻黄汤　治少小风痫。昼夜数十发。
麻黄（去节）　黄芩　黄连（各一分）　大黄（一分）　甘草（炙一分）
上以水一升。先煮麻黄五沸。去沫内诸药。煮五合与服。日夜再服。
●水银丸　治风痫。
水银　雄黄　蛇黄（各一分）　轻粉　牛犀（末各二钱）
上细研水银。入枣肉丸。如梧桐子大。蜜水化二丸。
●独活汤　治风痫。解表通里。
独活　麻黄（去节）　川芎（各一钱）　大黄（焙）　甘草（炙各半钱）
上锉散。每服三字。姜二片。煎服。有内热加天麻防风细辛二钱。犀角少许。去麻黄独活。
●牛黄散　治小儿风痫。睡中惊叫。两眼翻露。及脐风撮口。天瘹惊风。
牛黄　铅霜（各一分）　天竺黄（半两）　马牙硝（一两）
上细研为散。不计时候。熟水调下半钱。量儿大小。加减服之。
●细辛大黄汤　治风痫有热。风痫者当散其风邪。然后治痫。宜服薄荷散。又宜服细辛大黄汤。有热即服之。
细辛（半两去苗秤）　大黄（半两炮）　防风（半两去芦）　甘草（一分炙）
上㕮咀。每服一钱。水小半盏。加犀角屑少许。同煎至三分服。
●黑金丹　治小儿风痫。手脚抽掣。翻眼吐沫。久患不瘥者。
黑铅　水银　天南星（炮制捣罗为末各半两）
上先熔铅为汁。次下水银结为沙子。细研。与天南星末和匀。以糯米饭和丸。如绿豆大。一岁儿乳汁研一丸服之。儿稍大。以意加之。
●雷丸膏　治小儿风痫。掣瘲戴眼。极者日数十发。
雷丸　莽草（各如鸡子黄大）　猪脂（一斤）
上先煎猪脂去滓。下药。微火上煎七沸。去滓。逐痛处摩之。小儿不知痛处。先摩腹背。乃摩余处五十遍。勿近阴及目。一岁以帛包膏摩微炙身。及治大人贼风。
●天灵散　治小儿心热风痫。发歇不定。
天灵盖（涂酥炙微黄）　黄连（去须各一分）
上为散。每服一钱。水一小盏。煎取五分。去滓温服。量儿大小。加减。
●水银丸　治小儿风痫化涎。
水银（一两）　生黑豆末（二钱）
上以枣瓤同研令黑星尽。丸如绿豆大。一岁儿每服一丸。乳汁下。良久吐出黏涎神效。稍大加丸数服。
●磨刀散　治一切风痫。
木贼（半两为末）　腊茶（一钱半）
上为末拌匀。每服半钱。以磨刀清水调下。不拘时候。服罢吃少许人参。
●治风痫及小儿惊风
上以芭蕉自然汁时呷一两。甚者乃服五升必愈。亦治小儿惊风。加麝香更佳。
●术汤浴方　治小儿风痫掣瘲。身体汗出。独头无汗。便宜炙头上旋毛中。小炷勿令大。三炷讫。
上用白术五两。粗捣米泔浸一宿。至明用漫火煎五七沸。以适寒温。洗儿头及身。即愈。（一法用菖蒲五两。煎如上法。）

风痫（附论）  ***************************
论曰。风之为病。其状多端。皆由腠理疏弱。荣卫虚怯。经络不顺。关窍闭塞。其气霾瘗郁艴。其脉凝注征役。有同天地晦冥。日月晕蚀。飚暴发兴。精神俱溃者。一身四体皆不我有。是谓风痫之至也。所谓化风。化其所受之风。不待久传迅变。凡该五脏蕴热。三焦作壅。速与流利。热即风生。壅即风长。关窍不通。其风何能自散。若言化之。即顺助之。其荣卫经络。即得流行自若也。便与截风定搐为治。已成痫。其风不散。若更攻击。即冲任百脉虽不发作。毕竟隐伏。久而再发。无能去根。此方得名化风。下复加进矣。
●比金丹
人参　白茯苓　远志（去心）　山药　辰砂　天麻（各一两）　石菖蒲　川芎　甘草（炙各一分）　天南星（炮二钱姜汁制）　麝（一字）
上为细末。炼蜜为丸。皂子大。每服一钱。煎金钱薄荷汤化下。
议曰。风行于四时。和顺于内外。长养万物。能生能败。法令至周。惟风之德。夫人一身。亦同天地。顺则和逆则害。所发之风。由其虚由作。应其热而生。有痰与热而发其惊。关窍不通。气脉流注。遂有传变。于身为害。当用逐之。何况童稚幼雏。嫩娇危脆。百病总归于风。岂可取次疏怠。此治风有法度。不可极力施功。若停待须臾。而更怆惶即拙谬而失深意审详。随其顺逆以疗之。袭逐在后。顶追不及。所载在前。释化不尽者。正谓庸医之陋也。善治惊痫者。化其痰和其气。镇心神。安魂魄。通关窍。顺经络。使其荣卫常顺流行。调其脏腑长和充实。邪自何生。风从何入。虽有些小。自然而散。此痫由惊为疾。岂可见留。常令血脉充。肌肤壮。头目清。精神备。饮食节。睡卧稳。寒暑知时。脏腑常固。其经络自和。荣卫自顺。比金之名。决定不坏。此乃顺调善摄而已。
●治心热风痫
以烂龙角浓汁。研取汁。食上服三合。日再服。

食痫（附论）  ***************************
夫小儿发痫。皆由乳哺不节而成者。食痫也。其证口眼相引。目睛上摇。手足掣瘲。背脊强直。或颈项反折。此由脏腑壅滞。内有积热。或乳母饮啖五辛毒物。志怒无节。致烦毒之气。入于乳中。因积乳儿令气血不调。肠胃否塞。故壮热多惊。四肢抽掣。是为食痫之病。
方
●丹砂饼子方　治小儿食痫及疳黄。
丹砂（研一两半）　黄鹰调（拣净）　白丁香（各一分）　棘刚子（二十五枚微炒）　粉霜（研一钱半）　腻粉（一钱）　乳香（研末）　犀角（屑）　天南星（末）　麝香（研各半钱）　蝎梢（末）　滑石（末）　芦荟末（各一钱）　金箔（一片）　银箔（一片）　水银沙子（研一钱半）
上为末。拌匀。稀面糊为丸。如黄米大。捏作饼子。丹砂为衣。每服三饼。薄荷汤送下。更量儿大小加减。
●朱砂丸　治小儿食痫。
朱砂（一两细研水飞过）　川大黄（锉碎微炙）　矾石（细研半两）　牛黄　雄黄（并细研）　桂心　云母石　半夏（汤浸七次去滑）　黄连（去须）　雷丸　代赭　真珠（末）　乾姜（炮制锉）　巴豆（去皮心膜炒黄各一分）
上为末。炼蜜和丸。如黍米大。百日内小儿。以乳汁下两丸。三岁至七岁。以粥饮下五丸。量儿大小加减服。
●代赭丸　治小儿食痫。四肢抽掣。壮热惊悸。乳食不消。痰涎壅滞。发歇不定。
代赭　朱砂（各细研）　马牙硝　川大黄（锉碎微炙）　水银（以小枣瓤研令黑星尽各一两二钱）　金银箔（各三十片细研）　蟾酥（一钱研入）　巴豆（七枚去皮心研纸裹去油腻粉）　麝香（各半分细研）　龙脑（细研半钱）　蝎梢（四十九枚微炒）　天浆子（二十七枚内有物者炒）
上为末。炼蜜和丸。如黍米大。每服以薄荷汤下二丸。日三服。量儿大小加减。
●虎睛丸　治小儿食痫。及惊风百病。
虎睛（一个微炒取入）　牛黄　朱砂（各细研）　真珠（末）　甘遂（煨黄）　赤芍药　赤茯苓　甘草（炙微赤锉）　牡蛎（炒黄）　杏仁（汤浸去皮尖双仁麸炒微黄各一分）　麝香（半钱细研）　犀角（屑）　巴豆（去皮心纸裹去油各半两）
上为末。用糯米饭和丸。如绿豆大。每服以荆芥汤下二丸。量儿大小加减。
●牛黄丸　治小儿食痫瘛瘲。及诸变蒸。腹中宿痞。饮食不节。腹满温热。朝夕发甚。大小便不通。脾胃气弱。
牛黄（研一分）　雀屎白（炒半两）　芍药（一两）　川藭（一两）　乾姜（炮制半两）　黄耆（细锉一分）　甘草（炙三分）　人参　大黄（锉炒各一两）　当归（切焙）　黄芩（去黑心各半两）　白面（炒三两）　巴豆（去心膜别研如膏纸裹去油一两）
上为末。与巴豆膏和匀。炼蜜为丸。一岁儿如黍米大二丸。二三岁儿如绿豆大三丸。并用米饮下。微利为度。
●金箔丸　治小儿食痫。坠痰涎。
金箔（五片细研）　腻粉（三钱一分）　甘遂（一分煨微黄捣为末）
上研令匀。以枣瓤和成剂子。以五片金箔裹上。更著湿纸裹。煻火灰煨匀。热候冷取研。丸如绿豆大。每服以人参汤下二丸。量儿大小加减。
●真珠丸　治小儿食痫。魍魉三十六种无辜。五疳八痢。惊风天瘹。
真珠（细研一两）　牛黄（研细）　杏仁（去皮尖双仁炒研如膏各半两）　丹砂　牡蛎（熬研粉各一两）　虎睛（一对炙睛干）　甘遂（切炒半两）　白茯苓（去黑皮一两）　芍药（三分）　甘草（炙研半两）　麝香（研细一分）　巴豆（去皮研如膏纸裹去油尽半两）
上除别研外。捣罗为末。一处研匀。炼蜜为丸。如麻子大。每服一丸至二丸。米饮或桃仁汤下。取下恶物如鱼脑青色效。量儿大小加减。
●麝香丸　治小儿诸疾。一岁以上三十六种无辜疳。湿闪癖。食痫。天行赤眼。急黄。一切病。并皆宜服。
麝香（细研一分）　牛黄（细研半两）　丹砂　杏仁（汤浸去皮尖双仁研如膏）　芍药　白茯苓（去黑皮各一两）　甘遂（一分）　真珠（研为粉水飞过一分）　虎睛（三枚微炒研）　巴豆（去皮心微炒研如膏三分）　牡蛎（熬别捣罗研如粉一分）
上除巴豆外各捣研为末。入巴豆。炼蜜和捣三十杵。入密器中贮。候服取一丸。如麻子大。温水下。随儿大小加减。
●牛黄丸　治小儿食痫。乳癖。积聚壮热。心神多惊。
牛黄　朱砂　铅霜（各细研）　真珠（末）　犀角（屑）　牡蛎（粉）　甘草（炙微赤锉）　杏仁（汤浸去皮尖双仁研如膏各一分）　麝香（半分细研）　巴豆（去皮心七枚研纸裹去油）
上为末。入研了药同研令匀。炼蜜和丸。如麻子大。三岁儿以金银薄荷汤下二丸。量儿大小加减。
●妙圣丹　治食痫。利胸膈。
木香　代赭石　马牙硝　川大黄（炮各一分）　蝎梢（四十九枚微炒）
以上捣罗为细末。次用
朱砂（半两细研水飞）　麝香（一钱研）　龙脑（半钱研）　腻粉（半分）　巴豆（去皮心膜七枚纸裹出去油腻细研用）
上拌匀。滴水和丸。如黍米大。每服三粒至五粒。磨沉香汤下。量儿大小加减。
●雄黄丸　治小儿七岁以下。食痫壮热。无辜痃癖等症。
雄黄　麝香　牛黄（各细研）　朱砂　石膏（各细研水飞过）　蕤仁（汤洗去赤皮）　牡蛎（粉）　巴豆（去皮心膜纸裹出油半两）　甘遂（一分煨微黄）
上为末。炼蜜和丸。如黍米大。每服以粥饮下三丸。如利三两度勿怪。更随儿大小加减。
●真珠丸　治小儿食痫。化聚奶食痰。坠涎利大腹。
雄黄（细研）　代赭　麝香（细研）　蜣螂（微炙）　板杏仁（汤浸去皮尖双仁麸炒黄各半两）　真珠　天竺黄（并细研一分）　肥巴豆（十粒用油煎令褐色与杏仁研）　朱砂（细研用一分）
上件药都研为末。炼蜜和丸。如绿豆大。每服以生姜汤下二丸。量儿大小加减。
●阳葵丸　治小儿食痫。心胸痰滞。大小便常多秘涩。
防葵（末）　滑石（各半两）　牛黄　麝香（各半两）　巴豆（二十枚取霜）　腻粉　朱砂　蛇蜕皮（一条烧）
上为末。以糯米饭和丸。如黍米大。每服以粥饮下二丸。量儿大小加减。
●蟾酥丹　治食痫毒盛。汤药不下。
蟾酥　真珠（末各研）　甘草（慢火煨黄）　杏仁（炒去皮）　牡蛎（粉）　犀角　麝香（一钱）　巴豆（去皮）
上为末糯米饭为丸。如黍米大。每服三粒。煎荆芥汤放温令下。量儿大小加减。
●妙圣丹　治食痫通利。
代赭石（煅醋淬一分）　雄黄　蝎梢　朱砂（各一钱）　轻粉　麝香（各一钱）　巴豆（二个去心膜）　杏仁（去皮尖微炒二钱）
上为末。蒸枣肉丸。如桐子大。每服一丸。木香煎汤调下。
●真珠丸　治小儿食痫。喘息。
真珠末　天竺黄　雄黄　丁头代赭（捣罗为末）　巴豆（去皮心出油）　麝香　杏仁（汤浸去皮尖双仁研如膏各一分）
上为末。研令匀。炼蜜和丸。如黄米大。一二岁儿。每服以温水下五丸。量儿大小加减。
●雄珠膏　治食痫。利胸膈。
牛黄（研）　真珠（末研）　丁头代赭石（为末）　白殭蚕（为末）　蕤仁（汤浸去皮为末一分）　雄黄（半两水磨精明者细研）
上同拌匀。炼蜜和丸。如鸡头大。服一粒至二粒。参汤化下。
●紫霜丸　治乳哺失节。宿滞不化。胸腹痞满。呕吐恶心。便利不调。乳食减少。又治伤寒温壮。内挟冷实。大便酸臭。或已得汗。身热不除。及变蒸发。多日不解。因食成痫。先寒后热。并宜服之。
代赭石（煅醋淬研）　赤石脂（末各一两）　巴豆（炒三十粒去皮心出油细研）　杏仁（五十枚去皮尖麸炒别研）
上件合研细。汤浸蒸饼丸。如麻子大。每服三丸。乳汁或米饮下。微利为度。量儿大小加减。
●灵脂丸　治小儿食痫。乳食不消。心腹壅滞。四肢擎掣。
朱砂　五灵脂（各一分）　巴豆（五枚去皮心纸裹出油炒研）
上研细如粉。用烧粟米饭和丸。如黄米大。一二岁儿。每服用温水下二丸。以吐利为妙。量儿大小。以意加减。
●铅霜丸　治小儿乳食不消。心腹结实。壮热烦闷。摇头反目。口吐涎沫。名为食痫。
铅霜　腻粉（各二分）　巴豆（去皮心研纸裹去油）
上为末。以糯米饭和丸。如粟米大。每服以通草薄荷汤下一丸。三岁以上。加丸服。

热痫（附论）  ***************************
夫小儿热痫者。由血气不和。内有积热之所致也。凡小儿骨体轻软。肠胃细微。易为伤动。若乳食不常。脏腑壅滞。温搐生热。不得宣通。热极甚者则发痫也。又心神多不宁。将养过温。内生邪热多。所以惊甚者。变成诸痫。其状口眼相牵。手足抽牵。口中吐沫。鼻内作声。颈项反张。腰背强直。身体壮热。或叫或啼者。是热痫之候也。宜服退痫除热之药。
方
●芍药丸　治少小一百二十痫。止惊。常服除热痰。
芍药　石膏（碎）　当归（切焙）　铁粉（各三分）　蚱蝉（四个自死者）　大黄（锉炒）　人参（各五分）　桂心（三分半）　银屑（研）　芎藭　龙骨（研）　细辛（去苗叶）　黄芩（各三分）　牛黄（二钱）
上为末。炼蜜和丸。如麻子大。一服二丸。日三。如不知。稍增。可至四五丸。
●牛黄丸　治小儿热痫。发歇不定。眼目直视。身体壮热。吐沫。心神烦闷。
牛黄（半两研）　蚱蝉（三枚微炒去翅足）　石膏（研细水飞过）　龙齿（研细各二两）　栀子仁　川升麻　犀角（屑）　胡黄连　钩藤　龙胆草（去芦头）　川大黄（锉碎微炒）　杏仁（汤浸去皮尖双仁麸炒微黄各三分）　金银箔（各五十片细研）
上为末。入研了药。同研令匀。炼蜜和二三百杵。丸如绿豆大。每服以竹沥研五丸服。量儿大小。加减服之。
●紫石英散　治小儿热痫。四肢抽掣。每日数发。宜服此。除热镇心。
紫石英　石膏（各细研水飞过）　滑石　白石脂　寒水石（各一两）　川大黄（锉炒）　朱砂（细研水飞过）　甘草（炙微赤锉）　犀角（屑各半两）　龙齿（二两细研）　牡蛎（粉一分）
上为末。每服以温薄荷汤下半钱。量儿大小加减。
●钩藤汤　疗未满月小儿。及出月小儿。壮热发痫。
钩藤（一分去皮）　蚱蝉（一枚去翅熬为末汤沉下）　柴胡　升麻　黄芩（去黑心）　甘草（炙）　大黄（各二分）　蛇蜕皮（二寸炙）　竹沥（三合）　石膏（三分碎）
上切。以水一升。煮三合半。和竹沥服一合。得利见汤色。停后服。至五六十日儿。一服一合。以母忌海藻、菘菜等。若连发不醒。加麻黄一分。去节。
●茯神散　治小儿食痫。皮肉壮热。烦燥头痛。宜服此药。
茯神　川升麻　钩藤　甘草（炙微赤锉）　犀角（屑各三分）　白鲜皮　羚羊角（屑各半两）　石膏（二两）　蚱蝉（三枚微炙去翅足）　龙齿（一两）
上为散。每服一钱。以水一小盏。煎至五分。去滓。量儿大小。加减温服。
●白鲜皮散　治小儿百日以来。至三四岁发食痫。瘛瘲。身体如火。
白鲜皮　黄芩　川升麻　地骨皮　钩藤　犀角屑　胡黄连（各三分）　麦门冬（去心焙）　龙齿（各一两）　甘草（一分炙微赤锉）
上粗罗为散。每服一钱。以水一小盏。煎至五分。去滓。入牛黄末一字。量儿大小。加减温服。
●升麻散　治小儿热过。迷闷发痫。
川升麻　钩藤　使君子　子芩　朴硝（各一两）　石膏　龙齿（各二两）　柴胡（去苗）　赤芍药　川大黄（锉碎炒各三分婴孺方用大黄八分别捣候汤成和用）
上为散。每服一钱。水一小盏。煎至五分。去滓温服。量儿大小加减。
●钩藤散　治小儿风壅气盛。心胸痰滞。壮热发痫。
钩藤（一分）　蚱蝉（二枚微炒去翅足）　川升麻　麦门冬（去心焙）　甘草（锉）　川大黄（炒碎）　子芩（各半两）　石膏（一两）　蛇蜕皮（五寸烧灰）
上为散。每服一钱。水一小盏。煎至五分。去滓。入竹沥半合。量儿大小加减。
●犀角散
犀角（屑）　钩藤　玄参　蚱蝉（三枚微炒去翅足）　甘草（炙微赤锉）　川升麻　黄芩　栀子仁（各半两）　麦门冬（一两去心焙）
上为散。每服一小盏。入苦竹叶七片。煎至五分。去滓温服。量儿大小加减。
●虎睛丸　治小儿食痫。摇头吐舌。四肢抽掣。心神惊悸。
虎睛（一对酒浸）　牛黄（细研）　钩藤　川大黄（微炙）　人参（去芦）　茯神（各半两）　麝香　犀角（屑三分）　朱砂（细研一两）
上为末。入研了药同研令匀。炼蜜和丸。如绿豆大。一岁儿研化一丸。日三服。
●治小儿痫病。热多者方。
牡荆根（十五斤细洗净）　生铁（一大片半研）　甘草（一两碎）　黑豆（一大升半布袋盛）
上以水五大斗煎取一斗半。去滓澄清。滤煎如饧。每食上取一匙。和桑壳汤及酒服之。日再服。重者一月。永瘥。
●治小儿热痫狂啼。
上以腊雪。小温服之。
●蝉壳散　治诸痫挟热。
蝉壳　人参（去芦头）　黄芩　川升麻　茯神（各一分）
以上捣罗为细末。次用。
牛黄（一分研）　天竺黄（研）　牡蛎（粉研各二分）
上细研匀。每服半钱。煎荆芥薄荷汤调下。
●子芩散　治小儿热痫。呕逆烦闷。体热。
子芩　人参（去芦头）　犀角（屑）　甘草（炙微赤锉）　钩藤（各半两）　赤茯苓　川升麻（各三分）
上为散。每服一钱。水一盏。煎至五分。去渣。量儿大小。加减服之。
●麦门冬散　治小儿体热。呕吐发痫。
麦门冬（一两去心焙）　钩藤（半两）　黄芩　赤芍药　川升麻　茯神　川大黄（一两去土炒各三分）
上为散。每服一钱。水一小盏。煎至五分。去渣温服。
●栀子散　治小儿热痫。不知人。迷闷。嚼舌仰目。
栀子仁（半两）　子芩　赤钩藤　吴蓝（各一两）　龙齿　石膏（各二两）　川大黄（炒锉）
上为散。每服一钱。水一小盏煎至五分。去渣温服。更量儿大小。加减服之。
●钩藤散　治小儿热痫。时时戴眼。吐沫。
钩藤（二分）　蚱蝉（三枚微炒去翅足）　人参（去芦头）　子芩　牛黄（细研零入）　川大黄（锉碎炒各半两）
上粗罗为散。每服一钱。以水一盏。煎至五分。入竹沥少许。去滓。入牛黄末一字。大小量服。
●治小儿十岁以下。及新生百日。无问痫热。无辜疾癖。
上以京三稜汁。作粥与食之。妙不可具言。大效。
●治小儿痢热。时气烦闷。上渴。
上取瓦上青苔衣。煮服。


卷三百七十八·婴孩一切痫门  ——————————————————————————————————————————————————————————————————————————————————————————

惊痫（附论）  ***************************
夫小儿气血微弱易为病。若卒惊动。伤乱精神。心气不定。因惊而发则惊痫。凡养小儿。当须持护。或见异类。必当抚摩。无令恐怖。若初觉儿惊。急保抱之。其惊自止。若忽因惊成痫。宜按图灸。兼以摩膏。不可大下。盖以心气不足。若下之则内愈虚。手足抽掣者。并不可持捉。使气血失道。伤经络耳。　夫惊痫忤三候。大抵略似。皆口面青黑。呕吐涎沫。颈项强直。手足摇动。但惊即发拳搐。痫搦。忤即掣瘲。惊则喉中涎响。痫则口中涎出响。忤则口吐青黄白沫。惊则双目上视。痫则口眼相引。而目睛上摇。忤则眼不上插。不可得而同也。
方
●归魂散　治小儿惊痫忤。手足掣瘲。头项强直。状似角弓。
蝎梢（一钱半炒）　蜈蚣（赤足者半条炙）　水银粉　脑麝（各一字）　花蛇肉（酒浸炙黄色秤一钱）　川乌头（炙七个生）　天南星（切碎用生姜汁浸一日为末秤半钱）
上为末。每服婴孩半字。二三岁以上一字。四五岁半钱。金钱薄荷汤调下。量儿虚实加减。
●清心丸　治小儿惊痫潮搐。精神昏慢。痰涎流溢。并虚实烦躁。头疼恶心。风眩不语。呕吐倦怠。
牛黄（三钱）　脑子　雄黄（各二钱）　麝香（一钱）　川芎　茯苓　柴胡　桔梗（各四两）　蒲黄　芍药（各二两）　犀角（屑）　白术　黄芩　黑豆（炒）　阿胶（炒各半两）　麦门冬（去心半两）　杏仁（去皮尖半两）　人参　神麴（炒各三钱）　肉桂（去皮一分）　羚羊角（一两）　乾姜（炮一分）　山药（一两三分）　甘草（一两半）　金箔（三百片）
上为末。炼蜜丸。如鸡头大。金箔为衣。每服一丸。竹叶汤化下。
●蚱蝉煎　治小儿惊痫。频发动。经久不瘥。肌体瘦弱。
蚱蝉（三枚去翅足微炙）　麻黄（去根节）　钩藤（各一分）　柴胡（去苗）　白芍药　牛黄　犀角（屑）　知母　沙参（去芦头）　甘草（炙微赤锉）　杏仁（汤浸去皮尖双仁研如膏各半两）　蛇蜕皮（五寸烧灰）　生地黄（五分）　石膏　子芩　蜜　龙齿（各一两）　生姜汁（三合）
上除姜汁、地黄汁、蜜、杏仁、牛黄外并细锉。先以水二盏。煎至一盏。去滓。入竹沥一小盏。入煎五七沸。内杏仁、蜜、姜汁、地黄汁。慢火煎。搅不停手。约十馀沸。放冷于瓷盒中盛。牛黄搅令匀。每一盒分为三服。量儿大小加减。
●乌蛇牛黄散　治小儿惊痫风痫。手足瘛瘲。口眼相引。
乌蛇（项下七寸酒浸一宿去皮骨炙秤一钱）　青黛（研二钱）　蝎梢（十枚炒）　牛黄（炒半钱）　麝香（研一字）　蓬（研）　龙脑（研）　水银沙子（各半钱）　金箔　银箔（并研各十片）　蛇黄（醋淬三次）　天南星（用生姜一同捣作饼子焙乾）　墨（烧）　半夏（用生姜同捣作饼子焙乾）　乌蛇尾（酒浸一宿去皮骨炙秤各一钱）
上研为散。每服半钱。量儿大小加减。金银薄荷汤服。
●镇心丸　治小儿惊痫百病。镇心气。
银屑（十二铢）　水银（二十铢）　牛黄（六铢）　大黄（六分）　茯苓（三分）　茯神　人参　远志　防己　白蔹　雄黄　芍药（各二分）　紫石英　真珠　防葵　铁精（各四分）
上先以水银和银屑如泥。别治诸药。和丸。三岁儿如麻子大二丸。随儿大小加减。（一方无牛黄）
●延寿丹　治小儿惊痫。及大人卒中恶风。涎潮昏重。口眼喎斜。四肢痑拽。口噤不省。大效。
辰锦砂　腻粉　铁焰粉　白附子（各二两）　蛇黄（用醋浸少时以大火煅过）　大附子（炮各九两）　天南星（生净洗）　羌活　巴豆（捶碎用新水浸逐日换水七日后以纸裹压去油）　牛膝（去苗酒浸焙）　蝎梢（各三两）　生金　生银（各别研一分）　麝香　真牛黄（各别研一两一分）
上为细末。以蜜及粟米饮搜和为丸。如鸡头大。每中恶风痑缓及五庑疾。薄荷酒磨下一丸。婴儿半丸。小儿惊痫。十岁以上一丸。
●石膏散　治小儿一岁至四岁。壮热大惊发痫。
●牛黄酒　治少小惊痫。经年小劳辄发。
牛黄　锺乳（研各八分）　麻黄（去节）　秦艽　人参（各八分）　桂心（七分）　龙角　白术　甘草　当归　细辛（各五分）　杏仁（四分）　蜀椒　蜣螂（九枚炙）
上切。以绢袋中。酒五升浸之。随时月数。半合。日三。（案：此方缺方名及症状。）
麝香当门子（一粒）　丹砂（一块大小相似）
上细研。熟水灌之。
●鸱头丸　治小儿惊痫发动。经年不断根源。
鸱头（炙焦一枚）　蜣蝉（去足炙七枚）　桂皮（去粗皮一两一分）　芍药（一两）　蛇蜕（炙五寸）　蚱蝉（去翅足炙十枚）　白茯苓（去黑皮一两一分一方用茯神半两）　露蜂房（炙半两）　甘草（炙锉）　黄芩（去黑心）　当归（切焙）　芎藭　丹参（各一两）　麝香（研一分）　牛黄（研半两）　莨菪子（酒浸一宿曝乾蒸熟八合）　大黄（湿纸裹煨二两）
上捣罗为末。炼蜜和丸。如小豆或如黍米大。临时量儿大小虚实与服。温酒下。
●牛黄散　治小儿惊痫。发无时候。
牛黄（细研）　赤芍药　露蜂房　黄芩　人参（去芦头）　葛根（锉）　甘草（炙微赤锉碎）　蚱蝉（去翅足微炒）　芎藭　川芒硝　蜣螂（微炙）　桂心（各一分）　当归（锉微炒）　石膏（各半两）　蛇蜕皮（五寸炙黄）　川大黄（半两锉碎微炒）　杏仁（一分汤浸去皮尖双仁麸炒微黄）
上件药捣罗为末散。每服一钱。水一小盏。煎至五分。去滓温服。更量儿分四服。四岁以下一丸分五服新生孩儿一钱分七服。并用蜜水磨下如中风者。发直面如桃色。口眼俱闭。喉中作声。汗出如油。及汗出不流。多要下泄或泻血者。并是恶候。更不用服。唯口噤眼开者药下立瘥。如患缠喉风壅塞。气息不通将绝者。急化一丸。生姜薄荷酒下。必效。
●牛黄丸　治少小痰实结癖。或腹内坚强。惊痫百病。
牛黄　玄参　乾姜（各二分）　苦参　丹参　桔梗　甘草　人参（各四分）　甘遂（炒）　沙参（各五分）　䗪虫（十四个）　大黄（十二分）　蜀椒（四分出汗）　巴豆（一百枚去皮心炒别研）　葶苈（一合半炒）
上为末。蜜丸如小豆大。一服二丸。米饮下。
●归魂丸　治小儿惊痫搦搐。涎潮昏塞。
使君子（二枚以面裹于慢火中煨候黄为度去皮不用）　水银（结沙子）　香墨　芦荟　熊胆（研）　腊茶（研）　乳香（研）　龙脑（各一钱研）　蝎梢（三十枚炒）　天竺黄　青黛（研）　丹砂（研各半钱）　轻粉（二钱）　寒食面（一钱半）
上同研令匀细。滴水丸。如绿豆大。每服一丸。薄荷蜜水化下。如小儿稍觉惊者。化半丸与吃。若能常服。永无惊疾。量儿大小加减。
●镇心丸　治小儿惊痫。
金银箔（各细研五十片）　防葵（半两）　水银（以小枣瓤研令星尽）　铁粉（细研）　真珠（末）　紫石英（细研水飞过）　雄黄（细研）　人参（去芦头）　白芍药（各半两）　牛黄（细研）　远志（去心）　白蔹（各一分）　汉防己　川大黄（锉碎微炒）　茯苓（各三分）
上为末。入研了药。都研令匀。炼蜜和丸。如绿豆大。每服以薄荷汤研下三丸。日三服。看儿大小加减。
●柴胡煎　治小儿惊痫。欲作痫。
柴胡（去苗）　升麻　栀子仁　芍药（各三分）　钩藤（各一分）　凝水石（研）　黄芩　生葛汁　知母（切焙各一两）　甘草（炙一分）　蜜（二合）　杏仁（汤浸去皮尖双仁炒别研半两）　淡竹叶（切锉三握）
上粗捣筛。以水三升。入银石铫内。文武火煎至一升。绵滤去滓。再入锅内。下蜜并葛汁杏仁等。煎如饧。以瓷器盛。百日儿每服如绿豆大。一岁如杏仁大。日三服。更量儿大小加减。至用温浆水化破服。
●万病丸　治小儿惊痫。乳癖。
雄黄（研）　丹砂（研）　麝香（研）　龙脑（研）　芦荟（研）　木香　槟榔（锉各一枚）　牛黄（研半两）　胡黄连（一分）　青黛（研半两）　巴豆（去心皮膜研出油尽）　桂（去粗皮）　人参（各一分）
上研为末。炼蜜为丸。如小绿豆大。每服一丸至二丸。温水下。更量儿大小加减。十五岁以下常服。永无诸疾。
●虎睛丸　治小儿惊痫邪气。皮肉壮热。呕吐心烦。不得安睡。
虎睛（一对细研）　牛黄　天竺黄　麝香（细研各一分）　川大黄（一两锉碎微炒）　川升麻　钩藤　甘草（炙微赤锉）　犀角（屑）　栀子仁（各半两）　蚱蝉　蜣螂（去翅足微炒各三枚）　蛇蜕皮（五寸烧灰）
上为末。炼蜜和丸。如绿豆大。三岁儿以粥饮研三丸。量儿大小加减。
●铅霜丸　治小儿惊痫发热。搐搦不定。
铅霜（细研）　马牙硝（各半两）　朱砂（细研水飞过）　铁粉（细研各一两）　麝香（细研半分）　川大黄（细研微炒）　人参（去芦头各三分）　羌活　芎藭　白茯苓　牛黄（细研）　乾蝎（微炒）　龙胆草（去芦头各一分）
上为末。入研了药。同研令匀。炼蜜和丸。如绿豆大。每服不计时候。荆芥薄荷汤下五丸。量儿大小加减。
●牛黄豚血汤　治小儿惊痫。掣缩不止。
豚血　牛黄　当归　大黄　人参（各四分）　蜣螂　蚱蝉（各三枚炙）　川芎　黄芩（各八分）　葛根（十二分）　鼠屎（四两）　蛇蜕（五寸）　露蜂房（八分）
上以酒五升。煮取四升。去滓服二合。日三夜二。此论一岁儿耳。三岁儿服三合。神效。
●保和丸　治小儿痫。身热手足瘛瘲。目睛上视。状如中风。
丹砂（研一钱）　蝎梢（二十个）　雄黄（研二钱）　芦荟（研）　熊胆（研各半钱）　蛇蜕（烧灰一钱）　瓜蒂（二七枚）　蟾酥（一皂子大汤浸）　腻粉（研）　龙脑（研）　麝香（研）　牛黄（研各半钱）
上捣研如粉。用浸蟾酥并面糊同研为丸。如黍米大。每服用倒流水。先化一丸。滴鼻内。良久嚏讫。即用薄荷水下一丸。
●青金煎　治小儿惊痫积热。痰涎咳嗽。
天南星（牛胆内匮者半）　马牙硝（研）　天竺黄（研各一分）　青黛（研一两）　龙齿（研）　蝉蜕（去土为末各半两）　铅白霜（研）　硼砂（研各一分）　甘草（生末三分）　麝香（研一钱）　牛黄（研各一钱）
上研匀细。蜜和为膏。瓷盒内收贮。每服一小鸡头实大。更量儿大小。加减。薄荷水化下。
●大钩藤饮　治小儿惊痫壮热。
钩藤　黄芩（去黑心）　麻黄（去节各一两一分）　龙齿（研一两）　甘草（研二两半）　石膏（研二两半）　赤芍药　桂　龙胆（去土）　牛黄（研一两）　杏仁（去双仁皮尖麸炒研半两）
上粗捣筛。十味。每服三钱七分。水一盏。煎至六分。去滓下牛黄加白蜜竹沥各少许。炼如饧。汤调服。如人行五里再服。
●虎睛丸　治小儿惊痫。邪风身热。呕吐。下痢五色。
虎睛（一枚研）　牛黄（研）　麝香（研各半两）　升麻　钩藤　生犀角　桂（去粗皮各一分）　山栀子（一两）　蚱蝉（炙去头翅足）　蜣螂　蛇蜕皮（五寸烧灰）　大黄（蒸二次锉焙二两）
上研为末。炼蜜为丸。如梧桐子大。每服三丸至五丸。食后米饮研下。日再服。
●癫痫汤　治大人风引。少小惊痫瘛瘲。日数十发。医所不疗。除热。
大黄　乾姜　龙骨（各四两）　桂枝（三两去皮千金用五两）　甘草（炙）　牡蛎（各二两熬千金同各五两外台各三两）　凝水石　滑石　赤石脂　白石脂　石膏　紫石英（各六两外台此六味各八两）
上杵粗筛。以韦囊盛之。取三指撮。井花水三升。煮三沸。去滓。温服一升。巢源脚气宜风引汤。千金紫石英散。与此方治疗药皆同。外台崔氏紫石英汤。疗药味亦同。有分两不同者。各注于下。注云永嘉二年。大小儿顿行风痫之病。得发例不能言。或发热半身掣缩。或五六日或七八日死。张思推合此散。所疗皆愈。此方本仲景伤寒论方。
●镇惊丸　治一切惊痫。
紫石英（烧醋淬研）　铁粉　茯神　远志肉（姜汁制焙）　人参　琥珀　滑石　南星（炮）　蛇黄（煅醋淬各一分）　龙齿　熊胆（半分）　轻粉
上为细末。炼蜜丸。朱砂为衣。如桐子大。每服一丸。金银汤调下。或用猪乳调。收入口中。
●牛黄丸　治少小癖实。惊痫百病。
牛黄　芒硝　甘草（炙）　人参（各四分）　甘遂（炒）　沙参（各五分）　䗪虫（十四枚）　大黄（十二分）　蜀椒（四分去汗）　巴豆（百枚去皮心炒黄别研入）　葶苈（一合半炒）　真珠（末二分）
上为末。蜜丸如小豆大。一服二丸。米饮下。
●紫石英散　治小儿风热惊痫。手足掣缩。日数发者。
紫石英（一两）　寒水石（一两）　龙骨（半两）　牡蛎（半两）　滑石（一两）　赤石脂（半两）　蓝叶（一分）　川大黄（一两锉碎微炒）　石膏（一两）　白石脂　桂心　甘草（各半两炙微赤锉）
上件药捣罗散。每服一钱。水一小盏。煎至五分。去滓。量儿大小。加减温服。
●人参汤　治小儿邪热。惊痫口噤。
人参（一两）　木通（锉）　黄芩（去黑心）　升麻（各半两）　龙齿（研三分）　犀角（镑炒）　赤茯苓（去黑皮锉）　铁粉（研各半两）　蜣螂（十枚去翅足炒）　钩藤（半两）　蚱蝉（去足翅炙二七枚）
上粗捣筛。三四岁儿。每服一钱。水一盏。煎至五分。入竹沥少许。更煎三两沸。去滓分为三服。日三。更量儿大小加减。
●虎睛丸　治小儿诸惊痫。兼压惊。镇心藏。
丹砂（研一两）　虎睛（一对研）　牛黄（研）　麝香（研）　犀角（末各一两）　钩藤（四两）　白茯苓（去黑皮锉）　黄芩（去黑心）　人参　栀子仁（各一两）　大黄（湿纸裹煨熟锉二两）
上捣研为末。炼蜜丸如鸡头实大。每服一丸。五岁二丸。煎金银汤化下。人参汤亦得。更量儿大小加减。圣济用龙脑一钱半。
●镇心丸　治小儿惊痫。
银箔（研一百片）　大黄（锉炒）　丹砂（研各一两）　蜣螂（三枚去头足炒）　升麻　黄芩（去黑心）　犀角（屑）　栀子仁　龙齿　麦门冬（去心焙）　铁粉（各一两）
上捣研为末。炼蜜为丸。如梧桐子大。食后及乳后。新汲水研一丸灌之。三岁及五岁两至三丸。七岁至十岁五丸。如大人患者温浆水下十五丸。如冬月以温水研灌之。
●钩藤子芩汤　治小儿惊痫体虚。
升麻（一两）　黄芩　沙参（各三两）　知母（焙）　犀角（镑各一两）　钩藤　蛇蜕皮　蚱蝉（三枚炙去翅头足）　柴胡（去苗）　甘草（炙锉）　白术（各半两）　各粗捣筛。以水二升。煎去滓。取六合。入蜜二合。竹沥三合。再炼如饧。每服一钱。微微与服。以意量之。
●竹沥汤　疗暴得惊痫。立验方。
钩藤　茯神　黄芩　升麻　白鲜皮　沙参（各二两）　龙齿（二两）　蚱蝉（七枚去翅炙研汤成内之）　石膏（八两）　寒水石（六两研）　甘竹沥（二升汤热内之）
上以水九升。煮取三升。温三服。相去六七里久。若小孩子患。药各减量。取多少。细细饮之立瘥。忌酸物。
●至宝丸　治小儿惊痫。频发不定。
川升麻　子芩　犀角（屑各一两）　金银箔（各五十片细研）　栀子仁　川大黄（锉碎微炒）　朱砂（细研水飞各一两）　铁粉　龙齿（并细研各二两）　麦门冬（一两半去心焙）　蜣螂（三枚去翅足微炒）
上为末。入研了药。同研令匀。炼蜜和丸。如麻子大。每服煎竹叶汤研下五丸。更量儿大小加减。
●羚羊角丸　治热风常食惊痫。每发或吐沫。
钩藤　防葵　人参　羚羊角（屑）　茯苓　远志（去心）　汉防己（各八分）　麦门冬（去心）　龙齿（研各十一分）　铁精（六分）　杏仁（十分去皮尖别炒研入）
上为末。蜜丸如大豆大。饮下三十丸。渐加至五六十丸。常服大佳。忌猪肉及醋。小儿量多少服。
●夺命散　治惊风痫病。眼目翻视。牙关噤急。口内无气。唇赤。并皆治之。
蜈蚣　轻粉　朱砂　麝香　白附子　牛黄（以上各一分）　蟾酥（半钱）　水银（用枣肉少许不见星秤一钱）　天南星（一个去心）　真珠（末一字）　巴豆霜（三个去油）
上为末。枣肉为丸。每服三丸。薄荷汤下。口噤不开。研灌入鼻中。心烦壮热。荆芥汤下。加减。
●比金膏　治惊痫。先用此。
人参　琥珀　白茯苓　远志肉（姜制焙）　朱砂　天麻　石菖蒲（细节去皮）　川芎　南星（姜汁浸焙各二钱）　麝（一字）　青黛（一钱）
上为末。炼蜜为丸。如桐子大。每服一丸。金银煎汤泡薄荷调下。
●褊银丸　治小儿惊痫涎盛。搐搦不定。
天南星（炮半钱）　青黛（研一钱）　蝎梢（炒四十枚）　粉霜（研）　水银　滑石（各半钱）　半夏（七枚用生姜汁一升煮）　龙脑（研）　麝香（研半字）　腻粉（研半钱）
上研为末。用水浸炊饼和丸。如梧桐子大。捏作饼子。每服一饼至二饼。量儿大小加减。薄荷汤下。
●虎睛丸　治小儿孩子二十四种惊痫。壮热抽掣。脚手。呕吐。夜啼。眠睡不安。惊痫。
虎睛（一双圣惠用一对）　栀子仁　茯苓（各二分）　牛黄（少许圣惠用半两）　人参（一分圣惠用一两）　钩藤　大黄（各四分）　犀角（末一分圣惠用二两）　黄芩（一分圣惠用一两）　蛇蜕（七寸烧灰圣惠用一分）
上为末。炼蜜丸。如黍米大。空心熟用水下。随年丸数。轻者一服。重者三服。奶汁下亦得。或粥饮下。量儿大小。以意加减。奶母忌一切生冷油腻等物。
●蛇蜕皮散　治小儿惊痫。发作不定。
蛇蜕（五寸炙黄）　蚱蝉（十枚）　蜣螂（三枚去翅足微炙）　麻黄（去根节）　甘草（炙微赤锉）　当归（微炒锉）　细辛　黄耆（锉各半两）　人参（三分去芦头）　川大黄（一两锉碎微炒）
上捣罗为散。每服一钱。以水一小盏。煎至五分。去滓。入牛黄二豆许。搅令匀。温服。更量大小以意加减。小儿体气羸者。以桂心二分代大黄。治百病惊痫。初瘥后变成诸疾。风痫悉治之。
●犀角煎　治小儿发惊痫。体瘦烦热。
犀角（屑）　知母　川升麻（各一两）　子芩　人参（去芦头）　钩藤（各三分）　蚱蝉（去翅足二枚微炒）　蛇蜕皮（三寸微炙）　柴胡（去苗各半两）　甘草（炙微赤锉）
上为末。用水二盏。入银锅中。以文武火煎取六分。去滓。入蜜二合。竹沥一小盏。再煎如饧。每服抄半钱。以温水化服。更量儿大小加减。
●碧雪散　治大人小儿心热惊狂。诸痫。热病。皆主之。
川升麻（二两）　黄芩　钩藤　犀角（屑）　青黛（各一两）　虎睛（一对）　天竺黄（半钱）　脑麝（各一分）　川朴硝（一斤）　竹沥（三合）
上虎睛、天竺黄、脑、麝、青黛等细研。入余药并细锉。用水一斗。煎至三升。滤去滓澄清。下朴硝微火更煎。以柳木搅勿住手。候硝散。下竹沥。并研了药。更搅令匀。候稍凝。即于新瓦盆中盛。经宿即凝。捣罗为散。每服金银汤调二钱。食后。并夜临睡时服。老少以意服。
●钩藤散　治小儿四五岁。忽患惊痫。
石膏（细研水飞过）　钩藤　栀子仁（各半两）　犀角（屑）　牛黄（细研）　防风　人参（各去芦头）　独活（各一分）　虎睛（一对）　蚱蝉（一枚各微炙）
上捣细为散。每服一钱。水一中盏煎至五分。和滓。分为二服。如人行二三里进一服。更量儿大小加减。
●桃奴丸　治心气虚有热。恍惚不常。言语错乱。尸㾏客忤。魇梦不祥。小儿惊痫。并宜服之。
桃枭（七枚别为末桃不成实经冬在枝上不落者是也）　安息香（一两以无灰酒斟酌炙少研飞去炒石银器再入上一味同桃仁一处熬成膏）　桃仁（十四枚去皮麸炒别研同以上二味熬膏）　琥珀（三分研）　生玳瑁（镑过杵为细末一两）　雄黄（用桃煮水研飞取三分）　辰砂（研飞半两）　黑犀（石上以水磨澄去水取末半两）　牛黄　脑麝（别研各一分）
上为细末。和前膏丸。如鸡头。阴乾。密器封。安净室。人参汤研服一丸。食后临睡时服。
●鸡舌香丸　治忧恚上冲痞结等气。胸管窒塞噎闷。脏腑积聚。欲作症瘕。酒食毒。痰澼呕逆。有妨饮食。兼治小儿惊痫。客忤泄利。
鸡舌香（用母丁香）　墨（略烧）　麝香　牛黄（并锉研）　犀角（末）　铁铧粉（各一分半）　枣（五枚烧存性）　京三稜（末一钱）　乌梅肉（焙乾一分）　巴豆（大者十五枚去皮心膜浆水煮三五十沸再入麸炒令赤色别研细末）
上为末。煮糊丸。如黄米大。每服三五丸。煎人参汤下。渐加至七丸十丸。食后服。
●牛黄丸　治少小癖实。惊痫百病。
牛黄　芒硝　真珠（末）　甘遂（炒）　雄黄（各四分）　麝香（一分）　巴豆（五分去皮心炒别研入）　蜀椒（三铢炒汗）　蜈蚣（一条去足）　蚱蝉（十四枚炙）
上为末。入巴豆研匀。次下真珠末煎。蜜三合。另加白蜡一两。水煎和熟。下诸药。杵和得所。有病者。一服如麻子大二丸。饮下。旦服快下为度。以意加减。
●镇心膏　治惊痫。及发痫挟热者。尤宜服之。
远志（一两去心）　汉防己　人参（去芦头）　川大黄（微炒）　茯神（各半两）
以上为细末。次用
好朱砂（一两细研水飞）　龙脑（一钱细研）　金箔（三十片细研）　银箔（十片细研）　水磨雄黄（一分细研水飞）
上拌匀。炼蜜成膏。每服一皂子大。薄荷汤化下。乳后服。
●蛜[虫祁]丸　治小儿因吐泻后。虚风眼涩。潮搐惊痫。及丈夫妇人一切虚风。头旋眼黑。恶心吐逆。筋脉坚缓。手足麻木。身体疼痛。精神不爽。并皆治之。
全蝎（微炒）　白殭蚕　雄黄（炒）　白附子（炮）　天麻（锉碎）　朱砂　麝香（各细研）　天南星（温纸炙炮碎用）　半夏（汤泡五七次去黑脐生姜三分取汁煮令尽焙乾各一分）　乌梢蛇（尾穿一百足钱者佳于项后粗皮取七寸酒浸七日去皮骨慢火炙黄）
上同研细。生姜汁煮稀糊为丸。如黍米大。每服三岁以下七丸。五岁以下十丸。五岁以上十五丸。荆芥汤下。不计时候。如绿豆大。每服二十丸。荆芥茶下。如急用。即以二十丸研碎。用荆芥生姜浓煎汤。化下。
●安惊丸　治诸惊风痫。或大声异物惊忤。打坠不省人事。并主之。
远志肉（姜汁浸焙）　净铅粉　朱砂　人参　茯神（各半两）　全蝎（二十个焙）　南星（中者一个姜汁浸一宿切细焙）　白附子（略炮二钱半）　花蛇头（酒浸一宿焙）　麝（半钱）
上为末。炼蜜丸。如桐子大。每服一丸。菖蒲灯心煎汤下。
●龙骨散　疗大人风引。少小惊痫掣瘲。日数发。医所不能疗。除热。
龙骨　大黄　乾姜（各四两）　牡蛎（熬）　滑石　赤石脂　白石脂　桂心　甘草（炙各三两）
上捣不筛。韦囊盛。大人三指撮。以井花水二升。煮三沸药成。适寒温大人服一升。未满百日儿服一合。未能饮者。绵裹箸头内汤中。著小儿口中。以当乳汁。热多者四服。每服以意消息之。忌海藻、菘菜、生葱。（一方无大黄赤石脂桂心甘草）
●五痫煎（一名钩藤煎）疗小儿惊痫。体羸不堪疗。
钩藤（二分）　知母　子芩（各四分）　甘草（炙）　升麻　沙参（各三分）　寒水石（六分）　蚱蝉（一枚去翅炙）　蜣螂（三枚炙）
上捣筛。以好蜜和薄泔。著铜器。于沸汤上调之。搅不停手。如饴糖煎成。稍别出少许。日夜五六过服不妨。五六日儿啖之一枚。百日儿啖之四枚。二百日儿啖五枚。三岁儿啖七枚。以意量之。
●钩藤散　治小儿忽得惊痫。壮热口燥。
钩藤　白茯苓　黄芩　川大麻　白鲜皮（各三分）　龙齿　玄参　石膏　寒水石（各一两）
上为散。每服一钱。水一盏。煎五分去滓。入竹沥半合。搅匀。再煎一两沸。温服。
●雄珠散
朱砂　雄黄　真珠（末）　硼砂　水银　铅（各半两先将铅在铫子内煮熔便放水银转拨成沙子泻出放冷即用）　全蝎　白附子（各三钱）　脑麝（随意入）
上各研。一处为末。每服一字或半钱。荆芥薄荷汤入蜜少许。调服。
●清神汤　治惊痫。
犀角　远志肉（姜制焙）　人参　甘草（炒各一钱）　大黄（焙）　茯神（半两）　白鲜皮　石菖蒲　半夏（制各一分）
上为末。每服三字。去心麦门冬汤调下。
●钩藤饮　治小儿惊痫疾。
钩藤　黄芩（去黑心）　犀角（镑各半两）　石膏（碎）　龙齿（各一两）　升麻　甘草（炙锉各三分）　竹叶（四十片）
上㕮咀如麻豆大。每服一钱匕。水一盏。煎至半盏。去滓。入麝香少许。温服。更量儿大小加减。（案：此方缺方名及症状。）
人参　牡蛎　雷丸（各半升）　沙参　苦参　玄参　丹参　大黄（三升）
上以水三升。作东向灶。以苇薪煮三沸。停后小沸留之。度一斗许。去滓。先以三指染药汁。注儿口。二七已大染手混。吻额腹背以后。如炊物温之。再浴度尽七升止。一日一浴。甚者三浴。三日无令儿见风。浴时避日。
●天竺黄散　治惊痫啼叫。
天竺黄（一两研）　牡蛎粉　白芍药　犀角（屑）　白附子　天麻　乾蝎　人参（各半两去芦头）
上为末。每服一钱。水七分生姜薄荷各少许。煎至四分。去滓温服。
●蛇蜕丹　治惊痫涎盛。
蛇蜕皮（五寸烧灰）　麝香　牛黄　腻粉　天竺黄（各细研）　钩藤（取末各一钱）　虎睛（一对）　蜣螂（三枚去翅足微炒取末）
上拌匀。炼蜜和丸。如黍粟大。每服七粒至十粒。麦门冬去心煎汤下。
●万金犀角丸　治小儿惊痫壮热。心神不定。
犀角（屑半两）　朱砂　天竺黄　麝香　牛黄（各细研）　乾蝎（微炒）　天南星（炮）　人参（以上各一分）
上为末。水浸蒸饼和丸。如绿豆大。每服三丸。薄荷汤下。量儿大小加减。
●安神散　治小儿惊痫。手足瘛瘲。头项强硬。状如角弓。
蝎梢（炒一钱半）　蜈蚣（赤足全者一条研）　轻粉（一字）　乌头尖（生用七个）　天南星（用生姜捣作饼子焙乾秤半钱）　麝香　龙脑（研各七字）
上研为散。每服一字匕。量儿大小加减。金银薄荷汤调下。
●钩藤散　治小儿惊痫。仰目嚼舌。精神昏闷。宜服。
钩藤　川大黄（锉碎微炒）　子芩（各半两）　龙齿（一两）　麦门冬（去心焙）　石膏（各三分）　栀子仁（一分）
上粗罗为散。每服一钱。水一小盏。煎至五分。去滓。量儿大小加减。不计时温服。
●犀角丸　治小儿惊痫壮热。心神不定。
犀角（屑）　麝香（各半两）　朱砂　天竺黄　牛黄（细研）　乾蝎（微炒各一分）　天南星（炮制半分）
上为末。水浸蒸饼和丸。如绿豆大。每服薄荷汤下三丸。日三四服。量儿大小加减。
●百病汤　治小儿惊痫胀满。掣缩吐哯。
黄耆　黄芩　钩藤（各一分）　蚱蝉（三分炙）　甘草（二分炙）　蛇蜕皮（一寸炙）　牛黄（三铢）
上以水一升半。煮取六合。百日儿与半合服。二岁三合服。取利为度。有汗则以粉粉之。
●蛜[虫祁]散　治小儿惊痫搐搦。眼上视。身热。
蛜[虫祁]　白附子　朱砂（各一钱末）　巴豆（四十四个研不去油）　腻粉（半钱）　棘刚子（三枚去壳）　麝香（一字）
上细研匀如面。每服一字。再研薄荷汤调下。量大小用药。
●紫永膏　治小儿惊痫。手足瘛瘲。身热眼上。
紫永（一钱重枣肉五个研末成泥然后再入诸药）　朱砂（末二钱）　蝎尾（肉七个去心膜）　黑附子（尖一个）　生姜（一块去皮）　腻粉（五钱）　生天南星（心中末一钱）
上研为膏。每服鸡头大。薄荷化开。量大小用。微取下涎。效。
●七宝镇心丸　治惊痫心热。
远志肉（姜制焙）　雄黄　铁粉　琥珀（各二钱）　朱砂（一钱）　麝（少许）　金银箔（二十片）
上为末。枣肉丸。桐子大。每服一丸。去心麦门冬煎汤下。
●牛黄散　治小儿惊痫。腹中乳癖。
牛黄（一分）　人参（半两）　大黄（锉炒）　当归（锉焙）　芍药　甘草（炙锉各一两）
上研为散。每服一钱匕。以水七分。煎取三分。去滓。量儿大小。加减温服。微利为度。
●白鲜皮散　治小儿惊痫邪气。发即吐涎。迷闷难醒。
白鲜皮　钩藤　龙齿（各一两）　犀角（屑）　子芩（各三分）　蚱蝉（半两去翅足微炒）
上粗罗为散。每服一钱。以水一小盏。入淡竹叶七片。煎至五分。去滓。量儿大小。加减服之。
●犀角丸　治小儿惊痫。多涎体热。
犀角（屑）　天麻　白附子（炮制）　天竺黄　铅霜（并细研各半两）　朱砂（一两细研水飞过）
上为末。入研了药更研令匀。以软饭和丸。如绿豆大。每服煎竹叶汤下五丸。看儿大小。加减丸数服之。
●龙脑丸　治小儿惊痫。烦热。眠睡不安。
龙脑（半分细研）　朱砂（一两细研水飞过）　粉霜（半两细研）　铁粉　龙齿（细研各二两）　人参（三分去芦头）
上为末。入研药同研药令匀。炼蜜丸。如麻子大。不计时候。以粥饮下五丸。更看儿大小加减。
●麻黄拭体汤　治小儿惊痫。
麻黄（去根节）　葛根　雷丸（各二两）　郁金（一两）　石膏（五两末）　蛇蜕皮（一条）
上细锉。用水七升。煎取一升。去滓。以软帛浸。拭儿身上。
●虎睛丸　治小儿二十四种惊痫壮热。抽掣手足。呕吐夜啼。睡不安。
虎睛（一对微炙细研）　牛黄（细研）　川大黄（锉碎微炒）　白茯苓（各一分）　人参（半两去芦头）　蛇蜕皮（五寸微炒）
上捣罗为末。炼蜜和丸。如绿豆大。一二岁儿。每服以乳汁化破二丸服。三四岁儿薄荷汤化破五丸服。更看儿大小加减。
●牛黄散　治小儿二十四种诸惊痫。眼口牵掣。嚼舌反拗。
牛黄（一分细研）　石膏（细研）　钩藤（各一两半）　甘草（炙微赤锉）　白蔹（各一两）　蛇蜕皮（半分炙令黄色）
上捣罗为散。每服一钱。以水一小盏。煎至五分。去渣入牛黄一字。不计时候。量儿大小。加减温服。
●犀角散　治小儿百日以来至三四岁。肝心风热。发惊痫掣瘲。身体如火。并皆治之。
犀角（屑）　钩藤　黄芩　川升麻（各一两）　龙齿（二两）　麦门冬（一两半去心焙）
上粗捣罗为散。每服一钱。用水一盏。入竹叶七片。煎至五分。去滓。量儿大小。加减温服。
●蛇蜕皮丸　治小儿惊痫。除热。常服。
蛇蜕（炙）　细辛　黄芩　蜣螂（炙用自飞者）　牛黄（各一分）　大黄（五分）
上为末。蜜丸。如小豆大。每服三丸。不知稍增之。日三。
●犀角丹　治惊痫闷乱。
犀角（屑）　天南星（微炒各一两）　乾蝎（半两）
以上为细末。次用。
朱砂（细研半两水飞）　牛黄　麝香（各一钱研）
上拌匀。水浸蒸饼丸。黍米大。服十五粒。并人参汤下。
●又方
犀角（屑一两）　人参（半两）　茯苓（半两）　麦门冬（半两去心焙乾）　黄芩（半两）　甘草（半两炙）
上为末。每服一钱。水八分。入生地黄汁少许。同煎四分。去滓。温服。
●寒水石散　治小儿惊痫。四肢抽掣。及身体反张。目睛上视。色青。大叫声不转者服。
寒水石　紫石英　石膏　贝齿（各半两）　龙齿（一两）
上捣研。以水二大盏。煎至一盏。去滓。量儿大小加减服。
●大惊丸　宣利小儿热毒涎。并潮搐等痫疾。
蛇黄（一枚火煅醋淬二钱）　青礞石（一钱）　辰砂　雄黄（各二钱）　铁铧粉（四钱极细）
上为末。化蒸饼丸。金银刀股汤。五岁以上吞下。幼小化下。如麻子大。利即止。如未利再服。
●二砂散　治小儿惊痫。
夜明砂（研一钱）　丹砂（研一钱）　蝎梢（炒七枚）　轻粉（研一钱）
上为散。每服半钱匕。童子小便并酒各少许调下。量儿大小加减。
●孩子百日内惊痫验方
黄梨汁和黄梨花　偏治惊痫力更加　牙硝入之一大分　亦须更著小铅华（铅华黄丹也）
●牛黄散子　治小儿惊痫热躁。发歇不定。宜服。
牛黄（一分）　马牙硝　铁粉　龙脑（各三分）
上为细末为散。每于乳食后。以热水调下半钱。量儿大小加减。（一方用龙齿）
●蛇黄丸　治小儿惊痫。
蛇黄（三枚大者细研）　麝香（半分）　郁金（三分为末）　金银箔（各细研五十片）
上同研令匀。以粳米饭和丸。如绿豆大。每服用磨刀水煎一两沸如人体下三丸。更看儿大小加减。（一方无银箔）
●极妙方　治小儿惊痫。
铁粉　石膏　牡蛎（各一分）　黄丹（半两）
上细研为散。以井花水调下半钱。量儿大小。加减服之。
●子芩散　治惊痫发热。并无痫似热。即与服。
升麻　子芩　犀角（屑各三分）　大黄（六分）
上水二升半。煮一升二合。候温。渐与服。微利三两行。忌面猪鱼醋物。
●葛散子方　治少小惊痫掣瘲。一日一夜百馀发。
葛（炒）　雄黄　甘草（炙各六分）　当归（二两炒）
上为末。取一小豆。乳汁和令咽之。日夜三四服。不可散服。用当归半两。小豚卵一具。并切。酒一升二合。煮八分。服半合至一合。量儿大小。日夜三四服。大妙。
●二气蝎梢散　治小儿惊痫。
青州白丸子（半两）　阴阳硫黄（系生熟者各用绿豆大）　蝎（两个全者不得用火焙要晒乾一法用蝎梢）
上为细末。每一岁至五岁半钱。六岁至十岁一钱。用无灰酒下。忌动风物。小儿奶母亦忌口。若惊发作。用无灰酒下一大钱。病除过十服。
●辰砂乳香丸（亦名镇惊安神丸）　治惊痫。胎风。壮热瘛瘲。弄舌摇头。眠睡不稳。目睛上视。口眼牵引。痰实咳嗽。咬齿谵语。　半夏（炮）　乳香　朱砂（各研）
上各等分。面糊为丸。每服十丸。乳食后。温薄荷汤下。量儿大小加减。
●丹参摩膏方　治小儿惊痫除热。
丹参　雷丸（各半两）　猪膏（二两）
上件药细锉。猪膏入银器中煎。然后纳诸药。煎七上七下。膏成绵滤去滓。用瓷盒中盛贮。以摩儿身。日三用之。
●天南星丸　治男子妇女上膈痰壅。头目昏眩。咽喉肿痛。小儿惊痫潮热。一切涎积等患。
天南星（四两汤浸去皮脐）　齐州半夏（二两同上）
上焙乾。以生薄荷叶五升捣取自然汁。一大碗药浸焙。直候药尽捣罗为末。炼蜜为丸。如梧桐子大。每服五丸至十丸。生姜薄荷汤吞下。儿丸如黍米大。每服七丸至十丸。惊风金钱薄荷汤下。心脏壅热。荆芥薄荷汤吞下。食后临卧服。
●治惊痫发热。无痫但似热。即与服之。
干盐　凝水石（各等分）
上为末。水调傅头大佳。医云。此病是气不通。常以薏苡仁、紫苏粥食。大良。
●当归汤　治少小惊痫壮热。中风四肢掣瘲。舌吐沫。
当归（二分）　豚卵（一双切细）
上二物。以醇酒三升。煮取一升。为二服。儿小即用一卵。一本枣二十枚大者。
●治小儿惊痫掣瘲方
上用虎睛一只。或一对。生者尤佳。为细研。水调灌之。量儿大小加减。
●治小儿痫方
上用以猪齿烧灰。饮服半钱。并治蛇咬。
●治小儿惊痫方
上用以蛇黄以水煮研。取汁服。（一方用水磨服之）
●广利方　治小儿惊痫。迷闷不知。嚼舌目仰。
上用以牛黄一大豆许研。和一盏水服。
●治小儿惊痫掣瘲方
上用取熊胆一两豆大许。和乳汁。及竹沥汁服。并良。得去心中涎。至良。
●治小儿惊痫方
上用以青牛肝一具。细取薄切。以水洗漉出沥乾。以五味酱醋食之。
●治小儿惊痫。发动无时。
上用以猪乳汁三合。以绵缠浸。令儿吮之。多尤佳。
●治小儿壮热。痰吐不住。惊痫。
上用以葛粉二大钱。二合调匀。泻向鏭铎中。倾则令遍。重汤中煮令熟。以摩饮。相和食之。
●治小儿惊痫
上用以羚羊角。烧灰酒服少许。或以羚羊角亦可。治山瘴。用恶血。又云。治噎果不通。皆良。
●羊头肉方　治中风目眩羸瘦。小儿惊痫。及五劳手足无力。
上用白羊头一枚。洗如法。蒸令极熟。细切。以五味汁食之。或作鱠。入辛酱醋食之。
●又方　治惊痫发热。如无痫但似热。即与服之。
上用取月候血。和青黛新汲水。调一服大一钱。入口即瘥。量儿增减如神。
●又方
上用以熊胆水调少许。妙。
●又方
上用以麻油少许。吃之亦妙。
●又方
上用以铁粉水调。常服。
●神验方（一名蝎虎散）治久治惊痫。心血不足。
上用蝎虎一枚褐色者。用剪子取下四足爪。连血细研。入生朱末。麝香脑子各少许研细。薄荷汤调作一服。须先用夺命散控下涎。次服之。能夺造化。虽数年癫痫。亦能除之。此药所以神效者。盖痫病皆心血不足。此物可守宫。其心血血之类也。助以二陈汤与之。若无生蝎虎。当取带性雄猪心血代用。入于代赭石散中。一作效取下。如室女之于心。故能补也。心全则病瘥。岂非神圣工巧乎。余侍郎之子也。是废人。服之全愈。余常试之。必效。但害一物而救一人。此乃怪虫。去其足而复能行。又再生而活。
●密陀僧饮　治惊痫入心不语。神效。诸惊失音。大人通用。
上用陀僧为细末。每服一字。米醋汤下。大人用二钱。热酒调下。
●治小儿惊痫。补虚气。
上用豆牙猪头一枚。治如食法。煮令极熟。停冷作鱠。以五辛醋食之。
●治小儿汗出。舌上白。受惊者。衣厚过热也。鼻上青及下痢青。乳不消。喜啼者。衣薄过冷也。小儿多患胎寒。如啼昼夜不止。因此成痫。急宜与当归散。
上用当归末。取小豆大。取乳汁以咽之。日夜三四度即瘥。若不瘥。当归半两。小豚卵一具。并切之。以酒一升二合。用煮取八合。服半合至一合。随儿大小。日三夜四神效。
●又方　治惊痫。
上用以鸡子黄和乳汁。量儿大小服之。不过三两枚。自定。
●五味麝香饼子　治小儿惊风发痫。目睛邪视。胸膈多痰。搐搦不定。神昏不醒。又治变蒸。温壮不解。
麝香（半钱研）　青黛（三钱研）　全蝎（去毒生用一十五枚）　蜈蚣（一对生用）　石膏（飞研细一两）
上为细末。研匀。汤浸油饼为丸。如梧桐子大。捏作饼子。每服五七饼子。用金钱薄荷水化下。
●粉红丸（又名温惊丸）治小儿惊痫搐搦。目睛上视。
天南星（入腊月酿牛胆中百日阴乾取出研末四两另研如无酿者只锉炒热用）　朱砂（一钱半研）　天竺黄（一两研）　坯子胭脂（一钱研丸染胭脂）　龙脑（三分）
上同牛胆汁和丸。鸡头大。每服一丸。小者半丸。沙糖温茶化下。
●红丸子　治一切惊痫化痰。
白矾（一二枚出火毒）　半夏（一分炮）　雄黄（一钱三分半）　朱砂（二钱二分半）
上将半夏末。作生姜自然汁。煮糊丸。如绿豆大。每服二十七丸。以痰尽为度。以一半朱砂为衣。
●治小儿惊痫大人见鬼方
上用狐肉作羹食之良。
●治孩子惊痫不知人。迷闷嚼舌仰面者方。
上用犀角末半钱。入水二大合。服之立效。
●太医局紫雪。疗脚气毒遍内外。烦热不解。口中生疮。狂易叫走。肿疫毒厉。辛温疟。五尸五㾏。心腹诸疾疠。刺切痛。及解诸药毒。发邪热辛黄等。并解蛊毒魅。野道热毒。又治小儿惊痫百病。
黄金（一百两千金翼用十六两）　石膏　寒水石　磁石　滑石（各三斤捣碎千金翼无滑石）
以上用水一斛。煮至四斗。去渣。入下项。
玄参（洗焙捣碎）　升麻（各一斤）　羚羊角（屑）　犀角（屑）　青木香　沉香（并捣碎各五两）　丁香（一两捣千金翼用四两）　甘草（炙锉八两）
以上八味。入前药汁。再煮取一斗五升。去渣。入下项。
硝石（四升芒硝亦得每升重七两七钱半）　朴硝（精者十斤千金翼用四斤）
以上二味。入前药汁。中微火煎。柳木棍搅不住手。候有七升。投在木盆中。半日。欲凝。入下项。
朱砂（飞研三两）　麝香　当门子（一两二钱半研千金翼用麝香粉半两馀斤两不住者皆同）
以上二味。入前药中。搅调令匀。寒之二日。上件药成霜雪紫色。每服一钱或二钱。用冷水调下。大人小儿。临时以意加减。食后服。
●牛黄保胜丸　治小儿惊痫众疾。身热急惊。可服。
天麻（一两明亮者）　白附子（一两米泔浸一宿）　南木香（一两）　丁香（一分）　牛黄（半两）　黄耆（一两）　地榆（半两汤浸）　麝香（一两）　犀角（末一分）　大附子（一两生姜半两不蛀枣子二枚水一大碗慢火用煎附子水尽去皮切）
上件为末。炼蜜和丸。如梧桐子大。每服一粒。用薄荷汤化下。
●乌蛇散　治小儿惊痫。并急慢惊。
乌蛇（三寸去皮骨）　鼠粪（新者五十粒）　无蛀皂角（一定）
上用新瓦上煅存性。入麝香少许为末。金银汤下。服少许。
●朱砂丸　治小儿心肺积热。发惊痫。烦闷吐逆。心气昏迷。痰涎壅滞。
朱砂　牛黄　铅霜（各细研）　乾蝎　蚕蛾（并微炙炒各一分）　腻粉　脑麝（各细研半分）　天浆子（二七枚内有物者微炒）
上为末。都研令匀。炼蜜和丸。如黍米大。每服薄荷汤化五丸。量儿大小加减。
●保安丸　治小儿诸风惊痫。潮发搐搦。口眼牵引。项背强直。精神昏困。痰涎壅塞。哽气喘急。目睛邪视。一切虚风。并皆治之。
附子（半两炮去皮脐）　白附子（炮）　天麻　全蝎（去毒微炒）　蔓荆子　防风（去芦皮头）　羌活（去芦头）　川芎　肉桂（去粗皮）　白殭蚕（炒去丝并嘴）　当归（洗焙十味各一两）　麻黄　乌蛇（酒浸去骨肉焙乾利半两）　乳香（一分另研）
上件为细末。次入乳香研匀。炼蜜为丸。每一两作四十丸。每服一丸。煎荆芥汤化下。不拘时服。
●治小儿诸热惊痫发热方
上以青黛水。研服。
●治小儿天瘹惊痫客忤方
上用家桑东行根。研汁服之。
●治小儿惊痫客忤镇心安神方
上以麝香当门子一粒。如丹砂相似。细研。熟水灌下。
●治惊痫。精神恍惚。言语错谬。歌笑无度。兼五脏积冷。蛊毒寒热。
上以狐肉一片。及五脏。治如食法。豉汁中煮五味。和作羹。或作粥炙食并得。京中以羊骨汗。鲫鱼替豉汁。
●治小儿惊痫壮热方
上以槐叶煎汤服。皮茎同用。
●治小儿壮热痞疾惊痫方
上以李叶作汤沐之。
●治小儿惊痫方
上取雁毛自落者。小儿带之。又雁喉下白毛。疗小儿痫。有效。
●治小儿惊痫方
上以马齿水。磨服之。
●又方
上以棘枝上雀瓮研其间虫。尽灌之。
●治小儿惊痫方
上以磁石炼水。饮之。
●治小儿惊痫方
上以鸡脑烧灰。酒服之。
●治小儿鬼惊痫方
上以虎睛煮汁浴之。
●治小儿发热惊痫方
上以风涎母。煮服之。

痫瘥复发（附论）  ***************************
夫小儿患疾瘥后更发候。痫发之状。或口眼相引。目睛上摇。或手足瘛瘲。或背脊强直。或头项反折。或屈指如数。皆因当风取凉。乳食失节之所为。其瘥之后。而更发者。是馀热未尽。小儿血气软弱。或饮食不节。或风冷不调。或更惊动。因而重发。如此者多成常疹。
方
●紫金散　治小儿诸痫复发。不问风之与热。发作多少般数。
紫金粉（一两半一名赤乌角）　牡蛎粉　麻黄（去根节）　川大黄（锉碎微炒各三分）　石膏（细研飞过）　地骨皮　赤石脂（各一两）　乌蛇肉（炙令黄）　黄芩（炙微赤锉）　防风（去芦头）　赤芍药　葛粉　牛黄（研细）　甘草（炙微赤锉）　秦艽（去苗各半两）　羌活　桂心（各一分半）　当归（一分锉微炒）　朴硝　寒水石（去苗各半两）　虎睛（一对微炙）
上捣细罗为散。都研令匀。每服煎竹叶汤调下半钱。更量儿大小。加减服之。
●百病钦丹丸　治小儿惊痫复发。眩闷倒蹶。或汤火不避。及除百病。
铅丹　朱砂（细研水飞过）　铁粉　牛黄　雄黄（各细研）　细辛　独活　露蜂房（炙黄）　人参（去芦头）　汉防己　桂心　甘草　川椒（去目及闭口者微炒去汗各一分）　蜣螂（五枚微炙）　蛇蜕皮（五寸炙黄）　鸡头（一枚炙赤锉）　赤茯苓（一两）
上为末。炼蜜为丸。和捣三二百杵。如绿豆大。每服一粥饮下五丸。量儿大小。加减服之。
●鸱头丸　治小儿惊痫发动。经年不断根源。
鸱头（一枚自死者炙令黄色）　桂心　茯神　赤芍药　露蜂房（炙黄）　甘草（炙微赤锉）　当归（锉微炒）　芎藭　丹参　蜣螂（七枚去翅足微炒）　麝香（一分细研）　牛黄（细研）　蛇蜕皮（五寸炙黄）　莨菪子（炒令黑各半两）　蚱蝉（十枚微炙）
上为末。炼蜜和捣三二百杵。丸如绿豆大。每服以温水下。看儿大小。加减服之。
●镇心银屑丸　治发痫虽瘥。余疾虑动。防疾。
银屑　黄耆　大黄　鳖甲（炙）　甘草（炙各四分）　细辛　桂心（各三分）　茯苓　柴胡　黄芩　人参　芍药（各三分）　葵子（二分）　牛黄（一分）
上为末。蜜丸大豆大。一服五丸。日三服。大良。
●天浆子丸　治小儿诸痫复发。使断根源。
蛴螬（三分微炒）　芎藭（半两）　知母（半两）　天浆子（十四枚去壳别研）　人参（去芦头）　生乾地黄　桂心（各半两）　川大黄（一两半锉碎微炒婴孺用十分）　蜣螂（三枚去翅微炙）　蚱蝉（去翅足微炙半两婴孺用一分）　牛黄（一分细末婴孺用三分）　虻虫（三枚炒黄婴孺用三分）
上为末。炼蜜和捣三二百杵。丸如绿豆大。每服以粥饮下三丸。日一服。量儿大小。加减服之。
●除病银屑丸　治发痫。虽已瘥。而根源不断。至长不除。
银屑（一针）　紫菀　细辛　麻黄（去节）　黄芩（各一分）　人参　大黄　甘草（炙各三分）　牛黄（四铢）
上为末。蜜丸小豆大。一服二丸三丸。
●化痰丹　治胞络痰涎。诸痫瘥后。皆宜常服此方。
半夏（一两汤浸七次）　乾姜（微炮）　川黄连（去头）　桂心　南木香（各半两）
以上先捣罗为细末。次用。
牛黄　麝香（各研一分）　朱砂（一两细研水飞）　巴豆（十个去皮心微炒黄别研）
上拌匀。滴水和丸。如黍米大。每服三粒至五粒。温粥饮下。未周晬婴儿。乳汁调下。如三岁至五岁。不过五粒。量儿大小加减。
●断痫丹　治痫瘥后复作。证候多端。连绵不除。用验。
黄耆（蜜水涂炙）　钩藤钩子　细辛（去根土叶）　甘草（炙各半两）　蝉壳（四个炒出洗去炒去足）　牛黄（一字别研）　蛇蜕（三寸酒涂炙）
上为末。煮枣肉为丸。如麻子大。煎人参汤下。一岁十丸。大小加减。（一方面糊）
●治痫三十年患者。一瘥方。
苦参（二大斤）　童子（小便一斗二升煎苦参取出六升）
上以粥米及面和前汁作酒。十馀日当熟。澄清。一服半鸡子许。四五岁服一升永瘥。非止痫疾。但腹中诸病悉治。神验曾试。亦治一切气块。宿冷癖心痛恶病皆治。放二三年。酒不坏。可多作。救人神效。

痫瘥身面肿（附论）  ***************************
夫小儿发痫瘥后。身体头面悉肿满候。七痫发之状。或口眼相引。或目睛上摇。或手足掣瘲。或背脊强直。或头项反折。或屈指如数。皆由以儿当风取凉乳哺之所为也。其痫瘥而肿满者。是风痫因小儿厚衣汗出。因风取凉而得之。其痫虽瘥。而热血尚未尽。在皮肤与气相搏。致冷气不宣泄。故停併成肿也。
方
●黄芩汤　治小儿痫瘥后。血气尚虚。而热在皮肤。与气相搏。通身头面皆肿。
黄芩　泽泻　通草（木通也各八分）　桑白皮（各七分）　泽漆叶（四分）　木猪苓（去皮）　杏仁（汤浸去皮尖各六分）　柴胡（三分）
上为粗末。每服方寸许。水一大盏。煎至五分。小儿乳食后服。甚效。
●又方
龙脑　葵子　萎蕤　茯苓　前胡（以上各一分）
上为粗末。每服方寸许。水一大盏。煎至五分。小儿乳食后。服一合。

痫瘥不能语（附论）  ***************************
夫发痫瘥后。六七岁不能语者。心之声为言。开窍于口。其痫发虽止。风冷之气犹滞心之络脉。使心气不和。其声不发。故不能言也。
方
●补心汤　治小儿痫瘥后。风冷留滞于心络。使心气不和。语声不发。宜千金大补心汤。
黄芩　附子（炮去皮脐各一两）　甘草（炙）　茯苓　桂心（各三两）　石膏　半夏　远志（去心各四两）　生姜（六两）　大枣（二十枚）　饴糖（一斤）　熟地黄　阿胶　麦门冬（去心各三两）
上㕮咀。每服一大撮。入前饴糖半匙许。水一盏半。煮至半盏。量大小。加减。乳食前服。日三。
●羚羊角散
木通（锉）　防风（去芦头）　川升麻　羚羊角（屑）　桂心（以上各半两）　甘草（炙一分）
上件药捣为粗散。每服一钱。水一小盏。煎至五分。去滓。入竹沥少许。更煎一两沸。不计时服。量儿大小。加减服之。
●肥儿丸　治惊风后失音。杨氏曰。咽喉为之道路。风伤其气。故掩闭声音道路之门。亦有血滞于心窍不通。不能言也。可服。
芜荑（炒）　神麴（炒）　麦芽（炒）　黄连（去毛各等分）
上用猪胆汁糊为丸。木通汤送下。或木香陈皮甘草煎汤吞下。
●木通汤
木通　石菖蒲　防风（去芦头）　枳壳　全蝎（焙）　殭蚕（焙）　甘草　木香　南星
上锉猪心二片。或紫苏生姜煎服。
●排关散（一名通关散）治小儿诸痫。退后不能言。
上用天南星。泡为细散。每服一匙许。猪胆汁调下。咽入喉中即能言。量儿大小加减。（一方用生姜薄荷蜜酒调下。一方用腊月牛胆酿南星不拘多少。每服半字。薄荷汤调下。卧时服。儿大者服一字至半钱。）

截痫法（附论）  ***************************
夫小儿未发痫之先。及欲发痫之后。或壮热连滞。或摇头弄舌。或眼目抽掣。如此是欲发痫。宜疗之也。小儿惊不已。即变成痫疾。又有不因惊而变成痫者。然初亦有证可验。未发之前。身体壮热。连滞不歇。素有痰涎。咽喉呀呷作声。或摇头弄舌。眼目斜视。眠睡惊掣。如此必是欲发痫之证。宜截之。
方
●防病牛黄汤　治少小心惊。又治痫发。众医不复治者。
牛黄　芍药　杏仁（炒去皮尖）　蜣螂　蜂房　黄芩　人参　葛根　甘草（炙）　蚱蝉（炙）　芒硝　川芎　桂心（各一分）　大黄（三分圣惠用半两）　当归（三分）　石膏（四分碎圣惠用半两）
上细切。取豚五脏及卵。以水一斗。煮脏卵得三升。去滓澄清。纳诸药。煮取一升三合。去滓入芒硝。烊尽。一服一合。日三夜一。临卧。末牛黄纳汤中。常用大验。（一方蚱蝉蜣螂各五个。无芒硝。用生姜三分。水一升。煮取二停。）
●茯苓汤　治少小滞实不去。内有热。摇头弄舌。欲作痫。
茯苓（二分）　蚱蝉（三个炙）　雀瓮（二个炙）　蛇蜕皮（半分）　铁精　芍药　麻黄（去节）　黄耆　柴胡　当归　人参（各一分）
上切。以水三升。先煮麻黄十沸。去沫。纳诸药。煮一升五合。为四服。百日儿一日服尽。大小加减。
●消热定惊煎　治小儿惊热欲发痫。
柴胡　升麻　栀子仁　芍药（各七分）　子芩　知母（各八分）　寒水石（十二分）　竹叶（切一升）　杏仁（六分去皮尖炒别研）　甘草（二分炙）
上以水四升七合。煮取一升半。绞去滓。内蜜葛汁。于文武火煎搅勿住手。至一升二合。一月及初满月儿一合为三服。中间进乳。出一月一服半合。五六十日儿一服一合。百日儿亦一合。出百日服一合半。一二岁二合。日二夜一。冬温服之。
●牛黄散　治小儿未满百日。聚口吐沫。此欲作痫候。腹内有冷热癖实。宜服之。
牛黄（细研）　细辛　黄芩　当归（研微炒）　甘草（炙微赤锉）　防风（去芦头各一分）　柴胡（一分半去苗）　川大黄（锉细微炒）　蜣螂（炙各二分）　蚱蝉（三枚微炙）
上捣细罗为散。每服一钱。以水一小盏。煎至五分。和渣。不计时候。量儿大小。加减温服。
●蓝叶散　治小儿头额体背俱热。大便秘涩。眼赤心闷。乍睡乍惊。精神昏浊。与人不相主当。欲作痫状。
蓝叶　人参（去芦头）　知母（各半两）　钩藤　川升麻　葛根　子芩　犀角（屑）　射干（各一分）　玄参（二分）
上细罗为散。每服以竹沥半合。调半钱服。日三服。量儿大小加减服。若未辨合煎药。可服玄参、生犀、升麻、葛根。竹沥、生姜汁、大豆汁、地黄汁皆可单服。又取少蚯蚓粪。水调服。良。
●钩藤散　治小儿壮热。饮发痫。或时四肢抽掣。多吐白沫。宜服之。
钩藤　甘草（炙赤锉）　川升麻　石膏（各半两）　人参（去芦头）　子芩　犀角（屑）　蚱蝉（三枚微炙）　川大黄（锉碎微炒各一分）
上粗罗为散。每服一钱。以水一小盏。煎至五分。去滓。入竹沥半合。牛黄末一字。看小儿大小。分减服之。
●茯神散　治小儿心腹结实。身体壮热。四肢不利。心神多惊。欲发痫。
茯神　玄参（各一两半）　川升麻　秦艽（去苗）　龙胆（去芦头各一两）　寒水石（三两）　川大黄（锉研微炒）　川芒硝（各三两）
上粗罗为散。每服一钱。以水一小盏。煎至五分。去滓分温二服。早晨午后各一服。更量儿大小加减。
●龙齿散　治小儿壮热。欲发痫。心惊神悸。多啼。或口吐白沫。
龙齿　川芒硝（各一两）　钩藤　川升麻　子芩　防风（去芦头）　犀角（屑各三分）　麦门冬（一两去心焙）
上粗罗为散。每服一钱。以水一小盏。入竹叶七片。煎至五分。去滓。分为二服。量儿大小加减。
●安神散（一名安神汤）截痫。安神。除热。
白茯苓（二两）　石菖蒲（一寸九节者）　白鲜皮　人参（去芦头）　远志（各一两）　石膏（半两）　犀角　甘草（炙各半两）
上为粗末。每服一钱。水一盏入麦门冬少许。煎至五分。去滓。放温服。时与服。
●退热清凉散　治小儿壮热。欲发痫。宜服。
白药子　甘草（炙微赤锉）　郁金　黄芩　天竺黄（细研各一分）　麝香（半分细研）　朱砂（半两细研水飞过）
上细罗为散。都研令匀。不计时。温水调下半钱。量儿大小加减。
●牛黄丸　治小儿惊热入心。拟成痫疾。面色不定。啼哭不出。发热作时。不吃乳食。大便秘涩。眼翻露白。手足逆冷。
牛黄（细研）　川大黄（锉细微炒）　独活（各一分）　川升麻　琥珀　绿豆粉　大麻仁（各半两）
上捣罗为末。炼蜜丸如梧桐子大。不计时候。以熟水研一丸服之。至五七岁。金银箔各五片。药两丸。研化下。
●独活散　祛风截痫。
独活　羌活　川升麻（细锉）　酸枣仁（拣净）　人参（去芦头以上各一两）　川大黄（细锉微炒各半两）
上为细末。每服一钱。水一小盏。入金银薄荷各少许。放温服。不拘时候。
●定心膏　安神。治欲发痫。
竹沥（半合依法旋取）　大麻仁（研一分）　生葛根（取汁合许如无生者只用乾葛锉细水浸一宿慢火熬取汁）
以上三味同研。次入。
朱砂（半合依法旋取）　牛黄　麝香（各一钱）　绿豆粉（一两以上并研匀）
上于石臼中捣二三百下成膏。如鸡豆大。每服一粒至二粒。煎人参汤下。
●清凉丹　治壮热连滞。欲作痫。
郁金　黄芩　犀角（末各一分）　白芍药（半两）
以上捣罗为细末。次用。
脑麝（各研一钱）　天竺黄（一分细研）　好朱砂（半两细研水飞）
上拌匀。炼蜜和丸。如鸡豆大。每服一粒至二粒。煎人参汤化下。
●知母散　治心热弄舌。欲作痫。
知母（一两）　钩藤　升麻　葛根（锉）　黄芩（各一分）　蓝叶　人参（去芦头各半两）
上为细末。每一钱。水八分。入竹沥三两点。同煎至五分。去滓。放温服。
●地黄汁汤　治少小始满月。变蒸时。患惊欲作痫。已服四味汤及紫圆。已大下。热犹不折。腹满。眼目视高者。宜此除热。
地黄（升半合）　黄芩（三分）　大黄　甘草（炙各一分）　栀子仁（二分）
上切以水八合。煮至四合。去滓下地黄汁。服一合。日进三服。夜一服。
●洗浴菖蒲汤　散风截痫。
菖蒲（三两一寸九节者）　防风　荆芥穗（各二两）　石膏　梅根（各一两）
上为粗末。每用五匙头。水三碗。煎三五沸。适寒温浴儿。先头面。次浴身体为佳。
●救急中军候黑丸　疗诸癖结痰饮等大良。及治小儿欲发痫。
杏仁（去皮尖五分两仁者熬）　桔梗　桂心（各四分）　巴豆（八分去心皮熬）　芫花（十二分熬）
上先捣桂心、桔梗、芫花成末。别捣巴豆、杏仁如膏。合和又捣一千杵。下蜜又捣二千杵。丸如胡豆大。浆水服一丸取利。可至二三。儿生十日欲痫发。可与一二丸。如黍米大。诸腹不快。体中觉患便服之。得一两行利即好。忌猪肉生葱芦笋等物。不拘时服。
●鸡脑丸　治少小痫候。夜啼不止。
雄鸡脑　丹砂（各二分）　牛黄　当归（各一分）
上为末。以鸡脑和杵七百下。丸如麻子大。百日儿服一丸。日二服。量儿大小。加减服。
●茯苓汤　治七日儿生后。有热欲作痫。
茯苓　黄芩　钩藤　大黄（各一分）
上切以水一升。煮三合为三服或五服。多者加黄芩一分。生三七以后者。加大黄一分。量儿大小加减。
●生葛汁饮子　治小儿欲发痫。极热不已。
生葛根（汁）　竹沥（各一分）　牛黄（如杏仁大细研末）
上相和。每服半合。量儿大小加减服。
●洗浴石膏汤　治小儿欲发痫。壮热如火。
石膏（五两）　菖蒲（二两）　雷丸（三两）
上捣碎。以水煮取三升。适寒温。浴儿。并洗头面佳。
●雀屎丸　治少小痫候。胎寒。舌下唾聚。夜啼不止。
雄雀屎（炒）　麝香　牛黄（研入各一分）
上为末。蜜丸如黍米大。一月儿与一丸。日一服时极送药著咽中。吃乳食令即咽喉不久停口中而散也。后稍加之。百日儿麻子大一丸。日三临服旋丸。勿先丸下。四十日后牛黄鸡麝香可加使多也。为是一岁儿也。
●五苓散　治小儿因吐利慾作痫。宜服。（方见寒暑湿门中暑类）
（按原方：泽泻二两半。桂心一两。猪苓去皮。赤茯苓去皮。白术去芦。各一两半。上为末。每服二钱。沸汤调下。不拘时候。服讫多饮热汤。汗出即愈）


卷三百七十九·婴孩诸疳门  ——————————————————————————————————————————————————————————————————————————————————————————

总论  ***************************
凡儿童二十岁以下其病为疳。二十岁以上其病为劳。疳与劳皆气血虚竭。肠胃受伤致之。同出而异名也。疳之为候。头皮光急。毛发焦稀。腮偏口乾。鼻嚏唇白。两眼昏烂。揉鼻撏眉。脊耸体黄。斗牙咬舌。焦渴自汗。尿白泻酸。肚胀肠鸣。癖结潮热。酷嗜瓜菜、咸炭、生米、泥土。而饮水吐饮者其候也。
心疳即惊疳。由乳食不调。心脏受热所致也。盖其血气未定。乳哺有伤。易生壅滞。内有滞热未得疏通。故心神惊郁而作惊疳之候。外证身体壮热。脸赤唇红。口舌生疮。胸膈烦闷。小便赤涩。五心皆热。盗汗发渴。啮齿虚惊。是谓心疳。
肝疳即风疳。由乳食不调。肝脏受热所致也。若乳母寒暄不调。滋味不节。或外感风寒。内伤喜怒。邪气未彻。遽尔乳儿。多成风疳。风入眼。肿翳。生眵。疳眼。外证摇头揉目。白膜遮睛。眼多清泪。头焦发立。筋青脑热。甲痒筋挛。躁渴汗多。下痢疮癣。是谓肝疳。
肾疳即急疳。由乳食不调。脏腑伏热所致也。凡甘味入于脾而动虫。虫动则侵蚀脏腑。遂使孩提心下扰闷。若上蚀齿龈则口疮出血。齿色紫黑。下蚀肠胃。则下痢肛烂。湿痒生疮。疗治不早。精体消耗。难以有瘳。虫名䘌也。目为湿䘌。多因疳伤。久痢肠胃。受湿得之。状如外感伤寒齿蚀之证。或以走马命名。盖齿属肾主虚。才受热邪。疳气直奔上焦。故以走马为喻。初作口气。名曰臭口。次第齿黑。名曰崩砂。盛则齗烂。名曰溃槽。热血迸出。名曰宣露。甚者齿皆脱落。名曰腐根。其根既腐。纵得全活。齿不复生。外证脑肌削。手足如冰。寒热时来。滑泄肚痛。口鼻乾渴。齿龈生疮。爪黑面黧。身多疮疥。是谓肾疳。
肺疳即气疳。由乳食不调。壅热伤肺。所主乎气。鼻乃肺气所通。其气不和。则风湿乘虚客于皮毛。入于血脉。故鼻下两傍赤痒疮湿。是为鼻疳。疮湿不通。汁所流处。随即成疮。亦名疳䘌。外证咳嗽喘逆。壮热恶寒。皮肤粟生。鼻痒流涕。咽喉不利。颐烂唾红。气胀毛焦。泄利频并。是谓肺疳。
脾疳即疮疳。由乳食不节。脾胃受伤所致也。或乳母恣食生冷肥腻。或乳儿过伤。或饭后与乳。致使吐乳多胀。久则变为乳癖。腹胁结块。亦名奶疳。外证面黄身黄。肚大脚细。吐逆中满乏力。酷啼。水穀不消。泄下酸臭。合面困睡。减食吃泥。是谓脾疳。
析而论之曰。五疳。出虫曰蛔疳。曰脊疳。曰乾疳。曰疳渴。曰疳泻。曰疳痢。曰疳肿胀。曰疳劳。曰无辜疳。曰丁奚。曰哺露。证状非一。五疳出虫者。疳之源虽起于乳哺不调。然脏腑停积已久。莫不化而为虫。或如丝发。或如马尾。多有此积者。皆于头项腹背之间。黄白或赤者可医。青黑则难疗也。疳者失乳。饭早。食肉太早。或肠胃停蓄。甜腻化为蛔虫。皱眉多啼。呕吐清沫。腹中乍痛。肚胀青筋。唇口黑紫。伤齿头痒是也。蛔虽食虫不可动。从口鼻出者难治。脊疳者虫蚀脊膂。身弱羸黄。积中生热。烦温下痢。拍背如鼓鸣。脊骨如锯齿。或十指皆疮。频啮爪甲是也。脑疳者胎中素挟风热。生下乳哺越常。头皮光急。满头饼疮。脑如火。发结如穗。遍身多汗。腮肿囟高是也。病在肾。声焦皮燥。大便乾结。其病在肺。搭伏痴眠。胸脘乾渴。其病在脾。总为乾疳是也。疳渴者脏中夙有疳气。加乳母恣食五辛酒面炙煿。使小儿心腹壅热。日则烦渴。乳食不进。夜则渴止是也。疳泻者。毛乾唇白。额上青纹。腹胀肠鸣。泻下糟粕是也。勿用热药止之。疳痢者挟受风寒暑湿。或冷暖不调。或停积宿滞。水穀不聚。频下恶物是也。疳肿胀者虚中有积。其毒与其积交併。故令腹肚紧胀。由是脾复受湿。攻令头面脚手虚浮是也。法当磨积调气。疳劳者潮热往来。五心烦热。手足心及脑前热而发疮。盗汗骨蒸。嗽喘枯悴是也。或渴而复泻。饮水恶食。肚硬如石。面色如银。断不可活。无辜疳者脑后项边有核如弹。手披之转动。软而不疼。其间有虫。如米粉。不速破之。则虫随热气流散。淫蚀脏腑。以致肢体痈疮。便利脓血。壮热羸瘦。头露骨高是也。针刺破膏药贴。一或朝濯儿衣。露于檐下。为雌鸟落羽所污。儿著此衣。虫入皮毛。亦致无辜之疾。儿衣已晒。须微火烘之。其若手足极细小。骨高尻削。体痿腹大。脐突号哭脑陷。或生瘕症。是为丁奚。虚热来往。头骨分开。翻食吐虫。烦渴呕哕。是为哺露。皆因脾胃久虚。不能化水穀。以荣血气。故肌肉消铄。肾气不足。复为风冷所伤。使柴骨枯露。亦有胸中毒。脏腑少血致之。皆无辜种之疾。病而至此。不几殆哉。
又有小儿久患肾疳。内虚不食。甚者天柱倒。治法当用钱氏地黄丸加驱疳等剂。仍与贴项强筋。不识证谓之五软非也。天柱骨例。凡有三种。有吐泻日久。羸弱成者。有肝胆伏热。面赤唇红。忽变此者。有伤寒不及发表。或更被风邪入肝。以致筋络放弛。吐泻者当调胃气。肝热者随轻重以凉肝。并与强筋贴项。惟伤寒天柱骨倒者难疗。圣惠方云。凡小儿疳在诸腹胀。痢色无常。或如内胀。日渐羸瘦。此可疗。若鼻下赤烂。自揉其鼻。头上有疮。嗅痴痛痒。其渐可治。泔淀流引。绕于两耳。时时目赤。头发稀疏。脑皮光紧。头大项细。肌体羸瘦。亦可治也。若唇口被蚀。齿龈作五色。或尽黑。舌下有白疮。上齶有窍子。下痢时有臭气。齿龈渐欲软烂。不可治也。若下部开张。有时亦烂痒不可忍。脊骨如锯无完亦可治也。若疳蚀脊膂。十指背痒。自咬指甲。发竖作穗。有时腹胀。有时下痢。若急治之。无不瘥也。凡小儿肝脏疳。若睛带青脉。左胁下硬。多吐涎沫。眼角左右有黑气所肿。不可治也。心与脾疳。若受惊啼。好饮水便食辛味。耳边有脉。舌上有靥者不可治。皮枯藏疳。若肚大唇无血色。人中平陷。下痢无度。水穀不消。好吃泥土。骨露不可治。肺脏疳若。（案：此处缺心、脾、肾各脏疳。及热疳前半。）
心烦热。掀衣气粗。饮冷水。烦躁卧地。肚热脚冷。潮热往来。皆热疳也。冷疳病多在内。痢色无常。其吻青白。肢体软弱。目肿面黧。又一证。燥渴卧地。似有热状。惟饮食不进。滑泻无已。亦冷疳也。其有泻多脓血。日加瘦弱。此则谓之冷疳。大抵疳之受气。皆虚使然。热者虚中之热。冷者虚中之冷。治热不可妄表过凉。治冷不可峻温骤补。故钱氏又曰。小儿易为虚实。脾胃虚不受寒温。服寒则生冷。服温则生热。当识此而无误。上医处此。消积和胃。滋血调气。随顺药饵以扶之。淡薄饮食以养之。荣卫调和。脏自然充实。去积之法又当权衡。积者疳之母。由积而虚。谓之疳极。诸有积者。无不肚热脚冷。须酌量虚实而去之。若积虚甚则先与扶胃。使胃气内充。然后为之微利。若积胜乎虚。则先与利道。设得一泄。急以和胃之剂为之扶虚。然去积虽疏利。如白豆蔻、萝卜子、缩砂、蓬术、消痰亦不可无。胁间癖痛亦为虚之中积也。先寒后热。饮水不食。或饮水以致喘嗽。钱氏有癖为潮热之治法。解散寒热。即与下癖。合是而观。法作不同。疗治不一。又可无权度于此哉。若夫诸疳恶证。心疳饮水不已。食则惊啼。耳边纹多。舌上黯黑者不治。肝疳右胁结硬。频数吐涎。目睛青筋。眼角黑气者不治。肾疳饮水好咸。小便如乳。耳焦肩耸。牙黑骨枯者不治。肺疳咳逆气促。频泻白沫。身上粟生。其色斑黑者不治。脾疳吃泥泄痢。水穀不消。唇白腹高。人中满者不治。其或滑泄不休。脱肛咳逆。抱起昏沉。手足垂软。衬及脚心。全不知觉。项筋舒展。身体变冷。是则为五绝证候。甚者胸陷喘哕。乳食直泻。肿满不痢。腹胁胀疼。皮发紫疮。肌肉光紫。与夫疳劳渴泻。面藁色夭。骨露。齿长。肚硬。不食者皆危笃矣。
凡疳在内。目肿腹胀。利色无常。或沫青白。渐瘦弱。此冷证也。疳在外。鼻下赤烂。自揉鼻头。上有疮不著痂。渐破鼻疮绕耳。生疮烂。兰香散诸白粉散主之。肝疳当补肝。地黄丸主之。脾疳当补脾。益黄散主之。心疳当补心。安神丸主之。肾疳当补肾。地黄丸主之。筋疳泻血而瘦。当补肝。地黄丸主之。肺疳当补脾。益黄散主之。骨疳喜卧冷地。当补肾。地黄丸主之。诸疳皆当补其母。及与治疳药。冷则木香丸。热是脾脏虚。一脏实而内发虚。补当补母而泻本脏则愈。假令日中发潮热。是心虚热也。肝为心母。则宜先补肝。肝实而后泻心。心得母气而内平而潮热愈也。医见潮热。妄谓其实。乃以大黄牙硝诸冷药利之。利既多矣。不能禁约。而津液内亡。即成疳也。又有疳癖。其疾发作寒热。饮水。胁下有形硬痛。治癖之法。当渐消磨。医反以巴豆硇砂等下之。小儿易虚易实。下之既过。胃中津液耗损。渐冷疳瘦。有病伤寒五六日间。有下证。以冷药下之太过。致脾胃津液少。即使引饮不止而生热也。热气内耗。肌肉外消。他邪相干。证变诸端。因亦成疳。多又有吐泻久病。或医妄下之。其虚益甚。津液燥损。亦能成疳。又有肥疳。即疳脾也。身瘦黄。虚干而有疮疥。其候不一。种种异端。目涩或生白膜。唇赤身黄干。或黑。喜卧冷地。或入泥土。身有疮疥。泻青白黄沫水。痢色变易。腹满身耳鼻皆有疮。发鬂作穗。头大项细。极瘦饮水。皆其证也。大抵疳病当辨冷热肥瘦。其初病者为肥热疳。久病者为瘦冷疳。冷者木香丸。热者黄连丸主之。冷热之疳尤宜如圣丸。故小儿之脏腑柔弱。不可痛击。大下必亡津液而成疳。丸有大小可量虚实而下之。则不至为疳也。初病津液少者。当生胃之津液。白术散主之。唯多则妙。积痛口中气温面黄白。目无精光。或白睛多。及多睡少食。或大便酸臭者。当磨积。宜消积。尤甚者当用白饼子下之后。和胃。白术散主之。小便初出微赤。良久白浊者。乃是热疳。疳之新也。初黄白久白浊者。乃是冷疳。疳之久也。热疳牛黄丸、大黄丸。冷疳益黄散、六甲丸。冷热之疳芦荟丸。香蟾丸。小便白浊厚朴丸。诸失津液成。疳参术散。大便如油珠妙丸子下黄散补。更于后择用。
马氏女五岁。病疳黄。腹大消瘦。骨热盗汗。或时饮食全然不吃。或时乳食不知饥饱。但好食泥土炭灰纸。一医用千金方猪肉一斤。绳系曳地行数里。勿烧大炙。与无效。一医以疳药服半年无效。召愚视曰。食已如饥者胃热也。好食泥土者脾胃有疳热积。主人曰何知也。愚曰素问云。食已如饥者胃疳。是肠胃热也。胃热则消穀。故令已食如饥也。宝鉴云。与乳食而不吃。逢泥土而须吞。要诀云。脾疳食土面痿黄。盖胃有积热。脾有疳积。所以不知饥饱。好食泥土。主人曰何治也。答曰。去胃热逐脾疳。当以黄土丸。泻十馀次。次日热脾疳积等俱下。后益黄散辅芦荟丸、香蟾丸治之。七日平愈。
张氏女十岁。忽脐下疼痛。脐下透起。自言觉腹囊转痛不可言。有时面青吐清水。小便如常。一月一发。半月一发。十数日一发。进退不定。似此一年。屡医。或作淋治者。小便不涩。或作腹冷者。小便如常。或作腹热者。小便不赤。或作积痛。止腹中。或作虫痛者。只口水。虫痛不在脐下。众医不解。召愚视之。此证亦不晓。诸书不曾该省。移时思之。钱氏用百祥丸治疮。（案：此处原文缺。）兵不必众而收功。药不必多而取效。盖医者能机变即可用也。后别一女十四岁。与前证同。三月一发。每发时。五六日方退。屡药无效。病起先从心腹中疼。后至脐下。其病先至心腹者。有食积也。后至脐下者膀胱病也。调大戟散送下紫丸子。泻十馀次即安。又一小女三岁。与前证同。屡药以木通滑石之类无效。召愚视之。用大戟茴香等分微炒为末。每服一钱。盐汤调下。
小儿奶疳者。面色青黄。或口内有疮。或哯乳多睡。久则成奶癖。结块腹中。皆乳食不节故也。又有小儿疳积者。其状渐黄者。拍背如鼓鸣。脊骨如锯。乃积而生热成疳也。宜服芦荟丸。又宜服猪肚丸。又宜服露星膏。又小儿冷疳多渴好卧冷。烦躁啼叫。饮食不进。渐成羸瘦。其候难明。上件证候。有若热证。但大便滑泄。百药不效者是已。唯钱氏论此冷疳候。宜服木香丸。余用之经验久矣。初因女子病此方。以三岁百药俱试而无偶中者。因阅钱氏方。遂合此木香丸。数服而愈。自后凡有此证。无不获痊。

治小儿一切疳（附论）  ***************************
夫小儿疳者。其状多端。虽轻重有殊。形证各异。而细穷根本主疗。皆因乳哺乖宜。寒温失节。脏腑受病。气血不荣。致成疳也。其五疳及诸疳等。今以一方同疗之。故谓一切疳也。
方
●青黛散（出圣惠方）治小儿一切疳。腹肚胀满。手脚枯细。眼目口鼻生疮。身体壮热。痢下泔淀。日渐羸瘦。面无光泽。
青黛（细研）　雄黄（细研）　朱砂（细研水飞过）　石盐（研细）　白矾（烧令沫尽）　薰陆香（研入以上各一钱）　麝香（细研）　蚺蛇胆（研入）　细辛　黄连（去须）　青矾（烧令通赤）　盐绿　黄蘖（锉）　苦参（锉）　桂心　杏仁（汤浸去皮尖炒微黄）　乾姜（炮制锉）　藜芦（去芦头以上各半分）　莨菪子（水淘去浮者水煮令芽出焙乾炒令黑黄色）　附子（炮裂去皮尖）　熊胆（研入）　石胆（细研以上各一分）　虾蟆（一枚涂酥炙微焦）　黄矾（烧令通赤用半分）
上为散。同研令匀。如疳在内。三岁每服以井新水一合。调下半钱。一岁一字。三岁以上临时加之。若口内疳疮。以蒜一片。研和少许散。每夜涂之。须臾自然流引涎出。若鼻内疮。用蒜如皂荚子大。研和少许散。内入鼻中。
●麝香丸　治小儿一切疳。
黄连（洗净）　青皮（去白）　三稜（炮）　莪术（炮）　槟榔　鹤蝨（炒）　芜荑　川楝肉　苦楝根　使君子　神麴　麦芽　厚朴（姜制）　川芎　胡黄连　夜明砂　芦荟（各五分）　蟾（一枚炙）
上研麝香末。拌匀。蜜丸。量大小。米饮汤下。五疳陈米饮下。寒热往来薄荷汤下。虫动苦楝汤下。疳痢紫苏木瓜汤下。退疳热麦门冬汤下。冷痢丁香汤下。不思饮食缩砂仁汤下。腹胀木香陈皮汤下。
●井黄煎（出全婴方）治小儿诸疳诸痢。食伤气胀。头大体羸。头发作穗。壮热不食。多困齿烂。鼻疮。丁奚潮热。腹急骨蒸。消瘦。发坚面黄。
虾蟆（一枚去皮骨肠胃炙焦捣末以无灰酒一盏獖猪胆一枚取汁熬成膏）　诃黎勒皮（炮）　使君子（去壳）　胡黄连　蝉蜕　无食子　芦荟（研）　芜荑　熊胆　夜明砂　丹砂（研）　雄黄　木香（各一分）　肉豆蔻（去壳春夏半分秋冬一分）　牛黄（研一钱）　麝香（研一钱）
上捣研十六味为末。猪胆膏丸。如麻子大。每服五七丸。米饮下。惊疳金钱薄荷汤下。疳疮腹胀桃仁蘹香汤下。疳虫东安石榴苦楝根汤下。
此丸尤治疳痢。若挟热而痢者。不可服。一方有龙胆。无熊胆。使君子、芜荑炼蜜为丸。（案：此方缺方名及症状。）
天浆子（七枚去壳）　青黛（研）　乌蛇（酒浸去骨蒸热）　麝香（研各一分）　丹砂（研）　葶苈（隔纸炒过去）　龙脑（研）　雄黄（研）　腻粉（各半分）　白附子（炮）　独角仙（去翅足各一钱）　乾蝎（五枚炒）　蝉蜕（十枚去足）　蟾酥（一分）
上为细末。用生猪胆为丸。如黄米大。一服一粒。早晨日晚各一服。
●五疳丸（出圣惠方）治小儿五疳。乳食不成肌肤。心腹胀满。或时下痢。壮热昏沉。眼涩口乾。爱吃生冷。毛发乾坚。揉鼻。多吃日渐羸瘦。
青黛（细研）　雄黄（细研）　麝香（细研）　芦荟（研）　熊胆（研入）　胡黄连　黄连（去须）　龙胆（去芦头）　苦楝根　白鲜皮（炙黄）　虾蟆灰　蜗牛（炒令微黄）　夜明砂（微炒）　蟾头（一枚炙令焦黄）　五倍子
上为末。都研令匀。日三服。量儿大小。以意加减。
●夜明丹（古方妙选）治五疳腹胀。目涩多睡。
夜明砂（微炒）　胡黄连　草龙胆　苦楝根（各半两）　干虾蟆（五个烧存性以上为细末）　青黛　麝香　芦荟（各一分并研细）
上一处拌匀。粳米饭和丸。如黍米大。每服十粒。米饮下。不拘时候。量儿大小加减。
●敷药（危氏方）治疳后虚热。小便肿。
上以韭菜内地龙粪。煅为末。出火毒。清油调敷。
●五疳保童丸　治小儿五疳。盖其骨肉软轻。肠胃微细。若乳哺有节。则脏腑相调。或乳母寒温失理。饮食无常。醉饱喜怒。及小儿百晬以后。五岁以前。乳食渐多。不择生冷。好食肥腻甘酸之物。即成五疳。一曰肝疳。其候摇头揉目。白膜遮睛。流汗遍身。合面而卧。目中涩痒。肉色青黄。发立头焦。筋青脑热。腹中积聚。下痢频多。久而不痊。转甚羸瘦。二曰心疳。其候浑身壮热。吐痢无常。颊赤面黄。胸膈烦满。鼻乾心躁。口舌生疮。痢久不痊。多下脓血。有时盗汗。乃或虚惊。三曰脾疳。其候腹多筋脉。喘促气粗。乳食不多。心腹胀满。多啼咳逆。面色痿黄。骨立毛焦。形枯力劣。胸膈壅闷。水穀不消。口鼻常干。好吃泥土。情意不悦。爱静憎明。肠胃不和。痢多酸臭。四曰肺疳。咳嗽气逆。皮毛乾焦。饶涕多啼。咽喉不利。揉鼻咬甲。壮热憎寒。口鼻生疮。唇边赤痒。腹内气胀。乳食渐稀。大肠不调。频频泄痢。粪中出食。皮上粟生。五曰肾疳。其候肌肉消瘦。齿龈生疮。寒热作时。口鼻乾燥。脑热如火。脚冷如冰。吐逆既增。乳食减少。泻痢频并。下部开张。肛门不收。疳疮痒痛。以上疾状。并皆治疗。
黄连（去须）　白鳝头（炙令焦黄无即炒白芜荑充代）　草龙胆（去芦）　雄黄（研飞）　青橘皮（去）　五倍子　夜明砂（微炒）　蟾头（一枚炙令黄色）　苦楝根　天浆子（微炒）　胡黄连　麝香　青黛（研）　熊胆（研）　芦荟（研各等分）
上为细末。用糯米饭和丸。如麻子大。每服一岁儿一丸。不计时候。温米饮下。日进三服尤妙。一方有蠋虫。微炒一分。
●肥儿丸　治肥热疳。（案：此方症状，原文不全。）寒热往来。乃欲传疳。候宜补脾。进食磨积。消疳。又实皮散。饮米汤调。空心服。以补脾。
青皮（去白）　陈皮（去白各一两）　三稜（炮）　莪术　神麴　麦芽（各五钱）　巴豆（十五粒去皮作二片）
上锉。将巴豆同炒少时。倾去巴豆。不用。　川楝肉（五钱）　使君子（一两）　黄连　芜荑（各三钱）　胡黄连（五钱）　芦荟　青黛末（各三钱）　虾蟆（去足灰三钱）
上锉。一处入铫内。再用巴豆微炒。去巴豆不用。和前药。同为末。面糊为丸。米汤下。凡久积欲传疳。宜作虚中损乏。虚则补而后取。实则取而后补。不必便用胡黄连芦荟等治疳药。
●使君子槟榔丸（活幼口议）治婴孩小儿。食肉太早。伤及脾胃。水穀不分。积滞不化。痰作疳气等候。宜服之。
肉豆蔻（二个炮）　槟榔（一个生）　黄连　胡黄连　陈皮　青皮　川楝子（少去土）　芦荟　川芎（各一钱）　麝香　使君子
上为末。獖猪胆汁薄荷为丸。如麻子。每服三五十丸。温饮下。
议曰。积是疳之母。所以有积不治。乃成疳候。又有治积不下。其积存而脏虚。成疳尤重。大抵小儿患疳。泄泻无时。不作风候。何惟疳泻。名热泻。其脏腑转动有限。所以不成风候。虽泻不风。亦转他证。作渴虚热烦躁。下痢肿满。喘急皆疳候虚证。古云疳虚何补虚。是知疳之为疾。不可更利动脏腑。发作之初。名曰疳气。腹大胀急。名曰疳虚。泻痢频併名曰疳积。五心虚烦名曰疳热。毛发结穗。肚大筋青。好吃异物。名曰疳极。受病传脏已极。发热往来。形体枯藁。面无神彩。肉无血色。名曰疳劳。手足细小。项长骨露。尻臀无肉。肚胀脐突。名曰丁奚。食加呕哕。头骨分开。作渴引饮。虫从口出。名曰哺露。此皆疳候。又因多食生冷。甘黏肥腻。积滞中脘不化。亦以成疳。治疳之法。量候轻重。理其脏腑。其中脘自然调贴。气脉和顺。疳消虫化。渐次安愈。若以药攻之。五脏疏怯。肠胃不去积毒。取出虫子。虽曰医疗。即非治法。盖小儿脏腑虚则生虫。虚则积滞。虚则疳羸。虚则肠满。何更痢下。若更转动肠胃致虚。由虚疳虚证候。乃作无辜。无辜之孩难救矣。
●小儿疳药。十分有效。经验。
紫苏嫩梗　陈皮　甘草　乾葛　香附子　白茯苓　白术　青皮　茅香（净）　藿香（净）　苦楝皮　三稜　蓬术　槟榔　川楝子（去皮各等分）　使君子（加倍）
上㕮咀。水二盏。姜三片。煎八分。去滓。但通口。食前服。如为丸。米饮汤空心送下亦得。小儿三岁以下每服一钱半。服药停一个时辰。方可食乳食。三岁以上。每服三钱。上半月服去虫。下半月散积。如咳嗽加人参、地骨皮、桑白皮。
●芦荟丸（出圣惠方）治小儿五疳。面黄发枯。头热盗汗。卧则合面。饥即食土。疳虫蚀于口鼻。泻痢目疾无恒。肌体羸瘦无力。
芦荟（半两细研）　朱砂（半两研细水飞过）　麝香（半钱细研）　龙脑（半分细研）　胡黄连（半两）　牛黄（细研）　蝉壳　蜗牛壳（微炒）　夜明砂　蜣螂（微炒去粗足）　熊胆（研入）　蚺蛇胆（倒钓棘针）　瓜蒂（以上各一分）　蟾酥（一钱研入）
上为末。都研令匀。炼蜜和丸。如绿豆大。每服以奶汁研一丸。点入鼻中。后以桃柳汤洗儿。以青衣盖裹。候有虫子自出。即以粥饮下三丸。三服。三岁以上。加丸服之。
●使君子丸（出圣济总录）治小儿五疳羸瘦。腹胀下痢。不思饮食。
使君子（用水和面裹炮以面熟为度取使君子用）　丁香　无食子　熊胆（研）　胡黄连　夜明砂（微炒）　青黛（研）　肉豆蔻仁　黄连（去须微炒）　芦荟（研各一两）　蟾头（乾者一枚炙黄）　蟾酥（一皂子大）　麝香（一钱研）　龙脑（半钱研）
上为末。拌令匀。枣粟米饮和丸。如麻子大。每三岁服五丸至七丸。用温水饮下。日食迟进。
●黄耆汤（出仁指方）
黄耆（蜜炒）　当归　川芎　白芍药　生地黄　虾蟆（去足炙焦）　鳖甲（醋炙焦各三分）　人参　白茯苓　橘皮　半夏曲　北柴胡　使君子（略煨）　甘草（炙各二钱）
上锉散。每服三钱。水一盏。姜二片。枣二枚煎。食前服。
●芦荟丸（出圣惠方）治小儿一切疳。头发成穗。面目痿黄。鼻痒口乾。爱吃泥土。心腹虚胀。肚有青筋。四肢壮热。
芦荟（半两细研）　麝香（一分细研）　胡黄连（一分）　木香（一分）　牛黄（一分细研）　龙脑（一钱细研）　熊胆（半钱细研）　狗胆（一枚）　牛蒡子（一分）　鸡胆（十枚）　蟾头（一枚酥炙微焦）　蝟胆（七枚）
上为末。用猪胆汁和丸。如麻子大。每服以冷水下一丸。二岁以上。加丸数服之。
●保童丸（出圣惠方）治小儿五疳惊热。
青黛（细研）　乾蟾头（炙微焦黄）　黄连（去须）　芦荟（细研）　熊胆（研入以上各半两）　夜明砂（微炒）　蜗牛壳（微炒）　使君子　地龙（微炒）　牛黄（细研）　蝉壳（微炒以上各一分）　龙脑（细研一钱）　朱砂（一钱细研）　麝香（一钱细研）
上为末。入研了药令匀。以糯米饮和丸。如粟米大。每服以粥饮下五丸。量儿大小。加减服之。
●乾蟾丸（出圣惠方）治小儿五疳。不生肌肉。
乾蟾（一枚用无灰酒一升煎其酒半升已来却去蟾骨更煎令热烂后于乳钵内并酒一时研如膏次用后药）　肉豆蔻（二枚去枝）　槟榔（一枚）　甘草（一寸炙微赤锉）　乳香（半两研入）　朱砂（一钱细研）　麻黄（半两去根节）　腻粉（一钱研入）　胡黄连（半两）　黄连（去须半两）　丁香（一分）　芦荟（一分研入）　麝香（一钱研细）　牛黄（一钱研细）
上为末。都研令匀。入蟾膏内和丸。如绿豆大。每服以粥饮下五丸。日三四服。
●胡黄连丸（出活幼口议）治婴孩小儿一切疳候。及一切虚痢。他药无效。而此药极效。
胡黄连　芦荟　肉豆蔻（炮）　桂　人参　朱砂　使君子（去壳）　木香　钩藤　龙齿　白茯苓（以上各一钱）
上为细末。取獖猪胆两枚。裂汁和末令匀。却入袋内盛之。以绳扎定。汤煮半日。取出切破袋子。更入莨菪子二钱微炒。黄丹一钱。二味别研如粉。入前药和匀。捣五百杵为丸。如绿豆大。但是疳与痢。用粥饮下五七丸。子幼者三四丸。不吃粥饮。乳头令吻。能治一十二种疳痢。及无辜者。功效非常。
议曰。疳之疾危。发由于渐。痢之后逆传。至于延久为逆。初见其轻。延之日长。后知其重。告之无门。是以疳痢皆由积毒。骄恣口腹。因虚以致虚。用害而伤害。医工见有此等。自是忧疑。病家欲得便苏。岂无性急。更迁取治。展转愈深。或疳极而复下痢。或热盛而加作渴。或烦躁四体虚浮。或饮食一时呕吐。常方不能安愈。快剂恐越伤和。惟宜服此。
●熊胆散（出圣济总录）治小儿二十四种疳。
熊胆　牛黄　雄黄　五灵脂　丹砂　麝香（各半两）　蚺蛇胆（以上各研）　黄连（去须）　乾蝎（去土）　天麻　蜗牛（炒）　马兜零根（干香）　大黄（锉碎炒各一分）
上熊胆等七味。研令如粉。黄连等六味。再同研令极细。每服一分至半钱。用饮调下。早晨午间临卧各一服。量儿大小。加减服之。或以蜜为丸。如麻子大。每服三丸至五丸。
●使君子丸（出圣济总录）治小儿疳气。身体壮热。毛发焦黄。两目有泪。满口生疮。手脚细弱。腹胁胀满。好吃泥土。
使君子（去皮）　夜明砂（炒）　白芜荑（炒各半两）　胡黄连（一两）　麝香（半钱研）　细辛（去土）　芦荟（研）　雄黄（研）　蟾酥　槟榔（锉）　蝉蜕（去翅足炒各一分）　蜗牛（十枚）　干虾蟆（二枚酒一斤熬成膏肠肚用温水洗去慢火炙黄色为度捣罗要细併骨爪为末用）
上除虾蟆外。捣研为细末。入膏子和为丸。如麻子大。每服五丸至七丸。米饮下。不拘时候。一日三服。
●青金定命丸（出圣济总录）治一切疳气。
胡黄连（一钱为末）　芦荟（研三分）　肉豆蔻（二枚去壳为末）　青黛（研三分）　诃黎勒（五枚炒去枝为末）　麝香（研）　丹砂（研）　密陀僧　木香（为末）　红雪（研）　鹤蝨（为末各一分）
上同研令匀。用酒煎獖猪胆膏丸。如绿豆大。每服五丸至七丸。奶疳腊茶下。气疳丁香汤下。脑疳黄连汤下。急疳干笋汤下。食疳生姜汤下。脾疳枣汤下。疳盐汤下。
●猪肚黄连丸（出危氏方）　治疳疮。自孩提至弱冠。潮热发疮。乃疳气使然。疳虫食其肌肤空。疳热流注。遍身热疮。发歇无已。蟾酥丸相间服尤妙。
雄猪肚（一具净洗）　雁瓜黄连（去须净一两）
上锉作小截。少水和纳猪肚内。用线缝密。顿在五升粳米上。蒸十分烂。取于臼中入紫苏饮捣千馀杵。黏实得所。众手捏丸。如小豆大。每服二十丸。米饮下。童子倍之。冠者又倍之。仍以川芎、生地黄、茯苓、茯神与之。调血清心。热多者间服生犀散。方见前。二十岁以上。潮热发疮为虚劳。皆此种病也。用药同前。凡儿童病。不出于疳。则出于热。热则生痰。当须识矣。
●异香散　治疳胀乃虚中有积。其毒与气交併。故令腹胀。脾土受湿。肾水不能宣通。故头面手足乳肿。
三稜（炮）　莪术　青皮　陈皮　半夏曲　藿香　苦楝根　益智仁　枳壳（煨）　香附子（炒）　缩砂仁（各五分）　丁香（二钱）　甘草（炙三分）
上锉。姜枣煎服。一方加五灵脂。
●胡黄连丸　治小儿毛发焦落。腹大气喘。肌体羸瘦。吃食灰土生米。寒热往来。下痢脱肛。亦治咬奶。不长肌肉。性情不悦。（咬奶者乳母又有孕也）
陈皮（去白一两）　川楝肉（炒）　宣连　神麴　青皮（去白）　使君子（煨去壳）　麦芽　龙胆草（各半分）　胡黄连　夜明砂　白芜荑（炒）　乾姜　乌梅（各二分）
上为末。面糊丸。如黍米大。饮下三十丸。
●煞疳丸　治小儿五疳。寒热腹胀。四肢羸弱。
青黛（二钱）　蝉壳（五枚微炒）　朱砂（一钱细研）　雄黄（一钱细研）　胡黄连（一分）　瓜蒂（二七枚）　蛇蜕皮灰（一钱）　田父（一枚炙令黄）　腻粉（一分研入）　龙胆（一钱研入）　熊胆（一枚细研）　麝香（一钱细研）　蟾酥（两皂荚子许大研入）
上为末。都研令匀。热獖猪胆汤化破三丸服。量儿大小。以意加减。
●使君子丸　治小儿五疳。面色痿瘁。头热发乾。胃气不和。心腹满闷。宿食不消。或时下痢。瘦热无力。宜常服。
使君子　丁香　没石子　熊胆（细研）　胡黄连　夜明砂（微炒）　青黛（细研）　黄连（微炒去须）　肉豆蔻（去壳）　芦荟（细研以上各一分）　龙脑（一钱细研）　蟾头（一枚炙焦黄）　麝香（一钱细研）
上末。烧粟米饭和丸。如绿豆大。每服以粥饮。或新汲水下五丸。日三服。三岁以上。加丸服之。
●胆矾丸　治消疳癖。进食止泻。和胃遣虫。
绿矾（须真者二两）　胆矾（真者一钱为粗末）　大枣（四十个去核）　好醋（一升以上四物熬令枣烂和后药）　使君子（二两去皮）　枳实（二两去微炒）　黄连（一两）　巴豆（二十个去皮破之）　诃黎勒（去穰取一两各为粗末以上五味同炒令黑直入后药）　夜明砂（一两）　虾蟆灰（存性五分）　苦枣根皮末（半两以上三味同炒候乾同煎三物杵罗为末）
上同煎膏和。一臼中杵下千。如末成。旋入熟枣肉亦可。多恐服之难化。太稠则入温水。可丸如绿豆大。每服十丸。米饮水下。不拘时。
●五疳保童丸　治五种疳疾。
青黛　夜明砂（布裹洗）　五倍子（生）　苦楝根　芦荟　熊胆（研入）　黄连（去毛）　龙胆草（生）　乾蟾（炙去皮骨）　麝香（研入）　芜荑（取仁）　蝉壳（去土等分）
上为末。用粟糊为丸。如麻子大。一岁儿二十丸。饭饮下。二三服。
●磨积丸　专治小儿疳积、泄泻等疾。
京三稜　蓬莪术　陈皮（去白）　青皮　附子（炒去毛与三稜莪术陈皮青皮五件一处用米醋煮一昼夜焙乾）　麦芽（炒）　川郁金　胡黄连　神麴（炒）　雷丸（白者）　使君子肉（切焙）　芦荟（以上各等分）
上为末。米醋糊为丸。如绿豆大。每服三十丸。糯米汤下。茶汤亦可。虚弱加木香。虚极加附子。疳极加癞蚵蚾肉。
●香胆丸　治小儿疳气。面黄肌瘦。发热多困。好吃泥土。揉眉咬甲。时伏土地。亦皆治之。
乾蟾（一枚炙焦）　麝香（研半钱）　牛黄（研）　蛇蜕（烧灰）　雄黄（研）　天竺黄（研）　熊胆（研）　蝉蜕（炙各一分）　天仙子（半合水浸出芽子为度焙乾为细末）　肉豆蔻（一枚去壳）
上为细末。糯米饭为丸。如黄米大。每服七丸至十丸。米饮。不拘时候。一日三服。
●生熟地黄汤　治疳摇头揉目。白膜遮睛。流汗合面而卧。肉色青黄。发立筋青。脑热羸瘦。及眼合不开。内生朦雾。
生乾地黄（洗）　熟地黄（各半分）　川芎　半夏　茯苓　枳壳（煨去瓤）　杏仁（炙去皮）　川黄连（去须）　半夏曲　天麻　地骨皮　甘草（炙）　当归（各二钱半）
上锉散。每服二钱。生姜二片。黑豆十五粒。水煎临卧温服。一方无当归。
●通治蟾酥丸　治诸疳杀虫。止腹痛虚热大效。或因病后通泄成疳。
蟾酥（二个油炙去骨）　胡黄连　宣连（去须）　龙胆草　陈皮　川楝子　木香　使君子（去壳）　芜荑（各一两）　麝香（半分或不入）　巴豆（三七粒去油）　茴香（一两炒）
上为末。猪胆汁丸。或糊丸。青黛为衣。常服紫苏汤下。
●使君子丸（出圣惠方）　治小儿一切疳。神效。
使君子　没石子　木香　胡黄连　黄连（去须）　天灵盖（涂酥炙令黄）　熊胆（细研）　芦荟（细研）　诃黎勒皮　阿胶（捣碎炒令黄燥）　仙灵脾（以上各半分）　麝香（一分细研）
上为末。用水浸蒸饼和丸。如麻子大。每服以粥饮下三丸。日三服。随儿大小。加减用之。
●蟾头丸　治小儿五疳。毛发乾枯。羸瘦烦热。肚大脚细。
蟾头（一枚炙黄令焦）　青黛（研细）　龙脑（研细）　巴豆（去皮心研去油）　乾蝎（微炒）　白附子（炮制）　腻粉（研入）　牛黄（细研）　麝香（细研）　天竺黄（研细）　雄黄（细）　朱砂（研细各半分）
上为末。青黛等同研令匀。以水浸蒸饼和丸。如绿豆大。每服一岁粥饮下一丸。
●麝连丸（出全婴方）治小儿疳积多汗。不思乳食。
黄连（一两酒浸一分）　使君子　鳖甲（米醋炒）　柴胡（各半两）　陈皮（半分）　芜荑（去皮半两）　青皮（以上锉碎巴豆七粒炙黄去巴豆）　槟榔　木香（各一分）　麝香（半钱）　秦艽（半分）
上为末。酒糊丸如豆大。三岁三十丸。米汤下。无时候。
●无食子丸（出圣济总录）治小儿五疳。
无食子（三枚大者煨熟用）　牛黄（研）　麝香（研）　丁香　雄黄（研水飞）　青黛　木香　丹砂（研水飞各一分）　蟾酥（三片如柳叶片焙过研）　熊胆（研半分）　蜗牛壳（乾者取三枚）
上水浸蒸饼为丸。如粟米大。一二岁临卧乳汁下一丸。三四岁二丸。五六岁三丸。七八岁五丸。米饮下亦得。日再服之。
●青黛丸（出圣济总录）　治五疳。杀虫化食。长肌肉。退风热。
青黛（别研半分）　使君子　槟榔（锉）　夜明砂　白芜荑（醋炒令紫各三分）　蛇蜕（一条炙）　肉豆蔻（炮裂煨去壳一分）　巴豆（半分用面炙令紫去壳别研）　麝香（一钱研）　黄连（去须炒一分）　虾蟆（一枚酒浸衣令黄紫色去骨）
上先研巴豆令细。冷。用猪胆一枚。取汁同研令匀。旋入其馀药末。溲和为丸。未就。更用少软饭再研得所。丸如麻子大。每三岁以下者一丸汤下。五丸至七丸。以通利为度。
●金胆丸（出经妙良方）治小儿一切疳疾。三服见效。
黄连　黄蘖　青皮　陈皮　三稜　莪术　槟榔　鹤蝨　芜荑　川楝子（煨）　苦楝根（等分）
上为细末。椎猪胆汁。浸蒸为丸。如黍米大。疳泻。黄柏紫苏木瓜盐米饮下。疳虫蚀腹痛。使君子汤下。伤食不止。藿香汤下。退疳热。麦门冬汤下。胀腹脾虚。木香陈皮汤下。不思乳食。枣汤下。取小儿虫。清油汤下。赤白痢。乾姜甘草汤下。赤痢。甘草汤下。白痢。乾姜汤下。常服磨积。
●肥儿丸（出经效良方）　治消疳退黄。
神麴（半两）　川楝子（去核半两）　青皮　陈皮　使君子（去皮壳各一两）　麦芽　黄连　芜荑　三稜　莪术（各三分）　巴豆（十粒去皮膜）
上先将三稜、莪术、陈皮、青皮、神麴、麦芽、同巴豆慢火炒少时。急倾。将使君子、川楝肉、黄连、芜荑、都一处以厚纸紧裹。延半个时辰。候令拣出巴豆八粒。止留二粒。研细末。糊丸如黍米大。每服三十丸。米饮下无时。
●四胆丸（出圣惠方）治小儿一切疳。
龙胆（去土）　虎胆　熊胆　猪胆　芦荟（研）　麝香（研）　白矾（炙）　荆芥穗（各一分不用研）
上为末。先取东引石榴根半斤。研锉。以水三碗。煮至半碗。去滓。以慢火煎如膏。下诸药末。又熬丸如绿豆大。用瓷器收之。如遇诸疳有虫。或揩鼻眼。手剜指甲。及下部者。取一丸。以荆芥汤化为汁。候儿睡后。点少许于鼻中脑上。十指下部。虫闻药气。皆化为水。
●黄连猪胆丸（一名芦荟丸出王氏小儿科）治小儿五疳。瘦弱。不思乳食。
黄连（去须）　芦荟（研）　芜荑　青黛（研）　槟榔（锉各分）　蝉蜕（二十一个去土）　胡黄连（半两）　麝香（研半两）
上为末。以猪胆丸。如麻子大。每服七丸。量儿大小加减。米饮下。甚效。用益母草绞汁。稍稍服。
●五疳良方（出仁斋直指方）
川黄连（去须）　芜荑（取仁）　神麴（炒）　麦糵（炒）　橘红　木香　虾蟆（烧存性各半钱）　使君子（三十个煨去壳）　肉豆蔻（生一个）　鸡心槟榔（二个）　麝香（一钱）
上为末。雄猪胆二个取汁。入好酒打清面糊为丸。芥子大。每服十五丸。米饮下。
●金粟丹（出圣方妙选）治小儿腹大疳瘦。好食泥土。泄痢不调。
母丁香（一两）　乾蟾（五枚涂酥炒焦黄）　川黄连（各二两下用一两）　草龙胆（一两）　厚朴（一两）　夜明砂（半两）　蟾壳（半两）　诃子（半两以上为细末以用）　好朱砂（研）　麝香（半钱研）
上为细末。炼蜜和丸。不拘时候。量儿大小加减。
●夜明砂丸（出圣惠方）治小儿一切疳。面肿项细。腹肚胀满。四肢羸瘦。身上生疮。鼻流清涕。头发稀疏。日渐烦弱。
夜明砂（微炒）　芦荟（细研）　熊胆（细研）　朱砂（细研）　蜣螂（微炒去翅足）　蛇蜕皮（烧灰）　青黛（细研以上各十两）　蝉蜕（微炒）　蟾头（一枚微黄焦）　麝香（一分细研）　牛黄（一分细研）
上为散。以糯米在猪胆中水煮熟。取出糯米和丸。如黍米大。每服以薄荷汤下五丸。量儿大小。加减服之。
●熊胆丸（出圣惠方）治小儿一切疳。肌体乾瘦。发竖毛焦。心神烦热。
熊胆（研发入）　蜗牛（炒令微黄）　黑狗胆　黄连（去须）　胡黄连　丁香　麝（细研）　沉香　水银（以枣肉少许研令星尽）　鲤鱼胆　青黛（以上各一分）
上为末。都研令匀。炼蜜和丸。如黄米大。不拘时候。以冷水下五丸。粥饮下亦得。量儿大小。加减服之。
●龙胆散（出圣惠方）治小儿一切疳。日渐黄瘦。无问远近皆效。
龙胆草（去芦头）　木香　熊胆（细研）　蜗牛（炒黄）　芦荟（细研）　夜明砂（微炒）　地龙（微）　麝香（细研以上各一分）　青黛（细研半两）　朱砂（半两）　乾蟾头（一枚钱令焦黄）
上为末。每服以粥饮调下半钱。量儿大小。以意加减。更吹少许入鼻中。虫子自出。白色可医。黑色难疗。
●芦荟丸（出圣惠方）治小儿八般疳疾。
芦荟（研）　宣连（去须为末）　水银　瓜蒂（为末）　陈皮　蜗牛　麝香　当门子（另研）　龙脑（另研）　朱砂（另研同水银再研不见星）　犀角（为末）　蟾酥（剪研同草药一处为末）　蝉蜕（去土各等分）
上为末。丸如黍米大。三岁以上三五丸。五岁五六丸。脑疳即鼻疳。黄连汤下。肺疳即气喘促。陈皮汤下。食疳。即吐泻。生姜汤下。脾疳即羸瘦。枣汤下。气疳即吐胀。青皮汤下。筋疳即泻血。盐汤下。肝疳即目涩。甘草汤下。骨疳即爱卧冷地及吃泥土。茶清下。奇妙不可尽述。
●香胆丸（出全婴方）治小儿疳面黄。
干蚵蚾（酒浸炙黄去骨甲一两）　青黛　使君子（各一分）　定粉　天竺黄　青皮（各一钱）　麝香（二钱研）
上为末。三岁三十丸。饭丸如小豆大。米汤下。
●虾蟆煎丸（出圣济总录）治小儿疳气。
虾蟆（一枚用头炙黄为末）　胡黄连　地龙（去土炒）　木香　肉豆蔻（一枚去壳）　麝香（研）　黄连（去须各一钱）　夜明砂　白芜荑（各一钱为末）　丹砂（研）
上虾蟆芜荑末。獖猪胆二枚。酒一盏。煎成膏。和其馀药末为丸。如粟米大。每服五丸至七丸。米饮下日三四服。
●金胆丸（出圣济总录）治小儿五疳。心脏惊疳。肝脏风疳。肺脏滑疳。肾脏急疳皆治之。常服。
蟾酥（一字）　胡黄连　使君子　熊胆（研各一分）　木香（一钱）　麝香（研少许）　牛黄（研半钱）　丹砂（研水飞二钱）　大黄（半两）　虎睛（研一对）
上为末。烧粟米饭丸。如麻子大。荆芥汤下三丸至五丸。量儿大小。加减服之。
●吹鼻散（出圣惠方）治小儿一切疳。及有名疮疥。孩子头干脑有无辜子。或时喉闭。并用。
虾蟆灰（一分）　甘草末（一分）　地榆末　麝香（半钱）　蜗牛壳（一分）　青黛（一钱）　人粪灰（一钱）　蚺蛇（半分）　兰香（半钱）　龙脑（半钱）
上都研细。每日取少许。吹入鼻中。其患潮差。其发生出。皆如漆色。切忌五辛。
●金胆丸（出圣惠方）治小儿五疳。头热眼涩。胸高脚细。头大腹胀。面黄鼻乾。惊悸盗汗。肌肉羸瘦。寒热不定。宜服。
乾蟾（一枚大者涂炙令焦黄）　胡黄连（一分）　地龙（半两微研）　朱砂（一钱细研）　蛇蜕皮灰（一分）　雄黄（一分细研）　天竺黄（一分细研）　麝香（半分细研）　莨菪子（半合去浮者水煮令水淘茅出候乾炒令黄黑色）　蝉蜕（一分微炒）
上为末。都研令匀。以糯米饭和丸。如绿豆大。每服以粥饮下三丸。量儿大小。加减服之。
●芦荟丸（出全婴方）治小儿疳气腹急。
芦荟　木香　槟榔　黄连（一两）　芜荑（去皮）　陈皮（各半两）　青皮　蚵蚾（酒浸炙黄去骨一两）　巴豆（二七粒用上四味炒黄去巴豆）
上为末。猪胆糊丸。小豆大。三岁三十丸。米饮下。
●大芦荟丸（出钱氏方）治疳杀虫。和胃止泻。
胡黄连　黄连　芦荟（研）　木香　白芜荑（去苗）　雷丸（破开白者佳赤杀人勿用）　青皮（去白）　鹤蝨（微炒以上各半两）　麝香（二钱另研）
上为细末。粟米饭和丸。如绿豆大。米饮下一二十丸。无时服。
●胡黄连丸（出圣济总录）治小儿五疳。
胡黄连　蛤蚧（酥炙）　牛黄（研）　犀角屑　天麻　人参　肉豆蔻仁　大黄（炒细研各半两）　雄黄（研如粉一分）
上为末。炼蜜和丸。如麻子大。每服五丸。空心午后一服。温水下。
●楬子丸（出危氏方）治疳肿胀。因虚中有积。腹肚胀紧。头面虚浮。
萝卜子（炒一两）　陈皮　青皮　好槟榔　黑牵牛（取仁半生半炒）　五灵脂　赤茯苓　蓬莪（煨各半两）　木香（二钱半）
上为末。飞罗面糊丸。绿豆大。每服十五丸。紫苏桑白皮煎汤下。一方大异香散。加五灵脂末。煎紫苏汤调下。少吞紫霜丸。治疳。腹肚皮紧。
●使君子丸（出医妙选方）治小儿五疳。下痢。能食不生肌肉。或抓头揉目。或头焦筋青。下痢频久。而不痊。转羸瘦。并皆治之。亦治小便白浊。
使君子（三两炒）　丁香　木香　厚朴　没石子　胡黄连　肉豆蔻（各一两）　芦荟　麝香（各一两）
上为末。粟饭为丸。黍米大。每服十二丸。米汤送。一方煎陈皮汤。乳前下。
●千金丸（出经效良方）治小儿五种疳气。面色痿黄。饥瘦不食乳。
川芎　川楝肉（煨等分）
上为细末。獖猪胆汁和丸。麻子大。空心食前米饮下三十丸。日进三服即愈。更量岁数加减与之。虫上旬头向上五服。若中下旬则不效。
经验方云。此得于上蔡朱函相之孙子新所藏。疳方最多。未若此简而效者。
●淡豆豉丸　治小儿一二岁。面色痿黄。不进饮食。腹胀如鼓。或生青筋。日渐羸瘦。此是乳母未断乳。而又致孕。其乳为交乳。实者取而后补。虚者补而后取。
淡豆豉（十粒）　巴豆（一粒略去油）
上研匀如泥。丸粟米大。每服十丸。姜汤下。无时服。取下鱼冻汁。病根除矣。急与补脾。
●脂连丸（出仁斋直指方）治五疳潮热。肚胀发焦。
胡黄连（半两）　五灵脂（一两）
上末。獖猪胆汁和丸麻子大。每服十五丸。米饮下。五疳潮热。谨勿用大黄、黄芩。
●桃柳汤（出医妙选方）治小儿疳。服诸药后。用此法助之。
桃枝（二两）　柳枝（二两）
上锉碎。水两大碗。煎数沸。通身浴儿毕。用一青衣。盖疳虫自出为验。
●吹鼻散（出圣惠方）治小儿一切疳。
棘针　瓜蒂（等分）
上捣细罗为散。每服用黍粒大。吹鼻中。日二度。一方有棘刺花。
●消疳麝香丸（出鲍氏方）治疳劳肌热。面黄发穗。骨立羸弱。减食嗜卧。虫积惊痫。并宜服之。
麝香（研）　芦荟（研）　胡黄连（为末各等分）
上研为细末。滴水丸。如黄米大。一岁儿三丸。三岁儿五丸至七丸。人参汤下。日进三服。奇效无比。止后。于本方中加　宣黄连　青皮　陈皮　使君子肉　木青　槟榔
上以糕糊丸。黍米大。每服十丸。米饮下。食后卧前各一服。消疳化虫。长肌肉。止疳痢。疗瘟疟尤胜。凡癫痫惊风。五疳三虫。服之立效。蛔动作形神枯瘁。久痢不止。调护最难。用此如神。疳药虽多。功效皆不若此。
●香橘丸　治小儿疳瘦。泄泻无时。不思饮食。
使君子（去皮一两）　诃子仁面　麦糵　甘草　厚朴（姜汁制各半两）　陈皮　木香（各二钱半）
上为细末。蜜丸樱桃大。米汤化下一丸。
●丁香丸（出圣惠方）治小儿一切疳胀。
母丁香（二七枚）　胡黄连（半两）　黄连（去须半两）　朱砂（一分细研）　芜荑（一分）　猪胆（五枚取汁）　牛黄（一分细研）　虾蟆（一枚用酒二升煮烂去骨入猪胆汁更熬成膏）
上为末。入诸药。虾蟆膏内和丸。如粟米大。空心粥饮下五丸。日晚再服。
●蜗牛丸（出圣惠方）治小儿一切疳。
蜗牛（四十九枚）　蛇蜕（二条）　乾蟾（一枚截去前肢以前用之以上三味都烧为灰细研）　芦荟（一分研入）　夜明砂（一分微炒）　瓜蒂（二七枚）　黄连（去须一分）　麝香（半分细研）　熊胆（一分研入）
上为末。都研令匀。用獖猪胆汁和丸。如绿豆大。每服以温水下三丸。量儿大小。加减服之。
●保童丸（出圣惠方）治小儿一切疳。体瘦皮乾。毛发焦黄。心热烦渴。杀五疳。宜服。
青黛（一两）　熊胆（一分）　黑狗胆（一枚）　麝香（半分）　芦荟（一分）　鲤鱼胆（五枚）　蟾头灰（一分）　蜗牛（一分炒令黄为末）　水银（一分枣肉研令星尽）
上以青黛等细研。次下猪胆研令匀。炼蜜和丸。如黄米大。每服以冷水下五丸。量儿大小。加减服之。
●通顶散（出圣惠方）治小儿一切疳。吹鼻。
黄连（一分去须）　白矾灰（一分细研）　赤小豆（一百粒）　藜芦（一分去芦头）　丁香（一分）　干虾蟆灰（一分细研）　麝香（一分细研）　熊胆（一分细研）
上为细末。都研令匀。每用少许。吹鼻中。当有虫出。
●保生丸（出圣惠方）治小儿五疳。能充肌肤。悦泽颜色。常宜服此。
干虾蟆（一枚于小罐子内以瓦子盖勿令透气烧灰）　蜣螂（去翅足微炒）　母丁香　麝香（研细）　夜明砂（微炒）　甜葶苈（隔纸炒令紫色）　葫芦子　明黄连　熊胆（细研以上各半分）
上为末。以软粟饭和丸。如绿豆大。每服以粥饮下三丸。量儿大小。加减服之。
●牛黄丸（出圣惠方）治小儿五疳。百病无辜。一切泄痢。肌肤羸瘦。
牛黄（一分细研）　代赭（半两细研）　赤石脂（半两细研）　牡蛎粉（一分）　人参（一分去芦头）　虎睛（一对酒浸一宿微炙）　朱砂（一分细研）　杏仁（一分汤浸去皮尖双仁研如泥）　巴豆（十粒去皮心研纸裹压去油）
上件药。除杏仁巴豆外为末。都研令匀。炼蜜和丸。如绿豆大。每一岁以冷水下一丸。治大人小儿腹中诸疳湿。用羊尿煮汤饮下。
●治小儿腹中疳（出本草）
以蜘蛛烧灰啖之。
●治小儿疳后虚热。尿茎见肿。（出经验良方）
以火煻煤灰为末。清油调涂尿茎上。并腹子上。
●又方（出危氏方）
以朴硝为末。鸡子清调涂尿茎上。
●蒸鸡丸（一名鸡肉前丸出全婴方）治小儿疳劳。骨蒸潮热。盗汗瘦弱。腹急面黄。饮食不生肌肉。日哭夜啼。多渴少餐。
黄连（一两）　柴胡（一两）　芜荑　鹤蝨（各半两）　秦艽　知母　茯苓　使君子（炮去壳各一两）
上为末。黄雄鸡一只。重一斤。笼之。专以大麻子饲之。至五日后去毛令净。于臂后开孔。去肠肚净试干。入前药于鸡腹内。以绵缝之。取小甑。先以黑豆铺甑底。厚三寸。安鸡在甑中四旁。以黑豆围裹上。亦以黑豆盖好。自日出时蒸至晚候。温冷取鸡净肉研和得所。如硬入酒面糊同药末为丸。如小豆大。二岁十二丸。以意加减。米汤下。无时服。如下五岁。病者以温酒送下。忌猪肉。一方麦门冬汤下。空心临卧服。
●香黄丸（出全婴方）治小儿疳黄。腹大壳热。心躁。脏腑不调。食物不化。饮食虽多。不生肌肉。
黄连　木香　肉豆蔻　青皮　陈皮　使君子　蚵蚾（酒浸去骨炒）　芦荟（以上各一两）
上为末。糊丸。小豆大。三岁三十丸。米汤下。
●人参散（出活幼口议）治小儿疳热。虚烦作渴。不思饮食。四体沉重。
人参　蓬莪术　川当归　龙胆草根（去泥土炒令黄色）　炙甘草　赤芍药　枳壳（浸去瓤切作小片用炙令赤色）　白茯苓（以上各等分）
上为末。每服半钱。煎麦门冬汤调。服无时。
●通神丸（出仁斋直指方）治小儿冷热疳。其症泻多脓血。日加瘦弱。
胡黄连　川黄连（各三钱）　木香　芜荑（炒各二钱）　丁香　肉豆蔻　使君子（炒肉各一钱）　大虾蟆干（一枚锉碎水煮烂研膏）
上为末。膏和丸。麻子大。每服十丸。米饮下。
●集圣丸（德生堂经验方）治诸疳通用。
芦荟　北五灵脂　夜明砂（焙）　缩砂　橘皮　青皮（去白）　蓬莪术（煨）　木香　使君子（略煨取肉二钱）　鹰爪黄连　虾蟆（干炙各三钱）
上末。雄猪胆二枚。取汁和药。糕糊丸。麻子大。每五十丸。米饮下。疳劳瘦弱。本方加当归一钱半。川芎三钱。
●治小儿疳。
上用茺蔚子益母草绞汁。稍服。
●疳哑不能发声（出仁斋直指方）
上以肥儿。每服十五丸。用苏合香丸一粒。入朱砂五灵脂末各少许。菖蒲煎汤调下。
●灵砂丹（出医方妙选）治因嗽成疳。最宜服之。
人参（半两）　甜葶苈　五灵脂　胡黄连（各一分）　辰砂（半两）　麝香　芦荟　杏仁（炒去皮尖各一分）
上细末。粳米饭和丸。如黍米大。每服十粒。煎人参汤下。量儿大小加减。
●猪肚丹（出医方妙选）治小儿疳瘦盗汗。多倦少力。大便有虫。曾经大效。
川黄连　胡黄连　木香（各一两）　羌活　芦荟　肉豆蔻　鳖甲（酥炙）　白芜荑（各半两）
上为细末。獖猪肚一个洗净。先以好香白芷二两。内肚蒸熟去白芷不用。却入诸药缝合。再蒸如泥。取出同猪肚捣二三百下成膏。丸如黍米。每服十丸。米饮下。不拘时候。量儿大小加减。
●青金丸（出圣惠方）治小儿一切疳。
虾蟆（三分涂酥炙黄焦）　夜明砂（微炙）　鹤蝨（半两）　黄连（去须）　麝香（研细）　腽肭脐（酒刷炙微黄）　砒霜（以热绢裹取生猪肉止二十斤重裹炙猪肉熟取出）
上为末。研入麝香令匀。煮枣肉和丸。如梧桐子大。三岁以上以粥饮破研一丸服。五岁以上。相度加丸服之。
●通顶散（出圣惠方）治小儿一切疳。
白矾灰（一分）　赤小豆（一百粒）　藜芦（一分去芦头）　丁香（二十枚）　黄连（一分去须）　田父（一枚）　麝香（一钱细研）　定粉（一钱）
上为散。入麝香同研令匀。每使时。候儿睡著。以粳米添内入鼻。中有虫出。似马尾长二三寸。便去病也。
●延命牛黄丸（出圣惠方）治小儿五疳羸瘦。
牛黄　朱砂　雄黄　麝香　龙脑（以上各一钱）　瓜蒂（三十枚为末）　丁香（一分末）　蟾酥（半分）
上细研。用温水浸蟾酥和丸。如黍米粒大。每服先以温水化二丸。滴两鼻中。令嚏五七声。再温水下三丸。日三服。
●肥儿丸（出全婴方）治小儿疳病者。多关乳食不节至此。或因久患脏腑胃虚虫动。日渐羸瘦。腹大不能行走。好食泥土。发竖发热。面无精光。此药杀虫。
黄连　神麴（炒各一两）　使君子（炮去皮）　麦糵（炒各半两）　肉豆蔻（炮）　槟榔（三钱）　木香（炮三钱）
上为末。糊丸。小豆大。三岁三十丸。米汤送下无时。日进三服。量儿大小。以意加减。忌生硬冷物。一方猪胆汁为丸。
●鳖甲散（出杨氏宝书）治疳劳骨蒸。
鳖甲（九肋者沸浸洗用童子小便涂炙）　黄连　黄耆（蜜炙）　白芍（各一两）　生熟地黄　地骨皮　当归（去芦）　人参（去芦各半两）
上为粗末。每服二钱。水半盏。煎至三分。去滓不时服。
●宫气方（出政和本草）治小儿一切疳疼。日渐羸瘦。
取旧死蜗牛壳七枚。皮薄色黄白者。浮洗。不得小有尘滓。晒乾内酥于壳中。以瓷盏盛之。纸糊盏面。饭蒸之下。馈时坐中甑装饭再蒸。即已取出。细研如水淀。渐渐与吃令一日尽为住。一方用蜜同蒸。名蜗牛煎。
●芦荟丸（出圣济总录）治小儿气疳。
芦荟（研）　钩藤（别捣末各一两）　雄黄　青黛（研各半两）　蟾酥（研）　熊胆（研）　麝香（研水各一钱）
上同研匀。入猪胆为丸。如绿豆大。每服日二。空心临卧。荆芥汤下三丸至五丸。二岁以下两丸。
●肥肌丸（出仁存方）治小儿疳瘦羸。手足枯细。腹大筋青。食不生肌。
苦参（一两）　龙胆草（一钱）
上为末。以糊丸。如麻子。每服二三十丸。米饮下。与下药相间服。川楝子（去枝）　川芎（各一两）
上为末。以糊丸。如麻子大。每服三十丸。米饮下。
●鳖血丸（出危氏方）治疳痨。
人参（半两）　川芎　芜荑　北柴胡（各一两）　使君子（二十一枚）　胡黄连　川黄连（各三两）
上用鳖血一盏。吴茱萸一两。拌和。二连淹一宿。次早炒乾。透出茱萸并血。只用二连夹余药杵末。粟米粉糊丸。麻子大。每服二十丸。食前热水下。
●木香丸（出钱氏小儿方）治小儿冷疳多渴。好睡冷地。烦躁啼叫。饮食不进。渐瘦。其候难明。上件证候。有若热证。但大便滑泄。百药不效者是也。
木香　青黛（别研）　槟榔　白豆蔻（去皮各二钱半）　续随子（去皮炙一两净）　麝香（少许）　小虾蟆（三枚须用街市间活者连皮烧灰存性）
上为末。炼蜜为丸。麻子大。薄荷汤下。一岁十丸。加至三十丸。
●香蟾丹（出医方妙选）治肌瘦面黄。胸高脚细。
乾蟾（五枚水浸去骨用瓦一个顶头上取间入蟾瓶内盐固济米炭火烧留窍子烟息为度取出放地一宿出火毒）　蛇蜕皮（一两烧灰）　地龙（半两炒）　天竺黄（一分）　蝉壳（一分以上併为细末次入）　朱砂（半两研）　麝香（一分研）　胡黄连（二两）
上一处研匀。糯米饭和丸。黍米大。每服十粒。米饮下。不拘时候。量儿大小加减。
●金灵散（出全婴方）治小儿久患疳疾。体虚不食。及诸病候。天柱骨倒。医者不识。谓之五软。
白殭蚕（直者炒）
上为末。三岁半钱。薄荷酒调下。用生筋散贴之。（方在本类后）
●椿白皮丸（出本草）治小儿疳。
以椿白皮。日乾为末。淘粟米去泔。研浓汁糊和丸。如梧子大。十岁三四丸。量数加减。一丸内竹筒中。吹入鼻中。
●香甲汤（出医方妙选）治截疳辟邪。
藜芦（一两）　沉香　牛蒡子（微炒）　诃子肉（微炮）　安息香　鳖甲（涂酥炙黄）　乳香（各半两）
上为细末。同乳香拌匀。每服一钱。水八分。人参少许。煎四分。去滓放温服。量儿大小加减。
●青金丹（一名夺命保生丹）　治小儿一切疳。神秘。百发百中。极验方。
雌蟾（三枚仍以端午日午时取之绳手系两脚稍宽得所勿令损伤以胡黄连一寸许当以线系一半令入蟾口中须系定令倒悬之以生铜器盛取蟾涎至黄昏却解放勿令伤损只取其涎蟾肚下有斑点者是雄不堪用白净者是雌蟾也）　青黛　芦荟　人粪　蝉壳　猪牙皂荚　雄黄（上各一分）
上用瓷瓶一所。内药入瓶中。密盖瓶口。黄泥固济候乾。以炭火烧之令通赤。去火待冷。打破瓶。取药细研为末。用蟾涎并麝香一分。和研令匀。丸如绿豆大。生铜盒子盛之。如有小儿患一切疳。先令暖浆水浴。以软帛子拭乾后。便以温水下五丸。量儿大小加减服之。若药干便以乳汁浸。化破与服。须臾似醉勿怪。此是药力。蟾涎较少。和药较硬。即便添入乳汁相和研。为妙。
●田父丸（出圣惠方）治小儿一切疳。
田父（一枚涂酥炙）　蛇蜕（一条）　母丁香（二七枚）　夜明砂（一分微炙）　乾漆（半两捣碎炙令烟出）　朱砂（半两研细）　麝香（一分研细）
上为末。先取半两。用醋一中盏。熬成膏。后入余药。和丸黍米大。每服以粥饮下三丸。量儿大小。以意加减。
●青黛散（出圣惠方）治小儿一切疳。吹鼻间命散。如嚏多疾轻易疗。如不嚏者必死矣。
青黛（半两细研）　细辛（半两）　瓜蒂（一分）　麝香（一分细研）　乾地龙（一分微炒）　芦荟（一分细研）　黄连（一分去须）
上为细散。每用少许。吹在鼻中。得嚏即吉。
●芦荟丸（出和剂方）治疳气羸瘦。面色萎黄。腹胁胀满。头发作穗。揉鼻咬甲。好吃泥土。痢色无定。寒热往来。目涩口臭。舌龈烂黑。常服长肌。退黄杀虫。进乳食。
大皂角（烧存性一两）　青黛（研一分）　芦荟　朱砂（研水飞）　麝香（研各一钱）　干虾蟆（烧存性为末一两入上项药）
上研匀。用汤浸蒸饼和丸。如麻子大。每服三岁儿服三十丸。不拘时候。温水饮下。更量儿大小加减。
●蛇蜕皮丸（出圣惠方）治小儿五疳。形体羸瘦。
蛇蜕皮（烧灰一条）　麝香（半分研细）　蚱蝉（四枚微炒去翅足）　夜明砂（一分微炒）　地龙（一分微炒）　乾蟾（一枚炙令黄焦）　青黛（一两细研）
上为末。以糯米饭和丸。绿豆大。每服以粥饮下五丸。日三服。量儿大小。加减服之。
●胡黄连丸（出圣惠方）治小儿五疳。面色黄瘦。身体壮热。虽吃乳食。不能消化。眼涩疼。胸膈痰涎。爱食酸咸。常多泻痢。
胡黄连　母丁香　黄连（微炒去须）　芦荟（研细）　熊胆（以上各半两）　蟾头（一枚涂酥炙焦黄）　麝香（一分细研）
上为末。用牛黄。丸如绿豆大。若小儿心脏疳。煎芜荑甘草汤下三丸。食疳泻血成赤白者。以新汲水下三丸。吐逆不止。及水泻。生姜汤下三丸。眼疳羊肝血和酒。看多少微煎过下三丸。量儿大小。以意加减服之。
●雄黄丸　治小儿五疳。毛发乾黄。吃食不恒。
雄黄（细研）　麝香（细研）　蟾头（一枚炙令黄焦）　胡黄连　芦荟（细研以上各二分）　朱砂（半两细研水飞过）
上为末。都研令匀。以猪胆汁和丸。如绿豆大。每一岁一丸。以新汲水下。日三服。
●麝香丸（出钱氏方）治疳气羸瘦。白虫作。
胡黄连　白芜荑（去扇各一两半）　黄连　木香（各半两）　辰砂（一分别细研）　麝香（一钱别研）
上为细末。面糊为丸。如绿豆大。米饮下五七丸至十丸。五岁以上者。可十五丸至二十丸。服无时。
●麝香丸（出全婴方）治小儿诸疳。消瘦骨热。面黄爱吃泥土、灰炭、茶纸。发稀焦黄。小便白浊。口鼻生疮。腹胀气粗。常服化虫。
蚵蚾（酒浸去骨炙黄）　胡黄连　芦荟（各半两）　使君子（半两炒）　木香（二钱半）　麝香（一分）
上为末。猪胆为丸。小豆大。三岁三十丸。米汤下。
●猪肚丸（出杨氏宝书）治骨蒸疳劳。人羸瘦。神效。
木香（半两）　宣连　生地黄　青皮（各一两）　银州柴胡（去芦）　鳖甲（九肋者童子小便炙如前法一两）
上末用猪肚一枚。入药于内。麻线扎定。口内悬肚煮。取出细研猪肚为丸。如麻子大。米饮下。不计时。日三服。大小以意加减。
●肥儿丸（出活幼口议）治小儿一切疳气。肌瘦体弱。神困力乏。常服杀虫消疳。开胃进食。
黄连（一分去须）　川楝子肉（炒半两）　川芎（半两）　木香（二钱）　陈皮　香附子（各一分）
上为末。水煮细面糊为丸。麻子大。每服三五十丸。温饭饮下之。
议曰。惊疳积痢。各分证候用药。今有小儿患疳虚。因久作痢疾。二候相加。最为患重。疳前并行脏腑虚乏之极。热毒差重。皆系积之久滞。虽系积无积可疗。乃虚受之。然谓其虚之不及所见。其证不得良方。以何对治。虽获良方。不审其候。亦难疗也。良由脉与病同。药与证对。医工运巧。扶而起之。必得安乐。胡黄连丸。无以加诸。
●肥肌方亦名佐胜六神丸（出全婴方）治小儿羸瘦。脏腑怯弱。泄痢虚滑。乳食减少。引饮无度。心腹胀满。
丁香　木香　肉豆蔻（去壳各半两三味用面裹同入慢灰煨令面熟为度取出放冷）　诃子（煨去核）　使君子（各半两）　芦荟（细研一两）
上为细末。以枣肉和丸。如麻子大。每服三五丸至七丸。温米饮下。乳食前服烂饭丸。如黍米大。一岁二十丸。一方黄羸指大熔入鸡子一个碎。和炒熟。令儿食尽。吞下上丸。并治休息疳泻如神。汤氏方。一不用枣肉为丸。饭饮入脾也。
●五疳消食丸（出和剂方）治小儿五疳八痢。腹脏虫蚀。疗疳荣及走马牙疳。齿疼唇烂。肚大筋青。此药大能进食。悦颜色。长肌膏。
麦糵　使君子（炒去皮）　黄连（去须微炒）　橘红　草龙胆　芜荑（各等分）
上为细末。粟米糊为丸。如粟米大。每服二三十丸。空心米汤吞下。不拘时候。量儿岁数加减。
●虾蟆丸（出和剂方）治小儿五疳八痢。腹胀面黄。肌肤瘦痒。时作寒热。不思乳食。爱吃泥土。揉鼻咬甲。头发作穗。不长肌肉。多生疮癣。大便无时。小便如泔。呕吐乳食。痢色无定。或吃交奶。日渐黄瘦。变成疳疾。并宜服之。
虾蟆　使君子（炒）　皂角（烧各二两）　青黛（研二两半）　龙胆草（去芦四两）　雄黄（研水飞二两）
上为细末。入研药令匀。水糊为丸。如粟米大。每服一岁儿七粒。二岁十粒。三岁二十粒。随乳下。饭饮亦得。不计时候。
●使君子丸　治小儿五疳。
使君子（一两）　黄连（二两）　丁香（五钱）　诃子（二两煨用皮）　木香（一两）　肉豆蔻（一两）
上用面裹煨。去面。为末。用薄荷糊为丸。小豆大。每服二十丸。米饮下。


卷三百八十·婴孩诸疳门  ——————————————————————————————————————————————————————————————————————————————————————————

治小儿一切疳  ***************************
●吹鼻散（出圣惠方）治小儿一切疳。脑闷昏沉。宜先用。
青黛（研）　踯躅　黄连（去须）　瓜蒂　地龙（微炒）　麝香（各一两）
上为细散。每用少许吹鼻中。看嚏喷多少。嚏喷多即病轻。嚏喷少即病重。
●熊胆膏（一名熊胆煎出圣惠方）治小儿脑疳。口生白疮。齿疳。并诸般疳疾。不能瘥。悉主之。
熊胆　蚺蛇胆　芦荟　牛黄　麝香　龙胆（各一分）
上六味。并研如粉。用新汲水两盏。入药末。搅令匀。以银器盛。重汤煮之。小只可及瓷器五分。以慢煮旋添暖水。煮至半日。更投三五粒糯米同煮。米烂药即成。以篦子搅令匀。勿令药干。欲点鼻中。时先七日。孩子与乳母忌冷酱豉五辛热面鱼肉。并少食盐。然后取药少许。渐渐吹鼻中。涂口疮上。频使两日。即停一日。看儿发变青即止。至七度停药后。还须慎口。一方有黄矾。一方用薄荷汤下。兼涂患处。
●地黄丸（出危氏方）治肾疳极瘦。身有疮疥。寒热时作。头热脚冷如冰。
生乾地黄（八钱）　乾山药　山茱萸（各四钱）　泽泻　牡丹皮　白茯苓（去皮各三钱）
上为末。炼蜜丸。梧桐子大。每用一二丸。化开服。
●又方　治交奶及一切疳毒。
上夜明砂洗净。留滓。每用三四钱。入瓦瓶内。取獖猪肉三两薄切。入瓶内水煮。取肉一半与儿母食。澄清肉汁。令儿饮汁食肉。取下腹中胎毒。次用生姜四两。和皮切。炒黄色。又以黄连一两去毛。二味同为末。面糊丸。空心米饮下。
●使君子丸（出钱氏方）治脏腑虚滑。及疳瘦下痢。腹胁胀满。不思乳食。常服化虫补胃。消疳肥肌。
厚朴（姜汁制半两）　使君子（一半麸炒熟一两一半一两焙）　陈皮（一分）　甘草　诃子（半生半熟）　青黛（各半两如是兼惊及带热渴即入此一味如脏腑下调不用）
上为末。炼蜜为丸。如鸡头大。每服一丸。米汤化下。儿生百日以上半岁以下服半丸。乳汁下。一方无甘草。或作散。每服一钱。粥饮调下。此方清凉。有积热者可用。一方无青黛。
●嚏疳散（出仁斋直指方）
芦荟　黄连（各一钱）　瓜蒂　猪牙　皂角　虾蟆（各半钱）　麝香（少许）
上末。吹入鼻。嚏则可疗。
●黄连肥儿丸（出仁斋直指方）治一切疳。及眼赤肿。痛痒昏暗。雀目盲。或经月阁眼。
鹰爪黄连（净一两）　芜荑（焙）　麦芽（炒）　神麴（炒各半两）　青皮　使君子（焙各二钱半）
上末。獖猪胆浸糕丸。麻子大。每七丸米汤下。如疳热眼。山栀仁煎汤下。
●槟榔丸（出医方妙选）治小儿能食。不生肌肉。常服此。佳。
槟榔（面裹炮）　木香　胡黄连（各一两）　代赭石（研一分）　香墨（烧存性研一分）　麝香（研一分）
上为细末。粳米饭和丸。如粟米大。每服十粒。煎橘皮汤下。食后服。量儿大小加减。
●肉豆蔻丹（出医方妙选）治肌瘦挟积。常服尤佳。
肉豆蔻　使君子　青橘皮（炒黄各一两）　牵牛（炒一分）　芦荟（研一分）　麝香（一钱）
上为末。用糯米饭和丸。如黍米大。每服十粒。生姜汤下。食后。量儿大小加减。
●五灵脂丹（出医方妙选）治久嗽恐成疳。常服尤佳。
五灵脂　蝉壳　款冬花（各半两）　蟾头（一枚涂酥炙黄）　青黛（研）　雄黄（研各一分）
上细末。拌匀。糯米饭和丸。如黍米大。每十粒煎人参汤下。量儿大小加减。
●灌鼻丸（出圣惠方）治小儿一切疳。心烦脑热。
青黛（一钱）　黄连末（一钱）　芦荟（一钱）　瓜蒂（一钱）　龙脑（一杏仁大）　蟾酥（半杏仁大）
上为末。用粳米饭和丸。如绿豆大。以奶汁化破两丸。滴在鼻中。每日三两度用之。效。
●定命丸（出圣惠方）治小儿一切疳。
朱砂（一分细研）　麝香（半分细研）　瓜蒂（二枚）　蛇蜕皮灰（二分）　青黛（一分研细）　乾蝎（二十枚微炒）
上为研末令匀。用狗胆汁和丸。如黍米大。每度以乳汁化破一丸。滴入鼻中。男左女右。得嚏三五声。为效。
●吹鼻散（出圣惠方）治小儿一切疳眼。鼻痒脑热。发竖乾瘦。宜用此。
熊胆（一分）　丁香（半两）　黄蘖（一分）　虾蟆（半两五月五日者炙黄）　皂荚（半两）　麝香（一钱细研）
上为细散。每用小豆大。吹于两鼻中。嚏出疳虫为效。
●通顶散（出圣惠方）治小儿一切疳。
青黛（一分细研）　蟾酥（半杏仁研入）　赤小豆（二十粒）　麝香（半分细研）　藜芦（一分）　瓜蒂（七枚）
上为细散。每度用一豆大。吹入鼻中。常有虫子出。如米心大。黑者难治。赤白黄者易疗。
●牛黄丸（出全婴方）治小儿疳热进退。或即盗汗。大便坚实。时时心躁。情意不悦。或大便焦黄。
黄连　黄芩　龙胆草（各一两）　大黄（一两）　牛黄（一两）
上为末。糊丸。小豆大。三岁二十丸。米汤送下。又治鼻衄。盐水送下入。良久即效。
●青黛丸（出圣惠方）治小儿五疳。烦热羸瘦。不欲乳食。
青黛（三分细研）　麝香（一分细研）　诃黎勒皮（三分）　芦荟（一分）　熊胆（一分）　朱砂（一分细研）
上为末。以糯米和丸。如绿豆大。每服以粥饮下五丸。日三服。量儿大小加减服之。一方沙糖水下三丸。三岁以上加丸服。
●生筋散（出全婴方）治小儿五疳。
木鳖子（六个去壳）　萆麻子（六十粒去壳）
上研细。先急抱头捺项上。令热。津唾调贴之。
●神妙宜气丸　治小儿疳热久蒸。肌肉消瘦。形容憔悴。神情不乐。饮食虽多不生肌肉。宜服此方。大有功效。
蓬莪术（炮）　赤芍药　川当归　鳖甲（米醋炙焦为度去裙等分）
上为细末。煮面糊为丸。麻子大。一岁二十丸。热水送下。量儿大小。加减服之。
●蚵蚾丸（出和剂方）治小儿五疳八痢。乳食不节。寒温乖违。发竖毛焦。皮肤枯悴。脚细肚大。颅解胸高。渐觉尫羸。时时盗汗咳嗽。脑后高起。复生肉块。小便泔浊脓痢。臀青。揉眉咬指。吃土甘酸。吐食不化。倾浊频并。心神昏瞀。鼻赤唇燥。小蛊既出。蛔虫咬心。疳眼雀目。名曰丁奚。此丸救疗。效验如神。
白芜荑（去皮）　黄连（去须）　蚵蚾（酒浸去骨焙）　胡黄连（各一两半）　青黛（半两为衣）
上为细末。猪胆汁糊丸。如绿豆大。每服三十丸。饭饮吞下。食后临卧。日进三服。
●鹤蝨丸（出圣济总录）治小儿一切疳病。
鹤蝨（轻炒）　胡黄连　芦荟（研）　丹砂（研各一分）　青黛（研三分）
上为末。更入乳钵内。研令细。用米泔煮猪胆令热。取汁和为丸。如麻子大。每服三丸至五丸。米饮下。早晨午间日晚各一服。量儿大小加减。当有虫出。
●益容丸　治小儿五疳羸瘦。发热白黄。或脾虚减食。泄泻无时。大治腹痛。
使君子（取肉锉碎焙乾）　厚朴（去粗皮米泔浸）　芎藭　橘红　甘草（各二钱）
上为末。炼蜜丸。如皂角子大。二岁以上服一丸。以下服半丸。陈米汤化下。无时。
●胡黄连丸（出圣惠方）治小儿一切疳。
胡黄连　芦荟（细研）　麒麟竭　地龙（微炒）　熊胆（研入）　蟾酥（以上各半两）
上为末。面糊和丸。如黄豆大。空心以粥饮下三丸。饭后再服。
●通命散（出医方妙选）治一切疳证。可以卜轻重逆顺。
瓜蒂（半两）　细辛（一分）　乾地龙（炒一分）　白矾（一分）　藜芦（一分去芦头）
上为细末。每用少许吹鼻中。得嚏即吉。若有虫出。即瘥。
●白矾丸（出圣惠方）治小儿一切疳。肌肤消瘦。泻痢不止。口鼻生疮。腹胀脚细。水穀不化。
白矾（灰）　虾蟆（灰）　密陀僧（烧酒淬三次）　乌贼鱼骨（炙焦黄）　麝香（半两）
上为末。炼蜜和丸。如绿豆大。每服以温水送下三丸。日三服。量儿大小。加减服之。
●青黛丸（出圣惠方）治小儿一切疳。
青黛（一分）　龙脑　麝香　腻粉　蟾酥（以上各半钱）
上研令细。用水浸蒸饼和丸。如绿豆大。每服以温水下三丸。量儿大小。加减服之。
●吹鼻散（出圣惠方）治小儿一切头发干疏。脑热烦闷。
瓜蒂（七枚）　葱白（一茎切暴乾）　藜芦（半钱）　荚粉（半钱）　麝香（一字）
上为散。每用绿豆大。吹左右鼻中。良久有虫子出于鼻。细看如断线。此是病根出也。
●通顶定命散（出圣惠方）治小儿一切疳。脑热鼻塞。宜用。
芦荟（细研一分）　瓜蒂（一分）　麝香（一钱研细）　鹅不食草（一分）　猪牙皂角（一分）
上为细散。每取少许。吹入鼻中。当嚏出疳虫。黑者难治。赤白黄者易医。
●又方（出圣惠方）治小儿五疳。能充肌肤。悦泽颜色。宜常服此。
鲤鱼胆（二枚）　蝟胆（二枚）　狗胆（一枚）　白附子（炮一分）　乌贼鱼骨（一分炙令黄）
上先捣乌贼鱼骨。并白附子为末。相和入猪胆中。候乾。捣细罗为散。每服以暖水调半钱服之。量儿大小。以意加减。
●使君子丸（出和剂方）治小儿五疳。脾胃不和。心腹膨胀。时复疼痛。不进饮食。渐致羸瘦。并宜服之。
厚朴（去皮姜汁炙）　陈皮（去白）　川芎（各一两）　使君子仁（浸去黑皮一两）
上为细末。炼蜜丸如皂子大。三岁以上二粒。以下一粒。陈米饮下。大治小儿腹痛。
●消积丸（钱氏方）治一切积聚成疳。腹胀。
丁香（九个）　缩砂仁（十二个）　巴豆（二个去皮膜心）　乌梅肉（三个焙）
上为细末。面糊丸。黍米大。三岁以上三五丸。以下一二丸。温水下。无时候服。
●君朴丸（出全婴方）治小儿诸疳。小便白浊。久则黄瘦。不长肌肉。
使君子（炮）　厚朴（制）　黄连（各一两）　木香（三钱同炒）
上为末。糊丸。如小豆大。三岁三十丸。米汤下。五服效。
●黄土丸（出全婴方）治小儿疳积在脾。面黄腹急。咬指甲。揉眉毛。搔口鼻。要吃泥土、灰炭、茶、纸。
黄土　陈皮（各一两）　木香（一分）　巴豆（三十粒不去油）
上为末。糊丸。小豆大。三岁三十丸。煎黑豆汁下。直候泻五七次。疳积尽。与益黄散助气。后与疳药常服。
●露星膏（出经验良方）治小儿潮热。肌熟。疳劳瘦弱。肚拍如鼓鸣。脊如锯。乃积热而成疳。
黄耆（蜜炙）　胡黄连　地骨皮　柴胡（各等分）
上末。炼蜜丸。隔夜酒浸露星一宿。次日澄去酒。薄荷汤浸服之。
●龙胆丸（出和剂方）治疳病发热。
龙胆草　黄连（炒去须）　青皮（去白）　使君子（去皮炒）
上为细末。猪胆汁和丸。如萝卜子大。每服二十粒。以意加减。临卧熟水下。
●黄连丸（一名金粟丸一名金瓜丸出卫生家宝方）治小儿诸疳壮热。肥儿。神效。
黄连（去须）　黄蘖（去粗皮）　甘草（炙锉）　青橘皮（去白烧乾等分）
上四味捣罗末。研麝香少许和匀。獖猪胆内用麻系定。于石器内浆水煮五七沸。取出当风挂一宿。去胆皮研热。丸如绿豆大。每服五七丸。米饮下。渐加至十丸。一方麝香下猪胆内煮。
●五珍丸（出危氏方）治疳伤肚大。
青皮（不去白炒焦黄）　乾姜（烧蒂存性）　五灵脂　蓬术（各一两）
上为末。溲和秤药末一两。用肥巴豆肉去油。秤一钱研细。拌和。粳米饭丸麻子大。每服三五丸。米汤不拘饥饱时下。
●五疳芜荑丸（一名肥儿丸出续易简方）治一切疳气。瘦弱少食。大抵疳气其状多端。虽轻重不同。形证亦异。然穷其根本。皆由乳哺乖宜。寒温失节。脏腑受病。气血不荣。致成疳也。一曰肝疳。其候摇头揉目。白膜遮睛。汗流遍体。肉色青黄。腹中积聚。自是肝疳。亦名风疳。二曰心疳。其候身体壮热。及吐痢无时。烦赤面黄。胸膈烦满。鼻乾心躁。口舌生疮。下痢脓血。有时盗汗。此是心疳。亦名惊疳。三曰脾疳。其候心腹胀满。乳食不化。喘促气粗。咳逆多啼。骨立毛焦。好吃泥土。痢多酸臭。此名脾疳。亦名食疳。四曰肺疳。其候咳嗽气逆。咽喉不利。揉鼻咬齿。腹内气胀。大肠不调。粪中米出。此名肺疳。亦名气疳。五曰肾疳。其候肌肉消瘦。齿龈生疮。寒热往来。口鼻乾燥。吐逆少食。泄泻频并。肛门不收。此是肾疳。亦名急疳。今以一方同疗之。
黄连　芜荑　麦糵　神麴（等分）
上为细末。蜜丸粟米大。量儿大小。加减米饮下。如五疳陈皮汤下。寒热往来薄荷汤下。虫咬心痛苦楝子汤下。乳癖气结。或下痢赤白。腹痛后重。肠鸣泄。米穀不化。并陈仓米汤下。一方猪胆汁为丸。
●磨积丸（出本事方）治小儿疳积。黄瘦吐食。
川乌（一钱）　定粉（三钱）　艾灰（二钱）　龙骨（二钱）
上为末。滴水为丸。龙眼大。作饼子。每服一饼。饭饮磨下。
●芦荟丸（出本事方）治小儿疳积。
芦荟　荆芥　黑牵牛　青皮
上精细锉治。炮制为末。面糊丸。如粟米大。儿一岁以下一丸。或二丸亦不妨。自加减与之。
●壁宫丸（出圣惠方）治小儿一切疳。心腹虚。爱食泥土。四肢壮热。
壁宫（一枚头脚尾面裹煨熟）　熊胆（一钱研入）　麝香（半钱细研）　黄连（一钱）
上为末蟾酥和丸。黍米大。每服米泔汁下五丸。量儿大小。以意加减。
●吹鼻散（出圣惠方）治小儿一切疳。
瓜蒂（二七枚）　赤小豆（炒热）　胡黄连（半分）　倒钩棘针（二十枚）
上为细散。每日早晨。以半字吹两鼻中。兼用粥饮调一字灌之。每一度吹鼻。灌药一服。
●泻脑散（出圣惠方）治小儿一切疳。鼻塞壅闷。宜用。
穀精草（烧灰一分）　细辛（一分）　芦荟（一分）　瓜蒂（一分）
上为细散。每用黄米大。吹在鼻内。当出恶物。为效。
●紫霜丸　治小儿乳哺失节。致伤脾胃。停积不化。变成疳疾。腹胀乳食减少。胸腹疼痛。烦闷呕逆。并治伤寒温壮。内挟冷食。大便酸臭。或已得汗。身热不除。及变蒸发热。多日不解。因食痞痫。或寒或热。并宜服。
代赭石（二钱细研水飞）　巴豆（二十个去皮尖）
上为细末。饭丸如粟米大。每服三五丸至十丸。煎皂角仁汤下。无时。
●五蟾丸（出圣惠方）治小儿五疳。齿焦。四肢黄瘦。百晬后至十五岁以前。并宜服此。
乾蟾（五个大者细锉和骨用酒七升文火煎至滤去骨砂盆内研以绢滤去滓入热蜜四两于重汤内熬令成膏）　胡黄连（二两）　黄连（去须二两）　白芜荑（二两轻炒去皮）
上为细末。入煎膏药内和丸。如麻子大。每服用人参汤下三丸。乳汁下亦得。量儿大小。加减服之。
●蛇蜕丸（出圣惠方）治小儿五疳羸瘦。
蛇蜕皮（一分）　乾蟾（半两）　乾地龙（一分）　蜗牛（以上四味入磁盒子内以泥封闭使炭火烧令通赤即住后取出朱砂罗为末更入黄丹一钱微炒同研）　丁香末（半钱）　阿魏（细研半钱）　朱砂（一分细研）
上件药同研令匀。以蒸饼和丸。如麻子大。每于空心。以熟水下二丸。量儿大小。加减服之。
●金粟丸（出圣惠方）治小儿疳。
穀精草（寒食前后花出时收合干一两）　白蔷薇根（花出时收用一两）　丁香末（一两）　虾蟆（一两炙）
上件药取上二味。端四日用水一斗宿浸。五日煎至二升。去滓。澄清。重于小锅中煎成膏。后入丁香虾蟆末。令匀。和丸如黍米大。怀在胸。每服半丸。一二岁一丸。七岁二丸。十岁三丸。总服药后。以桃柳汤于盆中从头沐浴之。候汤冷以衣拭乾。青衣盖不得冲风。恐虫不出。如睡最佳。良久如醉。疳虫于头面背汗中遂出。如蚁子。或如麸片。并微细色白。稀者七日内瘥。不再服。如色黄赤。当隔日更依前法服。虫黑者不用服药。此方入朱砂为金粟丸。入青黛为青金丸。入麝香为方胜丸。
●四灵丸（出圣惠方）治小儿五疳。头大项细。心腹胀满。皮肤干鼓。毛发焦黄。鼻下赤烂。口舌生疮。泻痢不止。日渐羸瘦。
大蟾（一枚去却四足劈开肚腹入胡黄连末一两在腹内以线缝合用湿纸三两重裹以泥四面固合令微干使出阴气便以炭火三斤烧令通赤即住待冷去泥及纸飞细捣罗为末更入后药丸之）　芦荟　麝香　熊胆（以上各一分）
上同研令细。以面糊丸。如麻子大。每服以粥饮乳汁下三丸。日三服。五岁以上加丸服之。
●兰香散（出钱氏方）治一切疳疮。鼻下赤烂。
轻粉（一字）　铜青（半钱）　兰香叶（菜名二钱烧灰）
上为细末令匀。看疮大小干贴。
●白粉散（出钱氏方）
乌贼鱼骨末（三匕）　轻粉（二匕）　白芨（二匕）
上为末。先用清浆水洗拭过。干贴之。无时。
●青金丹　加麝香用之佳。
定粉　龙脑　白丁香
上乳癖古方。败毒散加甜葶苈、薄荷荷叶、名羌活散。
●蚵蚾丸（出全婴方）治小儿因有疳积。腹胀面黄。证候百出。上以蚵蚾一个。大者。一两入腹中。黄泥裹。火煅去丸分腻粉一钱。秤同为末。和丸小豆大。三岁三十丸。米汤送下。饥最服。候泻数次取下疳积。次与白术散助气。后与常服疳药芦荟丸。
●芦荟丸（出百一选方）治烦热燥温。泄泻腹急。胀满。面黄羸瘦。一切虫痛。小儿五疳病证。
龙胆草（去芦）　黄连（各半两）　雷丸
上为细末。糊丸如黍米大。每服三四丸。米饮下。此方费省而功效博。苏韬光家中小儿常服极佳。不可一日无也。
●苦连丸（出百一选方）治疳。
芜荑（三两）　川黄连（一两半）　苦楝子（三两去光皮并核）
上为细末。箬叶裹。粟米煨成饭。丸如黄米大。每服十五丸至二十丸。米饮下。空心食前。日三服。
●芦荟丸（一名胆连丸傅氏活婴方）治脾胃积热。遂成疳疾。宜服此药。
龙胆草　黄连（去须同芜荑）　芜荑（去皮洗炒黄色入前药一处炒赤色各一两）
上末。别入芦荟一分。和匀。烂饭丸如黍米大。服三丸至三十丸。空心米汤送下。
●获命方　治小儿久患疳冷。唇无血色。气胀腹满。频多泻痢。惟是黄涕。忽时呕吐。宜吃此方。
橘皮　甘草（炙）　豆蔻　白术　人参　防风（各一钱）　使君子（蒸三次半两）
上为细末。每服半钱或六分。米汤一盏。入药在内重煎。取五分。空心吃。儿大者服一钱。
●治小儿疳（出本草）
以甜瓜叶碾末。酒服之。
●胡黄连丸（出危氏方）治热疳。潮热如火。大便涩。及截惊。
胡黄连　川黄连（各半两）　朱砂（一钱半研）
上二连为末。和朱砂入猪胆内系定。虚悬于铫中。煮一炊久。研芦荟青黛各一钱半。将虾蟆灰二钱。麝少许。粳米饭丸。麻子大。每服十丸。食后米饮下。一方无青黛虾蟆灰。治小儿吃泥及坏肚。用二腻粉一分。沙糖溲和丸。如麻子大。空心米饮下一丸。良久泻出泥土瘥。治小儿食土。取猪肉一斤。绳系拖地行数里勿洗。火炙与食。一方用羊肉。
●四珍丹（出医方妙选）治小儿诸疳气瘦。毛发焦黄。口鼻生疮。
干大蟾（一枚去却四足擘开腹入胡黄连半两在腹内以线缝合用湿纸二三重裹以泥四面固济用木火烧令通赤去泥为细末）　芦荟（半两）　麝香（研半分）
上细研。以白面糊和丸。如黍米大。每服五粒。粥饮下。量儿大小加减。
●定命通顶散（出圣惠方）治小儿一切疳。羸困烦闷。
滑石（一分）　蟾酥（杏仁大）　干胭脂（一分）
上为细末。每用两黄米大。吹两鼻中。得嚏三五声。神效。
●吹鼻散（出圣惠方）治小儿一切疳。脑热发乾。
熊胆（一钱）　朱砂（一钱）　麝香（半钱）
上同研令细。五月五日取蟾酥和丸。如黍粒大。取一粒研为末。吹两鼻中。甚兼以奶汁调涂口中及齿龈上。更甚者暖水下三丸。
●通脑散（出圣惠方）治小儿一切疳。头发干竖作穗。眼睛有膜。鼻头上疮。宜用。
蚺蛇（一钱研入）　犀角屑（一分）　穀精草（一分）
上为细散。每日三两度。吹绿豆大于鼻中。每吹药后。以新汲水调半钱服之。三岁以下。即服一字。
●榆仁丸（出钱氏方）治疳热瘦。将有虫。久服光肥。
榆仁（去扇）　黄连（去须各一两）
上为细末。用猪胆七个。破开取汁。二药同和入碗内。甑上蒸九日。每日一次。候日数之。研麝香半钱。汤浸宿蒸饮同成剂。丸如绿豆大。每服五七丸至三十丸。米饮下。无时。
●橘连丸（出钱氏方）治疳瘦。久服消食。和气。长肌肉。
陈橘皮（一两）　黄连（二两半去须米泔浸一日）
上为细末。别研入麝香半钱。用猪胆七个。分入胆内。浆水煮。候临熟。以针微扎破。以热为度。取出以粟米粥和丸。绿豆大。每服十丸至二三十丸。米饮下。量儿大小与之。无时。
●大黄丸（出全婴方）治小儿无辜疳病。急疳壮热。疳劳骨蒸。头发作穗。身上生疮。瘰疬核块。多恶煎剂。服食不成肌肤。腹大胫细。
大黄（三两）　木香（半两）
上为末。米醋一升。相和置铜碗下。于铛内煮浮于水上。炭火煮竹篦子搅药。候可丸即丸。入稠糊丸如小豆大。三岁三十丸。米汤下。加减与之。当下青脓为效。一方治无辜疳病。肚大常时泻痢。冷热不调。藜芦为末。每服一钱。猪肝一两。盐少许。水煮熟。空心服之。
●槐子方（出本草）治疳湿。及明目。
上以乌牛胆酿槐子服之。弥佳。
●麝香丸（出杨氏家藏方）治诸疳挟积。肌体发热。渐致羸瘦。虫作无时。
阿魏（半两精真者于砂石器中文火入精羊肉内）　猪牙皂角（炒去皮三分）　雄黄（半两）　蓬莪术（生用半两）　柴胡（去苗三分）　槟榔（生用一两半）　芜荑（生用一两）　当归（半两洗炒）　麝香（一钱别研）　辰砂（半两别研）
上件为细末。用精羊肉去筋膜一斤切细。以法酒煮如泥。取出细研。入阿魏并诸药同捣。丸如萝卜子大。每服三十丸。温水饮下。不拘时候。
●卫生汤（出鲍氏方）治疳热。肌瘦盗汗。
地骨皮（洗四两）　生乾地黄（一两）　甘草（半两）　白芍药（一两）
上为散。每服二钱。小麦三十粒煎。
●又方（出全婴方）治吃土。
黄连　黄土
上等分为末。糊丸如小豆大。每服三十丸。米饮下。
●又方　治小儿一切疳。手脚枯细。腹肚胀满。痿黄羸瘦。不欲乳食。宜服此方。
干虾蟆（一枚大者）
上以酒喷地上。一夜令胀。内莨菪子二两。在虾蟆腹中。封口入瓶子内。烧令烟尽。放冷取出。捣罗为末。入腻粉一钱。以软饭和丸。如绿豆大。每服以粥饮下三丸。量儿大小。以意加减。
●洗方（出危氏方）
大腹皮　苦参　川白芷
上为锉散。煎汤。沐洗。妙。
●三和丸（出圣济总录）治小儿诸疳。肢体羸弱。脏腑虚滑。不思乳食。
胡黄连（半两）　木香（半两）　麝香（研一钱）
上为细末。滴水为丸。如黍米大。量大小加减丸数与服。治小孩子疳瘦。又取五月五日蟾酥。以朱砂麝香为丸。如麻子大。空心服一丸。如脑疳。以奶调滴鼻中。
●五疳保童丸（出保婴方）治小儿五疳八痢。面黄肌瘦。头发作缕。好食泥土。不思乳食。并宜服之。
大干虾蟆（一枚烧存性）　皂角（一定去皮核烧存性）　蛤粉（三钱水飞）　麝香（一钱细研）
上为细末。打面糊为丸。如粟米大。每服三四十丸。温米饮送下。空心食。日进三服。
●福寿保生丸（出德生堂经验方）治小儿一切。脾疳癖积。饮食无时。诸物所伤脾胃。因食寒热。积作成气块。腹肚胀满。喜怒不常。坚硬为脾。身热虚汗。而且多睡。或黑或瘦。口鼻生疮。并宜服之。
芦荟　木香（各一两）　芜荑仁　使君子　砂仁　胡黄连　神麴　广术　三稜（炒）　陈皮　干虾蟆（各七两半）
上为细末。水糊为丸。粟米大。每服五七丸。温米汤送下。量岁数加服。日进二服。八九日后。大便黑为验。切忌荤生冷硬物。为妙。
●磨脾化滞丸（出德生堂经验方）蒙传得效。小儿诸脾疳。服之者。无不效。
木香　芦荟（各二两）　使君子仁　芜荑　陈皮（去白）　青皮（去白）　砂仁　神麴　莪术（以上各七钱半）　虾蟆（一两半烧灰）　胡黄连（二钱）　黄连（五钱）　九肋鳖甲（醋炙一个）
上为细末。醋糊为丸。如粟米大。每服百十丸。饭水下。无时。量儿大小加减服。日三服。为妙。
●化脾积二圣丸（出德生堂经验方）逯公谨传。小儿脾疳得效方。
雷丸　神麴（炒）　麦糵（炒）　陈皮　青皮　茯苓　苦葶苈　石三稜　萝卜子（炒别研）　阿魏　白豆蔻　沉香　青木香（以上各一两）　广木香（一两半）　莪术（二两）　苍术（四两）　半夏（三钱）　丁香（二钱半）
上锉麻豆大。用好醋五升。生利牛儿铁一斤。捶碎。同前药浸。春三夏二秋七冬十日。去铁将药煮。晒乾为细面。糊丸如粟米大。量儿大小服。三岁以下三十丸。四岁以上至七岁五十、六十丸。用作水。空心服之。若受湿黄肿。腹胀者。用木瓜煎汤下。忌生冷盐咸海味毒物。
●神圣化脾丸（出德生堂经验方）专治小儿脾疳。积聚成块。在皮膜外者。发热发渴。乳食不进。日渐羸瘦。服诸药不效者。此药主之。大有功效。
京三稜（炮）　广术（炮）　青皮（去白）　陈皮（去白各五钱）　沉香（二钱）　木香（三钱）　檀香（二钱半）　槟榔（二钱半）　脑子（半钱）　全蝎（二钱）
上为细末。炼蜜为丸。如绿豆大。二岁至四岁者三丸。五岁至八岁者五丸。九岁至十二三岁者七丸。食前用引子送下。服后食积推下便软。二服后渐消。三服去病七分。然后用药磨脾去积。顺气进食。引子须要白曳刺马溺半盏。水中浸后。送下。
●五疳消食丸　治小儿脾伤食疳。积聚发为寒热。
香附子　京三稜　石三稜　青皮　陈皮（各二两）　缩砂（一两半）　使君子（一两半）　黄连（一两）　莪术（一两）　芜荑（一两）　萝卜子（二两）　木香（一两）　干虾蟆（四两烧灰）　芦荟（一两）　槟榔（一两）　苦楝根（三两）　乾漆（一两烧去烟）　阿魏（半两另熬）　胡黄连（一两）
上为细末。熬萝卜水调神麴末四两。糊丸如黍米大。每服十五丸二十丸。饭水下。量大小加减丸数与服。日三次妙。
●神仙妙应丸　专取大人小儿疳脾症瘕。气积成块。或如小黄瓜。横担腹肚。胁左右青筋明现。腹鼓急。手足瘦小。形貌焦枯黄黑。发直口乾。病在膏肓。本堂自至都下。止以此药治大人小儿虫积。尽在大便中。一行之后。地上便见诸积。委有功效。药性平稳。不损元气。老幼皆可服。
槟榔（二两）　黑白牵牛（二两）　大黄（一两）　使君子（半两）　芜荑（半两）　雷丸（半两）　鹤蝨（半两）　乾漆（五钱半去烟）
上为细末。用皂角四两。去皮弦子切碎。热水浸泡。搓搙。浓水滤过。和面为丸。如粟子大。或粟豆大。随儿大小服一二百丸。葱白熬汤。五更送下。枣儿压之。次早大便见其得病根元之物。年十岁服二三钱。
●重方验极妙选　治五疳。黄瘦不生肌肉。肚胀多筋。头发焦黄。不思乳食。粪中有虫。米穀不化。小便如油。睡中盗汗。
芦荟（二钱）　使君子（七个）　木通（炮一钱）　槟榔（炮一钱）　黄连（一钱去须）　芜荑（炒去膜）　雷丸（锉炒一钱）　青皮（炒一钱）　龙胆（去须二钱）
上件为末。雄猪胆汁。蒸过为丸。粟米大。每服二十丸。饭饮送下。
●鮓汤丸　治疳积。
南星　乳香　滑石　白丁香　青黛（一钱）　轻粉（二钱）　金箔（五片）　巴豆（十六粒去皮心）　锡末（先将水银安纸上溶入手挪碎）
上为末。糊丸。如粟米大。每服三十丸。薄荷汤下。如疳积。鮓汤下。胀满茴香汤下。赤白痢甘草汤下。疟疾桃枝汤下。
●麝香丸　治小儿五疳。
麝香　熊胆　蚺蛇胆　牛黄　赤小豆（为末以上各一分）　蟾酥（如柳叶二片）
上件药同研如粉。用瓜蒂半两。煮取汁和丸。如麻子大。一岁每服空心以粥饮下三丸。量儿大小。以意加减。
●抵圣丸　治小儿一切疳。
麝香（细研）　熊胆（细研）　朱砂（细研）　瓜蒂　蚺蛇胆（以上各一分）　蟾头（一枚炙令焦黄）　牛黄（半分细研）　赤小豆（半分炒熟）
上件药捣罗为末。都研令匀。炼蜜和丸。如绿豆大。每服以粥饮下三丸。如小儿即以乳汁破下与服。量儿大小。以意加减与之。
●吹鼻散　治小儿一切疳。揉眼鼻。揉耳。发乾。
蜗牛壳（二十七枚土净土）　虾蟆灰（一分）　地榆（锉一分）　青黛（半分细研）　麝香（半分细研）
上件药。捣罗为末。相和更研令极细。每日两度。以苇筒子吹半粳米大于鼻中。觉有效。即日一度吹之。
●治小儿肝疳。此由乳母多食酸物。忽因乳母大便。与儿乳。致令毒热之气。传在于儿之肝经。疳气之盛。相传于脾。故生斯疾。其状爱摇头揉目。白膜遮睛。或时多汗。目中涩痒。头发焦枯。脑热如火。非时下痢。唇皮赤焦。即为肚疳。宜吃此方。但目色常青。左肋下坚硬。多吐涎沫。左右眼角有黑气所冲者。不可治也。
使君子（蒸）　羌活　防风　延胡索　天灵盖（酥炙黑色）　鳖甲（酥炙香黄）　木香　密蒙花　决明子（各一分）　山栀（半两）
上为细末。每服一钱。食前。将薄荷汤调下。去滓吃。儿大者吃一钱半。
●治小儿心疳。此由乳母多食热物。血气昏壅。儿食热乳。传在儿心经。火能生土。毒热之气。传入于鼻。故生斯疾。其状非时道通身发热。面黄。两颊上赤。心胸烦满。鼻乾心躁。忽思饮水。口舌生疮。忽时下痢。久而不已。忽时下脓血。即为心疳。宜吃此方。但夜多惊啼。耳边脉动。舌色黯黑者。不可治。
胡黄连　茯苓　天灵盖（酥炙黑色）　鳖甲（醋炙香黄）　木香　沉香（二铢）　使君子（蒸三次半两）
上为细末。重罗如飞尘。每服半钱。以金银汤调下。食后温和。去滓吃。儿大者吃一钱。须是状非时道通身发热。方可吃此方。
●治小儿脾疳。此因乳母饮食不节。冷热不调。或饭食太多。停滞不化。儿食其乳。不调之气。积在脾间。故生斯疾。其状多乳食不消。心腹胀满。面色痿黄。口鼻常干。肌体虚劣。好吃泥土灰炭之类。情意不悦。爱近黑处。下痢多酸臭。此为脾疳。宜吃此方。但好食泥土。水穀不化。皮枯骨露者。皆不治之候也。
诃黎勒（面裹火炮去核只用皮）　使君子（蒸三次各半两）　白术　厚朴（去粗皮姜炙）　黄橘皮　天灵盖（酥炙黑色）　槟榔　鳖甲（醋炙香黄）　甘草（炙）　木香　川芎　白芜荑（各一分）　南根（三钱去黑子）
上为细末。每服一钱。空心以米汤调下。儿大者服一钱半。
●治小儿肺疳。此由乳母多食辛热之物。肺脏伤。儿食其乳。毒热之气。传在肺经。故生斯疾。其状非时发嗽。壮热憎寒。口鼻生疮。多饶涕唾。毛发焦枯。多咬指甲。频频气胀。六腑不调。忽时下痢。粪中下米。是为肺疳。并宜吃此两方。但皮上发疮如粟。色黑者不可治。
桑白皮（白根入地一尺以下者二两可用出土上者杀人）　使君子（十铢蒸七次）　枇杷叶（去毛令净炙）　天灵盖（酥炙香黄黑色）　鳖甲（酥炙香黄）　木香　川芎　密陀僧（一分此味别研）
上杵罗为末。另入密陀僧末。更研令匀。每服半钱。黄橘皮一片六分。水一盏。煎取四分。食后去滓吃。儿大者吃一钱。吃乳后服此药。于空心吃后方药。
诃黎勒（半两面裹火炮去核只用皮）　白术　使君子（蒸各一分）　甘草（三钱）
上细杵罗为末。每服一钱六分。米汤一盏。重入铛内煎四五沸。空心清晨吃。
●治小儿肾疳。此由乳母阴阳交接之后。血气未定。便与儿乳。其不调之气。传在儿之肾经。故生斯疾。其状骨肉消瘦。齿上龈疮。频发寒热。头热如火。足冷如冰。吃食减少。泻痢频多。其病至极。即下部开张。肛门搔痒。不时虫动。名为肾疳。宜服此方。但寒冷无热气者。不治之候也。
鳖甲（酥炙香黄）　萆薢　茯苓　芜荑　天灵盖（酥炙黑色）　川芎　乌药（各一分）　狗脊（去毛半两）　南椒（二钱去黑子）
上为细末。重罗如飞尘。每一钱空心葱汤下。或白水。儿大者吃一钱半。儿小者吃一钱。
●五疳丸　治小儿疳。瘦者。面黄羞明。眼涩。好吃泥土。乳食不消化。常服退黄化虫。
绿矾（或块者烧通赤取出秤一两半）　密佗僧（火烧赤取出秤一两）　夜明砂（烧过一两半）
上为细末。熟枣穰为丸。如麻子大。每服三五七丸。温米汤送下。量儿大小加减。一日三服。不拘时。
●抱子茯苓汤　治黄疳土色（为热为湿）。当小便不利。（令反利知黄色为燥伏肾经火热）。发黄脱落（知膀肾俱受土邪乃湿热之症）。鼻下龈作疮（土逆行管气上火也）。能乳者（胃中热也寒则食不入）。喜食者（胃不足也）。面黑色者（为寒为痹）。大便青（寒）褐色（热蓄血中）。间黄色（肠胃直热）。治法当滋阴润燥。耐热避寒。致生津液。
山栀子（三分）　黄蘖　炙甘草（各二分）　大芜荑（半钱）　黄连（一分）　麻黄（不去根节）　羌活（各二分）　柴胡（三分）　防风（一分）　白术（半分）　茯苓（三分）　当归（四分）
上件锉如麻豆大。都作一服。水一盏半。煎至一盏。去滓稍热。食前下。
●消疳丸　治小儿诸疳。肌肉消瘦。日晡作热。引饮无度。退疳热。长肌肤。杀虫进食。
熊胆　朱砂（别研水飞）　胡黄连　鳖甲（醋涂炙黄）　柴胡（去土）　黄连（去须微炒以上各半两）　夜明砂（微砂）　槟榔　木香　陈橘皮（去白各一分）　青橘皮（去白一分）　乾蟾（二枚烧赤存性）　芦荟（别研）　麝香（别研二味各一钱）
上件为细末。研匀软。粳米饭和丸。如粟米大。每服二十丸。温水送下。不拘时候。
●芜荑丸　治小儿五疳。骨蒸面黄。肌瘦。饮食虽多不生肌肤。牙齿宣露。或自汗盗汗。疳疮湿痒。小便白浊。
黄连（去鬚发微炒）　黄蘖（去粗皮）　甘草（炙）　青橘皮（去白）　龙胆草（去芦以上各半两）　乾蟾（一枚酥炙）　白芜荑仁（炒）　胡黄连（各一分）　青黛（一钱）　使君子（十四枚去壳）　麝香（半钱别研）
上件为细末。研匀用獖猪胆汁和得所。分药入猪胆内合令七分。满以线系定。于银石器中。用浆水煮五七沸。取出。当风挂一宿。剥去猪胆不用。只取药再和令匀。丸如黍米大。每服二十丸。温米汤送下。不拘时。
●至圣丸　治小儿五疳。黄疳食不生肌。常服杀虫长肉。
胡黄连　黄连（去须微炒）　陈橘皮（去白）　龙胆草（去苗焙以上各一两）　五灵脂（二两）　川楝子（去枝半两）　芜荑仁（二钱半炒同研）　蟾酥（半钱别研）　芦荟（二钱别研）
上件为细末。煮面糊为丸。如黍米大。每服二十丸。温米饮送下。不拘时候。
●麝香猪胆丸　治小儿诸疳。羸瘦齿龈溃烂。或作虫痛。乳食虽多。不长肌肤。常服追疳黄。肥肌肉美饮食。
胡黄连　黄连（去须研各一两）　川芎（三分）　没石子（半两面裹煨黄去面）　使君子（半两醋炙十馀切焙冷干）　麝香（二钱别研）　芜荑（一两别研）　川楝子肉（一两锉碎炒黄）
上件为细末。次入研者药和匀。用獖猪胆汁和。蒸饼为丸。如黍米大。每服三十丸。温水饮送下。不拘时候。
●搜疳丸　治诸疳羸瘦。不生肌肉。面色痿黄。消腹胀。杀疳虫。进饮食。止汗。宽胸膈。磨滞。
京三稜（半两湿纸裹煨舌锉）　槟榔　木香　肉豆蔻（面裹煨黄香）　诃子（去皮核）　当归（汤泡焙以上各二两半）　黄连（去须微炒）　川楝子肉（各半两炒）
上件为细末。猪胆汁。蒸面糊为丸。如黍米大。每服三十丸。温米饮送下。不拘时候。
●宜儿丸　治小儿诸疳瘦悴。皮肤乾焦。头发作穗。下痢烦渴。小便白浊。
黄连（去须微炒）　芜荑仁（别研）　神麴（炒各半两）　陈橘皮（去白）　乾姜（炮）　百草霜（研以上三味各二钱）　麝香（一字别研）
上件为细末。次芜荑仁同研细。后入麝香研匀。煮面丸。如黍米大。每服二十丸。温米饮送下。不拘时。
●祛疳消食丸　常服肥肌退疳。消化饮食。治诸疳极妙。
黄连（二两去须微炒）　青橘皮（去白）　木香（二味各半两）　大麦糵（微炒）　川楝子肉（炒黄）　神麴（炒黄）　芜荑仁（研以上各一两）
上件将前六味为末。次入芜荑仁同研匀。蒸饼和胆汁为丸。如黄米大。每服二十丸。温米饮送下。不拘时候。一方无青橘皮。名六神丸。
●龙脑丸（出杨氏家藏方）治小儿五疳潮热。面色痿黄。乳食迟化。日潮热羸瘠。
龙胆草（去苗）　芦荟（别研）　肉豆蔻　黄连（去须微炒）　木香　神麴（炒研）　麦糵（炙各一分）
上件为细末。煮面糊和丸。如绿豆大。每服三十丸。温米饮送下。不拘时候。
●芦荟丸（出杨氏家藏方）治小儿五疳黄瘦。发立皮乾。饮食不消。脏腑滑痢。常服充肌杀虫进食。
使君子（三两）　肉豆蔻（面裹煨香二两）　胡黄连（一两）　芦荟（一两别研）　丁香（半两）　麝香（三分别研）
上件为细末。煮面糊和丸。如黍米大。每服三十丸至五十丸。温米饮送下。不拘时候。
●肥儿丸（出杨氏家藏方）治小儿体热多汗。乳食虽多。不长肌肉。常服杀疳进饮食。
黄连（去须微炒）　芜荑仁（微炒）　川楝子肉（炒黄）　神麴　使君子（各半两）　木香（一分）
上件为细末。用猪胆汁和丸。如黍米大。每服三十丸。温米饮送下。不拘时候。
●保孺丸（出杨氏家藏方）治五疳羸瘦。潮热盗汗。面色痿黄。腹大股细。虽能饮食不生肌。
鳖甲（一枚醋炙锉）　柴胡（去土苗细锉）　青橘皮（去白料各三两）　使君子（去壳一两）　杏仁（六两汤浸去皮生用）
上件一处拌匀。用猪肚一枚。去脂膜。入前项药在肚内。以针缝合。用童子小便煮烂切碎。焙乾碾为细末。更用黄连末三两。麝香二钱同研匀。酒煮面糊为丸。如黍米大。每服三十丸。温米饮送下。乳食前空心下。
●没石膏（出杨氏家藏方）　治小儿疳过度。面黄肌瘦。脏腑不调。小便白浊。常服和脾暖脏。渐进饮食。退疳黄。长肌肉。
没石子　木香（二钱）　川芎（四两锉用好酒一升银石器内重汤煮至酒干为度）　陈皮（去白）　当归（洗炒）　白术（三味各二钱）　青橘皮（去白一分）　使君子肉（一两入仓米一两同炒令香不用米）
上件为细末。炼蜜为丸。每一两作四十丸。每服一丸。温水饮下。空心食前。
●使君子丸（出卫氏家藏方）治小儿脾疳泄泻。兼长肌肉。
使君子（二两去壳炒）　丁香（一两）　木香（一两）　厚朴（一两姜汁制）　没药（一两）　胡黄连（一两）　肉豆蔻（一两）　草豆蔻（一两）　真芦荟（一分）　麝香（一分研同煨为细末）（按：此方缺制法及服法。）
●麝香芦荟丸（出保婴方）治小儿脾瘦黄疳。好吃泥土。腹大青筋。头发作缕。或生疳虫。并宜服之。
胡黄连（一两）　使君子肉（半两别捣为极细）　芦荟（半两）　鹤蝨（炒三钱）　虾蟆（三钱炒存性）　肉豆蔻（面裹烧熟去面不用）　槟榔（各三钱）　朱砂（三钱半水飞）　麝香（一钱半另研）
上件为细末。醋打面糊丸。如绿豆大。每服二十丸。三四岁如麻子大。每服三十丸。空心食前。温米饮送下。日进三服。
●五积丸（出朱氏集验方）治诸疳疾。
南星（去风稜）　川郁金（三钱炒存性）　肉桂（去皮冷积）　巴豆（去油食积）　殭蚕（去惊积）　使君子（为末等分）
上面丸。米大。萝卜子煎汤。空心下。
●治小儿疳积。吃头发衣线。
上以蜣螂炙熟去头足。以霜梅肉裹。令吞吃。空心时。六七枚便效。
●玉柱杖散　治小儿疳瘦。　黄耆　人参　白茯苓
上等分为末。每服一钱。水一盏。煎至六分。呷之。不拘时。
●治疳劳四肢受伤。大者发落面黄。小便似泔。大便肿烂。不思饮食。
雄猪肉（五斤重）　使好石灰（糁一日洗去石灰置在新砖上使物盖一夜用糟吃效）
上切服。酒糟饮。
●三圣丸　治疳。
黄连（三钱）　使君子（二钱）　木香（五分）
上为末。糊丸。米饮空心下。
●枣肉丸（出鲍氏方）治小儿因疳加疮。侵口鼻。
以枣肉二枚去核。入青矾如核大在内。以火煅存性为末。麝香少许油调涂。用者效。
●一方　治疳热肚大。四肢枯缩。诸方不效者。
芜荑　黄连　木香　苦楝　雷丸　槟榔　青黛　芦荟　使君子（等分）
上为末。糊丸饮下。
●一方（出鲍氏方）
以蚕虫、桑虫瓦上焙。食之皆效。

二十四候  ***************************
●泻血及白痢。第一。泻痢多脓血。脾间冷热兼。蟾蜍天蒂子。保童命久延。
肉豆蔻　杏仁　天蒂子　蟾蜍（炒）　麝香（各等分）
上为末。每服一钱。米汤饮下。
●手足肿。肚大胸高骨出。第二。肚胀手足肿。胸高骨出多。脾疳伤腹内。朱麝香调和。
朱砂　蝉蜕　诃子　蟾蜍　麝香（各等分）
上为细末。糊为丸。如绿豆大。每服三钱。米饮吞下。
●鼻烂血痢。第三。鼻赤常揉烂。更兼血痢频。脾肺疳积甚。当归最有灵。
当归　鳖甲（火烧醋碎）　大黄　赤石脂　白石脂　麝香（各等分）
上为细末。烂饭丸。如绿豆大。每服五七丸。饭饮吞下。
●皮肤无颜色。生疮。第四。皮肤无颜色。疮癣遍身生。心疳要调理。豆蔻与人参。　肉豆蔻　人参　杏仁　甘草　胡黄连（各等分）
上为末。炼蜜丸。如绿豆大。每服五丸。薄荷汤吞下。
●头上生疮。发黄稀少。第五。毛发黄稀少。头疮更又多。潮热疳气疰。白蜜若除疴。
赤石脂　大黄　麝香　代赭石（各等分）
上为末。炼蜜丸。绿豆大。防己汤下。
●发焦。鼻下生疮。第六。发焦鼻下赤。多哭少饶欢。肺疳真好药。玉屑保平安。
人参　玉屑　槟榔　钩藤　麝香（各等分）
上为末。每服半钱。米饮调下。
●肚肿有青筋。齿宣虫蚀。第七。牙齿遭虫蚀。肚肿有青筋。肾疳伤筋骨。赤石木香匀。
木香　大黄　蟾蜍　蝉蜕　赤石脂（各等分）
上为末。每服半线。薄荷汤下。
●肚肿吐乳。第八。肚肿频吐奶。气胀又少欢。脾胃疳积冷。丁香最是先。
丁香　天麻　人参　杏仁　乾地黄（各等分）
上为末。粟米饭丸。每服五六丸。饭汤饮下。
●齿宣鼻烂。第九。鼻烂面无色。饮食不能餐。心疳传肺内。人参善益颜。
人参　天麻　芦荟　乾地黄（各等分）
上为末。烂饭丸。如绿豆大。米饮吞下。
●面合地眠。第十。气急合地卧。腹胀更饶伤。心脾疳积甚。龙脑茯苓强。
茯苓　苦梗　肉桂　脑子　麝香（各等分）
上为末。饭丸。如绿豆大。饮吞下。
●鼻中臭肉出。齿宣。第十一。鼻中赤肉出。乾臭齿又深。肺肝传疳积。钩藤及海荆。
牛黄　木香　钩藤　大黄　海荆子（各等分）
上为末。每用半钱。薄荷汤下。
●遍身生疮。多饮水。第十二。冷水频频饮。身上遍生疮。此是心家受。牛黄饮最良。
牛黄　宣连　麝香　乾地黄　龙胆草（各等分）
上为末。饭捣成丸。每用十丸。饭饮吞下。
●皮肤如粟。水穀不化。第十三。粪中食不化。水穀不曾消。皮肤如粟米。槟榔丸内妙。
木香　槟榔　人参　黄连
上等分为末。烂饭为丸。如绿豆大。每服十丸。饭汤饮下。
●肚胀口乾。第十四。两口乾黏唇。咂嘴不曾停。脾风疳最盛。独活木香迎。
防风　天麻　木香　独活　麝香（各等分）
上为末。炼蜜成丸。每服十丸。薄荷汤下。
●吃泥与土灰炭石。第十五。砖瓦偏寻吃。生米灰炭食。脾内疳虫咬。鹿茸海荆子。
当归　川芎　羌活　鹿茸　海荆子（各等分）
上为末。每服一钱。饭饮调下。
●饮水。揩眼怕明。第十六。怕明暗则喜。吃水眼频揩。肝家疳极盛。升麻饮子佳。
升麻　木香　柴胡　乾姜　麝香（各等分）
上为末。每服一钱。饭饮调下。
●多寒热。卧不起。第十七。寒热往来频。多睡没意情。骨疳将药疗。灯心及杏仁。
紫苏　杏仁　甘草　灯心（各等分）
上件用小便浸一宿。焙乾成末。每服一钱。米饮调下。
●口内生疮。不食乳。第十八。乳食全不吃。口内又生疮。心受疳热极。青黛陪藿香。
藿香　麝香　地龙　青黛　黄蜂儿（各等分）
上为末。饭成丸。早汤吞下。（按：十九候原缺）
●赤白痢变无定。第二十。赤白痢多变。风疳热在脾。白龙偏用使。宣木及芜荑。
龙骨　木香　宣连　芜荑仁（各等分）
上为末。每服半钱。陈米饮下。
●惊生鹅鸭粪。第二十一。泻痢成块子。又如鹅鸭粪。风痢怕诃子。地榆切有用。
地榆　椿根　诃子　槐花　甘草（各等分）
上为末。黑豆汤调下。
●多渴常饮水不住。第二十二。多渴常饮水。泄泻食不餐。上肠风热患。矾石姜调安。
白矾　滑石　定粉　鲫鱼胆（各等分）
上为末。捣麦门冬成。灯心汤下。
●发稀。鼻内生疮。第二十三。摇头揉眼鼻。生疮在唇中。心肺传疳热。牛黄极有功。
牛黄　朱砂　升麻　黄连　麝香（各等分）
上为末。每服半钱。饭汤调下。
●齿宣颜色不定。第二十四。齿宣多血出。颜色频改移。肾病内传受。天麻实有奇。
丁香（一钱）　牛黄（少许）　天麻（一钱）　全蝎（一钱）　麝香（少许）
上为末。每服半钱。米饮调下。
以上所论二十四候。皆由五脏传变。大抵疳疾治法。先与调气消食。次与取药。挨利在后。但有猪肚丸、芦荟丸等。久服取效。
●芦荟丸（出傅氏活婴方）
芦荟（二钱）　胡黄连（二钱）　夜明砂（炒二钱）　神麴（二钱）　芜荑（炒一钱）　使君子（五个）　青皮（二钱）　紫苏叶（一钱）　青黛　巴豆（二七粒去油）　麦芽（炒一钱）　香附子（二钱）
上为末。烂饭为丸。如麻子大。每服二十丸。饮汤下。一方去青黛、青皮、苏叶、香附子。加麝香少许。鹰爪黄连一钱。莪术二钱炒。
●胡黄连丸（出傅氏活婴方）治瘦疳渴泻。壮热。肚大青筋。虚鸣腹内。牙宣口臭。腹内虫痛。多睡好饮水。叫啼不止。并宜服之。
芦荟（半两）　茴香（炒半两）　使君子（半两）　芜荑（炒三钱）　胡黄连（半两）　黄连（半两）　川楝子（半两）　陈皮（半两）　木香（三钱）　青黛（半两）　龙胆草（半两）　轻粉（一钱）　夜明砂（炒半两）　巴豆（四十九粒去油）　脑麝（少许）
上为末。煮胆汁糊为丸。如麻子大。每服五十丸。空心饮汤下。
●蟾蜍丸（出傅氏活婴方）
蟾蜍　大皂角（同烧存性为末一味一两）　青黛（研一钱）　芦荟（一钱）　麝香（研一钱）　朱砂（一钱）　莪术（一钱）　槟榔（一钱）
上为末。用巴豆七粒。去壳并心膜。以猪胆四枚。取汁同巴豆蒸五次。去巴豆。取胆汁和丸。如麻子大。每服二十丸。饮汤下。
●保童碧丹（出傅氏活婴方）治疳积疳劳。肚大虚肿。取后用杀虫消疳。自然安矣。
硫黄　芜荑仁（炒）　黄连（各五钱）　轻粉（一钱）　巴豆（五粒去油）
上为末。醋糊为丸。如粟米大。每服用十丸。姜苏汤。空心温服。忌生冷物。
●保童丸（出傅氏活婴方）治一切疳积。癖块腹肾硬。疳劳潮热。面目手足浮肿。寒热往来。饮食减少。泄泻无常。腹内肠鸣。并皆治之。
虾蟆（一个紫者去骨烧存性）　使君子（一个烧存性研）　芜荑仁（一钱）　芦荟（炮一钱）　三稜（炮一钱）　莪术（烧一钱）　陈皮（一钱去白）　槟榔（二个）　辰砂（半钱研）　大戟（半钱）　皂角（同虾蟆烧）　麝香（少许）　巴豆（同青皮烧）　青皮（一钱去白）　乾漆（半钱烧烟尽为度）　半夏（半钱姜汁浸无白为度）　黑牵牛（半钱烧）
上为细末。用无灰酒煮面糊为丸。如麻子大。以朱砂为衣。每服二十丸。看大小加减。淡姜汤吞下。饭饮亦可。腹中肾硬。不食及积黄。陈皮汤下。寒热用桃柳条七寸。煎汤下。身肿。桑白皮汤下。取积。五更。茶清下。风热。薄荷汤下。一方加甘遂半钱。草果仁一钱。枳壳一钱。缩砂仁一钱。
●金科猪肚丸（出傅氏活婴方）治一切疳积。面黄肌瘦。腹内痞癖气块。五疳多虫。骨蒸。疳寒热。瘦悴。面浮。无辜、丁奚。若候。
使君子（一升）　青皮（炒）　三稜（煨）　莪术（煨）　黄连　胡黄连　川楝子　芜荑（炒研）　枳壳（炒）　黄梗皮　青木香　麦芽（炒）　槟榔（炒）　香附子　陈皮　杏仁（研）　茴香（炒）　吴茱萸（炒）　轻粉　巴豆（去心去油）　神麴（炒）　龙胆草　石榴皮　诃子　肉豆蔻　南木香　芦荟　虾蟆（炙）　穀芽（炒）　青黛　白曲　乾姜　玄胡索（炙）　朱砂　姜（炒）　郁金　皂角（烧）　山茱萸　没石子　良姜　乾漆（炒令烟尽）　丁香（各等分）
上为末。先用雄猪胆一个。以使君子肉一升。糯米二三合。粳米二合。入猪肚内。蒸熟捣烂糊。再入猪胆汁三四个研匀。却入众药。搜作饼子。臼中杵捣百遍。视色和匀细丸。如麻子大。每服二三十丸。空心饭饮吞下。量儿大小加减用之。一方加黄丹、鸡子黄、米粉三味。醋炒过。入前药和丸。
●又方（出傅氏活婴方）
用大麻子炒过。和饭饲乌鸡一只。经一两个月。如用。去毛粪以乌豆一二升同蒸烂。去骨捣烂。和成丸。疳用随意汤使。空心吞下。日取蜜。骨蒸劳热。面黄瘦削。名麻鸡丸。
●草果丸（出傅氏活婴方）治疳浮。脾胃虚弱。
草果（二钱去瓤）　三稜（烧一钱）　砂仁（二钱）　槟榔（二钱）　黑牵牛（去白一钱）　青皮（去瓤二钱）　巴豆（一钱去油）
上为末。面糊为丸。每服十五丸。汤饮下。如胀有潮热。与保童丸。
●三星散（出傅氏活婴方）治积疳。遍身浮肿。通利水道。
大戟　芫花（炒）　甘遂（去心各等分）
上为末。每服半钱。枣子十个煎汤。空心调下。有如神效。
●塌气散（出傅氏活婴方）治疳浮腹胀。经取未消。
槟榔（五个锉片用巴豆去壳用炒令黄色去巴豆用）　橘红（一钱）　麦芽（三钱炒）　甘草（二钱）　缩砂仁（半钱）　枳壳（一钱）
上为末。每服一钱。萝卜子煎汤调下。泄去疳气即消。
●治小儿五疳。小便白浊。杀虫。
用使君子煨食。以使君子煎汤送下。
●治小儿食土。
用好土浓煎黄连汁。和成块。日乾与服。
●治小儿疳瘦。
用虾蟆烧灰。清米饮服之（虾蟆即癞蚵蚾也）。
●大木香散　治小儿腹胀似鼓。兼日到晚壮热。名曰气疳。
木香　陈皮（各二钱）　腻粉（一字）　牛蒡子（瓦上焙二钱）
上为末。每服半钱。用陈米煎汤。送下。
●玄梅散　治小儿疳病。取腹中疼痛。
玄胡索　乌梅（一钱）
上㕮咀。每一钱。水八分。甘草一寸。煎四分。
●茯苓消气丸　治小儿脾疳。手足浮肿。
汉防己　茯神　茯苓　胡连（各一钱）　麝香（一分）
上末用蜜和丸。如麻子大。每服五丸。米饮送下。
●粉龙丸　治小儿疳困。
龙胆草　蚌粉
上为末。每服半钱。用米饮调下。
●黄耆散　治小儿疳热。进食。
芰草　柴胡　茯神　地骨皮　白茯苓　甘草
上各等分末。每半钱。用白汤调下。
●黄耆饮子　治小儿五疳。或伤脾胀。发黄。时时壮热。头上虚汗。日渐黄瘦。或泄泻。
黄耆　茯神　陈皮　甘草　白茯（等分）　白槟榔（小者）　肉豆蔻（一个小者）
上㕮咀。每三钱。水一盏。煎七分。慢火煎。时时温服。
●厚肠丸　治小儿疳瘦。泄泻下痢胀。进食。生胃气。
甘草（炙）　厚朴（各一两）　使君子（半两去壳煨）　陈皮（去白）　诃子（各二两去核半生半熟）
上为末。蜜丸如鸡头子大。二岁以上一丸。以下半丸。乳汁或清米饮化下。亦可。
●大神丸　治疳泻。渴饮无度。
芦荟（一两）　诃子皮（半两）　肉豆蔻（面裹三味火煨以面熟为度）
上为末。枣肉为丸。绿豆大。三五丸。米汤下。
●黄耆散　治身体潮热。烦燥不可安卧。饮食不进。小便如泔。头面赤色。
青皮　陈皮　黄耆　茯神　厚朴　茯苓　诃子　砂仁　丁香　木香　甘草　白术（各等分）
上㕮咀。每服三钱。姜一片煎。去滓。服无时。


卷三百八十一·婴孩诸疳门  ——————————————————————————————————————————————————————————————————————————————————————————

急疳（附论）  ***************************
夫小儿急疳者。由乳食不调。甘肥过度之所致也。凡甘味入于脾而动于虫。因甘而伤于脏腑。若上蚀齿龈则生疮出血。齿色紫黑。下蚀肠胃。则下痢无时。肛门开张。生疮赤烂。皮焦毛立。乳食不消。肌体羸瘦。若不早疗。便至膏肓。故曰急疳也。圣济云。急疳谓疳热急暴。其状唇口忽变青白。齿龈腮颊疼痛。赤黑朽烂。脓血出。宜针去恶血。脉络死肌。此卷谓甘肥过度。风热内积。五脏俱虚。虫因虚动。上蚀口齿。疳过龈颊。罕活。死于旬日。俗谓之走马疳也。
方
●雄黄丸　治小儿急疳。羸瘦下痢。口内生疮。杀虫。
雄黄（细研）　芦荟（细研）　青黛（细研）　朱砂（研细）　龙胆（去芦）　黄蘖（微炙锉）　黄矾（烧令通赤）　当归（锉微炙）　白矾（烧令汁尽）　细辛　莨菪子（水泊去浮者水煮芽出令黄）　甘草（炙微赤锉以上各一分）　麝香（一钱细研）　蚱蝉（三七枚微炙去翅足）　干胆（一枚涂酥炙黄）
上为末。入研了药令匀。以面糊和丸。如绿豆大。不拘时候。以粥饮下五丸。量儿大小。以意加减。
●三矾散　治小儿急疳。蚀口唇鼻。
黄矾　青矾（各半两烧令枯）　白矾（烧枯研）　麝香（研）　石胆　莨菪子（微炙）　人粪（烧灰）　莽草　雄黄（研）　白狗粪（烧灰）　地龙（各一分）
上捣研为细散。每用半钱。糁患处。有涎吐之。
●蜗牛灰散　治小儿急疳。疮瘰。药医未效。
蜗牛灰　白狗粪灰　蜣螂灰　白矾灰　人粪灰　芦荟　虾蟆灰　兰香乾灰　蚺蛇胆　蜘蛛灰　地龙（以上各一分）
上细研如粉。苇管斜批。吹少许入鼻中。如齿龈上有疮。即和蜜涂于纸上贴之。下部有疮。即内之。
●黄耆散　治肾疳腐根候。
黄耆（蜜炙）　牛黄　人参　天麻　全蝎（炙）　杏仁（炙）　茯苓　川当归　熟地黄（洗）　生地黄（洗）
上等分为末。每服小者半钱。煎天门冬熟水调服。麦门冬亦可。
●白矾煮散　治小儿牙齿急疳。虫齿状。及口面肿。开口不得。臭烂疼痛不可忍。
白矾（烧灰）　防风（去芦）　细辛（去苗叶）　附子（生用）　乾姜（炮）　白术　甘草（炙半两）　蛇床子（微炙一分）　藜芦（去芦头）　川椒（去核各一分）
上罗为细散。每用一钱。以无灰酒一盏。煎十馀沸。含冷吐出。日三。以瘥为度。
●熊胆散（出圣惠方）治小儿急疳。虫伤脏腑。上蚀口内。齿龈作疮赤烂。世呼为走马疳。
熊胆（细研）　甜葶苈（微炙）　虾蟆灰　人粪灰　白矾灰　麝香（细研）　雄黄（细研）　芦荟（细研）　硫黄（细研以上各一分）
上为细散拌匀。于有疮处宜薄敷之。如治鼻即取少许吹鼻中。日三次。以瘥为度。一方无甜葶苈、人粪灰、用荆芥汤调下。
●麝香膏（一名九仙膏）治小儿齿损烂。及走马急疳诸候。
麝香（研一分）　猪牙皂荚（三定烧存性）　白矾（二两）　绿矾（一两半同杵碎入铫内白矾互烧令枯研）　腻粉（研）　水银（各半两）　黄蘖（去粗皮）　苦楝根　白皮（各一两）　密陀僧（一两）
上研为细末。用无灰酒三升。熬成膏。先净漱口涂之。如久患者。取药半匙。并砒霜粉末少许。杵拌匀使含。有津吐之。
●白杨皮汤　治小儿急疳。蚀唇口鼻。
白杨皮（锉一撮）　地骨皮（一两）　蜀椒（去闭口者并炒炒出汗三十粒）　杏仁（汤浸去皮尖炒）　苍耳子（各一两）　高良姜（炙）　生乾地黄（切焙）　细辛（去苗叶各半两）
上锉如麻。每用五钱。水二盏。煎十馀沸。去滓热含。冷吐。以瘥为度。
●蟾灰丸（出圣惠方）治小儿急疳。口内生疮。腹大瘦弱。
蟾灰　地龙（炒）　蜗牛壳（炙）　狗头灰　人粪灰　兰香根灰　麝香（各一两）
上研为细散。用浆水调在纸上。时用贴疮。如鼻中有疮。纸裹安鼻中。有疳入腹。以水浸蒸饼丸。如绿豆大。不计时候。以粥饮下五丸。日三服。量儿大小。以意加减。
●治小儿急疳。虫蚀唇口。及齿龈烂疼痛。（出圣惠方）
砒霜　人粪灰　麝香　腻粉（以上各半分）　铜绿　胡桐律　虾蟆（以上各一分）
上研令细。先用盐酱水洗过后。用药少贴之。
●龙骨散（出钱氏方）治疳。口疳疮。走马。
砒霜（一字）　粉霜（半钱）　龙骨（一钱）　定粉　龙脑（各半字）　蟾酥（一字）
上先研砒霜极细。次入龙骨再研。次入定粉等同入。每用少许敷之。
●护命散　治小儿急疳。唇齿臭烂。宣肿。
乾蟾（一枚五月五日取烧存性）　白龙骨（捣研）　雄黄　麝香　石胆　芦荟（研各一分）
上研为细散。每用少许。敷疮上。
●治小儿急疳。口中肿起。鼻内生疮。（出圣惠方）
人乳汁（一合）　黄矾（一枣大）　青矾（一枣大）　石胆（一豇豆大）　川升麻（半分）
上都细研。以绵裹内乳食中。浸经一宿。看有味即用涂于口里。如鼻中有疮。滴如少许。若有肿处先以三稜针刺破。除去上血。煞后即涂此药。
●熊胆膏　治小儿急疳。口生疮。及诸疳。
●麝香散　治小儿走马急疳。口臭牙龈损烂。致蚀唇鼻腮颊。累治未效。此方立验。
麝香（一钱）　黄蘖（一两）　青黛（半两）　芦荟　雄黄（水飞过各一钱）
上为细末。有患者。先以绵缠箸。展搽却齿龈蚀损死肉。以轻绵拭去恶血。量疮大小干贴之。日夜五次用之。恶血并不多者。加定粉半钱同研。一方无雄黄。
●独活饮子（出活幼口议）治肾疳臭息候。
牛黄　大黄　生地黄　木香　青黛（各等分）
上为末。每服一钱。熟水调下。
●人参散　治肾疳溃槽候。
肉豆蔻（炮）　胡黄连　人参　杏仁　甘草（炙）
上等分为末。每服一钱。小者半钱。温熟水调服。
●槟榔散　治肾疳宣露候。
木香　槟榔　人参　黄连　甘草（炙各等分）
上为细末。每服一钱。小者半钱。熟水调服。
●一捻金散　治走马牙疳。不能治者。
黄丹（飞）　白矾（飞）　青盐（飞）　锦草（烧灰）　麝香（少许）
上各等分为细末。先用温浆水净洗。无糨帛温干。贴药。
●酸浆膏　治小儿牙疳出血。牙龈臭烂。风牙走马疳等。
醋浆草根（生者一握细刮次净洗乱发缠裹成一圆酥草成小窠子结实红色似抱子中心有如樱桃又名苦脯也）　皂荚（一挺不蚛者捣锉）　附子（去皮脐生为末半两）　白矾（研一钱）　麝香（一皂大研在乳钵内）
上先用米醋一碗。入酸浆草根皂荚两味。慢火煎至半碗。去滓。入附子、白矾末。更熬成膏。取出候冷。刮入麝香。乳钵内研匀。瓷合取盛。患者先用盐汤漱剔牙缝。令净。然后以指蘸药膏揩之。如龈烂。以帛子摊药贴。
●蟾蜍散　治小儿走马疳。
蟾蜍（一枚去头足及肠胃烧灰）　龙柏花　地骨皮（各分）　无食子（两枚）　麝香（一钱研）
上罗为细散。每先以盐浆水净漱口后。以硝石末少许先贴上。次以此药一钱贴之。日三。
●治小儿急疳。虫蚀口鼻。及下部皆赤烂。
大蒜（二两）　甜葶苈（半两）　干虾蟆（一两）　地龙（二枚去土炙）　乱发灰（一分）
上捣筛。相和入竹筒内。置瓦中。以糖灰火烧之。取沥少许。涂口鼻腮顶。及穀道等处。
●虾蟆丸　治小儿急疳。
虾蟆（一枚去爪烧作灰）　熊胆（研）　麝香（研）　白芜荑（各一分）　猪牙皂荚（去皮子炙一分）
上为末。炼蜜丸。如绿豆大。每服五丸至七丸。米饮或温水下。日三服。如急疳曾退落牙齿者。以倒流水化五七丸。涂龈上。
●治走马疳方。
上用竹园中蚯蚓泥。火煅通红。放冷。为细末。如在唇鼻面上。不得用手。以篦子调生油好粉敷疮上。先以盐汤洗疮净。方上药。只一两次。第三日和皮都落。如口内疳疮。用药干敷。
●立正散　治马疳牙疳。
人中白　枯白矾（各一分）　铜绿（一分）　轻粉（一分）　麝香（少许）
上为细末。先洗净疳。然后上药。每日三次二次。贴之大效。
●粉霜散　治小儿走马疳疮。宜涂。
粉霜（一两）　天南星（末二分）　黄丹（半两炙叶色）　麝香（半两）　定粉（一分）
上药相和。研令细。先用盐浆水洗过。以纸捻子搵药扫在疮上。每日三四度。瘥。
●蚺蛇胆散　治小儿急疳。痒随爪作疮。瞬息大如钱。或在头面口齿中。宜敷。
蚺蛇胆（三大豆许）　黄矾　白矾灰　芦荟　麝香（各一钱）
上为细散。若头面身上有疮。以清泔洗浥干敷。一大豆许。良久水出即止。重者不过三度瘥。如在口齿。宜频贴之。
●麝香丸　治小儿急疳。口鼻生疮。时痒不止。宜服此者。
大麻子（一升以竹箇中烧取膏）　虾蟆灰（一分）　麝香（一分）　人粪灰（一分）　盐绿（半分）
上细研如粉。以麻子膏和丸。如绿豆大。内入两鼻并口中。须以水更为点之。日夜各一度点。如下部有疮即一日两度内之。一方敷疮上。必须慎口。微有效。即减药。
●治走马疳牙关风壅。口气吹脓。或无臭。牙焦落。
胆矾　芜荑（等分）
上煅研末。干糁。
●又方
白矾（枯）　麝香（炙）
上为末。净洗牙了。扑牙根数次。用之良。
●治小儿急疳。虫蚀口鼻。及下部生疮。（出圣惠方）
干胆（一两半两为末半两烧灰）　销金银甘埚（一两）　银末（一大豆许）　人粪灰（一两）　麝香
上为细散。有虫蚀处。即著药粉之。三七日以来。勿食一切肥腻。
●又方（出圣惠方）
精白羊肉（二两）　芜荑仁（半两）　豉（一合）　川椒（二七粒去白）　酱豆（一匙）
上件药相和。烂研令细。每取一枣大。敷疮上。日三易之。
●铜青散（出危氏方）治走马疳。口内生疮。牙龈溃烂。齿黑欲脱。或出血臭。
川白芷（半两）　马牙硝（一钱）　铜青（一分）　麝香（一字）
上为末。干敷口角。及搽齿上妙。仍服蟾酥丸效。
●青牛散（出傅氏家藏方）治小儿走马疳。牙龈溃烂。由脏腑壅热。乳食不调。内有疳虫。上蚀齿。其候唇痒痛。牙齿焦黑。上生疮。脑中乾热。气熏蒸。多臭气。
蜗牛（一枚大者烧存性）　青黛（半钱）　麝香（一字别研）　黄蘖（一钱）
上为细末。先以盐水洗患处。搵干。用鹅毛点药少许。敷扫患处。一方无黄蘖。
●地骨皮散（出活幼口议）治肾疳。龈齶牙齿肉烂腐臭。鲜血常出。
生乾地黄（半两）　真地骨皮　细辛（各一分）　五倍子（炙焦二钱重）
上为细末。每用少许敷之。
议曰。本经所载疳证有五。谓五脏所受。故得其名。今述肾疳一脏。有证五候者。最为要急。不可同常。此疾具陈有五种候。傅迅疾可畏。乃知走马之号不诬。初发之时。孩儿口臭。上干胃口。气臭蒸郁。渐进损筋。龈内生疮。或肿或烂。其齿焦黑。又进从牙槽内发作疮疱。溃脓烂。又进热逼入脉。时时血出。其热注入。牙龈腐坏。槽宽齿脱。六七岁孩。落尽不复更生。岂可治疗。今以妙方。宜速与随其傅变而先理。不待后候而后药也。
●秋霜散（出王氏博济方）治小儿走马牙疳。蚀唇颊。牙齿浮动宣露。口臭。至妙。
砒（一钱）　粉霜　腻粉（各半钱）　麝香（少许）
上研令匀。每用一米粒许。揩患处。
●乳香丸　治走马疳如神。
乳香　轻粉（各半钱）　麝香（少许）　砒（半钱研）
上先将乳香研细。入轻粉、麝、砒共再研。用薄纸一韭叶阔。药内按过。撏纸少许。丸如黄米大。临卧将药填在疳处。至明则愈。
●四物散　治小儿走马疳。
粉霜　麝香　石灰　铅丹（炙紫色各一分）
上先研前三味细为散。后入铅丹再研匀。如桃红花。用鸡翎扫之。立瘥。
●雄黄散　治小儿急疳。乃脾毒骨䐬风。蚀动唇口。
雄黄（一分）　水银（半钱与雄黄同研令星尽）　铜绿（一钱）　麝香（一字）
上用研匀。以瓦合盛。先以新绵搵去血。甚者剪去恶肉贴之。一日三敷之。
●立圣膏（出医方妙选）治急疳侵蚀。
人乳汁（半分）　黄矾（一粟大）　白矾（一枣大）　石胆（一豆大）
上件研细。以绵裹内乳汁中。浸经一宿。看汁有味。慢火熬成膏。每用少许。涂于口里。如鼻有疮。滴入少许。若有肿处。先以三稜针刺破。除去血。然后即涂此药。
●黄龙散　治小儿疳蚀唇鼻。
销金锅下黄龙灰（细研一两）　麝香（研一分）　银末（小豆大）　蟾蜍（一枚一半烧灰一半炙乾捣末）
上为细散。但有虫处。疮上敷之。
●又方（出圣惠方）
青矾（半两烧通赤）　黄矾（半两烧令汁尽）　麝香（一分）
上件药相和。细研如粉。有疳疮处。时用少许贴之。
●五灵散（出典药方）治小儿走马牙疳。渐渐臭气。或连腮近耳坏烂。并不知痛。至于曾有落去下颊。数日方死者。
梧桐律　定粉　砒霜（雪白者）　麝香（当门子各等分）
上各研细。先洗患处净糁上。一日未效。再煎甘草汤净洗再糁。以知痛见血出者。肉渐生长而愈。
●蟾酥散（出全婴方）治小儿走马疳。牙龈臭烂。侵蚀唇鼻。先用甘草汤洗去皮。令血出涂之。亦理身上肥疮。但是疳疮用之立效。疮干好麻油调。湿则乾用。
蚵蚾（黄纸裹火煨焦）　黄连（各末一两）　青黛（一钱）
上为末。入麝香研和。依方用之。又南星入雄黄煨。入麝香为末。敷之。
●兰香散（出活幼口议）治小儿走马疳。牙齿溃烂。以至崩砂出血齿落。
轻粉（一钱重）　兰香子（一钱末）　密陀僧（半两醋淬）
上研如粉。敷之齿上。立效。
议曰。婴孩受病。证候多疳。良由气郁三焦。疳分脏。内有肾常虚得疳。名之曰急。以走马喻。治疗颇难。此等一证。初作口臭。多曰臭息。次第齿蚀。名曰崩砂。盛作龈烂。名曰溃槽。又盛血出。名曰宣露。重则齿自脱落。名曰腐根。既腐何由理之。嗟乎豪家育子。哺以甘肥。肾常受之虚热。或缘母在难月。恣食珍羞。令儿所招。即非偶然而作。今将秘方述于后。
●硫黄散　治小儿急疳。虫蚀唇鼻口齿。
硫黄（研半两）　乾漆（一两炒煨尽）　大蛤（烧灰二两）
上为散。每用半钱。入麝香少许研令细。取做绵。拭去疮上恶血。然后用药敷之。
●胆矾散　治小儿走马疳。
胆矾（飞）　乳香（研）　铅丹（飞各一钱）
上研为细散。每用纸捻子点少许。贴患处。如肉紫烂臭。药到便红。
●麝香散　治小儿急疳。齿牙腐烂。恶血口臭。齿牙脱落。
麝香（研）　铜绿（研各一钱）　黄连（去须二钱）
上捣研为散。以枣肉一枚。水一盏。研如泥。入前末共研令匀。患处敷少许。以烂丁香叶覆之瘥。肉消者可待肉生。神效。
●走马疳（出仁斋直指方）治口齿出血。臭气。
铜绿（半钱）　朱蜘蛛（一枚）
上为研。入麝香少许。夹和搽齿。如无蜘蛛。即用蜗壳二个。
●立应散　治小儿走马疳。诸药不效者。
红枣（三十枚）　信（少许）
上将红枣去核。却内信末少许裹定。烧存性。放冷为细末。每用少许。干黏牙疳疮上。
●敷齿立效散（出活幼口议）
鸭嘴胆矾（一钱重匙上煅红研）　麝香（少许）
上研匀。每服以少许敷之龈上。一方蟾酥一字。加麝香和匀敷之。
议曰。血之流行者荣。血气环转者卫也。变蒸之后。饮食之间。深恐有伤于荣卫而作众疾。或其伤于毒血。伤于热。攻之脏。所受何脏。盖小儿肾之一脏常生于虚不可令受热。毒攻及肾脏。伤乎筋骨。惟齿受骨之馀。故先作疾。名曰走马。非徐而作。所宜服药。甘露饮、地黄膏、化毒丹、消毒饮。其外证以前件立效散。及麝酥膏敷之。切忌吃食热毒之物。此疳不同常证。及系无辜有作。医深究保全为上。若用常方。难拟愈活。
●雄黄散（出经验良方）治小儿因痘疮。牙龈生疳蚀疮。
雄黄（一钱）　铜绿（五钱）
上同研极细。量疮大小。干贴其上。
●治走马牙疳。及治一切疳疮恶疮。赤烂等疾。（出百一选方）
上用小遗盆内。白屑取出磁罐内盛贮。用泥固济。炭煅红。取出。将白屑细研。入麝香少许。贴于患处。不过三二次。必效。
●治小儿走马牙疳。
上壁上虫儿人中白末。相和为末。敷。干贴亦可。
●附子丸　治小儿急疳。蚀唇鼻。
附子（炮裂去皮脐）　黄蜡（各半两）
上附子捣为末。消蜡为丸。内虫孔中。
●天南星散（一名除疳散出全婴方）治小儿走马疳。蚀透损骨。及小可攻蚀。
天南星（一枚大者）　雄黄（皂子大）
上先用天南星。当心剜作坑子。次安雄黄一块在内。用麦面裹合炭火内烧令烟尽。取出候冷。入麝香一字。同研为细末。先以新绵搵血。然后于疮上掺药。一日三次敷之。一方加轻粉。
●二金散（出圣惠方）治急疳毒盛。虫蚀却口鼻牙齿。
砒霜（一分）　麝香（半两）
上件药先将砒霜去纸上炙过。后入麝香同研令细。每用一字。以鹅翎掠在疮上。日使三两度。随时展去药。无令咽津。
●治小儿走马疳疮
虾蟆（一个活者）　蝼蛄（一个内在虾蟆口中以线缝口用黄泥裹火烧乾用炭煅存性）　麝香（少许）
上研为细末少许。贴患处。大效。
●黄连散　专治疳。
黄连（一钱）　轻粉（半钱别研）
上为细末。干贴诸疮上。大效。
●治小儿牙疳
上用甘草二寸。枣儿核七个。烧灰。搽牙妙。
●治小儿疳虫齿
雄黄　葶苈
上末。取腊猪脂熔。以槐枝绵包头。四五枚。点药格之。
●治走马疳（出百一选方）
上用蛇吞虾蟆逐蛇而取之。瓶盛一枚。黄泥固济。煅烟尽存性。取出研。为细末。入麝香少许。于患处贴之。即止。
●治小儿走马疳（出百一选方）
上取花蜘蛛一枚。以湿纸裹。荷叶包。火中煅令存性。研入少许麝香敷之。
●又方（出百一选方）
上取芭蕉杆或叶。即用烧存性。入麝香轻粉敷之。
●治小儿走马疳（出百一选方）
上用干篛叶。不拘多少。裹软土一块。同烧成黑灰。用轻粉相和敷。乾者用油调涂。
●治诸疳走马疳（出百一选方）
上蛆不拘多少。用河水浸三日。新瓦盆内顿。外以火煏干。入麝香少许。在内用贴患处。吃亦不妨。
●治走马疳（一名矾石散出百一选方）
上蟹壳十个。白矾五钱。枣子三个。一处灰火煅过为末。入麝香少许。同研。干揩方。
●又方（一名倍子散。一名麝香散出余居士选方）治走马疳。
上用倍子全者。不拘多少。炭灰烧。候烟欲尽。取出。放地上。盆覆之。存性去灰。碾为细末。入麝香少许。如牙药敷患处。虽咽津亦亦无碍。先以盐汤漱口。一敷即愈。一方用陈者敲开。只取细末。入麝香同研和匀。先以浆水洗疮。裛干敷药。乾者油调涂。新者和皮用。亦得。
●又方（一名桃花散出百一选方）
上用白矾、上色坯子各少许。细研。敷牙上。
●疗齿疳（出圣惠方）
上用蚺蛇胆末。敷。一方研细水调下亦可。（其蛇出岭南欲辨真伪割胆开内网如粟米水乳走者真也沉而散者非也此法不可不辨）
●胜金散（一名黑枣散出经验良方）治小儿走马疳。齿臭烂。
上用黑枣一个。去核。鸭嘴胆矾内满。使湿纸包。慢火煅成灰。入麝香少许。搽牙上。一方加轻粉。
●小儿走马疳（出经验良方）治牙龈腐烂恶血。口臭牙落。
上用鸡内金。清油灯上烧存性为末。掺疮上。干则清油调敷。（鸡内金即鸡䏶胵）
●红铅散（一名香矾散出卫生家）治走马牙疳。
绿矾（不拘多少）
上相矾色鲜明者。入甘锅。用炭烧赤。倾出。好酒洒拌匀。再入锅。如此数遍。红研细。入麝香少许。先以温浆水漱净。用药有疮处贴之。
●又方（出本草）治走马疳。
上用蚕退纸。烧灰存性。加麝香贴患处佳。
●代赭石散　治小儿走马疳。
上用代赭石。顶头者不拘多少。用炭火烧赤。醋淬七遍。湿地上以物盖出火毒。捣研为散。患者不拘大小儿。设皮破唇上下如针眼子者。先用浆水漱口。剪好纸作细条。醮薄药于牙龈上贴之。纸落再贴。隔宿即生肌如榴子。甚者不过再上。寻常宣露牙齿。亦可用药贴之。
●巴豆丸　治小儿急疳。蚀唇鼻。
上用巴豆十七枚。冷水浸一宿。去皮研。与蜡为丸。如桐子大。每用一丸含之。仍吐其汁。若误宴下。倏肿闭塞吐痢者。急煎黄连汤及蓝叶汁等解之。
●治小儿走马疳
上用飞白矾。皂角子七个烧过。同为细末。虀水洗漱净疮。贴上。纸花封子即愈。
●治急疳蚀口鼻者。生疮。
上用没石子为末。吹下部即瘥。
●治急疳蚀口鼻。数日欲死。
上用蓝淀敷之。日十度。夜四度瘥。
●治小儿急疳疮。神效方。（出圣惠方）
蔓菁花（成时并根枝取阴乾）
上件根茎一握。去头尾。以大麦面并浆汁和作团裹之。炭火中烧令烟尽。取出候冷。入麝香一钱。同研为末。每贴时。先以米泔净洗。故帛拭乾。可敷药。若儿小恐痛甚。以意少少敷之。不过三数遍瘥。口鼻及下部疮。悉治之。
●地黄丸（出百一选方）治肾疳即急疳。由乳食不调。脏腑伏热。凡滋味入于脾而生虫。虫大则动侵蚀脏腑。遂使小儿心闷。若上蚀齶龈。则口疮出血。齿色紫黑。下蚀肠胃。则下痢肛烂。湿痒生疮。疗治不早。则消蚀精髓。不治虫齿目为湿䘌。多因疳伤久痢。肠胃受湿得之。状如狐惑。伤寒齿蚀之证。或以走马命名。盖齿属肾。肾气虚。才受邪热。疳气直奔上焦。初作口气名曰臭口。次第齿黑名曰崩砂。盛则龈烂名曰溃槽。热血逆出名曰宣露。甚者牙皆脱落。名曰腐根。其根即腐。齿不复生矣。外证脑热脱削。手足如冰。寒热时作。滑泄肚痛。口臭乾渴。牙龈生疮。爪黑面黧。身疼疮疥。
熟地黄（洗五钱）　赤茯苓　当归　山茱萸（蒸去核）　川楝肉（焙）　牡丹皮　山药　川芎　使君子（煨各二钱）
上为末蜜丸。空心温汤下。每服三丸。如桐子大。
●牙疳散　治小儿疳蚀。
以人粪烧灰。入麝香少许为末。贴病处。
●牙疳膏　治小儿走马疳。大人牙齿疳。
上用麝香半两研细。无灰酒半升。于银石器中熬。以槐柳枝三五茎不住搅成膏。火须紧慢得所。患者。先以浆水漱口。涂之。

脑疳（附论）  ***************************
夫小儿头皮光而急。发枯作穗。脑热如火。头上生疮。腮脸虚肿。身体多汗者名曰脑疳。此由在胞胎禀受不足。脑体虚弱。其母挟于风热。既生之后。腑脏挟热。乳食不周。上攻脑络。则头大项细。损儿眼目。渐渐羸瘦。肌体常热。发落不生。故谓之脑疳。
方
●化疳丸（出圣惠方）治小儿脑疳久不瘥。肌体黄瘦。头面乾枯。眼鼻生疮。壮热多渴。
虾蟆灰（半钱）　青黛（半两细研）　穀精草灰（一分）　牛黄（细研一分）　木香（一分）　丁香（一分）　熊胆（半分研入）　芦荟（一分细研）　朱砂（半两细研以水飞过）　麝香（半两细研）　犀角屑（一分）　羚羊角屑（一分）　腻粉（细研半分）　砒霜（细研半分）　槟榔（一分）　胡黄连（一分）
上为末。研入牛黄等。炼蜜为丸。如粟米大。每一岁以粥饮下一丸。日三服。
●金蟾丸　治小儿脑疳。发枯作穗。脑热如火。烦热满闷。
乾蟾（一枚去肠肚併骨酥爪灰）　胡黄连　熊胆（研）　蝉蜕（去土）　丹砂（研）　蛇蜕（烧）　雄黄（研）　天竺黄（各一分）　无食子（二枚）　麝香（研半钱）　地龙
上为末。烧粟米饮和丸。如黄米大。每服七丸至十丸。米饮下。不拘时。
●虎睛丸（出圣惠方）治小儿脑疳。眼涩多睡。惊悸不吃乳食。黄瘦。
虎睛（一对酒浸一宿微炙）　犀角屑（半两）　真珠末（半两）　川大黄（半两锉碎微炒）　栀子仁（半两）　子芩（半两）　龙胆草（一分去芦头）　牛黄（细研）　巴豆（十粒去皮心纸裹去油研）
上为末。都研令匀。炼蜜和丸。如麻子大。一岁乳食一丸。日三服。稍大即以意加减丸数服之。
●牛黄丸（出圣惠方）治小儿脑疳。身热发枯。
牛黄（细研一分）　麝香（细研半分）　龙脑（半分研细）　青黛（半两细研）　雄黄（一分研细）　胡黄连（一分）　木香（一分）　犀角屑（一分）　芦荟（细研一分）　蟾酥（半分研入）
上为末。都研令匀。以面糊和丸。如黄米大。每服以温水下五丸。日三服。量儿大小。以意加减。
●升麻丸（一名青黛丸出圣惠方）治小儿脑疳。皮光急。头发作穗。或有疮痍。或时腮肿往来。损害眼目。是胎热所致。
升麻　青黛（研）　龙胆（去苗）　茯苓（去木）　大黄（煨锉各半两）　甘草（炙）　黄连（去须）　蓝实　蜀漆（炒各半分）
上为末。炼蜜和丸。如麻子大。每服三丸至五丸。米饮下。早晨午间日晚各一服。量儿大小。以意加减。
●青黛散（出圣惠方）治小儿脑疳。烦热。皮乾瘦悴。
青黛（研一分）　甘草（锉炙）　地榆（锉炙）　蜗牛子（白肉者热炙炒黄去壳各一钱重）　兰香根（烧灰）　麝香（研）　人粪（烧灰研）　蚺蛇胆（研）　龙胆（研各一分）
上为散。每服一字至半钱。米饮调下。早晨午间日晚各一服。更量大小加减。亦可以少许吹入鼻中。
●龙脑丸（出圣惠方）治小儿脑疳。羸瘦烦热。
麝香（研一钱）　丹砂（细研水飞一分）　熊胆（研一钱）　芦荟（研）　干虾蟆（烧灰）　雄黄（各一分）
上将五味捣研细如粉。以水化熊胆和丸。如麻子大。若硬更入糯米少许同丸。每服三丸至五丸。薄荷汤下。早晨午间日晚各一服。量儿大小。以意加减。
●麝香虾蟆丸　治小儿脑疳。头发作穗。或头上生疮。或腮脸虚肿。或腹冷久泻。
虾蟆（一枚去肠肚烧灰）　诃黎勒（五枚面裹烧熟去面并核）　胡黄连　黄连（去须各半两）　芦荟（研）　熊胆（研各一分）　丁香（三十粒）　丹砂　麝香（研各一钱）
上为末。水浸炊饼心和丸。如麻子大。二岁儿每服十丸。温米饮下。日二服。
●龙胆丸（出危氏方）治脑疳。皮光急。满头饼疮。脑热发结。身汗腮肿。囟高。
龙胆草　川大黄　苦楝根皮（焙）　防风　赤茯苓　芦荟　油发灰　青黛（干）　黄连
上为末。猪胆汁。浸糕糊丸。麻子大。每服二十丸。薄荷紫苏泡汤下。食后仍以芦荟末。吹入鼻。
●葶苈散　治小儿脑疳吹鼻。
葶苈（纸上炙黄）　藜芦（去芦头炒研）　鹤蝨　虾蟆　丹砂（研）　滑石（各一分）　蟾酥（如枣叶二片子）
上捣研为散。每用一字吹入鼻中。嚏即可活。
●吹鼻龙脑散（出圣惠方）治小儿急疳。脑寒头痛。眼目昏暗。羞明怕日。
龙胆（细研少许）　蜗牛壳（一分炙令黄）　虾蟆灰（一分）　瓜蒂（一分）　麝香（细研少许）　黄连（去须一分）　细辛（一分）
上为细散。入瓷合内贮之。每取少许。吹入鼻中。每日两度用之。
●地榆散（出圣惠方）治小儿脑疳。鼻痒。头发作穗。面黄羸瘦。益脑吹鼻。
地榆（锉）　虾蟆（灰）　青黛（研）　麝香（研）　石蜜（炒焦各一两）
上为散。更研极细。每取少许吹入鼻中。当有黄水出。一方有穀精草。无石蜜。
●熊胆煎（出圣惠方）治小儿脑疳脊疳齿疳诸般疾。口生疳。截急疳。
●牛黄丸　治小儿脑疳。头皮光。发枯作穗。脑热头疮。多汗肌瘦。
牛黄（研）　大青　黄连（去须）　天麻（各一两）　丹砂（滴水研半分）
上研为末。酒煮面糊和丸。如麻子大。每服三丸。热水下。
●治小儿脑疳。鼻中（出脓秽臭。出傅氏活婴方）
芦荟　麝香　脑子
上捣成块以绯绵裹定。塞鼻中。
●杀脑疳除鼻疳（出本草）
以芦荟末。吹鼻中。
●麝香丸　治小儿脑疳。头皮光而急。发枯作穗。脑热如火。或头上生疮。或腮脸虚肿。
麝香（研半钱）　胡黄连　芦荟（研各一两）　青橘皮（汤浸去白焙）　使君子（去壳各一分）
上为细末。白面糊和丸。如绿豆大。每服七丸。乳食前。米饮下。日三服。
●丁香散（出圣惠方）治小儿脑疳。发乾作穗。眼有白膜。鼻头生疮。通脑。
丁香　蜗牛壳（去土）　赤小豆（拣）　辛荑（不蚛者炙令香去皮并子一分）
上为散。每取少许。以竹筒吹入鼻中。五疳悉用之。病重者出虫。每日两度用食。
●桔梗汤　治小儿脑疳。头发结穗。头皮光急。或有疮痒。或腮颈时肿。眼目不明。积渐羸瘦。弱枯。　桔梗（锉炙半两）　黄蘖（去粗皮锉炙）　大黄（炙锉各一分）
上捣筛。每用一钱。以水一小盏。入生地黄长二寸。擘破同煎。至四分去滓。分温二服。早晨日晚各一。量儿大小。以意加减。
●治小儿脑疳鼻痒。毛发作穗。面黄羸瘦。益脑。（出圣惠方）
上用蟾蜍去皮肠。一个阴乾。涂酥炙为末。以朱砂麝香为丸。如麻子大。以乳汁调鼻中。

口齿疳（附论）  ***************************
夫小儿口齿疳者。由脏腑壅热。乳食不调。内有疳虫。上蚀于口齿故也。其候唇口痒痛。牙齿稍黑。舌上生疮。脑中乾热。齿肉黑烂。颊肿齿疼。热毒薰蒸。口多臭气。故曰口齿疳也。
方
●青黛丸（出圣惠方）治小儿口齿疳。生疮臭烂。
青黛（一分研细）　朱砂（一分细研）　牛黄（半分细研）　麝香（半分细研）　龙脑（半分细研）　熊胆（一分细研）　胡黄连（一分）　人中白（半分）　鸡舌香（半分）　蜣螂灰（半分）　蝉蜕（半分微炙去足）　芦荟　夜明砂（半分微炙）　瓜蒂（一分）　蟾酥（半分研入）
上为末。都研令匀。用口脂和丸。如绿豆大。以乳汁研破一丸。涂在口内。及滴入鼻中。以桃柳汤洗儿。其疳虫自出。
●九仙膏（一名麝香散）治小儿齿疳龈。鼻及牙齿诸疾（方见麝香散）
●雄黄散（出圣惠方）治小儿口齿疳生疮。
雄黄（一分细研）　硝石（一分）　蚺蛇胆（一分细研）　黄连（去须三分）　石盐（一分）　苦参（锉一分）　朱砂（一分细研）　麝香（半分细研）　鸡屎矾（三大豆大细研）
上为末。同研极细。不问疮之赤与白。生在舌腮脸颊中。及齿龈上。并宜涂之。
●莨菪膏（出圣惠方）治小儿疳䘌。口齿疮。悉主之。
莨菪子（一分生用）　葶苈子（一分生用）　硫磺（一分细研）　雄黄（一分细研）　白矾灰（一分）　熊胆（一分细研）　芦荟（一分研细）　蚺蛇胆（一分细研）　麝香（一分细研）
上为末。都研令匀。取腊月猪脂二两。入于铫子内。以慢火上熔化。后下诸药末。相和搅匀为膏。每用杏仁大以绵裹火炙。烙齿龈及疮上。
●白矾散（出圣惠方）治小儿口齿疳疮。疼痛肿烂。
白矾灰（一分）　黄矾灰（一分）　雄黄（一分细研）　盐绿（一分细研）　虾蟆灰（一分）　麝香（一分细研）
上同研匀令细。每用药时。先以发裹指点清水洗口齿上。然后用蜜调散如膏。以篦子薄涂于齿上。日三五度用之。
●丹砂散　治小儿疳。蚀唇颊。齿牙浮动。宣露口臭。
丹砂　雄黄（各一钱）　麝香　腻粉　青黛　脱蚕蛾　芦荟　胡黄连末（各一钱）
上研为细末。再一处拌匀。每用二字。干贴患处。
●芦荟散（出圣惠方）治小儿口齿疳。鼻舌生疮。及头面诸恙。
芦荟（研）　胡粉（研各半两）　真珠（研水飞过用）　蜗牛壳　盐绿（研）　青黛（研）　黄芩（去黑心各一两半）　麝香（研一分）
上为细散如面。先用甘草汤洗漱了口。将此散绵裹贴齿龈上。涂亦得。有涎吐出勿咽。一方有黄连无黄芩。一方有石盐。
●乾漆散（出圣惠方）治小儿口中疳疮。蚀齿根宣露。
乾漆（半两捣碎炒令烟出）　硫黄（半两细研）　文蛤灰（半两）　兰香灰　虾蟆（半两烧灰）　麝香（一钱细研）　没石子（半两）　马齿苋末（半两）
上为细散。腊月猪脂四两。并药末于铫子内相和。煎热。用槐子末及热醮取。烙齿根上。令血出。每日二上。以肉生为度。
●黄芩散　治小儿口齿疳。唇口痒痛。齿龈肿黑。宣露动摇。
黄芩（去黑心）　升麻　黄连（去须）　大青　虾蟆（烧灰）　角蒿（灰各一两）　黄蘖（去粗皮半两）
上为细散。每用一字贴齿龈上。有涎即吐。如患乾湿癣。以口脂和涂疮上。或腊月猪脂和。亦可。
●蜗牛散（出圣惠方）治小儿口齿疳疮。臭烂不瘥。
白狗粪（烧灰）　人粪灰　蝙蝠（烧灰）　青黛　胆头（烧灰以上各半两）
上为细散。每取少许吹鼻中。又以蜜和。贴口齿上立效。
●益母草（出圣惠方）治小儿疳䘌。口齿骨出。
益母草灰（一分）　胡黄连（半两）　川升麻（一分）　牛黄（半分细研）　麝香（一分细研）　人中白（烧灰一分）　黄蘖（锉一分）
上为细散。浮揩齿后。用药少许干糁齿龈上。日三用之。
●角蒿升麻散（出圣惠方）治小儿齿疳宣露。脓血不止。
角蒿　细辛（去苗叶）　升麻　地骨皮（细锉）　麻黄（去根节锉焙）　牛膝（锉等分）
上为散。每用少许敷齿。或以水调药末在纸上贴。一方无麻黄。
●蜗牛散（出圣惠方）治小儿口齿疳疮。蚀口鼻中欲尽。
蜗牛壳（二七枚烧灰）　角蒿（二两烧灰）　麝香（半钱）　黄蘖末（半钱）　细辛末（半钱）　石胆（一杏仁大）
上都细研。每取少许。日三度贴之。
●马齿苋散（出圣惠方）治小儿疳疮。满口齿彻。鼻透。
马齿苋（半两乾者）　没石子（半两）　麻黄（去根节半两）　麝香（一钱细研）　兰香根灰（二钱）
上为细散。每取半钱。贴于疮上。日夜四五度用之。
●麒麟竭散（出圣惠方）治小儿口齿疳。臭腐。
麒麟竭　梧桐皮　白矾（各半两）　铅丹（二分）
上先渍白矾作汁。次入铅丹候乾。同馀药研为散敷之。不过三两上瘥。
●蟾灰散　治小儿牙疳。齿龈腐烂。恶血口臭。牙齿脱落。
虾蟆灰（一枚烧存性）　青橘皮（汤浸去白焙）　甘草（锉）　青黛（研各一分）
上研为散入麝香少许。或小儿满口臭烂。落下牙齿。用鹅毛扫入疮上。
●蜗牛散　治小儿口齿疳。唇痒痛。渐肉赤黑色。气息臭秽。牙齿摇动。
蜗牛（乾者）　白狗粪灰　虾蟆灰（各一两）　麝香（研少许）
上为细散。每用一钱。吹鼻中。并蜜和涂齿上。即瘥。
●雄黄散（出圣惠方）治小儿忽有口疮疳。及齿龈生烂。入口臭。
雄黄（一分细研）　苦叶（一两炙令黄色）　黄芩（半两）　螺蛳壳（炙令黄一分）
上为末。夜间与贴。糁在齿龈及疮上。
●又方（出圣惠方）
麝香末（一钱）　蟾酥（三片子如柳叶大铁器上以慢火炙令焦黄色别研为末）　五灵脂末（一钱）　蜜（半两）
上与蜜调和。入铫子内。以慢火熔化成膏。去却疮烂物。然后取药涂在疮上。日夜四五度用之。
●抵圣散　治小儿疳蚀。损口齿。臭秽不可近者。
铜绿（一分）　蛤粉（半两）　麝香（二钱）
上研为散。干贴。口齿臭秽者用盐水净洗拭乾。每日一度贴之。止必效。贴了药。少顷口角有涎出者可医。如无涎出者不可治。
●三灵散　治小儿牙疳口臭。
绿矾（研）　白矾（烧汁尽各半两）　麝香（一钱）
上细研。每用少许。贴牙龈上。不计时候。
●胡桐泪散　治小儿牙疳疮。
胡桐泪（一两）　铜绿（一钱）　麝香（少许）
上研令匀。每用药少许。以鸡翎扫之。
●治小儿牙疳绝妙方
麝香（一钱）　蟾酥　轻粉（各半两）
上一处研细。滴水捻如丁香样。每用少许。化破揩牙立效。
●急疳方（出德生堂经验方）治小儿口齿疳。穿蚀口鼻手足肌肉。俗名走马疳方。
砒霜　粉霜（二味研各极细）　石灰（罗过研细）
上等分相和。左右研转令极细。腻如面。每以鸡羽尖摭少许扫疮上。其疮即痂。万勿多用。恐入腹中。有大毒慎之。
●麝香煎（出圣惠方）治小儿疳蚀齿龈。兼腮颊肉疮烂。
麝香（一分）　定粉（半两）　黄蘖末（半）
上都细研为散。以蜜一两。于瓷器内先煎五七沸。即入药末相和。更煎三两沸。于患处放冷贴之。日四五度效。
●黄蘖散（出圣惠方）治小儿口疳。及齿龈生烂肉。口臭虫蚀作孔。
黄蘖（一两微炙）　青黛（半两）　麝香（一钱）
上件药都研罗令匀。每服少许。糁贴疮上。日三四用之。
●金面花儿　治小儿口疳立效。
巴豆（不论多少碎）　黄丹（少许研）
上摊在小纸花上。贴在眉上。立效。
●治小儿牙疳。
黄丹（一两）　人言（一钱）
上为末。锅内炒紫色。用染红纸扯碎。就拌药。用纸贴患处。甚效。
●葶苈子散（出圣惠方）治小儿疳蚀。及口齿落。臭秽不可近。
葶苈子（一分微炒）　胡桐泪（一分）
上同研令细。后以腊月猪脂半两。调和稀为膏。用柳条筋子。以棉裹微微搵药。时时烙之。
●五倍子散（出圣惠方）治小儿口齿疳虫。
五倍子（三分末）　黄丹（一分微炒）
上同研为末。以棉裹贴于齿上涂之。以得虫。日四五上。
●治小儿口齿疳宣露熨烙方（出圣惠方）
腊月猪脂（三两）　臭黄（一两研细）
上以槐子三五茎。削令尖。揩拭齿龈。令净。煎猪脂沸。即以绵裹槐枝头点猪脂。次点臭黄。乘热烙齿。日三五度良。
●截疳散（出杨氏家藏方）治小儿走马疳。牙龈溃烂。
蝼蛄（二指大用以盐泥固济炙烧令通赤放冷用）
上取出蝼蛄灰。入麝香少许细研为末。先将盐汤漱口。后用鹅毛扫药点患处。
●立效散（出杨氏家藏方）治小儿牙疳齿烂。血出溃臭。
芦荟（别研）　白矾（枯研）　枣肉（焙乾为末）　芜荑仁（微炙为末）　甘草（炙为末以上各一两）　朱砂（别研）　麝香（别研）　乳香（别研各半钱）
上件研匀。每用少许。贴牙烂处。
●乌神散（出杨氏家藏方）治小儿牙疳龈肿痛。及退牙后。久不生者。用之自生。
鲫鱼（一枚大者去肠肚用）　大枣（十枚核）　胆矾（一钱研细入在枣内却将枣肉入在鱼腹内）　龙骨（一钱别研）　脑子（别研）　麝香（别研二味各半钱）
上将前鲫鱼等二味用纸裹三五重。盐泥固济。头上留一窍子。炭火内煅。青烟出为度。取用上罨一宿。出泥入龙骨等四味。研令极细。每食后用温浆水漱口。以药少许敷牙龈患处。一日三次用之。
●蟾酥散　治小儿牙疳。蚀烂齿龈。渐侵唇口。
蟾酥（一字）　芦荟（一字别研）　黄矾（一分枯过）　草乌头（一分烧灰存性）　胆矾（一分过枯）　五倍子（半两烧灰）
上件为细末。入麝香少许。再研令匀。用绵裹箸头。醮药少许。点患处。
●必胜散　治一切牙疳。齿龈蚀烂。口臭血出。
蟾酥　轻粉　定粉　人中白（四味各一钱）　麝香（一字别研）
上为末。临卧盐汤漱口。贴药末在患处。用薄纸盖之。
●碧玉散　治牙疳肿烂。
铜青（二钱）　麝香（一字）　轻粉（一字）
上研细末。手指捻药末。搽牙。临卧时用药贴在疮上。即愈。
●又方
上用屎盆内遗留下白龈。刮下成片。焙乾细研。入麝香雄黄轻粉和匀作一处。贴在牙疳上即愈。三次渐无矣。
●麝香散　治小儿牙疳。唇齿皆蚀损臭烂。
硇砂（四两）　信砒（三字）　麝香（少许）
上先以绵抹口研之。每用少许敷之。一应唇齿疳疮。皆可用。不可咽。虽无妨但以吐耳。用之无不效。大人只用一钱。

疳疮（附论）  ***************************
夫小儿疳疮。生于面鼻上不痒不痛。恒有汁出。汁所流处。随即成疮。亦生身上。小儿多患之。亦是风湿敷于血气。所以不痒不痛。故名疳疮也。
方
●治小儿面鼻身生疳疮。及遍口生湿疮。并赤白等疮。及毒入腹。渐渐羸瘦。
白狗粪（半两烧灰）　虾蟆（半两烧灰）　地龙（半两烧灰）　蜗牛壳（半两烧灰）　兰香（半两烧灰）　人粪（半两烧灰）　熊胆（一分）　芦荟（一分）　麝香（一分）
上研为散。若口中生疮。先以盐浆水净漱口。以绵裹药少许含之。若鼻内生疮。吹少许鼻中。如鼻外生疮。去痂敷之。窨气入腹中。汲水空心调服半钱。
●治疳疮。
甘草　黄蘖　马鞭草　带发葱　荆芥（各等分）
上煎水洗一遍。后用诃子连肉核烧灰为末。以麝香加轻粉少许。敷于患处立愈。
●治小儿疳疮。生于身上诸处。宜用此。方（见麝香丸）
●养命丹（出傅氏活婴方）治五疳傅变脏腑。舌口生疮。
石胆（一个）　龙骨　麝香　龙胆草　芦荟　熊胆（各等分）
上为末。临卧涂之。
●鸽粪散（出圣惠方）治小儿口中及诸处生疳疮。
鸽粪（一分）　人粪（一分）　白矾灰（一分）　青黛（一分）　麝香（一分）
上研为散。日三上。敷之。
●青黛散（出圣惠方）治小儿疳疮。或生口上。或生身上。
青黛（半两）　人粪（半两烧灰）　蜗牛（半两烧灰）　麝香（一分）
上研为散。量疮大小敷之。若鼻内疮。以散少许吹在鼻内。日三用之。
●麝香散（出圣惠方）治小儿头面生疳疮。口中臭气。
麝香（一分）　蚺蛇胆（一分）　黄连（一分瓜用者）　芦荟（一分）
上细研为散。先以温水洗疮。后取药一字。敷于疮上。口内气恶。贴药一字。日三用之。
●鸦鵮散　专治鸦鵮疳疮。
老鸦头（一枚烧灰研）　轻粉　黄丹　枯矾（各一分）　麝香（少许）
上为细末。先用温水洗净。糁药良。
●治疳疮（出经验良方）又治玉茎上疮。
抱鸡卵壳　鹰爪黄连　轻粉（各等分）
上为末。煎过麻油调涂。
●治小儿徐疳疮胆热。
上用蚺蛇膏。水清注鼻中。
●治小儿急疳疮（出圣惠方）
上嚼麻子令烂。敷之疮上。立效。
●麻蕡治小儿疳疮（出本草）
上嚼麻子敷之。日六七度。
●治急疳蚀口鼻无数。日夜欲死。（出本草）
上烧文蛤灰。腊月脂和涂之。
●治小儿疳疮虫蚀鼻。及鼻下两道赤者。名口䘌。亦名赤鼻疳疮。
上用熊胆半分。汤化调涂于鼻中。
●桃叶汤（出经验良方）治天行头面鼻疳疮。
上桃叶二两。捣碎。用水五升。煎汁拂去滓。洗五七次即安。
●治小儿唇口疳疮。蚀烂唇颊。（出经验良方）
上胆矾香白芷等分为末。和之。糁敷疮上。
●治小儿身上及口面生疳方。（出圣惠方）
上取狗粪中米。烧灰细研。敷之。
●又方（出圣惠方）
上马御虫一枚。晒乾。捣末敷之。
●又方（出圣惠方）
上羊胆三枚。取汁。以酱汁相和涂之。
●又方（出圣惠方）
上胡粉炒过。以狗脂和涂之。以瘥为度。油亦可。
●治小儿奶疮疳（出经验良方）
上用明矾黄丹并煅过。放地上出火毒。研末。用油清调搽。湿则干涂之。又皂荚子烧灰存性为末。加轻粉少许。清油调涂。及治头上疤疮。口疳疮。杨氏曰。人自孩提以至弱冠。潮热发疮。皆是疳气使然。盖疳虫耗其精体。蚀其皮肤。体虚肤空。疳热流注。遂致遍身热疮。发歇无已。
●治小儿疳疮（出肘后方）
上用粟子。嚼敷之。
●治小儿疳疮。蚀口齿鼻及下部。欲死。（出圣惠方）
上先以泔洗疮上。拭乾。以鸡屎白矾烧灰敷之。日三上。效。
●白芷立效散（出傅氏方）治疳疮湿痒。胁筋腿畔腐烂。
白芷　防风　白蒺藜（炒）　川当归　川芎　地龙（酒洗炒）　黄连　龙胆草　甘草
上㕮咀。每服二钱。白水煎服。
●鱼肚散（出卫生家宝方）治小儿疳疮。
密陀僧（一两）　黄丹（一两水飞）
上件为末。用活鲫鱼一个。破出腹肚。净洗。入药在鱼肚内。用湿纸裹定。黄泥固济了。慢火内烧一日。取出去土。研令细。每少许。先用米泔水洗疮口。干贴。
●黄连散（出朱氏集验方）治小儿头上疳疮。
上用羯羊胆一枚。以簪子擘开。倾胆汁在盏内。看胆汁多少。入好麻油如胆汁许。不干竹煎仓米香热。入鹰爪黄连。细末。调令得所。敷疮上。曾用有效。

奶疳（附论）  ***************************
夫乳下孩儿。有瘀疳气者。由乳母恣食生冷油腻甘酸之物。傅气乳中。或食交奶。伤儿脏腑。遂致寒热不调。肌体羸瘦。乳哺渐少。面色青黄。口中生疮。或时呕吐。昏昏多睡。毛发乾焦。因其食乳。成疳故谓之奶疳也。
方
●牛黄丸（出圣惠方）治小儿奶疳羸瘦。壮热多睡。
牛黄（一分细研）　雄黄（一分研）　熊胆（一分研）　朱砂（一分研）　麝香（一分研）　丁香（一分）　龙脑（半分细研）　甘松（一分）　胡黄连（一分）　腻粉（一分研）　芦荟（一分）　巴豆（半分去皮心研去油）　水银（半两以少许枣肉研令星尽）
上为末。都研令匀。以黑狗胆汁和丸。如黄米大。每服以粥饮下三丸。量儿大小。以意加减。
●龙蟾丸（出圣惠方）治小儿奶疳。腹大黄瘦。或时吐乳。壮热下痢。
乾蟾（一枚涂酥炙微焦）　木香（半分）　肉豆蔻（二个去壳）　雄黄（一分细研）　青黛（一分细研）　丁香（一分）　熊胆（半分细研）　胡黄连（一分）　朱砂（一分细研）　麝香（一分细研）　赤石脂（一分）　代赭（一分）
上为末。都研令匀。炼蜜和丸。如粟米大。一岁儿以粥饮下二丸。早晨一服。申时再服。量儿大小。以意加减服之。
●治小儿奶疳。腹大筋青。发稀体瘦。
肉豆蔻（一个去壳）　麝香（一钱细研）　朱砂（一分细研）　五灵脂（一分）　田父（一分炙微黄）　夜明砂（一分微炒）　地龙（一分细研）　蜣螂（一分微去翅足）　白矾灰（一分）
上为末。都研令匀。以软饭和丸。如绿豆大。不计时候。以温水下五丸。量儿大小。以意加减。
●使君子丸（出圣惠方）治小儿奶疳。腹胀肚大。吐呕渐渐羸瘦。
使君子（一分）　诃黎勒皮（一分）　槟榔（一分）　朱砂（一分细研）　麝香（一分细研）　熊胆（一分细研）　丁香末（一分）　蟾酥（半分研入）　夜明砂（一分微炒）
上为末。都研令匀。以软饭和丸。如绿豆大。每一岁儿以粥饮下二丸。量儿大小。以意加减。
●朱砂丸（出圣惠方）治小儿奶疳。肚胀四肢瘦弱。不欲乳食。
朱砂（一分细研）　雄黄（一分细研）　夜明砂（半两微炒）　黄连（半两去须）　槟榔　鳖甲（半两涂酥炙焦黄去裙襴）　干虾蟆（半两涂酥炙令焦黄）
上为末以糯米饭和丸。如黍米大。每服以粥饮下七丸。日三服。量儿大小。以意加减。
●蟾头散（出圣惠方）治小儿奶疳。体瘦烦热。毛发乾焠。乳食减少。
蟾头（一枚烧灰）　蛇蜕皮灰（一分）　蝉壳（去足微炒一分）　蜗牛子（三七枚炒微黄）　麝香（一钱）　青黛（半两）
上都细研为散。每服以热粥饮调下半钱。日三服。量儿大小。以意加减。
●治小儿奶疳。羸瘦。食肉不生肌肉。（出圣惠方）
朱砂（一分细研）　麝香（一分细研）　芦荟（一分细研）　使君子（二枚）　五灵脂（一分）　胡黄连（一分）
上为末。都研令匀。以饭饮和丸。如绿豆大。每服以粥饮下五丸。量儿大小。以意加减。
●胡黄连丸（出圣惠方）治小儿奶疳。壮热体瘦。
胡黄连（半两）　虾蟆（一枚涂酥炙焦黄）　蛇蜕皮灰（一分）　麝香（一分细研）　牛黄（半分细研）　使君子（一分）
上为末以面糊和丸。如绿豆大。每服以粥饮下五丸。日三服。量儿大小。以意加减。
●治小儿奶疳。黄瘦体热心烦。（出圣惠方）
青黛（半两）　蟾酥（半两）　熊胆（一分）　黄连末（半两）　牛黄（一分）
上都研如粉。以猪胆汁和丸。如绿豆大。每服以粥饮下五丸。日三服。量儿大小。以意加减。

内疳（附论）  ***************************
夫小儿内疳者。由乳哺无恒。伤于脏腑之所致也。其候乳食不消。心腹虚胀。眼目涩痒。体热皮枯。肠胃不调。痢下五色。渐渐羸瘦。虫食肛肠。日月弥深。痢转不止。故号内疳也。
方
●杀疳丸（出圣惠方）治小儿内疳。下痢不止。体瘦食少。腹痛羸弱。
蜗牛壳（一分）　麝香（一分研）　芦荟（一分细研）　雄黄（一分细研）　肉豆蔻（半两去壳）　母丁香（一分）　黄连（半两去须微炒）　鹤蝨（一分）　定粉（一两微炙）　白矾灰（一分）　密陀僧（一分细研）　没药（一分）　艾叶（半两炙令黄）　地榆（一分微炙）　熊胆（一分研入）　蟾酥（一分研入）
上为末。以面糊和丸。如绿豆大。不计时候。以粥饮下三丸。量儿大小。以意加减。
●木香丸（出圣惠方）治小儿内疳。乳食不调。心腹胀满。肌肤羸瘦。下痢无恒。
木香（一分）　赤石脂（半两）　蝉壳（一分去足微炙）　麝香（一分细研）　肉豆蔻（一两去壳）　黄连（三分去须）　黄丹（一分微炙）　熊胆（一分细研）　夜明砂（一分微炙）　乾蟾（一分涂酥炙微焦）
上为末。用水浸蒸饼丸。如麻子大。每服以温米粥饮下三丸。量儿大小以意加减。
●芦荟丸（出圣惠方）治小儿患内疳。四肢羸瘦。腹胀鼻痒。乾燥下痢不恒。
芦荟（一分细研）　雄黄（一分研）　麝香（一钱研）　没石子（一分）　丁香（一分）　蛇蜕皮灰（一分）　黄连（半两去须）　蝉壳（一分微炙去足）　蟾酥（一钱）　熊胆（一分研入）
上为末。炼蜜和丸。如黄米大。每服以粥饮下三丸。日三服。别研一丸。吹入鼻中。量儿大小。以意加减。
●麝香丸（出圣惠方）治小儿内疳。下痢不止。肌体削瘦诸疾。
麝香（一分研）　黄连（一两微炙）　定粉（一两微炙）　蛇蜕皮灰（一分）　夜明砂（一分炙研）　芦荟（一分）　蜗牛壳　诃黎勒（半两煨去皮）　胡黄连（一分去须）　没石子（一分）
上研细散。都令匀。每服以粥饮调下半钱。早晨午后各一服。看儿大小。加减服之。
●丁香散（出圣惠方）治小儿内疳。体瘦下痢。
丁香（一分）　朱砂（一分）　当归（一分微炙）　犀角屑（半两）　牛黄（一分细研）　蚺蛇胆（一分研）　白马压面（一分酒浸炙黄色）
上为细散。都研令匀。每服以粥饮调下半钱。日三服。量儿大小。以意加减。
●又方（出圣惠方）治小儿内疳。
丁香（一分）　牛黄（一分）　雄黄（一分）　黄连末（一分细研）　蟾酥（半分）
上同研令细。以猪胆汁和丸。如粟米大。不计时。以薄荷汤下五丸。量儿大小。以意加减。
●胡粉丸（出圣惠方）治小儿内疳。下痢不止。昏沉多睡。
胡粉（半两微炙）　黄连末（一分微炙）　青黛（半两细研）　麝香（一钱）
上同研为细末。令匀。以猪胆一枚。取汁和丸。如黄米大。不计时候。以粥饮下五丸。量儿大小。以意加减。

眼疳（附论）  ***************************
夫肝开窍于目。目者肝之候。若小儿内有疳气。肌体羸瘦。而脏腑挟于风热。壅滞不能宣通。又因其乳食过多。胸膈屡结。邪热之气上攻于目。则令脑热目痒。或赤烂生疮。或生障翳。渐渐结睛。久不瘥。损于眼目。故号眼疳也。
方
●夜明砂散（出圣惠方）治小儿眼渐急。少白多赤。
夜明砂（二两微炒）　天竹黄（半两）　犀角屑（半两）　芎藭（一两）　羚羊角（半两）　白殭蚕（半两微炙）　甘菊花（半两）　车前子（半两）
上为细散。每日常于午时。以温水调半钱。量儿大小。加减与之。
●朱砂散（出圣惠方）治小儿眼疳。挟风生障翳。不开。
朱砂（半两细研水飞过）　雄黄（半两细研）　川大黄（一两锉炒）　石决明（一两）　胡黄连（一两）　神麴（一两微炙）
上为细散。每服以蜜水调二钱。日三服。量儿大小加减。
●礜石散　治小儿眼疳。生翳膜遮睛。欲失明。
礜石（一分）　石决明（一分）　甘菊花（一分）　甘泉水（一分）　夜明砂（一分微炙）　黄连（一分去须）
上为细末。每服二钱。以米泔同煮猪肝一具令烂熟。量儿大小。加减服之。
●天南星散　治小儿疳及雀目。
天南星（炮半两）　穀精草（半两）　甘草（半两炙微赤锉）　黄芩（半两）　麝香（一分细研）
上为末。用羊肝一具切破。入药末二钱。用串子炙令热。空心服。后用不淘米煮粥半盏。压之。
●夜明砂散　治小儿眼疳。生翳膜体热。
夜明砂（半两微炙）　蜗牛壳（半两微炙）　子芩（半两）　豆豉（半两炙乾）　朱砂（一两细研）
上为细散。每服一钱。水一中盏。入绿豆半匙。煮熟令冷。量儿大小。和滓分减服之。
●又方　治小儿眼疳。
穀精草（半两）　川大黄（半两锉碎微炙）　姜石（半两捣研水飞过）　甘草（半两微炙赤锉）
上为细散。以羊子肝一枚。用竹刀子切破。内药末一钱在肝里面。使绵缠定。以醋煮熟。放冷任意食之。不过三五枚羊子肝。见效。
●穀精草散　治小儿眼疳赤痒。
穀精草（一两）　苍术（一分去皮锉微炙）　蛇蜕皮灰（一分）　定粉（一分）
上为细散。每服一钱。用羊子肝一具。以竹刀子批开。糁药在内。用绵缠定。米泔煮熟。先洗过眼。次服其汁。后食其肝。儿小。即减分服之。
●又方
白芷（一分）　姜石（一两捣碎水飞过）　桑耳（一分）　槐白皮（锉一分）
上为细散。每用猪子肝一片。两许大。切。入药末三钱。却系定。以米泔内煮熟。量儿大小。斟酌与食之。
●使君子散　治小儿眼疳。诸药未效。
使君子（五个）　诃黎勒皮（三个）　乾蟾头（一枚涂酥炙焦黄）　甘草（一分炙微赤锉）
上为细散。以羊子肝一枚。用砂盆内生米泔一合。烂研绞取汁。食后调下半钱。三岁以下。即可服一字。
●又方　治小儿眼疳。
夜明砂（微炙）　姜石（捣研水飞过）　芎藭（以上各三分）
上为细散。用羊子肝一枚。以米泔半盏。同研绞取汁。调下半钱。日三服。三岁以下。可服一字。
●又方
黄连末　麝香（细研）　朱砂（细研各一分）
上都研令匀。每服半钱。用猪子肝。切破入药。以绢袋子盛。用米泔煮熟。放冷食之。量儿大小加减。
●又方
寒水石（一两）　姜石（一两捣水飞过）　豆豉（一合微炒）
上为细散。每于食后。以米泔调下半钱。量儿加减服之。
●又方
决明子（半两）　蕤仁（半两汤浸去赤皮）　黄连（半两去须）
上捣碎。用水一盏。入古钱四十文。煎取五分。绵滤澄清。日点三四度瘥。
●姜石散　治小儿眼疳。怕日赤烂。泪下疼痛。不久眼睛将落。宜早治之。
姜石（以浓米泔浸七日乾捣研水飞过）　桑耳（捣罗为末用）　豆豉（干为末以上各一两）
上研令匀。三岁以下。每服半钱。三岁以上至七岁每服一钱。用羊肝或猪肝牛肝两指大。去膜细切。以水研取。绞汁调下。日三服。
●清神散　治小儿眼疳。及疱疮入眼。
恶实（微炒）　木通（锉）　晚蚕砂（各一分）
上为细末。每服以温水调下半钱。日三服。量儿大小。以意加减。
●又方
羯羊肝（一具切）　决明子（一两）
上捣罗决明子为细散。掺入肝内。用米泔两碗煮汁尽为度。不计食前后。量儿大小。任意食之。
●治小儿眼疳。不见物者。（出圣惠方）
寒水石（一两为末）　水银
上相和。点少水研令水银尽为度。每服米泔研猪子肝半具。绞取汁。调下半钱。量儿大小。加减服之。
●治小儿眼疳。睛肿。欲垂落者。（出圣惠方）
上以生鸡子清涂掌中。徐徐塌之。遂至渐瘥。
●治小儿眼疳及雀目。翳膜遮障。
上取蛤粉一分。化黄蜡汁与蛤粉相和。如皂角子大。用羊子肝一枚。批破。内药一丸在内。看绵子系定。入米泔内。用夜明砂一钱。黄芩末一钱。同煮令熟。将肝于临卧时任意服之。
●又方（出圣惠方）
上以紫草花。烂捣。以生油调涂之。便瘥。
●圣散子（出家藏方）治小儿疳眼。并痘痂入眼。
上以天灵盖一片。翻覆涂酥。炭火烧令通赤。点酥烟绝。取出放在地上。研细。使羊子肝如两指一片。生用细切。裹药末半钱许。不可多使。以面片包蒸熟。食后方吃。效。

鼻疳（附论）  ***************************
夫肺气通于鼻。鼻者肺之候。若小儿乳食不调。上焦壅滞。令虫上于鼻也。其候鼻赤痒。壮热多啼。皮毛乾焦。肌肤消瘦。咳嗽上气。下痢无恒。连唇生疮赤烂。故曰鼻疳也。
方
●雄黄丸　治小儿鼻疳。壮热多睡。昏沉毛发焦黄。体无润泽。
雄黄（细研）　熊胆（细研）　黄连（去须）　青黛（细研）　麝香（细研）　细辛　乾漆（捣碎炒令烟出）　兰香子　蛇蜕皮　狗头骨（灰）　蜣螂（微炒）　芦荟（细研）　龙胆（去芦头）　蜗牛壳（烧令微黄）　地龙（微炒）　蝉壳（微炒以上各半分）
上为末。入研了药。都令匀。以软饭和丸。如绿豆大。每服以冷水下三丸。日三服。量儿大小。加减服之。
●甘草散　治小儿疳生疮。疳痒不止。
甘草（一分炙微赤锉）　地榆（一分锉）　蚺蛇（一钱细研）　蜗牛壳（一两炒令微黄）　麝香（一钱细研）　兰香根灰（一分）　人粪灰（一分）　龙脑（半钱细研）
上为细散。入龙麝等研令匀。每服以粥饮调下半钱。亦可吹于鼻中。三岁以下。可服一字。
●麝香散　治小儿疳虫。蚀儿唇鼻。
麝香（一分细研）　石胆（一分细研）　莨菪子（半两生用）　人粪灰（半两）　莽草（一分炙微黄）　雄黄（半分细研）　地龙（一条）
上为末。都研令匀。贴于疮上。日三用之。
●吹鼻蝉壳散　治小儿鼻痒疳。
蝉壳（微炙）　青黛（细研）　蛇蜕皮灰　滑石　麝香（细研以上各一分）
上为细散。都研令匀。每用绿豆大。吹入鼻中。日三用之。疳虫尽出。
●石胆散　治小儿疳虫蚀鼻。
石胆（三分）　雄黄（一分）　人粪灰（三分）　头发灰（半两）　鲫鱼（一枚长三寸者开肚涂盐烧作灰）
上都细研令匀。先以甘草汤洗疮。拭乾后。贴此散。日三用之。
●治小儿鼻疳羸瘦。壮热。口鼻生疮。（一名天灵盖丸）
胡黄连（半两）　砒霜（一分）　人粪（半两）　天灵盖（一两）　莨菪子（一分）
上都入瓷瓶子内。以黄泥固济。烧令通赤。放冷取出。别入麝香一分同研为末。用面糊和丸。绿豆大。每一岁以乳汁研一丸服之。或为敷疮上。亦良。
●吹鼻散　治小儿鼻疳常用。
地榆（一分锉）　青黛（一分细研）　人粪灰（一钱）　麝香（半钱细研）　蜗牛壳（二七枚炒令微黄）
上为细末。每用两黄米大。吹鼻中。
●芦荟散　治小儿鼻疳。虫蚀鼻痒不止。
芦荟（一分）　黄蘖末　青黛（半两）　雄黄（半两）
上都细研为散。日三度。以少许敷疮上。瘥。
●治小儿疳痒方。
益母草根末（一分）　麝香（一钱）　定粉（一分）　密陀僧（一分）
上都研令细。干贴鼻内。立效。
●吹鼻方　治小儿鼻疳。瘥。
地龙（二条）　瓜蒂（一分）　麝香（半钱细研）　虾蟆头（一枚烧灰）
上为细散。同研令匀。日二三度用少许。吹鼻中。
●吹鼻散（一名海半散）治小儿鼻眼耳痒类橘子皮。发乾毛竖。宜用。
蜗牛壳（一分烧令微黄）　虾蟆灰（一钱）　麝香（一钱细研）　瓜蒂（七枚）
上为细散。研入麝香令匀。用少许吹入鼻中。日三四度。兼点少许口中。甚佳。后更煮益母草叶粥。与吃。
●泽泻散　治小儿肺积。鼻内生疮。及鼻下赤烂。
川泽泻　郁金　甘草（炙）　山栀子（炒）
上各一分为末。每服婴孩一字。二三岁半钱。五七岁一钱。甘草汤调下。一日二服。宜再用紫金散敷之。良。
●麝香散　治鼻疳。肺气通于鼻。其鼻中赤痒。壮热多啼。毛发乾焦。肌肤瘦削。鼻下连唇生疮赤烂。
麝香（半钱研）　雄黄（研）　升麻（各二钱半）　白矾（枯半两）
上为末。每用少许。乳调白。敷于疮上。乃服芦荟丸等药。
虾蟆灰（一分）　人中白（半分）　麝香（一钱）
上都研细。干贴鼻内。日三用之。
●又方
黄蘖（一分）　雄黄（一分细研）　麝香（一分细研）
上都研细令匀。以生油调。日三四上涂之。
●青金散　治小儿鼻疳烂。
铜青　白矾（生等分）
上为末。每用少许。敷鼻下。
●治小儿鼻口疳蚀生疮。黄瘦不食乳。
石胆（一分）　芦荟（一分）
上细研为散。糁在蚀处。其糁伤内。当化为脓。但频糁。即在好肉亦不有损。动渐瘥。
●治小儿疳疮蚀鼻。
黄连（半两去须捣为末）　石胆（一分细研）
上都令匀。以生油调。涂于鼻中。
●又方
雄黄（一分细研）　瓜蒂（一分）
上细研为散令匀。以生油调。涂于鼻中。
●又方
干虾蟆（一枚涂酥炙焦黄）　麝香（一钱）　芦荟（一分细研）　黄蘖（一分锉）
上为细散。以水一合。于瓷盏中浸经一食久。用鸡毛点于鼻中。
●清膈散（一名清肺汤）治肺疳即气疳。由乳哺不调。壅热伤肺。肺主气通于鼻。风湿之气乘虚客于皮毛。入于血脉。故鼻下两傍疮湿痒烂。是名䘌。其疮痛汁所流处。却又成疮。外证咳嗽喘逆。壮热恶寒。故肤粟生。鼻乾流涕。咽喉不利。颐烂唾红。气胀毛焦。泄痢频并。多啼揉鼻。咬甲寒热。一方有生乾地黄。
桑白皮（五钱炒研用）　紫苏　黄芩　当归　前胡　连翘　防风　桔梗　天门冬（去心）　赤茯苓　甘草（炙各二钱半）
上锉散。每服二钱。水一盏煎。温服。不拘时候。次服化䘌丸。
●化䘌丸
芜荑　芦荟　青黛　川芎　白芷梢　胡黄连
上末。猪胆汁浸糕糊丸。麻子大。每服二十丸。食后临卧杏仁煎汤下。其鼻常用熊胆泡汤。小笔蘸洗。候前药各进数服。却用青黛、当归、赤小豆、瓜蒂、地榆、黄连、芦荟等分。雄黄少许、细末、入鼻敛疮。

食疳（附论）  ***************************
夫小儿食疳者。由脾胃不调。乳食过度。伤于脏腑之所致也。是以小儿百日之内。肠胃尚微。哺乳犹少。三岁之外。气血渐盛。乳食则多。其乳母须在调适寒温。节减五味。令气血和平。则孩孺无病也。若饮食不节。生冷过多。积滞不消。在于肠胃致成食疳也。其状面貌萎黄。肌体羸瘦。腹大脚细。毛发乾焦。鼻口常干。好吃泥土。胸中大热。肚上青筋。口舌生疮。水穀不化。下痢无度。渐渐困羸者。是其候也。
方
●木香丸（出圣惠方）治小儿食疳。腹中多痛。大肠或痢。鼻痒乾瘦。时有体热。
木香　麝香（细研）　胡黄连　芦荟（细研）　蟾酥（炙令焦黄）　香墨　青黛（细研）　熊胆（以上各一分）　使君子（半两）　雄黄（研细）
上为末。炼蜜和丸。如绿豆大。每服以粥饮下五丸。量儿大小。以意加减。
●大黄丸（出圣惠方）治小儿食疳。心腹空胀烦闷。或时热渴。
川大黄（锉微炒）　黄连（去须）　桂心　代赭（细研以上各一两）　朱砂（一分细研）　木香（半两）　麝香（一分细研）　肉豆蔻（二枚去壳）　杏仁（半两先洗去皮尖入麸炒黄研细）　巴豆（一分去皮心研纸裹去油）
上为末。入杏仁巴豆都研令匀。炼蜜和丸。麻子大。每服粥饮下三丸。量儿大小。加减服之。
●槟榔丸（出圣惠方）治小儿食疳气。长肌肤。益颜色。化宿食。治腹胀利气调中。能破积聚。
槟榔　朱砂（细研）　代赭（细研）　乳香（研入）　木香　五灵脂　麝香　阿魏（面裹煨面熟为度）　肉豆蔻（去壳以上各一分）　蟾头（一枚炙黄色）　巴豆（七枚去皮心研纸裹去油）
上为末。同研令匀。以面糊丸。黍米大。每服以温姜汤下二丸。量儿大小。以意加减。
●桃花散（出圣惠方）治小儿食疳腹胀。
桃花（一分）　乾蟾（涂酥炙令黄）　青黛（细研）　赤芍药　肉豆蔻（去壳）　紫笋茶（以上各半两）
上为末。每服以温粥饮调下半钱。看儿大小。临时加减。
●代赭丸（出圣惠方）治小儿食疳。腹胀体瘦。宿食不消。多啼壮热。
代赭（一分细研）　赤石脂（一分）　朱砂（一分细研）　巴豆（十枚去皮心研纸裹去油）　杏仁（二七枚铜针穿灯上燎作声为度别研）
上件药并须新好。入乳钵同研令匀。用饭和丸。如粟米大。每服以粥饮下一丸。乳汁亦可。量儿大小。以意加减。
●抵圣散（出圣惠方）治小儿食疳。不欲乳食。羸瘦。
蟾（一枚涂酥炙微黄）　蜣螂（一分去翅足微炒）　麦糵（一分微炒）　神麴（一分炒微黄）
上为散。每服以粥饮调下半钱。量儿大小。加减服之。
●灵脂丸　治脾疳即食疳。由乳食不节。脾胃受伤。或乳母恣食生冷甘肥。或乳儿过饱后与之乳。致吐乳多睡。久则成癖。腹胁结块。其证面黄身黄。肚大脚小。逆吐中满。乏力多啼。水穀不化。泄下酸臭。合面困睡。减食吃泥。
北五灵脂　缩砂仁　麦芽　白豆蔻仁　莪术（炒）　青皮（去白）　虾蟆（灰）　使君子肉（炒）　胡黄连（各三两）　乾蟾（二个酥炙）　巴豆（七粒去心膜去其油研）　麝香（一分研）
上为细末。滴水于石臼中。捣一二百下。和丸如黍米大。每服二粒至三粒。温生姜汤送下。乳食后。加减。
●诃子散　治小儿脾疳。
丁香　白丁香　舶上硫黄　密陀僧　诃子（一对）　石燕子（一对）　轻粉（少许）
上为细末。如病大者。七岁以下每服半钱。七岁以上。每服一钱。温水调下。
●治小儿脾疳
芦荟　使君子（以上各等分）
上为细末。米饮调下一二钱服之。
●治小儿未行。或乳母有孕。饮交奶。羸瘦方。
上伏翼熟炙啖之。日三两度食之。一名蝙蝠。
●黄连丸　治小儿食疳气。头面虚肿。腹内泄泻。面色痿黄。头发作穗。心腹胀满。肚上青筋。
疥虾蟆（一个去腹肚酒浸炙令香黄）　木香（一分）　胡黄连（半两）　木鳖子（半两烧令烟尽研）　沉香（一分）　丁香（少许）　乾姜（一钱烧灰存性）　巴豆（二十一枚以水淘洗去心膜并油并纸裹用重物去油再研如面止）
上细杵为末。以水浸蒸饼为丸。如萝卜子大。空心临卧米饮下一丸。三岁以上二丸至三丸。忌黏滑物。


卷三百八十二·婴孩诸疳门  ——————————————————————————————————————————————————————————————————————————————————————————

气疳（附论）  ***************************
夫小儿气疳者。由乳食不调。内有壅热。伤于肺也。肺主于气。其气不荣。则皮毛枯燥。咳逆上气。多涕交流。发热憎寒。揉鼻咬甲。唇边赤养。鼻内生疮。脑热多啼。腹胁胀满。乳食减少。下痢无恒。皮上粟生。粪中米出。渐渐羸瘦。故名气疳也。
方
●芦荟丸　治小儿气疳。毛发乾竖。口无津液。或时下利多渴。不欲乳食。
芦荟（细研）　青黛（细研）　蝉壳（微炒）　熊胆（细研）　人参（去芦头）　黄连（去须）　雄黄（细研）　麝香（细研）　蜣螂（去翅足微炒以上各一分）　虾蟆（一酥涂炙微黄）　诃黎勒皮（三分）
上为末。都研令匀。以软饭和丸。如绿豆大。每一岁以暖水下三丸。常服令儿悦泽无病。量儿大小。以意加减。
●麝香丸　治小儿气疳。壮热憎寒。腹胀下痢。皮肤乾燥。眼涩揉鼻。乳食难化。日渐羸瘦。
麝香（半钱细研）　赤茯苓（一钱）　熊胆（半分研入）　胡黄连（一分）　槟榔（一枚）　芦荟（一分微炮）　京三稜（一分研细）　当归（半分锉微炒）　木香（半分）　桂心（一分）　川大黄（一分锉炒）
上为末。炼蜜和丸。如绿豆大。每服乳食前。以温粥饮下五丸。量儿大小。以意加减。
●麝香丸　治小儿气疳。头发干竖。心腹胀满。肌体黄瘦。乳哺不消。
麝香（一分细研）　胡黄连（半两）　芦荟（细研）　肉豆蔻（去壳）　槟榔　夜明砂（微炒）　青橘皮（汤浸去白挖）　朱砂（细研以上各一分）　乾蟾（一枚涂酥炙微黄）
上为末。都研令匀。以枣肉和丸。如绿豆大。每一岁粥饮下三丸。日三服。
●青黛丸　治小儿气疳。腹内有积恶。滞结之物。宜先服之。
青黛（一分）　槟榔（一枚）　木香（一分）　麝香（半分细研）　黄连（一两去须）　肉豆蔻（一枚去壳）　巴豆（半两）　大黄（半两锉微炒）　鳖（半两涂醋炙令黄去裙襴）
上件药。先取黄连巴豆二味。以淡浆水三碗煮令水尽候乾。取出巴豆。去皮心研如膏。纸裹去油。其黄连曝乾。然后与诸药都捣研为末。用猪胆汁和丸。如麻子大。三岁每服空心以粥下二丸。三四岁每服三丸至四丸。每隔三日一服。量儿大小加减服之。取下恶物为效。次宜服诃黎勒补之。方在后。
●代赭丸　治小儿气疳。腹胀时痛体瘦。
代赭（细研）　川大黄（锉微炒）　桂心　萆薢（锉）　朱砂（细研）　当归（锉微炒）　木香（以上各半两）　麝香（半分细研）　巴豆（一分去皮心研纸裹去油）
上为末。入研了药令匀。炼蜜和丸。如黄米大。三岁儿每服用粥饮下三丸。三四岁服五丸。空心午后各一服。量儿大小。以意加减。
●朱砂丸　治小儿气疳。能益颜色。长肌肤。消积滞。杀疳虫。宜常服。
朱砂（细研）　麝香（细研）　熊胆（细研）　芦荟（细研）　蜗牛（炒令微黄）　使君子　五灵脂　胡黄连（以上各一分）
上为末。都研令匀。以烧饭和丸。如绿豆大。每服以粥饮下五丸。量儿大小以意加减。
●五灵脂丸　治小儿气疳。渐瘦无力。
五灵脂　蟾头（涂醋炙微黄）　蝉壳（微炒）　夜明砂（微炒）　蜗牛（湿煮）　青黛（细研以上各一分）　麝香（半分细研）　雄黄（半分细研）
上为末。入研了药令匀。用糯米饮并蜗牛和丸。如绿豆大。每一岁以温茶下一丸。后用藿香汤洗儿。后以青热衣盖。令虫尽出。
●诃黎勒丸　取下恶物后。宜服。
诃黎勒皮　草豆蔻（去皮）　人参（去芦头）　白术　陈橘（汤浸去皮瓤焙）　白茯苓（以上各半两）　丁香（一分研）　甘草（一分炙微赤锉）
上为末。炼蜜和丸。如麻子大。三岁每服以粥饮下三丸。三四岁每服五丸。空心午后各一服。量儿大小。以意加减。
●槟榔丸　治小儿气疳。腹胀烦热。大便难。
槟榔（半两）　木香（半两）　续随子（一分）　青黛（半两研细）　麝香（半分研）　蟾头（一枚涂酥炙令焦黄）
上为末。入研了药令匀。炼蜜和丸。如绿豆大。每服以温水下三丸。看儿大小。临时增减。
●木香散　治小儿气疳。不欲乳食。时复腹痛。
木香　胡黄连　当归（锉微炒）　诃黎勒（只用皮上各半两）　青橘皮（一分汤浸去白瓤焙）　麝香（一钱细研）
上为末。用粟米饮和丸。如绿豆大。每服不计时候。粥饮下三丸。量儿大小。以意加减。
●麝香丹　治小儿肺疳。皮毛枯燥。咳嗽上气。
胡黄连（一两）　半夏（半两）　紫酥子（炒）　五味子（各三分）　麝香（研）　芦荟（研）　朱砂（研各一分）　乾蟾（一枚醋炙黄）
上为细末。枣肉和丸。如黍米大。每服十粒。煎人参汤下。量儿大小加减。（一方米饮下。）
●消气丸　治小儿气疳。腹胀喘粗。
木香（一钱）　萝卜子（半两巴豆一分炒黄色去巴豆不用）
上为细末。糊丸如绿豆大。三岁儿三十丸。用米饮下。量儿大小与服。
●分气丸　治小儿气疳。腹胀膨脝。壮热有食。
木香（一分）　黑牵牛（半两生）
上为末。糊丸如小豆大。三岁三十丸。用米饮下。
●子丑散　治小儿气疳。腹急喘粗。食气攻目。乳肿。
鼠粪　黑牵牛（等分）
上为末。三岁一钱。橘皮汤下。二服立效。
●槟榔丸　治小儿气疳腹胀。胸膈痞闷。喘急不安。
青橘皮（去白巴豆肉五枚同研去巴豆不用）　槟榔　萝卜子　香附子（炒香）　木香（以上各五味各用一分）　黑牵牛（半两微炒）
上件为细末。生姜自然汁。煮面糊丸。如黍米大。每服十丸。温米饮送下。不拘时候。
●乌金膏　治小儿气疳。灌入阴。黄亮色。
通草（一分烧）　青皮（一分烧）　大黄（一分烧）
上各烧存性为末。每用一钱。獖猪胆调成膏。于阴上涂。未退煎蛇床子汤洗后。再调涂之。
●万寿丸　治小儿气疳羸瘦。腹大项小。头发稀疏。脏腑不调。或泻或秘。
干蜗牛（半两）　干蚯蚓（半两）　蛇脱皮（一分）　干虾头（三个）　黑丑（五个炮）　麝香（一分）　使君子（五个炮）
上前四味药入罐子内。封闭口。炭火烧通赤。取出捣罗为末。后三味为末。同烂研入如粉。用粟米饭为丸。如绿豆大。每服五丸。米饮下。一日两服。
●治小儿气疳不可疗。神效。（出本草）
用绿矾火煅通赤。取出。用酸醋淬过。复煅。如此三度。细研用枣肉和丸。如绿豆大。温水下。日两三服。（一方三岁三十丸。米汤下。）
●治小儿气疳　以猪肚蒸黄连为丸。

风疳（附论）  ***************************
夫小儿风疳者。由肝脏壅热。乳食不调之所致也。是以孩子十旬之内。三岁之间。气血未调。骨本轻软。凡于动静易为所伤。若乳母眛于寒暄。失于调适。滋味不节。加乳无恒。或外中风寒。内怀惊恐。便即乳儿。邪气未除。伤儿脏腑。致成风疳也。其状摇头揉目。眼赤多睡。胸热发焦。百脉拘急。渐渐黄瘦者。是其候也。
方
●胡黄连丸　治小儿风疳。剜鼻揉眼。不知痒处。
胡黄连　人参（去芦头）　地龙（微炒）　代赭（细研）　赤石脂（以上各半两）　蜗牛肉（二十七枚）　青黛（研入）　大蜣螂（五枚去翅足微炒）　猪牙皂荚（二十七枚去黑皮涂醋炙焦黄去子）　木香　蟾酥（研入）　黄连（去须）　槟榔　朱砂（细研）　麝香（细研）　天麻　当归（锉微炒）　犀角屑　乾蝎（微炒）　蝉壳（微炒）　芦荟（细研）　羌活　使君子　白芜荑　驴胎耳（炙令焦黄）　蛤蚧（头尾全者涂酥炙微黄）　牛黄（细研以上各一分）
上为末。研了药令匀。以獖猪胆汁和丸。如绿豆大。每于空心以粥饮下三丸。量儿大小。以意加减。
●芦荟丸　治小儿肝肺风热。心脾壅滞。体瘦壮热。致成风疳。宜常服。解风热杀疳。
芦荟（细研）　天竺黄（细研）　胡黄连　蚺蛇胆（研入）　蛇脱皮灰（各一分）　使君子　天麻　丁香　黄连（去须）　青黛（细研）　木香　朱砂（细研以上各一分）　牛黄（一分细研）　白龙脑（一钱细研）　蝉壳（半分微炒）　麝香（半分细研）
上为末。入研了药令匀。炼蜜和丸。如绿豆大。每日空心及近晚以粥饮下三丸。量儿大小。临时加减。
●龙脑散　治小儿风疳。日渐羸瘦。多睡壮热。面色青黄。或时吐乳。
龙脑（研细）　黄连（去须）　蛜[虫祁]（微炒）　天麻　马兜铃　熊胆（研入）　麝香（细研）　牛黄（细研）　蜗牛（炒令微黄）　蚺蛇胆（研入）　蓝叶　川大黄（锉微炒）　雄黄（细研）　五灵脂　朱砂（细研一分）
上为细末。入研了药令匀。每服以温水调下半钱。量儿大小。以意加减。
●蝉壳丸　治小儿初风疳。渐羸瘦。体热心惊。摇头揉鼻。四肢烦躁。皮肤黄黑。毛发乾枯。日夕不瘥。
蝉壳（一分微炒）　全蝎（半分微炒）　朱砂（一分细研）　雄黄（一分细研）　麝香（一分细研）　青黛（半两）　龙胆（半两研）　腻粉（一分研）　蜣螂（五枚去翅足炒焦黄）　牛黄（半两研）　蟾头（一枚涂酥炙微黄）　乌蛇（三分酒浸去骨炙令微黄）　甜葶苈（一分隔纸炒令紫色）　巴豆（十枚去皮心研以纸裹压去油）
上为末。入研了药令匀。用猪胆汁和丸。如黄米大。每服以粥饮下三丸。量儿大小。以意加减。
●黄连丸　治小儿风疳。身体壮热。或时吐逆。心神烦躁。
胡黄连　芦荟（细研）　天竺黄（细研）　犀角屑　胭脂（研入）　天浆子（微研）　羚羊角屑　麝香（细研）　乾蝎（微炒）　白殭蚕（微炒）　牛黄（细研）　朱砂（细研）　雄黄（细研以上各三分）　蟾酥（一钱研入）
上为末。都研令匀。以猪胆汁浸蒸饼和丸。如麻子大。每服以粥饮下三丸。不计时候。量儿大小。以意加减。
●牛黄丸　治小儿一切风疳。搐搦。
牛黄（细研）　黄连（去须）　桂心　白附子（炮裂）　川大黄（锉微炒）　腻粉（研入）　人参（去芦头）　茯神　朱砂（细研）　雄黄（细研）　龙脑（细研各一分）　巴豆（三十枚去皮心研纸裹压去油）
上为细末。都研令匀。以栝蒌和丸。如绿豆大。浓煎葱白汤下三丸。取下恶物为度。量儿大小。以意加减。
●夜明砂丸　治小儿风疳。鼻口多痒。肌体羸瘦。摇头揉目。昏沉多睡。
夜明砂（微炒）　白附子（炮裂）　白殭蚕（微炒）　牛黄（细研）　乾蝎（微炒）　麝香（细研）　朱砂（细研）　甜葶苈（隔纸炒令紫色）　青黛（细研以上各一分）　乌蛇（三分酒浸去皮骨炒微黄）　蟾酥（半分）　雀儿饭瓮
上为末。用猪胆汁和丸。如绿豆大。每服以粥饮下三丸。量儿大小。增减服之。
●蛇蜕皮丸　治小儿风疳羸瘦。
蛇蜕皮（微灰一分）　芦荟（一分细研）　蜣螂（七枚去翅足微炒）　蟾头（一枚炙令黄）　蝉壳（一分微炒）　朱砂（一分细研）　天浆子（七枚微炒）　乾蝎（一分微炒）　青黛（半两细研）　天南星（一分炮裂）
上为末。用独蒜烧熟。并醋饮和丸。如绿豆大。每服空心。以粥饮下三丸。量儿大小加减。
●芦荟丸　治小儿风疳。肌体多热。烦渴心燥。夜不得眠卧。
芦荟（细研）　天麻　胡黄连（以上各半两）　麝香（细研）　铁粉（细研）　水银　乾蝎　熊胆　朱砂（细研以上各一分）
上为末。以枣肉研水银星尽。都和丸如绿豆大。每服以温水下三丸。量儿大小。以意加减。（一方加雄黄）。
●乌胆丹　治风疳羸瘦。摇头揉目。百脉拘急。
乌蛇（一两酒浸去皮骨炙令黄）　干胆（酥炙黄）　蛇蜕皮（一两）　胡黄连　麝香（一分）　芦荟（一分研）　熊胆（一分研）
上为细末。白面糊丸。如黍米大。每十粒薄荷汤下。量儿大小加减。
●熊胆天麻丹　治风疳羸瘦。摇头揉目。百脉拘急。
天麻　羌活　熊胆　蝉壳　使君子（去壳）
上为细末。粳米饮和丸。黍米大。每服十粒。煎荆芥汤下。量儿大小加减。
●天麻丸　治肝疳即风疳。由乳母寒温不调。乳哺不节。肝脏受热受湿。或外感风寒。内伤喜怒。邪气末散。便以乳儿。多成风疳。肝者眼之候。上膈服热。痰涎壅滞。以致肝热。眼赤翳生眵。泪烂眩痒揉搽。昏时雀盲。甚至经月眼合。亦名疳眼。外证摇头揉目。白膜遮睛。眼泪多。头焦发竖。筋青脑热。甲痒筋拳。燥渴汗多。下痢疮癣。
青黛　川黄连　天麻　夜明砂　川芎　芦荟　五灵脂（各三钱）　防风　龙胆草　蝉蜕（去翅足各一钱）　全蝎（一钱）　麝香（一字）　蟾头（三钱炙焦）
上为末。猪胆汁和丸。如麻子大。每服十丸。薄荷汤下。
●皂角膏　治小儿风气攻。项下生核子。
皂角（大者一茎烧存性）　糯米（一合炒黑皮）　草乌头（生二钱）　黄皮（三钱炒黑色）
上为末。每服不拘多少。以井花水调贴。如未安。须用水精丹取。后用调气观音散。人参散等药补。仍再贴药。与疳药相间服。

惊疳（附论）  ***************************
夫小儿惊疳者。由心藏实热之所致也。凡小儿襁褓之内。气未调。脏腑细微。骨本轻软。因其哺乳不时。致生壅滞。内有积热不得宣通。心神多惊。睡卧不稳。胸膈烦闷。口疮烦赤。面黄发枯。皮燥多渴。吃水乳食渐微。久而不痊。体瘦壮热。故名惊疳也。
小儿积成惊。第一歌曰。腹中有块面如珠。形容土色是脾虚。如嫌乳食不欲吃。医持秋后命徐徐。第二。隔中胃积虚。胎中受疾实难除。更加骨热三焦渴。腹胀生虫脏腑虚。第三身热火相兼。膈热风痰口有涎。多是所伤诸毒物。致令疾苦有根源。第四脾虚岁至秋。迟行体软亦难留。病状只因不足月。忽然浮肿命须休。第五青箱数百行。肝家受病自难当。若加呕吐惊风作。空有良医少妙方。第六脾疳鼻下赤。变惊心热口生疮。口中啼叫风痫作。眼赤喉干不久长。第七浑自患浮肿。厥冷阴中知是虚。思即高声惊候起。乍进乍退必难除。
方
●青黛丸　治小儿惊疳。肌肤羸瘦。心神烦热。口鼻疳䘌。宜服。
青黛（细研）　牛黄（细研）　芦荟（细研）　朱砂（细研）　雄黄（细研）　犀角屑　真珠末　胡黄连（以上各一分）　蟾酥　杏仁（一个研入）　夜明砂（半分微炒）　瓜蒂（半分）　龙脑（半分细研）　乾蟾（一枚烧灰）　蝉蜕（七枚微炒）　虎睛（一对酒浸一宿微炙）　母丁香（十枚）　蜣螂（三枚用大麦面作饼子裹灰烧）
上为末。都研令匀。另以猪胆汁和丸。如黍米大。每用奶汁化破二丸。滴儿鼻中。一丸灌口中。立效。
●芦荟丸　治小儿惊疳。
芦荟（研）　黄连（去须）　使君子（去壳）　鹤蝨　藿香叶　细辛（去苗叶）　蓬莪术（煨）　蝎梢（炒）　青橘皮（汤浸去炒）　陈橘皮（汤浸去白）　蟾酥（十二味同为末分半入猪胆煮熟留末一半各半两）　龙脑　丹砂　牛黄　麝香（四味同研一分）　肉豆蔻（去壳煨）　水银（一分）
上先将前十一味为末。平入猪胆内。入巴豆仁两枚。以粟饮煮热去巴豆不用。次入前一半末。并龙脑等六味。同研丸。如黍米大。每服十丸至十五丸。更量儿大小加减。空心米饮下。
●保童丸　治小儿惊疳瘦弱。头发作穗。面黄腹胀。脏腑不调。
胡黄连　黄连（去须）　青橘皮（汤浸去白焙）　龙胆　芜荑　蝉壳　苦楝根　五倍子　夜明砂（炒）　青黛　蝎牛（研细三枚瓦上摊窨干）　天浆子（去皮各半两）　乾蟾头（酥炙焦）　芦荟　真熊胆　雄黄　麝香　丹砂（六味同研各半两）
上为末。面糊和丸。如黍米大。一岁儿二丸三丸。二岁以上。加减食前米饮。
●真珠散　治小儿惊疳。体热黄瘦。
真珠末（半两）　金箔（五十片细研）　没石子（一枚）　犀角屑　羚羊角屑　天竺黄（细研）　胡黄连　甘草（炙微赤锉）　川大黄（锉微炒）　当归（锉微炒）　朱砂（细研）　雄黄（细研）　麝香（细研以上各一分）
上为散。每服以茵陈汤调下半钱。日三服。量儿大小。增减服之。
●龙脑丸　治小儿惊疳。心烦躁。体热瘦黄。眠卧不安。
龙脑（半钱研）　麝香（半钱研）　牛黄（二钱研）　雄黄（一钱研）　天竺黄（一分研）　胡黄连（一分）　芦荟（一钱研）　熊胆（一钱研）　青黛　腻粉（半分研入）　蟾酥（半分研）　朱砂（一分砂）　蜗牛（七枚微炙）　雀儿饭瓮（一分）
上为末。同研令匀。以水浸蒸饼和丸。如绿豆大。每服不计时候。以薄荷汤下三丸。量儿大小。以意加减。
●牛黄丸　治小儿惊疳。腹中有癖气。夜啼不止。
牛黄（研）　人参（去芦头）　柏子仁　茯神　赤芍　羌活（以上各一分）　柴胡（去苗）　川大黄（锉微炒）　蛇蜕皮（烧灰）　大麻仁　鳖甲（涂酥炙令黄去裙襴）　槟榔（以上各半两）　蚱蝉（二十枚去足微炙）
上为末。都研令匀。炼蜜和丸。如绿豆大。每一岁于食前以粥饮下一丸。
●胡黄连丸　治小儿一切惊疳积热。咬奶疳气。
胡黄连　芦荟（各半两）　金箔（八片）　黄连（半两去须芦荟同为末入备猪胆内饼中垂者阴乾去皮膜研）　银箔（五片）　青黛（一分）　丹砂（一钱）　牛黄（半钱）　麝香　真珠（一钱）　犀角（二钱）　龙脑（半钱八味同研）
上为末。面糊和丸。如黍米大。一岁儿二丸三丸。二岁儿以上加减。食前米饮下。
●虎睛丸　治小儿惊疳眼。热涩多睡。心悸不安。肌肉黄瘦。
虎睛（一对酒浸炙令黄）　犀角屑（半钱）　猪苓（一两）　川大黄（一两锉微炒）　山栀子（半两去皮）　麝香（一钱研）　天竺黄（半两研）　巴豆（一分去皮研纸裹压去油）　龙胆（三分去芦头）　黄矾（三分烧令赤）　真珠（一分研）　牛黄（一钱研）
上为末。都研令匀。炼蜜和丸。如麻子大。每服以奶汁下三丸。量儿大小。加温服之。
●麝香丸　治小儿惊疳等病。
龙胆　胡黄连（各半钱）　木香（一分）　芦荟（一分）　蝉壳（去须足洗一分）　瓜蒂（二十个）　龙脑（一钱）　熊胆（一分）　青黛（一分）　麝香（一钱）　牛黄（一钱研）
上为末。猪胆汁和丸如绿豆大。惊疳脏腑或秘或泻。清米饮或温水下小丸五六粒至二十粒。疳眼猪肝汤下。渴獖猪汤或猪肉汤下。卒得惊风搐发眼上。薄荷汤下一丸。更水研一丸。滴鼻中。疳疮口疮研贴。虫痛苦楝根或白芜荑汤下。百日内小儿大便不通。水研贴脐。有虫候。加乾漆好麝香香少许。并人参一两热水温化下。大小病急水研碎。缓则浸化。小儿虚极慢惊者勿服。尤治急疳痰热。
●天竺黄丸　治小儿惊疳。乳食留滞。身热脑干。睡中惊悸。
天竺黄（研）　乾蝎　雄黄（研）　麝香（研）　犀角屑　朱砂（研）　胡黄连　芦荟（研）　丁香（以上各三分）　龙脑（三分）　蟾酥　巴豆（三粒去皮心研纸裹压去油）
上为末。研了药令匀。用糯米饮和丸。如绿豆大。每服空心。以温水下三丸。
●芦荟丸　治小儿惊疳久不瘥。
芦荟（半两细研）　龙齿（三分细研）　麝香（细研）　黄连（去须）　蛇蜕皮灰　蜣螂（去翅足微炙）　蝉壳（微炒）　蜗牛（炒令微黄）　地龙（微炒）　田父（炙令微黄色各一分）
上为末炼蜜和丸。如绿豆大。每服以粥饮下五丸。更量儿大小。增减服之。
●胡黄连丸　治小儿惊疳。退上焦热。
胡黄连（末一分）　天竺黄（半两）　芦荟（半钱）　熊胆（半钱）　腻粉（半钱）　麝香　牛黄　雄黄　朱砂　龙脑（以上各一钱）
上都研细如粉。用软饭和丸。粟粒大。每服以粥饮下五丸。日三服。
●万寿丸　治小儿惊疳。兼诸疾常服。
朱砂（细研水飞过半两）　木香（三分）　川大黄（锉微炒）　人参　白茯苓　青橘皮（汤浸去白瓤焙）　犀角屑　牛黄（研）　麝香（细研以上各一分）
上为末。入研了药令匀。以烧饭和丸。如黍米大。每服以温水下五丸。日三服。
●银白散　治惊疳诸疳。
白术（细锉一合绿豆炒去豆）　黄氏（擘开微炙勿令焦）　人参　乾山药（一两）　直殭蚕（洗去灰微炒勿令焦一两）　白茯苓（一两半）　川升麻　木香　甘草　真糯米　藿香（各半两）　铁粉（三分）　麝香（一钱）　朱砂（研）　天竺黄（研）　青黛（研）　蛇黄　使君子（末）　黄连（去须末）　熊胆（研以上各一分）
上都研令匀。以粟米饮和丸。如麻子大。一二岁每服用粥下三丸。三四岁每服五丸。二三服。
●牛黄丸　治小儿惊疳。心悸壮热。手足抽掣。
牛黄（研）　雄黄（研）　天竺黄（研）　朱砂（研）　犀角屑　蝉壳（微炒）　乾葛（微炒以上各一分）　蜗牛（三四枚炙令黄）　天浆子
上为末。都研令匀。炼蜜和丸。如绿豆大。每服以薄荷汤下五丸。看儿大小。临时加减。
●天麻散　治小儿惊疳。潮热头疼。疮痘等。
青黛　天麻　白附子（各半两）　甘草　川芎　白芷（各一钱）
上为细末。三岁半钱。薄荷汤调下。一方治壮热疳热。鼻衄渴胀。心烦。解毒药消下肿。风疼肿毒。寒热赤眼。天行暴热。并以蓝汁服。一方治急疳。蚀口鼻数日欲死。以蓝淀涂之。立瘥。
●蝎梢丸　治小儿惊疳。
蝎梢（炒半两）　天麻　附子（炮裂去皮脐）　木香（各一分）　蓬莪术（煨半两）　丹砂　麝香　腻粉（三味同研各半两）　（案：此方缺制法及服法。）
●参黄丹　治惊疳挟热。夜卧惊悸。
全蝎（三十个微炒）　天浆子（四十个乾者）　人参　胡黄连（各一两）　天竺黄（半两）　青黛　朱砂　龙脑（一钱研）
上为细末。炼蜜和丸。如黍米大。每服十粒。人参汤下。量儿大小加减。
●青黛丸　治小儿惊疳。遍身壮热。痰涎不利。
青黛（半两）　龙脑　腻粉　麝香　蟾酥　晚蚕蛾（微炒以上各半两）　白殭蚕（一分末）
上都细研为末。炼蜜和丸。如黍米大。每服以薄荷汤调腻粉半字化破三丸服。得吐泻出涎黏恶物为度。量儿大小。以意加减。
●天竺黄丹　治小儿惊疳挟热。夜卧惊悸。
天竺黄（一分研）　晚蚕蛾（半两炒）　白殭蚕（半两）　川大黄（半两）　朱砂　青黛　麝香（各一分半研）
上为细末。粳米饮和丸。如黍米大。每服七粒至十粒。煎人参汤。量儿大小加减。
●使君子丸　治小儿惊疳。遍体生疮。
使君子（十枚炒）　田父（三枚微炒）　雄黄（一钱研）　麝香（一分研）　黄连（半两）　朱砂（一钱研）
上为末。入研了药令匀。以糯米饮和丸。如绿豆大。一岁以粥饮下一丸。日三服。
●腻粉丸　治小儿惊疳。身体壮热。发歇不定。腹中壅闷。
腻粉（一钱）　麝香（一钱研）　蟾酥（半钱）　牛黄（一钱研）　朱砂（一钱研）　巴豆（三十枚用油一小盏于铣子内煎候热即一个个抛入油内爆者拈入水内总于控出黑皮而用油）
上药并须精好。都研令匀。水浸蒸饼和丸。如黍米大。每服以粥饮下一丸。日三服。稍利为效。
●乳香丸　治小儿惊疳。壮热呕吐。颊赤面黄。口鼻生疮。或时下利。虚汗多惊。
乳香　木香　白芷（各半两）　麝香（一分）　獖猪胆（乾者去膜研一枚）
上为末。粳米饮丸。如麻子大。每服三丸至五丸。米饮下。空心服。量儿大小加减。
●保童丸　治小儿惊疳。
铁粉（一分研）　鳖甲（去裙襴醋炙半两）　虾蟆（一枚炙）　黄连（半两去须）　麝香（一分研）
上为末。和丸。如绿豆大。每服二丸。空心米饮下。更量儿大小加减。
●黄连丸　治小儿惊疳。五心壮热。肌肉黄瘦。好食泥土。
黄连（去须）　郁金（锉）　羌活（去芦须）　苦楝根　青黛（研各一分）
上为末。獖猪胆汁调匀。阴乾再研为末。入龙脑麝香少许。汤浸蒸饼为丸。如黄米大。每服二丸三丸。量儿加减。温水下。
●马牙硝丸　治小儿惊疳。
马牙硝（一分研）　天南星（一枚炮）　丹砂（炒）　黄连（去须各一分）
上为末。软饭和丸。如绿豆大。每服三丸五丸加减。薄荷汤下甚效。
●感气丸　治小儿惊疳。
附子（炮裂去皮脐为末一大钱）　腻粉（二钱）　瓜蒂（三四枚）　麝香（当门子一枚）
上为末。除麝香腻粉为末。同獖猪胆汁调和。入麝香。内以獖猪皮盛。线挂于土壁上。逐日未洗面。以漱口水反覆喷七日。却取药再研。以獖猪胆汁和丸。如麻子大。丹砂为衣。每服五丸七丸。量儿加减。空心、夜卧。温热水下。
●鸡颈丸　治小儿惊疳。黄瘦咬牙。吼啀肌热。盗汗食积。肚大脚细。长大不能行。常服少病。儿肥。
天门冬　麦门冬（各去皮心）　秦艾　雄黄　雌黄　桂　栝蒌根　黄芩　柴胡　枯白矾　防风　茯苓　桑白皮（各一分）　雄鸡颈　雌鸡颈（各一节炙）
上为末。水糊丸。如麻子大。每服二十丸。米饮粥饮下。不拘时候。日进二服。
●熊胆丸　杀疳退惊。治壮热昏愦。吐呕痰涎。颊赤面黄。鼻乾目涩。有时盗汗。或即虚惊。荏苒不除。乳食不进。
熊胆（研）　胡黄连（末各一钱）　使君子（为末）　天浆子（各七个）　青黛（一钱研）　寒食面（三钱）　麝香（一分）　细墨（烧碎半钱）
上件同研匀。用白面糊为丸。如黍米大。每服五丸至七丸。米饮下。不计时候。
●大胡黄连丸　治小儿一切惊疳。腹胀虫动。好吃泥土生米。下生饮食。多睡吼啀。脏腑或秘或泻。肌肤黄瘦。毛焦发黄。饮水。五心烦热。能杀虫可进饮食。治疮癣。常服不泻痢。
胡黄连　黄连　苦楝子（各一两）　白芜荑（去厢半两秋初三分）　乾蟾头（一分）　麝香（一钱研）　青黛（半两别研）　芦荟（一分别研）
上先将前四味为末。猪胆汁和剂。每一胡桃大。入巴豆仁一枚。
胡黄连　青黛　木香（一分）　蜗牛（二三枚令炒微黄）　地龙（半两）　蟾酥（一钱）　黄连（半两）　槟榔（一分）　羌活（五枚微炒去足）　朱砂（一分研）　麝香（一分研）　当归（一分微炒）　犀角屑（一分）　乾蝎（一分）　蛇蜕皮（一分）　芦荟（一分研）　独活（一分）　牛黄（一分）　猪牙皂荚（五枚去皮涂酥炙焦令研灰）
上为末。以猪胆汁和丸。如绿豆大。每服以粥饮下五丸。日三服。量儿大小加减。
●金蟾散　治小儿脊疳。头大项细。四肢黄瘦。肚大胸高。毛发乾竖。
乾蟾（一枚大者涂酥炙令焦黄）　夜明砂（三分）　胡粉（三钱）　丁香（三七粒）　桃白皮（三分）　樗白皮（三分）　地榆（三分）　诃黎勒（三分用皮）　黄连（三分）　川大黄（三分）　黄蘖（三分）
上为散。每服以粥饮调下半钱。三日服。量儿大小。以意增减。
●芦荟丸　治小儿脊内有虫。上攻背膂。骨渐痛。肌体羸瘦。
芦荟（半钱）　胡黄连（半两）　虾蟆（一枚涂酥炙令黄）　熊胆（半两）　贯众（半两）　地龙（半两微炒）　青黛（半两研）　朱砂（半两）　蝉壳（半两去足）　雷丸（半两）　麝香（半两）
上为末。用蜗牛肉研和丸。如麻子大。每服以粥饮下五丸。日三服。量儿大小增减。
●牛黄丸　治小儿心肺久热。以致成脊疳。渐渐羸瘦。
牛黄（一分）　真珠末（一分）　朱砂（一分）　赤芍药（一分）　赤茯苓（一分）　杏仁（一分汤浸去皮尖浮面炒微黄）　甘草（一分）　牡蛎粉（一分）　麝香（一分）　虾蟆灰　犀角屑　巴豆（去心皮去油）
上为末。其中用油单一重裹之。蒸热为度。入后四味为丸。少加面糊丸。如麻子大。每服十丸至十五丸。清水饮下。食后临卧日进二三服。
●龙脑丸　治小儿惊疳。心热搐搦。胸膈多涎。不食。
龙脑（一钱研）　麝香（一钱研）　蟾酥（半钱研入）　金箔（二十四片研）　腻粉（半钱研入）　天竺黄（研细）　犀角屑　胡黄连　甜葶苈（隔纸炒令紫黄）　牛黄（研）　乾蝎（炒黄以上各半两）　雄黄（研）　熊胆（研细）　芦荟（细研）　天浆子　真珠末（研）　朱砂（研）　青黛（研）　田父　土蜂窠（以上各一分）
上为末。以糯米饮和丸。如绿豆大。每服以薄荷汤下三丸。汗出并吐出涎为效。三岁以上。加减服之。
●大惺惺丸　治小儿惊疳百病。及诸坏病。不可具述。
辰砂（研）　青礞石　金牙石（各一钱半）　雄黄（一钱）　蟾灰（二钱）　牛黄　龙脑（一钱研）　麝香（半钱）　蛇黄（二钱醋炒五次）
上研匀细。水煮蒸饼为丸。朱砂为衣。如绿豆大。百日儿每服一丸。一岁儿二丸。薄荷温汤化下。食后。

脊疳（附论）  ***************************
夫小儿脊疳者。由乳哺不调。饵肥过度。内生热虫。攻于脊膂。渐渐枯瘦。时时下利。覆地而卧。毛发乾焦。身体壮热。烦渴不止。脊骨如锯。谓之脊疳也。
方
●胡黄连丸　治小儿脊疳。肌肤羸瘦。背脊骨高。身体寒热。面无颜色。
胡黄连　苦楝子（各一两）　青黛（半两）　芦荟（一分）
上为末。以糯米饮和丸。绿豆大。荆芥汤下二丸。
●地骨皮丸　治小儿脊疳。渐渐黄瘦。以手指攀之。背如鼓响。脊骨高是也。此因奶热所致。
地骨皮（半两）　龙脑（一分去芦头）　黄芩（一分）　紫参（半两）　黄耆（半两锉）　枳壳（一分面炒微黄去瓤）　木香（一分）　猪苓（一分去黑皮）　川大黄（半两锉碎微炒）　海蛤（一分研）　郁李仁（汤浸去皮尖微炒）
上为末。炼蜜和丸。如绿豆大。以温水下五丸。日三服。量儿大小加减服之。当得微利为效。
●青黛丸　治小儿脊疳。四肢瘦弱。腹胀壮热。头发干疏。时时烦渴。脊骨如锯。
青黛（一分）　定粉（一分）　蟾酥（半分研入）　夜明砂（一分）　黄连（半两）　麝香（一分）　熊胆（半分）　羚羊角屑（半分）　朱砂（一分）　犀角屑（半分）
上为末。软饭和丸。如绿豆大。每服以粥饮下二丸。
●白矾丸　治小儿脊疳。下利羸瘦。
白矾灰（三钱）　田父（三钱）　蛇蜕皮（一条炒令微黄）　青黛（一分）　鹤蝨（一分）　朱砂（一分）　麝香（一钱）　芦荟（一钱研）　莨菪子（一分水淘去浮者水煮令等出炒黑色）　白扁豆（微炒令黄勿焦各一两）　白附子（文武火炮令黄色去火毒）　天麻（锉如石子与大麦炒黄）
上为末。好磁罐盛。遇有患。依汤用使之。常服米饮调下半钱或一字。妇人产妇亦可服之。慢惊搐搦。用麝香饮下日进六服。急惊定后。用陈饭调下。惊吐不止陈米饭调下。天柱倒脚软浓米饮下。夹伤寒发搐者。薄荷葱白汤调下。疳气胀急多渴者百合汤调下。赤白痢不思乳食者生姜三片枣子五个陈米饭一合调下。发热面赤浑身壮热忽然惊叫者金银薄荷汤调下。吃饭不知饥饱不长肌肉参蘖一撮同炒姜汤调下。暴泻紫苏木瓜汤调下。形神脱言不正及大人吐泻藿香汤下。和剂方去麝香、青黛、白附子、天麻、芦荟、加知母只八味各等分。治证同前。一名银白散。治病方用人参、白术、茯苓、甘草、白扁豆、山药、芦香等七味各等分。亦名银白散。
●茯苓丸　治小儿疳。四肢瘦弱。腹胀壮热。头发乾燥。时时烦渴。脊骨如锯。
青黛　茯苓　芦荟　琥珀　川大黄（净）　赤茯苓（二分炒）　钩藤皮　远志肉（姜制炮干）　虾蟆灰（三钱）　九节菖蒲　麝香（少许）
上为细末。粟米糊丸。如麻子大。每服十丸。薄荷汤下。
●退疳丸　治小儿惊疳。心悚惊悸。面黄肌瘦。口舌生疮。多困目涩。
胡黄连　黄连（去须）　大黄　青黛　陈橘皮（一分）　使君子（去壳）　芦荟　丹砂　麝香（半钱）　苦楝根（一分同胡黄连大黄陈橘皮为末用猪胆汁和药却入胆水二碗煮水尽取药出）
上将前五味别研为末。用前猪胆内药和匀。为绿豆大。每服十丸。米饮下。不计时候。量儿大小加减。
●青黛丸　治小儿热过惊疳。
青黛（半两）　乾蝎（五枚）　白附子　天竺黄　胡黄连　芦荟　牛黄　地龙　麝香（各一分）
上为末。夜明砂糯米中炒米熟为度。去米入汤细研。夜明砂为糊。入诸药末。同研令匀。丸如绿豆大。三岁以淡姜汤下三丸。以上如五丸。不得多服。
●铁粉丸　治小儿惊疳壮热。及睡多汗。心神烦躁多惊。
铁粉　木香（等分）
上为同研令匀。以烧米饭和丸。如绿豆大。每岁儿。以粥饮下二丸。
●大芦荟丸　治脊疳虫蚀背膂。身热羸瘦。烦热下痢。脊骨如锯齿。十指皆疮。频连指甲。及小儿五疳。不长肌肤。不思饮食。日渐黄瘦。常服杀虫。
芦荟　芜荑　木香　青黛（干）　槟榔　川黄连　蝉蜕　麝香（少许）　胡黄连（半两）
上为末。猪胆二个取汁。浸糕丸。如麻子大。每服十丸。米饮下之。（一方无木香。）
●煞疳丸　治小儿脊疳。日渐羸瘦。腹中有虫。
没石子（半两）　麝香（一分）　瓜蒂　蟾头（半两）　鹤蝨（半两）　青黛（半两）　腻粉（一分）　芦荟（半两细研）
上为末。以糯米饭和丸。如黍米。每服以粥饮下五丸。日三服。量儿大小。以意加减。
●化疳丸　治小儿脊疳。虫攻膂背。渐渐骨高瘦弱。
地龙（一分）　腻粉（一分）　胡粉（一分）　胡黄连（一分）　雷丸（一分）　鹤蝨（一分）　蜣螂（一分）
上为末。以鸡子白和。于竹筒内盛。于炊饭处蒸饭熟为度。用熊胆汁和丸。如绿豆大。每服以清粥饮下三丸。日三服。量儿大小。以意加减。
●青黛丸　治小儿脊疳。体热瘦瘁。心烦多渴。不欲乳食。
青黛（一分）　胡黄连（半两）　鹤蝨（一分）　芦荟（一分）　熊胆　麝香
上为末。同研令匀。炼蜜为丸。如绿豆大。每服用温水下。日三服。量儿大小。加减服之。

蛔疳（附论）  ***************************
夫蛔疳者。由小儿多食甜物油腻生冷。在其肠不消化成虫也。其候常爱合面而卧。唯觉气急。颜色萎黄。肌体羸瘦。啼哭声高。又忽心痛。频频动静。发歇无时。每于月初二三日虫盛矣。小儿患此。人多不识。呼为鬼祟。若不早治。虫蚀脏腑。必致危笃也。
方
●蚺蛇胆丸　治小儿蛔疳壮热。眼赤或涩。常多揉目。及发黄秃落。视物不明。手脚心热。时出蛔虫。下痢或青黄赤白无定。身体口鼻及下部生疮。虫蚀齿落。项边生无辜。肌体羸瘦。兄弟姊妹相传至死者。宜服。
蚺蛇胆（一分）　丁香（一分）　黄连（一分）　苦参（三分）　青葙子　犀角屑（一分）　木香（一分）　朱砂（一分）　雄黄（一分）　龙胆（一分）　麝香（一分）　牛黄（一分）　胭脂（一分）　硫黄（一分）　白矾（一分）　头发灰（一分）　绯绢灰（一分）　干虾蟆灰（一分）
上为末。都研令匀。炼蜜和丸如麻子大。每服粥饮下三丸。量儿大小。加减服之。又以少许。化水二丸。吹入鼻内。及有疮处敷之立效。
●狼牙草散　治小儿蛔疳。乾瘦发竖。或痢肚大。
狼牙草（一分）　使君子（半两）　鼠尾草（一分）　棠梨根（半两）　麝干（一分）　粟剌（半两）　故绵灰（一两）　乱发灰（一两）
上为细散。五六岁儿。每服一钱。以水一小盏。煎五分。去滓温服。空心晚后各一服。量儿大小。以意加减。
●下虫丸　治蛔疳。因食肉太早。或肠胃停蓄肥腻为蛔。其证多啼。呕吐。清沫。腹痛胀满。唇口紫黑。肠头及齿痒。
新白苦楝皮（酒浸焙）　绿色贯众　木香　桃仁（浸去皮焙）　芜荑（各三钱）　鸡心　槟榔（三钱）　鹤蝨（一钱）　轻粉　干虾蟆（一钱）　使君子（略煨取肉五十枚）
上为末。飞罗面糊丸。麻子大。每服二十丸。天明用肉汁下。内加当归川黄连各二钱半。可治脊疳兼疳劳。可择用。
●麝香丸　治小儿蛔疳。
麝香（半分）　蟾酥（半分）　香瓜儿　蛇尾（三分）　蛇蜕皮灰（一分）　瓜蒂（二七枚）　黄连（三分）　熊胆（半分研入）
上为末。用粟米饭和丸。如麻子大。日三服。温水化破二丸服之。
●熊胆丸　治小儿蛔疳出虫。
熊胆（一分）　狗脊　白芜荑（各半两）　蛇蜕皮灰（半两）　黄丹（半两炒令微紫）　乾蟾头（半两紫令焦色）
上为末。用枣肉和丸。如绿豆大。以粥饮化三丸服。更藿香汤下。儿用青熟衣盖。虫当自出。量儿大小加减。
●雄黄丸　治小儿蛔疳出虫。
雄黄（一钱）　牛黄　朱砂　麝香　青黛　夜明砂
上都细研如粉。以水化蟾酥为丸。如绿豆大。每服以茶下三丸。当有虫出。
●使君子丸　治小儿蛔疳出虫。
使君子（一分）　雄黄　牛黄（一钱）　麝香（一钱）　熊胆（一分）
上都研为末。用软饭和丸。如麻子大。如小儿疳极者。先用桃柳汤浴儿。后以粥饮下三丸。
●又方
鹤蝨（半两）　胡黄连（半两）　槟榔（半两）　熊胆（半两研入）　乾蟾（半两）
上为细末。每服日空心以暖水下一字。服药后杀虫五十馀。有如马尾。出便瘥。三岁以上。即服半钱。
●蟾酥丸　治小儿蛔疳虫毒。腹胀青筋急满。日渐枯瘦。食物则不著肌肉。或时蛔虫出。肌肉多痛。
蟾酥（一分）　麝香（一分）　五灵脂（一分）　巴豆（去皮心研纸裹去油）
上同研令极细。用酒半盏。同入铫子内。以慢火炙。不住手搅。候堪丸即丸。如黄米大。每服以陈橘皮煎汤下三丸。空心及晚后服之。随儿大小。以意加减。
●定粉丸　治小儿疳蛔。
定粉　猪胆（各一分）
上研和为丸。如绿豆大。每服二丸。米饮下。
●治小儿疳蛔。
上用蜀葵花干为末。炙猪肉。蘸与吃。有奇功。
●除毒丹　治蛔疳不瘥。传染骨肉者。
鬼臼（一两）　苦参　青葙子　草龙胆（半两）　硫黄　绯绢　白矾　干虾蟆（各一分以上并烧灰存性）
上为细末。炼蜜和丸。如麻子大。每服十粒。磨沉香汤下。大小加减。
●青黛丸　治小儿蛔疳一切诸疾。
青黛（一分研）　胡黄连（一分）　鹤蝨（一分）　芦荟（一分研）　朱砂（一分研）
上件药捣罗为末。都研令匀。以猪胆汁和丸。如绿豆大。空心以热水下三丸。当有虫出。
●乾漆散　治小儿蛔疳。腹肚虫痛。
乾漆（一钱）　使君子（十四个取肉）　芜荑（六十片）　楝树皮（向东边取皮厚者日乾去粗皮取一两）
上为末。每服一字。二三岁半钱。四五岁一钱。沙糖熟水下。一日三服。
●治小儿疳蛔。
上取鸬鷀屎。乾研为末。炙猪肉蘸与吃有奇功。
●疗小儿疳蛔咬心。心腹胀满痛。黄瘦。下寸白虫。
上单捣。醋麻子为末。酒调一钱许。服之甚效。

乾疳（附论）  ***************************
夫小儿身体憎寒壮热。舌乾发焦。皮肤枯燥。睡多盗汗。乳食虽多。肌肉消瘦。肢体无力。嘿嘿不住忍者乾疳也。此由乳食不调。心脾积热。嗜甘味。多熏蒸积久。故令儿日渐尫瘦。又谓之疳热。
方
●牛黄丸　治小儿乾疳。体瘦烦热。眠卧不安。
牛黄（一分研）　雄黄（一分）　天竺黄（一分）　芦荟（一分）　胡黄连（半两）　麝香（一钱）　丁香（一分）　黄连　熊胆（一分）　蟾酥（半两）　蛇蜕皮灰（一分）　青黛（一分）　犀角屑　天浆子（一分）
上为末。更研令匀。以炼蜜和丸。如麻豆大。以粥饮下三丸。日三服。量儿大小。以意加减。
●天竺黄散　治小儿乾疳。心胀烦热。眼目赤涩。皮肤乾燥。夜多盗汗。瘦不能乳食。
天竺黄（半两）　牛黄（一分）　朱砂（一分）　芦荟（一分）　雄黄（一分）　蟾头（一分）　龙脑（一钱）　麝香（一钱一分）　胡黄连（一分）　犀角屑　朱砂　木香　钩藤（一分）　甘草（一分）
上为细散。都研令匀。每服以温水服半钱。日二。量儿大小。以意加减。
●青黛丸　治小儿乾疳。肌体羸瘦。皮毛乾焦。发歇寒热。昏昏多睡。
青黛（三分细研）　牛黄（研细）　芦荟（研细）　胡黄连　朱砂（细研）　麝香（细研）　蛇蜕皮灰　龙胆（去芦头）　蟾头（一枚涂酥炙焦黄）　蝉壳（微炒以上各一分）　雄黄（一分）
上件都研令匀。用面糊和丸。如黍米大。每服以粥饮下三丸。日三服。量儿大小。临时加减。
●福寿保生丸　治小儿乾疳。肌肉消瘦。
芦荟　南木香（各二两）　蓬术　芜荑　使君子仁　黄连　青皮（去白）　砂仁　陈皮（去白）　神麴（各七钱半）
上宿蒸饮糊为丸。每服三十丸。米汤下。
●茵芋丸　治小儿乾疳。体热。
茵芋　细辛（去苗叶）　黄芩（去黑心）　甘草（炙）　龙齿（烧灰）　石膏（碎）　松萝（各三分）　杜衡（半两）　铅丹（别研一分）
上为末。炼蜜和丸。如麻子大。一二岁每服三丸。米饮下。三四岁儿五七丸。更量儿大小加减。
●青黛散　治小儿乾疳。肌热杀虫。
青黛（别研半两）　苦楝根（锉三两）　黄连（去须）　雄黄（别研）　丹砂（别研各一分）　麝香（别研一钱七分）　芜荑仁　夜明砂（炒）　大黄（炙各半两）
上捣罗为散。每服半钱或一钱。米饮调下。日再服。更量儿大小加减。如要解。即蜜水调服。
●蟾酥丸　治小儿乾疳。乳食不成肌肤。日渐羸瘦。身体壮热。毛发乾枯。四肢无力。
蟾酥（一分）　猪胆（二枚）　青黛（二分）　朱砂（三分细研）　麝香（一分）　蝉壳（一分微炙去足）　乾地龙（一分微炙）　蛇蜕皮灰（一分）　龙脑（三分）
上除酥外细研。以猪胆化蟾酥和丸。如粟米大。每服以温水五丸。研吹鼻内。量儿大小。以意加减。
●牛黄丸　治小儿乾疳。烦渴壮热。皮肤枯燥。日渐羸瘦。
牛黄（半钱细研）　雄黄（一分细研）　甘草（半分微炙锉）　龙脑（一钱细研）　麝香（一钱细研）　黄连（一分去须）　芦荟（一分）　天竺黄（一分）
上为末令匀。用糯米饮和丸。如绿豆大。每服一岁以粥饮下一丸。日三服。
●青黛散　治小儿乾疳。日久不瘥。骨立形枯。诸治无效。
青黛（一分）　麝香（一分）　芦荟（一分）　朱砂（一分）　地龙（一分微炙）　夜明砂（一分微炒）　干虾蟆灰（一分）　熊胆（一分）
上为散。每服半钱。空心以粥饮下。更用少许药吹鼻中。后以桃枝汤看冷热浴儿。衣盖。有虫子出为效也。
●龙齿散　治小儿乾疳。腹胀急。退热。
龙齿（烧灰）　龙脑（研）　枯根（炒）　白茯苓（去黑皮）　桂（去皮）　麝香（研各一分）　蜣螂（三枚去翅足焦灰）
上为散。一二岁儿。每服半钱匕。用温水调下。三四岁一钱。空心午后服。更量儿大小加减。
●诃黎勒丸　治小儿乾疳。肌肉消瘦。饮食不减。寒热枯瘁。心腹胀满。好吃泥土。
诃黎勒皮（捣末三分）　肉豆蔻（去壳一枚捣）　青黛（研）　麝香（研）　芦荟（研）　熊胆（研）　丹砂（研各一分）
上研令匀。用酒煮面糊丸。如黍米大。每服三丸至五丸。米饮下。更量儿大小加减。
●麝香丸　治小儿乾疳。肌热。化食压惊。
麝香（细研一钱）　青黛（研）　雷丸　鹤蝨（炒）　绿色贯众　黄连（去须各一两）　巴豆（一十四枚去壳油煎研）
上除麝香青黛巴豆外。余捣罗为末。共和研匀。用獖猪胆汁浸蒸饼和丸。如绿豆大。每服五七丸。空心日午米饮下。更量儿大小。加减服之。
●蜗牛丸　治小儿乾疳。面青目涩。脑热鼻疮。眼生障膜。毛发焦黄。肌肤羸瘦。
蜗牛（二分烧灰）　穀精草（三分烧灰）　夜明砂（三分微炙）　乾蟾（一枚涂酥炙令焦黄）　瓜蒂末（半两）　雄黄（一分）　麝香（一分）
上为末。用蒸饼和丸。如绿豆大。每服以粥饮下三丸。日三服。量儿大小加减服之。
●胡黄连丸　治小儿乾疳。瘦弱不能食乳。发竖脑干。肌体羸瘦。
胡黄连末（半两）　朱砂（三分）　麝香（一分）　蛇蜕皮灰（一条）　波斯青黛（三分）　蟾酥（一杏仁大）　芦荟（三分）
上为末。用獖猪胆一枚取汁。酒一盏和药末。都于铫子内熬成膏。丸。如绿豆大。五岁至六岁以粥饮下五丸。日三服。三岁以下三丸。
●龙胆散　治小儿乾疳。瘦瘁。鼻痒口疮。
龙胆　芦荟　麝香　青黛（各别研）　黄连（去须）　羊子肝（切焙等分）
上研细和匀。每服半钱或一字。吹鼻中。及涂口中。
●破积丸　治乾疳烦热。化肠胃食滞。令儿能食。破积聚。
木香　青橘皮（去白焙）　桂（去粗皮各一两）　吴茱萸（汤浸焙乾二两）　硇砂（醋熬成霜取一钱）　巴豆霜（取半钱）
上为末。与硇砂巴豆霜拌匀。醋煮面糊丸。如绿豆大。每服三丸至五丸。早晚后食临卧一服。大便利则减丸数。
●芦荟丸　治小儿乾疳。面色微黄。肌体羸瘦。
芦荟（一分）　龙胆（一分去芦头）　青黛（半两细研）　胡黄连（一分）　牛黄（一分细研）　麝香（一钱细研）
上为末研匀。以蒸饼如丸。如黄米大。每服以粥饮下五丸。量儿大小以意加减。
●金蟾丸　治小儿乾疳。体热肌瘦。
蟾头（一枚灰）　黄连（去须）　胡黄连　木香（各一分）　大黄（锉炒半分）
上为末。粟米饮丸。如麻子大。每服五丸至十丸。米饮下。更量儿大小加减。
●蟾酥煎丸　治小儿身体寒热。皮毛枯燥。饮食虽多。肌肉消瘦。嘿嘿不慧名乾疳。
乾蟾（大者五枚细锉用醇酒五升文火煎烂。去骨研芦去滓入蜜四两。银器内重熬成稠膏）　胡黄连（二两）　黄连（去须二两）　麝香（研半两）　白芜荑仁（炒二两）
上为末。以前蟾膏和剂。丸如麻子大。每服十五丸。米饮下。不拘时候。周晬至十岁以前。并宜服。大能退疳黄。长肌肉。
●牛黄丸　治小儿乾疳。体热羸瘦。心神烦躁。少得眠卧。
牛黄（半两研）　朱砂（半两细研水飞过）　子芩（半两）　犀角屑（半两）　麝香
上为末。都研令匀。以糯米饭和丸。如麻子大。每服用粥饮三丸。量儿大小。增减服之。
●胡黄连散　治小儿乾疳。瘦痒。
胡黄连　犀角屑　白羊肚（切焙细研为末各一钱）　麝香（研一钱）
上捣罗为散。每服半钱。生地黄汁小半盏调下。空心、日午服。更量儿大小加减。
●黄连丸（一名金瓜丸）治小儿乾疳。身多壮热黄瘦。
黄连（去须）　黄蘖（去粗皮）　甘草（炙）　青橘皮（汤浸去白焙各一分）
上为末。加麝香少许和匀。以獖猪胆汁。入胆内盛。用绵子系定。于石器内浆水一盏。煮浆水减半。取出。当风处挂一宿。去胆皮再研令匀。可丸即丸。如绿豆大。每服五七丸。米饮下。加至十丸。量儿大小加减。
●保童丸　治小儿乾疳。瘦弱萎黄。
大黄（锉炒一两）　黄连（去须半两）　夜明砂（炙）　楝实（麸砂各一分）
上为末。炼蜜丸如豌豆大。麝香下三丸。更量儿大小。加减用之。
●胡黄连散　治小儿乾疳。饭食如常。肌体羸瘦。时作寒热。皮毛枯焦。嘿嘿不慧。
胡黄连（半两）　黄连（去须）　白芜荑仁（各一钱）　木香（半两）
上为细末。獖猪胆和。于盏内坐。饮甑中蒸两度为丸。如粟米大。每服二十丸。米饮下。
●胡黄连丸　治小儿乾疳体热。
胡黄连（去须各半两）　黄连（半两）　丹砂（研）　木香（各一分）
上为末。用獖猪胆。填药在内。取绵系。以杖子一条横于铫子上。将药胆挂上面。勿令著铫底。用浆水煮一炊时取出。入芦荟麝香各一分。细研和匀。饭米丸如黍米大。每服五丸至七丸。米泔温水下。更量儿大小。加减用之。

漏疳（附论）  ***************************
夫漏疳之病。由风邪毒气客于手阳明之脉。攻冲齿间。龈内虚肿。浓汁焮痛绵绵不断。久而不瘥。时发时愈。故名曰漏疳。
方
●青矾散　治小儿漏疳。虫蚀颈骨破。
青矾（烧研）　黄矾（烧研）　雄黄（别研）　白矾（烧研）　细辛（去苗叶各一分）　莨菪子（微炙）　附子（炮裂去皮）　苦参　藜芦（去芦头各一分）　麝香（研）　甘草（炙）　青黛（各研一两）
上为末。更于乳钵中研细。每用少许。敷患处。病重者以井花水调半钱。空心服之。
●黄银散　治漏疳。断烂宣路不止。唇龈痒痛。牙齿蚀龋。
黄连（去须）　蒲黄（各一两）　生姜　地黄（焙）　乌头尖（生）　当归（切焙）　铜绿　细辛（去苗叶各二两）　莨菪子（一分为末）　粉水银（一钱用枣瓤五枚研令星尽并莨菪子和末）
上为细散。洗净漱口。以手指蘸药匀敷患处。良久温水漱。频用取效。
●蒿本散　治漏疳虫蚀。
蒿本（去苗土）　当归（切焙）　杏仁（汤浸去皮尖半两）
上研为散。每用一字。绵裹内虫孔中。看虫孔渐小为效。
●青梃子　治漏疳。口齿微烂生疮。
信砒（磁瓦上炙半熟）　粉霜（磁蒸上炙半熟）　胆矾（磁瓦上炒半熟各一分）　铜绿（生）　麝香（研）　雌黄（研各一钱）
上为细末。盐水洗漱口。次以米饭掌内搓药成梃子。如针头大。置齿缝中。
●芦荟散　治漏疳。蚀鼻。牙齿鼻烂。
芦荟（半两研）　麝香（研）　青矾（烧研）　黄矾（烧研）　白矾（烧研各一分）　虾蟆灰（半两）
上研为散。令匀。先以绵拭龈上恶血出。即贴药半钱。日三次。
●黄连散　治漏疳。血出不得食。
黄连（去须）　黄药子　马牙硝（研各一分）　白矾（烧研一分）　龙脑（一钱研）
上研为散。再同研匀。每用半钱。贴患处。
●龙实散　治漏疳虫。有窍。
龙实（龙骨中有之深黄或淡黄土褐色紧掏人舌者）　白矾（烧研）　蜗牛壳　胡粉　牛黄（各一钱）
上研为细散。每用少许。糁贴窍内。
●葵根散　治漏疳口疮。
葵根（切）　赤小豆　土瓜根（各一两）　麝香（研一分）
上罗为散。每用一字。贴疮。
●黑散　治漏疳。宣露。
藁本（去苗）　升麻　皂荚（不蛀者烧灰存性各半两）　石膏（一两半碎）
上罗为散。卧时以手指蘸。揩齿上。微漱存药气。兼牢牙去臭。


卷三百八十三·婴孩诸疳门  ——————————————————————————————————————————————————————————————————————————————————————————

疳泻（附论）  ***************************
全婴论云。贾公宾监酒子四岁。六月中泄泻黄水。身热小便赤少或夹白酸臭。召一医作伏暑与五苓散、黄龙丸不退。一医作食泻以感应丸、小益黄散补。因儿恣食。病多进退。至月馀目疱浮肿。面黄消瘦。腹大气粗。渴饮不食。粪食不化。腥臭肥腻。召愚视曰。本伤水食。因泻久则亡津液。变成疳泻。主人曰何伤暑食与。疳泻。儿平日不曾食甜物。何便成疳也。答曰。伤暑泻黄。身热小便赤少。伤食者泻白酸臭。食物不化。疳泻者泻腥肥腻。腹急气粗。钱氏云。疳皆脾胃病。亡津液之所致也。盖脾胃有疳食积。所以进退不已。此病以补之法。去其积。主人曰小儿泻久。憔悴难动脏腑。答曰积聚之病。终身为忧。况疳病已成。虚中有积。若不以补泻之法。恐久害身。主人听先以麝沉香膏益黄散补。三日各三服。第四日与二黄丸止泻。馀次除积。再前药补二日。病退七分。后投石膏六甲丸治愈。
方
●人参散　治疳瀼泻。汤氏曰。此泻与积泻相类。但臭如抱退鸡子。泻又不止。有如水聚。作一次只难得止。实者宜微取积。宜食。
先服麝香散。常服六神丸。次服人参丸。
人参（去芦）　白术（炒）　黄耆（蜜炙）　茯苓（去皮）　甘草（炙各一钱）　丁香（二钱）　肉豆蔻（一钱）　使君子肉（五个）　白姜（五分）　木香（一钱）　胡黄连（二钱）
上末陈米煎。空心服。一方加白豆蔻。大小以意加减。
●吴婆散　治小儿疳泻不止。日夜遍数不计。渐渐消瘦。
木香（炮）　丁香　没石子（蜜炙）　槟榔　黄连（炒）　厚朴（制）　桃根白皮（各等分）　苦楝根白皮（各等分）
上为末。三岁半钱。柴胡木瓜汤下。食前一日三服。一方有芜荑。东坡家小儿曾患此症。百药不效。因得此方。多人服之皆愈。录此示人。药性少温。暴热泻者。或不相当。如先生之说果验也。
●保命丸　治小儿瀼泻伤食泻。
香附（一两净）　白姜（炮）　青皮　陈皮（去白各一两）　砂仁（一两）　三稜（炮）　莪术（半两）　甘草（炙半两）
上为末。面糊为丸。如绿豆大。每服一十二丸。淡姜汤下。食前服。
●麝沉膏　治小儿疳泻。白浊腥臭肥腻。骨热多渴。腹痛不食。羸劣无力。颈骨垂倒。
乳香（一钱）　木香（一钱炮）　诃子（炮四钱）　麝香（半钱）　沉香（半钱）　蚵蚾（酒浸去皮骨炙黄六钱）　豆蔻（半两取诃子入乳香在内姜汁面裹炮焦去皮）
上为末。炼蜜丸。如鸡头大。三岁一丸。米汤下。
●没石膏　治小儿疳泻。白浊腥臭肥腻。骨热多渴。
没石子（二个）　香附子（四钱）　人参　诃子（炮去核）　丁香（各一钱）　白术（炙二钱）　巴豆（十粒针穿烧存性）
上为末。炼蜜丸。如鸡头大。三岁一丸。米汤化下。
●至圣丸　治冷疳。不时泄泻。虚汗不止。
丁香　青皮（各一钱）　木香　紫厚朴（制）　橘红　使君子（焙）　肉豆蔻（湿纸裹煨各二钱）
上为末。神麴糊丸。麻子大。每七丸。食前米汤下。
●调中散　治小儿瀼泻伤食泻。
香附　甘草　白茯苓　天仙藤　藿香　白芍药　葛粉
上各等分为末。乌梅甘草汤。调一钱。食前服。
●加圣丸　治冷热疳泻。
胡黄连　川黄连　白芜荑（去皮各三分）　使君子（一两去皮壳秤）　麝香（别研半钱）　干虾蟆（五个锉熬成膏）
上煎药为末。与膏丸。麻子大。每服人参汤下。二三岁五六丸。以上十至十五丸。
●香蔻散　治疳泻。
黄连（三钱炒）　肉豆蔻（生）　木香　诃子（煨）　缩砂仁　茯苓（各一钱）
上末。粳米饮丸。如麻子大。每服十丸。食前米饮下。
●没石子丸　治疳痢及治瀼泻。血痢滑肠腹痛。
木香　黄连（各二钱半）　没石子（一个炮）　肉豆蔻（一个煨）　诃子（二个煨）　蜡茶（半两）
上为细。末烂饭丸。如黍米大。白汤下。量儿大小服之。日进二三服。食前。米饮汤送下亦可。一方无蜡茶。
●龙粉丸　治疳泻渴饮。
草龙胆　定粉（微炒）　乌梅（焙秤）　黄连（各二分）
上为末。炼蜜和丸。麻子大。米饮下一二十丸。无时。疳虚极用补药太过。反生大热而渴。当审。
●六甲丸　治小儿疳泻白泻。腥臭肥腻。骨热多渴。复疼不食。体倦少力。六甲日修合。
黄连（炒五钱）　肉豆蔻　木香
上为末。白面糊丸。如小豆大。三岁三十丸。米汤下。食又一方木香一分肉豆蔻半两姜汁面炮诃子水炮去核一两黄连二两。治法一同。
●木香丸　治小儿疳渴不止。腹急。亦理寻常腹胀。
木香（炮）　肉豆蔻（炮各一分）　牵牛（半两半注半炒）
上为末。糊丸如小豆大。三岁三十丸。米汤送下。
●芎朴丸　治小儿疳瘦。泻白水。腹胀。　芎藭　厚朴（各一两）　白术（半两）
上为末。炼蜜丸。如小弹子大。每一丸。米饮下。三岁以下半丸。
●京芎散　治小儿疳泻进退。
京芎　赤石脂（各等分）
上为末。三岁儿半钱。米汤下饥服。又方加蚵蚾灰、诃子炮、黄连炒、肉豆蔻炮、当归焙。作丸子尤妙。
●香糖丸　治小儿吃泥害肚。进退不定。并治疳泻。
上以轻粉一钱。糖沙溲和为丸。如鸡头肉大。三岁一丸。米汤化下。食久泻下泥土后。以益黄散。若以陈皮地榆煎汤化下。治疳泻痢。
●治小儿疳泻。
上用赤石脂杵罗为末如面。以粥饮调半钱服。立瘥。或以京芎等分同服。更妙。
●治疳泻疳痢。百药不效。只一服取安方。
上用鸡子一枚打破。黄腊一块大如指面。熔锅内倾鸡子炒熟。令儿空心吃尽。此乃随药作效。百发百中。
●凡瀼泻亦与伤泻不相远也。治法亦须略取。然后服前件药。若小儿禀赋平常。亦如前法。只用官局进食丸取之。若充实顽健。饮食如常者。当峻取之方。
上用鸡子一枚。箸头孔窍入金星丸。一岁五丸。二岁十丸。大小加减。入药于鸡子内。纸塞蒸熟。取出去壳。空心。令儿连药吃尽。良久取下臭秽滞积。却再吃前方。蜡鸡子一枚。仍忘鱼肉一日。只吃葱白粥。百无一失。
●治小儿水泻奶疳
上用川椒一分。去目为末。醋调之。少敷脑上。日可三度。
●四香三米饮　治小儿疳伤紧泻遗粪。带馊酸臭气。秽至二三尺远。最有神效。
木香　丁香　檀香（各等分）　藿香叶（加两倍用）　早米晚米（或陈仓米尤妙）　糯米（各等分炒熟）
上每服。米药三钱重。水一盏煎。不拘时候。
●六神丸　治疳气消瘦。脏腑怯弱。泄泻虚滑。乳食减少。心腹胀满。
肉豆蔻（面煨）　木香（炮一两）　丁香　诃子肉（炮各半两）　使君子（二两半）　芦荟（一两半另研）
上为末。枣肉和丸加减。米汤下。紧泻不止。须紫霜丸推之。
●直指没石子丸
没石子（一个）　白豆蔻（一个）　诃子（煨二个取肉）　木香（炮一两）　黄连（各一钱）
上为末。粳米糊丸。梧子大。每服十五丸。米饮下。
●神效豆蔻散　治小儿疳瘦弱。或泄泻无度。
神麴（半两炒）　肉豆蔻（三两裹煨）　麦糵（半两炒）　黄连（去须半两）　使君子（十枚去壳）　芦荟（二钱半另研）
上为细末。獖猪胆汁为丸。如黍米大。每服二三十丸。米饮下。空心食前。
●木香散　治小儿腹胀不消。疳泻白色。乳食不化。
木香（一钱）　青橘皮（去白一两）　陈粟米（一合）　豆巴（去壳三十粒同粟米炒令巴豆黑去巴豆不用只用粟米）　肉豆蔻（二十枚上用一枚面裹煅过）　蜣螂（二枚去头足翅糯米炒焦不用糯米）
上件为细末。每服半钱。温米饮调下。乳食空服。
●香连散　治五疳泻痢。
龙胆草（一钱）　胡黄连（一钱）　五灵脂（一钱炒）　丁香（半钱）　赤剪子（一钱）　麝香（半钱）　芦荟　龙骨（半钱）
上为末。烂饭为丸。如粟大。饮汤吞下。
●使君子丸　治五疳瘦悴。面色萎黄。发竖眼涩。泻痢秽恶。并宜服之。
芜荑（一钱）　苦楝皮（一钱）　使君子（二十个去壳炒）　诃子（一钱煨）　陈皮（一钱）　青皮（一钱）　槟榔（一钱）　木香（半钱）
●硫黄丸　治小儿疳泻不止。色如米泔者。
巴豆肉（二十枚去壳裹出尽油）　硫黄（别研）　五灵脂（一钱炒）　丁香（半钱）
上件为细末。蒸饼丸如黍米大。每服七丸。温米饮送下。乳食前服。
●玄明粉丸　治泻。通因通用也。
罂粟壳
上为末。再入玄明粉一钱。麝香少许再取猪胆汁煮粉为丸。每服五十粒。陈皮汤下。如水泻陈米饮下。烦渴罂粟壳汤下。涩石榴皮汤吞下。
●木香丸　治小儿吃食大早。遂成疳疾。肠胀疳泻。及瀼泻等病。
木香　沉香　青皮（去白各一分）　肉豆蔻（一钱面裹煨）　黑牵牛（二炒）
上为细末。醋面糊丸。如麻子大。二三岁儿服三粒。五六岁服五七粒。浓煎萝卜子汤下。

疳渴不止（附论）  ***************************
夫小儿宿有疳气。肌肤瘦瘁。内亡津液。心肺壅热。则为疳渴。盖因乳母不慎。恣食热物。不择酸咸。致令壅热。潜流乳脉。或即乳儿。致脏腑生热。疳热相搏。上焦乾燥。津液枯少。故烦躁而渴。
方
●龙胆丸　治小儿渴疳黄瘦。日饮水无定。
龙胆（研）　麝香（研）　丹砂（研）　牛黄（研）　胡黄连　熊胆　芦荟　丁香　木香　黄连（去须）　大黄（锉）　麒麟竭（各一分）　蟾酥（研一钱）
上研为细末。再研匀。和饭丸。如绿豆大。每服三丸至四丸。薄荷汤下。
●地骨皮丸　治小儿疳泻不定。黄瘦不思食。
地骨皮　龙胆　黄芩（去黑心）　枳壳（去瓤面炒）　木香　赤芍药　猪苓（去黑皮）　海蛤（研各一分）　紫参（研）　大黄（锉炒各半两）　郁李仁（炒研一两一分）
上为末。炼蜜和丸。如绿豆大。每服五七丸。温汤下。微利即止。量儿大小加减。
●蟾酥丸　治小儿疳渴不止。及急慢惊风。膈有痰涎。天钓疳风。并皆治之。
蟾酥　麝香（研）　犀角（镑）　牛黄（研）　丹砂（研）　芦荟（研）　天竺黄［各一（半）两］　益知（去皮十枚）　青黛（研半两）　干牛胆（五枚全者）　白花蛇（一寸去皮骨炒）
上为末。用獖猪胆汁和丸。如米粒大。丹砂为衣。每服五丸至七丸。煎薄荷汤下。惊风用剪刀股研薄荷汤下。慢惊煎荆芥汤下。疳气麝香汤下。惊风搐搦目睛上视煎金银酒化下。此药兼利胸膈。坠涎压心。脏腑积热。顺气进奶食。开胃。小儿诸疾皆治。量儿大小加减。
●天竺黄散　治小儿多疳渴。体热烦躁。少得睡卧。
天竺黄（半两细研）　黄连（半两去须）　马牙硝（半两）　栀子仁（半两）　葛根（半两锉）　甘草（一分炙微赤锉）　牛黄（一分细研）　款冬花（一分）　紫苑（一分洗去苗土）　犀角屑（一分）　土瓜根（一分）
上为细散。都研令匀。不计时候。以蜜水调下半钱。量儿大小加减服之。
●参苓白术散　治疳渴。由脏腑宿有疳气。加之乳母恣食甘肥酒面炙煿。使邪入心肺。壅热日则烦渴饮水。乳食不进。夜则渴止。
白术　人参（去芦）　甘草（炙）　山药　石莲肉　桔梗（去芦炒）　薏苡仁　缩砂仁（各三钱）　白扁豆（姜制一钱）　白茯苓（去皮一两）
上为细末。蜜水调下一钱。
●全生方白术丸。疳病皆因津液亡竭。凡饮食之中。此药食之。王氏曰。仍以前药加黄连入猪肚内缚口煮烂。入臼杵丸。食后米饮下。可以生津清心止渴调脾。诸疳皆可常用。
●龙胆散　治小儿疳渴羸弱。
龙胆　熊胆（研）　蜗牛（炒令黄）　芦荟（研）　夜明砂（炒）　麝香（研）　青黛（研）　丹砂（水飞各半两）　乾蟾头（炙焦一枚）
上研为散。每服半钱。米饮下。量儿大小加减。
●金粉地黄膏　治小儿膈壅渴干。凉心经。
郁金（一两皂荚水煮软切焙）　蛇黄粉（半两锉）　雄黄（水飞一分）　绿豆粉（半两）　白术　人参　甘草（炙各一分）　牛黄（一钱）
上为末。炼蜜和丸。如绿豆大。二岁一丸。薄荷汤化下。一岁半丸。更量大小加减。
●乌梅丸　治小儿渴疳。饮水不止。
乌梅肉（焙）　茜根（去土）　木瓜（焙）　葛根（炮各一两）　人参（一分）　白术（一分）　赤茯苓（去黑皮半分）　甘草（炙半两）
上为末。沙糖和丸。如皂子大。每服一丸。新汲水化下。
●芦荟丸　治小儿渴疳。肌肤消瘦。乳食不进。　芦荟（研）　硼砂（研）　麝香（研）　马牙硝（研）　人参　熊胆（研）　甘草（炙捣为末各半两）
上为末。炼蜜为丸。如绿豆大。每服五丸或七丸。薄荷汤下。
●铅霜丸　治小儿疳。
铅白霜　铅丹　定粉　铁粉　龙脑　蛤粉　马牙硝
上等分为细末。入麝香少许。蜗牛肉研和为丸。如梧桐子大。每服一丸。倒流水化下。
●大枣汤　治小儿久疳多渴。不慕乳食。
大枣（去核）　人参　白术　白茯苓（去黑皮）　陈曲（炒各一两）　甘草（炙）　檀香（锉各一分）
上捣筛。一岁儿一钱。水半盏入枣一枚擘。煎至三分。去滓温服。日三服。量儿大小。加减服之。
●胡黄连丸　治小儿疳渴黄瘦。壮热。不欲乳食。
胡黄连（半两）　旱莲子（半两）　龙胆（半两去尖头）　牛黄（一分研细）　青黛（半两细研）　乌梅肉（半两微炒）
上为末。以枣瓤和丸。如绿豆大。每服以甘草汤下五丸。日三服。量儿大小加减。
●黄连丸　治小儿疳热。烦渴乾瘦。
黄连（一分去须）　天竺黄（一分细研）　甘草（一分炙微赤锉）　栀子仁（一分）　款冬花（一分）　牛黄（一分细研）　葛根（一分锉）　紫菀（一分洗去苗土）　犀角屑（一分）　川朴硝（半两）　竹沥（二合）
上为末。先用竹沥拌和。更入熟蜜和丸。如绿豆大。每服以新汲水研破五丸。日四五服。量儿大小。临时加减。
●黄连散　治小儿渴疳。引饮不止。
胡黄连　葛根（锉）　玄参　枇杷叶（拭去毛炙黄）　甘草（炙各一分）　麦门冬（去心焙半两）
上为散。每服一钱。水一盏生姜少许。煎至五分。去滓入蜜少许。再煎一两沸。放温服。
●愈金汤　治小儿渴疳。喜水。小便淋。
山栀子（炒黄一两）　瞿麦（半两）　木通（锉半两）　滑石（研一分）　甘草（炙一两）　竹叶（一两切焙）
上捣筛。二岁儿每服一钱。水一盏沙糖皂子同煎至五分。去滓温服。日两服。更量儿大小加减。
●人参散　治小儿宿有疳气。心腹壅热。内亡津液。烦渴不止。
人参　白茯苓（去黑皮一两）　葛根（锉二两）　木香　藿香叶　甘草（炙各一两）
上为细散。每服一钱。水半盏。煎三五沸温服。
●草豆蔻散　治小儿疳渴不止。调中补虚。　草豆蔻（三枚和皮用）　人参　白茯苓（去黑皮）　防风（去叉）　藿香（各半两）　陈橘皮（去白焙一分）
上为散。每服一钱。生姜米饮调下。量儿大小。加减服之。
●胡黄连散　治小儿热渴乾瘦。
胡黄连（一分）　犀角（一分）　生地黄（二合）　羊子肝（一具研取汁）　麝香（半钱细研）　蜜（半合）
上捣胡黄连、犀角细罗为散。入麝香令匀。次羊肝汁地黄汁蜜等调令匀。每服前竹叶熟水调下药汁。用茶匙。量儿大小加减服之。
●黄连丸　治疳渴。由脏腑风有疳气。加之乳母恣食甘肥酒面炙砖。使邪入心肺。壅热。日则烦渴饮水。乳食不进。夜则渴止。
黄连（五钱猪胆汁浸一宿晒乾）　天花粉　乌梅肉（焙）　杏仁（五钱去皮）　石连肉　白茯苓（各三分）
上为末。牛胆汁浸糕。丸如麻子大。每服十五丸。煎乌梅姜蜜汤下。一方无茯苓。又患疳䘌后。附消渴方论。二药可治疳渴及五乾疳。
●治小儿疳渴。口乾烦燥。体热羸瘦。不欲乳食。宜服。
蜗牛壳（半两微炒）　蟾头（半两涂酥炙令焦黄）　胡黄连（半两）　朱砂（一分细研）　青黛（一分细研）
上为散。都研令匀。每服以蜜水调下半钱。不计时候。量儿大小。以意加减。
●五胆丸　治小儿渴疳。
猪胆　狗胆　牛胆　鲫鱼胆　蝟胆（以上各一枚）
上并四胆汁。併入牛胆内。在灶北后悬。候稍干。可丸即丸。如黍米大。每服以新汲水下二丸。以饮水足为度。空心午后各一服。更看儿大小。以意加减。
●狗胆丸　治小儿渴疳。
乾漆（一分捣碎炒令烟出）　铅霜（一分）　狗胆（一枚）　猪胆（一枚以上各二胆日用米泔煮过）　麝香（一分）
上细研令匀。以猪胆等和丸。如黄米大。不计时候。以冷水下三丸。量儿大小。以意加减。
●治小儿疳渴。壮热惊悸。宜服。
地龙粪（一分）　龙胆（一分去芦头）　乌梅肉（一分细研）　黄连（一分去须）
上为末。以猪胆汁和丸。如绿豆大。不计时候。以新汲水化破五丸服之。量儿大小。以意加减。
●柳絮矾散　治小儿渴疳不止。
柳絮矾（半两）　铅白霜（一两）　马牙硝（一分）　芒硝（一分）
上细研为散。每服一字。冷水调下。一服立效。
●治小儿疳热。烦渴不止。
乾蟾头（二枚涂酥炙焦）　蜗牛壳（半两微炒）　胡黄连（半两）　栝蒌根（半两）
●铅丹丸　治小儿疳。大渴不止。
铅丹（一分）　铅霜（一分）　黄连末（半两）　石膏末（半两）
上都研为末。以糯米饭和丸。如绿豆大。每服以新汲水。淘米泔研下五丸。日三四服。量儿大小。加减服之。
●龙胆丸（一名梅肉丸一名龙粉丸）治小儿疳渴。吃水不止。
龙胆（半两去芦头）　定粉（半两）　乌梅肉（半两微炒）　黄连（半两去须）
上为末。炼蜜和丸。如麻子大。每服以温水下五丸。日四五服。量儿大小。以意加减。一方以米饭汤下。
●又方
蜗牛壳（一分微炒）　铅霜（一分）　腻粉（一分）
上都研为末。以糯米饭和如绿豆大。不计时候。以新汲水下五丸。量儿大小。以意加减。
●又方
杏仁（一分汤浸去皮尖双仁）　腻粉（一钱）
上研杏仁如膏。与腻粉相和令匀。用面糊和丸。如绿豆大。空心以粥饮下三丸。
●麝香丸　治小儿疳常渴。饮水。下体冷。
麝香（一分）　人中白（一分）
上都研令细。次蒸饭和丸。如麻子大。三岁儿每服煎皂荚汤下二丸。空心午后各一服。更量大小。以意加减。
●治小儿热疳渴。
黄连末（半两）　定粉（一两微炒）
上细研令匀。不计时候。以熟水调下半钱。更看儿大小。以意加减。

无辜疳（附论）  ***************************
无辜疳候。面黄发直。时时壮热。饮食不生肌肤。积经日月。遂至死者。又无辜脑后有核如弹丸。捏之皮下转是也。凡小儿有此物。如禽兽舌下有禁虫。若不速去。当捐其命。此核初生软而不痛。中有虫如米粉。得热气渐长大。大则筋结定。定即虫随血气流散。所有停留。子母相生。侵蚀脏腑。肌肤作疮。或大便泄脓血。致使小儿渐渐黄瘦。头大发竖。手足细弱。从兹夭折也。
玄中记云。天上有女鸟名姑获射。又子母秘录作雨乌获。一名隐飞鸟。一名夜行游。又有名钓星。喜以阴雨夜飞鸣。徘徊村里。嗔得束者是也。纯雌无雄。气毒化生。喜落毛羽于人中庭。置裹儿衣中便令儿作痫病。必死。即化为其儿也。是以小儿生至十岁。衣被不可夜露。七月八月尤忌。圣婴简易方云此疾盖是八邪所得之。其八邪者。饥饱黄瘦。风惊暑湿。素问一云去暑湿。王氏曰。暑湿谓之八邪。久则令儿日渐消瘦。饮食虽多。不长肌肉。又不知饥饱。昼夜啼哭。便利不定。壮热多渴。核块疮疥是也。此王氏论之。其理甚明。小儿有此疾者。但作惊疳治之。更易随证。凡小儿不可夜露衣者。膺其阴气。令儿生病。亦不可于星月之下饮儿乳者。致生吐泻。
方
●牛黄丸　治小儿无辜疳。及诸惊热。
牛黄（细研）　麝香（细研）　真珠（细研）　牡蛎（烧为粉以上各一两）　虎睛（一对酒浸去皮尖双仁面炒黄）　甘遂（半两煨令黄）　巴豆（半两去皮心研细裹压去油）　赤茯苓（三分）　赤芍药（三分）　甘草（半两炙微赤锉）
上为末。都研令匀。蒸饼和丸。如麻子大。百日内儿。每服以乳汁化下一丸。二岁以粥饮下三丸。量儿大小。以意加减。
●犀角散　治小儿一切疳。无辜黄瘦。不可食。腹肿胀。烙后宜服。消肿利气压惊。
犀角屑　琥珀（研）　芦荟（研）　木香　醋石榴　东南根皮　诃黎勒皮　龙脑（各三分）　黄连（去须）　槟榔（纸裹煨）　麝香　乾姜（炮制各一分）
上罗为散。一岁儿半钱。三四岁一钱。米饮调下。不以时候。量儿大小加减。
●雄黄丸　治小儿十岁以下。至新生百日。无问痫热无辜等。皆疗之。
雄黄　丹砂　牛黄　麝香　石膏（并研细）　杏仁（去皮）　甘遂（微炒）　牡蛎（烧研各半两）　巴豆（去皮醋煮半日研入膏内一分）
上为末。炼蜜和丸。如粟米大。一二岁服二丸。米饮下。三四岁三丸。微利为度。随儿大小加减。
●鳖甲散　治小儿无辜疳。项细肚大。毛发乾竖作穗。
鳖甲（三分涂酥炙黄去裙襴）　槟榔（三个）　沉香　漏芦　牛蒡子　使君子　赤芍药　诃黎勒皮　甘草（炙微赤锉以上各半两）
上为散。每服一钱。以水一盏。煎至五分。去滓。不计时候。量儿大小。加减服之。
●地榆散　治小儿无辜疳。腹胀筋急。四肢消瘦。
地榆（微炙一两半）　蜗牛壳（去土）　青黛（研各一两）　麝香　人粪（烧灰）　兰香根（烧灰）　蚺蛇胆　龙脑（各一分研）
上为散。五十日儿一字。百日儿一字强。二百日儿半钱。米饮调下。不计时候。随儿大小加减。
●棘刚子丸　治小儿无辜疳。面黄发直。时时壮热。饮食不加。肌肉渐瘦。
棘刚子（为末如无以水银化之）　麝香（研）　蟾酥（研）　牛黄（研各一分）　白附子末（半两）　犀角末　半夏末（各三钱）　干猪胆（少许）
上同研细。面糊丸。如黍米大。每服七丸。薄荷汤下。或乳汁亦得。
●鳖甲丸　治小儿无辜疳。腹中癖。四肢瘦弱。宜常服。
鳖甲（醋炙黄去裙襴）　黄连（去须）　桔梗（炒）　夜明砂（各一两）　麝香（一分研）　诃黎勒皮（两枚一生一熟）　干虾蟆（雄者一枚涂酥炙令黄焦）
上为末。以糯米饮为丸。如绿豆大。粥饮下七丸。疳痢亦宜服。日三次。量儿大小加减。一方有蝎虎。无干虾蟆。炼蜜和丸。
●麝香熊胆丸　治小儿无辜疳。面黄发直。时发壮热。饮食不长肌肉。
麝香（研半两）　熊胆（研二钱）　芦荟（研三分）　胡黄连　黄连（去须各一两）　使君子（去壳十枚）　乾蟾（大者一枚去足并肠胃烧灰研）
上研为细末。以白面稀糊丸。如绿豆大。每服十五丸至二十丸。米饮下。
●长肌丸　治小儿无辜疳。面黄发直。时时壮热。食不生肌。
胡黄连（半两）　木香　无食子（各一分）　芦荟（研）　麝香（研）　牛黄（研）　黄蘖（去粗皮各半分）
上捣罗四味为末。与三味研者拌匀。滴水和丸。如绿豆大。每服五丸七丸。温水下。量儿大小加减。
●蝎虎丹　治小儿无辜疳。截疳祛毒。
乾蝎虎（雄者微炙）　蜗牛壳　兰香根　淀花（各一分）　雄黄（细研）　麝香（研各一分）　龙脑（研半分）
上为细末。米醋打面糊和如黍米大。每服十粒。煎芝麻汤下服。乳食后。
●蚺蛇胆丸　治小儿无辜疳。发作穗。羸瘦。腹胀面黄。
蚺蛇胆（去脂炙）　黄芩（去黑皮）　枳壳（去瓤面炒）　甘菊花　牛膝（酒浸切焙各一分）　赤芍药　升麻（各半两）
上为末。炼蜜和丸。如绿豆大。每服五丸。空心服米饮下。更量大小加减。
●蝉壳灰丸　治小儿无辜疳。宜常服。
蝉壳灰　淀花　蛇蜕皮灰　乾蝎（二十枚微炒）　附子（去皮脐生用）　朱砂（细研）　麝香（细研以上各一分）
上为末。都研匀。以熟水浸寒食蒸饼和丸。如麻子大。每服以粥饮调下五丸。量儿大小。以意加减。
●针烙法丸方　治小儿无辜疳。头干发竖。身无滋润。头露骨出。脑热腹胀。鼻中多痒。好食酱肉。数渴饮水。痢如泔色。背冷腹热。腹中有块。渐加黄瘦。或有邪鬼之作。亦是闪癖之类。脑后两边皮中。有筋肉结作小核。如杏子大。多时不除。即流入腹中。遂成前状。须烙破结子者。或有炙其结子者。有割皮挑出结子者。稍胜于炙。然病者至深。小儿忍痛不任。恐动其脉。往往为疳疾。今参详最妙者。是烙。烙亦更无别法。但看小儿病状似有结子者。速依此法烙之。
上以一银针尖利者。烧针头似火色。看核子大小。作一纸鐶子束定。无辜仍须捏定。以针当中烙之。可深二豆许。即贴沉香膏。
●治小儿无辜疳　用苦耽苗子。煮汁服。亦生捣绞汁服。
●鳖甲汤　治小儿无辜。项细腹大。发乾作穗。
鳖甲（去裙襴炙令焦）　陈橘皮（汤浸去白焙）　苍术（去皮米泔一宿切焙）　赤茯苓（去黑皮）　赤芍药（各三分）　槟榔
上粗捣筛。一二岁儿一钱。水七分煎至四分。去滓。分温二服。日再。量儿大小。以意加减。
●鳖甲散　治小儿无辜疳。
诃黎勒（去核）　苍术（去皮米泔浸切焙）　鳖甲（去裙襴醋炙焦）　牵牛子（焙各一分）　木香　赤茯苓（去黑皮）
上捣罗为散。一二岁半钱。熟水调下。食前日二服。量儿大小加减。
●朱砂丸　治小儿一切无辜疳。黄瘦腹痛。或有虫。冷与热悉主之。
朱砂（一分细研）　雄黄（一分细研）　干胆（一枚涂酥炙令黄）　漏芦（一两）　麝香（一两研）　菖蒲（一两）
上罗为末。都研令匀。用粟米饮和丸。如麻子大。每服以粥米饮化下二丸。空心午后各一服。随儿大小。以意加减。
●茯神散　治小儿针后。宣腹压惊。
茯神（半两）　川升麻（半两）　犀角屑（半两）　代赭（细研）　钩藤　川大黄（锉碎微炒以上各一分）
上捣罗为散。每服一钱。以水一小盏。煎至四分。去滓。放温渐渐服之。
●决明子丸　治小儿冷热无辜疳。减时惊热。或时夜啼。大便青黄。自汗头痛。头发作穗。四肢黄瘦。不多食物。　马蹄决明子（二两）
上为末。炼蜜和丸。如麻子大。每服于食后。以熟水下三丸。更量儿大小加减。
●芦荟散　治小儿无辜疳气。寒热积滞不化。心腹胀满。
芦荟（研）　人中白（研）　虾蟆（炙黄各半两）　麝香（少许）
上捣研为细散。再合研令细。每服一字至半钱。熟水调下。不拘时候。日二服后。当下恶物。量儿大小加减。
●四神散　治小儿无辜疳泻。
虾蟆（一枚炙）　黄连（去须半两）　铅丹（炒各半两）　麝香（半分）
上细研为散。每服半钱。陈米饮调下。
●乾漆丸　治小儿无辜疳。
陈粳米（一合炒过去火毒）　黄连（去须一两锉炒放冷出火毒）　陈橘皮（去白半两）　乾漆（一分炒去烟出火毒存性）
上为末。猪胆汁煮面糊为丸。如小豆大。每服七八丸。用米饮下。不拘时候。
●青金丸　治小儿无辜。针烙后。宜服。
巴豆（一两去皮心）　硫黄（一两）　苦楝根皮（二两）　醋石榴根皮（二两锉）
上件药。于铁鼎子内。满煮水煮七昼夜。如水耗即放添热水。日满即去楝根石榴根。取巴豆并硫黄同研。更入桂心、槟榔、木香、细辛末各一分。马牙硝、橘皮、乾姜、蓝花末各半分。同研令匀。面和丸。如麻子大。每日空心。以温水下二丸。常得溏痢为效。三岁以下。日服一丸。
●漏芦丸　治小儿无辜疳。肌瘦有虫。
漏芦（去芦头二两）　猪肝（煿干去膜）　楮根（锉各一两）
上为末。炼蜜为丸。如麻子大。一二岁儿。每服三丸。三四岁儿每服五丸。温水下。乳食前。日三服。如患泻。米饮下。
●又方
地胆草
上为末。每服以羊肉二两。药末一钱。入盐少许。以水煮热。空腹顿服。
●救生丸　治小儿无辜。腹胀气喘。四肢空浮。乍热乍寒。或即泻痢。心腹并疼痛。
巴豆（去皮取仁半两醋一升生姜半两切同煮醋尽取巴豆研）　雄黄（半两细研）　丹砂（一分研）
上各研匀。以汤浸蒸饼心为丸。如黄米大。每日芍药汤下二丸。
●吹鼻散　治小儿无辜疳。脑热发乾竖。
硝石（三分）　熊胆（一分）　麝香（一大豆研）
上件药相和。细研为散。取一小豆许。吹两鼻中。得黄水出。为效。
●胡粉散　治小儿诸疳无辜。鼻中出清水。眼上有白膜。或患痢。体热口乾。生疮。脚肿眼涩。腹中有虫。喜饮冷水。
胡粉　龙骨末（各一钱）
上炒令黄。以鸡子清。空心服半钱。日三。
●治小儿无辜疳方。
干虾蟆（三枚涂醋炙焦黄）　苣藤（半两微炒）
上为末。入少许五味和为剂。内入羊肠中。两头紧繫于麸碗中安之。上以纸覆之。却将碗合蒸一炊。去麸。取药并肠。细切捣如膏。更入炼蜜和丸。如绿豆大。每服以粥饮下七丸。日二服。量儿大小。以意加减。
●沉香膏　治小儿针无辜核后。宜炼贴之。
沉香（一两锉）　黄丹（六两）
上件药。以清麻油一升。先下沉香。焦黑漉出。下黄丹。不住手搅。以慢火煎之。后滴于纸上。如黑锡无油。傍映即膏成。每贴法以篦子于烂帛上摊膏。令稍薄贴之。一日一换。勿令风吹著针处为妙。
●雉肝散　治小儿无辜疳。
上将雉肝一具。乾者捣。湿者熬为末。分三服。每服丹砂散后。即一服。米饮调下半钱。
●蜗牛煎　治小儿无辜疳。
上用蜗牛壳七枚。旧死者。皮薄黄白色者。净洗。不得少有尘土。漉干。内酥蜜壳中。以瓦盏纸糊头。炊饭上蒸之。下馈时即坐甑中。装饭又蒸。饭熟细研如水淀。渐与服。一日服尽。
●大黄煎丸　治无辜闪癖。或头干瘰疬。头发黄耸。落去。或乍痢乍瘥。诸状既多。不可备说。四肢黄瘦。饮食无节。不生肌肤精神失绪。
大黄（九两锦文新实者若微朽即不用锉去苍皮乃秤）
上捣筛为散。以上好米醋三升和之。置铜碗内。于大铛中浮汤上炭火煮之。火不用猛。又以竹木篦搅药。候堪丸。乃停于小瓷器中蜜贮。儿年三岁一服七丸。如梧子大。日再服。常以下青赤脓为度。若不下脓。或下脓少者。稍稍加丸。下脓若多。丸又须减。病重者或至七八剂方尽根本。大人小儿不等。以意加减之。此药唯下脓及宿结。不令儿痢。禁牛马驴鸡猪鱼兔肉。生冷黏滑油腻。小豆荞麦。乳母亦同。此忌水下。
●虾蟆丸　治小儿患无辜疳。三焦虚热。饮水不歇。下痢频并。日夜无度。口燥乾呕。食入即吐。如此恶证。服药取安。一服虚热去。两服烦渴止。三服泻痢住。不过三服。诸证悉应克效。万一神圣。秘密。
蟾蜍（一枚夏月取生活者乃是沟渠中腹肚大不能跳又不能鸣者身上多痱磊是也）
上取粪虫一杓。放于桶中。更以尿灌四维。令乾即留其虫。却将蟾蜍打杀。顿在虫上。任其虫咀。食两日间。用新布作袋包裹。小麻绳繫于急流中。确一宿。明日取上滓。干瓦上焙为末。入麝香和匀。汤浸蒸饼丸如麻子大。每小者二十丸。大者三十丸。温饭饮下。或麦门冬子去心煎汤。空心食前日进二服。切效神妙。却宜至诚修合。夜明砂炒为末。入饮中啖之。治无辜疳。
●演山人参散　治小儿疳热。虚烦作渴。不思乳食。四体肿胀。服此。吞前虾蟆丸作效。
人参　莪术　当归　龙脑　苎根　甘草（炙）　赤芍药　白茯苓　制枳壳
上各等分为末。麦门冬汤下。
●漏芦散　治小儿无辜疳。肚胀或时泻痢。冷热不调。宜服。
漏芦（一两）
上为细散。每服以水磨犀角汤下半钱。空心午后各一服。量儿大小。以意加减。
●疗无辜脑后两畔。有小结者。
上无辜之病已结为根。欲疗者先看结之大小。然后取细竹斟酌笼得此结。便截竹使断。状如指环形。仍将此竹笼结。自然不得转动。以火针针结子中央。作两下去针讫。乃涂少许膏药。无者杂油亦得须待三两日。又如前报针。更经一两日。当脓水自出。若不出。服如前针。候脓溃尽。结便自散。俗多用刀子头割者。谓之割无辜。此未参详。殊不如针之以绝根本。恐后者不悉。故重复说之。
●治无辜疳。其证脑后项边有核如弹。丸之转动。软而不疼。其间有虫如米粉。宜速破而去之。免虫如血气流散。侵蚀脏腑。以致肌体痈疮。便痢脓血。壮热羸瘦。头露骨高。急用竹刀刺破。刮去核内虫。又杨氏方。用夜明砂为末。如饮食内食之。膏药贴则愈。或因澣濯儿衣。露于檐下。为雌鸟落羽。所洒儿著衣。虫入皮毛。亦致斯疾。丸晒儿衣。须微火烘之。

疳䘌（附论）  ***************************
夫小儿嗜食甘味多。而动肠胃间诸虫。致令侵蚀脏腑。皆由是䘌也。凡食五味之物。皆入于胃。其气随其脏腑之味而归之。脾与胃为表里。俱象土。其味甘。而甘味柔润于脾胃。脾胃润则虫动。动则侵蚀成疳也。但虫因甘而动。故名之为疳也。若虫食下部。则肛门生疮烂开。急者数日便死。宜速疗之。小儿宿有疳气。加以肠胃虚弱。寒邪乘之。则变下利。久而不止。肠胃益虚。寒湿相乘。虫因虚动。侵蚀脏腑。或口齿生疮。或肛门伤烂。故名疳䘌。
方
●绯帛青
绯帛（烧灰研一分）　倒棘刺（四十九枚烧灰研）　雄黄（研）　磁石（捣研）　麝香（研）　蚺蛇胆（研各一分）　槐枝（一条长八寸锉）　猪脂（腊月者五两）
上先研六味为细末。次炼脂作油。去滓下槐枝煎令焦黄。去槐枝下六味药末。煎成膏。以磁器盛。每用少许涂下部。日三次。
●五福化毒丹　治小儿䘌鼻疳疮。清膈凉血。
玄参（一两）　桔梗（去芦头八钱净）　赤茯苓　人参　牙硝　青黛（各三钱半）　甘草（二钱）　麝香（少许）
上除麝香牙硝别研。馀一处为末。以和青黛炼蜜为丸。如圆眼大。用金银箔为衣。薄荷汤化下。疮疥馀毒磨生犀水下。如上焦热口血臭气。用生地黄自然汁化开。食后服。
●麝香丸　治小儿疳䘌。下部开张。痢有脓血。烂痒赤肿。
麝香（研）　蝉壳（去足）　猪牙皂荚（去皮子灰）　芦荟（研）　人中白（研各一分）　青黛（半两研）
上为细末。先取五月五日虾蟆一枚。以绳子双系后脚倒挂。用胡黄连一寸。以绵系内虾蟆口系定。将下津器。承虾蟆涎。从午至戌。解放虾蟆。只取胡黄连并涎用。将六味药末涎和丸。如黍米大。每先暖浆沐洗儿。软帛拭乾。后扶坐。取一丸子以乳汁少许化下。须叟如醉。慎勿惊之。即虫自出。若虫色白或身黄头黑皆是病浅易瘥。若虫子遍体乱出纷纷如碎剪马尾。此必死之候。
●苦参丸　治小儿疳虫蚀下部。久痢脓血。举体痛痒。面色虚肿。
苦参　雄黄（研）　雌黄（研）　白矾（烧各半两）　麝香（少许研）　黎芦（去芦头一分）
上为末。以一小枣许大。内下部中。日两三上。
●黄蘖散　治小儿疳䘌疮。齿露宣。
黄蘖根皮（炙锉）　黄连（去须）　黄芩（去黑心）　升麻（锉各三分）　大青（半两）　干虾蟆（酥炙一分）
上为散。以棉裹贴齿龈上。吐涎。
●麻子膏　治小儿疳䘌。下痢赤白。
大麻子（二两）　黑豆黄（一两）　青黛（半升研）　虾蟆（一枚烧灰研）
上先研麻子捣研。黑豆等四味为末。稠饧入少许竹沥和匀。圆瓷合收。口鼻疳疮者。每服半匙。米饮调下。日三服。若脑脊疳每日涂鼻上。若下部开。以绵裹药半匙。内下部。日二换。量儿大小加减。
●治小儿疳。蛔蚀口鼻。及下部赤烂方。
大麻仁（三合）　地龙（去土炒一两）　乱发（如鸡子大）　葶苈（纸上炒半两）
上除乱发外。并捣碎与发匀利。都入在一枚新竹筒内。置于瓦上。以燋炭火烧取沥少许。涂儿口鼻项上。及穀道中。
●虾蟆散　治小儿下部疳䘌疮。
干虾蟆（涂酥炒令黄）　芜荑（微炒）　乾姜（炮制锉）　葵茎灰　莨菪子（水浮去者水煮令牙山候乾炒令黄黑色）　白矾（烧令汁尽各半两）
上为细散。三岁儿每服以温水调一字。看儿大小。以意加减。
●又方
干虾蟆（一枚涂酥炙令微黄）　蚺蛇胆（半两）　木香（半两）　硫黄（半两）　麝香（二分）
上为细散。都研令匀。三岁儿每服以温水调下一字。日再服。量儿大小。以意加减。
●苦参膏　治小儿疳䘌蚀下部。
苦参（五两）　艾叶（二两）　青葙子　甘草（炙锉各三两）
上先以青葙甘草为末。决用水五升。煎苦参艾叶成汤。凉久去滓。入二味药末。和作梃子。长一寸如筋许大。暴乾涂猪脂内下部。日再贴。不论日之多少。总期于虫出尽为度。
●又方　治小儿下部疳䘌疮。
吴茱萸根白皮（一两）　桃白皮（一两）
上细锉以酒一大盏。浸一宿。看儿大小。渐渐分服之。
●又方　治小儿疳䘌。虫蚀下部。
上以铁衣小许。研细绵裹。内下部中。
●黄连丸　治小儿疳䘌。或口齿生疮。或肛门伤烂。
黄连（去须一两）　白芜荑（半两）　麝香（一钱）
上为末。面糊和丸。如麻子大。一二岁。每月十丸。温米汤饮下。日三服。
●治小儿下部痒闷方。
枳实（二两）　鬼箭羽（一两）　木香（一两）
上为粗散。以盐醋拌和。炒令热。用青布裹。日三度熨之。
●治疳䘌口齿及下部。
以飞廉蒿烧灰捣筛。以二钱七煮。火痛处忍之。若不痛非疳也。下部虫如马尾相缠出无数。十日瘥。二十日平复。
●雄黄散　治小儿䘌虫蚀下部。
雄黄　胡粉（熬各半两）
上细研如粉。每半钱。乳汁调。内下部中。日三上。以瘥为度。
●猪胆饮　治疳䘌虫食肛门。治不以时。多至杀人。
猪胆（一枚）　苦酒（五合）
上同煎。量力空心饮之。虫即死。
●又方　治小儿疳䘌。虫蚀大肠赤烂。
羊胆汁　酱水（各一分）
上药相合令匀。日三四度涂之。
●治疳䘌无问去处皆治之。
上用虾蟆烧灰。好醋和敷。日三五度。
●治小儿下部疳䘌。虫蚀大肠赤疮烂。
上用水银一两。以酱水煮之。取少许。以唾研。安著竹筒。吹入下部中。三度瘥。
●又方
大麻仁（一分）
上以少水研取汁。与饮之。量儿大小。临时增减。日三四服。候虫出尽。即住。
●又方
扁竹（一两）
上以水一大盏。煎至六分。去滓。看儿大小。加减温服。
●又方
艾叶（一两）
上以水大盏。煮取六分。去滓。看儿大小。加减温服。
●又方
青黛（一两）
上为末散。先用麻油涂上。次用此药贴之。日三四度效。
●又方
胡粉（二两熬令黄色）
上细研猪脂和。日三度涂之。
●治疳䘌
用鸡肠草。烧敷之。

五疳出虫（附论）  ***************************
夫小儿五疳之疾。皆由乳哺不调。寒温失节之所致也。久而不瘥。则腹内有虫。肌体黄瘦。下痢不止。宜服药出之。则疳气渐退。又因肥甘所致。盖脏腑气血更相荣养。逢甘则中缓。而荣卫行迟。故脏腑之间。化为诸虫。其虫状如丝发。或如马尾。多出于腹背及头顶上。若虫色黄白及赤可疗。青色者不可疗也。
方
●月胆丸　治小儿五疳。眼鼻多痒。寒热往来。脏腑不清。或泻脓血。肌体瘦弱。饮食不化。多困少力。眼涩多睡。兼治惊风。
乾蟾（一条大者端午取）　蛇蜕皮（大者一条）　穀精草（二两三味同入一瓶子内以盐泥固济烧灰）　胡黄连　甜瓜蒂　母丁香（各一分）　熊胆（研）　天竺黄　芦荟　雄黄（各研一分）　丹砂（研）　牛黄（研）　龙脑（研）　麝香　青黛（研各半两）
上为末再研匀。獖猪胆汁。煮面糊丸。如绿豆大。每服三五丸。米泔下。量儿大小加减。服药后以桃柳汤浴儿。著衣盖。疳虫出衣上及肩毛发边。如细面片子。或如掺面尘。青黑色者难治。黄白色者易治。一方无熊胆。
●水银丸　治小儿五疳。四肢黄瘦。腹胀气粗。发乾作穗。眼鼻多痒。精神昏闷。不欲饮食。宜出虫。仍宜粥饮下丸。日三服。甚者半月内瘥。
水银（三分）　硫黄（半两二味俱微炒之细研）　砒霜（半两）　芦荟（半两细研）　朱砂（半两细研用水飞过）　蝉壳（一分微炒）　天灵盖（一分涂酥炙焦黄）　鼓皮中蛀灰（一分）　白猪粪灰（一分）　蝉灰（一分）　蛤蚧（一枚涂酥炙令微黄）　乌驴蹄灰（一分）　雄黄（一分细研）
上为末。入研了药令匀。以苦参半斤锉碎。用水五升。浸一宿。煮至一升。去苦参。候熬成膏。用诸药丸如绿豆大。后入去却汁獖猪胆内盛。悬于舍东阴七日。候乾以麝香蜜水下。三天后便煎桃柳汤浴儿了。以青衣盖遍身虫出。或泄恶气。并泻恶物。便是病源已出。小儿每三岁。加一丸服之。
●芦荟丸　治小儿五疳。黄瘦。腹胀气粗。频揉鼻腹。宜服出虫。
芦荟（一分细研）　田父（一枚烧焦以绝便住）　青黛（半两细研）　腻粉（一钱）　牛黄（一分细研）　粉霜（一钱）　硫黄（一钱细研）　蝉壳（一分）　蛇蜕皮（一分烧灰）　麝香（一钱细研）　巴豆（十粒去皮心研纸裹去油）
上为末。入研了药令匀。以粳米饮和丸。如绿豆大。每服温水下二丸。良久煎桃柳水浴儿。后以青衣盖。遍身当有虫出。白黄色者可治。青黑者难治。
●青黛丸　治小儿诸疳。
青黛（研）　芦荟（研）　干浮萍草　虾蟆（烧灰）　蝉壳（去土）　绿豆　故破手巾（烧灰研）　豆豉（炒）　白矾（烧灰）　丹砂（研）　麝香（研各一分）
上为末和匀。用粟米为丸。如麻子大。一岁儿每服一粒。用热水下。先以桃柳汤浴儿。后与药。服药后得睡覆面。看脊骨间必有虫形状不定。甚者吐出或噎出。即愈。
●穀精丹　治诸病下虫如丝发。或如马尾。甚者便至夭殇。
穀精草（三两入饼子内盐泥固济用慢火煨通赤为度取出研）　胡黄连（半两）　乾蟾（三枚五月五日取者用酥炙黄）　皂角（三寸烧灰）　瓜蒂（半两）　母丁香（半两）　粉霜　芦荟　麝香（各一分并各研）
上件都拌匀。用猪胆汁和丸。如黍米大。每服十粒。米泔放温下。量儿大小加减。
●田父丸　治小儿五疳。下痢羸瘦。鼻痒。
田父（三分炙微黄）　夜明砂（半两微炒）　蛇蜕皮（半两烧灰）　胡黄连（三分）　白矾灰（一分）　牛黄（一钱细研）　朱砂（一钱细研）　麝香（一钱研细）　莨菪子（一分水淘去浮牙炒令黄黑色用）
上为末。都研令匀。以糯米饭和丸。如绿豆大。一二岁空心熟水下三丸。服药后用桃柳汤洗浴儿了。以青衣盖覆。良久当有虫。黄白赤者易治。青黑者难治。医量儿大小加减。
●青黛丸　治小儿五疳。体热乾瘦。发竖鼻痒。不欲乳食。
青黛（半两）　芦荟（半两）　蝉壳（半分）　人中白（半两）　麝香（一分）　胡黄连（三分）　蟾涎（少许）　人乳汁（少许）　猪牙皂荚（半分生用）
上为末五月五日午时修合。以稷内枣肉丸。及蟾涎乳汁和。如黍米大。先以桃柳汤浴儿。后以粥饮下一二丸。后著热青衣裹儿。看身上有虫出。青黑者不堪。白黄赤者易瘥。
●定命夜明砂丸　治小儿疳。
夜明砂（炒）　青黛　蛇蜕　蝉蜕　麝香　地龙　干虾蟆（各一分）　蚱蝉（炙四十枚）
上为末。和匀。粟米饭丸。如麻子大。一二岁一二丸。三四岁五丸。并用米饮下。空心日午各一服。更用水化一丸。滴两鼻中。又以桃柳汤浴儿。以青布裹。良久虫出。青布上。
●麝香丸　治小儿诸疳。
麝香（研）　熊胆（研）　丹砂（研）　牛黄（研）　蚺蛇胆（研）　瓜蒂（一分）　赤小豆（七粒）　蟾酥（二片如柳叶大作蟾头一枚炙焦黄）
上为末。和匀面糊丸。如麻子大。每服一二丸至五丸。米饮下空心日午近晚各一度。量儿大小加减服。后以桃柳汤浴儿。即用衣盖覆。当有虫出。一方炼蜜和丸。如儿小。即乳汁化破与服。
●麝香丸　治小儿五疳瘦弱毛发乾焦口鼻痒。
麝香（一分）　芦荟（一分）　蟾酥（一白豆许大）　皂荚（三寸烧为灰）　蛇蜕皮（一寸烧灰）　粉霜（一分）　蝙蝠（三枚取血拌入药末）　朱砂（一分细研）
上为细末。以油熔蜡和丸。如小豆大。先以桃柳汤浴儿。后用药一丸。涂于脐中。醋面封之。良久即虫出。黄白赤者易治。黑者难疗。
●芦荟散　治小儿五疳烦热乾瘦。不欲乳食。宜服。
芦荟（半两细研）　胡黄连（半两）　雄黄（一分细研）　熊胆（半两研入）　朱砂（半两）　麝香（半两细研）　乾蟾（一枚涂酥炙焦黄）　代赭（一分）
上为细散。先用桃柳汤浴儿。后以粥饮调下半匙。然后著青衣覆。其虫子自出。量儿大小。加减服之。
●螳螂散　治小儿疳羸瘦腹胀。不欲乳食。宜服出虫。
螳螂（三分炒令黄）　蜗牛子（七枚炒令微黄）　蝉壳（七枚微炙）　丁香（一分）　蟾酥（一钱细研）　麝香（一钱）　地龙（三分微黄）　蛇蜕皮灰（一钱）
上为细散。先以桃柳汤浴儿。后以粥饮调下半钱。便以青衣盖覆。当有虫子自出。赤白者易治。青黑者难治。
●瓜蒂丸　治小儿疳出虫。
瓜蒂（烧灰）　麝香（研）　蟾酥（各半两）　乌尾蛇（酒浸炙）　黄连（去须各一分）　蛇蜕皮（烧灰）　熊胆（各半两研）
上为末。用粟米饭丸。如麻子大。温热水化破二丸。滴于鼻中。虫出为效。
●出虫丸　治小儿五疳久不瘥。羸瘦极甚。
朱砂（一分）　麝香（一分）　牛黄（一分）　蟾酥（半钱）　熊胆（一分）　蜗牛子（一分炒微黄）　夜明砂（一分微炒）
上都研细。以面糊和丸。如绿豆大。每服以温水下三丸。更别以水研一丸。滴面鼻中。得嚏四五声。良久当有虫随汗出。立效。
●麝香散　治小儿疳气。
麝香（研）　白矾灰　胆矾（烧过）　皂荚（烧灰各一分）　猪胆（一枚去膜熬干）　腻粉（研半钱）
上研令极细。每服一字。米饮调下。服药后以青衣盖儿身上。良久有虫出。即瘥。
●除疳散　治小儿五疳。吐虫。腹胀羸瘦。
丁香　生犀角（末各半钱）　苦楝根（有子者良赤者不用阴乾为末）　鹤蝨（各半两）　密陀僧　白槟榔（泡锉各一分）
上为散。每服一钱。米汤调下。日三服。虫自出。更量儿之大小加减。
●天灵盖丸　治小儿五疳。定命。
灵盖灰（一分）　蟾酥（一片如柳叶大）　汗衣灰（一分）　砒霜（半分）　麝香（一分）　驴蹄窝干灰（一分）
上为末。炼蜜和丸。如麻子大。空心以温水下二丸。后以桃柳汤浴儿了。澄浴水清。看盆内当有虫如蚁子。白即吉。黑即凶。更看儿大小。以意加减。
●熊胆丸　治小儿五疳。出虫。
熊胆（细研）　朱砂（研细）　麝香（细研）　蚺蛇胆（细研）　蜣螂（微炒）　瓜蒂（以上各一分）
上为末。入研了药令匀。用猪胆汁。和如绿豆大。先用桃柳汤浴儿了。用粥饮下三丸。以青衣盖。有虫自出也。
●蟾头丸　治小儿五疳。手足乾瘦。腹胀筋起。鼻痒。昏沉多睡。宜服出虫。
蟾头　青黛（一分研）　硫黄（一分研）　皂荚（一分先放水中浸七日后以水洗净刮黑皮炙令焦黄去子）　麝香（半分细研）　巴豆（七枚去皮研纸裹压去油）
上为末。炼蜜和丸。如绿豆大。空心以粥饮下三丸。良久当有虫出。量儿大小。以意加减。
●乾蟾丸　治小儿五疳。出虫。
乾蟾　蝉壳　麝香（半分）　天灵盖（半两）　鳖甲（一分）
上为末。用烧饭和丸。如绿豆大。二岁以下以蛤粉汤下一丸。三岁以上至五岁二丸。服药后。续以桃柳汤浴儿。后以青衣盖之。当有虫出。赤白易治。黑者难医。
●芦荟丸　治小儿疳。杀虫。
芦荟　芜荑　木香　鹤蝨（各半两）
上为末。水浸炊饼。丸如黄米大。每服十丸。米饮下。更量儿大小加减。
●雄黄丸　治小儿疳。杀虫。
雄黄（研）　黄连（去须）　木香（各一分）　麝香（半分）
上捣罗为散。每服半钱。米饮下。量儿大小加减。
●定命散　治小儿疳。
干虾（一枚烧为灰）　蛇蜕皮（一分炒令黄）　蝉壳（一分）
上为末。入麝香末半钱研匀。凡是一切疳。至午时后。以暖水调半钱。一二岁即服一钱。后煎桃柳汤放温浴儿了。便用青衣盖。当有虫出。为有效。
●雄黄丹　治五疳羸瘦。或多生虫。
胡黄连　乾蟾　白芜荑　川黄连（各一两）　胡漆（半两）　雄黄（半两研）　麝香（一分研）
上为细末。猪胆汁和丸。如黍米大。每服十粒。新水下。量儿大小加减。
●稷香丸　治五疳多虫。羸瘦黄瘁。泻痢无常。
黄连　青皮　芜荑仁　胡黄连　芦荟　神麴（各半分）　麦芽　木香　当归　肉豆蔻　使君子　三稜　蓬术（各一分）
上为末。面糊为丸。如绿豆大。每服二十丸。米饮下。
●化虫丸　治小儿因食疳肥。致使虫动。呕吐涎沫。腹痛。服此药止痛下虫。
五灵脂（一两半）　白矾（一两）
上为细末。面糊为丸。如黍米大。每服二十丸。温米汤饮送下。不拘时候。
●雷丸散　治消疳杀虫。
雷丸　使君子（炮去壳）　鹤蝨　榧子　槟榔（五味各一分）
上件为细末。每服一钱。温米汤饮下。乳食前服之。
●楝实散　治小儿疳。黄羸瘦。好食泥土。蛔虫㽲痛。发渴。往来寒热。
川楝子（去核半两微炒）　甘草（半两）　栝蒌根（一两）
上件为细末。每服二钱。煎紫苏汤调下。乳食前服。
●又方　治小儿疳毒生虫。肌肉消瘦。频频腹痛。临痛时多在小腹上。忽胃脘上。忽上冲心前。疼痛不可胜忍。吃食减少非时。只思清水吃。其痛之极。忽口中吐出虫。宜服此方。但寻常好吃清汤。忽痛时只思清汤吃。即是有虫之候。
使君子（蒸二次方用）　萆薢　狗脊　槟榔　川芎　南艽（二钱）　白芜荑（一分）
上细杵罗为末。面糊和丸。如绿豆大。一岁小儿二丸。三四岁小儿四五丸。一日两服。米饮下。以虫尽出为度。
●三稜莪术汤　治小儿疳积。
青皮　三稜　莪术　北柴胡　半夏　大腹皮　秦艽　净香附　陈皮　紫苏　青木香　枳壳　槟榔　甘草
上各等分。㕮咀。每服一钱。生姜同煎。余以意加减。汤使服之。
●又方　治疳气腹疼。服药不效。以此药治之。
槟榔（三钱微炒）　蓬术（一钱）　陈皮（二钱）　巴豆（七粒去油）　茴香（一钱炒）　枳壳（一钱）
上为末。面糊为丸。如粟米大。每服二十丸。陈皮汤下。


卷三百八十四·婴孩诸热疸肿门  ——————————————————————————————————————————————————————————————————————————————————————————

诸热（附论）  ***************************
经曰。火气不调举身蒸热。风气不调令身强直。水气不调身体浮肿。土气不调四肢不举。凡小儿之疾。多因风热不顺。乳气不调。致生诸疾。潮热、惊热、夜热、馀热、食热、疳热、壮热、烦热、积热、风热、虚热、客热、癖热、寒热、血热、疹热十六者。大同而小异。凡热必乘阳邪而发。经云。邪之所凑其气必虚。留而不去。其病则实。邪正分争。客于皮肤。或恍惚啼叫。或闷乱喘粗。其变多端。或在表而在里。或似实而似虚。或半表而半里。或半实而半虚。皆由血气盛实。脏腑生热。阴阳气交。薰蒸于外。致令身热焉。凡病热者。左脸先赤肝受热也。额上先赤心受热也。右脸先赤肺受热也。颐间先赤肾受热也。鼻上先赤脾受热也。热极则生风。生风则惊悸。潮热发歇有时。惊热颠叫。恍惚谵语。夜热夕发旦止。馀热寒邪未尽。食热肚背先热。疳热骨蒸盗汗。壮热一向不止。烦热心躁不安。积热颊赤口疮。风热汗出身热。虚热困倦少力。客热来去不定。癖热涎嗽饮水。寒热发如疟状。血热辰巳发热。疹热耳鼻尖冷。诸热得之各有所归。其间有三两证交互者。宜随其轻重而治之。潮热者。血气盛实。脏腑生热。或伤寒时疫。触受邪气。阴气不足。阳气有馀。阳邪暴伤。则血气凝滞。不即通流。壅遏无归。传于阳明之经。遂成潮热。休作有时。其夜间发热者。乃是阴中有阳邪也。潮热或夹伏热。或留宿寒。夹伏热者大便黄而臭气滞。宿寒者大便白而酸臭。潮热者实热也。当日间潮热。或即憎寒手足俱冷。能乳即热。有如盗汗。此食疳之候也。发热之日。夜间热甚。天明覆凉。谓之伤寒。馀热失解。小儿伤乳者。或时发热。发热有退时。热退后又复热。或夜间热者。此伤乳食也。夜热者凡宿食在小肠者。当暮热。明旦复止。诸家所说夜热。各自不同。皆有应验。食疳亦能夜热。伤寒失解亦能夜热。风伤脾胃亦能夜热。寒热者阴阳盛也。先寒而后热阳不足。先热而后寒阴不足。寒多而热少阴也。热少阴胜阳也。寒热相半阴阳交攻也。寒热隔日阴阳乍离也。阳盛发热。阴盛发寒。而颊赤阴中有阳邪也。热而面青阳中有阴邪也。寒而面青。阴中有阳邪也。热而颊赤。阳中有阳邪也。热而面青。阳中有阴邪也。寒而面青阴中有阴邪也。其有头疼汗出者。有呕吐不食者。有憎寒而饮水者。壮热而欲汤者。有筋骨疼痛者。或秘或泻。或内寒而外热。或内热而外寒。又有寒而腹中疼。热而肠中鸣。是有食积也。大抵寒热因于露风。或触暑毒。致阴阳不顺。邪正不和。逆顺之法。当从乎天地。顺乎阴阳。顺之则安。逆之则危。小儿寒热。多因食积而得。当下之。次用补助。先寒后热寒多热少。小柴胡汤加桂。先热后寒热多寒少。白虎汤加桂。寒热相半小柴胡汤。壮热者亦由血气盛实。五脏生热。邪火蒸郁于内。则眠卧不安。精神恍惚。熏发于外。则连滞不已。举动惊惶。表里俱热。则烦躁喘粗。甚则发痫也。风热者因其解脱。风邪所伤。客于皮毛。入于脏腑。则恶风发热。呵欠面青。目涩多睡。阳气有馀。身热无汗。阴气有馀。身寒有汗。阴阳有馀。无汗而寒。素问云。汗出而身热者。风热也。（钱氏论云。风温潮热者。时间发热。过时即退。来日依时发。此风热壮热相似。朝潮发惊也。壮热者一向热而不已。甚则发惊痫也。风热者身热口中气有风证渴。壮者但温而不热也。急饮乳者。不能食者。由客热入儿脐。流入心脾经。即舌乾唇燥。口不能生津。当凉心脾也。）积热者。由阳气盛实。积于脏腑。上盛则唇舌生疮。下盛则腰腿痈肿。表里俱盛。则精神恍惚。颊赤口乾。大小便涩遍。身发热。下之即退。有后热者。是里热已去。表热未退。汗之则解表。热去后再热者。表里俱虚。阳浮于外。阴沉于内。所以又热者。乃虚者。因伤寒及诸热汗下之后。去津太过。气血未调。食饮劳伤。致令虚热困倦。其有久嗽久泻久痢久血久疟。致诸疾之后而成者。皆虚热也。凡病久者则气血虚。气虚则发厥。血虚则发热。血气虚则身热而足手厥。疳热者由乳母好飧肥腻。恣食甘酸。或喜怒气浮。醉饱劳伤。即便成疳热。或儿食无当。生冷过度。致令骨热不除。羸瘦烦渴。颊赤面黄。不长肌肉。凡疳食之热。先起于腹背。皮肤不甚热。近之骨间如火。或睡中有汗。久变疳劳者。浑身如火。手足如冰。（孙氏云。骨热如汤。蒸退时常有汗。）癖热者。由儿不肯食哺。而但饮乳。乳壅不能消化。伏结腹中。致成涎癖块也。或痰嗽而惊。或呕逆而渴。日中嗞煎。夜间啼叫。辰热申凉。与潮相类也。先与白术散。滋养津液。次珍珠丸下痰涎食积。再白术散及妙丸子磨积。血热者每日巳午间发热。而遇夜则凉。是阳中有阴。血气盛实也。盖血者荣也。气者卫也。荣行脉中。卫行脉外。营周不息。巳午者当心火用事之时也。心生血。气行至巳午。则阳气盛。阳气盛则与正相击。故至期而发热。非其时非血热也。客热者为阳邪干于心也。心苦受邪则热形于额。故先起头面。次而身热。恍惚多惊。闻声恐悸。良由真气虚而邪气胜。邪气魄胜。正邪交争。发歇无时。进退不定。如客之往来。故曰客热。
汤氏曰。第一伤寒热。痰嗽热非时。耳红连颊赤。毛发起疏稀。鼻塞兼多涕。呵气早寻医。苦逢肢节冷。伤寒治便宜。第二变蒸热。唇上珠生旁。四肢兼热渴。食乳不如常。热躁还啼哭。须当解膈凉。三旬余两日。度定非常。第三食积热。气急不寻常。寒热常如疟。渴泻要水浆。眼涩频出泪。圊脓便滑伤。睡要合地卧。本是积为殃。此候先当取积了。只用胃散补之。次常服进食丸。第四慢惊热。惊啼汗出多。粪青兼哯乳。两眼慢云和。咬乳流涎出。脚冷病缠疴。若逢头仰视。早治莫蹉跎。此候宜服薄荷散、并红绵散。急退热解惊。第五麻豆热。中指冷如冰。目涩长如睡。乳食不曾名。耳冷眼中赤。麻豆出将星。或时寒热起。困恶没心情。此候乃天行之病。又乃时热不除。发出胎毒。故成此疾。不可妄攻。起当温凉药治之。法与伤寒相似。先当发散。得毒气出腑。则出细疹。俗云肤疮也。若不发散。便是伤寒失表一也。则毒气在脏。故发痘疮。遍身无缝。又出又热。变成恶证。十死八九。凡小儿疮疹之热。寒凉之作。腹疼而腮燥赤。呵欠睡困。眼涩多脓。乃疮疹欲出之候。急于羌活防风汤三服。如未有前证。则不可。别先用解肌散二服。未表汗毒气已发出脏。如汗后热退。只用升麻汤。汗后尚热宜服羌活散。如已见三两点于皮肤。加紫草少许。如热平疮出少轻也。但用辰砂米饮调下半钱。其痘稀而轻。盖欲制其胎毒也。故第六疳为热。鼻赤齿频摇。乳食常无饱。头疮发色焦。土炭餐如饭。肌肤不长膏。五心烦热盛。只此是疳劳。此候当用进退丸。常服磨化积。仍间服化疳丸。后服鳖甲散退热。次服肥儿丸。第七虚积热。浑身热只羸。脚手看看网。肚急硬如吹。见食还憎受。渴泻粪如脂。终日无欢色。唇红不可医。此候不可取。只宜补脾。仍服十金丹。去其积。第八风痰热。晚热早还凉。吃水无时度。粥饮食如常。日夜多喘息。叫号岂为昌。患宜频进药。莫待眼惊张。此候乃痰作而朝而凉实。即宜去痰。用涂星丸。或气弱不了。宜服夺命散。如控下涎。次服惺惺散。加南星与白附子。温壮者。由脏腑不调。内有伏热挟宿寒。皆搏于胃气。致令不和。气行壅涩。故蕴积体热。名曰温。大便黄而臭者。内有伏热。大便白而酸臭挟宿寒故也。而又有小儿壮热者。是热气熏发于外。故令身体壮热。其发无渐。大体与温壮相似。有小异者。热加甚也。此候宜服轻药。惺惺散、羌活散、皆可。如有宿寒宜服四味理中汤加桂煎服。若有内热。宜服五苓散、并白虎汤。二药俱效。有惊热即有风热。此言惊风热。又有邪热。乃感风成病。类同伤寒。又伤寒热类同疮疹热。又疮疹麻痘之后。有馀毒作。伤寒后亦有馀毒作。热积有热。发来潮作。又作肤热。总曰潮。盖热发有期。丹热疳热不类诸证。血热即遍体生疮痍瘑疥。瘙痒及重发作丹毒龙带之属。骨热即外冷内热。其病骨蒸热也。实热即气脉壮实。五脏六腑气充。大便硬少。或闭不通。虚热三焦不顺。五脏不和。欲作疳候。啼哭烦躁。夜出虚汗。或泻疾后有热。三焦热即上膈虚烦作渴。颊赤惊悸。夜复啼哭。睡中言语。五心发热。虚烦多惊。小便赤涩。睡不安稳。气粗。或作瘛瘲。肝经发热。眼目赤肿。疼痛多泪羞明。或筋脉拘急。有夹风痰。肺经热鼻塞生疮。不闻香臭。或馀毒不散。胎热儿在胎中。受母饮食荣卫不顺。有馀毒之热发作众疾。或从降生之后。常作热证。伤寒后馀毒热。虽曾解表。馀热搏脉。或入经络。久而不散。疮疹馀毒热。其儿所患疮不甚快速。有馀热留滞在百脉之间。项上生核作热。软大微红者。名惊气核。小小三五连连。长短相类杂者。皆馀毒热。亦名惊沥。初生乳幼者患之。三焦蕴毒热上攻咽喉之外。名炸腮。热气血凝滞经络不行。热毒攻注。故生痈疖。痲痘作热。类似疹候。痲子乃腑受病属阳。故易调理。虽不服药亦能自愈。只恐吃毒胃风为之逆也。温气热袭而成。
小儿又另有时气之温。未经患疮疹者。即熏蒸之气相搏也。皆作是疾。小肠热心经不利。小便淋涩。或管内疼痛。胃热作气。口臭或发呕逆。不思饮食。亦有胃家虚热。得之脾热口苦。昏困喜睡。因吃毒物。积聚在脾不化。脚稍冰冷。邪热。肺经或受寒邪。阴阳二气不正。痰涎咳嗽。寒热往来。先寒后热。其状如疟。乃虚中有积。凡儿患痞癖症瘕。皆作寒热。潮发伤风热。鼻声重。头疼脚热。类如伤寒候。伤暑热烦躁引饮。头目昏重。时正盛暑。或曾感冒。荣热即血热也。卫热即气热也。荣卫不顺。即气血不相参。虚所致也。筋热咬指甲见血。肾热病作崩砂。黑齿烂龈。以至走马疳极候。烦热即啼之不已。躁热即哭之不已。皆由三焦不顺。心中积热。虚烦躁闷。变蒸热只在五百七十四日之内。三十二日一变。六十四日一蒸。其数在发作者应也。大肠热肺家有热在里。流入大肠。秘结不通。瘾疹热乃是肺经有风在表。肺主皮毛。故生瘾疹。风痰热因感风生痰。在上膈久不化热。吐逆恶心。经气热。良由小儿受惊。其惊气不散。留在上膈。无得自化。故作热毒。多在颐项之间。壮热即是积热。证若加脚冷。当与下之。客作热初生之儿。亲戚外来儿。触其邪。以乱其正。故作热。痫热惊风不散。聚在经络。或入脏腑。其候常发不省人事。瘛瘲热惊之所受。入经络未传五脏。作搐搦。小儿有病。惟热最多。明理论曰。发热者。怫怫然发于皮肤之间。熇然散而成热也。轻重不齐。有所谓翕翕发热者。若翕所覆明其热在外在表。乃风寒客于皮肤。阳气结郁所致。宜发汗而散之。所谓蒸蒸发热者。谓若熏蒸之蒸。明其热在内属里。乃气下陷而入阴中也。法当攻下以涤之。表证未罢。邪气传里。里未作实。是为半表半里之间。则表里俱发热。又轻于专在表也。发热恶寒发于阳也。无热恶寒发于阴也。阳明里实热。盛当攻之。以散里热。太阳风寒外搏阴盛恶寒。虽热尤当温散。少阳宜和解。惟用小柴胡汤。如微热不渴。又当加桂。明理论曰。发热伤寒之常。经云脉阴阳俱虚。热不止多下痢发热。伤寒汗后复热。忽发狂言而脉躁疾。不为汗衰。饮食停滞。是为阴阳交。皆不治之证。
小儿热证内有实热。喘咳面赤。口热燥渴。唇肿。大小便涩。掀揭露衣。烦啼暴叫。虚则面急青白恍惚神缓。口中清冷。虚气软弱。泄泻多尿。夜出虚汗。其或伏热怫郁。悸惕上盛下泄。水穀不分。此则冷热不调之候。虚热惺惺散。实热四顺凉清饮加柴胡。冷热不调。则败毒加木香当归。若夫升降阴阳则来复丹三丸。薄荷汤研下。小儿表里俱热。面黄颊赤。唇燥口乾。小便赤涩。大便焦黄。先以四顺清凉饮为之。疏利其热。热既去而复热者。里已消而表未解也。随当用惺惺散。或即用红绵少许。加去节麻黄以取微汗。则表热尽除。其或里已解。而热又时发。此由表里俱虚。气不归元。阳浮于外。不可再用凉药。再与解表。当为和其胃气。使阳敛而身体大凉。参芩白术散姜枣略煎服。热重者用银白散。
朱监簿子三岁。忽发热。医曰此心热也。腮赤唇红。烦躁引饮。遂用牛黄丸三服。以一物泻心汤下之。来月不愈。反加无力而不能食。又便利黄沫。钱曰。心经虚而有留热。后以生犀散治之。朱曰大便黄沫如何。曰胃气正即泻自止。此虚热也。朱曰医用泻心汤者如何。钱曰。泻心汤者。黄连性寒。多服则利。能寒脾胃也。坐久众医至曰实热。钱曰虚热。若实热何以泻心汤下之不安。又加面黄颊赤。五心烦燥。不食而引饮。医曰。既虚热何大便黄沫。钱笑曰。便黄沫者服泻心汤多故也。钱后与胡黄连丸。治愈。朱监簿家五岁小儿病夜发热。晓即如故。众医有作伤寒者。有作热治者。以凉药解之不愈。其候多涎而加睡。他医以铁粉丸下涎。其病益甚。至五日大引饮。钱氏曰不可下之。乃取白术散末一两。煎药汁三升。使任其意取足服。朱曰饮多不作泻杏。钱曰。无生水不能作泻纵泻。不足怪也。但不可下耳。朱曰先治何病。钱曰。止渴治痰。退热清里。皆此药也。至晚服尽。钱曰更可服三升。又煎白术散三升服尽得稍愈。越三日又服白术散三升。其子不渴无涎。又投阿胶散三升。二服而安。郑人齐郎中者。家好收药。散施人。其子或脏齐自取青金膏三服。并一服而饵之。服毕至三更泻五行。其子困睡。齐言子睡多亦惊。又与青金膏一服。又泻二行。发热而兼痢。召钱氏。曰成虚羸。先多煎白术散时时服之。后用香枚瓜丸。三十三日方愈。皇都徐氏子三岁病潮热。每日西则发搐。身微热而目微斜。反露睛。四肢冷而喘。大便微黄。钱与李医同治。钱问李曰病何搐也。李曰有风。何身热微温。曰四肢所作。何目斜露睛。曰搐则目斜何肢冷。曰冷厥必内热。曰何喘。曰搐之甚也。曰何以治之。曰嚏惊丸。鼻中灌之。必搐止之。钱又问曰。既谓风病。温壮搐引。目斜露睛。内热肢冷。及搐甚而喘。并以何药治之。李曰皆此药也。钱曰不然。搐者肝实也。故令搐也。日西而身微热者。肺潮用事。肺主身温且热也。为肺虚。所以目微斜露睛者。肝肺相胜也。肢冷者脾虚也。肺若虚甚。用益黄散、阿胶散、得脾虚调退后。以泻青丸。导赤散、凉惊丸治之。后九日愈。幼幼新书云。张户侍其子女蕴积结聚。已经年矣。其候腹满肚热。大小便闭。遍尝诸药医者皆云虚热。兼胃寒下食。既不能食。自然大小便少。或作疳热。有药俱投。而无一中。时已窘迫。一日简来招。扣之曰。合服何药。余答曰。当服甘遂大黄。惊验其说。言以前诸医皆补助。此人久已不食。岂宜利动。余答曰。信我者生。逆我者死。侍郎云。更有何法。悉当如命。余曰。证宜下之。而畏不敢服。何以愈因。即令服大承气汤二剂。而愈。次日见之尚馀滞。实必过数日。而复闭。须服前药后果然再闭。满痞结。再与以此药。一服而痊。全婴方云。朱氏子五岁。六月中身热。五心烦躁。渴不食。召一医作伤寒治。用温热药取汗。不令见风。治之三日。其证热盛。狂躁烦渴。昏闷惊搐。医见证变。以滚痰丸下痰热。后用惊药。又易一医作痘搐有作。急者无效。其证潮搐神昏。怕明就暗。大便不常。召余视之。日伏热生痰。燥多因见食悲。嚮明增不乐。入暗稍相宜。或即先闭双目。无时。动四肢渴燥寻冷。地暑毒作惊危。盖见儿怕明就暗。目赤面红。唇口乾燥。身热烦渴。手足投定。令拖虚。冷处浆倾颺。儿见水欲怀衿内。知其暑热之甚也。以甘露散。雪水或新汲水调二钱再顿冷。服饮七分。坐须潮热稍轻。进之一服。更以白虎汤顿冷服半盏。少时又一服。诸证减半。即思食。后以承气汤。亦冷服之。同煎药相间治之。三日而安。主人曰前日用惊药不退。今不用惊药何搐定也。答曰。孙氏云。热多不安。烦久而惊风多不定。躁久而搐。所以知其潮搐也。盖因暑热燥甚。心神不定。引于肝风。热相搏。加之昏冒所以潮搐也。解暑热而安。若认为惊风。则无效。后之学者。当察其寒暑也。钱塘尉王观国子五岁。六月中。身苦心燥烦渴。吐逆不食。召三二医俱作伤寒。用温热药取汗。不令儿见风。治三日。其证热盛。狂燥喘哕胸膈。涎流吐逆。全不作声。手青唇黯。面黑自汗。惊搐神昏。状若角弓。召愚视。曰暑毒伤心。状若惊风。喘咳痰嗽。神思昏沉。喘哕涎微。汗。手足搐抽。面赤唇红。因受热发惊。非伤寒也。以甘露散下偏银丸。须臾神定。王观国问曰。何知伤伏暑。答曰伤寒者恶寒。伏暑者恶热。盖见儿虽身热神昏。惊搐。大欲饮水。喜风凉处。知其暑热之盛。以向不速用寒冷。消暑药则致躁而死。又问吐逆不食如何。答曰是暑毒痰热所作。不食亦畏热不食也。主人听令儿就地上周回。以水近风凉遇。以甘露散水调送下褊银丸百馀粒。少顷下痰而愈。吴亨秀才子三岁。身热微汗。自与惺惺散、升麻汤、黍黏汤、并惊药。调治四日。热盛。召愚视之。其目青舌红。脸赤气粗。精神恍惚。大便如常。余曰风热也。主人曰。何知风热。答曰。素问云。汗出儿身热风热也。今热盛惊候。即日之间。必发惊搐。主人骇然。答曰无异。素问又云。水寒而静。故为阴火热而燥。故为阳。譬之水性静。因风而波涛生。火性炎因风而烟焰生。其病风热盛则引于肝风。肝有风则心火生。心火生则肺金熔。故风火相搏则正壅而惊搐。当以验风膏连进三服。风止则火灭。火灭则金坚。更与定惊珍珠丸。下其热毒。风止火灭。惊搐即定也。主人曰。何不用惊药而更安。对曰先退肝风热。心火即自灭。再下肺经热惊风方始歇。传曰扬汤止沸。不若绝其火。澄波。不若清其源。大抵治病不可不究其源也。小友四岁。六月中潮热心躁。大便如常。与四顺饮三服。微利。热或再日复作。又与四顺饮。虽大便燥焦黄热。微从来。舌白乾燥。仍旧潮热。自此逐日四顺饮。虽大便利十馀日才泻。退来日依然不免。大柴胡汤服而热减。来日复热。自得病不减食。愚妻曰。自得病用药泻半月。馀热尚未除。若更泻别生患否。愚曰能久胜寒药。必有大热。能久胜热药必有大寒。此而久胜寒药。热尚未退。知有大热甚明。泻之不妨。与调胃承气汤连三服。泻数次尚未全除。又二服。自此五日服承气汤。前后二十日。服冷药才始热除。后忽左膝疼。伸缩艰难。将患结痈肿。又无红肿处。但筋骨间疼。行立不能。将药淋洗。膏药贴治。十馀日不退。遍寻小儿方书。皆无此证。惟有婴童宝鉴云。风冷侵寒筋。四肢全不仁。疼因失夹冷。热暖是边生。又无治法。素问云。热中血则痛痹不仁。寒中气伤形。故为肿痛。又云寒伤形。热伤气。伤形痛。气伤肿。亦无治法。思之病在筋。则屈而不能伸。病在骨则伸而不屈。风冷伤筋骨则疼。因阅苏沉方。左经丸。称女子。膝腕软不能行立。治愈遂合二服。即秤三分。逐日进服。十馀日如旧。后有一儿。十馀岁。膝腕疼软。举动叫。与左经丸、乳香酒化下。三两服。即时全效。
治热凉同病。身热强直者。欲作急惊。肝经风热。驱风膏、四顺饮、或加细辛、或加独活。兼用凉药。身凉强直者。欲作慢惊。肝经虚风。神宝丹、琥珀散、续命汤。若大便实无虚证。驱风膏、琥珀散。身热不能食者。脾胃热不能食。必大便坚或焦黄。四顺饮或洗心散、八正散。身凉不食者。脾胃气虚。或因吐泻后。以益黄散并食药。或伤食不食。必嗳哺与食药。如大便食不化。紫丸下。后补脾。身热饮水者。热在内。或中暑吐泻渴者。服五苓散、香薷散、白虎汤、甘露散。大便坚或寒邪所作。四顺饮。身热不渴。热在外。宜解表。薄荷、麻黄、黄芩汤。活人书云。身热不渴。表有热。小柴胡汤加桂。身热自渴不吃水。但要汤者是内寒故也。五苓散姜枣煎。连进则退。身凉饮水者。因吐泻失亡津液。多与白术散。如大渴不止。龙涎散、藕浆散、鱼涎散择用之。或以四君子汤加诃子汁。身热身黄者。伤寒小便不利必发黄。茵蔯汤并煎茵蔯汁调五苓散。三四服立效。身凉身黄者泻黄散。凉疳热并三黄丸。如大便实。煎牵牛子汁吞下。与取食积药下之后。并益黄散。身热咳嗽者。寒邪在表。无汗而嗽五味子麻黄汤、洗心散、润肺散。涎盛铁粉丸下之。嗽而有汗。羌活散、惺惺散、鼠黏汤。涎盛下之。有伤食嗽。其状嗽。呕吐。下之痰涎乳食不化。或间发热者。伤食也。食气冲肺。肺逆而嗽。其状嗽呕下之。小儿嗽此证多。下之立效。参术散、人参丸。更于嗽方中择用之。身凉咳嗽者。寒邪在肺失解。润肺散、款冬散。胃冷嗽。喉中呀呷。乳食不化。因胃寒肺冷。人参丸。又因久嗽、咯脓血者。肺虚难治。补肺散、阿胶散。如久嗽脓血。喘急声嗄。脓如黄泡。疮内脓者必死。又一等因伤暖。嗽急咯血者易治。柏枝散、犀角地黄汤。胃冷嗽不因伤风得名。胃嗽。藿香散。身热喘急者。麻黄杏仁散。或五味子汤、润肺散。身凉喘急者。苏子阿胶散。甚者凝气杏霜丸、人参丸。身热有痰者。小柴胡汤、生银丸、南星丸、生金丸。身凉有痰者。人参丸、黄龙丸、南星丸。身热夜啼者。宁眠膏、大青膏、苏香丸、琥珀散。身凉夜啼者。安神补膏、钩藤膏、琥珀散、苏香丸。身热肚疼者。四顺饮送妙丸子。凉肚疼者。消食药、紫丸子令微利后。益黄散。身热腹急者。宣风散、牵牛散、并子丑散。身凉腹急者。宣风散、导赤散、猪肚丸、塌气丸、分气丸。身热浮肿者。宣风散、子丑散、凝目饮、商陆饮。后以益黄散。身凉浮肿者。如久泻痢浮肿者。女面散、益黄散、五苓散。大便坚。金莲散。身热呕吐者。阴阳丸、玉散子。夏月五苓散、黄龙丸。身呕吐者。妙丸子、感应丸、消食药微下。送下后沉香丸。身热泄泻者。黄龙丸、五苓散、香薷散、杏仁丸。身凉泄泻者。千金丸、益黄散、人参膏、川椒丸。身热吐泻者。五苓散、香薷散、黄龙丸、白虎汤。身凉吐泻者。千金丸、金粟散、消食丸、益黄散。身热下痢者。胃风汤、金粟散、并如圣丸。身凉下痢者。小车丸、阿胶丸、如圣膏、金粟散。身热泻血者。胃风汤、刺蓟汤、三效散、五倍丸。身凉泻血者。磁灰散、若叶桂心散、三效散。身凉衄血者。柏枝散、蕊皮散、龙胆丸。身热衄血者。犀角地黄汤、青苔散、并龙胆丸。身热吐血者。黄芩膏、独金散、桂心散。身凉吐血者。桂心散、秦艽散、胶黄散、刺蓟散。身热淋沥者。玉浆散、立效八正散、桃胶丸。身凉淋沥者。龙香丸、桃符丸。身热自汗者。麻黄散、参耆汤、鳖甲丸、粉汗丸。身凉自汗者。麦煎散、鳖甲丸、参术散、黄耆汤、粉汗散。凡惊热痫热惊风气热。瘛瘲热。客忤心热。伤寒热。伤风热。伤暑热。夹食热。疳热。虚热。烦躁热。筋热。骨热。肾热。以上并宜与服葱根脱甲散。风热。痰热。变热。蒸热。肝热。大肠热。瘾疹热并宜加麦门冬。丹热。食热。三焦小肠热。龙带热并宜加大黄及灯心。疮瘾疹热。麻子热。已出证热。温气热。未出证热。并宜加紫草川当归。馀毒热。疮疹后馀毒热。并宜加薄荷。项上生核作热。乍腮热。痈疮毒热。宜并加大黄朴硝。以上宜服大连翘饮子。随证加前件汤。使潮热荣热卫热瘴气。两日一发热。三日一发热。积热。脾热。胃热。痞热。肚热。疟热。邪热。寒热。脾热。疟鬼疟后发热。单疟独热。以上宜服梨浆饮子。八种虚痢作热。吐热。泻热。霍乱吐泻热。以上并宜服正气丸、调胃散。调助胃气。不可以凉药退热。胃气和。其热自散。虚中积热。腹痛积热。以上并推下积。
方
●龙胆汤　治因胎惊。月内气盛。心惊发热。兼胎风摄口壮热。皆可服。
龙胆草　钩藤　柴胡　赤芍药　茯苓　甘草（炙各半两）　蜣螂（二枚翘足炙）　大黄（一钱湿纸裹煨）　黄芩（一钱半）　防风　麦门冬（去心各一钱）
上㕮咀。每服一钱。水一小盏。北枣二枚同煎。七分。
●疑神散（出永类钤方）收敛胃气。清凉肌表。
人参　白术　茯苓　山药（各一两）　白扁豆　粳米　知母　生地黄　甘草（各半两）　淡竹叶　地骨皮　麦门冬（各一分）
上㕮咀。每服二钱。水一盏。生姜二片。枣子二枚。煎至七分。去滓不拘时候。凡经汗下。热已去而复作者。由表里俱虚。气不复元。阳浮于外热自发也。非实热证。当和其胃。使六阳真气复归于内。身体即凉。凝神散一方神异。所施辄效。不可不知也。
●寒水石散（出千金方）治小儿身热。不能服药。粉儿方。
寒水石（碎）　芒硝　滑石（碎）　石膏（碎）　赤石脂（碎）　青木香　大黄（锉）　黄芩（去黑心）　防风（去皮）　芎藭　麻黄根
上各等分为细末。蛤粉一升。药末三合相和。再筛细。粉儿。日三。外台以牡蛎代防风。余并同。
●清解散（一名欢喜散出直指方）治感风发热。头疼鼻塞涕流。无汗恶风。温壮嚏喷。
北参　防风　天麻　北前胡　茯苓（二钱）　北梗（三钱）　枳壳　甘草（各一钱）　细辛　柴胡（各一钱半）　川芎（三钱）
上末。每服一钱。水小盏干薄荷三叶。略煎温。和服。
●五福化毒丹（出和剂局方）治小儿蕴积毒热。惊惕狂躁。颊赤咽乾。口舌生疮夜卧不宁。谵语烦渴。头面身体多生疮疖。服此清膈凉血。
防风　白芷　当归（三钱）　陈皮　贝母　花粉（各一钱半）　黄芩（一钱）
上为末。炼蜜为丸。每两作一十二丸。每一岁儿一丸。分服。用薄荷水入研化下。及疮疹毒上攻口齿疮。生犀水下。涎血臭气以生地黄自然汁化一丸。用鸡翎扫口内。热疳黄瘦。雀目不见物。陈粟米泔水化下。食后卧时服。
●清凉饮子（出仁存方）治小儿由将养乖节。或犯寒暑。乳哺失时。乍伤肌饱。致令血气不调。伤胃不和。或致发热。欲变惊痫。小儿血气脆弱。病作变动。证候百端。若见其证。即便治之。便不能成重病。治之若晚。其病即成。至羸困而难疗。此药主儿百病。变蒸、客忤、惊痫、壮热。分解涎壅躁闷。烦渴。项颈结热。头面生疮疖。
大黄（炮）　连翘（生）　芍药（生）　当归（微炒）　防风（去芦）　甘草（炙）　山栀（取去仁各等分）
上㕮咀。每服一大钱。水半盏。煎至三分。去滓。不计时候服。
●牛黄膏（出医方大成）治热及伤服温壮。疳热引饮。
牛黄（一钱研）　甘草（末一分）　川甜硝（一分）　脑子（一钱）　寒水石（一钱别研）　郁金（末一钱）　绿豆粉（半两）
上研匀。炼蜜和成膏。薄荷水化半皂子大。食后服。
●地骨皮散（出医方大成）治虚热潮作。亦治伤寒壮热。及馀热。
知母　柴胡　甘草（炙）　人参　地骨皮　赤茯苓　半夏（汤泡各等分）
上㕮咀。每服二钱。水一盏。姜二片。煎温服。食后。量儿大小加减。
●洗心散（出全婴方）治小儿遍身热。头目碎痛。背膊拘急。大热上冲。口苦唇焦。夜卧舌乾。咽喉肿痛。涕唾稠黏。痰壅气粗。乳食不进。心神躁热。眼涩睛疼。腹痛。伤寒四肢沉重。语声不出。百骨节疼。大小便不利。麸疮痘疹。时行瘟疫。狂语多渴。及治天吊惊风。
大黄　甘草　当归　赤芍药　荆芥（各四两）　白术（一两）　麻黄（去节七两）
上㕮咀。一钱。水半盏。生姜薄荷煎服。如仰卧仍去枕少时。如五脏壅实。煎四五钱。若要溏转。则热服。
●灵砂归食丹　治小儿蕴积邪热。潮热不除。颊赤口乾。心膈烦躁。痰涎不利。睡卧不安。或发惊痫。涎潮搐搦。又疗积滞不调不利。多日腹中㽲痛。烦渴呕哕。服药调和。不能愈者。并可服之。
牛黄（研）　龙脑（研）　麝香（研）　腻粉（研各三两）　辰砂（研飞九两）　金箔（研九十片）　巴豆（去心膜皮炒熟研如面三百一十五粒）
上合研匀。炼黄腊六两。入白沙蜜三分。同炼合匀为丸。如绿豆大。每服二丸。金钱薄荷汤下。更量数加减。如惊痫搐搦用脑腻粉蜜汤下。服药先以冷水浸少时服。见效尤速。
●人参前胡汤（出医方大成）退馀热。及寒热往来。
半夏（泡七次）　黄芩　前胡（一两）　人参（去芦）　桔梗（去芦）　甘草（炙半两）
上㕮咀。每服二钱。水半盏。生姜三片。枣子半枚。煎至二分。去滓服。一方不用枣煎。一方治疟。加地骨皮。
●大黄散（出千金方）治小儿腹大胀满。热有进退。食不安。穀不化。
大黄　黄芩　甘草　麦门冬　芒硝（各半两）　石膏（二两）　桂心（八铢）
上㕮咀。以水三升。煮取一升。分三服。期岁以上小儿。作五服服之。
●天竺饮子（出和剂方）治大人小儿。脏腑积热。烦躁多渴。舌颊生疮。咽喉肿痛。面热口乾。目赤鼻衄。丹瘤结核。痈疮肿痛。又治伏热暑气烦躁。疹疮馀毒。及大便下血。小便赤涩。
大栀子仁（微炒）　连翘（各四十个）　栝蒌根（十斤）　甘草（炙）　川郁金（用皂角水煮切作片焙乾各二十两）　雄黄（飞研五两）
上为细末。每服一大钱。食后临卧用新水调服。小儿半钱。临时更量大小。以意加减。
●治清肌散（医方妙选）治小儿初春不问有无病。俱宜服。疏积热。
当归　川大黄（微炮）　人参（去芦各一两）　犀角末　芍药　甘草（各半两炙）
上㕮咀。每服一钱。水一盏。入生姜三片。竹叶二片。同煎五分。去滓。温服。乳后。大小加减。
●犀角人参汤（出和剂方）治小儿虚热。及吐泻烦渴不止。及疏转后。并宜服。
生犀（一两二钱）　人参（十五两）　茯苓（二十五两）　甘草（半两）　桔梗　乾葛（各二两半）
上为细末。每服一二钱。水一盏。入灯心五茎。同煎六分。温服。不拘时候。烦渴可入新竹叶同煎。
●大黄汤（出千金方）治小儿内中久挟宿热。瘦疮势退。体作无时。
大黄　甘草　芒硝（各半两）　桂心（八株）　石膏（一两）　大枣（五枚）
上㕮咀。以水三升。煮取一升。每服二合。
●生犀散（出钱氏方）治小儿热。
生犀（镑取末）　地骨皮（自採佳）　赤芍药　柴胡根　乾葛（制各一两）　甘草（半两炙）
上为粗末。每服一二钱。水一盏。煎至七分。食后温服。（案：此处缺方名）
●治小儿热
上蓁菜子煮。半生。捣取汁含之。亦可作鮓。蒸食之。
●李根汤（出幼幼新书）治少小暴热。得之二三日。
李根　葱　芒硝（各二分）　甘草（炙）　麦门冬（去心各四两）
上以水三升。煮一升半。为三服。一方有桂。无葱。
●李叶浴汤（出千金方）治小儿身热。
用李叶无多少。㕮咀。以水煮。去滓。将浴儿良。
●柳枝浴汤（出千金方）治小儿生一月至五月。乍寒乍热。
用柳枝细切。煮汁浴儿。若渴绞冬瓜汁服之。
●龙骨散（出幼幼新书）治小儿内热。
龙骨　甘草（炙）　赤石脂　大黄　石膏　桂心　寒水石　栝蒌（各三分）
上以酒水各一小盏。取散一鸡子大。煮三沸。去滓。一岁服尽。不过三服愈。
●生犀汁　消毒解内热（出钱氏方）
用生犀。于瓷器内。以新汲水磨浓汁。微温饮一茶脚许。乳食后。量儿大小加减。服生犀。凡成物者。皆经蒸煮不堪用。须生者为佳。
●治小儿热法
上郁李仁根性凉无毒。作汤浴。中风可浓煎令漱之。
●治小儿多热不痊
上热汤研郁李仁如杏酪。一日服二合。
●治小儿发热
上鸡子煎服。又治麻除烦热。
●桃枝丸（出钱氏方）疏取积热及结胸。又名桃符丸。
巴豆霜　川大黄（末各一钱）　轻粉　硇砂（各半分）
上为细末。面糊为丸。粟米大。煎桃枝汤。一岁儿五七丸。五七岁二三十丸。桃符汤亦可。临卧服。
●秦艽散（出医方妙选）治小儿热病。
秦艽（一两）　川大黄（半两炒）　黄耆　赤小豆　糯米（各半两）
上㕮咀。每服一钱。水八分。入竹叶薄荷各少许。煎五分。去滓。温服。食后。
●清凉汤（出医方妙选）治小儿邪热馀毒。
当归　大黄（炒）　生地黄（各一两）　芍药　甘草（各半两）
上㕮咀。每服一钱。水八分。入竹叶薄荷各少许。煎五分。去滓。温服。
●芽根汤（出医方妙选）治小儿热病。
芽根（一两）　人参（去芦头）　生乾地黄（各一两）　麦门冬（半两）　甘草（半两炙）
上㕮咀。每服一钱。水一小盏。入薄荷三叶。煎至五分。去滓。热服之。
●六神散（出鲍氏方）治虚热。
人参　白茯苓　山药　白术　白扁豆　甘草（等分）
上为末。每一大钱。姜一片。枣一枚煎。此药用处多。胃冷加附子。风证加天麻。痢加粟壳。诸病已除而馀热未退为虚热。不可攻。以此收之。
●镇惊锭　治小儿内热发惊。
全蝎（炙四分）　殭蚕（三分）　朱砂（三分）　牛黄　冰片　黄连（各四分）　天麻　胆星　甘草（各二分）
上共为细末。每用六七釐。灯心薄荷煎汤。加金器同煎温服。
●青金饼　治初生婴儿。一切积热。热毒积惊。
大黄（炒）　钩藤　防风　木通　甘草　秦艽　赤芍药（各等分）
上为末。炼蜜为丸。梧桐子大。捏作为饼。淡竹汤下。先化开。晨服之。或黄昏亦可。如热甚惊重者。加黄耆一钱汤下。
●又方
黄连（五两）　龙胆草（五两）　靛花（三两）　朱砂　麝香（各等分）
上为细散。炼蜜为丸。如梧桐子大。捏作饼。薄荷汤下化开。量儿大小服之。
●藿香散（出全婴方）治小儿脾胃虚弱。有热面赤。呕哕涎嗽。及转取过多者。
麦门冬（去心）　半夏（作面）　甘草（炙各半两）　藿香（一分用叶）　石膏（半两）
上细末。三岁一钱。水半盏。煎三分。无时服。
●四顺饮（一名四顺清凉全婴方）治小儿血脉壅实。脏腑生热。颊赤多渴。五心烦躁。睡卧不安。四肢惊掣。及因乳哺不时。寒温失理。令见血气不和。肠胃不调。或温壮连滞。或壮热不歇。却发惊痫。并积潮热。疮痘发热。并解痘毒。痘后眼赤翳障。身疼加川芎。增损方法随方用寻常只用本方。又治风热结核。头面生疮疖。目赤咽肿。一切壅滞。并宜服之。体骨多热惊。当加倍用。
大黄（蒸则生用寒多小便大便多热倍用）　赤芍药（多热多惊便赤黄倍用）　甘草（热则生用寒多泻热多倍用）
上㕮咀。三岁以上。每服一大钱。水一大盏。煎至七分。作两服。量儿大小。虚实加减。微溏利为度。食后临卧服。欲利大便。芍药用赤者。虚热加甘草。下痢加大黄。冒风邪加麻黄去节。中风体强。眼睛上视。加独活。
●治小儿发热。要明表里。若汗下尤宜审详。盖婴孩脏腑娇脆。难于攻下。气血未充。岂宜妄扰。如见外热不可强汗。若审见表证分明当汗之时。亦先保卫。恐其亡阳。惺惺散为解表第一药。以参苓白术散为主。瓜根青皮细辛发散而已。内热未须剧下。若审见里证。分明当下之时。亦先安荣。恐其里热。四顺饮为攻里第一药。以当归为芍药为主。甘草缓中大黄荡涤而已。古人卫生处方。妙理如此。并叙于二方之次。以备选用。一方以薄荷煎汤调下。
●银白散（出鲍氏方）
白扁豆　白术　山药　茯苓　知母　甘草　升麻（各等分）
上为末。大枣一个。每服一钱。水煎服。
●治发热潮热（出鲍氏方）贴囟门上。
荆芥（半两）　香附子　草芎　白芷（各三钱）
上为末。葱汁调敷囟门。纸盖之。两日一换。鼻塞声重声哑。午后热。用之即安。
●青丸子（出鲍氏方）治发热风壅。
乾葛　柴胡（各一两）　天竺黄（半两）　辰砂（二两）　甘草　薄荷（二分半）　全蝎（七个）　青黛（半两）
上为末。糊丸。青黛为衣。薄荷汤化下。
●治小儿身热食不化生肌（出本草）
以楮叶作汤浴之。亦用楮皮。
●龙胆草丸（出直指方）治疳热。
龙胆草　黄连　使君子肉　青皮（各等分）
上末。猪胆汁丸。麻子大。每服十丸。食后。热水下。
●人参黄耆汤
人参　黄耆　芍药（各五钱）　粉草（三钱）
上㕮咀。每服二钱。水一盏。生姜二片。红枣一枚。麦子三十粒。煎七分。空心服。
●红丸子（出鲍氏方）治发热风壅。
透明天麻　防风　冬瓜子（各一两）　全蝎　白附子（三钱）　南星　半夏（炙锉共六钱）　辰砂　雄黄（半钱）　麝香（少许）
上为末。糊丸。辰砂为衣。芡实大。实证用青二丸红一丸。虚证青一丸红二丸。虚甚及泄泻。只用红平证青各一丸。量儿大小与下。
●快风膏（傅氏活婴方）治一切诸热。通利肺腑。但药稍冷。可加白术。
防风（一钱）　荆芥穗（一钱）　苦梗（一钱研用糯米同炒）　白术（半钱）　甘草　大黄（一钱湿纸裹火熬）
上为末。每服半钱。用淡竹叶三片。同煎。温服。如不退。与青金丹微利。再与此药服之。
●治小儿身热（出幼幼新书）
上秦白皮作汤浴瘥。皮一升。水煎澄清。冷洗赤眼极效。
●治小儿身热（出幼幼新书）
上苦参煎汤浴儿良。
●连翘饮（出活人书方）治小儿一切热。
连翘　防风（去皮）　甘草（炙锉）　山栀子仁（各一钱）
上㕮咀。每服二钱。水一盏。煎至七分。去滓。分温二服。
●火府散（出保婴方）治小儿身热面赤。咬牙发热。唇乾燥。小便赤涩。一切虚实邪热。并宜服之。（方见本门心热类即导赤散）
●治小儿热痞（出本草）
以葛根浸。捣汁。饮之良。
●治小儿寒热。及热气中人。（出圣惠方）
上猪后蹄甲烧灰末。乳汁调一撮服之。效。半钱。日三服。随儿大小加减。
●泻心汤（出钱氏方）治血盛将养过温。心有客热。熏发于上焦。
上用川产上黄连一两。去须。或加脑子麝香朱砂为末。每服一字。温水临卧服。
●寒水石散　治凡病多因惊。则心气不行。郁而生涎。遂成大疾。宜常服。利小肠。去心热。自少惊涎。亦不成疾。
寒水石　白滑石（各二两）　甘草（半两）
上为末。量大小。暑月冷水调。寒月温汤调。被惊及心热。坐卧不安。若服之即安。
●甘桔汤（出钱氏方）治上焦热。咽痛。
桔梗（一两末浸一宿焙乾用）　甘草（二两炒）
上为细末。每服二三钱。水一盏。入阿胶半片炮过。煎五分。食后温服。
●绛雪丹（出全婴方）治小儿诸热。阳盛发狂躁。眠卧不安。目赤烦渴。
芒硝（一两）　朱砂（一两）
上为末。饭饼丸。鸡头大。三岁一丸。沙糖水化下。无时。
●青丸子　治小儿身热不除。
石膏（一两）　青黛（一钱）
上为末。用糕糊为丸。如圆眼核大。每服一丸。用灯心汤化开。服之。
●龙胆草散　治小儿身热不除。
龙胆草　防风（各一两）
上㕮咀。白水煎服。或为细末。炼蜜为丸。咽化下。
●豆豉汤（一名栀豆饮子出钱氏方）治小儿搐搦。面赤身热。狂燥昏迷。不食。
大栀子仁（七个捶破）　豆豉（半两）
上用水三盏。煎至二盏。看多少服之。无时。或吐无吐。立效。
●二物通汗散（出千金方）治小儿有热不汗方。
粉（半斤）　雷丸（四两）
上捣为细末。细筛。如粉儿身上扑。
●治小儿身热（出幼幼新书）
上用白芷煮汤浴儿。避风住。根苗皆得。
●治小儿除热
上酸酱水食之。亦主黄病多效。
●治小儿大人发热
可取鸡屎三颗。白蜜一合。相和服之。立瘥。
●治小儿脑热常闭目（出肘后方）
上大黄一分粗锉。以水三合。浸一宿。一岁儿病每日与半合服。余者涂顶上。干即更涂。
●治小儿结热
上自食煮汁饮之。
●治小儿折食暴热腹胀
上用酸摸叶、羊啼英根、生捣绞汁服。当下痢。杀皮肤小虫。
●治小儿暴热
上水斳水芹茎叶捣绞取汁。
●治小儿无故每夜通身发热。如火炮烙。手不可近。每朝夕吃。食减少。宜吃此方。
柴胡（去毛）　枳壳（只切取青用）　麦门冬（去心）　茯苓　芍药　荆芥穗　牡丹皮（去心）　麻黄（去根）　山茵陈　石膏　木香（三分）
上细杵罗为末。每服一钱。水一盏。煎六分。食后。去滓吃。儿大者吃一钱半。
●人参保童丸　治禀气弱。筋骨软。肌肉浅薄。乳食不成肌肉。面黄体热。多汗。久服不热。
人参　石莲肉　使君子（去皮）　没石子　乾山药（各半两）　黄连（一分捣半夏末一分炒黄连候半夏黑色去半夏末不用）　木香（一分）　白术　白芍药　当归（各半分）
上为末。稀糊和丸。如麻子大。每服七丸至十丸。三岁以上十五丸。温汤下。

心热（附论）  ***************************
夫心者火也。内主于血。神之所舍。小儿蕴积邪热。脏腑壅滞。则令气血不和。心神烦乱。故夜卧多狂语也。
方
●犀角散　治小儿心热不睡。多惊狂语。
犀角屑　茯神　人参（去芦）　天竺黄（细研）　朱砂（细研）　川升麻　麦门冬（去心）　葛根　子芩　黄耆　羚羊角屑　赤芍药　甘草（炙以上半两）　柴胡（去苗）　龙齿（细研以上各半两）
上件药为散。入研了药都研令匀。每服温水调下半钱。量儿大小时加减。
●朱砂丸　治小儿心肺积热。黄瘦毛燋。睡卧多惊狂语。
朱砂（三分细研飞）　人参（一钱）　龙脑（一钱细研）　马牙硝（半两）　麝香（一钱）　牛黄（研细）　天竺黄（细研）　麦门冬（去心）　犀角屑　茯神　升麻　子芩　甘草（炙以上一分）
上件药为末。炼蜜和丸。如绿豆大。不计时服。以温水研下五丸。量儿大小。以意加减。
●牛黄散　治小儿心脏风热。神思恍惚。夜多狂言。不得安眠。
牛黄（半分研）　白龙脑（一钱）　金箔（五十片细研）　朱砂（半两飞）　寒水石　珍珠末　铅霜（细研）　犀角屑　甘草　防风（去芦）　黄芩（以上各一分）
上件为散。入研匀。每服以蜜水调下半钱。量儿大小。加减服之。
●犀角散　治小儿心脏壅热。夜卧狂语。及手足多掣。
犀角屑　川升麻　黄芩　柴胡（去苗以上各三分）　茯神　川大黄（微炒）　钩藤　麦门冬（去心）　甘草（炙微赤锉以上各半两）
上件为散。每服一钱。以水一小盏。煎至五分。去滓。量儿大小。加减温服。
●赤茯苓散　治小儿心热多惊。睡中狂语烦闷。
赤茯苓　龙齿　黄芩　甘草（炙锉）　钩藤　玄参　石膏（各半两）　川升麻（三分）　麦门冬（二两去心）
上为散。每服一钱。水一小盏。入竹叶七片。煎至五分。去滓。量儿大小。以意加减。
●牛黄散　治小儿心肺积热。夜卧不安。
铅霜　牛黄（各半分）　铁粉（一分）
上同细研令匀。每服以竹沥调下一字。
●朱砂散　治心肺积热。　朱砂（半两）　牛黄（一分）
上同研如面。每服以水研犀角。调下一字。
●黄连散　治小儿心热。夜卧狂语。烦渴。
黄连（去须）　川升麻　黄芩　犀角屑　川大黄（锉微）　麦门冬　甘草（炙锉各半两）　茯神（三分）
上捣罗为散。每服以竹沥调下半钱。一日三四服。量儿大小。以意加减。
●知母散　治小儿心热。弄舌。
知母（一两）　人参（去芦）　蓝叶（各半两）　钩藤　川升麻　乾葛　黄芩（各二分）
上㕮咀。每服一钱。水八分。入竹沥三两点。煎五分。去滓温服。
●犀角饮子　此由心脏热之所感。宜服此方。
犀角（十八铢）　茯神（一两）　麦门冬（一两半）　甘草（半两）　白术（六铢）
上㕮咀。水九合。煎取四合。分服。加龙齿一两。
●实热导赤散　赤者心也。心气热。以此宜导。如热甚。但用通心饮。而此药但可治心热。或虚热。或人怯人。宜服。热盛者用。
生乾地黄（二两）　木通（四两）　黄芩　甘草（各一两）
上锉散。每服二钱。水一盏。灯草十茎。白茅根二茎。青竹叶五片。煎服不拘时候。
●独圣丸　治小儿惊眩。不省人事。
用黄连一钱。水一盏。煎数沸。服下。即省。知人事。
●火府散　治小儿心脏风热。昏愦燥闷。不能食。
上用梨三枚。以水二升。煮取汁一升。去渣。入粳米一合。煮粥食之。
●朱砂丸　镇心神。化痰涎。利咽膈。止烦渴。
硼砂（一分研）　朱砂（研两）　麝香　梅花脑（研各半两）　牙硝（捣一两）　甘草（浸汁熬膏五两）　脑子（研一两）　寒水石（烧红研四两）
上研匀。用甘草膏和。每服一百丸。每服一丸。含化。小儿夜多惊啼。薄荷水化下。
●竹沥饮　治小儿心热惊悸。精神恍惚。眠卧不安。并治疮痘烦渴多躁。
用大青竹去节。中间火烧取沥。犀角浓汁。一岁服一药注。竹沥治疳热渴妙。
●导赤散　治小儿心惊热。及客热心躁。睡语。其证目赤口中气温。或上视咬呀。并利小便。
生乾地黄　木通　甘草（各等分）
上同为末。每服三钱。水一盏。入竹叶同煎至五分。食后温服。一本不用甘草。用黄芩减半。名火府散。
●牛黄丸　治小儿心惊积热。两腮红如涂脂。手足常热。唇口乾燥。上焦热壅。
牛黄（一钱）　天竺黄（二钱真者香腻假者骨灰）　郁金（三钱真者不用姜黄）　大栀子仁（四钱）
上件除牛黄天竺二味研别外。将二味为细末。再同和匀。炼蜜为丸。如黍米大。每服三十丸。乳汁下。三岁薄荷汤下。不时服。
●木瓜丸　治小儿心热多惊。并服解心热虚惊。
上土瓜根。五两捣罗为末。以粳米饭和丸。如麻子大。每服以薄荷生姜汤下三丸。量儿大小。以意加减。

惊热（附论）  ***************************
夫心藏神而恶热。热则神不定。气不得安静。动作多惊。手足掣缩。精神妄乱。热气盛者。或变惊痫。内经谓惊则心无所倚。虑无所定。故气乱也。速用镇神藏。调心气之剂。则病斯瘥。
方
●保童丸　治小儿惊热及疳气。
牛黄（细研）　赤芍药　赤茯苓　甘草（炙微赤锉）　牡蛎（烧为粉）　犀牛屑　熊胆（细研各一分）　麝香（细研）　杏仁（汤浸去皮尖双仁麸炒微黄各半分）　虎睛（一对微炙）　珍珠（细研）　朱砂（细研水飞各三分）　芦荟（细研）　胡黄连（各半两）
上捣罗为末。入研了药更研令匀。炼蜜和丸。如绿豆大。每服以温水下三丸。量儿大小。加减服之。
●牛黄丸　治小儿挟热多惊。心神烦躁。赤眼口疮。遍身壮热。大小便多秘。或生疮癣。咳嗽多涎。睡卧惊叫。手足搐搦。急慢惊风。渴泻等疾。
牛黄（研一分）　丹砂（研）　雄黄（研）　黄芩（去黑心）　山栀子仁　栝蒌根（锉）　白药子　甘草（炙）　天竺黄（研各半两）　马牙硝　大黄（饭上炊三遍）　郁金（皂荚水浸三宿煮软切作片焙洗各一两）　麝香（研）　龙脑（研各一钱）
上为末。再同研匀。炼蜜和成梃子。每服如黑豆大。用金银薄荷汤化下。量儿大小加减与服。
●金粟丸　治小儿惊热涎盛。风虚吐逆。疳气黄瘦。吐泻后生风。
胡黄连　犀角（镑）　丁香　天竺黄　晚蚕蛾（微炒为末）　中黄　丹砂（研）　雄黄（研各一两）　龙脑（研）　麝香（研）　粉霜（研）　蟾酥（研）
上捣研为末。再同研匀。用牛胆汁化蟾酥和丸。如黄米。每服一丸。温水化下。如惊风搐搦。先用一丸。温水灌在鼻内。随搐左右。良久。以嚏为效。后用温水化下三五丸。若吐逆不止。只倒流水化下二丸或三丸。
●连翘散　治惊热。
人参（五钱）　连翘　茯苓　防风　川芎　天花粉（以上俱五钱）　黄蘖（三钱）　荆芥（三钱）　栀子仁　甘草（各三钱）
上为末。淡竹叶煎汤。点服。加减用之。
●治小儿中惊热。
以驴乳热服之。亦利。
●牛黄散　治小儿惊热。客忤。烦闷。及神志不安。（一名雄黄散）
牛黄（一两）　麝香（细研）　龙脑（细研各半分）　雄黄（细研各半两）　朱砂（研）　子芩　栀子仁　人参（去芦）　川大黄（锉炒）　肉桂（去皮）　甘草（炙锉各一两）　虎睛仁（一对细研）
上捣罗为散。入研了药。更研令匀。不计时候。以薄荷汤下半钱。量儿大小。以意加减服之。一方有犀角屑。
●镇心丸　治小儿惊热烦躁。多渴少睡。
牛黄（细研一两）　金箔（细研）　银箔（细研各十片）　犀角屑　川大黄（锉炒）　茯神　子芩　马牙硝（细研）　朱砂（研水飞）　天竺黄（研各半两）　龙齿（细研一两）
上捣罗为末。都研令匀。炼蜜和丸。如绿豆大。不计时候。以竹沥研二丸服。量儿大小。以意加减。
●丹砂饼子　治小儿惊热。化痰涎。安心神。
丹砂（研三钱）　牛黄（研）　龙脑（研）　珍珠（研）　白附子　犀角（镑）　麝香（研各一钱）　天麻（四钱）　天南星（酒浸三宿切焙）　人参（各一分）　乾蝎（全者去土炒十枚）
上为细末。石脑油和丸。如梧桐子大。捏作饼子。每服一饼。薄荷汤下。不计时候。量儿大小加减。
●铁粉丸　治小儿惊热。化涎除烦渴。
铁粉（细研半两）　牛黄（细研）　朱砂（细研）　黄芩　犀角屑　川大黄（锉）　人参（去芦头）　甘草（炙锉一两）　金箔　银箔（细研各三十片）
上捣罗为末。都令研匀。炼蜜和丸。如绿豆大。不计时候。以薄荷汤研破三丸服之。量儿大小。以意加减。
●龙脑散　治小儿惊热。心神烦乱。手足缩掣不定。
龙脑（细研）　犀角屑　茯神　人参（去芦）　赤石脂（各一两）　牛黄　黄芩　蝉壳（微炒一分）　牡蛎粉　川升麻（各三两）
上捣罗为散。不计时候。以荆芥薄荷汤下半钱。量儿大小。加减服之。
●镇心丸　治小儿惊搐。手足潮热。咬牙直视。压惊坠涎。安神定魄。
人参末　白茯苓（去黑皮为末）　山芋末　凝水石（煅研）　寒食面（各一钱）　甘草末（三分）　麝香（研）　龙脑（研各半分）　甜硝（研二钱）　丹砂（研二两半）
上同研及细。炼蜜和丸。如鸡头子大。每服半丸至一丸食后临卧。煎金钱薄荷汤化下。量儿大小。加减服之。
●犀角饼子　治小儿惊热。凉膈化痰。
犀角镑　珍珠末　丹朱（研）　硼砂（研）　粉霜（研）　腻粉　青黛　水银（与黑铅结成沙子各一分）　龙脑　麝香（研各一钱）
上捣研为末。再同研匀。山药煮酒糊和丸。如皂角子大。捏作饼。每服半饼。薄荷汤化下。食后临卧服。
●珍珠丸　治小儿惊热。口乾烦闷。睡卧不安。及变蒸诸热。
朱砂（末半两水飞）　牛黄　雄黄　龙齿（各一分）　犀角末　珍珠末　麝香（各二钱）　金箔　银箔（各三十片）
上同研如粉。以糯米饭和丸。如绿豆大。不计时候。金银汤下三丸。
●辰砂金箔散　治小儿惊热壅滞。心神忪悸。闷乱躁渴。
辰砂（七铢水飞）　桔梗（八钱）　人参（四铢）　白茯苓（去黑皮）　蛤粉（八铢水飞）　牙硝（四铢研）　甘草（四铢）　生脑子（二铢研）　金箔（四十片）
上先锉桔梗人参茯苓甘草熬捣。罗为细末。同辰砂等衮研匀。每一岁薄荷汤调下一钱。如小儿从满月至一百日已来。五岁多热夜间惊搐。大便不利。入腻粉少许。用生蜜水调。量儿大小加减。常服安魂定魄。永无惊热之疾。一方治小儿咽喉肿痛。口舌生疮。每服少许。掺在患处。咽津立效。大小膈热。每服一钱。新水调下。食后卧时服。
●青金丹　治小儿惊热不安。
青黛（四两）　甘草（生末二两）　蝉蜕（取末二两）　麝香（研一分）　牛黄（研）　龙脑（各一钱研）　丹砂（研一分）　龙齿（为末）　天竺黄（研半钱）
上为末。研令匀细。用胶饴糖和丸。如鸡头大。每服一丸分作四服。小儿惊啼。薄荷汤研服。兼涂顶及手足心。此药安神脏腑。镇热祛毒。调畅三焦。解烦除热。大小烦躁。每服一丸。新汲水化下。
●镇心丸　凉心经。治惊热痰盛。及心神恍惚。睡卧不安。
甜硝（白者一两）　人参（一两）　朱砂（别研一两）　甘草（炙末）　寒水石（烧各半两）　乾山药（白者）　龙脑　白茯苓（各二两）　麝香（各一钱别研细）
上为末。熟蜜丸。鸡头大。如要红入顶好胭脂二钱。温水化下半丸至一丸。食后服。一方薄荷汤化下。一名眠膏。
●辰砂散　治小儿惊热发搐。卧睡不安。
朱砂　郁金　全蝎　雄黄　殭蚕　白附子　甘草（各一两）　脑子　麝香（各一钱）
上为末。三岁抄一字。薄荷汤调下。
●蝎梢丸　治小儿惊热。心神不宁。时发瘛瘲。
蝎梢（微炒一钱）　白附子（炮半两）　天南星（炮一分）　腻粉（研一钱）　夜明砂（微炒半两）　青黛（研一皂子大）　龙脑（研）　麝香（各半钱）　白殭蚕（直者炒七枚）
上研为末。再同研匀。面粉糊丸。如鸡头大。每服一丸。薄荷汤化下。临卧服。量儿大小加减。
●珍珠丸　治小儿惊热。化聚滞奶食。坠涎。利大肠。宜服。
珍珠　天竺黄　朱砂（各一两）　雄黄　丁头代赭　麝香（各半两）　杏仁（三十粒汤浸去皮尖双仁麸炒微黄）　巴豆（十粒去皮用油煎令得色杏仁同研）
上都研细。为末炼蜜和丸。绿豆大。每服一丸。生姜汤下。加数服之。
●龙脑散　治小儿惊热。心烦不得睡卧。
龙脑（细研）　麝香（细研各半两）　甘草（炙锉）　牛蒡子（微炒）　栀子仁　马牙硝（细研）　郁金（各一分）　牛黄（半分细研）
上捣罗为散。不计时候。以温薄荷汤调下半钱。量儿大小以加减。
●镇心犀牛丸　治小儿惊热。
犀牛屑　川升麻　子芩　龙齿（细研）　铁粉（细研）　麝香（细研各半两）　蚺蛇胆　牛黄（研一分）
上捣罗为末。都研令匀。用软饭和丸。如绿豆大。每服以粥饮下五丸。量儿大小以意加减。
●青龙丸　治惊积有热。
青黛　茯神　芦荟　南星（炮各一分）　麝香（少许）　轻粉　巴霜（一字）　全蝎（二两焙）
上先将巴霜研如泥。次入诸药。研令极细。丸如粟米大。朱砂为衣。每服一丸。薄荷汤送下。
●羚羊角汤　治诸惊壮热。
羚羊角（半分）　蝉壳（半分）　茯神（去心）　柴胡　麦门冬（去心一两）　地骨皮（各一两）　黄芩　甘草（炙半分）
上锉为散。每服一钱。姜枣煎服。
●小天南星丸　治小儿热惊。化风壅涎嗽。镇心安神。
天南星（牛胆内制者研）　人参　赤茯苓（去黑皮）　珍珠末（研一两）　丹砂（研一两）　半夏（用生姜半两同炒水煮一二百滚药出取焙乾各半两）　麝香（研）　龙脑（研各一钱）
上为末。水浸炊饼心为丸。如黍米大。每服四丸至五丸。不计时候。煎金钱薄荷汤下。
●熊胆丸　治小儿惊热烦躁。搐搦昏愦。呕吐痰涎。颊赤面黄。鼻乾目涩。有时盗汗。乳食不进。
熊胆　胡黄连（各三分）　细黑（烧过半分）　青黛　天浆子（麸炒去皮七个）　使君子（麸炮熟为末七个）　麝香（研半分）　寒水石（三分）
上为末。再同研匀。用白面糊丸。如黍米大。每服五丸至七丸。不计时候。煎白粳米饮下。
●天竺散　治惊热焦啼。
天竺黄　殭蚕（炒）　山栀子　蝉蜕　连翘　郁金（水煮）　甘草（各二钱）
上为末。临晚以薄荷汤下。食后亦可。
●睡惊丸　治小儿惊热。夜啼。精神恍偬。睡卧不安。涎嗽心躁。
代赭石　蛇黄（半两滓）　铁粉　南星（姜汁炮浸七次）　金星石　银精石（各三钱）　黄连　麝香（各一钱）
上为末。脑子半钱。蜜和丸。如鸡头子大。每一丸。薄荷汤煎下。
●金花散　治小儿惊热。化痰利膈。
川大黄（纸裹煨）　甘草（炙）　乾葛　川甜硝（锉细研各等分）
上为细末。每服半钱。水一盏。煎至六分。食后温服。
●紫霜散　治小儿惊热。睡中搐搦。镇心脏。安神定魄。
铅霜　天竺黄　甘草（生锉各一钱）　硼砂（研各一两半）　铁粉（研半两）　龙脑（研各半分）　人参　使君子（微煨各半两）
上先捣为散。再同研匀。以瓦器盛。每服一匙。蜜水调下。
●钩藤饮　治小儿惊热。睡卧不稳。
钩藤（二分）　蚱蝉（去头足翅炙二枚）　升麻（各半分）　犀角屑（微炒）　麦门冬（去心皮焙）　石膏（研三分）　柴胡（去苗半两）　甘草（微炙一分）
上捣筛。每服二钱。水一盏。煎至六分。去滓。下竹沥半合。重煎三五沸。分温三服。空心午后夜卧各一。量儿大小加减。
●金屑辰砂膏　治小儿心经邪气发热。颊赤多渴。睡卧不宁。胆欲狂妄。痰涎不利。精神恍惚。及大人痰热蕴积。精神恍惚。烦燥咽喉肿痛。口舌生疮。
牙硝（枯研）　铁粉（研各半两）　甘草（炙各二两）　龙脑（研二钱）　辰砂（研飞二两）　蛤粉（研飞八两）　人参（一两）　金箔（三十片为衣）
上为细末。炼蜜搜和。每服一两半。作二十丸。捏扁。用金箔为衣。每服半皂子大。一丸作二服。并用薄荷汤化下。食后卧服。
●犀角散　治小儿惊热。睡卧不安。筋脉抽掣。
犀角　人参（去芦称）　茯神　甘草（炙）　黄芩（各一钱）　麦门冬（去心）　龙脑　生地黄干（各二钱）
上为粗末。每服一钱。水半盏。煎至五分。去滓。温服。不拘时候。
●白丸子　治惊热。
白附子　南星　半夏（各一两并生用）　天麻　殭蚕　全蝎　川乌头（去皮尖五钱）
上生为末。姜汁面糊丸。生姜汤下。
●金星丸　治小儿惊热。
郁金（一钱）　南星（炮）　半夏（泡）　全蝎梢（各一钱）　巴豆（七粒去油）　雄黄　腻粉（各半钱别研）
上末。醋和丸。麻子大。薄荷腊茶汤服下。一方无半夏。
●延龄散　治小儿惊热。
钩藤（一两）　硝石（半两）　甘草（一分锉炙）
上捣罗为散。每服温水半钱。日三四服。量儿大小加减。
●川硝散　治小儿惊热。
上川硝半两。研为散。每服以鸡子清调下半钱。量儿大小加减。
●犀角散　治小儿惊热。睡卧不安。筋脉拘掣。宜服。
麦门冬（去心焙）　龙齿（各一两）　黄芩　甘草（炙微赤锉）　犀角屑　茯神　人参（去芦头各半两）
上捣粗罗为散。每服一钱。以水一小盏。煎至五分。去滓。入地黄汁半合。不计时候。量儿大小加减。
●铁粉丸　治小儿惊热。心神恍惚。烦闷多啼。
铁粉　青黛（细研）　茯神　羚羊角屑（各三分）　朱砂（半两研飞）　蛇蜕皮（一条）　麝香（半分细末）
上捣罗为末。都研令匀。以粟米饭和丸。如绿豆大。不计时。以粥饮下五丸。看儿大小。以意加减。
●铅霜丸　治小儿惊热。心神惊悸。痰涎壅滞。宜服。
铅霜（半分）　滑石　腻粉　珍珠末　麝香　光明砂（各一两）
上都研。以饼蒸和丸。如粟米大。一岁以薄荷汤下一丸。
●茯神散　治小儿惊热。烦燥。手足抽掣。心悸。宜服。
茯神　龙齿（细末）　川升麻　犀角屑（各半两）　石膏（细末飞过）　寒水石（各一两）　牛黄（半分细末）
上捣罗为散。不计时候。以竹沥调下半钱。量儿大小。加减服之。
●虎睛丸　治小儿惊热。烦躁不得眠卧。
虎睛（一对酒浸炙微黄）　芦荟（细末）　朱砂（细末）　黄连（去须）　青石脂　铁粉　牡蛎粉（各一分）
上捣罗为散。都研令匀。不计时候。以暖水调下半钱。量儿大小。以意加减服之。
●龙齿散　治小儿惊热。下痢烦满。兼渴。
龙齿（细末）　芦荟（细研）　黄连（去须）　赤石脂　铁粉　牡蛎（烧为粉各一分）
上捣罗为散。都研令匀。不计时候。以温水调下一匙。
●天竺黄散　治小儿惊热。手足掣缩。精神妄乱。
天竺黄（研）　郁金（锉）　犀角（镑屑）　黄芩（去黑心各一分）　龙脑（研）　人参　甘草（炙各半两）
上为细末。每服半钱。生姜蜜水调下。乳食后服。
●钩藤散　治小儿惊热。
钩藤　蝉壳（微炒）　马牙硝　黄连（去须）　甘草（炙锉）　川大黄（锉炒）　天竺黄（细研各等分）
上捣罗为散。每服半钱。水一小盏。煎至五分。去滓。不计时候。温服。量儿大小。以意加减。
●小惊丸　治凉惊。
郁金（皂角水浸煮二个）　黄连　牙硝　木香（不见火）　藿香　龙胆草（各五钱）　全蝎（去毒六个）
上为末。糊丸。用雄黄、朱砂、麝香、金银箔为衣。
风火是惊热重。麻仁蝉蜕防风。白痢。姜罂粟壳。赤痢。甘草乌梅潮热。桃柳枝。镇心惊。薄荷灯心。吐。藿香。泻。木瓜陈米。夜啼。灯心薄荷皂心土。精神不爽。冬瓜子仁。大便不通。枳壳大黄朴硝。盘肠瘹气。钩藤薄荷。天瘹。乌梅桑白皮。吐不止。丁香。未效黄荆叶。常服。金银薄荷并酌量用。
●铅白霜丸　治惊热。身体温壮。四五日未得汗。啼叫不睡。吃水无度。
铅霜　马牙硝　人参　天竺黄　甘草（各半两）　丹砂（研一分）　山栀子仁（一两）
上为末。蜜调为丸。如梧桐子大。每服一丸。熟蜜汤化下。
●天竺黄散　治小儿惊热烦闷。
天竺黄（细末）　甘草（炙锉）　川大黄（锉炒）　马牙硝（各一两）　腻粉　藿香（各一钱）　蒲黄（半两）
上捣罗为散。不计时候。以热水调下半钱。量儿大小。加减服之。
●犀角汤　治小儿惊热盛。
犀角　防风　木香　桑白皮　白茯苓（一分）　赤茯苓　甘草（炙各等分）
上锉细。每服三匙。水煎服。
●五福化毒丹　治小儿心膈惊热。
生熟地黄（焙秤五两）　麦门冬（三两）　甘草（炙三两）　甜硝（三两）　青黛（两半）
上为末。后研入硝黛。炼蜜丸。如鸡头大。每服半丸或一丸。食后水化下。一方有天门冬（三两）。
●牛黄丸　治惊热。
牛黄（小枣大用研萝卜根水并醋一大盏煮尽）　甘草末　甜硝（三钱）　朱砂（半钱）　龙脑（一钱）　寒水石（五钱细研）
上同研匀。蜜和为丸。食后。薄荷汤化下。如皂子大。
●青黛丸　治小儿惊热。气粗腹胀。有壅滞不清。
青黛（细研）　木香　麝香（细研）　续随子（各二分）　虾蟆（一个炙煮）　槟榔（一个大者）
上捣罗为末。入研了药令匀。用糯米饭和丸。如绿豆大。每服温水化破一丸服。其水于银铫子内煎数沸。切莫犯铁器。甚效。
●牛黄丸　治小儿从满月至百日以来。五脏多热。夜间惊搐。
牛黄　白龙脑　乾结末（各一分）　乌犀末　朱砂（研水飞过）　黄芩末（各半两）
上都研如粉。粟米和丸。如麻子大。一二岁儿。每服温水下三丸。三四岁每服五丸。日三服。夜一服。量儿大小加减。
●铁粉丸　治小儿惊热。
铁粉　猪粪（烧灰）　麝香（研细各一两）　朱砂（半两研水飞）　蛇黄（一两段后甘草水浸三五遍研作末）　端午日大蟾（一个姜汁浸炙黄炒末）
上研为末。用糯米饭和丸。如麻子大。二岁儿每服金银箔汤下三丸。人参汤下亦得。三四岁儿每服五丸。每日三四丸服。量儿大小加减。
●银液丸　治惊热膈实呕吐。上盛涎壅。
天南（炮二钱）　白附子（一钱半炮）　水银　龙脑（各半钱）　轻粉（一钱）　蝎尾（二十枚炙去毒）
上同研匀。石脑油丸。绿豆大。每服二三丸。乳香汤下。大者稍加。无时服。一方治惊风热。名水银膏。
●凉惊丸　治小儿惊热。疳瘦乳癖。
大黄（煨）　黄连（各半两）　龙胆　防风　川芎　薄荷叶（各二钱半）
上为末。面糊丸。粟米大。青黛为衣。每服三五丸。加至三十丸。温水下。
●镇心丸　治小儿惊热。神乱形跃。
丹砂（研一钱）　犀角（镑一字）　人参（三钱）　白茯苓（去黑皮三钱）　牛黄（研一字）　麝香（研三字）
上捣三味。为细末。入研者三味。再煎。薄荷汤调下半钱。或一字。
●赤茯苓汤　治小儿惊热。神气不安。手足掣缩。
赤茯苓（去黑皮）　寒水石（研一分）　龙齿（研半两）　石膏（研一两）　麦门冬（去心炒）　升麻（各三分）
上粗捣筛。一二岁儿。每服二钱匕。水三分。竹沥三分。同煎至三分。去滓温服。早晨晚饭后。量儿大小加减。
●丹砂丸　治小儿惊热。两膈壅痰涎。
丹砂（细）　马牙硝（研）　龙脑（研）　甘草（生为半钱）　牛黄（研半钱）　麝香（研一字）
上研令匀细。炼蜜和为剂。每服旋丸。小豆大。薄荷汤化下。一方入雄黄一钱。寒水石末二钱。一名雄朱黄膏。
●木通汤　治小儿惊烦。吐泻心闷。降伏火。
山栀子（二钱）　大黄（温纸煨）　羌活　木通　赤茯苓　甘草（各一钱）
上为末。每服一钱。紫苏汤调下。
●清宁散　凡惊热出于肺。须从小便泻之。
桑白皮（炒）　葶苈（炒）　赤茯苓　车前子　栀子仁（等分）　甘草（减半）
上为末。每服半钱。姜枣煎服。
●清心丸　治惊热烦躁。
人参　茯神　防风　朱砂　柴胡（各一钱）　金箔（三十片）
上为末。炼蜜和丸。如桐子大。每服一丸。竹沥调下。
●又方
牛黄（细研）　蝉壳（微炒一分）　川大黄　子芩　龙齿（细研各半两）
上捣末。炼蜜为丸。如麻子大。不拘时候。煎金钱薄荷汤下三丸。量儿大小。加减服之。
●胡黄连散　治小儿惊热不退。
胡黄连　牛黄（细研）　犀角屑（各一分）　麝香（半分细研）　朱砂（半两细研水飞）
上捣罗为散。不计时候。用乳汁调下一分。二岁以上用温水调下半钱。
●朱砂丸　治小儿惊热。乳食积聚不消。
朱砂　腻粉　麝香　雄黄（各半分）　巴豆（七粒去皮心研纸裹压去油）
上捣为末。炼蜜和丸。如黍米大。每服以温水荆芥汤下一丸。三岁以上加数丸服之。
●铅霜丸　治小儿惊热。镇心神。
铅霜（细研）　人参（去芦头）　茯神　朱砂（细研水飞各半两）　麝香（一分细研）
上捣罗为散。细绢筛令匀。炼蜜和丸。如绿豆大。不计时候。以薄荷汤下五丸。量儿大小。以意加减。
●虎睛丸　治小儿惊热。多喘不吃乳。
虎睛（二枚细研）　犀角屑（一两）　子芩（半两）　栀子仁（半两）　川黄（半两锉炒）
上除虎睛外。捣罗为末。炼蜜丸如麻子大。每服以粥饮下五丸。日三四服。更量儿大小。以意加减。
●软金丹　治惊热痰涎壅盛。咳嗽膈食。
天竺黄　轻粉（各半两）　青黛（一两）　黑牵牛（三分取末）　半夏（三分用生姜三分同焙乾再为细末）
上同研匀。熟蜜剂为膏。薄荷水化下。半皂子大。量度多少用之。食后。
●天竺黄散　治小儿一切惊热。凉心脏。
天竺黄（一分）　大黄（半两湿纸裹煨）　丹砂（半钱研）　马牙硝（一分研）　郁金（三分一分生一分炮一分用水一碗煮尽半取出焙乾）
上捣研为散。每服半钱。薄荷自然汁。入蜜熟水调下。卧时服。如大人发热。新汲水调下一钱。
●丹砂丸　治小儿惊热多涎。身热痰疟。久痢。吐乳。或下后发热。惊痫等疾。
丹砂　粉霜　腻粉（各一分）　生龙脑（一钱）
上研令极细。以软粳米饭为丸。如绿豆大。一岁一丸。甘草汤下。余以意加减服。
●天南星散　治小儿惊热。
蝎（七个）　人参（三钱）　蛇退（三钱）　天南星（取心为末一钱）
上为末。薄荷蜜汤调下。
●朱砂丸　治小儿惊热。
寒水石（二两）　甘草（一两）　马牙硝（四两）　朱砂（一分）
上为末。令极细。次入脑麝香各三分。炼蜜搜和丸。如龙眼大。用甆罐盛之。每服一丸或半丸。量儿大小强弱与之。薄荷汤候冷调下。
●大黄丸　治小儿五惊身体热。
川大黄（一分锉碎微炒）　黄芩（半两）　远志（一分去心）　牡蛎粉（一分）　龙骨（一分细研）
上件捣罗为末。炼蜜和丸。如绿豆米大。三岁儿每用乳汁下三丸。更量儿大小。以意加减。
●天竺黄散　治惊热至甚必效方（一名牙硝散）
天竺黄　马牙硝　铅霜（各半两）
上同细研为散。不计时候。以熟水调下半钱。量儿大小。临时增减。
●龙胆丸　治小儿惊热不退。变为发痫。
龙胆（去芦）　龙齿（各三分）　牛黄（一分细研）
上捣罗为末。研入麝香二钱。炼蜜和丸。如黄米大。不计时候。荆芥汤下五丸。
●朱砂散　治小儿惊热。心神烦闷。
朱砂（细研水飞过）　铁粉（各半两）　远志（去心为末）　马牙硝　腻粉　牛黄（各一分）　龙脑　麝香（各半分）
上研如粉。不计时。冷水调下半钱。看儿大小。以意加减。一方炼蜜丸。如梧桐子大。每服一丸。薄荷汤化下。加至二丸。名丹砂丸。化涎镇心。
●朱砂膏　治惊热焦啼。烦躁口乾。
朱砂　硼砂　粉霜　牙硝　脑子　麝香（各一钱）
上研成膏。候乾。每服三匙。薄荷汤下。麝香亦得。如喉中涎鸣。生姜汤下。
●银枣汤　治惊热潮热。
麦门冬　地骨皮　人参　茯苓　防风　甘草　大黄（一钱温纸裹煨）　远志（去心用皮姜裹焙）
上㕮咀。每服半钱。水小半盏煎服。无时。

胃热（附论）  ***************************
夫小儿血气俱盛者。则腑脏皆实。故胃中生热。其状大便闭涩。四肢温壮。翕然体热是也。
方
●甘露饮子　治胃中客热。口臭不思饮食。或饥烦不欲食。齿牙肿疼。脓血满口。喉中有疮。赤眼目睑肿不欲开。疮疹已发未发。并宜服之。
天门冬（去心焙）　麦门冬（去心焙）　熟地黄　枇杷叶（去末）　枳壳（去瓤麸炒）　生乾地黄　黄芩　石斛（去苗）　山茵陈　甘草（炙各等分）
上锉散。每服二钱。水一盏煎。食后。临卧温服。
●栝蒌散　治小儿胃中热。烦闷不欲饮食。身体黄多渴。
栝蒌　芦根（锉）　柴胡　黄芩（以上三分）　川大黄（微炒）　甘草（炙）　川芒硝　石膏　麦门冬（去心各半两）
上为散。每服一钱。水一小盏。煎至五分。去滓。温服。量儿大小以意加减。
●麦门冬散　治小儿胃中热。心腹胀闷。不欲乳食。
麦门冬（去心焙）　赤茯苓　黄芩　茅根（锉）　甘草（炙以上各半两）　芦根（三分锉）　犀牛屑（一分）
上为末。每服一钱。水一小盏。入竹叶七片。煎至五分。去渣。不计时候。量儿大小。加减温服。
●益黄散　治胃中风热。大益黄散。理中丸。养神丸。比治脾胃寒温大胜之药也。若得脾胃中伏热。火。劳役不足。及服热药巴豆之类。致胃虚泻成慢惊之症。用之必伤人命。慢惊风者。皆由久泻脾胃虚而生也。钱氏以羌活膏疗惊风误矣。脾虚者由火邪乘其土位。故曰从后来者为虚邪。火旺能食其木。木旺故来剋土。当于心经中以甘温补土之源。更于脾土中泻火以甘寒。更于脾土中补金以酸凉。致脾土中金旺火衰。风木自虚矣。损食多进药愈。
黄耆（二钱）　人参（一钱）　黄连（少许）　生甘草　炙甘草（各半钱）　芍药（七钱）　陈皮（一钱不去白）
上㕮咀。每服二钱。水一盏。煎半盏。食前服。
●东垣益黄散辩　阎孝忠论集钱氏方益黄散补土。又言风旺必克脾。昧者不审脾中寒热。一例作补脾药用之。又不审药中有丁香青橘皮。辛热大泻肺金。岂可脾虚之证。反泻其子。盖为寒水反来侮土。中寒呕吐。肚腹痛泻。痢青白口。鼻中气冷。益黄散神治之药也。如因热药巴豆之类过剂损其脾胃。或因暑天伤热乳食损其脾胃而成吐泻。口鼻中气热而成慢惊者。不可复治。今立一方。治胃中风热。
●人参安胃散
人参（一钱）　黄木香（二钱）　生甘草　炙甘草（各五钱）　白芍药（七分）　白茯苓（四两）　陈皮（三钱）　黄连（二分）
内经云。热淫于内。治以甘寒。以甘泻之。以酸收之。甘草人参黄耆之甘温。能补元气。甘能泻火补土。白茯苓甘平白芍药酸寒补肺金之不足。加陈皮黄连以为佐。以退火邪。土金得平。风证无由作矣。
上件为细末。每服二钱。水一盏半。煎至一盏。去滓食前温服。大益黄散、理中丸、养脾丸之类。治脾胃中寒湿。大胜神品药也。若服热药巴豆之类。虚其胃气。脾胃中伏热火。及大人劳役不足之症。或吐呕不止。不宜用之。故陶隐君云。医者意也。古之所谓良医。盖以其意量而得其节也。治病必察其本。不可执方。疗之或病髣髴。合方未对其证。不察病机妄自用药失宜致令乖舛。以取危亡。可悲也。
●芦根散　治小儿胃中热。烦闷不食。
芦根（锉）　茅根　赤茯苓　黄芩　麦门冬（去皮）　甘草（炙微赤各半两）
上为散。每服一钱。水一小盏。入麦五十粒。糯米五十粒。生姜少许。煎至五分。去滓。量儿大小。以意加减。
●栀子仁散　治小儿胃中热。日渐肌瘦。
栀子仁　甘草（炙锉）　黄连（去须）　黄芩（半两）
上为散。每服一钱。水一小盏。煎至五分。去滓。量儿大小。以意加减。
●竹茹汤　治胃中热。呕苦汗。
青竹茹（弹子大）　半夏（三个汤泡七次）　粳米（四十粒）　乾葛
上㕮咀。一服姜汤三片。水一盏。煎至半盏。去滓。量儿大小。以意加减与服。
●大黄散　治小儿胃中热。日渐瘦。
甘草（半两炙）　川大黄（半两炙）　栝蒌根（三分）
上为散。每服一钱。水一小盏。煮至五分。温服。量儿大小以意加减。

骨热（附论）  ***************************
夫水为阴骨热。火为阳火精。骨热气也。火精者阳气也。小儿精气和。盛体性多热。若常发热因过食热物。或患时气。大病之后。重亡津液。阳气偏盛。水不足。腑脏积热。熏灼肌体。甚则消铄骨髓。是为骨热之病。久不已变成骨蒸。凡小儿一岁至十岁。衣服皆不得著新绵。又忌冬天以火烘炙衣服与儿。亦令体热。忽食桃杏。令儿体热。因伤寒病后未满百日。忽食羊肉狗肉。令儿体热。或作骨蒸也。
方
●龙胆丸　治小儿骨热生风。
龙胆（一两）　熊胆（研一分）　马牙硝（研）　山栀子（去皮）　朴硝（研）　玄参　人参　枳壳（去瓤炒）　陈橘皮（去白焙各半两）　柴胡（去苗）　当归（切各半两焙）　赤茯苓（去黑皮一两）　甘草（炙锉一两）　麝香（研半钱）　沉香（半两）
上除研外。捣罗为末。共研匀。炼蜜为丸。如梧桐子大。一岁一丸。温水化下。
●生犀散　治骨热蒸。肌瘦颊赤。口乾。日晚潮热。夜有盗汗。五心烦躁。大病瘥后。馀毒不解。
犀角　地骨皮　秦艽　麦门冬（去心）　枳壳（煨）　大黄（煨）　柴胡　茯苓　赤芍药　桑白皮　黄耆　人参　鳖甲（醋一钱）　知母（各等分）　有痰加半夏
上锉散。每服二钱。水一盏。陈青蒿少许。煎温服。加桃枝三寸亦可。疳病热似骨蒸者。及久病后或虚热时复来。疟、痓亦用。
●胡蜣螂散　治小儿骨热黄瘦。不食多卧。
胡蜣螂（两个去翅足微炒）　赤芍药（七分）　柴胡（半两去苗）　川大黄（一分锉炙微炒）　牛黄（一分研）　赤茯苓　鳖甲（一个涂醋炙令黄去裙襴）　枳壳（一个麸炒微黄去瓤）　紫菀（一个洗去土苗）　甘草（一分炙微锉炒）　蛇黄（一两细研）　人参（一分去芦头）　熊胆（半分细研）　生姜（半分切烧灰）　麝香（一钱细研）
上为细散。每服以温水调下半钱。日三服。量儿大小。以意加减。
●羚羊角汤　治小儿骨蒸。潮热瘦瘁。颊赤烦燥盗汗。食不生肌。病后馀毒久不解者。及五心燥热。四肢困倦。或伤寒病后。因食羊肉体热不除。并宜服之。（一名生犀散）
羚羊角（镑）　地骨皮　秦艽（去苗土）　麦门冬（去心焙）　大黄（锉炙）　枳壳（去瓤麸炒）　柴胡（去苗）　赤茯苓（去黑皮）　桑根白皮（锉）　芍药　黄耆（锉）　人参　鳖甲（去裙襴醋炙各一两）
上粗捣筛。每服一钱。水一盏。入青蒿少许。煎至六分。去滓食后温服。量儿大小加减。
●胡黄连丸　治小儿骨热烦躁。黄瘦。饮食无味。
胡黄连（一分）　人参（一分去芦）　柴胡（半两去苗）　羚羊角屑（二分）　麦门冬（半两去心焙）　鳖甲（半两涂醋炙黄）　地骨皮（一两）　秦艽（半两去苗）　黄耆（一分锉）　木香（一分）　犀角屑（一分）　甘草（一分炙微赤锉）　葳蕤（一分）
上为末。炼蜜和丸。如绿豆大。每服以温水下七丸。日三服。更量儿大小。增减服之。
●胡黄连散　治小儿骨热瘦瘁。心神烦躁。不得睡卧。
胡黄连（一分）　知母（一分）　鳖甲（半两醋炙去裙襴）　柴胡（半两去苗）　地骨皮（一分）　黄芩　栀子仁　川升麻　犀角屑（各一两）　甘草（一分炙微赤锉）　杏仁（一分汤浸去皮尖双仁麸微炒黄）
上为粗散。每服一钱。水一小盏。煎至五分。去滓。不计时候。温服。量儿大小分减服之。
●獭肝丸　治小儿骨热羸瘦。虽食不生肌肉。
獭肝（半两微炙）　麦门冬（一两去心焙）　人参（半两去芦）　黄芩（半两）　黄连（半两去须）　龙胆（半两去芦）　白术（半两）　柴胡（半两）　枳壳（半两麸炒微黄去瓤）　鳖甲（半两涂醋炙令黄去裙襴）　桃仁（二十枚汤浸去皮尖双仁麸炒微黄色）
上为末。炼蜜和丸。如绿豆大。每服以温水下七丸。日服三。更随儿大小。以意加减。
●犀角汤　治小儿骨热。日晓发热。面赤五心烦燥。四肢无力。饮食减少。夜多盗汗。面色萎黄。亦治大人盗汗。
犀角（镑）　柴胡（去苗）　枳壳（去瓤麸炒）　麦门冬（去心焙）　芍药　鳖甲（去裙襴醋炙各半两）
上粗捣筛。每服一钱。水一盏。入桃仁七枚去皮尖。将水煮过麦门冬四十九粒。去心。煎至七分。去滓。分温三服。食后临卧服。
●麦门冬丸　治小儿不生肌肤。羸瘦骨热。小便黄赤。
麦门冬（去心焙一两）　人参　黄耆（锉）　青蒿子　黄连（去须）　柴胡（去苗三分）　地骨皮（各半两）　桑根白皮（锉半两）　枳壳（去瓤麸炒半两）
上捣罗为末。炼蜜和丸。如绿豆大。每服五丸至七丸。温热水下。量儿大小加减。
●柴胡饮子　治小儿自小伤抱。脚胫细无力。行立不得。或骨热疳瘦。
柴胡（三分去苗）　鳖甲（半两醋炙令黄去裙襴）　知母（半两）　桔梗（半两去芦豆）　玄参（半两）　川升麻（半两）　枳壳（半两麸炒微黄去瓤）　桃嫩枝（三分锉）　甘草（一分炙微黄）
上细锉。和匀。每取一分。水一盏。煎六分去滓。不计时候。分为三服。更量儿大小。以意加减。
●知母饮子　治小儿骨热口乾烦闷。不欲饮食。四肢羸瘦。
知母（半两）　柴胡（三分去苗）　胡大黄（半两锉研微炒去瓤）　恒山（半两）　犀角（半两）　鳖甲（半两涂酥炙透去裙襴）　枳壳（半两去炒微黄去瓤）　龙胆（半两去芦头）　甘草（一分炙微赤锉）
上细锉和匀。每取一分。水一中盏。煎至六分。去滓。分为三服。或吐泻三两行。便安。更量儿大小。临时以意加减服之。
●连翘汤　治小儿骨热。皮肤生疮。肌体瘦弱身热。
连翘　山栀子（去皮）　甘草（炙）　黄芩（去皮黑）　秦艽（去苗土）　防风（去皮）　知母（焙）　荆芥穗（各半两）　麦门冬（去心焙一两）
上粗捣筛。每服一钱。水七分。煎至四分。去滓。食后临卧温服。
●秦艽散　治小儿五岁至十岁以上。骨热及心腹烦闷。不欲饮食。
秦艽（去苗）　甘草（炙锉各一两）
上为粗散。每服一钱。煎至五分。去滓。不计时候温服。更随儿大小。以意加减。
●鳖甲饮　治小儿骨热潮热盗汗。咳嗽不食。多渴心躁。多惊。面黄消瘦。
鳖甲（醋炙）　地骨皮　秦艽　柴胡　枳壳（麸炒）　知母　当归（各等分）
上一钱。水半盏。桃柳枝各三寸。乌梅一个。煎三分。去滓。无时服。
●犀角散饮　治小儿骨蒸。潮热盗汗。肌瘦。
犀角屑　鳖甲（酥炙）　柴胡　知母　地骨皮　胡黄连（各一两）　大黄　桃仁（各半两）
上㕮咀。每服一钱。水半盏。煎三分。去滓。无时服。一方用桃柳枝。
●光明砂丸　治小儿骨热。日渐瘦弱。不能饮食。
光明砂（半两细研水飞）　石子花（半两）　雄黄（半两细研）　槟榔（三枚）　远志（一分去心）　金箔（三十研）　桃仁（一分汤浸去皮尖双仁麸炒微黄）　紫石英（半两细研水飞过）
上为末。都研令匀。炼蜜和丸。如麻子大。每服以粥饮下五丸。日三服。更量儿大小。加减服之。
●胡黄连丸　治小儿骨热劳疾。面黄肌瘦。发热。夜卧有汗。
胡黄连　夜明砂　五灵脂（各半两）　柴胡（去苗一两）　麝香（研半两）　人参（各半两）　鳖甲（去裙襴醋炙）
上捣罗为末。用猪胆汁煮面为丸。绿豆大。每服十丸十五丸。米饮下。不拘时服。
●桃仁青蒿煎丸　治小儿十五岁以下。骨蒸劳役。盗汗体热。咳嗽烦躁。发渴不长肌肉。
桃仁（汤浸去皮尖研半两）　麝香（研一分）　柴胡（去苗）　紫菀（去苗上）　丹砂（研）　鳖甲（去裙襴醋炙各一两）
上除麝香丹砂外。并捣罗为末。共研匀。用青蒿汁、童子小便、生地黄汁各半两。于银石器内熬汁。入药末一半。火再熬。所馀药末。尽和匀。杵三二百下。丸如绿豆大。每服五七丸至十丸。空心食前。煎陈粟米饮下。日三服。
●连艽散　治小儿骨热肌瘦。
黄连　秦艽（各一两）　天灵盖（一枚酥炙黄）　甘草（半两）
上为细末。每服半钱。粥饮调下。大小加减。
●胡黄连丸　治小儿骨热。
胡黄连　乾蟾（酒浸去皮骨微炙各三分）　麝香（一分细研）
上为末。都研令匀。炼蜜和丸。如绿豆大。每服以粥饮下五丸。日三四服。更量儿大小。以意加减。
●丹砂丸　治小儿骨热。十五岁以下。骨热劳倦。身如火。日渐黄瘦。夜卧多汗。咳嗽烦渴。
丹砂（二两水飞过）　柴胡（去苗末四两）
上研匀。用獖猪胆汁拌和。饮甑上蒸一次。丸如绿豆。每服十丸。用桃仁乌梅煎汤下。日三服。
●天灵盖散　治小儿骨热体瘦。心神烦躁。
天灵盖（一枚涂酥炙黄）　黄连（半两去须）
上为细末。每服粥饮调下半钱。日三服。更量儿大小加减。
●生犀散　治小儿骨热肌瘦。颊赤口乾。晚潮热。夜盗汗。五心烦躁。四肢困倦。饮食不生肌肉。及大病瘥后。馀毒不解。或伤寒病后。因食羊肉体热不除。并宜服。
●犀角散　治骨蒸热。肌瘦颊赤。口乾。日晚潮热。夜有盗汗。五心烦躁。四肢困倦。饮食不生肌肉。及大病瘥后。馀毒不解。或伤寒病后。因食羊肉。体热不除。宜之。
犀角　地骨皮　芍药　柴胡　甘草　乾葛（等分）
上锉散。每服二钱。水一盏。薄荷五叶。煎服。疟疾生姜二片。薄荷五叶煎。一方不用薄荷。生姜煎。
●肥儿丸　治小儿蒸热。腹胁胀满。面色萎黄。饮食迟化。大小便不调。
川黄连（去须）　大芜荑（各半两）　胡黄连　麦糵（炒）　神麴（炒各半两）
上为细末。雄猪胆丸。如麻子大。每服十丸。温米饮送下。食前。乳母忌酒湿面。
●灵犀散　治小儿骨蒸潮热。盗汗肌瘦。
犀角屑　胡黄连（各半两）　人参　川芎　秦艽　甘草　羌活　柴胡　桔梗　地骨皮（各一两）
上㕮咀。每服一钱。水一盏。乌梅竹叶各少许煎。
●团参丸　治小儿肌瘦。骨蒸潮热。夜多盗汗。
人参（去芦）　草龙胆　防风（去芦）　枳壳（炒）　白茯苓　甘草（炙）　黄耆　胡黄连（炒）　鳖甲（醋炙）
上等分为末。以猪胆汁为丸。如绿豆大。每服十五丸。食后米饮下。


卷三百八十五·婴孩诸热疸肿门  ——————————————————————————————————————————————————————————————————————————————————————————

风热（附论）  ***************************
夫小儿体性纯阳。热气自盛。因触犯风邪。与热气相搏。外伤皮毛。内壅心肺。其状恶风壮热。胸膈烦闷。目涩多渴是也。
方
●珍珠丸　治小儿风热。心神惊悸。夜卧不安。
珍珠（末）　羌活（去芦头）　防风（去皮）　钩藤　龙胆　天竺黄（别研）　升麻　牛黄（研各一分）　茯神（去皮）　人参　羚羊角（镑）　犀角（镑各一分）　铅霜（研）　龙脑（研）　麝香（研各一分）
上捣研为细末。炼蜜和丸。如绿豆大。每服五丸。荆芥薄荷汤送下。日三服。治一切惊涎。量儿大小加减。
●牛黄丸　治小儿风热。身体困倦。利膈化涎。安神镇心。
牛黄（研）　龙脑（研）　麝香（研各半钱）　甘草（炙锉）　雄黄（研）　天竺黄（研）　丹砂（研）　人参　远志（去心）　乾蝎（去土炒）　山芋　白殭蚕（各一钱）　天南星（水煮一日透要切焙）　天麻（各一字）
上捣研为末。炼蜜和丸。如鸡头子大。每服一丸分四服。金银薄荷汤化下。不拘时候。量儿大小加减。
●丹砂丸　治小儿风热多惊。
丹砂（研水飞）　柴胡（去苗）　铁粉（研）　麦门冬（去心焙）　白茯苓（去黑皮各半两）　天竺黄（研）　人参　黄耆（锉）　黄芩（去黑心）　甘草（炙锉各一分）　牛黄（研）　麝香（炙各一钱）
上捣研为末。炼蜜和丸。如绿豆大。每服五丸。煎竹叶汤化下。量儿大小加减。一方有茯神半两。
●犀角丸　治小儿风热。心神惊悸。
犀角屑（半两）　牛黄（研一钱）　朱砂（半两研飞）　天竺黄（半两细研）　铅霜（一分研细）　铁粉　人参（半两去芦）　赤茯苓（半两）　蚱蝉（一分微炒）　龙脑（一钱细研）　麝香（一钱细研）　白附子（一分炮）
上捣罗为散。入令匀。炼蜜和丸。捣一二百杵。如桐子大。每服以薄荷汤送下三丸。量儿大小以意加减。
●钩藤汤　治小儿风热。惊疳潮热。
钩藤（一两）　使君子（去皮）　乾蝎（炒）　人参　子芩　川大黄（锉微炒）　犀角屑（各一分）　蚱蝉（三枚微炒）　甘草（半两炙微赤锉）　石膏（半两）　川升麻（半两）
上捣筛为末。每服一钱。以水一小盏。煎至五分。去滓。入竹沥半合。牛黄末一字。看大小分加减。
●寸金汤　治小儿风热。
郁金　大黄（各一两）　皂荚（二两一碗姜汁滓浸煎二味共煮软片切暴乾）　马牙硝　当归（切焙）　山栀子仁（各半两）　人参　甘草（炙）　赤芍药（各一两）　雄黄（少许好者）
上粗捣筛。每服半钱。水七分。薄荷三叶。同煎四分。去滓冷服。日一服。
●牛黄丸　治小儿风热。心神烦躁。少得睡眠。
牛黄（一钱细研）　朱砂（半两研水飞）　黄芩　犀角屑（半两）　川升麻（半两）　人参（去芦）　麦门冬（去心焙）　防风（去芦）　赤茯苓　甘草（炙微赤各等一分）
上捣罗为散。入研了药研匀。炼蜜和丸。如绿豆大。每服竹叶汤下五丸。三日四服。量儿大小。以意加减服之。
●茯神丸　治小儿风热潮作。肌体烦倦。不思饮食。安镇心神。
茯神（去木）　麦门冬（去心焙各半两）　犀角　栀子仁　白鲜皮　升麻　玄参　车前子（各一分）　铁粉（研）　丹砂（研各半两）
上捣罗八味为末。与铁粉丹砂研匀。炼蜜和丸。绿豆大。每服五丸。温熟水下。不拘时。量儿大小加减。
●铅霜丸　治小儿风热。宜服。镇心安神化涎。
铅霜（研细）　天麻　牛黄（研细）　天竺黄（研细）　甘草　麝香（研细各一钱）　茯神（二钱）　龙脑（一分研细）　人参　朱砂（半两细研飞）
上捣罗为末。研了药令匀。炼蜜和丸。捣一二百杵。丸如梧桐子大。不计时候。以薄荷汤研下一丸。量儿大小。以意加减。
●化涎饼子　治小儿风热。涎盛发喘嗽。
铁粉（研）　人参　白术　硼砂　马牙硝　粉霜　牛黄　麝香（各一钱）　丹砂（二钱研）
上捣研为细末。炼蜜和丸。如皂子大。捻作饼子。别以丹砂为衣。二岁儿服半饼子。薄荷汤化下。
●羚羊角汤　治小儿风热。心膈闷。身体壮热。少睡多渴。
羚羊角（镑）　麦门冬（去心焙）　甘草（炙锉各三分）　白茯苓（去黑皮一方有茯神）　白鲜皮　升麻　人参　黄耆（各半两）
上粗捣。每服一钱。水一小盏。煎至五分。去滓入竹沥半合。更煎沸。分为二服。量儿大小加减。
●桔梗煮散　治小儿风热。及伤寒时气。疮疹发热等证。
桔梗（锉炒）　细辛（去叶）　人参　白术　栝蒌根　甘草（炙锉）　白茯苓（去黑皮）　芎藭（各等分）
上捣罗为散。每服二钱。水一盏。生姜一片。薄荷三叶。同煎至六分。去滓服。三岁以上至五岁连进二三服即瘥。小儿发热。不问伤寒热。便与数服。无不愈。兼服小黑膏丸。
●白鲜皮散　治小儿心肺风热壅滞。胸膈不利。
白鲜皮　防风（去芦）　黄芩　犀角屑　知母　沙参（去芦）　人参（去芦各半两）　甘草（炙微赤锉一分）
上捣筛为散。每服一钱。水一小盏。煎五分。去滓。量儿大小温服。
●镇心铅霜散　治小儿肺心风热。多惊镇心。
铅霜（二分细）　天竺黄（一分细研）　朱砂（一钱研细）　柏子仁　白附子（炮煨等分）
上捣罗为散。入研了药都研令匀。每服以荆芥薄荷汤调下半钱。日三四服。量儿大小。以意加减。
●桃符丸　治小儿风热。
大黄　郁李仁　黄蘖　宣黄连　郁金（各一分）　巴豆（二七七个去皮油为霜）　轻粉（二钱）
上为末。滴水为丸。如绿豆大。以朱砂为衣。每服二丸。用桃符煎汤。看人大小加减。
●人参汤　治小儿多惊风热。
人参　白茯苓（去黑皮）　甘草（炙锉）　大黄（微炙）　芍药　钩藤　当归（焙各半两）
上捣粗筛。每服一钱。水八分。入竹叶五片。煎至五分。去滓温服。
●麻黄汤　治小儿风壅痰实。经络邪气。头疼。
麻黄（去根节煮掠去末焙）　防风（去叉）　芎藭　羌活（去芦头）　葛根（锉）　甘草（炙各一两）　荆芥穗（二钱）
上粗捣筛。每服一钱。水一盏。煎至五分。去渣。温服。
●郁金散　治小儿风热。胸膈烦闷。目涩多渴。
郁金（半两）　蝉蜕（四个）　龙胆　白附子（焙各半两）　大黄（炒）　乾蝎（炒）　甘草（各一两）
上捣罗为散。每服一字至半钱。量儿大小。空心煎薄荷汤调下。
●大麻仁散　治小儿肝肺风壅。心膈不利。痰嗽。
大麻仁（半两）　百合（半两）　犀角屑（半两）　杏仁（汤浸去皮双仁麸炒微黄半两）　牛黄（一钱研）　槟榔（一分）　龙脑（一钱细研）
上捣罗为散。每服煎生姜甘草汤调下半钱。量儿大小。以意加减。
●白术生犀散　治小儿一切风热。
白术　桔梗（微炒）　甘草（炙锉）　马牙硝（研各半两）　麝香（研一钱）　生犀角（半两）
上捣罗。四味为散。与二味研者和匀。每服半匕。蜜熟水调下。薄荷熟水亦得。量儿大小加减。
●犀角丸　治小儿风热痰实。面赤。大小便闭涩。三焦邪热。脏腑蕴毒。
犀牛角（半钱）　人参（半两切去芦）　黄连（一两）　枳实（去瓤炙锉一两）　大黄（一两酒浸切片巴豆去皮一百十粒在大黄上纸煨节上蒸三次切炒令黄焦去巴豆不用）　槟榔（半两）
上为细末。炼蜜为丸。如麻子大。每服一二十丸。临卧熟水下。未动加数丸。治大人孕妇无损。
●绿霞散　治小儿风热。身如火炭。夜则多哭。
柏叶（半两）　全蝎　郁金　殭蚕（炒去丝土嘴）　雄黄（各一分）　南星（姜汁汤炮三五次后干炮煨一分）
上为末。三岁一钱。薄荷蜜汤下。
●凉心煮散　治小儿风热。
连翘　防风（去叉）　甘草（炙锉）　山栀子仁　鸡苏　恶实（炒各半两）
上为散。每服二钱。水一盏。煎三五沸。量儿大小加减。
●天竺黄散　治小儿惊风风热。
天竺黄　蝉蜕　白殭蚕（炒）　山栀子仁　甘草　郁金
上等分捣罗为散。每服一钱。熟水调下。三岁儿可服半钱。
●天竺牙硝散　治小儿风热。
天竺黄　马牙硝（各半两研）　丹砂　生龙脑（各半分研）　栝蒌根　滑石（各一分）
上捣研为细散。每服半钱。新汲水调下。
●防风汤　治小儿风热。止烦渴。除风疹。治惊悸。
防风（去叉）　黄耆　甘草（炙锉）　人参　连翘（各半两）　山栀子仁（一分）
上粗捣筛。每服一钱。水八分。煎六分。去滓温服。
●抱龙丸　治小儿风热壅遏。关膈滞塞。凉心压惊。
上以腊月猪胆一枚。天南星好者炮去皮脐。捣为细末。填满胆中。紧扎通风处阴乾。去胆皮取药。每一两以金银箔小者各十片。丹砂一钱半。龙脑麝香各一字。同研细。炼蜜和丸。如鸡头实大。每服一丸。竹叶水化下。岁数小者半丸。
●柴胡木香汤　治小儿风热潮作。不思饮食。肌体消瘦。
柴胡（去苗十两）　木香（一两）　人参　半夏（汤洗七遍去滑石各二两）　黄芩（去黑心）　甘草（炙各三两）
上粗捣筛每服二钱。水一盏。入姜二片。大枣一枚擘。煎至六分。去滓。温服。不拘时候。
●龙胆丸　治小儿肺心风热。
龙脑（三钱去芦）　胡黄连（二钱）　牛黄（一钱研）　川大黄（二钱）　犀角屑（二钱）
上捣罗为末。入牛黄都令研匀。炼蜜和丸。如绿豆大。每服以薄荷汤化破。服五丸。量大小以意加减。
●宣风散　疏导风热。
●越桃饮　治小儿风热。
越桃（去皮一两）　甘草（锉一两）　藿香叶　石膏（飞过各半两）
上用蜜二匙。涂在铫子内。先炒甘草赤色。次下越铫藿香叶。炒微黑为度。捣罗为末。入石膏研匀。每服一钱匕。新汲水调下。
●人参桔梗散　治小儿风热。
人参　白茯苓（去黑皮）　桔梗（微炒）　甘草（炙锉）
上等分捣罗为散。每服半钱匕。熟水调下。
●牛黄散　治小儿风热。心胸烦闷。
牛黄（一分研）　郁金（半两取末）　人参（一钱取末）
上细研令匀。每服半钱。荆芥调下。日进三四服。量大小。以意加减。
●珍珠散　治小儿挟风蕴热。
太阴玄精石（一两）　石膏（三分）　龙脑（半钱）
上捣研极细。每服半钱。新汲水调下。
●钩藤散　治小儿风热惊悸。大小便赤涩。（方见本门壮热类）
连翘　瞿麦　车前子　牛蒡子　赤芍药　滑石（各一两）　栀子　木通　当归　防风（各半两）　荆芥　黄芩（各半两）　柴胡　甘草（各二两）　蝉壳（二钱半）
上㕮咀。灯心煎。
●惺芎散　去风邪退身热。
茯苓（去皮）　川芎（各等分）　人参　甘草（炙）　桔梗（去芦）　细辛（去苗）　白术
上为㕮咀。每服三钱。水一盏。煎至七分。去滓稍熟。不饥不服。
●大黄丸　治风热里实。口中气热。大小便秘赤。饮水不止者宜服之。
川芎（半两锉）　黑牵牛（半两半生熟炒）　大黄（一两酒洗过饭上蒸熟切片暴乾）　甘草（一分锉炙）
上为细末。稀糊为丸。如麻子大。二岁每服十丸。温蜜水下。乳后服。溏利为度。未利加丸数再服。量儿大小虚实用之。
●红绵散　治风热。头目不清。
白殭蚕（二两宜煮炒）　天麻（一两生）　南星（一两切浸黄）　苏木（二两）
上为末。每服一钱。入红绵少许。煎六分。食前。伤寒有表证发热者。每服入去节筛麻黄末一字有里证心躁热渴。入滑石末半钱或一字。同煎。
●惺惺散　治风头痛壅疼。咳嗽清涕。或生疹疮。
半夏（制）　南星　苏叶　草果　陈皮（制）　厚朴（制）　槟榔　秦艽　柴胡　苍术　乌梅　良姜
上㕮咀。酒水各一盏。桃柳枝各七寸。甘草一寸。煎去滓。露一宿。癸日鸡鸣时服。
●又方
用常山生煨生草果煨一钱。东方桃枝七寸。煎入生姜汁半盏。露一宿五更服。
●压热抱龙丸　治小儿风热。痰盛惊痫搐搦。五心烦热。睡卧不宁。精神不悦。
天南星（一两切作片子用雪水一碗甘草一两匙碎煮软切焙别为主）　雄黄（一钱水飞过研细）　朱砂（一钱用乳钵研细）　牛黄（半钱为末研）　天竺黄（二钱研为末）　麝香（一字研入诸药拌和）
上件和匀。滴雪水为丸。如鸡头子大。每服一岁以上一丸。用薄荷汤化下。日午临卧服。三岁左右一丸半。余长子周晬粪长青。到永州。方脉蒋宜用此药数服。即变黄。今家间小儿常服之。
●清心丸　治风热不睡。
天竺黄　大黄　黄连　牡蛎　远志　栀子仁（炒）　黄芩　甘草
上为末。炼蜜和丸。如绿豆大。新汲井水吞下。
●茯神散　治风热惊悸。心虚盗汗。
茯神　山药　全蝎　远志　甘草　白附子　荆芥　蝉蜕　朱砂　金箔　麝香
上为末。灯心汤调下。
●蝎尾散　治风热。
茯苓　蝎尾　飞罗面　朱砂　山药　麝香　甘草
上为末。麝香汤。入酒数滴。调下。
●升麻饮　治小儿脏腑积热。面赤烦渴。痰实不利。肠胃燥涩。一切风壅。并皆治之。
山栀子仁　防风　甘草　大黄　连翘　升麻（各等分）
上件㕮咀。每服二钱。水六分盏。煎至四分。去滓温服。乳食后。如大便尚未通。入芒硝半钱。再略煎热服。
●地黄煎丸　治小儿血热风壅。大人亦宜服之。
生地黄（洗切焙乾）　熟乾地黄（洗切焙各二两）　薄荷叶（二两半洗去土）　甘草（一两半切微炒）　山栀子仁（二两半）　片白脑子（一两别研）
上件为末。后以脑子同研匀。炼蜜为丸。每一两作四十丸。每服两丸。温水化下。乳食后服。大人每服五丸至十丸。
●淡竹叶粥　治小儿脏腑风热。精神恍惚。
淡竹叶（一切至）　粳米（一合）　茵蔯（半两）
上以水化下一大盏。煎二味取汁一盏。去滓。投米作粥食之。
●羌活丸　治风热化痰安惊。
羌活　荆芥穗　甘草　桔梗　白术　白附子　川芎　防风　茯苓（各二两）　朱砂（二钱一半入药一半为衣）
上为细末。炼蜜为丸。如皂子大。每服一丸至两丸。薄荷汤化。如涎盛加藕汤下。此方最稳。
●防风汤　治风热痰壅。大便不通。
羌活　防风　枳实（各半两）　川芎　甘草（炒）　大黄（湿纸煨各二钱半）
上锉末。每服三字。姜枣煎服。
●阿胶散　治风热涎潮喘促。搐掣窜视。
透明阿胶（炒二钱半）　紫苏（一钱）
上为末。每服一钱。入乌梅肉少许。煎灌下。神效。热出于肺。热则生风。阿胶清肺。行小便故也。
●惊凉丸　治风热相搏。手足搐搦。目睛上视。
草龙胆末　防风（末）　青黛（研各三钱）　龙脑（一钱匕）　钩藤（三钱末）　黄连（五钱匕）　牛黄　麝香（各一匕）
上为细末。面糊丸。粟米大。每一二十丸。金银汤服下。
●麦门冬汤　治小儿风热塞滞。壮热烦渴。
麦门冬（去心焙一两）　栝蒌根　知母（焙）　人参　藜芦（去芦头各一两）　龙胆（半两）　粟米（一合）
上捣粗筛。每服三钱。水一盏半。煎至八分。去滓。温服。
●金星丸　治风热结聚。喉内痰鸣。喘粗咳嗽。红颊腮赤。肿疼。咽膈壅塞。目闭。眼多眵脓。发热狂言。烦焦多渴。却生惊风。或大便不通。小便如血。诸般热壅。并宜服之。
郁金末（一分）　雄黄（同上别研）　腻粉（半钱）　巴豆（七粒去油）
上末。米醋糊丸。如麻子大。薄荷汤腊茶清下。又方全蝎梢一钱。天南星一个泡尤佳。如痰实大便风结。热病实证。宜加丸数。一服神效。

壮热（附论）  ***************************
夫小儿壮热者。由阴阳不和。气盛血实。邪热之气。客于肠胃。蕴蓄日久。熏发肌肉。故令身体壮热。其脉三部俱实者是也。亦有乳食不化。及食物不消。蒸郁于外。令儿壮热口乾烦渴。其寸脉浮而大。按之反涩者是也。
小儿壮热者。是小儿血气五脏生热。熏发于外。故令身体壮热。大体与温壮相似。而有小异。或挟伏热。或挟宿寒。其挟伏热者。大便黄而臭。挟宿寒者粪白而酸气。此二者腑脏不调。冷热之气俱乘肠胃。蕴积染而发温。然其热不甚盛是温壮也。其壮热者。是血气熏于外。其发无渐壮热甚。以此为异。若壮热不歇。则变为惊。极重者亦变痫也。
钱氏附方论。小儿壮热。昏睡伤风热。疮疹伤食皆相似。未能辨认。间服升麻葛根汤、惺惺散、小柴胡汤甚验。盖此数药通治之。不至误也。惟伤食则大便酸臭不消化。畏食或吐食。宜以药下之。张瑍瑾按。小儿冬末春初。温厚之衣。或乳母恣食酒面甘肥等物。令儿心肺不和。因蕴邪热。因其解脱风邪伤于皮毛。传于腑脏。则令胸膈痰滞。身体壮热。心神惊悸。又以伤寒时气。疮疹之类。及名风热候。杨氏家传。小儿壮热有七候。伤寒候浑身壮热。时时舌出咬唇。斑疮候咳嗽嗄声。浑身壮热。惟耳鼻不热。然是逆也。风热候浑身壮热。鼻两端跳动叩叩然。甚者鼻内生疮。手有血纹也。气积候浑身壮热。早晨手足冷。饶沉重困闷。晚晡发潮热。虚积候浑身壮热。脚冷手不冷。在左侧卧右脸赤。在右侧卧左腮赤也。惊热候亦浑身壮热。爱睡妄语。睡便即仰卧。惊跳啼叫。摇头弄舌上窜也。喉咽痹候亦浑身壮热。时时发嗽。思渴水饮。喉中痛。时复小寒是也。上七候。宜在审详用药。
方
●大黄散　治小儿壮热。实滞不去。及寒热往来。微惊悸。
大黄（锉炒一两）　黄芩（去黑皮）　栝蒌根　甘草（各炙三两）　牡蛎（熬）　龙骨　凝水石（研）　白石脂（各半两）　滑石（研）　硝石（研）　人参　桂皮（去粗皮二两）
上先以九味粗捣筛。入研药和匀。五六岁儿。每服水一中盏。煎至五分去滓温服。食后相继三服。随儿大小加减。一方加紫石英半两。
●大黄散　治小儿期岁至三岁壮热。
川大黄（锉研微炒一两）　石膏（一两半）　柴胡（去苗）　川升麻　枳壳（麸炒微黄去瓤）　黄芩　赤芍药（各三两）　栀子仁（二分）　知母（三分）　杏仁（汤浸去皮及双仁麸炒令黄各三分）
上为散。每服一钱。水一小盏。入青竹叶七片。煎至五分。去滓。量大小。分加减服之。
●钩藤散　治小儿壮热惊悸。大小便赤涩。
钩藤　天竺黄（细研）　地骨皮（各一分）　茯神　犀角屑　龙胆（去芦头）　川芒硝　甘草　赤茯苓（各半两）　川大黄（三分锉微炒）
上为末。每服一钱。水一小盏。煎至五分。去滓。量儿大小。加减温服。一方无茯神。
●山葛汤　治小儿身上有赤处。按圣惠方云。傍赤点者。胭脂向上。皮微皱者是也。若不急治。必作壮热喘急。危殆之疾。
黑参　黄芩　枳壳（麸炒去瓤）　葛根（四味各二钱半）　麻黄（半两去壳）　山栀子（炒）　甘草（炙上三味各一钱半）
上㕮咀。每服二钱。水半盏。煎至三分。去滓温服。不拘时候。
●如圣青金丸　治小儿肌体壮热。夜多惊啼。及发吐逆。日久不解。或泻或秘。变成慢惊。或作疳疾。此药定搐搦。除疳气。坠痰涎。镇心神。
龙脑（研一钱）　麝香（研）　腻粉（各一分）　重墨（杵研）　芦荟（研各一钱半）　白面（三钱）　金箔　银箔（各十片）　使君子（四枚以面裹煨令面香熟去面杵取末）
上同研令匀。滴井水为丸。如鸡头实大。患慢惊。用薄荷化水下。三岁以上服一丸。以下则半丸。服讫便睡。自觉利动。立愈。后隔三五日一服。些小惊著。或急惊。及觉身体热。但服之。取下青涎为效。量儿大小。加减服。一方无芦荟。
●急治小儿壮热浴方
白芷（二两）　苦参（三两）
上都研锉。以水一斛。煎至七分。去滓。加盐少许。浆水浴毕浴。以粉摩之。即不畏风。
●又方　治小儿壮热。
用枣叶煎汤浴。以蛤粉敷之。
●二黄犀角散　治小儿身体温壮。心神不安。脏腑秘热。（方见犀角散）
●调中汤　治小儿春和月。晨夕中暴冷气于其四肢。热不得泻。则壮热。冷气入胃。变下利。或豁赤白滞。起数去。小腹胀极。壮热气粗。脉洪大或急数者。大热便歇。下亦瘥也。但壮热不吐下者。亦主之。
葛根　黄芩　茯苓　桔梗　芍药　白术　藁本　大黄　甘草（各六铢）
上㕮咀。以水二升。煮取五合。服如后法。儿生一日至七日取一合分三服。生八日至十五日取一合半分三服。十六日至二十日取二合分三服。一生二十日至三十日取三合分三服。生三十日至四十日取五合分三服。恐吃五合未得。更以意斟酌。百日至三百日儿。一如龙胆汤加之。
●牛黄散　治小儿卒身体壮热。心肺烦壅。
牛黄（研细半分）　黄芩　栀子仁（各一分）　甘草（炙微赤锉碎半分）　龙脑　犀角屑　寒水石（各一两）　麝香（一钱研细）
上为散。入牛黄麝香。同研令匀。每服以竹沥调半钱服。量儿大小加减。
●清凉丹　治壮热连滞。
白芍药（半两）　黄芩（一分）　犀角末（一分）　郁金（一分）　朱砂（半两水飞）　天竺黄（一分）　麝香（一钱研）　龙脑（一钱研）
上研拌匀。炼蜜和丸。鸡头实大。每服一粒至二粒。煎人参汤化下。
●龙脑散　治小儿壮热。心神烦躁。夜卧狂语。
龙脑（一钱细研）　牛黄（一钱）　黄连（一分去须）　犀角屑　羚羊角屑　琥珀末　甘草（炙）　珍珠末　铁粉（细研各半两）
上为散。每服用蜜水调下半钱。量大小以意加减。
●人参汤　治小儿壮热面赤。唇口焦乾。大小便不通。四肢掣动。惊啼或发渴。
人参（三分）　柴胡（去苗一分）　大黄（锉炒一分）　升麻（半两）　芍药（二分）　山栀子仁（半两）　甘草（炙半两）　钩藤（半两）
上捣粗筛。每服一钱。水七分煎取四分。去滓温服。
●茯神丸　治肚热惊。痰壅直视。
南星　胡黄连　天麻（各三钱）　青黛（二钱）　茯神（三钱）　牙硝　朱砂（各二钱）　麝香（一匙）
上为末。用粟米糊丸。如桐子大。每服一丸。石菖蒲荆芥煎汤化下。
●犀角散　治小儿壮热。口乾烦。不欲乳食。宜服之。
犀角屑（一分）　黄耆（锉各一分）　黄芩（半两）　麦门冬（去心焙半两）　柴胡（去苗半两）　川升麻（半两）　甘草（炙微赤锉各半两）
上为散。每服一钱。水一小盏。入淡竹叶七片。煎至五分。去滓量儿大小。分减温服。
●人参散　治小儿壮热。心神不安。
人参（去芦半两）　钩藤（半两）　赤茯苓（半两）　川升麻（半两）　犀角屑（一分）　山栀子（一分）　甘草（炙微赤锉一分）
上为散。每服一钱。水一小盏。煎至五分。去滓。量儿大小分减。不计时候温服。
●寒水石散　治小儿壮热不解。宜以粉之。
寒水石　川芒硝　赤石脂　石膏　滑石　甘草　川大黄（各一两）
上为散。每用粉儿身。良。
●芦根饮　治小儿壮热。兼呕渴不止。
芦根（锉）　麦门冬　人参（各半两）　知母（焙一两）
上粗捣筛。每二钱。水一盏。入生姜少许。擘破同煎至五分。去滓。分温三服。量儿大小以意加减。
●龙胆汤　治小儿四五十日。服药下后。身体壮热如火。伤寒更兼腹满。头丹肿。此皆内有伏热。
龙胆（去根）　冬葵子　萎蕤　大青　柴胡（去苗各一分）　赤茯苓（去黑皮）　甘草（炙各半两）
上粗捣筛。每服一钱。水半盏。煎至三分。去滓分为三服。如人行十里已来一服。随儿大小加减。
●芍药汤　治小儿身体壮热。心腹胀闷。不思乳食。渐渐羸瘦。
人参（去芦头）　赤芍药　桔梗（去芦头）　地骨皮　杏仁（汤浸去皮尖蛤粉炒五味各半两）　木香　槟榔　甘草（微炙上三味各二两半）
上件㕮咀。每服二钱。水半盏。煎至三分。去渣温服。不拘时候。
●龙胆饮　治小儿壮热。胀满不饮乳。
龙胆（去根）　犀角（镑屑各半两）　升麻　天麻　甘草（炙）　鳖甲（去裙襴醋浸炙黄色各三分）　槟榔（煨锉一枚）
上粗捣筛。每服一钱。水半盏。煎至三分。去渣。分温三服。
●钩藤饮　治小儿壮热不安。
钩藤　升麻　甘草（炙）　人参（各半两）
上粗捣筛。每服一钱。煎至五分。去渣温二服。空心午后各一服。随儿大小。以意加减。
●山栀子汤　治小儿八九岁。痰实壮热。
山栀子仁　黄芩（去黑心）　前胡（去芦头）　甘草（生用）
上等分粗捣。每服一钱。水一中盏。煎至五分。去渣温服。日三。量儿大小加减。不计时候。
●龙齿散　治小儿百日以来。结实壮热。兼惊。宜服之。
龙齿散　栀子仁　枳壳（麸炒微黄去瓤）　甘草（炙微赤锉各一分）　朴硝（三分）　川大黄（半两锉研微炒）
上为散。每服一钱。水一小盏。煎至五分。去滓。量儿大小。加减服之。
●芒硝散　治八九岁儿。脏结实壮热。
川芒硝　赤茯苓（各二分）　木通（锉一两）　大黄（研炒三分）　黄芩（半两）　甘草（一分炙微赤锉）
上为散。每服一钱。水一小盏。入生姜少许。葱白三寸。煎至五分。去滓。随儿大小。加减温服。
●兼气汤　治四五岁小儿。壮热。
大黄（五分）　麦门冬（去心）　甘草（各三分）　细辛（二分）　甘竹叶（一合切）　黄芩（四分）
上水三升。煮一升二合。一服日再。二三岁儿。量加减服之。
●竹沥葛根汤　治小儿壮热发疹。已服汤煎丸。尚时热不消。
竹沥（一升二合）　生姜（汁五合洗净）　牛黄（三大黑豆大研末入汁内）
上四五岁儿为四服。六七岁为三服。月内儿与半合。出月与一合。百日儿三合。
●虎睛丸　治小儿蓐内及百日已来。壮热多惊。
虎睛（一对酒浸微炙取仁）　牛黄　麝香　朱砂　雄黄（各一分）
上同研令细。炼蜜和丸。如绿豆大。以乳汁研服五丸。随儿大小。以意加减服之。
●甘草摩膏　治初生儿。肌肤嫩弱。易为风邪所中。身体壮热。中邪风。手足抽掣。
甘草　防风（各一两）　白术　桔梗（各二钱）　雷丸（二两半）
上㕮咀。以不中水猪肪一斤。煎为膏。以煎药微火煎之。消溶开浊。膏成去渣。取如弹丸一枚。炙手以摩儿百过。寒者更热者更。小儿虽无病。早起常以膏摩囟上。及手足心。甚辟寒风。治百日儿患壮热气急。唯歇眠。眼不开。小便黄赤。服水银如绿豆大一枚。日十度。三日瘥止。不瘥更服。水银大冷。切宜消急用也。
●治小儿壮热（本草）以雌楝树皮。生子者。煎汤浸洗。服食。
●怯热汤　治小儿百日已来。结实壮热。兼惊。
大黄（炒锉）　朴屑　甘草（炙）　龙齿（各一两）　枳壳（去瓤麸炒一两）
上粗捣筛。每服半钱。水半盏。煎至三分。去滓。温时与一分服。日三服。乳母服之亦妙。
●白饼子（一名珍珠丸）治壮热有痰。及多温壮。夜卧不稳。吃食过多。
滑石　轻粉　半夏（汤浸七次）　天南星（汤浸七次各一钱）　巴豆（二十个去皮以麦一升水煮尽为度）
上研巴豆。后入众药。以糯米饮为丸。如绿豆大。捏作饼子。三岁以上五饼。以下三饼。葱白汤卧服。一方泻痢用米饮下。食葱汤下。如膈上有食即吐。如在中脘即泻下。惊悸薄荷荆芥汤下。
●清木香浴汤　治小儿壮热羸瘦方。
清木香（四两）　麻子仁　竹叶（各一升）　虎骨（五两）　白芷（三两）
上㕮咀以水二斗。煮取一斗。稍稍浴儿。
●地黄煎　治小儿壮热。心烦眠卧不安。
生地黄汁（一钱）　白沙蜜（三合）　酥（三合）　生麦门冬（取汁三合）
上于银器内。慢火熬如饴糖。每服半匙。熟水化下。灯心汤亦得。
●红龙散　治小儿壮热不解。及惊风热等疾。
牙硝（一分瓷盒子内固济火煅通赤先掘一地坑子先以甘草水洗令湿纸衬药入坑子内一宿取出研末用之）　朱砂（研一钱）　乾蝎（七个微炒）　龙脑（半钱）
上细研。每服半钱或一字。参芩汤调下。惊热冷水调下。热甚者冷水研生地龙汁调下。
●轻粉散　治小儿壮热惊风。
天南星　半夏　滑石（各一钱）　巴豆霜（一字）
上为细末。轻粉半钱。研匀。面糊为丸。如粟米大。每岁三粒。三岁七粒。用葱汤下。
●子芩散　治小儿胸壮热。
子芩　升麻　龙脑　大黄（各三分）
上以水二升二合。温一日服尽。利三二行。乳母忌热面动风物。
●犀角汤　治小儿热不除。
犀角（镑半两）　升麻（一分）　大黄（锉炒一分）　石膏（捣研三分）
上以三味粗捣筛。入石膏拌匀。每服半钱。水半盏。煎至三分。去滓。放温相继三服。随儿大小。以意加减。
●大青汤　治小儿服药吐利后。身壮热。精神昏慢。或微利而内有结热。
大青　大黄　甘草　麻黄
上粗捣筛。二三岁每服半钱。煎至三分。去滓食后相继三服。仍随儿大小。以意加减。
●大黄丸　治小儿滞结壮热。
大黄（一两锉研微炒）　赤茯苓　鳖甲（涂酥炙黄去裙各半两）
上为末。炼蜜和丸。如麻子大。一二岁儿。每服以粥饮饭下五丸。每日空心午后各一服。量儿大小以意加减之。

温壮（附论）  ***************************
夫小儿温壮者。由脏腑不调。内有伏热。或挟宿寒。皆伤于胃气。足阳明为胃之经。主身之肌肉。其胃不和。则气行壅涩。故蕴积体热。令儿多睡。名为温壮。小儿大便若粪黄而臭。此腹内有伏热。宜便服龙胆汤。若粪白而酢臭。则挟宿寒不消。当服紫双丸。轻者少服令默除之。甚者增令微利。皆当节乳哺数日。令胃气和。若不节则反复。伤其胃气。令腹满。再三利尚可。过此伤小儿矣。
方
●竹叶汤　治小儿五岁。温壮。腹中急满。便臭不利。或有微肿。亦主极羸。不下饮食。及手足逆冷。
竹叶（切一升）　小麦（半升）　甘草（炙）　黄芩　栝蒌根　泽泻　茯苓　知母　白术　大黄（各一两）　生姜（一两半）　桂心（二铢婴孩用三钱）　麦门冬　半夏（各二两）　当归（十八铢）　人参（三两）
上㕮咀。以水七升。煮小麦竹叶。取四升。去滓内药。煎取一升六合。分四服。
●消滞丸　治小儿热疾后。腹中不调。饮食不节。腹满温热。及中客忤。兼乳冷有所伤。一名雀屎丸。
雀屎白　牛黄（研各一钱）　芎藭　芍药　乾姜　甘草（炙各半两）　麝香（研）　小麦面　大黄（锉炒）　当归（焙）　人参（各三分）
上为末。炼蜜和丸。如麻子大。温热水下三丸。欲令下。都服五丸。一方加黄耆黄芩各二分炒。
●柴胡汤　治小儿胁下实肌惕惕。已发温壮伤寒。
柴胡　当归　细辛（各三分）　黄芩　大黄　升麻　五味子　紫菀（各二分）　牛黄　杏仁（四十个去皮炒）
上切。以水五升煮取一升。每服二合。日进三服。夜二服。量儿大小。以意用之。无牛黄以麝香代之。
●竹叶汤　治小儿夏月。患腹中伏热。温壮往来。或患下痢。
竹叶（切）　小麦（去五合）　黄芩（一两六铢）　茯苓　柴胡　人参　麦门冬　甘草（炙各半两）
上㕮咀。以水四升。煮竹叶小麦取二升。去竹叶小麦下诸药。煮取一升半。分作三服。若小儿夏月忽壮热炙手。洞下黄溏。气力惙然。脉极数。用此方加大黄二两。再服得下。即瘥。
●胡黄连散　治小儿温壮。常欲饮水。
胡黄连　犀角屑　牛黄（细研入）　龙胆（去芦头）　川大黄（炙微赤锉）　知母（各一分）　麦门冬（半两心焙）
上为散。每服以沙糖水调下半钱。量儿大小。以意加减。
●牛黄丸　治小儿温壮惊热。
牛黄　天竺黄　脑麝（并细研）　熊胆（各一分）　犀角屑　胡黄连末　山栀子仁（末）　郁李仁（汤浸去皮研各半两）
上同研令匀。以糯米粥和丸。如麻子大。不计时候。以薄荷汤下三丸。量儿大小。以意加减。
●生犀牛黄丸　治小儿风邪温壮发热。压惊止头痛。化涎。
犀角屑（一分）　牛黄（一钱研）　龙脑　麝香（各半钱研）　天南星（牛胆内者末）　藿香叶（为末各二两）　甘草（生）　雄黄（各半两研）
上合研。和粉炼蜜和丸。如鸡头子大。每服一丸。不计时候。薄荷汤下。
●柴胡汤　治小儿腹中伏热。温壮往来。一名柴苓散。
柴胡（去芦头三分）　黄芩（去黑心一两）　人参　甘草（炙）　赤茯苓（去黑皮各半两）　麦门冬（半两）
上㕮咀。每服一钱。水七分。小麦五七十粒。竹叶十片。煎四分。去滓温服。量儿大小。加减服之。
●麝香丹　治温壮。
人参（去芦头）　胡黄连　钩藤　赤芍药（各一分）
上为细末。次入好麝香一钱。牛黄半钱。拌糯米粥和丸。黍米大。每服五粒至七粒。煎陈橘皮汤下。不拘时候。
●天南星丸　治小儿挟热。痰盛温壮。夜卧不稳。
天南星（炮为末）　半夏（汤浸七次焙为末）　腻粉（研）　滑石（研各一分）　巴豆（二十四粒去心以水浸一宿不去油）
上先研巴豆令熟。次下药末。以糯米粥和丸。如绿豆大。每服三十丸。更量儿大小加减。泻痢米饮下。取食葱汤下。惊悸薄荷荆芥汤下。
●清凉饮子　治小儿温壮热实。及面颊赤。口渴五心烦躁。睡卧不宁。四肢惊掣。因乳哺不时。寒温失度。令儿血气不理。肠胃不调。或连滞欲成伏热。或欲发惊痫。或风热结核。头面疮节。目赤咽痛。疮疹馀毒。一切壅滞。并宜服之。
大黄　甘草（炙）　当归　芍药
上水一升六合。煮取八合。为三服。此方四味饮。而元和纪用经。乃有疗小儿百疾加减四味饮。（仍来自四味饮）以下紫丸等方。谓之育婴七实。紫阳道士一名保子七圣至宝方。专一书者。此方是也。此饮理小儿胎寒腹胀痛。乳哺不时。温壮发热。吐利不常。诸惊掣缩。二十五痫。肌肤喜疮。遇时而发作。口疮恶积。赤目黄瘦。大小变蒸。用芍药白者赤者各半。如宣泄即用纯赤者。生用二分。疠疫温壮。肺邪不利。寒热者。加二分。通用四分也。利小便用赤色者。及惊狂疮疥。赤目如血。当归肉多枝少而气香者。生用二分。欲血脉流畅不为疮疡恶核者。及止腹中痛。胎寒腹痛。啼声不已者。加二分。通用四分也。如理寒热破积解温壮。以下加大黄。如牛舌紧硬。用蜀中者。如欲泄痢宣荡。推陈去热。即用河西锦纹者。生用二分。葛氏元用四分。紫阳保子方减二分。下痢者又减一分。只用一分也。甘草赤黄断理脆而易折者炙锉二分。虚热者加一分。通用三分也。及解烦止渴寒热邪气。大能安神定惊。和而不去。有国老之尊号也。四味以水三升。煮去滓。月内儿服一杏核大量之。日三。百日而服一粟壳量之。日三。三岁儿粟米壳量之为一服。日三。三岁儿以上随大小增之。兼乳母服尤良。依上法增减正药外。若发惊及温壮。外有冒寒邪。以去节麻黄一分。水三升煮去沫。去滓。内正药如本方服之。若惊风反折戴眼掣缩者。加细辛四分。内一料正药。增水至四升。煮取一升五合。若中风身体强戴眼者。加独活二分。内一料正药。用水如正方煎服。大神验。
●二黄汤　治温壮。
大黄　黄芩（各四分）　甘草（三分炙）　细辛（二分）
上水五升。煮取一升二合。三服。此方小儿数服不痫。若著惊加钩藤二分大效。胡洽云。此治小儿有病。甚效。
●牛黄散　治小儿温壮。身体常热不止。
牛黄（细研）　甘草（炙微赤锉各半分）　栀子仁　子芩　柴胡（去苗）　龙胆（去芦头各一分）
上为散。入研药令匀。每服半钱。以金银温水调下。不计时候服。量儿大小。临时加减服之。
●升麻汤　治小儿温壮不解。
升麻　柴胡（去芦头）　麦门冬（去心焙）　黄芩（去黑心）　甘草（炙锉各半两）　黄耆（锉）　人参（各一两）
上粗捣筛。每服一钱。以水八分。煎取五分。去滓。量儿大小。加减服。
●黄芩散　治小儿温壮。或下之后。而热不除。舌大不含乳。胸中有痰。口中生疮。兼惊悸。宜服。
黄芩（一两）　钩藤（半两）　甘草（炙微赤锉半两）　川芒硝（半两）　川大黄（别研微炒一两）　蛇蜕（三寸炙黄）
上为散。每服一钱。以水一小盏。煎至五分。去渣。入牛黄少许。量儿大小。加减温服。
●犀角散　治小儿身体壮温。心神不安。
犀角屑　钩藤　黄芩　栀子仁　川大黄（锉研微炒半两）　甘草（一分炙微赤锉）
上为散。每服一钱。水一小盏。煎五分。去滓。量儿大小。加减温服。
●天竺黄散　治小儿受惊温壮。不可吃乳。
天竺黄（细研）　钩藤　赤芍药　人参（去芦头）　甘草（锉微赤炒）　牛黄（细各半两）
上为散。入研药更研令匀。不计时候。以蜜水调下半钱。量儿大小以意加减。
●七宝散　治小儿温壮伏热。伤寒烦躁。面赤气喘。夜热晚凉。
当归　芍药　甘草（炙）　大黄（蒸熟一）　麻黄（去节三分）　白术（麸炒）　荆芥穗（各二钱）
上细末。每服半钱至一钱。水半盏。葱白一寸。薄荷一叶。煎至三分。俟温并三服。要泻热服。
●百病饮子　治小儿患温壮热实。
大黄（四分）　甘草（炙）　芍药（各二分）
上以水一升六合。煮取八合。分为三服。
●五味子汤　治小儿有热。服药大下后。身温壮。胸中有结热。及治伤寒病久不除。瘥后复剧。瘦瘠骨立。
五味子（五分）　黄芩　柴胡　芒硝　麦门冬（去心）　黄连　石膏末（各二分）　甘草（炒）　当归（各一分）　大黄（四分）
上水二升七合。煮一升三合。去滓内芒硝。令烊。二百日儿服三合。日进三服。夜一服。有痰必吐。得下便止。一方有前胡。无柴胡。

烦热（附论）  ***************************
夫小儿脏腑气实。血气盛者则表里俱热。其状烦躁不安。兼皮肤壮热也。
方
●大青散　治小儿气壅烦躁。心热目赤。
大青（半两）　川大黄（半两微炒）　牛黄（半钱研细）　朱砂（细研）　甘草（炙）　犀角屑　玄参　川升麻　栀子仁（各一分）
上为散。入研了药都令匀。不计时候。以沙糖水调下半钱服。量儿大小。以意加减。
●黄芩散　治小儿脏腑壅实。心神烦热。睡卧不安。
黄芩（酒炒锉细）　大黄（锉微炒）　甘草（炙）　川芒硝　麦门冬（去心）　石膏（各半两）
上为散。每服一钱。水一小盏。煎至五分。去渣。量儿大小。以意加减。不计时候温服。
●人参散　治小儿烦热多惊。
人参（一分去芦）　天竺黄（一分细研）　甘草（半两炙）　钩藤（一分）　牛黄（半分研细）
上为散。不计时候。煎竹叶汤调下半钱。量儿大小。以意加减。
●龙胆丸　治小儿心脏气壅。烦热闷乱。
龙胆草（一两去芦）　黄连（一两去须）　铅霜（半两细研）　牛黄（一钱细研）　铁粉（一分细研）
上为末。都研令匀。以粟米饭和丸。如绿豆大。不计时候。以薄荷蜜水下五丸。量儿大小。以意加减。
●犀角散　治小儿烦热。昏闷多睡。
犀角末（半两）　青黛（一分）　朱砂（一分）　蛇蜕（灰一钱）
上为散。每服以温水调下半钱。量儿大小。加减服之。一方有代赭一分。
●朱麝散　治小儿烦热。昏闷多睡。
青黛（一分）　乾地龙（七条微炒为末）　麝香（半分）　朱砂（一分）
上研为散。每服以饮调下半钱。量儿大小。加减服之。
●治小儿寒热哕方。
上用乳二合姜汁一合。银器中慢火煎过五六沸。一岁儿饮半合。量儿大小。加减服之。
●治小儿烦热惊风。
以慎火草（即景天草）水煎洗浴。

潮热（附论）  ***************************
夫小儿潮热者。身体发热。作止有时。故谓之潮热。由保养失宜。风冷邪气。客于肌肤之间。每于卫气至。则真邪相搏。故令发热。五欲知在何经络。当观其发之时属何腑脏。各循其经以调之。
治潮热五者。一因伤寒之后。馀毒不解或成潮热。宜服脱甲散、兼小柴胡汤。二因痞气有块。阴阳不均成潮热。先服梨浆饮。次服后煎丸。三症积食伤冷滞。脾胃不和成潮热。先服脱甲。次塌气下之。后调胃。四阴阳不和。脏腑虚怯成潮热。或冒暑湿。脾虚成潮热。单服煨姜散。五疮疹后。馀毒不解成潮热。宜服大连翘饮子。更与助胃气。潮热谓热来之有期。或一日一发。或二日一发。不越三日。先寒后热。正定来者易治。乱日者难理。疾起脾胃。即似疟候。同出而异名。又有单热潮发。久作疳长作症。积滞痞气。皆脚冷浑身热。若有虫积其肚亦热如火。凡儿有患脚冷肚热者。便与下之。须量热轻重。分数而治之。虫多者取之。少则安之。取虫宜在于春旺冬实之时。其或儿壮虫盛。不拘此说。
方
●大连翘饮（治证在前论）
连翘　瞿麦穗　滑石　车前子　牛蒡子（炒）　红芍药（各一两）　山栀仁　木通　川当归　防风（各半两）　黄芩（去心）　荆芥穗（各一两半）　柴胡（去芦）　甘草（炙各二两）　蝉蜕（去脚一分）
上㕮咀。每服一二钱。水一小盏。煎取半盏。风痰热变蒸热。麦门冬去心煎。实热丹热加大黄灯心煎。疮疹热未出前已出后紫草当归煎。胎热肺热伤寒后馀毒热疮疹馀毒热加薄荷煎。痈疖毒热加大黄朴硝煎。此方解利心经邪热。心与小肠受盛。小肠乃水窦常宜通利。壅则结。滑则脱。热则涩。盛则淋。平凉心经三焦自顺。不得疾作而解。证成而疗者。疏怠有之矣。十五味加汤使再煎。才觉蕴热。寒邪风邪冒入肺经将之心。心不受触。传于小肠。或闭或涩。或赤或白。淋沥不通。荣卫不顺。壅之作疾。其发多端。以至膈热眼目肿赤。唇口白疮。津液不生。唾涕稠盛。虽在表里。但得其宜。惊风悉皆能散化。痰热亦自消除。连翘之功。不虚设耳。
●梨浆饮（治证在前论）
柴胡　人参　黄芩（去心）　前胡　秦艽（去土）　甘草（炙）　青蒿（取在头用童子小便浸一二次日乾为度）
上件等分。每服一钱。水一小盏。入生藕生梨各一片。薄荷二叶。生地黄一寸同煎至半。去渣。通口空心食前服。两滓并煎作一服。一岁儿半钱。此方治脾积寒热。其状如疟。乃由脾气阴阳相胜故也。其寒在先。阴盛于阳。其热在后。阳盛于阴。阴阳循之经络。传归于本。依前复作。不越三日而止。重则头疼呕逆。久则二三岁不歇。左胁有块。小者如桃李。大者如杯碟。治法下去症积。痞块自消然。寒热亦能自解。宜先与服梨浆饮。连渣并三服定。去寒热了。方可下积。问云药性寒凉。何以御之。答曰。所谓先寒后热。犹阴阳胜伏。递相更变。阴积阳亏。逆虚愈重。所复梨浆饮。以毒攻毒。药以青蒿以寒御寒。其热不有寒必无加。自然荣与卫和。阴与阳合。寒热再潮未之有也。梨浆之功妙哉绝伦。稍能知用。无不获安。若患三载。不过服两服。曾经十年。只此方妙用至纯。使人钦叹而已。
●犀角散　治小儿骨蒸肌瘦。颊赤口乾。日晚潮热。夜有盗汗。五心烦躁。四肢困倦。饮食虽多。不生肌肉。
犀角末　地骨皮　麦门冬　枳壳（去瓤麸炒）　大黄（蒸）　柴胡　茯苓　赤芍药　桑白皮　黄耆　人参　鳖甲（涂醋炙焦各等分）
上为细末。每服二钱。入青蒿少许水煎。量儿大小加减。一方有秦艽。无大黄。
●人参柴胡汤　治小儿潮热不解。长肌肉饮食。
人参　柴胡（去苗）　白茯苓（去黑皮）　芎藭（各一两）　知母（焙）　升麻　藁本（去苗土）　甘草（炙）　天门冬（去心焙各半两）　独活（去芦头）　柏子仁（研各一分）
上粗捣筛。每服一钱。水半盏。入生姜二片。青蒿一穗。同煎至三分。去滓食后温服。五岁以上十五以下。入醋炙鳖甲半两。每服二钱。水一盏煎六分。服。
●柴胡饮　治小儿潮热。
柴胡（去芦）　人参　知母（焙）　羚羊角（镑）　甘草（炙）　陈橘皮（汤浸去白焙）　赤茯苓（去黑皮）　半夏（汤浸七日去滑焙）　木通（锉）　芍药（各等分）
上粗捣筛。每服一钱。水一盏。入生姜一片。同煎至五分。去渣。温服。日二。
●白鲜皮汤　治小儿潮热。
白鲜皮　人参　白芷　防风（去叉）　黄芩（去黑心）　知母（焙）　沙参　犀角（镑各半两）　甘草（炙一分）
上粗捣筛。每一钱。水八分。入薄荷三片。煎五分。去渣。分温二服。
●青蒿汤　治小儿潮热。
青蒿（焙）　知母（焙）　甘草（炙各二两）　半夏（汤浸七次姜汁制一分）　常山（锉焙二两）　鳖甲（醋炙黄去裙襴）　枳壳（去瓤麸炒）　秦艽（去苗切各四两）
上粗捣筛。每服半钱。水半盏。入生姜一片。乌梅肉少许。同煎三五沸。去渣。温服。
●犀角汤　治小儿潮热。骨蒸羸瘦。久咳嗽喘。
生犀角（镑半钱）　柴胡（去苗）　秦艽（去苗土各一两）　白术　赤茯苓（去黑皮）　木香（各半两）　甘草（炙一分）
上粗捣筛。每服一钱。水七分。入小麦三七粒。同煎至六分。去滓温服。日三。
●二连丸（一名猪胆丸）治小儿血热。每日午间发热。遇晚则凉。
胡黄连　宣黄连　赤芍药（各半两）
上为末。獖猪胆汁和成剂。入在胆中。悬胎用浆水煮熟。取出饭为丸。如小豆大。三十丸米汤送下。日三。服无时。又有瘰壅证相似。儿多鼻结泄泻。或腹中气满。或时呕逆。宜服之。
●秦艽散　治小儿潮热。减食蒸瘦。
秦艽（去头切焙）　甘草（炙各一两）　干薄荷叶（半两切焙）
上为粗末。每服二钱。水一盏。煎至八分。食后温服。
●龙齿汤　治小儿潮热往来。睡多盗汗。肌体瘦。久不瘥者。
麦门冬（去心）　地骨皮　远志（去心）　人参（去芦头）　白茯苓（去皮）　甘草（微炒）　防风（去芦头以上七味各二钱）　紫石英（一钱）　石膏（一钱）　羚羊角（一钱）　龙齿（二钱）
上件。每服二钱。水六分。煎至四分。去渣温服。乳食后。临卧服。
●天竺黄散　退潮热。理惊。解唇红面赤。烦躁焦啼。
瓜根　甘草　郁金　天竺黄　连翘　防风　牙硝（别研各等分）
上为末。每一钱潮热灯心茅根煎汤下。急惊竹叶汤下。
●黄鸡煎丸　治小儿潮热。肌瘦盗汗。
黄连（去须二两）　鹤蝨　芜荑仁（各半两）　秦艽（去苗土）　柴胡（去苗）　知母（焙各一两）　使君子（去皮一两）
上捣为末。以黄雌鸡一只。重一斤许者笼之。食以麻子。候五日去毛令净。于毛下开窍。去肠肚洗净干。入前药末。于腹内以线缝之。取小甑。先以黑豆铺甑底厚三寸。安鸡在甑内。四旁以黑豆围裹。上以黑豆寸半盖之。自巳时炊至申时。住候取鸡去腹中药。及筋骨翅。以净肉研和得所。更少入酒面糊丸。如小绿豆大。每服十丸。量儿大小加减。空心临卧。麦门冬熟水调匀送下。十五岁以上温酒下。
●鳖甲丸　治小儿潮热。烦渴引饮。胁腹满胀。羸瘦多汗。
鳖甲（醋炙去裙襴）　黄耆（锉）　柴胡（去苗各一两）　枳壳（去瓤麸炒）　白术　人参（各半两）　木香（一分）
上捣罗为细末。浸炒饼心和丸。如麻子大。二岁儿十丸。温粥米饮下。量儿大小。加减服之。
●人参芎归散　治小儿虚劳潮热。或遍身生疮。
人参　当归　前胡　柴胡　远志（浸取肉姜汁焙）　地骨皮　防风　北梗　半夏曲（各一钱半）　川芎　茯苓　麦门冬（去心各二钱）　枳壳（制一钱半）　赤芍药（一钱）　甘草（三钱焙）
上㕮咀。每服二钱。水一小盏。姜三片。紫苏三四叶煎服。发疮者兼服猪肚黄连丸。（方见疳类）别作小丸。不惟治疮治渴。其发热而肚胀者。米饮常服二十丸。
●地骨皮饮　治小儿潮热盗汗。心怯。及骨蒸劳热。
地骨皮　白茯苓（去黑心）　瞿麦穗　赤芍药　山栀子仁　生乾地黄（焙）　甘草（炙各一两）　大黄（锉炒）　柴胡（去苗）　木通（锉各一两）　人参　木香（各半两）　青橘皮（汤浸去白焙一分）
上粗捣筛。每服一钱。水七分。入竹茹少许。同煎至四分。去渣温服。不拘时候。量儿大小加减。
●六合汤　治小儿血热。每日巳午间发热。遇晚则凉。
当归　大黄　川芎　熟地黄　白芍药　柴胡（各二两）　一方加桂（半两各琴饮子亦治头热身凉并五心热名四顺饮加川芎一倍）
上为末。一钱。水半盏。煎三分。服无时。三岁用一钱。
●酸枣仁饮　治小儿风虚潮热。齗齿谵言。
酸枣仁（一两）　蛇蜕皮（炙五条）　人参　羌活（去芦头各半两）　甘草（炙一两）
上粗捣筛。每服二钱。水一盏。入薄荷三叶。同煎七分。去滓。分温三服。量大小加减。
●百一羌活饼　治小儿潮热。
羌活（去芦头）　芎藭　白殭蚕（炒）　鸡苏（各一两）　乾蝎（全者十四枚微炒）
上粗罗为末。炼蜜和丸。如鸡头子大。捏作饼子。每服一饼。荆芥汤化下。
●连翘汤　治小儿潮热。（方见金莲散）
●克效散　治小儿潮热往来。久而不解。烦渴昏倦。肌瘦减食。
地骨皮（二两）　防风（去芦一两半）　人参（去芦）　黄芩　甘草（炙）　葛根（各半两）
上件每服二钱。水半盏。煎至三分。去渣。温服。不拘时候。
●柴胡地骨皮汤　治小儿潮热。饮食不知肌肉。黄瘁。夜卧不安。时有虚汗。
柴胡（去苗）　地骨皮　桔梗（焙各一两）　甘草（炙半两）
上捣罗筛。每服一钱。水一小盏。煎至五分。去滓。食后临卧温服。量大小加减。
●甘露饮　治潮热乍来乍去。心烦面赤。口乾如疟。
寒水石　石膏　郁金　甘草　薄荷（各半分）
上为末。每服一钱。食后薄荷汤调下。
●牡蛎散（一名黄耆散）治血虚。自汗潮热。
牡蛎（煅）　黄耆　生地黄（各等分）
上㕮咀。每服二钱。水半盏。煎至三分。去渣服。一方浮麦煎。
●蜀漆汤　治小儿潮热。及百日儿壮热。气息虽得歇。眼不开。小便赤黄。
蜀漆　甘草　知母　龙骨　牡蛎（各半两）
上㕮咀。水四升。煮取一升。去渣。一岁儿少温服。半合。日再。
●保童丸　治小儿肌瘦。五心潮热。解骨热。长肌肉。益气。
丹砂（研一分）　大黄（锉微）　赤芍药　栀子仁（各半两）　知母（切焙一两）　人参　胡黄连（各半两）　鳖甲（去裙襴醋浸炙各一两）
上件捣为细末。入丹砂同研。浸蒸饼为丸。如绿豆大。每服五丸至十丸。以蜜汤或人参汤下。
●通心饮　治心气。通小便。退潮热。分水穀。及治旋螺风。
木通（去皮节）　连翘　瞿麦　栀子仁　黄芩　甘草（各等分）
上锉散。每服二钱。水一盏。灯心麦门冬煎。春加蝉蜕、防风。夏加茯苓、黄芩、车前子。秋加牛蒡、升麻。冬加山栀子、连翘。瘹气用钩藤、川炼子。加白茅根、竹叶。口疮地黄野苎根汤。旋螺风。如赤肿而痛者。先用土牛膝泽兰煎水洗。


卷三百八十六·婴孩诸热疸肿门  ——————————————————————————————————————————————————————————————————————————————————————————

热渴（附论）  ***************************
夫小儿血气本自盛实。腑脏之间。易为生病。热气熏蒸。津液乾枯。故令儿渴而引饮。
方
●天麻人参煎　治小儿上焦风热。渴引饮不止。
天麻　人参　白茯苓（去黑皮各一分）　甘草（生用一钱）　天竺黄（研一钱）　铅霜白（研一钱）　龙脑（研半两）　丹砂（研一钱）
上将先四味为细末。再入所研四味和匀。炼蜜煎为膏。每服一大豆许。用金钱薄荷汤化下。
●枇杷叶汤（一名香葛散）治小儿上焦虚热。饮水不止。
枇杷叶（去毛尖）　葛根　胡黄连　甘草（炙锉）　玄参　麦门冬（去心焙等分）
上粗捣筛。每服一钱。水一盏。生姜一片。煎至六分。后入蜜少许。再煎至五分。去滓放温。分二服。食后服之。
●栝蒌散　治小儿热渴。或虚热吐下。除热止渴。
栝蒌（三分）　黄芩（去黑心一分）　知母（焙）　小麦　粟米（各半两）
上除粟米小麦外。余为粗末。每二钱。水一小盏。入小麦粟米各一撮。同煎至六分。去滓分作三服。一日吃尽。量儿大小。以意加减。
●麦门冬散　治小儿夏天服药。大下后。胃中虚热。渴唯饮水。
麦门冬（去心焙）　龙胆（各一两）　甘草（炙黄）　黄芩（去黑皮各三分）　葛根（锉一两半）
上粗捣筛。每服一钱。用水七分。煎至四分。去滓温服。量儿大小。以意临时加减。
●黄连饮　治小儿多渴。
黄连（去须半两）　冬瓜瓤（一分）
上细锉。水一盏半。同煎至八分。去滓分温三服。量儿大小。临时加减。
●莲实汤　治小儿热渴不止。
莲实（三十枚炒黄连研）　浮萍（一分）
上用水一盏。生姜少许。煎至五分。去滓分温三服。量儿大小加减。
●黄芦散　治小儿热渴不止。
黄连（去须炒）　芦根
上细锉。水一盏半。煎至五分。去滓。旋与服。
●治小儿热气熏蒸脏腑。烦躁津液枯竭。欲引饮方。
上取桑枝一握。细锉。水一盏半。煎至八分。去滓分作三服。如热水与饮。
●治小儿热渴不止。
上用葛根半两。细锉。水一锺。煎六分。去滓频温服。
●治小儿渴不止。
芦蘀　扁豆藤（各半两）　人参（一两去芦）
上细锉。分为六服。以水一小盏。煎至五分。去滓。不拘时候。量儿大小。加减稍温服。
●治小儿烦热渴。
以方诸向月取水饮之。方诸水半诸大。半锺水地。向月取之。得三二合可。
●葛根汤　治小儿体热。烦渴者尤宜服之。
葛根　人参（各一两）　麦门冬　白茯苓　甘草　泽泻（各半分）
上为细末。每服一钱。水八分。入生姜二片。薄荷三叶。煎至六分。去滓服。

寒热往来羸瘦（附论）  ***************************
夫小儿风邪客于皮肤。痰饮侵于脏腑。使血气不和。阴阳交争。故发寒热往来也。胃气挟热则消穀。消穀则引饮。使阴阳气血不和。不能充养身体故寒热。虽能食不生肌肉也。
方
●鳖甲散　治小儿寒热往来。腹胀渐瘦。不能饮食。宜服之有效。
鳖甲（一两涂酥炙黄去裙襴）　柴胡（去苗）　诃黎勒皮　陈橘皮（汤浸焙各三分）　槟榔（三枚）　赤茯苓　子芩　赤芍药　当归（炒）　川大黄　甘草（炙各半两）
上为散。每服一钱。水一小盏。入生姜少许。煎至五分。不拘时候。温服。量儿大小加减。三服为度。
●柴胡散　治小儿寒热往来。乳食不下。四肢无力。心腹胀满。上焦痰壅。渐羸瘦。
柴胡（去苗）　鳖甲（涂醋炙黄去裙襴各一两）　人参（去芦）　赤芍药　桔梗（去芦）　诃黎勒皮　地骨皮　杏仁（汤浸去皮尖麸炒黄）　前胡（去苗）　陈橘皮（去白）　甘草（炙锉各半两）
上为散。每服一钱。水一小盏。煎至五分。去渣。不拘时候。温服。量儿大小加减。
●五味子散　治小儿寒热往来。不欲乳食。羸瘦。心腹胀。
甘草（半两炙）　麦门冬（半两去心焙）　五味子　当归（炒）　人参（去芦）　白术　赤茯苓　桔梗　前胡　黄芩（各一分）
上为散。每服一钱。水一小盏。煎至五分。去滓服。日三服。更量儿大小。以意加减。
●人参散　治小儿寒热往来。食少羸瘦。
人参（去芦）　黄耆　柴胡（去苗）　白茯苓　鳖甲（涂醋炙去裙襴）　木香（各半钱）　诃黎勒皮（二分）　白术（一钱）　杏仁（一分汤浸去皮尖麸炒微黄）　甘草（一分炙）
上为末。不计时。以粥饮调下半钱。量儿大小加减服之。
●马通粟丸　治小儿胁下有气。腹痛喘逆。气息难为。往来寒热。羸瘦不食。
马通内粟　细辛　紫菀（洗去土苗）　杏仁（浸去皮尖麸炒各三分）　五味子　石膏　秦艽（去苗）　茯苓　半夏（汤浸法七次一分）
上为末。炼蜜和丸。如麻子大。每服以粥饮下五丸。日三丸。量儿大小以意加减。
●香甲散　治小儿寒热往来。肌瘦。
木香　鳖甲（酥炙黄去裙襴各一两）　槟榔（三枚）　川大黄　陈皮（去白）　柴胡　知母　甘草　当归（各半两洗焙）
上㕮咀。每服一钱。水一小盏。生姜二片。煎至六分。去滓。温服。量儿大小加减。
●黄耆丸　治小儿往来寒热。多汗心烦。小便赤黄。不欲乳食。四肢羸瘦。
黄耆　麦门冬（去心焙）　赤茯苓　白术　黄芩　甘草（炙各一分）　柴胡（去苗）　鳖甲（炙去裙襴各半两）
上为细末。炼蜜和丸。如绿豆大。每服以粥饮下五丸。日三服。量儿大小加减服之。
●诃黎勒丸　治小儿寒热往来。头痛呕吐。并乳癖。
诃黎勒皮　木香　人参（去芦）　赤茯苓　桂心　川大黄（炙锉各半）　陈皮（半两汤浸去白瓤焙）　柴胡（去苗三分）
上为末。炼蜜和丸。如麻子大。每服以薄荷生姜汤下五丸。日三四服。量儿大小。以意加减。
●槟榔丸　治小儿乳食不节。伤于脾胃。致成往来寒热。时复呕吐。不欲饮食。潮至羸瘦。宜服。
槟榔　丁香　桂心　人参（去芦各一分）　川大黄（锉炙）　陈橘皮（汤浸去白）　诃黎勒皮（各半两）
上为末。炼蜜和丸。如绿豆大。不计时候。以薄荷生姜汤研下五丸。看儿大小加减。
●赤芍药散　治小儿寒热往来。啼呼腹痛。宜服。
赤芍药　寒水石　黄芩　当归（炒）　甘草（炙锉半两）　桂心（一两）
上为散。每服一钱。水一小盏。入生地黄半钱。煎至五分。去滓。不计时候温服。量儿大小加减。
●柴胡散　治小儿寒热往来。面色萎黄。
柴胡（去苗半两）　石膏（一两）　川大黄（炒）　麻黄（去根节）　秦艽（去苗）　恒山（各一分）
上为散。每服一钱。水一小盏。煎至五分。去滓。温服。日三服。更量儿大小。以意加减。
●莽草汤　治小儿寒热往来不休。不能乳食。浴时避风及阴。
莽草　丹参（各一两）　菖蒲（三两）　蛇床子　桂心（各半钱）　雷丸（一合）
上都锉。以水五升。煮至三升。去渣。适寒温。以浴身。宜避风冷。
●芍药汤　治小儿寒热往来。
赤芍药（一分）　黄芩　当归（洗焙乾）　柴胡　甘草（各一分）
上㕮咀。每服一钱。水八分。生姜二片。枣子一枚。煎至五分。去滓温服。大小加减。
●秦艽汤　治寒热往来。
秦艽　鳖甲（醋炙微黄去裙襴）　川大黄（微炒）　麻黄（锉各半两去根节）　竹茹　甘草（各一两）
上㕮咀。每服水一盏。葱白二寸。煎五分。去渣。温服。大小加减。
●草果饮　治小儿寒热盗汗。不思饮食。面黄腹急。
草果（一两）　厚朴（二两）　甘草　枣子（各半两）　生姜（四两不去皮同杵淹一宿焙）
上㕮咀。三岁一钱。水半盏煎至三分。去滓。一方治五疟。夜明砂为末。冷水调下半钱。即效。
●鳖甲散　治小儿寒热往来。四肢羸瘦。
鳖甲（三分涂醋炙黄）　淡竹茹　川大黄（炒各一分）　恒山（一杏仁许大）
上为散。每服一钱。水一小盏。入葱白二寸。煎至五分。去滓。入麝香一豆大。煎一沸。温服。日三服。更量儿大小。以意加减。
●生地黄散　治小儿寒热进退。啼呼腹痛。
生地黄　桂心
上以水三升。煮取一升。周岁以下服二合。以上服三合。一方七味有芍药、寒水石、黄芩、当归、甘草、各半两。
●地骨皮散　治小儿寒热更作。肌体羸瘦。烦渴引饮。不思乳食。
人参（去芦）　白术　白茯苓（去皮三味各一两）　前胡　地骨皮　当归（洗焙）　陈橘皮　甘草　半夏曲　桔梗（去芦头七味半两）
上件㕮咀。每服二钱。水六分。生姜一片。枣一枚。同煎至四分。去滓。温服。不拘时候。

寒热结实（附论）  ***************************
夫小儿寒热结实者。此由风邪客于皮肤。内有痰饮侵于脏腑。使气血不和。阴阳交争则发热。而脏本实。复为热所乘。则积气在内。使人胸胁心腹烦热而满。大便难小便涩。是为寒热结实也。
方
●柴胡丸　治小儿寒热结实。或热气冲心。肺气急。尽昼夜有汗。日渐瘦。不吃乳食。
柴胡（半两去芦）　赤茯苓（一分）　人参（一分去芦）　木香（一分）　桂心（一分）　川大黄（半两炒）　枳壳（一分麸炒）　甘草（一分炙）　鳖甲（半两涂醋炙微黄去裙襴）
上捣罗为末。炼蜜丸。如麻子大。每服温水下五丸。日三服。量儿大小。加减服之。
●大黄丸　治小儿憎寒壮热。发渴不定。腹中结实。不能乳食。
川大黄（半两炒）　柴胡　赤茯苓（一分）　木香（一分）　桂心（一分）　枳壳（一分麸炒）　桃仁（一分汤浸去皮尖炒黄）　槟榔（半两）　人参（去芦头一分）
上为末。炼蜜和丸。如麻子大。每服以温水下五丸。日三服。量儿大小。加减服之。
●芒硝丸　治小儿宿食痰癖寒热。腑脏结实宜服之。
川芒硝（半两）　川大黄（半两炒）　甘草（一分）　半夏（一分汤洗七次）　巴豆（二十枚去皮心膜纸裹去油）　杏仁（二十枚去皮尖别研）　代赭（半两）
上为末。与巴豆仁膏一处研匀。炼蜜和捣二三百杵。丸如绿豆大。五六岁儿。空腹以温水下一丸。利为度。
●鳖甲散　治小儿寒热结实。胁下妨闷。不欲乳食。
鳖甲（半两涂醋炙黄）　赤茯苓（半两）　川大黄（一大两炒）　枳壳（二两麸炒）　川朴硝（一分）
上为散。每服一钱。以水一盏煎至五分。去滓温服。不计时。大小加减服。
●五灵脂丸　治小儿腹有积滞。致生寒热。腑脏结实。心腹气胀。
五灵脂（半两）　陈橘皮（三片汤浸去白）　木香（半两）　川大黄（一分炒）　巴豆霜（一分）
上为末。入巴豆霜同研令匀。用软饭和丸。如粟米大。每服以粥饮下两丸。小儿一丸。
●爽神汤　治小儿清寒壅。爽精神。
白术　人参（去芦）　白茯苓（各一两）　桔梗　瓜根　甘草（各半两）　细辛（一钱）
上㕮咀。每服一钱。水八分。入荆芥薄荷各少许。煎至五分。去滓温服。

冷热不调（附论）  ***************************
夫小儿冷热不调者。盖为乳食乖度。寒温失节。或阴阳相盛。气血不调。致令冷归下焦。热冲上膈。若风冷入于腹胃。则泻痢不定。或腹中气满。或时呕逆。不能乳哺。故谓之冷热不调也。
方
●犀角汤　疗小儿上冷下热。上热下冷。难将息方。
犀角末　甘草　生地黄　芍药　白术　茯苓　栀子（各三分）　柴胡　人参　大黄　生姜（各四分）　黄芩（二分）　桂心（一分）
上㕮咀。水三升。煮取一升。分温服之。
●木散香　治小儿冷气不调。胃气壅滞。少思饮食。
木香（一分）　大腹皮（一分）　人参　赤茯苓　青橘（水浸去皮）　诃黎勒皮　桂心　前胡　半夏　丁香　甘草（各一分）
上为散。每服一钱。水一小盏。入生姜半片。大枣一枚。煎至五分。去滓放温。量儿大小。以意加减。
●犀角散　治小儿冷热不调。或时下痢腹痛。不能饮食。
犀角屑　桂心　甘草（炙）　当归（炒）　黄连　陈皮（浸去白）　人参　乾姜（炮各半两）
上为散。每服一钱。水一小盏。煎五分。去滓。日三服。大小加减。
●诃黎勒散　治小儿冷热不调。大便或壅或通。不欲饮食。
诃黎勒皮（半两）　人参（一分去芦）　槟榔（一分）　木香（一分）　川大黄（半两炒）　桂心（一分）　川芎（一分）
上为散。每服一钱。水一小盏。入生姜少许。煎至五分。去滓不计时候。大小加减温服。
●赤芍药丸　治小儿冷热不调。不思饮食。食积不消。
赤芍药（三分）　桂心（一分）　柴胡（去苗半两）　川大黄（三分炒）　赤茯苓（半两）　鳖甲（一两涂醋炙令黄去裙）
上为末。炼蜜丸。桐子大。二岁以上粥饮化破三丸服。日三服。如四岁以上至七岁七丸。以粥饮下。
●白术散　治小儿冷热不调。腹内疼痛。发渴不定。
白术（半两）　当归（半两炒）　芎藭（半两）　乾姜（一分炮）　青橘皮（一分汤浸去皮）　甘草（一分炙）
上为散。每服一钱。水一小盏煎至五分。去滓。不计时候。量儿大小。加减服之。
●当归丸　治小儿冷热不调。大便青黄。心腹多痛。不欲乳食。
当归（炒）　人参（去芦）　白芍药　芎藭　甘草（炙）　白术（各半两）
上为末。面糊和丸。如麻子大。每服以粥饮下至五丸。日三服。三岁以上。加丸数服之。
●香连散　治小儿冷热不调。腹痛下痢。
木香　当归（微炒）　乾姜（炮各一分）　黄连（去须）　阿胶（炒黄各半两）
上为散。每服以粥饮调下半钱。量儿大小。加减频服。
●木香丸　治小儿冷热不调。腹痛不可忍。或时寒热。下痢脓血。
木香（一分）　芎藭　当归（锉炒）　桔梗（去芦）　黄芩（各半两）
上为末。炼蜜和丸。如桐子大。不计时候。以温生姜汤研破二丸服之。量儿大小。以意加减。
●赤茯苓丸　治小儿冷热不调。肠胃滞结。壮热时作。两胁刺痛。
赤茯苓　川大黄（锉微炒）　鳖甲（涂醋炙令黄去裙襴各三分）　当归　芎藭（各一分）
上为末。炼蜜和丸。如绿豆大。每服以粥饮下五丸。日三服。量儿大小。以意加减。
●调气散　治小儿四五岁。腹内冷热不调。不能食饮。
白术　人参（去芦）　甘草（炙各三分）　厚朴（一两去粗皮姜制）
上为散。每服一钱。水一盏。入生姜少许。煎至五分。去滓放温。量儿大小。加减服之。

黄疸病（附论）  ***************************
夫黄疸以身皮皆黄者病也。身痛体背强。大小便涩。一身面目指爪皆黄。小便如屋尘色。看物皆黄。浊者难治。此黄疸也。此证多病于大病后。身微黄者胃热也。大人亦同。又有面黄复大食吐渴者。脾疳也。又有自生而身黄者胎疸也。古书云诸疸皆热。色深黄者是也。若淡黄兼白者胃怯。胃不和也。
黄疸者由内脾胃气实。外有温气乘之。与胃合候。变生热。必脾色生黄。胃为水穀之海。热搏水穀气蕴积成黄。熏发于外。身疼背强。大小便涩。皮肤面目齿爪皆黄。此或伤寒或温病。皆由热不时解。而入于胃也。宣利者易治。涩者难治。宜服五苓散加茵陈煎汤。又宜服导赤散加茵蔯煎。或身热宜服小柴胡汤。甚者服承气汤。阳明病无汗。小便不利。心中热壅。必发黄。凡发黄其寸口无脉。鼻气冷。并不可治。凡发黄而下痢。心腹满者必死。诊其脉沉细者亦死。人有百日半岁小儿。非伤寒温病而身微黄者。亦是脾胃热。忌不可灸也。灸之则热甚。此是将息过度所为。微薄其衣。数与除热粉散之自歇。不得妄与汤药服。及灸。
方
●犀角散　治小儿黄疸。一身尽黄者。
犀角（一两）　茵蔯　栝蒌根　升麻　龙胆草　甘草　生地黄（各半两）　寒水石（三分）
上白水煮服。一方治小儿忽发黄。面目皮肉须尽黄。土瓜根汁和蜜服。
●茵蔯散　治小儿黄病。身如橘色。
茵蔯　川芒硝（各一两）　栀子仁　川大黄（炒）　黄芩　犀角屑　木通（锉）　寒水石（各半两）
上为散。每服一钱。水一小盏。煎五分。去滓。不计时候。温服。量儿大小加减。
●泻黄散（一名加减黄连散）治小儿体热。胸膈烦满。皮肤如溃橘之黄。白睛亦然。湿热所致也。并治痿。独取于阳明证也。加减泻黄散主之。加减黄连散亦主之。
黄连　茵蔯（各五分）　黄蘖　黄芩（各四分）　栀子　茯苓　泽泻（各三分）
内经曰。土位之主。其泻以苦。又云脾苦湿。急食苦以燥之。以黄连茵蔯之苦寒。除湿热为君。肾欲坚。急食苦以坚之。故以黄蘖之苦辛寒强筋骨为臣。湿热成烦。以苦泻之。故以黄芩栀子之苦寒。止烦除满为佐。湿淫于内。以淡渗之。以泽泻茯苓之甘淡。利小便导湿热为使也。
上㕮咀。都作一服。水一大盏煎至六分。去滓。稍热食前一服。减半时。五日再服而愈。
●升麻丸　治小儿热毒攻脾胃。遍身俱黄。小便赤涩。大便难。心神燥热。两目赤黄。
川升麻　龙胆　栀子仁　黄芩　川大黄（炒）　秦艽　甘草（炙锉各半两）
上为末。炼蜜和丸。如梧桐子大。不计时候。以新汲水研下三丸。三岁以上。加丸数服。
●三黄丸　治诸热黄疸及衄血。
黄连（去须一分）　黄芩（去心半两）　大黄（去皮湿纸裹煨）
上同细末。面糊丸。如绿豆大。或麻子大。每服五、七丸至十五丸、二十丸。食后米饮送下。一方用炼蜜为丸。如衄血浓盐水下。便血荆芥薄荷汤下。一名三黄散。治黄病。每服一钱。水一盏煎五分。去滓温服。食后。
●白术散　治小儿结热于内。口乾而渴。身黄体重者。
人参　白术　白茯苓　甘草（炒）　葛根　藿香（各一两）
上为粗末。每服一钱至二钱。水煎服。
●治小儿黄病。土瓜根汁方。
土瓜根汁
上一二岁儿。取半鸡子壳。分二服。三四岁取一鸡子壳。分二服。早晨晚后各一。一方用蜜半匙相和。渐渐服之。
●茵蔯丸　治小儿脾胃热毒。致肌肉变黄。小便变赤。心中烦懊。
茵蔯　栀子仁　川大黄（炒）　秦艽（去苗）　甘草（炙各一分）　川朴硝（半两）
上为末。炼蜜和丸。如绿豆大。不计时候。温水下五丸。量儿大小。加减服之。一方有郁李仁。无甘草。
●泻黄散　治小儿身凉。身黄睛黄。疳热口臭。唇焦泻黄沫。脾热口甜。胃热口苦。不吮乳。
藿香（七钱）　山栀子（一钱）　石膏（半两）　甘草（三两）　防风（四两）
上锉细。同酒蜜微炒香为末。每服半钱。水半盏。煎三分。去滓服清汁。亦治弄舌。一方每服一钱。温热水调下。不拘时候服之。
●子芩散　治黄病。
黄芩　栝蒌根　茯神（各一两）　甘草　胡黄连（各半两）　每服一钱。水八分。煎至五分。去滓。温服。
●芦根汤　治黄病。
芦根（锉一两）　茵蔯　山栀子　黄芩　甘草（各半两）
上捣罗为细末。每服一钱。水八分。入薄荷三叶。煎五分。去滓服。
●大黄散　治小儿诸黄。
川大黄（炒）　黄连　栝蒌根　黄芩　栀子仁（各半两）
上为散。每服一钱。水一小盏。煎至五分。去滓。不计时候温服。量儿大小以意加减。
●黄瓜蒂散　治小儿诸黄。三岁忽发。心满坚硬。脚手心热。则变为黄病。不急治杀人。
瓜蒂（一十四枚）　小豆（二十粒）　糯米（四十粒）
上捣罗为散。吹少许入鼻中。令黄水出。残药末。尽水调服之。得吐黄水即愈。一方瓜蒂一两。赤小豆四两为末。每一钱。温水调服。药下便卧。即当有吐。以吐为度。出清黄汁为妙。若小病不除者。次日如前法。更服可再三。不令虚也。药力过时不吐。即服热汤一盏。以助药力。若服药过多者。饮冷水解之。又方瓜蒂炒、赤小豆各等分为末。三岁半钱。浓豉汁调下。温服。不吐少加。得吐而止。虚人不可用。
●茵蔯汤　治小儿黄疸。身体、目睛、小便并黄。
山茵蔯（一分）　大黄（锉炒半两）　山栀子（五枚用仁）
上粗捣筛。五六岁每服一钱。水七分煎四分。入朴硝半钱。更煎一两沸。去滓。分温日三服。量儿大小加减。
●大黄丸　治小儿诸黄。心胸壅闷。宜服。
川大黄（锉炒）　茵蔯　甜葶苈（隔纸焙令紫色各半两）
上为末。炼蜜和丸。梧桐子大。不计时候。以新汲水研下三丸。量儿大小增减服之。
●治小儿黄病青麦汁方。
青麦自然汁
上二岁儿取半鸡子壳。分二服。三四岁儿取一鸡子壳。分二服。早辰后午各一服。
●葶苈丸　治小儿黄疸。大小便难。喘粗气急。
甜葶苈（一两炒）　大黄（一两炒）
上为末。炼蜜丸。如小豆大。每服十丸。米饮送下。
●秦艽汤　治小儿身目俱黄。
秦艽（三分）
上粗捣筛。每服一钱。牛乳一合。同煎至五分。去滓。分温日三服。量儿大小加减。
●苦参丸　治小儿谷疸。其候食必头眩。怫郁不安而发黄。皆由饥饱过甚。攻冲脾胃。腹满气粗。烦渴。
苦参（一两）　龙胆（半两）
上为末。牛胆汁和捣三五百下。丸如绿豆大。每服二十丸。米汤下。不拘时。
●双连丹（一名黄瓜丸）治疸病。浑身及面色俱黄。
川黄连（去须）　胡黄连（各一两）
上为细末。用黄瓜一枚。去瓤留一小盖子。入药末。后以盖子盖定。用面裹火烧令面焦。去面捣熟。丸如绿豆大。每服七粒至十粒。温水下。大小加减。
●寒水石散　治小儿胃热。身体黄。除热。粉之。（方见本门诸热类）
●逐黄散　治小儿黄疸。脾热眼黄。
上以栝蒌青者焙为末。每服一钱。水一盏煎七分。去滓。临卧服立效。五更初泻下黄立可。治酒黄极妙。
●治小儿黄病。韭根汁方。
韭根汁（味温无毒洗净去泥不计多少于石器捣烂漉取自然汁）
上滴少许入鼻中。出黄水。即瘥。

诸肿（附论）  ***************************
夫肿病。肾热传于膀胱。盛逆于脾。胃虚而不能制肾水。反剋土。脾随水。脾主四肢。故流走而身面皆肿也。若大喘者重也。何以然。肾水胜而克退脾土。上胜心火。心又胜。肺为心克故喘。或问曰。心刑肺。肺本见虚。今何喘实。曰此有二者。肺大喘。此五脏逆。二者肾水气上行。傍侵于肺。故大喘。此皆难治。
肿者。疳肿、风肿、气肿、积肿、虚肿、五者大同小异。疳肿者。肌体浮肿。通身明亮。状如熟李。（宝鉴云。若见大肤如熟李。此名疳水定无疑。而或有阴囊肿似琉璃。疳水也。或因疳食伤脾。变为疳水。）风肿者。面目浮肿色带紫赤。时常多痒。（陶隐居云。风肿紫色而痒。进退不定。忽即有发。牵牛散主之。或有如痛癗。有成片肿者。搔之随手而起。风疹也。素问云。风邪客于肌中。肌肤虚。真气逆散。寒搏于皮肤。发腠理。淫气行之。则为肿痒也。又云面肿曰风痫。虽气血尚虚。而热末尽。从皮肤与气相搏。致令气不宣泄。故停留成肿也。治之先益黄散。以后牵牛散利之）气肿者。目疱浮肿。久嗽为之。气粗有痰。（仓公曰。目上先肿次面背肿者。久嗽为之日气肿。目下脸先肿。次面背肿者脾积为之。曰水肿。素问云。目下微肿如卧蚕起之状。曰水。评热论曰。水者阴目下亦阴也。腹者至阴之所居也。故水在腹中者。必使目下肿也。又曰胫肿也。又曰胫肿曰水。千金云。有人患气急久不瘥。遂成水疾。麻黄甘草汤主之）积肿者遍身浮肿。因食伤脾。久疟亦成。（日华子云。人久患寒热不退。必变浮肿。因脾积气所作也。宝鉴云。因宿痰饮成块。散后遍身浮肿。喘粗。或因不便。食即饮水误必作者也）虚肿者。四肢浮肿。久痢为之。多渴少食。（凡痢久不退。虚肿少食。泻久不退。虚烦渴。大抵痢久则脾土虚。虚则不能制肾。水反剋土。故胕肿于肌肉也。其病十死八九。若用凉药立死。益黄散、女面散、五苓散。候脾气实则肿自消。十愈五六。凡嗝久能变虚肿也）皆由不忌生冷。恣食甘酸。脾胃不调之所致也。然取水之法。诸有水人。微肿见于目下。水者阴也。腹者至阴之所居。故水在腹必使目下肿而不得卧。卧则惊。惊则咳甚。夫取水法。若不顿收尽。必当再发则难治。如病甚。治者初隔一日一取。候减三二分。又隔两日一取。候退六七分又隔三日一取。减去八九分。又隔四五日取。其不取日。即服补肾行水气之药。（全婴方云。丁氏二子。大者七岁。自七月内寒热四十馀日。小者五岁。自七月内泻痢四十馀日。二子后来俱发浮肿。招愚视之。大者水宝散泻十馀行。五苓散二服。翌日病除八分。后商陆散二服平愈。小者益黄散、女面散、五苓散、日二服。三日服药尚未见效。主人曰大者服水宝散立效。何不投之一服。答曰服之即死。是谓医之用药疗病。如将之用兵。料敌当其虚实。随其机变。必获胜效也。盖大者因食伤脾。小者因痢损脾。素问云阳病治阴。阴病治阳。大抵退热以凉药。退寒以热药。实病虚之。虚病实之。今二子证候虚实不等。若水宝、女面服之交互。二病俱亡。小者止用益黄散服之。十月脾实平安）肿胀二证此由虚中有积。久患失治。渐传作证候。传化多端。随虚实、按轻重、察胜衰、审表里、主治。先固其本。后正其标。得无恙矣。凡肿有受湿。（脚手面目虚浮）毒气肿。（腹肚坚蛊胀急）伤寒虚气入腹肿。气虚肿、泻痢虚气入腹胀肿。血虚肿。荣卫俱虚肿。凡胀、疳极胀、疳积胀、气积胀、痞气胀、癖气胀、症积胀、锁肚胀、急膈胀、中脘胀、食肠膨胀、蛔虫胀、脾气胀、冷积胀、虚积胀。以上肿胀虚积。并当下之。用药各有法度。凡受湿肿。伤寒虚气入腹肿。食毒气肿。泻痢虚气入腹肿。此四肿所患病不相同。皆因虚盛而得之。受湿谓脾胃受湿冷。久不克化。气浮四肢。头面皆肿。食毒气由脾胃伤之。冷积毒气停留胃脘。致虚入腹作肿。伤寒由下之太早。乘虚入腹作肿。泻痢之久。脾气亦虚。是以致肿。以上宜平调胃气。补脏充实。方可去肿。先服四味理中丸。减半乾姜。加白术桑白皮同煎。伤寒虚肿加枳实。作喘加淡豆豉。泻痢虚肿服正气调胃。胃气既壮。以致生丹利之。其肿即退。再调补脏腑。用观音散良。盖固平复矣。又有气虚肿。亦名气毒。荣卫俱虚。亦名气血蛊。钱氏。小儿所患。肿胀一门。最为要急。前人少有究意。然肿胀已作。皆由荣卫不顺。脏腑怯弱。壅滞三焦。流注百脉。表里俱虚。邪正相乱。所以致受。四肢浮盛。腹肚膨满。多由食毒得之。饮冷得之。症伤得之。食饱得之。积久不化。诸虚所入。故成斯病。病由虚得。或则妄乱通下。因虚致虚。根不能去。疾加已盛。是谓坏证危甚。智者怯而为辞。庸者暴以致击。二医不同。诚属难治。原夫智者商之。谓商量斟酌轻重。良者审之。虽曰良工。犹宜审其可否之意。疑者调之。疑其病盛不可利。只宜与塌其气。明者起之。明虚实已定良方。起活。谨遵其理。始可调治。药用至真。对证克效。即无恙矣。以上先与服荣卫饮子。次服分气饮子。小儿脏腑娇嫩。乳食过伤。脾胃虚冷。不能消化乳食。停滞腹间。脾受积伤。脾土衰弱。不能制水。故流溢渍于皮肤。肿有三证。疳水、积水、惊水也。盖疳水者。其候心中虚。脚肿不可取。宜用药消之。若积水者五积在于腹。结化为水。其候或冷或热。四肢头面俱浮。作虚中积治之。宜补而后取。此是积在腹。结后化为水。其病难治。而不可作虚中积治也。惊水者。前后重叠受惊。致令心火燥渴。饮水过多。停积于脾。其候四肢肿。身上热。若其脉大者生。小者死。叔和曰水气浮大得延生。沉结应当是死别。尺脉如丝或浮洪。按之无根。乃绝脉。杨氏曰。贾洛阳以肿为痼疾。则知病之危恶。非他疾比也。夫人全性命者水穀而已。水则肾主之。土谷则脾主之。惟肾虚不能行水。脾虚不能制水。胃与脾合气。胃为水穀之海。又因虚而不能传化。故肾水泛溢。浸渍脾土。于是三焦停滞。经络壅塞。水渗于皮肤。注于肌肉而发肿矣。其候目胞上下微肿。四肢重著。咳嗽喘。怔忡。股间清冷。小便涩黄。皮薄而光。手按成窟。举手即满。治法。杨氏曰。身有热者水气在表可汗。身无热者水气在里可下。次则通利小便。顺气和脾。不可缓也。然证虽可下。当审其虚实。权其轻重。不可过用芫花大戟猛烈之剂。用之太过。吾恐峻决者易。固闭者难。水气复来。何以治之也。凡虚肿先起于腹而散于四肢者可活。先自四肢而后归腹者不可治。蛊胀肚上有筋。腹满而大便滑泄。久疟而转作虚浮。及唇黑伤肝。缺盆平伤心、脐突伤脾、足平伤肺、背平伤肺、或男从足肿而上。女从身肿而下。或肉硬、或手掌平皆不治。凡小儿通身浮肿。是风水肿也。小便不通者。宜利小便则愈。内经曰。三焦闭塞。水道不行。水满皮肤。身体痞肿。是风乘之故。可用长流水加灯心煎五灵脂时时呷之。更于不透风处浴之。汗出则肿消。一汗减半。再汗减七八。三汗消尽。内外俱行也。治水之法。当利小便。此乃要妙之理。则愈矣。小儿浮肿。有饮食所伤。有湿伤皮肤。有气化为水。治法。当腰以上肿宜汗。腰以下肿宜利小便。然后调理脾胃也。
方
●荣卫饮子　调理婴孩气血俱虚。荣卫不顺。四肢头面手足俱浮肿。以至喘急者。并宜服此。
川当归　熟乾地黄（洗净）　白茯苓　川芎　白术　甘草（炙）　白芍药　枳壳（炒洗制）　黄耆（蜜炙）　陈皮
上等分。㕮咀。每服二钱。水一小盏。煎至半。去渣。通口。不拘时候。荣者血温流于脉。卫者气顺调和于络。是故荣行脉内。阴阳相合。循环无止。自年幼至长。不难呼吸。无少滞碍。其脉方调。其气乃顺。呼吸之间。脉不应息。气有违滞。流注经络。隐伏脏腑。虚热则发痈疽。背疖。实热则患疮疾瘑疥。况其荣与卫阴及阳。偏枯有作。易感寒邪。亦易致虚。百病皆由兹始。此方最良。虽儿幼小。并可与服。以杜其根。使血荣气卫。顺且和矣。腑寒脏虚温且壮也。盈亏自然而平。怯弱自然而正。阴阳均调。气脉充实。
●分气饮　调理小儿肿胀作喘。气短促急。坐卧不安。四体浮肿。饮食呕逆。神困喜睡。即宜服之。
五味子　桔梗　白茯苓　甘草（炙）　陈橘皮　桑白皮　草果（去壳）　大腹皮　白术　枳壳（去瓤切炒）　川当归　紫苏　苏子　半夏曲
上等分。每服二三钱。水一盏生姜二片。枣子半个。煎至半。去滓通口。不拘时候。兼八味理中丸煎服。以上宜用救生丹通利。清浊无混。邪正不干。上焦得之清凉。下部受之温暖。气滞则少升降。血虚则多流注。虽是乳子。呼吸一息。其脉有数。徐徐应指。不违其数者。亦同大人流行。但在小儿受之短浅而已。若留滞其脉迟速于病。太过不及者作病。善主疗治。郁则分之。逆则顺之。停则利之。滞则降之。调理之。先宜以顺其气。大抵婴孩气顺即易治。脉壮亦易理。证候稍传。郁逆停滞。当以先明。不待传入而究竟。此方分气。预宜进服。与分水穀之方者不同为用。
●大效神功救生丹　治小儿气虚喘息。四肢浮肿。腹肚胀急。冲满胁肋。乍寒乍热。或泻或秘。皆由久停虚积。荣卫不顺。宜用此法。
雄黄（别研）　朱砂（另研各一分）　巴豆（二十粒去壳）　乾姜（一钱）
上用米醋一盏。以巴豆姜就煮令乾。去姜不用。将巴豆出油。和雄朱研匀。雪糕搜丸。如麻子大。每一岁三丸。并用酒浸赤芍药。少许送下。
夫幼小受疾。其未发端。无过惊风痰热疳积吐痢而已。前贤众多。述论证候。编著方药。究竟推详。各有碓实奥见。其有无辜疳积。异作证候。著于篇集。或有罕见其证。未详其理者。究难用前贤之方而治今人之病也。又复有坏证恶候。自服诸家丸散。轻重相投。愈之不得全功。疾之反加为他害者。脾风之类是也。悠悠既久。方法何疑。学医之士。遇此等病未审告辞而去。若能于此触类调理。虽则未效。犹尚庶几。多是肆意勉强而为。稍或得失。利害甚重。今议救生丹方载谭氏所疗无辜积证。效验至良。晚进后生。闻而知之。且惊且喜。盖渠未尝知用苦功参究。而又随意立方。所以鲜能奏效。孩提之子。受其戕害者。正复不少。医工于此等证候。而能至诚参究。活幼起孩。十学十全。百发百中矣。（案：以上一节议论。与前后各方不合。当是他处错简而来。）
●疗小儿身体满气急。夜卧不得方。
上用郁李仁一合。捣末。和面溲作饼子。如常法与儿吃。微利即瘥。一方为末六分。水七合和调。去滓。煮粥与儿吃之。
●宽腹丸　治小儿疳气。腹胀不思饮食。或面肿者。
牵牛　萝卜子　陈皮　青皮　木香（炮各一两）　槟榔　紫苏子　木瓜（半两）　巴豆（七粒不去壳同炒黄去巴豆）
上为末。糊丸如小豆大。三岁三十丸。紫苏木瓜汤下。
●黄耆茯神散　治小儿荣卫气虚。精神不爽。面无颜色。唇口青白。哕逆昏睡。全不思食。身体微肿。
黄耆（蜜炙）　茯神（去末）　天南星（炮）　白扁豆（炒黄）　防风（去芦）　白附子（炮）　肉桂（去皮）　白芍药　山药（各等分）
上每服二钱。水一小盏。生姜三片。枣一枚。同煎七分。去滓。食前温服。
●加味五苓散　治肿满。因积而得。既取积而肿再作。小便不利。
猪苓　赤茯苓　白术　泽泻（各一两）　木香　沉香　槟榔（各三钱）　白豆蔻（一钱）　缩砂仁（五钱）
上味煎樟柳木通灯心汤调下。
●大黄汤　治小儿咳肿。壮热有实方。
麝香（三铢别研）　大黄（四分）　甘遂　石膏（各三分）　黄芩　甘草　青木香（各三分）　前胡（四分）
上为粗末。水七升。煮一升九合。每服三合。日四服。夜三服。
●塌气散　治肿满因积而得。既积而肿再作。小便不利。
赤小豆　陈皮（去白）　萝卜子　白术（炒）　茴香（炒各五钱）　木香（二钱炮）　甘草（一钱炙）　青皮（五钱加以巴豆二钱去壳炒去巴豆不用）
上末。饭汤下。或姜枣汤下。治疳水灯心汤下。
●治小儿脐赤肿。
以杏仁杵如脂。内体中相和。敷脐肿上。
●治男子妇人小儿积年脚气肿痛。及腹肚蛊肿。服之痛止肿消。方（见大人脚气肿满门）
●椒目饮　治小儿痢后虚肿。并头面浮肿。或身热。
白术　秦艽　椒目　甘草　香薷　通草
上等分为末。一钱。水盏煎三分。去滓。食前。不宜吃蠡鱼鲤鱼。二物皆能肿。
●使君子丸　治小儿面黄。大小便赤。遍身浮肿。此脾疳食积。气滞而成。
使君子（一分面裹熟去面）　黑牵牛末（一两）　灵脂（半两）　黄连　陈皮（一分）　江子（七粒同陈皮黄连炒江子不用）
上为末。粟米糊为丸。如绿豆大。每服五七丸。生姜橘皮汤下。
●神助散　治小儿头面。手足浮肿。
泽泻　猪苓（去黑皮各二两）　黑牵牛（二两半微炒取末）　葶苈（三两炒香别研）　椒目（一两）　木香（一两）
上为细末。每服以葱白三茎。将水一盏。煎至半盏。调药三钱。绝早面向东服。如人行十里久。浆水葱白煮稀粥。至葱烂。入酒五合。热啜。量人啜多少。须啜一升许。不得吃盐并面。自早至午当利小便三四升。或大便利。喘定肿减七分。隔日再服。
●五皮散　治小儿诸般浮肿。气急不食。
桑白皮　大腹皮　茯苓皮　姜皮　陈橘皮（各等分）
上㕮咀。三岁一钱。紫苏叶三五片。水半盏。煎三分。去渣。无时。
●泽苓散　治小儿遍身浮肿。气急不食。
木通（一两半）　泽泻　萝卜子（各半两）　木猪苓　汉防己（各一两）
上㕮咀。一钱。水酒共半盏。葱白三寸。煎三分。去滓。小便通利即瘥。
●内消丸　治小儿头面手足虚浮。
木香（一钱煨）　防己（一钱半）　丁香（二十五粒）　青皮（五钱去瓤锉用巴豆十四粒去壳同炒候黄色去巴豆不用）
上末。饭丸。麻子大。每服二三岁五丸。四五岁七丸。或十岁小儿陈皮汤下。女儿艾叶汤下。一日三服。
●实脾散　治积饮。能补脾消积。进食。五苓散通利水道。三药合和。
用萝卜子、木通、薏苡仁、车前子草、赤小豆、冬瓜仁、糯米汤调入。烧盐。盖脾土固实。水去肿消。一方五味同炒黄色。去巴豆面糊为丸。小豆大。三岁三十丸。橘皮汤下。
●红粉散　治小儿浑身虚肿。气喘。不思饮食。
朱砂（一钱）　槟榔（一钱）　轻粉（半钱）
上为末。每服一字或半钱。薄荷汤调下吃。一服则取下。仍用前观音散、人参散、神术散、调其胃气。忌生冷粗硬等物。
●槟榔丸　治小儿遍身浮肿。
黑牵牛（三两炒）　青木香　青皮　防风　槟榔（各一两）
上为末。面糊为丸。如芥子大。每服二十丸。桑白皮汤下。
●香橘丸　治小儿四肢肿满。
杏仁（十四个）　巴豆（十四个）　青皮　陈皮（各半两）　麸（半升）
上一处炒白为细末。醋糊为丸。如绿豆大。每服十丸至二十丸。冷姜汤下。
●宣气散　治小儿腹急气粗。并治风肿气肿。通身肿。及疮痘盛出。身热烦渴。腹胀喘促。大小便涩。面青闷乱。又治久泻不退。脾虚生热。止与一服。后补之。
木香（一分）　槟榔　橘皮　甘草（各半两）　黑牵牛（一两半生半炒）
上㕮咀。一钱。水半盏。煎三分。去滓。三岁一钱。
●香槟散　治小儿疳食气。腹大气粗。应有浮肿。并疗。
木香　槟榔　黑牵牛　青皮（各半两）　商陆（一两）
上为末。三岁一钱。煎木通汤调下。或为糊丸。小豆大。三十丸米汤下。肚大常服自消。
●分气饮　治肿胀作喘。气短而急。
北梗　赤茯苓　陈皮　桑白皮（炒）　大腹皮　枳壳（制）　半夏曲　真苏子（微炒）　紫苏　甘草（各二钱炙）　草果仁（一钱）
上锉散。每服一钱半。水一盏。生姜三片。枣子一个。煎服。若心脐起。掌心平。缺盆平。背心平不治。大喘气粗不食。乃肾水盈溢。上行傍浸于肺。亦不治。
●葶苈煎　治小儿肿满。服药不退。
葶苈（纸上炒三分）　防己（一两半）　泽泻（三两）　泽漆叶（一两一钱）　赤茯苓（去黑皮三钱）　郁李仁（去皮尖炒一两下）　柴胡（去苗二两）　杏仁（汤浸去皮尖双仁炒研如膏三两）
上七味。粗捣筛。水一斗。煎三升半。去滓。入杏仁膏。又白蜜一斤。慢火煎。如稀饧。每半钱温水调下。渐加之。更量儿大小加减。
●甘遂丸　治小儿肿满结实。诸治不瘥。
甘遂（炒）　葶苈（纸上炒）　车前子　猪苓（去黑皮）　杏仁（汤浸去皮尖双仁炒研）　芍药（各三钱）　泽漆叶　黄芩（去黑心）　鳖甲（去裙襴醋炙各半两）
上捣研为末。炼蜜和丸。如绿豆大。五六岁儿。每服五丸。竹叶汤下。以利为度。量儿大小加减。
●塌气散　退肿。治积水惊水。或饮水过多。停积于脾。故四肢肿而身热。宜用内消之药。其肿自退。
赤小豆　陈皮　萝卜子　甘草（各半两）　木香（一分炮）
上末。姜枣煎。去滓。大小加减。通口服。
●牵牛丸　治小儿疳气。头面及四肢肿。
黑牵牛　白牵牛（各半两）　青皮　陈皮
上等分为末。糊丸如小豆大。三岁三十丸。米汤下。些小肿。常服自消。
●塌气丸　治小儿疳气。腹胀喘急。并面浮肿。
丁香　胡椒（炒一分）　萝卜子（炒）　白牵牛（生各一两）
上为末。面糊丸。小豆大。三岁三十丸。米汤下。
●治小儿身肿。并手足肿兼瘾疹。
用巴豆五十枚。去皮心。水二升。煎取一升。用帛于汤中。随手拭之。
●治小儿毒气攻腮肿赤。可畏者。
皂角（二两去核）　天南星（二钱生用）　糯米（一合为末）
上为细末。姜汁调涂。立效。
●郁李丸　治小儿疳食。气急肿满。
郁李仁（汤炮去皮炒）　槟榔（各半两）　牵牛（一分炒）
上等分为末。糊丸。小豆大。三岁三十丸。葱白汤下。不拘时。量儿大小加减。
●塌气散　治小儿腹胀气粗。并疳食攻面目浮肿。
木香（一分）　青皮（半两）　巴豆（三十粒同炒黄色去巴豆）
上为末。三岁半钱。米汤调下。食前连进。即效。
●治小儿浮肿。
蒲种壳　天罗　灯草
上用葱。浓煎汤服之。又煎。洗净尤妙。即愈。
●郁李仁汤　治小儿通体肿满。腹胀气喘。
郁李仁（汤浸去皮尖炒捣研）　大黄（煨锉）　柴胡（去苗各一两半）　芍药　猪苓（去黑心）　泽泻（各一两）　赤茯苓（去黑皮）　麻黄（去根节一分）　升麻　杏仁（汤浸去皮尖双仁炒）　鳖甲（去裙醋炙各三钱）　黄芩（去黑心各一两）
上粗捣筛。每用二钱。水一盏。煎至五分。去渣。分温二服。日再。以利为度。量儿大小加减。
●商陆散　治小儿浮肿。腹满气急。利小便。
泽泻　商陆（各等分）
上为末。一岁一钱。煎桑白皮汤调下。商陆醋炒为末。调涂肿毒妙。醋调。并治咽喉肿。
●治小儿脐肿。
上取桂心炙令热。熨之。日可四五度。
●治小儿热肿。
上用鲤鱼胆涂之。
●甘遂丸　治小儿肿满结实。诸治无益者。（方见泽漆丸）
●二牛丸　治小儿肿病。大小便不利。
黑牵牛　白牵牛（各四两炒）
上为末。井花水为丸。如绿豆大。每服二十丸。萝卜子煎汤下。
●沉附汤　治肿面满。因积而得。既取积而肿再作。小便不利。若再用利小便药。性寒而小便愈不通。到此则束手矣。盖中焦下焦不升降。为风寒痞隔。故水凝而不通。宜服沉附汤。则小便自通。喘满自愈。大小便通用。久服无碍。
附子（一粒生皮去脐切成片子）
上用生姜十片。水三盏。煎至八分。次用沉香一钱。磨水入药。再煎三沸。空心服。
●胃苓丸　治肿满因积而得。既取积而肿作。小便不利。
平胃散　五苓散
上等分和合。蒸为丸。木通汤下。
●又方　治肿满因积而得。既取积而肿再作。小便不利。
平胃散（二钱）
上煮萝卜子一碗。取青汁一盏入药。用姜枣。再入萝卜子同煎服。
●附豆丸　治脾虚受湿虚肿。
附子（一个生去皮切作四片）　赤小豆（一盏）
上用水浸。慢火煮。候豆热附子透软。取附子焙乾为末。以薏仁糊煮糊丸。空心萝卜子煎汤送下。仍以烧盐和所煮赤小豆。空心食之。
●紧皮散　治一切肿。经取已消。脾胃虚弱。
白术（炮）　赤茯苓　木香　泽兰　厚朴（姜制）　续断　肉桂　槟榔　陈皮（去白）　麦芽（炒）　神麴　青皮　椒目　木通　扁豆
上㕮咀。每服姜煎枣子苏叶同煎。空心温服之。
●海蛤散　治小儿肿病。大小便不利。

水肿（附论）  ***************************
夫小儿水气肿满者。由将养不调。肾脾二脏俱虚故也。肾主水其气不通于阴。脾主土候于肌肉而剋水。肾虚不能传其水液。脾虚不能剋制于水。故水气流溢于皮肤。故令肿也。其水肿者。则皮薄如熟李之状也。若皮肤虚受风。风搏于气致肿者。但虚肿如吹。此风气肿也。
方
●槟榔散　治小儿水气。肿满喘促。坐卧不安。
槟榔（煨熟炒）　大黄（锉炒各三钱）　葶苈（纸上炒）　牵牛子（炒各半两）
上捣罗为散。三四岁每服半钱。熟水调下。以利为效。量儿大小加减。
●葶苈散　治小儿水肿气粗。
葶苈（炒）　防己　甘遂　大戟
上等分为末。三岁一钱。桑白皮汤调下。食前。
●泽漆丸　治小儿水肿腹大。诸药不瘥。
泽漆叶　葶苈（纸上炒各半两）　黄芩（去黑心）　甘遂（炒）　郁李仁（汤浸去皮尖炒研）　芍药　猪苓（去黑皮）　杏仁（汤浸去皮尖双仁炒研）　车前子（各三钱）　鳖甲（去裙醋炙）　柴胡（去苗各半两）
上捣罗为末。炼蜜和。捣三五百杵。丸如绿豆大。五六岁儿。每服五丸。温水下。更看儿大小增减。一方用竹叶汤煎下。
●大戟丸　治小儿水气浮肿。
大戟　葶苈（炒各一钱）　青皮（三钱）　江子（半钱）
上为末。饭为丸。每五丸。茶汤下。如泻后用人参白术散补之。
●葶苈散　治小儿水肿。
葶苈（隔纸炒）　牵牛（炒）　桑白皮（炒）　槟榔（等分）
上为末。生姜蜜汤调下。
●圣丸子　治小儿水肿腹肿。霍乱呕逆。腹冷食不下。两胁痛。并下痢脓血。小便赤涩。又理肺气喘急咳嗽。
上葶苈（案：此下有缺文）。下痢松树皮汤。小便赤涩灯心汤。喘急咳嗽人参杏仁汤送下。如痢后肿。先服益黄散。次与之。
●二物汤　有患气积急。积久不瘥。遂成水病。攻面目身。从腰上肿。此汤发汗悉愈。
麻黄（去节四两）　甘草（一两）
上㕮咀。三岁一钱。水半盏。煎三分。去滓。
●构皮汤　治小儿肿满。
构木白皮（切五合即椿树也）　赤小豆（四合）　赤茯苓（去黑皮一两半）
上㕮咀。每服一钱。水七分。煎至四分。去滓。温服。日更。再量儿大小增减。
●桑根白皮散　治小儿水气肿满。上气喘促。小便赤涩。大便稍难。（一名猪苓汤一名海蛤汤）
桑白皮（半两锉）　海蛤（一分）　汉防己（一分）　赤茯苓　甜葶苈（隔纸炒令紫色）　猪苓（去黑皮各一分）　川朴硝（一两）
上捣粗罗为散。每服一钱。水一小盏。煎至五分。去滓。温服。日三四服。更量儿大小。加减服之。
●桑白皮散　治小儿水气遍身肿满。喘促。小便不利。
桑根白皮（半两炒）　射干　赤茯苓　黄芩　木通（锉）　泽漆　泽泻　汉防己（各半两）
上捣细末为散。每服以煮赤小豆汤调下半钱。每日三四服。看儿大小加减服之。
●牡蛎散　治大病瘥后。腰以下有水气者。宜服之。
牡蛎（煅）　泽泻　蜀漆（洗炒）　商陆　葶苈　海藻　栝蒌根（各等分）
上末。三岁一钱。灯心汤调下。小便利。止。
●赤茯苓散　治水气肿满。咳嗽喘不止。
赤茯苓　桑根白皮（锉）　贝母（煨令黄各半两）　川升麻　甜葶苈（隔纸炒令紫色）　杏仁（汤浸去皮尖双仁麸炒微黄）　桔梗（去芦各一分）
上捣粗罗为散。每服一钱。水一小盏。煎至五分。去滓。温服。日三四服。量儿大小加减服。
●白术散　治小儿水气肿。
白术　木香（炮）　甘草（炙）　茴香（炒）　青皮（浸去皮切各半两）　巴豆（三十枚去皮膜同青皮一处炒了仍去巴豆不用）
上为末。饭饮调下。
●茯苓丸　治小儿水气面目肿。小便涩。腹胀满。
赤茯苓　杏仁（汤浸去皮尖双仁麸炒微黄）　陈橘皮（汤浸去白瓤焙）　汉防己　紫苏子（微炒）　甜葶苈（隔纸炒令紫色各半两）
上捣罗为末。炼蜜和丸。如绿豆大。每服煎桑根白皮汤下十丸。日三服。五岁以下。减丸服之。
●甜葶苈丸　治小儿水气通身肿满。心腹妨闷。坐卧不安。
甜葶苈（隔纸炒令紫色）　牵牛子（微炒）　雄雀粪（各半两）　大戟（一分）　巴豆（去皮心七粒研纸裹去油）　腻粉（一钱研入）
上捣罗为末。都研令匀。用枣瓤和丸。如绿豆大。每服以温茶下一丸。日二服。五岁以上。加丸服之。
●甘遂散　治小儿水气遍身肿满。大小便难。喘促不得睡卧。
甘遂（炒）　大黄（锉炒）　牵牛子（炒各三钱）　葶苈（纸上炒一钱）　槟榔（炒锉）
上捣罗为散。每服一钱匙。熟水调下。以利为度。量儿大小加减。
●水宝散　治小儿疳水。通身虚肿。状如熟李者。
童子青橘皮　珠子甘遂（微炒）
上等分为末。三岁一钱。用麦糵煎汤点腊茶清调下。食前。通利为效。忌咸酸食三五日。凡治肿者。气虚只与五苓散补。
●甘遂槟榔散　治积水疳水。并宜服之。
甘遂　青皮（去白）　陈皮（去白）　槟榔（一钱生用）
上末。紫苏木瓜汤点下。忌服甘草药。积水疳水皆宜服之。此候久而不痊。必连阴肿。脾肾俱坏之。然如此已是危证。不可取下。只可利水道。固脾土当用之。五苓散和平胃散、加麦门冬姜枣煎服。一方无陈皮。灯心萝卜子汤下。脚肿木瓜汤下。
●又方
上用钱氏益黄散去丁香加木香。去诃子加萝卜子。为细末。大小以意加减。煎汤调下。
●海蛤散　治小儿疳水。肿满气急。
泽泻　海蛤　防己（各一分）　萝卜子（三十粒）
上为末。三岁一钱。酒调下。连进二服。小便利。即效。
●葶苈散　治小儿水气肿满。
甜葶苈（隔纸炒）　紫牵牛（略炒取仁）　白桑皮（炒）　鸡心槟榔　川大黄（各等分）
上为末。每服半钱。水半盏。姜三片。蜜半匙。煎汤调下。或煎大流气饮。研青木香丸灌下。
●⿰禾里豆根汤　治小儿气肿满。小便涩。
⿰禾里豆根　车前草　桑根白皮（各半两）　葵子　赤小豆（各半两）
上细锉和匀。每服取一分。水一小盏。煎至五分。去滓分为二服。日三四服。随儿大小。以意加减。
●猪苓散　治小儿水气肿满。小便不利。脐腹妨闷喘促。
猪苓（去黑心）　桑根皮（锉）　赤茯苓　海蛤　甜葶苈（隔纸炒紫色各一分）
上捣粗罗为散。每服一钱。水一小盏。煎至五分。去滓温服。日三四服。量儿大小加减。
●木香散　治小儿水气。四肢浮肿。腹胁妨闷。
木香　赤茯苓（各一分）　鳖甲（涂醋炙令黄去裙襴）　川大黄（锉碎微炒各半两）　牵牛子（微炒三分）
上捣细末为散。每服以温水调下半钱。以利为度。随儿大小加减。
●槟榔饼子　治小儿水气。四肢浮肿。胀胁妨闷。
槟榔（一分）　郁李仁（半两为浸去皮微炒）
上捣罗为末。以大麦面一两。和作饼子。煻灰内煨熟。量儿大小与吃。即得通利气下也。以温水下之。
●冬瓜丸　治浮肿水气。
大冬瓜一枚。先于头边切一盖子。取去中间瓤不用。以赤小豆水淘净。填满冬瓜中间。再用盖子合了。用竹签定。以麻线系纸筋。黄泥通身固济窨干。用糯米壳破取糠片两大箩。埋冬瓜在内。以火著糠内煨之。候火尽取去泥。利冬瓜令尽。薄切作片子。并豆一处焙乾。
上为细末。以煮面糊为丸。如梧桐子大。每服五十丸。煎冬瓜子汤送下。不拘时候。小便利为度。


卷三百八十七·婴孩咳嗽喘门  ——————————————————————————————————————————————————————————————————————————————————————————

总论  ***************************
夫咳者謦咳之咳。俗谓之嗽。肺主气。形寒饮冷伤之。使气上而不下。发而不收。冲击咽膈。令喉中淫淫如痒。习习如梗而咳也。甚者连连续续不止。坐卧不安。引动百骸。声闻内外矣。皮毛者肺之合也。皮毛受之。寒气从其合。内外邪客之为嗽也。杨氏曰。肺为娇脏。外主一身之皮毛。内为五脏之华盖。形寒饮冷。最易得寒。燥气郁蒸。最易生热。为其易为冷热。而成咳嗽。痰塞胃脘。气逆不下。冲击动肺。与夫肺实肺虚。皆能壅痰而发嗽也。其证感风者鼻塞声重。停寒者涕清怯寒。挟热则焦烦。受湿为壅滞。瘀血则肺间腥闷。停水则心下怔忡。或实或虚。痰之黄白唾之稀稠可知也。治嗽之法肺脉实为气壅内热。而清利行之。肺脉濡散为肺虚。宜补肺以安之。其间久嗽曾经解利。以致肺胃虚寒。饮食不进。则用温中助胃。加以和平治嗽之剂调理。然诸气诸痰嗽喘之类。虽用枳壳为佐。此药不独宽中。最能行其气。气下则痰下。他证自平矣。且嗽者肺感微寒。八九月间肺气大旺。病嗽者其病必寒。实非久病也。其证面赤痰盛。法当以葶苈丸下之。若久者不可下也。十一月十二月嗽者乃伤风咳也。风从背脊第三椎肺愈穴入也。当以麻黄汤汗之。有热证面赤饮水延热咽喉不利者。宜兼甘桔汤治之。若五七月间。其证身热痰盛唾黏者。以褊银丸下之。有肺热者。咳而后喘。面肿欲饮水。有不饮水者。其身即热。以泻白散泻之。若伤风咳嗽。五七日无热证而但嗽者。亦葶苈丸主之。后用化痰药。有肺虚者咳而哽气。时时长出气。喉中有声。此久病也。以阿胶散补之。痰盛者先实脾后以褊银丸微下之。涎退即补肺。如上法有嗽而吐水。或清绿水者。以百祥丸下之。有嗽而吐痰涎乳食。以白饼子下之。有嗽而咯脓血者。乃肺热食后服甘桔梗。久嗽者肺亡津液。阿胶散补之。而痰实不甚喘。而面赤时饮水者。可褊银丸下之。治嗽大法。盛即下。久即补之。更量虚实以意增损。（东都药铺杜氏云。上岁自十月病嗽。三月未止。始得嗽而吐痰。内外风寒。肺病嗽而吐痰。风在中故也。宜以麻黄辈发散。后用凉药压之即愈。时医与铁粉丸、半夏褊银丸诸法下之。其肺即虚而嗽甚）
咳嗽属肺经所主。气外属皮毛腠理。凡诸牙儿婴儿。日夜切与保持。毋令风吹脑囟背腠。致使肺受寒邪。咳嗽不已。作热多痰。若被风吹。即日感受。次第传之五脏虚处。即所任入。盖初生儿气微。以得传变。良由顿动五脏。有伤和气。五脏不和。三焦不顺。故有传变。是以我生于一肾水也。肾主虚邪生我在五脾土也。脾主食吐逆虚痰四肢唇口。我生于三肝木也。肝主风癫痫眼目。克我则二心火也。心主惊恐悸。顽涎。血脉䑏脸。其嗽传受。或吐或嗽痰涎。或厥冷或恐悸。至眼目两眶黑紫如被物伤。或重发痫。古人云。久嗽成痫。谓药力不及。候已传过。难可疗理。预当告之。（儒门事亲误中涌法。张板村鹿子春。一小儿八岁。夏月病嗽羸甚。戴人钦涌之。子春以为儿幼弱。惧其不胜少难之。一日固饮酒。家人与之酒。伤多乃大吐。吐定而嗽止。盖酒味苦。属涌剂。子春乃大悟戴人之言也）

咳嗽（附论）  ***************************
夫小儿咳嗽者。由风寒伤于肺也。肺主气。候之皮毛。而俞在于背。小儿解脱。风寒伤于皮毛。随气入于肺。肺感微寒则咳嗽也。故小儿恒须令背暖。夏月亦须著单背裆。若背冷得月内可治。百日外嗽者十中一两人瘥矣。
方
●疹后咳嗽最未易治。加减方。（出永类钤方）
人参　白术（煨）　白茯苓　桔梗（炒）　防风　净细辛　枳实（炒）　款花蕊　杏仁（炒）　五味子　粉草（炙）　制半夏　升麻
上各等分。生姜桑白皮煎服。
●治百日内咳嗽（出如宜方）
宜天南星末。姜汁调敷囟门。又宜人参消风散。姜汁调敷囟。此病盖因乳母鼻气吹而成。
●竹沥汤（出千金方）治小儿出胎二百日许。头身患小疮。治护小瘥复发。五月中忽小小咳嗽。微温和。治之因变痫。一日二十过发。四肢缩动背脊。⿰身夭䠷眼皮。须臾气绝。良久复甦。已与常治痫汤得快吐下。经日不间。尔后单与竹沥汁。稍进。一日一夕。合进一升许。发时小疏。明日与此竹沥汤。得吐下。发便大折。其间犹稍稍与竹沥汁。
竹沥（五合）　黄芩（三十铢）　木防己　羚羊角（各六铢）　大黄（二两）　白术（六铢）　茵芋（三铢）　麻黄　白薇　萆薢　甘草（各半两）
上㕮咀。以水二升半。煮取药减半。内竹沥煎取一升。分服二合。相去行人行五六里以来。再进一合。停许久进一服。一方无萆薢。
●五味子汤（出千金方）治小儿风冷入肺。上气逆。面青喘迫。咳嗽昼夜不息。食则吐不下。
五味子　当归（各半两）　麻黄　乾姜　桂心　人参　紫菀　甘草（各六两）　细辛　款冬花（各二铢）　大黄（一两半）　白术（六两）
上㕮咀以水二升半。煮取九合去滓。儿六十日至百日一服二合半。一百日至二百日一服三合。其大黄别浸一宿下。一方无款冬花大黄。有枣三枚。
●菖蒲丸（出千金方）治小儿暴嗽。及积风寒冷嗽。兼气逆鸣。
菖蒲　乌头　杏仁　矾石　细辛　皂角荚（各六铢）　款冬花　乾姜　桂心　紫菀（各十八铢）　蜀椒（五铢）　吴茱萸（六合）
上为末。蜜丸。如梧子。三岁儿饮服五丸加至十丸。日三。儿小以意减之。儿大以意加之。暴嗽数服便瘥。
●贝母散（出圣惠方）治小儿咳嗽。心胸痰壅。咽喉不利。少欲乳食。
贝母（煨微黄）　桔梗（去芦）　马兜铃　百合　款冬花　半夏（汤泡七次）　乾姜　汉防己　麻黄（去根节以上各一分）　甘草（半两炙锉）　杏仁（半两汤浸去皮尖双仁麸炒色面黄如膏）
上为散。每服一钱。以水一小盏。入生姜少许。煎至五分。去滓温服。日三五服。量儿大小。以意加减。
●盆硝丸（出圣济总录）治小儿哽气。咳嗽痰热。
盆硝　马牙硝　甜硝　铅白霜　丹砂　续随子　青黛　白矾（烧汁尽）　腻粉（各一钱）　龙脑　麝香（各一字）
上并细研为末。粳米饭为丸。三岁以上如鸡头实大。二岁以下如梧桐子大。两三个月儿如小豆大一丸。并用茶汤送下。
●紫菀汤（出直指方）治小儿喘嗽。
紫菀茸　贝母　真苏子（微炒）　北梗　陈皮　杏仁（水浸去皮焙黄）　麻黄（去节）　半夏曲　赤茯苓　桑白皮（炒）　甘草（微炙等分）
上锉细每服一钱。姜三片。紫苏三叶。并嫩梗佳。水煎服。
●紫菀汤（出千金方）治小儿中冷。及伤寒暴嗽。或上气咽喉鸣。气逆或鼻塞清水出。
紫菀　杏仁　黄芩　当归　甘草　橘皮　青木香　麻黄　桂心（各六铢）　大黄（一两）
上㕮咀。以水二升。煮取九合。去滓。六十日至百日儿一服二合半。一百日至二百日儿。一服三合。
●杏仁汤（出圣济总录）治小儿一切咳嗽。解寒壅。
杏仁（生去皮尖双仁）　知母（焙）　贝母（去心）　款冬花　仙灵脾　麻黄（去根节）　人参　甘草（炙）　赤茯苓（去黑皮）　玄参
上粗捣筛。每服一钱。水七分。煎至四分。去滓温服。如伤寒嗽入葱白盐豉煎。更量大小加减。
●百部饮（出全婴方）治小儿咳嗽喘急。日夜不得睡。目鲜如突出之状。
百部　生姜（各八钱）　细辛（三钱）　甘草（炙二钱）　贝母　白术　五味子（各二钱）　桂心（四钱）　麻黄（二钱）
上为末。三岁服一钱。水半碗。煎至三分。去滓无时服。
●阿胶丸（出全婴方）治小儿久嗽。肺虚气粗。有痰。恶心不食。
阿胶（一两糯米一合炒焦不用米）　甘草（炙）　蛤粉（炒）　汉防己　杏仁（去皮麸炒）　款冬花　香白芷　马兜铃（各半两）　乾姜（一两）
上为末。炼蜜丸。如鸡头大。每服一丸。水煎服。一方有乾葛。无干姜。
●加味半夏茯苓汤　治痰嗽。
半夏曲（二两）　茯苓（一两半）　陈皮　五味子（各一两）　人参　北细辛　羌活　桔梗（去芦）　葶苈（各炒一两）
上锉。生姜桑白皮煎服。
●九宝汤　治一切嗽。
苏薄荷叶　紫苏　大腹皮　麻黄（去根节）　肉桂（去皮）　桑白皮（炙）　杏仁（去皮）　陈皮（去白）　甘草（炙）
上㕮咀。姜枣煎服。有痰加半夏。
●人参枳实汤（出直指方）治感冒嗽喘。胸满痰滞。
人参（一分）　枳实（制）　桑白皮（炒）　半夏（制）　赤茯苓　五味子　细辛（净）　桔梗　麻黄（去节）　阿胶（炒酥）　甘草（炙各半两）
上锉散。每服一钱。姜三片紫苏三叶。水煎服。凡治喘嗽。不论其肺实肺虚。可汗可温可下药中。须用阿胶便得安肺润肺。其性和平。肺经要药。
●诃黎勒散（出圣惠方）治小儿胸膈有寒。或时嗽逆。不欲乳食。
诃黎勒（一两炒用皮）　白术（半两）　五味子　麦门冬（去心）　白茯苓　甘草（炙）　人参　陈皮（汤浸去白各半两）　细辛（一分）
上件为散。每服以水一小盏煎至五分。去滓。不计时候温服。大小加减服之。
●治小儿咳逆喘息。如水鸡声。（一名七味半夏汤。出千金方）
半夏（四两）　紫菀　桂心　生姜　细辛　阿胶　甘草（各二两）　款冬花（二合）　蜜（一合）
上㕮咀。以水一斗。煮半夏取六升。去滓内诸药。煮取二升五合。五岁儿服一升。二岁服六合。量大小多少。加减服之。
●射干汤（出千金方）治小儿咳逆喘息。如水鸡声。
射干　麻黄　紫菀　甘草　生姜（各一两）　半夏（五枚）　桂心（五寸）　大枣（二十枚）
上㕮咀。以水七升。煮取一升五合。去滓。内蜜五合。煎一沸。分温服二合。日三。
●八味生姜煎（出千金方）治少小嗽。
生姜（七两）　乾姜（四两）　桂心（二两）　甘草　款冬花　紫菀（各三两）　杏仁（一升）　蜜（一升）
上合诸药为末。微火上煎。取如饴餔。量其大小多少。与儿含咽之。百日小儿如枣核许。日四五服。甚有验。
●杏仁煎　治时气暴嗽。失声语音不出。
杏仁（三两去皮研细）　桑白皮　生姜（取自然汁）　糖蜜（各一两）　木通　贝母（各一两三钱）　紫菀茸　五味子（各一两）
上将桑白皮、木通、贝母、紫菀茸、五味子㕮咀。以水三升慢火熬取一升。去滓再入杏仁砂糖蜜姜汁和一处。熬成膏子。用罐盛。旋含化。
●麻黄散
麻黄（二两）　甘草　人参　知母（去心各二两半）　陈皮（一分）　桔梗　阿胶（炒）　百部（各半两）
上为末。三岁一钱。水半盏。煎三分。服。
●参杏膏（出全婴方）治小儿久新咳嗽。气急恶心。有痰不食。咯血。
人参　阿胶（炒）　杏仁（麸炒）　款冬花　五味子　甘草　诃子（炮去核）　贝母
上等分为末。炼蜜丸如鸡头实大。三岁一丸。白汤下。千金治咳逆短气。胸中汲汲咯涎。吐唾嗽出臭脓。用淡竹沥再煎沸。一岁一药注。
●润肺汤（出卫生宝鉴）治小儿塞壅痰涎。咳嗽不止。相交肺气不利。咳嗽喘急。语声不出。痰涎壅塞。胸膈烦闷。鼻塞清涕。咽喉干痛。
麻黄（去根节煎掠去沫焙）　人参（各二两）　杏仁（汤浸去皮尖双仁炒）　贝母（去心各二两半）　甘草（炙一两）　陈橘皮（去白焙一分）　桔梗（炒）　阿胶（炒令燥各半两）
上八味。粗捣筛。每服一钱。水七分。煎至四分。去滓温服。不拘时候。量计儿大小加减。
●百合汤（出医方妙选）治小儿调肺。解风壅。
百合　紫菀　白术　人参（各一两）　白茯苓　青皮　甘草　麦门冬（去心各半两）
上为细末。每服一钱。水八分。竹叶三片。薄荷两叶。煎至五分。去滓温服。
●人参散（出圣惠方）治小儿咳嗽。心胸壅闷喘粗。不欲乳食。
人参（三分去芦）　桔梗（去芦）　赤茯苓　麦门冬（去心焙）　前胡（去芦）　子芩　款冬花　甘草（炙以上各半两）
上件药捣为散。每服一钱。以水一小盏。入竹叶七片。煎至五分。去滓。量儿大小。以意加减温服。
●天门冬散（出圣惠方）治小儿心胸烦闷。体热咳嗽。
天门冬（去心焙）　桑根白皮　赤茯苓　柴胡（去苗）　紫菀（洗去苗土）　百合　蓝叶　甘草（炙各半两）
上件药为散。每服一钱。以水一小盏。入生姜少许。煎至五分。去滓。量儿大小。以意加减温服。
●又方
款冬花　甘草（炙微赤锉）　紫菀（洗去苗土各一分）　麻黄（去节根）　川贝母（煨黄）　麦门冬（去心焙）　赤茯苓　杏仁（汤浸去皮尖麸炒黄细研以上各半两）
上件药为末。入杏仁研令匀。炼蜜和丸。如绿豆大。每服以青粥饮研化五丸服之。量儿大小。以意加减。
●紫菀散（出全婴方）治小儿咳嗽上气。喉中如水鸡声。
射干　紫菀　款冬花（各三两）　麻黄（四两）　细辛（二两）　半夏（半两）　五味子（六两）
上㕮咀。三岁一钱。水半盏。姜枣少许。煎三分。去滓。无时服。
●均气散（出医方大成）治脾肺气逆。喘嗽面浮。胸膈痞闷。小便不利。
桑白皮（二两）　陈皮（去白一两半）　桔梗　甘草（炙）　赤茯苓（各一两）　藿香叶（半两）　木通（四两）
上为粗末。每服一钱。水一盏入生姜二片。煎至五分。去滓。食前温服。
●金沸草散　治伤风。鼻塞流涕。痰壅热嗽。
荆芥穗（一两）　麻黄（去节）　北柴胡　旋覆花（各五钱）　半夏（汤泡）　赤芍药　甘草（以上各二钱半）
上锉。生姜桑白皮煎。食后服。
●小品七物小五味子汤（出圣惠方）疗少小咳嗽。腹胀。兼治上气。睡卧不安。
五味子（碎）　紫菀（各二分）　黄芩　甘草（炙）　麻黄（去节）　生姜　桂心（各一分）
上药㕮咀。以水一升。煮取七合。分五服。忌如常法。量儿大小。以意加减。
●杏仁膏（出直指方）治小儿久患咳嗽。
杏仁（一两半去皮焙）　茯苓（一两）　紫菀茸　皂角（去皮弦核蜜炙黄各半两）
上末。每服半钱。生蜜调入薄荷汤泡开。服。
●四生化痰丸　治一切咳嗽。
人参　半夏　杏仁（各一两）　白矾（六钱）
上为细末。面糊为丸。如桐子大。每服五十丸。用浆水煮三五沸。澄清出药。用煮药候温送下。食后。忌湿面鱼腥生冷物。专治远年近日一切咳嗽不止者。服之立效。
●栝蒌煎（出圣惠方）治小儿咳嗽不止。心神烦闷。
栝蒌（一颗熟者以童子小便二升相和研绞取汁）　酥（一两）　甘草（一分生为末）　蜜（三两）
上入银锅子中。慢火煎如稀饧。每服以清粥饮调下半钱。日四五服。大小以意加减。
●泻白散（又名泻肺散出全婴方）治肺受风热伤风。肺经壅盛。咳嗽气急。饮水喘闷。及胸膈短气。喘嗽痰涎。窒塞唇深红色者。并宜服之。
甘草（炒半两）　桑白皮（炒黄一两）　地骨皮（洗去土焙一两）
上为末。每服三钱。水一中盏。入粳米百粒。同煎至六分。食后温服。
●百部丸（出全婴方）治小儿肺塞壅。嗽微喘有痰。
百部（炒乾秤）　麻黄（去节洗作末各三分）　杏仁（四十个去皮尖微炒煮三五沸研入）
上和匀。熟蜜丸。如皂子大。温水化下二三丸无时。日三四丸。加松子仁五十个。同杏仁沙糖丸之。含化大妙。或嚼吃亦得。
●人参散（一名敲枕散）
人参（去芦）　款冬花　罂粟壳（去瓤米醋涂炙黄各等分）
上㕮咀。大人每服五钱。水一盏。阿胶一片。乌梅一个。煎至七分。去滓睡里敲枕令觉。勿语叫起。服药即睡。取效如神。小儿临卧加减服。
●雄半丸（出全婴方）治小儿咳嗽有潮热。
雄黄（一钱半）　巴豆（七粒去油）　半夏（半两汤泡）
上为末。糊丸小豆大。一岁二丸。姜汤下。如小儿咳嗽。生姜四两煎汤浴儿。
●生银丸（出全婴方）治小儿咳嗽痰盛。
半夏（一两姜汤泡七次）　白矾（煅一两）　寒水石（煅六两）
上为末。糊丸小豆大。二十丸姜汤下。一方加朱砂半两。名金银丸。一方加雄黄半两名流金丸。一方加青黛一钱。名灵青丸。
●紫菀丸（出全婴方）治小儿新咳嗽气急。
紫菀（二钱）　款冬（三钱）　甘草（炙一钱）
上为末。炼蜜丸。如鸡头大。三岁一丸。白汤化下。
●鹅石散（出全婴方）治小儿咳嗽。涎盛不通。喉中鸣响。
鹅管石（一钱半）　井水石（三钱）　朱砂（半钱）
上为末。三岁一字。杏仁汤调下。一方无朱砂亦效。又方用雄黄半钱鹅管石一钱半井水石三钱。又方青黛一字。同二石为末。
●肉汤丸（出全婴方）治小儿咳嗽。痰涎不通。气急。或痰壅成块。此药宜壮实小儿。应用热嗽与之。吐涎后。以人参半夏丸。此药能吐人。久嗽胃寒莫服。
铜青末（一钱）　皂角末　大黄末（各二钱）
上为末。拌和糊丸。如小豆大。三岁十丸。肥猪肉汤下。忌酸咸。一方油饼面和丸。
●桔梗防风汤（出经验良方）治风热咳嗽。咽膈不利。
桔梗　甘草　防风（各二两）
上㕮咀。每服三钱。水一盏。煎六分温服。
●紫菀散（出圣惠方）治小儿咳嗽气急。
紫菀（去土）　贝母（去心各半两）　款冬花（一分）
上捣罗为散。每服一字至半钱。用生姜米饮调下。更量儿大小加减。一方水煎服。一方取如豆大著乳头。令儿和乳服。乳母勿食大咸酸物。又方剧者与钩藤饮子。入少大黄。令微下佳。
●五味子汤（出圣济总录）治小儿暴嗽。
五味子　桂（去粗皮）　乾姜（炮等分）
上粗捣筛。每服一钱。水七分。煎至四分。去滓。量大小加减温服之。
●金黄散（出圣济总录）治小儿咳嗽。
郁金（一两入防风去叉皂荚各半两巴豆四十枚用河水两碗煮水尽不用三味只取郁金为末）　甜硝（研）　雌黄（研各半两）
上捣研为散。每服一字。煎蝉蜕乌梅汤调下。
●香枳散（一名蛤粉散出全婴方）治小儿胃虚哕逆。咳嗽吐乳食。不因伤风得嗽。名胃嗽。
藿香（二十一叶）　枳壳（二片湿纸裹焙）　蚌粉（一块如枳壳大）
上捣罗为散。每服半钱。蜜米饮调下。更量儿大小加减。
●三灰散（一名犀灰散出王氏博济方）治小儿咳嗽。
巴豆（去壳）　杏仁（去尖）　半夏（等分）
上用瓷合盛。以赤石脂闭口炭火煅令透赤。取出放冷。细研。二岁儿每服半钱。淡生姜汤下。更量大小加减。大人咳嗽。姜汤下一字。
●半夏丸（出圣济总录）治小儿痰嗽。
半夏（七枚丸大者汤洗七遍切生姜汁一宿焙）　定粉（研）　白矾（烧令汁尽各一钱）
上捣罗为末。面糊丸。如麻子大。浓煎白茅根汤下三丸。量儿大小加减。食后服。
●注唇散（出圣济总录）治小儿涎嗽不止。
防风（肥实者一握去叉半夏七枚郁金一枚并椎碎更加皂荚三条锉用水一碗用水煮尽为度只取防风切焙为末）　滑石（碎）　白殭蚕（炒一味为末各一钱）
上用研匀。每服一字。用蜜调涂在儿唇上。令儿咂吃。
●硝矾散（出德生堂经验方）治小儿热嗽。
马牙硝　白矾（各半斤）　铅丹（一分）
上同研入合子。用泥固济。火烧合红覆润地。一夜加龙脑半钱同研。每服一字。甘草汤下。更量大小加减。或入瓶内烧亦可。
●人参荆芥散（出济生拔粹方）治身热痰嗽。胸膈不利。宜下膈去热。
人参（半两）　半夏　荆芥穗（一两）　大黄（二钱）
上为细末。水煎。调槟榔木香、细末半钱。轻粉一字。乳后服。如身热朝热宜服清凉饮子。去大黄。三服之后一两日。却入大黄服之。令疏利则愈。不可便先动脏腑。
●葶苈散（出圣惠方）治小儿咳嗽喘粗。不得睡卧。
甜葶苈（一分隔纸炒令紫色）　桂心（半分）　贝母（一分微黄）
上捣为散。每服以清粥饮调下半钱。量儿大小。以意加减。
●治小儿咳嗽喘粗。不得睡卧。（出圣惠方）
杏仁（十枚汤浸去皮尖）　用童小便。浸一宿。取出麸炒微黄。入煎水半小盏。烂研去滓。三二岁以下。分为三服。
●不灰木散（出圣惠方）治小儿咳嗽不止。
不灰末（用牛粪火烧令通赤）　贝母（煨令黄）　甘草（炙赤锉以上各半两）
上为散。每服一钱。以新汲水一盏。点生油一两滴。打令散。煎至五分。去滓分温二服。日四服。量儿大小。以意加减。
●杏仁煎（出圣惠方）治小儿咳嗽声不出。
杏仁（二两汤浸去皮尖入水一大盏研取汁）　酥（一合）　蜜（一合）
上先以杏仁汁于铛中。以重汤煮减去半。入酥蜜。又重汤煮二十沸。入贝母紫菀末各一分。甘草末半分。更煎搅如饧。收瓷器中。每服以清粥饮调下半钱。日三服夜一服。嗽止为度。量儿大小以意加减。
●又方（出圣惠方）
贝母（半两煨微黄）　牛黄（一钱细研）　甘草（一分炙微赤锉）
上细罗为散。每一服温水调下半钱。日三四服。量儿大小加减服之。
●又方（出圣惠方）
杏仁（一两汤浸去皮尖以水一锺研过取汁）　紫菀（半两烧去苗为末）
上以杏仁汁。并紫菀末入蜜一合。煎同如膏。每服以清粥饮调下半茶匙。量儿大小。以意加减。
●玉霜丸（出全婴方）治小儿咳嗽涎盛。咽喉不利。
粉霜（半两）　半夏（姜汁浸一宿一两）
上为末。白糊丸。如芥子大。三岁三丸。姜汁汤下。
●桂杏丸（出全婴方）治小儿咳嗽声哑。如疮豆声哑。不可用。
桂心（去皮一分）　杏仁（去皮尖三钱）
上为末。炼蜜丸。如鸡头大。三岁一钱。白汤化下。亦治嗽血。
●人参散（出医方集成）治咳嗽发热。气喘面红。
人参　天花粉（各等分）
上为末。每服半钱。蜜水调下。
●治小儿壅嗽。（一名殭蚕散出百选方）
白殭蚕（半两直者水浸刷尽灰焙乾）　皂角子（不蛀者五十个）
上水一碗。浸皂角子一夜。次日于砂铫内慢火熬取浓汁半盏。去皂角。以殭蚕蘸炙汁尽为度。碾细末。炼蜜调成膏。候小儿睡著。以唇口上。自嚥下即效。
●贝母散（出百选方）治小儿咳嗽喘闷。上壅痰嗽。
贝母（去心麸炒）　拣甘草（生用）
上等分为末。每服半钱。米饮调下。牙儿以一字涂乳上饮之。一方入牛黄少许。煎服。
●治小儿嗽（出经验良方）
蝉蜕　郁金
上等分为末。每一字。乳头上蘸吃。
●甘桔汤　治奶儿嗽。
甘草　苦桔梗（等分）
上水煎服。一方加人参、杏仁、葶苈、炼蜜为膏。安乳上。与儿食。
●延胡索散（出圣济总录）治小儿涎嗽。
延胡索（半两）　铅白霜（研一分）
上捣研为散。和匀。每服一字。涂乳上。令儿咂吃。
●金井散　治小儿脾肺壅毒。肺损吐咳嗽。
以金井石为末。三岁一字。藕汁入蜜调下。
●治小儿咳嗽
用生姜四两。煎汤沐浴。
●治小儿大人咳逆短气。胸中吸吸。呵出涕唾。嗽出臭脓。
用烧淡竹沥煮二十沸。小儿一服一合。日五服。大人一升。亦日五服。不妨食息乳哺。
●雌朱丸　治小儿咳嗽坠痰。
以叶子雌黄。银锅内熬成汁。为末。饭为丸。如小豆大。一岁一丸。杏仁汤下。
●治久嗽百药不效。随手验。
用款冬花不拘多少。为末。用一食瓯作香炉。只盛灰一半瓯。将药投瓯内烧。上以纸掩之。或酒漏盖定。烟自窍中出。口吸菸旋咽之。如觉咽乾。用姜蜜汤数口下即止。仍忌鱼腥海味生冷物。
●独胜散　治小儿久嗽。咯唾鲜血。
用天花粉。即栝蒌根。不拘多少。为细末。每服一钱。蜜汤调下。无时。
●蜂房灰散　治小儿咳嗽。
以露蜂房二两。净洗去蜂粪及泥土。以快火烧。饭汤调下。
●乳头散　治婴儿吃乳多嗽。并诸咳。
用甘草大者一寸。健猪胆一个。合炙乾为末。少许敷乳头上。令儿咂。茶清调下亦得。
●贝母散　治小儿肺感寒邪。咳嗽喘急。睡卧不安。
贝母（泡）　甘草（炙）　紫菀茸（上三味各半两）　麦门冬（一两去心）　杏仁（一两汤浸去皮尖合粉炒）
上件㕮咀。每服二钱。水半盏。煎至三分。去滓温服。食后。
●香铃散　治小儿咳嗽喘急。腹胁胀硬。全不思食。
黑牵牛（微炙）　木香　马兜铃（各等分）
上件为㕮咀。每服一钱。水一小盏。煎至五分。去滓温服。不拘时候。
●滚涎丸　治小儿风涎壅盛。咳嗽喘急。
天南星（炮）　半夏（慢火炮裂生姜二两取汁浸一宿焙乾）　白殭蚕（炒去嘴三味各一两）　猪牙皂角（一分去皮弦炙黄色）
上件为细末。炼蜜和丸。如黍米大。每服十丸。茶清送下。乳食后服。
●铁粉散　治小儿肺经积热。涎盛咳嗽。睡卧不安。
铁粉（三钱）　马牙硝（四钱）　蛤粉（一两）
上件为细末。每服一字。温虀汁调下。乳食后临卧服。
●温肺汤　治小儿当风脱著。挟寒伤冷。内外合邪。客于肺脏。因大嗽气急。睡卧不安。
人参（去芦头）　白茯苓（去皮）　白术（三味各一两）　杏仁（汤浸去皮尖蛤粉炒）　陈橘皮（去白）　甘草（炙）　五味子（上四味各半两）
上件㕮咀。每服二钱。水半盏。煎至三分。去滓放温。乳食后服。
●五香半夏丸　治小儿膈胀痞闷。气不升降。咳嗽喘满。呕吐恶心。不思饮食。
沉香　檀香　丁香　木香　肉豆蔻（面裹煨香）　陈皮（去白以上六味各三钱半）　藿香叶（去土半两）　人参（去芦头半两）　半夏（生姜汁浸一宿炒黄三钱）
上件为细末。生姜汁煮面糊为丸。如黍米大。每服二十丸。温生姜汤送下。乳食后临睡。
●涂唇膏　治襁褓小儿。咳嗽吐乳。久不瘥者。
石燕子
上一味捣为细末。每用一捻。蜜少许调。如面糊。涂儿唇上。每日三五次。不拘奶食前后。
●贝母散　治乳儿嗽不已。
贝母（三钱）　细辛（二钱）　人参（三钱）　杏仁（去皮尖二钱）　川芎（二钱）　罂粟壳（去浮楞二钱）　百部根（二钱）　粉草（二钱）　诃子（三钱）
上为散。每服一钱。乾柿少许。同煎。
●清肺丸
人参（三钱）　桑白皮（三钱）　马兜铃（三钱）　杏仁（二钱）　糯米（七十粒）　阿胶（面炒三钱）　苦梗（一钱）　甜葶苈（三钱）　甘草（二钱）　苦葶苈（一钱）
上为末。先用百部根。蜂蜜煮糯米粥捣烂成丸。如指头大。每服一丸。乾柿汤下。
●款冬花散（出傅氏活婴方）
苦葶苈　杏仁　甘草（各一钱）　款冬花（蜜炒一钱）
上为末。乾柿沙糖煎汤下。如咳嗽稍疏。但用红绵散。表疮则安然也。
●贝母散（出傅氏活婴方）治咳嗽。
麻黄（去节半两）　杏仁（去皮尖炒）　人参（各三钱）　知母　贝母　甘草（各半两）　石膏（煨一两）
上㕮咀。每服用蜜薄荷少许。同煎温服。
●三黄丸（出王氏小儿方）治婴孩小儿。咳嗽有痰。并解诸般药。及上焦壅热。身上生疮。消疳气。
雄黄（研细）　郁金（焙各一钱）　巴豆（三个去壳不去油）
上为末。用烂饭丸。如粟米大。每服婴孩三丸。半岁五丸。一岁七丸。饭饮吞下。薄荷汤亦可。

咳逆上气（附论）  ***************************
夫小儿咳逆上气者。肺经有寒也。肺者气之主。处于膈上。小儿啼呼未定。因饮以乳。与气相併。停滞胸膈。饮乳射肺。冷嗽而气逆。故为之咳逆。或由肺挟风冷。乳哺不节。难经云。形寒饮冷则伤肺。此之谓也。
方
●桔梗饮（出圣济总录）治小儿上气。咳嗽不得安也。
桔梗（锉炒一两）　贝母（去心）　白茯苓（去黑皮）　五味子　大青　吴蓝　人参（各三钱）　甘草（炙锉一两半）　桑白皮（锉三分）
上粗捣筛。每服一钱。水八分煎四分。去滓食后温服。量大小加减。
●杏仁煎丸（出圣济总录）治小儿咳逆上气。
杏仁（去皮尖双仁研）　紫菀（去苗土）　款冬花（炒各一两）　麻黄（去根节八两）　五味子　桂（去粗皮各半两）　甘草（炙锉）　乾姜（炮各二两）
上除麻黄杏仁外。捣为末。水一斗。先煎麻黄至六升。去滓。下杏仁更煎至三升。内诸药及饴糖四两、蜜八两。于慢火上搅不停手熬。令可丸即丸。如大豆大。五六岁儿每服二丸。食后温熟水化下。日三。
●紫苏散（出钱氏方）治小儿咳逆上气。因乳哺无度。内挟风冷。伤于肺气。或啼未定与乳饮之。乳与气相逆不得下。
萝卜子　紫苏子　诃子（去核秤）　杏仁（去皮尖炒）　木香　人参（切去头各三两）　青橘皮　甘草（锉各一两半）
上为末。每服三岁一钱。水一盏。生姜三片。煎五分。去滓。不计时。量大小加减。
●紫菀散（出圣惠方）治小儿咳逆上气。痰壅。不欲乳食。
紫菀（半两去苗）　甘草（三分炙微黄锉）　五味子　黄芩　麻黄（去根节）　桂心　半夏（汤洗一次去滑）　枳壳（麸炒各一分）
上为散。每服一钱。以水一盏入生姜少许。煎至五分去滓。不拘时候。分为二服。量儿大小。以意加减。
●人参散（出圣惠方）治小儿咳逆上气。乳食即吐。
人参（去芦）　半夏（汤洗七次去滑）　紫苏子（各半两）　桂心　紫菀（洗去苗土）　甘草（炙）　款冬花　陈皮（汤浸去白焙各一分）
上为散。每服一钱。以水一盏半。入生姜少许。煎至五分去滓。不计时候温服。量儿大小。以意加减。
●五味半夏汤（出圣济总录）治小儿上气。咳逆不止。
●紫苏饮子（出杨氏家藏方）治小儿咳嗽涎盛。胸膈不利。上气喘急。及疮疹后馀热。蓄于肺经。久嗽不止。
紫苏叶　人参（去芦头）　防风（去芦头）　桑白皮（炙黄锉细）　麦门冬（去心）　紫菀（焙六味各半两）　甘草（二钱半）
上㕮咀。每服二钱。水一小盏。生姜一片。煎至五分。去滓温服。乳食后下。
●治小儿大人咳逆上气。（出千金方）
半夏（三斤去皮河水洗六七度）　白矾（一斤为末）　丁香　甘草　草豆蔻　川升麻　缩砂（各四两粗捣）
上以好醋一斗。与半夏拌匀同煮。春冬三日。夏秋七日。密封口。日足取出。用冷水急洗。风吹乾。每服一粒嚼破。用姜汤下。或干吃。候粒十日。干方得服。一方用好酒不用醋。
●麻黄汤（出圣济总录）治小儿咳逆喘息。如水鸡声。亦治咳嗽心胸痰壅。攻咽喉作呀呻声。
麻黄（去根节煎去沫焙）　射干　紫菀（去苗土）　甘草（炙锉各一两）　桂（去粗皮半两）　半夏（五枚生姜汤洗十次炒）
上粗捣筛。五六岁儿每服一钱。水一盏。枣一枚。生姜少许煎至五分。去滓内蜜半钱。更煎三沸。食后温服。日三。量儿大小加减。
●半夏散（出圣惠方）治小儿咳逆上气。心胸壅。不欲饮食。
紫菀（去苗洗净）　五味子（拣净）　半夏（汤泡七次）　甘草（炙各五两）　肉桂（去粗皮）　细辛（去苗各二两）
上为末。三岁儿每服一钱。水一盏入生姜一片。煎至五分。去滓温服。不计时候。量儿大小加减服。
●生乾地黄散（出圣惠方）治小儿寒热。咳逆上气。逆满。胸中有痰。食乳。
生乾地黄　杏仁（汤浸去皮尖双仁麸炒黄）　麦门冬（去心焙）　五味子　川大黄（锉黄炒各半两）　硝石（一分）
上为散。每服一钱。以水一小盏。入蜜半匙头。煎至五分。去滓。不计时候温服。量儿大小加减。
●款冬花丸（出圣惠方）治小儿咳逆上气。昼夜不得睡卧。
款冬花（一分）　紫菀（一分洗去苗土）　伏龙肝（一分）　桂心（半两）　麻黄（去节半两）　紫苏子（一分）
上为末。炼蜜丸绿豆大。不计时候。温水化破三丸服之。量儿大小。以意加减。
●吴茱萸汤（出圣济总录）治小儿咳逆。
款冬花（炒一两）　射干（一两）　紫菀（去苗土一两）　吴茱萸（汤洗五次炒二两）　桂（去粗皮半两）
上粗捣筛。每服一钱。水一盏。生姜一枣大。煎至五分。去滓分温三服。更量儿大小加减。
●五味半夏汤（出圣济总录）治小儿咳逆上气。
紫菀（去苗土）　细辛（去苗叶）　阿胶（炙令燥）　桂（去粗皮各二两）　半夏（二两生姜汤洗十次）
上粗捣筛。每用一钱。水一盏。煎至六分。去滓分温三服。空心午间日晚各一。更量儿大小加减。
●前胡丸　治小儿咳逆上气。喘满气促。调顺胃气。进益饮食。
前胡（去苗）　人参　半夏（汤浸去滑七次切焙）　白术（各一两）　丁香（一分）
上为细末。生姜自然汁煮面糊丸。如绿豆大小。每服五丸至七丸。食后卧时。生姜汤下。
●桂心橘皮汤　治小儿五六日。不食气逆。
成择薤（五两）　人参（半两）　橘皮（三两）　黍米（五合）　桂心（半两）
上㕮咀。以水七升。先煮药煎取二升。次下薤。米熟药成。稍稍服之。
●射干散（出圣惠方）治小儿咳逆上气。大小便滞涩。
射干　木通　麻黄（去根节各一分）　桂心（半分）　川大黄（一分炒）
上为散。每服一钱。以水一小盏。煎至五分。去滓。不计时候。分为二服。量儿大小。以意加减。
●细辛散　治小儿咳逆上气。心胸壅闷。
细辛（半两）　枳壳（半两麸炒）　甘草（炙黄）　麻黄（去节三分）　杏仁（三十一枚汤泡去皮尖）
上为散。每服一钱。以水一小盏生姜少许。煎至五分。去滓。不计时候。分为二服。量儿大小。以意加减。
●紫菀散（出圣济总录）治小儿咳逆上气。喉中有声。不通利。
紫菀（去苗土一两）　杏仁（去皮尖双仁炒）　细辛（去苗叶）　款冬花（各一两）
上捣罗为散。二三岁儿。每服半钱。米饮调下。日三。更量大小加减。
●一字散（出圣惠方）治小儿咳逆上气。喘急。定命。
干虾蟆（一枚炙全黄）　葶苈子（隔纸炒令紫色）　五灵脂　杏仁（汤浸去皮尖双仁麸炒黄）
上各别为散。各抄一钱。调和令匀。每服以清粥饮调一字服之。
●射干汤（出圣济总录）治小儿上气喘息。如水鸡声。
射干（一两）　半夏（汤浸洗七次焙一两）　桂（去粗皮一两半）
上粗捣筛五六岁。每服一钱。生姜少许。煎至四分。去滓热服。日三。更量儿大小加减。
●杏蜜煎（名杏仁丸出千金方）治小儿大人。咳逆上气。
杏仁（去皮尖双仁生研如膏）　蜜（各二两）
上和匀。于银石锅慢火熬成煎旋丸。一二岁儿每服如绿豆大一丸。温水化下。更量儿大小加减。一方杏仁三升。蜜一升。熟捣如膏。含咽之。一方杏仁三升。去皮尖炒令黄如膏。蜜一升分为三分。内杏仁杵令得所。更内一分。杵如膏。又将一分杵熟止。先食含之。含久咽汁。
●刘氏疗小儿上气急满。坐卧不得。
鳖甲（一两炙令熟捣为末）　灯心（一握）
上以水二升。煎取八合。以意量之。与服。
●备急杏仁汤　疗少小咳嗽上气。
麻黄（八分去节）　杏仁（四十枚去皮尖）
上切以水一升。煮取七合。去滓分服。百日小儿患热气急不得服。小便赤黄服之甚良。大人孩童。以意量之。
●甘草丸（出圣惠方）治小儿未满百日。咳嗽上气。
甘草（半两炙锉）　桂心（一分）　杏仁（一分汤浸去皮尖双仁麸炒微黄研如膏）
上为散。入杏仁令匀。炼蜜和丸。如绿豆大。每服以乳汁研化三丸。
●顺肺汤（医方妙选）治肺不利咳嗽。
紫苏叶　半夏（汤洗七次各一两）　五味子　款冬花　橘皮　桂心　木香（各半两）
上为细末。每服一钱。水八分。生姜、人参各少许。煎四分。服之。
●杏仁煎（圣惠方）治小儿咳嗽。心烦喘粗。
杏仁（一两汤泡浸去尖双仁麸炒黄色）　寒食饧（一两）　蜜（一合）　酥（一合）　生黄汁（一大盏）　贝母（半两煨黄）　天门冬（一两去心）
上捣研。杏仁如膏。次用地黄汁煎贝母天门冬至五分。便研绞取汁。入杏仁膏等。同熬如稀饧。温水调下半钱。量儿大小加减。
●治小儿寒热咳逆。膈中有癖。乳吐不欲食。（千金方）
乾地黄（四两）　麦门冬　五味子　蜜（各半升）　大黄　硝石（各一两）
上㕮咀。以水三升。煮取一升。去滓。硝石蜜煮令沸。服二合。日三。胸中当有宿乳汁一升许出。大者五合。
●阿胶散（又名补肺散）治小儿咳嗽。气急有痰。恶心。肺气虚怯。唇白色闷。乳气粗喘促。哽气长出气。皆肺虚损故也。宜补之。（全婴方）
阿胶（一两半面炒）　黍黏子（一分炒香）　马兜铃（半两焙）　甘草（一分炙）　杏仁（七个去皮尖）　糯米（一两炒）
上为末。每服一二钱。水一盏。煎至六分。食后温服。
●芦筒散（全婴方）治小儿久新咳嗽。气急有痰。或咯血。
款冬花　官桂（去皮）　鹅管石　井泉石　甘草（炙）　白矾
上为末。三岁一字。藕汁调下。杏仁汤亦得。十岁以上。芦筒内吸之。
●人参半夏汤（卫生宝鉴方）肺胃受冷。咳嗽气急。胸膈满痞。喉中呀呷。呕吐涎沫。乳食不下。
半夏（汤洗七次切焙）　厚朴（去皮姜汁炒）　丁香（各四两）　陈皮（去瓤）　人参（去芦）　细辛（去苗各二两）
上为末。用生姜汁打面糊为丸。如麻子大。三岁儿每服三十丸。生姜汤下。食后服。量儿大小加减。
●杏仁汤（出圣济总录）治小儿咳嗽汗出。
杏仁（去皮尖双仁炒四十九枚）　皂荚（去皮酥炙一挺）　甘草（生用）　蛤粉（各一两）　恶实（炒半分）　紫菀（去苗一分）
上粗捣筛。每服半钱。水半盏。入虀汁少许。煎三五沸。去滓温服。量儿大小加减。
●人参汤（出圣济总录）治小儿肺经感寒。语声不出。
人参　甘草（炙）　黄明胶（炙燥各一分）　麻黄（去根节）　杏仁（汤浸去皮尖双仁炒）　贝母（去心各半两）
上粗捣筛。每服一钱。水七分。入糯米少许。同煎至四分。不计时候。去滓。量大小加减温服。
●杏仁煎丸（出圣济总录）治小儿咳嗽。
杏仁（去皮尖双仁生研四十九枚）　皂荚（椎碎半挺）　栝蒌（大者一枚）　生百部（一两四味并用水援捣绞取浓汁后同入银石器内慢火熬成膏）　黑牵牛（捣末一两）　木香（半分）
上为末。入前四味膏内和丸。如绿豆大。每服三丸至五丸。糯米饮下。量儿大小加减。
●贝母散（出圣惠方）治小儿咳嗽。亦治咽喉不利。状如呀者。
贝母（去心麸炒）　麻黄（去根节煎掠去沫焙）　紫菀（去苗土）　甘草（炙各等分）　杏仁（汤浸去皮尖双仁炒三分）　麦门冬（去心焙半两）
上粗捣筛。五六岁儿每服一钱。水七分煎至四分。去滓温服。量儿大小以意加减。
●养肺汤（出医方妙选）温养肺胃。
紫菀（洗去土焙乾）　半夏（汤浸七次）　款冬花　阿胶（各一两）　人参　桂心（各半两）
上为细末。每服一钱。水一小盏。生姜二片。糯米五粒。煎至五分。去滓温服。
●木香半夏丹（出医方妙选）治胃寒咳嗽。
木香　半夏（汤洗七次焙乾）　肉豆蔻（各一两）　藿香叶　丁香　白术（各半两）
上为细末。取生姜自然汁。和如黍米大。每服十粒。煎人参汤下。量大小加减。
●贝母汤（出医方妙选）治肺中风。咳嗽喘满。
贝母（炒黄）　半夏（白矾汤浸七次炒）　乾姜　麻黄　款冬花　甘草（各半一两）
上为细末。每服一钱。水一小盏。生姜三片。杏仁二个去皮尖。同煎至五分。去滓温服。
●白术五味汤（出医方妙选）治咳嗽气逆。上喘。
五味子　白术　丁香　人参　款冬花（各半两）　细辛（一分）
上为细末。每服一钱。水八分。生姜三片。煎至四分。去滓。时时呷之。
●马兜铃丹（出医方妙选）治肺壅咳嗽。大便不利。
马兜铃　紫苏子　人参（各一两）　木香　款冬花（各半两）　杏仁（一两汤浸去皮尖细研）
上同拌匀。炼蜜和丸。如黍米大。每服十粒。煎生姜汤下。量儿大小加减。
●桑白皮粥（出傅氏活婴方）治肺痿咳嗽吐痰。
桑白皮（洗净去粗皮以水煮二三升）　糯米　猪肺　杏仁（去皮尖）　花椒　茴香
上煮作粥。五更初吃。
●麦门冬汤（出医方妙选）治伤寒未除。咳嗽喘急。
麦门冬　款冬花　人参　紫菀（各一两）　桂心（半两）　甘草（一分）
上为末。入杏仁二十粒。面炒去皮尖。细研拌匀。每服一分。水一盏。入生姜三片。煎至五分。去滓温服。
●竹茹丹（出医方妙选）通肺治喘。
竹茹　枇杷叶　人参　半夏（汤浸七次）　紫菀　天南星（炮各半两）
上为细末。生姜汁和。如黍米大。每服十粒。生姜汤下。量大小临时加减。
●蝉壳散（出圣惠方）治小儿咳嗽壅痰。不欲乳食。
蝉壳（微炒）　桔梗（去芦）　人参（去芦）　甘草（炙以上各一分）　半夏（汤泡七次）
上为散。每服用生姜粥饮调下一字。日三五服。量大小。以意加减。
●桔梗散　治小儿卒得咳嗽。吐乳。
桔梗（一分去芦）　紫菀（半两去苗土）　麦门冬（半两去心）　甘草（炙半两）　人参（一分去芦）　陈皮（一分浸汤去白瓤）
上为散每服一钱。以水一小盏。煎至五分。去滓。量大小以意加减。
●陈橘皮散　治小儿咳嗽。胸中满闷。不欲乳食。　陈橘皮（一分汤浸去白焙）　桔梗（一分去芦）　贝母（半两煨黄）　鸡苏（一分）　杏仁（一分汤浸去皮麸炒）　人参（一分去芦）
上为散。每服一钱。以水一小盏入灯心十茎。煎至五分。去滓温服。日三四服。量儿大小。以意加减。
●麦门冬散　治小儿咳嗽声不出。
麦门冬（去心焙）　杏仁（汤浸去皮尖双仁麸炒微黄）　甘草（炙微赤锉）　贝母（煨微黄）　款冬花（各一分）　紫菀（半两洗去苗土）
上为散。每服以乳汁调下半钱。日三四服。量儿大小加减。
●款冬花散　治小儿久新咳嗽。气急不食。
款冬花　知母　贝母　阿胶（炒）　甘草
上等分为粗末。三岁一钱。水半盏煎三分。去滓。一方贝母为末。沙糖为丸。含化下。亦治咳甚妙。又方萝卜子炒为末。沙糖为丸。含化治嗽。
●甘葶散　治小儿咳嗽。有痰气急。亦治喘促胸闷。坐卧不安。
葶苈（半两炒）　麻黄（一分去节）　甘草　贝母　杏仁（去皮各一钱）
上为末。三岁一钱。水半盏。煎三分。去滓温服。量儿大小。以意加减。
●人参丸（一名参半丹）治小儿咳嗽。有痰气急。恶心不食。消痰饮。止嗽。
人参　半夏（泡）　白术　川姜　南星（炮）
上等分为末。姜糊丸。如小豆大三十丸。姜汤下。月内百日婴儿。如针头大。沾在乳头上。令儿吮之。
●辰砂半夏丸（一名杏医丸）治小儿肺壅痰实。咳嗽喘急。胸膈痞满。心忪烦闷。痰涎不利。呀呷有声。神志昏愦。
五灵脂（微炒黄用酒飞去沙土）　朱砂（研飞各一两）　葶苈（水淘洗净日乾别杵成膏）　杏仁（汤浸去皮尖及双仁二面炒别杵成膏）　半夏（汤浸七次去滑焙乾半两上同）
上为末。入研药匀。生姜汁煮。面糊和丸。如小麻子大。每服五丸至七丸。淡汤下。食后。一方煎麻黄汤下三丸。日三。量大小加减。
●金肺散　治小儿诸般喘嗽。急惊风。神效。
锡灰（一钱）　郁金　半夏（汤浸七次各一分半）　汉防己　硫黄（各二钱）
上为细末。每服半钱。加一钱。小儿加减。煎猪肉汤下。食后。日进二服。
●辰砂丸（出朱氏集验方）治咳嗽。安惊化痰。
辰砂（研一半为末一半入药）　白矾　白附子（炮各半两）　南星（一两去皮脐切作片再用雪水煮焙乾）　大半夏（一两半汤洗七次生姜自然汁作饼炙）
上细末。糯米粉煮糊为丸。如小绿豆大。每服二十丸。腊茶薄荷汤下。感患三年者。服之而愈。
●黄耆汤（出济生拔粹）治咳嗽喘逆。身热鼻乾燥者。热入肺经为客热。呷呀有声。黄耆为主。人参为佐。
黄耆（二两）　人参（一钱半）　桑皮（三钱）　地骨皮（五钱）　甘草（二钱半）
上㕮咀。水煎放冷。时时服之。
●抱龙丸（出钱氏方）治伤风痰。身热昏睡。气粗。风热痰盛。咳嗽。治惊风潮搐及蛊毒中暑。沐浴后。并可服。壮实小儿。宜时与服之。
雄黄（一分水飞）　辰砂（另研半两）　天竺黄（一两）　麝香（半两另研）　天南星（腊月酿牛胆中阴乾百日如无只用生者去皮脐锉炒熟用不然酿用四两）
上为末。煮甘草水和丸。皂子大。温水化下服。百日小儿每丸分作三四服。五岁一二丸。大人三丸。亦治室女白带。伏暑。用盐少许细嚼一二丸。新水送下。腊月中雪水煮甘草和药尤佳。一法用浆水或新水浸天南星三日。候透软煮三五沸。取出乘软切去皮。只用白软者薄切焙乾。炒黄色。取入八两。甘草二两半。用水二碗浸一宿。慢火煮至半碗。去滓。旋旋添入天南星末。慢研之。令甘草水尽。入余药。一方炼蜜和丸。甘草薄荷汤化下。一方无天竺黄。
●郁金散（一名金花散王氏小儿方）治小儿一切咳嗽。
郁金（锉半两）　防风（去叉切）　半夏（切各一分）　巴豆（二十一枚去壳）　皂荚（锉一挺）
上以水一升。同于银器内煮令乾。去巴豆皂荚不用。以温汤洗馀三味。焙乾捣罗为末。每服半钱。生姜蜜热水调下。更量大小加减。
●注唇膏（出圣济总录）治婴儿未满百日。咳嗽。
白殭蚕（蜜炙五枚）　雄黄（研半钱）　杏仁（汤浸去皮尖双仁炒研）　贝母（去心七枚）　龙脑（研一字）
上捣研为末。生蜜和为膏。每用少许注唇上。令儿咂之。
●润肺散（出宣明论）治小儿膈热。咳嗽痰喘。甚者久不瘥。
以栝蒌实一枚。去子用瓤。为末。以寒食面和为饼子。炙黄为末。每服一钱。温水化下。乳糖下。日三服为止。立效。一方用粥饮调下半钱。量儿大小。加减。
●菖蒲煎丸（出御药院方）治小儿肺气壅实。嗽痰涎。喘鸣肩息风邪。
人参　石菖蒲　款冬花　紫菀茸　桂心（各一钱）
上为细末。炼蜜和丸。每两作三丸。每服一丸。煎糯米饮化下。食后服。
●蝉壳汤（出医方妙选）治肺气不利。
蝉壳（炒）　人参　五味子（洗各一两）　陈橘皮（去白）　甘草（各半两）
上为细末。每服半钱。煎生姜汤调下。
●百部散（出圣惠方）治小儿头热。令乳母服之。
百部　贝母（煨黄）　紫菀（洗去土）　葛根（锉各一两）　石膏（一两）
上为散。每服三钱。以水一小盏。入竹叶二七片。煎至六分。去滓。每服食前温服。令儿饮乳甚佳。
●麦门冬煎（出圣惠方）治小儿咳嗽壮热。胸膈壅滞。
麦门冬（一两去心）　杏仁（二两汤浸去皮尖）　生姜汁（半两）　蜜（二合）
上先以水一大盏。煎麦门冬及杏仁至四分。入砂盆内研绞取汁。却入银器中。次内生姜汁等。以慢火熬成膏。收于瓷器中。每服以清粥饮调下半匙。日三服夜一服。量儿大小加减。
●四物款冬丸（出千金方）治小儿嗽昼瘥夜甚。初不得息。不能复啼。
款冬花　紫菀（各一两半）　桂心（去半两）　伏龙肝（六铢）
上为末。蜜和如泥。取如枣核大。敷乳头上。令儿饮之。日三敷之。渐渐令儿饮之。
●桂枝汤（出千金方）治少小十日已上。至五十日。卒得声嗽。吐乳。呕逆暴嗽。日夜不得息。
桂枝（半两）　甘草（二两半）　紫菀（用十八铢）　麦门冬（一两十一铢）
上㕮咀。以水二升。煮取半升。以绵著汤中。提绵滴儿口中。昼夜四五过与之。即乳哺。
●天麻散（出全婴方）治小儿咳嗽有痰。气壅面红。
天麻（三钱）　朱砂（一钱）　麝香（一字）　南星（水浸春秋五日冬七日夏三日半两）
上为末。每服一字。用杏仁汤调下。人参汤亦可。
●一字散（出全婴方）治婴儿百日内外咳嗽。及诸咳嗽众药不效者。
核桃（一个钻孔如钱眼大）　朱砂（一钱）　脑子（一字）　水银（二钱入核桃内醋煮研垒涂纸三重裹盐泥固济日乾火煅留三分性去泥用）
上为末。三岁半钱。新生半字。薄荷汁调下。
●生金丸（出全婴方）治小儿咳嗽有痰。气急不食。
人参　郁金　半夏　白矾（末各一两）
上为末。姜糊丸。如小豆大。三岁三十丸。生姜汤下。
●雄黄丸（出全婴方）治小儿咳嗽。气粗有痰。
南星　雄黄　半夏（各一钱）　巴豆（一半去油）
上为末。糊丸芥子大。三岁十丸。生油浸过。生姜汤下。
●南星丸（出全婴方）治小儿咳嗽涎盛。咽膈不利。
南星（切片皂角水浸一夕煮乾）　半夏（姜汁浸）　殭蚕（一半醋浸一半生用）　白矾
上为末。等分姜糊丸。如小豆大。三岁三十丸。姜汤吞下。如惊风涎盛。皂角水破服。只生矾末皂角水调立效。
●葶苈丸（出全婴方）治小儿乳食冲脾。伤风咳嗽。面赤痰盛。身热气促。
葶苈（炒）　牵牛（炒）　杏仁（汤泡去皮尖及双仁者控干麸炒黄别捣为膏）　防己（炒）
上等分为末。枣肉丸。如小豆大。三十丸姜汤送下。乳食后或临夜服。量大小加减。一方三丸至五丸服。
●镇庭散（出宣明论）治小儿一切惊喘。肚胀咳嗽。
郁金　大黄（各半两）　甘草（三钱）　轻粉（一钱）
上为末。每服半钱。用薄荷汤汁。朱砂细研。冷水以木匙沥下。
●贝母散（出圣济总录）治小儿感寒咳嗽。痰涎不利。
贝母（去心）　皂荚子（炒黑各半两）　葶苈子（隔纸炒一分）　甘草（炙锉半两）
上捣罗为散。每服半钱。米饮调下。乳食后服。
●桃花散（出圣济总录）治小儿咳嗽。
蛤蚧（酥炙一钱）　蛤粉（研二钱）　芎藭（一分）　丹砂（研半钱）
上研为散。每服半钱。温虀汁调下。量大小加减。乳食后服。
●白散（子出圣济总录）治小儿咳嗽。
栝蒌根　知母（焙）　贝母（去心）　甘草（炙等分）
上捣罗为散。每服半钱。煎黄。腊米饮调下。
●桔梗汤（出圣济总录）治小儿月内及百脺。暴嗽乳。呕逆不得息。
桔梗（炒）　紫菀（去苗土各一分）　甘草（炙锉一分）　麦门冬（去心焙一两三分）
上粗捣筛。每服一钱。水七分。煎至四分。去滓温服。量儿大小。加减服之。日三四服。
●五味子散（一名小品七物小五味子汤）治小儿咳嗽上气。睡卧不安。
●萝卜子散（出圣济总录）治小儿咳逆上气。喘促。
●麻黄汤（出圣惠方）治小儿咳逆上气。喘促不得安宁卧。
●紫菀汤（出圣济总录）治小儿咳嗽气急。
●治小儿气候止疼。（出本草）
上用蓬莪术。炮后热捣为末。用一大钱。热酒调下。

咳嗽咽喉作呀呷声（附论）  ***************************
夫小儿嗽而呀呷作声者。由胸膈痰多。嗽动于痰。上搏于咽喉之间。痰与气相击。嗽动息呀呷声。其咳嗽大体虽同。至于治疗则加消痰破饮之药。以此为异耳。
方
●半夏丸　治齁[鼻叚]。
半夏（二十一粒）　蓖麻子（二十一粒）　巴豆（去油五两）　杏仁（七枚）　牛蒡子（一钱）　鸡内金（七个）　皂角子（七粒）
上用沙土。已为丸。姜汤下。
●蝉壳散　治小儿心胸痰壅。咳嗽。咽喉不利。作呀呷声。
蝉壳（一两微炒）　桔梗（去芦）　陈皮（半分浸汤去白）　半夏（一分洗七次）　汉防己（一分）　甘草（一分炙黄）
上为散。每服生姜粥饮。调下一字。三岁以上加之半钱。
●桃红丸　治小儿齁[鼻叚]。咳嗽痰涎壅盛。或作喘急。
天南星（一分炮）　白附子（炮）　川乌（炮各一分）　石膏（一钱煅）　地龙（一钱）　白矾（枯一钱）
上为末。自然姜汁搜丸麻子大。朱砂为衣。令半红半白。每服三五十丸。淡生姜汤下。
●胜金丸　治小齁[鼻叚]。肺气喘急。变成龟胸。
砒霜（一分）　黄丹（一分）
上以砒霜研细入丹同研。用鲫鱼一个。去肠肚。入砒霜在内。以纸七重裹湿。将黄泥固济。候乾煅红取出。再研细。露星一宿。
●又方
甜葶苈　杏仁（去皮炒各一两）　牵牛子（半两末）　鸡内金（二七个日乾为末）
上为末。枣肉为丸。如麻子大。每服二丸。茶清下。
●清膈丸　治小儿肺感风寒。呀呷咳嗽。
半夏（汤炮七次去滑焙）　白矾　铅白霜　滑石　天竺黄（各等分）
上细面糊丸。绿豆大。每服五丸。量儿大小加减。薄荷汤下。
●陈橘皮散　治小儿咳嗽。咽中作呀呷声。
陈皮　杏仁（汤浸去皮麸炒）　桑根白皮（锉）　甜葶苈（隔纸炒）　甘草（炙黄各一两）
上为散。每服一钱。以水一小盏。煎至五分。去滓放温。量儿大小。加减服之。
●萝卜子散　治小儿咳嗽喘急。作呀呷声。亦治咳逆上气。喘促。
萝卜子（一分）　皂荚子（十枚煨去皮）　灯心（一束）　麻黄（一分去节）　甘草（半分炙黄）
上为末。每服一钱。以水一小盏。煎至五分。去滓。不计时候。量儿大小。以意加减温服。
●雄黄散　治小儿胸喉齁[鼻叚]。喘不止。
雄黄（一钱）　甘遂（一钱半）　芒硝（二钱）　轻粉（少许另研）
上为末。每服一钱。用浆水一小盏。油一点。调下吐、嗽、泻为度。
●牛黄散　治小儿咳嗽。喘急烦热。喉中作呀呷声。
牛黄（一分研）　蝉壳（半分研）　柴胡（一分去苗）　栝蒌子（一分散）
上为散。每服以蜜水调下一字。日三服。二岁以上。加之半钱。
●雄黄丹　治小儿齁[鼻叚]喘满。咳嗽心胸烦闷。伤热触毒。
雄黄　朱砂（各一钱另研）　杏仁（十四粒炒）　豉（淡者二十一枚）　巴豆（七粒）　杏巴豉三味。用米醋半盏。乾姜三片。指大煮令乾。研成膏。皂角一寸。蜜炙焦去子与皮。制牛胆南星一分。同雄朱与杏膏研令细末。加少糊丸。麻子大。淡姜汤送下。一岁儿五丸。壮者七丸。二岁十丸。
●天南星丸　治小儿痰多哮呷。喘急咳嗽。
天南星（炮）　半夏（汤洗七次）　白矾（枯各一分）　雄黄（细研一钱）
上为末。煎熬皂角膏为丸。入少许麸糊丸。如麻子大。每服二三丸。淡生姜汤下。
●泽泻散　治小儿齁[鼻叚]。膈中壅热涎潮。
泽泻（一分）　蝉壳（全者二十一个）　黄明胶（手掌大者三片炙令焦）
上为末。服一大钱。温米汤调下。日进二服。未愈再服。
●治小儿呀呷不止方
猪肠（一截）　郁金末　蚌粉（各一两捣二味内肠中系两头慢火炙乾为末）
上细罗。每服半钱。夜卧热水调下。三服。顿服尽。永不发。
●治小儿胸候
巴豆（一半去叉）　牛黄（少许）　大黄（微加）
上为末。用一字。乳食送下。
●治小儿胸痰壅。咳嗽。咽喉不利。常作呀呷声。
甜葶苈（一分隔纸炒令紫色）　杏仁（半两汤浸去皮尖双仁麸炒黄）　麻黄（半两去节）
上为散。每服一钱。以水一小盏。煎至五分。去滓放温。量儿大小。加减频服。
●郁李仁丸　治小儿肺脏热多。咳嗽喘急。咽中作呀呷声。
郁李仁（三分汤浸去皮微炒研如膏）　杏仁（汤浸去皮尖双仁麸炒黄研膏）　川大黄（一分锉炒）
上以大黄一味为散。同研令匀。入蜜少许。和丸如梧桐子大。每服以粥饮研破三丸服之。日三服。量儿大小。以意加减。
●桃仁丸　治小儿多咳嗽。咽中如呀呷声。
桃仁（四十枚汤浸去皮尖双仁麸炒黄色）　琥珀末（一分）　甜葶苈（一分隔纸炒赤色）
上件葶苈杏仁如泥。次下琥珀末。更捣令匀。如绿豆大。每服煎桑白皮汤化破五丸服之。日三服。三岁以上加丸数服。
●立胜散　治小儿咽喉不止。
胆矾（一钱）　轻粉（少许）
上为细末。用浆水半盏。小油一二点。打散灌之。
●乌鸡子膏　治小儿齁喘。
乌鸡子（一个）　轻粉（半钱）
上将鸡子开一孔。入粉在内搅匀。纸糊孔子。饭上蒸熟。每日吃一个。
●治小儿齁[鼻叚]。
用藜芦不以多少为末。每用一字。如吐不止。用通顶散搐鼻。亦疗呕逆。甚效。
●治小儿多咳嗽。咽中如呀呷声。
用大栝蒌一枚。白麸溶瓤作饼子。烧熟。却挫杵为末。每服以清粥调下半钱。量儿大小以意加减。
●射干散（一名麻黄汤）治小儿咳嗽。心膈痰壅。攻咽喉作呀呷。（方见麻黄汤）（方见本门咳逆上气类）
●桔梗汤　治咳嗽。呀呷。咽膈不利。
桔梗　甘草（炙）　石膏　紫苏　半夏（汤洗七次焙）　皂角（一分烧存性）
上为末。每服一钱。水一盏。生姜三片。煎五分。去滓时时服。
●定嗽化痰丸　治小儿风壅涎盛。咳嗽不止。呀呷有声。睡卧不安。
猪牙皂角（去皮弦酥炙赤色）　天南星（炒）　天麻　朱砂（另研各半两）　白矾（枯三钱）
上为细末。入朱砂研匀。生姜自然汁。煮面糊为丸。如黄米大。别用朱砂为衣。每服三十丸。生姜汤送下。乳食后服。
●辰砂破涎丸　治小儿痰涎停积。结聚不散。咽膈不利。呀呷有声。咳嗽气粗。胸膈痞闷。一切风涎。悉皆治之。
辰砂（二钱）　真朱砂（二钱）　半夏（一两汤浸洗去滑）　人参（去芦头二两）　青橘皮（去白一两）　天南星（半两泡）
上为细末。生姜自然汁。煮面糊为丸。如黍米大。别用朱砂为衣。每服三十丸。温生姜汤送下。乳食后、临卧。

痰实（附论）  ***************************
夫小儿乳食不下。吐涎沫而微壮热者。痰实也。此因乳哺冷热不调。停积胸膈。或水饮留滞。气不升降。致令痰热壅滞。肚热烦闷。心神不宁。不瘥则变惊痫之病。
钱氏云。段斋郎子四岁。病嗽身热吐痰。数日而咯血。医以桔梗汤及防己丸治之不愈。其涎上攻。吐喘不止。请钱氏。下褊银丸一大服。复以补肺散治之。今段氏咯血肺虚。何以下之。曰肺虽咯血有热故也。久即虚痿。令涎上潮而吐。当下其涎。若使不吐涎为甚便也。盖吐涎能虚又生惊也。痰实上攻亦使发搐。故依法只宜下痰。后补肺。必涎止而吐愈。若先补其肺为逆。先下其痰为顺。先下后补为良也。直指方云。小儿受病多生于热。热则生痰。痰者诸病之根。用药白丸子加朱砂。用研细薄荷泡汤。入姜汁少许调下。风痰苏合香丸、天麻防风丸、加朱砂末。姜汁泡汤调下。
方
●木香通气饮子　治一切气病噎塞。痰饮不下。
青皮（去瓤半两）　木香（半两）　槟榔（半两）　香白芷（二钱半）　陈皮（去白半两）　萝卜子（半两炒）　藿香叶（一两）　枳壳（去瓤麸炒）　人参（各半两）　甘草（炙半两）
上为细末。每服三钱。水一大盏。煎至八分。去滓。温服。不拘时。
●导饮丸　消乳食。化痰涎。
京三稜（三两二钱）　蓬莪术（三两二钱）　青皮（去白一两半）　陈皮（去瓤一两半）　白术（一两半）　槟榔（一两）　枳壳（麸炒一两）　木香（各一两）　半夏（二钱姜六钱制）　白茯苓（半两）
上细末。炼蜜丸。每两作五十丸。不拘时。生姜汤化下一丸。温水亦得。
●石膏汤　治小儿痰实。壮热头痛。
石膏（别研一两一分）　大黄（锉炒一两半）　柴胡（去苗一两一分）　升麻（三分）　知母（焙二分）　枳实（去瓤麸炒三分）　黄芩（去黑心三分）　甘草（一两炙）　大青（半两）　芍药（三分）
上粗捣筛。每一钱水二盏。入姜汁少许。同煎至六分。去滓分温三服。量大小加减。
●大黄汤　治小儿八岁已上。热结痰实。不能食。
大黄（锉炒一两）　柴胡（去苗三分）　升麻（三分）　黄芩（去黑心三分）　知母（焙三分）　栀子仁（三分）　细辛（去苗叶一分）　芍药（三分）　枳实（去瓤麸炒半两）
上粗捣筛。每二钱。水一盏。入竹叶十片。同煎至六分。去滓。分温三服。早晚各一。量儿大小加减。
●金朱化痰丸　治痰热。安神志。及头痛眩晕。心忪恍惚。胸膈烦闷。涕吐稠黏。痰实咳嗽。咽溢不利。
金箔（二十五片为衣）　辰砂（飞研二两）　皂角子仁（炒黄色）　白矾（光明者于铁器内熬令枯研）　铅白霜（细研）　天竺黄（研各一两）　龙脑（细研半两生者）　半夏（姜制四两）
上为细末。入研药匀。生姜汁面糊和丸。如梧桐子大。小儿如黍米大。每服十丸至十五丸。食后临卧。生姜汤下。
●澄清饮　治痰壅。咳嗽不止。
白矾（一钱半）　南星　半夏　蚌粉　知母　贝母　甘草（各五钱）　人参（三钱）
上锉散。每服一钱。生姜三片。乌梅半个。煎澄清。徐徐吸服效。亦治因饮乳逆。气触于肺经作嗽。久不止。寿星丸兼服。
●神麴汤　治小儿痰实。
神麴（微炒）　木香（各一两）　半夏（用生姜八两切片同捣成膏火炒令黄一两）　姜黄（一两）　青皮（炒）　甘草（炙）　白茯苓（各半两）
上为细末。每服半钱。入盐少许。沸汤点服。
●白金丹　治小儿消痰实。利胸膈。
桑白皮　前胡　半夏（汤洗七次）　白术（各一两）　人参　陈橘皮（各半两）　甘遂（一分）
上为末。炼蜜和丸。如黍米大。温水下五粒至七粒。周岁小儿并一二岁只可服三粒。已上临时加减。
●防风温胆汤　消痰顺气疏风。
防风（一钱半）　甘草（炙一两半）　橘皮（一钱半）　茯苓（半两）　枳壳（麸炒半两）　半夏（半两）
上锉散。每服一钱。入生姜紫苏同煎。服。
●陈橘皮汤　治小儿痰壅结实。时欲呕吐。
陈橘皮（汤浸去白炒三分）　桑白皮（锉半两）　麦门冬（去心焙半两）　前胡（去苗一分）　大黄（锉炒一分）　升麻（一分）
上粗筛捣。每服一钱。水半盏。煎至三分。去滓温服。食后日三。量儿大小加减。
●朱砂丸　治镇心压惊。驱风坠痰。
朱砂（研半分）　直殭蚕（洗焙）　天南星（炮制）　白附子（湿纸煨半两）　麝（一字）　全蝎（二钱半焙）
上末。飞白面糊丸。如麻子大。每服五丸。薄荷汤温服。
●青州谢家白丸子
大半夏（汤浸七次）　真川乌（略炒去皮尖）　白附子（洗炮）　天南星（洗炮）　天麻（各半两）　全蝎（一分）
上细末。生姜汁煮飞面糊丸。麻子大。每十丸熟水送下。诸痫白丸子研入朱砂、雄黄、雌黄、少许、薄荷汤。入姜汁调下。伤风咳嗽白丸子末。紫苏乌梅汤。入姜汁调下。寒疟白丸子金液丹等为末。米饮调下。大抵小儿诸病。非热则痰。治痰惟半夏为上上药。
●香橘丹　治小儿消宿食痰滞。
木香　陈橘皮（去白各一两）　牵牛子（炒）　草豆蔻（微炒）　白术　姜黄（各半两）
上为细末。滴水和丸。如黍米大。每服半粒。葱白汤下。大小便沥。或不通。即乳食前服之。
●枳壳汤　治小儿痰实。壮热不除。
枳壳（麸炒去瓤）　前胡（一两）　木香（一两）　半夏（汤洗七次一两）　乾姜　甘草（各半两）
上为细末。每服一钱。水一小盏。生姜三片。陈橘皮少许。同煎至六分。去滓。
●乳香半夏丹　治小儿壮热。喘嗽痰实者。
乳香（研）　半夏（白矾水浸一宿焙乾）　木香（各一两）　朱砂（一两研飞）　麝香（一钱研）　金箔（研二十片）
上都拌匀。用生姜自然汁和丸。如黍米大。每服十粒。生姜汤下。量大小加减。
●苏香汤　治小儿平心肺。消痰壅。
木香　紫苏　人参（各一两）　五味子　甘草　陈皮（各半两）
上为细末。每服半钱。入生姜自然汁少许。同荆芥汤调下。
●前胡散　治小儿痰实。心胸不利。多欲呕吐。
前胡（半两去芦头）　贝母（一分煨令黄）　白术（一分）　桑根白皮（一分锉）　人参（一分去芦头）　陈橘皮（半分汤浸去白瓤焙）
上捣粗罗为散。每服一钱。以水一小盏。煎至五分。去滓。不计时候。温服。量儿大小。加减服之。
●芒硝丸　治小儿痰实。往来寒热。不欲饮食。肌体羸瘦。
川芒硝（半两）　川大黄（锉微炒半两）　半夏（一两汤浸七次去滑）　代赭（半两）　甘遂（一分微炒）　杏仁（十粒汤浸去皮尖双仁麸炒微黄）
上为末。炼蜜丸。如绿豆大。空心以温水下两丸。量儿大小加减服。
●半夏散　治小儿痰气结实。烦壅。
半夏（一分汤洗七次去滑）　前胡（去芦半两）　川大黄（一分炒）　甘草（一分炙）　川朴硝（一两）
上为散。每服一钱。以水一小盏。入生姜少许。煎至五分。去滓。温服。日四服。量大小。以意加减。
●治小儿五六岁痰实不散。宜服此方。
前胡（一分去芦）　川大黄（一分锉炒）　枳壳（一分麸炒去瓤）　甘草（一分炙）　川朴硝（半两）
上罗为散。每服一钱。以水一中盏。入生姜莲子大。煎至六分。去滓。量儿大小。加减温服。
●赤茯苓散　治小儿痰实壅闷。时时呕。不欲饮食。
赤茯苓（半两）　甘草（一分锉炙）　陈橘皮（汤浸去白瓤一分焙）　川朴硝（半两）　旋覆花（一分）
上罗为散。每服二钱。以水一小盏。入生姜汁如莲子大。煎至五分。去滓。量儿大小。加减温服。
●褊银丸　治风涎。膈实上热。及乳食不消。腹胀喘粗。
好墨（八钱研）　水银（半两河水裹结沙子）　黑铅（一钱半）　麝香（半钱另研）　巴豆（一两去皮油心膜研细）
上将巴豆末。并墨、铅再研和匀。入沙子、麝香、陈米粥和丸。绿豆大。捏扁。一岁一丸。二三岁二三丸。五岁以上五六丸。煎薄荷汤磨冷送下。不得化破。更量虚实增减。食后服。
●肥儿丸　治涎多。乳食不下。涎流不出口者。乃名脾热。
川黄连（一两）　芜荑仁（一两）　麦糵（炒半两）　神麴（炒半两）
上为细末。生猪胆汁煮面糊为丸。如麻子大。每服五丸。米饮送下。食前服。
●百粒丸　治涎多。乳食不下。涎流不出口者。乃名脾热。
川黄连　厚朴　吴茱萸（各一两）
上为细末。面糊丸。如梧桐子大。陈米饮下百粒。粟米饮为丸、尤妙。小儿即小丸如黍米大。如泻甚者加肉豆蔻一个。没石子两个。
●柴胡汤　治小儿百日已来。痰实。
柴胡（去苗三分）　黄芩（切焙一分）　赤茯苓（去黑皮）　大黄（锉炒各半两）　甘草（炙一分）
上粗捣筛。每一钱。水半盏。煎至三分。去滓。分温服。早晚各一。量儿大小。以意加减。
●龙齿汤　治小儿百日已来。痰实壮热。兼惊。
大黄（锉炒一分）　甘草（炙锉一分）　枳壳（大者一枚去瓤麸炒黄用）　龙齿　朴硝（各一分）
上粗捣筛。每服一钱。水半盏。煎至三分。去滓食前温服。量儿大小。以意加减。
●前胡枳壳汤　治痰实壮热。胸中壅闷。大便坚卧喘急。不欲乳食。
前胡（一两）　枳实（炒）　赤茯苓　大黄　甘草（炙各半两）
上㕮咀。每服一钱。水一盏煎六分。稍热服。日三四服。量大小加减。
●前胡半夏丹　治小儿痰实壮热。烦壅。
前胡　半夏（汤浸七次各一两）　朴硝　大黄（泡）　麦门冬（去心各半两）
上为细末。取生姜汁和丸。如黍米大。每服十粒。煎人参汤下。
●加减抱龙丸（一名抱龙丸）治壅嗽痰实。欲生惊风。时作潮热。（方见抱龙丸）
●茯苓汤　治小儿痰实壮热。
赤茯苓（去黑皮）　人参　黄芩（去黑皮）　大黄（锉炒各半两）
上粗捣筛。八九岁儿。每服二钱。水一盏。煎至半盏。去滓。温服。日再。更量儿大小加减。
●四通汤　治小儿痰壅结实。
桔梗（炒半两）　大黄（锉炒半两）　陈橘皮（汤浸去白焙）　紫菀（去苗土各一分）
上粗捣筛。每服一钱。水八分煎至四分。去滓食后温服。日再。更量儿大小加减。
●半夏丸　治壅风痰盛。咽膈不利。
半夏（五两）　白矾（枯过一两二钱半）　人参（一两）
上为末。生姜自然汁糊为丸。如粟米大。每服二十丸。食后睡前生姜汤下。
●人参饮　治小儿百日已来痰实。
人参（半两）
上粗捣筛。每服一钱。水半盏。入生姜一片。同煎至三分。去滓。分温三服。量儿大小加减。
●夺命散　治控下风痰。全活危急。
青礞石（一两捣碎）　焰硝（一两和入铜锅内硬炭火煅红硝尽为度候药冷加金屑取去研令细）
上末每服一钱。急风薄荷汁入蜜调下。涎药自大便出。状如稠汤。次服退热截惊等剂。慢风木香入少蜜煎汤调下。涎即坠入腹中。次服花蛇川乌等剂。
●滚金丸　治一切痰饮涎吐。胸满呕逆。
南星（四两生）　枳壳（一两麸炒）
上为末。姜汁糊为丸。如绿豆大。每服二十丸。金银箔为衣。薄荷汤下。
●灵白丸　治风痰上壅。
以灵砂青州白丸子各一十粒。姜苏汤化开服。效。
●荡皮丸　治肺壅咳嗽。痰实久嗽。不宜卒止。先须调气。
用参苏饮、秘传降气汤。并加人参、五味子、乌梅、桑白皮、红枣、斟酌用。一方苏子降气汤加上药。煎服。
●辰砂半夏丸　治小儿肺壅痰实。咳嗽喘急。胸膈痞懑。心吝烦闷。痰涎不利。呀呷有声。
●治小儿上气昏壅。口内多涎。喉中痰实。唇口生疮。咽喉肿痛。头面赤色。唇皮焦裂。大便秘小便赤。宜吃此方。
甘草　麦门冬（去心）　升麻　羌活　石膏　柴胡（去毛）　旋覆花（各半两）　山栀（一两）　大黄（炮熟）　麻黄（去根各一钱）
上为细末。每服一钱半。水一盏。薄荷二茎。生姜一片。同煎取八分。食后去滓热吃。儿小者服一钱。
●长生圆　治小儿痰气壅实。宽中补脾。
木香（半两）　槟榔（一两）　枳实（一两）　丁香（三钱）　半夏（三钱）　全蝎（二十个）　肉豆蔻（三钱）　缩砂（三钱）
上为末。糊丸。黍米大。一岁五十丸。饮下。空心服。
●利膈丸　治风胜痰实。喘咳嗽。风气上攻。
皂角（肥者去皮子金苏炙黄二两）　黑牵牛（四两半生半炒）　槐角子（半两）　青皮（去白半两）　半夏（汤洗七次焙乾一两）
上为末。姜汁面糊和丸。如黍米大。每服十五丸至二十丸。生姜汤下。
●主小儿痰痞。
以慈母竹叶炙黄香。作饮服之。
●治大人小儿不进乳食。和气去痰。
用人参四两。半夏一两。生姜汁浸一宿。曝乾为末。面糊丸。如绿豆大。每服十丸。食后生姜汤吞下。

喘（附论）  ***************************
夫喘急者肺心之不安也。巢氏云。肺气有馀即喘咳上气。若为风冷所加。即气聚于肺。肺胀胸满气虚也。肺主气。气为阳为卫。心主血血为阴为荣。皆由荣卫气血失度。阴阳虚实不调。食寒饮冷不避。乳食饥饱不停。内则伤于肺。外则伤于皮毛。上不得下降。下不得上升。中不得中消。则令关膈不通。气道不利。邪客肺经。痰停胃脘。与气相逆。肺脘壅隘。故喘急鸣息。又有伤寒身热。喘急肺胀。胸满者。是表不解。小青龙汤、麻黄杏子汤。又咳嗽喘者。时多涎唾。久则面目肿也。（郁受监税孙男三岁。病涎、甚。喉中牵涎之声喘急。有一医治之。见病涎壅如大人中风之状。喘急直视。自汗身冷。伤寒论云。喘急直视。谵语者死。死生止在顷刻之间。可喜者能食而脉数。其口中气温。遂对主人曰非大吐利不能取效。主人曰用何药。对曰宜用轻粉炒十钱鸡子青为膏尽灌之。主人畏而不用。愚曰惜不吐利。稍迟即死。譬如韩信用兵。先临死地不战则死。苦战则胜。已不复生。宁战而守死乎。又况投机之会。间不容发。当是之时。终不袖手待也。主人听服。少时即吐。良久即泻。皆顽涎稠黏而出。喘定神清。用参术散、琥珀散、即安。梅氏子三岁。痰盛喘急。惊恐不常。召愚视。曰心虚则多惊。胆虚则多恐。盖心气虚则生寒。寒则阴气盛。阴气盛则血脉虚少。精神散失。加之喘急。目青汗出。身冷噎气不回。此金木相刑。心气不守。当发痫不可治也。主人曰诸书皆不言死。病何不治也。答曰。卢氏云。喘急目青者七传之症。经云七传者死。通真子云。喘急不回肺绝也。汗出身冷心绝也。此二脏相剋传鬼。生不久也。主人怒。后别易数医。果惊痫而卒）
喘急证候。小儿有因惊暴触心肺。气虚发喘。有寒伤肺气。壅盛发喘。有感风咳嗽。肺虚发喘。有因食咸醝伤肺气发。虚痰作喘。有食毒热物。冒触三焦。肝肺气逆作喘。喘与气急。同出异名。别之轻重。疾究两端。喘即口开。隘于胸臆。气急即取息短满。心神迷闷。盛则加之。喘促不得传变。宜速降下宽中补肺。利膈化痰。用气即愈。唯有惊喘暴急。肝肺乱停积不散。金火相剋。逆而不实。错乱血脉。击触脏腑。速疗乃瘳。缓即加重。重即传变。
方
●犀角地黄膏
天门冬　麦门冬（去心）　白茯苓　茯神　生地黄（各洗秤）　前胡　柴胡　人参　玄参　甘草（炙）　川芎　天麻　防风　羌活
上等分为末。煅金墨一锭留性。炼蜜丸。如芡实大。金箔为衣。每服一粒。薄荷汤化服。
●大效雄朱化痰定喘丸　治小儿因惊发喘。逆触心肺。暴急张口。虚烦神困。
雄黄　朱砂（各一钱研）　蝉蜕　全蝎（炒）　地龙　白殭蚕　天南星　白附子　轻粉（半钱）
上为末。面糊为丸。麻子大。每服三十丸。薄荷茶清送下。食后服之。
●定喘饮子
天麻　防风　羌活　甘草（炙）　人参　桔梗　白术　川芎　半夏曲
上等分。㕮咀。每服二钱。水一小盏。入麦门冬子十四粒。同煎去滓。通口。食后服。
●八味理中丸　治小儿心脾肺不和。息数脉急。上下不升降。中膈痞满。胸臆郁抑。坐卧烦闷。精神不乐。饮食不下。
人参　甘草（炙）　白术　乾姜　枳实（治炒）　白茯苓　五味子（去梗）　桑白皮（去赤皮）
上等分为细末。炼蜜为丸。小指大。每一丸淡豆豉五粒、水一小盏煎至半。去豉。通口服。无时。
●麻黄汤　治小儿卒肩息上气不得安。此恶风入肺。亦治咳逆上气。喘促不得安卧。
麻黄（四两）　甘草（一两）　桂心（五寸）　五味子（半升）　半夏　生姜（各三两）
上㕮咀。以水五升。煮取二升。百日儿服一合。小大节度服之便愈。方用蜜煎服。
●无价散　治风热喘促。闷乱不安。俗谓之马脾风者。
辰砂（二钱半）　轻粉（半钱）　甘遂（一钱半麸炒裹煮焙乾）
上为细末。每服一字。用温浆水少许。上滴小油一点。抄药在上。沉下去脚。灌之立效。
●治小儿哮喘
黄丹　砒霜
上各生用为末。用枣肉为丸。如麻子大。每服三丸。临卧冷茶清下。
●治暴喘俗传为马脾风也。大小便硬。宜急下。
用牛黄散、夺命散。后用白虎汤下之。
●麻黄升麻汤　治小儿寒郁而喘。喉鸣腹中鸣。腹满鼻流清。脉沉急而散数。
麻黄　草豆蔻仁（各一钱半）　益智仁（一分半）　厚朴（二分）　甘草（一分）　当归尾　升麻　曲末（各半分）　吴茱萸（二分）　柴胡（一分）　苏木（半分）　红花（少许）　黄芩（生一分）　全蝎（二个）
上㕮咀。如麻豆大。分作二服。每服水一大盏。煎至七分。去清。稍热服。食远。忌风寒。微有汗乃效。
●定喘丸　治痰喘。
麻黄（去节三分）　杏仁（去皮尖炒半钱）　甘草（猪胆十个炙三钱）　栀子（三钱）
上为末。炼蜜为丸。如绿豆大。桑白皮汤吞下。
●鸡青膏　治小儿涎鸣喘急。服药不退者。气实而可用。
用无雄鸡子一个。取清。入轻粉炒十钱。拌和。银器盛。汤瓶上顿热。下之。用珍珠丸等。


卷三百八十八·婴孩大小便淋秘门  ——————————————————————————————————————————————————————————————————————————————————————————

淋秘（附论）  ***************************
夫淋者。有热淋、有血淋、石淋、气淋、寒淋。五者大同小异。热淋者。三焦热气传膀胱。（飞仙论云。热气传于膀胱吃肾。为热淋也）血淋者。久热积聚结涩脬中。（巢氏云。热甚入脬。多成血淋也）石淋者。肾热水结。化为砂石。（孙氏云。肾热水结化为砂石。巢氏云。肾为热所乘则石淋也。其状如茎中痛。甚者令人闷绝故也）气淋者。膀胱受冷。小腹胀满。（巢氏云。肾虚膀胱受肺之热气。气在膀胱则胀。肺主气。气为热所乘。故流入膀胱。气壅不散。腹气满。水道不通利。故小便结滞。而成气淋）寒淋者。取冷过度。颤后尿。（巢氏云。取冷过度。下焦受之。冷气入脬不能禁约于水。小便者水溢之馀。膀胱者为津液之腑。既受冷气。脬中衰弱。不能禁约于水。故遗尿成寒淋其状。先寒颤后尿是也）皆由冷热之气。客入肾与膀胱。流渗脬中之所致也。小肠乃心之腑也。水窦流行。随其气而利之。心气若壅。小便不通。心气若冷。小便多洒。心气若寒。小便多旋。心气若热。小便艰涩。心气积热。小便赤白。（先赤而复白者是也）所言闭小便者。医谓下结腹肚。胀紧膨满。不通气结。热盛用力努旋点滴而出。乃是闭也。不通利干心。疼痛。精神昏悸。速即用生地龙数条。蜜少许。研敷茎卵。仍烧蚕蜕纸灰留性。用猪脑子麝香同研。煎麦门冬灯心汤调下与服。一时见效。（汤氏歌云。五般淋沥病相传。一一须分病本源。或见叫啼伤水积。或然餐食入脾间。次更因循传入脏。致令淋病小便乾。但看微红筋上有。热入相和汗又连。肚上青筋至腹足。热结石淋最难安。唇上乾燥如皮退。此是风淋定恶泉。外肾不肿气不急。下阴刁肿气相连。先与宽膈疏导气。定知医药可安痊）诸淋皆肾虚而膀胱生热也。水火不交。心肾气郁。遂使阴阳乖舛。清浊相干。蓄在下焦。故膀胱里急。膏、血、砂、石从水道出焉。故有欲出不出。淋沥不断之状。甚者窒塞其间。或令人闷绝。大凡小肠有气则小便胀。有血则小便涩。有热则小便痛。痛者为血淋。不痛者为尿血。败精结者为砂。败精散者为膏。金石结者为石。揣本寻源。各从其类。治法并用流行滞气。疏通小便。清解邪热。调平心火。盖心清则小便自利。心平则血不妄行。切不可姑息用补。气得补而愈胀。血得补而愈血。热得补而愈盛。水道不行。加之穀道閟遏。关格不通。未见其能生者也。又有肾气虚热。囊中受寒夹冷。而小便淋涩者。其证先寒战而复溲便。盖冷气与正气交争。冷气盛则寒战而成淋。正气盛则寒战解方得便尿也。
小儿诸淋者。由肾虚而膀胱热故也。膀胱与肾为表里。俱主水。入小肠下于胞。行于阴为小便也。肾气通于阴。津液下流之道也。若乳食无节。悲啼不恒。虚实不调。则腑脏不和。致肾虚而膀胱热也。膀胱津液之腑。热则津液内溢。水道不通。水不止不下。停积于胞。肾虚则小便数。膀胱热则水下少。数而且涩。致淋沥不宣。故谓之淋。又有热淋、血淋、气淋、石淋、寒淋。三焦壅盛。移热于膀胱。则溲便赤者为热淋。热甚而搏于血脉。流入胞中。溺血者为血淋。小腹满溺涩有馀沥者。为气淋。溺出砂石者为石淋。寒淋之病。本于寒客下焦。余皆本于膀胱有热。令少腹急痛。水道不利。故数起而不能出也。
方
●五淋散　治五淋。
赤茯苓　赤芍药　山栀子　生甘草　当归　黄芩　车前子　淡竹叶　灯心　木通　滑石　葵子　葶苈（炒各等分）
上末。灯心葱白煎。或入生车前草擂水调五苓散服。或调消石末服。血淋白茅根灯心煎。气淋小肠胀满。尿后有馀沥。木通煎服。热淋便赤而淋沥。脐下痛。新水调下。或黄芩汤下。石淋茎内痛。尿涩有沙石。令人闷绝。消石隔纸炒焦。研末。用葵子煎汤下。
●石苇散　治诸淋沥。水道中痛。脐下妨闷。
石苇（去毛一两）　冬葵子　木通　赤茯苓（各半两）　车前子　瞿麦　榆白皮　滑石　甘草（各一分）
上为细末。每服一钱。水一盏。葱白五寸。煎至七分。去滓温服。如人行十里再服。大小加减。一方无甘草。
●立效饮　治小儿诸淋不通。茎中疼痛。
木通　甘草　王不留行　竹胡荽　滑石　海金沙　山栀子　槟榔（各等分）
上㕮咀。每服一钱。水半盏。煎三分。去滓。
●葵子散　治诸淋。兼小便不通。
葵子　车前子　木通　瞿麦　桑白皮（炒）　赤茯苓　山栀子仁　甘草（炙各等分）
上锉散。每服一钱。井水一小盏。葱白二寸。煎。食前服。
●桑白皮汤　治小儿淋或涩痛。小便如血色。
桑根白皮（锉焙乾）　山栀子仁　芦根（锉）　茅根　赤茯苓（去黑皮）　冬葵子　甘草（炙各一分）　滑石（研入半两）
上粗捣筛。五六岁儿每服一钱。水一小盏。煎至五分。去滓。食前日二。量儿大小加减。
●瞿麦丸　治小儿淋。及治遗尿。
瞿麦穗　龙胆　石苇（去毛）　桂（去粗皮）　皂荚（炙去皮子各半两）　鸡肠草　人参（各一两）　车前子（一两一分）
上捣罗为末。炼蜜丸。如梧桐子大。每服六丸至十丸。空心热汤研下。更量儿加减。
●桃仁汤　治小儿气淋。水道不通。馀沥疼痛。
茴香　紫苏　槟榔（各一两）　木通　当归　人参　巴戟（去心）　赤茯苓（各三钱）　桃仁（炒去皮半两）
上㕮咀。每服一钱。水半盏。煎三分。去滓。食前服。
●牵牛子丸　治小儿诸淋涩。脐下连膀胱妨闷。及大肠气壅。
牵牛子（微炒）　川大黄（锉微炒）　川升麻　郁李仁（汤浸去皮微炒研入）　川朴硝（以上各半两）　滑石（一两细研）　海蛤（一两细研）
上捣罗为末。炼蜜和丸。如绿豆大。每服以温水研下七丸。日三四服。量儿大小加减。
●顺经散　治十馀岁。因惊之后。心气下行。小便淋沥。日夕三四十次。渐觉黄瘦。宜服。
韭子（炒）　琥珀（别研）　益智（去壳）　金毛狗脊（去毛）　白茯苓（去皮）　石燕子（火煅醋淬研细各半两）　石苇（去毛一钱）
上为末。每服一钱。韭汤调。日二服。
●石燕丸　治小儿诸淋。腹妨闷。心神烦热。
石燕子（研）　瞿麦穗　栀子仁　滑石（研）　木通（锉）　葵子　海蛤（研各半两）
上捣研为末。炼蜜丸。如绿豆大。每服七丸。葱白汤下。日三。量儿大小加减。
●石苇汤　治小儿淋或涩痛。小便如血。
石苇（去毛）　赤芍药　大黄（锉炒）　滑石（研）　甘草（炙）　麦门冬（去心焙）　升麻（各一分）
上粗捣筛。每服一钱。水一小盏。煎至五分。去滓。食前服。日三。量儿大小加减。一方有川朴硝。无滑石。
●木通汤　治小儿诸淋。及热结。赤涩不通。
木通（锉研）　桑根白皮（锉焙）　滑石（研）　芒硝　葵子（陈者各三分）
上粗捣筛。每服一钱。水一小盏。煎至五分。去滓温服。食前。日三。量儿大小加减。一方葱白汤下半钱。
●石燕丹　治小儿淋涩痛闷。
石燕（醋淬烧赤放冷研细）　瞿麦　滑石（各半两）　木通（锉）　海蛤（研各半两）
上为细末。炼蜜和丸。如黍米大。每服十粒。以葱白汤下。食前。大小加减。
●金沙散　治小儿小便淋沥不通。
郁金　海金沙　滑石　甘草（各等分）
上为末。三岁一钱。煎落帚母汤调下。灯心木通汤亦得。
●木通散（一名葵石散）治热淋小便不通。啼叫。小腹痛闷乱者。
木通（二钱）　滑石（一钱）　牵牛子（一钱炒）　葵子（一钱）
上用灯心。葱白、车前草同煎服。一方无葵子。不用车前草煎。一方周岁小儿一服作一钱。五岁以上倍之。
●龙香丸　治小儿寒淋。因热淋服冷药太过。小便不禁。或取冷过度。下焦受冷。气入脬。不能禁止。故遗尿。
龙骨（煅）　牡蛎（煅各一两）　茴香（炒）　白茯苓（各半两）
上为末。糯米糊丸。如小豆大。三岁三十丸。茴香汤。一方加赤石脂半两。
●又方　同前治。及久患寒淋。进退不定。尿如脂膏。遍数无度。
茴香（炒一两）　金液丹（二两）　糯米（二两炒）　龙骨（半两煅）
上为末。糯米糊丸。小豆大。每服百丸。盐汤或温酒送下。
●车前子汤　治诸淋涩。心烦闷乱。
车前子　石燕　麦门冬（去心焙各半两）
上捣筛。每服一钱。水一小盏。煎至五分。去滓。不计时候。温服。
●葵子汤　治小儿诸淋。
葵子（三分陈者）　石苇（去毛三分）　滑石（别研两半）
上粗捣筛。五六岁儿。每一钱。水一盏。枣二枚。同煎取五分。去滓。分温二服。早晚食前各一。量儿大小加减。
●滑石散　治小儿诸淋涩。每尿之时。啼叫不出。
滑石（半两）　甘草（一分炙微赤锉）　川朴硝（三分）
上捣细罗为散。每服以葱白汤调下半钱。日三四服。量儿大小加减。
●玉浆散　治小儿小便不通。茎中淋痛。心燥烦渴。
滑石（一两）　甘草（二钱炙）
上为末。三岁一钱。灯心汤调下。乱发烧灰酒调。最治小便不通。
●二神散　治诸淋急痛。
海金沙（七钱半）　滑石（五钱）
上末。煎灯心、木通、麦门冬、车前草。入蜜调服。
●榆白皮汤　治小儿淋。兼石淋。及治水道中涩痛。
榆白皮（锉焙）　瞿麦穗（各一两半）
上粗捣筛。每一二岁儿。每服一钱。水一小盏。煎至五分。去滓。分温二服。空心日晚各一服。量儿大小加减。
●麦葱汤　治小儿诸淋。闭涩不通。
小麦（一合）　葱白（两茎切）
上以水一盏。煎至五分。去滓。不计时候。温服。量儿大小加减。
●滑石散（一名车前子散）治小儿小便淋涩。或尿血。
滑石（研）　车前子（各半两）
上捣罗为散。二三岁。每服半钱。空心粥饮调下。近晚再服。量儿大小加减。
●蜂房散　治小儿淋。
蜂房（炙）　乱发（各三分）
上同烧灰。研令细。每服半钱。米饮并水调下。日三。量儿大小加减。一方无乱发。有桂。小麦汤或酒调服。
●治气淋（一名槟榔散）
赤芍药（一两）　槟榔（一斤面裹）
上末。同灯心同枣子煎汤。调下。
●治小儿诸淋涩。心烦闷乱。
冬葵子（一两）　蘧麦（半两）
上捣为散。每服一钱。以水一小盏。煎至六分。不计时候。量儿大小。加减温服。
●治小儿诸淋。水道中涩痛。
取腊月猪脂。炼过去滓。每服一慄壳大。用暖酒一合。研搅令匀。空心午间各一服。量儿大小。加减服之。
●治小儿淋。及水道中涩痛。
用车前子一升。水二升。煮取一升。分服。一方为散。每服一钱。水一盏煎服。大小加减。温服。不计时候。
●又方
用煮冬葵子汁服之。一方为散。每服一钱煎服。量大小加减服之。不计时候。
●治小儿淋疾
用槲叶三片。煎汤服一鸡子。小便即时下。
●文仲疗小儿淋。兼石淋。及血淋。日夜淋沥。阴中疼痛。
取牡牛阴毛烧灰末。以浆水服一刀圭。日再服。一方粥饮调下半钱。大小加减。服。一作牯牛。
●治热淋。
用五苓散加辰砂。煎灯心淡竹叶汤。调下。
●犀灰散　治小儿心经虚热。小便涩痛。筒管内疼不可忍者。
用蚕蜕纸。不拘多少。烧留性。为末。入麝每服半钱。灯心汤调下。
●备急车前草方　治小儿肠有血热。淋痛。
用生车前草洗捣细。井水调取清汁。食前服。
●阮氏方　治热淋。
取大田螺十五个。以新水养。候螺吐出泥。澄去清水。以底下泥腻粉调涂脐上。尿即通。便将螺放江中。若杀之。病不愈。
●桃胶丸　治小儿诸淋。并小便出血。阴茎中痛。
用胶一块如枣大。水半盏。煎三分。日进三服。下石子如豆石尽止。
●又方　船下清苔煮汁治淋。
孙氏云。尿在脬中为屈。僻津液不通。以生葱叶尖内阴茎中。深三寸。用口吹令脬胀。滓液大通便愈。一法生姜切作槌子样。内阴茎孔中。深三二寸。便利。又方。琥珀为末。灯心汤调下。立效。红龙散治淋甚妙。又方。脐中著盐炙之即通。一法炒用盐帛包。熨小腹。
●治诸淋及大便五六日不通。心腹烦满。
用海盐不拘多少。烧盐熨小腹即通。于脐中以手摩良久即通。大人用之亦得。一方青颗盐。
●地肤子汤　治小儿热毒入膀胱中。忽患小便不通。欲小便则涩痛不出。出少如血。须臾复出。（方见地肤子散）
●治寒淋小便不禁。或睡中遗出不觉。（方见杨氏鸡肠散）
●石苇散　治热淋。
石苇（半两洗）　海金沙（三钱）　车前子（三钱）　海蛤（一钱）　瞿麦（半钱）
上加木通石燕子同煎。一方为末。用灯心金银汤下。
●龙骨散　治寒淋。小便不禁。或睡中遗出不觉。
鸡肠草（一两）　牡蛎粉（三钱）　龙骨（半两）　茯苓　麦门冬（半两去心）　桑螵蛸（半两）
上㕮咀。每服一钱。水一小盏。枣子同煎服。
●治小儿淋闭
取生鱼摩脐及小腹。溺即通。

石淋（附论）  ***************************
夫小儿石淋者。为小便中出石也。肾主于水。水结则化为石。故肾为热所乘。热则成淋。其状小便茎中痛。尿不能出。时时小便痛。引膀胱。里急。甚者水道塞痛。令闷绝也。
方
●葵子散（出圣惠方）治肾热水结化为石。淋甚者水道中涩痛。不可忍。
冬葵子（一两）　石南　榆白皮　石苇（去毛）　木通（各半两）
上为细末。每服半钱。以葱白汤调下。日二服。量大小加减。一方有滑石一两。
●滑石散（出圣惠方）治证同前。
滑石　栝蒌根　石苇（去毛各一两）
上罗为散。每服半钱。煎大麦饮清调下。日二。大小加减。
●石苇散（出活幼口议）治小儿热淋、沙淋、石淋。
石苇（去毛）　海金沙　木通　滑石
上为末。水一小盏。煎至半盏通口服。
●治小儿石淋。水通中涩痛。（出圣惠方）
石苇（五分去毛）　滑石（二两）　子芩（三分）
上细研为散。每服以粥饮调下半钱。日三四服。量儿大小加减。
●治小儿石淋。涩痛心烦。（出圣惠方）
甘草（一分炙赤锉）　鸡粪白（半两微炒）　乾姜（一分炮制锉）
上捣细罗为散。每服煎小麦饮调下半钱。日三四服。量儿大小。加减服之。
●又方（出圣惠方）
冬葵子（三两）　滑石（一两）
上为散。每服一钱。以水一盏煎至五分。去滓。温服。日三四服。量儿大小加减。
●草豆汤　治沙石淋。
黑豆（一百二十五）　甘草（一寸生用）
上新水煮。乘热入滑石末。空腹食前服。
●治沙石淋。
取煅寒水石末。用车前水调服。镜面草亦可。
●鸡粪白散（出圣惠方）治小儿五六岁。石淋茎中。有沙石不可出者。及遗尿。
用鸡粪白一两。炒令黄。为散。以水一大盏。露一宿。每服用此水一合。调散半钱。服之日三四服。当下沙石。量儿大小加减。
●又方（出圣惠方）
用蘧麦一两。细罗为散。每服以温酒调下半钱。日三四服。量儿大小。加减。

血淋（附论）  ***************************
夫小儿血淋者。是热淋之甚。则变成血淋也。心主于血。血之行身。通于膀胱。而热气流入脬。即成为血淋矣。
方
●加味导赤散　治血淋尿血。
生地黄（洗）　木通　黄芩　生甘草　车前草　山栀仁　川芎　赤芍药（各等分）
上末。竹叶、生姜煎服。
●犀角屑散（出圣惠方）治小儿血淋。涩痛。心燥体热。
犀角屑　黄芩　石苇（去毛）　当归（锉）　赤芍药（以上各半两）　蒲黄（一两）
上罗为散。每服一钱。以水一小盏。入生地黄半分。青竹茹半分。煎至六分。去滓。不计时候。量儿大小。加减服之。
●导赤散（出直指方）治小儿血淋。
生乾地黄　木通（各二钱）　甘草（生一钱）
上为末。每服一钱。井水入灯心煎服。仍以米饮调油发灰。空心灌下。
●车前散（出医方妙选）治热盛积于小肠。甚则尿血。
牡蛎（半两）　车前子　甘草（炙黄）　朴硝（各一分）
上件为细末。每服一钱。水一盏。煎至五分。去滓温服。量儿大小加减。
●露蜂房灰散（出圣惠方）治小儿血淋。日夜淋沥。小腹及阴中疼痛。
露蜂房灰（一分）　乱发灰（一分）　滑石（一两）　海蛤（半两）
上细为散。不计时候。以温水调下半钱。量儿大小加减。
●又方（出圣惠方）
车前叶汁（一合）　冬瓜汁（一合）　蜜（一合）
上件药和令匀。看儿大小。加减服之。
●又方（出圣惠方）
石苇（一两去毛）　白胶（半两炙令黄燥）　戎盐（半两）
上罗为散。每服一钱。以水一小盏。煎至五分。去滓。不计时候。量儿大小。加减温服。
●又方（出圣惠方）
榆白皮（锉）　蘧麦　蒲黄（以上各半两）
上罗为散。每服一钱。以水一小盏。煎至六分。去滓。不计时候。温分二服。
●治血淋神效（出杨氏家宝方）
海螵蛸　生乾地黄　白茯苓（各等分）
上为细末。用柏叶车前草煎汤。调下。
●蒲黄散（一名冬葵子散出圣惠方）治膀胱热甚。血淋。水道涩痛。
蒲黄　冬葵子　生地黄（各半两）
上为细末。每服一钱。水一大盏。煎至六分。去滓。温服。大小加减。
●治小儿血淋涩痛。心燥体热。（出圣惠方）
车前子　茅根（锉各一两）
上罗为散。每服一钱。水一小盏。入生地黄一分。煎至六分。去滓。不计时候。量儿大小。加减服之。
●姜黄散（出活幼口议）治小儿血淋。
用姜黄为末。每服半钱。用红酒调下。连二三服。以通为度。
●治小儿便（出血一名双金自然液出十便良方）
用生地黄汁。生姜汁。入生蜜服。
●治小儿血淋。日夜淋沥。小腹及阴中疼痛。（出圣惠方）
用蜥蜴二枚。烧灰细研为散。不计时候。以温酒调下半钱。量儿大小。加减服之。
●又方（出圣惠方）
用牯牛阴聚毛烧灰。细研。不计时候。以粥饮调下半钱。量儿大小。加减服之。

遗尿（附论）  ***************************
夫小儿遗尿者。此由脏腑有热。因服冷药过度。伤于下焦。致膀胱有冷。不能制于水故也。膀胱为津液之腑。与足少阴之经为表里。肾主于水。肾气下通于阴。小便者水液之馀。今膀胱既冷。不能约制于水。故遗尿也。杨氏曰。小便者津液之馀。肾主水。膀胱为津液之腑。肾与膀胱俱虚。而冷气乘之。故不能制约其水。出而不禁。谓之遗尿。睡而出者谓之尿床。葛氏曰。亦有禀受阳气不足。胞冷传送失度。尿出不禁者。
方
●家韭子丸　治下元虚冷遗尿。
韭菜子（六两炒）　鹿茸（四两炙）　肉苁蓉（酒浸）　熟地黄（酒洗）　当归（酒浸各二两）　杜仲（姜汁炒）　石斛（去苗）　桂心（不见火）　附子（炮去皮各三钱）　川牛膝（二两）
上末。山药酒和丸。用生盐酒服。
●牡蛎散（出圣惠方）治小儿遗尿。体瘦。心烦不欲食。
牡蛎粉（三分）　龙骨（三分）　麦门冬（半两去心焙）　鸡肠草（半两）　黄耆（半两锉）　白茯苓（半两）　桑螵蛸（三分微炒）　甘草（一分炙微赤锉）
上罗为散。每服一钱。以水一小盏。入生姜少许。枣二枚。煎至六分。去滓。量儿大小。加减温服。
●杨氏鸡肠散（出直指方）治小儿夜间遗尿。睡里自出不觉。由膀胱有热。服冷药过多。小便不禁。
鸡肠（一具男用雌女用雄炙乾）　牡蛎粉　白茯苓（各五分）　辣桂（不见火）　龙骨（各二分半）　桑螵蛸（微炒五钱）
上为末。仍以鸡肶胵一具。鸡肠一具。烧存性为末。每用前药一钱。空心酒调服。本草云。如无桑螵蛸。加桑白皮。一方无桂。有麦门冬。用姜枣煎服。量儿大小加减。一方用鸡肠草。
●鸡肶胵散（出圣惠方）治小儿遗尿。不可禁止。
鸡肶胵（一具炙令黄）　黄耆（半两锉）　桑螵蛸（三分微炒）　牡蛎（半两烧为粉）　甘草（一分微炙）
上罗为散。每服一钱。以水一小盏。煎至六分。去滓。量儿大小。加减服之。
●治小儿尿床。又治产妇产后损脬。遗尿不知出。（出经验良方）
猪脬　猪肚（各一个）　糯米（半升）
上将糯米入脬内。又将脬入猪肚内。煮烂。盐椒调匀。如饮食日常服。不过数次其效如神。脬暖下元。
●又方（出危氏方）
鸡肶胵（一具）　鸡肠（烧）　猪胞（炙焦）
上为末。每服一钱。酒调下。男用雌鸡。女用雄鸡者。一方无猪胞。
●白术散（出圣惠方）治小儿遗尿。足寒。宜服此方。
白术（半两）　土瓜根（半两）　牡蛎粉（三分）
上罗为散。每服一钱。以水一小盏。入生姜少许。枣二枚。煎至六分。去滓。量儿大小。加减温服。
●治小儿睡中遗尿不自觉。（出全婴方）
桂末　雄鸡肝（等分）
上捣丸。服如小豆大。温水下。日三。一方雄鸡肝煮熟为丸。
●治小儿遗尿。宜服此方。（出圣惠方）
用羊肚丝一条。净洗。水盛全满。紧繫两头。煮全熟漉出。割开取其水。渐渐饮之。
●又方（出直指方）
用鸡肶胵一具。并肠曝乾。炙令黄焦。是男用雄鸡。是女用雌鸡。细罗为散。每服以温酒调下半钱。量儿大小加减。一方烧鸡肠为末。浆水服方寸匕。日三。面北斗服。
●又方（出圣惠方）
取羊脬一枚。水煮令烂熟。空腹。量儿大小。加减食之。不过三顿瘥。
●治小儿夜间尿床。由膀胱冷。夜属阴。小便不禁。睡里自出。（出经验良方）
用破故纸一味。炒为细末。煮芡实煎汤调下。
●疗失禁不觉尿出方。
用豆酱和灶突（案：此方缺制法及服法。）
●治小儿遗尿。及诸淋。水道中涩痛。（出千金方）
用小豆叶捣汁。每服一合。量儿大小。加减服之。
●瞿麦丸（出千金方）治小儿遗尿。
●疗小儿睡中遗尿不自觉。（出本草）
用桂末雄鸡肝等分。捣丸。如小豆大。温水下。日三。
●治小儿睡中遗尿不自觉。（出本草）
以蔷薇根。随多锉。以酒服之。
●治尿床（出本草）
取麻鞋绷带。及鼻根等。唯不用底。以酒七合。水七升。煮取二升。分再服。

尿血（附论）  ***************************
夫小儿尿血者。为血性得寒则凝涩。得热则流散。而心主于血。小儿心脏有热。热乘于血。血渗于小肠。故尿血也。
方
●阿胶散（出圣惠方）治小儿尿血。水道中涩。
阿胶（一两捣碎炒令黄燥）　黄芩（一分）　栀子仁　车前子（一分）　甘草（一分炙微赤锉）
上细罗为散。每服用新水调下半钱。日三四服。量大小。以意加减。
●又方（出圣惠方）
葵子　车前叶　甘草（火微黄锉）　川朴硝（以上各一分）
上罗为散。每服一钱。以水一小盏。煎至五分。去滓。量儿大小。加减温服。
●尿血方（出直指方）
生蒲黄　生地黄　赤茯苓　甘草（炙各等分）
上锉散。每服一钱。水一小盏。煎调油发灰少许。食前服。
●治小儿尿血。水道中涩痛。（出圣惠方）
榆白皮（半两）　生乾地黄（半两）　甘草（一分炙微赤锉）
上细锉。以水一小盏。煎至六分。去滓。温服。量大小加减。
●又方（出圣惠方）
紫菀（洗去苗土）　黄连　甘草（炙微赤锉各一分）
上罗为末。每服一钱。以水一小盏。入豉三十粒。煎至五分。去滓。量儿大小。加减服之。
●又方（出圣惠方）
苦楝子（一两）　郁金（二枚一枚炮一枚生用）
上细罗为散。每服煎葱汤调下半钱。量儿大小增减。
●又方（出圣惠方）
生乾地黄　黄芩（以上各半两）
上罗为散。每服一钱。以水一小盏。煎至六分。去滓。温服半合。量儿大小。加减服之。
●又方（出圣惠方）
车前叶（半斤捣绞取汁）　沙糖（一两）
上药相合令匀。每服半合。量儿大小。加减服之。
●又方（出圣惠方）
用牛蒡根。洗去土。捣绞取汁一中盏。入生蜜一合。相和令匀。每服半合。日三四服。量儿大小。加减服之。
●又方（出圣惠方）
取蒲黄末。以温酒调下半钱。量儿大小。加减服之。
●又方（出圣惠方）
用生地黄汁。每服暖一合服之。量儿大小加减。
●治小儿尿血（出圣惠方）
取烧鹊巢灰。井花水服之。以治夜尿床。
●箬灰散（出全婴方）治小儿尿血。阴茎中痛。
用多时茶篰中箬。烧灰存性。用一两。滑石末半两。併为末。每服一钱。灯心煎汤调下。
●又方　治小儿小便黄赤不通。
用石苇、车前子、等分。水煎。去滓。服。
●又方　治小便不通。及脬转。
用梁上尘去烟。远者。一撮。水调服。
●小儿尿血（出圣惠方）
用蜀升麻五合。以水五合。煎取二合。去滓。一岁儿服尽。一方一两捣罗为散。每服一钱。
●治小儿尿血。亦治尿血白。
用甘草五分。以水六合。煎取二合。去滓。一岁儿服令尽。

白浊（附论）  ***************************
夫小儿尿白者。由乳哺失节。有伤于脾。致使清浊不分而色白也。久则成疳。亦兼心膈伏热为得之。直疏脾土。消食化积则愈。
方
●茯苓散（出直指方）治尿白。
京三稜　蓬莪术（煨）　缩砂仁　赤茯苓（各半两）　青皮　陈皮　滑石　甘草（炙各二钱半）
上为末。每服一钱。麦门冬灯心煎汤调下。
●螵蛸散　治小便频数白浊。
桑螵蛸（炙盐末）　远志（去心）　石菖蒲　龙骨　人参　茯神　当归　鳖甲（醋煮各一两一方用龟甲）
上末。夜卧时。人参汤调吞。
●京三稜散（出汤氏宝书）
京三稜　莪术（各一两炒）　益智子（去壳）　甘草（炙）　神麴（炒）　麦糵（炒）　橘红（各半两）
上末。白汤点下。
●猪肚丸
猪肚（一个净洗）　莲子肉（一升去皮心同猪肚煮熟日乾）　母丁香　川楝子　破故纸　舶上茴香（各一两）
上同为末。炼蜜为丸。或温盐酒下。
●治小儿白浊（出百一选方）
用淡豆豉。不以多少。研细。入剥净大蒜。逐旋同研。可丸为度。如绿豆大。每服十丸。米饮汤下。

小便赤涩（附论）  ***************************
夫小儿小便赤涩不通者。因膀胱与肾俱有热故也。肾主于水。膀胱为津液之腑。此二经为表里。而水行于小肠。入于脬为小便。令脏腑有实热。热入于脬。故令小便赤涩不通也。
方
●大青散（出圣惠方）治小儿脏腑壅热。心神烦躁。小便赤涩不通。
大青　川升麻　蘧麦　黄芩　甘草（炙微赤锉以上各半两）　川大黄（三分锉微炒）　川朴硝（三分）　滑石（三分）
上罗为细散。每服不计时候。以温水调下半钱。看儿大小加减。
●朱砂散（出圣惠方）治小儿心脏热盛。烦躁不安。小便赤涩不通。
朱砂（细研）　铅霜（研细）　犀角屑　黄芩　车前子　甘草（炙微赤锉以上各一分）　滑石（半两细研）　川朴硝（半两）
上细罗为散。入研了药令匀。不计时候。煎苦竹叶汤调下半钱。看儿大小加减。
●车前子散（出圣惠方）治小儿小便赤涩。服药即通。无药即涩。宜服之。
车前子（一两）　子芩（一两）　滑石（二两）　木通（三分锉）　赤茯苓（一两）　琥珀（一两）　甘草（炙半两微赤锉）
上罗为散。每服一钱。以水一小盏。煎至五分。去滓。不计时候。量儿大小。加减服之。
●子芩散（出圣惠方）治小儿壅热。小便赤涩不通。水道中涩痛。不可忍。
子芩　冬葵子　车前子　茅根（锉以上各一两）　滑石
上为散。每服一钱。以水一小盏。煎至六分。不计时候。量大小。以意加减。
●冬葵散（出圣惠方）治小儿心脏热盛。烦躁不安。小便赤涩不通。
冬葵子（三分）　滑石（三分细研）　梁上尘（半两）　黄芩（半两）　甘草（半两炙微赤锉）
上细罗为散。不计时候。煎葱白灯心汤下半钱。量儿大小加减。
●又方（出圣惠方）
生地黄汁（二合）　牛蒡子叶汁（一合）　蜜（一合）
上相和。令匀。每服一合。调下滑石细末半钱。临时看儿大小。加减服之。
●治小儿小便赤涩不通。宜服此方。（出圣惠方）
滑石（二两）　木通（一两）　葵子（一合）
上罗为散。每服一钱。以水一小盏。煎至五分。去滓。不计时候。量儿大小。加减温服。
●滑石汤　治小儿热极。小便赤涩不通。尿辄大啼。水道中痛。
●朱砂散（出医方妙选）治心神烦燥。小便赤涩不通。
朱砂（一两）　滑石　犀角（各半两）　黄芩　车前子（各一分）　甘草（一分）
上罗为散。入朱砂同拌。每服半钱。煎竹叶汤调下。食服。

小便不通（附论）  ***************************
夫肾主水。与膀胱为表里。膀胱者津液之腑。其气下通。水行于小肠入脬。故能渗泄而作小便。或胞络有热。津液内燥。气不舒畅。故水道热涩。甚则不通。皆因心经不顺。或伏热或惊起。心火上炎。不能下降。以济肾水。故使小便不通。溺血者由膀胱热故也。
方
●小品地肤子汤（出千金方）疗小儿小便不通。及治小儿热毒入膀胱中。忽患小便不通。欲小便则涩滞不出。出少如血。须臾复出。
地肤子（一分）　瞿麦　冬葵子（各二分）　知母　黄芩　猪苓　海藻　橘皮　升麻　通草（各一分半）　大黄（八分）　枳实（炒一分半）
上十二味切。以水三升。煮取一升。大小多少量与服。忌如常法。一方有枳实无橘皮。一日至七日儿服一合为三服。八日至十五日儿一合半为三服。十六日至二十日儿二合为三服。四十日儿以此为准。五十日以上。七岁以下。以意加药益水。
●地肤子散（出圣惠方）治小儿积热。小便不通。
地肤子　蘧麦　冬葵子　知母　黄芩　川升麻　木通（锉）　川大黄（锉微炒）　猪苓（去黑皮以上各半两）
上罗为散。每服一钱。以水一小盏。煎至六分。去滓。不计时候。量大小分减服之。
●七物浴汤　治小儿小便不通。热发腹满。
滑石（屑二两）　大黄（二两）　雷丸（三十枚）　麻黄（一两半）　苦参（一两）　石膏（半两）　秦皮（一两）
上粗捣筛。以水七升。煮取五升。去滓。温浴儿。避风处。先从脐淋之。
●木通黄芩汤（一名滑石散出圣惠方）治小儿热极。小便赤涩不通。小便辄大啼呼疼痛。
木通　黄芩（二两去心）　滑石（一两半）　冬葵子（三分）　车前子（二两）　赤茯苓（去皮二两）
上粗捣筛。五六岁儿。每服一钱。以水一中盏。煎至五分。去滓。温服。如人行十里已来。再一服。看儿大小加减。
●瞿麦汤（一名赤芍药汤出圣惠方）治小儿小便不通闷绝。
瞿麦（穗）　赤芍药　陈橘皮（汤浸去白）　牵牛子（炒）　木通　冬葵子（各一分）
上粗捣筛。五六岁儿。每服一钱。水一中盏。入葱白一茎。擘碎。同煎至四分。去滓。温服。如人行十里已来。再服。量儿大小加减。一方无葱白。
●治小儿小便不通。
用末鸡屎白一钱匕（案：此方缺制法及服法。）
●滑石汤　治小儿小便不通。心腹满闷。坐卧不安。
●滑石散　治小儿小便淋。血涩不通。及小便血。
●木通散（出圣惠方）治小儿小便不通。脐腹坚满喘急。
木通（锉）　甘草（炙令赤锉）　葵子（以上各一分）　川大黄（锉微炒）　滑石　牵牛子（炒半两）
上细罗为散。每服煎葱白灯心汤调下半钱。量儿大小。加减服之。以利为度。
●浸熨汤（出圣惠方）治小儿小便不通。
木通（一两）　生姜（一两）　葱白（七茎）　陈橘皮（一两）　川椒（半两）
上都细锉。以水二大碗。煎五七沸。去滓。倾入盆内。看冷暖坐儿于盆中浸之。将滓于儿脐腹下熨之。立通。
●冬葵子散（出圣惠方）治小儿小便不通。脐腹急痛。
冬葵子　滑石　海蛤　蒲黄（各半两）
上捣罗为散。每服以葱白汤调下半钱。量大小加减。
●栀子仁散（出圣惠方）治小儿小便不通。脐腹妨闷。心神烦热。
栀子仁（五枚）　茅根（半两锉）　冬葵子（半两）　甘草（一分炙锉）
上罗为散。每服一钱。以水一小盏。煎至五分。去滓。不计时候。量儿大小。加减温服。
●又方（出圣惠方）
滑石（一两半）　木通（三分锉）　川芒硝（三分）　葵子（二合）
上罗为散。每服一钱。以水一小盏。煎至五分。去滓。不计时候。量大小加减温服。
●万安散　治小儿小便不通。欲死。
海金沙　滑石　续随子（炒各半两）　蝼蛄（七枚炒黑）
上罗为细散。每服半钱。煎灯心汤温调下。空心食前服。
●茯苓汤　治小儿小便不通。
赤茯苓（去皮）　冬葵子　木通（锉）　车前子（各半两）
上粗捣筛。五六岁儿。每服一钱。以水一中盏。煎至五分。去滓。温服。如人行十里以来。再服。量儿大小加减。
●滑石汤　疗小儿热极。病小便赤涩。或不通。尿辄大啼呼。
滑石（十六分）　子芩（十四分）　冬葵子（八分）　车前子草
上水二升。煮取一升。一岁至四五岁服一合。日再服。甚良。
●治小儿小便不通。脐腹急痛。（出圣惠方）
石苇（半两去毛）　蘧麦（半两）　小麦（一两）
上锉。以水二大盏。煎至一盏。去滓。取汁一合。调下滑石末半钱。量儿大小加减。
●石苇汤　治小儿小便不通。
石苇（去毛）　瞿麦（各一两半）　滑石（一两）
上粗捣筛。五六岁儿。每服一钱。水八分。入小麦一百粒。同煎至五分。去滓。温服。如人行十里再服。量儿大小加减。
●葱白汤（出圣惠方）治小儿小便涩少。妨闷不通。　葱白（二茎）　木通　冬葵子（各半两）
上锉如麻豆大。以水二盏。煎取一盏。去滓。量儿大小加减。
●乳煎葱白饮子（出圣惠方）治小儿百日内小便不通。心忡烦闷。脐下痞满。
葱白（一茎）　乳汁（一合）
上同煎至一合半。去滓。分温为三服。相去人行十里以来。再服。以利为度。
●葵根汤（出圣惠方）治小儿小便不通。二三日闷绝者。
葵根（锉一握）　壁鱼（研七个）
上以水一盏。煎葵根。取汁六分。后入壁鱼同煎五六沸。放温服。量儿大小加减。
●治卒不得溺。及小便不通。小腹妨闷。（出圣惠方）
取垢灰二刀圭。以酒若米饮。三岁以下。服一字。
●又方（出肘后方）
以发灰。酒下之。
●治小儿小便淋闭不通。神效。及治淋沥尿血。（出傅氏活婴方）
石燕（一枚火煅煨醋淬为末再研）　石苇
上为细散。每服一字。煎三叶酸浆草汤调下。甚者三服瘥。一方海金沙一两。
●车前草汤（出圣惠方）治小儿小便不通。脐腹急痛。
车前子（细锉）　小麦（各一两）
上用水二盏。煎至一盏。去滓。下糯米少许。又煎至半盏。三四岁小儿为三服。如人行十里以来。再服。量儿大小。以意加减。
●治卒不得溺。及小便不通。（出肘后方）
以少许鸡子白亦佳。（案：此方缺制法及服法。）
●冬葵子散（出圣惠方）治小儿卒小便不通。小腹急闷。
冬葵子（一两）　木通（半两）
上药罗为散。每服一钱。以水一小盏。煎至五分。去滓。不拘时候。量儿大小。加减服之。
●捻头散（出钱氏方）治小便不通。
延胡索　川苦楝（各等分）
上同为末。每服半钱。或一钱。捻头乳汤调下。量多少与之。如无捻头汤。即汤中滴油数点。食前。
●治小儿小便不通。小腹妨闷方。（出圣惠方）
用葱白一斤。连须细切。煮令熟。以绵裹于脐下熨之。立通。
●又方（出圣惠方）
用桑螵蛸十枚。炙令黄。罗为末。每服以粥饮调下半钱。量儿大小。加减服之。
●治小儿小便不通。（出千金方）
上用冬葵子一升。水二升。煮取一升。分服。入滑石末六铢。赵使君云。其子年十馀岁。因小遗为犬所惊。当时虽无他。后旬日忽小便不通。大便初觉自利。后复如常。率半月馀方一小遗。饮食起居间皆无所苦。亦无腹涨肢体肿满之患。凡服通利水脏治淋涩药并不效。移书问一医。姓刘忘其名。寄三方来。第一方用地骨皮一两。防风半两。甘草一分。为细末。煎麦门冬汤调下。不四五日即通。服之不已。即三日一通。终剂已两日一通矣。第二方用青皮陈皮通草之数。不能尽记。数服即平愈。第三方不曾用也。
●治小儿卒不尿。（出本草）
用安盐于脐中。灸之。

秘结（附论）  ***************************
夫五味之精华清者。以养脏腑。五味之糟粕浊者皆归大肠。司出而不纳也。热邪入里。则胃有燥粪。三焦伏热则津液中干。此大肠之夹热也。宿食留滞。则腹胀痛闷。胸痞欲呕。热气蕃灼。则受风热。涸燥秘塞。热宜疏利三黄汤。积宜挨积。脾积丸胃中活法治之。三黄丸、三黄汤治热秘。凡小儿大人。大小便不通。内经所谓三焦约。约者不行也。可用流水煎八正散。时时灌之。大小便利则止。若不因热药所攻。而致此者易治。或用多服热药而燥。剧至此者。非惟难治。不幸夭枉。亦可用蜜水。调益元散。送痛隔丸。
方
●握宣丸（出济生拔粹方）治小儿大小便难。呕吐药食不下。命在顷刻。
巴豆（一钱半）　硫黄　良姜　附子　槟榔　甘遂（各半分）
上为末。粟米饭和丸。绿豆大。用椒汤洗小儿。男左女右手握之。用绵裹定。看次数多少。置药洗去。不用即止。
●治小儿大小便不通。（出经验良方）
甘草　木通　栀子仁（各等分）
上为粗末。水一大盏。灯心一茎。连根葱白七个。煎半盏服。
●郁李丸（出钱氏方）治襁褓小儿。大便不通。小便涩滞。并惊热痰实。欲得溏动者。
郁李仁（一两）　川大黄（一两酒浸炒）　滑石（半钱）
上另为末。将郁李仁研为膏。和末为丸。如黍子大。量儿大小。与之。以乳汁或薄荷汤下服。食前。
●甘枳汤
甘草（一钱）　枳壳（煨一钱）
上以白水煎。服。
●胶蜜汤　治虚秘。
用葱白三茎。入水煎。去葱入炒阿胶。及生蜜溶化。空心服。
●独枣汤
用大枣一枚。去核。入轻粉半钱。以枣相合。缚定。慢火煮熟。食枣。以枣汤下。
●治小儿大小便不通（出肘后方）
上蜂房烧末。酒服二钱。日二服。一方炙微焦为散。粥饮调下半钱。大小加减服之。
●治小儿大小便不通
用捣白花胡葵子末。煮汁服之。
●治大小便不通。掩脐法。
取连根葱一茎。去泥土。生姜一块。淡豆豉二十一粒。盐一匙。同研烂。捏作饼。烘热掩脐中。以帛扎定。良久气透自通。不效再用一饼。
●五和汤（出宿州陈氏方）调气血。疏通脏腑。
当归（半两）　茯苓（半两去皮）　甘草（半两炙）　大黄（七钱半）　枳壳（去瓤麸炒七钱半）
上为㕮咀。每服三钱。水一盏。煎至七分。去滓。稍热。不饥不饱服。
●治小儿大小便不通。妨闷方。
用白蜜一合。以铛中煎为丸。内下部中。即通。小便不通。嚼生葱以绵裹少许。内小便道中。即通。
●千金紫双丸　主小儿身热头痛。食饮不消。腹胀满。或小腹绞疼。大小便不利。或重下数起。小儿无异疼。唯饮食过度。不知自止。哺乳失节。或惊悸寒热。唯此丸治之。不瘥或可再服。小儿欲下。是其蒸候。哺食减少。气自不快。夜啼不眠。是腹内不调。悉宜用此丸。不用它药。数用神验。
巴豆（去皮心熬）　蕤核仁（各十八株捣）　麦门冬（去心十株）　甘草（五株炙）　甘遂（一铢）　真珠（二铢）　牡蛎（煅）　蜡（各八铢）
上为汤熟洗。巴豆研。以新布绞去油。别捣甘遂、甘草、牡蛎、麦门冬、细筛毕。捣巴豆、蕤仁、令极熟。乃内诸药散。更捣三千杵。如药燥入少蜜足之。半岁儿可服如荏子一双。一二岁儿服如半麻子作一双。三岁儿服如麻子一服收作一双。四岁儿服如麻子二丸。五六岁儿服如麻子一丸。七八岁儿服小豆大二丸。九岁十岁儿微大于小豆二丸。常以鸡鸣时服之。日出时不下者。饮粥汁数合。即下。丸皆双出也。下甚者。饮冷粥止之。
●滑石汤（出圣惠方）治小儿大小便不通。心腹满闷。坐卧不安。
滑石（研）　川大黄（锉）　冬葵子　甘草（各半两炙）
上粗捣筛。三四岁儿。每服一钱。水一盏。入灯心七茎。同煎至五分。去滓。温服。更随儿大小加减。一方入葱白五寸。
●通膈丸（出济生拔粹方）
大黄　牵牛　木通（各等分）
上为细末。滴水丸。粟米大。每服三五十丸。量虚实大小加减。

大便不通（附论）  ***************************
夫水穀皆入于上焦。至中焦而腐熟。下焦而化出。小儿腹脏挟热。三焦壅滞。津液枯少。不能传导。实热之气。归于大肠。故大便燥涩而不通也。
方
●代赭丸　治小儿大便不通。
代赭（研）　丹砂（研）　大黄（锉炒各二两）　木香　当归（各一两一分焙）　桂（去皮一两）　生犀角（镑三分）　巴豆（炒熟去皮心捣一两半）
上捣研为末。炼蜜丸。如小豆大。每服一丸至二丸。空心米饮化下。六七岁三丸。二百日儿半丸。但得溏利为度。
●大黄散（出圣惠方）治小儿脏腑壅热。心神烦闷。燥大便不通。
川大黄（一两锉微炒）　犀角屑（半两）　川升麻（半两）　当归（一分）　赤芍药（一分）　红雪（一两）　甘草（一分炙微赤）
上粗罗为散。每服一钱。以水一小盏。煎至六分。去滓。三四岁温服一合。量儿大小加减服之。日三四服。以利为度。
●没药散（出直指方）治小儿风与滞。血流蓄上焦。胸膈高起。大便不通。并皆治之。
没药　大黄　枳壳（炒）　北梗（各二钱）　木香　甘草（各一钱炙）
上锉。每一钱。姜二片。水煎服。
●牛黄丸（出圣惠方）治小儿大便不通。心中烦热。
牛黄（一分细研）　川大黄（三分锉微炒为末）
上都研令匀。炼蜜和丸。如麻子大。每服以粥饮下七丸。以利为度。量儿大小。加减服之。
●橘皮汤　治小儿大便不通。
陈橘皮（去白焙一分）　大黄（锉炒半两）
上粗捣筛。三四岁儿。每服一钱。水一小盏。煎至五分。去滓温服。更量儿大小加减。
●鳖甲丸　治小儿大便不通。不能饮食。
鳖甲（醋炙去裙襴）　防葵　诃黎勒（煨用皮）　人参　当归（锉炒）　郁李仁（汤浸去皮尖炒别研入）
上等分捣为细散。入郁李仁和匀。炼蜜丸。如绿豆大。粥饮下五丸。微利即瘥。
●桃叶汤（出圣惠方）治小儿大便不通。脐腹妨闷。
桃叶（一握）　木通（二两）　灯心（五根）　川朴硝（一分）　葱白（七茎）
上细锉。用浆醋水三大碗。煎十馀沸。去滓倾向盆中。稍温便坐儿在盆内。将滓以手帕裹熨于脐下。令儿即出之后。吃地黄粥半盏。良久便通。
●犀角丸（出圣惠方）治小儿脏腑壅滞。腹胁妨闷。大便不通。
犀角屑（半两）　当归（半两锉炒）　川大黄（一两锉炒）　巴豆（十枚去心研纸上去油）　丹砂（半两研细水飞）
上为末。入巴豆丹砂。同研令匀。炼蜜和丸。如绿豆大。三岁儿以温水下三丸。量儿大小加减。
●大黄丸（出圣惠方）治小儿大便不通。心腹壅闷。
大黄（锉炒一两一分）　枳壳（去瓤麸炒）　栀子仁　郁李仁（炒去双仁）　大麻仁（研炙三分）
上捣研为末。炼蜜丸。如麻子大。一二岁儿。每服五丸。熟水下。空心午后各一服。更随儿大小加减。一方无大麻仁。
●蜜导法（出全婴方）治小儿大便结热不通。
用蜜不拘多少。铜器中微火煎之稍凝。如饧糖状。搅之勿令焦。可丸捻作挺。如指许长一寸。以上当熟时急作。令两头尖。内穀道中。以手急抱。欲大便时去之。
●橘皮汤（出圣惠方）治小儿大便不通。及腹胁妨闷。
陈橘皮（去白焙）　牵牛子（炒）　甘草（炙）　川大黄（锉炒各一分）
上粗捣筛。五六岁儿。每服一钱。水一小盏。入葱白一茎。同煎至五分。去滓。温服。未通再服。更量儿大小加减。
●朱砂丹（出圣惠方）治小儿大便不通。小便涩。心神烦热。卧忽多惊。腹胁妨闷。
朱砂（半两细研水飞过）　续随子（三分）　腻粉（一钱）
上研令匀。炼蜜和丸。绿豆大。三岁每服温水下三丸。量大小加减。乳后食。
●金花散（出王氏方）治小儿大肠秘不通。兼血痢。
郁李仁（一分炒）　槟榔（一枚生）　甘草（一钱）
上为末。每服一字。或半钱。沙糖熟水调下。
●治小儿大便不通（出肘后方）
用猪苓一两。以水少许。煮鸡屎白一钱。调服立瘥。
●调中二黄丸　治小儿大便不通。口燥颊赤。
大黄（一两锉炒）　牛黄（研）　甘草（炙）　人参（各一分）
上捣研为末。炼蜜丸。如小绿豆大。每服二丸。米饮化下。日再服。得利即止。一方有甜消一钱。为散。新水调服。
●通中丸（出圣惠方）治小儿大便不通。心腹壅闷。卧即烦喘。
川大黄（一两锉微炒）　巴豆霜（三分）　皂荚（一两不蚛者去皮子烧令焦黑）
上大黄皂荚捣罗为末。入巴豆霜同研令匀。炼蜜和丸。绿豆大。四五岁以温水下三丸。量儿大小加减。
●木香汤　治小儿大便不通。
木香（锉）　大黄（锉炒）　陈橘皮（去白焙各一两）
上粗捣筛。三四岁儿。每服一钱。水一小盏。煎至五分。去滓。温服。更量儿大小加减。
●丹参汤　治小儿大便不通。妨闷。
丹参　滑石（碎）　甘草（炙各一分）
上粗捣筛。五六岁儿。每服二钱。水一盏。枣二枚。同煎至七分去滓。分温二服。更随儿大小加减。
●黄连丸　治小儿风热壅滞。大便秘涩。
黄连（去须）　大黄（锉炒各一分）　巴豆（三粒去心膜皮出油研）
上捣研为细末。面糊为丸。如麻子大。每服三丸至五丸。临睡。柳枝汤调下。
●芎黄散（出圣惠方）治脏有热。小便涩。大便不通。腹胁妨闷。
芎藭（一两）　川大黄（三分炒）　郁李仁（去皮炒三分）
上捣为散。每服一钱。以温水调下。大小加减。
●走马箭方（出圣惠方）治小儿大便不通。连腰满闷。困重气急。
羊胆（一枚）　蜜（一合）　盐花（半两）
上同煎如饧。捻如筋粗。可长一寸。内下部中。须臾即通。
●蜂房散（出圣惠方）治小儿卒大便不通。
用蜂房一枚。炙令微焦。细罗为散。每服粥饮调下半钱。量儿大小。加减服之。
●治小儿大便。五六日不通。心腹烦满。（出圣惠方）
取青颗盐末。放脐中。以手摩。良久即通。大人用之亦得。

大便血（附论）  ***************************
夫小儿大便血者。为心主于血脉。心脏有热。热乘于血。血性得热流动妄行。不依常度。其血流渗于大肠者。故令大便血出也。
方
●槐花散（出圣惠方）治小儿大便出血。腹痛黄瘦。不欲饮食。
槐花（微炒）　熟地黄　芎藭（以上各半两）　黄耆（锉）　木香　当归（锉微炒）　甘草（炙微赤锉以上各一分）
上罗为散。每服一钱。水一小盏。煎至六分。去滓。不计时候。量儿大小。加减服之。
●卷柏丸（出圣惠方）治小儿大便出血久不止。面色萎黄。肌体羸瘦。或时腹痛。不欲饮食。
卷柏（半两）　赤石脂（半两）　阿胶（半两捣碎炒令黄焦）　槐花（微炒）　黄牛角腮（炙黄焦）　当归（锉微炒）　黄耆（锉）　芎藭（以上各一分）
上为末。炼蜜和丸。如麻子大。三岁儿每服。以粥饮下七丸。日三服。量儿大小加减。
●羚羊角散（出圣惠方）治小儿大便出血。体热黄瘦。不能饮食。
羚羊角　黄耆（锉）　川升麻　黄芩　地榆（锉）　甘草（炙微赤锉以上各一分）　生乾地黄（半两）
上罗为散。每服一钱。水一小盏。入苦竹茹半分。煎至六分。去滓。不计时候。量儿大小加减温服。
●治小儿大便后出血方。（出圣惠方）
用鳖甲一枚。涂醋炙令黄焦。去裙襴。细罗为散。每服以粥饮调下半钱。日三服。量儿大小。以意加减。一方用鳖甲头一枚。
●又方（出圣惠方）
烧车釭一枚全赤。投于阴阳水中。每服半合。日三服。看儿大小。以意加减。
●又方（出圣惠方）
用甑带烧灰。细研。每服用乳汁调下半钱。量儿大小加减。
●又方（出圣惠方）
用鹿角烧灰。细研。以粥饮调下半钱。日三服。量儿大小加减。
●箬叶散（出全婴方）治小儿大便中有血。或纯下血。
用茶箬烧灰。存性。为末。米汤调下。食前。
●五倍丸（出全婴方）治小儿大便下血。如肠风脏毒。
用五倍子焙乾为末。炼蜜丸。如小豆大。三岁三十丸。米汤空心下。
●诃灰散（出全婴方）治小儿因疟。大便中有血。
用诃子烧存性。为末。米汤调下。食前。三岁一钱。一方橡斗子合白梅湿纸裹。烧灰存性。为末。米汤调下。食前。
●三效散（出全婴方）治小儿粪前后血。下并肠风下血。久不瘥。
粪前下血。石榴皮为末。煎茄枝汤下。
粪后下血。五倍子为末。煎艾汤调下。
粪夹血。或肠风下血。茄蒂烧灰存性为末。米汤下。
上每服半钱。大小加减与之。食前。五倍子为末。米汤调下。最治泄痢。艾叶汤。治吐血泻血。
●治小儿中蛊。下血欲死。
用青蓝汁。频频服半合。
●治小儿下血
用雌鸡翅下血。服之。
●治小儿若随落有痢血。壮热不食乳哺者。
用大黄、黄连、蒲黄、各二分。芒硝一分半。以水二升。煮取一升。去滓。内芒硝。分二服。大小便利即愈。
●犀角丸（出汤氏宝书）治小儿摇头下血。乃肝血液盛。外有风热乘之。肝属木。木盛而脾土为木所克。脾与肺是子母。俱为肝所胜。而血遂浸渍于大肠。故便血不止。
犀角屑（一分）　栝蒌根（半两）　蛇蜕皮（炙赤色）　钩藤钩子　麻黄（去节各一分）　黄耆（蜜炙）　羌活　防风　白芍药（各半两）　甘草（一分）
上为末。枣肉丸。食后薄荷汤下。只二服作效。头摇即止。便血愈多次。间胃风汤服之。日减一日。郑都承令嗣患七年摇头。三年下血。已服百馀方。前后服治摇头者。无非风药。止血者或作痢或作肠风。百药备尝。偶安抚王尚书挽留都下。先君宰钱塘时与之有分。一日招饮。令其子劝酒。因视其疾。又扣其详。亦不能晓其标本。酒罢退思。遂处此方。但损肝祛风。益脾。数服而愈。十馀日后。血止而下白脓。自此断根。今数年矣。
●保婴槐花散（出永类钤方）治热便血。
荆芥穗　槐花　枳壳（麸炒去瓤）　甘草（各等分）
上为末。蜜汤调服。

大便青（附论）  ***************************
夫小儿大便青者。因惊风及脾气不和。大肠虚冷。乳食不消。全气搏于糟粕。故令大便青色也。
方
●诃黎勒丸（出圣惠方）治小儿内冷。腹胁妨闷。大便青色。不欲乳食。
诃黎勒（一两煨用皮）　白术（半两）　陈橘皮（半两汤浸去白瓤焙）　白茯苓（一钱）　当归（一分锉微炙）　白芍药（半两）　厚朴（半两去粗皮去姜汁炙令香熟）　甘草（半两炙微赤）
上罗为末。炼蜜和丸。如梧桐子大。三岁儿。每服以粥饮研下五丸。日三服。量儿大小加减。
●木香丸（出圣惠方）治小儿胎寒。腹痛。大便青。
木香　蓬莪术　白术　参（去芦头）　当归（锉微炒以上各半两）　麝香（一分细研）　白芍药（一分）
上罗为末。都研令匀。炼蜜和丸。如绿豆大。三岁儿。每服以温粥饮下七丸。日三服。量儿大小加减。
●芎藭丸（出圣惠方）治小儿胎寒腹痛。大便青。
芎藭（三分）　黄耆（三分锉）　牛黄（半两细研）　䗪虫（微炒三分）　麝香（一分细研）　当归（半两锉炒）　白芍药（一分）
上罗为末。研令匀。炼蜜和丸。如麻子大。每服以粥饮下五丸。日三服。看儿大小加减。
●陈橘皮丸（出圣惠方）治小儿内冷。大便青。不欲饮食。皆是胎寒。
陈橘皮（汤浸去白瓤焙）　当归（锉炒）　人参（去芦）　白芍药（各半两）　芎藭（以上各半两）　甘草（一分炙）
上罗为末。炼蜜和丸。如绿豆大。三岁儿。每服以温粥饮含下七丸。日三服。量儿大小加减。
●白术丸（出圣惠方）治小儿大肠虚冷。乳食不消。大便青色。
白术　白芍药　木香　当归（锉以上各一分炒）　麝香（一钱研）
上罗为末。炼蜜和丸。如绿豆大。每服粥饮研下五丸。日三服。量儿大小。加减服之。
●当归丸（出圣惠方）治小儿大便青。不欲饮食。皆是胎寒。
当归（锉炒）　人参（去芦）　白芍药　芎藭（以上各半两）　甘草（一分炙赤锉）
上罗为散。炼蜜和丸。如麻子大。每服以乳汁下三丸。日三服。量儿大小加减。


卷三百八十九·婴孩诸血痔疾门  ——————————————————————————————————————————————————————————————————————————————————————————

总论  ***************************
夫鼻衄者。是五脏热结所为也。血为气行。通流脏腑。冷热调和。不失常度。无有壅滞。以不流溢。血得寒而凝结。得热而流散。热乘于血。随气发溢。出于鼻窍也。又有因伤寒温疫诸阳受病。不得其汗。热每停聚五脏。故从鼻而出也。病瘥后唾血、咯血、下血者。此热毒积瘀。犀角地黄汤主之。初病亦宜服之。夫吐血者。由荣卫气逆也。荣者血也。卫者气也。荣卫相济。不失常道。一有所胜。则致妄行。血者水也。决之东则东流。决之西则西流。气之使血。其势如此。巢氏云。吐血者是有热。气胜而血虚。热乘于血。血性得热则流散妄行。气逆则血随气上。故令吐血也。又或饮食大饱之后。脾胃内冷。不能消化所食之物。气血相冲。因伤肺胃。亦令吐血。若久嗽气逆。面目浮肿。而嗽血者。是肺虚损也。夫大便血者。大肠热结。损伤所为也。脏气既伤。风邪自入。或蓄热或积冷。或湿毒传于脾胃。或疳食伤于脏腑。因兹冷热交击。疳湿互作。致动血气。停留于内。凝涩无归。渗入肠中。故大便下血也。又有或腹胀。冷气在内攻冲。亦令大便下血。又因风冷乘虚。客入脾胃。或瘀血肠胃。湿毒一如豆汁。又疳伤于脏。亦能便血。若上焦心肺积热。流注大肠。亦令大便下血也。亡血脾弱必渴。久则血虚。其人必肌体萎黄。头发不黑矣。
沉氏子十岁。鼻衄不止。或以茅花煎汤。或以犀角地黄汤。并龙骨末吹鼻。数法不效。其血注下。召愚视。曰急以浓盐水下龙胆丸。一服减半。再进全除。主人曰盐水有何故。愚曰夫血得热而流溢。盐水咸冷。能凝其血。譬之屠猪。就血得盐水而凝结。黄连龙胆味苦寒。能坚其血。所以知其咸苦。入口即立效也。
凡儿生七日之内。大小便有血出者。此由胎气热盛之所致也。母食浓酒细面炙煿醃咸等。流入心肺。儿在胎内受之。热毒亦传心肺。且女子之脏其热即入心。故小便有之。男子之脏。其热即入于肺。故大便有之。血出淡淡。有似坯水。盛即其血加解。凡遇有此不可它药。尽以生地黄根。研取自然汁。五七匙蜜半匙和匀。温温与服。移时安愈。男女皆效。不须疑诮。甘露饮宜兼与服。不必他药。万一无恙。勿遽妄投丸散。

吐血（附论）  ***************************
夫小儿阳气盛壮。上焦有热。伏于肝心二脏。搐流脉中。血得热俱妄行。下入胃中。胃受之则胀满。与气俱上冲击。故令吐血。
方
●紫参散（出医方妙选）治吐血。
紫参　山栀子　乾生地黄（各一两）　刺蓟（一分烧灰）　乱发（烧灰一分）　蒲黄　伏龙肝（各一钱细研）
上都研匀。每服半钱至一钱。煎竹茹汤调下。
●犀角散（出圣惠方）治小儿四五岁以上。非时吐血。
犀角屑　栀子仁　生乾地黄　子芩　紫苏　刺蓟（各一分）
上为散。每服一钱。水一小盏。煎至五分。去滓不计时候。量儿大小加减温服。
●茜根散（出圣惠方）治小儿吐血。心躁烦闷。
茜根（半两）　犀角屑　川升麻　川大黄（锉微炒）　黄芩　甘草（炙微赤锉以上各一分）
上为散。每服一钱。水一小盏。入黑豆三十粒。淡竹茹半分。煎至六分。去滓。不计时候。量儿大小加减。
●辰胶散（出全婴方）治小儿吐血。
阿胶（炒）　蛤粉（等分）　辰砂（少许）
上为末。和粉红色。三岁一钱。藕汁和蜜调下。一方藕节日乾为末。人参汤调下。能消瘀血。
●蒲黄散（出圣惠方）治小儿吐血不止。
蒲黄（一分）　伏龙肝（半两）　乱发灰（一分）
上研匀细。不计时候。暖生地黄汁调下半钱。量儿大小加减服之。
●治小儿吐血不定。
刺蓟（自然汁不计多少）　朴硝（半两）
上先研朴硝为末。二百日儿及晬儿。每服用刺蓟汁调朴硝末一字至半钱。七日再服。量儿大小加减。
大黄（锉炒）　黄芩（去黑心各一分）
上粗捣筛。三四岁儿。每服一钱匕。水七分。入黑豆三十粒。同煎至四分。去滓。温服。日三。更量儿大小加减。
●治小儿积热攻肺。卒吐血。
飞罗面（二两）　生地黄汁（三盏）
上相和匀。曝乾研为末。每服半钱匕。新汲水调下。日三。随儿大小加减。
●蒲黄散　治吐血咯血。
生蒲黄　油发灰（等分）
上研细。每服一钱。暖生地黄汁调下。米饮亦可。一方无油发灰。
●治小儿吐血。
用蛇蜕皮烧为末。以乳服。并治重舌。
●又方
用油三分。酒一分。和之。分而再服。
●青苔散　治小儿鼻衄吐血。并治淋沥小便不通。
用船底青苔。日晒乾为末。三岁一钱。藕节汁入蜜少许调下。淋沥木通汤调下。
●独圣散　治小儿吐血嗽血。
用赤芍药为末。取生地黄、藕汁、入蜜少许调下。食后。又方桔梗煎汤调下。及治衄血、下血。
●双黄散　治小儿吐血。无治不瘥。十无一失。
用大黄为末。取生地黄汁。微煎。入蜜调下。量儿大小。加减服之。三两服立效。又一方。以白胶香为末。新汲水调下。
●桂心膏　治小儿十岁以上。久吐血气虚。胸隔不利。
用桂心为末。
取生地黄汁姜汁蜜等分。熬稠为丸。如鸡子大。十岁两丸。取藕汁入蜜白汤化下。一方为末。藕汁蜜调下。三岁半钱。亦治便血。名桂心散。
●又方　胃气汤。亦治下血。
●生地黄汁方　治小儿吐血衄血。
用生地黄汁。取一合。发灰半钱调。分作两服。食后。少顷灌之。
●治小儿吐血不止。
用黄连去须一两。捣为散。每服一钱。水七分。入豉二十粒。同煎至五分。去滓。温服。量儿大小。加减进之。
●治小儿积热攻肺。卒吐血。
用刺蓟花曝乾。不拘多少。捣为末。每服黄牛乳调下一钱七。日三。
●治小儿吐血。心燥烦闷。
用刺蓟自然汁。一合。暖令温。不计时候。调下玄明粉半钱。量儿大小加减。
●又方
用乱发烧灰。细研。每服。以温水调下一字。
●备急方　治吐血。
即研藕汁、或萝卜汁。灌下即止。次用小柴胡汤加生地黄。煎吃。
●治小儿吐血不止。
以蒲黄细研。每服半钱。用生地黄汁调下。量儿大小。加减进之。

鼻衄（附论）  ***************************
凡小儿体本挟热。舍于经络血脉。阳溢则为鼻衄。盖气与血。循行经脉。通于腑脏。邪热乘血。血得热则妄行。随气上溢。出于鼻者。为鼻衄。血虚受热。散漫失度。出于七窍者。为大衄。
小儿伤寒鼻衄者。由热搏于气。而乘于血。肺候身之皮毛而主气。开窍于鼻。伤寒先客皮肤。搏于气而成热。热乘于血。血得热即流散。发从鼻中为鼻衄也。凡候热病如应衄者。其人壮热头疼。发汗。汗不出。或未及汗而鼻躁。喘急。鼻气鸣。即衄也。凡小儿衄半升。或数合者。即热因之得歇。若出一二升以上。不止者即死。
方
●生地黄煎　治小儿鼻衄不止。
生地黄（半斤取汁）　刺蓟（半斤取汁）　杏仁（一两汤浸去皮尖麸炒别研）　生蜜（一合）　阿胶（半两捣碎炒令黄燥为末）
上都入银锅内。以慢火熬为膏。不计时候。用新汲水调下一钱。量儿大小。加减服之。
●地黄汤　治荣中有热。及肺壅鼻衄生疮。一切丹毒。
生地黄　赤芍药　当归（去芦净洗）　川芎（各等分）
上㕮咀。水煎。去滓。大小以意加减。鼻衄临熟入生蒲黄少许。生疮疥遍体加黄芩一处等分同煎。丹毒加防风去芦等分同煎。用之累验。
●蘖皮汤　治小儿衄血。至一二升闷绝。
蘖皮（一两）　栀子（一两）　甘草（半两炙）
上㕮咀。三岁一钱。水半盏煎至三分。去滓服。一方剪金花茎叶阴乾。水煎服之。又方白芨末。调涂鼻上。并囟门立止。又方蓖麻叶涂油炙热。熨儿囟上。血止。
●槐花散　治衄血。
槐花（一两炒）　蒲黄（半两）　川面姜（一分）
上捣罗为细末。每服半钱。新汲调下。
●抵圣散　治不以疾病。鼻衄不止。
盆硝（研）　乱头发（烧灰研）　红蓝花（各末一分）
上同研匀细。以绵缠搵药。塞鼻中。
●柏枝散　治小儿衄血、吐血。
柏枝（乾者）　藕节（乾者）
上等分为末。三岁半大钱。藕汁入蜜沸汤调下。一方白芍药为末。磨犀角汁调治。咯血衄血。又方龙骨为末。吹鼻治衄血、吐血、咯血。用藕汁调下半钱。又方治吐血不止及唾血。蒲黄冷水调生地黄汁。
●龙胆丸　治小儿衄血不止。
黄连　龙胆草
上等分为末。糊丸。如小豆大。三岁三十丸。或作散子。以浓盐水送下三黄丸。效。一方研好墨滴鼻中。一方烧乱头发吹鼻内。茅花汤亦得。
●石粉散　治小儿衄血。日夜不止。头痛心烦。
寒水石（煅）　牡蛎（煅）
上等分为末。三岁半钱。冷水调下。连进二服。一方人中白烧灰为末。吹鼻立止。一方青竹茹烧灰。入麝香吹鼻立效。一方蒜去皮研细。摊饼子如钱大。厚一豆许。左鼻出血。贴左足心。系定。右亦如之。两鼻出血。两脚如之。血止即洗去。
●龙肝散　治小儿壅肿。鼻衄下血。夜啼脐湿。火丹赤游肿。汤火熟油疮等。用灶心土名伏龙肝经十年以上者为末。醋调涂肿处。鼻衄入蜜水调服。肠风下血米汤调服。婴儿夜啼钩藤汤调下少许。脐中疮湿久不瘥乾用。火瘅屋漏水调涂。冷水亦可。赤游肿行于身上至心即死。鸡子白调涂。一方治汤火灼阴疮石灰水调涂。一方治衄釜底黑灰吹鼻即止。一方治热油汤火烧痛不可忍。石膏末敷之。又白石脂火煅为末干敷。并脐中汁出赤肿。
●治春冬衄者。此候乃血热不循经。而壅从鼻出也。血随其气。而肺主气属鼻。故自鼻出而衄。盖荣卫者。血气之循位。苟或血热不循经。气盛而上升。则血壅从鼻中出也。（出永类钤方）
用生地黄细研取汁。加生蒲黄少许。沙糖井水浸服之。愈。
●治秋夏鼻衄。
用车前草一握。洗净研取自然汁。同生姜一处。研取汁。入生蜜一匙。先用滓塞两鼻。次用新汲井水和蜜。并车前草姜汁饮之即愈。凡有此候。皆由荣热可服凉血地黄汤。若伤寒证小柴胡煎入地黄汁服妙。治小儿鼻衄不止痛。急以生萝卜取根捣自然汁。仰头滴入鼻管中即止。次以新汲水和萝卜汁姜蜜饮之。良。
●治小儿心肺蕴热。及心血妄行。鼻衄出血不止。良方。
用故藤纸被一片作捻子。包麝烧熏入鼻。或吹鼻中。又令患人吸呷尤佳。故藤纸被旧亦得。或烧内小瓶中留性。用酒调下。量儿大小。与服极妙。
●黄芩膏　治小儿衄血、吐血、下血。
用黄芩为末。炼蜜丸。如鸡子大。三岁一丸。浓盐汤下。一方石榴花为末。吹鼻治衄血、吐血。一方定州瓷器末。治吐血、下血。破血。
●又方　鼻血久不止。用剜耳入鼻立效。又治小儿面目卒得黑丹如芥状。不急治遍身即死。以猪脂调涂之即愈。
●玉屑散　治小儿中热积惊。及时疾后鼻衄。
寒水石（研）　马牙硝（研各一两）　贝母（去心）　知母（各一分半）　荷叶（一两水煮七次焙）
上捣研为细散。每服半钱七。蜜水调下。食后。
●茅根汤（出活幼口议）治小儿伤寒后有后证。忽然鼻中出血。五七岁以上至大人亦有此证。为红汗。为不曾解表。其汗出血。故从鼻中出者自解。
生地黄汁　生蜜　酒（各一小盏）　茅根（一握捣煎汁如稠糖）
上同煎。一盏相和。温服小小一盏。立效。
●立应散（出圣惠方）治伤寒血热妄行。血衄不止。
蒲黄（研）　乾葛根　石榴花（各半两）
上为细末。每服半钱。取生地黄汁调下。并服。一方无干葛根。用新汲水调服。
●治小儿伤寒鼻衄。已经数日不止。（出圣惠方）
生地黄汁（一小盏）　白蜜（一小盏）　蒲黄（一两）
上相和。微暖过。每服半盏。量儿大小。分减顿服。
●治小儿伤寒壮热。鼻衄不止。（出圣惠方）
用生地黄二两锉。于银器中以酒一中盏煎至七分。去滓。不计时候。分温三服。
●又方（出圣惠方）
用生葛根汁。一小盏分作二服。即止。
●治小儿伤寒鼻衄。数日不止。（出圣惠方）
用乱发烧灰。细研。频频吹少许于鼻中。良。

九窍出血  ***************************
方
●胶黄散（出全婴方）治小儿大衄。口鼻耳出血不止。十五六岁儿阳盛多此病。
阿胶（一两炒）　蒲黄（半两）
上为末。每服半钱。生地黄汁微煎调下。以帛急系两乳头。随血左右。两窍俱出。并系两乳。
●刺蓟散（出全婴方）治小儿九窍出血。
用刺蓟一握。绞汁。入好酒合和服之。如无青者。乾者为末。冷水调下。每服一钱。

痔（附论）  ***************************
夫痔者有牡痔、脉痔、肠痔、血痔。皆因酒食劳伤过度。损动血气所生。小儿未有虚损而患痔者。是大便有血出。肠内有结热故也。
方
●鳖甲散（出圣惠方）治小儿痔疾。肛边生结核。疼痛寒热。
鳖甲（一两醋炙黄去裙襴）　蝟皮（一两炙黄）　蛇皮（三分烧灰）　露蜂房（半两微炙）　猪悬蹄甲（七枚炙黄）　槟榔（三分）　麝香（一分细研）
上捣细罗为散。入麝香研匀。每服。食前以粥饮调下半钱。量儿大小。加减服之。
●桑木耳散（出圣惠方）治小儿痔疾久不瘥。肛边痛痒。
桑木耳（微炒）　蝟皮（炙黄）　当归（炒）　羌活（以上各半两）　枳壳（一两麸炒）
上药捣细罗为散。每服以粥饮调下半钱。日三四服。量儿大小加减服之。
●龟甲丸（出圣惠方）治小儿痔疾结硬。焮痛不止。
龟甲（二两酥炙）　蛇蜕皮（一两烧灰）　露蜂房（半两炙）　麝香（一分研）　猪后悬蹄甲（一两炙焦）
上细罗为散。入麝香研令匀。每服以温酒调下半钱。日三服。量儿大小加减服之。一方无麝香。忌生冷。以粉和丸。
●槐蛾散　治小儿痔疾。下血不止。热毒气流注。发歇疼痛。
槐蛾　侧柏（炙黄）　荆芥穗　棕榈（烧灰）　黄牛角腮（烧灰）　牛膝（去苗以上炙半两）
上细罗为散。每服以粥饮调下半钱。日三四服。量儿大小。加减服之。
●蝟皮散　治小儿痔疾下血。大肠疼痛。
蝟皮（炙）　枳壳（去瓤麸炒）　木贼　当归（锉炒）　槐鹅（炒各一两）
上细罗为散。每服以粥饮调下半钱。日三四服。量儿大小。加减服之。
●榉树角子丸　治小儿痔。下血不止。肛边生鼠乳。疼痛。
榉树角子（一两）　虾蟆（一枚炙黄）　葫荽子（一两）　黄牛角腮（一两炙）　鳗鲡鱼头（一枚炙黄）
上罗为末。以水煎白胶香和丸。如弹子大。用瓶内如装香法。烧一丸。熏下部瘥。
●治小儿痔疾。下部痒闷。慰药方。
枳实（二两麸炒）　鬼箭羽　木香　鬼臼（以上各一两）
上捣为散。以头醋和匀。炒热用青布裹熨。日三用。
●榼藤子散　治小儿痔疾。下血无时。
榼藤子（一枚去壳炒）　皂荚子（一百枚与榼藤子瓤同酥炒黄）　牛角腮灰　醋石　榴皮灰（半两）
上细罗为散。每服以温酒调下半钱。日三四服。量儿大小。加减服之。
●鸡冠散　治小儿痔疾。下血不止。
鸡冠花（一两焙）　棕榈（二两烧灰）　羌活（一两）
上细罗为散。每服以粥饮调下三钱。日三四服。量儿大小。加减服之。
●黄耆散　治小儿痔疾。下血不止。
黄耆（锉）　枳壳（去瓤麸炒）　侧柏叶（各一两炙黄）
上细罗为末。每服以粥饮调下半钱。日三四服。量儿大小。加减服之。
●治小儿痔疾下血。发歇不止。
荆芥　薄荷　枳壳（麸炒微黄去瓤各一两）
上罗为末。每服以粥饮调下半钱。日三四服。量儿大小。加减服之。
●木贼丸　治小儿痔疾。痛不可忍。
木贼（一两）　榼藤子（一两去壳涂酥炙黄）　乌贼鱼骨（二两）
上罗为末。炼蜜和丸。如绿豆大。不计时候。以温酒下五丸。量儿大小。以意加减服之。
●治小儿痔疾疼痛。肿硬不消。宜用生药方。
蛇床子（半两末）　荆芥（半两末）　蜗牛（七枚）
上烂研涂纸上。每发时先用白矾热水洗痔头子后。用被褥上安药纸。坐三两次瘥。
●槐子丸　治小儿痔痰。鼠乳生肛边。烦热疼痛。
槐子（一两微炒）　黄芩（一两）　榼藤子（二枚去壳炙令黄）
上罗为末。以水浸蒸饼和丸。如绿豆大。每服以桑耳汤下五丸。日三四服。量儿大小。加减服之。
●穿山甲散　治小儿痔生肛边如鼠乳。及成疮。痛楚至甚。宜服。
穿山甲（二两炙令黄）　麝香（半分细研）
上捣研令匀细。每服于食前煎黄耆汤调下半钱。量儿大小。加减服之。
●治小儿肠痔。下血不止方。
榼藤子（三枚大者）
上以七八重温纸裹煨良久。起出。取去壳用肉。细切碾为散。以黄耆汤调下半钱。量儿大小加减。
●又方
用牛角腮二两。炙令黄焦。捣罗为末。每服食前。以温酒调下半钱。量儿大小。加减服之。
●又方
用蝟皮细锉。于瓶内烧烟。熏痔上疮。


卷三百九十·婴孩心腹痛等疾门  ——————————————————————————————————————————————————————————————————————————————————————————

心腹痛（附论）  ***************************
夫小儿心腹疼者。证候多端。不可枚举。有虫动者作疼。面变五色。口吐清水或涎沫。或阁眼哭叫。仰身扑手。心神闷乱。沉沉嘿嘿者是也。宜先吃使君子。次服官局化虫丸。小儿饮食不节。或餐冷硬肥腻甘甜过度。伤饱不得克化。停积于脏。或因冷气所触。故作疼痛。诊其脉沉细者。乃积也。轻则京三稜、莪术、橘皮、缩砂。重则取动。非巴豆、硼砂、乾漆不可止也。又有气痛。或因怒而食。或伤风冷之气。或因体虚脏寒而作疼。诊其脉弦紧者是也。当用木香、紫苏子、沉香、青橘之属。大人小儿皆可服四磨饮子。沉香、木香、槟榔、乌药。而有一般心疼。大人小儿多患。凡有此疾无药可疗。急用艾灸足大拇指节中。男左女右。无问大人小儿。又有一种劳瘵尸虫作痛。食不知饱。人形羸瘦。五心烦热。或骨蒸潮热。宜服金露丸。小儿心痛者。本起于心。即邪气客于心主之脉。夫少阴者心也。五脏六腑之所主也。精神之所含。其脏坚固。邪不能干。干之即伤心。伤心即神去。神去即死矣。故诸邪在于心者。皆在于心包络脉。包络脉者心之别脉也。故少阴不病。夫心痛者。厥气上逆。痞而不散。或伤寒气。邪冷搏于经络。故发心痛也。
小儿腹痛者。多由冷热不调。冷热之气。与脏气相击。故为痛也。其热痛者则面赤或壮热。四肢烦。手足心热是也。冷而痛者。面色或青或白。甚者乃至面黑。唇口爪甲皆青是也。
方
●沉香煎丸　治小儿呕逆。心腹疼痛。化水穀。消积紧。
沉香（锉）　丁香　木香　胡椒　没药（研）　丹砂（研水飞）　高良姜　槟榔（面裹煨熟去面锉）　硫黄（研水飞）　硇砂（拣净水飞慢火熟乾各一两）　青橘皮（汤浸去白焙一两）　缩砂（去皮）　吴茱萸（汤浸焙乾）　阿魏（醋浸研澄去沙和面作饼子炙焦各半两）　巴豆（去皮心膜研去油尽一分）
上捣各研为末。和匀。炼蜜丸。如绿豆大。以瓷盒收。密封。每服二丸。食前临卧。生姜橘皮汤下。量虚实大小加减。
●宽中汤　治小儿心腹疼痛。不可忍者。
高良姜　木香（各半两）　丁香　桔梗　青皮　甘草（各一分）
上为细末。每服半钱。温酒调下。
●蓬莪术丹　治小儿心腹疼痛。不可忍。
蓬莪术（炮）　当归（洗各一两）　木香　人参　桂心（各半两）　黑牵牛（一分微炒黄）
上罗为细末。白面糊和丸。如黍米大。每服十粒。生姜汤下。量儿大小。加减服之。
●参香丸　治小儿心腹痛。并肠冷便青。腹急痛。
乳香　木香　石菖蒲　人参　良姜（炒各等分）
上为末。酒糊丸。如小豆大。一岁五丸。米汤下。
●治小儿心腹痛。
用三月三日桃花。取晒乾。杵末。以水服半钱。
●治小儿卒心痛。腹胀坚如石满。气喘息。
用好盐如鸡子大。浆水三升。煮取三沸。内搅蜜半升。分。为三服。
●紫沉消积丸　治小儿心痛。
沉香（锉）　硇砂（各四两）　阿魏　巴豆霜（各一两以上研别为末用蜜一斤酒化熬成膏）　丹砂（研）　丁香　乾姜（炮各二两）　硫黄（研）　青橘皮（汤浸去白焙称）　高良姜　槟榔（锉）　木香　人参　胡椒　桂（去粗皮各四两）
上除前膏外。一十一味捣研为细末。入前膏和捣丸。如绿豆大。以瓷合收。密封。每服二丸。食前橘皮汤下。更量度加减。
●桃仁汤　治小儿邪气攻心。痛不欲饮食。
桃仁（三七枚汤浸去皮尖双仁炒黄）　厚朴（去粗皮生姜汁炙一两）　人参（半两）　陈橘皮（汤浸去白焙一分）　麦糵（微炒半两）　槟榔（锉半两）　附子（炮制去皮脐）　桂（去粗皮）　当归（切焙各一两）
上粗捣筛。三岁儿。每服半钱。水半盏。煎至三分。去滓。不计时候温服。更量儿大小加减。
●硇砂丸　治小儿积气。冷气心痛。
硇砂（二钱）　乾漆（微炒）　五灵脂　胡椒　桂（去粗皮）　京三稜（炮锉）　蓬莪术（炮各一两）　斑蟊（二十一枚去翅足炒）　巴豆（二十一枚去心皮膜煮令出油研）
上为末。研令匀。醋煮面糊和丸。如黄米大。一二岁儿。每服五丸。三四岁每服七丸。橘皮汤下。余以意加减。
●治小儿未满百日患腹痛。
豚子卵（一枚）　当归（一分）
上用水三升。煮取七合。涂乳头上。令小儿饮。以意量佳。
●独圣散　治小儿头疼、心痛。
用当归近尾半节为末。酒调服半钱。亦治大人。如婴儿夜啼乳汁调下少许。即瘥。
●蓬莪术散　治小儿心痛。发歇不定。
蓬莪术　人参　桂心　黄芩　生乾地黄　木香　甘草（炙黄各一分）
上为散。每服不计时候。以橘皮汤调下半钱。量儿大小。以意加减。
●芍药散　治小儿心痛。但觉儿将手数摩心腹即啼。是心痛不可忍。宜服。
赤芍药　人参（去芦）　白术　黄芩　川大黄（锉炒）　当归（各一分）
上为散。每服一钱。以水一小盏。煎至五分。去滓。不计时候。量儿大小加减温服。
●槟榔散　治小儿冷气心痛。不欲饮食。
槟榔（三分锉）　当归（一两焙）　蓬莪术（三分焙锉）　木香（三分）　吴茱萸（一分洗焙）　阿魏（一分麸炒令麸熟为度）
上为散。二岁儿每服半钱。温酒调下。不计时候。
●荜拨散　治小儿心疼不可忍。
荜拨（一两）　胡椒（一分）　桂（去皮一分）　木香（半两）　当归（三分焙）　桃仁（去皮尖半两炒）
上为细散。一二岁儿。每服半钱。温酒调下。不计时候。
●麝香丸　治小儿心痛。面色青黄。不欲饮食。
麝香（细研一分）　槟榔（锉）　陈橘皮（去白焙）　白豆蔻（去壳）　吴茱萸（烧焙）　木香（各一两）
上将吴茱萸米醋煮一二十沸。后掘地坑。可安茱萸。以炭半称烧坑令通赤。以醋半盏。及茱萸入坑内。用瓷碗盖之。四面以炭拥。勿令泄气。候冷取出。与前药一处捣罗为末。入麝香和匀。醋煮面糊丸。如黄米大。一二岁儿。每服五丸。四岁儿七丸。温酒调下。不计时候。
●桃仁汤　治小儿心痛不可忍。
桃仁（去皮尖炒研）　赤芍药　桔梗（炒）　桂（去皮）　甘草（炙各半两）
上为末。与桃仁同研。每服一钱。水一盏。煎至半盏。去滓。温服。量儿大小加减。不拘时服。
●木香汤　治小儿心痛不可忍。
木香　良姜（各一分炒）　白术（半两）　桔梗（半两炒）　白茯苓（去皮一方用赤半两）
上粗捣筛。一二岁儿。每服一二钱。水一盏。煎至五分。去滓。温服。发时并吃。量儿大小加减。
●胡椒丸　治小儿心痛。
胡椒（四十九粒）　槟榔（一枚锉）　斑蟊（去翅足七个）
上为细末。烧粟米饭为丸。黄米大。三岁儿。每服三丸。三岁以上。五丸。煎菖蒲汤下。
●青橘皮散　治小儿伤冷腹痛。
青皮（汤浸去白）　桔梗（去芦）　赤芍药（各半两）
上为散。每服一钱。以水一小盏。煎至五分。去滓。不计时候。量儿大小。加减温服。
●桂心散　治小儿心痛不止。
桂心（半分）　当归（半两锉炒）　栀子仁（半分）
上为散。每服不计时候。以橘皮汤调下半钱。量儿大小。以意加减。
●姜黄散　治小儿心痛。
姜黄　槟榔（锉）
上等分。捣罗为散。温酒调下。一二岁儿每服半钱以下。余以意加减。
●鳖甲丸　治小儿腹痛不可忍。
鳖甲（涂醋炙黄去裙襴）　防葵　诃黎勒（用煨皮）　川大黄（锉炒）　人参（去芦）　郁李仁（汤浸去皮尖研炒）　当归（锉微炒冷半两）
上为末。炼蜜和丸。如绿豆大。不计时候。以粥饮下五丸。得微利瘥。量儿大小。以意加减。
●温胃丹　治小儿腹痛。啼哭不止。
人参　白术　木香（各一两）　高良姜　当归　五味子（各半两）
上为末。面糊丸。如黍米大。每服十粒。米饮下。
●橘香散　治证同前。
青皮（炒）　木香　吴茱萸　当归（各一两）　乾姜　丁香（各半两）
上为细末。每服一钱。水八分。生姜二片。煎至五分。去滓。温服。食前。
●人参散　治小儿卒吐血。下腹痛不止。
人参（半两去芦）　当归（半两炒）　甘草（一分炙）　乾姜（炮一分）　黄耆（一分）　细辛（一分）
上为末。每服一钱。以水一小盏。煎至五分。去滓稍热服。量儿大小。以意加减频服。
●治小儿伤冷腹痛
木香　高良姜　白术　人参（去芦各一分）　厚朴（半两去粗皮涂生姜汁炙令香）
上为散。不计时候。以粥饮调下半钱。量儿大小。以意加减。
●当归散　治小儿冷热不调。腹内多痛。
当归（炒）　枳壳（麸炒去瓤）　赤芍药　川大黄（锉炒各半两）
上为散。每服一钱。以水一小盏。煎至五分。去滓。放温服。量大小减服之。凡脾家疼痛者。皆因胃虚。不究病源。多用和养等剂。以致掩蔽邪气。盖腹痛多因邪正交争。与脏气相击而作也。受证非一。夹热痛者壮热面赤。或四肢烦手足心热。药宜四顺饮加青皮枳壳。夹冷痛者面白或青。甚者面黑唇口爪甲皆青。药宜五积散。重者理中汤。冷热不调。邪正交争。宜枳汤加青皮陈皮木香官桂当归。有积伤脾则面黄腹胀。夜热昼凉。宜紫霜丸去其积。风冷入脾。则脾胃积冷。中满疼痛。荏苒岁月。不可测识。宜和剂抽刀散。以伐其根。脾间蛔痛。则作乍吐呕清沫。宜槟榔丸主之。
●三稜散
益志（炒去壳）　三稜　莪术　青皮（炒）　香附子　青木香　砂仁（各半两）　甘草（二钱半）
上㕮咀。姜煎服。次与保童丸之类。微利取效也。
●治小儿心腹胸胁烦满欲死。
用烧鸡子壳末。酒服方寸匕。

疟疾（附论）  ***************************
夫时气者。是四时间或有非节之气。如春或寒。夏或冷。秋或热。冬或温。其气伤人为病。亦头疼壮热。与伤寒相似。其面黄者热搏于胃。脾胃停滞则发黄也。治法亦如伤寒。重用解肌汤表之。轻用七宝散。而又有时气兼疟者。是日数未满。体常壮热。而邪不退。此方失表故也。或乘于阴或乘于阳。其乘于阳阳争则热。气乘于阴阴争则寒。阴阳之气互相乘加。故发热成疟也。
歌曰。疟病是邪成。阴阳各斗争。早期风府会。晏发脊俞停。行速连朝发。来迟间日迎。小儿还验此。不用问神明。
风寒暑湿邪自外来。饮食居处邪有内作。汤氏曰。是以外因感受邪气。客于皮肤。达于经络。内因停积饮食痰饮。会于脏腑。此疟疾之胚胎也。杨氏曰。岂但夏伤于暑。秋必为疟哉。盖古人以暑受病最多言之耳。夫疟者始而呵欠。继而足冷。面色青黄。身体俱急。寒慓鼓颔。腰脊俱疼。寒去未几。内外皆热。头痛而渴。但欲饮冷。呕恶烦闷。而不嗜食。或内伏寒痰。寒从背起。冷如掌大。疟之寒热。岂非阴阳二气。互相胜负而作也。邪并于阴则寒。邪并于阳则热。阴盛则寒多。阳盛则热炽。其寒也汤火不能温。其热也冰雪不能寒。卫气与邪气交争病以作。邪气与卫气相离故汗出乃解。而病以休。卫气昼行阳夜行阴。得阳而外出。故发于日间。得阴而内搏。故发于暮夜。或隔日或两日三日一发。乃卫气行疾行迟耳。若内外失守。真邪不分。阴阳迭胜。寒热互起。则休作无定时矣。圣惠曰。凡疟疾欲解则有汗。汗出多则津液减耗。又热乘于脏。则生虚燥。故渴而欲饮。张秘教曰若病瘥无汗非也。夏伤于暑。秋或痎疟。小儿血气壅胜。内挟实热。因犯暑邪。客于皮肤分内之间。至秋为风冷所折。阳盛于外。阴长于内。阴阳相搏。发而成疟。先寒后热者寒疟也。先热而后寒者温疟也。热而不寒者瘅疟也。若汗出过多。亡阳而渴。当节其饮。多饮而小便涩。则变为饮癖矣。杨氏曰。其脉弦数者多热。热则凉之。弦迟者多寒。寒则温之。浮弦浮紧浮数。其邪在表宜汗。弦实沉实数实。其邪在里宜下。大抵疟之初得。一二日间如火燎原。不可向尔。波涛汹涌。未易回澜。当俟其稍定而图之。所谓盛者待其衰也。疟方来与正发及将解不可投药。耗其真气。药病相忤。当于未发已前两时之前。或遇发日凌晨。服之。疟有数种。治法不同。寒热似疟。此伤寒二证非疟也。必肝脉伏盛。头痛怯风。宜小柴胡汤加青皮紫苏主之。呕者多用生姜。渴者加乌梅。若伤暑兼之。小柴胡加香薷。入生姜乌梅煎。但寒热之间。非通利不能除根也。当以四顺饮加常山、神保丸。治乃先解后攻之意。吐下汗三者。治疟总要。不过汗吐下。当下而不尽。腹中余疼。或一利之后。不再泄。时时点滴而出者。须以常山大黄再下之。当汗而汗不匝者。或头汗至胸。而手足无者。宜青皮佐紫苏汗之。令周浃一身也。当吐宜常山。须出尽其水饮也。疟利常用罂粟常山治疟。每每作效。乃疟家多蓄黄水。盖常山能攻其癖下其水也。罂粟治痢。然已经取积日久。下痢腹中无痛。肠胃滑泄。以罂粟能涩肠也。用常山须用大黄为佐。大便点滴似泄不泄。须用大黄佐之。收效。如发疟呕者。及婴孩中年人虚者。勿用常山吐之。疟证寒热不歇有根。凡疟别风寒暑湿治之。汗下吐温。古今不可违。活人书格法。治之久不愈者。有根在也。根者何。曰痰饮、曰水饮、曰败血、曰积癖。惟癖为疟之母。败血为暑热之毒。惟水惟饮皆生寒热。故暑之脉沉积。癖之脉结聚。或实。胁腹必痛。盖巴豆功能下积。常山能吐利痰水。大黄能荡涤血热。随证用之。疟瘥。再病愈已后。饮食失节。恚怒伤中。解脱伤风。乳哺过饱。又再发者。热多二陈汤加青皮甘草。热少者二陈汤加青皮草果。坚守胃气。并用生姜乌梅煎空心服之。更用巴豆丸子疏利大便。以泄毒气。何病之有。或服巴过多。滑痢腹痛。煎甘草生姜汤解之。
巢氏病源。夫风邪所伤。客于皮肤。而痰饮积于脏腑。致令血气不和。阴阳交争。若真气胜。则邪气退。邪气未尽故发疟也。邪气虽退。气血尚虚。邪气干于真气。脏腑壅痞。热气未散。故馀热往来也。疟后热渴引饮者。盖脏未和。津液未复故也。故寒热往来也。腹痛者。盖脏虚木挟宿寒。邪入于脏。为寒相搏。而击于脏气故也。
歌曰。疟瘥因何伤。皆因脏腑虚。热令多饮水。结块腹中居。
又歌曰。邪入皮肤里。还从脏腑巡。阴阳多竟斗。寒热往来频。腹内元因冷。仍为痛所因。实加邪热盛。胁满少精神。大小便应涩。痞结病尤甚。先有脾家冷。闻食不开唇。肌肉因兹瘦。血气不荣身。若问如此病。莫遣久沉沦。
仙人水鉴治婴儿疟歌。疟是邪风寒热攻。宜须速治免成空。常山刻作人形状。丁钉孩儿生气宫。
朱氏集验方。凡疟疾多是痰实。痞塞不通。脾气虚弱。盖热上停胸膈。不能入于脏腑。凡用五更令服。盖使药下达于脾胃。消痰实。降虚热。
方
●露星散饮　治久疟成痨。
秦艽　柴胡　白术　白茯苓　槟榔　恒山　黄芩　甘草　半夏曲　官桂
上等分。㕮咀。每服三钱。酒醋各一半。煎露星月一宿。次日早服。再温去滓。大人小儿皆可服。陈舍人令嗣久疟。服验。一方用姜三片。（案：下方缺方名及症状。和一部分药味。）
甘草末（三分）　绿豆末　败荷叶（各五钱）　砒霜（半钱生）　朱砂（一分半）　定粉（半钱）　脑子　麝香（各少许）　金银箔（十片）
上炼蜜丸。梧桐子大。作饼子用。一岁半丸。或一丸。大者二丸。而止。一日只一服。不可过多。时用井花水、或柳桃枝煎水磨化。服了忌饮热饮食。亦可繫于候脉处。
●恒山饮　治一切疟疾。
恒山　人参　白茯苓　草果　知母　贝母　甘草（炙）　半夏曲　厚朴（姜汁制一宿取出炒黄以上各等分）
上㕮咀。每服二钱。水大半盏。生姜三片。枣子一枚。同煎至二分。去滓。空心服。忌鸡羊牛肉。生冷等物。一方有前胡。无贝母。脾虚气弱。常山作吐。须审。
●牡蛎散　治小儿痰疟。发无时。
牡蛎粉（半两）　知母（一分）　恒山（半两）　乌梅肉（半两炒）　人参（半两去芦）　鳖甲（去裙襴三分醋炙）　升麻（一分）　甘草（炙一分）　豉心（一分）　桃仁（一分去皮炒）
上为散。每服以温酒调下半钱。日二服。量儿大小以意加减。
●升麻汤　治小儿疟疾。发后烦热。
升麻　常山　大黄（锉炒）　蜀漆　萎蕤　黄芩（去黑心）　桂（去皮各一两）　芒硝（一两）
上粗捣筛。五六岁儿每服半钱。水半盏。煎至三分。去滓。发时温服。吐利为效。更量儿大小加减。
●知母丹　治发热甚者。
知母（炒）　鳖甲（酥炙）　大黄（锉炒）　赤茯苓（各一两）　芒硝　升麻（各半两）　朱砂（另研一两）　龙脑（一钱研）
上为细末。炼蜜和丸。如黍米大。每服五粒至七粒。生姜汤下。大便利下即愈。量儿大小加减。
●犀角散　治小儿热瘴气为疟。
犀角屑（半两）　鳖甲（一两酥炙去裙襴）　柴胡（去苗三分）　知母（半两）　甘草（半两炙）　川大黄（半两炒）　恒山（三分）
上为散。每服。以水一小盏。煎至五分。去滓。温服。日三四服。量儿大小以意加减。
●桃仁散　治小儿疟疾。发歇寒热。小便赤黄。宜服。
桃仁（三分汤浸去皮尖）　知母（半两）　鳖甲（三分涂醋炙黄去裙襴）　赤茯苓（三分）　川升麻（半两）　黄芩（半两）　甘草（一分炙）
上药为散。每服一钱。以水一小盏。煎至五分。去滓。温服。日三四服。量儿大小。以意加减。
●蜀漆丸　治小儿久疟不断。胸胁下痞坚。
蜀漆（一分）　杏仁（一分浸去皮尖麸炒黄）　黄连（一分）　桂心（一分）　甜葶苈（一分）　川芒硝（半两）　川大黄（半两炒）
上为末。炼蜜丸。如麻子大。每服以粥饮下五丸。日三服。量儿大小。以意加减。
●镇心化痰丸　治疟疾痰多。
南星　半夏　白矾　白附子　杏仁（去皮尖炒）　铁孕粉　巴豆（去心壳去油）　铅白霜
上皆生用成末。烂饭为丸。如绿豆大。朱砂为衣。每服三二十丸。葱白薄荷汤下。一二服必利。间以进食丸。利积为妙。
●草果饮
草果　白芷　良姜　青皮　川芎　紫苏叶　甘草（炒等分）
上修净。锉。水煎服。杨氏治寒疟加白姜一处同煎。一方加姜枣。
●大青汤　治小儿诸疟。
当归（切焙一分）　赤芍药（半两）　大青　鳖甲（醋炙去裙襴各半两）　茵蔯蒿　麻黄（去节煎各一分去沫焙）　猪苓（去黑皮一分）
上粗捣筛。每服半钱。水半盏。煎至三分。去滓。温服。日三。更量儿大小加减。
●当归汤　治小儿疟疾。身体壮热憎寒。发作有时。　当归（切焙）　赤芍药　柴胡（去苗）　鳖甲（醋炙去裙襴）　大黄（锉炒）　甘草（炙各一分）　桃仁（去皮尖双仁麸炒半两）
上粗捣筛。五六岁儿。每服半钱。水半盏。煎至三分。去滓。温服。日三。更量儿大小加减。
●柴胡汤　治小儿疟发寒热。腹胀下痢。呕逆黄瘦。
柴胡（去苗一分）　枳壳（去瓤麸炒二枚）　黄芩（去黑心一两）　诃黎勒（大者一两取皮用）　甘草（炙锉）　芍药（半两）　知母（焙各半两）
上粗捣筛。每服一钱。水七分。煎至四分。去滓。温服。
●万金丹（一名砒霜丸）治痰盛挟积。寒热往来。疟久不瘥。累发不定。
阿魏（一钱面裹慢火煨面熟为度）　真砒霜（一钱醋半盏慢火熬醋尽为度）　巴豆（七枚去皮心膜纸裹去油）　朱砂（一分研以上用细研匀次用）　丁香（半两）　木香（半两）　相思子（二七枚另捣罗为细末）
上都一处研细。炼蜜和丸。如黍米大。每于未发前。新水下一二丸。每一岁加一粒。十四岁止十粒。一方无木香。有恒山。
●桃仁汤　治疟疾。
桃仁（去皮尖炒黄）　鳖甲（酥炙微黄各一两）　桂心　黄芩（各半两）　升麻　赤茯苓（各半两）
上为粗末。每服一钱。水一盏。煎五分。去滓。温服。大小加减。
●乌梅丹　治发寒甚者。
乌梅（焙一两）　母丁香　桂心　当归　乾漆（微炒各半两）　麝香（一方别研）
上拌匀。炼蜜和丸。如黍米大。每服十粒。粥饮下。量大小加减。
●乾漆散　治小儿七八岁患疟。发歇寒热。心烦或渴。
乾漆（一两炒烟出）　川大黄（一分炒）　恒山（半两）　石膏（一两研）　甘草（半两炙）
上为散。每服一钱。水一小盏。入小麦三十粒。煎至五分。去滓。放温发前服之。量儿大小加减。
●防葵散　治小儿疟发后。肚胀兼头面浮肿。宜服。
防葵（半两）　柴胡（半两炒去苗）　桑根白皮（半两）　甘草（一分炙）　川大黄（半两炒锉）
上为散。每服一钱。水一小盏。煎至五分。去滓。温服。日三服。量儿大小加减服之。
●茅先生鬼哭散　治疟疾久不愈者。
常山　大腹皮　白茯苓　鳖甲（醋炙）　甘草（炙）
上等分。除甘草鳖甲炙外。三件不得见火为末。用桃柳枝各一七寸同煎。临发服。略吐涎不妨。
●知母散　治小儿痰热发疟。
知母（一两）　鳖甲（一两涂醋炙令黄去裙襴）　牡蛎粉（半两）　恒山（半两）
上捣细罗为散。每服以粥饮调下半钱。日三服。量儿大小加减。
●黄丹丸　治小儿疟。寒热发歇不定。
黄丹（半两炒）　人参（半两炒）　鳖甲（半两涂酥炙黄去裙襴）　恒山（半两）
上为末。炼蜜丸。绿豆大。每服于未发前。以冷水下一丸。三岁以上。即可三丸。
●恒山丸　治小儿疟疾发时。壮热憎寒。面色青黄。饮食不下。
恒山（半两）　川大黄（半两炒）　甘草（半两炒）　麝香（半两细研）
上为末。入麝香令匀。炼蜜丸。如梧桐子大。每临发前。以暖水下二丸。三岁以下。即服一丸。
●朱氏四圣散　治小儿患疟疾。才发十数次。不可妄用截药。乃因诸毒入于脾胃。生冷伤于中脘。或先寒后热。或先热后寒。或一日或两日。寒则肢体颤掉。热则满身如火。头疼恶心。烦渴引饮。口燥咽乾。背脊痠疼。胸膈停痰。腹鸣腹痛。里急后重。欲作麻疾。阴阳不分。宜服此药。消导暑气。表解阴阳。化痰涎。除寒热。服之累效。乃抚州萧世荣。即印施传之方。
●生料五苓散　不换金正气散　小柴胡汤（加桂枝）　养胃汤
上合和。大小加减。姜枣煎。空心热服。去滓。再忌生冷毒物。及饥饱劳役。风寒露雨。
●松萝散　治小儿疟。胸膈间痰涎。发歇寒热。宜服。
松萝（三分）　恒山（一两）　甘草（三分炙）
上为散。每服一钱。水一小盏。煎至五分。去滓。温服。量儿大小。以意加减。以吐为效。不吐更服。
●恒山丸　治小儿疟疾。
恒山（一两末）　白腊（半两）　鸡子（一枚）
上敲鸡子。去黄用清。与恒山末拌和令匀。于瓷碗中熔蜡。都拌和。以绵幕碗口。坐甑中蒸三遍。取出。丸如麻子大。每服以粥饮下五丸。当吐即瘥。量儿大小加减。温服。
●黄丹丸　治小儿疟疾。发歇寒热。体颤。
黄丹（半两炒）　恒山末（半两）　虎睛（一对酒炙黄）
上同研。炼蜜丸。如桐子大。每未发前。温水下二丸。五岁以下。可服一丸。
●乌梅汤　治小儿疟。发作不定。多渴心烦。
乌梅肉（炒）　常山（各半两）　甘草（炙三分）
上粗捣筛。每服一钱。水一盏。入竹叶五片。小麦三十粒。同煎四分。去滓。温服。量儿大小加减。不拘时候。
●恒山汤　治小儿温疟。
恒山（一两切）　小麦（二合）　淡竹叶（一升切）
上以水一升半。煮取五合。一日至七日儿一合为三服。八日至十日儿一合半为三服。十六日至二十日儿二合为三服。四十日至六十日儿六合三服。六十日至百日儿一服二合半。百日至二百日儿一服三合。
●牛黄丸　治小儿疟疾烦热。
牛黄（一分）　杏仁（一分汤浸去皮尖麸炒黄）
上同研如膏。炼蜜丸。如麻子大。每服以温水下三丸。日三服。量儿大小。加减服之。
●大蒜丸　治小儿疟疾必效。
独颗蒜（一枚去心）　巴豆（一枚去皮心）
上取巴豆内蒜中。用湿纸裹。煨令熟。捣如膏。如麻子大。每服以醋汤下一丸。以吐利为度。量儿大小加减服之。五月五日修合。更佳。
●南斗散
常山　白芷　南星（生用各等分）
上㕮咀。每服二钱。酒半盏。煎至一半。去滓。发日五更服。
●又方
上等腊茶　硫黄（别研末）
上各倾一处。寒多倍硫黄。热多倍腊茶。发日五更米饮调一钱。或引饮宜服五苓散。
●治小儿疟。
取牝驴皮。覆患疟人。良。
●蛇蜕散　治小儿诸疟。久不瘥。（一名独圣散）
用蛇蜕皮灰研细。每服半钱或一钱。冷水调下。未发前服之。量儿大小加减。
●又方
用鹿角镑一两。粗捣筛。每服一钱。未发时水半盏。煎至三分。去滓。温服。更量儿大小加减。一方以乳调服。
●治小儿温疟。
烧鳖甲灰。以酒服一钱。至发时服三。并以火灸身。
●又方
烧鸡肶胵中黄皮为末。和乳与服。男雄女雌。
●风疟因感风而得。恶风自汗。烦燥头疼。转而为疟。风阳气也。故先热后寒。可与解散。风邪宜川芎、白芷、青皮、紫苏之类。细辛、槟榔佐之。温疟先热后寒。此乃伤寒坏病。与风疟大略相同。热多寒少小柴胡汤。热少寒多小柴胡汤加桂。小柴胡汤倍加人参地骨皮。湿疟加桂。
●寒疟自感寒而得。无汗恶寒。挛痛面惨。转而为疟。寒阴也。先寒后热。宜发散寒邪。
上为局方五积散。或养胃汤加桂、良姜、白姜、草果之类。甚者姜附汤、理中汤、养胃汤。寒疟加桂、生姜、乌梅煎服。
●张氏草果饮　治寒多热少。手足逆冷。遍身浮肿。腹肚疼痛。
厚朴（姜汁制）　青皮（去白）　草果　藿香　甘草（炙）　丁香皮　神麴（炒）　良姜　半夏曲（各等分）
上㕮咀。每服二钱。水大半盏。姜三片。枣子一枚。煎至二分。去滓。空心服。一方加槟榔、紫苏。
●生熟饮　治脾寒发疟。及寒多热少。久病胃衰。
草果（二枚）　肉豆蔻（二枚各一生一煨）　生姜（两块一生一煨）　厚朴（二片一片生一片姜制纸包煨）　甘草（二寸一寸炙灸）
上枣二个。乌梅一个。煎。空心服。一方不用枣乌梅。分二剂煎。八分。发日五更连进。
●七枣汤　治久疟、寒疟。
用大川乌一个。火炮盐水浸七次。去皮。作二服。姜七片。枣七枚。葱三寸。水煎先吃枣后服药。一方用小附子一枚。如前制服。乌附皆能温脾。如寒多用附子。夹风用川乌。
●暑疟（一名瘴疟）　暑胜热多得之。阴气独衰。阳气独发。但热不寒。里实不泄。烦渴且呕。肌肉消砾。宜小柴胡汤、香薷散、五苓散。呕者缩脾饮、下消暑丸。热多燥盛、少与竹叶汤。加常山、柴胡。
●香薷饮　治暑疟。
香薷（四两）　厚朴（制）　扁豆（姜制各二两）
上锉。乌梅煎。临熟入姜汁温服。或五苓散去桂。加羌活。一方灯心、车前子同煎。
●又方　治夏月冒暑。饮水过多。停冷于脾。至秋成疟。
用青州白丸子、金液丹、各三十丸。腊茶清下。小儿研末。热多腊茶清调。寒多用米饮调。亦治吐泻后成慢惊。
●又方　大人小儿皆可服。
用巴豆去壳。大蒜箸头扎一窍。入巴豆一粒。大者入二粒。湿纸裹。煨令熟。取出巴豆不用。将大蒜去仆一重皮了。细研。大蒜五个入辰砂末一钱。宿蒸饼丸。如梧桐子大。十岁以下如麻子大。当发日空心井水下一丸。忌生冷油腻。三日。端午日合。合时忌猫犬妇人见。
●湿疟由胃袭雨湿。汗出燥浴得之。身体痛重。肢节烦疼。呕逆腹满。宜五苓散、除湿汤。加苍术、茯苓。寒术附汤、除湿汤、术附汤。加官桂、茯苓最验。
●食疟（一名胃疟）　饮水无节。饥饱所伤。食啖生冷咸酸肥腻。中脘生痰。皆为食疟。其状苦饥而不能食。食则中满。吐逆腹疼。宜青皮、陈皮、草果、半夏、缩砂、白豆蔻。下巴豆取积。或四兽汤下红丸子。
●四兽汤　治食疟。诸疟。和胃、消痰。
半夏（姜制）　人参　茯苓　白术　橘红　草果　生姜　乌梅　大枣（各等分）　甘草（炙微赤减半）
上㕮咀。以盐少许。淹食顷。湿纸厚包。慢火煨香熟。每服四钱煎。发前并二三服。小儿量与水煎温服。杨氏曰。治食疟食积。用此或二陈汤下红丸子。
●荡脾丸　治化痰消积。进食驻颜。及治气喘疳积。
杏仁（一两去皮尖用蚌粉炒令黄色）　半夏（一两生姜自然汁浸一宿次日焙）　巴豆（五粒去壳并心膜以皮纸出油）
上为末。用大好北枣七枚。入灯心蒸去皮核。取肉为丸。每服五丸。常服灯心枣子煎汤下。注颜槟榔煎汤。消宿食陈米汤。空心临卧服。化痰乌梅汤。治疟蒜汤。或薤水下煎。痞癖大效。
●瘴疟受岚瘴溪洞蒸毒之气。如岭南苦炎。燥湿不常。人多瘴疟。其状血乘上焦。病欲来时。令人迷困。甚发燥狂妄。亦有哑不能言者。由败血瘀心毒痰聚脾。坡仙指为脾胃实热所致。又有甚于暑疟。治法宜凉膈疏利大肠。宜小柴胡汤加大黄。及木香丸、观音丸。
●仁斋曰。如前数证。经久不瘥。真气已耗。邪气犹存。有所谓劳疟。疟母焉。
●观音丸　取下暑毒瘴气。
半夏（生）　乌梅肉　母丁香　巴豆（不去油每件各十枚研）
上末。姜面糊。大麻子大。上下以厚纸盖贴。有油即换纸。每服五丸。临卧冷水下。此方舟人于海角遇白衣人授之。
●杨氏地龙饮　治瘴疟诸疟。大热烦躁。
用生地龙三条。研细。入生姜汁。生蜜调服。
●疟母乃弥年阅岁。经汗吐下。荣卫亏损。邪气伏藏。胁间结症癖。其证未可直攻。宜乌头七枣汤以扶其里。俟内气已充。宜疟丹磨沉香下雄黄解毒丸。取下黑血如泥极臭。而愈。
治法之外。盖诸疟皆有根在。当随轻重利导之。实者巴豆大黄。又疟家多蓄黄水。常山能破癖下水也。
●消癖丸　治疟母停水结癖。腹胁坚痛。忌服甘草。
芫花（炒）　朱砂（研）
上等分。蜜丸。小豆大。枣汤下。去癖须用芫花、大戟去水之剂。下后服养胃汤。
●甘草汤　治小儿疟。癖实壮热。头痛欲吐。
甘草（炙）　常山（各一两）
上粗捣罗筛。三四岁儿。每服半钱。水半盏。入竹叶十片。同煎三分。去滓。温服。更量儿大小加减。得吐即止。
●二陈汤　治痰疟。
陈皮　半夏（炮各五两）　茯苓（三两）　甘草（炙一两）
上锉生姜乌梅煎服。寒多加草果。杨氏热多加前胡、青皮。槟榔、缩砂、白豆蔻、随意增用。
●常山散　治小儿发疟。痰壅烦闷。
川常山（半两）　川大黄（半两）　桂心（一分）　甘草（炙用半分）　乌梅肉（各一分）
上锉细。每服一钱。井水一小盏。煎至半。候冷。未发前与之。一方无乌梅肉。三四岁儿每服半盏。煎三分。未发前温服。吐利效。量儿大小加减。
●劳疟乃表里俱虚。真元未复。疾虽暂止。小劳复来。法当调养血气。宜用川芎、当归、官挂、芍药。
●柴胡姜桂汤　治札疟。但寒。或寒多热少。札疟由久受阴盛。阳虚。不能制阴。所以寒多不热。气虚而泄。凄振。宜用。
柴胡（二两）　桂（七分）　天花粉（一两）　白姜（炮一两）
上锉用。水煎服。
●热疟争攻散　治热疟多效。
知母　贝母　柴胡（去芦）　常山　甘草　山栀子　槟榔（各五钱）　蝉蜕（十个）　地骨皮（去骨五钱）
上锉散。每服五钱。用桃柳枝各五寸。煎。未效用过路葛藤五寸。煎服。
●删繁常山酒煎　疗小儿疟。或自能饮。或不能饮。母含药与之饮。
常山（二两）　桂心（一两）　甘草（半两）
上三味切。以酒一升。煎取七合。去滓。分服。取吐瘥止。
●黄丹　治瘅疟。但热不寒。
上用黄丹煅过。临发蜜汤调下。稍大能饮酒。用酒调治疟。一方不煅用蜜水调。一法专服小柴胡汤。次服人参前胡汤。
●广济疗小儿疟方
取驴轴下垢腻。刮取和面。作烧饼与吃。以瘥止。
●草果饮　治痰疟。寒热往来。脾胃虚弱。
草果　陈皮　知母　三稜　良姜　乌梅　莪术　苏叶　人参　川芎　白芷　甘草
上为末。姜钱同煎。如脾胃虚弱。用平胃散加草果、乌梅煎服。
●人参退热散　治疟疾寒热。胸膈多痰。
破结丁香丸脾积。下痰去积莫迟迟。寒热人参知母退。乌梅草果与陈皮。（消热可用青皮代之）莪术白芷并甘草。川芎苏叶倍加之。十味和成同㕮咀。何忧久疟向安迟。
●六和汤　治疟疾寒多热少。食积疳热。
陈皮（一两去白）　青皮（去白）　柴胡　净香附　苏叶（各三两）　甘草（一两半）
上㕮咀。白水煎服。
●神效截药
川常山（末）　飞罗面
上等分。和匀。用好酒调。九蒸九晒。捣丸。如绿豆大。每服二三十丸。临发日。五更桃柳汤下。
●生料平胃散　治疟疾后。脾胃虚弱。颜色憔悴。不进饮食。面目浮肿。并皆治之。
苍术　陈皮　厚朴　草果　半夏　白芷　乌梅　藿香　前胡　草豆蔻　甘草
上㕮咀。每服一钱。姜枣煎服。
●正气散　治疟疾后。脾胃虚弱。手足浮肿。
陈皮　厚朴　苍术　槟榔　肉豆蔻　大腹皮　麦芽　香附子　草豆蔻　秦艽　甘草
上㕮咀。姜钱、苏叶煎吃。
●草果退中汤　治诸疟。尊胜人多用之。
人参　草果　桂（各半两）　白芍药（一两）　甘草（三分）
上为散。大铫水煎。日进。多服神效。
●金婴驱疟饮　治一切疟。
紫苏　白芷　槟榔（各半两）　草果（净一两）　制半夏（一两）　陈皮　甘草　白茯苓　前胡（各半两）
上㕮咀。姜枣乌梅煎。甚效。
●治小儿温疟。身积热不解。
以菖蒲作汤。浴之。

渴疾（附论）  ***************************
夫渴者。有大渴、热渴、疳渴三者。大同小异。大渴起于吐泻之后。脾胃因虚而生邪热。脾受邪热。涎液内涸。唇乾舌燥。故成大渴也。热渴起于血气盛实。脏腑生热。或冒暑毒。因热脏燥。津液不生。唇焦舌乾。故成热渴也。巢氏云。热渴而饮不止。小便涩者。则成癖。疳渴者起于肾与膀胱。好食肥腻。恣食甘酸。骨热溢汗。黄瘦腹胀。口臭唇乾。故成疳渴。饮水多。小便无度。其病久则多发痈疽。或变肿病。其渴内热则小便利。小便利则津液竭。津液竭则经络涩。经络涩则荣卫不行。荣卫不行则血气流溢。故成痈疽也。其渴久则脾土虚。脾土虚则肾水盛。肾水盛则水反剋土。致脾生风湿。脾既风湿。则生虚热。湿热相搏。故发于肤。遍身肿满也。
小儿渴证。一儿唇红如丹三五分。即发三五分渴。若七八分红者即七八分作渴。其有发渴唇红焦黑者。即久渴虚盛疾。如传极。证候危笃故也。凡小儿有疳渴。引饮不歇。心肺虚热。唇焦舌裂。有泻渴者。肌体羸弱。神困力乏。有利渴者。虚热积脏。眉皱肚痛。有伤寒候发渴者。有痞癖虚烦引饮不歇。俱在三焦不顺。五脏蕴热。烦燥昏悸。神情不乐。
方
●止渴汤　治小儿口渴。
人参　甘草　麦门冬（去心）　茯苓（去皮）　桔梗　天花粉　乾葛　泽泻　乾木瓜　百药煎　猪苓（各等分）　缩砂仁（加倍）
上用姜枣煎服。
●黄连散　治小儿心肺积热。渴不止。咽喉干痛。
黄连（去须）　射干　川升麻　赤茯苓　麦门冬（去心焙）　玄参　甘草（炙微锉）　桑白皮（锉）　黄芩（以上各半两）
上为散。每服一钱。水一小盏。入青竹叶七片。煎至五分。去滓入蜜半合。更煎一两沸。放温。时时与儿呷之。
●白术散　治小儿吐泻。失亡津液。身凉烦渴。不食。困倦少力。多服尤妙。滋养津液。助气补虚。亦治虚热。
白术（一两）　人参　白茯苓　白扁豆　山药　甘草（炒）　粉葛　糯米（各半两）
上为末一岁半钱。水半盏。煎三分。
●人参麦门冬散　治发热烦渴。
麦门冬（去心一两）　人参（去芦）　甘草（炙）　陈皮　白术　厚朴（姜制各半两）
上㕮咀。每服二钱。水一盏。煎六分。温服。不拘时候。
●枇杷叶散　治小儿气壅。烦热不止。少欲乳食。
枇杷叶（拭去毛炙去黄）　葛根　胡黄连　甘草（炙）　玄参（各一分）　麦门冬（半两去心焙）
上为散。每服一钱。水一小盏。生姜少许。煎至五分。去滓。入蜜半两。更煎一两沸。放温。时时与儿呷之。
●麦门冬散　治小儿心肺热壅。闷热烦渴不止。
麦门冬（去心焙）　栀子仁　犀角屑　知母　甘草（炙）　黄芩（各半两）
上为散。每服一钱。以水一小盏。入竹叶七片。煎至五分。去滓。不计时候。量儿大小。以意加减温服。
●芦根散　治小儿壮热。渴不止。
芦根　人参（去芦）　黄耆　知母　麦门冬（去心焙）　甘草（炙以上各半两）
上捣为散。每服一钱。以水一小盏。入竹叶七片。粟米一百粒。煎至五分。去滓。不计时候温服。量儿大小。以意加减。
●龙粉丸　治小儿疳热烦渴。
草龙胆　定粉（炒）　黄连　乌梅肉（各等分）
上为末。炼蜜丸。如小豆大。每服三十丸。乌梅汤下。
●煎银饮子　治小儿热渴不止。
银（五两）　石膏（二两）　寒水石（二两）　蚕蛹蠒（二两）
上以水三升。入银石三味。煎至一升。去银石。次下蛹蠒。更煎至七合。去滓。每服半合。不计时候。温服。量儿大小。以意加减。
●栝蒌根散　治小儿热渴不止。烦闷。
栝蒌根（三分）　黄芩（半两）　知母（半两）
上为散。每服一钱。水一小盏。入小麦粟米各一百粒。煎至五分。去滓。不计时候。温服。量儿大小。以意加减。
●又方
栝蒌根（三分）　黄芩（半两）　小麦（半合）
上都锉。以水二盏。煎至一盏。去滓。不计时候。量儿大小。加减温服。
●又方
生葛汁（二合）　竹沥（一合）
上药汁。相合令匀。不计时候。服半合。量儿大小。以意加减。
●腻粉散　治小儿热渴不止。
腻粉（一分）　皂荚（一枚蚛长七八寸者去黑皮涂酥炙令香熟）
上将皂荚捣罗为末。入腻粉同研令匀。不计时候。温水调下一字。量儿大小。以意加减。
●石连散　治小儿热渴久不止。
石连心（二十枚炒令黄）　浮萍（一分）
上药都。以水一中盏。入生姜少许。煎至六分。去滓。每服半合。徐徐服之。看儿大小。以意加减。
●藕浆散　治小儿大渴不止。饮水无度。烦渴不食。并疮痘燥渴。心躁。
粉霜（一两）　黄丹（半钱）
上为末。二岁一字。用藕汁调下。大渴一服。调下立效。
●治小儿热渴久不止。
用葛根半两。细研。以水一中盏。煎至六分。去滓。不计时候。加减温服。
●杨氏备急方
取熟桑椹。任意食。用生萝卜汁和生蜜饮之。
●鱼涎散　治小儿多渴。饮水不休。心燥。
用栝蒌根为末。取鲇鱼身上涎。搜作饼子。日乾。或用蛤粉搜之尤妙。三岁半大钱。候儿大渴。时用井桶口索头。泡汤调下。服立定。或用田螺浸水。一夕调下。一方用淡竹去节。中间著火。自然竹沥出也。一味饮之治渴甚验。亦治疮痘烦渴。身热多燥。竹沥磨犀角汁饮之。
●龙涎散　治小儿大渴不止。忘失津液。
取汤瓶中涧或古浴镬中锈间为末。每服半钱。井桶索头泡汤调下。食前。遇大渴服。立效。一方瓦花。是古屋上瓦生青花为末。依前汤调下。一方青鱼魫为末。蜒蚰浸水调。并有效。千金云。取七家井索近桶口结。烧灰。井花水调下。不过三剂。竹根煎汁。亦治渴疾。
●治小儿三焦虚烦作渴。引饮不歇。
用三黄丸。和朴硝少许。重作小丸子。煎麦门冬汤下。
●治小儿伤寒候。发渴。唇口焦乾强。燥盛者。
用竹叶石膏汤。主之。
●治小儿痞癖。作渴不止。
用艾灰饼子主之。
●治小儿热泻作渴
用五苓散加乾葛主之。烦热香薷饮加黄连治之。小便涩闭水窦不通。煎车前汤主之。用车前末甘草炙二味煎汤。
●治小儿疳渴
用蚋子麝香丸主之。

盗汗（附论）  ***************************
夫汗者血之异名。阳主气。气为卫。阴主血。血为荣。人之一身。负阴抱阳。平则宁。偏则病。阴虚阳必走。故发热出如珠水。热而涌。阳虚阴必乘。故发厥汗出。如水溢。而流汗者。表虚而津液为之发泄也。人以为气同其表。所以温肌肉、充皮肤、肥腠理。（明理论曰。津液腠泄之所为。腠文理缝会之中为理）司开阖。卫气一虚。则肌肉不温。皮肤不充。腠理不肥。开阖失守也。明理曰。自汗者。谓不因发散。或昏、或睡、自然而出。盗汗者睡困则出。醒则复收。头汗者。邪搏诸阳。津液上腠。出头上手足汗出。胃主四肢。阳明之证也。无汗者。寒中荣则无汗。谓腠理闭也。杨氏曰。治法表虚者与之黄耆官桂之剂。邪气相干与之微微解散之剂。至若风暑湿之邪为自汗之证。伤寒在表无汗。若阴病水饮及亡阳。亦皆无汗。治各有条。若热病脉躁盛。与麻黄汤数剂。不得汗者。此阳亢也。不治。设或小便不利。如内外关格。头汗则为阳脱。及湿家误下。额汗而喘。或小便不利。大便自利。亦为阳脱。或汗出而至发润。或汗出如珠。如油凝而不流。汗出如水。他病如之。皆不可救。喜汗厚衣。卧而额汗出也。止汗散主之。盗汗睡而自汗出。肌肉虚也。止汗散主之。遍身汗香瓜丸主之。六阳虚汗。上至头下至项。不过至脑也。不须治之。（张氏三子病。大者汗遍身。次者上至项下至胸。小者但额有汗。众医以麦煎散治之不愈。钱氏曰大者与香瓜丸。次者与益脾散。小者与石膏汤。各五日而愈）盗汗者。汗乃心之液也。小儿血气嫩弱。肤腠未密。若厚衣温暖。熏蒸脏腑。脏腑生热。搏于心。心为邪所胜。故夜不能内脏。熏出肌则为盗汗也。又或伤于冷伤于热。冷热交争。阴阳不顺。津液泄越。亦睡中汗自出。其间有虚实之证。虚者为诸病后。或大汗后。血气尚弱。液溢自汗。实者或潮热、或寒热。发过之后。身凉自汗。二者日久令黄瘦。失治则变为骨蒸疳劳也。
方
●柴胡秦艽汤　治小儿盗汗。
柴胡（去苗）　秦艽（去苗）　贝母（去心）　甘草（微炙）　乌梅肉（焙乾）　山栀子仁　豉　鳖甲（去裙襴醋炙）　黄芩（去黑心各一两）　生姜（切）　大黄（锉炒各半两）　桃枝（锉）　柳枝（锉）　葱白（切）　薤白（切各一握）　糯米（半合）
上粗捣筛。每服一钱。水半盏。酒二分。同煎至四分。去滓。温服。早晨日午临卧各一。五岁以下。分作二服。二岁以下分作三服。
●柴胡煎丸　治小儿骨蒸。肌瘦盗汗。
鳖甲（九肋者一枚去裙襴醋炙）　柴胡（去苗二两）　甘草（炙）　当归（切焙）　杏仁（汤浸去皮尖双仁研）　桔梗（炒各一两）　胡黄连（一分）　地骨皮　赤芍药（各一两）　木香（半两）　黄连（去须一分）　桂（去粗皮半两）　人参（一两）　麝香（少许研）　酥　蜜（各三两）
上除酥蜜外。捣研为末。用青蒿一斤锉。小便五升、好酒一升。熬蒿至二升。去蒿入酥蜜。再熬成煎。候冷入药末和丸。如绿豆大。每服十丸。米饮下。日二服。如秋冬合时。更入桃柳心各七枚。宜与后方。柴胡人参汤相间服之。
●柴胡人参汤　治小儿骨热盗汗。肌瘦减食。
柴胡（去苗）　人参　白茯苓（去黑皮）　当归（切）　桔梗　青橘皮（去白）　芍药　芎藭　麦门冬（去心）　白术　升麻　桑根白皮　甘草（各一两）
上并生锉。如麻豆大。每二钱水一盏。煎至六分。去滓分温二服。食后临卧。与前鳖甲柴胡煎丸相间服。速效。
●香瓜丸　治小儿疳黄。盗汗。骨蒸潮热。腹大肌瘦。
胡黄连　大黄瓜（黄色者一个）　柴胡　川大黄（湿纸裹煨至底焦）　鳖甲（醋炙黄）　黄柏（削去粗皮秤）　黄连　芦荟　青橘皮（各等分）
上除黄瓜外。同为细末。将黄瓜割去头。填入诸药至满。却盖口用杖子插定。慢火煨熟。将黄瓜及药同用面糊丸。如绿豆大。每服三二丸。食后冷浆水或新水下。大者五七丸。至十丸。服一方加木香麝香少许。米汤下。
●麦煎散　治小儿荣卫不调。夜多盗汗。四肢倦怠。消瘦面黄。
鳖甲（一两酒醋炙三五十次取净好醋再炙黄）　柴胡（去苗）　团参　秦艽（各一两）　乾漆（炒）　白茯苓　人参　乾葛　大川乌（炮去皮各半两）
上为末。每服半钱。水半盏。小麦三七粒。煎三分。
●黄耆散　治小儿体热盗汗。心烦。不欲乳食。
黄耆（半两）　朱砂（半两细研水飞）　龙脑（一钱细研）　人参（去芦）　川升麻　川大黄（锉微炒）　甘草（炙）　天竹黄　牡蛎粉（以上各一分）
上为散。不计时候。煎竹叶汤调下半钱。量儿大小。加减服之。
●龙骨散　治小儿夜常有盗汗。黄瘦。
白龙骨　牡蛎粉　黄耆（锉）　人参（去芦）　麻黄根　熟地黄　甘草（炙锉各半两）　麦门冬（一两去心焙）
上为散。每服一钱。以水一小盏。煎至五分。去滓。不计时候。温服。量儿大小。以意加减。
●犀角散　治小儿盗汗。肌瘦。
犀角　鳖甲（酥炙）　柴胡（各半两）　知母（半两）　地骨皮　胡黄连（各一两）　大黄　桃仁（各半两）
上㕮咀。每服三岁儿一钱。水半盏。煎至三分。去滓。温服。不拘时候。大小以意加减。
●猪肚丸　治小儿骨蒸盗汗。乳食减少。
鳖甲（去裙襴醋炙）　柴胡（去苗）　木香　生乾地黄（焙各一两）　青蒿（去茎）　黄连（去须炒二两）　青橘皮（去白焙半两）
上为末。用一枚嫩小猪肚。净洗。入药末在内。系定。蒸令极烂。研和药末丸。如绿豆大。每服十丸。温水下。食前日午临卧日三服。看儿大小加减。
●地骨皮汤　治小儿骨蒸壮热。肌肉减瘦。多困少力。夜多盗汗。
地骨皮　秦艽（去苗）　柴胡（去苗）　枳壳（去瓤麸炒）　知母（焙）　当归（切焙）　鳖甲（去裙襴醋炙）
上粗捣筛。每服一钱。以水八分。入桃柳心各五枚。姜二片。乌梅半枚。同煎至四分。去滓。温服。空心临卧各一。五岁以下。分作二服。
●黄耆散　治小儿荣卫不和。肌瘦盗汗。骨蒸多渴。不思乳食。腹满泄泻。气虚少力。
沉香　黄耆（炙）　人参　当归　赤芍药（各一两）　木香　桂心（各半两）
上㕮咀。每服一钱。生姜二片。枣子半个。水半盏。煎至三分。去滓温服。
●香甲丸（一名沉香鳖甲丹）治小儿潮热盗汗。消瘦面黄。烦渴可食。
沉香　龙胆草　鳖甲（童子小便浸一宿炙）　当归　黄耆（蜜炙各一两）　大黄（炒）　黄连（各半两）
上为末。白糊丸。如小豆大。每服三十丸。看大小加减。米饮送下。一方用蜜和丸。麦门冬去心。煎汤送下。
●麻黄根散　治小儿盗汗不止。咽喉多干。心神烦热。
麻黄根　败蒲灰　麦门冬（去心焙）　黄耆（锉）　龙骨　甘草（炙以上各半两）
上为散。每服一钱。水一小盏。煎至五分。不计时候服。量儿大小。以意加减。
●犀角散　治小儿盗汗。体热咽乾。
犀角屑　茯神　麦门冬（去心焙）　黄耆（锉）　人参（去芦各半两）　甘草（一分炙锉）
上为散。每服一钱。以水一小盏。煎至五分。去滓。不计时候。温服。量儿大小加减。
●青蒿煎丸　治小儿盗汗肌热。
青蒿（切一斤）　甘草（炙锉为末）　杏仁（汤浸去皮尖双仁少许各一两）　柴胡（去苗为末一两）　白蜜（二分）　鳖甲（去裙襴醋炙为末一两半）
上用童子小便五升。先煎青蒿取一升。去滓。更煎令如稀饧。入酥少许。及诸药末等熬成煎。丸如绿豆大。每服十五丸至二十丸。空心熟水下。更量儿大小加减。
●粉汗散　治小儿睡中。遍身盗汗。
牡蛎（煅二两）　麻黄根（炒）　赤石脂　糯米（各一两）　龙脑（一钱）　麝香（少许）
上为末。用生绵绢包药。挨有盗汗出处。一方无麝香。
●麻黄散　治小儿盗汗日久。口乾烦渴。消瘦少力。
人参　茯苓　黄耆（蜜炙）　龙骨　牡蛎（煅）　麻黄根
上等分为末。每服一钱。水半盏。生姜枣子。煎三分。
●麻黄根散　治小儿盗汗。
麻黄根　雷丸　牡蛎（火煅过各一两半）　甘草（炙一两）　乾姜（炮半两）　梁粮（一半升）
上六味。捣罗为散。以粉儿身体及头。甚验。
●升麻汤　治小儿肌热盗汗。日渐消瘦。不食多渴。
升麻　绵黄耆（蜜炙）　人参（各一两）　熟乾地黄　天竺黄　牡蛎（各半两各研煅）
上件通拌匀为末。每服半钱至一钱。煎竹叶汤调下。一方竹叶少许。水煎服。
●犀角汤　治小儿盗汗。睡中惊啼。体热瘦瘁。此由心脏热所感生。
犀角屑（三分）　茯神（去木一两）　麦门冬（去心焙一两半）　白术（一分）　甘草（炙锉半两）
上粗捣筛每服二钱。以水一小盏。煎至五分。去滓。分温二服。食后临卧。量儿大小加减。一方有龙齿一两。
●鳖甲丸（一名苁蓉丹）治小儿久病盗汗。血少气虚。面色痿黄。骨蒸烦渴。日渐消瘦。情意不悦。
鳖甲（醋炙）　肉苁蓉（酒浸一宿炙乾各一两）　当归　黄耆（蜜炙）　何首乌（各半两）
上为末。炼蜜丸。如小豆大。每服三十丸。米汤下。食前。
●粉汗散　治小儿睡中。遍身盗汗。
黄连（生）　牡蛎（煅）　贝母（各七分）　糯米（三两一作粉）
上为细末。用生绵绢包药。挨有盗汗处。
●牡蛎散（一名黄耆散）治小儿盗汗。汗者血也。血虚亦能自汗。又治小儿病后暴虚。津液不固。体常自汗。夜卧愈甚。久而不止。羸瘠枯瘦。短气烦倦。亦治虚热盗汗。或因病后血少虚弱。消瘦潮热烦渴。腠理不密。盗汗不止。
牡蛎（煅二两）　黄耆　乾地黄（生者）　麻黄根（各一两）
上㕮咀。每服一钱。水半盏。小麦二十粒。煎三分。去滓。温服。服无时。一方无麻黄根。
●牡蛎散　治小儿自汗。血虚亦能自汗。作热。
苍术（米泔浸一宿去黑皮炒一两）　白术（半两）　防风（去叉一两）　龙脑（一两）
上末。每服一钱。米饮调下。
●金瓜丸　治小儿肌热盗汗。瘦弱。饮食不进。常服退肌热。肥孩儿。大有神效。
黄连　黄柏　青皮　甘草（各半两）
上为细末。入麝香半钱。取獖猪胆和酿在胆内。用浆水煮十馀沸。取出东房山头挂一夜。第二日。丸如绿豆大。每服十丸。加至二十丸。温米饮下。不拘时候。
●卫生方　治疳热。肌瘦盗汗。
地骨皮（洗四两）　生乾地黄（三两）　白芍药（一两）　甘草（炙半两）
上㕮咀。每服二钱。水一盏。小麦三十粒。煎至七分。去滓。不拘时候。
●芎藭汤　治小儿心热盗汗。
芎藭　大黄（煨锉）　羌活（去芦头）　甘草（炙锉各一两）
上㕮咀。每二钱。水一中盏。入薄荷数叶。同煎至六分。去滓分温二服。量儿大小加减。
●治小儿盗汗不止。宜用粉身。
麻黄根（二两）　雷丸（一两）　乾姜（一两）　梁米（二两）
上为末。日三四度。以粉其身。汗即自止。
●治盗汗。外肾湿。
人参（一钱）　苦参　麻黄根（各三钱）
上为末。蜜丸。梧桐子大。炒麦麸煎汤。下二十丸。
●治睡中汗出
酸枣仁　人参　茯苓（各等分）
上为细末。米饮下半盏。
●团参汤　治盗汗。取敛心血。
人参（一两）　黄耆（三两）　甘草（半两）
上等分。㕮咀。姜三片。加麦麸煎服。
●又方　治证同前。
罗参　白术　白茯苓　黄耆　当归　甘草
上㕮咀。各等分。姜三片。加麦麸煎服。
●二物茯苓粉散　治小儿头汗。兼治盗汗不止。宜用粉身。
茯苓　牡蛎（各四两）
上治下筛。以粉八两。各捣为散。有热辄取粉。汗即自止。
●故扇散　治小儿盗汗。
故扇（烧灰一分）　麻黄（取根节三分）
上捣罗为散。每服半钱。乳食调下。量儿大小加减。
●丹砂散　治小儿肌热盗汗。
丹砂（研一两）　白矾（熬乾枯研二钱）
上再同研匀细。每服半钱。薄荷自然汁调下。
●重阳丸　治小儿盗汗。潮热往来。
胡黄连　柴胡（去苗等分）
上为末。炼蜜和丸。如鸡子大。每服二丸至三丸。银器内用酒少许化开。入水五分。重汤上煮十二三沸。放温。食后服。量儿大小。加减。
●治自汗方
白术（一分）　小麦（一撮）
上用同煮。去麦用白术为末。煎黄耆汤服之。以愈为度。小儿自汗。切自此而止。
●止汗散　治小儿喜汗。厚衣睡而额上汗出。及遍身自汗。肌肉虚也。
上用故蒲扇烧灰。如无扇。只将故蒲烧灰研细。服三钱。温酒调下。无时。
●麦麸散　治小儿盗汗不止。日渐消瘦。
上麸皮炒黄为末。每服半钱。煎猪脊髓汤调下。
●治盗汗
上用郁金为末。水调涂两乳下。
●又方
上用白术锉碎。用水浓煎。时时与饮。以知为度。
●治盗汗不止。
用防风为末。浮麦煎汤调服。而愈。
●又方
用麻黄根节甘草节二味。粗末。水煎服。
●虎杖散　治实热盗汗。
用虎杖锉。水煎服。量多少与之。无时。一方为末。每服半钱。水半盏煎服。
●香粉散　治盗汗不止。
藁本　牡蛎粉　川芎　白芷　蚌粉　麻黄根（各等分）
上为末。周身敷之。
●建中汤减桂加人参（傅氏治婴方）治盗汗。补虚和阴阳。治伤寒自汗。
黄耆（一两）　白芍药（三两）　人参　熟地黄　甘草（炙各半）
上㕮咀。每服二钱。大麦同煎服之。
●又方　治小儿虚汗。心惊恍惚而汗频流。体热心烦。
朱砂　黄耆　人参　升麻　天竺黄　牡蛎粉　龙胆草　甘草
上为末。每服半钱。淡竹叶煎汤调下。
●牡蛎散　治小儿盗汗不止。宜用粉身。
牡蛎粉（一两）　麻黄根（一两）　赤石脂（一两）
上药捣细罗为散。入米粉二合。拌令匀。每日及夜间常挨之。


卷三百九十一·婴孩癖积胀满门  ——————————————————————————————————————————————————————————————————————————————————————————

总论  ***************************
夫腹胀。由脾胃虚气攻作也。实者闷乱喘满可下之。用紫霜丸、白饼子。不喘者虚也、不可下。若误下致脾虚气。上附肺而行。肺与脾子母皆虚。肺主目胞腮之类。脾主四肢。母气虚甚。即目胞腮肿也。色黄者属脾也。治之用塌气丸。渐消之。未愈渐加丸数。不可以丁香、木香、橘皮、豆蔻大温散药治之。何以然。脾虚气未出。腹胀而不喘。可以以散药治之。使上下分消其气则愈也。若虚气已出。附肺而行。即脾胃内弱。每生虚气。入于四肢面目矣。小儿易为虚实。脾虚不受寒温。服寒则生冷。服温则生热。当识此勿误也。胃久虚热多生疸病。或引饮不止。脾虚不能胜肾。随肺之气上行于四肢。若水壮。肾气浸浮于肺。则大喘也。此当服塌气丸。病愈后。面未红者虚衰未复故也。
治腹胀者。譬如行兵。战寇于林。寇未出林以兵攻之。必可获。寇若出林不可急攻。攻必有失。当以意渐收之即顺也。
治虚腹胀。先服塌气丸。不食腹中有食积结粪。小便黄时微喘。脉伏而实。时饮水。能食者可下之。盖脾初虚。而复结。有积所治。宜先补脾。后下之。下后又补脾即愈也。补肺恐生虚喘。
腹中有癖不食。但饮乳是也。当渐用白饼子下之。
小儿病癖。由乳食不消。伏在腹中。乍凉乍热。饮水或喘嗽。与潮热相类。不早治。必成疳。以其有癖。则令儿不食。致脾胃虚而时发热。故饮水过多。则荡涤脾胃。亡失津液。脾胃不能传化水穀。其脉沉细。益不食。脾曾虚衰。四肢不举。诸邪遂生。羸瘦而成疳矣。（曹宣得子三岁。面黄时发寒热。不欲食而饮水及乳不止。众医以为潮热用牛黄丸麝香丸不愈。及以止渴乾葛散服之。反吐。钱氏曰当下白饼子主之。后补脾。乃以消积丸磨之。此乃癖也。后果愈。何以故。不食但饮水者。食伏于脘内。不能消。致令发寒热。服止渴药吐者。药冲脾所也。下之即愈。）食癖者。其状在右胁。时复求冲心。多惊叫是也。宜服进食丸化之。
乳癖者。其形在心。时或上下。疼痛啼叫。时作壮热。此不可取。宜用消乳丸。
疳癖者。其状在右胁下。生如木梳子大。致令肌肉不生。渐成羸瘦。或作潮热。及肚大。急宜取之。仍服进食丸。
痟癖者。其状或在左右胁间。致令啼叫。亦须取之。
惊癖者。其状在心头。不动常要惊啼。此因小年惊积成块。涎里成癖。伏之于心。此病须要礞石药方可取之。大抵癖病。宜服三稜、蓬术、橘皮、巴豆、硇砂、缩砂、乌梅等药。渐磨化。不可急取。
腹胀之状。膨䐜如鼓。（素问云。浊气上。则生䐜胀）如鼓之有声。（心腹胀满。旦食不能暮食名为鼓腹）荣卫隔塞。鸣息喘粗。背由冷气所作。（宝鉴云。凡冷结在脾。因兹腹胀）壅滞于脾。内不通而外不散。痞凝于胃。上不降而下不升。或乳食过度。致伤脾胃。脾胃气弱。则脏腑弱。令腹胀有虚实二证。亦有半虚半实者。虚者腹胀不喘。泄泻不食。实者朝宽暮急。闷乱喘粗。半虚半实者。喘满泄泻。或腹胀不喘。小便如常。皆半虚半实也。
虚者皆益黄散。次塌气丸、导气丸、再益黄散。实者妙丸子。再下白术散。若心腹胀满。大便秘涩。煎宣风散送下妙丸子。半虚半实者。益黄散补。次妙丸子再下益黄散。若腹胀不喘。大便如常。塌气丸、导气丸、渐渐消之。有一等腹胀满。肚大青筋。四肢瘦劣。谓之疳蛊。此病多死。
症。伤食得之。痛刺胁肋。心胸烦闷。饮食不下。吐逆恶心。久不医治。渐成症结。又曰食结。
瘕。伤血得之。胸隔郁闷。痛引少腹。时或攻筑。上抢心胸。虽不阻食。肌肉不生。久而不治。渐成症结。又曰血结。
痞。伤气得之。心腹膨胀。肚大胁满。痛刺往来。注左右肋。面黄肌瘦。倦怠无力。久而不治。渐成痞块。又曰气块。
癖。伤积得之。其证如肠澼之疾。便利无度。滑不成粪。似痢非痢。似虫非虫。腹肚干痛。上筑心胸满闷。久而不治。顽结不散。肠结成块。有类痞状。
以上四证。皆作寒热。有如疟候一般。悉由伤及五脏。惟痞癖左胁肋块。其气结聚。男女皆在左胁。四证大同小异。凡治寒热。先以梨浆饮进一二服。退其寒热。寒热已消。去三五日后。方可与服磨痞丸。即日日频频与服。症瘕之疾。只与三稜丸。下去积毒。以通为度。
凡疳气胀、疳积胀、气积胀、小儿患疳证候。皆由虚所传积。乃为积。既已作。虚气传授。遂成疳疾。其名数种。皆由渐所致。不可更与通利。尤如重候。即宜和益。消疳调气。若尚有虚积。便白后重。当兼塌气以去之。先与服神功保童丸。以至泄气。若为快。既泄虚气即散。不伤其气。功效至良。应患疳积。便利无度。大有功效。
锁肚胀急。此一证候。皆在胞胎中无病只由初生七日内。有患触受而成。急如水火。其作延久。渐见加重。以致肚上青筋。撮口不乳。其候甚速。名胀急。其儿感触邪气。入腹冲心。不能自化。遂变风侯。及至成风。不可更投疳药。虽然锁肚撮口。不乳。其色未变。精神未乱者。速用下药。以通为度。才通便安。宜服真珠天麻丸。
人才生下。男女忽有一证。男在三五七。女即二四六日。奇偶之有数。阴阳之显道者。遂感客忤。邪正相干。亦令儿肚紧青筋。噤口不乳。此由客情外来。致袭其邪。阴阳不顺。冒触其正。（初生男女。气脉未定。精神未足。总皆邪触）上古医家著述繁杂难穷。至要世俗。虽有加文理。总无用炙。（血气发生。岂因经络。若以艾炷。即为虚设）既受此厄。越日移时。母泣父啼。痛心待毙。
凡上膈胀。中脘胀。食伤膨胀者。膈与脘上下相承。膨与胀轻重自别。脘受疾久。则痞闷膈则作病停则郁结。是知膈隐胸堂。脘临脾胃。膈者犹隔也。有如隔碍脘者犹管也。通即流利。二病皆由食伤宿冷。眠卧过时。停滞之气。不顺于三焦。怯弱脉虚。传于五脏。所谓脾不磨食不化。胃不化食无益。所以膨胀。若于膨胀之时。不与消利。遂致虚满。又于虚满不为疏补其气。即攻中脘。又于中脘不化。即胃上膈。既在上膈为疾必作。形证传即为重。医莫容易取愈。食伤膨胀。服三稜煎丸。中脘痞胀服王氏塌气丸。上膈郁胀。服大茱连丸。
杨氏曰。小儿乳哺失调。三焦关膈。以致水浆乳哺。停滞肠胃。不能宣行。冷气结聚。初则成积。久则血膜包水时时作痛。或为潮热。或生寒热。及疟家多于中脘蓄积黄水。日久结癖。寒热不已。幼幼方曰。由脾胃虚冷。乳食积滞。不能克化。以致血膜顽废里积而成癖。汤氏曰。食癖、乳癖、疳癖、痞癖。宜以甘遂、芫花、莪术、三稜、巴豆等取之。推惊积当于取积药中。加以南星、半夏化痰之剂。实者取而后补。虚者补而后取。补脾则实脾散。磨积则消积饮。用巴豆炒去巴豆。或硇砂炒厚朴。取积则紫霜丸。神保丸、五积丸。重者消癖丸。
痞者塞也。结者实也。热气蕴于胸膈之间。留饮聚于腹胁之内。于是荣卫不得流行。脏腑不得宣通。由胀满而至痞结。势使然耳。此热实之证也。时或发为壮热。甘遂散主之。
原小儿症瘕癖结候。五脏不和。三焦不调。有寒冷之气客之。则令乳哺不消化。结聚成症癖也。其状按之不动。有形攻起者症也。推之浮沉者瘕也。其弦急牢强。或在左或在右者癖也。皆由冷气痰水食饮结聚所成。故云症瘕癖结也。
夫小儿寒温失。调饮食不化。与脏气相搏。结聚不动。名为症也。其食结在腹、喜寒。四肢洒洒如疟。不能饮食。常自隐隐而痛。此则食症也。
小儿瘕者。在腹中疼痛无常。不定在一处者瘕也。小儿结症成块者。为不慎滋味。尝吃黏滑腻肥。腥膻瓜果。胃口不和。结实难化。症痞于胸膈之间。攻冲脾胃则呕逆频频。喘粗眼涩。更加烦渴。或归于下部。则泄泻频并。两胁虚胀。便只和脾胃。或更疏泻。或则饮食不化。渐次成症。
凡小儿生下有瘕癖气。有疳虫攒心气。有胎惊疝气。有抱心吊气。瘕气者发时横来。左右胁下筑痛。或多吐逆。急下鮓汤圆。通利后以匀气散服之。疳虫攒心气者。其后伏面服去虫药如渴水未住。便下塌气丸。夹黄连饮子服之。胎惊疝气者。生下多夜啼。或吊上肾。乃以宽气药参苓散治之。又用葱涎膏贴外肾。醒后汗出。如喝水无时。乃以槐角丸。又宽气药调理。二三日亦已。通利与匀气。生下未周岁。至两岁一见阴肿者。此胎中大受极热。或父之传受。先用牛黄丸疗之。后匀气始用芸薹子为末。冷水调贴之。如未退。却用寒水石、白墡土、酸醋调涂。乃常吃郁金、甘草、牙硝三味。为末。蜂糖熟水调下。

诸癖结胀满  ***************************
方
●金露丸（出杨氏宝书）治心腹胀满。症癖气块。大如鹅卵者。及黄疸朝起呕逆。四肢沉重。上气盘结。血气冲心。膀胱两胁膨胀。背连腰痛。十种水气。五淋五痔。骨蒸顽麻。半身不遂。眉毛脱落。皮肤燥痒。常如虫行。手足烦热。夜卧惊悸。梦与鬼交。年月深远。行成劳病。尸虫鬼疰。久不能疗。及治室女经闭阻滞。血脉不通。羸瘦憔悴。不思饮食。
人参　官桂（各半两）　紫花术（三分炒）　附子（一枚炮去皮脐）　川乌（半两炮）　厚朴（三分去皮制）　大黄（半两）　猪牙皂角（二钱去皮）　菖蒲（半两）　桔梗（三分）　乾姜（一分炮）　川椒（半两去合口者）　柴胡（一分）　吴茱萸（半两）　白茯苓（半两）
上为细末。别研甜葶苈子半两。巴豆三分去皮膜油。续随子半两。后三味别研得所。同前药末一处。面糊为丸。如麻子大、及绿豆大。以意加十岁儿空心米饮下五丸。如觉搅触为验。
●升阳补气汤　治小儿脾病发热。
防风根（三钱）　羌活（一两半）　柴胡（一钱）　甘草（三分）　荆子（半两）　升麻（半两）　葛根（半两）　独活（三分）　黄耆（半两）　人参（三分）　当归身（三分酒浸）　陈皮（三分）　黄柏（三分酒浸）　生地黄（三分酒洗）　地骨皮（半两）
上锉。每服三钱。水煎去滓。温服。
●牛黄丸（幼幼新书）治小儿症瘕百病。疳痼腹胀黄瘦。发渴不常。客忤疳痢。及吐逆不定。心腹多痛。急惊风天钓等症。
牛黄（细研）　犀角（屑各半两）　木香　当归（各微炒各半两）　人参（去芦头）　川大黄（锉碎微炒）　光明砂（细研水飞过）　槟榔（各三分）　麝香（细研）　鳖甲（一两涂醋炙黄去裙襴）　代赭（二分）　巴豆（淡浆水大碗煮尽去皮出油别研各一分）　肉豆蔻（二枚去壳）　杏仁（二十枚汤浸去皮尖双仁麸炒微黄色）
上为末。同研令匀。炼蜜和丸。如绿豆大。小儿百日以下。乳汁下一丸。二三岁空心粥饮下二丸。胸腹有病吐出。脏腑有病即利出恶物为验。后只吃浆水粥。一日其利自止。五日至十日吃一服。永无滞结。更量儿大小。加减服之。
●牛黄鳖甲丸（幼幼新书）治少小癖实壮热。食不消化。中恶忤气。
牛黄　厚朴（姜制炮）　茯苓　桂心　芍药　乾姜（各半两）　鳖甲（醋炙香熟）　麦面　柴胡　大黄　枳实（麸炒）　芎藭（各一两）
上为末。蜜丸如小豆大。日三服。以意量之。一方有麦门冬无枳实。
●鳖甲丸（圣济总录）治小儿症癖。
鳖甲（醋煮去裙襴）　犀角（镑）　丹砂（研）　桂（去粗皮各半两）　大黄（锉炒）　当归（切焙）　萆薢（炒）　代赭（捣研）　巴豆（去皮心膜研去如膏各一两）　枳壳（去瓤麸炒）　牛黄（研）　麝香（研各一分）
上为末。炼蜜和丸。如麻子大。三四岁儿每服二丸至三丸。空心新汲水下。瘥即止。更随儿大小加减。
●鳖甲丸（幼幼新书）治小儿症癖。羸弱不能乳食。
鳖甲（涂醋炙令黄去裙襴）　京三稜（微碎锉）　川大黄（锉碎微炒）　槟榔　郁李仁（各半两汤浸去皮微炒）　木香　青橘皮（汤浸去白瓤焙）　肉桂（去粗皮）　柴胡（去苗）　人参　桔梗（各去芦头）　防葵（各一分）
上为末。炼蜜和丸。如绿豆大。五六岁儿空心。以米饮下七丸。晚后再服。更随儿大小。以意加减。
●木香硇砂煎丸（幼幼新书）消症瘕积聚。血结刺痛。
木香　大黄（炮）　京三稜（生用）　巴豆（去皮膜不出油用细研之）　官桂（去皮）　筒子漆（炒）　青橘皮（去白）　蓬莪术（炮）　附子（炮去皮脐）　乾姜（炮各一分）　香墨（一指节大细研）　硇砂（半两以好醋一盏浸一宿去砂石）
上将大黄末、京三稜末、巴豆等三味。同于银石器内。以好醋一升。煎一两沸。次入硇砂同熬成膏。次入诸药末和匀。再入臼杵千百下为丸。如绿豆大。每服五丸。伤冷食冷酒冷水结聚。腹内气块痛。用乾姜汤或橘皮汤下。夹食伤寒白汤下亦得。黏食不消或气块即用煮面汤下。食牛羊鱼鳖肉成气块不散。用所伤汁下。宿酒不消。酒下。血气当归酒下。妊娠不服。要转痰茶下。加至七丸。小儿三丸。常服一两丸。
●鳖甲散（幼幼新书）治小儿症瘕壮热。头痛呕逆。腹痛寒热。头发作穗。及食癖、乳癖、气癖。
鳖甲（一个涂醋炙令黄去裙襴）　枳壳（麸炒黄去瓤）　木香　川大黄（锉微炒）　京三稜（微煨锉）　槟榔（各半两）　人参（去芦头）　赤茯苓　柴胡（去苗各三分）　桂心（一分）
上为粗散。每服一钱。以水一小盏。煎至五分。去滓温服。日三服。量儿大小。以意加减。
●圣效丹（幼幼新书）治癖结诸病久不瘥。
当归（洗焙乾）　木香（细研水飞）　好朱砂（细研水飞）　桂心（各一两）　甘遂（慢火煨令黄色用）　京三稜（炮乘热锉）　鳖甲（各半两涂酥炙黄去裙襴以上捣罗为细末次用）　麝香　蕤仁（各一分汤浸去皮别研）　巴豆（三七个去皮心用绢袋盛用好酒煮一宿取出别研）
上同研细。用黄蜡六两。慢火熔化。同诸药搅成膏。如黍米大。每服未周岁小儿一粒。二三岁二粒。四五岁三粒。六七岁五粒。十岁以上七粒。温米饮下。乳食后。量儿大小加减。
●京三稜散（圣济总录）治小儿症瘕食癖。
京三稜（煨锉）　鳖甲（醋炙去裙襴）　枳壳（去瓤）　大腹子（锉）　陈曲（炒）　麦糵（炒）　蓬莪术（煨锉）　厚朴（去粗皮生姜汁炙）　诃黎勒皮（半生半熟）　青橘皮（去白焙各一分）
上为散。六七岁。每服半钱。空腹米饮调下。日三服。更量儿大小加减。
●鳖甲丸（幼幼新书）治少小腹中结坚。胁下有疹。手足烦热。
鳖甲（醋炙香熟）　芍药　大黄（各三十铢）　茯苓　柴胡　乾姜（各二十四铢炮）　桂心（六铢）　䗪虫　蛴螬（各二十枚）
上为末。蜜丸如梧桐子大。服七丸。渐渐加之。以知为度。
●马通粟丸（幼幼新书）治少小胁下有气。内痛喘逆。气息难。往来寒热。羸瘦不食。
马通中粟（十八铢）　杏仁　紫菀　细辛（各半两）　五味子（焙）　石膏　秦艽　半夏　茯苓（各六铢）
上为末。蜜丸如小豆大。每服十丸。日三服。不知。加至二十丸。
●大茱连丸（活幼口议）治小儿饮食过度。膨胀胸膈。上下气不宣通。郁滞迷闷。情思少乐。大则作喘。强食不化。作渴烦躁。坐卧不安。肢体倦怠。腹胁疼痛。
蓬莪术　京三稜（各一分醋）　乾姜（一钱炮）　青皮　陈皮（并去白）　木香　丁香（各二钱）　绿小细茱萸（二钱）　巴豆（二十一粒去壳心膜去油）
上为末。醋糊为丸。麻子大。每服七丸至十丸。大者加服。生姜枣子汤下。
议曰。痞郁结注。所因脾胃饮食生冷黏。或积气不化。滞在胸膈。胸膈乃总名。上曰三焦。下曰三脘。上下相通。滞因冷侵。虚处所受。弱处所发。致疾有因久不克化成害。或由结癖。症瘕痞癖。积之所由生。疳痢吐泻积之所因作。今用此方。宽胸膈。厚肠胃。正气温中。消疳磨积。能止吐泻。进美饮食。
●代赭丸　治小儿腹中结癖块痛。
代赭石（研细）　川大黄（各半两）　木香　五灵脂　朱砂　鳖甲（涂醋炙黄）　桃仁（浸去皮焙）　辣桂（各一分）　巴豆（去油半分）
上为细末。糕糊如麻子大。风乾。每服五丸。姜汤下。
●挝脾散　治小儿脾癖。
石燕（一对醋蘸七次）　白丁香（一两）　定粉（三钱）　人参（二钱）　诃子（一对）　丁香（半钱）　轻粉（五钱）　陀僧（二两）　舶上硫黄（五钱）
上为极细末。每服一钱。量小儿大小加减。大者二日一服。小者三日一服。早晨米汤调服。食乳汁小儿。即用乳汁面汤亦可。三岁服一字。五岁服一钱。
●双紫丸（幼幼新书）治小儿身热头痛。饮食不消。腹中胀满。或小腹绞痛。大小便不利。或重下数起。小儿无异疾。饮食过度。不知自止。哺乳失节。或惊悸寒热。惟此丸治之。不瘥更可重服。小儿欲下是其候。哺食减少。气息不快。夜啼不眠。是腹内不调。宜用此方。序例中云。服紫丸者。即前变蒸篇中四味者也。云服紫丸不下者服赤丸。赤丸差[馬夫]。病重者当用之。方中并无赤丸。而用朱砂又力紧于紫丸。疑此即赤丸也。
巴豆　蕤核仁（各十八铢）　麦门冬（十铢）　甘草（五链）　甘遂　朱砂（各二钱）　蜡（八铢）　牡蛎（八铢）
上以汤。熟洗巴豆研。新布绞去油。别捣甘草、甘遂、牡蛎、麦门冬、下筛讫。研蕤核仁。令极熟。乃内散更捣二千杵。药燥不能相丸。更入少蜜足之。半岁儿服如荏子一双。一岁二岁儿服如半麻子大一双。三四岁者服如麻子二丸。五六岁者服如大麻子大二丸。七岁八岁服如小豆二丸。九岁十岁微大如小豆二丸。常以鸡鸣时服。至日出时不下者。热粥饮数合即下。丸皆双出也。下甚者饮以冷粥即止。
●芍药丸　治小儿胎中宿热。乳母饮食粗恶辛苦。乳汁不起。儿乳哺不为肌肤。心腹痛病痞满。萎黄瘦瘠。四肢痿躄缭戾。服之可令充悦。
●榻子丸（活幼口议）治小儿阴阳不和。脏腑怯弱。乳食不消。心腹胀满。呕逆气急。或肠鸣泄泻频并。服中冷痛。食症乳癖。痃气痞结。积聚肠胃。或秘或利。头面肿满。不思乳食。及疗五种疳气。八种痢疾。肌肉消瘦。气粗腹大。神色昏愦。情意不乐。常服散冷热气。调和脏腑。去疳积。止泻痢。进乳食。生肌肉。悦颜色。
萝卜子（二两微炒）　陈皮（去白）　青皮（去白各一两）　京三稜（炮一两）　黑牵牛（一两半半炒半生煿尤佳）　蓬莪术（炮一两）　胡椒（半两）　木香（一分）
上为细末。面糊为丸。麻子大。每服三五十丸。煎萝卜汤下。一方加胡黄连半两。苦练半两。萝卜子为使一两。
议曰。证候不明。医之过也。丸散不良。士之缪也。主医裁药。审证察候。犹若权衡。以究标本。医药纯全之道。凡调理小儿杂病。须究疳证积候。乃五脏所传。及至变作他患。殊失源流。迷而不反。所以作疾。此方宽肠下气。散结去郁。疳积已作未作。顺传逆传。并皆宜服。凡痞癖之气。同根异名。作疾有块。皆在左胁。男女一同。然痞者阳证。癖者阴证。小儿脾胃不和。阴阳二气交错。冷热相制。皆由积之所致。故先寒后热。一如其疟。汗出则息。若先下却其积。热往往不去。反增加重。而又作肿。虚满头面。凡儿有是疾。医者不可轻易投砒治之。其砒有大毒。冲胃三焦作渴。引饮水停在脾。脾属四肢亦作浮肿。重则致喘。烦燥虚闷。倦怠不安。砒之为药岂可妄投。宜先与服梨浆饮。加汤使如法。取令寒热退三五日了。却与三稜丸。磨化积毒。以利为度。去其根本。若未通更服。以上忌生硬冷物。直指方加槟榔五灵脂各一两。吞紫霜丸。治疳胀。
●三稜煎丸（活幼口议）治婴孩小儿。食伤生冷。黏腻热毒等物。脾胃积滞。久不克化。令儿肚热脚冷。痞癖寒热。及疗症瘕。中脘不和。膨胀上膈。气壅心腹。不得宣通。所以作疾。此药温良。但治诸积滞。食不化。
京三稜　蓬莪术（并炮各半两）　芫花（一分）　淡豆豉（二钱）　鳖甲（去裙米醋炙令焦半两）　巴豆（二十一粒去壳）　杏仁（去皮尖一分炒令赤）　川当归（半两）
上前六味。一处以米醋一碗。煮冷干。仍就炒起更细韯焙为末。次入当归末。又入杏仁巴豆淡豆和匀。水煮面糊为丸。麻子大。每服二十丸。生姜汤下。大小加减服之。此方亦名消痞丸。又名化积丸。其药破气行血。和脾开胃。一应痞癖症瘕诸积气滞。并皆疗之。夫脾胃者。乃饮食之脏腑也。然饮食有所宜。则穀气消。血脉匀。肌体壮。精神爽。有所不利。则肠胃虚。肢体瘦。面目黄。疾病作。以是药固其脏腑。真胃气和即穀食自然留之。脾胃壮即穀食自然磨之。若饮食迟化即气弱。饮食不化即气虚。小儿服此。初安脏腑。次益肌肤。三焦既顺。百咏俱调。效验。
●红丸子　治血膜包水。僻侧于胁傍。时时作痛。发寒热。疟家中脘多蓄黄水。日久结癖。亦效。
三稜（煨）　莪术（煨）　芫花　桃仁（去皮别研）　杏仁（去皮别研）　朱砂　乌梅（炒）　巴豆（各等分）
上为末。醋糊丸。小绿豆大。朱砂为衣。米汤空腹下。
●七圣丸（汤氏宝书）治消积滞。调脾胃。及治小儿食不化成积。积不消成癖。久而作痛。宜服。
三稜　莪术　川练（去核）　陈皮（去白）　青皮（去白）　芫花（各等分）
上以芫花醋浸一夕。炒渐干。入三稜莪术同炒。又入川练陈皮青皮同炒燋。取为末。等分如各半两。杏仁亦用半两。去皮尖别研。巴豆二十粒去油膜匀和。醋糊丸。黍米大。一岁二丸。临睡米饮下。此二方稍相似。不若方中和桃仁与乌梅则尤妙。又用蒜汤下荡脾丸。化痰涎。一日一服。或两服。日用如此。服蟹水亦可。日间所餐之物一夜而化。永无府疾。一方可去巴豆。别入杏仁。
●代赭丸（幼幼新书一名小紫双丸）治少小及大人腹中宿食积成症癖。两胁妨满。气息喘急。不能食。面黄日渐瘦。腹大胀。除百病。
代赭　丹砂（各研）　大黄（各八分）　青木香（五分圣惠用二两）　当归（五分圣惠用二两）　桂心（四分圣惠用二两）　巴豆（六分去皮心别捣圣惠用半两）　犀角屑（三分圣惠用二两）
上捣筛。蜜和丸。如梧桐子大。小儿量之。十岁儿服大豆许二丸。六岁者小豆许二丸。以下临时斟酌。要泻病出为度。久病日一丸。以溏泄而已。不在猛泻。忌如常法。一方去桂心用杏仁。
●持遂丸（幼幼新书）治小儿症瘕。胁下坚硬如石。四肢黄瘦。不欲乳食。
甘遂（煨令微黄）　蕤仁（各一分汤浸去皮研入）　雄黄（细研）　丹砂　石膏（各细研水飞过）　牡蛎（烧为粉各半两）　麝香（半分细研）　巴豆（半分去皮心绢裹盛酒中煮半日取去焙乾）
上为末。与巴豆研令匀。炼蜜和丸。如黍米大。每服以粥饮下一丸。日二服。量儿大小。加减服之。
●大腹子汤（幼幼新书）治症癖腹满。小便不利。
大腹皮（一两锉）　槟榔　枳壳（麸炒去瓤）　赤芍药　人参（去芦头）　知母　陈橘皮（汤浸去白各半两）　甘遂（二分慢火煨令黄）
上为细末。每服一钱。水一小盏。煎至五分。去滓。温服。量儿大小加减。
●七味进食丸（幼幼新书）治乳食不消。心腹胀满。壮热喘粗。呕吐痰逆。肠鸣泄泻。米穀不化。或下痢赤白。腹痛后重。及食症、乳癖、痃气、痞结。并皆治之。久痢有积不除。或多壮热。或疳积肚痛。常服消进饮食。永无食癖痞结之疾。余常用之。效不可具述。
代赭石（烧醋津研）　当归（去芦微炒）　朱砂（炒飞）　枳壳（去瓤麸炒微黄）　木香（各半两）　麝香（细研一分）　巴豆霜（半分）
上为末。入研药和面糊丸。如麻子大。每一岁儿服一丸。温米饮下。更量虚实。加减服之。食后。
●白丁香散（瑞竹堂）治小儿大人癖积。
白丁香（雀儿粪也）　黑丁香（二钱）　密陀僧（三钱）　硫黄（一钱）　诃子皮（半钱）　轻粉（半钱）　木香（二钱）
上为细末。每服一钱。用乳汁调服。女用男乳食。男用女乳食。调服食前。半饥半饱服。日三。枣儿压之。大人米汤空心服。
●牛黄丸（幼幼新书）治小儿结实。乳食不消。心腹痛。
牛黄　甘遂（各半两）　真珠（六铢）　杏仁（汤去皮尖）　芍药　黄芩（各一两）　巴豆（十八铢）
上为末。蜜丸。一岁儿饮服。如麻子大二丸。但随儿大小加减服。
●万应丸（圣济总录）治小儿阴阳气不顺。虚痞胀满。呕逆腹痛。成症瘕。癖结等病。
槟榔（二枚锉）　陈橘皮（去白焙）　青橘皮（去白焙各半两）　木香　黄连（去须）　蓬莪术（煨锉）　桂（去粗皮各一分）
上为末。每服一钱匕。入巴豆一粒。去皮心膜。醋煮紫色研。杏仁一枚去皮尖灯上烧黑研。将前药末同二味合研匀细。用白面糊和丸。如粟米大。每服二丸。食后生姜汤下。更量儿大小加减。
●牵牛子丸（一名枳壳丸）治小儿水癖。按之作声。及治癖气。胁下妨闷。手足微肿。（幼幼新书）
牵牛子（炒）　枳壳（去瓤面炒半两用）　蘖皮（去粗皮炙）　甘遂（炒）　桂（去粗皮）　牡丹皮（各一分）　大黄（锉三分）
上为末。炼蜜和丸。如绿豆大。每服五丸。空心服。温汤下。量儿大小加减。
●双参饮子（幼幼新书）
人参　胡黄连　枇杷叶（拭去毛）　乾葛　甘草　玄参　麦门冬
上各等分为末。每服一钱。水半盏。煎两三沸。去滓。服。
●桔梗枳壳汤　治热气痞满。胸膈两胁按之则痛。
枳壳（去瓤）　桔梗（去芦各五钱）　半夏（汤洗）　黄芩　栝蒌仁　黄连（去须各三钱）
上锉散。生姜麦门冬去心。煎服。利黄涎沫即安。
●芦荟丸　治小儿脾癖。
木香　肉果　丁香（各五钱以上三味面裹烧）　芦荟（一两）　使君子　诃子（各五钱）
上为细末。煮枣肉为丸。如绿豆大。每服二十丸。空心白汤下。日二服。量儿大小加减。
●雄鼠粥（圣济总录）治小儿症瘕腹痛胀满。或作块。或皮肤浮肿。不能食。
雄鼠肉（五钱切炙）　陈橘皮（去白焙半两）　鳖甲（醋炙去裙襴）　京三稜（煨锉）　郁李仁（去皮研各三分）　生姜（切焙半两）
上粗捣筛。分作三贴。每贴以水一升。煎去滓。取半升。入粳米一合。加五味煮作粥。空心食之。
●知母大黄丸（幼幼新书）治小儿症瘕。腹痛黄瘦。
川大黄（三分锉碎微炒）　知母　牡蛎（烧为粉）　枳壳（面炒微黄去瓤）　当归（各半两锉微炒）　鳖甲（一两涂醋炙令黄去裙襴）
上为末。炼蜜和丸。如绿豆大。三四岁儿。每服空心以粥饮下五丸。晚后再服。量儿大小以意加减。
●鳖头丸（幼幼新书）治小儿痞气。胁下腹中有积聚坚痛。
鳖头（一枚）　甘皮（半两）　虻虫　䗪虫　桃仁（各十八铢）
上为末。蜜丸。服如小豆二丸。日三。大便不利加大黄十八铢。以知为度。圣惠方同。但用大黄无甘皮。
●白饼子（一名玉饼子钱氏）治小儿腹中有癖。但饮乳者。及嗽而吐痰涎、乳食。
轻粉　半夏（汤浸七次去涎）　天南星（各一钱为末）　巴豆（二十四个去皮膜水一升煮水尽为度）　滑石（一钱）
上研匀。巴豆后入。众药以糯饭为丸。小绿豆大。捏作饼子。三岁以上三五饼子。以下一二饼子。煎葱白汤下。临卧服之。
●人参萝卜饮（活幼口议）治小儿痞癖。因食砒药丸子。作渴烦燥。头面浮肿。腹肚紧胀。喘促。坐卧不得。肌体羸瘦。寒热尚在。　白术　苦梗　甘草（炙）　人参　麦门冬（去心）
上等分为末。每服一大钱。取生萝卜汁盏半。煎至半候冷与服。
●消癖丸　治小儿症癖百病。疳痼。腹胀黄瘦。发渴不常。客忤疳痢。及吐逆不定。心腹多痛。及惊风天钓。（幼幼新书）
朱砂（细研）　杏仁（各一分汤浸去皮尖双仁别研如膏）　巴豆霜（半分）　鳖甲（醋涂炙令黄去裙襴）　犀角屑（各半两）
上为末。入巴豆杏仁研令匀。炼蜜和丸。如黄米大。百日儿乳汁下一丸。三四岁儿薄荷汤下三丸。随儿大小。加减服之。
●芫花丸（幼幼新书）治小儿心下痞。痰癖结聚。腹大胀满。身体壮热。不欲哺乳。
芫花　黄芩（各一两）　大黄　雄黄（各二两半）
上为末。蜜和。更捣一千杵。三岁至一岁以下。服如粟米大一丸。欲服丸内儿喉中。令母与乳。若长服消病者。当以意消息与服之。与乳哺相避。
●真珠丸（幼幼新书）治小儿痰实结聚。宿癖羸露。不能饮食。
真珠（半两）　麦门冬（一两）　蕤仁（二百枚）　巴豆（四十枚）
上为末。蜜丸。期岁儿服二丸。如小豆大。一百日儿服麻子大二丸。渐增以知为度。当下病赤黄白黑葵汁。下勿绝药。病尽下自止。久服使小儿肥白无病。已试验。婴孺方同。用丹砂。不用真珠。
●夺命散（卫生宝鉴）治肺胀喘满。胸高气急。两肋扇动。陷下作坑。两鼻窍张。闷乱嗽渴。声嗄。不鸣。痰涎潮塞。若不急治。死在旦夕。
川大黄　白牵牛　黑牵牛（各一两并半生半炒）　槟榔（一个）
上为细末。三岁每服二钱。蜜浆水调下。涎多和腻粉。少许利涎为度。
●甘遂散　治破结散气。盖痞者塞也。由胸膈热实。腹有留饮。其证肠内气结而胀。时或壮热。
●治小儿痞方
生牛脑子（二匙）　寒食面（大续二匙）　独蒜（二块）　地骨皮（二匙末）
上为末。作膏。摊于红绢上。看痞大小贴之。小儿口中蒜香为度。
●鼠肉煎（幼幼新书）治小儿症瘕羸瘦。
鼠肉（五两生用）　鳖甲（三分生用）　甘遂（一分末）　陈橘皮（半两汤浸去白瓤焙）
上除甘遂末外。并锉。以水二大盏。煎至五分。去滓下甘遂末。匀搅。一二百日儿奶癖一日与服之尽半合。二三岁儿一日服尽一合。四五岁儿一日服尽二合。如利多即少服。看儿虚实与服之。如是利不止。煮大麦面汤解。鼠肉汁作粥服之。亦佳。
●木鳖膏　贴痞癖。
木鳖（多用去壳）　独蒜（半钱）　雄黄（半钱）
上杵为膏。入醋少许。蜡纸贴患处。
●千金散（瑞竹堂）治小儿一切脾积。结成硬块者。
锦纹大黄（不以多少为细末用米醋熬成膏子先以新砖瓦末罗于新砖上将大黄膏子颁在上于伏日内昼晒夜露至总以极干为末用）　舶上硫黄　官桂（各等分）
上为末。和匀。每服米饮调下。一岁儿服半钱。二三岁者服一钱。十岁以下服二钱。十六七者五钱。一服即愈。如不愈隔二十日再进一服。更不须服。切忌生冷湿面。驴马猪羊。鸡兔等肉。止可食素粥饭将息。至愈切要忌口。如不忌口枉服此药。
●栝蒌汤（钱氏）
栝蒌根末（二钱）　白甘遂末（一钱）
上同于慢火上炒焦黄。研匀。每服一字。煎麝香薄荷汤调下。不拘时服。
●塌气丸（钱氏）
胡椒（一两）　蝎尾（半两去毒）
上为末。面糊为丸。粟米大。每服五七丸至一二十丸。陈米饮下。无时。一方有木香一钱。又一方胡椒蝎尾各四十九个。
●大黄膏（瑞竹堂）治小儿大人脾癖。　大黄　朴硝（各等分）
上为细末。同蒜泥和成膏。用绢帛摊成膏药。贴于病处。其病自消。
●神仙消痞丸（和剂方）治小儿一切痞疾。皆因寒温不调。乳哺失节。或啖生冷菓子。黏食等物。脾胃微弱。不能消化。致五脏不和。三焦壅滞。结块腹内。坚硬如石。或发作寒热。有如疟证。不能饮食。渐致羸瘦。急宜服之。
斑蟊（二十个去头足翼用糯米半升同炒候米焦黄色为度去米不用）　巴豆（去皮取霜二十粒）
上先将斑蟊碾为细末。却入巴豆霜同研令匀。用米饮糊丸。如小绿豆大。小儿三岁以前。每服三丸。五更初茶清下。更量岁数虚实。加减与服。
●治小儿下痢。腹大且坚。
上以故衣带多垢者。切一升。水三升。煮取一升。分三服。
●又方
上以衣中白鱼。摩腹上。亦治阴肿。
●鸡壳散（全婴方）治小儿心腹胸肠。烦满欲死。
上以鸡子壳烧为末。酒调下。二岁半钱。
●治小儿气喉止疼。（肘后方）
上用蓬莪术炮。不以多少。乘热捣为末。每服用大一钱。酒调下。
●大黄煎（肘后方）治小儿无辜闪癖。瘰疬或头干。黄耸。或乍痢乍瘥。诸壮热者。
上用大黄九两。锦纹新实者若微朽即不中用。削去苍皮。乃称。捣筛为散。以上好米醋三升和之。置铜碗中。于大铛中。浮汤上。炭火煮之。火不用猛。又以竹木搅药。候任丸。乃停于小瓷器中贮。三岁一服七丸。如梧桐子大。日再服。常以下青赤脓为度。若不下脓或下脓少者稍稍加丸。下脓若多。丸又须减。病重者或至七八剂方尽根本。大人小儿以意量之。此药惟下脓宿结。不令儿利。须禁食毒物。食乳者。乳母亦同忌法。
●治小儿症瘕（幼幼新书）
用煮老鼠肉汁。煮粥与食。
●枳实理中丸　治虚气痞塞。胸膈留饮。聚水腹胁。或加胀痛。手不可近。
上用四君子汤加枳实去瓤麸炒。乾姜炮为末。炼蜜丸。如绿豆大。热汤化下。渴加栝蒌根。下利加牡蛎粉各等分。
●真方五色丸（保婴方）治小儿一切所伤。痰涎壅塞。胸膈不利。乳食不消。变生癖积。胁肋片硬。按之疼痛。及治一切急慢惊风。发搐。痰涎壅塞。并宜服之。
青丸子　青黛（别研）　天南星（生姜制各半两）　巴豆霜（半钱）　红丸子　朱砂（水飞）　半夏（汤洗七次生姜制合半两）　巴豆霜（半钱）　白丸子　白附子（生）　寒水石（煅各半两）　巴豆霜（半钱）　黑丸子　五灵脂（炒）　全蝎（炒各半两）　巴豆霜（半钱）　黄丸子　大黄（煨）　郁金（各半两）　巴豆霜（半钱）
上件前五色药。各各另为细末。入巴豆霜半钱。同研令匀。水面糊为丸。如粟米大。每一岁服五丸。乳汁送下。二三岁儿十丸至十五丸。五六岁如麻子大。每服十五丸至二十丸。温生姜汤送下。食后临卧日进二服。急惊风煎金银薄荷汤送下。慢惊风熬生姜全蝎汤送下。不拘时候。
●消积丸（保婴方）治小儿一切所伤。面黄肌瘦。肚大腹胀。癖积块硬。头大脚细。虽进饮食。不生肌肉。腹内作痛。下痢腥臭。并宜服之。常服消化癖积。美进乳食。
缩砂仁　青皮（去白）　陈皮（去白）　广术（煨锉）　京三稜（煨锉各半两）　巴豆（二十一粒去皮膜不去油前五味一处炒黄色去巴豆不用）
上为细末。醋面糊为丸。如黄米大。每服二三十丸。温米饮汤送下。日进二服。量儿大小。加减服之。
●石胆矾丸（保婴方）治小儿面黄肌瘦。肚大腹胀。癖积块硬。及治大人癖积聚服之神效。
胆矾（五钱）　绿矾（五钱）
上用无油盐蒸饼一个。约重三两。去其顶。捥去心。装二矾在内。用生面糊其顶上。用文武火烧黄色。悬于屋梁上。风乾碾为细末。又用肥枣三十个。无灰酒一大碗。慢火熬成膏。生绢滤。并去滓再熬成膏子。和丸。如黄米大。每服三十丸。加至四五十丸。温米饮汤送下。空心临卧日进二服。如男子妇人服之。丸如梧桐子大。每服三四十丸。生姜汤送下。忌一切生硬冷物。
●中满分消丸（试效方）
黄连　枳实（麸炒）　厚朴（姜制各半钱）　生姜　姜黄　猪苓（各一钱）　橘皮　白术　甘草（各一钱）　砂仁　泽泻　茯苓（各三钱）　半夏（四钱）　黄芩（一两二钱）
上为细末。汤浸蒸饼为丸。如黍米大。每服三五十丸。温水送下。食前。
●消痞丸（试效方）
黄连（半两）　枳实（二钱）　黄芩（二钱）　甘草（三分）　人参（四分）　厚朴（七分）　生姜（四分）　橘皮（一分）　姜黄（半两）
上为细末。蒸饼为丸。如黍米大。每服二三十丸。随乳下。
●六神丸（保婴方）治小儿久患脾癖。面黄肌瘦。肚大腹胀。或有瘦虫。服诸药不效。服之如神。
芦荟（三钱）　大槟榔（半两）　血竭（别研半两）　使君子（另捣极细）　肉豆蔻（各半两面裹烧熟去面不用）　京三稜（一两）
上除京三稜外。为细末。用乌鸡一个。去肚肠净。将京三稜装在肚内。缝合煮熟为度。不用鸡肉。只用京三稜切作片子。晒乾。同前药一处为细末。枣肉为丸。如黄米大。每服三五十丸。温米饮汤送下。或熬皂角子汤送下亦可。空心食前。日进二服。忌一切等肉。硬冷等物。
●磨积丸（保婴方）治小儿症癖块硬。腹胁刺痛。不思乳食。并宜服之。常服消磨癖积。美进乳食。其效如神。
京三稜（煨锉）　广术（煨锉）　石菖蒲　神麴（炒）　麦糵（炒）　杏仁（汤浸去皮麸炒各一两）　石碌矾（二两另研）　黑牵牛（四两炒热取头末二两）
上为细末。酸醋打面糊为丸。如黄米大。每服三四十丸。加至五六十丸。温米饮汤送下。食后临卧日进二服。忌生硬冷物。
●化癖丸（保婴方）治小儿胁下癖积坚硬。面色萎黄。烦燥发热。口燥咽乾。肌肉消瘦。不进乳食。心腹胀满。胸膈不利。并宜服之。常服此药。消化癖积。宽胸顺气。美进乳食。大有神效。
京三稜（煨锉一两）　石三稜　鸡爪三稜　广术（煨锉）　木香　茯苓（去皮各半两）　枳壳（麸炒去瓤三钱半）　槟榔　青皮（去白）　荜澄茄　荜拨（各三钱）　硇砂（另研二钱半）　枳实（麸炒去瓤生一两）　陈皮（去白）　黑牵牛（四两取头末一两）　青礞石（半两另研）　香附子（炒一两）　大黄（另取末一两半）
上件除大黄末外。为细末。用米酽醋二升。入大黄末同熬成膏子为丸。如黄米大。每服二十丸。渐加至三四十丸。乳汁送下。或温米汤亦可。量儿大小。添加丸数。空心临卧。日进二服。
●姜豉汤（傅氏活婴）治闪癖走疰。胁下疼痛。
黄瓜叶（三片）　生姜块（一块）　淡豉（十粒）
上研取汁。饮半盏。必吐涎。如不吐。闪癖自然而愈。
●鳖甲猪肚丸（卫生宝鉴）治癖发热。
鳖甲（九肋者七钱醋煮黄色）　青蒿（七钱）　青皮（去白半两）　枳实（麸炒半两）　黄连（七钱）　柴胡（一两去苗）　南木香（半两）
上为细末。䝋猪肚一个。去脂盛药。蒸热同和丸。
●治小儿脾病不瘥。如神。
栝蒌根（一两）　细辛（五钱）
上为细末。好酽醋调作膏药。于脾上贴之。日一次换。
●治小儿闪癖痞满。并疟。
取土瓜根及叶捣绞汁。服当吐下。以少进之。有小毒故也。

食症（附论）  ***************************
夫绝乳小儿。寒温失调。饮食不化。与脏气相搏。结聚不动。名为症也。其食结在腹。喜寒四肢洒洒如疟。不能饮食。常自隐隐而痛。此则食症也。
方
●木香丸（幼幼新书）治小儿食症。吃食不得。四肢消瘦。
木香　槟榔　京三稜（微煨锉）　当归（锉微炒）　杏仁（汤浸去皮尖双仁麸炒微黄）　犀角（屑各一分）　鲨甲（涂醋炙令黄去裙襴）　朱砂（细研水飞过）　代赭（各半两细研）　巴豆（半分去心研纸裹压去油用）
上为末。都研令匀。炼蜜和丸。如黍米大。三岁儿空心以暖水下三丸。晚再服。量儿大小。临时加减。
●代赭丸（幼幼新书）治小儿食症。久不消。
代赭（细研）　巴豆（去皮心研纸裹压去油）　丁香（各半两）　黄连（去须）　五灵脂　桂心（各一分）　麝香（细研）　腻粉（各一钱）　芦荟（二钱细研）
上为末。都令匀。炼蜜和丸。如绿豆大。三岁儿空心以粥饮下二丸。量儿大小。以意加减。当取下一切恶物。为效。
●硇砂丸（幼幼新书）治积年厌食。并治血气。及症块。
硇砂（半两细研）　青礞石（细研）　穿山甲（炙令黄焦）　磁石（烧醋淬七遍捣碎研如粉）　京三稜（微煨锉）　乾漆（捣令炒令烟出）　赤石脂（细研各一分）　虻虫（炒微黄去翅足）　水蛭（炒令微黄各五十枚）　巴豆（十五枝去皮心研纸裹压去油脂）
上为末。入巴豆都研令匀。用软饭和丸。如小豆大。每服三丸。小儿一丸。以烧蒸饼灰汤下。一复时候取下恶物。若是血气块。当归酒下。不过五服瘥。
●礞石丸（一名三稜煎幼幼新书）治小儿食症。或时寒热。四肢黄瘦。不欲饮食。
礞砂（慢火烧）　乾姜（炮裂为末）　杏仁（汤浸去皮尖双仁面炒微黄各一分）　巴豆（去皮纸裹压去油）　硇砂（各半两）
以上五味研令细。以米醋一碗。煎如膏。次用
京三稜（微煨锉）　皂荚（去皮涂酥炙令黄去子）　蓬莪术（各一分）
上三味为末。以前所煎膏和丸。如绿豆大。一二岁儿。每服以茶清下一丸。儿稍大临时以意加之。及治脾虚夹积。时作吐利。
●防葵丸（幼幼新书）治小儿食症。寒热羸瘦。不能饮食。
防葵　京三稜（微煨锉各半两）　肉豆蔻（去皮）　木香　枳壳（炙炒微黄去瓤）　麝香（各一分细研）　川大黄（锉碎微炒）　鳖甲（各一两涂醋炙令黄去裙襴）
上为末。炼蜜和丸如绿豆大。三岁儿每服以粥饮下五丸。日二三服。更量儿大小。临时以意加减。
●大黄丸（幼幼新书）治小儿食症。大肠涩滞。心腹妨闷。
川大黄（锉碎微炒）　赤芍药　大麻仁　鳖甲（各三分涂醋炙令黄去裙襴）　防葵　法曲（炒微黄）　白术　青橘皮（各一分汤浸去白瓤焙）
上为末。炼蜜和丸。如绿豆大。三岁儿每早晨以温水下五丸。更量儿大小以意加减。一方有木香无青皮。治小儿癖气腹痛。四肢黄瘦。
●芍药丸（圣济总录）治小儿食癖。本于肠胃气弱。吃食不化。结聚不散。腹中隐隐成块。按之即痛。
芍药　大黄（炒锉）　鳖甲（醋煮去裙襴）　麻仁（研各三分）　防葵　神麴（炒）　白术（各一分）
上为末。炼蜜和丸。如豆大。一岁儿。每服三丸。三岁至五岁五丸。并温热水下。日再服。更量儿大小加减。
●治小儿食症。大肠涩。心腹妨闷。（幼幼新书）
腻粉（一钱）　干胭脂（一分）　巴豆霜（半分）　朱砂（半两细研水飞过）
上研令匀。以醋煮面糊和丸。如绿豆大。每服空心煎橘皮汤下二丸。量儿大小。加减服之。
●又方（幼幼新书）
京三稜（煨锉为末）　五灵脂（各半分）　巴豆霜（半分）
上研令匀。以醋煮面糊和丸。如绿豆大。每服空心茶清下二丸。量儿大小。加减服之。
●又方（幼幼新书）
菖蒲（末半两）　巴豆（二十粒去皮研烂以头醋一中盏熬成膏）
上为末。入巴豆膏和丸。如绿豆大。每服空心以茶清下二丸。量儿大小加减。
●香朴丸（永类钤方）治食伤症冷逆。不升降。呕吐不止。胸膈留停。积滞不化。
藿香叶　厚朴（姜制）　净陈皮　半夏曲　白术　白茯苓（各一分）　甘草（炙二钱）　乾姜（一钱）　三稜（炮二钱）
上为末。蜜丸指大。每一丸。姜枣煎汤化下。

癖气（附论）  ***************************
夫绝乳小儿。五脏调和。荣卫气理。则津液通流。虽复多饮水浆。不能为病。若调养乖方。三焦痞隔。则肠胃不能宣行。因饮水浆。便令停滞不散。更遇寒气相搏。结聚而成癖。癖者谓僻侧在两胁下之间。有时痛也。
方
●防葵丸（幼幼新书）疗小儿冷癖痃癖气。不下食。羸瘦。时时肋下痛。
防葵　当归　枳实（炙）　厚朴　楮实　人参　黄耆　茯神　诃黎勒皮　白术（各八分）　牛膝　郁李仁（去皮）　柴胡　大麻仁　芍药　橘皮　防风　紫菀（去土泥）　薏苡仁（各六分）　鳖甲（炙）　三稜根（各十二分）　桂心（七分）　大附（二枚炮）　乾姜（八分末）　甘草（炙）　乾地黄（各十分）　五味子（四分）　槟榔（四颗）　仙鼠（二枚如无以粪二合代）
上捣筛。蜜丸。如梧桐子大。量儿大小。以意加减。须饮服之。良。
●消癖丸　此药功力至重。宜量虚实服之。
木香　人参　白术　白茯苓　当归（各三分）　枳壳（煨）　陈皮（去白）　三稜（炮）　莪术（炮）　桃仁（炒去皮）　麦芽（生）　香附子（炒去苗各三两）　川练肉（三个）　豆蔻（煨三个）　缩砂仁（一两）　腻粉（炒一钱）　全蝎（三钱）　代赭石（三钱火煅醋淬）　丁香（二钱）　白豆蔻肉（一钱）　阿胶（三钱炒）　五灵脂（一钱）　半夏（生）　南星（生各三钱）　白姜（炮三钱）　巴豆（三钱去油）　大麴饼（五钱）　厚朴（三钱姜制）
上各制为末。用甘遂、芫花各三钱。醋浸一宿。焙为末。入前药内。又将硇砂三钱。水澄去泥土。瓦茶瓶上盏内熬成膏子。再入芫遂醋同膏子煮面糊丸。粟米大。朱砂为衣。量大小虚实增减丸数。空心肉汁吞下。一切药内有甘草者。不可服。忌三日。
●鸡骨鳖甲丸（幼幼新书）治小儿羸瘦。腹有癖。两胁坚满。时痛。食不生肌肉。
宿乌鸡（胸膈骨一具酒浸一宿炙黄）　鳖甲（炙）　蜀漆（炙）　柴胡　桔梗　人参（各四分）　芍药　大黄　黄芩　杏仁（各五分）　枳实（一分半炒）　防葵（切）　白术（各三分）　䗪虫（五个炙）
上为末。蜜丸。绿豆大。四五岁儿。服二丸。日再服。佳。
●鸡骨丸（幼幼新书）治小儿羸瘦。腹内有癖痛。虽食不成肌肉。
乌鸡骨（一具酒浸炙令微黄）　川大黄（锉碎微炒）　鳖甲（涂醋炙令黄去裙襴）　黄芩　泽泻　柴胡（去苗）　桔梗　人参（各去芦头）　赤芍药（各一两）　枳实（半两麸炒微黄）　防葵（各三分）　䗪虫（五枚炙令微炒黄）　杏仁（汤浸去皮尖双仁麸炒微黄三分）
上为末。炼蜜和丸。如绿豆大。四五岁儿。以粥饮下七丸。日二服。看儿大小。临时加减服之。
●木香丸（圣济总录）治小儿癖气。手脚心热。面色黄。不下食。日渐羸瘦。往往覆卧。久不治。变成恶病。食下即泻痢。
木香　茯神（去木）　人参　白术　枳壳（去瓤麸炒）　当归（切焙）　京三稜（煨锉）　知母（焙各半两）　鳖甲（醋煮去裙襴一分）　大黄（锉炒）　生姜（切焙）　槟榔（煨锉）　桂（去粗皮各三分）
上为末。炼蜜和丸。如麻子大。一二百日儿每服一丸。二三岁儿二丸至三丸。并空腹日晚米饮下。微利下恶物为度。随儿大小加减。
●枳实丸（幼幼新书）疗老小腹胀癖气。
牛膝　枳实（炙）　鳖甲（炙）　茯苓（各一分）　桔梗　芍药　白术　人参　厚朴　大黄　桂心　槟榔（各六分）
上捣为细末。蜜和丸。如桐子大。空腹温酒服二十丸。日二服。渐加至三十丸。老小加减。微利。忌生冷油腻。小豆黏食。苋菜桃李。雀肉大醋。生葱猪肉。
●鳖甲丸（幼幼新书）治小儿癖气。手脚心热。面色萎黄。不思饮食。日渐羸瘦。
鳖甲（涂醋炙令黄去裙襴）　川大黄（各一两锉碎微炒）　柴胡（三分去苗）　人参（去芦头）　赤茯苓　当归（锉微炒各一分）　桂心　白术　木香（各一分）　槟榔　京三稜（微煨炒）　生姜（各半两切作片子焙乾）
上为末。炼蜜和丸。如绿豆大。三岁儿空心。粥饮研下五丸。更量儿大小。以意加减。当下诸恶物为效。
●诃黎勒丸（幼幼新书）治小儿癖气壮热。瘦瘁不欲乳食。
诃黎勒皮　柴胡（去苗）　川大黄（锉碎微炒）　赤芍药　鳖甲（涂醋炙令黄去裙襴）
上为末。炼蜜和丸。如绿豆大。每服以粥饮下五丸。日三服。量儿大小。以意加减。
●当归防葵丸（幼幼新书）治小儿痃癖。不食羸瘦。
防葵　当归　旋覆花（一方无此味）　橘皮　诃黎勒皮　鳖甲（醋炙去裙襴）　桂心　枳壳（各四分）　杏仁（六十个炒）　大附子（一个炮）　大黄（锉二分）　吴茱萸（汤浸焙炒一分）
上为末。蜜丸如桐子大。每服十五丸。日再服。粥饮下。量儿大小。以意加减。
●治小儿闪癖。（幼幼新书）
青葙苗（六月六日採）　知母　黄连（去毛）　大黄　栀子仁　栝蒌　常山　萎蕤（各八分）　苦参皮（十二分）　甘草　蜀漆（洗各五分）
上捣筛蜜和为丸。如梧桐子大。饮服五丸。渐加至十五丸。日再。以知为度。因至利。小儿减丸量度服。忌猪肉热面。葱蒜生菜。海藻菘菜。
●京三稜丸（幼幼新书）治小儿癖气。手脚心热。脾胃虚弱。不下饮食。面色萎黄。渐加羸瘦。
京三稜（微煨锉）　防葵　木香　枳壳（麸炒微黄去瓤）　人参（去芦头）　赤茯苓　白术　桂心（各半两）　川大黄（锉碎微炒一两）　郁李仁（三分汤浸去皮微炒）　鳖甲（一两涂酥炙令黄去裙襴）
上为末。炼蜜和丸。如小绿豆大。以粥饮下。随儿大小加减。日一服。儿稍大。即以酒下之。
●治八岁以上儿。热结痰实。不能食。（千金方）
芍药　栀子　知母　大黄（各二两）　柴胡（二两六铢）　升麻　黄连　黄芩（各二两半）　竹叶（切二升半）　桔梗（一两半）　细辛（五十铢）
上㕮咀以水六升。煮取一升八合。去滓。分四服。十岁儿为三服。千金方云。一方有枳实杏仁各一两半。而无桔梗、黄连。
●治十五岁以下儿。热结多痰。饮（食减。千金方）
大黄　柴胡　黄芩（各三两）　枳实（一两十八铢）　升麻　芍药　知母　栀子（各二两半）　生姜（十八铢）　杏仁（二两）　竹叶（切一升半）
上㕮咀。以水六升半。煮取二升。十岁至十五岁者。分三服。
●大紫双丸（幼幼新书）治小儿腹中癖气不散。肌肉瘦瘁。或多心烦。不能饮食。食即吐逆。或大小便秘涩。及天钓惊风。并宜服之。
代赭（细研）　朱砂（细研水飞过）　杏仁（汤浸去皮尖双仁麸炒微黄）　犀角（屑各半两）　麝香　牛黄（各细研）　巴豆（各一分去皮心研纸裹压去油）　当归　川大黄（各锉微炒）　鳖甲（各三分涂醋炙令黄去裙襴）
上为末。令匀。炼蜜和捣。三二百杵。丸麻子大。每服粥饮下二丸。日三服。量儿大小。以意加减。荆芥薄荷汤下。更量儿大小加减服之。以利下恶物为效。如惊风天钓。荆芥薄荷汤下。
●前胡丸（幼幼新书）治小儿癖气腹痛。
前胡　桔梗（各去芦头）　赤芍药　赤茯苓　枳壳（麸炒去瓤）　川大黄（锉碎微炒）　当归（锉微炒）　郁李仁（各半两汤浸去皮微炒）　鲨甲（一两涂醋炙令黄去裙襴）
上为末。炼蜜和丸。如绿豆大。三岁儿。每服空心以粥饮下五丸服。量儿大小。加减服之。
●知母丸（幼幼新书）治少小大人。胁下有疾。心下癖症。头中苦痛。微眩面黄。小便赤色。往来寒热。手足厥冷。不能饮食。夏秋转甚。令人淋沥。或若手足烦燥。或疟病之后。余疹不除。朝瘥夕增。乍寒乍热。心胸下有癖结。及疟后疾不止。或是温疫。或欲作疟。头项苦强。或胸膈间痰热。头痛癖饮。小儿痞疹。胁下症坚。及伤寒后七八日。结热在里。积久不除。则寒热头痛。逆害食饮。胃中烦躁。夜卧苦烦。朝瘥夕甚。有如温疟。此是热结不去。此方能除热消饮。治寒热。和胃气。利小便。胸膈间痰热。留饮面黄。小儿壮热。诸癖症。并主之。又不令吐下。
知母　大黄（各三两）　黄芩　杏仁（炒）　常山（各二分）　蜀漆　甘草（各一两）　麻黄（二两去节）　牡蛎（六分煅赤）
上为末。蜜丸。桐子大。饮下五丸。日进三服。加至二三十丸。老小半之。小儿以意加减。
●黑丸子（幼幼新书）治小儿水癖。
当归（四分）　细辛　附子（炮）　乾姜　胡椒（各三分）　盐豉（二合）　巴豆（十枚去皮炒）　狼毒（炙一分）　杏仁（去皮炒十个）
上为末。蜜丸。胡豆大。饮服三丸。日一服。
●取癖丸　癖者血膜包水。僻侧于胁傍。时时而作痛也。惟癖为能发潮热。亦能生寒热。故疟家中脘多蓄黄水。日久而后结癖。寒热不已。小儿脏腑和平。荣卫调畅。则津液自然流通。纵多饮水浆。不能为病。惟乳哺失调。三焦关膈。以致水浆停滞。肠胃不能宣行。冷气搏之。于是结聚而成癖。轻者用木香丸。重者用此方。
甘遂（微炒）　芫花（炒）　辣桂　青皮（去白）　蓬术　五灵脂　桃仁（浸去皮炒）　木香　牵牛（半炒半生煨节取肉各三钱）
上为细末。入去油巴豆一钱。研和十分细。飞面糊丸。麻子大。风乾。每服一二丸。姜蜜煎汤灌下。泄后冷粥补。仍和胃。
●鳖甲丸（幼幼新书）治小儿腹中结聚。胁下有癖。手足烦热。
鳖甲（一两涂醋炙令黄去裙襴婴孺用五分）　川大黄（半两锉碎微炒婴孺用五分）　柴胡（去苗）　赤茯苓（各半两婴孺各用一两）　乾姜（一分炮裂锉婴孺用一两）　桂心（半两）　䗪虫（二十枚微炙）　蛴螬（十枚乾者微炒婴孺用二十个）
上为末。炼蜜和丸。如麻子大。二三岁儿。空腹以粥饮下三丸。日三服。量儿大小以意加减。
●小紫双丸（一名代赭丸）治小儿宿食不消。积成癖气。两胁妨闷。气急不能下食。腹大胀硬。（方见代赭丸）
●大黄丸　治小儿癖气不消。四肢黄瘦。时有腹痛。
●七味鳖甲丸（幼幼新书）疗小儿痃癖。发腹痛。不食。黄瘦。
鳖甲（醋炙去裙襴）　郁李仁（各八分）　防葵　人参（各四分）　诃黎勒皮（七颗）　大黄（四分）　桑菌（三分）
上捣末。蜜丸。大小量之。酒饮乳服五丸至十丸。圣惠独治痃癖发动。但鳖甲、防葵、大黄、郁李仁、各半两。人参桑菌各六分。诃黎勒三分。
●枳壳丸（一名牵牛子丸）治小儿癖气。胁肋下妨闷。手足微肿。并宜服之。（方见牵牛子丸）
●治七八岁儿。多睡或时壮热。日加羸瘦。身虽不痛。有时痢脓。呕逆不食。是癖气之候。其状似疟疾。（幼幼新书）
柴胡　黄芩（各一两）　枳壳（二片炒）　甘草（炙）　知母　芍药（各二分）　大诃黎勒（一个大者煨取皮小者二个）
上为末。水一盏。煎服。
●练香丸（散幼幼新书）治诸癖肠结。不思饮食。或时吐逆。
青皮（一分）　白姜　甘草　诃子（各二钱并煅过存性研为末）　没药　乳香　巴豆霜（各一钱别研）
上为末。呕逆兼泻不止。每服二字。米饮调下。如要思食消癖。入巴豆以希面糊为丸。如绿豆大。每服七丸。薄荷汤下。日进三服两服。量虚实加减服之。
●芒硝紫丸（幼幼新书）治小儿宿食。癖气痰饮。往来寒热。不欲饮食。日渐羸瘦。
芒硝　大黄（各四两）　半夏（汤浸七次）　甘遂（各二两）　代赭（一两）　巴豆（二百枚去皮膜）　杏仁（一百二十枚汤浸去皮尖）
上为末。别捣巴豆、杏仁研如膏。纳药末捣三千杵。令相和合。强者内少蜜。百日儿服如胡豆一丸。过百日至一岁服二丸。随儿大小。以意节度。当候儿大便中药出为愈。若不出。更服之。
●木香丸（圣济总录）治小儿气癖。上下左右。移动不常。
木香（一分）　白槟榔（锉三分）　大黄（蒸焙锉）　枳实（麸炒各三分）　附子（炮裂去皮脐）　乾姜（炮各三分）　朴硝（一两）
上为末。炼蜜和丸。如绿豆大。每服三丸至五丸。空腹温汤下。更量大小加减。
●防葵丸（幼幼新书）治小儿癖气。久不消。
防葵（一两）　人参　桑菌　诃黎勒皮（各半两）　川大黄（三分锉碎微炒）　郁李仁（各半两汤浸去皮尖微炒）
上为末。炼蜜和丸。如麻子大。每服以温酒下五丸。日二服。量儿大小。加减服之。
●芫花丸（幼幼新书）治小儿癖气坚硬。瘦瘁不欲食。
芫花（醋拌炒令乾）　鳖甲（涂醋炙令黄去裙襴）　川大黄（锉碎微炒各半两）　京三稜　雄黄（细研各一分）　桃仁（汤浸去皮尖双仁麸炒微黄半两）
上为末。炼蜜和丸。如粟米大。三岁儿。每服空心。以生姜汤下三丸。量儿大小。以意增减服之。
●治小儿闪癖。身体壮热。烦躁。服冷药冷气浸心成癖。下焦又冷。肠结大便难。（幼幼新书）
茯苓　芎藭　鳖甲（炙）　枳壳（炙）　芍药（各二分）　柴胡（四分）
上切以水一大升三合。煎至三合。空心为二服。去五六里再服。忌苋菜。
●治腹肚不调。并癖气久不愈。（幼幼新书）
枳实　知母　牡蛎（各六分）　鳖甲（醋煮炙）　甘草（各四分）　大黄（三分）
上为末。蜜丸。如绿豆大。粥饮下五丸。
●还魂丸（幼幼新书）疗大人小儿伤寒。四五日及数年诸癖。结坚心下。饮食不消。目眩四肢疼。咽喉不利。壮热脾胃逆满。肠鸣。两胁里急。飞尸飞疰。邪气。或为惊恐伤瘦。背痛手足不仁。口苦舌燥。天行发作有时。风温。及吐恶水。
巴豆（去皮心熬）　甘草（炙）　朱砂　芍药（各一两）　麦门冬（二两去心）
上为末。和以蜜。捣三千杵。丸如梧桐子大。每服二丸。葱枣汤下。小儿二岁以上。服如麻子大一丸。日二服。忌海藻菘菜。野猪肉芦笋。生血物。
●烧青丸　治小儿诸癖。每至午后时作寒热。微有咳嗽。胁肋癖硬。
●知母丸（幼幼新书）治小儿腹痛不调。兼癖气。
知母（六分）　鳖甲（四分炙）　枳壳（三分麸炒去瓤）　大黄（十二分纸裹煨热）　牡蛎（三分）
上为末。蜜丸。如绿豆大。饮下五丸。大人以意下服。
●二丁散（幼幼新书）治小儿诸癖。久不消。腹痛乍寒乍热。泄泻无时。多渴黄瘦。或下痢腹胁有块如掌。癖侧石硬。
拣丁香　白丁香　没石子（各二钱）　硫黄　密陀僧（各三钱）
上为细末。研匀。每服一字至半钱。白汤调。空心临卧日二服。以消为度。
●大戟饼子（幼幼新书）治小儿食癖。胁下有一块。饮食不生肌肉。
大戟（半两匀切作片子以好醋浸一宿取出焙乾为末用药末一钱）　好面（一钱）
上滴水和丸。捻作饼子。如小钱大。厚三分。[釒敖]上煿熟。米饮嚼下一饼。儿小减服。
●治大人小儿痃癖气块。来往疼痛不止。又治心气痛。不可忍者。
白玉　赤玉（各等分）
上为细末。用水和为丸。如麻子大。每服三十丸。生姜汤下。
●治癖
牛蒡子　草乌（生各等分）
上为末。以鸡子清调。先用厚绢数重安癖上。仍以厚纸包药饼子安绢上。以熨斗盛火熨之。更易数饼。其积内消。
●又方
以食茱萸半升。锉细。酒煮布包熨癖上。冷则又炒频熨。如癖走。随癖熨之。
●疗大小儿癖气。（幼幼新书）
取车下李仁。微汤退去皮。取仁与乾面相拌。捣之为饼。如犹乾和淡水如常搜面。大小一如病人手掌。为二饼。微灸使黄。勿令至熟。空肚食一枚。当快利。如不利更食一枚。或饮热粥汁即利。以快利为度。至午后利不止。即以醋饭止之。利后当虚。病未尽者。量力二三日更进一服。以病尽为限。小儿亦以意量之。不得食酪及牛马肉。无不效。但病重者李仁与面相半。轻者以意减之。后服者。亦任量力。频试瘥。
●治小儿癖气。（幼幼新书）
用京三稜汁作羹粥。以米面为之。与乳母食。日取一枣大。与小儿吃亦得。作粥与痫热食之。治小儿十岁以下。及新生百日。无问痫热无辜痃癖等皆理之。秘妙不可具言。大效。
●治小儿闪癖。头发坚黄。瘰沥羸瘦。（幼幼新书）
用林檎杵末。以和醋敷上。癖移虚。就敷之。
●治小儿闪癖（幼幼新书）
宜用蝤。令煮食之。
●治小儿闪癖。大腹痞满。
用鹳骨及嘴并煮汁服之。亦烧为黑灰。饮服。
●治小儿闪癖（幼幼新书）
用苦瓠取未破者。令热解开熨之。
●治小儿痃癖（幼幼新书）
用质汗。出西番如凝血。番人煎甘草、松泪、柽乳、地黄并热血成之。取半匙。以水半盏。研如稀糊。更研朱砂调匀。若五岁以下空心服。只作一服服之。得利恶物出。如不利随粪出瘥。三五日大愈。量儿大小与之。
●治小儿闪癖
以苦菜叶捣末。敷之。
●治小儿闪癖（本草）
用若耽苗子。研敷之。
●治小儿闪癖（本草）
用胡瓜叶。一岁服一叶。以上斟酌与之。生挼绞汁服。得吐下。
●治小儿闪癖（本草）
捣苦[艹/識]叶敷之。


卷三百九十二·婴孩癖积胀满门  ——————————————————————————————————————————————————————————————————————————————————————————

乳癖（附论）  ***************************
夫小儿脾胃气弱。保养不慎。则令三焦不调。乳饮不化。聚而成痰。流于胁下。寒气乘之。遂成癖聚。久而不消。横连小腹。上至心下。按之苦痛。肌肤渐瘦。面色青黄。多睡目涩。寒热往来。呕吐咳嗽。故谓之乳癖。世呼为奶脾是也。
小儿乳癖者。由乳母食饮无常。醉饱过度。便即乳儿。不知撙节。小儿脾胃虚嫩。不能消化。或乳母偏卧。一向乳儿。不能回转。儿亦睡著。乳滞偏于胁下。因兹结成块而痛者是也。其候面色青黄。发渴壮热。吐乳多唾。口内生疮。腹胀筋青。时或渴饮。渐渐黄瘦。腹内结块不散。故名乳癖也。小儿生下。遍身忽发寒候。遍身黄肿。小便赤黄。体微蒸热。此候本因胎热。又因哭后。母爱惜将奶与吃。不消化遂为奶积。所治者。先用牛黄膏、天竺黄散、调中饮、三药与服即愈。如见黄色入眼睛。直视气喘。鱼口手握拳。恶候不治。
此患先解利后取积。次调胃气无误矣。又云先用惺惺丸。次取银白散调气。
方
●人参丸（幼幼新书）治小儿乳癖。手脚心热。面色青黄。不下乳食。日渐羸瘦。
人参（去芦头）　生姜（切乾炒）　桂心　川大黄（锉碎微炒各半两）　赤茯苓　白术　枳壳（麸炒微黄去瓤）　槟榔　木香　当归（锉微炒）　京三稜（微煨锉）　鳖甲（涂醋炙令黄去裙襴）　川大黄（锉碎微炒各半两）
上为末。炼蜜和丸。如绿豆大。每一岁以粥饮化下三丸。日三服。看儿大小。以意加减。
●牵牛丸（圣济总录）治小儿乳癖。腹胁紧硬。时作寒热。
白牵牛（末二钱）　粉霜（一钱）　腻粉（三钱）　硇砂（研一钱半）　黄鹰屎（末一钱）　白丁香（为末一钱）　石燕子（捣研一钱）　延胡索（大者七枚捣末）　白面（五钱）　没药（研）　白滑石（末各一钱）
上为细末。拌和匀。滴水和作饼子。先于火上炙乾。次入灰火煨熟为度。放冷细研。更入硫黄一钱同研匀。滴水和为丸。如绿豆大。看儿大小每服三丸至五丸。煎柳枝干柿汤下。临睡时服之。
●鳖甲丸（圣惠方）治小儿乳癖。面色黄悴。食乳微少。日渐羸瘦。
鳖甲（涂醋炙令黄去裙襴）　京三稜（微煨锉）　槟榔（各半两）　人参（去芦头）　赤茯苓　白术　木香　枳壳（麸炒微黄去瓤）　当归（锉微炒）　桂心（各一分）　川大黄（一两锉碎微炒）
上为末。炼蜜和丸。如绿豆大。每服以粥饮研下三丸。日再服。以利为度。更量儿大小。以意加减。
●水银丸（幼幼新书）治乳癖积热发疳。
水银（结砂一钱）　硇砂　白丁香（各半钱）　脑子（少许）　轻粉（少许）　香墨　鹰屎　巴豆（醋煮令乾）　青黛（罗过）　百草霜　黄明胶（用蚌粉炒黄色各一钱）
上为末。滴水和丸。如绿豆大。用薄荷汤下三五丸。看大小加减。
●惺惺丸（幼幼新书）治小儿虚积。及实积乳癖。
白丁香　朱砂（各一钱）　阳起石（一分）　黄鹰屎（秤二钱）　轻粉（一钱半）　麝香（少许末之）　硇砂（一字醋化）　黄连（七分）　续随子（一百个去壳出油）　石燕子（五个醋淬煅七次）
上为末。浸蒸饼丸。如黍米大。每服三十丸。量儿大小加减。皂子并葱白煎汤。临卧服。
●木香丸（圣惠方）治小儿乳癖不消。心腹胀满。
木香　京三稜（微煨锉）　槟榔　青橘皮（汤浸去白瓤焙）　人参（去芦头）　赤茯苓（各一分）　牵牛子（煨炒）　草豆蔻（去皮各半两）　郁李仁（一两汤浸去皮微炒）
上为末。以醋煮面糊为丸。如麻子大。每服以粥饮下三丸。量儿大小。加减服之。
●硇砂丸（圣济总录）治乳癖。
硇砂　礞石　粉霜　鹰屎　无食子　京三稜（各用末一钱七分）　腻粉（三字）　龙脑（研一字）
上同研匀。以面裹大枣烧熟。取枣肉和丸。丸如绿豆大。每服三丸或五丸。古老钱汤下。量儿大小加减。兼治久积面烧枣不烧药。次用外贴药。
●外贴散（圣济总录）治乳癖。
芸薹子（末三钱）　寒食面（一钱半）
上同研匀。用新水调。如糊纸上摊贴乳癖上。频以水润之。
●圣饼子（圣济总录）治虚中挟积。并乳癖。
石燕子（末二钱）　粉霜（三钱）　腻粉　硇砂（研各二钱）　白面（四钱）　丹砂（研一钱）　延胡索（一分为末）　鹰屎白（研一钱）
上为末。鸡子和丸。如鸡头大。作饼子。煻灰火内微烧过。每服米饮化下半饼子。
●软金丸（幼幼新书）治小儿虚积乳癖。
腻粉（二钱）　蓬砂（研皂子大）　黄连（去须半钱）　硇砂（研半皂子大）　粉霜（半钱）　黄鹰屎（半钱）　巴豆（一枚半生半烧）　太阴玄精石（研半钱）
上为末。再同研匀。枣肉和用面剂裹。文武火中煨。以面熟为度。去面取药。旋丸如黄米大。每服一二丸。甘草薄荷汤下。量儿大小加减。
●大黄丸（圣济总录）治小儿初生至百日周岁。腹内有气冲心喉。及壮热头疼。呕逆腹痛。寒热乳癖。宣下腹中宿物。
大黄（锉炒一两）　丹砂（研）　人参　枳壳（麸炒去瓤各一分半）　柴胡（去苗）　桂（去粗皮各半分）　木香（一分）　白茯苓（去黑皮一分半）
上为末。炼蜜丸。如绿豆大。每服五丸。乳汁下。日三服。大者加至二十丸。
●大黄丸（幼幼新书）治小儿乳癖。胁下坚硬。大便难。小便赤。
川大黄（锉研微炒）　诃黎勒皮（各半两）　乌梅肉（微炒）　陈橘皮（汤浸去白瓤焙）　木香（各一分）　郁李仁（汤浸去皮微炒）　川朴硝（各三分）　桔梗（一分去芦头）
上为末。炼蜜和丸。如绿豆大。一岁儿每服以粥饮研下五丸。晚后再服。更量儿大小。以意加减。
●治奶癖。
诃子（五个磨去两尖）　密陀僧（二钱）　硫黄　轻粉　白丁香　黑丁香　粉霜　硼砂（各一钱）
上为末。每服半钱。男用女儿奶汁化服。女用男儿乳汁化下。
●二香散（圣济总录）治小儿乳癖。
密陀僧（研）　硇砂（研各三钱）　硫黄（研三钱）　石燕子（一枚捣研）　白丁香（直者四十九枚）　丁香（二十一枚为末）　腻粉（炒二钱匕研）
上同研匀为细散。每服一岁半钱匕。二岁一钱匕。十岁以上二钱匕。用面汤调下。如左肋下病卧左边。右肋下病卧右边。至晓取下癖积为验。
●水银丸（圣济总录）治小儿乳癖。胁肋坚硬。喘粗。时作痛。
水银（一钱）　硫黄（二钱同研）　腻粉（三钱）　密陀僧（二钱捣研）　硇砂（研半钱）　石燕子（捣研二钱）　巴豆（二粒去皮膜心研出油尽）
上同研匀。白面糊为丸。如黄米大。每服三丸。煎槐叶汤下。乳食后临卧服。更量大小加减。
●滴水丸（圣济总录）治小儿乳癖。
黄蘖（去粗皮锉）　轻粉（研）　巴豆（十粒去心皮出油尽）　水银（结沙子半皂子大）　丹砂（研）　天南星（炮）　半夏（生姜汁浸一宿汤洗去滑焙各一钱）
上为末。再同研匀。滴水和丸。如绿豆大。每服二丸或三丸。煎生姜葱白汤下。量儿大小加减服之。
●妙应丸（一名万应丸）治小儿乳癖积聚。按之苦痛。肌肤渐瘦。面色青黄。（方见万应丸）
●枳壳丸（一名调中丸幼幼新书）治小儿乳癖。呕吐腹胀寒热。
枳壳（麸炒微黄去瓤）　木香　赤茯苓（各半两）　人参（去芦头）　柴胡（去苗各三分）　桂心（一分）　川大黄（一两锉碎微炒）
上为末。炼蜜和丸。如绿豆大。每服以温水化破三丸服。日三服。量儿大小加减。
●治小儿奶癖（幼幼新书）
白丁香　黑丁香（各二十个）　石燕子　舶上硫黄　寒水石　密陀僧（各三钱）　腻粉（二个）
上为末。每服一钱。用第二遍米泔水。调服即取下病。如未下。更一服。
●三稜散（幼幼新书）治小儿乳癖结实。不瘥。
京三稜（炮锉碎）　赤茯苓　当归（洗焙乾）　鳖甲（涂醋炙令黄去裙襴各一两）　枳壳（麸炒去瓤）　白术　木香（各半两）
上为细散。每服一钱。水一盏。入生姜七片。煎至五分。去滓放温。时时与服。
●挨癖丸　治乳癖谷症。腹中块痛。
代赭石（火煅醋淬至碎研十分细）　青皮（去白）　木香　蓬术　五灵脂　北大黄（各二钱）　巴豆（压出油尽一钱）
上为末。醋面糊为丸。麻子大。每服二丸。食后搽姜泡汤下。
●积气散（圣济总录）治小儿乳癖。
粉霜（研）　硫黄（研各一钱半）　密陀僧（研五钱）　白丁香（研二钱）　京三稜（为末七钱）　诃黎勒皮（为末四钱）
上捣散。再研匀。每服一钱。生姜浆水调下。后五更服。
●青灵丸（圣济总录）治小儿乳癖。
粉霜　丹砂（研）　腻粉（各一钱）　水银（二钱用铅少许结沙子）　麝香（研半钱）　青黛（二钱）　巴豆（三十粒去皮心膜出尽油研）
上各细研。再同和匀。面糊为丸。如黄米大。薄荷汤下五丸至七丸。新水亦得。
●三稜散（幼幼新书）治小儿乳癖结实。或有滞恶停积不散。令儿日渐羸瘦。面色萎黄。春夏多发。不欲乳食。　京三稜（微煨锉）　川大黄（锉碎微炒）　槟榔　鳖甲（涂醋炙令黄去裙襴）　赤茯苓（各半两）　枳壳（一分麸炒微黄去瓤）
上为散。每服一钱。以水一小盏。煎至五分。去滓。分为二服。日三四服。下恶物为效。
●朱砂丸（幼幼新书）治小儿乳癖。壮热体瘦。
寒水石　龙脑（各细研）　腻粉　槟榔（末各一钱）　朱砂（半两细研水飞过）　雄黄（细研一钱半）
上同研令匀。炼蜜和丸。如绿豆大。三二岁儿以生姜汤下三丸。日再服。量儿大小以意加减。
●化癖丸（幼幼新书）治小儿乳癖结块。久不消化。
巴豆霜（半两）　腻粉　朱砂（研细各一钱）　黄鹰屎（一分）　硇砂　雄雀粪（各一字）
上同研如粉。用糯米饭和丸。如黍米粒大。一岁儿每服空心煎皂荚仁汤下二丸。取下恶物为度。
●软银丸（幼幼新书）治小儿奶癖。
水银（结成沙子）　白丁香（末）　腻粉（各一钱）　鹰屎（末一钱）　续随子（四十九个去壳）　巴豆（二十一个去心膜研略去油）
上同研匀。枣肉为丸。如绿豆大。一岁儿一丸。温水下。
●银白散（幼幼新书）生胃气。取下后。宜服。
人参　茯苓　甘草（炙）　白术（麦面炒）　白扁豆（去皮）　藿香叶
上各等分为末。每服一钱。紫苏汤调下。
●如圣散（幼幼新书）治小儿奶癖。发寒热。肌瘦不思饮食。渐渐黄瘦。欲成一切疳。
硇砂（一钱）　粉霜（一字半）　密陀僧（半两）　大丁香（二十一个）　白丁香（四十个全者）　舶上硫黄（二钱半）
上为末。每服半钱。冷面汤下。日一服。正午时见效。三岁以上每服半钱。三岁以下每服一字。一方无大丁香。男病女乳调。女病男乳调。
●银粉丸（一名木香真珠丸）治小儿奶癖。潮热惊涎。宿食时作肚疼。及治腹胀。取虚中积。行滞气。（方见木香真珠丸）
●消坚丸（全婴方）治小儿奶癖。及下块奶。消痰退热。膈实取积。
硇砂　轻粉　巴豆（去油各一钱）　阿胶（炒半两）　好墨（少许）　水银（三皂子大结成砂子）
上为末。白饭为丸。如小豆大。三岁三丸。皂子泡汤送下。食前。一方用倒流水下。
●烧青丸（一名炼青丸幼幼新书）治小儿乳癖食癖。每至午后时作寒热。微有咳嗽胁肋癖硬。
轻粉（二钱）　太阴玄精石（研一分）　粉霜　硇砂（研各一钱）　白面（三钱）
上再同研细。滴水和为饼子。以文武火烧熟为度。再研滴水和丸。如黄米大。三岁以上。每服五丸。浆水下。三岁以下以意增减。或饭饮下。钱氏加白丁香真者一字。定粉一钱半。研龙脑半字研。此方至天明取下恶物是效。如奶癖未消尽。隔三两日又一服。癖消为度。
●金花散（圣济总录）治小儿乳癖。神效。
白丁香（真者微炒七十粒）　丁香（十五粒二味为末）　密陀僧（研）　硫黄（研）　黄鹰屎白（研各半钱）
上合研匀。每服三岁以下一字。三岁以上半钱至一钱。并用奶汁调下。临卧服。至来日取下青黑稠黏物即愈。未尽再服。
●化癖丸（圣济总录）治小儿乳癖。肌瘦寒热。胁下硬痛。
丹砂（研）　生姜（切片暴乾为末各二钱）　巴豆霜（一字）　硇砂（研）　白滑石（捣研各二钱）
上同研匀。粟米饭和为丸。如黄米大。每服二丸。薄荷汤下。奶食后临卧服。
●治小儿奶癖（幼幼新书）
密陀僧　诃子　丁香　豆蔻　木香（各等分）
上研罗为细末。入腻粉少许。再研。每服一钱半。米饮下。如不动。来日再服。立效。
●如神散（圣济总录）治小儿乳癖。攻胁肋紧痛。
独头蒜（一颗研）　楼葱（一寸研）　腻粉（半钱）　凌霄花（末一钱）
上同研匀。调涂胁肋上硬处。用醋面饼子贴盖之。候口内闻蒜气。急用温汤洗去。
●硫黄散（圣济总录）治小儿乳癖。
硫黄（研）　密陀僧（别研）　腻粉（研）　诃黎勒皮（为末各一钱）
上和令匀。每服一钱。奶汁调下。更量儿大小加减。
●又方（幼幼新书）
黑丁香（二十个）　舶上硫黄（半两）　白丁香（五个）　密陀僧（半两）
上生用为细末。如一岁者只一字。临卧服。三两岁者服半钱。用奶汁。如男儿用左奶汁下。女儿用右奶汁下。
●二丁丸（全婴方）治小儿乳癖。在于两胁下。或左或右。如狗舌之状。令儿面黄腹大。潮热多渴。日中嗞煎。夜间多哭。
丁香（半钱）　白丁香（一两）　密陀僧　轻粉（各一钱）
上为末。糊丸。如小豆大。三岁五丸。水下。恶物下为效。
●消癖丸（圣济总录）治小儿乳癖积块。
牵牛子（一两半生半炒）　皂荚（肥者三枚烧令烟尽为度）　巴豆（去皮心研出油夏秋半两春冬一两）
上除巴豆外捣末。后入巴豆再同研匀。用粟米饭丸。如绿豆大。每服三丸。橘皮汤下。如常服。丸如粟米大。茶汤下三丸。量儿大小加减。
●又方（幼幼新书）治小儿奶癖。羸瘦危困。胁下硬有形。
寒食面（一钱半）　汞（半钱）　青礞石（末半两）
上研令匀。以乳汁和。分为二十饼子。熨斗上以慢火煿干。一饼子分为四处。随饮食化服四分之一。隔日一次服。八服取效。未能吃得饮食者。化如糊。扼在口内。
●治小儿奶癖（幼幼新书）
芫花（一两醋浸三日净洗）　大黄（半两为末）　蒜（一斤）
上研同药末。研烂令匀。男左女右。用药涂在乳母手心。熨搽癖上。时闻患人口中如有药气。即止。立效。
●治奶癖（海上名方）
丁香（二十一粒）　密陀僧　生硫黄（各半钱）
上为细末。每服半钱。大者一钱。米饮调下。隔一宿取黑物效。
●蓬莪术散（圣济总录）治小儿脾胃气弱。乳食不化。乳食留于胁下。因寒成癖。
蓬莪术（炮炒半两）　阿魏（一钱水化开浸蓬莪术一宿慢火炒乾）
上为细散。每服半钱。紫苏米饮调下。量儿大小加减。
●腻粉丸（全婴方）治小儿乳癖。胁下结块不消。面黄发热。
腻粉（一钱）　雄雀粪（一分微炒）
上同研令匀。以枣瓤和丸。如粟米大。每服以新汲水下一丸。取下黏滞恶物为效。量儿虚实大小。以意加减。一方糊丸。熟水下。癖块消即效。
●治未满月小儿奶癖（幼幼新书）
紫河车　人参
上各等分为末。用好醋调作饼子。如大钱子大。如左畔有奶癖者。贴左畔脚心用。绯绵扎。干后见效。左右一般使药。
●治小儿奶癖（幼幼新书）
紫河车（二两）　寒食面（三钱）
上同为末。每用一匙许。水下调涂足心。病在左涂左。病在右涂右。涂于红帛上缚之。良久其病大便中下。大便后尽洗去。
●又方（圣济总录）治小儿奶癖。（幼幼新书）
白芥子　芸薹子（各等分）
上为末。水调摊纸上。贴奶癖。又用醋面饼子盖之。立效。少顷急去。如不急去即成疮。
●治小儿乳癖（圣济总录）
用独窠蒜一头。捣烂。看儿乳癖大小。候儿睡著。随病大小贴之。腹内作声。便急取去不用。
●青皮丸（幼幼新书）治小儿奶癖。脾疳瘦尽。
用青皮不拘多少。去白乾用。为细末。猪胆丸。如绿豆大。每服五丸七丸。任意汤下。日进三服。
●治小儿奶癖（幼幼新书）
用密陀僧不拘多少。研极细。大蒜自然汁调。稀稠得所。涂于有奶癖处。随其大小周遍。又不可涂之太过。须臾候儿口中有蒜气息。即是药透。仔细以手揉之。觉奶癖似消及五六分。即便用温浆水洗去。切须测度。不可令消尽。恐药毒损气也。如未消药先干。即别使温水润之。
●治小儿奶癖（幼幼新书）
用紫河车。不拘多少为末。每服一钱。冷水调贴癖痛硬处。
●圣效透肌散（卫生宝鉴）治小儿奶癖食癖。时发寒热。咳嗽胁下结硬。
雄黄　粉霜（研各二钱半）　轻粉（一字半另研）　海金沙（一字）　硇砂（另研）　豆蔻　穿山甲（炮）　当归　蒺藜（各二钱）　荆芥　桑肉（各三钱）
上药一十一味拣净。除轻粉粉霜另研为极细末。再入轻粉等三味拌匀。令将独窠蒜去皮研如泥。入头醋和如稀糊。然后调药如膏。约癖积大小摊在纸上。贴于病处。用新绵一叶。覆其上。以三褡紧繫之。待一二时辰。觉疼痛无妨。口鼻内蒜香为度。其功效不可具述。癖消为度。赵黄姑年十三岁。癖积甚大。以至危笃。贴之得效如神。
●香蜜散（杨氏家藏方）治小儿奶癖不消。心腹胀硬。
石燕子（一枚）　丁香　腻粉（锉研）　密陀僧（三味各半两）　大鳖子（去壳一两）
上件为细末。每服一钱。温米饮调下。乳食后空心服。
●又方（华佗中藏经方）治小儿奶癖。
上以白芥子不拘多少。研成膏。摊纸花子上。贴痛硬处。坐中效。
●治小儿乳癖。脑腹高。喘急吐乳方。（华陀中藏经方）
上以不入仓黑豆七粒去皮。研极细。滴水七遍和成作七丸。以青黛末滚之令遍。更用白面和作皮。裹药。慢火煨熟。去面再研细。别入腻粉、生脑子、麝香各少许。再滴水丸作七丸。每服一丸。临卧温水送下。儿子小嚼破无妨。极效。
●水银丸（幼幼新书）治小儿啼叫不止。乳母便将奶喂。因被怒气未定为涎裹。乳滞胸膈。面色痿黄。或时发热吐逆方。
上用积聚门中三出丸药末五匕。铜钱入水银艾同研令匀。星尽为度。亦醋面糊为丸。如绿豆大。朱砂为衣。金钱薄荷汤下三五丸。乳食后服。

痃气（附论）  ***************************
夫小儿痃气者。由饮食不调。生冷过度。与脏气相搏。结聚之所成也。其状脐胁两傍下上有物弦直。大者如臂。小者如指。弦起急痛。故名痃气也。
小儿生下五个月日。上至七岁。有结癖在腹。成块如梅核大。来去或似卵大。常叫疼痛不住者。亦分数类。在左胁下痛者为痃气。下蓬莪术散。夹建脾散与服即愈。如见面黑眼直视。泻黑血。鼻口冷。手足冷。不进食。死。
方
●鳖甲丸（幼幼新书）治小儿痃气。两胁下紧痛羸瘦。
鳖甲（涂醋炙令黄去裙襴）　京三稜（微煨锉）　川大黄（锉碎微炒各一分）　人参（去芦头）　乾姜（炮裂锉）　白术　枳壳（麸炒微黄去瓤）　柴胡（去苗）　当归（锉微炒）　赤芍药　陈橘皮（汤浸去白瓤焙）　厚朴（去粗皮涂生姜汁炙香熟各半两）
上为细末。炼蜜和丸。如绿豆大。每服以生姜汤下七丸。日三服。量儿大小。加减服之。
●京三稜散　治小儿痃气。急痛。
京三稜（微煨锉）　枳壳（麸炒微黄去瓤）　大腹子　鳖甲（涂醋炙黄去裙襴）　神麴（微炒）　诃黎勒皮　蓬莪术　麦糵（炒令微黄）　厚朴（去粗皮涂姜汁炙令香熟）　青橘皮（汤浸去白瓤焙各一分）
上为细散。以粥饮调下半钱。日三服。更量儿大小。加减服之。
●当归防葵丸　治小儿痃气。不能下食。肌体瘦。
●鳖甲大黄丸（圣惠方）治小儿痃气。食不消化。四肢瘦弱。
鳖甲（涂醋炙令黄去裙襴）　川大黄（锉碎微炒）　京三稜（微煨锉各半两）　枳壳（麸炒微黄去瓤）　芎藭　桔梗（去芦头）　赤茯苓　赤芍药　乾姜（炮裂锉）　桂心（各一分）
上为末。炼蜜和丸。如麻子大。每服以粥饮下五丸。日三服。更量儿大小增减服。
●大黄散（幼幼新书）治小儿痃气。发即紧痛。不欲食。
川大黄（锉碎微炒）　鳖甲（各一两涂醋炙令黄去裙襴）　麝香（细研）　木香（各一分）　京三稜（微煨锉）　槟榔　甘草（炙令赤锉各半两）
上为细散。研令匀。每服以粥饮调下半钱。日三四服。更量儿大小。以意加减。
●七味鳖甲丸　治小儿痃气。发即腹痛。不食黄瘦。
●蓬莪术散（幼幼新书）治小儿痃气。一切气疾。
蓬莪术　青橘皮（去白瓤）　益智（各半两）　木香（一分）　糯米（一两）
上为末。每服一大钱。用陈米饮调下。日进四服。
●又方（幼幼新书）治小儿痃气。食不消化。四肢瘦弱。
京三稜（一两微煨锉）　鳖甲（三分涂醋炙令黄去裙襴）　穿山甲（锉碎二两微炒锉）
上捣罗为散。每服一钱。以水一小盏。煎至五分去滓。分温二服。温下晚后再服。更量儿大小。以意加减。
●又方（幼幼新书）
用鳖甲一枚。涂醋炙令黄去裙襴。为细末。每服一钱。以童子小便一小盏。煎至五分。量儿大小加减服之。日三服。神效。

痞结（附论）  ***************************
夫小儿痞结候。结者塞也。小儿胸膈热实。腹内有留饮。致令荣卫痞塞。腑脏之气不得宣通。其病腹内气结胀满。或时壮热是也。
方
●曾青丸（幼幼新书）治小儿八痞。一当心下坚痛。大如小杯。名蒸痞。曾青主之。二如板起于胁下。抢心名蛇痞。龙骨主之。三夹脐如手。名鱼痞。龟甲主之。四绕脐腹雷鸣名寒痞。乾姜主之。五当心如杯不可摇动。名虫痞牡丹主之。六心下如盘名气痞。鳖甲主之。七生于寒热腰胸痛。状如疟。名血痞。䗪虫主之。八脓出腹中痛名风痞。蜚蠊主之。
曾青　乾姜　䗪虫　紫石英　牡丹（去心）　桂心（各二分）　大黄　龙骨（各五六分为度）　蜀漆（七分）　龟甲（一云鳖甲）　真珠　蜚蠊（各三分）　细辛（六分）　附子（四分炮）
上为末。视上所说。依病所主。皆倍药分。和以蜜。丸如桐子大。空心服四丸。此是五六岁儿所服。若小儿以意量之。日三服。丸子大小。量儿与之。服之。当微烦勿怪。腹中诸病皆出。忌猪鱼菜物。据上八说疑别有鳖甲。并用也。
●五参丸（幼幼新书）治小儿胁下有痞。手足烦热。
人参　苦参　丹参　沙参　玄参　防风（各一两）　乾姜　附子（各半两炮）　䗪虫（五个炙）　大黄（四两蒸三升米下）　蜀椒（一合去汗）　巴豆（二十个去皮心炒）　葶苈（一合炒）
上为末。别研巴豆入和匀。杵万下。蜜丸如小豆大。一岁儿一丸。日再。稍加减丸数。
●硝石丸（幼幼新书）治小儿腹内。痞结妨闷。
硝石　柴胡（去苗）　川大黄（锉碎微炒）　黄芩（各半两）　细辛（洗去苗土）　当归（锉微炒）　茯神　赤芍药　甘遂（煨令微黄）　木香　甜葶苈（隔纸炒令紫色各一分）　巴豆（十枚去皮心纸裹压去油）
上为末。都研令匀。炼蜜和丸。如绿豆大。每服一岁儿一丸。二岁二丸。三岁三丸。四五岁儿五丸。并空心以粥饮下。以得快利为度。若未利。明旦再服之。更量儿虚实。以意加减。
●鸡骨丸（幼幼新书）治小儿先得寒热。腹坚牢强。痞不能饮食。不生肌肉。时苦壮热。
芎藭　当归　紫菀　大黄（蒸三升半）　茯苓（各三分）　杏仁（去皮尖炒）　桂心（各四分）　杜蘅　白芷　石膏（各二分）　半夏（一分洗）　黄雌鸡（一个破腹勿令中水去肉取两胁翼及胫骨干之炙令黄色）
上为末。蜜为丸。如小豆大。每服二丸。日进三服。稍稍加之。
●鳖头足丸（幼幼新书）治少小里急。胁下支坚。
鳖头足（一具酒二升浸一宿炙乾）　蛴螬（四十个炙）　五穀虫（二合去头足羽）　蚱蝉　蜣螂（各炙二十个）　乾姜　人参（各三两）　云母（炼）　川芎（各二两）　牛黄（一分）　桂心（一两）
上为末。炼蜜为丸。如小豆大。二丸。日再服。
●牛黄丸　治小儿腹内。痞结多惊。
牛黄　麝香（各细研）　甘遂（煨令微黄各一分）　巴豆霜（半两）　川椒（去目及闭口者微炒去汗一分）　蜈蚣（二枚去足炙令焦）　蚱蝉（七枚微炒）　川芒硝　真珠（末）　雄黄（细研各半两）
上为末。同研令匀。用炼成蜜一合。入白蜡一两。合煎令熔。和丸如麻子大。每服以粥饮下二丸。以利为度。未利再服。看儿大小。以意加减。
●豆蔻草果饮子（活幼口议）治小儿痞气未解。重复取利。致令虚乏。腹肚㽲痛。不思饮食。面目虚浮。强食呕吐。宜服。
肉豆蔻（一个煨）　草果　槟榔（各一个）　绵黄耆（捶蜜炙）　白茯苓　白芍药　白术（炙）　甘草（炙）　陈皮（各二钱）　半夏曲（一钱）
上㕮咀。每服二钱。生姜三片。乌梅半个。枣子一个。用藤纸包裹。蘸湿煨令香熟。去纸。用水一小盏煎至半盏。去滓通口。空心食前服。两滓并煎。兼与小沉香煎丸服之。一方无半夏曲。
●肉豆蔻散（圣惠方）治小儿胸中有寒。乳哺不消。腹中痞满。气逆不能乳食。
肉豆蔻（去壳）　人参（去芦）　藿香　白茯苓　白术　木香　甘草（炙锉各一分）　厚朴（涂生姜炙熟）　乾姜（炮）　诃黎勒（炮各半两）
上为散。每服一钱。以水一小盏。煎至五分。去滓温服。日三服。量儿大小。加减服之。
●柴胡散（幼幼新书）治小儿腹内痞结。身体壮热。中焦壅闷。胁胃不利。
柴胡（去苗）　赤茯苓　芎藭　鳖甲（涂醋炙令黄去裙襴）　枳壳（麸炒微黄去瓤）　赤芍药　桃仁（汤浸去皮尖双仁麸炒微黄）　槟榔（各半两）　甘草（一分炙微赤锉）
上捣粗罗为散。每服一钱。以水一小盏。煎至五分。去滓。温服。日三服。更量儿大小。加减服之。
●大腹皮散（幼幼新书）治小儿腹内痞结。壮热憎寒。大小便不利。
大腹皮（锉）　陈橘皮（汤浸去白瓤焙）　桔梗（去芦头）　鳖甲（涂醋炙令黄去裙襴各三分）　人参（去芦头）　赤芍药　川大黄（锉碎微炒）　木通（锉各半两）　甘草（一分炙微赤锉）
上捣粗罗为散。每服一钱。以水一小盏。煎至五分。去滓。看儿大小。分减温服之。
●槟榔散（幼幼新书）治小儿腹内。痞结壮热。不能乳食。心胸烦壅。
槟榔　川大黄（锉碎微炒各半两）　枳壳（麸炒微黄去瓤）　人参　柴胡（各去芦头）　知母　赤芍药　地骨皮　甘草（炙微赤锉各一分）
上捣粗罗为散。每服一钱。以水一小盏。煎至五分。去滓放温服。量儿大小加减服之。
●前胡散（一名前朴散圣惠方）治小儿胸中寒气结塞不通。时欲呕吐泻泄。腹胀时痛。惊悸。
前胡（去芦）　白术　人参（去芦）　陈皮（去白）　高良姜　藿香　厚朴（姜汁炙熟各一分）　甘草（半钱炙）
上为散。每服一钱。以水一小盏。煎至五分。去滓不计时候温服。大小加减。
●前胡散（幼幼新书）小儿腹内痞结壮热。羸瘦多啼。
前胡（去芦头）　川大黄（锉碎微炒各三分）　枳壳（麸炒微黄去瓤）　赤茯苓　犀角（屑）　郁李仁（汤浸去皮微炒）　鳖甲（涂醋炙令黄去裙襴各半两）
上为粗散。每服一钱。以水一小盏。煎至五分。去滓。看儿大小加减温服。微利为度。
●大鳖头足丸（幼幼新书）治小儿胁下积气。羸瘦骨立。圊便不节。
鳖头足（一具酒浸一宿炙令黄）　乾漆（二分炒）　紫芝　芍药　人参　栝蒌根（各三分）　甘草（四分）
上为末。蜜和丸。如胡豆大。每一丸。日进三服。鳖截之去头。取颔下一段。足取腕前一段。
●治小儿痞方（幼幼新书）
白丁香　紫丁香（各四十九粒）　舶上硫黄　密陀僧（各一块皂角子大）　五倍子（一个枣大）　黄鹰屎（米炒一钱）　麝香（少许）
上为末。如小豆大。儿瘦者。粟米饮下半钱。肥者大米饮下。并第七椎下。两边灸之。须火烟干。虫自出。如麸片相似。效。
●甘遂丸　治小儿腹内痞结。乳食不消。心腹刺痛。
甘遂（煨令微黄）　真珠（末各一分）　黄芩　赤芍药　杏仁（汤浸去皮尖双仁麸炒微黄）　巴豆霜（各半两）
上为末。入杏仁巴豆霜同研令匀。炼蜜和丸。如麻子大。二三岁儿。空腹以温水下二丸。以利为效。未利再服。更随儿大小加减。
●甘遂散　治小儿腹内痞结。虽服汤得利。而滞实不去。心下坚满。按之辄啼。内有伏热。诸候集成此疾。宜服。破痞除热。
甘遂（煨令微黄一分）　青橘皮（汤浸去白瓤焙）　黄芩　川大黄（锉碎微炒各半两）
上捣罗为散。每服一钱。以水一小盏。煎至五分。去滓。量儿大小分减温服。以利即止。利后以糜粥放冷补之。无不效。
●鳖头丸（幼幼新书）治小儿痞气。胁下胀满。腹中积聚坚痛。
鳖头（一个）　虻虫　桃仁（炒各三分）　䗪虫（炒三分）
上为末炼蜜丸。小豆大。二丸。日进三服。以知为度。如不利。加大黄三分。
●甘遂汤（杨氏宝书）治小儿服汤已得大利。温热已解。而滞实不去。心下坚痞满。不可按。按之辄啼。内有伏热。诸候集成。此疾。宜服。破痞除热。
甘遂　甘草（炙各二分）　黄芩　大黄（各四分）
上以水二升。破鸡子二个。和取白。投水中。搅令沫上。吹去之。内药煮。合为二服。
●治小儿患腹中痞结。常壮热。（幼幼新书）
大黄（炙烟出）　鳖甲（炙黄）　茯苓（等分）
上为末。蜜丸。大豆大。饮下。日三服。量儿加减服之。一方用龟甲。
●鸡子汤（肘后方）治小儿六七岁。心腹坚痞。时时寒热如疟。服紫丸六十日。吐下痞乃坚。以此汤一剂去恶物数升遂愈。常用之效。
甘遂（七铢）　甘草（炙）　黄芩（各五钱）
上以水二升。鸡子一枚。少打开出白。投水中熟搅。吹出去滓。内药。煮取一升。随小儿大小。许可得下。合和与之。药无毒。下痞未尽。更合。坚实多者加芒硝细辛各一两。大效。
●治小儿痞满（幼幼新书）
用三白草。捣绞汁服。令人吐逆。除胸膈热疾。亦主疟及小儿痞满。按此草初生无白。入夏叶端半白如粉。农人候之莳田。三叶草白便秀。故谓之三白。
●又方（幼幼新书）除小儿痞满闪癖。
用甜藤叶捣敷之。

积聚（附论）  ***************************
夫小儿有奶积候。但是吐下奶来。有臭酸气。此候因儿啼未住。母将奶与吃。致不消化。日久停滞胃冷而致此。所治者。先用丁香散调胃。后下食积牛黄丸。取下奶积。后下匀气散补气。常服健脾散即愈。食积候。夜间肚微微作热。或呕或泻。此因饮食伤饱而更睡致此。所治者。下食积牛黄丸。通下后用匀气散补气。常服万灵丸即愈。气积候。面黄白不进食。肚微痛。夭矫啼叫。此因患诸般气候。久而不安。传归气积致此。所治者用万灵丸、匀气散、醒脾散、健脾散。相夹调理即愈。脾积候。面黄如土色。或滞黄而面带虚肿。脐下微痛。肚皮热。饮食减少。才食便言脐上及肚中痛。所食不化。头微热。此因先食硬物。不然冷物所伤在脾。所治者先下青金丹取下脾中积。后用匀气散、醒脾散补气。常服健脾散、万灵丸即愈。虚中积候。浑身微热。不思饮食。渴目多昏昧。抱著时一似睡未觉。此候多因久泄泻不止而虚得此候。所治者。先下青金丹通尽肚中积。后用匀气、醒脾散、调理。常服万灵丸。保童丸调理即愈。实积候。大便不通。风毒疮疖。喉闭赤腮。喉中涎响。此因儿子生来饥。猛饮食无度。至有前件候。所治者先用夺命散、吐下热涎。后匀气散、醒脾散、调理。常服牛黄膏、镇心丸、天竺黄散与服。即愈。
小儿积病可医者九。面上虚肿者。是脾之所繫。脾主身之肌肉。故应面。故知是脾积。其脾系土。土无正形故早晚浮肿不定。多则早浮。其睡则脾不磨。上面作肿。若病后有此证。则是虚中积。宜用调脾消积。行气等药。面合地卧是脾积。何以合地。其受积在脾。是冷积。何以知之。其脾好土。故知在脾。其冷者属阴。故知伤冷硬食得之。宜下热积气药。儿腹胀。其积在肺。何以知之。其肺主于气。才当受积。其气不调。腹胀满气急。故知在肺。如腹胀先宜调气。后转。转后更宜调气。小便如油。其积在小肠。何以知之。其积受于脾。脾当传心。心不受触。则入小肠。小肠是心之腑。故知在心小肠。则节其水道。小便如米泔油相似也。发黄是积气伤心。心主血脉。荫遍身毛发。被积气所干。则发黄。故知是积伤心。宜下空心散。及取积药。此人必时复发热也。赤白痢其积在肺。受传大肠。及有外伤冷而得。何以知之。其肺主西方庚辛金。其色白。后赤则是外邪。故知肺传大肠则为赤白痢也。宜取后调气。两眼黄赤睛青。其积在肝。何以知之。肝主东方甲乙。木色青。却被积气所干。即黄赤。睛青者眼属五脏。肝是其主。肝若受积。故令眼黄赤睛青者。是肝受积。若传胆。其人口苦。不要吃物。宜凉药退之。遍身虚肿。其积不在脏只在腑。何以知之。为其积曾取。后被药发动。即不在脏。故出皮肤之间。为肿也。只宜下取。虚中积药然后补之耳。
多泻白粪是受冷积在脾。何以知之。脾主化受。冷积在脾。冷滑而泻白粪。故知在脾。宜先转。后热药补之。
小儿积病不可医者六。喘急是肺积。肺主气。其喘急则肺绝。其人当面白。全无血色。故不可医也。面黑是肾积。其人面黑者。是肾绝也。人当不辨好恶。眼直无光。只得一日而死也。吐热气是荣积。其不医者是血绝。不可治也。血主心。心不能管。故出热气。不治耳。手脚心生疮。是卫积。卫者气也。胃气不生。故手足生疮。若卫绝则气不回。只得半日也。恶心吐乾呕是胃积。何以不医。胃主化食。胃绝则恶吐。故不治。其人必食乳不化。不食亦干吐呕。面色青黄。无血色也。泻久住又泻。是积咬脾烂。何以知其脾烂。其人当泻白粪。为食不消。住了却放粪。赤黑而死。即知脾烂不可治。
积病口中气温。面黄白。目无精光。或白睛多。及多睡畏食。或大便酸臭者。当磨积。宜消积丸。甚者当白饼子下之。后和胃。
小儿五积为脏气不行。蓄积一处不动。故曰积。夫心为伏梁在脐上。上攻其心。下攻胃口。脾为痞气在胃口上横之。肝为肥气在脐之左边。肺为息贲在脐之右畔。肾为贲豚。在脐下。各有变动。非食之所成乃气积也。脏属阴。故在一处而不动也。小儿有聚。谓六腑之气留聚也。腑属阳阳气运转不停。故其聚不定一处发。儿腹痛积聚之候皆面黄瘦劣。呕咂不生肌肉。发立或肌体浮肿。腹急及多困。多为水气。
凡惊中虚积者。谓因惊取复惊发动是也。所下粪青秽。凡虚中有积者。因伤食而泻。又吐如此渐虚。其病未瘥。故曰虚积也。又虚中之积。有积而频频取转。取转不著致其积尚伏。故亦曰虚中积。若惊积取下。则粪随惊青。如是食积即粪成块子。凡疳中虚积者。因疳病转泻虚。而疳不退。故虚中尔。所取下粪。里白色也。
小儿八种积病。多吐多泻。多困多热是也。面肿、手脚肿。是虚中有积。腹胀不思饮食。是胃中有积。合面吃土炭、痢痛大腹中有积。面多黑困。眼不开。脾脏中有积。小便似油。脚手肿。肾脏中有积。渴泻不止。膀胱中有积。腹内虚鸣。小便赤黄。小肠中有积。多吐逆不吃食。上膈中有积。　浑身虚肿者。脾之有积。久取不下。号曰虚中积。先塌气候取之。肚肿四肢黄色者。受水气须取之。小便如米泔肝脏受积。此后用取之。头发黄者疳劳候。欲发此。背之积用取之。眼睛黄鼻出水者肝肺有积。乃风疳之候。当取之。赤白滞痢者。此脏腑内久积。用取之。肠内虚鸣者。此气虫之候用取之。多吐逆或日近及气酸臭可取。若已久不可遽取。恐作慢脾。且调理。合地而卧。此疳虫攒心用取之也。　小儿积病其脉沉实。积者小儿恣餐毒食。瓜桃李果肥滑黏腻之物。蕴成积聚。若小儿肥实。宜与葱汤丸。取次银白散补之。
小儿积病其脉洪大。下黑血。形瘦不行。坐久患积。腹急如鼓。项软四肢冷。口噤都不食。并是死候。积有虚有实。木香丸虚者少与之。实者倍用之。
小儿消积多用青皮。然青皮最能发汗。有汗者勿与之。
凡有积滞。须辨虚实。虚则补之。实则取之。古方不问四季。令服四味大黄饮子。钱氏论小儿当服紫霜丸。二者俱不可用。况孩儿肥瘦不同。长短不同。孩儿黑白亦自不同。南北方之地不同。而又况古今不同。岂可一概而论也。大法实者可服进食丸。虚肥白者及疳瘦孩儿宜服肥儿丸。
风积者眼白青。孩子壮热形瘦也。疳疾者。眼黄肚急。大便无禁。食积者能食不生肌。但腹大耳。奶积者。乳食过多。少时必哭多。即呕吐。壮热是也。惊积者。大便青。眼亦青。夜啼。宜用妙香丸取。大抵取积之法。只用巴豆、腻粉药。或宣取药。皆可量儿虚实大小。壮者一岁五六丸。虚者三四丸。用鸡子一枚箸头扎一窍。入药于内。再塞之。蒸熟空心连药与儿吃尽。良久取下积臭秽之物。只白粥补之。此余尝用取积之药。却以鸡子引引入于脾。其积取尽。鸡子至温补。食之大能温益脾。产妇吃此。可谓良也。药取而食补也。
方
●五积丸　治一切食积乳积积痢。此药内有温胃补脾理气之剂。不损胃气。有积则利。积去则止。无积则不利。凡治积痢。先服之以去其积。
缩砂仁（五钱）　木香（二钱）　丁香（二钱）　肉豆蔻（三个面煨）　大麴饼（生）　三稜（煨）　莪术（煨）　白茯苓（去皮各三钱）　腻粉（二钱炒）　人参（去芦头）　白术　代赭石（火烧醋淬各三钱）　白姜（炮二钱）　麦芽（三分生）　百草霜（一钱炒）　巴豆（三钱去壳纸捶去油）
上除巴豆百草霜另研外。馀味各制为细末。再入巴豆百草霜拌匀。捣饭为丸。大小随意。空心白汤吞下。五更服。如取积未动。早晨再一服。乳饭放迟。温食免药食相忤。吐逆恶心。如止痢。食白粥即止。汤氏方取虚中积。以熟鸡子黄和丸。在内与儿食之。盖药取积而食补。
●消积饮　治脾胃虚冷。不能消化乳食。致成积痢。及治冷气疝。虚疟虚积吐利。常服调脾进食。
缩砂仁（五钱）　陈皮（去白三钱）　良姜（油炒二钱）　丁香　粉草（炙各二钱）　茴香（炒三钱）　香附子（炒去毛）　麦芽（生）　三稜（炮）　苍术（米泔浸各三钱）　莪术（炮）　厚朴（姜制）　青皮（炒去瓤）　枳壳（煨捶油）　大麴饼（生各三钱）
上为细末。米汤调。入烧盐空心服。或冬瓜仁汤下。虚中积米汤调下。五积丸磨化。积滞将以巴豆去壳炒药料。仍去巴豆。久癖用硇砂炒厚朴。治冷气加白姜。治疝木馒回香汤入生盐下。
●消积丸
白姜（炮）　肉豆蔻（面裹煨各一两）　枳壳（炮）　三稜（炮）　莪术（炮）　姜黄（炮）　荜澄茄（各五钱）　百草霜（微炒）　陈皮（去白）　粉草（炙）　大麴饼（生各三钱）　巴豆（五十枚去油）　杏仁（五十粒去皮尖）　青油（半两）　酒煮黄蜡（二两）
上除巴杏另研外。余为细末。入巴杏拌匀。以清油熔蜡化开。入药末。捣千百杵令匀。作一蜡柜丸。合收临用旋丸。空心姜汤下一丸。凡用蜡丸取其入于肠脏。消化积也。
●百当膏　治一切积聚。心腹疼痛。年月深久者。皆治之。百日至一岁皆可服。
丹砂（研）　腻粉　黄蜡（各半两）　水银　阳起石（研）　粉霜（研）　蝎梢（炒末）　铅（结沙子各一两）　牛黄　铅霜（研）　龙脑（各二钱）　巴豆（肥者二十粒去皮心膜研去油取霜）　半夏（一钱汤浸七次捣罗为细末）
上件令研极匀。熔蜡并熟蜜少许。同和成膏。旋丸如梧桐子。小儿如黍米大。每服三丸至五丸。量大小虚实加减服。吐逆藿香汤下。取热积生姜蜜水下。取冷积乳香汤下。风涎薄荷汤下。便利米饮下。
●磨积丸（瑞竹堂）　治疳积泄泻。
京三稜　蓬莪术　陈皮　青皮　神麴　麦芽　郁金　胡黄连　雷丸（白者）　使君子（肉）　芦荟（以上各等分）　香附（同三稜莪术青皮陈皮五件一处好米醋煮一昼夜焙乾用）
上为细末。米醋为丸。如绿豆大。每服三十丸。糯米汤下。虚弱加木香。虚极加附子。疳极加癞呵蚾肉。
●芦荟丸（幼幼新书）治惊疳积滞。或渴或泻或热。
芦荟（一钱先入钵内研）　使君子（不去皮壳）　芜荑（半钱去皮取仁）　槟榔（一个）　胡黄连　沉香　木香（各一钱）　麝香（少许）　龙胆草　朱砂（各半钱）　夜明砂（二钱绢袋洗去土）
上焙乾末。用醋胆汁丸。如梧桐子大。每服十粒。米饮下。常服妙。
●龙虎丹（幼幼新书）疗虚中积。泄痢腹痛。后重。
朱砂（秤）　腻粉（炒）　粉霜（炒）　礞石（秤）　白丁香（秤）　枯矾（炒各一钱）　定粉（炒二钱）　黄丹　硝石　硇砂（各炒半钱）
上研匀。蒸饼心水浸和丸。如樱桃大。大人每服二丸。小儿一丸。米饮下。
●调中槟榔丸（圣济总录）治小儿食疳。长肌肤。益颜色。化宿食。治腹胀。破积聚。和气。
槟榔（锉）　丹砂（研）　阿魏（面裹煨熟）　代赭　乳香（研）　木香　五灵脂（炒）　肉豆蔻（去壳各一两）　巴豆（去皮心膜出油尽半两）　蟾头（一枚炙焦）
上研匀细。面糊和丸。如黍米大。每服二丸。温生姜汤下。更量儿大小加减。一方有麝香。
●妙香丸　治小儿虚中积。潮发寒热。心腹胀满。疼痛。
辰砂（一两）　牛黄　生龙脑　麝香（各一分）　金箔（十四片）　粉霜　腻粉（各一钱）　蜡（二两）　巴豆（一百二十个肥者）
上丸如弹子大。量虚实加减。龙脑浆水下。夜半后服。脏虚即以龙脑米饮下。每服三丸。如小豆。欲药势缓。即按令扁。疾坚者加至十丸。皆以针刺作数孔。以行药力。小儿取积如绿豆大。治小儿吐逆尤效。此药最下胸中烦及虚积。
●紫霜丸（出幼幼新书）治消渴去积。
代赭石　木香（炮）　乳香　肉桂　杏仁（去皮尖）　丁香（各一钱）　陈皮（一钱半去白）　肉豆蔻（一个炮）　巴豆（十五粒去油）
上为末煮面糊丸。如绿豆大。每服七丸。饭饮下。
●惺惺丸（出幼幼新书）治小儿疳劳黄瘦。虚中伏积。久患赤白痢。但是虚中伏积。宜用此药。
阳起石　轻粉　粉霜　黄鹰屎　白丁香（各一钱）　朱砂（一钱半）　硇砂（挑一钱匕）　小银砂（一钱）　石燕（一个火煨五次浸淬五度）
上为细末。汤浸蒸饼为丸。如梧子大。每服七丸十丸至十五丸。用火煅皂角葱白汤下。非时服。不动脏腑。
●蜡丸子（出幼幼新书）治一切积滞。泻痢。或累经取转。气已虚为病未去者。大人小儿并宜服之。
硇砂　粉霜　辰砂（并研）　腻粉（各一分）　川乌头（去皮脐生用一两半取细末）　青橘皮（去白取末一两）　黑牵牛（取粉称一两）　巴豆（肥者一两去皮膜用盐四两同炒讫至紫色去盐不用又生巴豆去皮乾称一分去心膜与炒熟巴豆同研极细入前件众药末再同研匀）
上药末。每一两用黄蜡二两先消作汁。次投药末。搅令极匀。放温。丸如梧桐子大。每服量人虚实五粒。如药经年加至七粒。小儿虚积潮热。寒热亦与服。绿豆大三粒。生姜木瓜汤下。夜卧服。凡有冷积胸膈不利。先吃一服。冷泻不止。或赤白痢尤宜。服药即愈。如痢甚者。三更初一服。次日更一服。立效。
●真珠丹　治小儿久积惊疳。退积滞。化风涎。利膈。
真珠（末）　巴豆霜（去油用霜）　滑石（各一分）　半夏（三分姜浸七次）　续随子仁（三分）　白附子（半两）　寒食面（一分）　天南星（半两姜浸七次）
上末。滴水丸。如桐子大。每服一丸。二岁者一二丸。加减。用葱白汤下。疳疾使君子汤下。
●木香丸　治乳积食积气积。
木香　蓬莪术　缩砂仁　青皮（去白）　朱砂（研细）　代赭石（研各二钱）　大丁香（一钱）　川巴豆（纸压去油一钱）
上为细末和匀。飞罗面糊丸。麻子大。风乾。每服二三丸。乳伤乳汁下。食伤米饮下。后与大异香散。或和剂异香散亦得。气积橘皮煎汤下。下后与和剂流气散。
●异香散　取积后调理。
石莲肉（一两）　蓬莪术　益智仁　京三稜　甘草（各六两）　青皮（去瓤）　陈皮（去白各三两）　厚朴（姜汁炒二两）
上锉散。每服二钱。水一盏。生姜二片。枣一枚。盐少许煎。通口服。盐汤点。盐酒调亦可。不拘时服。
●消食丸　化积滞。
香附子（一两）　缩砂仁（一两）　橘皮　甘草（炙）　神麴（炒）　麦糵（炒）　三稜（炒）　莪术（炒各半两）
上为末。化蒸饼为丸。如黍米大。食后温水下。一岁十丸。加减。
●曾青丸　疗大人小儿久寒积聚。留饮宿食。天行伤寒者。服之二十日愈。久服令人延年益寿。殷仲堪云。扁鹊曾青丸。疗久癖积聚。留饮宿食。天行伤寒。咳逆消渴。随病所在。久病羸瘦。老小宜服药。或吐或下或汗出。
曾青　朴硝（各二分）　茯苓　寒水石　大黄　附子（炮各三分）　巴豆（二分去皮心膜炒）
上捣下筛。巴豆硝石合捣六千杵。次内附子捣相得。次内茯苓捣相得。次内大黄捣相得。次内曾青捣相得。次内寒水石捣相得。次内蜜和捣千杵。大人服如大豆二丸。小儿五岁以下如麻子大一丸。二三岁儿如黍米大一丸。如服药以薄荷粉粥清下。当覆卧令汗出。吐下气发作服二丸。霍乱服三丸。泄泻不止服一丸。可至二丸。一方用曾青三分。忌猪肉冷水。芦笋大酢。
●七宣丸　疗风气结聚。宿食不消。兼沙石皮毛在腹中。及积年腰痛。冷如冰石。脚气冲心。烦愦闷乱。头旋暗倒。肩背重闷。心腹胀满。胸膈不开。寒风毒气。连及头面。大便或秘。小便时涩。脾胃气痞结。不能饮食。脚转筋。掣痛挛急。心神恍惚。眠寝不安等疾。
大黄（湿纸裹煨十五两）　桃仁（去皮尖煨六两）　枳壳（炒）　木香　柴胡（去苗洗）　诃黎勒皮（各五两）　甘草（炙四两）
上为末。炼蜜为丸。如桐子大。每服二十丸。米饮下。食后或临卧服。稍增至四十丸。取宣利为度。量虚实增减。觉病势退。即服五补丸。不问男女老少。并可服。量方加减。
●青金丹　治小儿诸积病。
滑石（末）　白丁香（罗过）　天南星（各二钱匕）　青黛（罗过平满挑二钱）　轻粉（重二钱）　水银（称二钱先以锡二钱于铜铫内煮熔便以水银拌和泻出于地冷用）　川巴豆（去皮心膜七十二斤无缺损者井花水浸一宿悬当风处吹乾研烂）
上前件药同拌合。用软饭为丸。如桐子大。巴豆不出油。依形证用汤。使下项。伤寒后取积。淡煎葱汤吞下。取疳虫用牛肉炙汁下。惊风肚中紧硬面青黑金钱薄荷葱汤吞下。因伤看肚中及腹皮上微热。肚胀夜间作热。似疳又不是疳。面青黄色。眼微黄此腹中有积。用皂角子二七粒灰内煨过。用水一盏。煎至半盏下。有积作泻。鱼鮓汤下。气积炒茴香汤下。凡下此药。周岁十四丸。三岁十八丸。七岁二十四丸。看大小加减。下须是四更初下。至天明通下积来尽时。可依形证候下药补之。临吃此药。恐先吐下痰涎亦不妨。
●软金丸　治惊疳下积聚。
青黛　腻粉　胡黄连　麝（各一分）　寒食面（三钱）　使君子（三个）　天浆子（三七个）
上研匀。滴水丸。梧桐子大。每一丸。用金钱薄荷汤化下。
●三出丸　去积聚。
陈皮（去瓤）　缩砂　藿香　京三稜　蓬莪术　芫花（各一分同醋煮乾为度）　巴豆（五十粒和壳瓦上焙焦为度）
上先六味为末　次杵巴豆令烂。与诸药拌匀。以醋面糊为丸。如绿豆大。朱砂为衣。每服三五丸。薄荷汤化下。乳食后服。
●胆矾丸　治小儿脾积肌瘦。
石胆矾（研）　芦荟（研各半两）　龙脑（研）　麝香（研各一钱）　丹砂（研各一分）　黄连末（一两用獖猪胆一枚入末在内以好醋煮十馀沸取出挂候乾研为末）　胡黄连（末一分）
上同研匀。细醋煮面糊丸。如绿豆大。每服十丸。早晨临卧温米饮下。更量儿大小加减。
●抵圣丸　治下虚中积久。曾取转不得者。
犀角（镑末二钱）　蝎梢（三七个）　银末　朱砂（各一钱）　芫花（二钱同巴豆用好醋二盏煮令尽拣出巴豆以冷水浸洗控干芫花再炒令乾捣末取二分用）　巴豆（二十八枚去皮膜）
上同为细末。再研如面将巴豆别研如糊。和匀。以水煮面糊为丸。如小绿豆大。如小儿因惊积聚黏滑毒物在于脾胃。累曾取下。变成虚积。枣汤下。体热因困。眼合不开。黄连甘草薄荷桃仁汤化腻粉一字许下。一岁以上三岁以下二丸。小儿只可一丸。米饮下。大人吃食吐逆。心腹胀满。夜有盗汗。日渐羸瘦。用姜枣汤下。妇人血气。米醋汤下。五七丸。更在临时。约其虚实加减用之。名紫金丹。
●万灵丸　治小儿诸积。依形证用之。
木香　黄连　蓬莪术（各半分）　陈橘皮　青橘皮（各去瓤一分）　槟榔（一个重钱半已来者用）
上为末每服药一钱。用巴豆一粒去心膜。用醋煮巴豆一个。煮药令巴豆紫色。用杏仁一枚去皮尖。灯火上煅留性。二味都研用。醋面糊为丸。如梧桐子大。每服五丸至十丸。薄荷姜汤吞下。
●木香真珠丸　治小儿虚中一切积聚。惊涎宿食。乳癖。治大小便涩滞。疗腹胀。行滞气。
木香　白丁香（直者）　丁香（末）　轻粉（各半钱留少许为衣）　白滑石（末二钱）　巴豆（十四个水浸一宿研极腻一法用小便浸）
上为末。研匀。湿纸裹烧粟米饭丸。麻子大。一岁一丸。八九岁以上至十五岁服八丸。炮皂子煎汤放冷下。挟风热难动者。先服凉药一服。乳癖者减丸数。隔日临卧一服。
●龙鬓丸　取化百日儿及初生儿一切虚中积。转取不下。日渐肌瘦。
硇砂　朱砂　粉霜　腻粉（各六钱）　白矾（飞）　黄丹（生用各半两）
上研匀细如粉。汤浸蒸饼丸。如龙眼核大。量虚实加减。大人一两丸。临卧陈米饮下不嚼。小儿半丸。此药有积则化。无积不动。小儿半粒分丸。
●紫金丹　治下膈取虚积。沉积。逐风涎。
铁粉（真者一分）　白丁香　腻粉　硇砂（无石者）　粉霜（各一钱）　巴豆（六十粒去皮膜留油）
上研匀。用黄蜡净者半两。银器内重汤煮开。入药拌匀。取出放冷。作剂旋丸。小豆大。打扁。每服二粒。枣一个细嚼。裹药吞下。临卧服。并不可搜搅。亦不可动气。要利看虚实临时加减。小儿亦可服之。
●槟榔散　治小儿积食。疳气。肚胀等候。
甘草（炮）　木香（各一分面裹煨候面色黄去面）　槟榔（两个生锉）　青橘皮（去白半两）　陈米（半合用巴豆二十五粒去壳合炒香熟以去巴豆只用米）　巴豆（二十粒去壳同青皮炒半时辰慢火炒去巴豆只用青皮）
上为末。每服半钱。或一字。葱汤调下。服后溏利下。则瘥。
●桃符丸　取惊积。
朱砂　天麻（末）　铅白霜（各半钱）　轻粉（二钱）　水银（皂子大）　巴豆（三粒去皮膜）
上为末。飞罗面滴水如梧桐子大。惊候壮热。或吐或泻。脉沉缓。眼色困。此是惊积。周岁以下。五丸。桃符汤下。加减服之。
●睡惊散　治镇心取积。
郁金（半两）　辰砂（半钱）　麝香　乳香（各一字）　陈皮（二两去白用一分）　巴豆（十四粒同郁金炒熟不用巴豆）
上为末。每服一字。看大小加减。薄荷汤下。
●胜金饼子　治虚中积。
粉霜　延胡索　巴豆霜（各半钱）　轻粉（一钱）　朱砂（一块皂子大）　石燕（一个）
上为末。冷水为饼子。如梧桐子大。每服一丸。皂子汤下。大小加减。
●太碧丹　治水癖食癖。五积果子毒。但是腹中疾。并治五积。奶不消。四季服之。
光明砂（二钱）　滑石　腻粉　舶上硫黄　鹰粪（各一钱）　小巴豆（七粒班者去心膜水浸一宿淘二七度研如泥去油）
上为末。同研匀。入巴豆膏浸煎。红米饭为丸。绿豆大。青黛为衣。半周一丸。一岁二丸。量儿大小。加减用之。春冬煨皂角汤。秋夏煎萝卜汤下。如惊煎金钱薄荷汤下。
●三稜散　治积气肚疼。
益智（炒去壳）　三稜　莪术　青皮（炒）　缩砂仁　甘草（炙）
上等分为末。白汤点下。
●草豆蔻散　治小儿胸中寒气。积滞气逆。不下乳食。
草豆蔻（三枚去壳）　槟榔（一分）　诃黎勒（半两煨用皮）　人参　前胡（去芦各一分）　甘草（半分炙锉）
上为散。每服一钱。以水一小盏。煎至五分。去滓。不计时。温服更量大小以意加减。
●镇心丸　歌曰。小儿心硬辨应难。撞肋冲心有数般。忽即当心一片硬。不然分作两边安。丁香牛黄石膏共。天竺生犀丸作丹。更入茯苓并枳壳。频服三粒必心宽。
丁香（半分）　天竺黄　石膏（各一分）　生犀（末一钱）　牛黄（少许）
上为末。蜜丸。如绿豆大。每服二粒。春夏枳壳汤下。秋冬茯苓汤下。
●双丸子　治小儿结实不散。乳食不消。心腹痛。
甘遂（炒）　牛黄（各二分）　真珠（一分）　杏仁（汤去皮尖）　芍药（各四分）
上为末。蜜丸麻子大。一岁儿米饮下二丸。量儿加减。
●柴胡饮　治小儿自下后。得寒热。血结成癖气。在左胁下。或寒饮或冷食。积聚气动。胸心留热。不下饮食。羸瘦。宜先服此饮子。散气下食。后服紫霜丸。去宿积自充溢也。（方见紫霜丸）
柴胡　茯苓　人参　白术　鳖甲（醋涂炙香熟各二分）
上切如绿豆大。水二升。煮五合。空心分温三四服。相去如人行一二里久再服。粥以将息。
●北亭丸　治小儿积聚黄瘦吐食。
北亭　马牙硝　朱砂（各末一钱匕）　腻粉（一钱）　巴豆（六十个去壳细研出油）
上研匀。用饼剂中裹之。煨令熟。去饼。硬者留少许。润者滴水为丸。如绿豆大。荆芥汤下。一岁一丸。
●白芷散　治小儿疟癖。虚中积。及奶癖等疾。
白芷　硫黄　密陀僧（各半两）　母丁香　白丁香（各三七粒）
上为末。每服半钱。煎面汤调下。未发时一服。取下黑物。不用服补药。发时一服。如用补只煎醋石榴皮汤与吃。日二服。逐日下黑物为效。忌鸡鱼果子。乳母亦忌。
●乳香丸　治小儿一切积。累用药取不下。腹胀泻痢频并。
乳香　硇砂　没药（各一块皂子大）　芥菜子（四十九粒）　巴豆（一粒生）
上为末。大枣一枚。裹湿纸重封。灰火内炮熟。取出去纸。与枣子肉乳钵内研为膏。若不通研入少许。飞罗面丸。如绿豆大。每服七丸。周岁三丸。五更用淡姜汤下。取下原伤物。
●朱砂丸　治小儿惊热。乳食积聚不消。
朱砂　腻粉　麝香　雄黄（各半分）　巴豆（七粒去皮去油）
上为末。蜜丸如粟米大。一岁一丸。荆芥汤下。大小加减。
●下积丸　治乳食伤积。心腹胀满。气粗壮热。或泻或呕。
丁香　缩砂仁（各二十个）　使君子（五个焙）　乌梅肉（焙）　川巴豆肉（各二个不去油）
上为末。研细和匀。烂饭丸。麻子大。每三丸。橘皮煎汤下。
●三稜丸　治小儿脾积气。
京三稜（锉）　石三稜（锉）　鸡爪三稜（锉）　蓬莪术（锉各半两）　木香（一分）
上五味。并生杵罗为末。煮面糊和丸。如麻子大。腻粉为衣。每服五丸。乌梅生姜汤下。量儿大小加减。
●真珠丸　疗小儿痰实结聚。宿癖羸瘦。露骨不能饮食。　丹砂丸　消除积滞。化胃久伏积聚。
巴豆（一分去皮以米醋煮一二十沸却入新水内洗七遍静去膜并心及入乳钵内一同研如粉量出油）　豆蔻（四个为末）　木香　朱砂（研细各一分）
上同研令细。以面糊和丸。如菘菜子大。每服三五丸。小儿一丸。酒食所伤。盐汤下。温水亦得。小儿疳气肚胀。散米饮下一切寒疾。生姜汤下。妇人血气当归酒下。吐逆不止。煨姜汤下。咳嗽乌梅甘草汤下。水泻新汲水下。赤痢乾姜汤下。白痢甘草汤下。血痢没药汤下。一切疾更酌其虚实用之。
●真珠丸　治惊风。止吐逆。腹内有症积。疏脏腑。
滑石（三分）　天南星（二钱）　腻粉（一钱）　巴豆（七粒去皮纸裹压去油）
上研为细末。以糯粥研为丸。如黄米大。若腹内有症积。临卧时炮皂角子煎汤下。惊著用葱白汤下。若有涎吐逆。用丁香母一个煎汤下。每服一丸至三丸。量儿大小加减。
●麦门冬双丸子　治小儿痰实结聚。
麦门冬（去心四分）　蕤仁（二百枚去皮膜）　丹砂（三分）　巴豆（四十个去皮心炒）
上为末。蜜丸黍米大。一岁二丸。二岁服麻子大四丸。一方用真珠。不用丹砂。白汤下。
●圣饼子　治一切积。及虚中积。下风延。其药取病甚稳。全不搜搅。时作壮热。烦渴。腹脏不调。
轻粉　粉霜（各四钱）　石燕子（大者二枚先为细末）　延胡索（大者二十八个为末）
上同研匀。滴水和丸。如大棋子大。仍候阴乾。每服一饼子。先用熟水浸软。冷浆水调下。临卧更深。服后急嗽口。此药只取积滞。并不损气。更临时加减。若要下惊积。则每料更入朱砂生龙脑各一钱重。小儿一饼。分为四服。或便捏成小饼子。
●桃红散　治小儿惊积疳积。常服进食。面如桃花。
马牙硝　朱砂　茯苓　人参（等分）
上为末。二岁服二字。一岁一字。三岁亦二字。四五岁三字。新汲水入蜜少许调下。蜜水约盏内三分。
●五圣丹　治一切远年近日酒食所伤。渐成积块。兼消化冷果食。逐五饮。服饵。消积块。
大乌梅　巴豆（大者各十个）　半夏（大者用三十个）　丁香（新好者五十个）
上为细末。滴水为丸。如麻子大。朱砂为衣。小儿一两丸。大人每服三五丸至七丸。量虚实加减。生姜汤下。不计时候。
●紫金丸　治小儿大人。因惊积聚。黏滑毒物在脾胃。累曾用药取不下。变成虚中积。大人吃食吐逆。心腹胀满。夜有虚汗。日渐羸瘦恶。
蝎梢（三十个）　犀末　银末　朱砂（各一钱）
上为末。极细。用水面糊为丸。绿豆大。用姜枣汤下七丸。妇人血气米饮下五丸至七丸。小儿惊疳积。体热困重。目不开。用黄连甘草桃仁薄荷汤。化腻粉一字许下。一岁以上。三岁以下三丸。小儿只可一二丸。
●浮珠丸子　治小儿取积。
雄黄（水飞过）　朱砂（细研）　腻粉（各半钱）　巴豆（五粒去油）
上和匀。以天南星末。酒煮糊为丸。小儿粟米大。大人梧桐子大。用金钱薄荷汤下。加减服之。
●磨刀丸　取小儿久困惊积滞食。急慢惊风。积奶不下。作躁作热。作吐泻。多叫不睡。
全蝎　朱砂（一钱）　粉霜（二钱）　半夏（汤洗七遍去涎各七个）
上为末。巴豆十四个。都研不出油。细研。蜜浸蒸饼心为丸。入麝香少许。丸如绿豆大。磨刀石水下。一岁一丸。看虚实加减服食。如吐泻不妨吐泻。即用惊药调理。不得吃和气散。恐浑身惊气。
●取积青榴丸（幼幼新书）
轻粉（五钱匕）　青黛（三钱匕）　脑麝（各半字重）　巴豆（去心油春冬三十五粒秋夏二十四粒）
上为末。面糊丸。如绿豆大。每服五丸。米饮化下。
●五珍丸　治酒食积。通用。
青皮（不去白炒焦黄）　乾姜（烧带生存性）　北五灵脂　蓬莪术（各一两）
上为末。夹和秤药末。一两。用肥巴豆肉。以石压准去半油秤一钱。研细。拌和粳米饭丸。麻子大。每服三五丸。米汤下。饥饱时服。
●葱汤丸　治积神效。
巴豆（二十五粒用水浸一宿五更初去水后去皮壳心膜不去油另研）　滑石（五钱）　轻粉（半钱）　鹰粪（一钱）
上为末。研饭为丸。如粟米大。周岁以下。每用三丸。以上四丸。未效再加丸数。膈上有涎或吐亦无妨。如有虫用苦楝皮少许甘草二寸煎汤。五更初。先将化虫药服了。后用此取下。春季灯心汤下。夏季苏盐汤下。秋季苏汤下。冬季葱白汤下。初生儿以一粒放口中。乳汁下。
●化铁丹　治食积肚硬。带热渴。泻或呕。皆因饮食无度。多食过饱。饱后即睡得之。
乌梅（八个取肉）　巴豆（十六粒去壳）　青皮（五钱去瓤）　陈皮（五钱去白）
上为末。米糊丸。粟米大。每服七丸。米饮下。化铜铁亦消。
●消积丸（一名丁香丸）治小儿食积。口中气温。面黄白。多睡及乳积。吐乳泻乳。此由啼哭未已。以乳与儿。停滞不化得之。
缩砂（三十个）　丁香（九个）　乌梅肉（二个）　巴豆（一个去油）
上为细末。糊丸如黍米大。三岁以上五六丸。以下二三丸。用温水下。无时服。凡小儿身温壮热。非变蒸之候。大便白而酸臭为胃有蓄冷。宜丸药消下。后服温胃药。若身温壮热。大便赤而酸臭为胃有蓄热。亦宜丸药消下后。服凉胃药。无不愈。一方用藿香汤下。乳后。一方加百草霜和匀。
●三味紫霜丸　消积聚。
巴豆（去泊心膜）　杏仁（去皮尖各二十一个）　代赭石（一钱研细水飞）
上为细末。饭丸如粟米大。每服三五丸至十丸。煎皂角仁汤下。无时。儿小者减之。一方巴豆七枚代赭石二两。杏仁一钱。治乳食不消。炊饼和丸。温米饮下。
●雄黄丸　治取积。
雄黄（三钱）　郁金（半两）　巴豆（二十粒去皮膜去油）
上为末。面糊丸。如萝卜子大。加减服。每五丸。空心茶清下。
●追魂散　治果子伤积。
白丁香　轻粉　官桂（去皮各三钱）
上为末。冷水调下半钱。睡时服。来日取下所伤物。用异功散煎紫苏木瓜汤调。三服和气。
●木香散　治小儿诸般气积。或惊结不通。此药立取下。
木香（末一钱半）　陈皮（二钱）　巴豆（五粒去心膜）
上将陈皮巴豆用炒黄色。只取下巴豆五片。余不用。与前木香末同研匀。每服半钱或一字。陈米饮下。若吐泻。瓦缸内煎香附子汤下。大小加减。
●青黛三圣丸　治小儿痰涎隔实奶癖。惊风消奶。食蛔疳。疳积腹痛。
青黛（一分）　牵牛（末二分）　腻粉（一钱）
上为末。面糊为丸。米饮下。
●灵砂丹　下虚中积。脏腑虚滑。泄泻久。经取转。里急后重。久积恶痢。暴泻久不止。神效无比。
通明硼砂（一钱细研）　颗块神砂（通明有墙癖者一分细研）
上二味。滚研极细。用蜡半两。先于盏内销成汁。入去皮巴豆。取三七粒全者。煎候巴豆紫色为度。即漉出巴豆细研。入前二味再研匀。于黄蜡内三分中取一分。再熔成汁。倾药于内。急搅令匀。刮出于瓷盒内收之。每服暴泻恶痢旋绝三丸。如绿豆大。浓煎艾汤。先呷三五口。然后吞下。水泻冷水吞下。如取积每服三丸。如梧桐子大。浓煎甘草汤。放冷吞下。临卧服。其久积随药而下。不动便安。
●飞霜丹　理一切虚中积。下痢脓血。里急后重。脐腹撮痛。
硇砂（三分去砂石秤）　粉霜（三钱秤）
上同研匀。用薄纸拗作小纸箱子。方阔二寸半。深四分许。将药末铺在箱内。次掘子地坑深三四寸。其阔约碗盖得著。用火烧令极热。即去燧火。惟留熟火三两挺。铺在坑底。置药厢子。在内。火上急用瓷碗盖坑口。周回以细土壅塞。无令透烟。凡烧须防盖定后火灭。频以手按。试碗足热。可烧时须用好熟炭火。即不灭烧。如两炊饭久。即药成也。如火灭即再装火烧之。及两炊饭久。候碗冷。即开碗取出药。烧碗上有药烟著碗。亦一处揩下。再研令细。凡药得熟自于火上凝。更次入腻粉九钱。龙脑一钱。再滚研令匀。水浸蒸饼心丸。如绿豆大。大人每服十丸。至十五丸。乳香汤下。小儿三五丸。如有积可一两日。方徐徐利下也。
●治小儿脾积。
独颗蒜　香白芷（等分）
上为末。将蒜捣烂。入腊胭脂等分。同白芷蒜同捣成膏子。贴小儿脐中。用牛角盒儿。男用上盖覆脐。女用下盖。然后用无糨粉绢帛勒之。待小儿口鼻中出蒜气者。去药。其病自愈。效验。
●苏感丸　治气积腹痛。啼叫利如蟹渤。皆由触忤。其气荣卫不和。去脏腑。有积下利。
苏合香丸　感应丸（各等分）
上和丸。如粟米大。紫苏汤下二十丸。一方淡姜汤空心下。
●滋气和胃消积。
缩砂香附汤　平胃散
上和合。每服一钱。苏盐汤下。多服尤妙。
●治小儿积滞腹胀。食伤等病。
用芫花未开者。及时採取。晒乾。摘去枝梗。用和淡米醋。或糠醋浸药面上。醋高一指。隔宿取出。控起带醋于铁铫内。以慢火炒之。不住手搅拌。水脉断。即以碗器盖之。候冷倾出。著底焦者不用。洗过铫子揩净。再炒香熟。焙乾为细末。却以先浸药醋打硬糊为丸。如粟米大。每服二三十丸。米饮下。不拘时候。一时许再进。必利一两行。即止。甚快而无所损。若去脾胃停滞。即用炒糖水。或紫苏汤下。打糊醋须澄清者用。或少却添醋。丸时更作。一如绿豆大者。治大人酒食所伤。丸数量患随虚实服之。芫花海藻甘遂大戟四者皆反甘草。服此药了。须忌他药脏腑既动。当以白粥补之。
●青礞石丸　治小儿脏腑积聚。胁肋胀硬。肌肉消瘦。不能饮食。一应奶癖。食积。悉皆治之。
青礞石　木香　乾姜（各一两）　京三稜（煨切）　枳壳（麸炒去瓤）　皂角（去皮醋炙黄去子）　丁香（各半两）　巴豆（二钱半去壳出尽油取霜）
上为细末。煮神面糊为丸。如黍米大。周岁儿每服十丸。温生姜汤送下。乳食后。
●三稜丸　治停积不散。腹胁胀满。乾哕恶心。全不入食。
京三稜（煨香切）　木香　神麴（炒黄）　陈橘皮（去白）　半夏（入生姜四两同捣成膏炒令黄各一两）
上为细末。煮面糊为丸。如黍米大。每服二十丸。温生姜汤送下。乳食后。
●磨积褐丸。
三稜　蓬术　青皮　陈皮　香附子　木香　萝卜子（炒）　牵牛子（半生半炒）　神麴　麦糵　槟榔（各等分）
上为末。糊丸如黍米大。萝卜汤下。
●丁香脾积丸　治一切积气。腹肚坚胀。不进饮食。
皂角（烧一两）　青皮（半两）　三稜（二两）　莪术（三钱）　丁香（半两）　砂仁（半两）　麦芽（三钱炒）　青黛（一钱）　巴豆（三七粒去油）
上为末。乌梅肉捣糊为丸。空心饭饮吞下。茶清亦可。日进三服。其丸如麻子大。
●三稜煎丸　治虚中有积。腹痛不进饮食。
三稜（炮）　莪术（炮各半两）　芫花（三钱三味同醋煮一夕焙乾）　南木香（二钱）　乌梅肉（二钱半用巴豆三七粒同炒黑色去巴豆不同）　丁香（二钱）
上为末。醋糊为丸。如绿豆大。每服二十丸。饭饮吞下。亦能退面目浮肿。
●鮓汤丸　治虚中坚积。外疾气蛊。腹大膨胀。遍身浮肿。
雷丸（二钱）　甘遂（一钱）　粉霜（半钱研）　滑石（二钱）　白墡土（一钱）　轻粉（半钱）　芫花（少许用醋炒或醋调面裹煨）　青黛（三钱）　水银（同铅煅入脑麝少许）
上为末。烂饭捣成丸。如菜子大。未周者随月数与之。半岁不可喂。如惊或奶疳。金钱薄荷汤下。或葱白汤下。三岁二十丸。疳瘦五十丸。满身浮肿毛发黄坚。用净洗鱼鮓煎汤下。疳痨腹大汤使如前。一日止可两服。不可连进。五六岁常服只十五丸。自然疏泄利去滞积。如未甚退。加一二服。积尽而泄自疏。但吃白粥补之。不可用甘草药调理。则成相反。忌甜物一月。为妙。
●延胡索散　治气积食积成块。及盘肠气痛。
延胡索　茴香（炒）　甘草　蓬术（各三钱）
上㕮咀。每服一钱。水五分。煎至三分。温服。如取后。肠中一切冷痛。并皆治之。
●塌气丸　治积水惊水。饮水多停积于脾。肢肿而热。
赤小豆　陈皮　萝卜子　甘草（炙各半两）　木香（炮一分）
上为末。用神麴末煮糊为丸。如绿豆大。每服十丸。姜汤送下。
●麻仁丸　破气消积。心腹痞塞。并能治之。
麻仁（半两）　芍药（八钱）　大黄（一两半蒸）　枳壳（八钱炒）　厚朴（半两姜制）　杏仁（半两去皮尖）
上为末。蜜丸。如绿豆大。每用十丸。温水吞下。
●外宣药　治小儿积气。腹大如吹。气塞痞满。
郁李仁（一钱）　巴豆（炒去皮）　乌梅肉（一钱）　皂角（炙）　桃胶（二钱）　朴硝（少许）　槟榔　枳壳（各一钱）
上为末。炼蜜令竭。入药捣成。令如枣子样。纳入大肠。
●荆黄汤　治气闭不通。脏腑痞结。
枳壳　大黄　荆芥　朴硝　栀子　甘草（各等分）
上为末。每用一钱。灯心汤调服立下。日与两三服。
●克效圣饼子　治癖积。
陈皮（去白十两）　巴豆（百个同陈皮炒黄色去巴豆）　广术（炮）　京三稜（炮）　香附子（炒去毛各半两）
上为细末。打面糊为丸。如绿豆大。捻作饼子。每服三十饼。温水送下。
●橘皮丸　治癖积坚硬不消。
橘皮（二两）　巴豆（半两去皮）
上将橘皮锉碎。将巴豆炒令重黄色为度。拣去巴豆不用。只捣陈皮为细末。用软饭烂研为丸。如绿豆大。每服二十丸。温淡生姜汤送下。食前。量小儿岁数。旋丸大小。
●广术溃坚丸　治小儿癖积。胁腹胀满。发热咳嗽。喘促不思饮食。
青皮　陈皮　广术（炮）　木香　乌梅　三稜（炮各一两）　大椒　巴豆（去皮心膜研各半两）
上为细末。面糊为丸。如麻子大。每服五七丸。温米饮汤送下。量小儿大小为丸。加减服之。食远服。
●六味三稜丸　旷明仲云。五六个月小孩儿。未吃食有癖积者。保安丸。太重只服此六味为佳。
莪术（煨锉）　三稜（煨）　神麴（炒）　麦糵（炒）　青皮　陈皮
上等分为细末。水煮清糊为丸。熟水下。
●丁皮散　治小儿脾积。疼痛有效。
丁皮　白术　茯苓　青皮　良姜　缩砂　神麴　麦糵　甘草　真桂心　陈皮
上各等分为末。烧盐汤点服。
●剪红丸（一名神应丸保婴方）磨癖积。杀诸蛊。进饮食神效。无问男子妇人。小儿老幼。看虚实加减服之。有孕妇人不可服。
乾漆（锉炒令烟微尽秤一钱）　紫芫花（错淬炒一钱）　巴豆（七个去皮心膜不去油）　斑蟊（七个去足头翅微炒研）
上为细末。米醋打面糊为丸。如梧桐子大。每服一丸。细纱包。红线系定。剪下来。因此立为剪红丸。每服一丸。同后药服之。
南木香　雷丸　京三稜（生）　百部（微炒）　广莪术（生各半两）　贝母　槟榔　大黄（生各三两）　使君子仁（四十九个半炒半生）　牵牛（生取头末三两）
上为细末。外用皂角肥者一十锭。捶碎。山茵陈一两锉。苦楝根皮二两锉。水四五碗。慢火砂锅内熬至一小碗。以上药搜和为丸。如小梧桐子大。小儿粟米大。晒乾。每服二钱半重。各各随后证引子汤送下。但服此药至五更鸡叫服之。忌一切腥荤生硬葱。蒜油腻之物。此方与诸方甚异。幸毋忽焉。[口勾]呷喘急咳嗽。煎桑白皮汤送下。取寸白虫煎石榴汤送下。蛔虫苗虫沙糖水送下。脚气肿不能行蜜水送下。木瓜汤亦可。酒痢酒积。百药煎汤送下。大小便不通。淡醋汤送下。妇人血蛊病煎葱白汤送下。妇人血脉不调。淡醋煎红花汤送下。小儿一切诸证。蜜水送下。沙糖水亦可。肠风下血。山栀子煎汤送下。食积气块诸证。并用温蜜水汤茶汤送下。

伤饱（附论）  ***************************
夫小儿伤饱候。小儿食不可过饱。饱则伤脾。脾伤不能磨消食也。令小儿四肢沉重。身体苦热。面黄腹大是也。又小儿食不知饱候。小儿有嗜食。食已仍不知饱。足又不生肌肉。其小腹大。其大便数而多泄。亦呼为豁。此肠胃不守故也。
方
●槟榔散　治小儿伤饱太过。脾气消壅。面色赤黄。手足俱热。心腹胀闷。
槟榔　枳壳（麸炒微黄去瓤）　人参（去芦头）　川大黄（锉碎微炒各半两）　赤茯苓　神麴（炒微黄）　陈橘皮（汤浸去白瓤焙）　甘草（炙微赤锉）　麦糵（炒微黄各一分）
上捣粗罗为散。粗每服一钱。以水一小盏。入生姜少许。葱白二寸。煎至五分。去滓温服。日三四服。更量儿大小。以意加减服之。
●前胡散　治小儿伤饱。心腹滞闷。不能乳哺。
前胡（去芦）　槟榔　川大黄（锉碎微炒）　枳壳（麸炒微黄去瓤）　赤茯苓　沉香（各半两）　诃黎勒皮（三分）　木香　甘草（炙微赤锉各一分）
上捣粗罗为散。每服一钱。以水一小盏。入生姜少许。煎至五分。去滓。温服。日三四服。更量儿大小。以意加减。
●赤芍药丸　治小儿伤饱。心腹妨闷。胁下或痛。
赤芍药　柴胡（去苗）　赤茯苓　诃黎勒皮　槟榔（各半两）　川大黄（锉微炒）　鳖甲（涂醋炙令黄去裙襴各三分）　桂心　木香（各一分）
上为末。炼蜜和丸。如绿豆大。每服以粥饮下五丸。日三四服。更量儿大小。以意加减。
●大黄丸　治小儿伤食。苦饱卧。失衣当风。居湿地。其为病腹大膨脝。时泄因甚如寒热状。又如霍乱动作。时痢。肠出脓血。
大黄　苦参　人参　桔梗　杏仁（去皮尖）　芎藭（各三分）　半夏（洗）　黄芩（各二分）　葶苈（四分炒）
上为末。蜜为丸。如小豆大。每服一丸。日进三服。白汤下。
●半夏散　治小儿吃食太多。伤脾。即不食吐逆。
半夏（三分生）　黄葵子　防风　远志　款冬花　桂心　前胡　乾姜（各一分）
上并捣为散。空心米饮下一钱。服之立效。乳母不可服。
●芍药丸　疗四五岁儿。因食及在胎中宿热。乳母饮食粗恶辛苦。乳汁不起。儿哺不为肌肤。心腹痞满。萎黄瘦瘠。四肢痿⿸疒躄缭戾。服之令充悦。
芍药（十分炙令黄）　黄耆　鳖甲（炙）　人参（各四分）　柴胡（八分）　茯苓（六分）　甘草　乾姜（各三分如热以枳实代）
上捣筛。蜜和丸。如大豆大。服五丸。日二服。忌如常法。一方有大黄无黄耆。云服一丸。一岁以上。乳服三丸。七岁儿服十丸。日二服。
●芍药丸　治伤饱羸瘦。不生肌肉。乳食不化。
芍药（七分炙）　柴胡（四分）　大黄（三分）　桂心（一分）　茯苓　乾姜　鳖甲（炙各二分）
上为末。蜜丸。一岁儿先哺乳吞小豆大三丸。日三服。
●木香丸　治小儿乳食过度。腹中胀满。
木香　鳖甲（涂醋炙令黄去裙襴）　牵牛子（微炒）　川大黄（锉碎微炒各半两）　赤茯苓（一分）
上捣细罗为末。每服以温浆水调下半钱。晚后再服。更看儿大小。以意增减服之。
●调脾丸　治小儿脾疾。腹虚等证。
丁香　半夏（各四十九个）　巴豆（四十九个）　胡椒（四十九个）
上为细末。枣肉为剂。入臼杵一千五百下为度。如粟米大。随汤水送下。食后每服一丸。如胸膈不和。煎生姜下。泻痢乾姜汤下。如脾大者皂子汤下。如喘嗽桑白皮汤下。
●治小儿食不知饥饱。
用鼠屎二七粒。烧为末服之。


卷三百九十三·婴孩癖积胀满门  ——————————————————————————————————————————————————————————————————————————————————————————

宿食不消（附论）  ***************************
夫小儿肠胃嫩弱。饮食易伤。若将养失宜。乳哺不节。致脾胃不能传化水穀之气。故令乳食宿久停滞不消。其候腹满壮热。眠寐不安。诊其三部脉。俱沉滑者。乳不消也。
经云。人以胃气为根本。而以饮食为命。脾为中州。乃土也。胃受土象之气。滋荣万物。玄机曰。食入胃而脾为磨化。布五味。以养五脏。荣养百骸。润泽四肢。固其根本也。巢氏曰。胃气调和。则乳哺消化。脾胃虚冷。则宿食不消。杨氏曰。惊惕不食者。心为脾母。火能生土。当用心药入脾胃药中。母能令子实。古人进食方用益智等者此也。
小儿宿食不消。身体发热。或发吐泻。宜用水精丹利之。却不用补药调理。如身上热不退。泻不止。仍发渴心躁。宜进玉珍散二三服。如更不退。须进银涎散一二服。却将调胃气药相间服。若只泻清水。宜用白龙丸二三服。
钱乙论食不消。脾胃冷。故不能消化。当补脾益黄散主之。
方
●金箔丸　治小儿惊风。奶食不化。或外受风伤冷毒泻血。一切诸疾。悉皆治之。
金箔（四十九箔）　朱砂（水飞）　水银　牛黄　青黛（各研）　白殭蚕（微炒）　蝉壳（洗去泥土）　麻黄（去节）　白附子　天麻（酒浸炙）　麝香（别研）　犀角（镑末）　乾蝎　天南星（炮各一分）　腻粉（一钱研）
上修事毕。入乳钵内。研令匀细。用生蜜和为锭子。以油单子裹。每服二丸梧桐子大。薄荷汁化下。伤寒用生姜薄荷汤化下。小儿诸疾无不效。
●胡黄连丸　治小儿惊疳。化涎消食。
胡黄连　牛黄　朱砂　麝香（少许）　芦荟（四味各研）　青黛　钩藤（炙）　贯众　腻粉（少许）　鹤蝨　雷圆　天竺黄（研各等分）
上为末。面糊为丸。如粟米大。每服三丸至五丸。如有惊食。只取下食。如无不动。
●牛黄鳖甲丸　治少小癖食。壮热。食不消化。中恶忤气。并宜治之。
●代赭丸　治小儿惊热。腹胀。宿食不消。积年瘦弱。
代赭（捣研一两）　丹砂（别研）　麝香（别研）　犀角（镑各一分）　大黄（锉炒三分）　牛黄（研各三分）　当归（切焙）　鳖甲（酥炙去裙襴）　巴豆（去皮心出尽油别研）　枳壳（去瓤麸炒各半两）
上捣罗九味为散。入巴豆再同研匀。炼蜜和捣一二百杵。丸如麻子大。二三岁儿空腹热水下二丸。四五岁儿以上。量大小加之。
●丁香丸　治小儿宿食不消。心腹虚胀。
丁香　木香　乳香（细研）　雄黄（细研）　青橘皮（汤浸去白瓤焙各一分）　肉豆蔻（去壳）　槟榔（各二两）　巴豆霜（半分）　硫黄（一钱细研）　朱砂（细研水飞过半两）
上为末。入药同研令匀。炼蜜和丸如黍米大。每服以粥饮下三丸。量儿大小。加减服之。
●九味当归汤　疗小儿宿食不消。发热。
当归　甘草（炙）　芍药　人参　桂心　黄芩　乾姜（各一分）　大枣（五枚）　大黄（二分）
上药切。以水一升半。煎取六合。去滓。分服。增减量之。
●真珠丸　治小儿惊热。化聚滞奶食。坠涎利大肠。
真珠（细研水飞）　天竺黄（为细末）　朱砂（研水飞各一分）　丁头代赭　雄黄（研水飞）　麝香（研各半两）　杏仁（三十粒汤浸去皮尖双仁者麸炒令微黄）　巴豆（十粒去皮用油煎令褐色杏仁同研）
上为细末。研令匀。炼蜜为丸如绿豆大。每服以生姜汤下一丸。三岁以上。加减服之。
●快膈消食丸（又名消乳丸汤氏宝书）
缩砂仁　橘皮（炒）　京三稜　蓬莪术（炒）　神麴（炒）　麦糵（炒）　香附子　甘草（炙以上各半两）
上为末。面糊丸如麻子大。食后。白汤送下。大小加减。一方无甘草。
●三稜丹　调冷热。消宿食。
京三稜（炮裂）　神麴　木香（各一两）　乾姜（半两）　半夏（一两生姜八两用捣成膏炒黄）　丁香　陈橘皮（去白）　桂心（各半两）
上为细末。炼蜜和如鸡头大。每服一粒。姜汤化下。
●消穀丸　治小儿宿食不消。体热多眠。呕哕气上。
陈曲（炒）　木香　人参　乾姜（炮）　麝香（研）　甘草（炙锉）　枳壳（去瓤麸炒微黄）
上各等分。捣研为细末。炼蜜为丸如黄米大。每服二十丸。温米饮下。
●犀角丸　治小儿宿食不消。心腹胀满。止痰逆。利胸膈。进乳食。
犀角（一钱）　青橘皮（去白炒）　京三稜（炮锉）　木香（各半两）　黑牵牛（炒二两）　巴豆（去心膜出油尽取霜炒半钱）　皂荚（三挺不蛀大者锉炭火内烧烟绝为度浮水内蘸去火毒）
上捣六味为末。与巴豆研匀。面糊丸如麻子大。每服七丸至十丸。食后。生姜橘皮汤下。量儿大小加减。
●平胃丸　治丈夫小儿食实不消。胃气不调。或温壮热结。大小便不利者。有病冷者。服露宿丸热药后。当进此丸调胃。
大黄（二两）　小草　甘草（炙）　芎藭　葶苈（各一两）　芍药（一两）　杏仁（汤浸去皮尖五十个）
上为末。蜜丸。饮服如梧子大五丸。日三。一岁儿二丸。渐加之。千金翼有菖蒲、当归、乾姜、茯苓、麦门冬、细辛。无杏仁。为十二味。
●诃黎勒散　治小儿宿食不化。少欲饮食。四肢消瘦。腹胁多胀。
诃黎勒皮（三分）　白术　麦糵（炒令微黄）　陈橘皮（汤浸去白瓤焙）　槟榔（各半两）　甘草（一分微赤）　人参（去芦头半两）
上捣罗粗为散。每服一钱。以水一小盏煎至五分。去滓。量儿大小。分减温服。日四五服。
●代赭丸　治小儿宿食不消。壮热腹胀。
代赭（细研）　当归（锉微炒）　朱砂（细研水飞过）　枳壳（麸炒微黄去瓤）　木香（各半两）　麝香（一分细研）　巴豆霜（半分）
上捣罗为末。入研了药。更研令匀。炼蜜和丸如麻子大。每服以粥饮下二丸。更随儿大小以意加减。
●黄芩散　治少小腹大短气。热有进退。食不安。谷为之不化。
黄芩　大黄　甘草（炙）　麦门冬（去心）　芒硝（各二两）　石膏（一两）　桂心（八铢）
上切。以水三升煎取一升。分为三服。一岁以上为五服。
●麝香安中丸　治小儿饮食不化。宽中止吐。
甘松叶（二两去土）　益智　陈皮　香附子（各三两）　蓬莪术（一两）　南木香（半两）　麝香（一钱）
上除麝香别研外。余药同为细末。白面糊为丸。更用生蜜熟油少许。一处和剂。量儿大小。丸如黍米大。每服二十丸至三十丸。姜汤下。不计时候。
●木香丸　治小儿气弱。开胃进食。
木香　人参　白茯苓　青皮　陈皮（各去瓤）　肉豆蔻（以上各一分）　京三稜（一两炮）
上为末。面糊丸如麻子大。每服十丸。姜汤下。
●七味进食丸　常服消进饮食。
●三稜散　疏脾土。消食化积。
三稜（炮）　莪术（炮）　益智仁（去壳）　甘草（炙）　神麴　麦糵　橘红（各五分）
上为末。白汤下。
●香朴散　治小儿脾胃气弱。乳食迟化。宿昔成积。久而不消。兼和气止泻。及腹肋刺痛。起止疼痛。不思饮食。
厚朴（去粗皮生姜汁炙锉一两）　木香　麦糵（炒）　陈曲（炒）　青橘皮（去白焙各一分）　陈橘皮（去白焙一分）
上为细散。每服半钱。白汤调下。
●陈橘皮散　治小儿宿食不消。心腹胀闷。亦治呕逆恶心。背寒脚冷。
陈橘皮（汤浸去瓤焙）　高良姜（锉）　人参（去芦头）　槟榔（各一分）　白茯苓　甘草（炙微赤锉各半两）
上捣粗罗为散。每服一钱。以水一小盏。入生姜少许。枣一枚。煎至五分。去滓。不计时候。量儿大小。加减温服。
●槟榔丸　治小儿宿食不化。发热有时。
槟榔　牵牛子（微炒）　川大黄（锉碎微炒各半两）　乾姜（炮裂锉）　枳壳（麸炒微黄去瓤）　甘草（炙微赤锉各一分）
上为末。炼蜜和丸如绿豆大。每日空心温水下五丸。晚后再服。更看儿大小。临时增减服之。
●人参丸（一名参术丸）治小儿宿食不消。吐痰涎。亦治逆食。及乾呕食少。
人参（去芦头）　丁香　乾姜（炮裂锉）　白术　陈橘皮（汤浸去白瓤焙各一分）　半夏（半两汤洗七遍去滑）
上为末。炼蜜和丸如麻子大。每服以温水下五丸。日三服。量儿大小。以意加减。
●褊银丸　歌曰。壮热时时又作寒。都缘食积未能安。早求良药须清肺。免得儿啼心欲酸。白术陈皮同桔梗。巴霜和蜜去顽涎。水银磨入生犀服。银箔为衣病永痊。
白术　桔梗　陈橘皮（各一分）　银箔（三片水银一钱同结成砂了）　犀角（末一钱研）　巴豆（二粒去皮枣一个裹烧熟）
上为末。蜜丸小豆大。捻令褊。薄荷汤研下一丸。
●玉珍散　治婴孩小儿乳食不消。腮肿舌青。惊躁渴泻。惊热惊疳。
滑石（白者佳）　石膏（煅各半两）　甘草（炙）　白附子　白殭蚕（直者去丝炒以上各一分）　蚌粉（水淘澄去砂石却连盏在火上煅通红刮下水飞过细纸研秤）
上为末。入脑、麝各少许。每服婴孩一字。二三岁半钱。五七岁一钱。麦门冬熟水调下。如渴泻。乌梅汤调下。惊疳。灯心汤调下。小儿气怯者。脑麝须极少许。
●千金丸　治小儿食不消。
木香　乌梅（炒）　肉桂（各一钱）　硇砂（半钱）　胡椒（半分）　巴豆（三十粒取霜）
上为细末。稀糊为丸芥子大。每服十丸。或十五丸。紫苏汤下。
●挨积丸　治小儿脾胃不和。宿滞不化。腹胀肠鸣。呕逆恶心。便利不调。乳食减少。或疳泻、积泻。大便酸臭。亦治丈夫妇人胸膈不快。酒积、食积。呕逆恶心。吐泻脾疼。
京三稜（炮）　陈皮（不见火各三两）　丁香（不见火）　青皮（去白各一两）　乾姜（炮）　巴豆（去皮膜二钱半分）
上为细末。入巴豆拌匀。面醋糊为丸。如粟米大。每服五十丸至六十丸。二岁儿可服七丸至十丸。生姜汤吞下。熟水亦得。不拘时候。更量儿岁数加减与之。此药不用大黄、硇砂、汞粉之类。并是温性之药。常服清积滞。进乳食。退黄。令儿长肌肉。
●芍药丸　治小儿不生肌肤。腹大食不消化。
芍药　大黄（锉炒各一两一分）　桂（去粗皮）　赤茯苓（去黑皮各三分）　柴胡（去苗一两）
上末。炼蜜和捣三二百杵。丸如麻子大。五六岁儿。空腹米饮下三丸。日晚再服。量儿大小加减。
●人参汤　治小儿胃气虚。宿食不消。吐利。
人参　赤茯苓（去黑皮）　白术（各半两）　甘草（炙一分）　半夏（半两浸过姜汁炒乾）
上粗捣筛。每服二钱。水一盏。生姜二片。煎至五分去滓。温服。不计时候。日三。量儿大小加减。
●牛黄丸　治小儿宿食乳不消。腹痛惊啼。
牛黄（二铢）　附子（炮裂去皮脐二枚）　真珠　巴豆（去皮膜）　杏仁（汤浸去皮尖各一两）
上五味。捣附子、真珠为末。下筛。别捣巴豆、杏仁。令如泥。内药及牛黄。捣一千二百杵。药成。若干。入少蜜足之。百日儿。服如粟米一丸。三岁儿。服如麻子一丸。五六岁儿。服如胡豆大一丸。日二服。先乳哺了。服之。膈上下悉当微转。药丸全出者病愈。散出者更服。以药丸全出为度。
●青木香丸　治大人小儿宽中利膈。行滞气。消饮食。治胸膈噎塞。腹胀痛。心下坚痞。肠中水声。呕哕痰逆。不思饮食。
木香（二十两）　补骨脂（炒香四十两）　黑牵牛（二百四十两炒香别捣取末一百二十两）　荜澄茄（四十个）　槟榔（四十两酸粟米裹湿绢包灰火中煨令纸焦去饭）
上为细末。入牵牛末令匀。渐入清水和令得所。丸如绿豆大。每服二十丸。茶汤熟水任下。食后服。每酒食后。可服五丸、七丸。小儿一岁服一丸。怀妊妇人不可服。
●进食丸（一名木香丸）安和脾胃。消化积滞。止咽哕吐利。除心腹胀满。利胸膈。散满痞。常服。
丁香（一钱）　肉豆蔻（二个）　木香（半钱）　巴豆（九个去皮生用）　五灵脂（七钱）
上为细末。面糊为丸如绿豆大。每一岁一二丸。食后生姜汤下。桃叶汤下亦得。一方用陈皮汤送下。
●磨积丸　治小儿脏腑怯弱。内受积冷。胁肋胀痛。呕吐痰逆。肠鸣泄泻。日夜频并。四肢困倦。面无颜色。肌肉消瘦。不进饮食。及疳气羸瘦。肚大青筋。口乾烦渴。小便白浊。食不生肌。或发虚肿。寒热往来。或因食甘肥。虫动作痛。叫哭。合服并能治之。
乾漆（炒）　丁香（各一两）　青皮（去白）　京三稜（炮各六两）　蓬术（半斤）
上为细末。水糊为丸如粟米大。每一二岁儿。可服五丸。淡姜汤吞下。不拘时候。更量岁数、虚实。加减与之。
●顺气丸　治小儿乳食不化。腹急气逆。
巴豆（十粒去皮分作二十片）　胡椒（二十粒）　丁香（二十粒）　青橘皮（二十枚全者浸汤去白每枚入巴豆半粒胡椒丁香各一粒用线缠之）
上用米醋一升。煮候醋尽取出。焙乾为末。烂饭丸如粟米大。每服二丸。米饮下。更量儿大小加减。
●延年草　安神导气。消酒食。益脾。老人小儿皆可服。
青皮（一斤汤浸三日日三换候若沫去尽然后去瓤切作指面大方片子）　甘草（六两锉秤炙）
上等白盐花（五两再淋煎要雪花白）　新舶上茴香（四两）
上用甜水一斗。同药入金锅内熬。银锅亦得。不住手搅。勿令著底。置密器中收。不得走气。候水尽取出。慢火炒令乾。不得有焦气。选谨慎者一人专主之。去甘草、茴香不用。只收贮青皮。如伤生冷、果实、菜蔬之类。即嚼数片。随即无恙。常服一两片。极佳。（以其尤宜老人。邢和璞所以名万年草。斯立又以延年草目之也。）
●白芷丸　小儿常服。消乳食。
白芷（半两）　槟榔（一个）　青橘皮（一分去白）　巴豆（四粒炮去皮出油）
上为末。同研。面糊为丸如粟米大。温水下三丸至五丸。常服。
●三味紫霜丸　治小儿乳食不消。
●五灵脂丸　治小儿宿食不消。心腹胀闷。
五灵脂　代赭（各一两）　巴豆霜（一分）
上为末。入巴豆霜同研令匀。用面糊和丸如粟米大。每一岁以温水下一丸。加至三丸。
●洗心散　治小奶食伤。心作壮热。喘息不调。咳逆多睡。
甘草（一钱生）　麦门冬（一分半洗净）　皂角（半两入沙糖涂酥炙后于盆下盖良久出火毒方用）
上烂杵不罗。每服二钱。水一盏煎至八分。作五服。时时吃。
●肉豆蔻散　治小儿宿食不消。
肉豆蔻（一枚去壳）　川大黄（一分锉碎微炒）
上捣粗罗为散。每服一钱。以水一小盏。煎至五分去滓。温服。日三服。更随儿大小。以意加减。
●鸡子汤　治小儿食不消。腹满不利。
鸡子（五个去白）　乱发（一鸡子大梳去垢恶）
上取煮鸡子汁淋发上。及热数按之。令汁出。取服。量儿大小与之。无毒。得下妙。
●白龙丸　治婴孩乳食不消。泻不止。
白龙骨　石白脂（各一分）
上为末。滴水丸如绿豆大。每服三丸。紫苏木瓜汤吞下。一日三服。量儿大小加减。
●又方　治小儿腹中胀满。疳气伤食。噫肚泻痢。不能转动。
青州枣（一个）　巴豆（一粒去心）
上巴豆安枣内。慢火炙令焦黑。乳钵细研。入麝少许。用饭为丸如麻子大。一岁一丸。如伤食。用热米饮下。如泻。用冷熟水下。忌生冷、油腻热物。
●银涎散　治婴孩乳食不消。发渴心躁。
用粉霜不拘多少。入乳钵研令极细。每服。婴孩一字。四五岁以下半钱。煎莲花汤下。冬月以莲肉煎汤下。
●木香化滞丸　治小儿宿食不消。心腹满胀。呕吐壮热。
木香　京三稜　青橘皮（去白各一两）　补骨脂（二两）　黑牵牛（四两炒令黑罗取末二两）
上为末。滴水和丸如黄米大。每服一二十丸。温水下。不拘时候。
●紫霜丸　治乳食宿滞不化。胸膈不利。呕吐恶心。便利不调。大便酸臭。重伤乳食。或作诸痫。
代赭石（醋煅淬）　赤石脂（火烧红各一两）　杏仁（麸炒去皮五十粒研如泥）　巴霜（一钱净巴豆取仁二钱重去膜心油取巴霜一钱重方可为定体之法）
上除杏仁、巴霜外。为细末。却入杏巴研匀。水浸蒸饼。丸黄米大。每服五七丸。温米饮下。
●发痛汤　治小儿痛病。皆由乳食不匀。不能消化而成。
三稜　蓬术　青皮　陈皮　藿香　川芎　白芷　甘草（各等分）
上为散。每二钱。生姜二片。枣一个。食前。渐渐与服。
●三稜煎丸　治小儿食饮过多。痞闷疼痛。宿食不化。久而成癖也。此药专能治妇人血积血滞。
广术（黑角者）　京三稜（二味温纸裹煨香为末各一两）　大黄（去皮八两）
上将大黄为末。于银器内。或砂石器内。以好醋渍令平。用慢火熬。同入二味为丸如麻子大。或绿豆大。每服十丸至二十丸。食后温水送下。虚人加减。大人如桐子大。每服四十丸。
●广术化癖丸　治乳食不消。心腹胀满。壮热喘粗。呕吐痰逆。肠鸣泄泻。水穀完出。下痢赤白。腹痛后重。及食症、乳癖、痃气、痞气。并皆治之。
代赭石（火烧焠研半两）　当归（炒）　朱砂（细研水飞）　枳壳（麸炒去瓤）　广术（炮各半两）　木香（一两）　麝香（细研）　巴豆霜（各一分）　京三稜（炮半两）
上为末。入研药匀。面糊为丸如麻子大。每一岁儿。服二丸。温米饮下。更看虚实加减。食后服之。
●京蓬术丸　治小儿一切所伤。乳食不化。心腹胀满。并宜服之。常服和胃气。进乳食。久服甚有功益。
京三稜（煨锉）　广术（煨锉）　陈皮（去白）　香附子（炒）　萝卜子（炒各半两）　青皮（去白）　枳壳（麸炒去瓤）　缩砂仁（炒）　胡黄连　芦荟（各三钱）　胡椒（二钱半）
上为细末。煮面糊为丸如黄米大。每服三十丸。加至四五十丸。温米饮汤送下。三四岁。麻子大。日进二三服。忌生硬冷物。

腹胀（附论）  ***************************
夫小儿腹胀者。是冷气结于脏腑故也。小儿脏腑软弱。有风冷邪气客之。搏于脏腑。则令腹胀。若胃虚。冷移入于胃。食则不消。若肠虚。冷气乘之。则变下痢也。
方
●鳖甲散　疗小儿肚胀。渐瘦不食。四肢热不调。
甘草（炙）　鳖甲（炙）　柴胡　茯神　子芩（各六分）　诃黎勒皮（十分）　槟榔（兼皮三颗研）　芍药　橘皮（各三分）　生姜　当归（各四分）　知母（五分）　大黄（八分）
上切。以水一升半煎取七合。分为数服。得泻病瘥。
●茯苓汤（圣济总录）治小儿腹虚胀。脾气不调。
赤茯苓（去黑皮）　犀角（镑）　赤石脂　黄连（去须）　龙骨　厚朴（去粗皮生姜汁炙）　陈橘皮（汤去白焙）　人参　乾姜（炮各一两）　桂（去粗皮）　甘草（炙各二两）
上粗捣筛。五六岁。每服一钱。水一盏煎至四分。去滓。温服。量大小加减。一方去龙骨。加麦门冬一两。
●调中丸（本事方）治小儿久伤脾胃。腹胀。
乾姜　橘红　白术　茯苓　木香　缩砂仁　官桂　良姜（各等分）
上为细末。糊丸如麻子大。每服二三十丸。食后。熟水下。
●诃黎勒丸（圣惠方）治小儿脾虚腹胀。不能乳食。
诃黎勒皮（半两煨）　木香　人参（去芦头）　白术　乾姜　甘草（炙微赤煨各一分）　厚朴（去粗皮涂生姜炙令香熟）　陈橘皮（汤浸去白瓤各一分）
上为末。炼蜜和丸如麻子大。每服以粥饮下五丸。日三四服。量儿大小加减之。
●调中丸（一名枳壳丸）治小儿发歇寒热。心腹胀满。（方见枳壳丸）
●木香散（圣惠方）治小儿心腹虚胀。
木香　川大黄（锉碎微炒）　麝香（细研各一分）　桑根白皮（锉）　益智子（去皮）　陈橘皮（汤浸去白瓤焙）　草豆蔻（去皮各半两）
上捣粗罗为散。每服一钱。以水一小盏。生姜少许。煎至五分去滓。不计时候。量儿大小。加减服之。
●赤茯苓散（圣惠方）治小儿心腹气壅。胀满。虚热。不能乳食。大小肠气滞。
赤茯苓　木通（锉）　人参（去芦头）　甘草（炙微赤锉）　当归（锉微炒以上各一分）　川大黄（半两锉微炒）　枳实（麸炒微黄一分）
上捣粗罗为散。每服一钱。以水一小盏。煎至五分去滓。不计时候。温服。量儿大小。以意加减。
●白术汤（圣济总录）治小儿腹胀虚热。不能食。
白术　人参　甘草（炙）　枳壳（去瓤麸炒）　当归（切焙各一两）　牡蛎（煅半两）
上粗捣筛。一二岁儿。每一钱。水七分煎至四分。去滓。分温二服。更量儿大小加减。
●消气丸（圣济总录）治小儿腹胀。
续随子（去壳研）　胡椒（各五十粒）　丁香（二十一枚）　木香（一钱）　蝎梢（十四枚炒）　阿魏（一字研）
上为末。入研药合研匀。烧粟米饭丸如麻子大。淡醋汤下五丸至七丸。
●黄连饮（圣济总录）治小儿腹胀。冷气结块疼痛。
黄连（去须炒一两）　人参　黄芩（去黑心）　当归（炙锉）　桂（去粗皮）　良姜（各半两）
上细锉。如麻豆大。每服一钱。以水七分煎取四分。去滓。温服。
●丁香散（圣惠方）治小儿脾胃虚冷。腹胁胀满。四肢不和。乳食减少。
丁香　桂心　人参（去芦头）　白术（各一分）　陈橘皮（汤浸去白瓤焙）　厚朴（去粗皮涂生姜汁炙令香熟各半两）
上捣粗罗为散。每服一钱。以水一小盏。入生姜少许。枣一枚。煎至五分去滓。温服三四服。更量儿大小。加减服之。
●鳖甲散（圣惠方）治小儿心腹气壅。胀满。虚热。不能乳食。大小肠气滞。
鳖甲（涂醋炙微黄去裙襴）　赤茯苓　青橘皮（汤浸去白瓤焙）　枳壳（麸炒微黄去瓤各一分）　川大黄（锉微炒）　川朴硝（各半两）
上捣粗罗为散。每服一钱。以水一小盏。煎至五分去滓。不计时候温服。量儿大小。以意加减。
●橘红丸（圣济总录）治小儿胃虚腹胀硬。
陈橘皮（汤去白焙半两）　胡椒　黑牵牛（各一百粒）　木香（一分）　巴豆（二十粒去皮通前三味同炒令焦去巴豆不用）
上除巴豆外。为细末。用葱白汁丸绿豆大。每服三丸至五丸。莱菔子汤下。乳食后临卧服。更量儿大小加减。
●缩砂散（圣济总录）治小儿腹胀。手足渐细。精神昏冒。不欲乳食。
缩砂仁　木香　丁香（各一两）　腻粉（一分）　牵牛（炒一半熟一半生用一两）
上捣罗为散。每服一字。酒调下。
●导气丸（全婴方）治小儿腹胀。气粗不食。一方以胡粉盐同炒黄。摩儿腹。消胀急。
京三稜　青皮　萝卜子（炒）　皂角（不蛀者酥炙）　黑牵牛（半生半炒）
上等分为末。糊丸如小豆大。三岁。三十丸。米汤下。
●桂枝橘皮汤（千金方）疗少小五六日不食。气逆胀满。
桂心　橘皮　薤白　黍米　人参（各等分）
上切。以水七升。先煮药取二升。次下薤、米。米熟汤成。稍稍服。
●豆蔻散（圣济总录）治小儿胃虚腹胀。
肉豆蔻（一枚去壳）　青橘皮（汤去白焙半分）　木香（一分）　陈粟米（一合）
上将陈粟米同巴豆三七枚。炒。巴豆每枚刺作窍子。候色焦。去巴豆不用。将粟米并余药为细散。每服半钱匕。生姜汤下。更量儿大小加减。
●款气丸（圣济总录）治小儿腹胀硬。
巴豆（十五枚灯上烧成灰细研）　丁香（二钱）　麝香（半钱）　木香（一分）
上为细末。面糊为丸粟米大。每服三丸。煎莱菔子汤下。乳食后服。更量儿大小加减。
●消肚丸　治小儿疳气。腹胀喘粗。或肠鸣泄泻。
乾姜　木香（各一两）　巴豆（七粒米醋同二味煮乾去豆）　肉豆蔻（半两）
上为末。醋糊丸如小豆大。三岁三十丸。米汤下。食前如常服。消肚急。木香止用一分。去肉豆蔻。
●地黄饮子　疗小儿心腹满。吃食不下。
生地黄汁　生姜汁（各三合）　诃黎勒皮（四分末）　白蜜（一匙）
上相和。调匀。分温服之。微利尤良。
●前胡散（圣惠方）治小儿心腹气胀。胸膈烦满。　前胡（半两去芦头）　丁香　甘草（炙微赤锉）　人参（去芦头各一分）
上捣粗罗为散。每服一钱。以水一小盏。煎至五分去滓。不计时候。温服。量儿大小。以意加减。
●又方（圣惠方）治小儿肠内气壅。胀满不下乳食。
川大黄（半两锉微炒）　木香　青橘皮（汤浸去白瓤焙）　槟榔（各一分）
上捣粗罗为散。每服一钱。以水一小盏。煎至五分去滓。不计时候。温服。以利为效。量儿大小。以意加减。
●人参汤（圣惠方）治小儿心腹胀满。利下。乾呕不止。　人参　陈橘皮（去白焙各一分）　甘草（炙半两）
上粗捣筛。五六岁儿。每服一钱。水七分。生姜二片。煎至四分。去滓。温服。日再。更量儿大小加减。
●通气散（圣济总录）治小儿腹胀。
青橘皮（汤浸去白焙）　木香　槟榔（各一分）
上细锉。用巴豆三十粒同炒。令赤色为度。不用巴豆。只捣三味为细散。每服半钱。煎紫苏木瓜汤调下。更量儿大小加减。
●胡椒丸（圣济总录）治小儿腹胀。
胡椒　蝎梢（炒）　甘遂（炒）
上等分为末。用烧饭丸如黍米大。每服二丸。陈米饮下。乳食前服。并理脾积气。更量儿大小加减。
●款气汤（全婴方）治小儿心腹气胀。喘粗。不下食。及疳气食积。
牵牛子（一两半生半炒）　马兜铃（一两）　木香（半两）
上粗捣筛。每服一钱。水七分。煎至四分去滓。温服。更量儿大小加减。不拘时候。
●丁香汤（圣惠方）治小儿气胀。胸膈腹满。
丁香　甘草（炙）　人参（各一分）
上粗捣筛。周岁内儿。每服半钱。水半盏。煎至三分。去滓。温服。日三。三四岁儿。渐加至一钱。
●消胀丸（全婴方）治小儿腹急。并心下满。
半夏　枳壳（各半两）　巴豆（二七粒同上炒黄去豆）
上为末。糊丸如小豆大。三岁。三十丸。陈皮汤下。
●褐丸子（百一选方）治小儿伤食。腹胀。
萝卜子（炒）　蓬莪术（各一两）　胡椒（半两）
上为末。面糊为丸如黄米大。不拘时候。萝卜汤下。每服十五丸至二十丸。
●槟榔散（圣惠方）治小儿气不和。心腹胀满。不欲乳食。
槟榔　厚朴（各半两去粗皮涂姜汁炙令香熟）　丁香（一分）
上捣粗罗为散。每服一钱。以水一小盏。煎至五分。去滓。不计时候温服。量儿大小。以意加减。
●枳壳散（全婴方）治小儿疳气。腹胀喘急。
枳壳（一两麸炒细为末）　巴豆（二十一粒同上炒黄去豆）
上为末。三岁。半钱。沙糖汤调下。或作丸子。白糊丸如小豆大。三十丸。桑白皮汤下。
●枳壳丸（全婴方）治婴儿百日外。腹胀气粗。心下满急。此药多效。并治腹胀咳嗽。
半夏（炮七次炒）　枳壳（麸炒）
上为末。姜汁糊丸如小豆大。小儿二十丸。皂子橘皮汤下。小者芥子大。又千金方治暴腹满欲死。半夏泡为末。酒为丸小豆大。一岁十丸。白汤送下。
●分气丸（永类钤方）治小儿疳气。腹胀、膨脝、嗞煎。可食。
木香（炮一分）　黑牵牛（生半两）
上为末。白糊丸小豆大。三岁三十丸。米汤下。
●又方　治小儿黄瘦腹胀。（神效方）
乾鸡粪（一两）　丁香（一钱）
上为末。蒸饼为丸如小豆大。每服二十丸。米饮汤下。
●治少小腹胀满。（千金方）
上烧父母指甲灰。乳头上饮之。
●又方（千金方）
以韭根汁和猪脂煎。细细服之。
●又方（千金方）
用车毂中脂。和轮下土。如弹丸。吞之立愈。
●又方（千金方）治小儿腹胀。并治婴儿腹皮青。若不急治。须臾即死。
用米粉、盐等分。炒变色。腹上摩之。（全婴方以胡粉、盐炒黄。摩腹亦可。）
●半夏丸（千金方）治小儿腹胀满欲死。
用半夏少许。洗捣末。酒和丸如粟米大。每服二丸。生姜汤下。不瘥加之。日再服。又若以火炮之为末。贴脐下佳。又炮热切。酒服。如米粒大五块。
●又方　治小儿胀肚。胀满不可忍者。（经效济世方）
用晚桑叶不计多少。浓煎汤。淋洗。乘热时。洗薰下部。候通手淋洗。
●厚朴丸（试效方）治小儿失乳。以食饲之。未有食肠。不能克化。或生腹胀。四肢瘦弱。或痢色无常。
橘皮　半夏　苍术　人参（各三分）　厚朴（二分）　青皮（二分）　大麦糵　枳实　曲末（各半钱）
上为细末。煮面糊。为丸如麻子大。每服二十丸。温水送下。食前。忌饱食。
●茯苓渗湿汤（试效方）治小儿面色痿黄。腹䐜胀。食不下。
麻黄　桂枝　草豆蔻　厚朴　曲末　羌活　吴茱萸　苍术　泽泻　茯苓　猪苓　橘红　黄蘖（各二分）　杏仁（二个）　柴胡　白术（各半分）　青皮　黄连（各半钱）　升麻（一分）
上都作一服。水一大盏。煎至七分。去滓。食前温服。
●升阳益血汤（试效方）时仲春一小儿。未满百日。病腹胀。二日大便一度。瘦弱。遍身黄色。宜升阳气。滋血和血。补润肠胃乾燥也。
蝎梢（二分）　曲末　升麻（各三分）　厚朴　当归（各一钱）　桃仁（十个）　都作一服。水一盏。煎至半盏。去滓。稍热服。食前。
●搨气散（杨氏家藏方）治小儿饮食不调。腹胀紧急。上气喘促。体肿面浮。
陈米（一合炒黄）　青橘皮（去白半两巴豆去皮二十一粒同炒黄色去巴豆不用）　肉豆蔻（二枚面裹煨香）　甘草（一两微炙）　黑牵牛（一分半生半炒）
上为细末。每服半钱。温米饮汤调下。五岁以上。服一钱。不拘时候。
●白术散（杨氏家藏方）治小儿脾肺不调。饮食无度。腹胀喘粗。头面手足虚浮。
木香（一分）　白术　青橘皮（去白）　黑牵牛（半生半炒）　桑白皮（生各半两）
上件为细末。每服半钱。温米饮调下。不拘时候。
●搨气丸（宿州陈氏方）治小儿脾虚腹胀。或疳泻黄瘦。
木香（二钱半）　青皮（去瓤一两）　荜拨　胡椒（各半两）　全蝎（五个去毒尖）
上为极细末。调醋糊和丸如黄米大。一周儿。服五十丸。用乳汁下。粥汤亦可。肚空服服讫。候半个时辰。得吃乳食。日进二服。量儿大小以意增减。
●搨气退黄汤（兰室秘藏方）治小儿面色萎黄。腹䐜胀。能食不下。
麻黄　泽泻（各二分）　白术　黄连（各半两）　杏仁（一钱）　柴胡根　青皮（各半钱）　桂枝　吴茱萸　厚朴　草豆蔻　曲末　升麻根　羌活　苍术　白茯苓　猪苓　橘皮　黄蘖（各一分）
上都作一服。水一盏。煎法如常。食前服。
●二圣丸（宿州陈氏方）治小儿腹胀足冷。或腹中气响而足冷。或水聚泻而足冷。或虚渴而足冷。或粪青而足冷。或头颅温而足冷。或脉沉微而足冷。
石亭脂（一两如蜡色者研）　黑附子（七钱重者炮去皮脐取半两）
上为细末。饭糊为丸如黍米大。周岁儿。每服一十五丸。乳汁送下。肚饥时服。服一伏时后。可与乳吃。量儿大小加减。文中家传秘方。屡使屡效。
●惺惺丸　治百日内腹胀。
青木香　青皮（去白各一钱）　巴豆（三七粒炒）　胡椒（七粒）　砂仁（三粒）　蝎梢（三七条）
上为末。淡醋煮糊。为丸如麻子大。每服三四丸。熟水吞下。如未退。再用保童丸一二服。取效。或疝气。两肾大小偏坠。肿痛啼叫。不乳。一本无青皮、缩砂。以朱砂为衣。如胸膈痛。乾柿灯心汤下。如腹痛柿蒂煨姜汤下。如血痛。炒姜醋汤下。如肺气盛。白磨蛤粉各三分。黄丹一分。研为末。煮桑白皮糯米饮下。如肾气胁下痛。茴香酒吞下。大便不通。蜜水吞下。如气噎。木香汤下。宿食不消。陈皮汤下。或诸热。惟膀胱热。胁下痛。不可治。独此药最能除之。昔有人病项筋痛。诸医皆以风治之。数月不瘥。乃流入背膂。又注左胁。亦痛苦甚。乃合服之。一服即愈。后常再发。服之立效。

丁奚腹大（附论）  ***************************
夫小儿丁奚病者。由哺食过度而脾胃尚弱。不能磨消故也。哺食不消。则水穀之精减损。无以荣其气血。致肌肉消瘠。其病腹大颈小。黄瘦是也。若久不瘥。则变成谷症伤饱。一名哺露。一名丁奚。三种大体相似。轻重立名也。
小儿丁奚。谓之鼓槌鹤膝候。凡小儿或因吐而泻久不瘥。或病退不能行。膝大胫细。号曰丁奚。七岁以下。号鼓槌风。十五以下。名鹤膝风。盖此并是风冷伤于肾所致。肾主骨故也。小儿腹大。如有青筋见。即曰疳肚也。如无青筋。乃名丁奚。是因过饱伤食而得之。
方
●十全丹　治丁奚哺露。由脾胃久虚。不能传化水穀。以荣血气。致骨肉消瘦。肾气不足。复为风冷所伤。使柴骨枯露。亦有胎中受毒而成此疾。
青皮　陈皮（各五钱）　五灵脂　莪术（炒）　川芎　白豆蔻仁　槟榔　木香　芦荟　使君子肉　虾蟆（一个炙）　三稜（煨）　缩砂仁（各五钱）　丁香（二钱）　香附子（炒去毛二钱）
上为末。以神麴末调猪胆丸米汤下。
●大鸡骨丸　治小儿丁奚。骨中微热。腹内不调。食不为肌肤。或苦寒热腹大。
雄鸡骨（一具炙令黄）　赤芍药（半两）　赤茯苓（半两婴孺用一两）　石膏（细研水飞过）　川大黄　紫菀（洗去苗土各半两婴孺各用五分）　陈橘皮（半两汤浸去白瓤婴孺用三分）　白矾（烧灰）　细辛（洗去苗土）　附子（炮裂去皮脐各半两）　黄芩（去黑心）　甜葶苈（隔纸炒令香各三分）　桂心（三分婴孺用二分）
上为末。炼蜜和丸如麻子大。每服以粥饮下五丸。日三服。更量儿大小。以意加减。
●人参丸（幼幼新书）治小儿伤食。失衣。当风。湿冷水浴。腹大丁奚。时下痢。寒热如疟。不欲饮食。虽食不充肌肉。又不能消化。羸瘦不耐。
人参　麦门冬（去心焙）　半夏（汤浸十遍去滑）　黄耆（锉）　大黄（锉炒）　苦参（锉）　矾石（烧汁尽研）　甘草（炙锉）　远志（去心）　黄芩（去黑心各三分）　硝石（研）　芎藭（各半两）
上为末。炼蜜为丸如麻子大。一二岁儿。每服三丸。米饮下。四五岁儿。五丸。早晚各一服。量儿大小加减。
●麝香紫霜丸（幼幼新书）治小儿新生。客忤所中。惊痫发热。哺乳不消。中风掣缩。踧口吐舌。卒注。面青。目上摇。腹满丁奚。羸瘦胫交。三岁不能行。
麝香（研）　牛黄（研）　雄黄（研）　丹砂（研各一两）　黄连（去须）　桂（去粗皮）　乌贼鱼骨（各半两）　特生矾石（炼成者一分）　赤足蜈蚣（半枚炙）　附子（炮裂去皮脐各一两）　巴豆（三十枚去皮心绢袋贮灰汁煮半日别捣如泥）
上为末。炼蜜和成剂。密器盛。勿令泄气。每服旋丸。儿生十日至三十日。服如黍米大二丸。乳汁下。四十日至百日。服如麻子大三丸。米饮下。一岁至三岁。以意增之。儿虽小而宿食甚者。亦当增丸数。
●鳖甲丸（幼幼新书）治小儿羸瘦。不生肌肉。食饮不多。腹大。面目萎黄。不长。主治百病。
鳖甲（炙）　桂心（各三分）　大黄（五分）　人参　前胡　茯苓　乾地黄　芍药　乾姜（各三分）　黄芩（一分半）　䗪虫（十个炙）
上为末。蜜丸小豆大。每服三丸。日进三服。量与之佳。
●使君子丸（圣济总录）治小儿腹大。羸瘦。疳气胀满。腹痛减食。
使君子（一两）　木香　胡黄连　麝香（研）　芦荟（研各半两）　蟾头（一枚炙令焦）　墨（捣研）　青黛（研）　雄黄（研）　熊胆（研各半两）
上为细末。炼蜜和丸如绿豆大。每服以粥饮下十丸。量儿大小增减。
●搨痞丸（幼幼新书）治小儿坚痞。面黄羸瘦。丁奚。不欲食。食不生肌肤。心中懵懵烦闷。时发寒热。五脏虚胀。腹中㽲痛。常苦下痢。
蜀漆（七分）　细辛（六分）　龙胆（五分）　乾姜（二分）　附子（四分炮）　牡丹　虻虫（疑是䗪虫非虻虫）　蝟头（酒浸炙黄）　曾青（无曾青空青代之）　桂心（各三分）
上为末。蜜丸如桐子大。饮下二丸。日进三服。以知为度。忌猪、鱼生菜等物。
●大麝香丹（幼幼新书）治小儿羸瘦。腹大见青筋。及丁奚等病。
麝香　粉霜（各研）　朱砂（细研水飞）　白矾（灰各半两）　五灵脂　肉豆蔻仁　乾蟾（涂酥炙各一两）　乾地龙（一分炒）　夜明砂（半两）　干蜣螂（七个去翅炙令黄熟）
上为末。与朱砂等同研匀细。炼蜜和丸如黍米大。每服三粒至五粒温水下。量儿大小加减。
●十全丹（医方大成）治丁奚哺露不调。伤于脾胃。
槟榔（生用）　枳壳（去瓤炒）　青皮（去白）　陈皮（去白）　三稜（炒）　蓬术（炒）　缩砂仁（各半两）　丁香（一分）　木香（一分炮）　香附子（一两炒）
上为末。以神麴末。打糊为丸。如黍米大。空心。食前米汤下一百丸。
●黄连丸（圣济总录）治小儿丁奚腹大疳气羸瘦。
黄连（去须）　桂（去粗皮）　代赭石（研各一两）　木香（半两）　丹砂（一分研）　杏仁（汤浸去皮尖双仁麸炒别研）　肉豆蔻（去壳各半两）　麝香（研一分）　巴豆（去心膜出油尽去皮尖别研）
上为末。令匀。炼蜜和丸如麻子大。每服粥饮下三丸。量儿大小服之。
●蜀漆丸（圣济总录）治小儿坚痞。面黄羸瘦。丁奚。不欲食。食不充肌。心中躁闷。时发寒热。五脏虚胀。腹中㽲痛。
蜀漆　细辛（去苗叶）　龙胆　附子（炮裂去皮脐各半两）　乾姜（炮）　牡丹皮　虻虫（微炒）　桂（去粗皮）　曾青（研各三分）
上为末。炼蜜和丸如绿豆大。空心五丸。米饮下。量儿大小加减服之。
●代赭丸（幼幼新书）治小儿丁奚。症癖。黄瘦。发脱。
代赭（细研）　川大黄（锉炒）　朱砂（细研水飞过各半两）　巴豆霜（半两婴孺用一分）　鳖甲（半两涂醋炙令黄去裙襴婴孺用三钱）　赤芍药　木香　知母　杏仁（汤浸去皮尖双仁麸炒微黄各一分）
上为末。同研令匀。炼蜜和丸如麻子大。每服以粥饮下二丸。更量儿大小加减服之。一日两服。以溏利为度。
●麝香丸（圣惠方）治小儿丁奚肚大。青脉起。不生肌肉。四肢乾瘦。头大发稀。
麝香（细研）　肉豆蔻（去壳）　乾蟾（涂酥炙令黄）　夜明砂　地龙（并微炒各一分）　朱砂（细研水飞半两）　五灵脂（半两）　白矾（灰一分）　蜣螂（三枚去翅足炙令熟）
上为末。研令匀。炼蜜和丸如绿豆大。每日空心。以温水下五丸。晚再服。量儿大小。以意加减。
●麝香丸　治小儿心疳。身体壮热。毛发焦。目常有泪。口疮。脚手细弱。腹肋鼓胀。睡好合面。饮水不休。
麝香　牛黄　丹砂　青黛（四味同研）　夜明砂（炒）　瓜蒂　熊胆（研）　蟾酥（乾者汤浸去赤水焙乾）　胡黄连（各半两）
上为末。烧粟米饭为丸。如黄米大。每服一岁二丸。二岁以上四五丸。量儿大小加减。温水下。
●诃黎勒丸（圣济总录）治小儿丁奚腹大。羸瘦骨立。疳气。水穀不消。
诃黎勒（煨去核三分）　肉豆蔻（一枚去壳）　丹砂（研）　麝香（研）　青黛（研）　芦荟（研各一分）　熊胆（研一分）
上为末。粟米饭和丸如黍粒大。每服七丸。粥饮下。日二服。量儿大小增减。
●大黄丸（幼幼新书）治小儿丁奚腹胀。头大颈细。手脚心热。唯吃冷水。此是腹藏内疳。
川大黄（一分锉碎微炒）　蛇蜕皮（二条烧灰）　蝉壳（三七枚）　巴豆霜（一字）　铅霜（半钱细研）　干虾蟆（一枚涂酥炙令黄）　皮巾子（灰有孔子处取半钱）
上为末。都研令匀。炼蜜和丸如绿豆大。三岁儿。每服空心以浆水粥饮下三丸。后以桃柳汤洗拭乾。以青衣盖。良久。有虫出为妙。量儿大小。以意加减服之。
●芍药丸　治小儿百病。寒热大腹。食不消化。不生肌肉。痿痹。下痢不止。
芍药　茯苓　大黄（各五分）　柴胡（四分）　鳖甲（炙三分）　桂心（二分）　人参（一分一方用二分）
上为末。蜜丸。二岁以下。服三小豆大。不知加之。七八岁。三桐子大。不知加之。若腹坚大者。加鳖甲一分。渴者加栝蒌二分。病甚者。服二十日效。一方有杏仁二两。人参三分。紫菀三分。
●仙人玉壶丸　治小儿羸瘦。丁奚。不能食。食不能化。
雄黄　藜芦　丹砂　矾石　巴豆（去皮膜各三两万全方止用各一两）　八角附子（炮裂去皮脐二两万全方却用三两）
上先捣巴豆三千杵。次用矾石。又捣三千杵。内藜芦。三千杵。次内附子。三千杵。次用雄黄。三千杵。次内丹砂。三千杵。内蜜又捣万杵。佳。若不用丹砂者。内真珠四两。每内药。辄捣五百杵。内少蜜。恐药飞扬。治药用王相吉日良时。童子斋戒为良。天晴日明。无云雾。白昼药成。密器封之。勿令泄气。置清洁处。小儿百病。惊痫痞塞。及有热。百日半岁者。以一丸如黍米大。调涂乳头与服之。一岁以上。如麻子一丸。日三。以饮服。小儿大腹及中热恶毒。食物不化。结成积聚。服一丸。小儿寒热头痛。身热及吐哯。服一丸如麻子大。小儿羸瘦丁奚。不能食。食不化。浆水服二丸。日三。或苦酒和如梧桐子大。及敷腹上良。
●芍药丸　治小儿丁奚。虽食不生肌肉。腹大。食不能消。
●野鼠丸　治小儿丁奚肚大。四肢瘦弱。
野鼠（一枚去皮脏炙令焦）　乾姜（炮裂锉）　厚朴（去粗皮涂生姜汁炙令香熟）　桂心　甘草（炙微赤锉各一分）
上为末。以枣肉和丸如绿豆大。三岁儿。每服用生姜汤下七丸。日三服。量儿大小。以意加减。
●芍药丸　治小儿不生肌肉。丁奚大腹。食不消。
●狼毒丸　治腹中有热胀满。不思饮食。大小便不利。及苦腹痛癖。便脓血下重。丁奚腹痛。脱肛。胁下有痞。
狼毒（二分）　附子（一个炮）　川椒（出汗）　巴豆（去皮各四分）
上为末。以饴丸茱萸大。茶饮下一丸。天明及日午再服一丸。数服消痞下食。日进三服。
●钩藤饮　治小儿惊疳。腹大项细。
钩藤　甘草（炙）　人参　栝蒌根（各一分）
上粗捣筛。每用一钱。水一小盏。煎取五分。去滓。分服温作二服。空心午后服。随儿大小加减。
●无辜黄芩丸　治小儿丁奚。腹大项细。贪食。不充肌肉。黄瘁。
黄芩（去黑心）　黄连（去须各半两）　附子（炮裂去皮脐一枚半两者）
上三味。捣罗为末。用黄雌鸡肥嫩者一只。去毛。勿令著水。腹上开一小窍子。取出肠肚。内药末。于饭上蒸软。即取出。暴乾。不用鸡。为末。软饭丸如绿豆大。量儿大小十丸至十五丸、二十丸。米饮下。不拘时候。日三。
●二圣丸　治小儿丁奚腹胀。乾瘦。毛发焦黄。
大虾蟆（一枚端午日收眼赤者佳）　臭黄（二两为末）
上净取却虾蟆肚肠。然后满腹著臭黄末。以纸裹上。以泥封。令乾。更泥。如此可三遍。待泥干。即于大火中烧。令烟尽。捣罗为末。用粟米饮和丸如粟米大。儿一岁。以粥饮下一丸。服药后。以生熟水浴儿。拭乾。以青衣覆之。令睡良久。有虫出即效。
●搨气丸　治小儿疳气腹大。气急。不思饮食。
青橘皮（不拘多少用汤浸开）　巴豆（每青橘皮一个用巴豆一个使麻线系合热麸中炒热去巴豆不用）
上为末。面糊为丸如绿豆大。三岁以上。每服五丸或七丸。米饮下。不计时候。
●又方　治患疳气大腹瘦弱。（幼幼新书）
捣生薤根。以猪脂煎。稍稍服之。
●又方
用熟炙鼠肉。若伏翼肉。哺之。亦治哺露。
●六物黄芩汤　治少小腹大短气。热有进退。食不安。谷为之不化。
黄芩　大青　甘草（炙）　麦门冬　石膏（各半两）　桂（三钱）
上锉如麻豆大。每服三钱。水一盏。煎七分。去滓。温服。

哺露（附论）  ***************************
夫哺露者。因乳哺不调。伤于脾胃。致令脾胃衰弱。渐不能食。血气减损。肌肉不荣。而柴辟羸露。其脏腑之气不宣。则吸吸苦热。谓之哺露也。宜服麝香进食丸。
方
●大黄丸　治小儿哺露。胁下痞坚。腹满虚胀。手足烦热。往来无时。
大黄（锉炒二两）　乾姜（炮半两）　人参（二两）　丹参（去芦头）　沙参　苦参　防风（去叉各半两）　桂（去粗皮半两）　元参（一两半）　䗪虫（炙焦八枚）　附子（炮裂去皮脐半两）　白术　赤茯苓（去黑皮各一两）　葶苈（纸上炒半两）　杏仁（去皮尖双仁麸炒研）　巴豆（十枚去皮膜研出油尽）　蜀椒（去目并闭口者炒出汗各一分）
上捣罗十五味为末。与巴豆、杏仁同研。炼蜜丸如麻子大。每服二丸至三丸。米饮下。量儿大小加减。
●人参丸　治小儿哺露。失衣当风。湿冷水浴。若腹大时痢。或寒热如疟。不欲食。纵食不生肌肉。或不消化。四肢羸瘦。
人参（去芦头）　麦门冬（去心焙）　半夏（汤洗七遍去滑）　黄耆（锉）　川大黄（锉碎微炒）　白茯苓　柴胡（去苗）　黄芩（以上各三分）　诃黎勒（煨用皮）　甘草（炙微赤锉）　鳖甲（涂醋炙令黄去裙襴各一两）　芎藭（半两）
上为末。炼蜜和丸如麻子大。一二岁儿。每服以粥饮下三丸。四五岁儿。五丸。日三服。量儿大小。以意加减。
●调中槟榔丸　治小儿哺露。腹胀体瘦。
●十全丹　治小儿手足极细。项小骨高。尻削体痿。腹大脐突。号哭胸陷。或生谷症。是名丁奚。虚热往来。头骨分开。翻食吐虫。烦渴呕哕。是为哺露。二者皆因脾胃久虚。不能消化水穀。以荣气血。致肌肉销铄。肾气不足。复为风冷所伤。柴骨枯露。亦有胎中受毒。脏腑少血致之。皆无辜种类之疾。并难治。
青皮（去瓤）　陈皮（去白）　蓬术（煨）　川芎　北五灵脂　白豆蔻仁　鸡心槟榔　芦荟（各半两）　木香　使君子肉　虾蟆灰（各三钱）
上为末。猪胆汁浸糕糊丸如麻子大。每服二十丸。米饮下。有热。薄荷汤下。
●五味子汤　疗少小伤寒。久病不除。瘥复剧。羸瘦骨立。
五味子（十铢）　大黄（六铢）　芒硝（五分）　麦门冬（六分去心）　石膏（一两）　甘草（炙）　当归　黄芩　黄连　前胡（各一分）
上切。以水三升。煮取一升半。分服二合。下痢即止。增减量之。
●鸡骨丸　治小儿哺露。伤饱。手足烦热。羸瘦。不生肌肉。
鸡骨（煮熟臞鸡左右肋骨炙黄一两）　赤芍药　川大黄（锉微炒）　紫菀（洗去苗土）　赤茯苓　柴胡（去苗各半两）　细辛　黄芩　桂心（各一分）
上为末。炼蜜和丸。如绿豆大。每服以温水下五丸。早晨晚后。各一服。量儿大小。加减服之。一方有矾石一分。无柴胡、桂心。
●破积丸　治小儿哺露。化肠胃食滞。疳气腹满。发热。
木香（一两）　青橘皮（汤浸去白焙一两）　桂心（去粗皮一两）　巴豆霜（炒半钱匕）　吴茱萸（汤浸焙乾炒三两）　硇砂（醋熬成霜研末炒一钱匕）
上捣罗前四味为末。与硇砂、巴豆霜同拌研匀。醋煮面糊为丸如绿豆大。每服三丸。加至五丸。早晚食后临寝服。大便溏为度。量儿大小虚实。以意加减。
●芍药丸　治小儿寒热久不解。仍不能食饮。或食不消。哺露。坚痞大腹。下痢不止。
芍药（三分）　桂（去粗皮半两）　柴胡（去苗）　大黄（锉炒各一两）　赤茯苓（去黑皮）　鳖甲（去裙襴醋炙各半两）
上捣罗为末。炼蜜丸如麻子大。一岁以上。每服三丸。米饮下。早晨日午夜卧。各一服。一方桂心、柴胡、赤茯苓各半两。芍药等三味。各三分。蜜汤下五丸。治丁奚腹大。食不生肌肉。一方有紫菀。
●代赭丸　治小儿哺露。腹胀体瘦。
代赭（研）　赤石脂　丹砂（研各一分）　巴豆（十粒去皮心研纸压去油尽）　杏仁（二七粒针穿心上燎作声为度用）
上先别研细。再合研匀。烂饭丸如粟米大。每服一丸。乳汁或粥饮下。更量儿大小加减。
●丹砂双丸　治少小哺露痞坚。壮热惊啼。哺乳不生肌肉。食不消化。下痢。骨肉消瘦。
丹砂　巴豆（去皮心灰汁煮半日别研如泥）　甘遂（末之炒令黄黑色）　雄黄
上等分为末。蜜和杵千下。一服二丸。一月儿如粟米大。五十日以上。黍米大。日三服。儿稍大。即以意加之。服三日后。儿大行。专视之。若病未尽药必散出。如病愈。药自全出者。勿复转。不下者。增之。儿有强者。加之。乳母忌猪鱼。
●鳖甲丸　治小儿哺露。腹坚体热羸瘦。
鳖甲（涂醋炙令黄去裙襴）　肉苁蓉（酒浸一宿刮去皮炙乾各三分）　常山（半两）
上为末。炼蜜和丸如麻子大。每服以粥饮下五丸。日三服。量儿大小。以意加减。或青白黑物下。即愈。
●鳖甲散（傅氏活婴书）治哺露腹坚。体热瘦弱。
鳖甲（盐酒浸炙）　肉苁蓉（酒浸洗焙）　陈皮　青皮　三稜　莪术　神麴　麦芽　白茯苓　半夏　秦艽　北柴胡　香附　甘草（各等分）
上㕮咀。每服一钱。生姜枣子煎服。
●又方　治小儿哺露大腹者。（本草）
以牡鼠肉炙食之。

脾胃不和（附论）  ***************************
夫脾者脏也。胃者腑也。脾胃二气。合为表里。胃受谷而脾磨之。二气平调。则谷化而能食。若虚实不等。水穀不消。故令腹胀。或泄利不能饮食。所以谓之脾胃气不和。不能饮食也。
凡人以胃气为本。治病亦然。胃气有虚有实。虚则有呕吐不食之证。实则有痞满内热之证。虚者益之。实者损之。欲得其平。则可矣。胃虚用木香、桂皮、厚朴、肉豆蔻等剂。胃实用桔梗、枳壳、柴胡、大黄等剂。若夫胃中停寒。则乾姜、良姜、官桂、丁香。又不可缺。宜在酌量。但大小分剂与之。
方
●七香丸　消食快膈。和胃止痛。
木香　丁皮　檀香　甘松　丁香（各三钱）　陈皮（去白）　缩砂仁（各五钱）　三稜　莪术（各五钱醋煮）　白豆蔻（三钱）　香附子（炒去毛二两）　益智仁（三钱）
上为末。糊丸。姜汤吞下。
●五香散　治小儿脾胃久虚。吃食减少。四肢羸瘦。
丁香　沉香（各一两）　麝香（三钱细研）　木香　藿香　白术（各一两）　诃黎勒皮（半两）　陈橘皮（汤浸去白瓤焙）　黄耆（锉各一两）　甘草（半两炙微赤锉）　白茯苓（一两）
上捣筛为散。以水五升。慢火煎至一升。以布绞取汁。却入锅内。入麝香、蜜三合。生姜汁半合。枣肉二十枚。慢火熬成煎。每服以粥饮调下半茶匙。量儿大小。以意加减。
●人参汤（一名温脾散出圣惠方）治小儿脾胃气不和。不能饮食。腹胁虚胀。壮热憎寒。困倦。
人参（三分）　白术（半两）　诃黎勒皮（三分）　木香　黄耆（锉）　白茯苓（去黑皮）　藿香叶　陈橘皮（汤浸去白焙各半两）　甘草（炙微赤锉一分）　桔梗（半两炒）
上粗捣筛。每服一钱。水七分。入生姜二片。枣一枚擘。煎至四分。去滓。不计时候。量儿大小。增减温服。
●益智仁汤　夫心者。脾之母。进食不止于和脾。盖火能生土。当以心药入于脾胃药之中。庶几两得。古人进食方剂。多用益智者此也。
益智仁　石菖蒲　白茯苓　莲子肉　陈皮　缩砂仁　半夏曲　木香　厚朴（制各二钱）　甘草（炙一钱）
上锉细。每服一钱。姜三片。枣一枚。水一盏。煎。不拘时服。
●万灵丹（幼幼新书）治小儿脾胃久不和。挟积。服温热药皆不效。此药神妙。
肉桂　川黄连　蓬术（各一两）　槟榔　肉豆蔻　陈橘皮（去白）　木香　丁香（各半两）　巴豆（去皮心膜十四枚）　杏仁（十四枚麸炒去皮尖二物灯上烧灰存性）
上同再研捣。拌匀。滴水如丸如黍米大。每服。未周岁一粒。二三岁二粒。三四岁三粒。七岁五粒。十岁以上。七粒。生姜汤放冷下。乳食后。久积或乳癖。并宜服之。
●前胡散　治小儿脾胃不和。见食欲呕。心胸壅闷。
前胡（去芦头）　芦根（锉各三分）　桂心（一分）　赤茯苓　人参（去芦头）　白术　甘草（炙微赤锉）　枇杷叶（拭去毛炙微黄）　厚朴（去粗皮涂生姜汁炙令香熟各半两）
上捣粗罗为散。每服一钱。以水一小盏。入生姜少许。煎至五分。去滓。不计时候。看儿大小。分减温服。
●参香汤　理呕吐。消寒痰。
藿香（一两）　人参　茯苓　木香　丁香　丁皮　青皮（各半两）　甘草（炙一两）
上㕮咀。每服一钱。水一盏。姜二片。煎取五分。温服。
●白豆蔻散　治小儿脾胃不和。憎寒壮热。腹痛呕吐。不纳乳食。
白豆蔻（去皮）　陈皮（去皮）　芎藭　枇杷叶（去毛微炙）　甘草（炙各一分）　乾木瓜　人参　黄耆（各半两）
上为粗散。三岁小儿。每服一钱。水一小盏。生姜钱大三片。枣一枚。同煎至七分。去滓。温服。不计时候。量儿大小加减。
●益脾散　和胃。进乳。消痰。
白茯苓　人参　草果仁　苏子（微炒）　木香（湿纸裹火内煨）　甘草　陈皮　厚朴（去粗皮姜汁炒）
上锉散。每服一钱。生姜一片。红枣一枚。未乳前服。合滓乳母服。
●调中散　治小儿冷热不调。致脾胃不和。
木香　人参　青皮（去白各一两）　丁香　白术　白茯苓　大腹皮　甘草（各半两）
上为细末。每服一钱。以水一小盏。生姜三片。煎至三分去滓。温服。
●益胃丹（一名沉香豆蔻丸百一选方）调冷热。和脾胃。
当归（洗焙）　木香　白术　沉香　白芍药　人参　蓬术　砂仁（各半两）
上为细末。白面糊和丸如黍米大。每服十五粒。麝香汤下。量儿大小加减。以治小儿乳哺失宜。冷热不调。热冲上膈。冷归下焦。致虚实不等。水穀不化。遂伤脾胃。胃气虚。则呕吐。脾气虚。则泄痢。夹积则变为下痢脓血。盖居常脾胃最宜调适也。庐州郭用方。
●集香散（医方妙选）治脾胃虚冷。不欲食。羸瘦。
丁香　沉香　木香　藿香叶　厚朴（姜汁制各一两）　白术　白茯苓　白豆蔻（各一两）
上为末。入麝香一钱。拌匀。以水一升。蜜半斤。大枣三十枚。生姜二十片。于银器中慢火熬成膏。去生姜、枣不用。风处阴乾。每服如皂子大。米饮化下。乳前。
●丁香黄耆散　治小儿脾胃虚弱。不能饮食。已渐伤损荣卫。致令肌体羸瘦。时时下痢。面色青白。宜用。
丁香　绵黄耆　人参（去芦头）　白术　当归（焙）　鳖甲（酥炙黄各一两）　胡黄连　甘草（各半两）
上捣罗为细末。每服一钱。水一盏。生姜二片。枣二枚。同煎至五分。去滓。食前温服。
●诃黎勒散　治小儿脾胃不和。时时腹胁虚胀。不欲乳食。
诃黎勒皮　桂心　乾姜（炮裂锉）　甘草（炙微赤锉各一分）　京三稜（微煨锉）　人参（去芦头）　陈橘皮（炙微赤锉各一分）　厚朴（去粗皮涂生姜汁炙令香熟各半两）
上捣细罗为散。不计时候。以温枣汤调下半钱。量儿大小。以意加减。
●匀气散
桔梗　甘草　乾姜　缩砂　益智子　茴香　藿香叶（各等分）
上为末。每服半钱。水泻。紫苏木瓜煎汤下。调脾胃不和。生姜枣子煎汤调服。
●木香散　治小儿调中顺气补虚。
草豆蔻（五个和皮用）　人参　茯苓　防风　藿香（各半两）　陈橘皮（去白一分）
上为末。每服一字或半钱。姜盐米饮调下。
●白术散（如宜方）理脾胃久虚。呕吐泄泻。频并不止。津液枯竭。烦渴多躁。但欲饮水。乳食不进。羸困少力。因而失治。变成风痫。不问阴阳虚实。并宜服之。（一名钱氏白术散）
乾葛（二两）　人参　白术　茯苓（去皮）　甘草（炙）　藿香（去土）　木香（各一两）
上㕮咀。每服二钱。水一盏。煎取半盏。去滓。温服。不拘时候。渴甚者。并煎。任意饮。常服加山药。心神不定。加辰砂、酸枣仁。渴加乾葛、木瓜。胃冷加丁香、砂仁。呕吐。加藿香、姜汁。吐泻。加扁豆、陈皮、藿香、豆蔻。痰嗽加杏仁、桑白皮、半夏曲。邪热加前胡、薄荷、黄芩。渴加天花粉、乾葛。盗汗加陈麦。大便滑加诃子、天花粉、细辛、桔梗各等分。薄荷姜煎。名惺惺煎。方治小儿。
●开胃丸（十便良方）治小儿脏腑怯弱。内受风冷。腹胁胀满。肠鸣泄痢。或青或白。乳食不化。又治脏冷夜啼。胎寒腹痛。
木香　蓬莪术　当归（炒锉）　白术　人参（各半两）　麝香（细研）　白芍药（各一分）
上为末。研匀。汤浸炊饼为丸如黍米大。每服十五丸。温米饮下。又一法。炼蜜和搜。每两作五十丸。每服一丸。米饮化下。不拘时候。
●枳壳汤　宽中进食。
枳壳（去瓤炒）　青皮（去瓤）　木香　丁香　当归　缩砂仁　陈皮（去白等分）
上为细末。烧盐汤调下。
●六味人参汤（出圣惠方）治小儿脾胃气不和。腹胁妨闷。不能饮食。四肢羸瘦。
人参　甘草（炙锉）　丁香　黄耆（锉各一分）　陈橘皮（汤浸去白焙）　诃黎勒皮（各半两）
上粗捣筛。每服一钱。水七分。入生姜二片。枣一枚擘。煎至四分。去滓。食前温服。量儿大小。以意加减。
●乾地黄丸　治小儿脾胃气不调。不嗜饮食。不生肌肉。
生乾地黄（焙）　大黄（锉碎炒令香）　当归（炙乾）　柴胡（去苗）　杏仁（汤浸去皮尖双仁麸炒黄各半两）　白茯苓（去黑皮一两）
上为末。炼蜜为丸如麻子大。每服五丸。生姜汤下。日三服。随儿大小。以意加减。不拘时。
●高良姜汤　治小儿伤冷。脾胃气不和。腹痛不欲饮食。
高良姜（锉）　陈橘皮（汤浸去白焙）　草豆蔻（去皮）　当归（锉碎微炒）　桂（去粗皮各一分）　人参（半两）
上粗捣筛。每服一钱。水七分。煎至四分去滓。不计时候。量儿大小。分减温服。一方无人参。
●阿胶散　温脾养胃。正气理泻。胃热烦渴。不问阴阳虚实。并宜服之。或乳食不进。羸瘦困乏少力。因而失治。变成风痫。服白术散、紫苏梗煎正脾。生姜枣子虚实热。服凉药后。不能食。先用此生胃中津液。后又服生犀散。退早凉夜热。不可下。只用。煎三升许。顿服。稍后。再服三升。候不渴无涎。又投此药。二服即安。白术煎亦可。如渴欲水多者。多服无时。盗汗虚汗。亦用此药。止泻、治痰、退热、清神。渴倍加白术。渴甚者。任意多饮之。
阿胶（一两半麸炒）　鼠黏子（一分炒香）　马兜铃（半两）　甘草（一分）　杏仁（七个去皮尖）　糯米（一两）
上为散。每服二钱。用水煎服。
●六神汤　理脾胃虚。止吐泻。进饮食。养气。
嫩黄耆　白扁豆（炒）　人参　白术　白茯苓　粉草（各等分或加藿香叶亦可）
上为末。每服二钱。苏盐汤下。正气生姜枣子汤调下。
●醒脾散
人参　白术　豆蔻　甘草　乾姜　藿香（各等分）
上为末。每服一钱或半钱。姜汤下。如醒脾胃。冬瓜子仁米饮下。
●消食丸　温中快膈。
香附子（炒二两）　缩砂仁（一两）　陈皮（去白）　甘草（炙）　神麴（炒）　麦糵（炒各半两）
上为末。泡雪糕丸黍米大。七岁以上。绿豆大三十丸。食后姜汤下。或作末子。用百沸汤入盐点尤佳。
●人参丸　治小儿乳哺饮冷过度。伤于脾胃。肠胁胀满。多吐痰涎。
●当归丸　治小儿冷热不调。大便青黄。心腹多痛。或腹中气满。或时呕逆。不欲乳食。
白芍药　当归（微炒）　人参　芎藭（各三分）　白术　甘草（炙各半两）
上为末。水煮。面糊丸如麻子大。三岁小儿。每服十丸。粥饮下。日三服。更量大小加减。
●桂朴散　温脾胃。
肉桂　当归（各一两焙）　厚朴（制）　白术　乾姜（各半两）　甘草（一分炙）
上为细末。每服一钱。水一小盏。煎至五分。去滓。温服。
●陈橘皮汤　治小儿脾胃气弱。乳不消化。
陈橘皮（汤浸去白焙）　高良姜　人参（各一分）　白茯苓（去黑皮半两）　甘草（炙锉半分）
上粗捣筛。一二岁。每服一钱。水七分。煎至三分。去滓。食前温服。至晚三服。随儿大小加减。
●和中汤　治小儿脾胃虚冷。吐痢。不思饮食。
人参（一两半）　白术　白茯苓（去黑皮各一两）　甘草（炙锉）　厚朴（去粗皮生姜汁炙各三分）
上粗捣筛。三四岁儿。每服一钱。水半盏。同煎至三分。去滓。带热服。至夜可三服。量儿大小。以意增减。
●使君子丸　正脾助胃。
厚朴（去粗皮姜汁炒）　陈皮　甘草　使君子（去壳别研）　诃子（去核各等分）
上为末。炼蜜丸绿豆大。每服三七丸。疳泻、积泻。米饮下。热泻加青黛。米饮下。冷泻。姜汁。暑泻。香薷。时行泻。桑叶。赤痢。蓝菇草。白痢。乌梅。惊泻蓝姑草。已以并用。米饮下。（盐姑草竹叶菜是也）
●益黄散　治脾胃虚弱。吐泻。及治脾疳。腹大身瘦。此药补脾调气。治冷腹痛。久冷泄。效。
陈皮　青皮　诃子　甘草（各一两）　丁香（五钱）
上锉散。每服二钱。水一中盏。生姜二片。煎。空心服。一方为末。每一岁儿。服一字。二岁服一钱。百沸汤调下。日进二服。忌一切生硬冷物。
●人参膏　治婴儿饮乳。自不知饥饱。全在乳母存节。若见儿啼哭定是。乳母即时令儿饮乳。若啼哭未定。气喘未调。使儿急饮乳。即儿气逆。乳不得下。反致呕逆。甚则吐利。成胃虚病。应一切脾胃不和。并宜服之。
人参（一两）　白术　丁香　藿香叶（各半两）　白豆蔻（一分）
上为细末。炼蜜和成膏。如鸡头实大。每服一粒至二粒。米饮化下。
●四君子汤　随证加味。量儿大小用。
人参　白术　茯苓　甘草（各等分）
上为末。每服二钱。伤寒加麻黄、豆豉、北柴胡。吐泻。南木香、藿香、乾葛。潮热牛黄、郁金、朴硝、全蝎、薄荷。麻痘。牛蒡子、紫草、蝉蜕、荆芥。腹膨。枳壳、木通、苏子、姜片。冷泻。扁豆、肉豆蔻、姜片、枣子。咳逆。肉豆蔻、木通。大热。苦竹沥。积热上攻。茅根、淡竹叶、甘草。乳食不下。诃子、木香。时行咳嗽。藿香、枳壳、姜片。暴风燥痒。荆芥、牛蒡子、枳壳、高良姜、蝉蜕。鼻中流清涕。羌活、麻黄、防风。泄泻。肉豆蔻、木香。滑肠。诃子、榴皮。脏毒形如白痢。或有血根如鱼脑髓。豆蔻、地榆、粟壳。赤痢。粟壳、乌梅。白痢。粟壳、白姜。大便不利。大黄、朴硝。小便不利。木通、车前子、藿香、木瓜、藿香。夏月加香薷。腹痛。茴香、附子。或用泽泻、郁李仁、姜、枣。或只用木瓜、豆蔻。腹紧积候。三稜、槟榔。姜汤下。有淋。火麻子仁。生熟皆可。车前子、海金沙、葶苈子。下溺血。生地黄、瞿麦。渴。枇杷叶炙去毛、栝蒌根。咳嗽。杏仁炒去皮尖、贝母、知母、姜片、苏子。夜睡惊啼。茯苓、酸枣仁。惊邪。薄荷、朱砂、犀角、人参。癫痫。甘草、朱砂、茯苓、牛黄、乳香、犀角、人参、铅白霜。喉痹。犀角、杏仁、当归、豆豉、百合、大黄。口疮。鸡内金、脑子、黄芩、朴硝、苦竹叶。唾血。生地黄、当归、藕节、侧柏、人参、蒲黄。血衄。蒲黄、山栀子、淡竹叶。目赤。秦皮、菊花、苦竹叶、甘草、肚虫。槟榔、使君子、枳壳、苦楝皮。头昏。石膏、川芎。症瘕及腋下气块。肚痛。此气疾也。用天雄、三稜、朴硝、大黄。五心热。犀角、脑子、磨刀水下。气不升降。沉香、苏子。养气肥儿。槟榔、木香、紫苏叶、红枣。
●白术汤　治小儿脾胃气虚。乳食不消。腹胀。
白术　人参　厚朴（去粗皮生姜汁炙各一分）
上粗捣筛。一二岁儿。每服一钱。水半盏。煎至三分。去滓。温服。至晚三服。随儿大小。以意加减。
●橘皮汤　治小儿脾胃虚冷。气逆。不能饮食。
陈橘皮（汤浸去白焙）　桂（去粗皮各一两）
上锉碎。分作三贴。每用一贴。以水三盏。入薤白五茎。细切。黍米一合。同煮稀粥。熟。去药。分二服。
●又方（肘后方）治小儿胃寒虫上。诸证危恶。与痫相似。
乾漆（炒烟尽）　白芜荑（各等分）
上为细末。米饮调下一字至一钱。
●又方　治小儿不进乳食。和气去痰。
人参（四两）　半夏（一两）
上以生姜汁熬一宿。曝乾为末。面糊丸如绿豆大。每服十丸。食后。生姜汤下。
●安胃和脾散　治小儿脾胃不和。中脘气痞。心腹胀满。全不思食。呕吐痰噎。逆气吞酸。面色痿黄。肌肉消瘦。腹胁刺痛。泄泻不止。便利不调。少力嗜卧。脾胃虚弱。饮食不化。并宜服之。此药仙方。世间老幼气弱。皆可常服。
净苍术（二两用生姜二两切作片子一同捣烂炒黄色）　厚朴（去粗皮同前治）　小枣儿（二十四个去核焙乾）　白术（去芦）　白茯苓（去皮）　广术（煨锉）　青皮（去白）　木香　藿香叶　泽泻　缩砂仁　槟榔　甘草（炙锉各半两）　陈皮（去白一两）
上为细末。每服一二钱。煎生姜汤调下。日进二服。忌一切生硬冷物。一方无木香。
●透关丸　治小儿脾胃挟伤。中满硬气。及治伏热生涎。霍乱呕吐。或作食痫。手足搐搦。不省人事。并宜服之。
大蒜（端午日取出皮膜净用一百瓣细切捣烂）　朱砂（一分细研水飞）　蝎梢（三十五枚去毒微炒为末）　细松烟墨（一两火煅过研为末）　巴豆（一十粒去壳出油研）
上同入磁罐子内。密封。挂通风处。百日取出。丸如黍米大。每服一二丸至五十丸。新汲水送下。不拘时候。
●香橘丸　治小儿脾胃挟伤。心腹胀满。胸膈不快。硬气喘粗。小便不利。常服宽中快膈。消化乳食。
青橘皮（去白）　肉豆蔻（各二两）　黑牵牛　木香（锉各半两）
上将青橘皮炒黄。次下肉豆蔻、牵牛、木香。略同炒转色。併为细末。煮面为丸如黍米大。周岁儿。每服十丸。生姜汤下。乳食空。
●丁香曲糵丸　治小儿脾胃怯弱。乳食迟化。胸满腹胀。胃冷虫作。常服开胃口。化宿冷。消停滞。美饮食。
丁香（一钱半）　神麴（炒黄）　麦糵（炒黄）　乾姜（炮）　陈橘皮（去白各半两）　乌梅（去核一两）　槟榔（二两）
上为细末。煮面糊丸如黍米大。每服十丸。温米饮送下。不拘时候。
●癖化丹　治脾胃不和。或因惊多啼。结成症癖。胁下疼痛。
三稜（煨）　莪术（煨）　乾漆（炒令烟尽）　木香　青黛　好墨（各一钱）
上为末。煮糊为丸。每服二十丸。饭饮吞下。
●四君子汤　治小儿脾胃虚弱。补五脏。生津液。调气血。进饮食。解虚烦。益肌体。功效不可具录矣。
治久吐胃寒。加莲肉、木香、黄耆、生姜、枣子煎服。治呕逆哕不止。加白扁豆、薏苡仁。并炒藿香同煎。生姜自然汁调服。治胸膈烦躁。冷热不调。痰涎咳嗽。不美饮食。日夜壮热。加知母、贝母、乌梅、乾姜、葱白、蜜炙桑白皮同煎服之。治腹肚痛。加陈皮、青皮、生姜同煎服之。治夜间冷啼烦躁。腹肚疼痛。加沉香、木香、朱砂、钩藤同煎服之。治表里虚弱。时气作热。欲传疹痘。加细辛、桔梗、栝蒌、生姜、葱白煎服。治脾寒胃热。阴阳不顺。温壮常作。加滑石、地骨皮同煎服之。治霍乱吐泻。神不安稳。加藿香、丁香、木瓜、生姜同煎熬吃。治脾胃虚弱。饮食不进。加厚朴、陈皮等分。姜钱枣子同煎服之。治吐食。不纳穀气。加丁香、半夏、生姜、向东陈壁土同煎服之。治脾胃久虚。不纳饮食。吐泻不止。加肉豆蔻、青皮、天台乌药、木瓜、生姜煎服。治虚中热泻。米穀不分。加瞿麦、车前子煎。治虚热烦躁。安神定志。加犀角、川芎、灯心煎服。治心气不足。神情恍惚。加石菖蒲、石莲肉、石膏、麦门冬煎服。治虚烦体热夜啼。加白附子、全蝎、腻粉、灯心、银环煎服。治脾虚神困。肌肉消瘦。面色萎黄。食不克化。肠胃久寒。吐逆无时。加黑附子、枳壳、吴茱萸、麦芽、细辛、生姜、枣子煎服。治霍乱吐逆。肠鸣自利。腹胁疼痛。加白姜、陈皮同煎服吃。治虚中伤寒。身热疼痛。烦渴。加麻黄、乾葛、天麻、朱砂、生姜、葱根煎服。治心神不宁。惊悸瘛瘲。加朱砂、羌活、防风、天麻、薄荷、银环同煎。治脾虚不利。肠肚㽲痛。加陈皮、诃子、陈米同煎。
●长寿散　治小儿脾胃虚弱。常服强壮。去寒热。
天麻（蜜炙）　甘草（炒）　半夏（泡洗）　蝎梢（炒）　人参　白扁豆（炒）　糯米（炒）　薏苡仁（各半钱）　木香（一字）
上为末。每服二钱。水一盏。生姜三片。枣子一个。煎至半盏。服之。
●又方　治小儿脾胃虚弱。脏腑滑泄。日渐羸瘦。
丁香　白术　甘草　肉豆蔻（面裹煨各等分）
上为细末。每服一钱。一岁儿。米饮调下。乳食前服。
●助胃丸　治小儿脾胃虚弱。或吐逆泄泻。脐腹疼痛。不进饮食。
白茯苓　白术　川厚朴（去皮姜制）　藿香叶（洗去土）　甘草　诃子（煨去皮核）　人参　陈皮（去白各半两）　木香（煨）　草果（去皮）　丁香（不见火）　肉豆蔻（煨各二钱半）　没石子（五个）
上碾如粉。炼蜜丸如鸡头大。每服。一岁以上儿。一丸。煎生姜枣汤下。食前。其馀大小。更以意加减。觉儿胃有寒。脾脉弱。小便白而多。大便或青黄不定。常常服之。甚妙。
●观音散　理小儿脾胃不和。气弱。昏倦多困。不思食。
白术　人参　甘草　乾葛（出粉）　藿香叶　绵黄耆　木香（各一分）　白扁豆（炒）　茯苓　罂粟子（各三钱）
上为细末。每服二钱。用生姜枣子紫苏汤调下。不计时。日进三服。
●大玉柱丸　治小儿脾胃虚弱。胸腹胀满。饮食进退。脏腑不调。呕吐恶心。肢体倦怠。
白术　人参　厚朴　藿香　当归　茯苓　芎藭　青橘皮　甘草　陈橘皮（各一两）　神麴　麦糵（各半两）　肉豆蔻　丁香（各一分）
上为细末。炼蜜和丸如樱桃大。每服一丸至二丸。生姜汤化下。食前下。大人亦可服。
●助胃膏　助小儿胃气。思食止渴。常服甚妙。
人参　白术　甘草　茴香　乌梅肉　白豆蔻仁（各半两）　檀香（一钱）　乾山药　乾木瓜（各一两）
上为细末。炼蜜为膏。如皂子大。空心嚼服。或温水吞下。
●养胃散　养胃气。快胸膈。定哕逆。止呕吐。美饮食。
丁香　藿香叶　陈橘皮　白豆蔻仁　缩砂仁（各等分）
上为细末。每服半钱。煎生姜枣汤调下。乳食空时服。
●丁香平胃丸　治小儿胃气虚寒。气逆上行。胸膈不快。吐逆不定。腹胀短气。中满痞闷。
丁香　木香　藿香叶　沉香　附子　枇杷叶　水银　硫黄（同水银结沙各一分）　肉豆蔻（五枚）　肉桂（半两）
上为细末。炼蜜为丸。每服一两。作四十丸。每服一丸。煎生姜枣汤化下。乳食前。
●温胃丸　治小儿胃虚气逆。乾哕恶心。胸膈痞满。呕吐乳食。
丁香　肉豆蔻（各二钱）　木香　人参　莲子心　薏苡仁（炒黄各一钱半）
上为细末。煮神麴糊为丸。如黍米大。每服二十丸。温熟水送下。乳食空心服。
●豆蔻香连丸　治小儿乳食所伤。脾胃怯弱。冷热不调。泄泻呕吐。并宜服之。
黄连　木香　诃子（去核各半两）　丁香（二钱）　肉豆蔻（半两面裹烧熟去面不用）
上为细末。粟米饭搜和为丸如黄米大。每服三四十丸。空心食前。温米饮汤送下。随乳汁下。亦可。日进二服。
●又方　治小儿胃寒。
木香　白术　丁香（各四钱）
上碎锉作一服。水半盏。入灯心一把。煎五七沸。去滓。分两次服。
●温脾散　涎者脾之液。脾胃虚冷。故涎自流。不能收约而渍于颐间也。法当温脾。
半夏曲　丁香　木香（各半两）　乾姜（炮二钱半）　白术（炮）　白茯苓　人参　粉草（炙各半两）
上为末。米饮调。局方理中丸亦妙。一方用杀行牛尾。拭其口角。张涣方名温脾丹。与上散同。去人参、茯苓、甘草。加青皮或陈皮二钱半。糊丸黍米大。
●木香散　能和表里。通行津液。
木香　大腹皮　官桂　前胡　陈皮　丁香　诃子　人参　半夏　赤茯苓　甘草　缩砂仁（各三钱）
上为粗散。每服三钱。水一大盏。生姜二片。煎至六分。稍热空肚服。量儿大小。以意增减。
●替针丸　治因冷伤脾。心腹痛胀。胁肋疼硬。不思乳食。脏腑不调。
青皮　陈皮　京三稜　枳壳　厚朴　诃子　白豆蔻（各一两）　肉豆蔻　槟榔（各半两）　乾姜（三分）
上为细末。水煮面糊为丸如麻子大。生姜橘皮汤下二十丸。食前服。
●四君子丸　治小儿脾虚。受食不克化。停积中脘。吐逆恶心。脏腑泄泻。常服消化食滞。进美饮食。厚肠胃。充肌体。悦颜色。退黄疸。
缩砂仁　乌梅肉（焙乾研）　陈橘皮　诃子肉（各一两）
上为末。煮好大枣。取肉和丸如麻子大。每服三十丸至五十丸。枣汤熟水送下。无时。
●玉桂杖丸　治小儿饮食减少。脏腑不调。
厚朴　藿香　陈橘皮　神麴　诃子皮（各二钱）　川芎　丁香　木香　白术　甘草（各一钱）　人参（二钱）
上为细末。炼蜜和丸如樱桃大。每服一丸至二丸。生姜汤下。食前服。小儿一丸。分二服。米饮化下。

羸瘦（附论）  ***************************
夫小儿羸瘦。不生肌肉者。皆为脾不和。不能饮食。故血气衰弱。不能荣于肌肤也。凡小儿在胎而遇寒冷。或生出时挟伏热。皆令儿不能饮食。故羸瘦也。挟热者则身体壮热。肌肉微黄。其挟冷者。时时下利。唇口青色也。
方
●秦艽丸　治小儿羸瘦。体热。心神烦闷。小便赤黄。
秦艽（去苗）　桑根白皮（锉）　枳壳（麸炒微黄去瓤）　地骨皮　黄耆（锉）　人参（去芦头）　赤茯苓　犀角屑　甘草（炙微赤锉各半两）　龙胆（去芦头一分）　柴胡（去苗三分）
上为末。炼蜜和丸绿豆大。不计时候。用粥饮下五丸。更量儿大小增减。
●诃黎勒散　治小儿羸瘦。脾胃气弱。挟于宿食。不欲乳食。四肢不和。
诃黎勒皮　陈橘皮（汤浸去白瓤焙）　甘草（炒微赤锉各半两）　黄耆（锉）　人参（去芦头）　白术　藿香　桂心　白茯苓（各一分）
上捣粗罗为散。每服一钱。以水一小盏。入生姜少许。枣一枚。煎至五分去滓。温服。日三四服。量儿大小。以意加减。
●丁香散　治小儿羸瘦。脾胃虚冷。四肢不和。少欲乳食。
丁香　桂心　白术　高良姜　甘草（炙微赤锉各一分）　白茯苓　厚朴（去粗皮涂生姜汁炙令香熟）　陈橘皮（汤浸去白瓤焙各半两）　人参（去芦头半两）
上捣粗罗为散。每服一钱。以水一小盏。入枣一枚。煎至五分去滓。量儿大小。加减温服。日三四服。
●黄耆丸　治小儿羸瘦。体热。面色萎黄。不欲乳食。
黄耆（锉）　赤芍药　人参（去芦头）　胡黄连　甘草（各微炒锉各半两）　麦门冬（去心焙）　鳖甲（涂醋炙微黄去裙襴各一两）　柴胡（三分去苗）
上为末。炼蜜和丸如麻子大。不计时候。以粥饮下五丸。量儿大小。以意加减。
●麦门冬丸　治小儿虽食不长肌肤。羸瘦骨热。小便赤黄。
麦门冬（一两去心焙）　人参（去芦头）　黄耆（锉）　青蒿子　黄连（去须）　桑根白皮（锉）　枳壳（麸炒微黄去瓤）　地骨皮（各半两）　柴胡（三分去苗）
上为末。炼蜜和丸如绿豆大。不计时候。以热水研五丸服。量儿大小。以意加减。
●烧黄瓜丸　治小儿羸瘦。体热。乳食全少。
黄瓜（大者一枚）　黄连（去须）　陈橘皮（汤浸去白瓤焙各半两）　胡黄连　柴胡　鳖甲（童子小便浸三宿炙微黄去裙襴各一两）
上捣细罗为散。以黄瓜切开头。去瓤内药末。令满。以切下盖子盖之。用荞麦面和溶固济。可厚三分。于糠灰火内烧令面焦黄为度。取出去面。放冷。入麝香一钱。都研和丸如绿豆大。每服食前米饮下七丸。更量儿大小。以意加减。
●甘草丸　治小儿羸瘦。气惙惙。宜常服。不妨乳。
用甘草二两。炙微赤锉。捣罗为末。炼蜜和丸如绿豆大。每服以温水下五丸。日二服。量儿大小。加减服之。
●又方　治小儿痨瘦并疳疾。（本草）
以黄色大虾蟆。谓之山蛤。煮食之。以去皮并肚肠等。和肉作饼。煎熟食。
●又方　治孩子瘦损。（本草）
用芦荟子煎服。


卷三百九十四·婴孩吐泻门  ——————————————————————————————————————————————————————————————————————————————————————————

总论  ***************************
夫小儿吐泻。因外伤风冷。或内伤乳食。或儿啼未定。气息未调。以乳乳之。气逆于上。则停滞胸膈。致令呕吐。气逆于下。则伤肠胃。致令泄泻。上下气逆。吐泻俱作。若只吐不泻者。逆。其吐必有痰。发惊者。十无一生。若只泻不吐。或吐泻俱发者。日久不退。亦变阴痫。治之当断其乳。轻者周时。重者三日。宜频与稀粥。服药速效。十全八九。或者不信是言。以小儿藉乳为本。虑其嗞煎。不肯暂断。然乳固不可断也。殊不知因乳所伤。致令此病。若以所伤之乳乳之。如抱薪救火。药何功之有。不然则难以安痊。其间不断乳服药得安者。盖轻患也。亦有因轻致重夭横者多矣。
凡小儿初吐发惊者。尚可救治。以玉散子、青金丹、不退。珍珠丸急下之。次与神宝丹。若唇红焦者。琥珀散。盖内热故也。不退必死。又云。吐奶不止。大便不通。面黑气喘。必死不治。须权断乳。候吐泻定。捻去乳。少少与之。使不再作。凡吐泻服药。须要令饥。如服了不得便吃物。吃乳则引吐。最为害也。凡小儿暑月吐泻。冷热轻重。各有治法。不可概用。如吐泻身热。烦渴心躁。大便黄沫。小便赤少。暑泻也。黄龙丸、甘露散、白虎汤、香薷汤、五苓散、杏仁丸。有伤食者。必吐泻酸臭。妙丸子下之。次益黄散。二者不退。如小便通利。大便白色。肠鸣吐泻。多渴少食。附香丸、参术附散、术附膏、半硫丸、神宝丹。惊痫。其间有粪白腥臭、油腻。便成疳泻。有久成疳泻者。亦有治法。
小儿泄泻。伤积而作泻者。初以补药治。不止之时。须当下去其积。积下。其泻自止。下之。宜与小沉香煎丸。理虚中积甚良。多与服之。或以小搨气丸。又不下。更与三稜煎服。切不可以意转药。恐成涤荡矣。积滞已下。与服调胃温脾药及既济丹。此乃理积泻。夏月暴泻。由其脏寒。虚滑利泄。速与契圣丹。如滑不禁。进滞肠散。次与契圣既济丹。若洞利。其泻不常。发作骇人。速与滞肠散。次与术附汤。稍与迟缓。其候必更甚。疗泻之理。岂可相待。夫自汗不利者。由血不荣、虚于表也。自利无汗者。由气不卫、虚于里也。其或有自利亦自汗者。荣卫皆虚也。凡为人全藉血荣气卫。扶育身体。血既不荣。气又不卫。里外不相参。上下不升降。关窍不开通。经络不调适。荣卫不循环。脏腑不充实。则医工何以良饵。性命何以保持。夫水穀不分自利。肠胃怯弱自利。脏腑不和。冷热相制自利。阴阳不调自利。荣卫不顺自利。以上自利。皆由气虚得之。初生小儿忽尔自利者。与顺胃。平调阴阳。制其冷热。和其脏腑。分其水穀。生其胃气。则内外充实。何泄利之有。宜以参苓白术散。加以车前、瞿麦、姜、枣同煎。更量虚实加减。
钱氏论笃病诀有云。黄承务子二岁。病泻。众医止之。十馀日。其证便青白。乳物不消。身凉。加哽气昏睡。医谓病困笃。钱氏先以益脾散三服。补肺散三服。三日。身温而不哽气。后以白饼子微下之。又与益脾散二服。利止。何以然。利本脾虚。伤食。初不与大下。措置十日。上实下虚。脾气弱。引肺亦虚。补脾肺。病退即身温。不哽气是也。有所伤食。仍下之也。何不先下后补。曰便青为下脏冷。先下必大虚。先实脾肺。下之则不虚。而后更补之也。又云小儿伤于风冷。病吐泻。医谓脾虚。以温补之。不已。复以凉药治之。又不已。谓之本伤风。医乱攻之。因脾气即虚。内不能散。外不能解。至十馀日。其证多睡露睛。身温。风在脾胃。故大便不聚而为泻。当去脾间风。风退则利止。宣风散主之。后用使君子丸补其胃。然钱氏用宣风散去脾风。使君子丸补胃。虽用有理。其治未周。钱氏治此病。先以益黄散三服。补令脾胃气实。盖宣风散用牵牛、槟榔等利药。先补脾。后宣风散去脾风。后神宝丹、使君丸治之。此法多愈。语人曰。钱氏经用宣风。其理若何。答曰。失多矣。余所以先用益黄散者。譬曰。彭祖观井。自系大木。仍以车输覆其上。然后敢观之。为防其虚而无失也。
赵不群钤辖女四岁。七月中。泄泻。食物不化。水穀不分。多渴少食。进退四十馀日。召医或作食。或作水泻、疳泻。或用五苓散、紫丸子、六神丸、益黄散。并杂药攻之。无效。在后见闻食名。掩口哭而哕。时时烦。召余视。曰。渴饮过多。脾胃受湿。则水穀不分。兼畏食而物不化。是脾虚中有积。主人曰。何知也。咎曰。素问云。脾胃受湿。则水穀不分。孙氏曰。脾虚者。畏食。进退者。有积。又问曰。何治也。答曰。益黄散、紫丸子二药可。主人笑曰。服多矣。答曰。譬如聚千夫举重。不如得一乌获。挟万矢以妾射。不如得一逢蒙。大抵药不得其当。虽多亦奚以为。盖前医用药。不知次序。连服不知多少。补泻不知轻重。所以无效。今用益黄散补。一日六服。连进三日。即微欲食。与紫丸子泻三五次。再用益黄散补。一日六服。连进三日。喜食泻止。尚有渴。以参术散。十日安。主人问曰。久泻之病。何再泻也。答曰。经云。邪之所凑。其气必虚。补其虚而后病除也。今病因食积留滞。先补次涤所蓄之物。然后再补之。主人曰善。
国学刘杰秘校子四岁。六月中泄泻。米穀不化。医数止转。月馀不退。召余视之。见儿食田鸡肉。少顷。所食肉即从大便中经过。遂问。莫先食肉否。曰。近日食物不化。并药丸随大便中出。余曰。仓廪不藏。是门户不守也。得守者生。失者死。此子脾虚之甚。余自历医。未尝见有经过之食。乃失守之病也。须用附子。主人曰。莫太燥。余曰。江河欲竭。引别派以还流。灯烛将残。假他油而再焰。此盖阴之至极。须当以阳药急救之。主人听。余用附子、灶心土、诃子为丸。米汤下。一日六服。连进三日。即大便渐疏。食尚未化。与术附膏。煎。冷。一日四服。病退一半。与益黄散顿服。一日冷进六服。进三日。粪稠而米穀化。后参术散、六神丸。前后共治十日。安愈。主人曰。灶心土何意也。余曰。治病之法。须揣本以寻末。沂流而讨源。其所由。盖脾属土。益土以附子。诃子接助脾气。问曰。药何冷服。曰。冷服。热不炎上。曰。治法出何书。余曰。若执古法。守株待兔也。
林友编修孙男三岁。六月中泻利不止。视之。见泻粪酸臭。奶片不化。又有黄水。小便赤少。知伤热乳也。当断乳一日。服千金丸、五苓散。即效。林惜不肯断乳。服药三日。病增。欲以感应丸下。益黄补助。林不信。自将白术散、金粟。服三日不效。又易一医。以火煅龙骨、赤石脂炮、木香、诃子。服三日。泻甚。召余。曰。宜当断食断乳即安。今病虚耗。亦当断乳。非附子不能起生。林大不信。至长揖而退。至三更惊疼气急。唇口手足俱冷。烦渴大泻。乃急召。余曰。病已后时。素问曰。夫病已成而后药之。乱已成而后治之。譬犹渴而穿井。斗而铸兵。不亦晚乎。林惭。请试救之。余曰。还舞为戏。则宫室皆动。何不止其舞。则宫室自定。伤乳吐泻。则精神昏愦。何不止其乳。则吐泻自止。巢氏云。小儿霍乱。须暂断乳。今当断乳三日。频与稀粥。随证服附子。林从。以附子末半钱。姜枣煎。水中顿冷。服半盏。至四更又进二服。病少减。五更与神宝丹二服。退七分。来日依前一服。相间神宝丹。后参术散、千金丸。三日病除。时与少奶。调理五日全安。林问曰。纯阳小儿。何敢用附子。余答云。譬贼害良民。兵刃不可不用。病势既成。毒药不可不投。盖攻其外邪客气。乌能伤其本哉。
陈氏二子。大者五岁。腹疼阵阵。呕吐酸臭。次者三岁。食物不化。泻粪酸臭。召余视之。并用紫丸子下之。益黄散补之。主人曰。受病不同。何用药同。答曰。大者肠疼吐酸。因食伤也。宜下之。孙氏云。腹内疼成阵。来时呕吐酸。如因伤食得。泻下自然安。小者。泄泻酸臭。亦伤食也。法当温之。虚秘方云。食泻重当泻。脾虚用补虚。再伤宜再取。何患病难除。二子泻补俱安。凡有积聚。当下即下。凡有虚损。当补即补。宜随其虚实而用也。
仁存孙氏曰。吐泻才生便恶心。干吐霍乱汗相侵。舌出唇绯双眼闭。摇头发直硬如针。心闷气粗而胁动。口生白沫命难存。来生此候须早理。有疮脾闭命沉沉。
钱乙论云。小见初生三日内。吐泻壮热。不思乳食。大便。乳食不消。或白色。是伤食。当下之。后和胃。下用白饼子。和胃用益黄散主之。又云。小儿初生三日以上至十日。吐泻。身温凉。不思乳食。大便青白色。乳食不消。此上实下虚也。更有兼见证。肺主睡露睛。喘气。心主惊悸饮水。脾主困倦多睡。肝主呵欠顿闷。心肾主不语畏明。当泻见儿兼藏。补脾益黄散主之。此二证。多病于秋夏也。又云。秋夏吐泻。五月十五日以后吐泻。身壮热。此热也。小儿脏腑。十分中九分热也。或因伤热乳食吐乳不消。泻深黄色。玉露散主之。六月十五日以后吐泻身温似热。脏腑六分热。四分冷也。吐呕。乳食不消。泻黄白色。似渴。或食乳。或不食乳。食前少服益黄散。食后多服玉露散。七月七日以后吐泻。身温凉。三分热。七分冷也。不能食乳。多似睡。闷乱哽气。长出气。睡露睛。唇白多哕。欲大便。不渴。食前多服益黄散。食后少服玉露散。八月十五日以后吐泻。身冷无阳也。不能食乳。乾哕。泻青褐水。当补脾益黄散主之。不可下也。又云。广亲宅四大王宫五太尉。病吐泻不止。水穀不化。众医用补药。言用姜汁调服之。六月中服温药。一日益加喘吐不定。钱曰。当用凉药治之。所以然者。谓伤热在内也。用石膏汤三服。并服之。众医皆言吐泻多而米壳不化。当补脾。何以用凉药王信众医。又用丁香散三服。钱后至曰。不可服此。三日外必腹满身热。饮水吐逆。三日外一如所言。所以然者。谓六月热甚。伏入腹中而令引饮。热伤脾胃。即大吐泻。他医又行温药。即上焦亦热。故喘而引饮。三日当死。众医不能治。复召钱至宫中。见有热证。以白虎汤三服。更以白饼子下之。一日减药二分。二日三日。又与白虎汤各二服。四日。用石膏汤一服。旋合麦门冬、黄芩、脑子、牛黄、天竺黄、茯苓。以朱砂为衣。与五丸。竹叶汤化下。热退而安。又云。冯承务子五岁。吐泻壮热。不思食。钱氏曰。目中黑睛少而白睛多。面色㿠白。此子必多病。面色㿠白。神怯也。黑睛少。肾虚也。黑睛属水。本怯而虚。故多病也。纵长成。必肌肤不壮。不耐寒暑。易虚易实。脾胃亦怯。更不可纵恣酒欲。若不保养不过壮年。面上常无精神光泽者。如妇人之失血也。今吐利不食。壮热者。伤食也。不可下。下之虚。入肺则咳。入心则惊。入脾则泻。入肾则益虚。此但以消积丸磨之。为微有食也。如伤食甚。则可下。不下则成癖也。实食在内。乃可下之。下毕。补脾必愈。若随其虚实。无不效者。又云。广亲宫七太尉七岁。病吐泻。是时七月。其证全不食而昏睡。睡觉而闷乱。哽气乾哕。大便或有或无。不渴。众医作惊治之。疑睡故也。钱曰。先补脾。后退热。与使君子丸补脾。退热石膏汤。次日又以水银、硫黄二物下之。生姜水调下一字。钱曰。凡吐泻。五月内。九分下而一分补。八月内。十分补而无一分下。此者是脾虚泻。医妄治之。至于虚损。下之即死。当只补脾。若以使君子丸即缓。钱又留温胃益脾药止之。医者李生曰。何食而啘。钱曰。脾虚而不能食。津少即啘逆。曰。何泻青褐水。曰。肠胃至虚。冷极故也。钱治而愈。
又凡小儿吐泻。当温补之。余每用理中丸。以温其中。以五苓散导其逆。连与数服。兼以异功散等温药调理之。往往便愈。若已虚损。当速生其胃气。宜与附子理中丸。研金液丹末。煎生姜米饮调灌之。惟多服乃效。候胃气已生。手足渐暖。阴退阳回。然犹瘛瘲。即减金液丹一二分。增青州白丸子一二分。同研如上服。以意详之。渐减金液丹。加白丸子。兼用异功散、羌活膏、温白丸、钩藤饮子之类。调理至安。依此治之。仍频与粥。虽至危者。往往死中得生。十救八九。
儒门事亲书云。小儿身热吐泻。腹满不进饮食。可急与牛黄通膈丸。下过四五行则自愈矣。盖乳食便属水。甚则成湿。以治湿法治之。用燥热之药非也。又水泻不止。可用五苓散、益元散。各停用新水。调下二三钱。频服不拘时候。若暴速注下。甚者属火。凉膈、通圣等散。亦可治之。用者勿轻。非深于造化者。未易语此。又久泻不止。至八九月间。变为秋深冷利。泄泻青白。时时撮痛。乳瓣不化。可用养脾丸如黍米大。每服二三十丸。米饮送下。日进三服则愈。益黄散亦可用之。
汤氏云。小儿热泻者。大便黄而赤。或有沫。乃脏中有热积。或因乳母好饮酒。或嗜热物或生下伤温蕴热。医者不明。但用诃子、豆蔻等药。如水浇石。既不识其证。故不辨冷热。用药又不得其法。所谓读方三年。而恨无病可治。及至治病三年。无方可用。信乎。纸上之语。不可全凭。一则悟得其理。二则求师指迷。三则闻见颇多。如此方有通透之理。不然咫尺千里也。虽有治法妙方而不能别其寒温虚实。又安得其理哉。宜服黄连等药。小驻车丸亦可服之。又冷泻者。乃脾虚受冷。致令水穀不化。泄泻注下。若依钱氏当以益黄散主之。古人以此药为补。殊不知今人所禀不同。内青皮有劫吐安可服。又伤食泻者。又名聚腹。不宜即补。先用食药。或紫霜丸取其积尽。然后可补。又曰此泻难止。亦不宜补。再伤又泻。宜节饮食。用进食丸取下积令尽。次以钱氏加减益黄散一服可止。此切要治法。
汉东王先生儿吐乳有数般。或风疾致吐勿止。吐奶夹痰。才吐即生风。若止却后。其风无止处。更入外风。则潮心闭胃管。后变惊风。胃主四肢。被痰涎闭。即搐。心主神。被外邪干即惊不定。故变惊风也。故止住吐即惊风发。手足搐搦。口眼反张。头项强直。虽多服名药。亦不能救。又小儿吐奶鼻青。客风伤肺。客风外风也。鼻。肺之外应也。夜间烦躁。肺气逆而为之也。身上发热。肺主身之毛皮。外邪所伤。故发热。宜下伤寒药。后平胃气耳。又小儿吐奶。唇黑多哭。唇是脾之外应。被食所伤。故黑夹痰者。脾能生涎。故疾冲胃而吐奶食。又小儿吐奶身热。其奶成片子者。是胃有热积。久则生风也。其人必四肢生疮。多渴面黄是也。若吐不化。夹青水。是胃冷。其人必面青唇白是也。宜缓胃止之。又小儿乳食不化。腹急气逆。须进塌气丸二三服。下却胸膈。却进观音散二三服。但生胃气药。皆可以意与儿吃。乳母不忌。日食生冷物。冷气入乳。则腹变泻。又不捻除之。仍以此乳乳儿。冷乳入腹。与胃相逆。则腹胀气逆。肚疼或为泻。亦依前项药调理。如果不退。却用羌活膏治之。
钱氏论云。生下吐。初生小儿。拭掠小儿口中秽恶不尽。咽入喉中故吐。木瓜丸主之。又曰。伤风吐泻身温。乍凉乍热。睡多气粗。大便黄白色。呕吐。乳食不消。时咳嗽。更有五脏兼见证。当煎入藏君臣药。化大青膏后服益黄散。如先曾下。或无下证。慎不可下也。此乃脾肺受寒。不能入食也。
王氏子三岁。只吐不泻。自吐数次。昏困连日不醒。大便坚实。召余曰。是本伤食吐逆。不合昏困唇红。此疾大逆。以妙丸子定吐。琥珀散镇惊。权住奶一日。吐定吃物。不困。大便未通。主人以为无事。更不服药。因与乳多。再吐痰乳。而复昏困。愚曰。不可再吐。又时时虚气。大便亦不通。面黑气粗。是形气相失。灵秘方云。吐奶不止。大便不通。面黑气粗。必死。急以珍珠丸下痰食。主人曰。既吐何不用慢惊药防之。而用凉药下痰食。答曰。本欲生急惊。为伤乳食。为作吐法。不当温药。盖儿大便三日不通。唇红颧赤。小便赤。皆热证也。故先治食。后以凉药。今吐虽定。大便首尾五日不通。内以四顺饮。外以蜜导法。得通不甚通。以宣风散去脾间风。再利粪令稀。仍困下醒睡。散三服。困退。喜食。愚曰。虽食而目鲜唇红。察拭面目微肿。虚气不悦。必欲发惊。急以青金丹、寿星丸、麝香饼、琥珀散各二服。不退。乃辞曰。万灵之要。所全者形。一身之先。所存者气。今形气已失。知不久生也。主人曰。医人之好利如此。后易数医。因惊而卒。别一子。只吐神昏。又一女只一吐声嗄。二子皆三岁。更不可救。信乎吐之为害甚也。

吐哯（附论）  ***************************
夫小儿吐哯者。由乳哺冷热不调故也。儿乳哺不调。则停积胸膈。因更饮乳哺。前后相触。气不得宣流。故吐哯出。诊其脉浮者。无苦也。又云。哯乳与呕逆不同。宜细详之。哯乳。乳饱后哯出者是。又云。小儿吐哯候。吃奶不稳而从口角头流出。身微热。口鼻微冷。面目青黄。眼慢。此候因乳母房室淫佚。儿子叫。便将乳与吃。而阴阳不顺。胸膈不快。乳停胃不消而胃冷所致。先以睡惊沉香饮子夹丁香散与服。夹活脾散调理。即愈。歌曰。乳丹寒湿不节量。致令壅滞在胸膛。更加新乳相投触。不得通宣入胃肠。此名哯奶须调理。诊得轻浮尚不妨。口眼时时动不停。吐中时觉乳生腥。眼浑青碧生白膜。汗出津津脚似冰。气细元因伤胃冷。气粗却是欲生惊。是风从脾宜医治。暖胃和脾气乃平。此候寒热相胜使然也。气急则是胃实。当凉则愈。若囟门陷下。气细。当生胃气。若浑身热甚者。气出喘粗。若不急治。必作瘛瘲。又云。此候是惊奶冲胃气。或交奶冲脾。或是气奶。或是病奶致吐。远闻腥气。与蛜[虫祁]丸。气细脉沉与调胃散。
方
●当归汤　治小儿吐哯。
当归　黄芩　甘草　芎藭　黄连（各一分）　细辛　乾姜（各二分半）
上切。以水二升。煮取八合。服半合。日三温服。
●黄耆汤　治小儿吐哯。胸中冷气停结。
黄耆　人参（各三分）　当归（切焙）　芍药　甘草（炙锉）　芎藭（各一两）　细辛（去苗叶一分）
上粗捣筛。每服一钱。水七分盏。煎至四分。去滓。分温二服。早晚各一。量儿大小加减。
●藿香散　治小儿吐哯。呕逆。身热面青。不进乳食。
藿香（一钱半）　丁香　人参　白术　茯苓　神麴　扁豆（各半钱）
上为末。每服半钱。罂粟米汤调下。陈皮煎米饮亦得。
●豆蔻散　治吐奶。
肉豆蔻（面裹炮赤热去面为末）　草果（炮去皮各一两）　缩砂（去皮）　甘草（炙）　肉桂（不见火各一钱）　陈皮（半钱去白）
上为末。每服半钱。米饮调下。
●麝香汤　治小儿吐哯。胸膈痞满。乳饮停积。
麝香（研）　木香　人参　沉香（锉）　赤茯苓（去黑皮各一分）　丁香（半分）
上粗捣筛。每服半钱。水半盏。煎数沸。去滓。分温二服。
●藿香散　治吐奶。
藿香（半两）　何首乌　白扁豆　甘草（炙）　糯米（各等分）
上为细末半钱。用水一小盏。入淡竹茹。煎至七分。临卧空心服。
●治吐奶腹胀方。
代赭石　麝香　巴豆（各一分）　赤石脂　杏仁（各半两）
上为细末。蜜丸如桐子大。米饮下。日三。百日一丸。一岁二丸。
●橘皮汤　治小儿吐哯膈上冷。
●消乳丹　治小儿饮乳过多。胸膈不快。或多吐哯。大便奶片不消。亦宜令乳后常服。
木香　丁香　青橘皮（炒黄）　肉豆蔻（各半两）　牵牛子（炒黄一钱）
上为末。滴水和丸如针头大。每服三粒至五粒。黏在奶头上。令儿吮之。
●盐黄散　治小儿初生吐不止。
盐（两黄米大）　牛黄（两粟米大研）　人参　白茯苓（各小一豆大）　甘草（两小豆大炙）
上捣研四味为末。以乳半合。煎三五沸。入牛黄末。搅匀。分减服之。
●小儿哯乳方　此证哯哺吐下。状如霍乱。
甘草（炙）　人参　当归　乾姜（各一分）
上为末。水一升煮取五分。服。日三。内麝香半分。尤佳。
●菖蒲丸　治小儿吐乳喘促。
菖蒲　人参（去芦头）　赤茯苓（各半两）
上为末。炼蜜和丸麻子大。每服三丸。以生姜汤化下。量儿大小。以意加减。
●人参散　治小儿吐乳。令乳母服。
人参（一两去芦头）　生姜（切焙乾）　陈橘皮（汤浸去白瓤焙各半两）
上为散。每服三钱。以水一中盏。煎至六分去滓。分温二服。令儿久饮。稍停乳效。一方有苏叶。
●治小儿吐奶方。
雄黄　马牙硝（各一分）　壁目儿（五枚）
上药入磁碗内。研如泥。以乳汁半合调之。使药注子。口内灌少许。把儿抬头项。吐出黑血即定。
●治小儿咬奶吐下方。
豆蔻　母丁香　宣连（各一两）
上为散。空心米饮调下半钱。
●玉真散　治小儿吐乳。
白术（半两）　半夏（半个）　椒（半分去目汗）
上为末。每服半字。水一呷调下。大者一字。
●青皮散　治哯奶。
青皮　滑石　硫黄（研各一钱）
上为末。每服半钱。藿香汤调下。
●麝香丸
麝香（一钱研）　丁香（捣末）　杏仁（去皮尖双仁炒研各一分）
上为末。以粟米饮丸如麻子大。每服五丸。人参汤下。量儿大小。研下。傅氏活婴。内有麻黄。无丁香、枣肉为丸。
●丁香散　治小儿乳后。吐哯不止。
●治小儿伤食吐乳方。
丁香　石莲肉　枇杷叶（姜汁涂炙热各等分）
上为末。每服一钱半。米饮调下。
●玉露散　治小儿吐奶。面色赤热。烦躁。
不灰木（煅）　滑石（等分）
上为细末。每服半钱。或一字。生油并水调下。
●治吐奶方。
母丁香（三七粒）　殭蚕（七个净洗去粉炒）
上焙乾为末。每服一字。煎枣汤调。
●治小儿吐奶方。
生姜　橘皮（等分）
上煎汤与乳母服讫。即乳儿效。
●枇杷叶散　治小儿吐乳不定。
枇杷叶（拭去毛微炙黄）　母丁香（各一分一方只用丁香）
上为散。令乳母乳头上涂一字。与儿吮之。儿大。煎枣汤调下。不拘时。
●又方
生地黄（汁）　人参（各一合）
上粗和煎三五沸。徐令儿服之。
●盐豉丸　治小儿哯乳不止。宜服此立效。兼服小沉香煎丸。
盐豉（七粒口内含去皮）　腻粉（一钱匕）
上研丸如麻子大。每服三丸至五丸。藿香汤下。乳头吮亦得。
●莎草根散　治小儿吐乳。
莎草根（炒去毛）　甘草（炙锉各半两）
上为散。每服一钱。水一盏。煎至七分去滓。分温二服。早晚各一。量儿大小加减。
●人参丸　治小儿吐哯。乳母服。
●妙功散　治小儿吐奶不止。
用藜芦洗焙为末。以少许。吹入鼻中。喷三两次。立止。
●治小儿吐乳。四肢皆软。
用桂心三两。水二升。煮取一升半。分三服。又以浓汁涂五心。常令温暖。
●暖胃正气汤　治小儿吐乳及治霍乱吐泻。
用栅木皮以水煎服。生广南如桑树。
●治小儿吐奶方。
取用地龙粪一两。研末。空心粥饮调下半钱。不过二三服。愈。又方以韭根汁。滴豇豆大。入口中瘥。
●治小儿吐乳黄色方。
以驴乳吃。令大肠稍稍得利。即毒气便散。
●又方
取新热马屎一块。绞汁半合。灌之效。
●小儿百日内积痰在胸膈吐乳方。
取书中白鱼七枚。烧灰细研。以乳调一字。服之。
●又方
取故壁下鼠妇七枚。炙令焦。细研。以乳汁调半字服。
●保安散　治小儿胃气虚损。因成吐奶。
五倍子（一个生用一个湿纸裹煨）
上为细末。每服一钱。米泔水调下。不拘时候。若禀受怯弱。用汤略荡过。（平江所刊李侍郎朝正编类集本草方。余长子小孙服之皆效）
●异功散　治吐乳胃虚。
人参　白术　茯苓　陈皮　肉豆蔻　木香　藿香叶　甘草（各等分）
上为末。每服一钱。冬瓜仁汤下。欲止吐住泻。陈皮米饮调下。
●观音散　治身冷吐乳。加全蝎。治慢惊阴痫。
人参　白术　白茯苓　陈皮　扁豆　莲肉　藿叶　薏苡仁　丁香　甘草（各等分）
上为末。每服一钱。木瓜苏盐汤下。如风痰在胸。停积而吐。则与小红丸。
●治小儿吐乳。
母丁香（不拘多少）
上为末。饭丸如芥子大。每服五七丸。铅白霜汤下。作散子煎亦得。
●吐乳不止。恐成慢脾方。
灵砂（一粒）　青州白丸子
上为同研末。米饮调下。量儿大小与之。吐久虚者。对用灵砂。亲试有效。
●治小儿吐乳。大人吐食。
用仙人杖水煮服。
●治小儿吐乳。补虚羸。止渴。
以牛乳入生姜、葱白。煎。量服。

哕逆（附论）  ***************************
夫小儿气弱。不能胜乳。致乳满胃中。气既不得传导。复遇呼吸风冷。则使胃气上逆。故令哕。又胃中虚冷。其人不能食者。饮水即哕。能节其乳食。仍温胃气。则哕自愈矣。
方
●木香丸　治小儿脾胃虚寒。哕逆不止。
木香　草豆蔻（去皮）　青橘皮（去白焙）　槟榔（锉）　陈橘皮　肉豆蔻（去壳一果）　京三稜（炮锉一两）
上为末。面糊和丸如绿豆大。每服五丸。温生姜汤下。或枣汤下。量大小加减。
●人参丸　治小儿胃寒多哕。
人参　白茯苓（去黑皮）　陈橘皮（去白焙）　白术　半夏（汤洗去滑各半分）　甘草（炙锉）　乾姜（炮各一分）
上为末。面糊和丸黄米大。每服十丸或十五丸。煎藿香汤下。量儿大小加减。
●肉豆蔻丸　治小儿胃虚不思乳食。哕逆膈闷。
肉豆蔻（去皮一枚）　生姜（切作干一钱）　木香（一钱）　青橘皮（浸去白焙一分）　人参（一分）　白术（一分）
上为末。白面糊丸如绿豆大。每服五丸。米饮下。不拘时。
●诃黎勒散　治小儿吐哕不止。
诃黎勒皮（一分）　人参　槟榔（锉）　甘草（炙）　陈橘皮（汤浸去白切炒）　沉香（锉各半两）
上为散。每服一字。或钱半至一钱匕。量儿大小。煎麦糵汤调下。
●人参丸　治小儿胃寒多哕。不入乳食。
人参　白茯苓（去黑皮各一分）　白术　木香　山羊　丁香（各二分）
上为细末。白面糊丸如绿豆大。每服七丸。乳煎生姜汤下。量儿大小加减。
●丁香补胃丸　治小儿胃气虚。哕逆。
丁香（一钱）　藿香叶（一分）　附子（炮裂去皮脐二钱）　定粉（炒研）　槟榔（锉各一分）
上为末。滴水丸如桐子大。每服一丸至二丸。米饮下。不拘时。量儿大小加减。
●丁香散　治小儿哕不止。
丁香　藿香　白茅根（锉各一分）　人参（半两去芦头）　干桑叶（一两微治吐逆不定方各一分）
上为散。三四岁儿。每服一钱。以水一小盏。入生姜少许。煎至五分去滓。不拘时。热服。量儿大小加减。治乳儿生姜不用。
●人参散　治小儿哕逆不止。心神烦闷。
人参（去芦头）　白术　白茯苓（各半两）　甘草（炙微赤锉碎）
上为散。每服一钱。以水一小盏。煎至五分去滓。不拘时。稍热服。量儿大小。以意加减。
●麦门冬散　治小儿多哕。心胸烦闷。
麦门冬（一两去心焙）　甘草（一分微炙赤锉）　人参（去芦头）　陈橘皮（汤浸去白瓤焙）　厚朴（去粗皮姜汁涂炙令香熟各半两）
上为散。三四岁儿。每服一钱。水一小盏。煎至四分去滓。稍热频服。量大小加减。
●枇杷叶散　治小儿胃气虚冷。哕逆不止。
枇杷叶（炙去毛）　丁香（各一钱）　白茅根　人参（各一分）
上为细散。每服半钱。或一钱。煎马齿苋汤调下。不拘时。量儿大小。以意加减。
●遂愈散　治小儿哕逆不止。不进乳食。及吐泻霍乱不安。烦躁不得睡。腹胀。小便赤涩。烦渴闷乱。伤寒霍乱。皆效。一名玉容散。
滑石末（一钱）　丁香（二七粒为末）　藿香末（半钱）
上同研匀细。每服一字。或半钱。生油调下。量大小加减。
●草豆蔻散　治小儿哕。不进乳食。
草豆蔻（三枚去皮）　甘草（一分炙微赤锉）　人参（半两去芦头）
上为散。每服一钱。以水一小盏。煎至五分去滓。不时温服。量儿大小加减。
●麝沉散　治小儿哕逆。
麝香（研）　沉香（锉各一两）
上为细散。拌匀。每服半钱或一钱。沸汤点服。量儿大小加减。
●治小儿哕逆腹胀。消乳进食方。
陈橘皮（汤浸去白焙乾）　生姜（去皮切一味同炒黄色各一两）
上为末。水浸炊饼心和丸如麻子大。一二岁儿。橘皮汤下七丸。量儿大小。以意加减。
●治小儿哕方。
鹿角霜　大豆（等分）
上为末。相和。乳调涂奶上。饮儿。
●又方
生姜汁　牛乳（各五合）
上煎取五合。分为二服。圣惠方同以牛乳二合。姜汁一合。银器中煎一沸。一岁儿饮半合。
●人参散　治小儿哕。乳母服之。
人参（三分去芦头）　陈橘皮（一两汤浸去白瓤炮焙）
上为散。每服三钱。以水一盏。入生姜半分。煎至六分去滓。热服。至夜三四服。乳母服讫。即乳儿。效。一方用乾生姜。
●治小儿哕方。
取牛乳一升。煎取五合。分五服。无牛乳。羊乳代。煎三二沸。服佳。
●黄耆茯神散　治小儿荣卫气虚。精神不爽。面无颜色。唇口青白。哕逆昏睡。全不思食。
黄耆（蜜炙）　茯神（去木）　甘草（炙）　天南星（炮）　白扁豆　防风（去芦）　白附子（炮）　肉桂（去皮）　山药　白芍药（以上十味各等分）
上件㕮咀。每服二钱。水六分盏。入生姜三片。枣一枚。煎至三分去滓。温服。乳食前。

呕吐（附论）  ***************************
夫小儿呕吐者。脾胃不和也。或啼呼未定。而遽饮乳。或因乳中伤冷。令儿饮之。皆致呕吐。盖儿啼未息。气息未调。遽令饮乳。其气尚逆。乳不得下。停滞胸膈。胸满气急。故令呕吐。乳母乘凉。冷气入乳。乳汁变坏。不捻除之。因以饮儿。坏乳入胃。则令腹胀气逆。故变呕吐。又有小儿沐浴不避风冷。风冷与血气相搏。胃生热。蕴为呕吐。当审其形证冷热。以法治之。又呕者。有声。吐者。出物也。是皆出于胃气不和。足阳明之经。胃之脉络。阳明之气常下行则顺。今逆而上。故为呕吐。盖有胃寒、胃热、痰水、宿食等各证。又有伤乳、气奶之证。非一。故治法不同也。杨氏曰。呕吐每每大便秘。上下壅遏。气不流行。当思所以利导之。明理论曰。呕而脉弱微热。手足厥。大小便自利。乃虚寒之极。是为难治。千金方论云。生姜乃呕家圣药。为能散其逆气也。金匮要略云。半夏吐家良剂。为能下痰饮也。杨氏曰。凡吐不问冷热。久吐不止。胃虚生风。必传慢惊。若胃气将绝。不食而厥。当投香砂兼以生胃回阳热剂研服。歌曰。风冷吹双乳。乳坏气须凝。乳儿成呕吐。气喘腹膨脝。解脱当风下。洗浴向檐迎。喘中还喂奶。气逆在胸停。皆成呕逆病。医者贵调停。又云。吐证又有风壅吐。即痰吐、气吐之类。胃寒吐即惊吐之类。积滞吐即类冷吐。气逆吐即类食吐。疗以各方。
方
●十珍饼子　治小儿大人呕吐痰涎。粥食难停。无问新久者。便宜。
丁香　沉香　木香　桂（去皮）　藿香　肉豆蔻　吴茱萸（洗焙乾各半两）　半夏（汤洗七次曝乾一两生姜汁制）　水银（结砂子研）　舶上硫黄（各七钱半）
上为细末。同和匀。炼蜜丸如小豆大。捻饼子。每服十饼。生姜汤下。或化服亦可。量病加减不拘时。
●调中正胃散　治小儿中脘不和。胃气不正。胃冷伤热。吐逆烦闷。神困力乏。饮食不美。虚弱思睡。睡不安稳。加木香。名木香散。
藿香叶　白术　人参　白茯苓　甘草（炙）　陈皮　山药　白扁豆　半夏面　川白姜（炮各等分）
上为末。每服一钱。水一小盏。生姜二小片。枣半个。煎三二沸。服。
●正气丸　小儿食伤。症气逆不升降。呕吐不已。胸膈留停积滞不化。宜服搨气丸。或一向只作乾呕。哕声频作。并宜。一名香朴丸。
藿香叶　厚朴（生姜制）　陈皮　半夏面（炙）　白术　白茯苓　甘草（炙各二钱）　乾姜（一钱）　三稜（炮二钱）
上为末。炼蜜丸如指大。每服一丸。生姜枣子汤化开与服。
●羌活膏　治小儿吐逆不止。
羌活　独活（各去芦）　人参　白茯苓　防风（去叉者）　肉桂（去粗皮不见火）　全蝎（炒）　水银（各一分）　硫黄（三钱同上项水银研）
上末。入水银、硫黄。炼蜜为膏。每服旋剂。婴孩如黑豆大。三二岁如龙眼核大。五七岁如龙眼大。薄荷汤化下。
●肉豆蔻散　治小儿脾胃不和。憎寒壮热。腹痛呕吐。不纳乳食。并宜服。此方一名白豆蔻散。
白豆蔻　肉豆蔻　甘草　芎藭　陈皮（去白）　枇杷叶（去毛炙各一分）　黄耆（炙）　乾木瓜　人参（各半两）
上为末。每服一钱。水五分。姜枣同煎至三分去滓。服。一方无肉豆蔻。
●参香汤　消寒痰。治呕吐。
人参（去芦）　藿香叶　舶上丁香皮　丁香　白茯苓（各一两）　青橘皮（去白）　木香　甘草（炙各半两）
上为细末。每服一钱。水一盏。入生姜二片。煎至五分去滓。放温。时时服。
●银液乳香丸　治小儿久吐不定。
红牙大戟　半夏（二味用浆水煮软切焙乾秤）　粉霜（各一分）　朱砂　腻粉（各一钱）　水银（沙子一皂子大）
上为细末。研匀。用黄蜡熔和丸如绿豆大。每服一岁二丸。二岁三丸以上。量大小加减。别研大麻仁水下。
●砂仁散　治小儿乳哺过饱。呕吐。
砂仁（一分一方用一两）　白豆蔻　橘红（一钱）　木香（一分炮一方用一钱）　神麴（一分炒一方用一钱）　麦糵（一钱炒）　甘草（一钱炙）
上为末。每服半钱。紫苏汤泡饭饮调下。
●豆蔻散　治小儿虚吐。饮食之间。便作呕逆。盖由脾寒。或哯无时。吐后晕闷。胸膛郁结。上下气逆。宜服香朴丸。
肉豆蔻（一个煨一钱）　藿香叶（一钱）　木香　丁香　白术　白茯苓　甘草（炙各一钱）
上为末。煎藿香枣子汤调下一钱半。生姜汤亦得。
●丁香汤　治小儿吐逆。
丁香（半分）　桂（去粗皮一分）　人参（半两）　甘草（炙半两）　藿香叶（一分）　乾姜（炮制半两）　白茯苓（去黑皮一分）
上粗捣筛。每服半钱。水五分盏。同煎至三分。去滓。温服。入枣二枚煎。更佳。
●益胃散　快膈益脾。止呕逆。
木香　丁香　藿香　陈皮　缩砂　白豆蔻（各二分）　甘草（炙一钱）
上为细末。每服三字。煎姜枣汤。乘热调下。或加茯苓尤佳。
●匀气汤　宽中。止呕吐。
白术（三分）　人参　丁香　木香　厚朴（姜制炒）　甘草　青盐（各半两）
上慢火炒香热。碾为末。每服半钱至一钱。沸汤点服。
●治小儿吐。累医不差方。
水晶（一分）　当门子（三枚）　胡黄连（三分）　乾蝎（一枚火烧之勿焦）　代赭石　金箔（各二分）　黄盐（四分陶隐君云黄盐粒粗用作鱼鲜及咸葅）
上同研令细匀。于中夜。取蟾酥为丸如黍米大。一丸至二丸。热水吞下瘥。
●灵苑黑丸子　主退热。定吐逆。兼食伤方。大人小儿俱治。
山茵陈　蜀升麻　常山（各半两）　芒硝（半分）　麻黄（去节根一两）　官桂（去粗皮一分）　附子（一个烧黑留心）
上同为极细末。旋炒一大钱。入杏仁二粒。去皮尖。灯烧黑存性。巴豆粒。压去油。寒食面糊为丸如麻子大。每服五丸。吐不止。茅根竹叶汤下。热攻泻血。蜜炒生姜汤下。若吐血。眼皆出血者。生油冷酒下。伤寒手脚心冷。冷茶清下。失音。竹沥酒下。并每服五丸。大人丸如绿豆大。
●王子汤　治小儿吐不止。
赤石脂（九株）　黄连　甘草（炙）　乾姜（烙六片）　黄芩（二钱）　胶（一定如指大）　黄蜡（一弹子大）
上水三升。煮取一升。内蜡并胶。令烊尽。为三服。或四五服。以意加减。良。
●丁香膏　治小儿吐逆。兼治大人。
丁香　藿香（各一分）　硫黄（二分）　柿蒂（十个）　水银　木香（各一钱）　槐花　腊茶（各半两）
上先研水银、硫黄令匀。入在众药末内。炼蜜和成膏。以蜡裹丸如一杏核大。煎桑叶汤。下甚者三服。小儿量大小加减。一皂子大。薄荷汤下。
●半夏汤　治小儿大吐下。心结坚。食饮不下。呕逆欲死。并霍乱后吐下不止。短气烦满。
半夏（四钱）　黄芩　甘草　乾姜　橘皮　当归　人参（各三分）
上以水四升。煮一升半。百日见服三令。若腹痛。加当归三分。呕逆甚。加橘皮三分。
●人参散　调中和气。止呕逆。除烦渴。昏困多睡。乳食减少。兼伤寒时气。胃气不顺。吐利止后。燥渴不解。
乾葛（二两）　人参（一两）　白茯苓（去皮各一两）　木香　甘草（炙）　藿香叶（各一分）
上为末。每服一钱。水一钱盏煎至七分去滓。温服。不拘时。
●定吐紫金核　治小儿一切呕吐不止。
半夏（汤洗七次姜制）　人参　白术　木香　丁香　藿香（各二钱半）
上为极细末。稀面糊丸如李核大。后用沉香一钱为末。朱砂一钱水飞。二味同研匀。为衣。阴乾。每服一丸。用小枣二枚。去核。细药在内。湿纸裹烧熟。嚼与小儿服。后以米饭压之。
●丁香温胃丸　治小儿胃气虚弱。多痰吐逆。乳食杂停。
丁香（二钱）　水银　黑铅（半分与水银结成砂子）　白豆蔻（去皮一分）　天南星（一分浆水煮透软切作片子焙令乾）
上为末。用黄蜡一两。熔化成煎。丸如绿豆大。每服二丸或三四丸。丁香汤下。
●白术散　治小儿呕吐脉迟细。有寒。禀气弱。
白术　人参（各二分）　半夏面（二钱）　茯苓　乾姜　甘草（各一钱）
上为细末。每服二钱。水一盏。姜三片。枣一枚。煎至七分去滓。温服。日二三服。
●消乳丹　治乳哺不化。停滞中脘。或作呕恶。
丁香　木香　青皮　生肉豆蔻　京三稜　蓬术（各等分）
上为末。稀面糊丸麻子大。每服五丸。米饮下。日二服。
●温膈散　治小儿胸中有寒气。呕吐。不下乳食。
人参（二分）　诃黎勒（半两煨）　丁香（一分）　草豆蔻（一分）　甘草（一分）　陈橘皮（一分去白煨）
上为散。每服一钱。水一小盏。煎至五分。去滓。不拘时服。
●治小儿乳哺、饮食温冷过多。伤于脾胃。肠胁胀满。多吐痰涎。
人参　丁香　乾姜　半夏（洗七次各半两）　白术　陈皮（各一分）
上为末。面糊和丸如麻子大。每服十粒。温汤下。
●丁香散　治小儿呕吐不定。
丁香　人参（去芦）　白茯苓　木香　葛根　甘草（炙微赤锉）　枇杷叶（拭去毛炙微黄各一分）　麝香（半分细研）
上为末。入麝香同研匀。不拘时。以生姜汤调下半钱。量大小加减。
●丁香散　治小儿呕吐。心烦。不纳乳食。
丁香　人参（去芦）　茅根　麦门冬（去心焙各半两）　甘草（炙微赤锉）　陈橘皮（汤浸去白各一两）
上为散。每服一钱。水一小盏煎至五分。去滓。稍热频服。量大小以意加减。
●肉豆蔻丸　治小儿脾胃气逆。呕吐不止。
肉豆蔻（去壳）　木香　诃黎勒皮　朱砂（细研各一分）　人参（半两去芦）　麝香（细研一钱）
上为末。同研匀。面糊和丸如麻子大。三四岁儿。每服三丸。不拘时。粥饮下。量小大加减。
●人参散　治小儿呕逆。
人参（去芦头）　白术　乾姜（炮制）　半夏（汤洗七次炒令黄色）　桑根白皮　陈橘皮（汤浸去白瓤焙各半两）
上为散。每服一钱。水一小盏。生姜少许。枣二枚。煎至五分去滓。温服。大小加减。
●养中汤　养脾胃。治呕吐。
大附子（炮裂去皮尖脐一个）　沉香　木香（各半两）　人参（去芦）　官桂　半夏（汤浸七次焙乾各一两）
上为细末。每服一钱。水一小盏。生姜三片。煎至五分去滓。温时服。
●温膈汤　匀气。治呕逆。
丁香　草豆蔻（去皮）　人参（去芦各半两）　青橘皮　槟榔　甘草（炙各一分）
上为末。每服半钱。入生姜自然汁少许。温汤下。
●真珠丸　治小儿久吐。诸药不效者。
水银（砂子）　轻粉（各一钱）　丁香（一分）　红牙大戟（一两半煮过）　乳香　五灵脂（末各半两）
上为细末。用黄蜡三钱。入药末。搅匀。和丸如粟米大。每服五丸。煎马齿苋汤下。
●香葛半夏散　治痰逆呕吐。胸膈痞滞。烦渴。冒瞀壮热。头痛。
藿香叶　乾葛　牙硝　滑石（各三分）　半夏（半两）　甘草（炙二分）
上为细末。每服一钱。水八盏。入生姜三片。木瓜少许。同煎四分去滓。温服。不拘时。
●朱沉煎　治小儿呕吐不止。
朱砂（二钱水飞）　沉香（二钱）　藿香叶（三钱）　滑石（半两）　丁香（十四个）
上为细末。每服半钱。用新汲水一盏。芝麻油点成花子。炒药在上。须臾。坠滤去水。却用别水送下。空心。
●诃黎勒丸　治小儿脾胃不和。吐逆不止。
诃黎勒皮（二枚煨去核）　丁香（一钱）　陈橘皮（汤浸去白焙一分）　半夏（汤洗去滑炮一分）　人参（一分）
上为末。以生姜自然汁。煮面糊丸如绿豆大。每服七丸。姜汤下。乳食前。
●麦门冬散　治小儿呕吐。腹胀有热。
麦门冬（去心）　半夏面　人参　茯苓（各二钱）　廿草（一钱）
上为细末。每服二钱。水一盏。姜三片。煎五分去滓。温。日三二服。
●藿香散　治小儿生十日至半月。呕吐不止。
藿香（一分）　紫菀（一分洗去苗）　甘草（半两炙微赤锉）　麦门冬（三分去心焙）　桂心（半分）
上为散。每服一钱。水一小盏。煎至五分去滓。温。以绵点取滴口中。一日次第取尽。
●葛根散　治小儿呕。烦渴。
葛根（锉）　人参（去芦）　桑根白皮（锉）　白术　陈橘皮（汤浸去瓤焙各半两）　半夏（一分汤浸七次去滑）
上为散。每服一钱。以水一小盏。入生姜半片。大枣二枚。煎五分去滓。放温。量儿大小加减服。
●丁香散　治小儿吐逆不定。
●丁香丸　治小儿吐逆。兼大人心腹胀满。胁肋刺痛。胸膈痞塞不通。此药主消积滞生冷。去宿食。止痰逆恶心。霍乱吐泻。
丁香（二两）　肉豆蔻（三十个）　木香（一两半）　五灵脂（二十二两）　巴豆（去皮去油二百一十个）
上为细末。入巴豆令匀。面糊和令得所。丸如黍米大。每服五丸至七丸。温生姜汤下。橘皮汤亦得。食乳后服。如霍乱吐逆。煎桃叶汤下。小儿吐逆不定。三岁二丸。五岁以下五丸。生姜桃叶汤下。
●万安丹　治胃虚久吐。
半夏（汤洗七次焙乾为细末）　硫黄（末）　白术（炮为末各一分）　朱砂（半两细研水飞过）　附子（一枚炮制去皮脐别捣为末）
上同拌匀。生姜汁和丸如黍米大。每服十粒。米饮下。
●菖蒲散　和心胃。治呕吐。
菖蒲（一两一九节者）　丁香　人参（去芦头）　木香　檀香（各半两）
上为细末。每服半钱至一钱。入生姜自然汁少许。同白汤调。放温冷下。量儿大小加减。
●藿香散　治小儿脾胃不和。吐逆。
藿香叶（半两）　人参　丁香　菖蒲（一寸九节者）　半夏（姜汁制各等分）
上为细末。每服一钱。水一盏。生姜二片。煎至四分去滓。服。
●白术散　治呕吐。滋津液。
白术（一两）　陈橘皮（汤浸去白焙乾）　人参（去芦头）　桑根白皮（锉研）　半夏（汤浸七次焙乾以上各半两）
上为细末。每服一钱。水一小盏。入生姜二片。煎至五分去滓。温服。
●香葛汤　治呕吐后渴。其津液燥少。
藿香叶　白茯苓　甘草（炙各半两）　丁香　乾葛根（锉）　人参（去芦头一两）
上为细末。每服一钱或半钱。入麝香少许。以生姜汤调下。温服。量儿大小。加减以意。
●枇杷叶散　治小儿呕吐。烦渴。
枇杷叶（去毛炙黄一两）　白茯苓　甘草（炙各半两）　人参（去芦头）　丁香（各半两）
上为细末。每服半钱。紫菀汤下。量儿大小。以意加减。与服。
●丁香散　治小儿胃虚气。呕吐不定。精神羸困。霍乱吐乳。一名人参散。
丁香　藿香（去枝梗各一分）　人参（半两去芦头）
上为散。每服一钱。水半盏。煎至五七沸。入乳汁少许。去滓。稍热时时服。不拘时。一方入乳香少许。一方炼蜜为丸绿豆大。每服三丸。粥饮下。亦治孩子霍乱吐泻。面色青、冷汗。或四肢冷。
●治小儿吐逆。兼吐利不止。
丁香　藿香（各一分）　木香　硫黄（半两别研令极细）　滑石（二钱研如粉）
上为末。每服一钱。或半钱。米饮下。量大小加减。如泻。用附子一枚。重半两者。炮去皮脐。为末。以姜汁捣成饼子。将白面裹之。慢火煨熟。去面。只将附子切焙。再为细末。每吐及泻。入末如药三之一。量虚实。以米饮下。吐如激水者。亦宜服。
●益中汤　治呕吐无度。泄利。
人参（去芦头）　青橘皮　丁香（各半两）　诃黎勒皮（一分）
上加桂心一分。草豆蔻三枚。去炒同为末。每服半钱。米饮下。
●治反胃呕逆方。
朱砂　硇砂　硼砂（各半钱）　巴豆（十粒去油）　柏子仁（七十粒）
上为末。用酸醋浸蒸饼糊为膏。油纸裹。旋丸如绿豆大。米饮下一丸。常服姜汤下。
●治小儿吐药方。
川当归（洗锉）　甘草（炙各一分）　桂心（不见火）　枳壳（汤浸去瓤切麸炒黄）　北五味子（拣净各半两）
上为细末。每服一钱。水七分盏。煎至五分。温服。大人亦可。加药末三钱。水一盏。煎七分服。
●鸡舌香丸　治吐。
鸡舌香（二个）　母丁香（七个）　附子（炮去皮脐）　硫黄　水银砂子（各二钱）
上为末。糯米粥为丸如梧桐子大。米饮化下一丸。不拘时。
●大戟丸　治小儿大人吐。
大戟（水略煮过焙乾为末）　丁香（各半两）　腻粉（一钱研）　水银砂子　朱砂（各一钱半）
上为末。黄蜡半两。乳香皂子大。用蜡同化为汁。和药为膏。旋丸如绿豆大。每服三五丸。小儿如黄米大二三丸。热吐。研芝麻油冷水下。冷吐。煎丁香汤下。惊吐。煎马齿苋汤下。
●沉香降气汤　治气奶呕吐。盖因乳母忧闷愁思虑。或有忿怒之气乳儿。随气而上。不能克化故也。当先解乳母去忿怒。服五膈宽中散讫。捻去败乳。服罢。即仰卧一霎时。令药行入乳脉。然后令儿服此药。乳母亦宜服。
香附子（二两半炒）　沉香（二钱半）　甘草（炙半两）　砂仁（半两）
上为末。盐汤点下。量儿大小。以意加减。
●水银丸（一名香银丸）治小儿吐及吐逆不止。
水银（焙砂子半钱一方用半两）　丁香　葛根（各一两）　半夏（汤浸七次焙一钱一方用半两）
上捣为末。生姜汁和面糊为丸如黄豆大。每服三丸。煎金银汤下。更量儿大小。加减服。
●乳香丸　治小儿吐逆不定。
乳香（研）　丹砂（研）　麝香（研各）　半夏（半两汤浸七次生姜汁炒令黄）
上捣研为末。面糊为丸如绿豆大。每服五丸。米饮下。量儿大小加减。
●治呕吐不止。
莲心（二十一个）　香附子（三个）　吴茱萸（七个）　丁香（七个）
上一处新瓦炒黄。研为末。以乳汁调涂乳头上。令儿吮食。
●半夏散　治暑伏热生痰。呕吐中痞。
半夏（五钱酢煮）　赤茯苓（去皮）　甘草（生各二钱）　陈粳米（五十粒）
上锉焙。加生姜煎服。不止。调姜茹服。
●竹茹汤　治胃热呕苦汁。
青竹茹（如指）　半夏（七枚汤炮）　粳米（四十九粒）　乾葛（三片）
上锉。姜煎。大小以意加减。
●益胃汤　治小儿胃虚身热。呕吐不止。
丁香　人参　桂心　阿胶（各等分）
上为细末。每服一钱。水六分盏。生姜三片。同煎至四分。温服。
●霍香散　治小儿呕吐不止。
藿香　丁香　代赭　甘草（炙微赤锉各半两）
上为散。不计时。以温水调下半钱。量儿大小。以意加减。
●治小儿吐下后。内虚。气奔上。饮食而烦方。
厚朴（六分）　桂心（四分）　枳实（三个炙）　生姜（二分）
上切。以水二升。煎至一升一合。分为三服。
●搨气丸　治婴孩乳食不化。腹急气逆。吐不止。
巴豆（十片是五个）　胡椒（十粒）　丁香（十个）　青橘（十个汤浸一宿不去皮瓤每个入豆半个椒一粒丁香一个绵缠定）
上用酸米醋一碗。煮青橘候乾了醋为度。取出。细切青橘。同诸药焙乾为末。粟米糊为丸粟米大。每服三岁五丸、七丸。七岁十丸。米饮下。日三服。
●香朴散　治呕吐。调冷热。
丁香　麦门冬（去心各半两）　厚朴（去粗皮涂生姜汁炙令香熟为度）　人参（去芦头一两）
上为末。每服一钱。水一盏。入生姜二片。枣一枚。同煎至五分去滓。温服。
●人参散　治小儿吐逆。
人参（末二分）　丁香（末一分）　藿香（末）　甘草（炙各半两）
上和匀。每服一字半钱。饭饮下。
●软红膏　治小儿兼大人吐逆。
朱砂　信砒（各半两强）　胭脂（一钱）　巴豆（七个取霜）
上熔蜡少许。油三两。滴和药为剂。以油单覆之。大人如绿豆大。小儿如芥子大。浓煎槐花耳草汤温下一丸。忌热食半时。
●白饼子　治小儿吐逆。
白滑石　黄鹰条（各一钱）　半夏（一枚炮制）　蛤粉（半钱）
上为细末。薄面糊丸如豆蔻大。捻为饼子。每服三饼。丁香汤下。新生儿。汤内研灌半饼。
●天台乌药丸　治反胃吐逆。腹内虚鸣。
天台乌药（醋炙或炒）　半夏（各半两）　白姜（一分）　羊屎（十枚羊腹内者）
上用文武火炒为末。熔为丸如绿豆大。每服五丸至七丸。红酒下。
●玉壶丸　治小儿久吐逆。
半夏　白面（各一两）　天麻（半两）　天南星（大者一个）
上为末。姜汁化柳胶为丸。如黄米大。每服十丸至十五丸。浆水熬四五沸。下。如无浆水。以柳枝三两煮之。亦妙。后服太医局丁香散。
●硫黄半夏丸　治小儿吐逆不定。虚困生风。
硫黄　半夏（半两汤浸洗七遍）　蝎梢　白附子（炮各一分）
上为细末。面糊丸如绿豆大。生姜米饮下。
●治婴孩吐逆方。
丁香　胡椒　半夏　乾葛（各一钱）
上为末。每服一钱。生姜二片。水一半盏。煎至六分去滓。温服。量儿大小加减。
●定生丸　治小儿吐逆不定。久必生风。化痰和胃气。
半夏（一两）　胡椒（半两同炒）　蝎尾（半钱）　乾姜（二钱）
上为末。姜汁糊丸如小豆大。三岁三十丸。姜汤送下。食乳前。
●治伤食吐不止方。
丁香（二十粒）　巴豆（一枚去皮心膜出油）　乌梅（二个）　缩砂仁（五个）
上捣和令得所。丸如粟米大。每服二三丸。煎藿香汤下。乳后服。
●长生丸　治小儿吐胃。冷清。上实下虚。补脾去痰。
木香（半两）　枳壳（一两去瓤面裹煨）　全蝎（二十个去毒尖）　半夏（三钱姜汤炮七次）　槟榔（三两不见火）
上为末。加入豆蔻、缩砂、丁香末各三钱。再同上项药末。研令匀。以饮和丸粟米大。每服五十丸。空心。乳汁饮汤下。候半时方进乳食。日三服。吐乳食者。胃中有冷也。乳食不消化。脾虚也。大便酸臭气者。饱食也。此三项并宜多服。长生丸妙。量儿大小加减。
●枳壳桔梗汤　治邪正交争。冷热不调。作为腹痛呕吐。
桔梗（去芦）　枳壳（去瓤麸炒）　青皮（去瓤）　陈皮（去皮各五钱）
上加木香三钱。当归、粉草各五钱。同为散。每服二钱。水一盏。姜二片。煎温服。
●治小儿呕吐。
莲子心（七个）　丁香（三个）　人参（三寸）
上为细末。以绵裹奶状。蘸奶汁敷药末在上。令儿呷之。
●厚朴汤（一名人参饮子）治小儿呕吐不止。
厚朴（去粗皮生姜汁制）　人参（各一分）　粟米（炒一合）
上捣筛。每服一钱。以水七分盏。入生姜二片。同煎至四分。去滓。分温二服。早晚各一。更看儿大小。以意加减。一方用粗仓米煮。绞汁与服。百日半合。一岁三服。
●丁香散　治小儿吐逆不定。
●麦门冬散　治小儿吐逆。
麦门冬（去心炮一两）　石膏（生用半两）　甘草（一分炮）
上为散。每服半钱。量大小加减。煎白茅根生姜汤调下。
●丁香汤　治小儿胃气寒。呕吐不止。不下乳食。
丁香（一钱）　胡椒（一钱）　槟榔（一枚锉）
上粗捣筛。每服半钱。水一盏。入白茅根少许。同煎至三分去滓。温服。不拘时。量儿大小。以意加减。
●掌中散　治小儿乳食即吐下。不能水乳者。
白豆蔻（十四个去壳）　甘草（半两生半两炙）　缩砂仁（十四个）
上为末。逐旋安掌中。令儿干啖。儿小干糁口中。
●平胃散　治小儿吐。主养脾实胃气。
马芹子（生）　白殭蚕（直首）　丁香（各等分）
上为末。炼蜜和丸如梧桐子大。每服一丸。陈皮汤化下。诸疾觉胃气稍怯。即服之。
●人参散　治小儿胸中有寒。多吐清水。不能乳食。
人参（半两去芦头）　厚朴（半两刮粗皮涂生姜汁炙令香熟）　陈橘皮　当归（一分锉碎微炙）　丁香（一分）　白术（半两）
上件药。捣罗为末。每服一钱。以水一盏。入生姜少许。同煎至五分去滓。不计时候。量儿大小。以意加减服。一方无人参、厚朴、陈皮。
●参半丸　治小儿久新吐。
半夏（三钱）　人参（三钱）　藿香（三钱去皮）　甘草（半钱炙）　丁香（十四个）　诃子（一个煨去核）
上为细末。陈米作薄糊。丸如麻子大。每服。百晬者。十丸至十五丸。半年、一岁者。可服三十丸。
●人参散　治小儿呕吐不止。心神烦闷。恶食气。
人参（去芦头）　丁香　菖蒲（各一分）
上为散。每服一钱。水一小盏。入生姜少许。煎至五分去滓。放温。量儿大小。渐渐与服。
●不换金散　治小儿吐逆。
片子姜黄　草龙胆（各一两）　乾葛（一两半）
上为细末。五岁以下小儿。每服半钱。用重帛裹药在内。以线扎定。入于甜水半盏中。慢火煎存三分。温服。
●藿香散　治小儿吐逆。
藿香　赤曲（各二钱）　半夏（一钱姜汁制）
上为末。每服半钱。南木香汤下。木瓜汤亦得。三服立止。次用调中汤。
●调中汤
枳壳（二钱煮过）　陈皮　半夏　人参（各一钱）
上为末。每服一钱。水一盏。姜枣煎六分。服。
●治小儿吐逆不定方。
丁香（四十九个）　葛根（末一钱）　半夏（七粒汤浸洗七次）
上为细末。用温汤浸蒸饼。为丸如黄米大。每服十丸。煎葛根汤下。不拘时候。
●油珠散　治小儿吐。
滑石　丁香（各末）　猪牙皂角（去皮蜜炙黄色各一钱）
上为末。每服半钱。用浆水半盏。滴好油一点在浆下。抄药在油星上。候沉下。调灌之。不拘时候。
●藿香散　治脾胃虚有热。面赤。呕哕吐涎。咳嗽及转过度者。
麦门冬（去心焙乾秤）　半夏（炒）　石膏（半两）
上加入甘草半两。藿香叶一钱。同为末。每服半钱。水一盏。煎至七分。食乳前温服。
●平胃散　治吐逆频并。手足心热。不进乳食。
红曲（三钱半年久者）　甘草（炙一钱）　白术（一钱半麸炒）
上为末。每服半钱。煎枣子米饮下。
●煨附丸　治小儿积滞吐。胸瞠郁结。中脘痞闷。气不舒畅。闻秽呕逆即吐。宜服煨附丸、温中丸。
黑附子（二钱末）　丁香（五个）
上以水和附子末裹丁香。再用面剂包于煻灰中煨熟。去面为末。生姜自然汁丸如麻子大。每服三十丸。煎姜枣汤下。
●半丁丸　治小儿痰吐风壅所致。或因感风痰盛。咳嗽作热。烦闷。神不安稳。睡眠不宁。不进饮食。或因欲食饮。食之即呕尽。由风痰在膈。饮食不下。宜服此丸。
半夏（半两汤浸洗七次为末）　丁香（一钱研碎）
上将半夏末。水捏作饼。包丁香。再以面剂裹煨令熟。去面为末。生姜自然汁丸麻子大。每服三二十丸。淡姜汤下。
●石亭脂散　治小儿吐逆不止。及霍乱吐泻。一名真珠丸。
石亭脂（一分一方用一钱）　白滑石（一钱一方用三钱）
上研细为散。竹叶糯米汤调下一字止。一方用生姜。无竹叶。
●木瓜汤　治小儿吐逆不止。
木瓜（生者）　生姜（不去皮）
上各半两。切作片子。水一盏。煎至五分。去滓。量大小加减服。
●木香丸　治小儿吐逆。
木香（末）　黑鱼胆（各一分）
上以胆中汁和木香末。丸如大豆大。每服二岁以下。粥饮化一丸。
●滑石散　治小儿吐逆。
白滑石（二钱）　黑鱼胆（乾者五枚）
上捣研为散。每服半字。倒流水调下。
●麝香汤　治小儿吐逆不止。
麝香（一钱研）　五灵脂（一两为末）
上拌匀。每服一钱。水酒各半盏。煎至半盏去滓。温分二服。量儿大小加减。
●朱砂丸　治小儿乾哕恶心。呕吐不定。
丁香　白术　天南星（生姜汁制一宿炒焙）　白茯苓（去皮）　人参（去芦头各一两）
上拌为细末。蒸饼和丸如黍米大。朱砂为衣。每服二十丸。煎生姜汤下。乳食前。
●枳壳半夏汤　治小儿呕逆。
枳壳（一两去瓤炒）　半夏（一两汤炮七次）
上锉。水一盏。姜五片。煎服。
●治小儿吐不定方。
五倍子（二个一生一熟）　甘草（一握温纸裹炮过）
上同为末。服半钱。米泔汤下。
●小半夏汤　治呕吐及风痰水饮。
半夏（姜制五钱）　茯苓（去皮三钱）
上锉研。姜汁入水煎服。
●人参散　治小儿呕吐不止。
人参（一两为末）　丹砂（半两研）
上研匀。每服半钱。热米饮调下。量儿大小加减。
●肉豆蔻丸　治呕吐不止。诸药不效者。
肉豆蔻（面裹煨令香熟为度去面不用半两）　丁香（二钱）
上为末。煮白面糊为丸如芥子大。量儿大小加减。每服三五丸。浓煎藿香柿蒂汤下。若大人加丸数。亦用此汤。如渴。以所煎汤作熟水饮之。
●藿香散　治小儿呕吐不定。虚风喘急。
藿香　白附子（各等分）
上同为细末。米饮调下一钱。
●草金散　治小儿吐逆。
烂大栀子（三个）　草乌头（一个）
上同藏于小瓶内。用泥固济。烧烟尽。取出研细。每服一字。生姜汁下。
●醒脾散　治小儿脾胃气滞。吐食。并一切慢惊风。大能醒脾。如危困多睡。飰饮调下一字至半钱。止吐泻。亦效。
大天南星（一个重二钱以上者）　朱砂一块（如黄豆大）
上以天南星热汤浸七次。开脐。入朱砂。用净薄纸湿裹。开地穴深四寸。方围八寸。药仰安穴内。地上以黄泥饼盖。用泥固济。以炭火于地上烧。候火尽。冷后。取研为细末。入脑、麝少许。煎金钱薄荷汤下一字至半钱。
●治小儿吐逆方。
薄荷　茴香（炒各等分）
上为末。生姜自然汁煮面糊。为丸如绿豆大。每服十丸加至十五丸。用姜汤下。不拘时。
●醒脾散　治小儿因吐。胃虚生风。胃气欲脱。
人参　天南星（各等研分）
上为末。旋抄每服二味各半钱。冬瓜子三七粒。水一盏半。煎两茶脚许。不拘时。通口服。以胃气生为度。大人亦治。须倍之。
●脑香散　治小儿吐。
没药（一钱）　樟脑（一字）
上为末。以药点其舌上。
●灵砂散　治五种吐。不问冷热。久而不止。胃虚生风。诸药俱试不效者。以灵砂研作细末。米饮调下立效。
●治小儿饮乳后吐逆。入腹即出方。
用芦节中虫二枚。煮汁饮之。状如小蚕。凡小儿呕逆。与哯乳不同。哯乳者。饱后哯出者是也。宜细详之。
●藿香散　治小儿吐。
神麴　藿香（各半两）　丁香（一分见火）　肉豆蔻（一个）
上为细末。每服大者一钱。小者半钱。煎香楠汤下。定惊止吐神效。
●治小儿吐逆方。
取壁钱虫上钱幕二枚。煮汁饮之。状似蜘蛛。其慕如钱。在闇壁间。或呼为壁茧。
●紫朴散　治小儿吐逆。下膈和胃。
取厚朴去粗皮。以生姜汁炙。令香熟。为末。每服一字或半钱。米饮调下。温服。
●治小儿吐不定方。
用乾姜炭火烧之。一方研如粉。每服一字至半钱。以蜜汤放冷调下。立效。
●紫粉丸　治小儿吐。兼治大人。
用针砂醋浸一夜。辟去醋。便带醋炒。候铫子红色无烟乃止。候冷。细研。更用醋团火烧通赤。取冷。再研极细。以面糊丸如梧桐子大。量儿大小与服。粥饮下。服讫。更啜盏许粥。如未定。再服。大人四十丸一服。小儿随大小为丸。此药极神异。然吐有多端。良方中有数法。皆累验者。可参用之。
●治小儿吐不止方。
以香白芷为末。每服一字。煎茅根汤调下。淡甘草汤亦得。
●治小儿吐逆方。
取旧船上石灰。不拘多少。为末。每服一字。先油滴一点在浆内。调药灌下。大人每服半钱。
●玉散子　治小儿只吐不泻。腹中疼。
以烂寒水石灰。服。为末。三岁儿半钱。姜水调下。
●大人参丸　和脾止吐呕。治泻青黄。止腹痛。多啼。进乳食方。
丁香　木香　白术（各半两）　藿香（一两半）　人参（二两）
上为末。炼蜜丸如鸡头子大。每服一丸。粟饮下。
●籧篨散　治小儿初生吐不止。
故籧篨篾（半两）　盐（一字）　牛黄（一黑豆大细研）　乳汁（一合）
上将乳汁煎二味三两沸。去滓。调入牛黄服效。
●茯苓散　治胃寒呕吐。
藿香　甘草　人参　半夏　白茯苓　丁香　陈皮（各等分）
上为末。每服一钱。藿香叶三寸。葱白一寸。同煎服。
●温中散　治小儿腹胁虚胀。呕吐。不纳饮食。
丁香（一分）　诃黎勒皮（半两）　草豆蔻（三枚去皮）　桂心（一分）　陈橘皮（三分去白汤浸瓤焙）　人参（半两去芦头）
上件药。捣细罗为散。每服。以粥饮调下半钱。量儿大小。以意加减。
●观音散　治小儿脾胃气弱。呕吐不利。困昏不省。
人参（去芦头）　白术　冬瓜子（各半两）　天南星（一两炮制入地坑内去火毒用）
上件㕮咀。每服二钱。淡浆水七分。白扁豆五粒。捶碎。同煎至三分去滓。温服。乳食前。
●土马鬃丸　治小儿脾胃挟伤。大吐不止。
青礞石（四钱）　水银　硫黄（各三钱细研同水银结砂子）　乾漆（二钱炒青烟出）　铁粉　木香（各一钱）
上件为末。熔黄蜡一两半。入麻油少许。丸如麻子大。每服五丸。煎土马鬃汤。令沸。入醋滴。放温送下。乳食前。
●丁香平胃丸　治小儿胃气虚寒。气逆上行。胸膈不快。大吐不定。腹胀短气。中满痞闷。
附子（炮去皮脐炙）　丁香　木香　藿香叶（去皮）　沉香　枇杷叶（生姜拭去毛各一分）　水银　硫黄（各二分同水银结砂子）　肉豆蔻（五枚面裹煨熟）　草豆蔻仁（七枚面裹煨熟）　肉桂（去粗皮半两）
上件为细末。炼蜜为丸。每服一两。作四十丸。每服一丸。生姜枣煎汤化下。乳食前。
●救命丸　治小儿心膈伏热。停乳食涎。霍乱烦躁。身体多热。哕逆不定。大吐无时。
黄蘖　轻粉　乳香　大戟（一两半浆水水煮切焙）　丁香（半两）　龙脑（一分别研）　粉霜（三分别研）　水银（一两一钱）　黑铅（一两水银二钱同研砂子）
上件为细末。熔黄蜡一分。别研二两。入麻油数滴。熬和丸如黄米大。每一岁儿。一丸。研。生麻油、马齿苋水送下。吐逆。煎马齿苋、丁香汤下。乳食前。
●温胃丸　治小儿胃虚气逆。乾哕恶心。胸膈痞闷。呕吐乳食。
丁香（二钱）　肉豆蔻（二钱面裹煨熟）　木香　人参（去芦）　莲子心　薏苡仁（炒黄各一钱半）
上件为细末。煮神面面糊为丸如黍米大。每服二十丸。温熟水送下。乳食前。
●二香丸　治小儿胃冷停痰。呕吐不止。
半夏（二钱汤洗去皮）　硫黄（研细）　丁香　木香　滑石（各一钱）
上件为细末。生姜汁煮面糊为丸如黍子米大。每服二十丸。温米饮送下。乳食空。
●丁香饼子　治小儿胃气虚寒。心腹胀满。哕逆呕吐。昏困少力。及泄泻无度。
丁香（六十枚）　龙骨（一分）　附子（一枚七钱者炮去皮脐炙）　藿香叶（去土一分）
上件为末。滴水为丸。每一两作五十丸。捏饼子。每服一饼子。煎杉木汤下。不拘时候。
●山蓟汤　治小儿胃气怯弱。乾哕呕吐。精神困昏。乳食减。
人参（去芦）　白茯苓（去皮）　白术　甘草（炙）　藿香叶（去土各钱半）　丁香（一钱）　糯米（一百粒炒令黄）　白扁豆（三十粒）
上件为细末。每服一钱。煎生姜枣调下。乳食前。
●紫神汤　治小儿阴阳不和。中脘痞闷。涎盛呕逆。吐惊不定。
藿香叶（去土一钱）　水银（一钱）　硫黄（二钱同水银结砂子）　丁香（二钱）　滑石（一钱）　红曲（一钱）
上件为细末。每半钱。乳食前。用壁土汤调下。
●养胃散　养胃气。快胸膈。定哕逆。止呕吐。进饮食。
丁香　藿香（去土）　陈橘皮（去白）　白豆蔻　缩砂仁（各等分）
上件併为细末。每服半钱。煎生姜枣汤调下。乳食空。
●三神散　治小儿痰乳停积。烦渴喜饮。呕吐不定。
乾葛（一两）　甘草（微炙三钱）　半夏（汤浸七次去滑一两）
上件为㕮咀。每服一钱。水六分盏。生姜三片。青竹茹少许。同煎至二分去滓。放温服。乳食空。
●和胃膏　治小儿胃虚呕吐。气不升降。胸膈噎塞。渐成惊风。
人参（去芦头）　藿香叶　白茯苓　甘草（炙）　肉豆蔻（面裹煨熟）　枇杷叶（去毛姜汁焦炙香）　舶上硫黄（细研入铁铣将水银一处研匀下以微火温之不住手研摊沾在铣上候火冷取下）　水银（同硫黄制以上各一两）
上将前六味同为细末。将硫黄水银砂子。先于乳钵内研细。入诸药同研匀。炼蜜和成膏。每一岁儿。服一丸。如梧桐子大。姜枣汤下。
●白术散　治小儿呕吐。兼治冷利。常服此药。调理三焦。大进饮食。
白术　丁香　肉豆蔻（面煨）　陈皮　甘草
上等分为末。白汤调下。慢惊沉困。冬瓜子煎汤下。若见水即吐。进药不得。吐止。用枣子点药干吃。
●凡婴儿百日内。或呕吐乳或大便粪青者。胃寒脾弱也。其证最为难治。上用年少妇人乳汁一盏。入丁香十枚。去瓤。陈皮一钱。磁器内煮十数沸。去丁香、陈皮。稍热与儿。乳食前服。呕吐必止。


卷三百九十五·婴孩吐泻门  ——————————————————————————————————————————————————————————————————————————————————————————

冷吐（附论）  ***************************
冷吐者。由乳母当风取凉解脱。致令风冷之气入于乳令乳变败。儿若饮之。则冷气入胃。故成呕吐。其青涎夹奶吐出是也。治之。当令乳母捻去旧宿败乳。然后服药。次用酿乳法以疗之。杨氏云。乳母服香苏散夹和藿香正气散。姜枣煎服。逐去寒邪。次服理中汤加丁香、木香。煎服。以温养乳母。
方
●圣石丹　治小儿胃气不和。乳哺重盥。及食不消。或呼吸风冷。即令呕吐。若不止。最为大病。胃气虚。呕吐久不差。神验。
真阳起石　半夏（洗七次焙各半两）　人参（去芦）　木香　白茯苓　母丁香（各一两）　礞石（炭灰烧一伏时四两）　不灰木（炭火烧一伏时二两）　杏仁（同巴豆制）　巴豆（各十七个连皮灯上燎透为度研末）　阿魏（研一钱）
上先将八味捣罗为末。次用杏仁、巴豆、阿魏研末。同入汤泡炊饼和丸如龙眼大。每服一粒。水一盏。入生姜一皂子大同擘碎。煎五分。温服。须于银器中煎药。石器中亦得。
●治胃寒呕吐方
●金液丹　青州白丸子。
上合和为末。面糊再丸如米大。米汤送下。仍服助胃膏。
●助胃膏　治小儿冷气入胃。呕吐不已。
人参（去芦）　白术　白茯苓　甘草（炙各半两）　砂仁（十四个）　白豆蔻（十四个）　木香（三钱炮）　丁香（半两）　乾山药（一两）　肉豆蔻（四个炮）
上为末。炼蜜丸如芡实大。米汤下。一岁服一丸。（一方加藿香、陈皮）
●丁香丸　治小儿胃虚寒。腹疼吐逆。
丁香　木香　藿香　牛黄（各半两）　脑麝（一钱）　腻粉（少许）
上为末。面糊丸小豆大。热汤化一丸。服之。
●金针丸　治小儿冷气。吐逆不止。心胸痞满。
阳起石　杏仁（十五枚汤浸去皮尖双仁炒）　不灰木（生研半两）　阿魏（半钱）　巴豆（去皮膜十二枚）
上除巴豆、杏仁别研外。为末。后入二味再研匀。以糯米饮丸如鸡头仁大。焙乾。每服一丸。用针穿灯焰上燎透为度。入盐少许。研细。冷姜汤调下。量大小以意加减。
●温脾散　散寒湿。治呕吐。
厚朴（去皮涂姜汁炙香熟一两）　丁香　白术　乾姜（各半两）　肉桂（一分）
上为末。每服一钱。煎人参汤调下。
●中结丸　治脾胃冷。吐逆。水食不下。噎奶。此因乳母多食酒、肉、淹藏、毒物得之。
禹馀粮（火煨赤米醋半两）　巴豆（面裹煨七粒）　朱砂（皂子大）　定粉（炒二钱）　麝香（少许）
上为末。蒸饼为丸如绿豆大。每服三五丸。远志汤下。
●流星散　治小儿胃气虚冷。痰吐呕逆。
半夏（十四个大者生用）　胡椒（四十九粒）
上为粗末。每服半钱。水一盏。入生姜一片油七滴。煎至四分。去滓。温服。
●橘皮汤　治小儿呕吐。膈上有冷。
陈橘皮（汤浸去白焙）　细辛（去苗叶）　乾姜（炮制各二分）　大黄（锉炒）　甘草（炙各三分）
上粗捣筛。每服一钱。水七分盏。煎至四分。去滓。温分三服。一日令尽。更量儿大小。以意加减。
●瑞莲散　治脾胃一切虚寒。呕吐不食。并皆治之。
石莲肉（一两）　木香　丁香（各二钱半）　人参（三钱）　泽泻（三钱）　诃子肉（一个）　紫苏子（炒半两）　肉豆蔻（二个煨）　白芷（半两）　陈皮（五钱）
上为末。每服一钱。姜枣汤下。

热吐（附论）  ***************************
夫小儿热盛及极热而吐。更下热药。脾胃热而胃口闭。所以吐伤。水穀不通。凡下汤药乳食。只伏在胃管。胃口不开。脾伏乳食。上下不动。若下取药。胃口不开。只在胸膈。不上不下。乃是结肠反吐候也。歌曰。得患初因是热伤。热极吐逆也寻常。误人最是庸医见。热疾仍将热药尝。致令胃闭并肠结。莫服冷药不须凉。若还更取儿当死。先须开胃后通肠。
方
●辰砂丸　治胃热逆吐不止。及惊风涎盛潮作。
辰砂（别研）　水银砂子（各一分）　牛黄　脑麝（别研各半钱）　生犀（末）　天麻　白殭蚕（酒炒）　蝉壳（去土）　乾蝎（去毒炒）　麻黄（去节秤）　天南星（汤浸七次切了焙乾秤各一分）
上为末。再研匀。热蜜丸如绿豆大。朱砂为衣。每服三丸或五七丸。食后煎薄荷汤送下。
●保命膏　治吐逆不定。服热药过多。不能瘥者。
丁香　山大戟　大黄（炮）　不灰木（烧红放冷）　甘遂（各一分以上俱为细末）　朱砂（细研）　水磨雄黄（细研水飞各半两）　粉霜　水银（用结锡砂子各重一钱）　巴豆（去皮心膜不去油研细十个）
上都研匀。用黄腊四两。银石器中熔。搅成膏。旋取和丸如黍米大。每服。未周晬一粒。二三岁两粒。四五岁三粒。六七岁五粒。十岁以上七粒。用新汲水下。
●清膈饮　治小儿伏暑呕吐者。最宜服之。
淡竹叶（去枝梗剪叶焙令乾）　香薷（各一两）　檀香　人参（去芦头）　半夏（汤洗七次）　白茯苓　甘草（炙各半两）　白粳米（一合）
上为粗末。每服一钱。水一大盏。煎至六分。去滓。温服。量儿大小。以意加减。一方姜枣煎。
●益胃汤　治胃虚挟热。呕吐不止。
丁香　人参（去芦头各一两）　诃黎勒皮（一分）　官桂　大黄（炮黑黄各半两）
上为细末。每服一钱。水一小盏。入生姜二片。煎至五分去滓。温汤下。
●妙圣散　治小儿胃热逆吐。
龙脑　粉霜　腻粉　滑石（各等分）
上研为细末。面糊为丸如绿豆大。每服一丸。煎乾柿汤下。不拘时候。
●麦门冬散　治小儿呕吐。心胸烦热。
麦门冬（去心焙）　厚朴（去粗皮涂生姜汁炙令香熟）　人参（各等分）
上为散。每服一钱。水一小盏。入生姜少许。枣三枚。粟米五十粒。煎至四分。去滓。放温。量儿大小。渐渐与服。
●又方
麦门冬（去心焙）　甘草（炙微赤锉）　人参（去芦头）　陈橘皮（汤浸去白瓤焙各一分）
上为散。入淡竹茹、茅根各一分。锉碎。每服一钱。水一小盏。入生姜少许。煎至五分。去滓。稍热频服。量儿大小。以意加减。
●香薷散　治小儿热吐。秋夏多伏暑。出有黄涎。头额温至心热。小便赤涩。或乾呕无物。霍乱吐泻。转筋。腹痛。宜服此。乳母同之。又宜服甘露饮。
香薷（一两）　厚朴（制）　白扁豆（各半两）
上先用姜汁四两。一处杵厚朴令细。炒令赤色。入香薷、扁豆二味。都为末。每服五钱。水一盏。酒一盏。共煎。去滓。入磁瓶内。蜡纸封。沉入井中。候极冷。取出一瓶服。儿母同服。
●甘露饮　治证同前。
●芦根粥　治小儿呕吐。烦热口渴。
生芦根（锉二两）　粟米（一分一方作糯米）
上以水二大盏。煎至一盏。去滓。投米作粥。入生姜、蜜汁少许。服。
●甜消散　治小儿风热吐不止。
甜消（一钱）　滑石（白腻者半两）
上为散。每服半钱。用浆水半盏。入生油一点。打匀。调下。极重者。三服必定。儿大者。每服一钱。忌生鱼、果实。
●治小儿壮热。呕吐不住。食惊痫方。
以葛粉二大钱。水合调匀。泻铁铛中。倾侧令遍。重汤中煮令熟。以米饮相和。冷下之。
●清胃散　治小儿热吐。
用生姜薄切。以生面拌晒极干。各焙为末。以紫苏汤调下。
●治热吐兼利方
用败毒散、五苓散。陈米煎服。凡夏秋吐利。多是母感冒暑毒。必脉虚面垢。自汗。身热恶寒。烦渴。证治与此热吐或利同。

夹惊吐（附论）  ***************************
小儿吐乳。早晚发热。则是惊吐而不睡是也。此由胃气实。其乳母或气不定。或食交乳。或怒未息。或行房了。因以乳儿。致划然便吐。吐出乳。若不变色。无害。若色青黄。或如水。或其中有虫者。治须凉膈。以温物暖其脑后。避恶风吹其风府也。既生其气。又凉其上焦。吐即止也。更宜与调剂以疗之善。歌曰。吐乳从来胃气实。乳满胃中生吐逆。吐多遍身有风生。惊邪本是从斯得。吐定无过脑后温。吐乳须教无变色。先与定气后除惊。如此医良不费力。
方
●归命丹　治夹惊吐呕不止。
丁香　藿香（各一分）　生犀　牛黄（各半钱）　猪胆　狗胆　蝟胆　熊胆　鲫鱼胆（各半分共秤取半两）
上末。和丸如绿豆大。量儿大小加减。一岁以下。煎苦楝汤研下二丸。殊圣方歌曰。小儿惊膈吐还频。昼夜连连不暂停。绿水槐黄泔淀汁。蛔虫乳食一时喷。藿香研共生犀角。五胆牛黄立有勋。若有得逢如此药。直饶命困却还魂。
●三香丹　治夹惊呕吐不定。
藿香叶　丁香（各一两）　半夏（汤洗七次焙乾半两以上併为细末用）　腻粉（一分）　龙脑　麝香（当门子各一钱）
上同拌匀。取生姜汁打面糊和丸。如黍米大。每服十粒。入人参薄荷汤下。量儿大小加减。
●人参温中汤　治小儿惊吐、热吐。心神闷乱。中脘不和。渐加恐悸。恍惚无定。
人参　白术　白茯苓　半夏（汤浸七次）　陈皮　肉豆蔻（煨各等分）
上为细末。蒸枣肉为丸如麻子大。朱砂为衣。藿香生姜汤下三五十丸。不拘时候。多服勿虑。
●藿香汤　治惊吐并热吐。
藿香（三两）　白扁豆（姜制）　厚朴（姜制）　白茯苓（各两半）　甘草（炙一两）
上锉。酒水煎。子母同服。
●定吐丸　治小儿惊吐。胃脘不快。吐逆乳食。或心胸发热。
丁香（三十一枚为末）　蝎梢（四十九个）　半夏（三个洗焙乾为末）
上研匀。煮枣肉丸如黍米大。每服七丸至十丸。金银汤吞下。如伤暑。霍乱吐泻。煎藿香散送下。
●睡惊丸　治热。化痰涎。镇心神。止惊悸、吐逆。
半夏（末姜制）　乳香（末）　犀角（末各一钱）
上以姜自然汁煮面糊为丸如绿豆大。每服七粒至十粒。薄荷水下。夜卧服。
●四季散　治久患翻胃及惊吐诸吐。
上好硫黄（十两细研）　水银（同硫黄再研无星一分）　生姜（四两取汁）
上同研如黑煤色。每服三钱。入姜汁并酒一盏。同煎熟。调药。空心服。用衣被盖覆。半日汗出。即瘥。有人患反胃。三年不瘥。治疗百端无一验。四季者持此药与服。汗出如胶。腥秽不可近。后更不复吐。其神效如此。又须量儿大小。服一钱或一字。冷水调下。此药难调。须先滴水少许。以指缓缓研碎。稍稍增汤。始令调和。若入汤酒。则浮泛不可服矣。一方无生姜。

毒气吐（附论）  ***************************
小儿服汤中毒气吐下候。春夏以汤下。盖由肠胃脆嫩。不胜药势。遂吐下不止。药气熏脏腑。乃烦懊顿乏者。谓此为中毒。毒气吐下也。
方
●藿香汤　治小儿毒气吐下。腹胀逆害乳哺。
藿香（一两）　生姜（三两）　青竹茹　甘草（炙各半两）
上㕮咀。以水二升。煮取八合。每服一合。日三。有热加升麻半两。
●消奶毒方　令小儿吃奶无毒。
升麻（锉半两）　大麻子（搕破一合）
上酒浸。每早晨与奶一盏吃了。安。乳时须先捻去些少。方与儿吃。并儿有毒亦解。

吐利（附论）  ***************************
夫吐利者。由肠虚而胃气逆故也。小儿有解脱。而风冷入肠胃。肠胃虚则泄利。胃气逆则呕吐。此大体与霍乱相似而小轻。不剧闷顿。故直云吐利。不呼为霍乱也。歌曰。小儿吐利早须医。只为肠虚气逆之。更有中他汤药毒。必加烦燥在心脾。
方
●掌胃膏　治小儿脾胃虚弱。呕吐泄利。
人参　白术　白茯苓（去黑皮）　甘草（炙）　肉豆蔻（面裹煨去面）　白豆蔻　陈皮　草豆蔻（去皮）　枇杷叶（去毛）　青皮（去白）　丁香　沉香　木香　藿香叶　缩砂仁（各等分）
上为末。炼蜜丸如龙眼大。每服一丸。食前米汤化下。日二服。
●助胃膏　治小儿胃气虚弱。乳食不进。腹胁胀满。肠鸣泄泄。哯乳便青。或时夜啼。胎寒腹痛。
官桂（去皮）　白茯苓（去皮）　白术　藿香叶　缩砂仁（各三两）　白豆蔻仁　肉豆蔻（煨）　木香（各一两）　丁香（一两）　甘草（炙锉三两）　橘红（去白）　山药（各四两）　人参（一两）
上为细末。炼蜜和膏。丸如鸡头大。每服一丸。量儿大小加减。米饮化下。不拘时候。
●参苓散　治吐泻。
人参　白茯苓　山药　乾葛　麦门冬（去心）　黑附子（炮去皮脐）　桔梗（去芦）　甘草（炙各半两）　莲子心　木香（不见火各一钱）　藿香叶（一分）
上为末。每服一钱。紫苏米饮调下。
●醒脾散
人参（五钱去芦）　丁香（一钱）　赤茯苓（五钱）　藿香叶（五钱）　白术（五钱）　白姜（二钱炮）　甘草（炙三钱）　木香（二钱炮）　厚朴（姜制）　南星（大者三个）　缩砂仁（一两同南星炒）
上锉。姜枣煎烧盐服。
●醒脾汤　治小儿吐泻。脾虚多困。不思乳食。欲生风候。
人参　白茯苓　白术　山药　白扁豆（炒）　白附子　藿香　白殭蚕　甘草　升麻　酸枣仁（各等分）
上为末。三岁一钱。冬瓜子三七粒。水半盏。煎至三分。去滓。服二剂。
●消风散　最治吐泻生风。多困加朱麝。
人参　茯苓　甘草　紫苏叶　木瓜　泽泻　香薷　半夏曲　白扁豆（炒）　陈皮　乌梅肉　厚朴（炒各四钱）
上为末。每服一钱。姜枣煎服。
●治小儿直肠泄泻。水穀不分。小便不利。口乾作渴。
人参　白术　白茯苓　木香　诃子（面裹炮）　砂仁　陈皮（炒）　瞿麦（炒）　车前子　麦门冬（去心各等分）　甘草（减半用）
上㕮咀。每服三钱。水一盏。煎至七分。量儿大小。无时服。
小儿青粪者。冷也。亦是肝克脾之证也。肝属木。其色青。脾属土。其色黄。粪黄者。脾家之本色也。若脾受肝克。则其粪青。肝木主风。宜早治之。不尔。成脾风发痫也。然所谓青粪。才下便青。若初下时黄。良久乃青。小儿安乐者。皆然。不可认为青粪也。可服白附子丸、羌活丸。
●白附子丸　治小儿青粪。及吐而有冷证者。
白附子（一分为末）　舶上硫黄　半夏（半两生为细末用生姜自然汁和成剂药作小钱大饼子沸生姜汤内下候煮熟不麻为度取研成膏）
上加蝎梢末一分。同研匀。入在半夏膏内。和令得所。干即添汤。丸如萝卜子大。每服三五十粒。米汤或乳汁下。
●羌活膏　治小儿胃虚。吐泻生风。
羌活　天麻　防风（各半两）　人参　茯苓　蝎梢（酥炒）　桂（各一两）　朱砂（一钱研）　水银（一钱）　硫黄（一钱同水银研）
上先将八味为末。入水银、硫黄研匀。炼蜜为膏。每服一皂子大。用荆芥薄荷汤化下。食前服。更量儿大小加减。
●醒脾散　治小儿吐泻。脾困不食。痰作惊风。
全蝎（焙半钱）　白附子（炮）　天麻（焙）　甘草（炙）　人参（炙）　白茯苓　石菖蒲（细节者）　木香　莲肉（去心）　白术（各一钱）
上为末。每服二钱。水一盏。生姜三片。枣一个。煎服。有热者。去木香一味。加南星、半夏、陈米。
●大醒脾散　治证同前。如儿不肯服药。令乳母服后。即仰卧片时。乳儿。
南星　白茯苓　橘红（各二钱半）　全蝎（炒）　甘草（炙）　白附子（炮）　莲肉（去心）　人参　木香（各一钱二分半）　陈米（三百粒）
上为末。每服一钱。水一小盏。姜三片。枣一个。煎服。
●木香散　治诸般泻利久不瘥者。并皆治之。
白术（面炒）　麦芽　木香　人参　陈红面（各一钱用白术炒）　茯苓　神麴　甘草　青皮（各二钱）　当归（一钱）
上为末。每服半钱。白汤下。一方用紫苏木瓜汤调下。
●加减观音散　治小儿食泻。及调理脾胃。宜常服之。
白扁豆（蒸）　白术（炒）　人参　白茯苓　乾山药　黄耆（蜜水炙）　甘草　神麴　麦糵　香附子（炒去毛各等分）
上为末。空心米汤调下。此药宜常服。
●调中散　治脾胃不和。霍乱吐泻。
人参　白茯苓　白术　木香（炮）　乾姜（炮）　藿香叶（末）　香附子（炒去毛）　缩砂仁　甘草（炙）　丁香（不焙各等分）
上为末。姜枣煎。大小以意加减。或肚疼急。以白汤调下。
●参术散　治小儿吐泻。亡失津液。烦渴心燥。不食。多服尤妙。
人参　白术　白茯苓　山药　白扁豆（炒）　乾葛　藿香　甘草（炙）　丁香　诃子（炮去核各一分）
上为末。三岁一钱。水半盏。生姜二片。煎三分。食前。如渴。连进三五服。
●羌活膏　治小儿吐利不止。烦渴闷乱。欲成脾风。手足微搐。但非时发热。不能辨认证候。请于一时中并服。随手有应。冬末春初最宜频服。
羌活　独活（各去芦头）　人参（切）　白茯苓（去皮切）　天麻（炙）　乾蝎　青黛（研各一分）　脑麝（各半钱研）　水银　硫黄（各一钱结砂子）
上为末。研匀。炼蜜丸皂子大。捻作饼子。五七岁每服三饼。三二岁二饼。一岁半饼至一饼。如发热。煎荆芥汤下。或乳香汤下。手足厥冷。人参姜汤下。旧方有丁香。而无龙脑、青黛。此方去二物。亦不曾入丁香。三二岁儿。每服止一饼。恐大寒也。若吐甚。丁香汤化下。亦佳。一方。治小儿因惊发热。涎嗽。累经利动。或因伤乳食。吐泻后。气虚弱。精神昏倦。减乳食。手足厥冷。脉息微细。渐成慢惊。用药同。
●羌活膏　治小儿伏热。吐泻不定。烦热肚疼。
羌活　独活　人参　防风　肉桂（去皮不见火）　硫黄（三钱）　白茯苓　全蝎（各一分）　水银（一分同硫黄研无星）
上为末。炼蜜丸如鸡头大。三岁一丸。薄荷汤化下。食前服。
●和安散　治冷热不调。泻盛下泄。
木香　当归　川芎　北前胡　柴胡　青皮　苦桔梗　甘草（炙）　赤茯苓（各等分）
上锉散。每服一钱。水一盏。生姜三片。枣二枚。煎。空心服。
●观音散　治小儿外感风冷。内伤脾胃。呕吐泄泻。不进乳食。久则渐渐羸弱。此药主温养脾胃。进美饮食。
人参（一两）　茯苓（一钱半）　神麴（一钱）　石莲肉（炒去心一分）　绵耆　白芷　木香（炮）　甘草（炙）　白扁豆（去皮炙焦令色黄去火毒各一钱）
上为末。每服一钱。水一小盏。枣一枚。藿香三叶。煎四分。去滓。温服。量儿大小加减。一方无藿香。煎。一方加麦糵、香附子各炒二钱。大抵脾虚则泻。胃虚则吐。脾胃俱虚。吐泻不已。遂成风痫之证矣。
●和中散　治胃气。止吐泻。
茯苓　石莲肉（各一分）　藿香　人参　天麻　白扁豆（制）　木香　白术　甘草（炒各半分）
上锉散。每服三字。水煎服。
●和中散　治吐泻。止烦渴腹痛。和胃气。
人参（切去须焙）　白茯苓　白术　甘草（锉炒）　乾葛（锉）　黄耆（切焙）　白扁豆　藿香（各等分）
上为末。每服二钱。水一盏。枣二枚。姜五片。煎至八分。去滓。温服之。一方无干葛。名加减四君子汤。每服一钱。盐点服。
●玉柱杖丸　治小儿吐泻。胃虚腹胀。脾困昏睡。不食。
茯苓　诃子（去核）　藿香　丁香（各一钱半）　人参　木香　甘草（炒各半两）　厚朴（姜制一两）
上为细末。炼蜜为丸如樱桃大。每服一丸。白汤化下。食前。
●大安丸　治小儿吐泻不止。
南木香　白芍药　人参　白术（各一钱）　白茯苓　诃子（炮）　厚朴（制）　橘红（各半钱）
上为末。蜜丸如鸡头大。陈米饮汤化下三丸。
●厚朴散　治小儿虚滑。泻利不止。
厚朴　诃子皮（各半两）　使君子（一个）　拣丁香（十个）　吴白术　茯苓　青皮（各二钱）　甘草（二寸炒）
上为末。每服一字。量儿岁加减。用清米汤下。
●诃子汤　止泻及治脏寒泄泻。
诃子（炮去核）　人参　白茯苓　白术（各一两）　木香（炮半两）　陈皮（去白半两）　甘草（炙半两）　豆蔻（半两）
上为末。姜煎。若久泻。手足厥冷。加附子。大小加减服之。
●人参散　治小儿脏寒泄泻。
人参　木香（炮）　白术　白茯苓（各一钱）　山药（一分）　白豆蔻（一个炮）　附子（炮一钱）　甘草（炙半钱）
上为末。姜枣煎。量儿大小加减之。
●妙丸子　治小儿吐泻。并伤食。腹疼。不思乳食。兼吐哯。
丁香　藿香叶　木香　白茯苓　官桂（去皮）　青礞石　代赭（各一钱）　巴豆（二七粒大者去皮心膜纸上压去油）
上为末。酒糊丸如芥子大。一岁二丸。姜汤下。或藿香汤。食前。不得吃物。须权住乳。效。恐乳多再吐。如伤食泻。与五七丸。利下食。次与益中膏。
●木香散　治小儿脾胃虚弱。泻泄。饮食不进。
木香　藿香叶　青皮（去白）　甘松　丁皮　香附子　益智仁（各半两）　缩砂仁（一两）　姜黄（一钱）
上为末。甘草末一两。每服一钱。紫苏汤调下。食前。大人用每服三钱。
●济世丹　治小儿吐泻。并百物所伤。惊疳潮热。
木香　五灵脂（一钱）　肉豆蔻（二个）　胡椒（一钱）　丁香（一钱）　全蝎（二钱）　巴豆（四粒去油存性）　朱砂（半钱为衣）
上为末。糊丸如萝卜子大。每服二三十丸。米汤下。
●诃黎勒散　治小儿脾胃气弱。不欲乳食。四肢不和。吐利不止者。
诃黎勒皮　陈皮（去白各半两）　黄耆（去芦头）　藿香叶　赤茯苓　白术　桂心　甘草（各一两）
上为粗散。每服一钱。水一小盏。入生姜少许。枣一枚。同煎至五分。去滓。食前温服。
●感应丸　治小儿脾虚。累有暴伤。粪白腐臭。水穀不分。肚腹疼痛。吐泻不定。
百草霜（二钱）　杏仁（七个去皮尖）　丁香（七粒）　肉豆蔻（一个）　木香（一块如枣大）　乾姜（炮一块如枣大）　巴豆（七粒去壳去油）　蜡（二枣大酒煮蜡熔酒冷蜡浮于上取用）
上为末。酒蜡捣三二千下。成剂。入磁器中。每服。三岁五丸。小豆大。乾姜汤下。食前。此药不损气。亦不吐泻。只磨积滞。
●碧香丹　治小儿吐利后。大渴不止。不得眠睡。甚则或疳。
天竺黄　不灰木（烧赤放冷）　赤石脂　龙骨（各一两）　铁粉　定粉　铅白霜　蛤粉（各一两细研）
上为细末。以先四味。研后入铁粉四味。更加麝半两。研。滴水和丸如鸡头大。每服一丸至二丸。用陀螺两个。研细。沸汤浸。水沉极冷。化下。大渴。即令服。神效。
●治秋深腹虚吐利。无时吃食微细。面目黄肿方。
胡黄连　丁香　马牙硝　密陀僧（各一分）　诃子（五分）　豆蔻（两个）　槟榔（一个）　麝（少许）
上为末。用蒸饼酒浸。为丸如绿豆大。每服三丸。陈米饮下。日三服。五岁五丸。止吐。用楠木汤下。止泻用绿豆汤下。
●醒脾散　治小儿吐泻。脾困多睡。不思饮食。
人参　木香　茯苓　陈皮（去白）　甘草（炙）　草豆蔻（去皮）　厚朴（用硇砂一钱胆水一碗入此二味煮令乾切细却焙以上俱各一分）　白术（半两）
上为细末。每服一钱。以冬瓜子煎汤下。
●匀胃散　治三焦不调。停寒隔上。乳哺不消。胸膈痞满。甚则喘逆。吐利。肌体痿黄。
甘草（一分炙）　藿香叶（一两）　白豆蔻（一两）　人参（去芦头一两一方各半两）　木香（炮半两一方用一钱）　乾姜（炮半两一方用一钱）　厚朴（去粗皮姜制半两一方用一两）　丁香（半两）
上为细末。每服一钱。水一小盏。入生姜三片。煎至六分。去滓。温服。一方为末。姜枣盐汤。或紫苏木瓜汤点服。兼治霍乱。
●草豆蔻散　治小儿吐利。兼胸胁胀满。
草豆蔻（去皮）　木香　五味子　人参（去芦头）　白茯苓　陈橘皮（汤浸去白瓤焙一两）　诃黎勒皮　甘草（炙微赤锉各半两）
上为散。每服一钱。水一小盏。煎至五分。去滓。不计时候。稍热服。随儿大小。以意加减。
●诃黎勒皮　治小儿吐利。腹胁虚满。
桂心（一分）　诃黎勒皮　人参（去芦头）　甘草（炙微赤锉）　白术　厚朴（去粗涂生姜汁炙令香熟）　陈橘皮（汤浸去白瓤焙以上各半两）
上为散。每服一钱。水一小盏。煎至五分去滓。不计时候。稍热服之。量儿大小加减。
●增减神效方　治小儿下利。及吐兼惊。
大黄（二铢）　钩藤（二分）　黄耆　细辛（半分）　蛇蜕（一寸炙）　蚱蝉（二个炙）　甘草（一分炙）
上切。以水一升半。煮五合。绞去滓。研牛黄五大豆许。入汤中。一服一枣许。日三夜一。用艾灸两耳前三炷。必瘥。无牛黄。麝香代之。十日以止吐。以意量之。二十日全愈。
●人参异功散　治小儿泻利。止呕逆。顺气补虚。
人参（一钱半）　白术（半两）　青橘皮　陈橘皮　茯苓　甘草（各一分）　豆蔻（三个入诃子内）
上为末。每服一钱。陈米饮调下。如秋间冷泻。则加诃子。春夏不用。或用紫苏木瓜煎七沸。半盏末半钱。或加至一钱。逐日早服。如伤风及诸般伤寒。此药亦能和正气。然后以红绵散治之无不效者。
●醒脾散　治小儿吐泻脾困。及脾胃怯弱。为风冷所乘。体热头疼。霍乱。
人参（二钱）　丁香（二十粒）　白茯苓　白术（各一分）　藿香　甘草（炙各一钱）　天南星（一个七八钱重去心用缩砂仁入在天南星内面裹煨熟面焦为度去面不用）
上为细末。每服一钱。水六分。生姜三片。冬瓜子十四粒。同煎至三分。温服。不拘时。
●紫霜丸　治小儿吐泻。
代赭石　陈皮（去白巴豆半钱重同炒乾去巴豆）　木香　杏仁（去皮炙研各一钱）　肉桂（去皮不见火）　丁香（各半钱）　藿香叶（二钱）
上为细末。粟米饭为丸如小绿豆大。每服七粒。藿香汤下。吐泻以藿香橘皮汤下吐。煎枣子汤下。
●温脾散　治吐利。不进乳食。
苍术（二钱细锉先以油葱炒令赤）　陈皮　草果子（不炮去皮用）　桂心（不见火各五分）　桔梗　甘草（炙各一钱）
上为末。每服半钱。枣汤调下。
●银白散　治小儿胃气不和。吐泻不止。痰逆。不进奶食。平胃。引行诸药。
半夏（一两汤洗七次焙乾为末姜汁制为饼子）　白扁豆（微炒）　罂粟子　人　参（去芦洗）　白术（洗锉焙）　山药　白茯苓（各四钱）
上为末。每服二钱。水八分盏。生姜二片。枣一枚。煎至六分。温服。
●桑叶膏　治小儿伏热。吐泻烦渴。腹疼肢冷。
水银　硫黄（各一钱同研黑）　丁香　槐花（蜜炙炒）　藿香叶　腊茶（各十分）　滑石（三钱）
上为末。炼蜜和丸。如鸡头大。三岁一丸。煎桑叶汤。食前化下。
●平胃散　治小儿伏热。吐泻烦渴。腹冷疼。
水银　硫黄（各一钱同研黑）　诃子（炮去核）　肉豆蔻（炮）　桂（去皮）　草豆蔻（去皮）　附子（炮去皮脐炙以上各一钱）
上为末。炼蜜丸如鸡头大。三岁一丸。米汤调下。食前。
●消食丸　治小儿吐泻不定。伤食腹痛。不食。亦治泻利。
丁香皮　缩砂　甘草　甘松　蓬术　益智（各一两）　香附子（二两一方加神麴麦糵）
上为末。糊丸小豆大。三岁三十丸。米汤下。
●益中膏　治小儿吐泻。脾虚。全不食。腹胀肚疼。困倦。
丁香（二钱）　缩砂（一钱）　诃子（炮去核）　甘草（半两炒）　青橘皮（半两炒）　陈皮（一两炒）　肉豆蔻（二钱炒）
上为末。炼蜜丸如鸡头大。三岁一丸。白汤磨下。肚作胀。不思饮食。大便米穀不化。夜起者。连进三服。立效。
●人参膏　治小儿吐泻。脾虚困倦。不思乳食。腹痛胀满加沉香。
人参　诃子（炮去核）　木香　肉豆蔻　丁香　藿香　缩砂　甘草（炙各一钱）
上为末。炼蜜丸如鸡头大。三岁一丸。白汤下。食前。空心服。
●白术散　治暑泻身热。发渴。不问阴阳虚实。并宜服。
白术（一两本用半两今增）　人参（一两）　木香（炮半两）　白茯苓　甘草（炙半两）　藿香叶（半两）　葛根（一两本用二两今减半）
上㕮咀。水煎冷服。一方无木香。一方㕮咀。每服一钱。水一盏。煎至半盏。量大小与服。仍用香连丸。问之渴欲饮水者。时时煎服。随意饮之。弥多弥好。一方。白术散治呕吐。用白术、人参各一两。半夏一两半。茯苓、乾姜、甘草各半两。姜枣煎。钱氏方谓。小儿吐泻。当温补之。每用理中汤。以温其中。五苓散以导其逆。连进数服。兼用四君子汤加橘红等分调之。名异功散。若吐泻之后。已觉虚损。若因虚发热。必作慢惊风。急用金液丹杂青州白丸子等分为末。米饮调服。此药多服为佳。若胃气已生。则渐减金液丹。却以异功散等分。徐调理之。不尔。吐泻后忽因惊发搐搦者。名急惊风。则服大青膏、夺命丹等。有因伤食并伤风。发热惊跳。搐搦如风者。是疮疹之候。宜服参苏饮。仍于惺惺散方中求之。若食不化。脾胃虚寒。呕吐恶心者。当服益黄散。用陈皮半两。青皮、诃子肉、甘草各一分。丁香一钱。量大小煎服。小儿暑月吐泻。其证不一。有伏暑。小便必不利。宜服五芩散。有伤食者。其吐粪必有酸臭气。宜服紫霜丸。有因惊者。泄泻。其色必青。宜服睡惊丸。有虚冷者。泄泻无度。或复溏利。宜以六神汤加附子服之。用人参、茯苓、山药、白术、白扁豆、甘草等分。姜煎服。风证于六神汤中加天麻。痢加罂粟壳。热痢当用断下汤。若吐泻初定。当单以天南星为细末。每服用冬瓜子仁七粒煎服。以防变痫。有霍乱吐泻。诸药不纳者。用胡椒、绿豆各十粒。研破。水煎服。小儿之病与大人无异。用药一同。但当量力服之。唯回气、脐风、夜啼、重舌、变蒸、客忤、惊痫、解颅、魃病、疳气、不行等大人无之。自有专科。不敢滥及。海藏云。四君子汤加减。治湿胜气脱。泄利太过。
●木香丸　治小儿泄泻不止。进食和气。
●豆蔻丸　治痘疹泄。
木香　缩砂仁（各一钱）　白龙骨　诃子肉（各半两）　赤石脂　枯白矾（各七钱）　内豆蔻（半两）
上为末。面糊丸如黍米大。每服三十丸至五十丸。煎异功散下。或泻水穀白色淡黄。木香散下。
●鸡舌香散　治小儿吐泻。
良姜　香附子　天台乌药　辣桂（各二钱）　甘草（微炙）　陈皮　藿香（各一钱）
上为细锉。每服一钱。水煎灌下。仍别煎与乳母服。
●沉香散　生胃气。止吐泻。
茯苓（一钱）　沉香　丁香　木香　藿香　川厚朴（制）　甘草（炙各一钱）
上为末。每服一字。米饮调下。
●惺惺散　治小儿吐泻。脾困内虚。
人参　茯苓　木香　天麻　白扁豆　陈米（炒）　全蝎（捣各等分）
上为末。每服半钱。姜枣略煎服。
●助胃丹　治小儿泄注不止。手足厥冷。及霍乱吐利。
附子（一枚重半两炮制去皮脐）　舶上硫黄　乾姜　肉豆蔻　肉桂　白术（各半两）
上为细末。面糊丸如黍子米大。每服十丸。米饮下。食前。
●木香益黄散　治胃虚腹痛泄痢。
陈皮（一两）　青皮　诃子肉（微炒各半两）　丁香（一钱）　木香　甘草（炙各钱半）
上为细末。每服一钱。陈米少许。水煎服。
●六神散　治吐泻。胃气不和。不进饮食。
人参（半两）　甘草（二钱）　山药（半两）　白茯苓　白扁豆（炒各一两）　白术（半两）
上为末。每服一钱。姜枣煎服。吐泻后发搐。加天麻。更泻不止。加白豆蔻。治吐逆泻利。入藿香、陈皮少许。同煎。肠风即入香白芷、桔梗。渴即加乾葛。小儿加减服。
●固肠丸　治小儿脾胃不和。肠滑泄泻。
木香　肉豆蔻（面裹煨以面熟为度去面）　缩砂仁　赤石脂　厚朴（姜制）　川姜（各等分）
上为细末。面糊丸如黍米大。每服三十丸至五十丸。乳食前。煎草节汤下。
●香橘饼子　治食泻。
木香（一分）　青皮（一分去白）　陈皮（一分去白）　厚朴（三分制）　神麴（半两炮）　麦糵（半两炒）
上为末。炼蜜丸如芡实大。煎香薷汤化下。一岁一丸。
●罂粟散　治小儿久新吐泻。不思乳食。或成白痢。
罂粟壳（一两炒）　陈皮（一两炒）　诃子（一分炮去核）　缩砂仁　甘草（炙二钱）
上为末。三岁半钱。米饮下。食前。
●沉香散　治小儿吐泻。不思乳食。腹满。
沉香　丁香（各半两）　木香　藿香叶　甘草（炒）　缩砂仁（各一两）
上为末。三岁半钱。紫苏木瓜汤调下。食前。
●人参数（一名犀角人参散）治小儿吐泻。烦渴不止。兼虚热。疏转后可服。
人参　茯苓　桔梗　乾姜（各半两）　生犀角（屑）　甘草（炙各一分）
上为末。每服一钱。水一盏。入灯心五茎。煎至五分。烦渴。入新竹叶煎服。大小以意加减。
●又方
人参（去芦）　白术（炮）　丁香（各一两）　乾姜　甘草（炙）　赤茯苓（各半两）
上为末。炼蜜丸如皂子大。每服一粒。热汤化开。新汲水或冷沉令极冷即服。
●木香散　治小儿腹胀泻渴。此药性温平。能和表里。通津液。清上实下。扶助阴阳。
木香　丁香　官桂　人参　大腹皮（炒一用子）　陈皮　诃子肉　前胡　半夏（制姜汁浸）　甘草　茯苓（各等分）
上㕮咀。每服三钱。水一盏。姜三片。煎六分。稍热服。量大小加减服之。
●调中六神散　治小儿或吐或泻。脾困。不进乳食。或惊风。伤风。潮热。或喘后出汗。
白术　茯苓　甘草　藿香叶　草果子（各一分）　丁香（二钱）
上为细末。每服一钱。紫苏米汤煎下。兼治气不匀。疳泻利。妙。
●沉香饮子　大治吐泻。
沉香　丁香　藿香（各半钱一方用一分）　槟榔（三个一方用一个）　肉豆蔻（二个）　甘草（炙一钱一方用一分）
上为末。每服一大钱。水一小盏。入老姜一小指大。槌碎。同煎三两沸。去滓。温服。
●人参散　治脾胃气虚吐泻。
人参　白茯苓　白术　乾葛　陈橘皮（去瓤）　厚朴（姜汁涂炙各等分）
上为末。每服半钱。用百沸汤点。量大小服之。
●人参散　治小儿吐利。发热。不乳食。
人参（半两去芦头一方用四两）　乾姜（制炮锉）　桂心（各一分一方用各三分）　甘草（一分炙微赤锉一方用各四两）　黄芩（二分一方用六分）
上为末散。每服一钱。水一小盏。枣一枚。煎至五分去滓。不拘时稍热服。量大小加减。
●白术散　治小儿冷热不和。吐利不止。
白术　木香　丁香　陈橘皮（汤浸去白瓤焙一各一分）　麦门冬（三分去心焙）
上为散。每服一钱。水一中盏。煎至五分去滓。不拘时稍热服。量儿大小以意加减。
●丁香散　治小儿吐泻。
丁香（二七粒）　肉豆蔻（一个）　木香（半钱）　藿香　桂心（各半钱）
上先将前三味。研。用醋面裹热灰煨令面赤色。去面不用。次同藿香、桂心为末。每服一字半钱。用陈米煮饮调下。
●醋酒白丸子　治小儿吐利中寒。并客忤。
半夏（洗）　人参（各三分）　桔梗　附子（炮去皮脐）　乾姜（各四分）
上为末。以苦酒和丸如小豆大。一服一丸。日三丸。一岁服法。
●降灵丹（一名来复丹）治小儿非时吐泻。腹胀胸膈痞闭。
舶上硫黄　雪白硝石（二味各一两并于沙石铫内或银器用文武火慢炒熔令作珠子无令火紧大过即不中用须倾在纸上放冷研细末为妙须依法制度）　莲花青皮　久年陈皮
上等无石五灵脂（各一钱）
上为细末。面糊丸如麻子大。量儿大小加减。大人丸如豆蔻大。每服十五丸。空心食前。温米饮下。此药治阴阳不和。冷热相击。荣卫差错。上下膈塞。心肾不升降。水火不交养。男女老幼一切危证。并可治之。但有胃气在。服者无不获安。邪热炎上。烦躁。及冷热攻注急痛。诸霍乱吐泻水穀。汤药不过一服即安。吐逆。唇口青色。手足厥冷。脚转筋。兼身热烦躁。昏塞倒地。不省人事者。两服见效。若吐泻下痢。不问赤白冷热。或非时吐泻。气痞。食不下。或一丸、两丸。化破服。甚者五十丸。轻者二十丸。小儿十丸、十五丸。婴儿三丸、五丸。因惊成痫发渴。多日变成虚风。或作慢惊者。五七丸。并服。其神圣救人。随时变动。不能具述。
●白术丸　治小儿吐利不止。温胃消食。
白术　木香　丁香　肉豆蔻　黄连（各等分）
上为末。面糊丸如黄米大。每服十丸。米饮下。
●双金散　治小儿吐泻。实脾胃。进饮食。
丁香　人参　甘草（各一钱）　白术　白茯苓（各半两）　半夏（姜制半钱）
上为末。每服二钱。水七分盏。姜二片。枣一枚。同煎至四分去滓。温服。
●厚朴散　治小儿脾胃冷。或吐或泻。
厚朴（姜制）　白术（各一两）　神麴（炒）　麦糵（炒各半两）　藿香　甘草（一方各一分）
上细末。枣汤调下。
●开胃丸　治小儿脏腑怯弱。内受风冷。腹痛胀满。肠鸣泄利。或青白乳食不化。兼胎寒脏冷。腹痛夜啼。
白芍药　麝香（细研各一分）　人参　木通　蓬术（煨）　白术　当归（炒各半两）
上为末。匀。汤浸炒饼和丸如黍米大。每服十五丸。温米饮下。新生儿。每服五丸。乳食前。一方有木香。无木通。
●异功散　温中和气。治吐泻。思食。凡小儿虚冷病。先与数服。以正其气。
人参　茯苓（去皮）　白术　甘草（炒）　陈皮（各等分）
上为末。每服二钱。姜五片。枣二枚。同煎至七分。食前温热服。量多少与之。海藏云。四君补脾汤加减法。一方治荣卫脾胃弱。如白扁豆等分。陈米饮调下。
●木瓜丸　治小儿吐泻。
木瓜（一字）　麝香　木香（末）　腻粉　槟榔（末各一半）
上同研面糊丸如黄米大。每服一二丸。甘草水下。无时。
●人参膏　治小儿泄泻。烦渴呕逆。
人参（一两）　白术（半两）　丁香（半两）　藿香（半两）　白扁豆（一分）
上为末。蜜丸如绿豆大。或麦粒大。量大小加减。生姜汤下五七丸至十丸。
●厚朴膏　治小儿吐泻。不思饮食。
厚朴（制）　诃子（炮去核）　白豆蔻（炮）　当归（各半两）　甘草（炙一分）
上为末。炼蜜丸鸡头大。三岁一丸。白汤化下。食前。
●益黄散　治暑泻身热发渴。及乳食失节。肚痛腹大。肠鸣。好食泥土。吐泻不止。面青肌瘦。或不食乾呕。久病体黄。口中气出。吐酸水。不能消食。一切脾胃虚冷。宜服此药。
陈皮（去白一两）　青皮（去白炒半两）　诃子肉（炮半两）　丁香　甘草（半两）
上为末。三岁一钱半。水半盏。煎三分去滓。食前。加减服。本方陈皮一两。大疏气。若与甘草各减半方可。按古今用药不同。用陈皮、青皮加肉豆蔻。累验。若依原方。内有青皮、陈皮大腹皮反燥其气。今故加减于方后。令又济患庶得稳当。亦不敢去其旧焉。一方加木香半两。
●和胃丸　治小儿吐泻。有痰。不思饮食。困顿。欲生风。
丁香　藿香叶　蝎尾（各一钱）　白术（切焙）　半夏（炮七次各一两）
上为末。姜汁糊丸如小豆大。三岁三十丸。生姜汤服。或沸煎服之。
●千金丸　治小儿吐泻。腹痛。不思饮食。及伤食酸馊气。
神麴（炒）　麦糵（炒各一两）　乌梅肉　乾姜（炮）　缩砂（去皮各半两）
上为末。白糊丸如小豆大。三岁三十丸。食前米饮下。
●温白丸　治小儿脾气虚困。泄泻。瘦弱。冷疳洞利。因吐泻或久病后成慢惊。身冷瘛瘲。
天麻　白殭蚕　白附子　乾蝎（去毒）　天南星（各一钱锉汤浸七次焙）
上为末。汤浸寒食面丸绿豆大。仍于寒食面内。养七日。取出。每服七丸至二三十丸。空心生姜米饮下。渐加丸数。多与服之。
●桂心汤　治小儿利下吐逆。壮热。数日不止。不得乳哺。或形羸困疲者。
甘草（炙）　牡蛎（煅赤）　芍药　桂心（各三两）
上为粗末。一岁儿。水一升内四方寸匕。煮二合。顿服。日再。小儿以意加减。此能除热止痢。上下神验。
●温白丸　治小儿寒中吐利及客忤。
附子（炮）　桔梗（各二两）　人参（一两）　乾姜（二分）
上为末。炼蜜丸。二十日儿。麻子大一丸。五十日儿。胡豆大一丸。百日儿小豆大一丸。米饮送下。
●藿香散　治吐利不止。
藿香（一两）　丁香（一钱）　木香　缩砂（各半两）
上为末。每服半钱。水五分煎三分。通口服。或续加陈皮、甘草、人参、草果尤妙。
●附子汤　治吐利过多。手足厥冷。六脉沉细。
生附子　白姜（炮）　人参　甘草（炙各等分）
上为锉。姜枣冬瓜仁煎服。
●豆蔻散　治吐泻烦渴。腹胀。小便少。
豆蔻　丁香（各半分）　舶上硫黄（一分）　桂府白滑石（三分）
上为细末。每服一字。至半钱。米饮调下。无时。
●术附膏　治小儿吐泻不定。气粗烦渴。眼慢困顿。肚疼不食。鼻气冷。诸药力不能攻者。宜服此。
附子（大者一个炮去皮脐姜汁制浸夏三日春秋五日冬七日焙乾微炒黄色半两）　白术　诃子（炮去核）　甘草（炙各二钱半）
上为末。炼蜜丸如鸡头大。三岁一丸。水半盏。煎三分。暑月冷服。食前。春秋冬温服。危者连进三服。小可吐泻。一服效。须是首尾住奶则可。
●附苓丸　治小儿溏泄。小便不利。即加五苓散加附子。
附子（炮去皮半两）　白茯苓　泽泻　滑石（各三钱）
上为末。白糊丸小豆大。三岁十丸。灯心汤下。
●金液散　治小儿吐泻。危困。四肢逆冷。口鼻气冷。肚疼气急。乳药不进。但多灌。死中亦得活。
硫黄（十两好者入罐子至七分勿冷）　水鉴草（一二把节似花田草一名田字草）　黄土（同捣为泥其用新益母草泥捣亦得）　石龙芮（两握又名狗啼草）
上固济药罐子均厚半寸。置平地。以瓦覆口。四面炭火五升拥定。以熟艾一斤。自上燃之。候罐子九分赤。口缝有碧焰。急退火。以润灰三斗。覆至冷。剖罐取药。去沉底滓浊。依前五煅为定。药如鸡卵。即取出罐子。埋润地一宿。以水煮半日。取药。以柳木槌碎。研。频滴水。候无滓。更研令乾。每药一两。以蒸饼两浸。捻干。同杵如小豆大为丸。三岁三十丸。米饮下。食前。危困。连进十服。或为末。多灌子尤妙。或用生姜煎米饮调灌之。若手足暖。阴退阳回。即减金液丹二分。增青州白丸子二分。研服。
●四君子汤　治小儿吐泻。气虚烦渴。此药生津液。养五脏。多服妙。
人参　白术　茯苓　甘草（炒各一分）
上为末。三岁一钱。水半盏。煎三分。食前服。如久泻。手足冷。或服药不痊。以豆蔻三分水一盏。姜一片。枣半枚。附子三片。煎取一半。五岁以上加药末。以意为之。如只泻。加肉豆蔻、煨陈皮、厚朴。如渴。则加麦门冬、天花粉。热则加地骨皮、银柴胡。
●殢肠散　治小儿肠胃虚寒。脏腑久冷。泄泻不止。夏月暴泻尤宜。
真铅粉（半两炒）　白石脂（二钱）　白矾（焙二钱）　白龙骨（一钱）
上为末。每服半钱匕。大者一钱。温饭饮调下。薄糊作小丸。多服尤效。
●术附汤　治小儿脏腑虚寒。泄泻洞利。手足厥冷。
附子（半个炮了者）　白术（一分）　乾姜（二钱炮）　甘草（一钱炙）
上㕮咀。每服一钱。水一小盏。煎至半。去滓服。手足暖止之。须是手足冷洞泄方可服。
●白术散　治小儿脾胃弱虚吐泻。
白术　肉豆蔻　甘草　丁香　青皮　茯苓（各半两）
上为末。每服一钱。紫苏汤下。或用二钱。水一盏。生姜二片。乌梅半个。枣一枚。苏梗三寸。煎温服。
●和中散　治小儿脾胃不和。呕逆恶心。冷热不调。减食泄泻。肠痛腹鸣。少力嗜卧。
厚朴（去皮姜制六两）　白术（三两）　乾姜（炮二两）　甘草（炙二两）
上为末。每服半钱。水八分盏。生姜二片。煎六分去滓。稍热服。
●乳食前　治小儿吐泻不止。男子妇人大人亦宜服。
陈盐梅（三个）　乾木瓜（三钱）　食茱萸（二钱）　食盐（二钱）
上用盐炒茱萸水一碗。煎至半碗。不拘时热服。
●去桂五苓散
猪芩　白术　赤茯苓（去皮各五钱）　泽泻（七钱半）
上为末。用车前草灯心汤下。一方加羌活。镇心加茱萸炒。吐不止。加生姜自然汁。渴盛加人参。
●肉豆蔻丹　治小儿泄泻。水穀不消。
木香　肉豆蔻（各一两）　青橘皮（半两炒黄）　黑牵牛（一分炒）
上为细末。滴水和如黍米大。每服十粒。米饮下。食前。或入生姜米饮。须量大小加减。
●建中丹　治泄注不止。啼哭腹痛。
胡椒　蓬术　肉豆蔻（各半两）　全蝎（一分）
上为细末。面糊丸黍米大。每服十粒。米饮下。
●藿香散　治小儿脾胃虚弱。乳食不调。时作虚热。或吐泻不定。
藿香　人参　白茯苓（各半两）　丁香（一钱）
上为末。每服一钱。水半盏。煎至三分。去滓。温服。不拘时。若伤风热。入生姜一片。作惊。如羌活、防风各半两。痰逆。加汤洗半夏一片。姜三片。煎如前。
●治百日儿以下吐利方。
面（一钱炮）　乳汁（二两）　龙骨（六分）
上为龙骨煎。入炒面服之。
●中和散　治小儿未及周晬。吐泻不止。因乳母气血劳动。或热奶伤胃。致有痰涎。
雄黄（少许）　大黄　五灵脂（各等分）
上同研为末。每服一字。磨刀水调下。
●大白术散　治脾胃气虚。呕吐泄泻。外热里寒。手足厥逆。昏困嗜卧。面色青自。下利清穀。不思乳食。
甘草（二两炮）　乾姜（一两半炮）　附子（一个生用去皮切作八片）
上为细末。每服一钱。水六分盏。生姜二片。同煎至四分去滓。温服。量大小加减。
●龙骨散　治小儿吐利。
龙骨（一分）　赤石脂　缩砂（去皮各一两）
上为末。面汤下一字。或半钱。大人一钱。若止吐。入丁香一分代缩砂。
●桃红散　治小儿脾胃虚弱。乘冷。吐利不止。不问冷热可服。
人参（去芦洗锉）　藿香（用叶）　红曲（各二钱半）
上为细末。每服五分。米饮下。无时。量大小加减。
●三和散　治吐利津液燥少。
白茯苓（一两）　乌梅肉（炒乾）　乾木瓜（各半两）
上为细末。每服一钱。水一小盏。煎至六分去滓。时时温服之。
●妙应丸　治吐泻霍乱。下利不止。
丁香（四十九个）　杏仁　胡椒（各四十九个）　巴豆（七粒）　好朱砂（二钱）
上为细末。飞罗面为丸。朱砂为衣。每服五七丸。白汤下。
●甘露饮　治小儿伏热吐泻。兼中暑昏迷。烦渴不止。心燥体热。头疼及伤风体热。烦渴嗞煎。
石膏　寒水石（各一两）　甘草（三钱）
上为末。三岁半钱。灯心汤下。暑热。冷水下。立夏后立秋前。宜用。余月不可。一方独用姜汁调下。
●豆蔻香连丸　治泄泻不分寒热赤白。阴阳不调。腹痛肠鸣。切痛。大效。
黄连（三钱炒）　肉豆蔻　南木香（各一钱）
上为细末。粟米饭丸米粒大。每服米饮下十丸至二三十丸。日四五服。食前。
●小香连丸　治冷热腹痛。水穀利。滑肠。
木香　诃子肉（各一钱）　黄连（半两炒）
上为细末。粟米饭和丸绿豆大。米饮下十丸至五十丸。顿服之。食前。取效为度。
●白龙丸　治小儿吐泻不定。滑泄注水。小便少。
附子（炮半两）　白石脂（暖）　白龙骨（煅各一分）
上为末。白糊丸小豆大。三岁三十丸。米饮下。食前。一方加白矾煅一分。除白石脂。加滑石。
●至圣既济丹　治小儿阴盛阳亏。脏腑虚寒。泄泻不止。
熟硫黄（一钱）　白矾（枯二钱）　半夏末（二钱姜汁浸半日乾秤）
上为末。雪膏丸如麻子大。每服三五十丸。温米汤下。
●茱连丸　治小儿夏月暴泻注下。
土黄连　吴茱萸（各一两）　陈皮（半两去白）
上为末。水煮白面糊为丸。大如麻子。每服二三十丸。米饮下。
●治自泻不止
白石脂（一钱）　白龙骨（一钱）　白茯苓（二钱）
上为末。滴水丸如粟米大。每服二十丸。紫苏木瓜汤下。乳前。日二。
●神功散　治小儿滑肠不止。
五倍子　百药煎　乾姜（炮各等分）
上为细末。每服一钱。米饮下。大人煮糊丸黍米大。每服三十丸。米饮下。
●治小儿因吐泻。胃虚生风。作惊痫状。
天麻　白附子（各一分）　白术（二分蜜煮焦须用水洗切焙入蝎梢三七个用）
上为末。米饮调下。一方无天麻。
●治小儿吐泻不止。
龙骨（火烧存性）　滑石　定粉（各等分）
上为细末。每服一钱至二钱。熟水调下。
●治小儿吐利。
乱发（半两烧灰）　鹿角（六铢）
上为末。米汁服一刀圭。日三。
●石黄散　治小儿吐泻。
白滑石　硫黄（等分）
上为细末。糯米泔下一字。治霍乱吐泻。用滑石一分。硫黄半两。每服半钱。
●不二丸
巴豆（三十个去心膜细研别用好黄连半两水浸纸二张裹豆煨令出油）　朱砂（末一钱）　寒食面（一钱）
上研匀。滴水丸如绿豆大。以新汲水磨下一丸。
●木香丸　治小儿兼大人吐利。
木香　白茯苓（等分）
上为末。炼蜜丸如梧桐大。每服二十丸。生姜米饮下。小儿量大小化下三五丸。
●治小儿吐利
舶上硫黄　藿香（等分）
上为末。每服半钱。生糯米泔调下。
●治吐利
丁香　白术（等分）
上为末。面糊丸如粟米大。米饮下十丸至十五丸。临时增减。
●治吐泻
草果　甘草
上等分为末。每服半钱。米饮下。
●二圣丸　治小儿吐泻不止。羸瘦成疳。宜常服。
川黄连（去须一两）　黄蘖（去粗皮一两）
上为末。入猪胆内汤煮熟。丸如绿豆大。每服二三十丸。米饮下。量大小加减。频服。
●附香丸　治小儿吐泻不定。肠鸣腹疼。肚急气粗。
附子（炮去皮）　木香（炮等分）
上为末。白糊丸如小豆大。三岁二十丸。米汤下。食前。一用附子白茯苓等分。不用木香。糊丸。治用同。
●香肉丸　治小儿吐泻不定。兼咳嗽癔。入口便定。
木香　肉豆蔻（等分并裹面煨令面焦为度）
上糊为丸小豆大。白汤下。若作末。白水煎亦可。咳嗽热服。
●双黄丸　治小儿泄泻注水。肠鸣肚疼。
黄连（炒）　硫黄（各半分）
上为末。白糊丸小豆大。三岁十丸。米汤下。食前。
●半硫丸　治小儿泄泻注下。或手足冷者。亦治咳嗽。
半夏（汤炮七次）　硫黄（各一两一方加蝎白附各半两）
上为末。姜汁糊丸小豆大。三岁三十丸。米汤下。（一方加白矾半两。名至圣既济丹）
●川椒丸　治小儿夏月伤湿冷。入于肠胃。泄泻不止。
川椒（一两去目用双者连枝炒）　肉豆蔻（炮半两）
上为末。粳米饭为丸如小豆大。三岁三十丸。米饮下。食前。
●豆附丸　治小儿搐搦吐泻。
肉豆蔻（一个）　附子（一个炮）
上为末。面糊丸粟米大。饭饮下。
●正气人参膏　治小儿脾胃气虚。中寒腹痛。泄利呕逆。不入乳食。夜哭。睡中多惊。吐利蛔虫。虚烦闷乱。服之。止烦渴。调脾胃。进饮食。
人参　乾木瓜　甘草（锉炒各半两）　陈橘红　罂粟米（炒）　乾姜（炮）　茯苓（各一分）
上为末。炼蜜和膏。每服一皂子大。米饮化下。
●梓朴散　治小儿吐泻兼误食冷药。脾虚成慢惊风。涎潮搐搦。大人亦可服。去涎去风。
梓州厚朴（一两细锉）　半夏（一钱汤洗七次姜制晒令乾）
上为米泔水二升。同浸一百刻。候水尽为度。如水未尽。加火熬干。去厚朴不用。只用半夏为末。每服半钱。或一字。薄荷煎汤下。效。
●半粟散　治小儿脾胃虚寒。吐泻。水穀不能入。脾虚冷疼。
齐州半夏（一两汤浸七次细切焙乾）　陈粟米（二钱一方用陈粳米三钱）
上㕮咀。每服三钱。水一大盏半。生姜十片。煎至八分去滓。食前温服。一方用北枣煎。
●治小儿吐利。
以热牛屎含之。一作牛膝。
●又方
烧牡猪屎。水解取汁。少服之。
●治小儿吐利不止
以郁金一个。刮开心。入去壳巴豆一个。面裹煨热。取出。候冷。去面及巴豆不用。只用郁金为末。米泔汁调下。一字。
●治小儿夏秋吐利
以大好黄连一两。锉碎。去须。土炒令深黄色。次入虢丹一两。同黄连炒。令丹焦为度。倾出。放在纸上。仍放散著地。令冷。为末。薄煮面糊为丸。如芥子大。每服二十粒。用壁土生姜煎汤下。量大小加减。连进二服。尤佳。
●独附散　治小儿吐泻。气脱。四肢冷。肚疼眼慢。
以附子一个。炮去皮脐。为末。三岁一小钱。水半盏。姜汁一蚬壳。枣半枚。煎三分以下。水中顿冷。饥服。
●治泻不止。
用橡斗子二个。入黄丹在内。合定。烧灰存性。为末。每服半钱至一钱。米饮调下。
●又方
以诃黎勒皮为末。每服一钱。陈米饮下。
●半夏汤　治小儿吐泻发搐。觉有痰者。
以五苓散入生姜、半夏。煎服。吐了痰。泻亦止。惊自退。
●豆蔻散　治腹痛洞泄。肠鸣。胃虚冷。乳食不化。
肉豆蔻一枚。剜一小孔。内滴乳香一块。面裹煨熟为末。每服一钱。米饮调下。一法用面糊为丸如黄米大。一岁儿服二三十丸。空心日进二服。温米饮送下。
●椒红散　治小儿水泻。及五十以上患泻。
用椒二两。醋二升。煮醋尽。慢火焙乾。为末。磁器贮之。每服二钱。或酒或米饮下。
●治小儿热泻
用黄蘖削皮。焙。杵末。用薄米饮为丸如粟米大。每服十丸。米饮下。
●治小儿热泻
以桑叶不拘多少。用生蜜逐叶上敷过。线系叶蒂。上绷。阴乾。细切。用水煎汁服之。
●治小儿暑月泄泻无度
以捣子五枚。同绿豆煮熟。令豆软。下陈仓米作稀粥。搅令粥温食。就以鸡子压之。须吃一二顿。乃安。
●治小儿鼓胀聚泻
用胆矾二钱半。为末。干蒸饼丸麻子大。陈皮汤下十丸。
●锺乳震灵丹　治小儿肾泻。面黧黑。齿消脱骨。力弱。小腹痛。泄多白脓。
用震灵丹三丸为末。入锺乳粉半钱。以炒破故纸一钱半。生肉豆蔻一钱。大枣二枚。煎取清汁。乘热调。空心灌下。
●治梅月时天行泻
用香葛汤。每服生姜二片。豆豉五粒。水一盏。煎服。
●南星散　治小儿吐泻兼误食冷物。脾虚生风成慢惊。
以天南星一个。重八九钱以上者。掘地作坑。深三寸。用炭火五斤。烧通赤。入好酒半盏。后入南星。又用炭火三二条。盖坑上。候药微裂取出。再炒为末。每服半钱或一字。煎生姜防风汤。食前调下。量儿大小加减。
●治小儿惊泻不定
以蝎梢七个。胡椒四十九粒。为末。每服半钱。荆芥汤下。
●白龙丸　治小儿泻清水不止。
白石脂（一分或白善土好者亦可）　白龙骨（一分）
上为末。滴水丸如芥子大。每服三四十丸至五十丸。紫苏木瓜汤下。日三。量大小加减与服。
●双金丸　治小儿泄泻不止。胃膈痰喘吐逆。欲变风证。
金液丹　青州白丸子（等分）
上同研。面糊丸如黍米大。每服五十丸。米饮下。痰多加白丸子。泻多加金液丹。可后。六神散调之。
●黄龙丸　治小儿中暑。吐泻胃闷。烦渴昏迷。身热有痰。
半夏（四两米醋半升煮乾）　白茯苓　甘草（各一两）
上为末。生姜汁煮糊丸如小豆大。三岁三十丸。生姜灯心汤送下。即消暑丸。
●杏仁丸　治小儿中暑。吐泻烦渴。肚疼。亦治痢。
川乾姜（一两炮）　杏仁（二两半沙炒）　柳桂（去皮生一两二钱）　甘草（三两炒）
上为末。先研杏仁为粉。白糊丸小豆大。每服。三岁三十丸。灯心汤下。本大顺散。因改为丸。亦可炼蜜为膏。冷水化下。饥服。一用车前子为末。米汤调下。治水泻尤妙。
●治吐利转筋
用桑叶研水服。
●木瓜汤
乾木瓜（二两）　茴香（二钱炒）　甘草（一分炙）　吴茱萸（五钱汤泡七次）
上锉。生姜紫苏煎入盐服。
●备急方
取瓦屋上热瓦熨心下。
●艾灰饼子　治小儿吐泻。日夜无度。
艾叶（洗灰留性）　白龙骨　定粉（各三钱）　肉豆蔻（一枚面裹煨焙）　黄丹（半钱火煅飞过）
上件为细末。滴水和丸。每一两作四十丸。捏作饼子。每服一饼子。先用取油灯盏水洗过。煎油灯盏汤化下。乳食空。
●银白丸　治小儿吐泻之后。脾胃虚弱。昏睡睛露。潮生虚风。
人参（去芦头）　白茯苓（去皮）　白术　山药　天麻　全蝎（去毒微炒）　白扁豆（炒各一两）　甘草（炙一分）
上件为㕮咀。每服二钱。水六分盏。生姜一片。枣一枚。同煎至三分去滓。温服。乳食前。
●人参散　治腹泻。百药不痊。
人参　白术（炮）　黄耆　白茯苓　甘草（炙等分）　肉豆蔻（一个）　使君子（半两）　胡黄连（二分）　宣连（二钱）　青皮（半两去瓤）　莪术（半两）
上为末。用陈米同煎。大小以意加减。
●六神丸　治腹泻不止。
豆蔻（半两炮去皮）　木香（半两炮）　丁香（三钱）　诃子肉（一钱炮）　使君子（三钱）　芦荟（半两别研）
上为末。烂饭为丸如黍米大。每服二十丸。米饮汤下。一方名六神丹。定吐泻。薄糊为丸绿豆大。粥饮吞下。
●一捻散　治小儿滑泄。腹胀作泻。吐逆。不思食方。
陈皮　青皮　丁香（各一钱）　诃子肉　甘草（炙各一分）
上为末。米饮调下。
●前朴散　治心腹结气。呕吐泄泻。肚胀疼。或发惊悸。
前胡　白术　人参　陈皮　良姜　藿香　甘草　厚朴（各一钱）
上为散。每服三二钱。煎热服。
●白术丁香散　治小儿吐泻不止。烦渴。小便少。
人参（二钱）　白术（二钱）　丁香　豆蔻（各三钱）　桂府滑石（二两）　舶上硫黄（一钱）
上为细末。大人每服二钱。小儿每服一钱。温米饮汤调下。食前。
●黄连丸　治小儿泻。
黄连（去须一两）　南木香（一两）
上二物各一半生。一半炒。为末。醋糊丸如绿豆大。每服三二十粒多至五十粒。米饮下。郑枢密达夫尝用有效。
●车前子散　治小儿伏暑吐泻。渴引饮。小便不通。
白茯苓　木猪苓（各去皮）　车前子　人参（去芦）　藿香叶（各等分）
上件为细末。每服一钱。煎灯心汤下。不拘时候。
●理中丸　治吐利不歇。水穀不化。手足厥冷。
人参（去芦）　白术（锉）　乾姜（炮）　甘草（炙锉各一两）
上为末。炼蜜和丸鸡子黄大。每服一丸。水一大盏化开。煎至七分。连滓放温服。小儿分为三服。大小以意加减。食前。
●金液丹　治吐利日久。脾胃虚损。手足厥逆。精神昏睡。寒多。睡露睛。口鼻气凉。欲成慢惊风者。又治大人阳虚阴盛。身冷脉细。自汗吐泻。小便不禁。
舶上硫黄（十两。先飞炼。去沙石。秤研为细末。用砂合子盛令八分满。水和赤石脂封。盐泥固济。晒乾。露地。先埋一水罐子盛水满。坐合子在上。又以泥固。）
上以柳木槌乳钵内研为细末。每服二钱。生姜米饮调下。大小以意加减。多服效。大人。药末一两。水浸软。饭和丸桐子大。晒乾。每服五十丸至百丸。米饮下。并空心连服。
●又方（范文正宅方）
硫黄（不以多少。淡黄通明为上。飞炼去砂石。研为细末。用有盖砂罐子一个。取水中田字草或益母草。捣烂成泥。更入纸筋同捣。固济罐子贵不破。晒乾盛硫黄末在内。可不满两指。于露地深画十字。放罐子在中心。使底下通透。四面用炭约四五斤匀火簇。不盖罐子顶。时时揭觑。候化为汁。速去四面火。用湿土埋一宿。次日取出。于北荫下不见日气处。掘一坑子。约一二尺。将罐子去盖倒埋一宿。至次日取出。和罐子入汤内煮五十沸。滤出取药。）
上以柳木槌乳钵内研如粉面相似。小儿因吐泻之后。变成慢惊者。每服一二钱。生姜米饮调下。并服取效。大阴证伤寒。脉微欲绝。以水浸。无盐蒸饼和丸桐子大。晒乾。每服五十丸或百丸。并空心服。
●观音救命散　治小儿热泻。
木香（一钱）　川连（一两）
上以水三碗。煮乾。去川连。只以木香乾焙为末。分三服。或两服。量儿大小与之。加灯草数茎。各长四寸。枣子一枚。煎汤调下。乳食前服。
●参苏饮子　治小儿伏热吐泻。虚烦闷乱。引饮不止。
人参（去芦）　白术　白茯苓（去皮）　甘草（炙）　紫苏叶　乾木瓜　香薷（叶）　厚朴（去皮姜制）　半夏曲　白扁豆（炒）　陈橘红（各等分）
上锉散。每服二钱。水一盏。煎至七分去滓。温服。不拘时候。
●八贤散　治小儿泄泻。发热。手足梢疼。
当归　白芍药　白茯苓　甘草（各一两）　川芎　桂　柴胡（各半两）　熟地黄（一两）
上㕮咀。三岁一钱。水半盏。煎至三分。去滓。无时服。
●桃红散　惊泻。
辰砂（少许）　羌活（半两）　防风（半两）　人参（一钱）　白术（三钱）　茯苓（钱半）　蝉蜕（三个）　甘草（一钱）
上为末。每服钱半。荆芥汤下。如未止。用天麻四君子汤。相间服之为妙。
●阴阳丸　治伏热吐泻。并诸般吐逆不定。
硫黄（半两）　水银（一钱）
上同研无星。如黑煤色。姜汁糊丸小豆大。三岁三丸。冷水下。
●豆蔻散　止泻。
豆蔻（一个面煨）　青皮　陈皮　木香　白术　甘草（各一钱）　草果（一个）
上为末。米饮下。
●调中散　调气主脾。及治吐泻。
人参　白术　茯苓　甘草　诃子（煨）　陈皮　木瓜　白扁豆（炒）　黄耆（蜜炙）　木香　罂粟子（炒）　乾紫苏叶
上等分。为细末。白汤点服。
●藿香散　治小儿脏腑不调作泻。青黄黑白。乳食不消。粪中有冻。如鸡子清。兼暴泻如水。其证腹痛微热。面唇黄白。此药治之。慢惊或偏坠。红肿内吊。紫苏汤调下三五服。痛止。宜用此药。
陈皮　藿香叶　厚朴（姜制）　枳壳（去瓤）　甘草
上等分为细末。陈米饮下。紫苏汤下。粪中有黄白冻子。木瓜并白梅去盐煎汤下。如利止。用枣子煎汤下。大能和胃进乳食。此是小儿常服之药。
●斗门丸　治小儿肠胃虚弱。泄泻糟粕。或变白沫。日夜无度。
附子（一枚重六钱炮去皮脐尖）　肉豆蔻（面裹煨熟）　乾姜（炮各一分）
上为细末。煮面糊和丸如黍米大。每服三十丸。温米饮送下。乳食空。
●调脏丸　治小儿脏腑不调。泄泻频并。精神昏困。全不入食。
木香　人参（去芦）　白术　乾姜　肉豆蔻（面裹煨熟）　白芍药（各等分）
上为末。煮面糊和丸如黍米大。每服三十丸。温米饮送下。乳食前。
●诃子丸　治脾胃不和。泄泻不止。
诃子（煨去核）　乾姜（炮）　肉豆蔻（面裹煨熟）　木香　赤石脂（各等分）
上件为细末。煮面糊和丸如黍米大。每服三十丸。温米饮送下。乳食前。
●固肠丸　治小儿脏寒泄泻。色多青白。腹痛不食。
硫黄（三钱另研）　牡蛎（煅另研）　龙骨（煅另研）　乾姜（炮）　木香（各一钱）
上件为细末。煮面糊和丸如黍米大。每服三十丸。温米饮送下。乳食空。
●豆蔻丸　治小儿风冷搏于肠胃。飧泄不止。不思饮食。
肉豆蔻（面裹煨熟）　草豆蔻（去壳各半两）　草乌头（三枚烧灰存性）
上作为细末。煮面糊和丸如黍米大。每服十丸。萝卜汤下。乳食空。
●治小儿冷泻欲死者
肉豆蔻（煨）　粉草（炙）　藿香叶
上三味等分为末。陈米饮下一钱。
●治小儿久泻不止。吃暖药其泻愈甚。忽吃食减少。非时吐逆。吃暖药其吐愈甚。此为脾疳。毒气刑脾。故有斯疾。但虽久泻忽吐。唇皮常焦赤色。口内常多涎溢。生口疮。方是熟疳。宜吃此方。若是面色青黑。唇皮无色。不须服此方。但小儿体气虚弱。须是审慎。方可投药。
山栀（一两）　荆芥（三分）　羌活　独活（各半两）　薄荷（五钱）
上为细末。每服一钱。食后。煎薄荷汤调下。去滓。吃。儿大者服一钱半。
●温白丸　治小儿婴儿久泻脾虚。不进饮食。食讫。仍前泻下。米穀不化。
白术（一分用米泔浸少时切焙）　半夏（一钱半汤泡洗七次）　丁香（半钱炒）
上为末。生姜自然汁煮。面糊为丸如绿豆大。每服半岁三丸。三五岁五七丸。淡生姜汤吞下。早晚各进一服。
●惺惺散　治婴孩小儿久泻脾困。不思食乳。恐作脾风。
天麻（半钱）　全蝎（半钱）　糯米（一钱微炒）　白扁豆（一钱炒）　人参（一钱微炒）　茯苓（一钱微炒）　木香（一钱炮）　山药（一钱炮焙）　甘草（一钱炙）
上为末。每服。婴儿一字。二三岁半钱。用水一药注。或半钱。枣子半斤。煎十数沸服。
●白术丸　治小儿白泻。
白术　当归　芍药　木香
上等分为末。炼蜜丸如绿豆大。每服十丸、十五丸。不拘时候。米饮下。
●单方　治小儿久泻脏腑。如鸡子黄。渐作惊风证。滁州赵使君云。某女年逋周岁。忽苦脏腑。每所下如鸡子黄者。米盆许。数日之间。几取至百柱。渐作惊风证。有一士大夫教以锺乳粉二钱。以枣肉和捣。令任意食之。不然。浓煎枣汤调锺乳服亦可。以小儿只用一钱匕。平复矣。传方者云。他日或作少疮疡不足虑。儿子清老年三岁。过镇江时。病久泻危甚。用法至一半。遂安。不生疮。
●杨氏醒脾散　治吐泻不止。痰作。惊风。脾困不食。
白术　人参　甘草　陈皮　白茯苓　全蝎（各半两）　半夏曲　木香（各一分）　白附子（四个炮）　南星（一个炮）　陈仓米（三百粒）
上为末。每服一钱。水半盏。姜二片。枣半个。煎。时时服频。则止。一方加天麻、殭蚕。无陈皮、半夏、陈米。
●醒脾散　治小儿吐泻初定宜服。
天南星（沸汤浸洗七次）
上一味为细末。一岁儿。每服半钱匕。以河水七分盏。冬瓜子七粒。同煎至二分。温服不拘时候。
●守胃散　治理小儿阴阳不和。吐泻不止。预防风证。调脾胃。进乳食。
人参　白术　茯苓（去黑皮）　山药　白扁豆（炒）　乾葛　南星（炮）　甘草（微炙）　藿香（叶）　防风　天麻
上等分为细末。每服一钱。水一盏。冬瓜子二十粒。生姜一片。同煎至四分。温服。如大泻不止。危急。每服沉香、肉豆蔻各少许。
●人参白术散　治小儿呕吐泄泻。口乾唇燥。烦渴引饮。小便赤涩。并宜服之。
白术（去芦）　白茯苓（去皮）　人参（去芦）　木香　藿香叶　乾葛（锉各半两）　滑石（腻白者六钱）　甘草（炙三钱）
上为细末。每服一二钱。百沸汤调下。或生姜汤亦可。或㕮咀。煎服更妙。呕吐加丁香二钱。
●肉豆蔻膏　治小儿夹惊。大便清泻。腹疼不稳。
肉豆蔻（二钱锉）　人参（一钱）　白术（二钱）　甘草（一钱）　丁香（一钱不见火）　木香（一钱不见火）　藿香（五分）
上件药。同为细末。炼蜜为丸如鸡头大。每服一丸。米饮下。空心奶前服。
●参苏饮子　治伏热吐泻。虚烦闷乱。饮引不止。感暑者。
白茯苓　人参　白术　甘草　紫苏　木瓜　藿香　厚朴　半夏（各等分）
上汤点服。空心。量与。神效。
●没石子丸　大健小儿脾胃。吐泻。不进乳食。诸病后虚弱。精神昏慢。全不入食。吐呕生痰。渐成慢脾候。立有神效。不可具述。
半夏（半两生姜一两半捶烂将半夏每个切作两片水一大碗同煮乾取出再用水半碗煮姜用白面一钱重乳钵内研作饼子慢火炙熟）　没石子（一枚）　滑石（一分研）　人参（一分）　丁香（一钱）　白矾（一钱）　朱砂（一钱细研）
上为末。每服半钱。煎冬瓜子生姜汤调下。如为丸。用水调薄姜汁面糊为丸子。每服三十丸。量大小加减。
●观音散
扁豆（炒）　白术（煨）　茯苓　人参（炙）　神麴（炒）　麦芽（炒）　香附子（各等分）
上为末。空心米饮调下。

霍乱（附论）  ***************************
夫小儿霍乱者。由阴阳清浊二气相干。气乱于肠胃之间。故为霍乱也。然肠胃怯弱。或因解脱。为风冷所乘。及乳哺不消而成吐泻。或乳母触冒风冷。及饮食生冷等物。冷气入乳。令乳变败。儿若饮之。亦成吐利。是皆触犯脏腑。使清浊之气相干之所致也。挟风而实者。体热头疼而复吐泻。凡遇此病。须暂断乳食。仍以药调适。乳母先当散乳间风冷之气。宜服香苏饮夹和藿香正气散。煎食后。捻去宿乳。服之。逐去寒邪。次用理中汤加丁香、木香煎服。温养其乳。此先定其大势。然后自合酿乳药同儿饮之。乃服醒脾散。使免生慢惊之疾也。杨氏曰。阳隔阴而不降。阴霍乱也。先心痛则先吐。先腹痛则先泻。心腹俱痛。吐利并作。所谓贼邪木来胜土也。王氏曰。小儿内因脾胃虚弱。乳哺停积。外因感冒寒暑。邪正交争。证有冷热之不同。药用温凉之各异。陈无择曰。伤风则恶风自汗。伤寒则恶寒无汗。胃湿则冷凝。伤暑则热烦。必以外所因而治之。扶救不先。立致危殆。治法必先止吐。次则随证治利。许仁则曰。凡湿霍乱死者少。乾霍乱死者多。杨氏曰。足阳明属胃。以养宗筋。暴吐暴利。津液骤亡。失其所养。甚则转筋入腹而死。王氏曰。小儿吐利暴作。最为急证。盖脾虚则吐。胃虚则泻。脾胃俱虚。吐利俱不止。吐而不止泻者危。杨氏曰。吐泻不止。必慢惊、慢脾虚风也。又曰。小儿有中霍乱吐泻候。上吐下泻。遍身微热。不能乳哺。此因吃食冷热不调。脾家受热。胃冷不消化所致。宜用睡惊沉香饮夹丁香散、乳香散、活脾散与服。如传变大渴不食。面脸红。眼微视。气少不语。汗多。恐患慢脾风。死候不治。又小儿霍乱而成吐泻。仍须进大七宝散二三服。并观音散二三服。温白丸二三服。如不退。恐脾困。不进乳食。须进惺惺散二三服。如此不效。往往变作慢脾风。慢惊风。此候宜进竹沥膏二三服。间惺惺散调胃气。并沉香散。又小儿霍乱吐利。由阴阳不和。清浊相干。与大人无异。如救火拯溺。宜速疗之。兼宜用圣石丹、顺正汤。霍乱吐泻形候。忽然吐泻。调之霍乱吐泻。如有渴。即下沉香饮子夹平胃丸。若未有渴。量大小下鮓汤丸。通一二遍。白涎。只依前用沉香饮子、平胃丸。谓或尚猖狂。烦躁。夜睡不得。喘息急促。此死候。不治。翰林待诏杨大业问。小儿霍乱吐奶者为何。答曰。凡将息小儿之道。切慎择乳母精神强健。智惠深远。身无疾病。肌肉肥润。温厚淳善。能调理乳食。何疾更生。众疾易愈。
方
●大七宝方　治小儿霍乱吐泻。不进食乳。
木香（炮）　丁香（炒）　官桂（不见火）　茯苓　麻黄（去节）　当归　甘草（炙）　人参　大腹皮　川练子（去核）　秦艽（炒各一钱）　诃子（去核一钱）　肉豆蔻（一个炮）　藿香叶（一钱炒）　地榆（二钱炒）
上为末。每服。一岁儿一字。二三岁半钱。四五岁一钱。水一药注或半银盏。入枣子半斤。煎十数沸。温服。
●地黄散　治小儿脾胃气衰弱。霍乱吐泻。呕逆不食。烦躁迷闷。
乾地黄　厚朴（去粗皮姜汁浸炒）　人参　茯苓　乾葛　藿香叶　黄耆（蜜炒）　白术（麸炒各一分）　丁香　诃子（炮取肉各一钱）
上为末。每服半钱。或一钱。用苍术煮饭饮调下。并进四五服。
●肉豆蔻散　治小儿霍乱吐泻不止。食饮不下。
肉豆蔻（一枚去核）　丁香　黄耆（锉）　枇杷叶（去毛炙微黄各半分）　桂心　人参　甘草　白茯苓（各半两）　陈橘皮（一分汤浸去白瓤焙）
上为散。一岁儿霍乱。每服以温水调下半钱。大小加减。
●半夏散　治小儿霍乱后。吐泻不止。烦闷。
半夏（汤浸七次去滑用）　黄连（去须）　乾姜（炮裂锉）　陈橘皮（去白瓤汤浸焙）　人参（去芦头）　当归（微锉炒以上各半两）　黄芩　甘草（炙微赤锉各一两）
上为散。每服一钱。水一小盏。煎至五分去滓。不拘时。量大小温服。
●丁香散　治小儿霍乱吐泻不定。
丁香　木香　甘草（炙微赤锉）　葛根（锉）　枇杷叶（去毛炙微黄各半两）　藿香　人参（去芦头）　桑黄（各半两）
上为散末。不计时。以麝香汤调下半钱。量大小。以意加减服之。
●救生丹　治小儿心膈伏热。生涎。霍乱。躁闷。身热。吐逆恶心。乳食不下。
大戟（一钱半）　轻粉（三字）　乳香　丁香（各半钱）　龙脑（一字）　粉霜（三字）　水银　黄蜡（各三钱）　黑铅（一钱一字与水银结砂子）
上为末。熔蜡为丸如小豆大。一岁一丸。木瓜甘草汤饥服。如烦躁。研生芝麻、马齿苋水下。如吐逆。煎藿香汤下。更量虚实加减。食后临卧服之。此药除热化涎。下膈。止吐逆。若胃虚伤冷。呕吐不止者。不可服。凡小儿吐逆。宜速疗之。久不止遂为慢惊。常宜收此药备急。
●醒脾散
人参（半两去芦）　丁香（四十粒）　白茯苓（半两）　藿香叶（半两）　白术（半两）　甘草（半两炙）　天南星（二个重八钱以上者）　缩砂仁（四十枚同南星炮）
上为末。生姜冬瓜子煎。大小以意加减服。
●匀气汤　治霍乱吐泻。
●芦荟丸　治霍乱后乾哕不常。
芦荟　安息香　胡黄连　枳壳（麸炒各一钱）　使君子（三七个炒）　芜荑（一分）　定粉（一钱五分）　麝香（少许）
上为末。獖猪胆糊丸如梧桐子大。每服五七丸米饮吞下。
●麦门冬散　治小儿霍乱。不下乳食。
麦门冬（一两去心焙）　白茯苓　人参（去芦头）　陈橘皮（汤浸去白煨焙）　乾木瓜（各一分）　厚朴（去粗皮涂姜汁汁炙令香熟）　香茅（各半两）
上为粗散。每服一钱。水一盏。入生姜少许。煎至五分去滓。不计时候。量儿大小。加减服。
●沉香散　定霍乱。治吐止泻。补虚。调胃气。进饮食。
沉香　茯苓（各一分）　甘草（炙）　丁香（炒）　藿香叶（各一钱）　木香（炮）　官桂（去粗皮不见火各半钱）
上为末。每服。一岁儿一字。二三岁半钱。五七岁一钱。以意加减。紫苏木瓜汤调下。一日三服。
●顺正汤　顺阴阳。治霍乱吐利。
白豆蔻　高良姜（微炮）　藿香叶　当归（汤浸焙乾）　草豆蔻（面裹炮）　陈橘皮（去白炮干各半两）　丁香（一两）
上为细末。每服半钱至一钱。温粥饮调下。
●顺气散　治霍乱吐泻。
人参　藿香　丁香（各一分）　茯苓　乾葛　甘草　天台乌药（各半两）　红橘皮（一两）
上为末。每服半钱。水六分。枣二个。姜一片。同煎温服。
●交泰散　治霍乱吐泻。
藿香叶　陈皮　肉豆蔻（生）　半夏（制）　青皮　酸木瓜　甘草（微炙各半两）　石菖蒲（二钱）
上细锉。每服一钱。姜三片。紫苏三叶。水煎服。暑月加香薷。
●人参藿香散　治小儿霍乱吐泻不止。身热头痛。
●治小儿霍乱吐泻不止。心神烦渴方。
人参（去芦头）　陈橘皮（汤浸去白瓤焙各半两）　麦门冬（去心焙）　诃黎勒皮（微煨）　丁香　桂心（各一分）
上为散。每服一钱。水一小盏。煎至五分去滓。不计时。量大小以意加减。温服。
●立效方　治小儿霍乱不止。和胃气。定吐泻。
胡椒（七粒拍碎）　人参（去芦头）　生姜（各半两）　陈橘皮（一分汤浸去白瓤焙）　红粳米（四十九粒）　枣（三枚）
上细锉和匀。分作七服。每服水一小盏。煎至五分去滓。不计时。量大小以意加减。温服。
●理中丸　治小儿或大人冷热不调。霍乱吐利。宿食不消。
人参　白术　甘草（炙）　高良姜（各六分）　乾姜　桂心（各六分）
上捣筛。蜜丸如梧桐子大。小儿以意加减。大人三十丸。渐加至四十丸。空腹以米饮服。忌生冷、油腻、生葱、海藻、菘菜、桃、李、雀肉等物。
●人参散　治小儿霍乱吐逆不止。
●治小儿霍乱。空吐不利方。
人参（六分）　生姜（四分）　厚朴（二分炙）　橘皮（一分）　免骨（一两炙碎）
上切。以水一升二合。煎取四合。服。即利。又以杏仁盐少许。皂角末少许。面和硬搜如枣核大。以绵裹纳之。便通。奶母忌热面大效。
●沉香饮　治小儿吐哯。霍乱睡惊。
沉香　丁香（各一分）　槟榔　甘草（炙各半两）　肉豆蔻（一两）
上为末。每服半钱。或一钱。用枣子半个。水五分盏。煎二分。通口服。
●银白散　取积取虫。后生胃气。使不霍乱吐泻。脾胃虚弱。及治烦渴口乾。泄泻不利。内亡津液。发渴不止。并服之。
人参　茯苓　甘草（炙）　白扁豆（去皮）　白术（麸炒）
上各等分。为末。每服一钱。紫苏汤调下。一方有藿香叶及加减四君子汤白汤调下。或为㕮咀。每服三钱。水煎服之。亦妙。
●人参散　治霍乱候。呕逆不止。心胃虚热。
人参　陈皮　桔梗　甘草（炙）　白芷（二钱）
上为末。每服一钱。水五分。入淡竹叶煎二分。入虚荻根煎亦得。
●治小儿霍乱。吐利不止方。
人乳汁（二合）　生姜（汁粟米许）　籧篨（一小把）　龙骨（六钱）　豆蔻（取仁碎以荞麦大二七粒）
上以乳煎取一合。入少许牛黄、麝香、兔毛灰等。和。分为三服。如渴。以糯米著蜜与食。即瘥。
●人参白术汤　治小儿霍乱吐利。
人参（六分）　白术　茯苓（各四分）　厚朴　甘草（炙各三分）
上切。以水一升半。煮取六合。分温服。立效。
●丁香丸　治小儿霍乱吐泻。心烦闷。
丁香　地黄　桑叶　朱砂（细研各一分）　甘草（半两炙微赤锉）
上为末。朱砂令匀。炼蜜和丸如黍米大。每服二丸。以生姜温汤下。三岁以上。以意加之。
●二姜汤　分清浊。治霍乱吐利。
高良姜　川面姜（各一两）　丁香　人参（去芦头各半两）　甘草（炙二分）
上为细末。每服半钱。米饮调下。
●建脾膏　治一切霍乱吐利皆可服之。
丁香　藿香叶　人参（去芦头各一两）　沉香　木香（各半两）
上为细末。炼蜜和丸鸡头大。每服一粒。粟米饮化下。
●治霍乱吐泻转筋方。
硫黄　焰硝　晋矾　滑石（并细研）　白面（各一两）
上以面和药。再研匀。滴水丸如梧子大。每服三四十丸。熟水下小儿别作一等丸。量大小加减服之。
●大姜煎丸　治脾胃伏寒。吐利。霍乱。烦闷。身体疼痛。发热嗜卧。手足厥逆。
乾姜（二两）　人参　白术　甘草（各一两）　黑附子（半两）
上为细末。炼蜜和丸。如一两作八十丸。白汤六分盏化破。再煎至四分。连滓温服。
●顺二散　治伏热中暑。霍乱吐泻。烦闷燥渴。小便赤涩。便血肚疼。
木猪苓（去皮）　泽泻　茯苓　白术　甘草（炙各一两）　桂（一两半）　乾葛（半两炒）　杏仁（一两去皮尖双仁炒）
上为末。每服半钱至一钱。新汲井水调。腑脏虚。水煎服。
●六和汤　治中暑霍乱吐泻。烦闷渴饮。
人参　缩砂仁　甘草　杏仁（去皮）　半夏（汤洗各一两）　扁豆（姜制）　赤茯苓（去皮）　藿香　木瓜（各二两）　香薷叶　厚朴（姜制各四两）
上锉。姜枣煎服。一方为末。每服二钱。水一盏。生姜三片。木瓜一片。煎。温服。不拘时。
●人参藿香散　治小儿霍乱吐利不止。身热头痛。
藿香（半两）　人参（七钱半）　白术　甘草　厚朴（各半两）　葛根（二钱半）
上为末。每服二钱。水半盏。姜一片。枣二枚。煎三分服。
●缩脾饮
缩砂仁（三两）　草果仁　乌梅肉　白扁豆（姜制炒）　香薷（各一两）　甘草（炙五分）　乾葛（一两）
上锉。姜水煎服。
●香豆散（一名人参豆蔻散）治霍乱烦渴宜服之。
藿香叶　肉豆蔻（各一两）　白扁豆　人参（去芦头各半两）　甘草（一分炙）
上为细末。每服一钱。水八分盏。入生姜二片。煎四分温服。
●香参膏　治霍乱吐泻不住者。
人参（一指大锉）　丁香（十四粒）　藿香（一钱）　糯米（七十粒同丁香炒令米黄）
上为末。用枣肉和丸。每服一指头大。温汤下。
●丁香散　治霍乱吐泻。不食奶。
丁香（二十个）　母丁香（一个）　藿香（一钱）　半夏（五个汤泡七次）
上为末。以姜汁浸三宿。焙乾。再为末。每服一字。藿香汤下。
●治小儿霍乱吐利。
人参（一两）　厚朴　甘草（各半两）　白术（十八铢）
上㕮咀。以水一升二合。煮取半升。六十日儿一合。百日儿二服。期岁三服。中间隔乳服之。乳母忌生冷、油腻等物。一方加乾姜一分。或加生姜三分。
●治小儿霍乱方。
人参　芦箨（各半两一用根）　扁豆藤（二两）　仓米（一撮）
上㕮咀。水二升。煮取五合。温服。
●菖蒲散　治小儿霍乱吐泻不止。烦闷。
菖蒲　肉豆蔻（去壳）　人参（去芦头）　白茯苓（各一分）
上为散。不计时。以生姜汤调下半钱。量大小加减。
●人参散　治小儿霍乱吐泻不定。
人参（去芦头）　陈皮（汤浸去白瓤焙）　黄连（去须）　厚朴（去粗皮姜汁炙令香熟）
上各三分。为散。以陈粟米粥饮调下半钱。三岁以上加服。
●香连散　分清浊。定霍乱吐利。
木香　川黄连（去芦各一两）　人参（去芦头）　厚朴（去粗皮涂姜汁炙令香熟各半两）
上为细末。每服一钱。粟米饮下。
●快膈散　定霍乱吐利。服药多吐。即先服此药。
甘草（半两炙）　高良姜（微炮）　肉豆蔻（去壳）　丁香（各一钱）
上为细末。每服半钱。新汲水调下。
●桃仁膏　治霍乱吐泻。
桃仁　杏仁　巴豆（各一枚）　朱砂（少许）
上同研。饭为丸如米大。每服一丸。以米饮吞下。
●治霍乱吐泻不止方
乾姜（炮）　人参　白术（各四钱）　厚朴（二分姜汁浸炙）
上细锉。分作四服。每服水二盏。煎取六分。以意加减与服。入甘草二分尤佳。
●青金丹（一名阴阳丸）治小儿霍乱吐逆。及治大人虚实冷热吐泻。并诸般吐逆不定。
水银（一钱）　硫黄（二钱生者同水银研令水银不见星只作黑色）
上姜汁糊丸麻子大。每服二十丸。淡姜汤下。治吐。水调末服。
●治霍乱常用妙方
南没石子　肉豆蔻　诃子
上三味。各磨水少许。煎数沸。一二服可止。若加黄连、木香等分为末。面糊丸。便是没石子丸。亦治热泻久利。
●治霍乱吐泻。面色青。四肢冷。虚汗出方。
香茅（一分）　生姜（生大碎）　薄荷叶（半分）
上以水一小盏。煎至五分去滓。量儿大小。分减温服。
●丁香散　治霍乱吐泻。
丁香（一钱）　藿香（半两）　枇杷叶（七片汤洗泡去毛炙为末）
上为细末。每服一字或半钱。饭饮调下。只两服住。
●治小儿霍乱吐泻方
●草豆蔻　槟榔　甘草（等分）
上为末。姜煎一钱。空心服。
●木香散　治霍乱吐泻。
木香（细锉）　人参　藿香（各等分）
上为末。每服一钱。水五分。煎至三分服。
●藿香散　治小儿霍乱吐泻。
藿香　香薷（末各一分）　白茯苓（末二钱）
上研。每服半钱。姜汤下。如人行三五里。进一服。连进三服。
●乳香丸　治小儿霍乱吐泻不定。
乳香　朱砂（各一钱研）　半夏（半两汤浸洗七次姜汁炒黄）
上为末。面糊丸如绿豆大。每服五丸。米饮下。日三。张氏家传方用半夏。却只用一两。名香砂丸。
●又方
丁香（末一钱）　消梨（一枚绞汁）　奶汁（一合）
上和匀。少少与儿服之。
●又方
甘草（半两炙微赤炒）　肉豆蔻（去壳）　乾姜（炮制锉各一分）
上为散。每服。以冷水调下一字。二岁以上加减服。
●龙骨散　治小儿霍乱吐泻不止。
龙骨（末一分）　草豆蔻（末半两）　烂籧篨（末半分）
上研匀。以奶汁三合。煎二合去滓。别入麝香、牛黄、兔毛灰各一字。生姜汁少许。调匀。分为三服。如人行五里一服。
●治霍乱吐泻并冷泻欲死。
肉豆蔻（去壳）　甘草（炙微赤锉）　藿香（各一分）
上为散。每服一钱。水一小盏。煎至五分去滓。不计时。大小分减温服。一方用粉草。
●香薷散　治小儿霍乱吐泻。体热烦躁。昏昌多渴。阴阳不顺。清浊相干。
厚朴（去皮制）　黄连（二味同姜汁杵作紫色）　香薷（各一两）
上为末。三岁一钱。水半盏。酒少许。煎三分去滓。水中顿冷服。一方用白扁豆炒各等分。
●又方　治小儿霍乱立验。
人参（一两）　木瓜（一枚）　仓米（一撮）
上㕮咀。以水煮分服。更量大小加减。佳。
●温中丸　治小儿胃寒泄泻。腹痛肠鸣。吐酸水。不思食。霍乱吐泻。
人参（切去芦头）　甘草（炮）　白术（各一两为末）
上姜汁面糊丸绿豆大。米饮下一二十丸。无时。
●治小儿霍乱。但利不吐方。
乌牛粪（半两烧灰）　人参（三分去芦头）　生姜（半分切）
上用甜淡浆水一大盏。煎至五分去滓。不拘时。量大小加减。温服。如渴。取曲蟮粪。烂龙骨一两。浆水煎服。一作乌牛箷草。用一团。箷舒移切。
●治小儿霍乱方。
生姜（四分切）　香薷　薄荷（各一两）
上以水煎。分温。儿与母同服之。甚良。量儿大小。分减。稍热频服。
●和中散　治阴阳不和。清浊相干。霍乱吐利。壮热烦渴。胸膈痞闷。腹胀满。面色青白。手足厥冷。困顿多睡。全不思食。
乾姜　厚朴（去皮炙制）　甘草（炙各一两）
上为细末。每服一大钱。水八分。生姜三片。同煎至三分去滓。温服。
●丁香散　治小儿霍乱。不欲乳食。
丁香（一分）　人参（半两去芦头）
上为散。每服一钱。水一小盏。煎五分去滓。不拘时。量大小分减。温服。一方以乳汁三合同煎。
●肉豆蔻散　治小儿霍乱不止。
肉豆蔻（一分去壳）　藿香（半两）
上为散。每服一钱。以水一小盏。煎至五分去滓。不拘时。量大小分减服。
●治小儿霍乱方
扁豆茎（一升先炙切细）　人参（三两切）
上以水三大升半。取汁。煮粟米少许为粥。与乳母服。衣裹乳。勿令露之。每欲乳儿。先捻去少许。然后乳儿。常服大佳。
●石黄散　治霍乱吐泻不止。
●治伏暑霍乱吐泻。
胡椒（半两）　绿豆粉（一两）
上为末。煎灯心木瓜汤调下。
●又方　治小儿霍乱吐利。（一名霜叶散）
干桑药　藿香（各半两）
上为末。不拘时。以粥饮调下半钱。量大小加减。
●又方
桂心　甘草（等分）
上粗末。水煎。入法醋少许。服。
●治小儿恶气霍乱方
用梳篦垢水和饮之。
●治小儿乳霍乱方
取厕屋户帘烧灰。研。饮服一钱。
●又方
用诃黎勒一枚。先煎沸汤。研一半许与儿服。立住。如未止。再服。
●治百日以来及蓐内儿霍乱方
以人乳半合。及生姜汁少许。和煎。服。入口定。
●治小儿热霍乱。诸药不差者。
用芦叶二两。或芦根糯米三大合。水三升。先煮叶。入米煮取一升。入蜜少许。和服。瘥。不止。即取桑叶二升。生姜半两。切。以水二升煮取一升。入一匙白米为饮。服。
●牛泄方　治小儿霍乱。腹胀不得利。
取牛泄绞汁。百日儿一合。二百日一合半。三岁二合。服。
●治小儿霍乱。吐乳不止。
以人参煎汤服。差。
●又方
取薄荷叶未乾者。研汁。量多少。捻鼻合口开灌之。
●治霍乱。
用陈大蓼浓煎汤洗足。止。并服浓汁一二合。自愈。
●莳萝丸　治小儿气胀。霍乱呕逆。腹冷。食不下。及胁痛。
以莳萝为末。糊丸如绿豆大。三岁三十丸。青皮汤下。
●治小儿霍乱
以尿滓乳上服之。
●又方
以牛涎灌口中一合。差。
●治小儿吐利霍乱
用寡妇荐。取二七茎。煮饮之。
●又方
用芹叶细切。煮熟汁。任性饮多少。止。
●又方
用桑虫一枚。炙焦黄。细研。以奶调灌之。
●又方
用蠮螉窠。微火炙为末。以乳汁调一字服之。
●备用方　治小儿霍乱吐利。
用生蒜研。涂心下及两足心。效。
●八白饮　治小儿脾虚胃弱。膈有风痰。水穀入口。悉皆呕哕。体羸气乏。饮食不下。霍乱吐利。神情恍惚。心胸胀满。中脘不和。
沉香　藿香叶　人参　草果　半夏曲　白川姜（炮）　白芍药　白槟榔　白豆蔻　白茯苓　白术　白扁豆（炮）　白芷（各等分）
上为末。腹泻后吐。或吐后腹泻。每服一钱。水一小盏。生姜二片。枣半个。煎三五沸。通口不拘时服。
●五苓散　治霍乱吐泻。燥渴饮水。小便不利。
泽泻（二两半锉）　木猪苓（去皮锉一两半）　官桂（去皮一两）　白茯苓（锉一两半）　白术（锉一两半）
上为细末。每服一钱。温汤调下。燥渴。新汲水调服。以意加减。不以时服。
●丁香散　治霍乱。
丁香　藿香（各一两）　人参（半两）
上为细末。每服一钱。以水半盏。煎五沸。更入奶汁少许。去滓。稍热。细呷频服。量儿大小加减。

乾霍乱（附论）  ***************************
夫乾霍乱者。由脾胃气热。阴气内积。阳气外伤。邪热之气。搏于脾胃。稽留不散。伤动阳经。遂致精神昏乱。则血脉不荣。易受风冷。卒被所感。便即心痛烦满。气粗。腹大如鼓。涎壅咽乾。其气虚而邪气胜。邪气既胜。则与卫气并行。其所以不吐利也。盖脾胃充实。难于吐利。其证心神烦乱。恍惚多惊。故曰乾霍乱也。又云。忽然心腹胀满。绞痛。欲吐不吐。欲利不利。痰壅腹胀。顷刻之间。便致闷绝。此乃所伤之物。因吐利泄尽则生。若上不得吐。下不得利。所伤之物。壅闭正气。关格阴阳。躁扰喘胀。霍乱。气息少者危。法宜苏感丸疏利之。
方
●治小儿霍乱不吐利。肚胀妨满。上下不通。
甘草（四分炙）　当归（三分）　石盐（三分）
上以水浆一升半。煎至六合。去滓。入牛黄、麝香各半钱。研。蜜半匙相和。灌之即通。奶母与水浆粥饮。勿吃面肉等。
●立应散　治小儿乾霍乱。不吐不泻。腹胀如鼓。心胸痰壅。
盐（二两）　生姜（一两）
上同炒令转色。三岁半钱。童子小便半盏。煎三分去滓。温服。
●保安丸　治小儿乾霍乱。不吐不利。烦闷。不知所为。
以巴豆一枚。去皮心。分作十小丸。每服一丸。水研服之。当快利三五行。即以浆水粥补之。
●治乾霍乱
以苏合香丸加枳壳一分。木瓜半分。煎汤调下。
●又方
以炒盐二碗。纸裹绢护。顿胸前并腹上截。以熨斗火熨令热气透。即苏。又炒盐依法。熨背则全愈。一方用盐一大盏。极咸。热饮。以手剜喉令吐。三饮三剜。三吐即止。
●治小儿乾霍乱。渴热壮热。眼色慢。四大困闷。
以乌豆二升。净洗干。择生姜一两。切。水三升煎豆皮欲烂。即滤取汁二合。和少许蜜吃。即便吐。如人行五七里又与吃。无问大小儿。并令服之效。

霍乱心腹痛（附论）  ***************************
夫小儿冷热不调。乳哺不节。使阴阳二气相干。而变乱于肠胃。则成霍乱也。心腹痛者。是冷气与真气相击。或上攻心。或下攻腹。故成痛也。
方
●人参散　治小儿霍乱。心腹痛。不欲饮食。
人参（去芦头）　白术　芎藭　草豆蔻（去皮）　厚朴（去粗皮涂姜汁炙令香熟）　当归（锉微炒）　陈橘皮（浸去白瓤焙）　丁香　桂心（各一分）
上为细散。不拘时。煮姜枣米饮调下半钱。量大小加减。
●治小儿霍乱。心腹刺痛吐利方。
茯苓　桔梗　人参（各六分）　白术（五分）　甘草（炙四分）　厚朴（炙四分）
上为散。每服一钱。水一小盏。煎至五分去滓。不计时。量大小加减。温服。
●人参散　治小儿霍乱。心腹痛。不欲食饮。
人参（一分去芦头）　丁香（一分）　桂心（一分）　白术　芎藭（各三分）
上为散。不拘时。煮姜枣米饮下半钱。量大小加减服。
●肉豆蔻散　治小儿霍乱吐泻不止。腹痛。
肉豆蔻（去壳）　桂心（各一分）　人参（去芦头）　甘草（炙微赤锉各半两）
上为散。每服一钱。水一小盏。生姜少许。煎至五分去滓。不计时。量大小分减温服。
●乌药散　治小儿乳食冷热不和。及心腹痛。或水泻。乳汁不好。
香附子（用白者）　高良姜　赤芍药　天台乌药（等分）
上为末。每服水一盏。煎六分温服。如心腹痛。入酒煎。水泻米饮调下。无时。
●调中丸
甘草（半两炒）　白术（半两）　人参（切去须半两）　乾姜（四钱炮）
上为细末。蜜丸如绿豆大。每服十丸至二三十丸。食前。温水送下。
●治转筋入腹欲死。
用生姜一两。捶碎。酒五盏煮服。
●又方
令病人仰睡。热土顿脐上。令人尿之。
●针头丸　治小儿霍乱吐利。腹中疼痛。
巴豆肉（二个水半盏煮乾）　阿魏（鸡头大一块）　舶上硫黄（如阿魏大）
上研匀。以薄糊搜作饼子。如钱眼大。每服一饼子。针头穿定。灯上烧留三分。存性。淡姜汤化开服。
●治霍乱吐利腹痛。　用高良姜水煎。加粳米。如粥食之。


卷三百九十六·婴孩下痢门  ——————————————————————————————————————————————————————————————————————————————————————————

一切痢（附论）  ***************************
夫小儿八痢。曰冷。曰热。曰疳。曰惊。曰冷热不调。曰休息。曰瀼。曰蛊毒。诸痢。无积不能成。冷痢白积。热痢赤积。冷热不调。积下赤白。疳痢黄白。积下无度。惊痢青积。休息痢。粪黑如鱼肠。愈而复作。瀼痢。停积不下。肚大。饮食不为肌肤。气息大便利涩。疼痛啼叫。蛊毒痢。下紫黑。不可不详参。略具数方。量大小以方药斟酌用之。
痢与泻名虽不同。感受之源一也。胃为水穀之海。其精华则流布以养五脏。其糟粕则传送以归大肠。葛氏曰。内由肠胃虚冷。乳食积滞。外因感冒寒热所伤。遂成泻痢。杨氏曰。伤风者。自汗恶风。痛引腰脊。鼻塞项强。夹寒者。筋节拘急。面惨恶寒。伤暑者。面垢烦躁。渴饮水浆。背寒自汗。伤湿者。肌肉虚浮。身痛重著。冷则肠鸣肚疼而手足清冷。热则烦躁身热而手足温热。不调者。乍涩乍冷。热积于内者不能去其积。徒以冷药解之。热气无所发泄。故冷热相搏而下注。或冷积于中。不能去其滞。徒以热药压之。冷积不能宣通。故冷热相干而成泄下。伤食一证。食饥伤饱。胃不能消。心腹膨胀。所下酸臭。夜热昼凉。泄者。若脾胃合气以消水穀。水穀既分。安有所谓脾积而泄也。痢之赤白。其赤者。热乘于血。血渗大肠则赤也。若风邪夹热。则所下黄而赤焉。白者。冷搏肠间。凝滞则白也。若寒邪并之。则所下白而黑焉。冷热相交。故赤白相半。重者状如脓涕而杂之。轻者。白涕中间微有黑缕。内挟风邪。故清血汪毒于肠胃之间。则下如豆汁或有瘀血也。
痢频不食。腹胀喘粗。下粪如黑漆。身热渴。脉大者。皆不可治也。
杨氏曰。究以受病之源。决以对病之药。大要散风邪。行滞气。消积滞。开胃脘为先。不可便用肉豆蔻、诃子、白术辈。补住寒邪。不可误投罂粟壳、龙骨、榴皮等闭涩肠胃。邪气得补而愈胜。肠胃涩滞则肿胀。日久淹延而未愈也。至若泄泻之后。腹满身疼。厥逆。是为表里俱病。急与理中汤温里。仍以桂皮汤解表。活人书已言之。泄泻而面色青惨者。肝经受寒。寒为肝之贼。木能胜土。古人虑之。特设当归厚朴汤以活之。玄机论曰。大便黑者。虽瘥。痢出于积滞。积。物积也。滞。气滞也。物积欲出而气滞之不与出。是以下坠里急。乍起乍止。日夜频并。多因伤暑伏热、食啖热毒之物而得。物积。用巴豆、大黄辈。气滞。用枳壳、桔梗、青皮、蓬术等。以黄连丸佐之阿胶丸。乃大肠虚滑。有热毒留滞。则能疏导。无热毒则能安愈。无阿胶丸。即以当归、青皮、赤茯苓、黄连、阿胶炒作剂。入乌梅浓蜜同煎。甚能荡涤恶秽。积滞既去。痢数渐疏。调以木香、茯苓、缩砂、白豆蔻、陈皮、甘草和胃。食后。以真人养脏汤易简断下汤。可止则止。
下痢虽曰有积、有暑。如用药不效。即是肠胃有风邪冷热。如热者、赤者。宜败毒散。冷者、白者。宜金不换正气散加木香。
下痢壮热。须用败毒散。如陈米饮。调五苓散佐之。或下阿胶丸。
凡卒暴注下。皆因乳食不节。脾胃伤胃湿热水穀不分。洞泄不止。夏热饮水食冷之由多有之有可便服止泻。及温暖之剂必成里急后重。成痢积也。凡痢疾不进乳食。此乃邪气疫毒敷入脏腑。必成噤口痢。九死一生。先当用败毒散加陈糯米一百二十粒。服之效。
伤食痢。乃哺乳太饱。损伤脾胃。不能消化。遂成积痢。其证夜热昼冷。气急发渴。目胞肿。肚硬。下痢酸臭。汤氏曰。此泻难止。亦不宜补。当应紫霜丸或五积丸。白汤下。取其积。虚者。调消积饮吞下。补脾止痢。消积饮同益黄散煎缩砂汤调服。
热血痢。里急而痛。已疏通而下吐。乃荣血亏少。当于药中以川芎为佐。以调荣血。
凡小儿患痢之时发热。久积气虚。其脏腑虚。急作热。此属恶候。终见痢后作热。此儿脏腑虚弱。同于虚热主治。其或三焦热。引饮不歇。四肢浮肿者。理宜温补脏腑。散除湿气。喘则难治。凡痢热、疳热、吐泻热。不可发散退热。不佐寒凉药。但理其病源。调其脏腑。和其荣卫。生其胃气。令进饮食。加与痢药服之。参酌赤白多少。脓血相杂。里急后重。用行血厚肠胃。和中脘。温脏腑。其热自然退愈。凡小儿患痢。不问轻重。悉忌荤腥、冷热、炙煿、醃咸、阴毒之物。若恣口腹。愈而复作。若要永安。须用戒绝之矣。
赤痢。当用黄连、地榆、罂粟壳、阿胶等药。白痢。当用乾姜、诃子、龙骨、人参、豆蔻等药。赤白痢。当用没石子、黄连、豆蔻。噤口痢。治当用先助胃壮脾。渐能入食。始用木香、橘皮等药。若更虚弱。加以附子。依此调理数日。饮食颇进。渐有黄粪夹杂。脾胃渐能布化。当以去积药下之。若据幼幼新书。皆用褊银丸。今之小儿。非上古禀受之比。久痢。肠胃已薄。岂宜用腻粉药以取之。若执方。反成大害。余治痢之法。若欲取积。只用官局进食丸。甚稳。虽取积而又能治痢。万无一失。积已下。急以四君子汤加豆蔻、诃子补之。以常服厚肠药丸。此得效之法。然有准定。恐孩儿有虚实。又当随机变化。虚极者。加以附子之属。
凡痢久则冷。肿满。下焦偏冷。上焦热结。熏蒸于肝。则服昏生翳。古今八痢者。因触八邪所得。故名八痢。八邪者。饥、饱、劳、疫、风、惊、暑、湿。八般痢者。强而为名。其实皆冷热所作也。下痢舌黄燥不渴。胸中实热。腹满身热。谵语者。复有燥粪。大柴胡汤下之。后与涩肠痢药。如觉有食积。或久痢不退。先补脾。次与妙灵丸下之。后再补脾胃。若下痢者。舌白而渴。小柴胡加罂粟。无如此妙也。大柴胡汤亦宜。加之虚肿者。女面散。痢后成疳。眼生翳者。六甲丸。并去湿平疳药治之。杨达神纲子。五岁。七月中患痢。自与治。不退。召愚视之。见儿攒眉。乃痢之后作烦。主人问。儿欲思酒可与否。遂问儿平日曾饮酒。曰不曾饮。痢忽思酒。时欲饮之。答曰。此病不治。素问云。病不治者。治之无功。盖痢欲思酒者。是大肠已虚。津液已枯。荣卫不能相滋。是犹日薄西山。无住之况。主人怒曰。儿痢方十馀日久。又能食而不热。证候平稳。何相骇也。若果不能治。几日当绝。答曰。今未绝。直候儿兼食药。喉中鸣响。三日内涎潮肺绝当卒。有气急者。五日不退。再七日而死矣。肺与大肠为表里。俱绝即死。正如齐侯。抱将死之疾。怒扁鹊之先见也。乃长揖而退。杨别易数医。旬日。病虽不退。皆言不妨。忽一日咽汤饮。喉中鸣响。再告召愚。杨惭对曰。果如斯言。能救之否。答曰不可。果三日内涎潮而卒。后杨请问此二证出何书而说死。答曰。诸书皆不载。历试三十年。累见斯证。试之多验。故敢言不治也。
知县冷世修子三岁。夏中患脓血痢。累医作食痢。或作暑痢。或作疳痢。或用感应丸。或用胃风汤、紫丸子下之。并杂药。共治五十馀日。皆无应效。召愚视之。其证面黄憔悴。多睡露晴。温热腹疼。大便黯血。或如豆汁杂色。腥臭。愚曰。病久证危。可喜者面白而不昏。是形气相得。色黄而滋润。是色泽以浮。脉沉而有力。是脉从四时。素问曰。形气相得。谓之可治。色泽以浮。谓之易治。兼脉从四时。又手足不冷。虽危可治。盖此病脾胃有风。虚中有积。前后医者。虽以胃风汤去风下气。紫丸子下积滞。但积滞犹在。所以进退日久也。问曰何知有风积。钱氏曰。多睡露睛。身温。风在脾胃。故大便不聚。孙氏曰。大便杂色。米穀不化。腥臭肥腻。虚中有积。或肠中沉冷。今用四君子汤、胃风汤、四物汤。此三药助气和胃。调脾活血。共治五日。各二服。次与宣风散。连进二服。令微微去脾间风。再进前药二日。空心与妙灵丸一服。去沉积。泻数行。再以四君子汤加诃子末。一日六服。后以诃子膏、驻车丸治愈。
方
●大效至圣千金饮子（活幼口议）治小儿脾积虚痢。下五色。先由呕吐。复作泄泻。脐腹㽲痛。胁肋胀满。受湿虚鸣。脓血相杂。下如豆汁。亦如瘀血。日夜无度。食少饥羸。宜服。
绵黄耆（蜜炙）　甘草　陈皮　罂粟（炙）　木香　白芍药　地榆　川当归　枳壳（制炒）　黑豆（炒）　乌梅　淮枣　白术　诃子（炮去核秤）　黄连
上等分。㕮咀。每服一钱。水一小盏。煎至半。去滓。通口与服。
议曰。脏腑虚中加燥。故患热痢。或尔虚寒。或患冷痢。或有暑气。胃之水穀不分。或受湿气。临之肠胃。有因食毒伤触脾肺。或因宿冷停积脏腑。或因表里不解。因冷热相承。或因饮馔过多。或因饮馔不及。多食醃咸。常啖鱼腥。或是母怀胎。恣其口腹。积之日久。气不宣通。遂令患疾。再加发作无度。毕竟肠胃虚损。日夜呻吟。痢下频并。宜服此方。效验。
●生熟饮子（活幼口议）治婴孩小儿虚积痢。腹肚疼痛。里急后重。日夜无度。
罂粟壳（大者四个一半炙此一味去尽内瓣者佳）　陈皮（二片半炙）　甘草（二寸半炙）　乌梅（二个半煨）　淮枣（二个半煨）　生姜（二块指大半煨）　木香（一两作两片半煨）　诃子（二个大者半煨）　黑豆（六十粒半炒）　黄耆（二寸半炙）　白术（二块半煨）　当归（二寸半煨）
上件。各半生熟。㕮咀。和匀。每服三钱。水一小盏。入磁瓶内煮。滤去滓。任意与服。至多勿虑。所有生黑豆。不要破。只完全同煎。效。
议曰。病有冷热。药有生熟。病有阴阳。药有造化。病有虚实。药有君臣。按君臣以理虚实。分生熟而均冷热。治疗主本之法也。平和肠胃之方也。顺益三焦之功也。安调五脏之至也。阴阳既分。冷热既散。肠既厚。三焦既益。五脏既顺。良由药有造化。且水穀自分。荣卫自正。糟粕自聚。其泻与痢何患不愈。生熟饮子之功。乃尽天下之妙。不可忽。
●泽漆茱萸汤　治小儿夏月暴寒。寒入胃。则暴下如水。四肢被寒所折。则壮热。经日热不除。经月许日。变通身虚满腹痛。其脉微细。服此汤一剂。渐渐安神。
泽漆　青木香　海藻（各二分）　吴茱萸　茯苓　白术　桔梗　芍药　当归（各三分）　大黄（一分）
上㕮咀。以水四升。煮取一升半。一百日至一岁儿。一服二合半。一岁以上至二岁。一服四合。
●养脏汤　治冷热不调。泄泻。里急后重。
木香　白芍药（各八分）　诃子肉（三钱）　人参　白术　当归（各三钱）　甘草（炙）　肉桂（各四钱）　罂粟壳（去筋蔓蜜炙一两）
上锉。姜枣煎服。
●生金牛黄汤（千金方）治小儿积下不止。因发痫。
生金（二铢一方用六铢无生金用熟亦得法应作屑今方用成器者）　牛黄（三铢）　麻黄（二分）　黄连　乾姜　人参　甘草（各一分）　细辛（半分）
上㕮咀。以水一升六合。煮取八合。去滓。临服。研牛黄以煮汤中。如儿热者。用生姜代乾姜。今世之生金。但用成器金亦善。二三两皆得用也。
●胃风汤（全婴方）治小儿风冷乘虚客入肠胃。水穀不化。泄泻注下。胸胁虚满。腹鸣肚疼。及肠胃温毒。下如豆汁。或下瘀血。日夜无度。身热不食。
人参　白茯苓（去黑皮）　白术　白芍药　当归（切焙）　川芎　官桂（去粗皮）　罂粟（少许）
上等分为末。每服三钱。水半盏。煎三分。空心日二服。量儿大小加减。
●诃子汤（医方大成）治冷热不调。泄泻。里急后重。
诃子肉（炮）　人参（去芦）　白茯苓（去皮）　白术（各一两）　木香（炮）　陈皮（去白）　甘草（炙）　肉豆蔻（各等分）
上末。姜枣煎服。手足厥冷加附子。
●梅肉散（医方大成）治渴痢不止。眼生翳障。身体浮肿。
乌梅肉（炒）　绵黄耆　乾葛（各一两）　川黄连　栝蒌根　乾姜　甘草（各半两）
上为细末。每服一钱。水一盏。煎至六分。去滓。时时服。
●厚朴丸　治小儿腑脏怯弱。风冷邪气客之。令儿腹胀。气不宣通。甚者变为下痢。
厚朴（姜汁涂）　丁香　木香　白术（各一两）　青皮（去白半两）　牵牛子（一分炒）
上为细末。炼蜜捣成膏如黍米大。每服十粒。煎陈皮汤下。
●木沉散（医方妙选）治证同前方。
木香　沉香　益智（各一两去皮）　草豆蔻（面裹煨）　蓬术　白豆蔻（各半两）
上为细末。每服一钱。水八分。生姜三片。煎至五分。去滓。温服。
●丹砂丸（圣济总录）治小儿一切痢疾。
丹砂（研半钱）　砒霜（研半钱）　巴豆霜（研）　硫黄（研）　麝香（研）　绿豆粉（研各一分）
上细研。令匀。烧饭为丸。如豆大。每服二丸。血痢煎黄芩汤下。白痢煎附子汤下。疳痢蛤粉汤下。
●龙骨丸（一名香连丸和剂方）治小儿冷热不调。泄泻。烦渴。米穀不化。腹痛肠鸣。或下脓血。里急后重。夜起频并。不思乳食。肌肉消瘦。渐变成疳。
龙骨　白石脂　乾姜（炮）　黄连（去须微炒）　白矾（煅各半两）
上为末。醋煮面糊和丸如麻子大。每一岁儿。服十丸。米饮下。乳食前服。如烦渴。煎人参汤下。更量儿大小加减。日三四服。
●益黄散（儒门事亲）治小儿一切痢。冷热不调。泄泻。里急后重。脾胃虚弱。腹痛泄痢。不思乳食。呕吐不止。困乏神懒。心胁膨胀。颜色青黄。恹恹不醒。
陈皮（去白）　诃子肉　丁香　甘草（炙）　青皮（去瓤各等分）
上为末。米汤调服。杨氏曰。本用青皮、陈皮。太疏利。宜加肉豆蔻。去青皮。久痢。由肠胃虚冷。滑泄下痢。罂粟、诃子、龙骨等。皆涩肠止痢之药。必先以缩砂汤下感应丸。去积等剂。候其积消。方可服此。粟壳本用治嗽。今用治痢。功能涩气。令人满闷不食。能消息去之。尤为妙也。一方水煎服。
●梅煎散　治小儿暑毒下痢。烦渴肚疼。发热。
赤芍药　黄连　甘草（各一两）　罂粟壳（三两）
上为细末。三岁一钱。水半盏。乌梅一个。煎三分去滓。食前服。
●诃子膏（全婴方）治小儿久新痢疾。烦渴不食。
诃子（炮）　赤石脂　甘草　罂粟壳（炒等分）
上为末。炼蜜丸鸡头大。每服一丸。米汤化下。
●豆蔻散（活幼口议）治婴孩小儿肠胃虚弱。糟粕不聚。泄泻不止。或赤或白。冷热不调。日夜频并。愈而又发。宜服殢肠豆蔻散良方。
肉豆蔻（火煨一个）　胡粉（炒二钱）　龙骨（生一钱）　白矾（枯一钱）
上为末。每服一钱。温饭饮调服。不拘时。薄糊丸麻子大五十丸。
议曰胡粉即真铅粉也。以铅法造。出韶州名韶粉。定州名定粉。总名光粉。其性殢。故用之以殢其肠。令不虚滑。豆蔻温脏之药。安和肠胃。龙骨、白矾。涩肠止痢。所患大肠虚滑。下痢日夜无度者。服之随时痊瘥。一应荤腥之物。醃咸之属。悉与禁止。亦治秋间白痢。至效。
●白饼子（活幼口议）治小儿秋痢。号曰毒痢。纯下自。腹肚痛。
白矾（枯白净）　腻粉（一钱）　白面（半两）　胡粉（炒一分）
上件和匀。水搜作饼。如钱大。每服半饼。大者一饼。饭饮磨化。
议曰。秋气金旺。则母虚矣。夏月火燥。则子困矣。夫人五脏六腑。乃循四时而行。故曰秋温脾胃。若胃中有毒。禁闭不食。轻粉却毒。次用豆蔻面吃。兼鸡子清生热饮子间服。开胃醒脾乃愈。
●等住丸（出危氏方）治溏泻并一切泻痢立效。
当归　硫黄　牡蛎（煅）　木香（各一分）
上为末。面糊丸粟米大。每服二十七丸。糯米饮入姜汁一二滴。送下。
●小驻车丸（出危氏方）治小儿冷热不调。或乳哺失节。泄泻不止。或下痢鲜血。或赤多白少。腹痛。里急后重。肠胃虚滑。便数频并。减食困倦。一切泄痢。并宜服之。
当归（去芦二两）　诃子（炮去核一两）　乾姜（炮）　黄连（去须各三分）
上为末。用阿胶一两三分。煎成汁。搜和为丸如粟米大。每一岁儿。服十粒至二十粒、三十粒。温饭饮下。随乳亦得。更量岁数加减与服。一方无诃子。醋糊丸。
●草罂饮（出仁存方）治小儿久新痢疾。不食身热。
木瓜草（一两一方用马齿苋）　罂粟壳　甘草（各半两）
上㕮咀。三岁一钱。水半盏。煎三分去滓。食前服。
●神效鸡清丸（医方大成）　婴孩小儿一切痢疾。久泻无度。冷泻白痢。
木香（二钱）　土黄连（一分去须）　肉豆蔻（一个大者生）
上三味。先碾为粗末。取鸡子清搜药作饼。于慢火上炙。遇冷。黄色变红者。稍干。劈破。碾罗为末。白面糊丸麻子大。每服三五十丸。温饭饮下。一方以黄连半两。用茱萸一分。同炒令紫色。去茱萸不用。肉豆蔻半两。煨木香一分。用鸡子糊丸如麻子大。每服五丸。饭饮下。赤痢粟米汤下。白痢。厚朴汤下。名木香丸。一方粟米饭为丸如米粒大。米饮下。治泄泻。阴阳不调。腹痛肠鸣。名豆蔻木香丸。治泄泻。痢赤白。
议曰。木香、黄连。一阴一阳药。木香善导水利气脉。黄连厚肠胃。二味君臣相佐。阴阳相顺。加之豆蔻温和脏腑。止泻痢功效弥良。凡儿患泻与痢。不问证轻重。并宜搀先与服。不问脏腑冷热。愈多愈效。然鸡清为物有毒。是以毒气引药。致效。若去此一味。其功不作矣。
●治恶痢家传方（汤氏方）
南没石子　豆蔻
上于砂器上磨水。煎数沸。服之。肚疼加木香。血多加腊茶。此乃备急妙方。
●香连丸（汤氏方）厚肠胃。除余积。
黄连（一两一半生一半熟茱萸炒）　木香（半两炮）
上为末。化蒸饼丸如黍米大。米汤下。一岁十丸。大小以意加减。一方炼蜜丸。治冷热痢。
●橘姜汤　治小儿痢后虚。手足心热。痢纵未断。亦可服之。
橘皮　生姜（各三分）
上切。以水一升。煎取六合。分服。杂痢此方并治之。
●乌贼骨散（全婴方）治小久痢。肚疼后重。
用乌贼骨为末。三岁半钱。米汤调下。（一名海螵蛸）
●炒鸡子方。（危氏方）治休息痢。疳泻。日久不能安者。兼小儿痢。日夜数十行者。迁延日久。百药俱试。饮食不方便。下痢不止。百用百中。无不获安。神效。（昔项文学从龙。在临安见乡人潘省干之子。其子方三岁。有此证。服之效。）
用鸡子一枚。打破。用黄蜡一块。如指大。铫内以鸡子拌和。炒熟。空心食之。一方鸡子白和酿醋搅如白酒。煎如饧。灌之。勿令吐。一方用黄脚鸡子和蜡作煎饼。与儿食之。止痢。
●治小儿水痢。形羸不胜大汤药。
用白石脂半两。研如粉。和白粥。空肚与食。
●治小儿痢
用林檎构子同杵取汁服。以意多与。服之瘥。
●乳母方（肘后方）
用扁豆茎一升。炙令为炭。切之。人参三两。以水三升。煎取一大升。去滓。取汁煮粟粥。与乳母食良。仍复乳。勿令住。又法。乳母常食粥。仍欲乳母先捻去少许。即当。
●疗小儿三岁即患痢。初患脓少血多。四日脓多血少。日夜四十馀行。（肘后方）
用生地黄汁五小合。入羊肾脂令暖。分三四服。立效。
●预知丸（傅氏治婴方）治一切痢疾。
预知子（一钱去壳别研）　诃子（二钱煨去核）　木香（半钱）　白附子（半钱）　海金沙（半钱炒）　石决明（二钱煅研）　肉豆蔻（一钱）
上为末。冷水滴丸如绿豆大。每服二十丸。藿香汤下。
●调中散（傅氏治婴方）治下痢纯白。
人参（一钱）　白茯苓（一钱）　白术（一钱煨）　木香　御米（各一钱）　扁豆（一钱）　藿香（一钱）　诃子（二个煨）　甘草（一钱）　石莲肉（一钱）
上为末。每服一钱。陈米饮下。或甘草汤下。如和气。紫苏木瓜汤下。吐泻。气虚不食。头汗不止。盐汤下。胃气虚弱。呕吐腹胀。陈皮汤下。盘肠气痛。木瓜盐汤下。一方加丁香、枳壳、荜澄茄、肉豆蔻四味尤佳。
●黄连散　治小儿肝受疳气。相刑于脾。所下之痢。多是鲜血。忽是脓血。忽赤白相杂。宜吃此方。（杨子建万全护命方）
防风　地榆　白蒺藜（去刺）　川芎（各一分）　使君子（半两蒸四五回焙乾）　木香　甘草（各三铢）　黄连（四铢）
上为细末。每服一钱半。无时食。任意煎冷吃。
●香连丸（儒门事亲）
木香　诃子肉（面炒）　黄连（炒以上各半两）　龙骨（二钱）
上为细末。饭丸如黍米大。每服二十丸。米饮汤下。
●朱砂丸（杨氏家方）治一切小儿泄泻。痢疾。
朱砂（半钱）　人言（半钱）　黄丹（三钱）
上为细末。水丸如粟米大。每服五七丸。乾姜甘草汤下。
●鸡子汤（肘后方）小儿病食不消。腹满下痢。
用乱发如鸡子一枚。去垢。㕮咀之。鸡子七枚。去白。以黄併发煮鸡子汁。熟。数按之。令汁出。取服。大小无毒。
●治小儿下痢。腹大且坚方。（千金方）
用故衣带多垢者。切。一升。水三升煮取一升。分三服。
●又方
以腹上磨垢衣中白鱼。亦治阴肿。
●胡粉散　治小儿下痢。日夜频并。
龙骨　胡粉（炒焦研）　白矾（枯飞过秤）　黄连（去须四味各等分）
上件为细末。每服半钱。温米饮调下。乳食后。空心服。
●乌头丸（鲍氏方）
川乌（一个分三片一生一炮一烧灰存性）
上为末。蜜丸绿豆大。一日服一粒。二日服二粒。三日三粒。
●正气调胃散（活幼口议）治婴孩小儿八种虚痢作热。或吐或泻。发热。霍乱。上下气不复常。心虚烦闷等作热。并不可加用寒凉之药。宜与服此方。正气调胃散。兼生热饮子。如不纳食。宜服分气紫苏饮子方。
半夏（一两洗七次去滑）　白扁豆（炒）　藿香叶　陈皮（各一分）　薏苡仁（炒半两）　甘草（炙半两）　白茯苓　白术（各半两）　厚朴（一两生姜和皮二两捣压在钵中二三宿常翻转取出慢干火炒焦）
上为末。每服一钱。水一小盏。生姜二片。枣子一枚同煎。如气未复。不纳食。分气紫苏饮、四君子汤。打合服。
议曰。吐泻作热。皆由阴阳不顺。邪正相干。脏腑不和。上吐下泻。又有只吐不泻者。又有只泻不吐者。皆是运动真气。上下不升降。又吐泻俱作。曰霍乱。其儿阴阳二气不正。脏腑愈虚。且泻之加盛也。不尔。风生作痫。即慢脾风。病家不知其理。医工用究其详。古人不述其微。致后学必招利害。今之吐泻痢疳热。自里虚发作。岂可解利其表。若要攻里。由虚生热。循此调理。可得其宜。大小一同。轻重尽善。至理之言。明智可鉴。
●止小儿下痢（本草）
用红蜀葵叶炙煮食。
●治小儿热毒下痢
以黄柿和米粉作糗。蒸与小儿食之良。
●治小儿患秋痢与虫（本草）
以枣食之良。
●疗小儿秋痢（本草）
以乾柿研。先煮粥熟。即下柿。更三两沸。与小儿饱食。并乳母吃。亦良。

一切痢久不瘥（附论）  ***************************
夫小儿一切痢者。痢色无定。或水穀。或脓血。或青黄。或赤白变杂无常。相兼而下也。此皆乳母哺食不调。冷热交争。经久则脾胃虚弱。连滞不瘥。令肌体羸瘦也。
方
●人参散（圣惠方）治小儿痢。久不瘥。腹痛多渴。
人参（半两去芦）　桔梗（三分去芦头）　当归（三分锉微炒）　乌梅肉（一分微炒）　地榆（三分微炙锉）　艾叶（半两微炒）　黄耆（半两锉）　龙骨（一两）
上为粗散。每服一钱。水一小盏。煎至五分去滓。不计时候。量儿大小。加减温服。
●神效散（杨氏方）治久痢并血痢不瘥。
赤石脂（一两煅）　白龙骨（一两）　阿胶（二两）　诃子肉（半两炮）　木香（半两炮）　黄连（半两）　乾姜（半两）　甘草（半两炙）
上为细末。煎粟米饮调下。大小以意加减。一方有缩砂仁一两。
●当归散（圣惠方）治小儿一切痢。久不瘥。腹痛羸瘦。不欲饮食。
当归（三分锉微炒）　阿胶（三分捣炒黄）　人参（半两去芦）　黄芩（三分）　甘草（一分炙微赤锉）　龙骨（三分）
上为细散。每服。粥饮汤下半钱。日三四服。量儿大小加减。
●木香散（圣惠方）治小儿一切痢。久不瘥。脾胃气虚。饮食全少。腹胀无力。
木香（半两）　白矾（一两烧令汁尽）　黄连（半两去须微炒）　龙骨（三分）　桃白皮（半两微炙）　麝香（一钱细研）
上为细散。不计时。以粥饮调下半钱。量儿大小加减。
●青金散（圣惠方）治小儿一切痢。久不瘥。
定粉（二两）　黄丹（半两）　白术（一分）　白矾灰（半分）　白龙骨（半两）　诃黎勒（一分）
上为末。用枣一升。去核。共药都搜作团。入磁罐内盛。烧令通赤。取出。细研为散。每服以粥饮调下半钱。日三四服。量儿大小加减。
●定痢丹（古方妙选）治下痢。久不瘥。
密陀僧　白矾　定粉　黄丹（以上四味各一两以新瓦器盛纸筋和泥固济文武火烧令赤候冷取出灰用）　龙骨　黄连（各一两为细末）
上研匀。粟米饭捣成膏。如黍米大。每服五粒至七粒。血痢。黄连汤下。白痢。阿胶汤下。相杂。米饮下。大小加减。
●鹿角散（圣惠方）治小儿一切痢。久不瘥。
鹿角（一两）　定粉（两半）　密陀僧　黄丹　白矾（各半两）
上入瓶内。烧令通赤。放冷取出。细研为散。每服以粥饮调下半钱。日三四服。量儿大小加减。
●黄丹散（圣惠方）治小儿一切痢。久不瘥。
黄丹　莨菪子　黄明胶（各半两）　青州枣（三十枚去核）
上捣为团。烧令通赤。放冷。捣罗为散。每服。米饮调下半钱。日三四服。量儿大小加减。
●密陀僧散（圣惠方）治小儿一切痢。久不瘥。日夜度数无恒。
密陀僧（一分细研）　定粉（一分微炒）　黄丹（一分微炒）　龙骨（一分）
上为细散。每服以粥饮调下半钱。日三四服。量儿大小加减。
●妙灵丸（全婴方）治小儿久患恶痢。里急后重。并滑肠泄泻。虚中有积。
硇砂（一钱）　辰砂（少许）
上研细。以黄蜡半两。先于盏内熔成汁。入去皮巴豆三七粒。煎巴豆紫色。去巴豆。入前二味再研和于蜡内。三分中取一分。再成汁。倾药在内。急搅令剂。刮出。磁盒内收。丸小豆大。三岁二丸。泄泻恶痢。艾汤送下。水泻。冷水下。食前。取积。增药丸数。冷泻。甘草汤下。临卧服。
●定粉丸（圣惠方）治小儿一切痢。久不瘥。
定粉　砒霜（各一分）
上同研为末。以面糊丸如黍米大。每服以冷浆水下二丸。量儿大小加减。
●粟房散（全婴方）治小儿久痢不食。
生柏枝　罂粟壳（土炒）
上为末。三岁半钱。米汤调下。
●枳实散　治小儿久痢。淋沥。米穀不调。形羸不堪大汤药者。
用枳实二两。治下筛。一二岁以上。饮服方寸匕。若儿小。以意斟酌。日三服。
●治小儿久痢不效。并无辜泻痢不止。（肘后方）
用没石子二个。切。炒令黄色。研作馄饨食之。一方和面作饼子。煿熟为末。不计时。以粥饮下半钱。大小加减。
●定粉散　治小儿泻痢。肠滑日久。
定粉（一两炒）　密陀僧（四钱）　乌鱼骨（一钱）
上为细末。每服半钱。米饮调下。
●治久痢手足逆冷。服药不效。
用四君子汤二钱。磨肉豆蔻水一分盏。生姜一片。枣半枚。加炮附子数片。煎服。重者加白姜、丁香。五岁以上。水半盏。加药末。大小以意加减。
●乌龙散　治小儿吐后泻痢。久患不瘥。大肠滑泄。
龙骨　黄丹　定粉　猪指甲子（各等分）
上味同入磁罐子内。安药。以物塞口。用火煅。令通赤。放冷取出。研为细末。每服半钱。米饮调下。
●锺乳益黄丹　治小儿久痢不止。及挟积作泻。疳气。腹满不食。
定粉　黄丹　锺乳粉（成炼者）　丁香　石榴皮（炒焦各半两）　巴豆（七粒去壳同定粉虢丹三味研匀水和作一块阴乾小豆丸上热炭火煅红去毒一宿研细）　人参（去芦头二钱半）　益智子仁（半两）　朱砂（别研二钱半）　木香（七钱半）　白豆蔻（三两）　诃子（煨去核七钱）　黄连（四钱）　乌梅（十枚取肉炒）
上件为细末。煮面糊为丸如黍米大。每服十五丸。加至二十丸。煎木瓜陈皮汤下。空心服。乳食前。
●黄连散　治痢久腹痛。夜起频并。
大黄连（一两切用吴茱萸等分炒去茱萸）　人参（半两）　木香（三钱）
上等分。每服一钱。陈米饮下。
●女曲散　治小儿因久痢退后。脾虚浮肿。状若水气。
女曲（一升）　乾姜　细辛　椒目　附子（炮去皮）　桂心（各一两）
上为末。三岁一钱。酒调下。陈皮汤亦佳。

久痢羸瘦（附论）  ***************************
夫小儿久痢羸瘦者。由乳食不节。脏腑夙挟疳气。肠胃冷热不调。变为下痢。经久不瘥。则脾胃虚弱。谷减少。血不荣。故令肌体羸瘦也。
方
●雄黄散　治小儿久痢不瘥。羸瘦。壮热。毛发乾焦。不能饮食。
雄黄　芦荟（细研）　青黛（细研）　朱砂（研细）　当归（去须微炒）　白芷　黄蘖（微炙锉）　甘草（炙微赤锉）　麝香　细辛（以上各一分）　蚱蝉（二枚）　干虾蟆（一两涂酥炙令黄焦）　熊胆（细研一分）　龙胆（去芦头一分）　黄连（去须微炒一分）
上为细散。入研了药。更研令匀。每服以井花水调下半钱。日三四服。量儿大小加减。
●桔梗丸　治小儿久痢不断。肌体羸瘦。食不消化。
桔梗（一两去芦头）　神麴（一两微炒）　黄蘖（半两微炒）　乌梅肉（半两微炒）　黄连（一两半去须微炒）　厚朴（半两去粗皮涂生姜汁炙令香熟）　白术（半两）　人参（半两去芦头）　赤石脂（半两）　黄芩（半两）　甘草（半两炙微赤锉）　龙骨（半两）　桂心（半两）　黄雌鸡骨（一具净洗去肉酒浸一宿炙令黄）
上为细末。炼蜜为丸如绿豆大。每服以粥饮下五丸。日三四服。量儿大小加减。
●芜荑散　治小儿久痢羸瘦。春夏秋不瘥。
芜荑（一分微炒）　猪苓（半两）　黄蘖（半两微炒锉）　阿胶（一分捣碎炒令黄焦）　赤芍（半两）　厚朴（半两去粗皮涂生姜汁炙令香熟）　人参（半两去芦头）　地榆（三分微炒锉）　当归（三分微炒锉）
上为粗散。每服一钱。水一中盏。入银一两。薤白一茎。生姜一片。豉五十粒。煎至五分。去滓。不计时。量大小加减。温服。
●草果饮　治痢后浮肿。
厚朴（姜制）　青果（煨去皮）　藿香（洗）　甘草（炙）　丁皮　神麴　半夏（各半两）
上为散。每服二钱。枣子同煎。如疟疾、脾虚弱。并可服之。

暴痢（附论）  ***************************
夫小儿暴痢者。由肠胃虚。卒为冷热之气所伤而为暴痢。热则色黄赤。冷则色青白。若冷热相交。则为赤白痢也。
方
●胡黄连散　治小儿冷热气不和。忽暴下痢。腹内疼痛。
胡黄连　母丁香　桂心　木香（各一分）　犀角屑（半分）　肉豆蔻（去壳）　当归（锉微炒）　麝香（细研各等分）
上为细散。每服以粥饮调下半钱。日三四服。量儿大小加减。
●甘草散　治小儿暴痢。
甘草（炙微赤锉）　厚朴（去粗皮涂生姜汁炙令香熟各三分）　人参（去芦头）　黄连（去须微炒各半两）　龙骨（一两）　白茯苓（半两）
上为粗散。每服一钱。水一小盏。煎至五分。去滓。不计时。量大小加减服之。
●乾姜散　治小儿暴痢。腹痛不食。
乾姜（一分炮制锉）　人参（三分去芦头）　甘草（一分炙微赤锉）　诃黎勒（半两煨用皮）　厚朴（半两去粗皮涂生姜炙令香熟）
上为粗散。每服一钱。水一小盏。入薤白一茎。煎至五分。去滓。不计时。量儿大小。分减温服。
●龙骨散　治小儿暴痢。
龙骨（一两）　枳壳（半两面炒微黄去瓤）　当归（半两锉微炒）　黄连（一两去须微炒）
上为粗散。每服一钱。水一小盏。煎至五分。去滓。不计时。量儿大小。分减温服。
●治小儿暴痢方。
用小鲫鱼一头。烧末服之。亦治大人痢。
●又方
烧鲤鱼骨末服之。一方作龙骨。一方用小鲤鱼烧尾灰。以粥饮调服半钱。
●又方
用赤小豆末。酒和涂足下。日三度。油和亦得。

胃风腹胀泄痢（附论）  ***************************
夫小儿肌肤肠胃脆弱。若解脱不时。风邪易侵。客于肌肉。搏于胃经。则为胃风。其状腹善满。食寒则泄痢。形瘦而腹大。盖足阳明胃之经。其支者起胃下口。循腹里下至气冲。故风冷入中。则腹善胀大。又胃为水穀之海。得寒则食物不化。气血亏损。故泄痢而形瘦也。
方
●厚朴散　治小儿胃风。腹胀泄痢。脾胃气不相。羸瘦食少。
厚朴（去粗皮涂生姜汁炙令香熟）　人参（各三分）　肉豆葱（去壳一枚）　乾姜（炮制锉半两）　诃黎勒（煨用皮）　白术　黄连（去须微炮）　地榆（微炙锉各一分）　甘草（炙微赤锉半分）
上为散。每服以粥饮调下半钱。食前。日三四服。量儿大小加减。
●厚朴散　治小儿肠胃风冷。泄痢水穀。腹胁胀满。不欲食。
厚朴（去粗皮涂生姜汁炙令香熟）　黄连（去须微炒各半两）　丁香　肉豆蔻（去壳）　当归（锉微炒）　木香　龙骨　白术（各一分）
上为散。每服半钱。以粥饮调下。食前服。日三。量儿大小加减。
●诃黎勒汤　治小儿胃风腹胀。得冷则泄痢。并冷热痢腹痛。
诃黎勒（煨用皮）　当归（锉煨炒）　黄连（去须微炒各一两）　甘草（炙微赤锉）　木香　乾姜（炮制各半两）
上捣筛。每一钱。水七分。煎至四分。去滓。放温。不计时。量儿大小分减服之。
●诃黎勒散（一名厚朴散）治小儿胃风泄泻。两胁虚胀。腹痛不饮食。
诃黎勒（煨用皮）　厚朴（去粗皮涂生姜汁炙令香熟）　当归（锉微炒）　枳壳（麸炒微黄去瓤）　赤芍药（各等分）
上为散。每服半钱。米饮调下。日三。量儿大小加减服之。
●白术汤　治小儿胃风。泄痢不止。腹胀羸瘦。
白术（三分）　赤茯苓（去黑皮一两）　当归（切焙半两）　人参（一两）　厚朴（去粗皮涂姜汁炙令香熟半两）
上捣筛。每服一钱。水半盏。入生姜二片。煎至三分。去滓。带热服至夜三四服。量儿大小加减。
●调中汤　治小儿胃风。下痢水穀不止。羸瘦腹胀。不欲饮食。
厚朴（去粗皮涂生姜汁炙令香熟）　黄连（去须微炒各一两）　木香（半两）
上捣筛。每一钱。水七分。煎至四分。去滓。不计时。量儿大小加减。

冷热痢（附论）  ***************************
夫小儿先因饮食。有冷气在肠胃之间。而复为热气所伤。此肠胃宿虚。故受于热。冷热相交。而变下痢。乍黄乍白。或水或谷。是为冷热痢也。
方
●犀角散（圣惠方）治小儿冷热痢不止。腹痛。心神烦闷。
犀角屑　白术　黄连（去须锉微炒）　地榆（锉）　当归（锉微炒一两）
上为粗散。每一钱。水一小盏。煎至五分。去滓。放温。不计时。量儿大小加减之。
●石榴皮煎（圣惠方）治小儿冷热痢不止。
醋石榴皮（三分炙令焦锉）　黄连（三分去须微炒锉）　赤石脂（二分）
上为粗散。以水二升。煎至五合。去滓。内蜡一两。更煎三五沸。不计时温服。量儿大小加减。
●当归黄连丸（圣惠方）治小儿冷热痢。心神烦渴。腹痛。胸膈滞闷。
黄连（一两去须锉微炒）　当归（一两锉微炒）　乌梅（一两微炒）
上为末。炼蜜和丸如绿豆大。不计时。以粥饮下七丸。量大小加减。
●诃黎勒散（圣惠方）治小儿冷热痢。
诃黎勒（二两煨用皮）　地榆（一两炙微赤）
上为末。炼蜜丸如绿豆大。每服。以温粥饮下五丸。日三四服。量儿大小加减。

冷痢（附论）  ***************************
凡痢皆为乳食不节。伤动胃气。肠胃虚弱。清浊不分。因虚而泄。滞久不散。故为痢也。虚而冷者。则所下青白。或如凝脂。久不瘥。则陈寒结痼。或下黑瘀。诊其脉沉而迟者。冷痢也。
方
●诃黎勒散　治小儿秋后大肠挟冷。下痢不止。
诃黎勒（煨去核半两）　肉豆蔻（去壳二枚）　当归（切焙）　赤石脂　密陀僧（别研如粉）　枳壳（去瓤麸炒）　龙骨　乾姜（炮裂）　厚朴（去粗皮姜汁炙各半两）
上为散。三岁儿。每服半钱。米饮调下。空心午后各一服。量儿大小加减服之。
●实肠散　治冷痢肠滑。下痢频数。
厚朴（姜汁炙两半）　肉豆蔻　诃子肉（煨）　缩砂仁　陈皮（去瓤）　苍术（炒）　茯苓（各一两）　木香（五钱）　甘草（炙四钱）
上锉。姜枣煎。手足冷加白姜。休息痢。乃脾胃虚冷。肠胃滑泄。下痢无禁。日夜无度。大养脾丸、助胃膏。或益黄散。不止理中丸。不止三药丸合和。日乾。夜吃。
●温中汤　治小儿夏月积冷。洗浴过度。及乳母亦将冷水洗浴。以冷乳饮儿。儿壮热。忽值暴雨凉加之。儿下如水。胃虚弱。则面青肉冷。眼陷乾呕者。宜先与此。调其胃气。下即止方。
乾姜　厚朴（各一分）　当归　桂心　甘草（各三分）　人参　茯苓　白术　桔梗（各二分）
上㕮咀。以水二升。煮取五合。六十日至一百日儿。一服二合半。余随儿大小加减。
●龙骨饮　治小儿五岁以下、百日以上冷痢。
龙骨　黄连（去须各一两半）　人参　甘草（炙锉）　乾姜（炮裂）　半夏（水洗十次焙乾）　厚朴（去粗皮生姜汁炙令香熟锉）　赤石脂（各一两）
上捣筛。一岁儿。每一钱。水半盏。入枣一枚。同煎至三分。去滓。分温二服。空心午后各一。量儿大小加减。
●黄耆汤　治小儿下痢臭脓。
黄耆（锉）　芎藭　乾姜（焙裂）　人参　黄芩（去黑心）　当归（切焙）　甘草（炙焙各半两）　桂（去粗皮各一分）
上捣筛。一岁儿。每一钱。水半盏。同煎至三分。去滓。分温二服。空心日晚各一。量儿大小加减。
●豆蔻丸　治小儿肠胃虚弱。清浊不分。痢下青白。或如凝脂。陈寒痼冷。或下黑瘀。
肉豆蔻（去壳一枚）　缩砂（去皮七枚）　诃黎勒（去核三枚）　铅丹（炒）　胡粉（各二钱）　白矾（一分）　天仙子（一分与白矾和令匀入在橡斗子内合定用麻线缚定炭火内烧黑存性细研）　龙骨（二钱）
上为散。再研令匀。每服半钱。米饮调下。乳食前服。
●艾叶散（一名艾香散）治小儿冷痢。腹痛。多时不断。
艾叶（炒）　木香　黄连（去须各半两）　龙骨（研）　诃黎勒（煨取皮）　当归（切焙各三分）　乾姜（炮裂一分）
上为散。每服半钱。米饮调下。食前。日三四服。大小加减。
●人参饮　治小儿下痢色白。小便赤。
人参（五分）　龙骨（一两）　厚朴（去粗皮生姜汁炙一两）　当归（切焙）　乾姜　白茯苓（去黑皮）　甘草（各一两）
上捣筛。一二岁儿。每一钱。水半盏。煎至三分。去滓。分温二服。空心。日晚各一。量儿大小加减。
●当归饮　治小儿冷痢。
当归（切焙）　黄连（去须）　赤石脂　乾姜（炮制）　龙骨　醋石榴（微炙）　厚朴（去粗皮生姜汁炙锉各三分）
上捣筛。每一钱。水半盏。煎至三分去滓。分温服。食前。日二。量儿大小加减。
●丁香丸　治小儿冷痢。心腹痛闷。不欲乳食。呕逆不止。
丁香　硫黄　胡椒　桂（去粗皮一钱）　陈皮（去白焙）　附子（炮裂去皮脐各一分）　肉豆蔻（去壳一个）
上为细末。用生姜汁煮。面糊丸如绿豆大。每服五丸。生姜艾汤下。奶食前服。量儿大小加减。
●木香白术散（一名木香散）治小儿冷痢。腹痛。四肢不和。饮食减少。渐至羸瘦。
诃黎勒（炮去核）　厚朴（去粗皮姜汁炙）　当归（微炒各半两）　木香　乾姜（炮）　白术（各一分）
上为细散。三岁小儿。每服一钱。水一小盏。入枣二枚。同煎至五分。去滓。食前温服。量儿大小加减。一方治白痢。肠胃虚弱。腹痛不食。加生姜三片煎。
●丁香散（一名香朴散）治小儿冷痢腹痛。面无颜色。四肢痿瘁。不欲饮食。
丁香（一分）　厚朴（半两去粗皮生姜汁炙令香熟）　人参（半两去芦头）　白术（半两）　当归（一分锉微炒）　草豆蔻（半两去皮）　白石脂（一两）
上为细散。每服以粥饮调下半钱。日三四服。量儿大小加减。一方有甘草。用枣煎。
●白丸子　治小儿虚冷。脏腑滑泄不止。
硫黄（半两研）　附子（炮制去皮脐取末秤半两）　硝石（研）　锺乳（研）　白龙骨（研）　寒食面（各一分）
上研令匀细。面糊丸如麻子大。每服三五丸。粥饮下。量儿大小加减。
●玉脂散　治冷痢。大便色青。甚则有脓。
白石脂　当归（焙）　丁香　白术（各一分）　草豆蔻（去皮）　厚朴（姜汁制各半两）
上为细末。每服半钱。以粥饮调下。量儿大小加减。
●养脏汤　治白痢频并。
当归（洗焙乾）　乌梅肉（炒）　乾姜　黄耆　白术　龙骨（各一两）
上为细末。每服一钱。水一小盏。生姜粟米各少许。煎至五分。去滓。温服。乳食前。量儿大小加减。
●固肠散　治冷痢肠滑。下痢频并。
陈皮（一两炒）　白姜（炮）　甘草（炙各二钱半）　肉豆蔻（生二两）　木香（一钱）　罂粟壳（去筋蒂蜜炙一两）
上为细末。姜枣煎服。
●茯苓饮　治小儿冷痢白脓。
白茯苓（去黑皮一两一分）　人参（一两半）　厚朴（去粗皮生姜汁炙锉一两半）　桔梗（炒一两）　桂皮（炙一两）
上捣筛。每服一钱。水半盏。煎至三分。去滓。分温二服。食前。日二。量儿大小加减。
●龙骨汤　治小儿冷痢。腹痛不止。
龙骨　甘草　黄连（去须各一两）　乾姜（炮制）　当归（切焙各三分）
上捣筛。一岁儿。每半钱。水一盏。煎至三分。去滓。分温二服。日再。量大小加减。
●厚朴丸　治小儿脾胃虚弱。清浊不分。因成冷痢。其色青白。甚则色黑。
厚朴（去粗皮生姜汁炙黄色一两）　肉豆蔻（面裹炮制一两）　木香　诃黎勒（三枚面裹炮用皮）　龙骨（半两）
上为细末。水浸炊饼心。和丸如麻子大。一二岁儿。每服十丸。温米饮下。日三服。
●厚朴汤　治小儿冷痢。便下青白或如凝脂。或痢下瘀黑。
厚朴（去粗皮生姜汁炙锉）　苍术（米泔浸切焙）　陈橘皮（去白焙各一两）　甘草（炙锉半两）　乾姜（炮二分）
上捣筛。每服一钱。水一盏。生姜二片。枣二枚。煎至五分。去滓。温服。
●补脾丸　治小儿冷痢。或下青自。或下瘀黑如凝脂。
肉豆蔻（炮去壳一枚为末）　龙骨（烧研）　乳香（研）　芜荑仁（炒研）　麝香（研各一钱）
上为末。同研匀。软饭丸如麻子大。每服五七丸。陈米汤下。
●艾叶汤　治白痢。
艾叶（微炒）　当归（各一两）　乾姜　木香　诃子（炮各半两）
上为细末。每服一钱。水八分。粟米少许。煎至五分。去滓。食前温服。
●乳香丸　治小儿冷痢。诸药无效。
乳香（一分）　诃黎勒（一两煨用皮）　地榆（半两微炙锉）　赤石脂（半两）　乾姜（一分炮制锉）
上为末。粟米饮和丸如绿豆大。每服以粥饮下五丸。日三四服。量大小加减。
●草节丸　治小儿冷痢。或下青白。或下瘀黑。或凝脂相似。
乌头（炮制去皮脐）　黄连（去须）　吴茱萸（汤洗焙乾）　乾姜（焙各一钱）
上为末。醋煮面糊丸如黍米大。每服七丸。草节汤下。
●朴附丸　治小儿滑冷。下痢不禁。
厚朴　附子　乾姜　陈皮（各一两）
上为末。糊丸粟米大。每服三十丸。米饮下。日三服。
●养脾丸　治便脓频数。
附子（一枚重半两炮制去皮脐）　赤石脂　川姜　诃子（各一两）
上为细末。粟米饮和丸黍米大。每服十粒。食前粥饮下。
●陈橘皮汤　治小儿冷痢。心腹胀满。乾呕不止。
陈橘皮（汤浸去白焙一分）　人参（一分）　甘草（炙半两）
上捣筛。一岁儿。每一钱。水半盏。生姜二片。同煎至三分。去滓。分温二服。食前。日再服。随儿大小加减。
●诃黎勒丸　治小儿冷痢。
诃黎勒（煨去核半两）　桂（去粗皮一分）　赤石脂（半两）
上为末。炼蜜和。更入臼中捣三五百杵。丸如麻子大。一二岁儿三丸。三四岁五丸。空心午后各一服。米饮下。
●阿胶饮　治小儿白痢。
阿胶（炙令燥一两一分）　黄芩（去黑心一两）　黄连（去须半两）
上锉末。一二岁儿。每服一钱。水半盏。煎至三分。去滓。分温二服。空心日晚各一。量儿大小加减。
●蜀椒丸　治小儿秋深冷痢。止腹痛。
蜀椒（去目及闭口者炒汗出一两）　乾姜（炮制一分）
上为末。炼蜜和丸小豆大。一岁儿。空心面汤下五丸。未止。日午再服。量大小加减。
●木香丸　治小儿冷痢白脓。脐下绞刺痛。
木香（一两）　诃黎勒（煨去核一两）
上为末。以粳米饭和为丸如麻子大。一二岁儿三丸。五岁儿五丸。米饮下。食前服。
●酸石榴皮散　治小儿冷痢。百药无效。
醋石榴皮（一两锉碎炒令微焦）　硫黄（一分）
上为细散。每服。以粥饮调下半钱。日三四服。量儿大小加减。
●麝香丸　治小儿久患冷痢。脾胃冷极。致使大肠滑泄不绝。
麝香（一分细研）　鹿茸（一两去毛涂酥炙令黄）
上为末。煮枣肉合丸如绿豆大。每服以粥饮下五丸。日三四服。量儿大小加减。
●又方
当归（半两锉微炒）　大蒜（一颗）
上为细末。烧蒜熟和丸如绿豆大。每服以粥饮下七丸。日三四服。量儿大小加减。
●治小儿冷痢方。
用蓼叶捣汁。量儿大小与之。一方作芥菜。
●治冷痢。内因脾胃虚冷。外触冒风凉。啖食冷物。积滞下痢。其证面青或白。肠鸣腹胀。乳不化。手足清冷。下痢青白。或成白冻。
用不换金正气散、理中汤。加茯苓、厚朴。入烧盐。下感应丸或实脾散。加白姜下五积丸或五积散。加白姜、枣子、粳米煎。空心服。
●治患冷痢。
用附子一枚。炮。水五升合煮鸡子一枚。令热。以哺儿。瘥。
●治小儿冷痢多时。宜服此方。
用川椒三分。去目及闭口者。微炒。去汗。为末。炼蜜和丸如绿豆大。每服以粥饮下五丸。日三四服。量儿大小加减。
●调胃散　治冷痢。
人参（去芦）　陈皮（去白）　白术　苍术　白茯苓（去皮）　桔梗（炒）　缩砂仁　厚朴（姜制）　肉豆蔻　扁豆（姜炒）　薏苡仁（炒）　山药　石莲肉（去心）　粉草（以上各等分）
上为末。猪肉拌食。痢不止。加诃子肉。吐不止。加丁香。吐痢内虚。可酌加附子、木香。重者。加白姜。
●保婴艾叶汤　治冷痢肚痛。
陈艾叶（炒）　当归（各一两）　乾姜　木香　厚朴（制）　肉豆蔻（各半两）　草果（半两）　良姜　丁香（各一钱）　甘草（五分）
上为末。粟米煎服。
●温脏汤　治小儿因惊滞乳。气不宣导。冷搏肠间。下痢青沫。或乳多伤脾。奶癖不化。常服。温脏腑。暖脾胃。化消宿冷。进乳食。
人参（去芦一两）　白附子（炮）　陈皮（去白）　白术（三味半两）　神麴（炒黄）　麦糵（炒黄）　甘草（炙黄）　丁香（以上各二两）
上为细末。每服半钱。空心枣汤调下。
●雄朱散方　治婴孩小儿。肠胃虚冷。下痢频并。日夜痛不可忍。
雄黄（一分细研飞过）　乳香（一钱细研）　白矾（一钱煨）
上为末。每服。婴孩一字。二三岁半钱。陈米饮调下。一日三服。
●鸡子饼　疗小儿秋夏冷痢。腹胀乍热。白滞下方。
用鸡子一牧。胡粉一丸。碎。绢筛。合鸡子黄共捣研调。熬令热。如常鸡子饼。儿年一岁。食半饼。日再。不过二饼即瘥。儿大倍之。凡羸弱。治冷痢。用生姜汁蜜水各半。佐以木香、豆蔻。


卷三百九十七·婴孩下痢门  ——————————————————————————————————————————————————————————————————————————————————————————

热痢（附论）  ***************************
夫小儿挟热痢。此由邪热在于肠间。因胃气不和。乳食伤动。故令腹痛肠鸣。下痢黄赤。名热痢者。由本挟虚热。而又为风热所乘。风之与热。俱入于大肠而为热痢也。非是水穀之痢。而色黄者为热也。
方
●犀角丸　治小儿赤痢。经时不止。
犀角（镑屑一两一分）　黄连（去须一两半）　女萎（一两）　白头翁（去芦头一两半）　茜根（三分）　枳壳（去瓤麸炒黄三分）　甘草（炙半两）　赤石脂（一两一分）　黄芩（去黑心一两）　乾姜（半两）　桂皮（炙三分）　龙骨（一两）　黄蘖（去粗皮炙半两）
上为细末。炼蜜和捣五百杵。丸如梧桐子大。一二岁儿。每服三丸。三岁至六岁儿。可四五丸。空心午后各一服。米饮下。
●黄蘖汤（千金方）治小儿夏月伤暴寒。寒折大热。热入胃。下赤白滞如鱼脑。壮热头痛。身热手足烦躁。此太阳之气外伤寒。使热气便入胃。服此方良。若误以痢药下之。或以温脾汤下之。则热剧。以利药下之。便数去赤汁如烂肉者。或下之不瘥。后以涩热药断之。下既不止。倍增壮热者。服之即效。或是温病热盛。复遇暴寒折之。热入腹中。下血如鱼脑者。服之良方。
黄蘖　黄连　升麻　白头翁（一作白蔹）　当归　牡蛎　石榴皮　黄芩　桑寄生　甘草（各二分）　犀角　艾叶（各一分）
上㕮咀。以水三升。煮一升二合。百日儿至二百日。一服三合。二百至期岁。一服三合半。
●赤石脂汤　治小儿卒下热痢。
赤石脂（一两）　黄连（去须）　石膏（碎）　甘草（炙）　龙骨　知母（焙）　前胡（去芦头）　赤茯苓（去粗皮）　桂（去粗皮）　芍药（各一分）
上捣筛。一二岁儿。每服半钱。入枣一枚。水七分。煎至四分。去滓。温分二服。空心午后各一服。
●栝蒌根散　治小儿热痢。体瘦口乾。烦躁。不欲饮食。
栝蒌根　白茯苓　知母　黄芩　地榆（微炙锉）　甘草（炙微赤锉各半两）　人参（三分去芦头）　黄蘖（半两微炙锉）　赤石脂（一两）
上为粗散。每服一钱。水一盏。煎至五分。去滓。不计时。量儿大小加减服之。
●龙骨汤　治少小壮热。渴引饮下痢。
龙骨　甘草　大黄　赤石脂　瓜蒌根　石膏　寒水石　桂心（各二两）
上治下筛。以酒水各五合。煮取二合。二沸去滓。量儿大小服之。
●除热结肠丸　断小儿热下黄赤汁沫。及鱼脑杂血。肛中疮烂。坐䘌生虫。
黄连　蘖皮　苦参　鬼臼　独活　橘皮　芍药　阿胶（各半两）
上为末。以蓝汁及蜜丸如小豆。日服五丸至十丸。如无蓝汁。可用蓝子一合。舂蜜和丸。亦不得伤饱。伤则再作。
●犀角散　治小儿热痢。烦闷腹痛。面黄体瘦。
犀角屑（半两）　赤芍药（三分）　黄连（三分去须微炒）　黄芩（半两）　知母（三分）　葳蕤（三分）　地榆（半两微炙锉）　甘草（半两炙微赤锉）
上为粗散。每服一钱。水一小盏。煎至五分。去滓。量大小。日三四度。分减服之。
●牡蛎丸　治小儿热痢。
牡蛎（煅）　黄连（去须）　黄蘖（去粗皮炙）　龙骨　赤石脂　人参　甘草（炙各一两）
上为末。炼蜜和捣千馀杵。丸如麻子大。一二岁儿。每服三丸。四岁至六岁儿。五丸。米饮下。空心午后各一服。
●龙骨散　治小儿热痢。烦闷口乾。不欲乳食。
龙骨（一两）　黄连（三分去须微炒）　地榆（三分微炙锉）　黄芩（三分）　乌梅肉（半两微炒）　赤地利（三分）　鼠尾花（三分）
上为细散。每服以粥米饮调下半钱。日三四服。量儿大小加减。
●熊胆散　治小儿热痢壮热。全不食乳。食乳即吐。
熊胆（半两）　黄连（去须三分）　马齿苋（乾者炒一两）　无食子（煨一枚）　蚺蛇胆（半两）　犀角（镑屑一两）
上为细末。一二百日儿。每服一字匕。新汲水调服。空心午后各一服。大小加减。
●乌梅汤　治小儿热痢。壮热多渴而痢不止。
乌梅肉（去核二枚焙）　黄连（去须）　蓝叶（各一分）　犀角（镑屑）　阿胶（炙燥）　甘草（炙各半两）
上捣筛。三岁儿每服半钱。水七分。煎至四分。去滓。分温二服。空心午后。各一。大小加减。
●麦门冬汤　疗小儿夏月伏暑。吐痢过后。胃中虚热。渴唯饮水。
麦门冬（去心）　甘草（炙各四分）　枳实（炙）　黄芩　人参（各三分）　龙骨（六分）
上切。以水二升。煮取九合。去滓。分温服。
●黄连丹　治热痢。便血频并。
黄连（二两去须）　当归（一两焙）　白头翁　蔓菁叶（各三分焙）　木香　川练子（各半两面裹煨）
上为细末。糯米饭丸如麻子大。每服十粒。米饮下。大小加减。
●地榆散　治小儿痢。腹痛心烦。不欲饮食。
地榆（三分微炙锉）　黄连（半两去须微炒）　赤石脂（一两）　人参（去芦头）　赤芍药（各半两）　杏仁（汤浸去皮尖双仁麸炒微黄）
上为粗散。每服一钱。水一小盏。煎至五分。去滓。不计时。量儿大小。分减温服。
●子芩散　治小儿热痢。腹痛壮热。心烦。不欲饮食。四肢瘦弱。
子芩（一两）　知母（三分）　女萎（三分）　黄蘖（半两微炙锉）　甘草（半两炙微赤）　赤芍药（半两）
上为粗散。每服一钱。水一小盏。入竹叶七片。煎至五分。去滓。不计时。量儿大小分减服。
●黄芩知母汤　治小儿热痢不止。
黄芩（去心）　知母（焙各一两）　山楂（三分）　黄蘖（去粗皮炙半两）　甘草（炙半两）
上捣筛。一二岁儿。每服半钱。水七分。煎至四分。去滓。分温二服。空心午后各一服。一方加竹叶。
●栀子丸　治少小热痢不止。
栀子（七枚）　大枣（四枚炙黑）　黄蘖（三分）　矾石（四分）　黄连（五分）
上为末。蜜丸如小豆大。每服五丸。日三夜二服。不止。稍加至十丸。
●栀子仁散　治小儿热痢。腹痛心烦。口乾。小便赤黄。不欲饮食。
栀子仁（半两）　黄蘖（三分微炙锉）　当归（半两锉微炒）　地榆（三分微炙炒）　黄连（一两去须微炒）
●熊胆散　治小儿热痢。全不欲食乳。身体壮热。
熊胆（一分）　芦荟（三分）　黄连（半两去须微炒）　沿篱豆（一枚）　干马齿苋（一两）
上为细散。每服。以粥饮调下半钱。日三四服。量儿大小加减。
●白头翁汤　治小儿热毒下痢如鱼脑。手足壮热。
黄连（去须一两）　白头翁　酸石榴皮（炙）　犀角（镑屑各半两）
上捣筛。一二岁儿。每服半钱。水七分。煎至四分。去滓。分温二服。空心午间晚各一服。一方无犀角。量大小加减。
●栀子丸　治小儿热痢不止。
栀子仁（七枚）　黄蘖（去粗皮炙三分）　白矾（熬汁枯一两）　枣（大者三枚烧令黑色）
上为细末。炼蜜和丸如麻子大。三岁儿。每服三丸。三四岁儿。每服五丸。米饮下。空心午后一服。
●黄连汤　治小儿热痢。
黄连（去须一两）　黄蘖（去粗皮炙半两）　阿胶（半两炙燥）
上除阿胶外。捣筛。每服半钱。酒半盏。入阿胶一片。同煎至二分。去滓。空心日午后近晚各一服。
●三物汤（一名大黄汤）治小儿久痢不食乳。
大黄（生锉）　甘草（炙锉）　麦门冬（去心焙等分）
上捣筛。每服三钱。水一盏。煎至五分。去滓。分温三服。空心服。量儿大小加减。
●犀角散　治小儿热痢不瘥。
犀角屑（半两）　桂树皮（一两锉）　黄连（半两去须微炒）
上为粗散。每服一钱。水一小盏。煎至五令。去滓。不计时。量儿大小。分减温服。
●黄连汤　治小儿热痢。腹中疼痛或血痢。
黄连（去须）　山栀子仁（各三分）
上捣筛。三岁儿。每服半钱。水七分。煎至四分。去滓。分温二服。空心午后各一服。
●诃黎勒散（一名诃栀散）治小儿赤痢、血痢。腹痛烦渴。
诃黎勒（煨去核）　栀子（去壳各一两）
上为细散。一二岁儿。每服半钱。米饮调下。空心午后各一服。
●黄蘖丸　治小儿热痢下血。
黄蘖（去皮半两）　赤芍药（四钱）
上为细末。和丸如麻子大。每服一二十丸。食前米饮送下。儿大加数丸。
●杏仁汤　治少小夏月伏暑吐痢。过后。胃中虚热。渴唯饮水。
杏仁（五十枚去皮炙）　盐（一合）
上以苦酒一升。煮取一半。量与服之。
●治小儿热痢方。
煮木瓜叶饮之。
●又方
捣蒜敷两足下。
●治热痢备急方。
用井水调腊茶蜜。磨生姜。渴则饮之。
●治热痢方。
小儿冒暑中热。积热在脏。或母触冒热毒。乳儿内因脏腑积滞。外因触中暑热之毒。及内外因、时行、疫气。传染致成下痢。或血痢。治以猪苓汤解除热毒。败毒散去风邪。行滞气。四顺饮荡除热毒。平胃散补养脾胃。五积丸祛除积滞。以四药合用。米汤煎调。吞下五积丸。消积去热。其痢自止。若患血痢。则变白痢。服以温脾之剂。立可收功。
●治热痢。
用五苓散入车前子末。米汤调。吞服黄连阿胶丸。或用香薷汤。倍加赤茯苓、黄连。酒水煎服。或用久年白盐梅。以蜜水各半。并好茶煎服。
●治小儿热痢不瘥。
用蒲根一两。细切。以粟米一合。水一大盏。同煮。米熟去滓。取汁。不计时。量儿大小。加减温服。
●黄白散　治小儿大小。便出黄沫如蟹吐沫者。良久即青。脾之虚热。
大黄　白术（各半分）
上为末。每服半钱。水半锺。煎三分。空心服。
●加味猪苓汤　治热痢、血痢。
猪苓（去皮）　赤茯苓（去皮）　泽泻　白术　麦门冬（去心）　百药煎　黄连（去须）　大黄（煨）　甘草（炙各等分）
上㕮咀。水煎温服。血痢加阿胶、蒲黄。

赤白痢（附论）  ***************************
夫小儿痢下赤白。由脾胃不和。乳食所伤。留滞肠中。与津液相搏。肠虚则泄。故为痢也。虚而有热。则赤。虚而有寒。则白。冷热不调。则赤白相兼。脓血杂下。故名赤白痢。
方
●藿香散　治冷热不调。赤白五色。诸般泻痢。
陈皮（去白）　厚朴　甘草（炙）　枳壳　苍术（米泔浸）　乌豆（炒去皮）　缩砂仁　白芍药　当归　藿香叶　川芎　木瓜　百药煎　阿胶（炒各等分）
上为末。白痢加白姜、木香。赤痢。加黄连。赤白痢。加姜黄连。用生姜茶芽蜜水煎调服。血痢。加诃子肉。
●治中桔梗丸　断冷滞。下赤白青色。如鱼脑。脱肛出。积日腹痛。经时不断。
赤石脂（五分）　吴茱萸　乾姜　附子　当归　厚朴　白术　木兰皮　白头翁　黄连　石榴皮　黄蘖（各二分）
上为末。蜜丸如大豆。二岁儿。服五丸。三岁以上。服十丸。十岁以上。二十丸。暴下者。服少许便瘥。即下者。尽一剂。更合。
●龙骨散　治小儿赤痢白痢。
龙骨（研）　白石脂（研）　胡粉（炒）　白矾（枯过各一两）　诃黎勒皮（二两）　黄连（去须）　陈橘皮（去白麸炒）　阿胶（炙燥）　当归（切焙）　人参　厚朴（去粗皮生姜汁炙各一两半）
上为散。每服一钱。空腹煮白粥饮调下。日二服。
●赤石脂丸　治小儿赤白痢。腹肚㽲痛。不思食。羸瘦。
赤石脂　白矾（烧冷汁浸）　诃黎勒皮　白术　黄耆（锉）　厚朴（去粗皮生姜汁炙锉）　酸石榴皮　乾木瓜（焙各半两）　肉豆蔻（去壳一枚）　乾姜（炮一分）
上为末。炼蜜丸如麻子大。每服五丸。温米饮下。空心午后服。量大小加减。
●温中大黄汤（出千金方）治小儿暴冷。水穀下。或乳冷下青。结不消。或冷实吐下。乾呕烦闷。及冷滞赤白下者。良。若已服诸利汤去实。胃中虚冷。下如水。乾呕眼陷。烦扰。不宜利者。可除大黄。若中乳冷。乳母洗浴。水气未消饮儿。遂为霍乱者。但用大黄。小儿诸霍乱。宜利者。便用大黄。不须利宜温和者除之。
大黄（六分）　桂心　厚朴（去粗皮姜制）　甘草（炙）　乾姜（炮以上各一分）　人参　茯苓（去黑皮）　白术　当归（切焙以上各二分）　桔梗（三分微炒）
上以水三升半。煮取八合。凡儿三十日至六十日。一服二合。七十日至一百日。一服二合半。二百日已来。一服三合。
●白术散　治小儿赤白痢。腹内㽲痛。羸弱。不能饮食。
白术　人参（去芦头各半两）　厚朴（三分去粗皮途生姜汁炙令香熟）　黄连（去须锉微炒）　当归（锉微炒）　地榆（锉）　木香　桂树皮（微炙炒）　甘草（炙微赤各半两）
上为散。每服一钱。水一小盏。煎至五分。去滓。不计时。量儿大小分减温服。
●地榆散　治小儿赤白痢。烦渴寒热。腹痢。羸瘦。不欲饮食。
地榆（三分微炒锉）　酸石榴皮（半两锉微炒）　龙骨（一两烧赤）　当归（半两锉微炒）　黄耆（半两锉）　阿胶（三分捣碎炒）　黄连（三分去须锉微炒）　赤石脂（一两烧赤）　乌梅肉（半两微炒）
上为细散。每服以粥饮下调半钱。不计时。量儿大小加减服之。
●诃黎勒散　治小儿赤白痢。腹胀疼痛。不饮食。四肢瘦弱。
诃黎勒（三分煨用皮）　当归（锉炒）　黄芩　龙骨　地榆（微炒锉）　乾姜（炮制锉）　陈皮（汤浸焙）　白术　甘草（炙微赤各半两）
上为散。每服一钱。水一小盏。煎至五分。去滓。不计时。量儿大小分减温服。
●小香连丸　治小儿泻痢赤白。脾胃虚弱。糟粕不化。腹痛烦渴。身热。并里急后重。
黄连（三两）　乾姜（炮一分）　当归（一两半）　阿胶（炒为末醋煎成膏一两半）
上为末。以胶膏为丸如小豆大。三岁三十丸。米饮下。食前服。一方醋糊丸。大小加减。
●当归丸　治小儿赤白痢不止。腹痛。
当归（切焙半两）　黄连（去须）　龙骨　人参（各一分）　无食子（炮二枚）　鹿角（镑）　豉（焙各一分）
上为末。炼蜜丸如麻子大。每服五十丸。温米饮下。空心午后服。量大小加减。
●诃黎勒丸　治小儿赤白痢。里急后重。
诃黎勒（煨去核）　地榆（去苗微炒）　酸石榴皮（炙焦）　高良姜　赤石脂（各半两）　吴茱萸（汤洗炒一分）　黄连（去须三分）
上为末。炼蜜为丸如麻子大。每服七丸。温米饮下。空心午后各一。看儿大小加减。
小儿暑月多吐泻。其证最宜详审。用药不可差谬。有伏暑吐泻者。小水必不利。宜服五苓敝、香薷散。有伤食吐泻者。其吐及粪皆有醋臭气。宜感应丸。三方易知。今不复载。泻多日。口唇齿俱白及泻粪颇多者。因成冷也。宜以六神散。每二钱匕。加附子末一钱。煎三四服。防变痫也。白者。疳泻。宜官局六神丸。泻者不可急以热止之。若止。变成痢。凡痛者。皆因有积。赤痢热积。白痢冷积。赤白痢。冷热不调积也。赤多白少者。热多冷少也。白多赤少。冷多热少也。
●御米饮子　治赤白痢。
罂粟壳（半两）　人参（一两分）　厚朴（一两去粗皮锉姜汁炒焦）　白茯苓（半两）　乾姜（一分炮）　乌梅（三个连核用）　甘草（半两炙）　诃子（半两去核）
上为粗末。每服五钱。水一小盏半。生姜三片。枣一枚。同煎至一盏。去滓。温服。量儿大小。分减服数。若赤多者。加黑豆三十粒同煎。
●人参汤　治小儿赤白痢。
人参（一两半）　厚朴（去粗皮生姜汁炙一两半）　白茯苓（去黑皮）　甘草（炙各一两半）　桔梗（锉炒各一两一分）　桂皮（去粗皮炙二两）　良姜（一两）
上捣筛。每服一钱。水半盏。煎至三分。去滓。早晨午后服。量大小加减。
●麝香丸　治小儿赤白痢及水泻。
麝香（研半钱）　巴豆（七枚去皮水半盏周蛤粉一匙头同煮水尽去心膜细研）　丹砂（研）　硫黄（各一分研）　草乌头（炮一钱）　砒霜（研半钱）
上为末。用枣肉为丸如黍米大。每服一丸。水泻并秋后痢。粭粉水下。夏至后。新汲水下。赤白痢。生姜汤下。更量儿大小加减。
●青橘皮　治赤白痢脓血相杂。肚疼。
青橘皮（去白焙）　当归（净）　黄连（去须）　乾姜（炮各一两）　厚朴（姜制）　肉豆蔻（各半两）
上为细末。面糊丸如黍米大。每服十粒。米饮下。乳食前。大小加减。一方化蒸饼为丸。
●朴附丹　治赤白相杂。
厚朴（一两涂姜汁炙熟）　附子（一枚炮去皮）　赤石脂（半两）　龙骨（半两）　诃黎勒（一两面裹炮）　乌梅肉（半两炒）
上为细末。炼蜜合丸如麻子大。每服十粒。米饮下。乳食前。空心服。
●诃黎勒丸　治小儿赤白痢。瘦弱。腹痛。不欲饮食。
诃黎勒（半两煨用皮）　黄连（三分去须微炒）　地榆（微炒锉）　赤石脂　当归（锉微炒各半两）　吴茱萸（一分汤浸五次炒）
上为末。炼蜜和丸如绿豆大。不计时。以粥饮下五丸。量儿大小加减。
●鹿角丸　治小儿赤白痢。腹痛。不欲饮食。
鹿角屑　芜荑仁　附子（炮裂去皮各一分）　赤石脂　黄连（去须锉微炙各半两）　当归（锉微炒一分）
上为末。炼蜜丸如绿豆大。不计时。以粥饮下五丸。量儿大小加减。
●白术汤　治小儿赤白痢。日夜三五十行。
白术（一两一分）　乾姜（炮一分）　白茯苓（去黑皮）　甘草（炙一分）　附子（炮去皮各半两）
上捣筛。每一钱。水半盏。煎至三分。去滓。分温二服。空心食前服。量儿大小加减。
●犀角汤　治小儿赤白痢。日夜数十行。腹痛后重。
犀角（镑）　苦参　黄连（去须）　地榆　黄蘖（去皮炙各一两）　天花粉（一分）
上捣筛。每一钱。水半盏。煎至三分。去滓。分温二服。空心午后服。量大小加减。
●木香黄连散　治小儿赤白痢。腹内疼痛。烦闷。
木香　黄连（去须各半两）　诃黎勒（炮去核十二枚）　肉豆蔻（去皮二枚）
上为散。每服半钱。米饮调下。
●中黄散　治小儿下痢赤白。乳食减少。腹痛满闷。
定粉　铅丹（银器内同炒赤）　龙骨（各一分）　诃黎勒（炮二钱）
上为散。每服半钱。紫苏木瓜汤调下。量大小加减。
●豆蔻香连丸　治小儿乳食不节。肠胃虚弱。冷热之气。客于肠胃。下赤白痢。肠胃㽲痛。日夜频并。不食。并皆治之。一方名香连丸。
木香（半两）　黄连（三分去须炒）　肉豆蔻（二枚）　丁香（一分）　诃黎勒（半两煨）
上为细末。粟米粥和丸如黍米大。三岁。每服十丸。乳前服。米饮下。量大小加减。一方无丁香。加阿胶。
●地榆散　治冷热痢。腹痛。下痢赤白频并。
地榆　乌梅　柏皮　甘草　当归
上为末。各等分。清水煎。去滓。服极效。
●罂粟饮　治赤白痢。
丁香（五钱）　黄连（去须）　粟壳（去蒂萼各一两）　甘草（一两）　殭蚕（半两炒去丝）　沉香（三钱）
上用生姜二两。切。同炒为末。每服一钱。米饮下。赤痢。生地黄七寸。白痢。乌梅一钱。并煎汤调下。如有热。小柴胡汤解之。
●小驻车丸　治冷热不调。赤白五色。诸般痢。
黄连（一两去须炒白姜）　白姜（一两炒黄连）　阿胶（一两微炒）　神麴（炒）　当归（一两）
上为末。醋糊丸。赤多黄连甘草汤下。白多。白姜甘草汤下。
●地榆散　治小儿赤白痢不止。
地榆（三分锉）　酸石榴皮（半两炒）　白龙骨（一两）　赤石脂（一两）　黄连（三分炒）
上为散。每服一钱。水一小盏。煎至五分。去滓。放温下。不计时。量大小分减服之。
●鹿角丸　治小儿下痢赤白。
鹿角（镑）　芜荑仁（炒）　附子（炮去皮各一分）　赤石脂（半两）
上为末。炼蜜和丸如麻子大。每服五丸。温米饮下。空心日晚各一服。大小加减。
●蓝叶汤　治小儿赤白痢。挟热多渴。宜服。
蓝叶（一分）　黄连（去须一两）　白茯苓（半两）　冬瓜子（半两炒）
上捣筛。每一钱。入蜜少许。水一小盏。煎至五分。去滓。分温二服。空心午后服。量大小加减。
●黄连汤　治小儿赤白痢。腹痛。
黄连（去须一两）　乾姜（炮）　艾叶（各半两）　乌梅肉（三枚）
上㕮咀。每服二钱。以水一盏。煎去滓。取三分。空心温服。
●地榆饮　治冷热痢。腹痛赤白频并。
地榆（三分）　甘草（二分）　芍药（一钱）　当归（一钱）
上为饮子。每服一钱。水一锺。煎至五分。去滓。服。
●地榆黄连散　治小儿赤白痢。不欲饮食。四肢瘦弱。
地榆（微炙）　当归（三分炒）　黄连（去须炒）　木香（各半两）
上为散。每服一钱。水一小盏。煎至五分。去滓。不计时。量大小加减。
●鹿茸散　治小儿赤白痢。
鹿茸（去毛酥炙）　甘草（炙）　诃黎勒（煨各半两）
上为散。每服半钱。米饮调下。食前。日三服。量大小加减。
●神捷散　治小儿赤白痢。
大枣（四枚）　栀子仁（五枚）　乾姜（半栗子大）
上并烧黑色为散。每服半钱。米饮调下。三四服。量儿大小加减。
●白附子黄连丸　治小儿胃气虚。暴伤乳哺。冷热相杂。泻痢赤白。里急后重。腹痛挣撮昼夜频并。乳食减少。
黄连　木香（各一分）　白附子（炙二个）
上为末。粟米饮丸如绿豆大。或黍米大。每服十丸至三十丸。食前。清米饮下。日夜各四服。
●涩肠丸　治小儿下痢赤白。后重频并。
龙骨　海螵蛸　诃子（炮去核各等分）
上为末。白糊丸如小豆大。每服三十丸。米汤送下。
●黄连阿胶丸（一名香连丸）治肠胃气虚。冷热不调。下痢赤白。状如鱼脑。里急后重。脐腹疼痛。口燥烦渴。大便不利。心躁。不思乳食。
黄连（去须三两）　茯苓（去粗皮二两）　阿胶（炒一两另为末）
上黄连、茯苓。同为末。水调阿胶和药为丸。如黄米大。每服二十丸。乳食前。温米饮下。一方加肉豆蔻、诃子各一两。名小黄连阿胶丸。一方用生姜切。拌黄连炒。去姜。为末。陈仓米饭丸。治痢下纯赤方。糊丸。治脓血相杂。腹中疼痛。不思乳食。
●姜连散　治冷热不调。赤白五色。诸般泻痢。
生姜（四两锉）　黄连（一两去毛生姜炒分作二分）　甘草（五分炙）
上同为末。以黄连、甘草。治热痢、血痢。生姜、甘草。治白痢。米汤下。
●必效鸡子饼　疗小儿一岁以上二岁以下。赤白痢。久不瘥。
鸡子（二枚取白）　胡粉（二钱炒）　蜡（一枣许）
上为末。于铛中熬令消。下鸡子、胡粉。候成饼子。平明空心服。可止痢。
●红倩丹　治赤白痢久下不瘥。
赤石脂　乾姜　肉豆蔻（各一两）
上为细末。白面糊和丸如黍米大。每服十粒。米饮下。食前。
●三骨散　治小儿赤白痢。
狗头骨　羊骨　鹿骨（各一两）
上并烧灰。细研。每服以粥饮调下半钱。不拘时。量儿大小加减。
●黄连芜荑丸　治小儿赤白痢。
黄丹　黄连（去须）　白芜荑（各一两）
上为末。以枣肉和为一块。用炭煅令烟尽。候冷细研。以软饭和丸如绿豆大。每服以水下五丸。日三四服。大小加减。
●百粒丸　治小儿赤白痢。
川黄连　厚朴　吴茱萸（各一两生姜一两擦碎同罨一宿炒香）
上为细末。面糊丸如桐子大者。陈仓米饮下二丸。如黍米大者。粟米饮下百粒。泻甚者。加肉豆蔻一个。没石子二个。
●黄连散　治小儿赤白痢。
黄连（去须）　槟榔（锉）
上为细末。如患赤痢。黄连末二钱。槟榔末一钱。同一处和匀。每服半钱。米饮调下。大小加减。白痢。黄连末一钱。槟榔末二钱。
●治小儿赤白滞下方。
薤白（一把）　豉（二升）
上以水三升。煮取二升。分三服。又方。水五升。煮三沸。百日儿。每服三合。
●又方
乳发灰　鹿角屑（各一分）
上等分。三岁儿。以水和服三钱。日三。
●治小儿赤白痢方。
白蘘荷根汁　生地黄汁（各五分）
上微火上煎一沸。服之。一方单用生地黄汁服之。
●桂连丸　治小儿下痢赤白。腹痛不可食。
桂心　黄连（各等分）
上为末。白糊丸小豆大三十丸。米汤送下。
●桃花丸　治小儿赤白痢。腹痛。可食。
赤石脂　川乾姜（炮等分）
上为末。白糊丸如小豆大。三岁三十丸。米汤下。
●茱萸丸　治冷热不调。赤白五色。诸般痢。腹痛后重。
吴茱萸　黄连（一两去须）
上同炒香熟。各分为二。加甘草同为末。各以酸醋丸。赤白痢二药俱用。赤痢多。用黄连。白痢多。用茱萸。并米汤下。一方治赤白脓血相杂。腹痛后重。无甘草。糊丸。三岁三十丸。如小豆大。
●黄蘖丸　疗小儿赤白痢。腹痛。
黄蘖（半两炙）　当归（六分）
上切。以水一升。煮取六合。温服之佳。一方为末。煨大蒜和丸如绿豆大。以粥饮下七丸。日三四服。大小加减。
●又方
莨菪子　羊肉（薄切布上）
上以绵裹。内下部中。不过再。瘥。
●治小儿赤白痢。
黄连（一两去须微炒）　莨菪子（一分水调炒乾黄黑色）
上为末。用面糊和丸如绿豆大。每服粥饮下五丸。日三四服。大小加减。
●又方
自死牛胆（一枚）　胡椒（五十粒）　乾姜（一钱）
上将胡椒内入牛胆中。寅日于堂屋后从东第七椽悬之。至四十九日。取为末。用面糊和丸绿豆大。每服粥饮下五丸。日三四服。大小加减。
●又方
川乌头（一两炮制去皮）　香墨（半钱）
上为末。用醋面糊为丸如麻子大。每服以米饮下二丸。日三四服。大小加减。
●治小儿赤白痢方。
用苘麻子一两。炒为散。蜜水调下半钱。食前。大小加减。一方为丸蜜水化下二丸。
●治小儿赤白滞下。
捣石榴皮汁服之。一方酸石榴皮烧灰。末服半钱。治少小洞注下痢。粥饮下。
●又方
烧蜂房灰。水和服之。一方。以露蜂房烧灰。用乳汁调下半钱。治血痢。
●罂粟膏　治小儿赤白痢。不思食。下痢频并。
用罂粟壳不拘多少。瓦上炒黄。用醋为末。蜜丸鸡头大。三岁一丸。米汤化下。
●经红散　治小儿下痢赤白。腹痛不食。
用荔枝壳炒为末。三岁半钱。米汤调下。
●又方
用松树皮为末。米汤调下。
●治赤白痢久不瘥。困重。大人亦疗之。
用麻子炒香熟为末。二岁半钱。蜜浆调下。凡下痢日久。急治下部。不晓此者。俱攻其上。不以为意。下部生虫。食其肉。烂儿五脏。便死。烧艾于管中。熏下部。令烟火尽。入少许雄黄。尤妙。
●治赤白痢。赤者热也。白者冷也。冷热不调。成赤白痢。
上以生姜切片。好茶等分。以蜜水各半煎服。姜能助阳。茶能助阴。平调阴阳。解毒散寒。
●治小儿赤白痢及水痢。
用云母粉半两。研作粉。煮白粥调。空心服之。
●治小儿赤痢。
取鸡肠草汁一合。和蜜服之良。
●治小儿赤白痢。渴饮水。又呕逆方。
用楮实炙构叶令香黄。以饮浆半斗。浸构叶使水绿色。然后去叶。以木瓜一个。切。内叶汁中。煮三二沸。去木瓜。使暖细细服。
●治患赤白痢。
用山豆根捣末。蜜丸。空心煎水下二十丸。二服自止。
●治小儿三岁痢。或赤白冷热不调。
用鸡子一枚。破其头如粟米大。出黄白于瓯中。和胡粉如皂角子大。更调入壳内。胡粉蒸令熟。以餧儿。取瘥止。一方鸡子白、定粉相和。研膏。用水七分。煎三分。温服。量儿大小加减。治疳痢兼渴不止。一方以定粉、鸡子清和为饼子。炙黄焦为散。粥饮调下半钱。日三四服。
●治小儿洞下痢。并赤白痢。
用牛角中骨。烧末。饮服方寸匕。一方用牛角䚡灰。水和服方寸匕。粥饮下半钱亦可。量大小加减。
●黄连汤　治小儿赤白痢多时。体弱不堪。
用宣连浓煎。和蜜服。日六七服。量其大小。每煎三分水减二分。频服。一方用黄连一两。去须粗捣。将水煎服。治洞泄不止。
●治赤白下脓。小儿得之三日皆死。此有䘌虫在下部也。
麝香　矾石　巴豆　附子　珍珠　雄黄
上制合取桑条如箭干长一寸。以绵缠头二寸。唾濡绵。沾取药。著绵上。内穀道中。半日。复易之。日再神效。
●治小儿赤白痢
用生地黄汁一合。服之效。
●八味丸　治赤白痢。
枳壳（半两）　杏仁（一百二十粒去皮尖）　盐梅（七枚）　巴豆（二十粒去油）　好茶末（四钱）　黄连（一两）　黄蜡（五钱）　百草霜（二两）　莲蓬（一两）
上为末溶黄腊为丸。赤白痢。甘草汤下。白痢。白姜汤送下。
●六神丸　治赤白痢。
黄连（二两）　木香　麦芽（炒）　枳实（麸炒）　赤茯苓（各一两）　麝香　白矾　巴豆　附子　珍珠　雄黄（各等分）
上制合。取桑条如箭簳长三寸。以绵缠头二寸。唾濡绵。沾取药。著绵上。内穀道中。半日。复易之。日再神效。
●灵妙散　治小儿冷热不调。腹疼泄泻。下痢无度。嗜卧不食。
人参（二两）　甘草（一钱）　罂粟壳（三两切碎炒油黑用）
上件为细末。每服一钱。泄泻。煎姜汤调下。赤白痢。煎生姜乌梅汤调下。白多赤少。用温酒、白汤各一半调下。赤多白少。糖汤调下。乳食前服。忌生冷之物。
●沉香断红丸　治小儿下痢。赤多白少。或纯便血如豆汁。
沉香（半两）　当归（酒浸焙乾）　川芎　芍药　地黄　阿胶（切碎炒）　续断（六味各一两）
上件为细末。煮面糊为丸如黍米大。每服三十丸。温米饮下。乳食前服。
●梅连丸　治小儿下痢赤白。里急后重。不思饮食。　乌梅肉　黄连　黄蘖（去皮）　艾叶（炒焦）　乾姜（以上五味等分）
上件为细末。煮面糊为丸如黍米大。每服三十丸。温米饮送下。乳食前服。
●治小儿赤白痢
以腐乳细切。如豆。面拌。醋浆水煮二十馀沸。服之。
●治小儿及大人赤白痢
以新檞皮一斤。去黑皮。细切。以水一斗。煎取五升。去滓。更煎如膏。和酒服立愈。
●治小儿赤白痢。渴。及饮水呕逆。
用灸构叶令香黄。以饮浆半升。浸构叶使水绿色。然后去叶。以木瓜一个。切。内叶汁中。煮三十二沸。去木瓜。使暖。细细服。渴停。

久赤白痢（附论）  ***************************
夫小儿久赤白痢者。由冷热不调。热乘于血。血渗肠间。与冷气津液相杂而下。甚者。肠虚不复。故赤白连绵。久不瘥也。
方
●黄连散　治小儿久赤白痢。不止。腹痛。虚羸弱。不欲饮食。
黄连（一两去须）　厚朴（去皮涂生姜汁炙令熟）　乾姜（炮制）　木香（各半两）　当归（三分）　黄牛角䚡（三分烧灰）　艾叶（半两炒）　龙骨（半两）　乌梅肉（一分炒）
上为细散。每服。以粥饮调下半钱。日三四服。量大小加减。
●丁香散　治小儿久赤白痢。渐至羸弱。胃气全虚。不欲饮食。
丁香　厚朴（去皮涂生姜汁炙熟各半两）　木香（一分）　黄连（去须锉炒）　当归（锉炒）　诃黎勒（煨用皮）　白术（炒各半两）　赤石脂（一两）　伏龙肝（半两）
上为细散。每服以粥调下半钱。日三四服。量大小加减。
●肉豆蔻散　治小儿久赤白痢。腹内㽲痛。全不思饮食。渐至羸困。
肉豆蔻（三枚去皮）　青橘皮（汤浸去瓤焙）　当归（微炒）　地榆　黄牛角䚡（炒）　厚朴（去皮涂姜汁炒香）　乾姜（炮）　黄连（炒以上各半两）
上为细散。每服以粥饮调下半钱。日三四服。量大小加减。
●断下汤　止赤白久痢不禁。
茯苓（去皮）　白术（各一钱）　甘草（半钱）　草果（三钱）　木香（半钱）　大罂粟壳（十四个去筋醋炒）
上锉。以枣子、乌梅。用瓦器煎服。
●鹿角芜荑丸　治久赤白痢不止。腹痛。
鹿角屑（一分）　芜荑仁（一分炒）　附子（一分炮制去皮）　赤石脂（半两）　黄连（一分去须炒）　地榆（一分）
上为末。炼蜜和丸如绿豆大。每服以粥饮下五丸。日三四服。量大小加减。
●木香散　治小儿久赤白痢。腹胁疼痛。
木香　诃黎勒（煨皮）　臭樗树皮（炙焦）　木贼　黄连（去须炒各半两）
上为细末。每服以粥饮调下半钱。日三四服。量儿大小加减。
●朱砂丸　治小儿久赤白痢。肌体羸瘦。四肢烦热。
朱砂（半两）　巴豆（七枚去皮心研纸裹去油）　麝香（一钱）　雄黄　硫黄（各一分）
上为末。都研匀。汤浸蒸饼为丸如黍米粒大。每服以新汲水下二丸。日三服。量大小加减。
●龙骨丸　治小儿久患赤白痢。日夜频并。腹痛羸瘦。不欲饮食。
黄连（去须炒）　黄蘖　白龙骨　诃黎勒皮（炮）　木香（各一分）　当归（炒）　乾姜　白矾（研各半两）　胡粉（炒黄三分）
上为末。炼蜜丸如绿豆大。三岁儿。每服十丸。温米饮下。日三服。量大小加减。
●妙应膏（一名黄丹丸）治久痢赤白。诸药未效。
密陀僧（末）　黄丹（研）　定粉（研各半两以上研细用醋押铁铫内烧茶褐色）　诃子肉　木香（各一两捣为细末）　真砒霜（一钱）　巴豆（十粒去皮心膜出油）　麝香（一钱）
上都研匀细。用黄蜡四两。慢火熔。同诸药熬成膏。丸如黍米大。每服。末周岁小儿一粒。二三岁、四五岁三粒。六七岁五粒。十岁以上七粒。若血多。甘草汤放冷下。脓多。艾叶汤下。临睡服。一方无木香。用生姜自然汁。浓研香墨。浸蒸饼和丸。以冷甘草汤下。大小加减。
●曲蘖丸　治赤白痢。久不瘥。
神麴（二两半）　麦糵（三两半）　黄连　肉桂（各二两）　茱萸　当归　附子（一两）　川椒（三分）　乌梅（一两）
上为末。粟米糊丸。每服四五十丸。米饮下。小儿量与。
●金鏁散方　治婴孩小儿久患赤白痢。不瘥。
官桂（半两去粗皮姜汁炙）　黄连（一分用茱萸同炒去茱萸不用只用黄连）
上为末。每服。婴孩一字。二三岁半钱。紫苏木瓜汤下。一日三服。

瀼痢（附论）  ***************************
夫小儿瀼痢者。由秋夏晨朝多中暴冷之气。冷气折其四肢。则热不得泄。热气入腹。则变为痢。或赤白小腹胀痛。肌体壮热。其脉洪大急数。皆由冷热气相併。连滞不瘥。故为瀼痢也。
方
●黄连丸　治小儿瀼痢。经久不断。增减有时。
黄连（去须炒）　甘草（炒锉）　人参（去芦头）　赤石脂（各半两）　乌梅肉（一分炒）　龙骨　厚朴（去皮涂生姜汁炙香熟）　枳壳（麸炒微黄去瓤）　黄芩　白茯苓（各半两）
上为末。炼蜜和丸如麻子大。每服以粥饮下七丸。日三四服。大小加减。
●肉豆蔻散　治小儿瀼痢不止。腹痛。
肉豆蔻（去壳）　乾姜（炮）　厚朴（去粗皮涂姜汁炙令熟）　朱砂（细研）　龙骨　订黎勒（煨用皮）　茅香（锉）　枳壳（麸炒黄去皮以上各一分）
上为细散。每服以温浆水调下半钱。日三四服。量儿大小加减。
●治小儿瀼痢方。
甘草　茯苓（各六分）　人参　黄连（各四分）　厚朴（炙）　生姜（各一分）　龙骨（八分）
上以水一升。煎取三合。欲卧。先取盐面麝香为小丸。内下部中。然后此饮分服。甚妙。忌如常法。
●温脏汤　治小儿瀼痢不止。手足逆冷。
肉豆蔻（一两去皮）　乾姜（一两炮）　厚朴（半两去皮涂姜汁炒）　龙骨（半两）　附子（一枚重半两炮去皮）　当归（半两）　茅香（半分）
上为细末。每服一钱。水八分。入姜三片。煎五分去滓。放温。乳食前服。
●通玄丹（一名麝香丸）治小儿瀼痢。久不瘥。腹多膨胀。痢如枣花。
（案：此方缺药味。制法及服法。）

血痢（附论）  ***************************
夫热痢不瘥。则变血痢。由痢久肠虚。热毒留滞。血脉妄行。流渗肠间。肠虚则泄。故为血痢也。
方
●千金枳壳汤　治血痢。
枳壳（煨去瓤）　甘草　黄连（去须）　木贼　当归　阿胶　槐花　荆芥穗　山栀仁（烧灰）　大黄（各半分）
上为末。白盐梅、好茶。蜜丸。食前服。
●胡黄连散　治小儿血痢不止。
胡黄连　黄连（去须）　丁香　芦荟　五灵脂　乾姜（炮）　槟榔（各一分）　木香　麝香（各一钱研）
上为末。用软饭丸如麻子大。每服三五丸。量大小加减。温米饮下。
●黄芩丸　治小儿血痢。腹痛。减食。四肢瘦弱。渴不止。
黄芩（去黑心）　地榆　龙骨　人参　白术　厚朴（去皮姜汁炙一两）　酸石榴皮（切）　白茯苓（去黑皮）　漏芦（去芦头各一两）
上为末。炼蜜和丸如绿豆大。每服七丸。空腹。米饮下。更量儿大小加减。
●黄连散　治小儿血痢。烦热口乾。腹痛。
黄连（一两去须）　犀角屑（一两）　白蘘荷（一两）　黄芩（一两）　白头翁（三分）　蔓菁菜（一两）　吴蓝（一两）　甘草（半两炙赤锉）
上为粗散。每服一钱。水一小盏。煎至五分。去滓。不计时。量儿大小。加减服之。
●蓝叶汤　治血痢不断。
蓝叶（一两）　地龙　人参　乌梅　冬瓜子　蜗牛壳（炒）　赤茯苓　黄连（各半两）
上为细末。每服一钱。水一小盏。煎至六分。去滓。乳食前。温服。
●茜根饮　治小儿血痢不止。肌体黄瘦。腹痛。不能饮食。
茜根（锉一两）　地榆（根锉三分）　马蔺子（炒一分）　黄连（去须）　黄蘖（去粗皮炙）　黄芩（去心各一两半）　当归（切焙一两）
上捣筛。一二岁儿。每一钱。水七分。入生姜二片。同煎至四分。去滓。分温二服。空心晚食前各一服。更随儿大小加减。一方无生姜。
●茜根汤　治血痢不瘥。
茜根　地榆　黄连（去须）　赤石脂　阿胶（各一两炙）　甘草　黄柏（各半两）
上为细末。每服一钱。水八分。煎至五分。去滓。温服。
●黄连汤　治小儿血痢无度。
黄连（去须半两）　甘草（炙锉半两）　黄药子（一分）　吴蓝叶（一分）　栀子仁（二枚）　犀角屑（一分）
上捣筛。一二岁儿。每服一钱。水七分。煎至三分。去滓。分二服。食前服。大小加减。
●地榆汤　治小儿血痢。并虫毒痢。
地榆（锉炒）　黄柏（去粗皮微炙）　黄连（去须）　黄芩（去黑心各一两半）　马蔺子（炒半两）　茜根（锉一两）
上粗捣筛。一二岁儿。每一钱。水半盏。入生姜一片。同煎至三分。去滓。分温二服。食前。日再。随儿大小加减。一方有蔓菁根。无茜根。
●厚肠丸　治血痢脱肛肠虚。
黄连（一两炒）　川楝（去枝）　木香（半两炮）　胶珠（半两）　当归（半两洗）　吴茱萸（半两同黄连一处炒）
上研。粟米饮为丸。食前。米饮送下。一岁小儿。以意加减。
●樗根汤　治小儿泻血不定。
樗根白皮（炙去粗皮三分）　无食子（一枚）　肉豆蔻（去壳一两）　茜根（锉半两）　茶末（一分）
上㕮咀。每一钱。水七分。煎至四分。去滓。分温二服。早晨晚后各一。量大小加减。
●蝟皮散　治小儿脏毒泻血。
刺蝟皮（锉）　陈槐花　白矾　鹿角屑（各一两）　黄瓜（半两）
上同入沙盒子内。盐泥固济。令乾。烧令通赤。取出。为细散。每服半钱。入生姜自然汁两三点。用腊茶调下。
●治血痢神效妙方
罂粟壳（连盖分作四片去瓤用雄黄猪胆涂炙半两）　人参　牡丹花心（六月取子晒乾）　木香（麸炮各半两）　陈米（二钱）
上为细末。蜜汤调下。呕吐不食。甘草橘皮汤调下。不过三服。效。
●柏枝饮　治小儿血痢。进退不定。
柏枝　地榆　白头翁　罂粟壳　甘草（各等分）
上为末。三岁一钱。水半盏。乌梅一个。煎三分。去滓。食前服。
●没石子丸　治小儿肠虚受热。下痢鲜血。或便赤汁。腹痛后重。昼夜不止。遍数频多。
没石子　地榆（各等分）　黄蘖（锉蜜炒一两）　黄连（锉一两半）　酸石榴皮（一两）
上为末。以醋煮。面糊和丸。如麻子大。每服十丸至二十丸。温米饮下。食前服。
●黄连汤
黄连（去须一两半）　艾叶（炒一分）　阿胶（炙令燥半两）　豉（十粒炒令黄焦）
上捣筛。一二岁儿。每一钱。水七分。入葱白二寸。并须切。同煎至四分。去滓。分温二服。空心午后各一。量儿大小加减。
●薤白饮　治小儿血痢。并毒热蛊毒。
薤白（十茎切一方用葱白）　香豉（一合半）　山栀子仁（五枚）　黄连（去须半两）
上除香豉、薤白外。余粗捣筛。一二岁儿。每一钱匕。水七分。入香豉二七粒。薤白一茎切。同煎至三分。去滓。分温二服。量儿大小加减。
●固肠丸　治小儿脏腑虚泻。血痛。
槐蛾（半两炒黄色）　肉豆蔻（三枚面裹烧香）　乾姜（炮制半两）　枯矾（一分）
上为末。面糊和丸如麻子大。乳香汤下。一二岁儿。每服十丸。日进二服。
●地榆丸　治小儿肠虚。腹胀。泻血不止。
地榆（一两）　草豆蔻（三两炮去皮）　黄耆（锉一两）　枳壳（麸炒去瓤半两）
上为细末。面糊为丸麻子大。三岁。每服十丸。草节汤下。日三服。
●四生散　治赤痢。因大肠停积。热毒得之。或点滴鲜血。
罂粟（去萼蒂半生半炙）　黑豆（一合半生半炙）　甘草（半生半炙）　生姜（半生半炙各一两）
上锉散。每服一钱。熟煎温服。如呕食不入。加人参少许。
●必效丹　治血痢频并。
川黄连（二两）　大枣（半升）　乾姜（一两）　白矾（半两）
上用瓦器盛。盐泥固济。留一窍子。以木炭烧烟息为度。取出。捣罗为细末。白面糊丸如黍米大。每服十粒。米饮下。量儿大小加减。
●地榆散　治小儿血痢。
地榆（一两半微炙锉）　黄蘖（一两半去粗皮炙锉）　马蔺子（半两炒）　茜根（一两锉）
上为粗散。每服一钱。水一小盏。煎至五分。去滓。放温。不计时。量儿大小。分减服之。
●麝香散　治小儿血痢不止。
麝香（一钱）　犀角屑（半两炒微焦）　乱发灰（半两）
上研为散。每服半钱。粥饮调下。日三四服。量儿大小加减。
●治血痢脱肛
罂粟壳（大者七个半炙半生）　大甘草（二寸开两片半生半炙）　乌梅肉（捶碎）
上用水一大碗。生姜十片。薤白二十根。煎至一半。去滓。妇人产前产后者。皆可分作二服。十岁以下。分为五六服。大小加减。服后。恶心如醉。一霎时。神验。仍忌生冷、鱼鲞、油腻之物。
●地榆散　治赤痢。因大肠停积。热毒得之。或点滴鲜红。
地榆　诃子　甘草（各等分）
上为末。每服一钱。盐米汤调。空腹服。
●黄芩汤　治小儿血痢不止。肌体黄瘦。腹痛。不能饮食。
黄芩（三分）　艾叶（半两炒）　当归（三分锉炒）
上为粗散。每服一钱。水一小盏。入薤白三寸。豉五十粒。煎至三分。去滓。不计时。量儿大小。分减温服。
●犀角散　治小儿血痢并蛊毒痢。
犀角镑（末半两）　桂皮（去粗皮微炙四两）
上捣筛。一二岁儿。每一钱。水七分。煎至四分。去滓。分温二服。空心午后各一。量儿大小加减。
●青橘丸　治小儿热痢不瘥。血脉妄行。变成血痢。
青橘皮（去白焙）　黄连（去须等分）
上为末。用獖猪胆汁和药。入胆内。以米泔煮熟。取出。入麝香少许。研匀。丸如黍米大。每服十五丸。米饮下。
●双粉丸　治小儿血痢。身热。可食。
轻粉（五分）　定粉（三钱）
上为末。蒸饼为丸小豆大。三岁三十丸。煎艾汤下。
●治血痢
用盐梅除核一枚。腊茶研。煎醋汤沃服。
●又方
用萝卜切碎。取清汁一盏。蜜水各半。煎服。无萝卜以子代。亦可。日晡米饮下。
●备急方
用向东日晒久年壁土。炒车前子。拣净。用米煎服。
●治小儿血痢
取生马齿苋绞汁一合。和蜜一匙。空心饮之。一方捣汁饮之。
●治小儿血痢。烦躁。并治蛊毒痢、赤痢。
取蓝青汁。量大小分减服之。
●疗小儿下鲜血
取栀子仁烧灰。末。水和一钱。服之。量其大小加减。
●治小儿血痢。腹肚㽲痛。
用益母草半两。以水一盏。煎至五分。去滓。不计时。量儿大小分减温服。
●三物汤　治血痢。
胡黄连　乌梅肉　灶下土
上等分为末。食前。茶清调服。
●苦参散　治血痢。
好肥白枣　山栀子（各二十个）　苦参（一分）
上三味。用蒻叶包。再用纸裹。以盐水洗净。黄泥固济。用火煅令通赤。取出。地上过一宿。却取出。为末。陈米饮下。
●治气痢、血痢。频频欲行不行。
黄耆　甘草（炙）　木通　车前子（炒）　净陈皮　净青皮（炒）　制厚朴　罂粟壳（醋炒等分）
上以水煎。空心服。痛加赤芍药、白芍药、制枳壳、乌梅。

脓血痢（附论）  ***************************
夫小儿脓血痢者。由肠胃虚弱。冷热不调。寒多则色白。或如凝脂。与脓兼下。热多则色赤。或似栀子汁。甚则纯下鲜血。冷热交攻。脓血杂下。治法当分其冷、热、疳、蛊而治之。则无不瘥。
方
●疗小儿脓痢。直从春夏至秋冬以来。不瘥者。
薤白（切一合）　生姜　芜荑（各一分）　子芩　黄蘖　当归（各二分）　香豉（一合绵裹）
上切。以煮银水重滤者一升半。煮取九合。分服。以瘥为度。秋末冬末。加赤石脂半两。乾姜一分。白术二分。大小量之。忌如常法。
●黄连汤（一名当归散）治小儿脓血滞痢。并冷痢腹痛。
当归（切一两）　黄连（去须三分）　桂（去粗皮三分）　赤石脂（一两一分）　人参（三分）　乾姜（三分）　龙骨（一两）　白头翁（三分）　甘草（三分）　附子（一两炒）
上锉。如麻豆大。每一钱。水七分。煎至四分。去滓。二服。空心午后。量大小加减。冷去白头翁。加牡蛎三分。
●羚羊角汤　治小儿热痢下血。并体热心烦。口乾。不欲饮食。四肢羸瘦。
羚羊角（屑）　茜根　吴蓝（各三分）　黄连（去须）　赤石脂　地榆　当归（锉炙）　阿胶（各一两炙）　黄芩（去心）　甘草（各半两）
上捣筛。每服二钱。水一盏。煎至五分。去滓。温分三服。
●人参散　治小儿脓血痢。久不瘥。腹痛。不欲饮食。
人参（去芦）　当归（炒）　地榆（锉）　阿胶（炒黄）　黄连（炒）　子芩　黄蘖（炒）　赤芍药　芜荑（炒）　厚朴（生姜汁炙令热以上各半两）
上为散。每服一钱。水一盏。入薤白一茎。豉五十粒。煎至五分。去滓。不计时。量大小各分减。
●赤石脂散　治小儿下痢脓血。肠鸣腹痛。亦治赤白痢。
赤石脂（研）　龙骨（研）　地榆　黄连（去须各一两）　人参（三分）　厚朴（去皮生姜汁涂五次炙）　当归（焙）　乾姜（炮制各半两）
上为散。每服半钱。用米饮调下。日三。或炼蜜丸如梧子大。乳汁下五丸至七丸。空心午后各一服。量儿大小加减。
●肉豆蔻散　治小儿脓血痢。
肉豆蔻（二枚去壳）　当归（焙）　密陀僧（研）　诃黎勒（去核）　黄连（去须）　枳壳（去瓤麸炒各一分）　龙骨（半两）　乾姜（炮一两）
上为散。每服半钱。空心米饮调下。随儿大小加减。
●沉香丸　治小儿乳哺失宜。冷热不调。热冲上膈。冷归下焦。致虚实不等。水穀不化。遂伤泄痢夹积。则变为下痢脓血。
当归　木香　白术（各一两）　沉香　白芍药　人参　蓬莪术　缩砂仁（各一钱半）
上为细末。面糊丸如黍米大。每服十丸、二十丸。米饮下。量大小加减。
●黄连丸　治小儿脓血痢。并赤白痢。
黄连（去须一钱）　龙骨（研）　黄芩（去心）　白石脂（研）　当归（焙）　赤石脂（研各一二分）　乌梅肉（炒半两）
上为末。入研药和匀。炼蜜丸如麻子大。每服五丸。空心服。食前。米饮下。量大小加减。
●鮓汤丸　治小儿泻痢五色脓血。如烂鱼肠。并无大便。只是脓血。肠中搅痛。
粉霜　轻粉　朱砂　硇砂（各一钱）　白丁香（四钱）　乳香（半钱）　巴豆（七粒去皮心不去油）
上为末。蒸枣肉丸小豆大。三岁二丸。煎鮓汤吞下。候积下。与调胃气。并食前服。
●建胃丹　治泄痢并脓血。日渐羸瘦。
黄连（一两炒）　龙骨　白石脂　神麴（炒）　乌梅肉（炒）　乾姜（各半两）　白矾（一钱）
上为细末。醋煮面糊和丸如黍米大。每服十粒。米饮下。量儿大小加减。
●乾姜散　治小儿下痢脓血。腹痛肠鸣。
乾姜（炮制一分）　黄连（去须三分）　人参（三分）　肉豆蔻（去壳一枚）　当归（锉焙三分）　厚朴（去皮涂生姜汁五遍炙五钱）
上为细末。每服半钱。以粥饮调下。空心午后各一服。量大小加减。
●肉豆蔻丸　治小儿下痢脓血。腹痛虚烦。
肉豆蔻（去壳）　诃黎勒（炮去核各三钱）　密陀僧（一钱）　人参　白茯苓（去黑皮各一分）
上为细末。用烧粟米饭丸如绿豆大。每服七丸。温米饮下。
●蜡茶丸　治小儿下痢脓血。寒热不除。
豉（八十粒炒令黄焦）　大豆（炒令黄焦去皮半两）　黄连（去须）　消石（各一分）　黄瓜（醋炒焦七分）　巴豆（二十枚去皮麸炒令出香油）
上为细末。入熔蜡一分。并炼蜜和丸如黍米大。一二百日内儿。每服二丸。一二岁儿。每服可五丸。三四岁儿。每服七丸。米饮下。空心。随儿大小加减服之。
●樗根皮散　治小儿脓血痢。如鱼脑。后重。
臭樗根皮（一分锉炒黄）　枳壳（半分麸炒黄去瓤）　黄连（半分去须）　芜荑（半分炒）　赤芍药（半分）
上为散。每服一钱。水一小盏。入豉三十粒。葱白一茎。煎至六分。去滓。不计时。量儿大小。分减温服。
●鸡屎矾丸　治小儿脓血痢不瘥。渐加瘦弱。
鸡屎矾（一两烧灰）　胡粉（一分炒黄）　龙骨　阿胶（捣碎炒黄）　黄连（去须各一两）
上为末。煎酿醋为膏和丸如绿豆大。每服以暖浆水下七丸。日三四服。量大小加减。
●石榴皮散　治小儿脓血痢。
酸石榴皮（微炒）　乾姜（炮制）　黄连（去须）　诃黎勒（煨去核各一分）
上为细散。每服半钱。空心午后服。米饮调下。各随儿大小加减。
●干蓝汤　治小儿百晬内下痢。如鱼脑。赤白杂痢。腹痛多啼。
干蓝叶　升麻　芍药（各一两）　栀子仁（四枚）
上捣筛。百晬至二百日儿。每一钱。以水半盏。入香豉七枚。薤白一茎。煎至三分。去滓。分温三服。食前。随儿大小增减。一方有龙骨。
●如金散　治小儿泻痢频并。不食多渴。脓血相杂。腹中疼痛。里急后重。心燥身热。
甘草（半两炙）　乌梅（半两）　罂粟壳（三十个蜜炙）　陈皮（一分）
上为散㕮咀。三岁一钱。水半盏。煎三分。去滓。食忌鱼腥、油腻、肥甜、肉食。一方用枳壳。无乌梅。
●白石脂散　治小儿肠澼下脓血。
白石脂（炒令赤一分）　乱发（烧灰一分）　甘草（炙令赤半两）
上为细末。每服一字至半钱。早晨午后各一服。米饮调下。随儿大小加减。
●如圣散　治小儿脏毒。久痢。下脓血。
铅丹（半钱）　硇砂（一皂子大）　腻粉（一钱）　甘草（三分）
上研为末。用好枣一枚。去核。用大麦面裹焙灰烧香熟为度。去面。研为粉。每一枚枣。分两服。煎槐花汤调下。二服定。
●治小儿脓血痢。每日三二十行。立效方。（方见神捷散）
●治小儿水气腹肿。兼下痢脓血。小便涩。
用葶苈子半两。微炒。捣如泥。以枣肉和捣为丸。如绿豆大。每服五丸。枣汤下。空心晚后。量儿大小加减服之。
●治小儿久痢脓血湿䘌方
用艾叶五升。以水一斗。煮取一升半。分三服。
●治小儿下痢脓血。日夜无度。腹痛。里急后重。
罂粟壳（去瓤梗炙）　人参　陈皮　甘草（炙）　地榆　阿胶　木香（各等分）
上为粗末。一岁。每服二钱。水一盏。煎至四分。去滓。温服。如冷痢纯白。即加乾姜炮等分。如热痢纯赤。即加黄连炒等分。忌一切毒物。


卷三百九十八·婴孩下痢门  ——————————————————————————————————————————————————————————————————————————————————————————

疳痢（附论）  ***************************
夫小儿疳痢者。由乳哺不节。生冷过度。伤于脾胃。冷热相搏。致腑脏不调。久而不瘥。即变诸疳。若大肠虚弱。水穀不化。下痢无度。是为疳痢。其证面色萎黄。肌体羸瘦。盗汗壮热。皮毛焦枯。嗜好酸咸。心腹虚胀。痢下蕴瘀。日夜无度是也。
方
●熊胆散　治一切疳痢。
熊胆（研）　雄黄（研）　青黛（研）　丹砂（研各半两）　甘草（炙一两）　黄矾（烧令汁枯）　细辛（去苗叶）　莨菪子（炒各半两）　芦荟（研）　龙胆　当归（切焙）　白矾（烧令汁尽）　蝉蜕（炒）　虾蟆（炙焦各三分）　麝香（研）　黄连（去须）　黄蘖（去须皮各一两）
上为散。六十日至百日孩子。每服一字。一二岁半钱。三四岁一钱。并米饮调下。早晚食前服。
●大疳丸　治小儿疳痢羸瘦。
黄矾（枯）　绿矾（各一两）　胆矾（二钱）　干虾蟆（一枚去肠肚炙）　莨菪子　葶苈（洗各一分）　蜗牛（四枚以上七味入在瓶内盐泥固济候乾火烧通赤取出研为细末）　胡黄连（一分）　生蜗牛（研三枚）　麝香（研）　丹砂（研）　雄黄（研）　牛黄（研各一分）　熊胆（研）　诃黎勒皮　细辛（去苗叶各二分）　青黛（半钱）
上为末。和令匀。烧粟米饭和丸如麻子大。每服三丸至五丸。薄荷汤下。不拘时服。量儿大小加减。
●麝香丸　治小儿疳痢不止。体瘦食少。腹痛羸弱。
麝香（细研）　朱砂（细研）　芦荟（细研）　雄黄（细研）　母丁香（细研）　鹤蝨（细研）　白矾灰（细研）　密陀僧（细研）　没药　龙胆（去芦头）　地龙（微炒）　熊胆（细研各一分）　蟾酥（一钱）　艾叶（半两炒令黄色）　肉豆蔻（半两去壳）　黄连（半两去须）　定粉（半两微炒）
上为末。入研了。再研令匀。以面糊和丸如绿豆大。每服以粥饮下三丸。三日服三次。量儿大小加减。
●芦荟丸　治小儿五疳八痢。腹内积滞。坚硬如石。肚大筋青。面黄羸瘦。寒热往来。目涩口臭。牙龈烂黑出血。常服长肌退黄。杀疳虫。进饮食。消积滞。
青皮（一两去瓤）　陈皮（一两去白炙）　胡黄连（一两半）　石三稜（半两）　使君子（一两）　槟榔（一两）　熊胆（半两）　木香（半两）　蓬术（一两）　神麴（一两炒）　麦糵（一两）　芦荟（半两）　南星（半两）　芜荑（一钱半）　雷丸（三钱炒）
上为末。面糊丸麻子大。每服三十丸。米汤送下。食前服。
●熊胆丸　治小儿疳痢气下痢。腹大肌瘦。常服。
熊胆（研）　胡黄连　夜明砂（炒）　青黛（研）　黄连（去须各一钱一分）　肉豆蔻（一枚去壳）　芦荟（一分研）　龙脑（一钱研）　蟾头（一枚酥炙）　麝香（三钱研）　使君子（一分去壳）　丁香（半分）　无食子（一分）
上为末。粟米饭为丸如绿豆大。每服七丸至十丸。米饮下。日三服。
●青金丹　治小儿惊风。诸疳诸痢。病疳瘠。黄疸。喘粗有气者。或下虫数合。无不即瘥。肥壮无疾。用之有益。
青黛（研三分）　雄黄（研）　胡黄连（末各二分）　丹砂（研）　腻粉　熊胆（温水化）　白附子（为末）　芦荟（研各一两）　麝香（研半两）　蟾酥（烧酒化研）　水银（各桐子大）　铅霜（研）　龙脑（研各一钱）
上同为末。入乳钵内再研令匀。用獖猪胆一枚。取汁。熬过。浸蒸饼少许为丸黄米大。曝乾。一岁可服二丸。量大小增减。惊风诸痫。先以一丸。温水化滴鼻中令嚏。戴目者。当自下。瘛瘲亦定。更用薄荷汤下。诸疳。米粥饮下。变蒸寒热。薄荷汤下。诸泻痢。米饮下。疳蚘咬心。楝实煎汤下。鼻下赤烂。口齿疳虫口疮等。乳汁研涂。病疳眼雀目。白羊子肝一枚。竹刀批开。内药肝中。以麻缕缠。米疳。煮令热。空心服。乳母常忌毒鱼、大蒜、鸡、猪肉。治疳最佳。
●肥儿丸　治小儿五疳八痢。阴阳气不顺。虚痞腹胀。呕逆腹痛。泻痢。消化乳癖。积聚肥退面黄瘦。杀虫安胃。进饮食。此药应有小儿疳病。累服药未效者。不问虚实。便与数服即安。
槟榔（用面剂煨煨熟去面锉焙）　陈皮（洗去白）　青皮（去白）　胡黄连　宣连（去须锉碎微炒）　白芜荑（炒去扇）　使君子（煨去皮）　肉豆蔻（如槟榔法煨）　人参（去芦）　夜明砂（微炒）　赤白芍药　龙胆草
上等分为末。面糊为丸如萝卜子大。每服三五十丸。同紫苏木瓜汤下。泻痢。米饮下。不计时候。日二三服。更量儿大小加减。
●青黛散　治小儿疳痢。脊膂如锯。眼口鼻痒。自咬指甲。头发乾焦。下部急痛。
青黛（细研）　雄黄（研）　朱砂（细研）　附子（炮裂去皮脐）　藜芦（去芦头）　胡黄连（研）　细辛（研）　麝香（细研）　白矾灰（研）　黄矾（研）　莨菪子（水淘去浮者水煮令芽曝乾炒令微焦以上各一分）
上都研令匀。每服以粥饮下半钱。早晨晚后各一服。量儿大小加减服之。
●木香丸　治小儿疳痢。日夜不止。体瘦乏力。不能饮食。
木香　蝉壳（微炒去足）　肉豆蔻（去壳）　黄丹（微炒）　朱砂（细研）　夜明砂（微炒各一两）　赤石脂（细研半两）　黄连（半两微炒去须）　田父（一枚烧灰）　蜗牛（二十枚炒微黄）　麝香（一钱细研）
上罗为末。入研了药令匀。以汤浸蒸饼和丸如绿豆大。每服以温粥饮下五丸。日三服。量儿大小加减。
●厚朴丸　治小儿疳痢。呕逆。
厚朴（去粗皮生姜汁炙三分）　龙骨（半两）　白茯苓（去黑皮）　人参（各三分去芦）　白石脂（半两）　陈橘皮（去白切焙一分）　当归（切焙三分）　肉豆蔻（一枚去壳）　乌梅肉（炒）　乾木瓜（各半分）
上为末。炼蜜为丸如麻子大。每服五七丸。煎姜枣汤下。食前服。
●使君子丸　治小儿五疳泻痢。肌肤黄瘦。多困。好吃泥土。五心常热。烦渴引饮。夜多虚汗。
使君子（去壳面裹煨锉）　木香　无食子（各五枚）　赤芍药　芦荟（研各一分）　肉豆蔻（去壳）　槟榔（煨锉各一枚）　黄连（去须）　麒麟竭（研）　麝香（研各一分）
上为末。粟米饮丸如麻子大。每服五丸至十丸。米饮下。不拘时服。夏秋宜常服。
●兰香散　治小儿一切疳痢。
兰香　人粪　白狗粪　虾蟆　白矾　蜘蛛　蚯蚓　蜗牛子（八味并烧灰）　芦荟（研）　蚺蛇胆（研各一分）
上为散。以苇管斜批吹少许入鼻中及齿上。更以蜜和涂纸上贴之。
●芦荟丸　治小儿疳痢。四肢羸瘦。腹胀鼻痒。皮肤乾燥。下痢不止。
芦荟（细研）　雄黄（细研）　没石子　蛇蜕皮（烧灰）　丁香　熊胆　蝉壳（微炒去足）　蟾酥（研入以上各一分）　麝香　黄连（各半两微炒去须）
上为末。炼蜜丸如米大。每服以粥汤下三丸。别研一丸。吹鼻中。量儿大小加减服之。
●龙骨丸　治小儿疳痢。日夜度数不止。肌体羸瘦。
龙骨（半两）　雄黄（一钱细研）　麝香（一钱细研）　朱砂（一钱细研）　橡实（半两）　蜗牛（二十枚炒令微黄）　牛黄（一钱细研）　白土（一钱）　青黛（一钱）　诃黎勒（一分煨去皮）
上罗为末。入研令匀。用面糊和丸如绿豆大。每服以粥饮下五丸。日三服。量儿大小加减。
●龙骨汤　治小儿三岁以上。疳痢口疮。身体脚手心热。
龙骨（一两）　黄连（去须）　黄蘖（去粗皮炙）　地榆（炙各三分）　白头翁　乾姜（炮）　当归（切焙）　酸石榴皮　白术（各半两）
上粗捣筛。一二岁。每服半钱。水半盏。姜三片。同煎至三分。去滓。分温二服。早晚食前服。量儿大小加减。口疮。取芦荟、赤地利末敷之。下部生疮。取蚺蛇胆、黄连、麝香等分为末。涂敷之。一方有高良姜。
●沉香散　治小儿疳痢。黄瘦焦枯。壮热胀满。
沉香（锉）　丁香　酸石榴皮（各二分）　木香　肉豆蔻（去壳）　诃黎勒（炮去核）　无食子　缩砂仁（各三分）　使君子（去皮半两）
上为末。炼蜜调成煎。每服一豆大。米饮化下。
●熊胆丸　治小儿疳痢。脾胃虚冷。乳食不化。脐腹疼痛。
熊胆（一分）　附子（一枚炮裂去皮脐）　巴豆（七枚去皮心研纸裹压去油）　定粉（一两炒微黄）　黄丹（二两醋炒令紫色净）　砒霜（一钱细研）　乾姜（一分煨裂锉）　硫黄（一钱细研）　诃黎勒（一分煨用皮）
上为末。汤浸蒸饼和丸如黄米大。每服。以冷水下二丸。量儿大小加减。切忌热物。
●定命丸　治小儿疳痢。
青黛（研三分）　乌蛇（去皮骨酒炙一分）　白附子（一枚）　乾蝎（炒七个）　腻粉（研一分）　独角仙（去足炙一枚）　棘刚子（去壳七枚）　麝香（研一分）
上为末。用猪胆汁丸如黍米大。每服三丸。早晨晚后。温水下。
●金髓丸　治小儿急疳。痢不止。或脓或血。或青或黄。发结成穗。或堕落。鼻乾咬指。好吃土炭。
金牙（一分）　乌头（生去皮脐半两）　肉豆蔻（去壳一枚）　诃黎勒（煨去核二枚）　石中黄（如无禹馀粮代）　麝香（研）　丹砂（研各一分）　黄连（捣末用鸡子一枚取清和末并饼炙乾一两）
上捣研为末。炼蜜丸如绿豆大。每服五丸。空心米饮下。日晚再服。量儿大小加减。
●胡黄连丸　治小儿气疳下痢。腹胀。
胡黄连（半两）　蛇蜕（炙一分）　虾蟆（炙半两）　青黛（细研一分）　蜗牛（细研半两）　木香（一两）　诃黎勒皮（半两）　麝香（一分）
上为末。用饭为丸如绿豆大。每服三五丸。米饮下。虫出为度。
●至圣丸　治小儿疳痢腹胀。肌瘦。泄泻不止。
使君子（二十枚去壳）　肉豆蔻（一枚去壳）　丁香　神麴（炒）　雄黄（研细）　熊胆（研各一分）　麝香（细研半钱）　诃黎勒皮（一钱）
上为末白面糊和丸如绿豆大。每服十丸。米饮下。乳食前。量儿大小加减。
●香橘丸　治小儿疳痢。冷热不调。水穀不化。
使君子（二两去皮）　诃子肉（五钱）　神麴　麦芽　甘草（炙）　厚朴（各五钱姜制）　陈皮（三钱）　木香（二钱半）
上为末。炼蜜丸。米汤化下。
●水蓼丹　治血痢疳瘦。
蛇蜕皮（烧灰）　鸡头壳（烧灰存性各一两）　胡黄连　朱砂　水蓼（各半两以上捣罗为末）　芦荟（一分）　牛黄（一分）　粉霜（一钱并各研极细）
上为末。软饭和丸如黍米大。每服五粒至七粒。麝香汤下。量大小加减。不拘时候。
●神圣散　治小儿疳痢。腹大口乾。四肢羸弱。下痢不止。
干虾蟆（一枚五月五日收者去肚肠）　独颗蒜（一颗捣研）　川椒（半两去目以上二味入虾蟆腹中用著大麦面饼裹烧令焦黄色捣罗为末）　麝香（一钱细研）　龙脑（半钱）　芦荟（一分）　朱砂（一钱）　雄黄（二钱细研）
上与前药同研为散。每服以粥饮调下半钱。日三四服。量儿大小。加减服之。
●百中汤　治小儿疳痢。
樗皮（炙）　黄连（去须）　枳壳（去瓤炒）　芜荑（各半两）　生姜（一分）　豆豉（半两）　葱白（三茎）
上细锉。以水五合浸经宿。平旦煎取三合。量儿大小。空腹服之。初服。经日昏沉。后渐渐苏来。全效。更作一剂。热渴。与竹沥饮之。
●阿胶丸（一名白龙骨散）治小儿一切痢。久成疳。
阿胶（炒令燥）　白龙骨（细研）　黄连（去须）　白石脂（细研）　鸡屎白（炒一方用鸡屎丸）　胡粉（炒研）　赤茯苓（去黑皮各一两）
上为末。炼蜜丸如麻子大。每服。米饮下三丸。食前服。更量儿大小加减。
●丹砂丸　治小儿五疳八痢。
丹砂（研）　青黛（研各一分）　丁香（半分）　肉豆蔻（去壳一枚）　无食子（一枚）　麝香（研一钱）　干虾蟆（去头足酥涂炙一枚）
上为末。面糊丸如黄米大。每服三丸至五丸。空心米饮下。
●胡黄连丸　治小儿疳痢。皮毛焦枯。身体羸瘦。喜食酸咸。心腹胀。发热。
胡黄连（一分）　芎藭　蓬莪术（煨锉）　青橘皮（去白焙各半两）　乾姜（炮一钱）　京三稜（三钱煨）　陈橘皮（去白炒半两）
上为末。每抄一钱。入巴豆十粒。去皮心膜。入冷油内。慢火煎。墨色。研细。煮醋面糊丸如黍米大。一岁一丸。薄荷汤下。
●二肝丹
地胆草　漏芦　菖蒲（一寸九节煮各一两）　胡黄连　地榆（各半两以上捣罗为末）　鸡肝　猪肝（一两盐少许同诸药煮肝）
上为末。臼中捣一二百下。成膏。如黍米大。每服十粒。麝香汤下。乳食前。量儿大小加减。
●青黛散　治小儿疳痢。下部痒。
青黛（一分）　蟾灰（一分）　赤石脂（半两）　诃黎勒皮（一两煨）　胡粉（一分炒）　黄连（一分去须炒）　麝香（一分细研）
上捣为散。每服以乳汁调下半钱。日三四服。量儿大小加减。
●桃皮散（一名丁香散）治小儿疳痢赤白。及一切痢。并下部湿䘌。
桃白皮（炙半两）　黄连（去须）　胡粉（炒研）　赤茯苓（去黑皮各一两一方用白茯苓）　黄蘖（去粗皮各半两）　丁香（七粒）
上为散。每服半钱。米饮调下。早晚前服。量儿大小加减。
●豆蔻丸　治小儿疳痢及吐。不吃乳食。四肢瘦弱。
肉豆蔻（去壳一枚）　木香（半两）　丹砂（研）　人参　诃黎勒（煨去核皮）　麝香（研各一分）
上为末。用饭丸如麻子大。每服三丸。空心米饮下。日再服。更量大小加减。
●龙齿散　治小儿疳痢。或口内生疮。
龙齿（半两）　丁香（一分）　黄连（去须）　胡粉（炒）　赤茯苓（去黑皮各半两）　枳壳（去瓤麸炒一分）
上为散。每服半钱。粥饮调下。食前服。量儿大小加减。或加牛黄一钱亦得。有鲜血。加芜荑一分。
●肉豆蔻丸
肉豆蔻（去壳一枚）　诃黎勒（炮去核三枚）　黄连（去须一钱）　赤石脂（细研一钱）　木香（一分）　蟾头（生姜汁炙一枚）
上为末。用蜗牛肉研为丸。如黍米大。焙乾。每服三丸至五丸。粥饮下。食前服。
●六神丸　治小儿疳痢。羸瘦。饮食减少。及肚泻并骤泻。
丁香　木香　肉豆蔻（去壳秤各半两三味同面裹慢火煨）　芦荟（研一两）　使君子（去壳）　诃黎勒（各半两）
上为末。枣肉为丸如绿豆大。每服三丸至五丸。米饮下。空心服。一方。不用枣肉。烂饭为丸。盖饭引入脾也。骤泻不已。用金星丸等推去滞。调理脾胃。
●黄连木香丸　治小儿疳痢。无常色。
黄连（去须）　木香（各半两）　麝香（研一钱）　定粉（一分）　狗肝（一具竹刀切）　虾蟆（一枚切）
上为末。将狗肝、虾蟆。用酒三升。煮烂至一升。去滓。煎成膏。丸前末如绿豆大。每服三丸。空心米饮下。更量儿大小加减。
●莨菪丸　治小儿疳痢。面黄体瘦。盗汗壮热。心腹虚胀。皮毛焦枯。
莨菪子（醋浸一宿炒一两）　木香　胡黄连　芦荟（研细各一钱）　诃黎勒皮（二枚）　肉豆蔻（大者一枚）
上为末。用烧粟米饭和丸如黄米大。每服五丸至十丸。空心米饮下。
●鳖甲散　治小儿疳气。腹胀泄痢。小便赤涩。
鳖甲（去裙襴醋炙）　诃黎勒　木香　赤茯苓（去皮）　苍术（米泔浸焙各一两）　牵牛子（炒一两半）
上为散。食前温水下半钱。日再服。量大小加减。
●使君子膏　治小儿疳痢。腹痛。惊泻清水。脏腑虚滑。不思饮食。
厚朴（姜汁炒）　甘草（炙）　诃子（炮各二两）　青黛（一分）　使君子（半两用醋麸煨用）　陈皮（去白一分）
上为末。炼蜜为丸如鸡头大。作饼。每服一饼。用米饮下。一方有青皮无青黛。若治下痢青积。则用青皮者是。一方。儿百日以上、三岁。每服半丸。乳汁化下。
●香蔻丸　治疳痢。外由风寒暑湿。冷热不调。内因停滞积聚。水穀不化。频下恶物。外证毛乾唇白。额上青纹。肚胀肠鸣。泄下糟粕。
黄连（去须）　木香　诃子肉（煨）　肉豆蔻　缩砂仁　白茯苓（各二钱）
上用饭丸米饮下。
●疗大人小儿久痢成疳方。
豉（三升）　葱白（一握）　桃叶（一握）　盐（二十颗）　苦参（五寸）　青黛（一抄）
上切。以水三升煮取一升二合。法仰卧灌下部中极妙。
●龙骨汤　治小儿痢久成疳。渐渐黄瘦。
龙骨（细研）　诃子肉（炮）　赤石脂（各半两研）　酸石榴皮（一分炒黄）　木香（一分）　使君子（一分）
上为末。每服一字至半钱。点麝香汤调下。
●玉粉散　定痢截疳。　胡粉（一两半）　白龙骨（半两研细）　雄黄（研微炒半两）　漏芦（半两）　白马夜眼（半两洗净烧乾）　楮木根白皮（半两锉末）
上为细末。都拌匀。每服一字至半钱。以鸡子清调下。食乳前。
●青黛丸　治小儿疳痢不止。体热口乾。心烦瘦弱。
青黛（一钱）　熊胆（一钱）　麝香（一钱）　定粉（一钱炒微黄）　蟾酥（半钱）　寒食蒸饼末（一钱）
上都研如粉。用獖猪胆汁和丸如黄米大。每服以粥饮下五丸。日三服。量儿大小加减。
●砒霜丸　治小儿疳痢。
砒霜（一分细研）　白矾灰（半两）　干胆（烧灰半两）　夜明砂（半两微炒）　黄丹（半两微炒）　朱砂（一分细研）
上罗为末。都研令匀。以软饭和为丸如绿豆大。每服以冷水下三十丸。服药后。以桃柳汤洗。衣服裸之。虫子当出。白黄即易瘥。黑者难瘥。忌食热物。
●铅丹丸　治小儿疳痢。
铅丹（炒研）　定粉（炒研各一两）　蛇蜕（炒焦一两）　夜明砂（炒研）　芦荟（研临时各入一分）
上为散。用醋拌和为饼。就热铫上炼熟。细研为散。后入芦荟和匀。每服一字。以米饮调服。早晨午后各一服。量儿大小加减。
●乌梅丸　治小儿疳痢。日夕不止。手足逆冷或下鲜血。并虚渴不止。
乌梅肉（炒）　龙胆　龙骨（各一两细研）　黄连（去须一两半）　地龙粪（炒研一两一分）
上为末。炼蜜丸如麻子大。一岁儿。米饮下三丸。食前服。以瘥为度。一方。用新汲水服。日三。随儿大小加减。
●厚朴丸　治小儿疳瘦下痢。腹胀。不思饮食。脏腑虚滑。常服。化虫、补胃、消疳、肥肌。
厚朴（去粗皮生姜汁炙半两）　陈橘皮（去白切焙一分）　甘草（炙锉）　使君子（去壳面裹煨）　诃黎勒皮（半生半炮各半两）
上为细末。炼蜜丸如小鸡头大。儿三岁以上。每服一丸。米饮化下。百日儿。每丸作四服。乳汁或清米饮化下。如热泻。加青黛一两。
●神安散　治小儿疳痢。烦渴。肌体羸瘦。
黄耆（捶碎蜜水炙锉半两）　甘草（炙锉二钱）　白茯苓（去黑皮）　人参（去芦）　石莲肉（去心炒各一两）
上为细末。每服半两。水半盏。枣一枚。煎三五沸。量儿大小加减温服。
●胡黄连丸　治小儿乳哺不节。生冷过度。下痢不止。面黄肌瘦。腹胀发热。名曰疳痢。
胡黄连（末）　白芜荑仁（末）　芦荟（研末）　麝香（研末各用一分）　巴豆（五粒去皮心膜出细研）
上研匀细。煮面糊和丸如粟米大。每服五丸至七丸。柳枝汤下。不拘时服。
●治小儿疳痢方。
丹砂（半两研）　麝香（研）　熊胆（研）　丁香（为末）　蟾酥（各一钱）
上细研如面。取蟾酥和为丸如黍米大。一岁儿一丸。米饮或乳汁相和下。勿令碎。吃药后。以水浓煎桃柳枝淋洗儿。取一丸吹儿鼻中。以湿青衣覆体。其虫便出。以疾退为度。
●蘖煎丸　治小儿惊疳。身热颊赤。发枯皮燥。烦满吐痢。　黄蘖（去粗皮蜜炙）　黄连（去须）　胡黄连　芦荟　诃黎勒皮
上等分为末。熬猪胆汁和丸如黄米大。每服十丸。米饮下。
●丁香丸　治小儿疳痢不止。渐至困弱。
丁香（一分）　巴豆（七枚以醋浆水一碗半煮尽为度去皮心研纸裹压去油）　黄连（去须一分）　橡子（一分）　白矾灰（一分）
上罗为末。以面糊和丸如黍米大。每服以冷粥饮下三丸。日三服。量儿大小加减服之。
●麝香丸　治小儿疳痢羸瘦。
麝香（一分细研）　铁粉（半两）　鳖甲（半两涂醋煮令黄去裙襴）　黄连（半两去须）　虾蟆（一枚烧灰）
上罗为末。以软饭和丸如麻子大。每服以温汤下五丸。日三服。量大小加减服之。
●抵圣丸　治小儿疳痢不止。渐加黄瘦。
巴豆（五枚去皮心研纸裹压去净油）　硫黄（一钱）　粉霜（半钱）　朱砂（一分研）　没石子（末一分）
上都研如粉。用糯米饭和丸黄米大。每服以冷水下二丸。量大小加减服之。
●砒霜丸　治小儿五疳八痢。
砒霜（研一钱）　凝水石（烧）　附子（炮裂去皮脐各一分）　定粉（炒半两）
上为末。用粟米饭和丸如麻子大。每服三丸五丸。米饮下。量儿大小加减服之。
●清金散　治小儿疳痢。
铅丹　莨菪子　胡粉（各半两）　大枣（二十枚）
上杵作团。烧令通赤。取出。候冷。研细。每服半钱。空腹米饮调下。晚后再服。
●龙骨散（一名胡黄连散）治小儿疳痢。日夜不止。肌肉消瘦。面黄发焦。啼叫不止。
龙骨　胡粉（炒各一分）　黄连（去须半两）　白矾（烧令汁尽一分）
上为散。每服半钱。米饮调下。空心服。日三服。量儿大小加减。一方用胡黄连。
●丁香丸　治小儿疳痢。日夜无数。脱肛。身体瘦羸。
丁香（三枚）　麝香（研少许）　青黛（一分研）　虾蟆（一枚去肚足炙令黄色）
上为末。煮浆水饮为丸如粟米大。每服三丸。温水下。量儿大小加减。
●肉豆蔻丸　治小儿疳痢不止。
肉豆蔻（一枚去壳）　胡黄连（一分）　砒霜（半分细研）
上罗为末。用糯米饭和丸如黍米大。每服。冷水下一丸。切忌热物。
●芦荟丸　治小儿疳痢不止。
芦荟（半两）　定粉（半两）　黄丹（三分微炒）　夜明砂（三分微炒）
上研为散。每服以粥饮调下半钱。日三服。量儿大小加减服之。
●朱砂丸　治小儿疳痢。四肢乾瘦。腹胁胀满。食不能消。
朱砂（细研）　硫黄（各一分研）　巴豆（七枚去皮心研纸裹压去油）　蟾头灰（三钱）
上都研如粉。以面糊和丸如黄米大。每服以甘豆汤下三丸。量儿大小加减。
●牛黄丸　治小儿疳痢不止。体热心烦。腹痛。不能乳食。
牛黄（一钱）　麝香（半钱）　蟾酥（半钱）
上都研如粉。用汤浸蒸饼和丸如黄米大。每服。空心。冷姜醋汤下二丸。量儿大小加减。
●麝香丸　治小儿疳痢不止。
麝香（研一钱）　使君子（去壳半生半炮）　无食子（半生半炮各二枚）
上为末。以薄面糊丸如小豆大。每服三丸五丸。米饮下。
●和痢丸（一名戊己丸）治小儿疳气下痢。脾受湿气。脐腹刺痛。
黄连（去须）　白芍药（各半两）　吴茱萸（炒一两）
上同炒紫色为末。陈仓米饭丸如黍米大。每服三十丸。空心米饮下。小儿就乳与服。一方面糊为丸。
●治小儿疳痢肚胀
用薤白一握。生捣如泥。以粳米粉蜜和作饼。炙热。吃三二服效。
●治痢成疳
用葎草取蔓。筛。量多少。管吹穀道中。不过三四度。神效。
●疗小儿疳痢渴瘦方。（一名治小儿疳痢发渴方）
椿木根皮（乾末）　粟米（捣粉煮饮汁）
上以蜜和作丸。每服五丸至七丸、十丸。以瘥为度。一方。以粟米研煮糊为丸。一方。以蜜为丸如绿豆大。每服五丸。若下部开。以乾末频吹之。一方。一丸内竹筒中。吹入鼻中三遍。瘥。服丸以饮下。
●又方
用蜗牛三五十枚。于净盘内。以物盖。令行动。有似银泥。以腻粉和。揩取。便丸之如黍米大。不计时候。以温水下二丸。
●又方（一名麝香散）疗小儿痢。下部开。并有疮。疳痢。经四五日。吹药止痢。疗疳神验。
黄连（三分捣末）　麝香（少许研）
上相和。以竹筒吹下部中。三度止。
●治小儿疳痢
单煮地榆汁如饧糖与服。便已。又毒蛇螫人。捣新根汁饮。兼薄良久。赤白下骨立者。地榆一斤。水三升。煮取一升半。去滓。再煎。如稠饧。绞滤。空腹服三合。日再。
●治小儿疳痢痔疾
用茺蔚子、益母草叶煮食之。取汁饮之。亦妙。
●治疳痢腹中诸疮
用椿皮煮汁饮之。或烧灰和酒服之。
●治小儿疳痢
用飞廉为散。以浆水一盏下。大效。
●治小儿疳痢
若行数暴多。生蔷薇根洗净。切。以适多少。浓煎汁。稍温饮。
●又方　治小儿疳痢不止。肌体黄瘦。宜服。
取椿白皮一握。仓粳米五十粒。葱白一握。甘草三寸。炙豉两合。以水一升。煮取半升。频服之。小儿以意服之。一方。椿白皮为末。面作丸。日乾。水煮服。加盐醋亦可。一方。臭樗根白皮涂蜜炙焦。罗为散。每服用粥饮调下半钱。一方。椿樗白皮。叶与皮切用皆可。
●疗小儿疳痢困乏垂死方
用益母草一握。以煮汁食之。取足。瘥止甚妙。
●治小儿疳痢
用椿木俗名楮椿。可煮汁后灌之。
●治小儿疳痢不止。肌体黄瘦。
取橡斗子内仁二枚。煨熟。大人烂嚼。与儿食乏。取汁灌之。亦佳。
●治小儿因吃交乳。变成疳痢。色转不定。宜服此方。
用狗骨腐烂者。不问多少。烧成灰。细研为散。每服浓煎桃叶汤调下半钱。日三服。量儿大小加减。
●又方
取鸡子一枚。敲突。以巴豆一粒。线穿之。内入鸡子内。用纸裹。以生面糊定。于饭甑内蒸令热。去巴豆。每日只吃鸡子一枚至二枚。当泻下恶物即瘥。
●治小儿疳痢不止。宜服此方。
用莨菪子四两。淘去浮者。水煮令芽出。曝乾。却炒成黑色。捣罗为末。以白面四两。和搜作饼子。炼乾后。却捣散。每服以粥饮调下一字。空心午后各一服。量儿大小加减。
●治小儿疳痢肚胀
用鸡子一个。开窍。入巴豆一粒。去皮。腻粉一钱。用纸四五十重裹。甑上蒸一二度。打破。取出。共研。入麝香。添糊为丸如梧桐子大。量儿大小加减。临卧服。
●治小儿疳痢。所下之痢。多黄沫白涕。但发稀面黄。腹大肌瘦。忽非时泄泻。不成肌肉。宜吃此方。
使君子（蒸三度半两）　诃子（面裹煨去核只用皮一两）　白芜荑　萆薢　川芎　槟榔　肉豆蔻　木香（各一分）
上为细末。每服一钱半。空心。仓米汤调下。量儿大小服之。
●木香丸　治疳痢。冷热不调。五色杂下。里急后重。
诃子肉（炒一钱）　黄连（净三钱）　木香　紫厚朴（去粗皮姜汁炒）　夜明砂（隔纸炒各二钱）
上为末。粳米饭丸麻子大。每服十五丸。干艾叶生姜煎汤。食前服。
●胡粉丸　治小儿疳痢。渴不止。
胡粉（研半两）　鸡子（一枚）
上将鸡子打头上。破如钱眼大。入定粉于鸡子壳内。以纸糊定。用水一升。入铫子内慢火煮热。取出壳。每服与梧桐子大哺之。日三五度。量儿大小。以意加减服之。
●又方
杏仁（一分汤浸去皮尖双仁）　腻粉（一钱）
上研杏仁如膏。加腻粉相和令匀。用面糊和丸如绿豆大。空心。以粥饮下三丸。
●治小儿疳痢及妇人阴疮
用鸡卵和光粉。炒乾用。
●治小儿疳痢
以虎胆研。水服之。
●治小儿疳痢痔疾
以益母草叶煮粥食之。取汁饮之。亦妙。
●治小儿疳痢
以蚺蛇胆灌鼻中及下部。
●治疳痢
以鸡子和蜡炒服之。

无辜疳痢（附论）  ***************************
夫小儿无辜疳痢者。是脑后有核。如弹丸。捏之皮下转动者是也。若渐长大。即随气血流散所在停留。子母相生。侵蚀脏腑肌肉。或即生疮。大肠泄痢脓血。毛发皮肤枯藁。肌体日渐瘦羸。肠胃既虚。痢无时节。故名无辜疳痢也。
方
●乾蟾丸　治小儿无辜疳痢。黄瘦腹疼。或腹内有虫。
干虾蟆（一枚涂酥炙微黄）　漏芦（一两）　菖蒲（一两）　雄黄（三分细研）　朱砂（三分细研）　麝香（一分细研）
上为末。都研令匀。炼蜜和捣一二百杵。丸如绿豆大。每服以粥饮下五丸。日三服。量儿大小加减服之。
●无食子丸　治小儿无辜疳痢。
无食子（煨）　甘草（炙）　龙骨（研）　当归（焙）　黄连（去须）　人参（各一两）
上为末。炼蜜丸如麻子大。每服三丸、五丸。米饮下。早晨日午服。以瘥为度。
●疗小儿患无辜疳痢
龙骨（研）　当归（炒）　黄连（去须）　人参（各二两）　甘草（一两炙）
上为末。蜜丸梧子大。每服两丸。白饮下。次日再服。五岁以上五丸。若小不能吞丸。即研饮之。
●朱砂散　治小儿无辜疳痢。久不瘥。渐至羸弱。
朱砂（细研）　白马夜眼（微炙）　丁香（研）　地榆（微炙锉各一分）
上为细散。每服以粥饮调下半钱。日三服。服后即吃雉肝。粟米粥饮下效。一方。无地榆。
●胡粉散　治小儿无辜疳痢。鼻中干塞。眼内有晕黄。昏不见物。体热心烦。口乾。顶上生疮。
胡粉（二钱）　白龙骨（末二钱）　胡黄连（末三钱）
上同炒过后。更研令细。每服以鸡子清调下半钱。日三四服。量大小加减。
●漏芦丸　治小儿无辜疳痢。羸弱。不欲饮食。及腹内虫动作。多吐清水。
漏芦（一两）　猪肝（一两煿干）　楮树根白皮（一两锉）
上为末。炼蜜和捣一二百杵。丸如弹子大。每服。温水研一丸。不计时。量儿大小。分减服之。
●又方
用雉肝一具。薄切。煿干为散。每服以粥饮调下半钱。日三服。每服药后。宜吃粳米软饭少许。
●治小儿无辜疳。腹胀或时泻痢。寒热不调。
用地胆草一两。为散。每服一钱。以猪胆一两。入盐少许。煮熟。不拘时。量儿大小分减食之。不许轻用。
●治小儿无辜痢赤白。兼成疳。
用胡粉熟蒸。熬令色变。以饮服之。
●煮肝散　治小儿无辜疳痢。肚胀或时泻痢。冷热不调。
用漏芦一两。杵为散。每服以猪胆一两。散子一钱。盐少许。以水煮熟。空心顿服。量儿大小加减。

疳痢久不瘥（附论）  ***************************
夫小儿疳痢久不瘥者。因脏腑宿挟疳气。又乳食不节。冷热相乖。肠胃既虚。遂令下痢而不瘥。连滞日月。故名久疳痢也。
方
●青黛散　治小儿疳痢久不瘥。日渐羸瘦。
青黛（一两细研）　麝香（细研）　雄黄（细研）　朱砂（细研）　蚺蛇胆　黄蘖（涂蜜微炙锉）　苦参　桂心　杏仁（汤浸去皮尖双仁麸炒微黄以上各半两）　乾姜（一分炮裂锉）　白矾（半两烧令汁尽）　细辛（一分）　黄连（半两微炒去须）　藜芦（去芦头一分）　附子（半两炮裂去皮脐）　莨菪子（半两水淘去浮者水煮令芽出候乾炒令黄黑色）
上罗为散。都研令匀。以甘草水调下半钱。日三服。一岁儿服一字。三岁儿服半钱。量儿大小加减。若口有疮及鼻痒。酥和绿豆大。安鼻中。若头疳疮及下部有疮赤烂。并用散敷之。
●黄连散　治小儿疳痢。经久不瘥。肌肤羸瘦。宜服。
黄连（去须微炒）　胡黄连　朱砂（研细）　麝香（细研）　蜗牛（微炒各一分）　牛黄（研）　铅霜（研各一钱）　订黎勒（煨用皮）　没石子（微煨）　使君子（研）　肉豆蔻（去壳）　定粉（炒微黄）　黄丹（微炒）　龙骨（各一分研）
上细罗为散。每服粥饮调下半钱。日三四服。量儿大小加减。
●当归汤　治小儿久患疳痢。
当归（切焙）　人参　乾姜（炮）　木香（各三分）　桃白皮（炙锉）　槐白皮（炙锉）　丁香（研）　阿胶（炒燥）　龙骨（各一分）　黄连（去须各一两）　麝香（研一分）
上捣筛。与麝香和匀。一二岁每用半钱。水一小盏。煎至四分去滓。分温二服。更量儿大小加减。
●朱砂丸　治小儿疳痢久不瘥。体瘦羸弱。皮毛乾燥。发无润泽。
朱砂（细研水飞过）　青黛（各半两）　麝香（研）　粉霜（研）　芦荟　雄黄（各一分）　田父灰（半两）　蛇蜕皮（三尺烧灰）　胡黄连（三分末）　虎睛（一双酒浸一宿炙微黄）　牛黄（半两）　蟾酥（一钱）
上为末。用软饭和丸如麻子大。每服以粥饮下五丸。日三服。量儿大小加减。
●麝香丸　治小儿疳痢久不瘥。腹内胀。
麝香（一分研）　巴豆（去心皮半两）
上先将巴豆入麻油中煎。令黑色。研烂。用纸五重裹。出油尽为度。与麝香同研匀。用稀糊和丸如黍米大。每服一丸或二丸。米饮下。空心午后各一。更量儿大小加减。
●黄连散　治小儿疳痢久不瘥。
黄连（去须）　白茯苓（去黑皮锉）　阿胶（炒燥）　黄蘖（去粗皮锉）　人参　丁香（各半两）　诃黎勒（三枚炮去核）　桃白皮（炙锉三分）　无食子（无孔者三枚）
上为散。每服半钱。米饮调下。空心。日午近晚各一服。更量儿大小加减。
●雄黄丸　治小儿疳痢。经年不止。进退不定。状如白胶。
雄黄（研）　凝水石（烧研）　白矾（枯研）　水胶（锉）　丹砂（研各半两）　砒霜（研半钱）　铅丹（研）　鸡子皮（烧灰各一分）　大黄（炒锉一两）
上为末。和匀。以蟾酥面糊和丸如绿豆大。每服一丸至二丸。石榴皮汤下。生姜汤新汲水亦得。早晚食前各一。更量儿大小加减。
●丁香散　治小儿疳痢久不瘥。
丁香　诃黎勒皮　当归（切焙各半两）　龙骨（研）　麝香（研）　胡黄连（各一分）　肉豆蔻（去壳一枚）
上为散。每服半钱。米饮调下。早晨午后各一。量儿大小加减。
●五灵脂散　治小儿宿挟疳气。因乳食不节。肠胃虚损。下痢日久。
五灵脂　赤箭　龙骨（各一分）　麝香（研）　丁香（各半钱）　熊胆（研）　胡黄连（各一钱）　芦荟（研半钱）
上为细散。每服半钱。陈米调下。
●夜明砂丸　治小儿疳痢久不瘥。不吃乳食。渐加黄瘦。
夜明砂（一分微炒）　诃黎勒（半两煨用皮）　龙骨（半两）　熊胆（细研）　朱砂（细研）　牛黄（细研）　麝香（细研一分）　黄连（半两微炒去须）
上为末。都研令匀。以猪胆汁和丸如黍米大。每服以粥汤下五丸。日再服。
●獖猪胆丸　治小儿疳痢久不瘥。食物即呕。
獖猪胆（瓦上煿干二两）　胡椒　乾姜（炒）　芜荑（炒）　陈橘皮（去白焙各一分）　莳萝（微炒半两）　苍术（炒三分）
上为末。用稀糊和丸如麻子大。每服五丸。米饮下。早晚后各一。量大小加减。
●龙胆丸　治小儿疳痢久不瘥。体热心烦。不欲乳食。
龙胆（一分去芦头）　使君子　胡黄连　苦楝树根皮（炙微黄锉各半两）　麝香（一分）　蟾酥（半钱）　臭樗根皮（半两炙微黄炒）
上为末。都研令匀。以面糊和丸如绿豆大。每服以粥饮下一丸。儿稍大以意加之。
●蝉蜕丸　治小儿疳痢。或青或黄。项细腹胀。口鼻生疮。日加羸瘦。久不瘥。
蝉蜕（去头炙）　麝香（研各一分）　青黛（研）　阿胶（炙炒各半两）　蛇蜕皮（一条烧灰）　瓜蒂（七枚）
上为末。稀糊和丸如绿豆大。五岁以下。每服三丸或五丸。米饮下。空心。日午近晚各一。更量儿大小加减。
●天灵丹（一名神效杀疳丸）治疳痢久不瘥。四肢羸瘦。或心忪惊悸。
干胆（一两烧灰一方用人粪）　天灵盖（一个烧灰）　莨菪子（半两水淘去浮者炒令黑色）　胡黄连（半两末）　砒霜（一分同天灵盖湿纸三五重裹胶泥固济于木炭火上烧令通赤取出候冷以上都研细末次入）　麝香（一分）
上件都拌匀。软饭和丸如黍米大。每服五粒。乳汁下。量儿大小加减服之。不计时节。孩子昏昏似醉。以衣盖覆。候睡觉。看两手十指节头。有毛白者。立瘥。赤者。五日内瘥。青黑者。难瘥。
●蜗牛散　治小儿疳痢不瘥。肌体黄瘦。爱食泥土。
蜗牛（二十枚）　蛇蜕皮（一分）　莨菪子（半两水淘去浮者）　干蜣螂（半两）　臭黄（一分）　夜明砂（一分）
上都入磁瓶子内。以泥封瓶口。烧令药熟。候冷取出。捣罗为散。每服以粥饮调下半钱。日三四服。量儿大小加减。
●诃黎勒散（一名龙骨散）治小儿疳痢久不瘥。
诃黎勒（炮去核）　龙骨（研）　赤石脂　密陀僧（煅）　酸石榴皮（焙）　麝香（各一分）
上为散。每服半钱。米饮调下。空心食前服。若是脓血痢。黄连汤调下。量儿大小加减。
●黄连散　治小儿疳痢久不瘥。并暴痢。
黄连（去须）　黄蘖（去粗皮锉各三分）　桃白皮（炙锉）　胡粉（各半两炒微黄色）　丁香（二分）　沉香（二分）　川椒（三分）　木香（二分）
上为散。每服半钱。米饮调下。空心午后各一。量儿大小加减。
●丹粉散　治疳痢久不瘥。肌肤羸瘦。
黄连（微炒）　胡连（炒令微黄各一两）　酸石榴皮（三分锉微炒）　诃黎勒（一两煨用皮）　枣（二十枚去皮烧为灰）
上捣为散。每服。煎糙米粥饮调下半钱。日三四服。量儿大小加减服之。
●蝉壳散　治小儿疳痢久不瘥。日夜度数无恒。
蝉蜕（去头足微炒）　蜗牛壳　乾漆（捣碎炒令烟出各一分）　狗头灰（三分）　夜明砂（一分微炒）
上为末。汤浸蒸饼和丸如绿豆大。一岁。以粥饮下一丸。儿大小即随年加之。
●砒霜丸　治小儿久疳痢不瘥。宜服。
砒霜　雄黄　朱砂　麝香　乾蟾灰（以上各一分）
上为细末。汤浸蒸饼和丸如黍米大。每服以冷粥饮下一丸。日再服。忌热物。
●救急散　治小儿疳痢久不瘥。
丁香（二十七粒一方用母丁香）　鸡屎矾（烧灰）　麝香（研各一分）　黄柏（去粗皮锉一两）
上为散和匀。每服半钱。早晨。米饮调下。相继煮苜蓿。并勿令熟与吃。极效。更量儿大小加减。
●芜荑丸　治小儿疳痢久不瘥。
芜荑（炒为末半两）　羊子肝（一枚）
上先用米泔煮羊肝令熟。切作薄片。将芜荑末糁在肝内。捣烂。更入少许糯米。糊和丸麻子大。每服五丸。米饮下。早晚前各一。量儿大小加减。
●胡粉散　治小儿久痢。无问冷热。疳痢、水穀痢。日夜不止。
胡粉（研细三分）　枣（七枚去核入胡粉在内）
上捣为饼。煅赤取出。以碗合之。候冷。细研为散。每服五分。米饮调下。空心午后各一。更量儿大小加减。
●芦荟丸　治小儿疳痢久不瘥。肚大有青筋。渐瘦。
芦荟（一两）　粉霜（一两）
上同研为末。以水煎黄连汁至浓。和丸如绿豆大。每服。食前以粥饮下五丸。量儿大小加减。
●煞疳丸　治小儿疳痢久不止。
雄黄（研）　麝香（研）　牛黄（研）　芦荟（研）　朱砂（细研）　胡黄连　密陀僧（烧令赤色研）　龙骨（烧令赤色以上各一分）　青黛（半两研）　金箔（十片研）　肉豆蔻（二枚去壳）　蟾酥（半分熟水化如泥）
上罗为细末。入研了药及蟾酥。研令匀。汤浸蒸饼和丸如黄米大。每服。温水下三丸。煎黄连苦参汤洗身上。用青衣盖。出虫后。便瘥。
●暖肠丸　治疳痢下。久泻不止。脏腑冷热。
木香　肉豆蔻　丁香　胡椒
上等分为末。蒸饼为丸如绿豆大。每服三、五丸。用米饮下。

疳痢腹胀（附论）  ***************************
夫小儿疳痢者。由痢多而肠胃虚弱。冷气在内。与脏气相搏。真邪交击。故令腹中㽲痛。
方
●附子散　治小儿疳痢。多有白脓。腹内㽲痛。
附子（一枚炮裂去皮脐）　龙骨（细研）　赤石脂（细研各半两）　密陀僧（细研）　黄丹（微炒）　乌贼鱼（烧灰）　赤芍药（以上各一分）　枣（五枚烧灰）　诃黎勒（一分煨用皮）　炭皮（一分）
上为细散。每服以粥饮调下半钱。日三四服。量儿大小加减。
●木香丸　治小儿疳痢者。腹胀㽲痛。
木香　附子（生用去皮脐各半两）　巴豆（半分去皮心研纸裹去油）　蟾酥（半分入研）　青橘皮（汤浸去白瓤焙）　肉豆蔻（去壳各半两）　朱砂（细研）　人参（去芦头各一分）
上为末。用醋煮面糊为丸如粟米大。每服粥饮下二服。量儿大小加减。
●草豆蔻散　治小儿疳痢腹痛。不下乳食。
草豆蔻（三分去皮）　龙骨（一两）　酸石榴皮（三分锉炒微黄）　高良姜（一分锉）　当归（锉微炒半两）　乾姜（一分炮裂锉）　子芩（三分）
上为散。每服一钱。水一小盏。入薤白一茎。煎至五分去滓。不计时。量儿大小。分减温服。
●白术散　治小儿疳痢。腹胀㽲痛。日夜三十行。
白术（一两微炒）　当归（锉微炒）　地榆（微炒锉）　木香　赤芍药　甘草（炙微赤锉各半两）
上为粗散。每服一钱。水一小盏。煎至五分去滓。不计时。量儿大小。分减温服。
●胡黄连丸　治小儿疳痢。腹痛不止。
胡黄连（半两）　没药　木香（各一分）
上罗为末。用糯米饮和丸如绿豆大。每服。以粥饮下五丸。日三四服。量大小加减。

疳痢下部湿䘌（附论）  ***************************
夫小儿乳食不节。冷热相乖。伤于脏腑。致成疳气也。若脾胃虚弱。则哺乳不消。大肠虚寒。遂变泄痢。因其久痢不止。肠胃俱虚。为水湿所乘。腹内虫动。侵蚀下部。故名疳痢湿䘌也。
方
●黄丹丸　治小儿疳痢不止。下部湿䘌。宜下虫。即自止。
黄丹　定粉　蛇蜕皮（烧灰）　蝉壳（各一分）　青州枣（四十九枚去核）　乾蟾（一枚烧灰）　醋（小半盏）
上都捣为一团。以炭火烧令烟尽。取出。捣罗为末。入麝香末一分。更同研令匀。以面糊和丸绿豆大。每服以温水下五丸。为散即服一字。良久。当有虫出。黑者难治。
●如圣丹　治肠胃俱虚。腹内虫动。侵蚀下部。疳痢湿䘌。
乾蟾（七枚烧灰）　蝉壳（半两）　蚺蛇胆（一分）　大枣（一分去核烧灰以上捣罗为末）　黄丹　定粉　麝香（各一分并细研）
上同拌匀。用好醋一大盏。捣一二百下。成膏如黍米大。每服五粒至七粒。米饮下。量儿大小加减。或化三两粒。涂患处。若虫出即愈。
●麝香丸　治小儿疳痢。下部湿䘌。
麝香（一钱）　虾蟆（半两烧灰）　砒霜（一分）　蝉壳（半两烧灰）　蜗牛（半两烧灰）　蛇蜕皮（半两烧灰）
上同研为末。用软饭和丸如粟米大。每服以冷粥饮下三丸。量儿大小加减。
●桃白散　治肠胃俱虚。腹内虫动。侵蚀下部。疳痢湿䘌。
桃木白皮（一两）　黄蘖（一两蜜炙锉）　黄连（一两去须蜜炒锉）　蛇蜕皮（半两烧灰）　干蜗牛（一分烧灰）　青州枣（五十枚去核烧灰）
上为细末。入定粉、麝香各一分。同研匀。每服一字。粥饮下。乳食前服。
●治小儿疳痢久不断。体羸。昏昏不睡。下部湿䘌。食饮不下方。
用蚺蛇胆如大豆许大。煮木通汁。研胆。以意多少。用粥饮调服。早晨晚后。各一服。并涂五心及下部。

蛊毒痢（附论）  ***************************
夫小儿下痢瘀血如鸡鸭肝片。随痢而下者。蛊毒痢也。皆由岁时寒暑不调。有毒厉之气中儿肠胃。其邪与血气相搏。变而成血痢。毒气盛热。则伤损脏腑。如中蛊之状。故名蛊毒痢。
方
●黄连饮（一名黄连散）治小儿蛊毒痢下血。体羸。并热毒痢。
黄连（去须一两）　犀角（镑）　白蘘荷根　黄芩（去黑心）　茜根（各三分）　败鼓皮（焦炒）　蓝青　甘草（炙锉）　白头翁（去芦头各半两）
上捣筛。一二百日儿。每半钱。水半盏。煎至三分。去滓。分温二服。更量儿大小加减。一方无败鼓皮。
●白头翁散　治小儿岁时寒暑不调。而有毒厉之气入于肠间。其痢。状如鸡鸭肝片。随痢而下。乃名蛊毒痢。及肛门脱出。去毒止痢。
白头翁（一两）　黄连（一两去须微炒）　茜根（一两锉焙乾）　苏枋木（一两）　旧鼓皮（一两炙令黄焦）　犀角屑（一两）　地榆（半两炙锉）　甘草（一分炙）
上为细末。每服一钱。水一小盏。煎六分。去滓。温服。量儿大小加减。乳食前服。
●升麻散（一名蘘荷散）治小儿蛊毒血痢。身体壮热。烦闷。
升麻　白蘘荷根（各一两）　犀角（镑）　芍药（各三分）　败豉皮（炙焦一分）　干蓝叶　甘草（炙各半两）
上捣筛。一二岁小儿。每服半钱。水半盏。入豉七粒。煎至三分。去滓。分温二服。空心午后各一。更量儿大小加减。
●地榆丹　消毒止痢。
地榆（炙锉）　黄连　干蓝叶　川升麻（各一两）　川楝子　苦楝根（各半两）
上为细末。软饭和黍米大。每服十粒。米饮下。量儿大小加减。乳食前服。
●犀角散　治小儿蛊毒血痢。发则心神烦闷。腹胀。不欲饮食。
犀角屑　白蘘荷根　地榆（微炒锉）　桔梗（去芦头）　苏枋木（锉三分）
上为散。每服一钱。水一盏。煎至五分去滓。温服。不拘时。量儿分减服。一方无苏枋木。
●犀角地榆汤　治小儿蛊毒血痢。并热痢不瘥。
犀角（镑）　地脉草（各一分）　地榆（锉三分）
上捣筛。一二岁儿。每半钱。水一小盏。入蜜半匙。煎至五分。去滓。分温二服。更量儿大小加减。
●犀角饮　治小儿蛊毒痢。下血不止。身体壮热。
犀角（镑）　地脉草（各一两）
上捣筛。一二岁儿。每服一钱。水一盏。煎至五分。去滓。分温二服。更量儿大小加减。一方为散。以粥饮调下半钱。

洞泄注下（附论）  ***************************
夫小儿下痢不止。食已即泄。名为洞泄注下。此由风邪客于肠胃所致。盖方春之时。为风冷所伤。藏在肌肉。至长夏阴气方盛。或因饮食居处不慎。覆被风冷入于肠胃。其病下痢。冷盛则重。故为洞泄注下。病本于风。若甚则变胃风证。
方
●黄芩汤　治小儿洞泄下痢。壮热。兼渴增损。
黄芩（去黑心）　枳壳（去瓤麸炒）　桂皮（锉）　甘草（炙锉）　女萎　黄蘖（去粗皮炙锉各一两）　石膏（碎）　栝蒌根　竹叶（切各半两）　赤茯苓（去黑皮一两三分）
上捣筛。每一钱。水七分。煎至四分。去滓。分温二服。空心晚后各一。更量儿大小加减。
●葛根汤　治小儿春夏秋冬。晨夕暴冷。折其四肢。热不得泄。发为壮热。冷气入胃。洞泄下痢。或赤白频数。小腹胀痛。脉洪大或数者。
葛根（锉）　黄芩（去黑心）　芍药　白术　藁本（去苗土）　甘草（炙锉各一分）　赤茯苓（去黑皮半两）　大黄（炙锉炒一两）
上捣筛。一岁以下儿。每一钱。水七分。煎至五分。去滓。分温三服。食前。日三。更量儿大小增减。
●大安丸　治小儿脾胃冷气。洞泄注下。腹痛呕逆。肠鸣胀满。大便青白。
木香　诃黎勒皮　人参　白茯苓（去黑皮各半两）　陈橘皮（汤浸去白焙）　厚朴（去粗皮生姜汁炒）　白术　乌药（各一两）
上为末。炼蜜丸如鸡头大。每服一丸。温米饮化下。岁数小者。半丸。
●草豆蔻汤　治小儿洞泄不止。
草豆蔻（三枚去皮）　高良姜　人参　甘草　乾木瓜（锉各一分）　白茯苓（去黑皮）　桔梗（炒各半两）
上捣筛。每一钱半。水七分。生姜二片。同煎至四分。分温三服。乳食前各一。量儿大小加减。
●木香豆蔻丸　治小儿泄痢不止。进食和气。
木香　草豆蔻（去皮）　槟榔（锉）　陈橘皮（汤浸去白焙）　青橘皮（汤浸去白各一两）　京三稜（煨捣碎四两）　肉豆蔻（去壳五枚）
上为末。面糊丸如小豆大。每服五丸至七丸。枣汤下。更量儿大小增减。
●石脂丸　治小儿洞泄。
白石脂　厚朴（去粗皮生姜汁炒）　当归（锉炒各一两）　乾姜（炮）　赤石脂　诃黎勒皮　陈橘皮（去白焙半两）
上为末。饭丸如梧子大。每服五丸。空心服。米饮下。
●诃黎勒丸　治小儿洞泄注下。腹胀。不思乳食。
诃黎勒皮（二钱炮）　青橘皮（去白焙）　乾姜（各一分炮）　白豆蔻（去皮）　木香乌头（炮裂去皮络）　荜澄茄（各一钱）
上为细末。煮枣肉和丸如绿豆大。每服七丸。米饮下。不拘时。量儿大小加减。
●建胃散　治小儿泄泻。身热烦渴。
厚朴（去皮生姜汁炙令香熟）　川黄连　肉豆蔻（各一两）　缩砂　乾姜　白术　木香（各半两）
上为末。每服一钱。水一小盏。生姜粟米各少许。煎至五分。去滓。温服。
●人参茯苓汤　治小儿洞泄不调。
人参　赤茯苓（去黑皮净各一两半）　枳壳（去瓤麸炒）　甘草（炙各一两）　黄芩（去黑心二两）　桂皮（二两半梁州者佳）
上捣筛。一二岁儿。每服一钱。水五分盏。煎至三分。去滓。分温二服。空心午后各一。儿大者。稍增之。
●草节丸　治小儿洞泄不止。
无食子　肉豆蔻（去壳各一枚）　吴茱萸（汤洗焙乾炒）　乾姜（炮）　黄连（去须炒）　诃黎勒（炮去核各一钱）
上为末。汤浸蒸饼和丸如绿豆大。每服五丸。草节汤下。乳食前服。更量儿大小加减。
●粟煎汤　治肠胃受风冷。泄注不止。身体壮热。
白术　当归（焙）　川芎　人参（去芦头）　肉桂　芍药
上为细末。每服一钱。水一盏。生姜三片。粟一匙头。煎五分去滓。温服。
●诃黎豆蔻丸　治小儿久泄不止。
诃黎勒　草豆蔻（各一两）　白术　乾姜　川黄连　当归（各半两焙）
上为细末。用米饭和丸如黍米大。每服十粒。米饮下。量儿大小加减。
●阿胶丹　治痢泄身热。及暴泻不住。
真阿胶（炙熟）　乾姜（各一两）　芍药　当归（洗焙乾）　黄连　肉豆蔻（各半分）
上为细末。炼蜜和丸如黍米大。每服十粒。粟米饮下。量儿大小加减。
●诃子汤　治小儿泄痢。
诃子（去核）　人参（去芦头）　木香　白茯苓（各一两）　甘草（炙）　陈橘皮（去白各半两）
上为细末。每服一钱。生姜二片。煎至五分。去滓。温服。
●香橘丸　治小儿洞泄。心腹胀痛。不思饮食。
陈橘皮（汤浸去白焙三两）　丁香　诃黎勒皮　甘草（炙）　青橘皮（汤浸去白焙各半两）
上为末。炼蜜丸如梧桐子大。每服一丸。生姜汤化下。三岁以上二丸。
●小连丸　治小儿肠胃虚寒。洞泄下痢。腹痛。
黄连（去须炒半两）　吴茱萸（汤浸焙乾锉）　乾姜（炮各一分）　肉豆蔻（去壳二枚）　草豆蔻（去皮一枚）
上为末。烧粟米饭和丸如绿豆大。每服七丸。乳食前。米饮下。更量大小加减。
●厚朴散　治小儿洞泄注下。
诃黎勒（炮）　厚朴（姜汁制）　肉豆蔻（各一两）　白术　乾姜（各半两）
上为细末。每服一钱。水八分。生姜粟米各少许。煎至五分。去滓。温服。
●清胃散　治挟热泄痢频并。
川楝子　黄柏（炙）　地榆（炙）　当归（洗焙）　黄连（炒各半两）
上为细散末。每服一钱。水八分。煎四分。去滓。食前温服。
●草蔻丸　治小儿洞泄不止。
草豆蔻（三枚去皮）　乌头（三枚用盐水浸少时炒）　益智（去壳）　青橘皮（汤浸焙去白各一分）
上为末。生姜汁煮面糊丸如绿豆大。每服七丸。煎木瓜汤或生姜汤下。乳食前服。更量儿大小加减。
●附子丸　治小儿洞泄及冷痢。日夜数十行。
附子（一枚炮裂去皮脐）　诃黎勒皮（一枚）　白矾（三分烧令汁尽）　甘草（炙半两）
上为末。饭丸如梧桐子大。每服三丸至五丸。空心米饮研下。日三四服。大小加减。
●香矾丹　治小儿泄泻久不瘥。
白矾（枯）　木香（各一两）　诃子（炮）　酸石榴皮（炒黑各半两）
上为细末。炼蜜丸如黍米大。每服十粒。粥饮下。量儿大小加减。
●密陀僧散　治小儿洞泄下痢不止。渐至羸困。
密陀僧　黄丹　定粉　白矾（各一两研）
上以新磁瓶盛。用纸筋泥固济。以文火烧令通赤。候冷取出。入龙骨末一两。同研令细。每服以粥饮调下半钱。日三四服。量儿大小加减。
●四物粱米汤　治少小泄注方。
粱米　稻米　黍米（各三升）　蜡（如弹丸大）
上以水五升。东向灶煮粱米三沸。去滓。复以汁煮稻米三沸。去滓。以汁煮黍米三沸。去滓。以蜡内汁中和之。蜡消。取以饮之。有验。
●乾姜丸　治小儿洞痢。昼夜不止。
乾姜（炮）　人参　黄芩（去黑心各半两）
上为末。炼蜜丸如绿豆大。每服三丸。米饮下。空心日午时夜卧各一。量大小加减。
●三圣散　治小儿洞泄下痢。羸瘦。及赤白。脐腹撮痛。日夜并供。烦渴。全不入食。
地榆（半两微炙锉）　厚朴（三分去粗皮涂乾姜汁炙令香熟）　诃黎勒（半两煨用皮）
上为细散。每服以粥饮调下半钱。日三四服。量儿大小。临时加减。一方用木瓜枣汤下。
●如圣散　治小儿洞泄下痢。不瘥。乳食全少。
鹿茸（半两去毛涂灰醋炙微黄）　黄连（三分去须微炒黄）　厚朴（半两去粗皮涂生姜汁炙令香熟）
上为细散。每服以粥饮调下半钱。日三四服。量儿大小加减。
●又方
楮树叶（半两）　诃黎勒（一分煨用皮）　橡实（七枚微炒）
上为细散。每服以粥饮调下半钱。日三四服。量儿大小加减。
●藜芦散　治少小泄清痢方。
藜芦（一分）　黄连（三分）　附子（一分）
上为细末。蜜丸如麻子大。以粥饮服二丸。立验。
●厚朴汤　治小儿泄痢不止。　厚朴（去粗皮生姜汁炙）　黄连（去须各一两）
上捣筛。一二岁儿。每一钱。水七分盏。入生姜二片。煎至四分去滓。分温二服。空心午后各一。更量儿大小加减。
●没石子散　治小儿洞泄下痢。羸困。
没石子（微煨）　诃黎勒（煨用皮各半两）
上为细散。每服以粥饮调下半钱。日三四服。量儿大小加减。
●羊胫灰散（一名鹿角散）治小儿洞泄下痢不瘥。乳食全少。
羊胫骨（烧灰）　鹿角（烧灰各一两）
上研为末。炼蜜和丸如梧桐子大。每服以热水化下三丸。日三四服。量儿大小加减。
●梅花丸　治小儿泄痢不定。肚疼霍乱。
白石脂（焙）　川乾姜（炮等分）
上为末。面糊丸小豆大。每服三十丸。米汤下。
●治小儿洞下痢
用煮柏叶服之。
●治小儿洞泄下痢并赤白痢。
用烧虾蟆灰米饮调方寸匕服。五月五日者尤佳。
●治少小洞注下痢方
用蒺藜子二升。捣汁温服。以瘥为度。
●又方
用狗头骨烧成灰。水和服之。一方细研为散。以粥饮调下半钱。日三四服。大小加减。
●又方
炒仓米饮服。
●又方
炒豉令焦。水淋汁服之。神验。冷则酒淋服。
●一方
用五月五日百草末吹下部。
●石莲散
用石莲肉乾为末。陈米饮下。便觉思食。仍以日晒东方壁土炒陈皮。加姜枣煎。一方治下痢并呕哕下食。用石莲去心为末。米饮下。
●乌鸡煎　治噤口痢。因涩药太过伤胃。闻食口闭。四肢逆冷。若穀道黄汁长流。不治。
以乌骨鸡一只。去毛肠。用茴香、良姜、红豆、陈皮、白姜、花椒、盐同煮熟烂。以鸡令患者嗅之。使闻香气。如欲食。令饮食汁肉。即使胃气顿开。病愈人活。亦可治儿痢。
●治少小洞注下痢
用木瓜汁饮之。
●斗门丸　治小儿肠胃虚弱。泄泻糟粕。或便白沫。昼夜无度。
附子（一枚重六两）　硫黄　肉桂　龙骨　诃子　丁香　乾姜（各一两）
上件为细末。煮面糊丸如黍米大。每服三十丸。温米饮下。乳食前。空心服。
●调脏丸　治脏腑不调。泄泻频作。精神昏困。全不欲食。
木香　人参　白术　乾姜　肉豆蔻　白芍药（各等分）
上件为细末。煮面糊为丸如黍米大。每服三十丸。米饮送下。乳前食。
●豆蔻丸　治小儿风冷搏于肠胃。飧泄不止。不思饮食。
肉豆蔻　草豆蔻　草乌头（三枚烧灰存性）
上件为细末。煮面糊和丸如黍米大。每服十丸。煎萝卜汤下。乳食前。空心服。
●诃子丸　治脾胃不和。泄泻不止。
诃子　乾姜　肉豆蔻　木香　赤石脂（各等分）
上件为末。煮面糊和丸如黍米大。每服三十丸。温米饮送下。乳食前。空心服。
●治小儿洞泄下痢赤白
以羚羊角中骨烧末。饮服方寸匕。

水穀痢（附论）  ***************************
夫小儿水穀痢者。由寒温失宜。乳哺不节。或当风解脱。血气俱虚。为风冷所伤。留连在于肌肉。因其脾胃不和。大肠虚弱。风邪入于肠胃。肠胃既虚。不能制化水穀。故变为下痢也。
方
●神效木香散　治小儿水穀痢。腹痛。
木香（半两）　诃黎勒（三分煨用皮）　龙骨　黄连（去须微炒）　赤芍药（微炒）　当归（锉微炒以上各一两）
上为粗散。每服一钱。水一小盏。煎至五分。去滓。温服。不计时。量儿大小加减。
●梅花丸　治小儿泻痢不定。肚疼霍乱。
白石脂（研）　川乾姜（炮等分）
上为末。白糊丸小豆大。每服三十丸。米汤下。
●龙骨散　治小儿水穀痢不止。
白龙骨　白石脂　黄连（去须微炒）　胡粉（炒令黄各三分）　乾姜（半两炮裂锉）
上为细散。不计时。以粥饮调下半钱。量儿大小加减。
●又方
附子（半两炮裂去皮脐）　乾姜（半两炮裂锉）　赤石脂（一两）　橡实（半两）　当归（微炒锉半两）
上为细散。不计时。以粥饮调下半钱。量儿大小加减。
●地榆散　治小儿水穀痢。日夜不止。
地榆（微炙锉）　厚朴（去粗皮涂生姜汁炙令香熟各三两）　黄连（一两去须微炒）　阿胶（半两捣碎炒令黄色）
上为细散。不计时。以粥饮调下半钱。量大小加减。
●诃黎勒丸　治小儿水穀痢不止。羸瘦。腹胀。不欲饮食。
诃黎勒（一两煨用皮）　当归（一两锉微炒）　白术（三分）
上为末。炼蜜和丸如绿豆大。不计时。以粥饮送下七丸。量儿大小加减。
●又方
白矾（一两烧令汁尽）　诃黎勒（半两煨用皮）　酸石榴皮（三分锉微炒）
上为末。炼蜜和丸如绿豆大。不计时。以粥饮下五丸。量儿大小加减服之。
●橡子散　治小儿水穀痢。日夜略不暂止。
橡实（二两微炒）　干柏叶（半两微炒）
上为细末。以水煮乌梅汁调下半钱。不计时。量儿大小加减服之。
●又方
用诃黎勒二两煨。用皮。为末。炼蜜为丸如麻子大。每服以温水研化五丸。日三四服。量儿大小加减。以意服之。

噤口痢（附论）  ***************************
夫噤口痢者。久痢脾胃俱虚。或峻取太过。损伤胃气。致成胃风。噤口不食。虽曰脾虚。亦有热气关闭心胸。亦使口噤。宜用参苓白术散加石菖蒲、枳壳、粳米煎之。若胸次一开。自然乳食得下矣。或呕吐不食者危。
方
●当归散　治小儿泻痢。腹痛。烦渴不食。
当归　罂粟壳　甘草　地榆　木通　乌梅　陈皮　诃子（炮去核）　木香（各三钱）
上等分。㕮咀。三岁一钱。水半盏。煎三分去滓。食前服。
●术蔻散　治小儿噤口痢不止。或赤白久不止。
白术（半两）　肉豆蔻（炮二枚）　木香（二钱）
上为末。白面二两。入药。水搜作剂。切作条子。水煮令熟。用葱白、生姜、盐。各少许。和汁滋味与之。看多少。仍兼鸡清丸散。
●香脯　治小儿刮肠下痢。噤口不食。闭眼合口至重者。
精猪肉（一两薄切作一片）　腻粉（半钱）
上将肉于炭火上慢炙。旋舖腻粉令匀。炙令成脯。每以少许与吃。如未知吃。嗅于鼻头。自然要吃。此方治胃口有毒。至奇至妙。一方乌骨鸡修事白煮清汁与服。胃开痢止人活。
●治噤口痢
羊骨灰　鹿骨灰
上并末和服之。随得一事。即用之。

下痢烦渴（附论）  ***************************
夫小儿痢渴不止者。此是水穀痢。津液枯竭。脏腑虚燥则引饮。若小便快者痢断。渴则止。若小便涩。水不行于小肠。渗入肠胃。渴亦不止。痢亦不断。凡如此者。皆身体浮肿。脾气虚弱。不能剋水故也。亦必眼痛生障。小儿上焦本热。今又利。下焦虚。上焦热。气转盛热熏肝故也。
方
●天竺黄散　治小儿痢渴不止。身体壮热。
天竺黄（半两研）　黄连（半两去须微炒）　赤石脂（一两）　栀子仁（半两锉）　葛根（半两锉）　甘草（一分炙微赤锉）　牛黄（一分研）　樗树根皮（半两炙黄）　龙骨（半两）　犀角屑（一分）　土瓜根（一分）
上为细散。每服以热蜜水调下半钱。日三四服。量儿大小加减。
●黄芩散（一名黄芩丸）治小儿下痢兼渴不止。壮热腹痛。
黄芩（去黑心）　栝蒌根　黄连（去须各三分）　乌梅肉（一分焙）　诃黎勒（煨去皮核）　樗皮（炙各半两）　当归（切焙二分）
上捣筛。每一钱。水一小盏。煎至五分。去滓。分温徐徐令服。更看儿大小加减。一方为末。炼蜜丸如绿豆大。温粥饮下七丸。日三四服。
●黄蘖汤　治小儿大热痢兼渴。
黄蘖（半两炮去皮炙）　黄芩（去黑心一两）　枳壳（去瓤麸炒半两）　石膏（先捣罗为末一两）　桂皮（炙一两一分）　竹叶　人参（各半两）
上锉如麻豆。一岁儿。每服一钱。水七分一盏。煎至四分。去滓。分温二服。空心午后各一。量儿大小加减。
●栝蒌汤　治小儿有热不调。渴痢不止。
栝蒌根（锉三分）　赤茯苓（去黑皮半两）　黄芩（去黑心一两）　甘草（炙半两）　人参（一分）　黄蘖（去粗皮炙半两）
上捣碎。一二岁儿。每服一钱。水七分。煎至四分。去滓。分温二服。空心午后各一服。量儿大小加减。
●黄耆饮　治小儿渴痢。
黄耆（锉炒）　白茯苓（去黑心）　麦门冬（去心焙）　黄芩（去黑心各三分）　高良姜（炮一分）　乌梅肉（焙二枚去核）　白术（锉一两半）
上捣筛。每服二钱。水八分一盏。煎去滓。取三分。空腹温服。
●黄连汤　治小儿渴痢不止。壮热。
黄连（去须）　犀角屑　甘草（炙锉）　阿胶（炙令燥各半两）　乌梅（二枚焙去核）　蓝叶（一分）　黄芩（去黑心三分）
上捣筛。每服三钱。水一盏。煎去滓。取三分。空腹温服。
●知母饮　治小儿下痢。虚渴烦热。
知母（焙半两）　栝蒌根　黄连（去须）　芦根（锉半两）　麦门冬（去心焙各三分）　糯米（焙半合）　诃子（三分）
上捣筛。每服一钱。水六分。煎至四分。去滓。温服。量儿大小加减。
●栝蒌汤　治小儿痢不止。烦渴引饮。
栝蒌根（一两半锉）　冬瓜（绞汁）　白茯苓（去黑皮）　麦门冬（去心焙）　知母（去心焙各三分）　粟米（一合）
上捣筛。三岁儿。每服一钱。水六分。煎至四分。去滓。入冬瓜汁半合。若渴。则徐徐饮服。随儿大小加减。
●茅根饮　治小儿热痢烦渴。
茅根　龙骨　白茯苓（去黑皮各三分）　人参（半两）　麦门冬（去心焙三分）　厚朴（去粗皮生姜汁炙一分）
上捣筛。每服一钱。水一盏。煎至七分。去滓。分作二服。令温徐徐服。量儿大小加减服之。
●人参汤　治小儿久痢及腹痛。兼渴。
人参　桔梗（炒各半两）　当归（切焙三分）　乌梅（去核焙二枚）　艾叶（微炙）　黄耆（锉各半两）
上捣筛。三岁儿。每服一钱。水半盏。入生姜二片。同煎至三分。去滓。分温二服。空心午后各一服。更随儿大小增减。
●龙骨散　治小儿痢渴。体热烦闷。
白龙骨（一两）　茯神（三分）　人参（三分去芦头）　胡黄连（半两）　麦门冬（三分去心焙）　茅根（三分锉）
上为散。每服一钱。水一小盏。煎至五分。去滓。不计时。量儿大小分减温服。
●蓝叶散　治小儿痢渴。烦热不止。
蓝叶（一分）　黄连（半两微炒去须）　赤茯苓（一分）　冬瓜（半两）　酸石榴皮（半两锉碎微炒）　赤石脂（一两）
上为散。每服一钱。水一小盏。煎至五分去滓。入蜜半茶匙。更煎三两沸。不计时。量儿大小加减服之。
●龙骨散　治小儿痢渴不止。身体壮热。
龙骨　甘草（炙微赤锉）　使君子　黄芩　黄连（去须微炒）　栝蒌根（各半两）
上为细末。每服以粥饮调下半钱。日三四服。量儿大小加减。
●夜明砂散（一名黄金散丸）治小儿痢渴不止。壮热腹痛。
夜明砂（一分微炒）　干虾蟆（半两涂酥炙令黄焦）　蜗牛（三十枚炒令微黄）　麝香（一分研）　朱砂（一分研）　龙骨（半两）
上为细末。每服以粥饮调下半钱。日三四服。量儿大小。临时加减。
●当归散　治小儿痢渴。腹内疼痛不止。
当归（三分锉微炒）　黄连（三分微炒去须）　乾姜（半两炮裂锉）　黄耆（三分锉）　甘草（半两炙微赤锉）
上为散。每服一钱。水一小盏。煎至五分。去滓。不计时。量儿大小加减。
●地龙粪散　治小儿痢渴。烦热不止。
地龙粪（半两）　人参（半两去芦头）　龙骨（一两）　乌梅肉（半两微炒）　蜗牛壳（一两微炒）
上为粗末。每服一钱。水一小盏。煎至五分。去滓。不计时。量儿大小分减。
●黄连散　治小儿痢渴。烦热。吃水不知足。
黄连（半两去须微炒）　牡蛎（半两烧为粉）　乌梅肉（一分微炒）　甘草（一分炙微赤锉）　诃黎勒（一分煨用皮）　人参（三分）
上为散。每服一钱。水一小盏。煎至五分。去滓。不计时。量儿大小加减温服。
●桂皮散　治小儿下痢。兼渴不止。
桂皮（炙一两）　栝蒌根（锉）　白茯苓（去黑皮各三分）　人参（半两）
上为散。每服半钱。粟米饮调下。徐徐服。随儿大小增减。
●人参饮　治小儿夏秋患痢后。渴不止。变疳。
人参　龙骨　地龙粪（各半两）　乌梅（七枚去核烧乾）
上捣筛。一二岁。每服半钱。水七分盏。煎至四分。去滓。分为二服。空心午后各一服。更随儿大小增减。
●桃皮汤　治小儿痢。烦渴胕肿。头热烦闷。不欲乳食。
桃白皮　黄连（去须炒）　龙骨（各一两）　丁香（十四粒一方用木香）
上捣筛。每服三钱。水一盏半。煎至八分。去滓。分三服。一方为细末。以粳米粥饮调下半钱。
●蜗牛丸（一名黄金丸）治小儿痢渴不止。壮热腹痛。
蜗牛壳（一两微炒）　夜明砂（三分微炒）　龙骨（一两）　黄连（三分去须微炒）
上为末。炼蜜丸如梧子大。每服以粳米粥饮研化七丸。服之。日三四服。量儿大小。临时加减。
●甘草饮　治小儿痢渴不止。并冷热痢。心神烦渴。腹痛。胸膈滞闷。
甘草（一分炙）　乌梅肉（一分焙）　诃黎勒（三枚煨去核）
上捣筛。每一钱。水一小盏。入生姜二片。枣三枚。同煎至五分。去滓。徐徐温服。随儿大小增减。一方无枣。
●地榆散　治小儿痢渴或下五色恶物。心神烦热不止。
地榆　白茯苓　黄蘖（各一两微炙锉）
上为散。每服一钱。水一小盏。煎至五分。去滓。不计时。量儿大小分减服之。
●楮叶汤　治小儿痢渴不止。或时呕逆不不食。
楮树叶（二十片微炒）　木瓜（半两切）　人参（一分去芦头）
上为末。以浆水一盏。煎至六分。去滓。不计时。量儿大小分减。细温服。
●诃黎勒煮汤　治小儿痢渴不彻。腹胀不能食。
诃黎勒（一两半煨去核）　桑叶（二两半切）
上㕮咀。如麻豆。每服一钱。水一盏。煎至五分。去滓。候温徐徐服。量儿大小增减。
●黄耆汤　治小儿久痢烦渴。
黄耆（锉）　人参（各一两）
上捣筛。一二岁儿。每服一钱。水一盏。煎至五分。去滓。分温二服。空心午后各一。随儿大小加减。
●黑豆饮　治小儿但渴多热痢不止。
黑豆（半两炒令微熟）　甘草（半两炙锉碎）
上一处。用水二盏。同煎至一盏。去滓。分温五服。徐徐服之。
●治小儿痢渴。小便涩。羸瘦。宜服此方。
用榆树根白皮一两。炙微黄。捣罗为末。以粳米饮和丸如绿豆大。每服以粥饮下七丸。日三四服。量儿大小。临时加减。
●治小儿痢渴不止方。立验。
以醋石榴一枚。和皮捣烂。用浆水一大盏。煎至五分。去滓。入蜜半合。放温。不计时。量儿大小分减服之。
●大艾煎丸　治小儿虚痢。作渴不止。
大艾叶（烧灰）　乾葛粉（炒）　海螵蛸　龙齿　胡粉（炒）
上等分为末。炼蜜丸鸡子大。每一粒至二粒。饭饮汤磨下。
议曰。下部既虚。无不作泻。泻之加虚。无不成痢。泻痢转虚。故有上盛。三焦不顺。所以泻。若不住。则泻不止。痢不渴。又以止渴。其药性凉。泻痢尤重。此方两获全功。扶救痢疾。不致其虚。亦不致热。
●乌梅散　治小儿下痢后。津液减少。脏腑虚燥。烦渴引饮。及治诸病烦渴饮无度。不止。
乌梅肉（半两微炒）　白茯苓　乾木瓜（各一两）
上为粗散。三岁儿。每服一钱。水一小盏。入生姜一片。煎至五分。去滓。不计时候。量儿大小加减。一方无生姜。
●治小儿渴痢方
用捣冬瓜汁饮之。

脱肛（附论）  ***************************
夫肛门者大肠之候。若小儿大肠虚冷。久痢不已。躽气于下。里急后重。或致用力。则其气下坠。故令肛门脱出。是为下痢脱肛之病。难经曰。出者为虚。入者为实。杨氏曰。惟实则温。温则内气充而有所蓄。惟虚则寒。寒温肥瘦。内气之虚实何如耳。凡治脱肛。先以温汤洗软。渐渐纳入。及小儿啼叫努气。久痢不止。风邪袭虚。亦有此证。全婴方云。王伯广教授子三岁。肛肠脱出。经旬不入。但连声而哭。自用千金方鳖头灰散并敷法。不效。召愚治之。先以冷水净洗。用涩肠散掺于肠头上。以绢帛揉入之。从此如旧。又一儿四岁。亦肛脱出。主人心急。以手揉。因指甲伤破。流血肿痛。状若红柿。经三日不入。召愚视之。亦用水洗。以涩肠散顿掺于上。至三五日。皱而痒。脱落黑皮。肠小自然而入。
方
●蛇床子散　治小儿脱肛洗药。
蛇床子　藜芦　槐白皮　苦参　芜荑仁　白矾
上为散。每用半两。水三升煎取一升。密室中洗肛门。一日一度。仍敷后方。
●黄耆散　治小儿脱肛洗后。
黄耆（锉炒三分）　附子（去皮脐生用）　桑黄（蜜炙熟各一两）　白矾（烧灰半两）
上为散。以新绵搵药敷之。更以手按入肠头。
●芜荑丹　治小儿久痢频并。大肠虚冷。肛门脱出。
白芜荑（一两微炒）　鳖甲（一两涂酥炙黄去裙）　蜗牛皮（一两炙令焦黄）　磁石（一两烧醋蘸七次细研水飞）　黄连（半两去须微炒）　蚺蛇胆（半两）
上为细末。用软饭和丸如黍米大。每服十粒。粥饮下。量儿大小加减。乳食前服。
●蚺蛇胆丸　专治小儿痢后肠头脱出。
蚺蛇胆（去皮汤浸软一枚）　乌梅（焙乾七枚）　芜荑仁（炒研）　黄连（去须各一两）
上为细末。以蚺蛇胆和捣。如硬。更加炼蜜少许。和丸如麻子大。每服三丸至五丸。米饮下。日三。更量儿大小加减。
●地榆散　治小儿因患泻痢后。脱肛不得收。
地榆（炒）　乾姜（炮）　当归（切焙）　缩砂仁（各一分）
上为散。每服半钱。生姜蜜少许。和热酒调下。日三服。
●鳖头散　疗小儿久痢脱肛。
东壁土（五分）　鳖头（一枚炙焦）　五色龙骨（五分）　卷柏（四分）
上捣散。以粉敷之。按内之。即瘥。一方无壁土、卷柏。
●鳖头丸　治小儿积冷久下痢后。余脱肛不瘥。腹中冷。肛疼痛不得入。
死鳖头（二枚炙焦一方用鳖甲）　小蝟皮（一枚炙令焦）　磁石（四两）　桂心（三两）
上为末。蜜丸如大豆。儿三岁至五岁。服五丸至十丸。日三。儿大加之。粥饮下。
●妙应散　治小儿久痢。大肠虚冷。脱出肛门。
莨菪子（半两淘去浮者炒令黑色）　天台乌药（半两以上捣罗为末次入）　白面（一分）　龙脑（五分）
上都拌匀。每服一字。蜜汤调下。乳食前服。
●龙骨散　治大肠虚弱。肛门脱下。
龙骨　诃子（炒各一分）　没石子（大者一个）　粟壳（去瓤醋炒一钱）
上为末。白汤调服。仍用葱白汤熏洗。令软。以手按上。又用新砖一片。烧红。以醋浇之。气上。即用脚布叠数重。压定。使砖气上透。不可过热。令病者。以臀坐于布上。如觉布温。逐渐减之。以肠得温热为度。（一方有赤石脂米汤调下。）
●治小儿脱肛
莨菪子（炒）　橡实（五枚）　蔓陀罗（一枚）
上为末。干糁在上。以手按入。续令嚏喷。更不脱下。
●黄连丸　治小儿久痢。肠头挺出。
黄连（一两去须微炒）　蚺蛇胆（半两）　芜荑（一两微炒）
上为末。用软饭和丸如绿豆大。每服以粥饮下五丸。日三四服。量儿大小加减。
●治小儿久痢后。大肠头脱出不进。
诃子（炮）　赤石脂　龙骨（各等分）
上为末。腊茶少许。和药糁肠头上。绢帛揉入。甚妙。又治痢。米汤送下。
●黄连丸　治小儿脱肛。
黄连（去须）　黄蘖（去粗皮炙各半两）
上为末。炼蜜和丸如麻子大。每服五丸至七丸。早晚食前。米饮下。更量儿大小加减。
●鳖头散　治小儿脱肛。
鳖头（一枚烧灰存性）　莨菪子（炒三分）
上为散。先以新砖一片。烧赤。以醋半升泼之。候冷热得所。即糁砖上坐之。三两次即瘥。一方。每空腹以粥饮调下半钱。大小加减。
●二金散　治小儿久痢。大肠虚冷。肛门脱出。　龙骨（一两）　龟（一枚活者涂酥炙黄）
上为细末。每用一字至半钱。干贴脱肛门上。按内之。一方用龟头。
●栝蒌丸　治初病脱肛。鼻梁青筋。唇白。齿根焦黄。久病两颊先赤。眉焦。多啼哭。
黄栝蒌（一个）　白矾（半两）
上将白矾入栝蒌内。固济。火煅为末。米糊丸。每服三十丸。米汤送下。
●五倍子散　治小儿脱肛。
五倍子　地榆　诃子（各等分）
上为细末。每服半钱、一钱。米饮调下。
●赤石脂散　治小儿因痢后。躽气下推出肛门不入。
赤石脂（剔去上陈）　伏龙肝（各等分）
上为细末。每服半钱。敷肠头上。每日三上用。
●附子散　治小儿大肠虚冷。肛门脱出。多因下痢得之。宜以药敷。
附子（生去皮）　龙骨（各一两）
上捣细罗为散。每用一钱。敷在肛门上。按令入。频用之。以瘥为度。
●又方
黑狗脊（剔）　荆芥（锉各一两）
上以水二升。煎令沸。先嘘后洗。立效。
●治小儿脱肛久不瘥
雀粪（半两）　乾姜（一分炮制碎锉）
上罗为散。每服一钱。白面半匙。同搜作餺飥。煮熟入盐醋少许。每日早晨一服。量儿大小加减服之。
●治小儿下痢。肛肠下脱久不瘥方。
用大蜘蛛。湿纸裹。烧焦存性。入麝香少许。同研细。先用温汤淋洗肛边。软帛搤干。掺药敷之。立效。一方治卒脱肛者。无麝香更烧桑叶熏。
●治痢频脱肛。黑色生壳方。
用巴豆壳烧灰。芭蕉自然汁煮。入朴硝少许。洗软。用真清油点三滴于三角。白矾煅过。研烂。真龙骨少许。同研。糁肛头。用芭蕉叶托上。勿令使出入。令大人抱定。
●治大肠虚。肛门出。洗方。
用香附子、荆芥、皂角煎水洗。
●又方
以葱汤洗令软。用芭蕉叶托上。
●又方
用五倍子、朴硝、大腹皮煎水洗。以赤石脂末糁在芭蕉叶上托入。
●贴方
用萆麻子四十九粒。研烂。水调作饼子。贴囟门顶上。收上。即洗之。
●水圣散子　治脱肛不收。
用浮萍草不拘多少。杵为细末。干贴患处。
●紫蕺膏　治脏热肛门脱出。
用紫背蕺一大握。又以鱼腥草捣烂如泥。先朴硝水洗。糁肛门。用芭蕉叶托入。却用药于臀下贴坐。自然收入。
●抵圣散　治小儿腹中虚痛。肛门脱出。
用五倍子不拘多少。为末。炼蜜调入如膏。摊油纸上贴之。托入。一方入茶少许。糁肠头上。绢帛揉入。一方。糁患处。以物衬手揉入。切忌吃发风毒物。
●治男子妇人小儿脱肛
用干虾蟆皮一片。瓶中烧烟燻。
●治小儿因痢肛门脱
以铁精粉。一方。磨刀水洗之亦效。一方煮水洗之。
●治小儿若五岁以下脱肛
以紫草汁半合子。调散。和酒令服之。忌生冷、陈仓米等。
●治小儿脱肛（一名收肛散）
用团鱼头不拘多少。烧灰存性。入麝香一钱。为细末。糁在肛上。一方。无麝香。用鳖头甲灰。取粉扑之。
●治肠头作痒。即是有虫。
用生艾、苦楝根煎汤熏洗。
●败毒散　治风邪入大肠。脱肛。
用败毒散一贴。加陈米煎服。或噤口不食。加石莲肉煎。
●桑叶方
用黄皮桑取叶二升。煎。带温以布盛罨小儿肛门。轻手按入。次用门臼中细尘。绵蘸扑之。
●治脱肛法
用蒲黄一两。猪脂二两。炼和成膏。涂肠头上。即缩入。
●又方　治小儿痢脱肛。
用白龙骨末敷肛门肠头上。不过三上瘥。
●治泻痢后脱肛
用陈槐花。不拘多少。为末。陈米饮调下。
●治小儿因痢后躽气下推出肛门不入方。
用细墨末。每服以温酒调下一字。日三服。
●又方
用鳖头一枚。炙令焦。为末。以米饮调下半钱。日三服。一方用马蔺花半两。捣细散。以浆水先洗拭乾。糁药末半钱于故绵子上。按入。每日用之。以瘥为度。
●又方
用生铁二斤。以水三碗。煮取一碗。候冷暖得所。洗之立瘥。
●治小儿大肠虚冷脱肛方。
用莨菪子一两。炒令黑色为末。先以暖水净洗。干拭。涂药半钱。却内入肠。不过三上。不出。便以芸薹子。熟研为末一钱。以醋调涂胡饼上。炙乾。分减与食之。
●又方
为女萎五两。烧熏下部。三五上瘥。
●钩藤丸　治脱肛及诸痔下脓不止。
白矾　绿矾　诃子　苦栝蒌（烧）　枳壳（炒）　白附子（制）　南星（生）　鸡冠花（炒）　附子（去皮）　半夏　蝟（破瓶内烧存性）　胡桃肉（不油者烧存性）
上各等分为末。面糊丸如麻子大。每服二十丸。空心送下。
●又方
用水杨梅根煮水。熏洗。用马恰叶托上。
●木鳖子丸　治小儿久痢。肠滑脱肛。
沉香（二钱）　枳壳（半两麸炒去瓤）　五灵脂（半两微炒）　木鳖子（连壳秤半两去壳用）
上件。前三味为细末。次入木鳖子同研细。醋煮面糊为丸如黍米大。二岁儿。每服三十丸。醋调茶清送下。乳食前服。
●龙骨散　小儿久痢脱肛。宜服。
龙骨　赤石脂　诃子（煨去核）　白术　枳壳（麸炒去瓤以上五味各等分）
上件为细末。每服一钱。温米饮调下。乳食前服。
●归肠散　治小儿肠虚脱肛。
橡斗子（半两蜜炙黄）　木贼（半两烧灰留性）
上件为细末。每服一钱。陈米饮调下。乳食前服。
●治小儿脱肛
先用麻油汤热熏患处。候温。旋洗之。即以五倍子细末。多糁。软手揉入。切忌食发风等毒物。又勿令为外风所伤。
●治小儿脱肛血痢
以榼籐子烧灰服。


卷三百九十九·婴孩诸疝诸虫  ——————————————————————————————————————————————————————————————————————————————————————————

诸疝（附论）  ***************************
夫肾主纳气。乃人之气海。肾虚为风寒所乘。为暑湿所袭。为喜怒惊恐所伤。而水结不散。又与气搏。邪聚于中。为疝。为奔豚。为小肠气。为膀胱等证。不特外肾小肠作痛。或攻刺腰胁。或游走背膂。或气抢心。心下痛满。或痛绕脐傍。或胁之左右如杯。或脐之上下如臂。或肠中累累如桃李。或胃脘覆大如盘。或壮热恶寒。或洒淅寒热。有大小便秘者。有里急而下泄者。其阴囊间则卵有大小伸缩上下不常。囊自肿胀急痛。而发歇无定。夹冷惊怒。则块物上逼囊根。或攻腹胁。皆谓肾气。治法大纲。风则散之。寒则温之。暑则解其热。湿则渗其水。惊怒则调其心气。水与气搏。则行其小便。其间又以治肾气药参之。大要流行疏利为先。毋曰肾虚不敢疏泄。盖肾为邪气所干。若非疏利病何由愈。倘或姑息畏虚。妄投刚补之剂。使大小便秘而不通。邪气入腹冲心。危殆必矣。然肾气虽虚。得之。当明冷热及冷热不调之证。盖冷者。胁边及外肾清冷。小便清而多。遇寒则发。热者。内夹暑气或积酒毒热药。则外肾与小腹俱热。小便数而涩。遇热则甚。冷热不调者。小腹外肾乍冷乍热。大小便或涩或利。用药温凉流行疏导于其中矣。若逆气长吁。中脘停酸。燥闷呕吐。最为恶候。乃天一生水。肾实。主宗筋聚于阴气。必藉阳明胃土以养。今脾土未强。肾水既涸。脾土又焦。阴阳不升降。荣卫不流行。大小便秘涩。肾胃两虚。必为酸汁而暴吐者。难治。
方
●金铃子丸（出危氏方）治疝气。小腹痛引腰脊。挛曲。身不能直。
木香　槟榔　三稜　蓬术（炮）　青皮（去白）　陈皮　川练肉　芜花（醋浸炒各半两）　辣桂　牵牛（生取仁各三钱）　川巴豆肉（不去油一钱）
上为末。面糊丸麻子大。每三丸。空心午前各一服。姜汤下。
●小槟榔丸（一名神效丸出危氏方）治疝气。小腹痛引腰脊。挛曲。身不能直。疝气因卧得邪风在肾经流传并血聚。如此渐成形冷气结在脏。因兹小腹疼。本经无补法。疏利药通灵。
芫花（醋浸炒）　木香　槟榔　三稜（炒各半两）　茯苓　青皮（去白）　全蝎　肉桂　附子（炮）　硇砂（各一分）
上为末。将硇砂浸洗去土。顿在汤瓶上。候成膏子。和糖醋打面糊丸如绿豆大。每服三十丸。空心温酒送下。未效再服。（昔日有一人患此。服之断根。今三十年不发矣。）
●化生丸（出杨氏宝书）治疝气。小肠痛上连腰脊弯曲。饮食不进。痿黄。身不能直。服此药后。宜灸肓俞三壮。立瘥。百药俱试。惟此最效。
木香（一分炒）　槟榔（半两生）　青皮（巴豆炒半两去巴豆）　陈皮（炮）　三稜　莪术（先用湿纸裹取出槌切炒）　川练（去核）　芫花（米醋浸炒各半两）
上为细末。面糊丸如黍米大。熟水下。空心一服。临睡一服。
●治小儿狐疝伤损生㿗（出圣惠方）
芍药　茯苓（各十八铢）　防葵（一作防风）　大黄（各半两）　半夏　桂心　蜀椒（各六铢）
上为末。蜜和丸如豆大。每服一丸。日午服。可加至三丸。
●玉蟾煮[礻昆]药（出瑞竹堂）歌曰。三岁婴儿性不调。休教少子放疏娇。一张衲被檬头侧。自有神仙路一条。
山茱萸　蛇床子　牡蛎　川椒　吴茱萸　葱白（带须各等分）
上㕮咀。每服用三钱。熬水熏洗患处。
●朱砂丸（出御药院）治小儿疝气。
朱砂（一钱研）　当门子（一枚如皂子大重半分）　石燕子（烧醋淬五次）　使君子（末）　诃子（炮出核为末各一钱）　木香（三字）
上为细末。用米饮为丸如黍米大。从一丸至七丸。薄荷汤下。日二服。早晚乳食前。各一服。
●当归散（出直指方）治疝气。大腑秘。小腹阴囊牵引撮聚痛甚。
辣桂　牵牛（炒取仁各半两）　北大黄　桃仁（浸去皮焙各二钱半）　全蝎（一钱）
上锉散。每一钱。入蜜煎温服。已利后。以青皮、陈皮、茯苓、木香、缩砂、甘草为散。生姜煎。和胃。唇青不治。
●牡丹丸（一名桃仁丸出圣惠方）治小儿疝气。
桃仁（炒去皮二钱）　牡丹　白蒺藜（炒去刺）　桂心（各半两）　郁李仁（去皮炒一钱）
上为末。炼蜜丸如小豆大。三岁用三十丸。温酒下。一方。亦治小儿小腹虚冷。因多啼气下致冷。阴肿。加黄蘖半分。微炙用。
●茴香散（出全婴方）治小儿疳疝。气攻。阴核肿大。
茴香（炒）　川练子（去核）　牵牛　巴戟（各等分）
上为末。三岁半钱。灯心汤调下。一方。牵牛为末。糊丸小豆大。三岁三十丸。米汤下。常服尤佳。
●香附丸（出朱氏集验方）治膀胱疝气。外肾肿痛。
牵牛（炒）　香附子（炒）　石燕（煅红酒浸研）　巴豆（七粒同牵牛炒去巴豆）
上末为丸。用萆麻汤下。
●金铃散（出危氏方）治疝气作痛时。先曲腰啼哭。眼中无泪。脚冷唇乾。额上多汗。或外肾钓上。阴囊偏大。
金铃子（一两炒去核）　缩砂（七钱半去壳）　荜澄茄　木香（各五钱）
上为末。每服一钱。大者二钱。盐汤或好酒调服。
●煨枣方　治小儿肠气痛。
斑蟊（不去头足）　大枣（一斤去核）
上将斑蟊入大枣内。湿纸包煨香熟。去蟊。空腹食枣。桂心汤下。
●治小儿狐疝气。偏有大小。时时上下者。（出济生拔粹）
蜘蛛（十四枚熬焦）　桂（半两）
上为散。每服一匕。日再。酒调下。蜜丸亦可。
●治小儿寒疝腹痛大汗出（出肘后方）
浓煮藜叶汁七合。顿服。以意消息。可作三四度饮之。大良。
●治小儿疝气并肾气
以葛袋盛食盐。于户口悬之。大人以手捻抖尽。即愈。
●治小儿疝发时。肿痛如刺。（全婴方）
以生射干汁取下饮之。亦可为丸服之。
●紫苏子丸（出汤氏宝书）治脏寒疝气。腹疼。
真紫苏子（拣净）　陈橘皮（去白各一两）　高良姜　桂心　人参（各半两）　木香（一分炮）
上为末。炼蜜丸如芡实大。或如圆眼。细嚼。米饮下。小儿白汤化下一丸。霍乱吐泻。急服。煎藿香汤下尤妙。
●备急方（出杨氏宝方）治证同前。
沉香　木香
上以水磨浓。倾小盏内。逐次磨一服许。煎数沸。即服。无不作效。
●茴香散（朱氏集验方）治小儿吊疝。大人膀胱疝气痛。
京三稜（炮）　茴香（炒）　甘草　没药
上等分为末。煎钩藤汤调下。葱汤亦可。
●桃仁汤（出朱氏集验方）治吊疝。幼稚服之取效。
木馒头（切碎用葱炒）　桃仁（盐炒）
上二味等分为细末。每服二钱。温酒下。
●治偏坠吊疝方（出朱氏集验方）
正气散一贴。入钩藤煎服。即愈。
●牡丹丸　治小儿阴疝偏肿。
牡丹皮　豉（炒）　防风（去叉）　黄蘖（去粗皮微炙）　滑石（别研）　桂（去粗皮各一两）
上为末。炼蜜和丸如麻子大。一二岁儿。每服五丸。米饮下。早晨日晚各一服。量大小加减。
●治吊气（出朱氏集验方）
钩藤　乾姜　甘草（各等分）
上为末。汤点下。
●吊腹气痛未成者（出鲍氏方）
萝卜子　茴香　枳壳　甘草（各等分）
上为散。煎。入少蜜再煎。腹痛甚者。加少木香。
●又方（出鲍氏方）
蓬术　枳壳　木香　甘草（半两）　没药（二钱）　乳香（一钱）　钩藤钩（炒半钱）
上为末。蜜丸如芡实大。钩藤汤下。量大小与服。
●立苏散（出朱氏集验方）治小肠气。
蛜蝛（九个去毒）　马蔺花（二钱水浸一宿）　木香（一钱）　没药（半钱）　胡椒（为末半钱）
上为末。兰香酒调下。

阴肿（附论）  ***************************
夫阴肿核肿者。由儿啼怒。躽气逆不顺。乘虚而行。阴核偏大。又因甘肥不节。生冷过度。致生疳气。气结不行。流入阴中。或伤暑毒。或触风邪。使血气与邪气相搏。停结不散。则成阴肿。巢氏曰。邪气冲于阴。与血气相搏。则成阴肿。
小儿阴肿者。足少阴为肾之经。其气下通于阴。小儿有少阴之经虚者。而为风邪之气冲于阴。与血气相搏结。则令阴肿也。
人有常言。天生地长。多与小儿近地。然儿有大小壮弱。起止中节可也。夫苟肾经气虚。或坐石不起。冷气凝之。或近地经久。风邪湿气伤之。不为阴肿几希矣。间有啼叫怒气闭击于下。结聚不散。加以水窦不行。亦能发为此疾。
方
●治小儿核肿。壮热有实。（千金方）
青木香　甘遂　石膏　甘草（各十八铢）　麝香　大黄　前胡（各一两）　黄芩（半两）
上㕮咀。以水七升。煮取一升九合。每服三合。日四夜二。
●甘遂丸（出圣惠方）治小儿阴肿壮热。
甘遂（一分煨令微黄）　麝香（一分细研）　川大黄（一两锉微炒）　前胡（二两去芦头）　黄芩（半两）　木香（一两）
上为末。炼蜜和丸如绿豆大。三岁儿。每于食前。以温水下三丸。量儿大小。以意加减。
●三白散（出危氏方）治膀胱蕴热。风湿相乘。阴囊肿胀。大小便不利。
白牵牛（二两）　桑白皮　白术　木通（去节）　陈皮（去白各半两）
上为末。每服二钱。姜汤调。空心服。治盘肠气钓。先服此。后服钩藤膏。
●桃仁丸（出危氏方）治啼叫怒气闭击于下。结聚不散。水窦不行。
桃仁（浸去皮尖微炒三分）　辣桂　牵牛（炒炮取仁）　牡丹皮　白蒺藜（炒香捣去刺）　北大黄（各二钱）
上为末。炼蜜丸如麻子大。每服五丸或七丸。青皮、木通、葱白、盐少许。煎汤灌下。或煎大流气饮研青木香丸灌下。一方无辣桂。
●大黄散（出圣惠方）治小儿阴肿。
川大黄（一分锉微炒）　木通（一分锉）　桑根白皮（半两锉）　羌活（一分）　川朴硝（三分）
上捣罗为散。一二岁儿。每服一钱。以水一小盏煎五分。去滓。量儿大小。分减温服。
●海蛤散（出医方集成）治小儿阴肿。由啼叫怒气击于下。乘虚而行。故成此疾。宜服。
海蛤（三分）　蘹香子（三分炒）　薏苡仁（半两）　茅术（半两）　槟榔（半两面裹煨）
上为末。食前温酒调下半钱。量儿大小。以意加减。
●治小儿气卵之疾
破故纸　萝卜子　牵牛　橘核（各等分炒各令焦以黄色）
上为细末。酒糊为丸如绿豆大。每服三十丸。盐汤下。
●牡丹丸（出圣惠方）治小儿阴肿。为肠虚冷。多啼躽气下所为。宜服。
牡丹（半两）　桂心（半两）　郁李仁（半两汤浸去皮微炒）　桃仁（一分汤浸去皮尖双仁麸炒微黄）
上捣罗为末。炼蜜和丸如麻子大。一二岁儿。每服以温水下五丸。早晨晚后各一服。量儿大小。以意加减。
●牛蒡膏（出圣惠方）治小儿阴卒肿。痛胀。
生牛蒡汁（二大盏煎令如膏）　赤小豆末（半两）　肉桂末（一分）
上药相和如膏。涂儿肿处。立消。
●漆燕散　治小儿阴核气结肿大。或偏肿疼痛。
漆燕（一枚入瓦瓶子内用盐泥固济阴乾炭火烧令通赤为度放冷研令细）　续随子（去皮一分）
上为细散。每服半钱。米饮调下。
●治小儿阴肿（出圣惠方）
小豆（一合）　川大黄（半两锉生用）
上为细散。用鸡子白调涂儿阴肿处。干即易之。
●蛇床仁汤（熨方出圣惠方）
蛇床仁（一两）　柳蛀屑（一两）
上药以水一大碗。煎六七沸。洗之。取其滓。以帛裹熨儿肿处。
●治小儿阴肿（出圣惠方）
用狐茎炙捣为末。酒服之。下半钱。
●又方（出千金方）
用斫桑木白汁涂之。
●又方（出千金方）
用捣芜菁涂之。
●又方（出圣惠方）
用捣垣衣敷之。
●又方（出圣惠方）
以衣中白鱼敷之瘥。一方书中白鱼。
●鸡翅散（出全婴方）治小儿阴核肿大。
用鸡翅六茎。烧灰。京三稜煎汤调涂。左肿用左翅。右肿用右翅。一方单用鸡翅烧灰服之。（古今录验云治阴囊大如斗）
●三稜散（出全婴方）治小儿阴疝核肿。
用京三稜面裹煨焦。去面。将三稜为末。三岁半钱。空心盐汤下。大小加减。
●蝉蜕散（出危氏方）治阴囊忽肿。多坐地为风或虫蚁咬著。
用蝉蜕半两。水一碗。煎汤洗肿处。其痛立止。肿亦消。再温再洗。后仍与五苓散加灯心煎服。
●地龙膏（出直指方）治外肾肿硬。或疝。或风热暴肿及阴疮。
用乾地龙不拘多少。为末。先以葱椒汤于避风处洗。次用津唾调敷其上。外肾热者。鸡子清调敷。或加牡蛎少许亦可。一方加葱液调涂。一方只用地龙粪、生薄荷汁调涂尤妙。
●牡蛎散（出危氏方）治外肾肿大。茎物通明。
用牡蛎粉研极细。先以津唾涂肿处。次用糁敷。
●治卵肿。（出危氏方）
研桃仁唾调敷。亦治妇人阴肿燥痒。一方。治儿阴肿。以桃仁研为膏。温酒化下豇豆大服之。日三服。大小加减。
●遇仙方（出危氏方）治风热。肾焮赤。肿痛。日夜啼叫。不退。数日皮如鸡卵壳。愈而复作。
用老杉木烧灰。入腻粉清油调敷效。昔滁州赵使君云。其长子数岁时。患此证。忽见一道人说此方。一服遂愈。
●五苓散（出危氏方）治阴核气结。肿大钓痛。多因啼怒不止。伤动阴气。结聚不散得之。或胎妇啼泣过伤。令儿生下小肠气闭。加以风冷血水相聚。水气上乘于肺。故先喘而后疝痛。外肾木硬。脐下痛楚不可忍。惟利二便则安。
泽泻（二两半）　桂心（一两）　猪苓（去皮）　赤茯苓（去皮）　白术（去芦各一两）
上为末每服二钱。以木通、葱白、茴香、食盐煎汤调下得小便利为效。
●治小儿阴卒痛肿。（出圣惠方）
用蔓菁子末。以猪脂调敷之。
●又方（出圣惠方）
上用马鞭草烂捣裹之。日二易之。
●水萍散（出全婴方）治小儿阴囊肿。色如琉璃。又治疮豆入目。
用浮萍草为末。三岁。煎葱白汤调下一钱。
●治小儿地风或虫蚁吹著阴肿。（出经验良方）
用葱地内蚯蚓粪甘草汁涂。一方无甘草。水调涂。
●治小儿阴肿。（出千金方）
用猪屎五升。水煮沸。布裹安肿上。
●皂角膏（出危氏方）泻肾气。治肾经有热。阴囊赤肿钓痛。大肠秘涩。
大黄（五钱）　黑牵牛（半生半炒）　猪牙皂角（各一两）
上为末。炼蜜丸绿豆大。每服七粒。温水空心下。
●茴香散（出杨氏家藏方）治小儿外肾肿大。肠闷作痛。
香附子（去壳巴豆二十七粒炒焦去巴豆不用）　茴香（炒各半两）
上件为细末。每服半钱。煎紫苏汤调下。如是。三岁以上。服一钱。乳食空心下。
●立消散（出杨氏家藏方）治小儿阴肿胀痛。
赤芍药　赤小豆　枳壳（麸炒去瓤）
上件等分。浓煎柏枝汤调药敷肿处。干即以柏枝汤润之。
●桃仁方（出医方妙选）治小儿足少阴之经虚而受风邪者。冲于下经。则成阴肿病。宜用。经效。
桃仁（汤浸去皮尖双仁麸炒微黄三分）　牡丹（半两）　白蒺藜（半两微炒去刺）　桂心（半两）　郁李仁（汤浸去皮微炒一分）
上件药捣罗为末。炼蜜和丸如黍米大。每服十粒。以温酒下。乳食前。量儿大小加减。
●治百二十日内阴肿如柿大者。（出朱氏集验方）
大黄　黄芩　黄连　黄柏
上各等分。烧留性为末。以雄猪胆汁调抹。服则消毒散血。
●一方（出海上方）治小儿阴囊虚肿。
以生甘草调地龙粪涂之。
●治小儿阴囊肿胀明亮。（出本草）
用石灰汤放温洗之。数次立效。
●治小儿外肾肿痛。（出朱氏集验方）
生地黄　甘草
上各等分为末。煎服立效。
●又方（出朱氏集验方）
五苓散煎萝卜子汤调下即愈。

偏㿗（附论）  ***************************
夫小儿偏㿗者。是阴核偏肿大。亦由啼怒躽气不止所致。其偏肿者气偏乘虚而行。故谓偏肿也。
方
●防葵丸（出圣惠方）治小儿阴偏大。卵核坚硬。
防葵　牡丹　桂心　黄蘖（锉）　滑石（以上各一两）　豉（半两微炒）
上捣罗为末。炼蜜和丸如麻子大。三四岁儿。以粥饮下五丸。早晨晚后各一服。量儿大小。以意加减。
●五等丸（出千金方）治小儿阴偏大。又卵核坚㿗方。
黄蘖　香豉　牡丹　防风　桂心（各二两）
上为末。炼蜜丸如大豆。儿三岁。饮服五丸加至十丸。儿小以意酌量。著乳头上服之。
●乳香丸（一名妙香丹出全婴方）治小儿疝气偏坠。
乳香　青木香　昆布（洗各三钱）　牵牛（炒）　藿香（各半两）
上为细末。炼蜜丸或枣肉丸如小豆大。三岁二十丸。盐汤送下。一方。用牡蛎汤下。
●蘹香子丸（出圣惠方）治小儿偏坠。或气攻小腹疼痛。
蘹香子（一分微炒捣为末）　古文钱青（一分研细）　硇砂（一分研细）　桃仁（四十九枚汤浸去皮炙双仁生用）
上药研令匀。汤浸蒸饼和丸如麻子大。二三岁。每服以橘皮汤下三丸。
●万灵丸（出全婴方）治小儿疝气偏坠。
京三稜（湿纸裹煨）　茴香（炒各一两）　斑蟊（一钱蛤粉炒去头足）
上为末。酒糊丸如小豆大。三岁五丸。茴香汤下。食前常服。渐退住药。
●牡丹散（出济生方）治小儿卵肿偏坠。
防风　牡丹皮（各等分）
上为末。每服二钱。温酒调服。盐汤亦可。
●治小儿偏坠。或气攻小腹疼痛。（出圣惠方）
蛇床仁末（半两）　马鞭草汁（一合）
上药相和如膏。涂儿阴肿处。效。
●治小儿阴㿗偏大。（出千金方）
取生白头翁根捣。随偏肿处敷。一宿当作疮。二十日愈。以三月上除日收取者佳。
●治小儿偏坠。（出本草）
服防葵丸令儿坐于土中午时灸卵下偏坠之处七壮。
●石燕子丸（出杨氏家藏方）治小儿啼哭。躽气不止。动击于阴。偏坠肿胀。小腹作痛。
木香　槟榔（各二钱）　石燕子（二枚火炙醋淬七遍）　使君子肉（一钱）　郁李仁（一分汤浸去皮别研如膏）
上件。前四味为细末。次入郁李仁同研匀。煮面糊为丸如黍米大。每服十丸。煎紫苏陈橘皮汤送下。乳食前。
●金铃散（出杨氏家藏方）治小儿阴核偏肿。疼痛往来。
金铃子（一两取肉微炒）　马蔺花（炒黄）　茴香（炒黄）　莳萝（各半两）
上为细末。每服一钱。煎木瓜汤调下。空心服。

㿗疝（附论）  ***************************
夫小儿核气结肿大者。㿗疝也。由禀受之月。肝经虚弱。因啼怒躽气。气脉下坠。繫于阴气。则筋脉缓纵。结聚不散。是为㿗疝也。若气偏虚。则其肿亦偏。盖足厥阴肝之经。环阴器抵少腹。是动则为㿗疝少腹痛。
方
●狐阴丸　治小儿阴㿗。
狐阴（一具炙黄）　蜚生虫（十四枚微黄）　桂（去粗皮）　附子（炮裂去皮脐）　乾姜（炮）　蒺藜子（炒去刺）　细辛（去苗各三分）　桃仁（汤浸去皮尖双仁炒别研）　卷柏（各一两半）
上为末。炼蜜和丸如麻子大。一二岁儿。米饮下五丸。空心日晚各一服。量大小加减。一方有消石。一作滑石。
●昆布丸（出圣惠方）治小儿㿗疝。攻注。连肾外囊肿胀。或疼痛偏坠。
昆布（三分洗咸味）　蘹香子（半两微炒）　木香　甘草（炙微赤锉）　黄蘖（锉）　丁香　烂牡蛎（生用）　铜青（以上各一分）
上为末。用熟枣肉为丸如麻子大。每一二岁儿。煎甘草汤下三丸。量儿大小加减。
●桃仁丸　治小儿阴㿗。日夜疼痛。
桃仁（三分汤浸去皮尖双仁微炒）　川大黄（半两锉微炒）　赤芍药（半两）　防葵（半两）　半夏（一分浸洗七次去滑）　桂心（一两）　赤茯苓（半两）　川椒（一分去目闭口者微炒去汗）
上为末。炼蜜和丸如绿豆大。每三岁儿。食前以温酒下五丸。量儿大小虚实加减。一方治小儿阴㿗气疝。发作无时者。无桃仁、防葵名芍药丸。
●白蒺藜散（出圣惠方）治小儿阴㿗不消。
白蒺藜（半两微炒去刺）　香豉（半两微炒）　鼠妇　䗪虫（微炙）　川大黄（锉微炒）　桂心　细辛（以上各一分）
上为细末。一二岁儿。每服以温酒调下半钱。每早晚后各一服。量儿大小加减。
●薏苡仁散（出圣惠方）治小儿㿗疝。
薏苡仁　芍药　土瓜根　蛇床子（微炒）　黄芩（去黑心）　桔梗（炒）　蛇含（各三分）
上捣罗为散。一二岁儿。每服半钱匕。空心温酒调下。日晚后再服。量大小加减。一方治小儿阴㿗肿硬。或时疼痛。无蛇含。有地肤子。
●木香散（出圣惠方）治小儿阴㿗肿胀。
木香　白蒺藜（微炒去刺）　地肤子　昆布（洗去咸味）　枳壳（麸炒令黄去瓤）　槐子（以上各一分）　狐阴（一具用酥炙令焦黄）
上捣罗为散。一二岁儿。空心以粥饮调下半钱。晚后再服。量儿大小。以意加减。
●治小儿阴㿗肿大不消方（出圣惠方）
硼砂（一分）
上以研化涂之。立效。
●治小儿阴㿗（出圣惠方）
取苋菜根捣碎敷之。立瘥。马鞭草敷。亦佳。
●萆麻丸　治小儿㿗疝。
萆麻仁（三十枚）　棘刚子（去皮二十枚）　石燕子（烧一枚）　滑石（末二钱）　麝香（研半钱）
上为末。面糊和丸如绿豆大。每服五十丸。空心煎灯心汤下。
●魁蛤散（出圣惠方）治小儿阴㿗。众药不效。
魁蛤（三分细研）　狗阴（一具炙令黄）　白术（半两）　桂心（一分）
上捣罗为末。一二岁儿。每于空心以粥饮调下半钱。晚后再服。酒下更良。量儿大小加减。
●韭子丸　治小儿阴㿗。
韭子（炒二两半）　附子（炮裂去皮脐三分）　狐阴（一具炙黄）
上为末。炼蜜和丸如麻子大。一二岁儿。每服五丸。米饮下。早晨卧后各一服。量儿大小加减。
●三应散　治小儿肝经虚弱。筋脉缓纵。气脉下坠。阴肿大。久成㿗疝。
蘹香虫（一枚研汁）　腻粉（二钱七分）　胡黄连（末一分）
上同研令乾。每服一字匕。陈米饮调下。不拘时。
●滑石丸　治小儿㿗疝。肿硬疼痛。
滑石（碎）　泽兰（各二钱）　粉霜（一钱）　续随子（去皮半两）
上为末。白面糊和丸如绿豆大。五岁以下五丸。五岁以上七丸。豆蔻酒下。空心临卧服。
●土瓜根散（出千金方）治小儿气㿗。并以治阴㿗肿硬。时复疼痛。
土瓜根　赤芍药　当归（各一两）
上㕮咀。以水二升煎取一升。服五合。日二。
●桂心散（出千金方）治小儿阴㿗肿硬。
桂心（一两）　地肤子（一两）　白术（一两）
上捣罗为细末。三岁儿。每服以温酒调下半钱匕。日三服。量儿大小。以意加减。一方。治小儿狐疝。伤损生㿗。以蜜为丸。白酒服之。亦可治大人。
●治小儿㿗及阴㿗肿硬
用蜥蜴二枚。烧末。酒服之。一二岁服半钱。早晚各一服。量儿大小加减。
●木通散　治小儿㿗疝发作疼痛
木通（锉）　胆矾（研各一分）
上研为散。每服半钱匕。米饮调下。
●治小儿㿗疝肿痛偏坠。或气攻小腹疼痛。
用枳壳三两。微炒。捣为散。每用柏枝煎浓汁调。厚涂儿囊肿处。妙。
●治小儿阴㿗。日夜疼痛。
用蝟皮一个。烧存性。研细。临卧热酒调下一钱五分。
●治小儿差㿗（差㿗核大小也）
取杜父鱼擘开。口咬之嚥下。（此鱼生溪涧下。背有刺大头开口长二三寸色黑斑如吹砂而短也）
●治小儿卵㿗
用桃仁细研敷之。

诸虫（附论）  ***************************
夫小儿有九虫。一曰伏虫。长四分。二曰长虫。一名蛔虫。长一尺。贯心则杀人。三曰白虫。长一寸。长至四五尺。亦能杀人。四曰肉虫。状如烂杏。令人烦满。五曰肺虫。状如蚕。令人咳嗽。六曰胃虫。状如虾蟆。令人呕吐喜哕。七曰弱虫。又名鬲虫。令人多唾。八曰赤虫。状如生肉。令人肠鸣。九曰蛲虫。状如蜗虫。令人下部中痒。九虫之中。三虫最甚。而为病之尤者。莫如蚘。皆由小儿气血不调。腑脏虚弱。或食生冷。或嗜肥甘。胃中气缓。故生诸虫。居肠胃之间。多则为痔。剧则为癞。或因疮疡变成痈疽恶疮。又有寸白虫者。长一寸。色白形小褊。因食生鱼、牛脂、冷物或饮乳致生。此虫损人精气。令人心腹痛。若长及一尺。亦能杀人。凡此诸虫。品类不可悉数。皆可通以化虫药丸治之。欲知虫证者。凡腹痛之脉。当沉弦。若反洪大者。蚘也。胕外垢聚甚者。虫也。
虫痛者。由儿三岁之后。甘肥不节。生冷过度。食生粟、炙肉、鱼生皆致生虫。其虫因脏腑虚弱而动。或食甘肥而动。或胃冷而动。或胃热而动。动则往来上下。腹痛攻心。㽲疼叫哭。仰身挥手。心神闷乱。吐涎吐沫。或吐清水。饮食不成肌肤。沉沉默默。其虫不疗。伤心害人。保生云。蛔虫。九虫之数腹中皆有之。小儿食乳而哺早。或食甜过多。胃虚虫动。令儿腹痛恶心。口吐清水。腹上青筋。是其证也。
方
●乌梅丹（出医方妙选）治小儿久痢虫动。及伤寒蛔厥。并宜服之。
乌梅肉（一百枚炒焦）　川黄连（三两）　乾姜（二两）　当归（洗焙乾二两）　附子（一两炮裂去皮脐）　细辛　桂（一两刮去粗皮）　人参（一两去芦头）　蜀椒（一两拣去闭目双仁者炒香熟出汗）　黄蘖（一两）
上为细末。炼蜜和丸。于石臼中捣一二百下。丸如黍米大。每服十粒。米饮下。量儿大小加减。
●大芦荟丸　治疳杀虫。和胃止泻。
胡黄连　黄连　白芜荑（去扇秤）　芦荟　木香　青橘皮　雷丸　鹤蝨（微炒各半两）　麝香（研二分别入）
上为细末。粟米饭丸如绿豆大。米饮下一二十丸。无时。
议曰。小儿疳积虫积。皆由食肉太早。脾胃本弱。受之不磨。症伤不化。何况更加以肥腻冷硬之物。肠胃虚怯。因积生虫。惟有三种。蛔、苗、胃也。蛔多。令儿喜食滋味肉脯之物。腹肚紧胀。心胸膨满。苗多。令儿消瘦。神困肚胀。青筋。疳气渐盛。肠鸣泻臭。食即呕哕。胃多。令儿喜食酒肉。食不生肌。常作困。胸满胁胀。烦躁迷闷。眠不安席。并宜服此。其虫自化。盛用利下。仍须调胃和气助之。
●下虫丸（出活幼口议）治小儿多蛔虫、苗虫、食虫、疳虫、血虫并宜服之。
鹤蝨（炒一钱）　光粉（炒二钱）　腻粉（三大钱匕）　使君子（一百个炒）　槟榔（一钱生）　龙牙根（二钱生）　贯众（子午卯酉日採取方验绿色者佳二钱）　龙胆根（二钱）　苦楝根皮（酒炙二钱）
上为细末。水煮面糊为丸如麻子大。每服三五十丸。空心食前。甘草汤下。或以猪肉清汁羹服之尤妙。仍以调脾和胃佐之。
●贯众丸　治小儿九虫。
贯众（一两一分去白虫）　雚芦（三两去长虫）　芜荑（去长虫）　狼牙（各一两去胃虫）　蜀漆（去蛲虫）　雷丸（一两半去赤虫）　白殭蚕（去弱虫）　厚朴（去粗皮生姜汁炒去肺虫）　石蜜（去蛔虫各三分）
上为末。炼白蜜和丸如麻子大。每服。量儿大小加减。四五岁。以苦酒调下五丸。空腹服之。以知为度。未知稍加至十丸。
●治小儿香煎丸　治小儿虫动腹痛。啼叫。口吐涎沫。
乳香　沉香（各一钱）　肉豆蔻（一个煨）　百草霜　木香　丁香（各一钱）　巴豆（一十四粒出油如霜）
上为末。煮酒封头蜡和丸如绿豆大。每服三五丸。淡生姜汤送下。如患肚痛不止。服之大效。常服以通为度。又云。此方加沉、乳二香。即名感应丸。宜疗小儿虚中积证、冷积、症积、疳积、食积、脾气、乳积、盘肠虫痛。及胃久虚。脏腑中脘不和。痞气郁结。或泻或痢。或呕或哕。腹肚疼痛。儿体虚羸。不堪动转者。并与服之。此方比珍珠丸等取积大不同。只恐服此未能通利。若通利。诚为之幸。如胃仍虚。当以和脾生胃之药。斟酌用之。一方钩藤汤下。凡用药下虫。须在月初。虫头向上。可下。仍须空心清早下后。以和胃药调之。
●使君子饼　治因吃食粗肉。肥甘生热。肌瘦体虚。口吐清涎。唇间紫色。腹中绞痛。口鼻中出黑色虫不治。
使君子（四十个去壳）　雷丸（半两）　定粉（二分）　轻粉（半钱）　青葙子　鹤蝨（各一分）
上为末。用鸡鸭卵和蒸为饼。先将此药隔日夜五更服。后将葱汤丸（巴豆二十五粒。用水浸一宿。五更初去水。后去皮壳心膜。不去油。另研。轻粉半钱。滑石五钱。鹰粪五钱）取下。
●化虫丸　治小儿好食炭土。不长肌肤。五心烦热。鼻赤齿摇。
芜荑　黄连　神麴　麦糵　乌梅（以上各微炒）　陈皮（去白各等分）
上为末。面糊丸黍米大。空心米饮下。肥猪汁尤佳。量儿大小下一二十丸。
●白鲜皮丸　治小儿诸虫。大啼。时作心腹胀。
白鲜皮（半两）　苦楝根（半两）　鹤蝨（炒半两）　定粉　青橘皮（汤洗去白焙半两）　石灰（一分）
上为细末。面糊和丸如绿豆大。每服十丸。煎使君子汤下。不拘时候。
●夺命丹　治小儿虫动不止。攻心危困。
狼牙草　扁竹　苦参（各一两）　雷丸　鹤蝨（拣净）　薏苡仁（各半两）
上为细末。糯米饭和丸如黍米大。每服十粒。取生地黄汁下。量儿大小加减。
●棕榈散　治小儿痔疾。皆由劳伤过度。损动血气。其里有虫。甚细。
棕榈（一两烧灰）　荆芥（一两去枝梗）　侧柏（一两炙黄）　牛膝（半两）　枳壳（半两）　黄耆（半两）
上为细末。每服半钱。米饮调下。乳食前。
●遣虫丸　治小儿虫动腹痛啼叫。口吐涎沫。
槟榔　芜荑　雷丸　定粉　鹤蝨（炒各等分）
上为末。煎苦楝根汤煮丸如小豆大。每服三十丸。煎使君子汤送下。食前。又云如虫攻下部。烧艾烟燻。
●安虫散　治小儿吃物粗。肌肤消瘦。虫生腹内。极痛不可忍者。终日啼哭。或因脏腑虚弱而动。或因食甘肥而动。其动则腹中疼痛发作。肿聚往来。上下痛无休止。亦攻心痛。叫哭阁眼。仰身扑手。心神闷乱。呕哕涎沫。吐清水。四肢羸困。面色青黄。饮食虽进。不生肌肤。或寒或热。沉沉默默不知病之去处。其虫不疗。则子母相生。无有休止。长一尺则能害人。及治虫咬心痛。来去不定。不思乳食。（一名化虫丸一名鹤蝨散）
真胡粉（炒）　槟榔　川练子肉（炒去核一方用苦楝根去浮皮）　鹤蝨（炒各二两）　白矾（二钱半生用）
上为末。米饮调。痛时及空心服之。或以面糊为丸如麻子大。一岁儿服五丸。温浆水入生清油一二点。打匀下。温米饮下。亦得。不拘时候。其虫细小者。皆化为水。大者自下。一方化虫丹。月初服尤妙。
●化虫散
雷丸（二钱）　使君子（十个）　鹤蝨（一钱）　生大黄（一钱）　甘草（一钱）
上为末。肉汁调服。
●千金散　治小儿疳虫动心痛。面伏地卧。口吐清水痰涎。
白槟榔（锉一钱）　紫楝根（锉）　石榴根皮（锉）　鹤蝨（炒令烟出）　芦荟（研各半两）
上为散。空心热茶调下一钱匕。更看小儿大小加减。一方无芦荟。用生乾地黄。一方忌饧糖黏滑食。
●化虫丸　治小儿寒热伤脾。虫痛。泻青黑色。减乳食。
木香（一分）　槟榔（炒二枚）　胡粉　苦楝根　鹤蝨（炒各二分）
上为末。面糊丸如麻子大。一二岁。每服十丸。温粥饮下。日二。瘥即止。
●鹤蝨散　治小儿虫痛。面好伏地。口吐清水。
鹤蝨（炒）　苦楝根（各一分）　槟榔（锉一枚）　牵牛子（炒一分）　使君子（去皮十枚）
上为散。每服半钱匕。米饮调下。
●槟榔散　治虫痛。
槟榔　贯众　石菖蒲　木香　甘草（各一两）
上㕮咀。用水一盏煎服。
●黑金散（出医方妙选）治小儿虫烦。预先服之。得眠睡为验。
乾漆（二两）　肉桂（一两）　草豆蔻（半两）　石榴根（半两）　精明雄黄（半两水磨者）
上于瓦器中烧存性。捣罗为末。乳钵内研极细。每服一字至半钱。研入麝香少许。煎粟米调下。量儿大小加减。
●补胃膏（出医方妙选）治小儿腹痛不可忍者。泻痢虫烦。
高良姜（一两微炮）　肉桂（一两刮去皮）　肉豆蔻（半两）　乾漆（半两烧存性）　乌梅肉（半两炒乾）
上为末。炼蜜丸如鸡头子大。每服一粒至二粒。米饮化下。乳食前。一方有白术。无乌梅肉。面糊丸如粒米大。
●蝟皮散（出医方妙选）治小儿痔疾。皆由劳伤过度。损动血气。其里有虫甚细。
蝟皮（一两烧灰）　鳖甲（一两涂酥炙黄去裙襴）　蛇蜕皮（一两烧灰）　露蜂房（半两微炒）　麝香（一钱）
上为末。每服半钱。米饮调下。量儿大小加减。
●香雷散（出医方妙选）治小儿诸虫动。啼叫不止。
雷丸　鹤蝨　苦楝根　淡芜荑（各半两）
上为末。每服一字至半钱。用生精猪肉汁调下。食前服。
●胜金丸　治小儿疳虫痛取效。
龙胆　定粉（研）　黄连（去须）　乌梅肉（炒各等分）
上为末。炼蜜丸如麻子大。每服十丸。米泔下。
●槟榔散　治小儿虫痛频发。面青呕吐冷痰。渐肌瘦。
槟榔（锉一枚）　酸石榴皮（锉）　苦楝根（锉）　陈橘皮（汤浸去白焙各一两）
上为散。每服半钱匕。米饮调下。食前服。
●赤石脂丸　治小儿胃虚虫动。
赤石脂（细研二钱）　肉豆蔻（烧存性二枚）　橡实（五钱）　莨菪子（淘去浮者满五橡实中）
上将橡实并莨菪一处炒令黑色。与赤石脂、豆蔻同捣罗为末。入蟾酥少许。用面糊丸如黄米大。每服五丸。米饮下。虫痛。煎苦楝根汤下。小儿泄泻频。服良。
●乾漆散（出永类钤方）专治小儿疳虫腹痛。
乾漆（炒烟出一钱）　使君子（取肉十四枚）　楝根皮（东边皮厚者曝乾去粗皮一两）　芜荑（一钱半）
上为末。每服一字。二三岁半钱。四五岁一钱。砂糖熟水调下。一日三服。
●化虫丸（出杨氏宝书）治因疳生虫。五心烦热。
芜荑（炒）　黄连（炒去须）　神麴（炒）　麦糵（炒各等分）
上为末。面糊丸如黍米大。空心米汤下。一方用猪胆汁面糊为丸。米饮下。肉汁尤佳。
●黄金散（出医方妙选）治小儿吐痢。腹虫动者。
乾漆（一两）　白芜荑　肉豆蔻（各半两）　精明雄黄（三分细研）
上研细。每服半钱。葱白汤下。入生油一点。同调下。须调令匀熟。药冷即再温。乳前服。
●安虫丸（一名川练丸出钱氏方）治上中二焦虚。或胃气虫咬。心动及痛。
乾漆（三分杵碎炒烟出尽）　雄黄（一分）　巴豆霜（一钱）
上为细末。面糊丸黍米大。看小儿大小与服。取东引石榴根煎汤下。痛者。煎苦楝根汤下。或芜荑汤下五七丸至二三十丸。发时服。
●万安散　治小儿疳渴。虫动心痛。
虾蟆　蛇蜕皮　蝉壳（各一分烧）
上为散。麝香半钱。同研。每服一字匕。日午温水调下。午后煎柳叶汤浴。用青纱帛子盖之。其虫自出。
●芜荑散（出圣惠方）治小儿寸白虫、蛔虫动作。多吐清水。
白芜荑（两半）　狼牙草（一两）　白蔹（半两）
上为散。每服半钱匕。以苦酒二合。空服调下。立瘥。
●化虫散　治小儿虫痛不可忍。
白丁香（一钱）　槟榔（锉一枚）　雷丸（一钱）
上为散。每服一字或半钱匕。米饮调下。奶食后服。
●滴金丸　治小儿虫动心腹痛。
雄黄　麝香（各半钱）　白矾（三钱）
上为末。粟米饭和丸如麻子大。每服五丸。煎苦楝汤下。
●化虫丸　治小儿疳虫㽲刺腹痛。及蛔虫。常服化其虫。去根。
芜荑（一分）　槟榔（锉二钱）　鹤蝨（炒半钱）
上为末。獖猪胆丸如麻子大。每服五丸。七岁十丸。陈米饮吞下。一日三服。
●治小儿三虫（出千金方）
雷丸　芎藭（各等分）
上为末。每服一钱匕。日三服。
●芜荑散（出全婴方）治上中二焦虚。或胃寒虫动及痛。小儿虫咬心痛。面青唇紫。口吐清水。不食。
白芜荑（去扇秤）　乾漆（各等分）
上为细末。每服一字半钱或一钱。米饮调下。发时服。
●灵白散（一名灵矾散出医方集成）治虫咬心痛欲绝。
五灵脂（二钱）　白矾（枯半钱）
上研匀。每服一二钱。水一盏。煎至半盏。温服。当吐出虫为效。
●使君子饼（出经验良方）取疳蛔虫。
使君子　鸬鷀粪（各等分）
上为末。鸡子一个。打破。并药为饼。蒸熟。五更初食。其虫立可出。
●麝香散　治小儿诸虫及一切疳虫。
麝香（研一分）　夜明砂（一两）
上为末。每服半钱匕。葱白汤调下。
●楝实散　治小儿虫痛。
楝实　鸡粪（各等分）
上为散。每服半钱匕。冷水调下。
●治虫方（出经效良方）
用乾漆一两。捣碎。炒令烟尽。出油。用新汲水入生麻油。空心吞下。一方。调下一字。不过三服。当取下虫。即瘥。
●治小儿疳虫
取羊蹄叶作菜食之。良。亦解胡荑鱼、鲑鱼、鱣鱼之毒。
●治小儿因吃食粗。肥甘生热。肌瘦体虚。口吐清涎。唇间紫色。腹中绞痛。口鼻中出黑色虫者不治。
用使君子汤每服二钱。苦楝根少许。煎汤调服。
●治小儿虫证。腹痛啼哭。如口角青者。虫证也。抱起稍止。卧之则大啼。盖卧则虫攻上。起则虫攻下故也。（出经效良方）
以平胃散加生硫黄一粒。如小指大。煎服。痛即止。
●又方
用白芜荑、槟榔各一两。蒸饼为丸。每服二十丸。熟水下。
●治小儿虫（出经效良方）
用石榴皮、桑白皮、椿皮、苦楝根皮等分为末。水煎服。
●治小儿诸虫疼痛不止者。
以使君子火煨为末。以壳煎汤送下。宜于月初四五间服之。其虫自下。
●化虫丸（出仁存方）
鹤蝨（去土）　胡粉　槟榔　白矾（半生半枯）　苦楝根（各半两）　芜荑　黄连　酸石榴皮（各一分）
上为末。以面糊丸如麻子大。一岁儿三丸。浆水入香油三五滴。下其虫小者。化为水。大者自下。加雷丸或用猪瘦肉汤下。亦可。
●化虫丸（出直指方）治虫痛。
芜荑　川鹤蝨　鸡心槟榔　芦荟　干虾蟆（炙焦各一分）
上为末。雄猪胆汁为丸麻子大。每服五丸。陈皮饮下。或使君子煎汤送下。凡虫月首则头向上。凌晨可服药。
●人参汤　治小儿疳虫咬。心痛不时。日夜不睡。
人参　桂（去粗皮）　桃柳枝（锉焙）　狼牙　乳香（研）　青橘皮（去白焙炒）　吴茱萸（汤浸焙炒各一两）　古老钱（四文火煅）
上粗捣筛。每服一钱。水六分。煎至四分。去滓。温服。量儿大小加减服之。
●楝根汤　治小儿蛔虫攻心痛。
楝根皮（有子者）　酸石榴根　槐根（各一握切碎用东引者）
上以水三盏。煎取一盏。去滓。空心顿服。以药盏合之。即泻虫出。仰之即吐虫出。神验。量儿大小加减。
●夏少保传经验虫动疼极不可忍方。
用乾漆半两。槟榔一个生用。窑煤一块。再煅细研。三件一处为末。空心热酒服。良久取下。少保门子之儿十岁。心痛危极。服药不痊。遂用此方。取下虫即愈。
●化虫丸　治小儿脾胃虚弱。面黄肌瘦。或大便有虫出。或有诸虫腹内作痛。并宜服之。
乾漆（炒烟尽二钱半）　雄黄（另研水飞二钱半）　芜荑（另研极细）　狗脊（锉各三钱）　巴豆霜（一钱）
上先将乾漆、狗脊为细末。次入雄黄、芜荑、巴豆霜同研匀细。水面糊为丸。一二岁儿如粟米大。每服五七丸。三四岁如麻子大。每服七八丸。乳汁送下。或煎石榴汤送下。或煎芜荑汤送下。更效。日进二服。如有虫。即时化作浓水。便下。大效。
●抵圣散　治小儿诸虫定疼痛。
苦楝（二两）　白芜荑（半两）
上为末。水一盏。药末一钱。煎取二分。放冷。待发时服之。
●雄麝散　治小儿虫动。心腹撮痛。口吐涎沫。
乾漆（炒青烟出）　使君子（炮去壳各三钱）　雄黄（半两别研）　麝香（一钱别研）
上为细末。每服半钱。煎苦楝根汤下。
●使君子散　治小儿饮食不调。恣食肥腻。虫作㽲痛。唇青白。呕吐痰沫。发歇往来。宜服此药取虫。
使君子（二十枚炮去壳）　芜荑（锉研半两）　槟榔（一钱）　大腹子（二枚）
上件为细末。次入芜荑仁同研匀。每服一钱至二钱。煮猪肉汤调下。
●香苏散　治诸虫腹痛。疳食气积。肚紧痞气。
紫苏　香附（各二两）　陈皮（制一两）　甘草（炙半两）
上㕮咀。姜葱煎热服。内加川芎、白芷。名芎芷香苏散。内加三稜、莪术、丁香、使君子、苦楝根皮。名君子香苏散。治小儿虫气痛。内加木瓜、槟榔、苏木、乌药、羌活、苍术。名行气散。多加大黄。治脚气。
●茴香丸　治虫积气痛。
陈皮　茱萸　三稜　莪术　丁香　枳壳（炒）　茴香（炒）　槟榔（炒去巴）　神麴　麦芽（各等分）　使君子（一百个）
上为末。醋糊为丸绿豆大。空心饭饮吞下。或姜汤吞下。亦可。
●小青木香丸　治虫痛气刺腹肚。疳积盘肠一切等候。并宜服此药。
青木香（盐炒）　胡椒　白姜　乌药　茴香（炒）
上等分为末。用汤浸乌梅肉。煨火蒜共捣烂和。每服二三十粒。空心陈皮汤下。
●取虫立效丸
使君子肉（三钱）　槟榔（半钱）　轻粉（二字）
上为末。入煎鸡子饼少可。烂饭数粒。捣成丸。轻粉为衣。每服四五十丸。五更初。肉汤吞下。后进宣药。
●杀虫神妙丸
苦楝根皮（握下二三寸炒）　川练子　石榴皮　使君子　芜荑仁（炒）　槟榔　铅锡灰　轻粉　莪术　巴豆（去心膜油）　三稜　青皮　榧子　蛤粉（鸡子黄一枚）
上等分为末。醋糊为丸如麻子大。每服用二三十丸。空心炙桃柳条汤下。或五更用茶清肉汤连进三两服。立通。有效。
●治小儿大腹杀虫。
用苦耽苗子煮汁服。亦可生捣绞汁服。

蛔虫（附论）  ***************************
夫蛔虫九虫之内一虫也。长一尺。亦有长五六寸者。或因脏腑虚弱而动。或因食甘肥而动。其动则腹中痛发作。肿聚行来上下。痛有休止。亦攻心痛。口多吐涎及清水。贯伤心者死。凡小儿有虫。火煨使君子与食。以壳煎汤送下。甚妙。人多于临卧服。又无日分。多不效。唯于月初四、初五间五更服之。至日午前虫尽下。乃以和胃温平药一二服调理。或有虫痛发作似痫。但目不斜。手不搐。唯只心痛也。
蛔虫、长虫。此证候作。与脾气冷积虚积。大抵相似。然小儿腹肚紧胀。天明叫唤。吐津沫。要羹肉吃。方小安。乃蛔虫候。脾气多噎逆。饮食不下。虚中有积。腹紧吊痛。冷积胀紧。心腹膨满。不任坐卧。两胁心膈上下攻刺疼痛作胀。先与下虫丸杀虫。其虫困。次与水晶丸推下。馀证各与调胃药服却。推下积。宜服小沉香煎丸。
又云。小儿疳积虫积。皆由食肉太早。脾胃本弱。受之不磨。症伤不化。何况更加肥腻冷硬之物。肠胃虚怯。因积生虫。只有三种。蛔、苗、胃也。蛔多。令儿喜食滋味肉脯之物。腹肚紧胀。心胸膨满。苗多令儿消瘦。神困肚胀。青筋。疳气渐盛。肠鸣泻臭。食即呕哕。胃多。令儿喜食酒肉。食不生肌。常作困顿。腹胁䐜胀。烦躁迷闷。眠不安席。并宜服此。其虫自化。
凡虫痛。面白无光。心腹痛。口吐沫及青水出。发痛有时。安虫散主之。小儿本怯者。多此病。积痛、食痛、虚痛。大同小异。惟虫痛者。当口淡而沫自出。
辛氏女年五岁。病虫痛。诸医以巴漆、硇砂之属治之。不效。至五日外。多哭而俯仰。睡卧不安。自按心腹。时大叫。面无正色。或青或黄。或白或黑。目无光而慢。唇白吐沫。至六日。胸高而卧转不安。钱详而视之。用芜荑散三服。见目不除青白色。大惊曰。此病大困。若更加泻。则为逆矣。至次日。辛见钱曰。夜来三更果泻。钱于泻盆中看。如药汁。以杖搅之。见有药丸。钱曰。此子肌厚当气实。今证反虚。不可治也。辛曰何以然。钱曰。脾虚胃冷则虫动。而今反目青。此肝乘脾。又更加泻。知其气极虚也。而丸药随粪下。即脾胃已脱。兼形病不相应。故知死病。后五日危笃。七日而死。
方
●槟榔丸　治蛔厥腹痛。其证怒啼干痛。吐清涎。人中唇鼻皆黑。谓之蛔厥。多似慢惊。但唇紫耳。
鸡心槟榔　鹤蝨　贯众　芜荑　川楝肉　使君子肉　雷丸　雄黄　乾漆（存性）　轻粉　巴豆（去壳油）　木香　黄丹（煅）　锡灰（炒不见星如灰各等分）
上为末。酒煮面糊丸以用。五更。猪肉葱油煎酱细嚼。莫吞。虫头向上。便用肉汁调化虫散吞下槟榔丸。至巳时取下虫。方可饮食。化虫散见诸虫类。
●使君子散　治小儿蛔虫。
使君子　芦荟（研）　干楝皮　槟榔（锉）　芜荑（各三两）　肉豆蔻（去壳）　丁香　苦参（各二两）　腻粉
上为散。每服一字匕。空心饭饮调下。
●疗小儿蛔虫。（出本草）
取萹蓄煮汁令浓。饮之即瘥。
●治小儿蛔虫。（出本草）
以荚蒾树枝煮汁和作粥。甚美。以饲儿。能杀蛔虫尤妙。
●青葙子散（出圣惠方）治小儿蛔虫发作心痛。多吐。
青葙子　苦参（锉）　黄连（去须）　萹竹　狼牙草（以上各三两）　雷丸（一两）　雄黄（半两细研）　桃仁（一两浸去皮尖双仁面炒微黄）
上为细散。一二岁。无时以稀粥饮调下半钱。儿稍大。以意加之。若下部痒。绵裹少许内之。日二度。如不痒。即弗用。
●槐耳汤　治蛔心痛。
取槐树上木耳烧作灰。痛发。枣肉碾和水调服。
●备急散（出圣惠方）治小儿蛔虫㽲刺心腹疼痛。及蛔虫啮心腹痛。
用鹤蝨一两。捣细罗为散。每服煎肥猪肉汁调下半钱。其虫便出。量儿大小。以意加减。
●治小儿蛔虫咬心痛神效。亦治蛔虫。
薏苡根（二两去土锉）
上以水一大盏。煎取半盏。去滓。一二岁儿。每服一合。三四岁至五六岁儿。二合。空心服之。随大小以意加减。一方煮汁作糜食之。甚香。大效。
●桃仁散（出圣惠方）治小儿蛔虫咬心痛。
桃仁（汤浸去皮尖双仁面炒）　木香　狗脊　白芜荑　狼牙草　苦楝根皮（锉）　鹤蝨　槟榔（各等分）
上为细散。三岁儿。每服煎苦楝根汤调下半钱。日三四服。量儿大小。临时加减。
●木香桃仁丹（出医方妙选）治小儿蛔虫攻心。痛不可忍。
木香（一两）　桃仁（一两汤浸去皮尖双仁面炒香熟）　槟榔（一分）　黑狗脊（一两）　鹤蝨（一两拣净）　苦楝根皮（半两）
上为细末。獖猪胆汁和丸黍米大。每服十粒。点麝香汤下。不拘时候。
●三根散（出医方妙选）治蛔虫动。啼叫不止。每至月初间。尤甚。状如神祟。
贯众根　苦楝根　酸石榴根（各一两）　慄刺　故绵　乾漆（各半两以上各烧灰存性）
上为末。每服一钱。用水八分。煎四分。去滓。温服。不拘时候。
●苦楝根散（出圣惠方）治小儿腹藏有蛔虫。
苦楝根　鹤蝨　薏苡根（锉）　槟榔　糯米（微炒）　牵牛子（微炒以上各一两）
上捣为细散。三岁。每服以粥饮调下半钱。日三服。看儿大小。临时加减。
●槟榔散（出圣惠方）治小儿蛔虫咬心。
槟榔（三分）　狼牙草（一分）　酸石榴皮（三分）　赤芍药　川朴硝（各半两）
上捣为粗散。每服一钱。以水一小盏。煎至五分。去滓。不计时候。量儿大小分减温服。
●贯众散（出圣惠方）治小儿蛔虫攒心。阁眼扑手心闷。
贯众　狗脊　狼牙草　萆薢（锉各一两）
上为粗末。每服一钱。以水一小盏。煎至五分。去滓。不计时候。量儿大小。加减温服。
●胡粉丸（出圣惠方）治小儿腹内有蛔虫。时时㽲痛。
胡粉（三分）　獖猪胆（三枚）　麝香　牛黄（各一分）
上研为细末。用胆汁浸蒸饼和丸如绿豆大。五岁儿。每服以温水下七丸。看小儿大小。以意加减。
●下虫槟榔散（出圣惠方）治小儿蛔虫攻脏腑㽲痛。
槟榔（半两）　苦楝根皮（半两锉）　麝香（一钱细研）　东引石榴枝皮（半两锉）
上捣细罗为散。入研了药令匀。五岁儿。每服以热茶调下半钱。量儿大小。以意加减。
●芜荑散　治小儿蛔虫咬心痛等。
乾漆（炒烟尽一两）　雷丸　芜荑（各半两）
上为末。温酒调服。
●鹤蝨散（出圣惠方）治小儿多吐蛔虫。
鹤蝨（一分）　川大黄（一分锉微炒）　川朴硝（二钱）
上为粗散。都以水一大盏。煎至七分。去滓。三岁。温服半合。日三服。量儿大小。以意加减。
●麝香散（出圣惠方）治小儿蛔虫咬心。或吐清水。
麝香（一钱研入）　萆薢（一两锉）　苦楝根（一两锉）
上捣为细散。以獖猪胆三枚取汁。和令匀。曝乾后。却研为末。每服以芜荑汤调下半钱。量儿大小。以意加减。
●万金散　治小儿蛔动。卒叫如心痛。
乾漆（炒烟出一两）　雄黄（二两）
上为细散。每服半钱匕。油一点。温水调下。量儿大小。以意加减。
●化虫乾漆丸（出圣惠方）治小儿蛔虫咬心㽲痛。四肢逆冷。乾呕不吐。面色青。宜服此药。
乾漆（二钱）　胆子矾（一钱）
上捣罗为末。用葱白汤煮面糊和丸如麻子大。二三岁儿。以石榴皮汤下二丸。日三服。三四岁三丸。
●又方
胡粉（一分）　腻粉（半两）
上细研令匀。五岁。每服以粥饮调下半钱。量儿大小。以意加减。若用羊子肝一具。煮热切。以药末拌和与儿食之。更佳。
●治小儿蛔虫攻脏腑㽲痛。（出圣惠方）
酸石榴根（半两入土五寸东引者）　槟榔（一枚）
上切碎。以水一大盏。煎至七分。去滓。入粟米半合。煮稀粥。空心与食。虫下更利。量儿大小。加减服之。
●治小儿蛔虫。（出千金方）
削拣木上苍皮。以水煮取汁饮之。量儿大小加减。一方以根白皮煮服之。亦治蛔虫。用半两。一方不用苍皮。
●治小儿羸瘦有蛔虫。（出千金方）
用雚芦二两。以水一升。米二合。煮取米熟。出滓。服之。
●又方（出千金方）
桃白皮（三两）　东引吴茱萸根白皮（四两）
上㕮咀。以酒一升二合。渍之一宿。渐服。取瘥为度。
●又方（出千金方）
取猪膏服之。亦治蛲虫。亦云。炼腊月猪脂。每日空心取如皂荚子大。服之亦良。
●又方（出千金方）
捣槐子。用少许。内下部中。瘥。亦治蛲虫。
●又方（出千金方）
楝实一枚。内孔中。亦治蛲虫。一方云。为末用少许内下部中。
●杀蛔虫方
取鼹鼠。小儿食之良。
●治孩儿蛔虫定疼痛
用葶苈子一分。生。为末。以水三合。煎取一合。一日服尽。
●治小儿蛔虫痔疾
用瞿麦叶煎汤服之。
●榴枝饮（治蛔虫方出千金方）
用石榴枝东行根一把。水煮服之。亦治寸白虫大验。
●治小儿蛔虫定疼痛
用石竹叶煎汤服之。
●又方
用缫丝汤一盏服之。此缫丝汤。系煮茧汁。为其杀虫故也。

蛲虫（附论）  ***************************
夫小儿蛲虫者。是九虫之内一虫也。形甚细小。如今之蜗虫。状赤。因脏腑虚弱而致。发甚者。则成痔瘻瘑疥也。
方
●胡粉丹（出医方妙选）治小儿蛲虫发动。甚者成痔瘻瘑疥。
青州大枣（五十两蒸熟取肉）　水银（半两）　胡粉（一两）　雄黄（半两水磨飞研）
上拌匀。与水银一处拌匀。用枣肉和如黍米大。每服一粒。苦楝根煎汤下。量儿大小加减。
●治小儿蛲虫蚀下部（出圣惠方）
槐根白皮（一两锉）　桃仁（一两汤浸去皮尖双仁生研）　苦楝子（一两）
上捣罗为末。以猪膏和丸如枣核大。内下部中。更以葱白两茎去须。水煮浓汁温饮半合。
●治小儿蛲虫攻下部痒（出圣惠方）
用萹蓄叶一握。以水一升。煎至五合。去滓。空腹饮之。虫即下。用其汁煮粥亦佳。一方捣汁服。并瘥。
●大枣膏（出圣惠方）　治小儿蛲虫蚀下部中痒。
蒸大枣（一枚取肉）　水银（半两）
上药都研。令水银星尽。捻为挺子。长一寸。以绵裹。宿内下部中。明旦虫出为效。
●胡粉散（出圣惠方）治小儿蛲虫蚀下部。
胡粉（一分）　雄黄（一分）
上药都研令细。每用少许。敷内下部中。
●桃叶饮　治小儿蛲虫。
用桃叶一两。捣绞取汁。空腹服半合。亦治寸白虫。
●治小儿蛲虫蚀下部（出圣惠方）
杏仁（一两汤浸去皮尖双仁麸炒微黄）
上研如膏。以绵裹枣核大。内下部中。甚者。不过三度瘥。

寸白虫（附论）  ***************************
夫小儿寸白虫者。是九虫内之一虫也。长一寸而色白。形小褊。小儿多因甘肥不节。生冷过度之所致也。其虫发动。则伤人脏腑。饮食不成肌肤。子母相生。无有休止。若虫长一尺。则能害人也。
方
●碧金散（出危氏方）治寸白虫、蛔虫。
苦楝根（二两）　鹤蝨（半两）　槟榔（半两）　猪牙皂角（三钱烧灰）　使君子仁（半两各捣罗为末）　好青黛（半两）　麝香（一分）
上研匀。每服一字。用淡猪肉汤调下。一方无使君子仁。
●除根散（出经验良方）治寸白虫。
川楝子（去皮）　槟榔（各一钱）　轻粉（一字）　芜荑（一钱）　黄丹（二钱）
上为末。作一服。取石榴根煎酒调下。以五更初服。先用熟猪肉嚼取汁吃。却服前药。如同吃。则令人呕吐。
●青黛散（出圣惠方）治小儿寸白虫。连年不除。面无颜色。体瘦少力。
青黛（一分）　苦楝根（一两炒微赤锉）　鹤蝨（一分）　槟榔（一枚）
上为细散。每服时。先吃汤肉脯少许。后以粥饮调下半钱。量儿大小加减。服之。日二三服。
●治小儿寸白虫久不愈（出圣惠方）
鹤蝨（三分）　雷丸（三分）　使君子（三分）　巴豆（十枚去心皮研纸裹压去油）
上捣罗为末。以糯米饭和丸如绿豆大。每服以沙糖水下三丸。量儿大小。加减服之。
●治小儿寸白虫。连年不除。面无颜色。体瘦无力。（出圣惠方）
朱砂（一钱）　麝香（一钱）　苦楝子肉（一两糯米拌炒以米熟为度）
上研令细。以水浸蒸饼和丸如芥子大。每服于空腹服。春夏冷水。秋冬热水下七丸。量大小加减服之。
●槟榔散（出圣惠方）治小儿寸白虫久不愈。
槟榔（三枚为末）　猪牙皂角（三挺烧）　苦楝子（五枚为末）
上为散。每服。空心煎苦楝根白皮汤调下半钱。三两服后。虫皆出。自下。量儿大小。加减服之。
●榴枝饮　治寸白虫。
●桃叶饮　治寸白虫。
●下寸白虫。
用雷丸水浸软去皮。切。焙乾为末。于五更初。先食炙肉少许。便以稀粥调半钱服之。日久其虫自下。
●立应散（一名必效散出经验良方）治寸白虫久不下。渐羸瘦。
用鸡心槟榔一个。为末。以熟精肉四两。不用盐醋。只以酒淹。切作薄片。和槟榔末。嚼肉下。五更时以东行石榴根浓煎汁嚥下。大人小儿皆可服。


卷四百·婴孩杂病门  ——————————————————————————————————————————————————————————————————————————————————————————

杂病（附论）  ***************************
夫小儿百病者。由将养乖节。或犯寒温。乳哺失时。乍伤饥饱。致令血气不理。肠胃不调。或欲发惊痫。或欲成伏热。小儿气血脆弱。病易动变。证候百端。若见甚微证。即便治之。使不成众病。故谓之百病也。治之若晚。其病则成。凡诸病至于困者。汗出如珠。著身不流者。死也。病如胸陷者。其口唇乾。目反张。口中气出冷。足与头相抵卧。不举手足。四肢垂。其卧正直如缚状。其掌中冷。至十日必死。不可治也。
方
●虎睛丸（出圣惠方）治小儿百病。疗寒热、鬼气、症癖、羸瘦、诸痢、惊痫、腹胀、喘促、痰结。胸中满闷。
虎睛（一对微炒）　牛黄（一分细研）　真珠末（一分）　犀角屑（半两）　巴豆霜（半分）　杏仁（一分汤浸去皮尖双仁麸炒微黄）　吴蓝（半两）　赤芍药（半两）　牵牛子（半两微炒）　桔梗（一分去芦头）　汉防己（一分）　牡蛎（半两烧为粉）　鳖甲（半两涂酥炙令黄去裙襴）
上捣罗为末。都研匀。炼蜜和捣三五百杵。丸如绿豆大。每服以温水下二丸。量儿大小。加减服之。
●龙胆散（出圣惠方）治小儿百病。疗骨蒸客忤。惊痫。壮热不解。
龙胆（一分去芦头）　钩藤（二分）　柴胡（一分去苗）　黄芩（一分）　桔梗（一分去芦头）　赤芍药（一分）　茯神（一分）　甘草（一分炙蜣螂二枚去翅足微炒炙微赤锉虫入）　川大黄（一两锉碎微炒）　人参（一分去芦头）　当归（一分炒微黄）
上捣粗罗为散。每服一钱。以水一小盏。煎至五分。去滓。分为二服。日三四服。量儿大小。以意加减。
●牛黄丸（出圣惠方）治小儿百病。惊痫。魍魉。三十六种无辜。疬子。疳湿、闪癖。天行急黄。赤眼等悉主之。
牛黄　麝香（各半两细研）　光明沙（一两细研水飞过）　真珠末（一分）　甘遂（一分煨令微黄）　虎睛（二枚细研）　赤芍药　赤茯苓（一分）　巴豆霜（一分）　杏仁（一两汤浸去皮尖双仁麸炒微黄）　牡蛎（一分烧为粉）
上捣罗为末。都研令匀。炼蜜和捣三五百杵。蓐中儿。如粟米大。一二百日儿。如黍米大。一二岁如麻子仁大。三四岁如麻子大。五岁以上。如绿豆大。每服。平旦以粥饮下二丸。至午食时不吐利。便更服一丸。仍与少许汤饮投下。当下诸恶物。效。
●牛黄丸（出圣惠方）治小儿百病及一切难治之疾。
牛黄（一分细研）　大戟（一分）　朱砂　麝香（各一分细研）　当归（半两微炒）　枳壳（一分麸炒微黄去瓤）　鳖甲（半两涂酥炙令黄去裙襴）　巴豆霜（半分）　川大黄（半两锉碎微炒黄）
上捣罗为末。都研令匀。炼蜜和捣三二百杵。丸如黄米大。每服以粥饮下三丸。量儿大小。加减服之。
●银白散（出医方集成）治小儿百病。
升麻　知母　甘草　白扁豆　山药　人参　茯苓（去皮）　白术（各等分）
上为细末。每服一钱。慢惊搐搦。麝香少许。饭饮调下。急惊定后。陈米饮调下。惊吐不止。丁香汤下。天柱倒。脚软。浓米饮调下。夹惊伤寒。薄荷葱白汤调下。疳气吐胀。气急多渴。百合汤下。浑身壮热。面赤惊叫。金银薄荷汤调下。赤白痢。不思乳食。姜三片。枣三枚煎汤下。吃食不知饥饱。不长肌肉。炒麦芽一撮。生姜煎汤调下。暴泻。紫苏木瓜汤饮下。神形脱。言语不正。及大人吐泻。藿香汤下。诸病后无精神。少气力。不思食。煎生姜枣汤下。禀受气怯。可每日一服。最妙常服。沸汤点。不拘时。一方无知母。
●大效双丸（出圣惠方）治小儿百病。身热头痛。饮食不消。心腹胀满。或心腹㽲痛。大小便不利。或重下数起。或别无异疾。唯饮食过度。不知自止。哺乳食积。或惊寒热。或蒸候。哺食减少。气息不快。夜啼不眠。是腹内不调。悉宜服。
甘遂（半两煨微黄）　巴豆霜（半分）　麦门冬（半两去心焙）　牡蛎（一分烧为粉）　蕤仁（一分汤浸去皮研入）　真珠末（一分）
上捣罗为末。入研了药。都研令匀。炼蜜和。半岁儿。以温水服一双。如荏子大。一岁。服一双。如半麻子大。二岁、三岁。服一双。如麻子大。常服。不拘时。鸡鸣时服至日出。当下。如过下者。以热粥饮投之即止。
●加减四君子汤（出活幼口议）理小儿诸疾。和胃调心。怡神养气。
人参（去芦）　白茯苓（去皮）　白术（各一两）　甘草（半两炙）
上为末。每服一钱。盐汤点服。或㕮咀。姜枣尤佳。常服调气。加山药。和气。加生姜。心神不定。加辰砂枣子。心忪心烦。心神不宁。加茯神。惊啼。手足瘛瘲。睡卧不安。加全蝎、钩藤、白附子。脾虚胃弱生风。多困。加半夏曲、没石子、冬瓜仁。伤风身热。头痛气促。加川芎、防风八分。细辛、川羌活减半。发渴。加乾葛、木瓜、枇杷叶去毛。烦渴加黄耆。胃冷。呕吐涎沫。加丁香。呕逆。加藿香叶。脾胃不和。加白术、姜枣。脾困。加人参、木香、缩砂仁。脾弱腹胀。不思饮食。加扁豆、粟米。伤食。加炒神麴。胸满喘急。加白豆蔻。涎嗽。加杏仁、桑白皮、半夏曲。风壅邪热。加生姜、荆芥。咳嗽。紫苏汤调。胃怯汗出。炒大麦煎汤调。饮食不进。加姜枣。经络蕴热。头面及身体生疮。加栝蒌、桔梗。伤寒时气。风热痰壅。咳嗽及气不和。加细辛、栝蒌根、桔梗、生姜、薄荷煎。加防风、川芎尤良。有寒及遇天寒发热。去栝蒌根、桔梗。疮疹已出未出。大便闭涩发渴。加栝蒌根、桔梗。若不渴。胆寒下痢。加乾姜。劳热往来。加川芎。盗汗。加陈浮麦。虚汗多。夜啼。喘。加犀角、麦门冬。小便赤涩。加麦门冬。大便闭。去白术。加陈皮。温中和气。止吐泻。思饮食。渴。加陈皮、姜枣。若要生胃气。即加白扁豆、陈皮、姜枣煎。吐泻腹痛。烦渴。加黄耆、白扁豆、藿香、乾葛、姜枣。吐逆。四肢厥逆。脑门低陷。加藿香、丁香。吐痢过多。脾胃虚乏。欲生风候。加白附子、生姜。泄泻。加陈皮制厚朴并姜枣。作痢。加炒罂粟。赤痢。加赤芍药、当归、粟米。白痢。加炮姜、粟米。脏腑滑泄。加煨诃子肉。一方名四圣汤。治二十一证。云治久吐胃寒。加石莲子、木香、黄耆。名生胃散。治呕逆吐哕不止。加白扁豆、薏苡仁。并炒藿香。名银白散。治胸膈烦闷。冷热不调。痰涎咳嗽。不美饮食。日夜壮热。加知母、贝母、乌梅、乾姜。名宽中散。治肚腹疼痛。加陈皮、青皮、枣子、生姜。名温中散。治夜啼烦躁。肚腹疼痛。加沉香、朱砂。名镇心呕邪散。治表里虚弱。时气作热。欲传疹候。加细辛、栝蒌。名惺惺散。治脾寒胃热。阴阳不顺。冷热常作。加滑石、地骨皮。名六神散。治霍乱吐利。神不安稳。加藿香、丁香。名藿香散。治脾胃虚弱。饮食不进。加制厚朴、陈皮等分。名平胃散。治吐食不纳穀气。加丁香、半夏曲。名益神散。治脾胃久虚。不纳饮食。频吐或泻不止。加肉豆蔻、青皮、天台乌药。名理中散。治热泻。水穀不分。加瞿麦、车前子。名导赤散。治虚热烦躁。定神安志。加犀角、川芎。名安神散。治心气不足。神情恍惚。加石菖蒲、石莲子肉、石膏。名补心散。治体热。夜啼烦躁。加白附子、全蝎、腻粉。名清神散。治脾虚肌瘦。神困。面无颜色。食不克化。肠胃久寒。吐逆无时。加黑附子、枳壳、吴茱萸、艾叶、细辛。名温脾散。治霍乱吐泻。呕逆无时。肠鸣自利。腹肚疼痛。加川白姜。名人参散。治伤寒身热。头痛烦渴。加麻黄、乾葛、天麻、朱砂。名解肌散。治心神不宁。惊悸。烦燥。瘛瘲。加朱砂、羌活、防风、天麻。名镇心散。治脾胃虚弱。腹肚泄痢。调中进食。加诃子、陈皮。名益黄散。治虚积痢。腹肚痛。里急频并。加陈皮、罂粟壳。名调中散。
●治小儿百病及一切难治之疾。（出圣惠方）
夜明砂（半两细研）　甘草（一分炙微赤锉）　芫花（一分醋拌炒令乾）　巴豆（十枚去皮心研纸裹压去油）
上为末。都研令匀。炼蜜和丸如麻子大。每服以温水下二丸。量儿大小加减。
●加减四味饮子（出圣惠方）治小儿百病。
当归（孩子体骨多热多惊则倍用之）　川大黄（先蒸二炊饭久薄切焙乾或儿小便多热倍用）　赤芍药（细锉炒儿四肢多热多惊大便多泻青黄色宜倍用）　甘草（儿热即生用儿寒多泄多即炙倍用）
上等分。各细锉和匀。每服一分。以水一盏。煎至五分。去滓。温服半合。日三四服。量儿大小。以意加减。
●醒睡散（出危氏方）治小儿诸病后多睡。
白殭蚕（二钱）　威灵仙（三钱）　大戟（一钱）
上为末。每服半钱。腊茶清调。二服便醒。
●画眉膏（出危氏方）治断乳。
栀子（三枚烧灰存性）　雄黄　朱砂（各少许）
上为末。入清油少许。轻粉少许。调匀。候儿睡著。浓抹于两眉。醒来自不吃乳。未效。再用即验。
●治小儿不能乳（出千金方）
用雀粪四枚。为末。著乳头饮儿。儿大十枚。
●治小儿食不知饥饱（出千金方）
用鼠屎二七枚。烧为末。服之。
●失笑散（出全婴方）治小儿诸病。并汗后不得睡。
莨菪子　草乌头（醋炙切片麸炒）　酸枣仁（炒去皮各等分）
上为末。每服半钱。水醋各半盏。煎至三分。服两服。便睡。
●治小儿祟病。百邪鬼魅。痈肿及热结肿。杀疳虫、鼠瘻、恶疮。
以端午日取虾蟆。不拘多少。取眉脂以朱砂、麝香为丸。如麻子大。小孩子疳瘦者。空心一丸。如脑疳。以奶调滴鼻中。
●青金丹　治小儿诸病。
青黛（罗过满挑二钱）　滑石（末）　天南星　丁香（罗过各二钱）　水银（二钱先以锡二钱于铫子内煮熔便放水银拌和泻出放冷用）　轻粉（二钱）　川巴豆（去皮心膜七十二片无铁损者井花水浸一宿悬当风处吹乾烂研）
上同拌合。用软饭为丸如梧桐子大。巴豆不去油。依形证用汤使。伤寒后取积。淡煎葱汤吞下。取疳虫。用牛肉汁下。惊风肚中紧硬。面青黑。金银薄荷葱汤吞下。因伤食肚中及腹皮上微热。肚胀。夜间作热。似疳又不是疳。面青黄色。眼微黄。此腹中有积。用皂角子二七粒煨过。用水一盏。煎至半盏下。有积作泻。鱼鮓汤下。气积。炒茴香汤下。周岁十四丸。三岁十八丸。七岁二十四丸。看大小加减。仍须四更初下此药。天明通下积尽。可依形证候。下药补之。临吃此药。恐先吐少涎亦不妨。
●人参羌活散（出德生堂）治小儿感冒诸疾。
麻黄（去节五钱冬用七钱半）　人参（半两）　川芎（半两）　前胡（二钱半）　独活（半钱）　羌活（半两）
上㕮咀。每服下水半盏。生姜一叶。薄荷一叶。煎至三分。去滓服。三岁之下。一岁之上。一服。
●木香散（出德生堂）能和表里。通行津液。
官桂　木香　大腹子　前胡　甘草　陈皮　丁香　人参　诃子肉　半夏　砂仁　赤茯苓（以上各三钱）
上㕮咀。每服三钱。水一盏。姜一片。煎六分。去滓。稍热服。乳前。
●千岁丹（傅氏活婴方）治饮交奶而致疾者。
伏翼（大者三五十个去肚内粪糟盐酒炙令赤色去骨）　芜荑（炒二钱）
上为末。用酱及豆豉姜捣为丸。如菜子大。茶酒任下。又宜用伏翼酒。
●洗浴药（出傅氏活婴方）治气浮身肿。
退浮消肿凭洗浴。肿退风消便散浮。凌霄花根并大蓼。蚕砂马蓼香茹投。白茅质汗宜多用。蝉蜕五加皮可收。皂角紫苏俱碎锉。忍冬藤向篱边求。苦参白芷随多少。清水浓煎入艾头。天晴日暖频频浴。儿身肿退可无忧。
●交泰丸（出卫生家宝方）治小儿因惊。饮食失节。致阴阳不和。脏腑生病。中满气急。噎塞不通。饮食下咽。即成呕吐。服之立效。验。
水银　生硫黄（各等分）
上同研。不见水银为度。蒸肉为丸如粟米大。每服。一岁儿七丸。温米汤饮下。
●黄耆白术散（出十便良方）　治诸虚不足。面色萎黄。脐腹痛胀。不思乳食。骨肉消瘦。喘促气粗。四肢倦怠。五心烦热。口燥咽乾。颊赤心忪。日晚潮热。发竭有时。或冒风寒。悉皆治之。
黄耆　官桂　甘草　白芍药　人参　茯苓　白术　神麴（各一两）
上为粗末。每服一大钱。以水一大盏。入生姜二片。枣一个。煎至七分。去滓。温服。食前。
●银白散（出百一选方）治小儿诸疾。慢惊搐搦。麝香饮调下。日进六服。急惊定后。陈米饮调下。惊吐不止。陈米饮调下。天柱倒。脚软。浓米饮调下。夹惊伤寒。发搐。薄荷葱白汤调下。疳气胀急。多渴。百合汤调下。发热面赤。浑身壮热。忽然惊叫。金银薄荷汤下。赤白痢。不思乳食。生姜三片。枣五个。陈米一合。煎饮调下。吃食不知饥饱。不长肌肉。麦冬、黄蘖一撮。同炒。姜汤调下。暴泻。紫苏木瓜汤调下。形神脱改。语言不正。及大人吐泻。藿香汤调下二钱。海上名方甚妙。
白术（细锉以绿豆一合炒香去豆）　黄耆（微炒勿令焦）　人参　乾山药　白扁豆（微炒黄香勿令焦各一两）　白茯苓（两半）　白附子（文武火炒微黄地上去火毒）　天麻（生如鸡子大麸炒黄各半两）　白殭蚕（洗去灰微炒勿焦）　木香（湿纸裹煨）　川升麻（水浸过生用）　甘草（锉炙勿令焦各一两）　真糯（炒黄）　藿香（去土生用半两）
上为细末。患依汤使服。常服米饮调下。小儿半钱或一钱。妇人产后亦可服。
●麻黄柴胡升麻汤（出东垣兰室秘藏方）治小儿寒郁而喘。喉鸣。腹中鸣。腹满。鼻流清涕。脉沉急而数。
麻黄（一钱半）　草豆蔻（一分半）　升麻（半分）　益知仁（一分半）　厚朴（二分）　甘草（一分）　当归稍（一分）　曲末（半分）　吴茱萸（二分）　柴胡稍（一分）　苏木（半钱）　红花（少许）　生黄芩（一分）　全蝎（二个）
上件锉如麻豆大。分作二服。每服。水一盏。煎至七分。去滓。稍热服。食后。忌风寒。微有汗则效。
●补阳汤（出东垣兰室秘藏方）时初冬。一小儿。二岁。大寒证。明堂青脉。额上青黑。脑后青络高起。舌上白滑。喉鸣而喘。大便微青。耳尖冷。目中常常泪下。仍多眵。胸中不利。卧而多惊。无搐则寒。
柴胡（三分）　升麻（二分）　麻黄（三分）　吴茱萸（半分）　地龙（半分）　蝎稍（炒）　生地黄（半钱）　当归身（三分）　炙甘草（一分）　黄耆（二分）　黄柏（一分）　橘皮（一分）　葛根（一分）　连翘（一分）
上㕮咀。都作一服。水一大盏半。煎法如常。乳食后热服。服药之后。添喜笑。精神出。气和顺。乳食旺。
●消痞丸（出东垣兰室秘藏方）快利。
黄连（半两）　枳实（二分）　黄芩（二钱）　甘草（三分）　人参（四钱）　厚朴（七分）　姜黄（五分）　乾生姜（四分）　橘皮（一分）
上为细末。汤浸[飠正]饼为丸。如粟米大。每服三十丸。随乳下。
●塌气丸（出卫生宝鉴）治中满下虚。单腹满。虚损者。
陈皮（去白）　萝卜子（炒各半两）　胡椒　木香　青皮（去白）　草豆蔻（去皮各三钱）　蝎稍（去毒二钱半）
上为细末。水糊为丸如梧桐子大。米饮下三十丸。食后。日三服。轻者百日。重者一年。小儿麻子大。桑白皮汤送下十丸。日三服。大人。桐子大四十丸。如阴囊红肿。冰冷。次用沧盐、乾姜、白面各三钱。水和膏子。摊纸上。涂于阴囊上。
●二圣丸（出鲍氏方）小儿病中足冷。为虚寒。腹胀足冷。肚中气鸣。足冷水泻。足冷粪青。足冷头热。足冷脉沉微。足冷陈方以为肿病用。
石亭脂（一两）　大附子（半两炮）
上为末。饭丸米大。一周十丸。乳汁下。空心或急风足冷者不用。
●牵牛散（出全婴方）治小儿膀胱实热。腹胀。小便赤涩。水气流肿。又主治结胸伤寒。心腹硬痛。又兼治疳气攻肾耳聋。
上以牵牛生为末。三岁一钱。青橘皮汤调下。食前。结胸伤寒。白汤调下。耳聋阴肿。并用猪腰子半个。薄批。糁药一大钱。重重令遍。外以少许盐搽之。湿纸裹煨热。空心吃此药。又治遍身风疹。薄荷汤调下。大便利。立效。白糊丸小豆大。三十丸。茴香汤下。治阴疝。常服消核肿。
●治小儿核食吐方（出本草）
用合明草捣绞汁服。
●疗小儿鬼舐方（出本草）
以狐屎烧灰。和腊月猪脂涂。
●疗小儿痔下部痒闷方
枳壳（二两）　鬼箭羽　青木香　鬼臼（各二两）
上为末。以酽醋和药。青布裹熨之。如疮头破。令拔去根。立瘥。
●疗小儿脏腑寒。肚疼作啼。其证必下青白黑粪为验。宜服此方。
先以葱汤洗。次用熟艾纸上烘热。以帕子裹熨脐腹间。频易之。痛止。服药大妙。如病久体虚。天柱骨倒。宜白殭蚕末。三岁用半钱。薄荷汤服。
●治小儿吃土
用鸲鸽肉炙食之。不过一枚。瘥。
●杨氏产乳。（出本草）
凡子不得与桑椹子食。令儿小寒。

魃病（附论）  ***************************
夫魃病。是阴制小儿。所有此魃病者。由妇人怀娠之时。有恶神导其腹中。胎妒嫉而制伏他。小儿令病也。其妊妇不必悉招魃魅。人时人有此耳。儿魃之为疾。喜微微下痢。往来寒热毛发鬇鬡不悦。是其证也。
方
●龙胆汤（出直指方）治魃病。
龙胆草（微炒）　钩藤皮　柴胡　桔梗　芍药　川芎　茯苓　甘草（炙各二钱）　大黄（半钱半炙湿纸裹煨）　人参（一钱）
上锉散。每服二钱。井水煎服。仍以红纱袋夜明砂与儿带。
●甘草散（出圣惠方）治小儿中魃。面色白赤。而复变青者。如醉色。故复发作面赤。若青黑色绕口。不治。觉病候晚者死。觉之早者。所中邪。色气未入脏腑。又微引乳者可服。如经有热。小便赤涩夜啼。
甘草（一分炙微赤锉）　龙骨（一分）　赤茯苓（一分）　牡蛎（一分烧为粉）　生乾地黄（一分）　黄耆（一分）　当归（半两锉微炒）　桂心（一分）
上为粗散。每服一钱。以水一小盏入淡竹叶七片。煎至五分。去滓。入白蜜一钱。更煎一两沸。量儿大小。以意分减。温服。一方加麦门冬三五粒。同煎。
●大黄散（出圣惠方）治小儿中魃挟实。
川大黄（半两锉碎微炒）　赤芍药（一分）　白藓皮（半两）　甘草（半两炙微赤锉）　黄芩（一分）　犀角屑（一分）　赤茯苓（一分）
上为粗散。每服一钱。以水一小盏。煎至五分。去滓。量儿大小。加减。日三四服。
●虎骨丹（出医方妙选）治被魃病。
虎头骨（炙）　鬼臼　草龙胆　鬼箭（各一两）　琥珀　白胶香（各半两）
上为细末。炼蜜和丸如黍米大。每服十粒。乳香汤下。量儿大小。加减服之。
●魃奶散（出全婴方）治小儿饮母魃奶黄瘦。
豆蔻　母丁香　宣连　胡黄连（各等分）
上为末。三岁半钱。空心米汤调下。出客气方。
●治小儿继病服药不效者。继病。母有娠乳儿有病。有疟痢。他日亦相继腹大。或瘥或发。他人相近。亦能相继。北人未识此病。
取伯劳毛与妊娠妇带之。立瘥。一方令儿带之。又方用绛纱袋盛夜明砂令儿带。勿令乳母及外人知之。
●伏翼散（出圣惠方）治小儿生十馀月后。母又有娠。令儿精神不爽。身体委瘁。名为魃病。
上取伏翼去毛爪肠。烧为灰。细研。以粥饮调下半钱。日四五服。效。若炙令香熟嚼之。哺儿亦效。
●又方（出圣惠方）
用冬瓜四两。切。篇竹四两锉。以水三升煎作汤。放温。以洗浴儿。效。
●又方（出圣惠方）
用龙胆半两。去芦头。以水一盏。煎至六分。去滓。量儿大小。渐渐分减服之。
●龙胆汤（出危氏方）治孕妇被祟恶导其腹中。令儿病。其证下痢。寒热去来。毛发鬇鬡。不悦怿。及治妇人有儿。未能行时。复有孕。使儿饮此乳。亦作此病。（方见杂病类龙胆散）
●治小儿魃病（出本草）
取白马眼母带之。

白虎病（附论）  ***************************
夫小儿白虎候者。按堪舆历游年图。有白虎神云。太岁在卯。即白虎在寅。准此推之。知其神所在。小儿有居处触犯此神者。便能为病。其状一身微热。有时啼唤。有时身小冷。屈指如数。似风痫。但手足不瘛瘲耳。乃名白虎候。又有小儿妊娠时。其母被恶神导其腹中。胎不肯长。及至生下。小儿往往多羸弱。寒热去来。毛发鬇鬡。不悦。或谓疳。非也。乃名被魃候。
方
●张涣顺正集香散（出医方妙选）治小儿白虎病。
降真香　沉香　檀香（锉）　乳香（研）　安息香　人参（去芦头各一两）　茯神　酸枣仁（各半两）
上为细末。每服一钱。水八分一盏。入麝香少许。煎至五分。去滓。温服。留药滓。卧内烧之。
●香蝎丸（出全婴方）治小儿白虎、疬疖、诸风疼痛。游走无定。状如虫啮。昼静夜作。及一切手足不时作疼。巢氏云。按堪舆历游年图。有白虎神太岁在卯。即白虎神在寅也。若准此推之。知其神所在。小儿有居处触犯此神者。便能为病。圣惠云。白虎风者。是风寒湿之毒。因虚所起。将摄失理。受此风邪。经络停滞。百气不行。蓄于骨节之间。或在四肢。肉色不正。其疾昼静而夜作。即彻骨髓痠疼。其病如虎之啮。故名曰白虎风也。其状身微热。有时啼叫。有时小冷。屈指如数。似风痫。但手足不瘛瘲。此药能治之。甚验。
川乌头（大八角者二个生用）　全蝎（二十一个生用）　黑豆（二十一粒生用）　地龙（去土半两生用）
上为末。麝香半字。研拌糯米糊丸如麻子大。三岁十丸。酒送下。临。卧服。微有汗即瘥。
●治白虎病（出本草）　鬼臼苗在粪堆中。亦云是粪神。今时人往往扫粪堆近宅处。令人感而病此。疗之法。
取鸡子揩病处。咒愿送著粪堆。头勿反顾。不过三度瘥。白虎是粪神。变吃鸡子。
●治白虎病。关东人呼为历骨风。（出本草）
置白狮子于病者前。自愈。此压伏之义也。

尸注（附论）  ***************************
夫小儿尸注者。是三尸之中一尸注也。人无问小大。腹内皆有尸虫。尸虫为性恶。多接引外邪而共为患。小儿血气衰弱者。精神亦羸。故尸注因儿为病。其状沉沉默默。不的知病之处。或寒或热。涉引岁月。遂至于死。死又注易傍人。故名之为尸注也。
人有三尸。能为人患。无问老幼。但精神衰弱。血气不足者。率多被害。小儿血气未具。精神未全。因有尸注之病。其状沉沉默默。不的知病之所苦。或寒或热。弥引岁月。遂至于死。死后注易傍人。故名尸注。
方
●金露丸（出医方集成）治小儿痨瘵。尸虫作痛。面目羸瘦。五心烦热。如其他食积冷气痛。又非其的治。临证审之。又有心痛欲绝。一时无药可疗。急用艾灸大拇指中。男左女右。
人参（去芦）　官桂（去皮）　川椒（去合口者）　白茯苓　川乌（炮）　菖蒲　大黄　吴茱萸（各半两）　附子（一个炮）　桔梗（去芦）　紫花木（炒各三分）　乾姜（炮）　柴胡（去芦各一分）　厚朴（去皮姜制二分）　猪牙皂角（二分）
上为末。别研葶苈子半两。巴豆三分。去油膜。续随子半两。同煎药。一处面糊丸如麻子大。以意加减。空心下。
●桃仁散（出圣惠方）治小儿尸注、鬼癖。心腹往来疼痛。或加寒热。恍惚。形色多般。
桃仁（二七枚汤浸去皮尖双仁麸炒）　木香　人参　桂（去粗皮）　虎头骨（酥炙）　槟榔（锉）　京三稜（煨锉）　芥子（炒各一分）　麝香（研一分）　款冬花　丹砂（研水飞）　干桃　柳叶（各半两）
上为散。每服半钱。以温水调下。更量儿大小加减。
●保童丸（出圣惠方）治小儿尸注。魃击。惊痫。魍魉。三十六种无辜。天行急黄。
牛黄（研）　麝香　甘草（炙锉）　真珠末（各一分）　赤芍药　丹砂（水飞一作光明砂）　杏仁（汤浸去皮尖双仁麸炒各半两）　甘遂（炮半两）　巴豆（五枚去皮心膜研纸裹压去油尽）　虎睛（酒浸一双）　赤茯苓（去黑皮用半两）
上为末。和匀。炼蜜丸如麻子大。三四岁。每服二丸。荆芥汤下。更量儿大小加减。
●犀角散（出圣惠方）治小儿尸注及中恶诸病。
犀角（镑）　升麻　木香　槟榔（锉各半两）　麝香（细研一钱）　桑根白皮（锉）　大黄（锉炒各半两）　桃仁（汤浸去皮尖双仁炒二七枚）
上为散。每服半钱。以温水调下。日四五服。量儿大小加减服。
●雄黄丸（出圣惠方）治小儿尸注病。诸虫、魅精气入腹。刺痛黄瘦。
雄黄（研如粉）　雌黄（研如粉各一两）　丹砂（研如粉半两）　白头翁（去苗三分）　麝香（研半钱）　徐长卿（二分）　羚羊角（镑炒）　大黄（坐炒各一两一分）
上为末。以青羊脂炼过。和丸如麻子大。一二岁儿。每服三丸。热水下。空心午后服。各一。更量儿大小加减。
●雌黄丹（出医方妙选）治小儿尸注。
雌黄（研）　雄黄（研）　大黄（炮）　鬼臼（去毛各一两）　白头翁（半两）　桃仁（三十个浸去皮炒）　巴豆（去皮心膜去油十粒）　麝香（研一分）
上研匀。羊脂五两。熔和诸药成膏。如黍米大。每服三粒至五粒。荆芥汤冷下。量儿大小加减。
●立效散（出医方妙选）治小儿尸注。
川大黄（炮）　干桃柳叶（各一两）　栀子　赤芍药　朱砂（水飞各一两）　麝香（研）　雄黄（研各五分）
上为末。拌匀。每服一钱。用蜜汤调下。大小加减。
●木香散（出圣惠方）治小儿尸注。心腹满胀。疼痛不可忍。
木香　鬼箭羽　当归（锉炒）　桔梗（炒）　槟榔（锉各半两）　紫苏茎叶（半两）
上粗捣筛。每服一钱匕。水七分。生姜二片。煎至四分。去滓。不拘时。温服。量儿大小。加减温服。
●生犀汤
生犀（镑取末二钱）　地骨皮　赤芍药　柴胡　乾葛（锉各一两）　甘草（半两炒）
上为末。每服一二钱。水煎服。
●太一神精丸　治小儿客忤。霍乱腹痛。胀满。若尸注、恶风、癫狂、鬼祟、蛊毒、妖魅、瘟疟。无所不治。
丹砂　曾青　雄黄（各等分研）　雌黄（研各四两）　金牙（研二两半）　磁石（煅醋淬三次捣研四两）
上为末。先将丹砂等五味。用酸醋渍之。唯曾青用好酒铜器中渍。以纸蜜封头。日中曝乾。经夏。急待用。亦须五日。无日以火暖之。其丹砂等五味。日数亦然。各研如粉。以酽醋拌令乾湿得所。内土釜中。以六一泥固济。令密。候泥干。然后安铁环施脚一尺五寸。置釜于环上。初取熟炭火两枝。各长四寸。置于釜下。待三分消尽二分。更如熟火两枝。如此三度。然后用生炭烧。增之渐多。乃至一复时。火近釜底即使满。其釜下炭。经两度即罢。待火尽。极冷。然后出之。其药精飞化凝著釜上。光明皎洁如雪者。最佳。若飞上不尽。更合举火如前。以雄鸡翼扫取。多少不定。和以枣肉。丸如黍米。平旦空腹服一丸。又常以绛囊带之。男左女右。小儿系头上。辟瘴毒、恶气、射工。小儿患。可以苦酒和之。涂方寸纸。帖儿心腹上。亦有已死者。冬二日。夏一日。与药得下。便活。若服药闷乱。可煮防风汤饮之。则定。兼治大风、恶癞、偏风、风癫、历节、鬼击、痎疟、小儿惊忤。不能乳哺。痈疽痔瘻。腹内积冷。妇人产死未经宿。狂狗所啮。丁肿。蛲虫、寸白、恶肿、邪鬼精妖。并去一切恶疾。
●鬼臼丸（出圣惠方）治小儿尸注劳瘦。或时寒热。
鬼臼（去毛半两）　升麻（三分）　麝香（细研）　柴胡（去苗一两）
上捣罗。三味为末。入麝香研匀。炼蜜和丸如绿豆大。每服十丸。暖酒下。日三服。量儿大小加减。
●立效散（出圣惠方）治小儿尸注。邪气入腹㽲痛。
雄黄（细研一分）　赤芍药（半两）　栀子仁（十枚）
上捣罗。二味为末。入雄黄研匀。每服半钱匕。温水调下。更量儿大小加减。
●灶煤散（出千金方）治小儿尸注。
灶突中煤（三指撮）　盐（少许）
上为散。一二岁儿。每服半钱。以熟水调下。空心午后各一服。量儿大小加减。一方相和熬熨之。
●桃仁汤（出圣惠方）治小儿尸注劳瘦。或时寒热。
用桃仁一味二十枚。汤浸去皮尖双仁。生研。以水一盏。煎至五分。去滓。量儿大小。分减与服。以吐为效。如不吐。即非注也。
●鳖头散（出圣惠方）治小儿尸注。
用鳖头一枚。烧灰以研为散。每服半钱。以新汲水调下。治小儿诸疾。
●治小儿尸注劳瘦。或时寒热。（出圣惠方）
用鸡子一枚。打破。生吞之。已困者。内入喉中。摇头令下。即瘥。

中蛊（附论）  ***************************
夫人有聚毒虫为蛊者。随饮食入腹。能变惑。食人五脏。小儿时有中之者。遂心腹刺痛。懊闷急者。即死。缓者涉历年月。渐至羸困。若注易傍人。则为蛊注之病。
方
●雄麝散（出医方妙选）专治蛊毒。
雄黄（研）　麝香（研）　羚羊角（屑）　赤芍药　败豉皮（炙令黄各一两）　马兜铃根　荠苨　鬼臼（去毛各半两）
上为细末。拌匀。每服半钱。煎甘草汤调下。食前服。
●羖羊角汤（出圣惠方）治小儿中蛊毒。腹内坚如石。面目青黄。小便淋沥。变易无常。
羖羊角（屑）　蘘荷（各一两）　栀子仁（七枚）　黄连（去须）　赤芍药（各一分）　犀角屑（半两）　牡丹皮（各一分）
上粗捣筛。每服二钱。取水一小盏。煎至六分。去滓。分温二服。日三。更量儿大小加减。
●麝犀汤（出医方妙选）专治蛊毒。
犀角屑　鬼箭　安息香（各一两）　苦参　牡丹皮（各半两）　雄黄（研一两）　麝香（研半两）
上㕮咀。和匀。每服一钱。水一大盏。煎至五分。去滓。时时服之。
●升麻汤（出圣惠方）治小儿初中蛊毒。
升麻　桔梗（锉炒）　栝蒌根（各半两）
上粗捣筛。每服一钱。以水半盏。煎至三分。去滓。温服。日三。更量儿大小加减。
●豉皮汤（出圣惠方）治小儿蛊毒。腹内坚痛。
败鼓皮（三分炙令黄锉）　苦参（锉）　蘘荷根（各一两）
上粗捣筛。每服二钱匕。以水一盏。煎至六分。去滓。分温二服。日三。更量儿大小加减。
●雄黄散（出圣惠方）治小儿飞蛊。状如鬼气。
雄黄（研）　麝香（研）　犀角（镑捣为细末各半两）
上同研令匀。每服。以温水调下半钱匕。日四服。更量儿大小加减。
●比圣汤（出圣惠方）治小儿五种蛊毒。
用马兜铃根一味。粗捣筛。每服二钱。以水一小盏。煎至五分。去滓。空腹顿服。当时随吐蛊出。未快吐。再服。
●又方（出圣惠方）
用败鼓皮一片。烧灰。细研如粉。空心粥饮调服一钱匕。须臾病儿呼蛊主姓。其病即愈。
●又方（出圣惠方）
用荠苨一两。捣罗为末。以粥饮调服一钱匕。量儿大小加减。
●神效散（出肘后方）治小儿中蛊毒。腹内坚痛。面目青黄。羸瘦骨立。病变无常及淋露。
用桃上寄生二两。捣罗为散。每服半钱。每以茶点服。日三。
●又方（出圣惠方）
用麝香一味。细研。每服一字。须空腹温水调下。即吐出蛊毒。未效再服。
●治小儿中蛊毒欲死（出圣惠方）
用甘草半两。生锉。粗捣筛。水一中盏。煎至五分。去滓。分温二服。当吐蛊出。若预防蛊者。宜热炙甘草煮汁服之。即内消不吐。神效。
●治小儿中蛊下血欲死（出圣惠方）
捣青蓝汁。频频服半合。
●又方（出圣惠方）
取生赤雌鸡翅下血服之。立效。
●治小儿患蛊毒痢。（出本草）
用生地黄汁一升二合。二三四服。立效。

中恶（附论）  ***************************
夫小儿无故卒然心腹刺痛。闷乱欲绝者。中恶也。盖由儿阴阳气血不调。神守不强。故鬼毒恶气得以中之。凡腹大而满。脉紧大而浮者。死。紧细而微者生。若余势久留再发则变为注。
夫小儿中恶者。是鬼邪之气卒中于人也。无问大小。若阴阳顺理。荣卫调平。神气相守。则强邪不能干正。若精气衰弱。则鬼神毒恶气中之。其状先无他病。卒然心腹刺痛。闷乱欲死是也。
方
●鬼箭羽汤（出圣惠方）治小儿中恶。心腹卒痛。
鬼箭羽（半两）　朴硝（细研）　真珠末（一分）　羚羊角（镑）　桔梗（炒）　升麻（各一两）　黄芩（去黑心）　大黄（锉炒）　鬼臼（各一两半）　芍药（一两）　桃仁（三十枚去双仁皮尖麸炒微黄）　柴胡（去苗一两）
上粗捣筛。每一钱匕。以水一小盏。煎至六分。去滓。分温三服。空心午后各一服。量儿大小。以意加减。一方无鬼臼。
●芍药汤（出圣惠方）治小儿中恶。心腹坚胀痛。颜色青黑。大便不通。
芍药　桔梗（炒）　黄芩（去黑心）　柴胡（去苗）　升麻（各一两）　大黄（锉炒二两）　桃仁（七枚去皮尖双仁炒一方作五枚）　鬼臼（炙一两）　甘草（炙一两）　麝香（半钱研）　杏仁（四十枚浸去皮尖双仁炒）
上粗捣筛。入麝香和匀。每一钱匕。以水一小盏。煎至六分。去滓。分温二服。空心午后一服。以利为度。量儿大小加减。
●辟邪膏（出医方集成）治中恶暴卒。亦宜服此药。立至苏苏。中毒心腹刺痛。闷乱欲死。凡腹大而满。诊其脉紧细而微者。生。紧而大浮者。则死。急服苏合香丸。再以皂角末触鼻。次服沉香降气汤加人参、茯苓。不愈。进以辟邪膏。无不效者。
降真香　白胶香　沉香（各半两）　虎头骨　鬼臼（去毛）　龙胆草　人参　茯苓（各半两）
上为末。入雄黄半两。麝香一钱。炼蜜丸如鸡头实大。每服一粒。煎乳香汤下。又令儿带。及烧于卧室内尤妙。无不见效。亦治客忤。一方无鬼臼。有甘草。
●雄黄丸（出圣惠方）治小儿中恶。辟邪气。
雄黄（研）　真珠（研各一两）　麝香（研半钱）　牛黄（如枣大研）　巴豆（四十枚去皮膜心研去油尽）　大枣（十四枚蒸熟去皮核研膏）
上除枣外。同研为末。入枣膏和少许蜜。涂臼中。一千杵。捣为膏丸如粟米大。每服三丸。薄荷汤下。空心午后各一服。量大小以意加减。
●疗小儿中恶等疾
鹿角　大豆（各等分）
上为末。相和匀。乳汁涂奶上。令儿饮之。
●治小儿中恶暴死（出经效良方）
用葱白纳下部粪门。及鼻中。活。一方。以菖蒲末著舌底。一方。吹两鼻两耳中效。
●猪蹄散（出圣惠方）治小儿寒热及恶气中人。
取猪后脚悬蹄。烧灰。末。以乳汁饮一撮。立效。
●治小儿冲恶热毒烦闷
用生银水磨服之。忌生血。
●治小儿辟恶气
用虎头骨煮汤浴小儿。数数用之。为佳。
●治小儿寒热。恶气中人。
以湿豉为丸如鸡子大。以摩腮上及手心六七遍。又摩心脐上。旋祝之了。破豉。凡看有细毛。弃道中即瘥。
●半夏丸（出经验良方）治小儿腹暴满欲死。
用半夏随多少。微火爆。捣末。酒和为丸如粟米大。每服三五丸。淡姜汤、蜜汤服。
●治小儿中猢狲噤（出幼幼新书）凡身微热。双手捉拳。按胸前。口撮不开。缩肩。身体一似活猢狲。此候。因受胎六个月日。母见人弄猢狲。开口吸著其气。生来被风邪相击。致发此候。若不速治即死。
上取猫儿粪。烧烟燻之。即解。
●治小儿生下多被恶气息冲著成疾方（出鲍氏方）
急取麝香一颗。冷水调搽之。灌之。
●辟恶方（出本草）
以瑿令小儿带之。能辟恶。瑿。琥珀千年为瑿。用与琥珀同。瑿。（乌芍切）。


卷四百一·婴孩杂病门  ——————————————————————————————————————————————————————————————————————————————————————————

客忤（附论）  ***************************
少小所以有客忤病者。是外人来。气息忤之。一名中人。是为客忤也。虽是家人。或别房异户。虽是乳母及父母。或从外还。衣服经履鬼神粗恶暴气。或牛马之气者。皆为忤也。执作喘息。乳气未定者。皆为客忤。其乳母遇醉及房劳。喘后乳儿最剧。能杀儿也。不可不慎。凡诸乘马行。得马汗气臭。未盥洗易衣装。便向儿边。令儿中马客忤。儿卒见马来。及闻马鸣惊。及马上衣物马气。皆令小儿中马客忤。慎护之。特重一岁儿也。凡小儿衣。布帛绵中不得有头发。履中亦尔。白衣青带。青衣白带。皆令中忤。凡非常人及诸物从外来。亦惊小儿致病。欲防之法。诸有从外来人及有异物入户。当将儿避之。勿令见也。若不避者。烧牛屎令常有烟气。置户前则善。
小儿中客为病者。无时不有此病也。而秋初一切小儿皆病者。岂是一切小儿悉中客邪。末小儿所以春冬少病。秋夏多病者。秋夏小儿阳气在外。血脉嫩弱。秋初夏末。晨夕时有暴冷。小儿嫩弱。其外则易伤。暴冷折其阳。阳结则壮热。胃冷则下痢。是故夏末秋初。小儿多壮热而下痢也。未必悉是中客及魃也。慎不可先下之。皆先杀毒后下之耳。
凡中客忤之为病。类皆吐下青黄白色。水穀解离。腹痛夭糺。面色变易。其候似痫。但眼不上插耳。其脉急数者是也。宜与龙胆汤下之。加人参、当归各如龙胆秤分等多少也。亦宜苏合香丸、真珠散。
小儿中客忤。急视其口中悬雍左右。当有青黑肿脉。核如麻豆大。或赤。或白。或青。如此便宜用针速刺溃去之。亦可爪摘决之。并以绵缠钗头。拭去血也。
方
●苏合香丸（出汤氏宝书）治传尸、鬼症、客忤、卒惊。及治骨蒸殗殜。肺痿气。卒心痛。霍乱吐痢。时气、鬼魅、瘴疟、赤白暴痢、瘀血、月闭、痃癖、疔肿、惊痫、小儿吐乳、大人狐狸等病。
苏合香油（一两入安息香膏内）　白术　丁香　青木香　白檀香　熏陆香（别研）　沉香　朱砂（水飞）　乌犀屑　安息香（以上各二两用无灰酒熬膏和苏合油）　荜茇（二两）　香附子（二两）　诃子（二两）　龙脑（一两）　麝香（二两）
上为末。研匀。用安息香膏并炼白蜜和剂。每服旋丸如绿豆大。空心井花水下四五丸。老人、小儿。三丸。温酒化亦得。并宜早朝服。用蜡纸裹一丸。如弹子大。绛纱袋盛。当心带之。能辟一切邪祟。故治客忤、中恶、中鬼也。又方。研雄黄、麝香。煎降真香汤下。
●真珠散（出医方集成）治客忤、惊风、鬼注、惊邪、痰热、心舍不宁。精神不定。心常怔忡。睡卧惊跳。时或咬牙。五心烦热。有汗煎啼。面赤舌白。呵发烦渴。小便赤色。或吐利黄沫。常服。辟惊邪、顺经安神舍。
真珠末（二分）　海螵蛸　滑石（各一钱）　茯苓　人参　白附子（各二分）　甘草（炙半钱）　全蝎（五分）　生珠（一钱别研）　脑子（半钱别入）　麝香（半钱别入）　金银箔（金二片银二片）
上为末。每服半钱。煎灯心麦门冬汤。入蜜调下。日午临卧服之。
●人参汤　治小儿客忤。腹满痛。大便不通。
人参　龙脑　钩藤　柴胡（去苗）　黄芩（去黑心）　桔梗（炒）　赤芍药　茯神（去木）　当归（切焙各半两）　大黄（锉炒二两）　蜣螂（去足炙二枚）
上粗捣筛。每服一钱。水一盏。煎至五分。去滓。分温二服。量儿大小加减。
●雄黄丸（出圣惠方）辟小儿诸般惊。叫颤瘛瘲。初养不便。与乳母带。辟诸惊忤之气。
雄黄（一两）　虎头骨（三分微炙）　麝香（一分）　猢狲头骨（三分微炙）　白龙脑（一分）　大蛇头（一枚微炒）　乳香（一分）　降真香（一两末）　煎香（一两）　白胶香（一两）　鬼臼（一两去刺为细末）
上都研令细。用熟枣肉和丸如弹子大。初在儿前先烧一丸。次用绿绢袋带一丸于身上。辟一切惊忤之气。
●麝香丸（出圣惠方）治小儿新生。中客忤发热。乳哺不消。及中风反踧。口出舌并吐逆。面青。目戴上视。腹满。或痫羸瘦。及三岁不行。
麝香　牛黄（各半两细研）　黄连（一两去须）　特生矾石（半两细研）　附子（半两炮裂去黑脐）　雄黄（半两细研）　丹砂（半两细研水飞过）　桂心（半两）　乌贼鱼骨（半两）　巴豆（三十枚去皮心别研如膏）　赤头蜈蚣（一枚炙焦）
上为末。都研令匀。炼蜜和丸如黍米大。儿生一月至十月。日服一丸。四十日至百日。服二丸。一岁至三岁以上。加减服之。以乳汁下。米饮亦得。
●犀角散（出危氏方）治小儿客忤。惊啼壮热。
天麻　犀角　麦门冬　钩藤（各一钱）　铁粉（半钱）　朱砂（研一钱）　雄黄（半钱）　麝香（少许）
上为末。每服半钱。以金银煎汤调下。薄荷汤亦可。仍以母衣覆儿身。以厌之即愈。
●白鲜皮汤（出千金方）治少小客魃挟实。
白鲜皮　大黄　甘草（各一两）　芍药　茯苓　细辛　桂心（各十八铢）
上㕮咀。以水二升。煮取九合。分三服。
●犀角散（出圣惠方）治小儿客忤。惊啼壮热。
犀角（镑）　钩藤　丹砂（研各一分）　牛黄（研半分）　麝香（研三大豆许）　麦门冬（去心焙一分）
上为末。每服半钱。煎金银汤调下。不计时候。
●安神丸（出直指方）治客忤。惊啼。客热。
生犀末　人参　茯苓　菖蒲　朱砂　雄黄（各等分）
上为末。研桃仁膏为丸如麻子大。每服三丸。紫苏汤下。
●麝香汤　治小儿客忤卒痛。及满气。常腹痛。
半夏（汤浸十次生姜汁炙）　黄耆（各一两）　甘草（炙）　乾姜（炮）　桂（去粗皮各半两）
上粗捣筛。一二岁儿。每一钱。水七分。煎至四分。去滓。内麝香少许。分温二服。不拘时候。更量儿大小加减。
●安神犀角丸　治小儿客忤。惊邪鬼魅。
犀角（镑）　车前子　白茯苓（去黑皮）　人参（各半两）　雄黄（研一两）
上为末。取柳白皮十两。桃仁十两。水二升。煎一升。去滓。煎成膏。和前药丸如麻子大。每服三丸。桃柳枝汤下。
●白石脂汤　治小儿客忤吐利。
白石脂（一两）　蜀漆（半两）　牡蛎（煅一两）　附子（炮裂去皮脐一两）
上锉如麻豆。一二岁儿。每一钱。水七分。煎至四分。去滓。温服。分为二。空心一。午后一。量儿大小加减。
●伏龙肝膏（出千金方）治小儿卒中客忤。惊啼大叫。
伏龙肝（研二两）　鸡子（去壳二枚）　地龙粪（研一两）
上研匀。或干。更入少许水。调如膏。先用桃柳汤浴儿。后将药涂儿五心及顶门上。
●母衣发乳（出千金方）治中客忤。
用烧母衣带三寸。併发合乳汁服之。
●雄黄散（出圣惠方）治客忤腹痛危急。
雄黄（一钱）　明乳香（半钱）　生麝（一字）
上为末。每一字。刺鸡冠血调灌之。一方无乳香。
●还魂汤　救卒死。客忤死。
麻黄（三两去节）　杏仁（去皮尖三十个）　甘草（一两炙）
上水八升。煮取三升。去滓。分令咽之。通治诸感忤。
●韭根散　治症同前。
韭根（一杷）　乌梅（二七个）　吴茱萸（半升炒）
上水一斗。煮之。以病人栉。内中三沸。栉浮者。生。沉者死。煮取三升。去滓。分饮之。
●龙骨散　治小儿中客忤。体热。
白龙骨（一分）　牛黄（半分细研）　葛根（一分锉）
上为散。每服以温水调下半钱。日三四服。
●治小儿客忤病。（出千金方）
上用豉数合。水拌令湿。捣熟丸如鸡子大。以摩儿囟上。手足心。各五六遍。毕。以摩儿心及脐上下行转摩之。食顷。破视其中。当有细毛。即掷丸道中。痛即止。
●三物烧发散（出千金方）治少小见人来。卒不佳。腹中作声者。
上用向来者人囟上发十茎。断儿衣带少许。合烧灰。细末。和乳饮儿。即便安愈。
●又方
用水二升。煮萹蓄、冬瓜。各四两。取浴之。
●牛黄乳（出圣惠方）治小儿客忤惊啼。
牛黄（一字）　猪乳（一慄壳许）
上相和。渐渐滴儿口中。一方竹沥一字。
●雀屎丸（出圣惠方）治小儿卒忤。躽啼。腹坚满。
雀屎（一两一分）　当归（切焙半两）
上为末。炼蜜丸如麻子大。五十日儿。每服一丸。以奶汁下。空心午后服。量儿大小加减。
●桂参汤（出十便良方）治小儿中客忤。吐青白沫及食饮皆出。腹中痛。
桂（去粗皮一两）　人参（一分）
上粗捣筛。一二百日儿。每半钱匕。水半盏。煎至二分。去滓。分温三服。儿大以意增之。
●治卒客忤停尸不能言者
上烧桔梗二两为末。米饮服。仍吞麝香如大豆许佳。治之立效。
●治卒客忤停尸不能言者
用细辛、桂心等分。内口中。
●治小儿客忤中人。吐下黄水。
上为水一斗。煮钱十四枚。以浴之。又取水和粉及熟艾。各为丸鸡子大。摩小儿五心。良久。擘之毛出差。
●桂枝汤　治小儿中客忤。吐青白沫及饮食皆出。腹中痛。气欲绝。
上用桂一味。去粗皮。一两。粗捣筛。一二百日儿。每半钱匕。以水半盏。煎至三分。去滓。分温三服。空心午后。更量儿大小加减。或浓煎去滓。涂儿五心。
●麝香饮　治客忤口噤。项强欲死。
上用麝香少许。研细。乳汁调涂口中。仍以母衣覆其身。即愈。一方。醋调服。一方吞麝香大豆许立愈。
●一物猪通浴汤　治小儿中人忤。躽啼。面目青腹强者。
上猳猪通二升。以热汤灌之。适寒温浴之。
●治少小中客忤。强项欲死。
上取衣中白鱼十枚。为末。以敷母乳头上。令儿饮之。入咽立愈。一方。二枚著母手掩儿脐中。儿吐下愈。亦以摩儿顶及脊强处。一方。书中白鱼亦可。
●治少小犯客忤。发作有时者。
用母月衣覆儿上良。
●治小儿卒中忤
上煎取驴前膊胛上旋毛。大如弹子。以乳汁煎之。令毛消药成。著乳头饮之。下咽即愈。
●又方
取牛口沫敷乳头饮之。一方取牛鼻津服之。
●治少小卒中客忤。不知人者。
上取热马屎一丸。绞取汁饮。饮下咽便愈。亦治中客忤而躽啼面青腹强者。一方以马通三升。烧令烟绝。以酒一斗。煮三沸。浴儿。名马通浴汤。
●治小儿惊悸客忤
上用蛇蜕皮煎汁。
●治客忤者。中恶之类也。多于道间门外得之。令人心腹绞痛。胀满。气冲心胸。不即治。亦杀人。
上用铅丹一方寸匕。蜜二合和服之。口噤者。折齿灌之。一方用墨水和服一钱匕。
●治小儿卒中客忤
上用铜照子鼻烧令赤。著少许酒中淬过。少与儿服之。即愈。
●治小儿客忤蛊毒
用乌雌鸡粪炒服之。
●治小儿惊痫客忤
用家桑东行根。研汁大验。
●治小儿客忤欲狼狈方
抱儿于厕前。取屎草烧灰为末。水调服。少许即愈。
●伏龙肝方
灶中黄土和醋捣丸如球子大。摩儿头及五心。
●客忤夜啼
灶心土　蚯蚓屎
上研水。敷头上五心。
●伏龙肝散　治客忤惊啼不止。
伏龙肝　朱砂　山药　麝香
上为末。薄荷汤调服。或炼蜜丸如绿豆大。灯心汤下。
●睡惊丸　治小儿客忤惊热。夜啼烦躁。搐搦口噤。上视。或冷或热。痰涎壅盛。
青黛　硼砂　脑子　麝香　山药　茯苓　甘草　金箔
上为末。炼蜜为丸如皂角子大。朱砂为衣。薄荷汤临眠化下。
●治客忤惊啼不止（出傅氏活婴方）
柏子仁　白茯苓　甘草（各等分）
上为末。每服一钱。麝香汤调下。
●龙齿散（出傅氏活婴方）治客忤夜啼惊悸。
石膏　人参　龙齿　朱砂　麝香　甘草（各等分）
上为末。每服一字。金银薄荷汤点服。
●当归饮（出傅氏活婴方）治客忤。腹内有恶血。夜啼如鬼祟。腹痛。唇青口紫。
当归　赤芍药　白术　甘草　桂皮（各等分）
上为末。每服一字。初生儿。腹有恶血而成血病。服之效。
●治客忤躽啼。昼夜不止。惊悸少卧。（出傅氏方）
川芎　当归（各等分）
上为末。乳汁调下。
●治客忤狂啼腹痛（出傅氏活婴方）
朱砂　麝香　雄黄
上研匀。涂乳上。令吮之。
●治小儿客忤惊啼叫方
灶中黄土（二两研）　鸡子（一枚去皮）
上件药相和。入少许水调。先以桃柳汤浴。而后将此药涂五心及顶门上。
●治小儿客忤。吐奶不乳。头面青黄色。脉结急。浴法（。出圣惠方）
青铜钱（一百二十文）
上水一斗。煮取五升。适寒温以浴儿。立效。
●治小儿客忤壮热。浴方。（出圣惠方）
白芷根苗　苦参
上件药等分。粗捣为散。用清浆水煎。入盐少许。以浴了。用粉摩佳。
●治小儿客忤。消食及冷气。（本草方）
以铁屑煎汁服之。
●治小儿客忤
以熊骨煮汤浴之。
●又方
用墨捣筛。和水温服之。
●又方（出本草）
以殭蚕七枚为末。用酒调下。量服之。

中马毒（附论）  ***************************
凡人乘马到人家。身有马汗。不暇汤浴。则须换衣服。不暇换衣服。则须食顷间歇定。方得亲近小儿。若不如此。则小儿中马毒客忤。或初卸马。马气未歇。将鞍辔等物逼近小儿。闻马嘶便惊。皆因中马毒客忤。其肚腹痛。吐下青黄白色。水穀解离。甚者致大患也。
方
●治小儿中马毒。汗气臭忤。马嘶惊忤。宜服此方。（出圣惠方）
上取马尾于小儿前烧。令小儿嚥气。及每日烧之。瘥为度。
●又方
取马口角沫。涂儿口中效。

卒死（附论）  ***************************
夫小儿卒死者。是三虚而遇贼风。故无病仓卒而死也。三虚者。乘年之衰一也。逢月之空二也。失时之和三也。有人因此三虚。复为贼风所伤。使阴气偏竭于内。阳气阻隔于外。而气壅闭。阴阳不通。故暴绝如死。若脏腑未竭。良久而苏。亦有兼挟鬼神气者。皆有顷邪退乃生。宜以药疗之也。
方
●治小儿卒死方。（出圣惠方）
上取女青末半钱。用牛乳汁调服之。
●又方（同前）
取牛粪绞汁。内少许口中。瘥。
●又方（同前）
上烧獖猪粪。水解取汁服。
●又方（同前）
上以苦参醋煮汁。取少许口中即苏。水煮亦得。
●又方（出圣惠方）
用烂棺木板酒煮取汁。服少许效。
●又方（同前）
上煎盐汤令极咸。以物开口灌之。令入腹即活。
●又方（同前）
上以热汤和灰。厚拥身上。逡巡即苏。
●破棺散（一名半夏丸朱氏验方）治魇死、缢死、溺死、卒死、恶死、五绝心头暖者。宜服此方。
用生半夏末。量大小。或一字。或半钱。吹鼻中。一方。以水调塞鼻中。一方用皂角末吹鼻中。并瘥。一方用雄黄末。桃枝汤灌之。愈。
●治小儿卒死而吐利。不知是何病者。（出肘后方）
用马屎一丸。绞取汁。以吞之。无湿者。水煮取汁。
●救小儿卒死而吐利。不知是何病也。（出金匮方）
用狗屎一丸。绞取汁以灌之。无湿者。水煮乾者取汁。一方。狗齿烧灰服之。
●治气闭不通死绝方。但尸厥脉动者可治。
用菖蒲屑内鼻两孔中。吹之。又以糁著舌下。又剔取左角发方寸。烧末酒和。入喉立愈。

卒腹皮青黑（附论）  ***************************
夫小儿因汗腠理则开而为风冷所乘。冷搏于血。随肌肉虚处停之。则血气沉涩。不能荣其皮肤。而风冷客于腹皮。故青黑也。
方
●七气汤（出危氏方）治挟冷作痛。面色或白或青。四肢冷甚。
青皮　陈皮　桔梗　蓬莪术（煨）　辣桂　藿香　益智仁（各一两）　香附子（一两半）　半夏（汤洗三分）　甘草（炙三分）
上锉散。每服三钱。水一盏。姜三片。枣一枚。煎服。不拘时候。
●治小儿卒然腹皮青黑。若不急治。须臾即死。（出圣惠方）
上用酒和胡粉涂其腹。干再涂。又灸脐上下左右。去脐各半寸。并尻尾骨下一寸。凡五处各灸三壮。
●治小儿卒腹皮青黑赤。不能喘息。及吐利卒死。（出圣惠方）
上用女青末。内口中。酒服之。亦治大人。
●又方（出圣惠方）
以苦参一两。捣罗为散。不计时以醋汤调下半钱。更量儿大小加减。
●又方（出圣惠方）
取烂棺木半两。以醋一中盏。煎至六分。去滓。温服半合。量儿大小以意加减。
●又方（出圣惠方）
上取荆芥捣。入少水。绞取汁。暖服半合。量儿大小以意加减。

五硬五软（附论）  ***************************
汤氏五硬五软集歌云。仰头取气动摇难。气壅疼连胸膈间。手脚心如冰样冷。硬头直颈未能弯。肚大青筋急不宽。（急亦作硬）冷风积气病难安。面青心腹还多硬。此时性命已自拚。
五疳。喜笑无常度。看人不转睛。眼乾啼少泪。此候实堪惊。此乃肝疳也。搭口摇头热。呼浆上膈干。脾间津液竭。多睡不能安。此脾脏疳也。大肠乾热结。哑啼汗似珠。便时多泄气。性命在须臾。此肺疳极候。肾疳因热极。疮痍发不安。便时乾涩痛。体热四肢寒。此肾疳也。瘦瘁更喉干。多啼睡不安。皮肤无色泽。骨立不堪看。此心疳也。五软。（天柱骨倒软）无故如何不举头。都缘项颈软难收。肾疳热病今虽减。难保他年发不休。怀抱何缘脚手垂。四肢无力懒抬眉。若得声圆还受食。脾里风寒渐可医。吃食如何不长肌。皮宽肉少痛支离。莫教泻痢当时作。灵药难医命自危。五岁孩儿不解行。脚虚软弱痛难名。若将荣卫多培植。长大应教肉自生。（参耆等药可荣气。亦可服钱氏地黄丸）唏嘘舌出却无妨。阳盛阴虚著意防。此证不须先治膈。唇青气喘命须伤。虽然天柱倒难医。此证元来不在脾。患后也须曾吐泻。本非久病与尩羸。亦有伤寒无汗脉。应须妙药辨几微。无事卒然成此疾。人形本瘦四肢肥。项软还知头似石。面红唇赤脸如绯。此病只因肝胆热。致令筋软不相随。肝受热风天柱倒。祛风退热速为之。项软更贴强筋药。立见安和请勿疑。
全儿方云。高伸承务女三岁。七月间泄泻。一医治之月馀。不效。其证大渴不止。羸瘦不食。手足渐冷。召愚视之日。气已将脱。急以术附膏四服。手足微温。但一时辰内。可三十馀次饮水。与鱼涎散一服。立止。再术附膏二服。并麝沉膏、没石膏、六甲丸、参术散等服五日。减半。愚曰此病虚中有积。当以黄土丸泻三五行。再煎药补之。主人曰首因泻。今方渐退。何再泻也。答曰。譬之不去稂莠。则禾稼不实。不去奸猾。则良民不宁。主人曰。何治也。答曰。补不足泻有馀也。补者补其久泻脾虚不足之气。泻者泻其久滞肠中有馀之积。主人曰。此理出何书。答曰素问云。实泻虚补。此所谓顺天之道。损有馀补不足。盖医合阳阴。药合天道。主人听用黄土丸泻三五行。再煎药相间进。五日病除八分。一日忽天柱骨倒。主人甚惊。愚曰无虑。泻久则伤脾。脾引于肝风。肝受贼风。故头垂而颈筋软也。所幸者。泻已退。遂用金灵散一服。生筋散贴项一日如旧。后更前药二服。安全无恙。
方
●小鹿茸丸（出医方集成）治胎中受热。遍身筋软。
鹿茸　川牛膝　苁蓉　木瓜　杜仲　菟丝子　当归　熟地黄　天麻　青盐（各等分）
上为末。用蜜丸盐汤温酒化下。皆可。
●羚羊角散（出医方大成）治面红唇白。肠热项软。
熟地黄（酒浸）　白茯苓　羚羊角　酸枣仁（炒）　虎胫骨（酒炙）　肉桂　防风　甘草（各等分）
上为末。温酒盐汤化下。皆可。
●贴项方（出医方大成）治肝胆停热。致令筋软。用此药贴项。
附子（生去皮肤）　南星
上末。生姜自然汁调摊贴患处。次服防风丸。并泻青丸。
●五加皮散（出仁存方）治小儿颈软。
用五加皮为末。酒浸调涂敷骨上。
●健骨散（出仁存方）治小儿久病疳疾。体虚不实。饮食不进。及诸病后天柱骨倒。医者不识。谓之五软。
用白殭蚕为末。三岁儿半钱。薄荷酒调下。后用生筋散贴上。
●生筋散（出危氏方）治如前。
木鳖子（六个去壳）　萆麻子（六十个去壳）
上研细。先抱起颅。摩项上。令热。津唾调贴之。二方全愈。
●天柱丸（出仁存方）　治风气颈垂软。头不得正。或去前。或去后。
蛇含石（大一块煅七次用醋淬七次）　川郁金末（少许）
上碾细。又入钵内研极细。和前药末。入少许麝香和匀。用雪白大米饭丸如龙眼大。每服一丸。荆芥汤化下。或又入生姜汁一二滴。或用金银薄荷汤。早辰不拘时下。风热项软。合用凉肝丸。

手拳不展（附论）  ***************************
夫小儿手拳者。由在胞之时。其母脏腑气虚。为风冷所乘。儿生之后。肝气不足。致筋脉挛缩。不得伸展。故令拳不展也。
方
●薏苡仁散（出圣惠方）治小儿手拳不展。是肝气不足。内伤风邪。
薏苡仁（三分）　当归（一分锉微炒）　秦艽（半两去苗）　防风（半两去芦）　桂心（一分）　甘草（半两炙微赤锉）　酸枣仁（半两微炒）
上为散。每服一钱。水一小盏。煎至五分。去滓。量儿大小分减。不计时。
●羚羊角散（出圣惠方）治小儿手不展。是风邪滞气所客。令荣卫不通。
羚羊角（屑）　羌活　五加皮　白鲜皮　桂心（以上各一分）　麻黄（半两去根节）　甘草（半分炙微锉）
上为散。每服一钱。水一锺。煎至八分。去滓。量儿大小加减。不时温服。
●又方
麻黄（半两去根节）　桂心　赤芍药　羌活　细辛　甘草（炙微赤锉以上各一分）
上为散。每服一钱。水一锺。煎至五分。去滓。不计时候。量大小加减。分增温服。
●薏苡丹（出古方妙选）治手拳不展。所受肝气怯弱。致两脉挛缩。或伸展无力。
薏苡仁（一两汤浸去皮细研）　当归（一两洗焙乾）　秦艽（一两去苗）　防风（一两）　酸枣仁（一两）　羌活（一两）
上件捣罗为细末。炼蜜和如鸡实大。每服一粒至二粒。麝香荆芥汤化下。不拘时候。

脚拳不展（附论）  ***************************
夫小儿脚拳。由在胞之时。其母脏腑内有冷积。为风邪所乘。儿生之后。肾气不足。气血未荣。故令脚指拳缩不展也。
方
●当归散　治小儿脚不展。趾拳缩。
当归（锉微炒）　麻黄（去根节各半两）　羌活　酸枣仁（炒）　人参（去芦头）　杜仲（去粗皮微赤锉）　桂心（以上各一分）
上为散。每服一钱。水一小盏。入生姜少许。煎至五分。去滓。量儿大小。乳食前分减服。
●山茱萸散　治小儿脚拳不展。筋急干细。
山茱萸　羌活　薏苡仁　桂心　羚羊角屑　当归（锉微炒）　甘草（炙微赤锉）　黑豆（炒热）　白茯苓　防风（去芦头以上各一分）　生乾地黄（半两）　麻黄（半两去根节）
上为散。每服一钱。水一盏。煎至五分。去滓。于乳食前。量儿大小分减温服。
●生乾地黄丸　治小儿脚趾拳缩。
生乾地黄（半两）　郁李仁（半两汤浸去皮尖微炒）　牛膝（去苗）　防风（去芦头）　桂心　海桐皮　羌活　白茯苓　薏苡仁（以上分各一分）
上为末。炼蜜丸如绿豆大。每于乳食前。以温酒下七丸。量儿大小加减。

行迟（附论）  ***************************
凡儿生周岁。三百六十日膝骨成。乃能行。近世小儿。多因父母气血虚弱。故令胎气不强。筋脉无力。不能行步。又有所受肝气怯弱。致筋脉挛缩。两手伸展无力。又缘禀受肾气不足者。血气未荣。脚趾拳缩无力。不能伸展。此皆不能依常期。以致此疾。治法当用钱氏补肾地黄丸。再加鹿茸、五加皮、麝香。髓生而骨强。自然行矣。外甥黄知录之子还增。三岁不行。遂据此方服之有验。
方
●羚羊角丸　治小儿五六岁不能行者。骨气虚。筋脉弱。宜服益肝肾二脏。
羚羊角屑　白茯苓　虎胫骨（醋涂炙黄）　酸枣仁（炒）　生乾地黄（各半两）　黄耆　桂心　防风（去芦头）　当归（炒各一钱）
上药捣罗为末。炼蜜为丸如绿豆大。食前。以温酒碾破五丸服之。渐渐即行也。
●五加皮散　治小儿三岁不能行者。由受气不足。体力虚怯。腰脊脚膝筋骨软。故不能行。
用五加皮为末。粥引调下。用酒少许调。每服一钱。日进三次。
●麝茸丹　治数岁不能行者。曾经大效。
麝香（别研）　鹿茸（酥炙黄）　生乾地黄　当归（洗焙）　黄耆（锉）　虎胫骨（涂酥炙黄）
上为末。用羊骨髓四两。煮烂和成膏如黍米大。每服十粒。磨沉香下。食前。日三服。
●虎骨丸　治小儿五六岁不能行者。骨气虚。筋脉弱。宜服益肝肾二脏。
虎胫骨（酒炙赤）　生乾地黄　酸枣仁（酒浸去皮炒香）　白茯苓　辣桂　防风　当归　川芎　牛膝（各等分）
上为末。炼蜜和丸麻子大。每服五丸。酒吞下。或木瓜汤下。夫骨者髓之所养。小儿血气不充。则髓不满骨。故软弱不能行。抑亦肝肾俱虚得之。肝主筋。筋弱而不能束之。一方有黄耆。无牛膝。
●海桐皮散　治禀受肾气不足。血气未荣。脚趾拳缩。无力不能伸展。
海桐皮　牡丹皮　当归（焙）　熟地黄　牛膝（各一两汤浸焙）　山茱萸　补骨脂（各等分）
上为末。每服一钱。水八分。入葱白二寸。煎。食前服。
●生乾地黄丸　治小儿十岁以来。血脉不流。筋脉缓弱。脚膝无力。不得行步。
生乾地黄　当归（锉微炒）　防风（去芦头）　酸枣仁（微炒）　赤茯苓　黄耆（锉）　芎藭　羚羊角屑　羌活　甘草（炙微赤锉）　桂心（以上各半两）
上为末。炼蜜丸如绿豆大。食前。以温酒下十丸。更量儿大小加减服之。
●五加皮散（出直指方）治十二岁不能行者。
真五加皮（一分）　牛膝　酸木瓜干（各等分）
上为末。每服一钱半。粥饮调。次入好酒两点。再调。食前服二剂。
●八味丸（出如宜方）治禀气虚。骨弱。七八岁不能行立。
牡丹皮　茯苓　泽泻（各三两）　山茱萸　山药（各四两）　附子（制）　桂（各二两）　熟地黄（八两）
上为末。蜜丸梧桐大。每服十二三丸至二十五丸。温酒空心日二服。服一料自愈。功在泽泻耳。
●治小儿数岁不能行方。（出千金方）
用葬家未开户时。盗食。以哺之。日三。便行起。

鹤节（附论）  ***************************
夫小儿鹤节者。由禀赋不足。血气不荣。肌肉瘦瘠。则骨节皆露。如鹤之足。皆肾虚不生骨髓之故。夫肾者。精神之所舍。原气之所繫。若其气强。则骨髓满溢。肌体盛充。若气不足者。脏腑劳伤。真气不守。邪气所侵。肾气虚弱。骨髓枯竭而不荣。故令骨痿而羸瘦也。治法当用补肾。宜服钱氏地黄丸。本方加鹿茸酥炙、川牛膝各三钱。修合饵服。一周三岁以下。与十丸。三岁以上。与十五丸。
方
●钱氏地黄丸（出钱氏方）治小儿鹤节。数岁不能行。及治头囟不合。体瘦骨露。皆由禀受血气不足。则髓不满。骨故软弱。肾虚。故以此药补之。疾自愈。
熟乾地黄（八钱）　山茱萸　乾山药（各四钱）　泽泻（二钱）　牡丹皮　白茯苓（各三钱）　加鹿茸（炙）　牛膝（各四钱）
上为末。炼蜜丸如麻子大。空心温水送下。三岁以下十丸。以上倍之。

龟背龟胸（附论）  ***************************
夫婴儿生后一百八十日。始骼骨成。方能独坐。若强令儿坐之太早。即客风寒吹著儿背及脊。至骨敷入于髓。使背高如龟之状。乃曰龟背。又乳母乳儿常捏其宿乳。夏常洗乳。捏去热乳。若儿感馀热。即伤肺气。胸膈胀满。令儿胸高如龟。乃名龟胸。又禀受血气不足。不能荣于发。故头发不生。呼为疳病。非也。及禀受肾气不足者。则髓不强。骨不坚。盖骨之所络而为髓。髓不足不能充于齿。故不生。且心之声为言。若儿稍长。合语而迟语。由妊娠时母因有惊怖。内动于儿脏。邪气乘于心。使心气不足。舌本无力。故语迟也。
方
●松蕊丹（出危氏方）治龟胸龟背。婴儿生下不能护背。客风吹脊。入于骨髓致之。又或坐太早。亦致伛偻。背高如龟。多成痼疾。凡儿生至周岁。三百六十日。膝骨成。始能行。近世小儿。多因父母气血虚弱。故令胎气软弱。筋脉挛缩。两手伸展无力。又缘禀受肾气不足者。气血未荣。脚趾拳缩无力。不能伸展。此皆不依常期。并集经用得效方治之。
松花（焙）　枳壳（炒）　防风（去芦）　独活（各一两）　麻黄（去根）　川大黄（炮）　前胡　桂心（各半两）
上为末。蜜丸黍米大。每服十粒。粥饮下。量儿加减。
●百合丹（出圣惠方）治龟胸龟背。胸高胀满。其状如龟。此肺经受热所致也。乳母酒面无度。或夏月热烦。热乳与儿得之。或乳母多食五辛。而亦成此疾。
川大黄（三分焙）　天门冬（去心焙）　杏仁（去皮尖炒）　百合　木通　桑白皮（炒）　甜葶苈（纸上炒）　烂石膏（各半两）
上为末。炼蜜丸如绿豆大。每服五丸。食后临卧。熟水化下。一方有朴硝。无烂石膏。名大黄丸。三岁以上。化二丸。
●又方（出圣惠方）
甜葶苈（隔纸炒令紫色）　杏仁（汤浸去皮尖双仁麸炒微黄）　麻黄（去节根）　川大黄（锉微炒以上各半两）　桂心（一分）
上罗为末。炼蜜丸如绿豆大。不拘时。以温水研下五丸。量儿大小临时加减。
●麻黄丸　治小儿龟胸。
麻黄（三分去根节）　桂心　独活　防风（去芦头）　赤芍药　川大黄（锉微炒）　枳壳（麸炒微黄去瓤）　松花（以上各半两）
上罗为末。炼蜜丸如绿豆大。每服以粥饮下五丸。日三服。量儿大小加减。
●又方
槟榔（半两）　川大黄（半两锉微炒）　桂心　前胡　防风　赤芍药　独活　诃黎勒皮　枳壳（炒微黄去瓤）　麻黄（去根节以上各一两）
上罗为末。炼蜜丸如麻子大。每服以粥饮下五丸。日三服。量儿大小加减。
●治小儿龟背
上龟尿摩背上。点背上骨节瘥。取龟尿之法。放龟于荷叶上。候龟头四顾。急用镜子照之。其尿自出。
●百合丹　治龟胸病。
百合（一两）　川朴屑（半两）　杏仁（半两汤浸去皮尖）　桑根白皮（半两）　木通（半两）　天门冬（半两去心）　川大黄（半两）
上件捣罗为细末。炼蜜和丸如黍米大。每服十粒。米饮下。量儿大小加减。
●龟背散。
大黄（三分炒）　天门冬（去心焙）　百合　杏仁（去皮尖炒）　木通　桑白皮（蜜炙）　甜葶苈（隔纸炒）　朴硝　制枳壳（各等分）
上为末。蜜丸。食后温汤化下。

误吞诸物（附论）  ***************************
夫小儿多以珠玑钗鐶之类。为玩弄之具。或藏于口中。因惊或啼。遂误吞嚥。仓卒不得出。为害亦大。当随物所宜。以方术治之。
方
●治误吞钱在喉中不下。
用麸炭研为末。以指弹少许入喉中。少顷自吐出。
●治误吞针。
用磁石一块。小弹子大。吸铁紧者。入口内吸令针出。或丝系定。送咽喉引出。或如枣核大。磨令光。钻作孔。丝穿令含亦得。
●治误吞钩绳。
凡吞钩绳犹在手者。莫伸引。但以珠璫若穿了薏苡子之类。就其绳穿。稍稍推去。至钩畔。即急推前入。才钩离刺处。复缓缓引出。
●治误吞珠璫方。
烧铜弩牙令赤。淬水一碗。旋饮。其物即出。
●治误吞银鐶及钗方。
以饴糖。随儿大小。多少食之。若能多饮食。钗鐶即随出。
●治误吞金银。或钱在腹内不下。（孙用和方）
石灰一杏核大。硫黄一皂角子大。用研为末。酒调下。不计时候服。
●治误吞发。
用木梳烧灰。细研。粥饮调下半钱匕。不下再服。
●治误吞梅李核。
以温水旋从小儿头淋下。却接其水。与儿饮之。
●治误吞铜铁在咽喉内不下。
用南烛根。烧灰细研。熟水调下。一盏服之。
●又方
用艾蒿一把。锉。以水五升。煮取一升半。服之即下。
●又方
取貘齿骨烧灰。细研如粉。每服以磨刀水调下一钱。
●治误吞鐶若指彄方
取鹅毛半两。烧灰。细研如粉。以粥饮调半钱服之。未效再服。
●治误吞钩绳方
取常思草头一把。以水一大盏。捣绞取汁。分三四遍饮之。效。
●又方
若是桃枝竹钗骾。但无数多食白糖。即自消。
●治误吞钩方
以琥珀珠穿贯。著钩绳上推令前。入至钩所。又复推以牵引出。
●疗小儿桃李骾
用狗头煮汤。摩头上瘥。
●治误吞钱入腹
用羊胫骨烧成灰。碾为末。每服二钱。用温水调下。或米饮下。泥荠取汁。呷之自化。
●又方（出海上名方）
用蛀栗子烧灰存性。为末。每服半钱。米饮调下。
●治小儿误吞铜钱等物不出。（出圣惠方）
煮葵菜。多食之。即下如神。一方。用冬葵子根煮汁饮之。即出。
●治误吞铜铁物。（出经验良方）
细研硬炭为末。饭饮调下。于大便内泻下。如乌梅状。方用炭烧通红。急捣为末。米饮调下。亦治误吞针钉等物。连数服乃验。
●又方（经验良方）
用荸荠不拘多少。研烂。水咽吃。即下。非时收下干为末。冷水调灌。
●治骨鲠方（杨氏宝书）
用筒子极硬白炭。碾为末。浓米饮调下。无效。再吃神验。
●治小儿大人一切骨骾。或竹木签刺喉中不下。（出肘后方）
于腊月中取鳜鱼胆悬北檐下。令乾。每有鱼骾。取一皂角子许。以酒煎化。温服。若得吐。其骨即随顽涎出。若未吐。更饮温酒。但以吐为度。酒随量饮之。若不便出。再煎一块。无有不出者。若骾在脏腑中。日久黄瘦甚者。服之皆出。于仓猝不得鳜鱼。或蠡鱼、鲩鱼、鲫鱼俱可。皆以腊月收之为佳。
●治小儿误为诸骨及鱼骨刺入肉不出者。（同前）
煮白梅肉烂研。后调象牙末。厚敷骨刺处。自软。一方无象牙末。用沙糖含下。须臾自下。
●误吞钱（出传信适用方）
浓煎艾汤一二盏。又饧顿服半斤。
●通气散（出古方妙选）治误吞铜钱铁物及钩绳之类。在咽喉不下。
鹅毛（一钱烧灰）　磁石（一皂角子大烧灰）　象牙末（一钱烧存性）
上件捣细末。每服半钱。新汲水调下。

食治诸病（附论）  ***************************
夫生民之道。莫不自小至大。若无其小。卒不成大。故易曰。积小成高大也。凡小儿之病。状证甚多。造次之间。遍载不尽。其诸药方备在诸经。今聊举食治单方。以救仓卒之要耳。
方
●四味粱米汤　治小儿泄注。
粱米　稻米　黍米（各三合）　蜡（如半弹子大）
上以东流水二升。煮粱米三沸。绞去滓。以汁煮稻米三沸。绞去滓。用汁煮黍米三沸。绞去滓。置蜡于汁中。候消。每服半合。空心午后各一。随儿大小增减。
●牡丹粥方　治小儿癖瘕病。
牡丹叶　漏芦（去芦头）　决明（各一两半）　雄猪肝（去筋膜切研二两）
上水三升。煎牡丹叶等三味。去滓。取一升半。入猪肝及纯粳米二合。煮如常粥。空腹食之。随儿大小加减。
●人参粥方（出圣惠方）治小儿冷伤脾胃。呕逆及痢。惊痫。
人参（半两去芦头）　白茯苓（三分）　粟米（半合）　麦门冬（一两去心）
上细锉。每服半两。以水一大盏。煎诸药至七分。去滓。下米作粥食之。
●鸡子饼　治小儿秋夏中暴冷。忽下痢腹胀。乍寒乍热。渴。食之。
鸡子（二枚去壳）　胡粉（半两炒令黄）　黄蜡（一枣大）
上先下蜡于铫内。微火上熔。次下鸡子黄及胡粉。调和。候冷。作饼与儿。空心午后食之。量大小加减。
●淡竹叶粥方（出圣惠方）治小儿心脏风热。精神恍惚。
淡竹叶（一握）　粳米（一合）　茵陈（半两）
上水二大盏。煎二味。取汁一盏。去滓。后投米作粥食之。
●郁李仁粥方（出圣惠方）治小儿水气。腹肚虚胀。头面浮肿。小便不利。
郁李仁（一两汤浸去皮尖微炒）　桑根白皮（一两锉）　粟米（一合）
上捣碎。每服半两。以水一大盏。煎至七分。去滓。下米作粥。入少生姜汁。任意食之。
●黍米粥方（出圣惠方）治小儿下痢。日夜数十行。渐至困弱。
黍米（一合）　鸡子（一枚）　黄蜡（半两）
上煮粥。临熟。下鸡子、蜡。搅令匀。空腹食之。
●马齿菜汁粥方（出圣惠方）治小儿血痢不瘥。
马齿菜汁（一合）　蜜（半合）　粟米（一合）
上以水一大盏。煮作粥。后入二味。和调。食前服之。
●萹豆粥方　治小儿霍乱。母食。
萹豆茎（切焙一升）　人参（二两）
上以水三升。先煮萹豆茎令熟。下人参。煎至二升。去滓。取汁。煮粟三合为粥。与乳母食。临乳儿时。先挼去少许冷乳汁。然后乳儿。母常食此粥。常服为佳。
●牛乳饮　治小儿哕吐。
牛乳（一合）　生姜汁（半合）
上于银器中。慢火同煎至六七分沸。一岁儿。饮半合。仍量儿大小以意加减。
●牛蒡粥方（出圣惠方）治小儿心脏积热。烦躁恍惚。
牛蒡根汁（一合）　粳米（一合）
上以水一大盏。煮粥。临熟。投牛蒡汁搅匀。空腹温温食之。
●鸡子粥方（出圣惠方）治小儿下痢不止。瘦弱。
鸡子（一枚）　糯米（一合）
上煮粥。临熟。破鸡子相和。
●梨汤（粥方出圣惠方）治小儿心脏风热。昏愦躁闷。不能下食。
梨（三枚切）　粳米（一合）
上以水二升。煮梨取汁一盏。去滓。投米煮粥食之。
●葛根粥方（出圣惠方）治小儿风热呕吐。头痛惊啼。
葛根（一两锉）　粳米（一合）
上以水三盏。煎至一盏。去滓。下米作粥。入生姜蜜各少许。食之。
●芦根粥方（出圣惠方）治小儿呕吐。心烦热渴。
生芦根（二两锉）　粟米（一合）
上以水二大盏。煎至一盏。去滓。投米作粥。入生姜蜜汁少许。食之。
●浆水葱白粥方（出圣惠方）治小儿小便不通。肚痛。
粟米（二合）　葱白（三七茎去须细切）
上以浆水煮作稀粥。临熟。投葱白搅令匀。温温食之。
●治小儿惊风方
用白羊头一个。丁香一两。同熬至软。同乳母空心尽食之。
●猪子肝　治小儿久痢。
用猪子肝一具。切片。炙熟。空心食之。

落床损瘀（附论）  ***************************
夫人血之在身。随气而行。常无停积。凡小儿若因堕落伤损。则血行失度。随伤损之处则停积。若流入腹内。亦积聚不散。皆成瘀血在内。颜色萎黄。气息微喘。啬啬小寒。翕翕微热。或时刺痛也。
方
●地黄散（出圣惠方）治小儿落床。伤于肢节。青瘀疼痛。
生乾地黄（锉微炒）　甜瓜子　蒲黄　桂心　赤芍药　川大黄（锉微炒）　当归（锉微炒）　桃仁（浸去皮尖双仁炒黄各一分）
上为细散。每服不计时候。用酒半合。生地黄汁半合。相和。令暖。酒调下半钱。量儿大小加减服之。
●蒲黄汤（出圣惠方）治小儿落床堕地。如有瘀血。腹中疼痛。寒热。不肯乳哺。但啼哭唤叫者。
蒲黄　麦门冬　大黄　黄芩（各十铢）　甘草（八铢）　芒硝（七铢）　黄连（十二铢）
上㕮咀。以水二升。煮取一升。去滓。内芒硝。分三服。消息视儿羸瘦半之。大小便血即愈。忌冷食。
●茯神散　治小儿落床。体热惊悸。
茯神（半两）　龙胆（去芦头）　犀角屑　子芩　麦门冬（去心焙）　人参（去芦头）　甘草（炙微赤锉以上各一分）
上为粗散。每服一钱。以水一盏。煎至五分。去滓。不计时候。量儿大小加减温服。
●蒲黄汤（出古方妙选）治打扑或落床堕地。至损血气。羸瘦痿黄。或时刺痛。游走不定。
蒲黄　当归（洗焙）　生地黄（各一两）　琥珀　赤芍药　桂心
上为细末。每服一钱。水一小盏。煎至五分。去滓。温服。大小加减服之。又一方。川大黄锉微炒。
●茯神丹（出古方妙选）治证同前。
茯神　当归　麦门冬（去心各一两）　人参　黄芩　草龙胆　桃仁（汤浸去皮炒各半两）
上为细末。拌匀。炼蜜和丸如黍米大。每服十粒。生地黄汁少许同酒下。大小加减。
●犀角散　治小儿落床。体热疼痛。
犀角屑　赤芍药　芎藭　当归（锉微炒）　甘草（炙微赤锉以上各一分）　川大黄（半两锉微炒）
上为粗散。每服以水一小盏。煎至五分。去滓。不计时候。温服。量儿大小加减服之。
●治攧扑伤损。（出汤氏宝书）
用萝卜切细。研碎。以榼盛之。用纱帛裹患处。过宿。臭甚。即愈。如觉骨损。绞生藕汁和酒饮之。即效。一方用萝卜子汤。伤愈亦损气。
●又方（出汤氏宝书）
用半两钱。不拘多少。煅通红。醋淬令酥脆。研令细。麝香调下。如攧扑折损。立见接续微响。其效如神。
●接骨丹（出卫生家宝）治小儿攧扑伤折筋骨。通神。
大矾（六个）　腊月猪脂（去膜净熬过四两）　黄蜡（熬净秤）　密陀僧（别研秤）　自然铜（如荔枝皮者细研和）　黄丹（细研秤四味各二两）　血竭（别研秤）　没药（别研秤）　滴乳香（别研细秤各半两）
上研。各制精细。先将猪脂再熬成汁。次下蜡搅匀。次下密陀僧及大矾等六味。皆逐旋下。只留乳香末下。用微火。不得住手搅。火才猛。即药无力矣。将欲成膏。取下。一茶少顷。候药不至大热。投乳香搅匀。众手乘温热急丸如弹子大。以新磁礶子收之。须厚盖扎之。每一大丸。治两人。大人可治一人。或作小丸。乳香酒下。空心服。但不可多吃。恐生骨耳。


卷四百二·婴孩痘疹门  ——————————————————————————————————————————————————————————————————————————————————————————

总论  ***************************
夫天行豌痘疮。西汉以前。经方不载。或云建武中。于南征虏所得。呼为虏疮。次而大小儿相继传染。为受虏之疫气故也。后世明医经方。始说痘疮斑疹。盖小儿疮痘是托质成形。在胎食母血秽。出腹啼声才落。则嚥下血秽。同胎粪而下。唯血秽之气存焉。因伤寒时气。或积热潮热。运动秽气入于五脏。其毒当出。秽气入肝。与泪相感。则为水泡。色泽微青。以应肝之象。旺在寅卯。入心与血相感。则为斑子。色带深红。以应心之象。旺在巳午。入脾与涎相感。则为疹子。色赤黄浅。以应脾之象。旺在辰戌丑未。入肺与涕相感。则为脓泡。色白而肥。以应肺之象。旺在申酉。肾主色黑。肾在下。不受秽气。疮痘不透即变黑色。以应肾之象。旺在亥子。假如小儿寅卯时发潮热。来日依时。或三日依时。盖肝旺于寅卯。因潮热而运动肝气。故随脏而出。必知水泡也。如巳午时发潮热。来日依时必出斑子也。若辰戌丑未时内。见点时发热。来日。又佔一时复作者。必知出疹子也。如申酉时作潮热。本属肺脏。来日却在寅卯时发热。不依次第。必知脓泡水泡相杂而出。余皆仿此推之。肾在下。不受秽气。唯内虚多归于肾。变黑色难治也。难经曰。诸阳皆会于头。素问云。春阳上升。故知先出于头面也。疮痘者。是小儿大难。不可不为详审也。
钱氏云。面燥腮赤。目胞亦赤。呵欠顿闷。乍凉乍热。咳嗽喷嚏。手足梢冷。夜卧惊悸。多睡。并疮疹证。此天行之病也。惟用温凉药治之。不可妄下及妄攻发。受风冷。五脏各有一证。肝藏水疱。肺藏脓疱。心藏斑。脾藏疹。归肾变黑。惟斑疹病后或发痫。余疮难发痫矣。木胜脾。木归心故也。若凉惊。用凉惊丸。温惊用红粉丸。
小儿在胎十月。食五脏血秽。生下则其毒当出。故疮疹之状。皆五脏之液。肝主泪。肺主涕。心主血。脾为裹血。其疮出有五名。肝为水疱。以泪出如水。其色青小。肺为脓疱。以涕稠浊。色白而大。心为斑。主心血色赤而小。次于水疱。脾为疹。小次斑疮。其主裹血。故色赤黄浅也。涕泪出多。故脓疱水疱皆大。血营于内。所出不多。故斑疹皆小也。病疱者。涕泪俱少。譬胞中容水。水去则瘦故也。
始发潮热三日以上。热运入皮肤。即发疮疹。而不甚多者。热留肤腠之间故也。潮热随藏出。如早食潮热不已。为水疱之类也。
疮疹始出之时。五脏证见。惟肾无候。但见平证耳。䯌凉耳凉是也。䯌耳俱属于肾。其居北方。主冷也。若疮黑陷。而耳䯌反热。为逆也。若用百祥丸、牛李膏各三服。不愈者。死病也。
凡疮疹若出。辨视轻重。若一发便出尽者。必重也。疮夹疹者。半轻半重也。出稀者轻。里外微红者轻。外黑里赤者。微重也。外白里黑者。大重也。疮端里黑点如针孔者。势剧也。青乾紫陷。昏睡汗出不止。烦燥热渴。腹胀啼喘。大小便不通者。困也。凡疮疹当乳母慎口。不可令饥及受风冷。必归肾而变黑。难治也。有大热者。当利小便。有小热者。宜解毒。若黑紫干陷者。百祥丸下之。不黑者。慎勿下。更看时月轻重。大抵疮疹属阳。出则为顺。故春夏病为顺。秋冬病为逆。冬月肾旺又盛寒。病多归肾变黑。又当辨春脓疱。夏黑陷。秋斑子。冬疹子。亦不顺也。虽重病犹十活四五。黑者。无问何时。十难救一。其候或寒战噤牙。或身黄肿紫。宜急以百祥丸下之。复恶寒不已。身冷出汗。耳䯌反热者。死病也。何以然。肾气大旺。脾虚不能制故也。下后身热气温。欲饮水者。可治。以脾土胜肾。寒去而温热也。治之宜解毒。不可妄下。妄下则内虚多归于肾。若能食而痂头焦起。或未黑而喘实者。可下之。身热烦渴。腹满而喘。大小便涩。面赤闷乱大吐。此当利小便。不瘥者。宣风散下之。若五七日痂不焦。是内发热。热气蒸于皮中。故疮不得焦痂也。宜宣风散导之。用生犀磨汁解之。使热不生。必著痂矣。
疮疹由内相胜也。惟斑疹能作搐。疹为脾所生。脾虚而肝旺乘之。木来胜土。热气相击。动于心神。心喜为热。神气不安。因搐成痫。斑子为心所生。心生热。热则生风。风属于肝。二脏相搏。风火相争。故发搐也。治之当泻心肝补其母。栝蒌汤主之。
疮黑而忽泻。便脓血并痂皮者顺。水穀不消者逆。何以然。且疮黑属肾。脾气本强。或旧服补脾药。脾气得实。肾虽用事。脾可制之。今疮入腹为脓血。及连痂皮得出。是脾强肾退。即病出而安也。米穀及泻乳不化者。是脾虚不能制肾。故自泄也。此必难治。
睦亲宅一大王病疮疹。始用一李医。又召钱氏。钱留抱龙丸三服。李以药下之。其疹稠密。钱见大惊曰。若非转下。则为逆病。王言李已用药下之。钱曰。疮疹始出。未有他证。不可下也。但当用平和药。频与乳食。不受风冷可也。如疮疹三日不出。或出不快。即微发之。微发不出即加药。加药不出。即大发之。如大发后不多。及脉平无证者。即疮本稀。不可更发也。有大热者。当利小便。小热者。当解毒。若出快。勿发勿下。故止用抱龙丸治之。疮痂若起能食者。大黄丸下一二行即止。今先下一日。疮疹未能出尽。而稠密甚。则难治。此误也。纵得安。其病有三。一者疥。二者痈。三者目赤。李不能治。经三日黑陷。复召钱氏。钱氏曰。幸不发寒而病未困也。遂用百祥丸治之。以牛李膏为助。各一大服。五日间疮复红活。七日而愈。盖黑者归肾也。肾旺胜脾。土不能剋水。故脾虚寒战则难治。所用百祥丸者。以泻膀胱之腑。盖以腑若不实。则藏自不盛也。何以不泻肾。曰。肾主虚。不受泻。故以二服不效。即加寒而死。四大王宫五太尉。因坠秋千发惊搐。医以发热药治之。不愈。钱曰。本急惊。后生大热。当先退其热。以大黄丸、玉露散、惺惺丸。加以牛黄龙麝解之。不愈。至三日。肌肤上热。钱曰。更二日不愈。必发斑疮。盖热不能出也。他医初用药发散。发散入表。表热即斑生。本初惊时。当用利药下之。今发散乃逆也。后二日果斑出。以必胜膏治之。七日愈。睦亲宫十太尉。病疮疹。众医治之。王曰。疹未出。属何脏腑。一医言。胃大热。一医言。伤寒不退。一医言。在母腹中有毒。钱氏曰。若言胃热。何以乍凉乍热。若言母腹中有毒发。属何脏也。医曰。在脾胃。钱曰。既在脾胃。何以惊悸。医无对。钱曰。夫胎在腹中。月至六七。则已成形。食母秽液。入儿五脏。食至十月。满胃脘中。至生之时。口有不洁。产母以手拭净。则无疾病。俗以黄连汁压之。云下脐粪及涎秽也。此亦母之不洁。馀气入儿脏中。本先因微寒入而成。疮疹未出。五脏皆见病证。内一藏受秽多者。乃出疮疹。初欲病时。先呵欠顿闷。惊悸。乍凉乍热。手足冷痹。面腮燥赤。咳嗽时嚏。此五脏证具也。呵欠顿闷。肝也。时发惊悸。心也。乍凉乍热。手足冷。脾也。面目腮颊赤。嗽嚏。肺也。惟肾无候。以在腑下。不能食秽故也。凡疮疹乃五脏毒。若出归一证。则肝水疱。肺脓疱。心斑。脾疹。惟肾不食毒秽。而无诸证。疮黑者属肾。由不慎风冷而不饱。内虚也。又用抱龙丸数服愈。以其别无他候。故未发出。则见五脏证。已出。则归一脏也。
伤寒。男体重面黄。女面赤喘急。憎寒。口中气热。呵欠顿闷。项急。疮疹。则两腮赤燥。多喷嚏。悸动。昏倦。四肢冷。伤寒当发散之。治疹行温平有大热者。解毒。
陈氏方论云。小儿在胎之时。乃母五脏所养成形也。其母不畏禁忌。恣意所欲。加添滋味。好啖辛酸。或食毒物。其气搏于胎胞之中。所以小儿在胎胞之时。受得此毒。名曰三。一者五脏六腑秽液之毒。发为水疱疮。二者。皮膜筋肉秽液之毒。发为脓水疱疮。三者。气血骨髓秽液之毒。发为脓血水疱疮。三毒既出。发为疹痘。子母须当慎口。不可食葱、薤、韭、蒜、酒、醋、盐、酱、獐、兔、鸡、犬、河海虫鱼等物。世俗未晓。将未发举。往往不顾其后。误伤多矣。　凡疗疮疹。先分表里虚实。若虚实不分。则无所治。如表里俱实者。其疮易出易靥。如表实里虚者。其疮易出难靥。已出未出之间。或泻渴。或腹胀。或气促。皆谓之里虚。速与十一味木香散治之。以和五脏之气。已出未出之间。其疮不光泽。不起发。根窠不红。谓之表虚。速与十二味异功散治之。以表六腑之气。已出未出之间。其疮不光泽。不起发。根窠不红。或腹胀。或泻渴。或气促。是表里俱虚也。速与十二味异功散。送下七味肉豆蔻丸治之。以助五脏六腑表里之气。始出一日至十日。浑身壮热。大便黄稠。是表里俱实也。其疮必光泽。必起发。必肥满。必易靥。不致损伤也。发热口乾。烦渴不止者。切不可以冷水及蜜红柿西瓜等冷物食之。不可妄投清凉饮、消毒散等药。恐冷气内攻。湿损脾胃。则腹胀喘满。寒战咬牙。则难治。咬牙者。齿藁也。乃血气不荣也。即不可妄作热治之。痘疮虽出不快。皆由毒气壅盛。妄谓其热。以药宣利解散。致令脏腑受冷。荣卫涩滞。则血气不能充实。皮肤肌肉其疮不起。发不充满。不结实。不成痂。故多痒塌。烦躁喘渴而死。皆因宣利解散之过。纵有生者。必罕矣。大抵天地万物。遇春而生发。至夏而长成。乃阳气熏蒸。故得长成。今疮疹之病。腑脏调和。则血气充实。自然易出易靥。盖因外常和暖。内无冷气之所由也。异功散能除风寒湿痹。调和阴阳。滋养气血。使疮痘易出易靥。不致痒塌。
小儿才觉伤风身热。未明是与不是疮疹。便宜发散。可服四味升麻葛根汤。如疮疹始出一日至五七日之间。虽身热。或腹胀。足梢冷者。不宜也。或身热泻渴。惊悸腹胀。热汗出者。不宜升麻葛根汤。以上四证。宜以十一味木香散治之。
如泻水穀。或泻白色。或泻淡黄色者。煎十一味木香散送下七味肉豆蔻丸治之。泻止住服。不止多服。若频泻多津液。内耗血气。不荣其疮。虽起发。亦不能靥。如身温腹胀。咬牙喘渴者。难治。缘水穀去多。津液枯竭。而欲饮水不止者。荡散真气。故多死。速以十一味木香散救之。不愈者异功散治之。木香散性温平。能和表里。通行津液。清上实下。扶阴助阳之药也。善治小儿腹胀泻渴。其效如神。不能尽述。
如四五日不大便者。可用肥嫩猪胰一块。以淡白水浸。火煮软熟。取出。切如豆大。或皂子大。与儿食乏。令脏腑滋润。使疮痂易落。百无滞碍。切不可妄投宣泻药。恐内虚疮毒入里。伤儿真气。如六七日身壮热不大便。其脉紧盛。与三味消毒散。微得利即住。小儿神气软弱。疮疹自初出两三日至十三日。当忌外人。恐有卒暴风寒秽恶之气。触儿疮疹。
凡遇经者。作三次出。大小不等。头面稀少。眼中无。根窠红。肥满光泽。重者。一齐并出。如蚕种。灰白色。稠密。泄泻。身温。腹胀。头温足冷。轻变重。犯房室。不忌口。先曾泻。饮冷水。饵凉药。重变轻。避风寒。常和暖。大便稠。
若身反发热烦渴者。宜服六味人参麦门冬散治之。如不愈者。只服七味人参白术散。
若痘疮欲靥已靥之间。忽不能靥。腹胀烦渴。不可与水蜜。若与者。转渴而死。急用十一味木香散救之。若痘疮欲靥已靥之间。头温足指冷。或腹胀泻渴气促者。不可与水蜜。与者即死。速煎十二味异功散救之。痘疮十日至十一日。当靥不靥。其身不壮热。闷乱不宁。卧则哽气。烦渴咬牙。急煎十二味异功散。更加木香、当归。以救阴阳表里。若与水蜜西瓜等冷物者。杀之太速。十二日、十三日。疮痂已落。其疮瘢犹黯。或凹或凸。肌肉尚嫩。不可澡浴。不宜食炙、煿物及不宜食五辛、五味。并有毒之物。恐热毒熏于肝膈。眼目多生翳障。若不依此。当为儿子终身之患。用两味穀精草散治之。若身壮热。经日不除。则无他证。六味柴胡麦门冬散治之。热退者。住服。如不愈。只服七味人参白术散极妙。若身壮热。大便坚实。或口舌生疮。咽喉肿痛。皆是疮气馀毒未尽。四味射干鼠黏子汤治之。如不愈者。七味人参白术散主之。若风热咳嗽。咽膈不利。三味桔梗甘草防风汤治之。如不愈者。七味人参白术散主之。若涕唾稠黏。身热鼻乾。大便如常。小便黄赤。十六味人参清膈散治之。如不愈。只服七味人参白术散。立效。若痰实壮热。胸中烦闷。大便坚实。卧则喘急。五味前胡枳壳汤治之。黄帝问曰。饮有阴阳何也。好饮冷者。冰雪不知寒。好饮热者。沸汤不知热。岐伯对曰。阳盛阴虚。饮冷不知寒。阴盛阳虚。饮汤不知热。治之何如。故阳盛则补阴。木香散加之以丁香、官桂。阴盛阳虚。异功散加之以木香、当归。每一两药。共加一钱。小儿痘疮。首尾不宜与水吃。若误与之。疮靥之后。其痂迟落。或身生痈肿。若针之。成疳蚀疮。血水不绝。甚则面黄唇白。以治难愈者何也。盖脾胃属土。外主身之肌肉。祗缘饮水过多。湿损脾胃。搏于肌肉。其脾胃肌肉虚。则津液衰少。津液少。则荣卫涩滞。荣卫涩滞。则气血不能周流。凝结不散。故疮痂迟落。而身生痈肿。若有小渴者。六味人参麦门冬散治之。如不愈者。只服七味人参白术散极妙。若身热大渴者。七味人参白术散治之。如不愈者。只服十一味木香散。如腹胀渴者。或泻渴者。或足指冷渴者。或惊悸渴者。或身温渴者。或身热面㿠白色渴者。或寒战渴不止者。或气急咬牙渴者。或饮水转渴不已者。以上九证。即非热。乃脾胃肌肉虚。津液衰少故也。宜服十一味木香散治之。如不愈者。更加丁香、官桂。多煎服丁香攻里。官桂发表。其表里俱实。而疮不起痒塌喘渴者死矣。小儿疮疹已靥未愈之间。五脏未实。肌肉尚虚。血气未得平复。忽被风邪搏于肤腠之间。则津液涩滞。故成疳蚀疮也。宜用雄黄散。茧绵散等药治之。久而不痊者。溃骨伤筋。以致杀人。

治疮痘法十二事  ***************************
●惊疮　第一　小儿因伤寒时气。运动疮痘欲出。身热。忽发惊搐。心生热。热则生风。风属于肝。二脏相传。风火相争。故惊搐也。（凡身体壮热。耳轮鼻尖及手足梢冷。忽发搐者。此非惊。是痘搐也。其惊搐则诸处皆热。有惊定后热不退者。三两日必出疮痘。再出亦同。）
上用驱风膏、导赤散。不退。洗心散、琥珀散。涎盛。利惊丸。
●疮欲出　第二　小儿因伤寒时气。头疼、壮热、憎寒。咳嗽气粗。呵欠嚏喷。大小便如常。疮痘未分。或目涩肚疼者。
上用升麻汤、惺惺散、羌活散、鼠黏散、防风汤、小柴胡汤。（阎氏云小柴胡治疮痘验）夏月白虎汤。甘露散择用之。夹食。吐逆泄泻。发热。气粗。千金丸、消食丸、豆蔻丸、四君子汤、白术散。相间服惺惺散。
●疮疹攻目　第三　疮痘欲出。先攻目。赤肿不开。次出疮痘不甚红活。有痰者。设有安者。须损眼目。
上用调肝散、护目生银丸。并珍珠丸化痰。宜更对证用药。
●痘毒生痈　第四　疮痘正出。或痘后生热不去。必生痈肿。或毒攻眼目。或从疮迹中再出浓泡者。是痘毒未尽。大便焦黄。或坚实者。
上用四顺饮利三两次。并鼠黏汤。夏用白虎汤。时时多服之。
●疮痘肚疼　第五　疮痘正出。微红无事。忽因伤食肚疼叫哭者。
上用消食丸。不退。解毒丸。微微逐食。次用益黄散即安。活人书云。切不可用巴豆丸子药下之。此药乃攻食积。今有此肚疼证用之不妨。若虑其下之。恐因肚疼变动。
●疮痘缩伏　第六　疮痘正出。大便如常。或坚实。或焦黄。忽憎寒
●戛齿者。是痘毒缩伏。多作此证。
上用大戟散。前病若退。随证更发疮痘。如不退者死。
●疮痘吐泻　第七　疮痘正出。吐泻不食。忽憎寒戛齿者。疮必黑陷。喉中涎喘。盖儿先受风冷。血气虚弱。即变此证。难治。多死。
上用益黄散。甚者金液丹。并食前服。若吐泻定后思食。证平复。方可用发疮痘药。设不安者。必生痈肿。
●大小便涩　第八　疮痘盛出。身热烦渴。腹胀而喘。大小便涩。面赤闷乱。
上用八正散、四顺饮。不退宣风散。
●疮痘入眼　第九　疮痘盛出。热毒气攻。则斑疮入眼。多食毒物。亦尔。若觉眼肿或赤痛。多泪。时与开看。睛无疮。即不害。若有疮赤肿者。
上用四顺饮。每日食后一服。常令微利。毒消平愈。不尔。害目。
●解利疮痘　第十　疮痘出尽。身凉喜食。大便如常者。
上用四顺饮子利三两次。后不生别病。如失解利。恐赤眼、痈肿、鼻衄、下痢、疥癞数证内。皆不能免也。
●痘毒发惊　第十一　疮痘出后。身热不退。时复摇头手颤。必发惊搐。
上用抱龙丸、驱风膏、琥珀散。热盛。四顺饮、八正散、鼠黏汤、白虎汤。不退无比散。盖豆毒所作也。若泻有此证者。多死。
●疮痘作痢　第十二　疮痘欲安。不曾伤食。有肚疼者。是豆毒大盛。气血凝结腹中不散。久必作脓血痢。
上用四物汤加罂粟皮。大便坚实。或泻焦黄。或热。或不热。有肚疼者。四顺饮。若泻白酸臭。伤食肚疼者。先益黄散。后解毒丸。令微利。再益黄散。

疮痘避忌者十  ***************************
腋中狐臭气。（俗呼猪狗臭是也）房中淫泆气。（新房之气是也）妇人经候气。（并诸般血腥臭恶）醉酒荤腥气。（闻醉气痘毒畜入。儿饮酒痘毒发出。）硫黄蚊药气。（并毒药之气硫黄之气赤目触之疾痛难瘥）麝香臊秽气。（闻麝香即畜入。痘子吃即发出）疫汗蒸湿气。（钱氏云。左右有胡荽酒辟汗气）误烧头发气。（并鱼骨诸般臭气。及柴烟入口鼻内。）葱蒜韭薤气。（及烹炮煎煮油烟等气）沟粪浊恶气。（孙真人云。胡荽酒辟诸般恶气出快）　以上皆不可犯。令儿变动。不可不忌。盖亲历验也。或曰有田舍小儿。任之自然。犯之者。都无变动何也。盖贵贱有异。禀受不同也。
凡出疮痘首尾不可出风。宜于虚爽处坐卧。寒温得所。忌动风物。食白鱼野味。频与稀粥。易能安愈。应疮痘才欲著痂。即用酥蜜面油不住润之。可揭则揭。迟则疮硬成瘢痕。（治痘痕面靥密陀僧为末。水调夜涂。明日洗去。平复。）

疮痘可畏者十  ***************************
不食多渴（渴泻不食。益黄散、白术散。不泻不食。白虎汤、杏甘汤）。戛齿噤牙（能令痘子陷伏。是肾旺也。治法在前）。憎寒困倦（能令痘子缩伏。是脾虚也。治法在前）。烦躁体热（摇头者。欲生风候。治法与大小便同）。吐逆泄泻（食不化。益黄散。正出并痘后大便脓血。金粟膏、桃红丸）。疮作黑坑（内无脓血。或黑色疱。或无疮迹作黑孔多死）。大小便涩（四顺饮、八正散、三黄丸、玉浆散）。痈块壅肿（痘毒变疳。口臭蚀牙。唇口鼻牙落者死）。喘急痰盛（杏甘汤、生银丸、珍珠丸、无比散）。声哑气噎（或正出盛。或痘后有此证。多死。咽药食入腹中鸣者。亦死）。以上是疮痘恶证。首尾可畏也。除此之外。皆不妨。内犯其一二者。但饮食如旧。虽困重。医救有可生之理。如饮食减平日一半者。死。有饮食如旧。内犯其三四者。亦死。
舌黑或鼻有黑气并不治。疮已出而谵语者。为恶证。疮成饼搭。黯惨不发。其声焦哑。不治。两眼闭而黑睛矇昧无光。不治。面肿鼻陷。目闭频啮齿者。不治。头面肿大。疮尽爪破。或臭不可近。或脚冷至膝。并不治。疮小黑而焦。风攻颐颔。唇颔肿硬。或胸高而实。并不治。小儿诸病。但见两眼无睛光。黑睛无运转。目睫无锋芒。如鱼眼、猫眼之状。个个不治。或神藏于内。但外若昏困者。无妨。其有病笃而眼中神气不脱者。犹可以活。眼者。五脏六腑神气之所萃。神气已脱。脉虽仅存。亦未能保。

论疮痘约日诀  ***************************
小儿疮痘与伤寒相类。或安或危。或见或隐。皆六七日之间归证。明矣。凡疮欲出。先发热。轻者三四日。次者五日。远者不过七日。此约法也。一日太阳传膀胱。二日阳明传胃。三日少阳传胆。四日太阴传脾。五日少阴传肾。六日厥阴传肝。七日还经。传遍五脏六腑。故七日而止也。又有小儿因伤寒至七日后。或已汗。或未汗。或吐下后。热不除。此毒气盛而未发。热毒入胃。发于皮肤成斑者。状如蚊蚤所啮赤斑。十生一死。黑斑。十死一生。及有胃热发黄者。状如橘色不利者。死。又有成瘾疹。或白泡者。此皆伤热毒不除。多变此疾也。

辨疮疹诸证  ***************************
闻人氏云。疮痘之热。与诸热似是而非。若同而异。此病之所以能惑人也。凡小儿疮痘。其初不免乎发热。然必杂见四脏之证。呵欠顿闷。时作惊悸。乍凉乍热。手足冷多。睡面赤。痰嗽。打嚏。惟肾无证耳。若它病之热。种种不同。如手足稍微冷。发热恶寒而无汗。面色青惨而不舒。左额有青纹者。伤寒热也。手足稍微温。发热自汗。面赤而光者。伤风热也。目胞肿而右额有青筋。发热而头额腹肚最甚。或兼呕吐腹疼者。伤食热也。面色青红。额正中有青纹。手心有汗。时作惊惕。手络脉微动而发热也。此惊热也。身热而倍能食。唇红颊赤。大小便秘。胁下汗者。此风热也。又有潮热者。发歇有时。壮热者。一向热而不已。如懵然不分。一概调治。鲜不败事。诸热失治。皆能作疮痘者。盖病有初异而后同者。要当早为之所。且疮痘之毒。蕴伏在里。非热蒸则无自而出。是以古书云。热蒸三日而斑生。往往其间已见疮痘之证。今也不问伤寒、伤风、伤食之热。与夫惊热风热。或潮热壮热之类。久而不去。内外感发。则所蕴疮痘之毒。亦能乘间而出。用药者。既先知热之所以异。又能虑热之不解。亦将为疮痘之证。斯可谓之良工矣。尝观伤寒有胃烂发斑。温毒发斑。二者。其初均发热也。方其热作之初。孰谓其有发斑之证邪。然则诸热失治。而能为疮痘者。斯言信矣。挟热而吐利者。不可误投燥药。蕴疮痘证。而先发搐者。不可遽投惊药。经云。诸痛痒疮。皆出于心。今疮痘之出。虽四脏各有证。要之。心实为之主。毒气始作。未形见之间。忽发惊搐。是毒气自心经而出也。苟不以内外证辨明之。不为疮痘防备之。便用银粉脑麝青黛等药。则心寒而饥敛。毒气内陷。往往疮痘之初。似惊风发搐者。每多误服寒药而死者。气绝之际。或隐隐斑出。已无及矣。盖心窍一寒。则毒气闭伏。表里不透。又况心主一身之血。心寒则血凝而不行。疮子欲出不可得也。且疮痘发惊。必有它证相杂。又有小儿平居安乐。素无疾苦。而忽尔作搐者。必是疮痘。尤当审谛。但用发散毒气。如惺惺散、升麻汤、红绵散。兼快气利小便等药服之。虽未能即效。决不致败事。待其热气得泄。心神亦自安矣。或有风寒与内热相搏而致此者。则各有其证。治之亦如前法。但加匀气药为妙。张氏云。疮痘气匀即出快。盖气匀则荣卫无滞。有寒亦败。大抵治惊。惟平肝利小便。最为第一。
小儿脏腑先有伏热。而适外感风寒。或内伤生冷。以致阴阳相拒。发作腹疼。或腹中作块攻击。若手足稍及䯌阴俱冷。而腹中硬痛者。是疮疹证无疑矣。更参以其他证候。尤宜详审。但与平和匀气兼发散药为妙。苟不知此。便投巴豆、大黄辈。戕贼胃气。使毒气不能宣发。立致危殆。其间纵有能发见者。往往中道而废。为倒靥。为陷伏。终归不救。
古人立升麻汤治小儿疮痘。尝思古人之意。盖治疮痘之常。不治疮痘之变何也。未有斑点之前。均发热者。常也。已结痂疕之后。均有馀热拂郁。而肌表未清凉者。亦常也。是以升麻汤方效。治疮疹未发已发。未发者。谓未见斑点之前。已发者。谓已作痂疕之后。此升麻汤所以为治疮疹之常者也。若夫斑点既见。与夫痂疕未结。其候千变万化。治法在随证渗泄。曾非定论之可拘。如伤寒之变异不一也。当此之际。安可执一药以应无穷之变哉。且升麻汤所用之药。不过凉肌散解表而已。未见斑点之前。已结痂疕之后。则可以凉肌。可以解表。古人处方之意如此。曷尝令用之于疮疹正作之时耶。今昧者不能究此。既见斑点。尚令儿服饵。致肌寒表弱。陷伏而危殆多矣。
升麻葛根汤。按和剂方。疮痘已发未发者。皆可服。世俗习为常谈。不问小儿虚实、冷热。自首至尾。率多用之。甚者方发而不快。既发而复陷。亦以升麻汤为常用之剂。其为害可胜叹哉。何者。葛根解表。升麻差寒。小儿气盛热多。服之犹可以消毒万一。内虚胃弱。则以水济水。宁不亏损胃气。冰凝血脉。而疮疹转为之逆陷乎。夫古人所谓未发者。方身热。尚疑似之时也。所谓已发者。既透彻欲成痂之候也。曷尝以发而不快。与发而复陷。为可用升麻哉。若不辨明。殆恐世俗相传。枉死者半矣。又况人之啮牙。大热大毒。或者相习变陷不透者。不问虚实。一概用之。其害又有甚于妄用升麻之不审也。盖疮痘变陷。有因外感风寒而压之者。治法则当解散寒邪。有内气大实。荣卫不得调畅。而出不快者。治法则当流行气脉。安可概曰。冰冷。直用人牙。遂使小儿服之。郁闷声哑。迨其发出。稠叠异常。往往沿比而不救矣。曷不用紫草、黄耆、川芎、甘草辈为愈哉。
始末日数有定。热蒸三日。则红斑。生红斑生至足心为齐。不拘多少。重者遍身。轻者数枚而已。红斑生。血疱起如豆。在肌肤之上。故以痘为名焉。血疱结浓疱。血疱结痂疕。方为愈也。红点既见。慎不可用升麻汤。盖升麻汤寒肌多致害人。已见而出迟者。用紫草饮子、胡荽酒。如证候平和者。勿妄服药。惟爱护安养之。红点出齐之后作血疱。七日结脓窠。脓窠结定。七日悉成痂疕。此皆大略之言耳。病人虚实不等。不可拘以日数。且古人云。热三日而生斑。今有热七日或数日而方生者。亦有热一二日而即生者。自红斑出齐之后。当尽成血疱。若血疱之中。又尚有红斑点相杂。亦不可拘定日数。待其皆作血疱为齐。如红斑出齐。生血疱。血疱七日结脓疱。脓疱七日结痂疕。此乃荣卫调和。内外无诸伤犯。方能如期。或正作之际。遇风候乖变迟速。因而失序。又岂可必拘以日数哉。其有当结脓疱而不结者。是毒气弥盛而不敛。用猪尾膏以解之。猪尾膏是治毒气太过。血疱胀起不结脓窠。脓窠已成不结痂疕。热极毒炽。恐复入于心。令儿昏闷而死故也。非若外感风寒而倒靥。内虚吐泻而陷伏者之比。
出不快者。数证不同。不可不辨。自红斑出齐之后。当渐成血疱。血疱成脓疱。脓疱结痂疕而愈也。若红斑已见三四日。而反不出者。乃毒气内陷。其证危甚。切不可妄发及妄下。发之则为斑烂。下之则为虚脱。凡小儿蕴毒在内。遇冬温或春夏暄热。腠理蒸郁。遂出为疮痘。若正发之际。忽天气大寒。毒气反伏而不出。则精神昏冒。面青发热。或谵言妄语。当此合用解肌表出之药。如紫草、蝉蜕。发散兼温养。如活血散之类。感寒证毕备者。凡和解发散之剂。皆可斟量用之。又有红斑方出。或内虚。或因犯胃气。脏腑自利。虚弱不食。遂陷而不出者。宜用温里之药。甚者。虽硫黄、姜、附、灵砂、伏火、丹砂等。亦可用。大抵用药治病。或冷或热。所以救一时之不及。不可拘以常制。或将成血疱之际。一半尚是红斑点者。此毒气发越未透故也。当此必不能乳食。大便如常者。宜半温里、半助养之剂。其或内虚甚而生寒。大便利者。宜理中姜附辈以温之。里温则气不削。气不削。则不伏陷矣。又有内实之人。皮厚肉密。毒发。难于发越。至服大黄、栀子、乾葛、石膏之类。而得平顺者。或有适当炎月。触冒暑邪。烦躁喘急。大渴昏迷。而发作不快。用白虎石膏汤。抱龙、五苓之类。而得安静者。此皆临病识证。随时审谛。不可执泥也。
大凡平居安乐。则心神调畅。气体和平。一旦有病。则阴阳偏胜盛衰不同。疮痘已出而不能遍匀者。前人治法。唯透肌解毒而已。肌透毒解。既无壅塞之患。则自然出匀。宜必胜散、快毒丹、紫草饮、胡荽酒之类。出大盛而面黄。大便色黑。烦躁喘渴。或腹胀者。此为有瘀血在里。宜犀角地黄汤。及治疮疹中衄血、吐血、毒气弥盛者。若太盛之际。不能解利。则其害尤速。如抱龙丸、至宝丹、生犀磨汁、紫雪之类。皆可选而用之。若大便秘实。小便不赤黄。恐外热而内寒。又当别求治法。尝观伤寒邪在里。则不可妄发汗。邪在表。则不可妄下。疮痘之不可妄发妄下者。尤甚于伤寒。虽然治疮疹之家有云。非微汗则表不解。非微下则里不解者。何也。此说微汗。则在表热方炽。斑点未见之先。微下则在病之始及病之末。里热壅实之际。何尝于疮痘正发作之时。而辄施汗下哉。盖妄发之。则成斑烂。妄下之。则成虚脱。不可不审。如治伤寒法。表和里病。下之则愈。汗之则死。表病里和。汗之则愈。下之则死。亦此理也。
非微汗则表不解者。何疮痘之源。虽是蕴毒。然必因天气暄暖。或感冒风寒。及诸热不解。然后斑生。方其发热斑未见之时。得微汗解散。则虽为疮痘。其势亦轻。此所以言。非微汗则表不解也。盖其证身热头疼。鼻塞咽壅。痰涕咳嗽。面目赤色。皮肤紧而脉数。此皆热极之故。当此之际。毒气亦不轻者。得微汗少解。则可以折其方来之势。升麻汤等主之。如斑点已出。则慎不可用。又有因服发散药。邪毒之气。随汗作白珠子。或出小红疮。应手而解者。不可不知也。非微下则里不解者何。病有始、有中、有末。三者不同。不可一概用药。且身热脉数。大便秘而腹胀。此热毒壅遏。未见形伏者。当微下之。非微下则热不减。此是始者热在里。斑未出之时也。若斑点隐隐在肌肤中者。是已发越在表。宜用平和轻快匀气药。此毒气已在表。疮正发时。则不可妄下也。又有结脓窠痂疕之际。脉尚洪数。能食。而大小便秘。此表证已罢。里有热毒。宜微利之。大抵脏腑自热。往往利大小便者。以其主出而不内故也。
大便如常者。胃中主腐熟水穀。大肠主传送已化之物。此平居察虚实冷热之处。盖饮食进退。则知人穀气之虚实。大便滑涩。又知人脏腑之冷热。今大便如常。则是其中平和。无过冷过热之患。不必温补。亦不可妄攻击。然则大便如常。是亦疮痘之一顺也。病势有迟速。用药当度其宜。可速则速。可缓则缓。凡疮痘非合下证。但当以平和药扶持之。乳食调养之。避风寒以温之。如已见三五日而尚未快出者。可微发之。微发不出。则加药。加药又不出。无他证者。则是疮本稀。不可更发也。今人才见发之不出。往往便下。使其人内虚欲出者。因利而不出。已出者。为陷伏。为倒靥。变坏归肾。以脾土弱而肾水反胜故也。钱氏论以百祥丸下膀胱毒。则脾土再实。疮痘复出。要之与其下膀胱毒于黑靥之后。莫若保脾土于未下之先。则不下为愈。纵下之而愈。亦有三证。一疥癣。二疮痈。三目赤。故前人论曰。斑点未见。蕴热壅盛。毒在脏腑。宜预下之。又牛黄丹证云。疮痘出定。大便不通。脓汁不干者。可下之。以此观之。当下。是病之始。未出之前。及病之末。已出定之后。非正出之时可下也。大抵用药治病。能随证渗泄。斯为良法。至于或用下药者。实出于不得已。如伤寒有承气之戒。皆慎之至也。虽然有当下证而不即下者。又为失下之患。所贵乎细审详察耳。有可下证者。疮疹出得太盛。当结脓疱、痂疕而不结者。此是毒气内外贯注。若不速解之。毒气内入次心。为害极大。治法宜猪尾膏。其有不结脓疱痂疕。反能食而喘。腹胀谵语。不大便者。当以承气汤下之。如热甚而渴。面赤闷乱。大小便涩。或大吐者。合利其小便。通关散主之。或疮疹已出定。脓汁不生。而大便不通者。宜牛黄丹。或疮疹证未见斑点。胃热潮作。气粗腹胀。大小便秘。惊悸烦渴。脉沉滑而数者。此是毒盛而不得泄。亦当用药下之。则内无滞塞。荣卫升降。其势将自出。此皆合下证也。
有发出、有温出、有解毒者。盖病有轻重。善治者。能令重者轻。轻者安和。仲景论治伤寒。宜随证渗泄是也。但身热烦躁。脉促喘满。有疮疹证。而斑点不见。其热未退者。以麻黄汤等发之。若斑点才见。即止后服。此谓表发而出之也。或禀受怯弱。脾胃虚冷。大便自利。而手足厥逆者。炮乾姜炙甘草汤。益黄、理中辈。可选而用之。此温里使之自出也。或疮痘正出。有毒入大肠。下利黄赤脓血。身热而渴者。以薤白汤、三黄熟艾汤解之。此解其大毒而使之自出也。于斯三者。或发、或温、或解其毒。其证不同。在审而用之也。
有令大便润过者（有当温者。有当下者）。盖疮疹、伤寒、伤食等病。身有热者。如大便六七日不通。须令润过。非取其峻快也。然亦当以外证参之。如仲景论阳结、阴结。期十四日、十七日方剧。若其人不腹满。不里急后重。则亦不必攻之。今言六七日令润过者。得气道升降。则无壅遏之患。缘小儿脆弱。身热而大便不通者。则易实。大便自利者。则易虚。惟令得所。最为要法。其有忽然溏泻者。须要理中汤丸辈温之。又有出得正盛。喘促腹满。小便赤。掌心及腋下有汗。或谵语而大便不通者。当投小承气之类以下之。下后。疮子红活。诸证悉退者。更不须再服也。
已利而疮痘出。则不可再利者。饮食滋味。虽能益人。失之太过。亦能害人。况烈毒慓悍之药。在已下之后。其可再用乎。但当其未出。因热势太盛。曾利脏腑。令疮痘既出。则是内无壅滞明矣。纵其热尚炽。但当解毒。切不可更用利性等药。盖实实虚虚。古人之深戒。虽然。若使果合再利。亦当更用。但小其剂可也。
大热当利小便。小热当解毒者。大热。谓身热脉实大。小便秘。津液燥而渴。气满于胸中。能食而不结脓疱、痂疕。当此之际。惧其变生他疾。故利小便。使心火有所导引。则虽不用冷药。热亦自减去矣。疮痘不至过热。不为冷误。甚为良法。小热解毒之说。谓小热不解。大热必生。利其小便。则虑损气。故但可解毒而已。利小便之药。导赤散为上。解毒之剂。如玳瑁汤、独圣散、如圣、紫草汤、犀角饮。皆可选而用之。误服热药。则损目。服冷药则夭伤者。盖五脏平和。能相资养。一有太过不及。则病从而生。今疮疹者。是表里俱热而发出。或助之以热药。则其势太过。轻为咽喉痈疡之疾。甚则热盛生风。风热之毒。炎上不已。无不害目者。或抑之以冷药。则脾土无温暖之气。肾水反胜。为黑靥。为陷伏。遂至夭伤。不可不戒。
有正疮痘、有肤疹者。脏腑不同。表里有异。肤疹、疮痘分别浅深。六腑属阳。有热则易出。是以作肤疹。一出则遍满肌皮之上。如疿疮、细疱子。见而便没。其所受气浅故也。五脏属阴。有热则难出。其为疮痘者。在肌肉血脉之间。必先发红斑。而后如豆大。故名疮痘。其所受气深故也。大抵暴热而便出者。必肤疹。久热而难出者。必正疮痘。肤疹非正疮痘也。
伤寒热毒发疱疮相似者。伤寒热邪在表。未能作汗。或当汗不汗。热郁于肌肤。故发疱疮。色白或赤。如火丹。头作瘭浆白脓者。轻。根下紫色隐隐有肌肉者。重。甚者五内七窍皆有之。其形亦如豆。小儿肌肉嫩薄。尤多此证。非正疮痘也。（小柴胡加连翘、麦冬、生地黄。及姜枣煎）冬温发斑。温毒发斑者。活人书云。冬月温暖。触冒寒气。至春始发。病初在表。或已汗或未汗。表证未罢。毒气未散。故发斑。黑膏主之。又冬月温暖。人感乖戾之气。冬末即病。至春或被积寒所折。毒气不得泄。至天气暄热。温毒始发。则肌肉斑烂。瘾疹如锦纹。咳而心闷。但呕清汁。葛根橘皮汤主之。小儿常多此证。医人不识。妄乱调治。罔不败事。此亦非正疮痘也。
经云。痒为虚。痛为实。内快外痛。为外实内虚。外快内痛。为内实外虚。又云。诸寒为痛。今疮痘若身疼者。是发作之时。皮肤厚。肉理密。或为外寒相搏故也。投以匀气去寒。解肌透毒之剂。为妙。不必外此而他求也。身痒有二证。一则气血不足。其痒为虚。活血散或四君子加黄耆、枳壳主之。一则不能食淡。以致发痒。蝉蜕一物汤主之。疮痘作痒。深为可虑。能调和爱护。勿令有此。乃为上策。疮毒入大肠者。当发作之时。其人或脏气自脱。或因服寒药伤动。致令疮毒陷入肠。泻下如豆汁。或便脓血。或便黑汁。颧赤如钱。口内臭气。唇焦目闭。加腹胀者。必死之证。当急用实脾暖胃之剂救之。得大肠秘固。疮痘红活。亦死中求生也。攻咽疼者。心胃有热。上次于咽。乾涩而疼。如兼口舌生疮。齿浮龈肿者。宜甘露饮。水浆不下者。紫雪最妙。如圣汤、抱龙丸、消毒饮。皆可选而用之。以上证候。须能食。脏腑亦热。方可用。如上焦虽热。却觉小便清。大便溏薄。饮食不进者。当以清上温下药调和之。
治入目方法。心热盛则生肝风。肝主目。热毒熏之。故为目患。治以凉肝丸。洗以秦皮散。或因食毒物睛突出者。宜仙灵皮散。暴赤肿痛者。宜导赤散。患半年一年馀者。宜蝉蜕散。成翳者。宜瓜蒌散、威灵仙散。目睛疼痛者。宜浮萍散。生痘疮者。宜大黄散贴之。赤脉侵睛者。宜羚羊角丸。昏暗者。宜金花散。以上各随证用之。
面青为逆者。疮痘以心血为主。身热烦躁。惊悸面赤。皆心经形见也。所以面赤者为顺。今反见青色。是色不与病相应。安得不谓之逆。当更察他证堤防之。实必生风。虚者必下利厥逆。各宜思所以预制之。庶几治未病之意也。遍身发青紫纹者。此由外感风寒。与内热相拒故也。疮痘之出。盖热邪内外蒸发。其有当热作之时。忽遇天气大寒。热毒方运出。而暴寒折之。外寒为内热拒而不得入。内热为外寒闭而不能出。毒气壅于肌皮之间。如瘾疹。如痣䵟。或青。或紫。俚俗云。鬼捻青者是也。往往壮年出者。皮肤厚。肉理密。尤多此证。宜用透肌散、牛蒡殭蚕散。紫背荷叶殭蚕散。却寒温肌。透表之剂。可选用也。状如蚊蚤所啮而色黑者何。此荣血不能流行内外。毒气壅遏。欲散而未散故也。疮痘属血热。血和则其色如丹砂。如鸡冠。若毒凝血聚。则遂成黑色。有此证者。甚为危困。其人必大小便秘。喘急烦躁。宜用山栀子汤、宣毒膏。治黑疮子无比散。庄氏云。斑疮倒靥而黑色者。谓之鬼疮子。宜獖猪尾血调脑子最佳。猪尾血调脑子证。其人自利不食者。难用。不可不审。
既出而腹胀者。有二证。一则阴阳不和。一则毒气陷伏入里。疮痘正作。热毒既盛。则必生烦渴。或饮冷过多。或误投凉剂。热为冷所激。欲出而不能。冷热相拒。毒不发越。故令腹胀。甚者气喘发厥。疮白而无血色。多至不救。急当以温中药疏逐冷气。冷气散。则腹胀自消。昧者。莫不又用药宣泻。致令重困。且伤于冷者。必不能食。大小便利。肠中虚鸣。此伤冷。阴阳气不和也。若毒气陷伏入里者。但用温平、解毒、快气之剂。如人齿散、活血散之类。大抵毒气陷伏者。又有他证相杂。或烦躁大渴。或大小便秘。或啼哭不止。万一腹胀而目闭。口中如烂肉臭者。其证为大恶。小便赤涩。心腹胀满者。伏热在胃。则中有所隔。上为心气不降。小便涩少而赤。下为阴气不升。腹中胀满。董氏用四圣散发其毒。得胃中热散。则邪气自然冰释。详其药味。紫草。发散。黄耆。养疮痘解毒。枳壳。和气宽中。木通。导心气而利小便。又以甘草调和之。
出迟而朝夕啼哭者何。凡人五脏和平。则精神安静。有病则不然。今疮痘是五脏蕴毒。当内外蒸郁。发作之时。朝夕啼哭者。由神不安舍。察其毒气在表在里。若虚若实。随证渗泄。大抵荣卫流通。则神宇清快。昧者不知。见其朝夜啼哭。或以为心热。或以为腹疼。妄乱投药。以致冷热偏胜。变生他证。可不审哉。烦躁虚烦。不得睡者。调护疮痘。当审次序盛作之时。必令心火有所导引。苟或不然。毒气已出而未尽。遂生烦躁。宜以生黑豆煎汤令徐徐饮之。渴者常冷饮。可以解散热毒。召复阴气。抱龙丸、生犀磨汁等。皆可选用。甚者。新汲水调砂糖少许饮之。又有津液不足。虚烦不得眠者。活人书酸枣仁汤最佳。
或吐或泻而不能食者。有冷热二证。吐而不渴。泻而手足冷。面色青白。此冷证也。益黄理中辈主之。既吐且渴。虽泻而手足心热。面带赤色。居处喜冷。此热证也。五苓散、竹叶石膏汤、加橘皮等主之。不食亦有虚实之异。脾胃怯弱。精神慢而不食者。为虚。当温养之。身热中满。渴而不食者。为实。当清利之。便血或下黑粪。睡不醒者。疮痘虽是蕴毒而发。所以为之运行者。实血也。今大便下血。是里毒大盛。或下黑粪者。其理亦同。加之睡不醒者。证候为甚恶。盖一身之血。心为之主。便血下黑粪而又睡不醒。则是心之神昏矣。犀角地黄汤、抱龙丸、小柴胡加生地黄等主之。当下、当救里不同者。疮子半出半未出。此里毒未尽也。若其人大便不通。喘急腹胀。烦躁作渴。谵言不安者。当急下之。盖毒气弥盛。内外皆热。当令大便稍稍润过。若其人适苦自利。四肢厥冷。腹胀发哕者。以里气虚也。宜姜附理中辈急救之。一则言当下者。恐毒气太盛。昏闷而死故也。一则言当救里者。恐里虚胃气脱绝故也。虚实之证。相反如此。投药之际。可轻易耶。郁毒不散者。疮痘之初。斑点未见者。惟当用平和药。如升麻汤、惺惺散、鼠黏子汤、紫草饮子等解利之。或有不问虚实。便以胡荽酒洒之。葡萄酒饮之。又火煅人齿。酒调服之。施之虚者。犹庶几焉。若盛实之人。则祸害立至矣。热毒之气。须臾贯注耳目口鼻。咽中闭塞。大便坚秘。小便如血。实谓郁毒不散。毒气无所从出。反攻脏腑。疮凹而不起。遂成倒靥。当此之际。不能解利。至于毙者多矣。是阳盛热炽。无阴气以感之也。如猪尾膏、犀角地黄汤、犀角玳瑁汤。皆可选而用也。得毒气解散。荣卫流通。疮子将自出矣。且初觉头痛发热。或兼微寒烦躁咽痛者。宜升麻汤、如圣汤。瘙痒或瘾疹者。宜荆芥汤。面赤黄、大便涩、小便少而或呕者。宜小柴胡汤。不恶寒。但烦躁而渴。作赤斑点者。宜竹叶石膏汤。犀角饮子。大便难通者。宜四顺饮子。如谵言昏迷者。宜承气汤。或大便自利赤黄而渴者。宜三黄熟艾汤。黄连解毒汤。中病即止。不必尽剂也。斑烂者。病当发散而不发散。则毒气闭塞。喘促闷乱。不当发散。而误发散。则热毒随阳气暴出。遍身皮肉如烂。此不善表之过也。治法宜调脾进食。令大便得所。安养荣卫。生肌解毒。则无目赤咽痛。口疮吐衄等证。解之不至于冷。调养不至于热。方为良法。斑烂作脓痛甚者。用干黄土罗细末敷之。轻者则研芒硝、猪胆汁调涂。勿令动著。直候痂疕自落。大段不能眠卧者。用麦麸衬之。又有因发表过甚。外为斑烂而内虚。阳气不守。作脏寒自利。此又急当救里。宜理中豆蔻之类。脏腑既平。则解外。亦不可缓也。
脓汁不干者。出得太盛。脓血淋漓。不可著席。疼痛者。用干黄土罗末敷之。欲不成瘢痕者。火煅干牛粪研细。以绵扑扑之。大段甚者。麦麸衬卧。如暑月热盛。当藉之以芭蕉叶为主。
陷伏倒靥者。内虚不能出者。谓之陷伏。外感风寒。或被恶气冲触。而不得出者。谓之倒靥。然有始末轻重不同。若一概用药。必致夭横。疮痘已出。斑点为始。血胞为中。结脓窠、痂疕为末。且斑点之始。热毒方运出。亦有陷伏。亦有倒靥者。若外感风寒。肌窍闭塞。血凝而不行。必身疼四肢微厥。斑点不长。或变黑色。或青紫瘾疹。此为倒靥也。宜温肌发散。如紫草、蝉蜕、人齿、殭蚕、紫背荷叶之类。温散寒邪。然后热气复行。则其斑自出矣。若胃虚而不能副荣卫者。出而覆没。斑点白色。或黑色。其人必不能乳食。大便自利。或呕或厥。此胃虚而不能出。谓之陷伏也。宜用温中之剂。令其胃暖。荣卫复行。则当自出矣。宜理中汤、丁香煮散之类。甚至姜附硫桂亦可用。血疱为中者。是红斑出齐之后。其状如豆起于肌皮之上。乃未结脓疱、痂疕之前证也。血疱七日当结脓窠、痂疕。当此或风寒乘袭而为倒靥。或胃虚吐利而为陷伏者。治之亦如前法。又有房室等杂气触犯而然者。当用猪蹄甲、苍术、乳香、胡荽等法熏解之。良方脑子猪血酒。治毒气入脏而不出。黑陷而耳䯌反热者。疮痘惟肾无证。以其不纳秽故也。当其发作之初。及血疱之际。一身俱热而䯌耳自凉。此即肾之平证也。盖䯌耳皆属于肾。今一旦黑陷。是变坏归肾。使䯌耳亦为之热。其证为大逆。钱氏立论。用百祥丸。凡泻膀胱。谓肾邪既衰。脾土复旺。身热气温。欲饮水者。可治。以脾能胜肾。寒去而温热也。百祥丸之意。即活人书论厥阴伤寒。土败木贼。急用承气汤。皆是不得已而用之。侥倖十救一二而已。疮黑有逆顺者。大凡黑靥陷伏。本是逆证。然亦有顺者。谓脾强可以胜肾。虽黑靥而忽泻脓血痂皮者。为顺。此必旧服补脾药。故令脾气得不衰。毒虽入腹。皆泻出也。经云。脾病则五脏危。今脾土既盛。他悉无虑矣。黑靥而逆者。谓脾虚不能制肾。乳食不消。水穀杂下。脾虚受毒。四脏皆因而危殆。然古人云。病在腑者。易治。在脏者难治。疮黑乃变坏入脏。虽得脾胃强盛。是亦九死一生之证耳。既出而狂叫喘呼者。疮痘已出。热毒自里而达外。狂叫喘呼者。脏腑热燥而无津液也。今五脏皆热。无阴气以和之。故令阳独盛于上。为狂叫。为喘呼。宜犀角地黄汤。皆热。抱龙丸、竹叶石膏汤之类。更看大小便。何部不利。利之则平。热盛则出愈难。其证大便不通。小便如血。或为痈疮。身上破裂者。疮痘本因热而出。热势甚则其出愈难。盖热盛。则荣卫为之闭塞。毒气滋蔓。里毒盛者。大便不通。小便如血。表毒盛者。或为痈疮。身上破裂。此由不善解利之故。救之之法。宜犀角地黄汤、小柴胡加生地黄汤、四顺饮、牛黄散、紫雪之类。可选而用之。不结痂疕者。血疱既成。当结脓窠、痂疕而愈。当结而不结者。由内外极热。毒气散漫。无阴气以敛之。古方以宣风散导之。生犀磨汁以解之。或饮之以水调砂糖。当随手而愈。然用砂糖。不可失之太早。恐使疮子入目。切宜忌之。误以巴豆丸药下之。则内虚而热不除。盖肠胃有热而须荡涤者。宜汤液之剂。饮食成积而须下者。宜丸子药。今疮子有合下证。误用巴豆丸药。则徒损胃气。热毒反得以深入。其势愈不除。或致便脓血。为痈疽。为肿毒。变生诸证。用药者。当知之。百祥丸证。疮黑紫而干陷者。以百祥丸下之。不黑者。慎勿下。然陷下有数种。当以外证参详。感风寒而黑陷者。宜温散之。内虚自利而黑陷者。宜温补之。误下之后。毒气入里而黑陷者。宜温养而表出之。被杂秽恶气冲触而黑陷者。当熏解之。若夫蕴毒至重。内外蒸郁。不结痂疕。大便秘。腹胀而黑陷者。当以百祥丸泻膀胱经毒。服之身温。欲饮水者。可治。是脾强胜肾。陷者当复出矣。若加以寒战身冷。汗出耳䯌反热者。死。猪尾膏证。虚汗实汗。皆汗也。虚热实热。皆热也。疮痘倒靥。亦有虚实之不同。可不分析而辨正之哉。如疮痘始发。或斑点。或血疱。未结痂疕之际。因久不食。或自利。或感风寒。至不能出者。虽名倒靥。亦不虚实。宜温之。其或心烦狂躁。气喘妄言。如见鬼神。大小便秘。渴而能食。毒盛而倒靥者。此证为实。与前诸证。霄壤相远。宜猪尾膏。又有血疱六七日。当结脓窠痂疕而不结者。是毒气盛实。心火独燥。当此宜用猪尾膏。曾用之。进一服。随手结痂疕。神速特异。以意思之。人遇寒暄不常之时。脱著衣服。必先呷冷水一二口。即不感冒者。是心凉腠理闭而敛。则风寒不能侵也。今用猪尾膏。正以血能归心。引脑子以凉之。心凉则毒气消释。荣卫流通。于是血疱结脓窠。脓窠结痂疕。而馀证自退矣。如伤寒厥阴证土败木贼。以承气汤下之。脾间毒去。则脾土和。水升火降。寒热作而大汗解。猪尾膏之意。得心窍既导。热毒解散。则气和神苏。自结痂疕。盖当结而不结者。恐毒气复入于里。昏闷而死故也。以此言之。疮痘至血疱欲作脓疱之际。毒气已尽在外矣。昧者见斑点之后。血疱出迟。便用猪尾膏。殊不知毒气未出尽。而使心胃寒凉。则毒气内闭。杀人甚速。然则猪尾膏一药。是实热证候。方可用也。才结痂疕。即以真酥润之。用手抓破。或剥去。又更润之稍迟。则乾硬深入肌肉。经久方脱。遂成瘢痕。此理昭然。人多不晓。反谓剥落早。则成瘢痕。何其误也。然既剥去之后。却不许早见风冷。须当爱护。其或不能剥去而又出风太早。以致成瘢痕者。密陀僧水调涂之。蒺藜散、鹰矢白散、马齿苋散、青金散。皆可选而用也。疮痂起而能食者。人身以安健为当。稍有疾病。则精神气血为之不安。况小儿疮痘。自斑点发见至结痂疕。日数虽有迟速之不同。其精神气血劳耗多矣。大率疮痂既起。则中气暴虚。多不能食。必藉参苓辈调养之。其间或有疮痂起而能食者。是胃中宿有蕴热故也。盖胃热则谷消。所以能食。其人更大便稍秘。或大便难。当用三黄丸利之。否则恐胃热不去。郁为口臭。齿腐生风之证。流散四肢。则发为痈疽疮肿之毒。是说也。惟善治未病者。知之。然亦有一等脾胃素壮实者。自尔能食。大便亦不至。有秘结之患。此又不可不知也。
病后解利。当观虚实者。禀受有虚实。病有虚实。病后亦有虚实。不可一概论。疮疹后当须解利。此世俗通论。然观虚实可也。且小儿禀受既实。荣卫充壮。病后有热者。宜与解利。其证大便难。小便赤。能食而渴。大段热甚者。宜大黄散。留热在胃。呕吐而口舌生疮。或下利黄赤者。宜黄连散。烦渴而小便少者。宜五苓散。馀热温壮。齿疼或肿者。宜甘露饮。咽疼者。宜抱龙丸、如圣汤。肝有热毒。多怒叫而不得眠者。宜调肝散。大肠下血疼痛者。宜牛蒡散、三黄熟艾汤。生痘痈者。宜小柴胡加生地黄汤。犀角地黄汤。无热证者。但当随时安养而已。或其人所禀素弱。疮痘既出之后。荣卫大虚。坐立振摇。大便不秘。小便不赤。饮食不甚进者。宜胃爱散、异功散、双和汤之类以扶持之。候其饮食如故。起居稍胜。荣卫既充。然后微微解利。至虚之人。不必解利也。尝见虚怯小儿。不应解利。而强与解利。遂为寒中。为下利。生病多端。馀毒作呕吐者。脾胃主纳而不出。大小肠主出而不纳。疮疹后呕吐者。是馀毒在胃也。然有冷热之不同。如心烦作渴。食乳甚急。聚满于膈中。然后吐出如射。其人必面色带赤。手足心热。居处喜凉。此热吐也。如乳食水浆随吐。面色青白。手足冷。大小便自利。此冷吐也。热吐者。竹茹汤、五苓散、竹叶石膏汤加橘皮之类主之。冷吐者。益黄散、理中汤丸主之。要之病后馀毒。多是热邪。其间冷证十有一二也。病后忽遍身青黑色。手足瘛瘲。口噤。声如锯者。此中风也。小儿疮痘方愈。荣卫正弱。忽作前项证候者。由节令气交。八方不正之风。乘虚中入。宜和剂方消风散二钱。入蝉蜕末一钱。分为三服。投生姜薄荷汁及酒各数点。温汤浸之。连二三服。当时稍汗。或作瘾疹。或再出肤疹而愈。京师医官宋鉴。尝用此无不愈者。或小续命汤去桂附。加荆芥。亦可用也。病后非时发搐搦者。一则心热留而不去。热盛生风。风火相搏。其人必喉中有痰。目直上视。面赤引饮。居处喜冷。宜导赤散、抱龙丸、小柴胡加生地黄之类。一则病后多食。胃弱不能胜谷。谓之食蒸发搐。其人必潮热。大便酸臭。秘泄不调。或呕吐腹疼。宜紫霜丸、小承气汤辈利之。用药之际。要在详审。作痘痈结核肿毒者。此由毒气留藏经络。故于肌肉虚处。或关节动摇处。偏盛而成痈。又或既平之后。失于解利。馀毒太盛。外不得泄于皮肤。内不得入于脏腑。既不得入于脏腑。聚而不去。遂为之痈。如毒气浅者。结核肿毒疮疖而已。甚者至头项胸胁、手足肢节、尽焮肿作痛。治法惟小柴胡加生地黄最妙。如升麻汤、消毒饮、犀角地黄汤。皆可选而用也。病后目翳。忌用点药者。何。疮痘毒气之为目翳。盖自藏而达外。治之之法。但活血解毒而已。活血不至于热。解毒不至于冷。五脏平和。则翳当自去。或误用点药。则是非徒无益。而又害之。不可不慎之耶。
病后大小便不通。或便脓血者。此由失解利之后。热气并于小肠。则小便不通。并于大肠。则大便不通。如前后部俱不通者。热势为甚。四顺饮、承气汤、五苓散、导赤散之类。可选而用之。其有热毒流入大肠而便脓血者。牛黄散、犀角地黄汤、黄连解毒汤、三黄丸等斟酌用之。馀毒咳嗽胁痛者。经云。左右者。阴阳之道路。左右两胁之谓也。疮疹后咳嗽胁疼。由余毒在中。阴阳之气不能升降也。胁居身之左右。阴阳二气之所行也。胁病是气不能升降之故。但解毒气。毒气去。真气行。所苦自平。赤茯苓汤、小柴胡加五味子、桔梗、枳壳等疗之。馀毒作烦渴者。心胃二经受邪热故也。五苓散、竹叶石膏汤、黄连散、灯心散主之。天气暄热。即与疏利。脓疱之后。亦当疏利者。经云。言上工治未病。婴儿童子虽虚实不同。毕竟纯阳。当疮痘未出之先。或遇天气暄热。当与疏利。庶几发作之日。其势必轻。又脓疱之后。毒气太盛。未结痂疕。能食而大便秘。面赤引饮者。亦当疏利之。疏利之说。非是转下。不必用峻药也。如三豆饮子、升麻汤、消毒饮、导赤散之类是也。用药不可执一。前辈言。老人之病。必先助火。以其阴盛而阳微。当预温之。治小儿则曰。当先泻火。谓其阳多而阴少。须用导引。勿令生热。然或有老而实。幼而虚者。此又当随时变通。又五实当泻。谓身热、脉大、大小便不利、能食、闷瞀。谓五实之证。五虚当补。谓身寒、脉细、不食、前后利、汗出。为五虚之证。或曰。用利药者。候大小便秘而利。则利之愈。用温药者。候大小便利而温。则温之愈。二者合利而利。合温而温也。其或外证合利。大小便已自利。何必利。外证合温。大小便既自秘。何必温。大抵治病。最嫌阴阳偏胜。善用药者。但令阴阳不偏。则是常有生意。又况小儿脏腑娇脆。易寒易热。易虚易实。尤难调和。所以用药不可执一也。用缓慢药反致害人者。病有外同而内异者。又有病中遇天时节令变迁。因而感异气者。又有病中气血不定。宿有蕴藏之疾。随之发动者。其证未易辨识。用药之际。须当识证。切中病源。但欲治热。热去而不冷。治冷。冷去而不热。则无不愈者。治风。以治风药。治温以治温药。治劳治气皆然。今人不究病源。因一概用不急之药。如四君、参苓之类。其意止欲逃差误尔。殊不知纵令病势滋蔓。误人极多。要之用和缓之药。亦各从其类而和缓耳。何尝谓不切病情而徒和缓也。
医垒元戎云。夫斑之为病。皆由子在母腹中时。浸渍食母血秽。蕴而成毒。皆太阴湿土壅滞。君相二火之所作也。因小儿真气既盛。正气又王。邪无所容。或因天寒。或因伤表。或因伤里。斑由是而生焉。治当何如。外者外治。内者内治。中外皆和。其斑自出。至于恶寒者。发之表。大热者。夺之。渴者清之。大便秘结者。下之。小便不通者。利之。惊者安之。泄者分之。可以执一为哉。大抵伤寒同治。最为高论。随经用药。不可阙也。假令五日已里。诸病与斑疹不能别辨者。不可疑作斑疹。必须发之。但各从其所伤。应见治之皆不妨。斑出若强发之。其变不可胜数矣。前人言首尾俱不可下者。何也。曰。首不可下者。为斑未显于表。下则邪气不得伸越。此脉证有表而无里。故禁首不可下也。尾不可下者。为斑毒已显于外。内无根蒂。大便不实。无一切里证。下之则斑气逆陷。故禁尾不可下也。有如所言。温暖盖覆。不令通风。以其斑未出。或身表凉而恶寒。或天令寒而恶冷温暖盖覆。不令通风也。斑若已出。身热天暄。何必用盖覆。而不使之通风乎。后人执此二句。首尾俱不敢下。温暖不令通风。不知天令之所加。人身之所感。致使误人多矣。大抵前人之言。随时应变。以其所可者而言之。后人不知其变。故执常而不移也。噫。首尾俱不可下者。以其始终脏腑原无凝滞也。若有一切里证及大便结者。安得不下。温暖不使之通风。以其发在冬时。故如此也。若发在夏时。斑虽未出。亦不用于此也。斑之用药。大率以脉为主。浮中沉之诊乎。举按之候。察其虚实。定其中外。则可以万全矣。
未显斑证。所用之药。外伤升麻汤主之。内伤枳实丸主之。大便软。枳术丸主之。伤冷者温之。神应丸主之。恶寒者。发之。宜防风苍术汤。表大热者。夺之。此表者。通言三阳也。夫阳盛则气必上行。言夺者。治法不令上行也。渴者清之。大渴者白虎汤。小渴者凉膈散。大便秘结者下之。桃仁承气汤、四顺饮子、柴胡饮子选用。察其在气在血。小便不通者。利之。导赤散、八正散之类。当求上下二焦何经而用之。惊者安之。凉惊丸。重者泻青丸。泄者分之。寒则异功散、四君子汤。热则泽泻茯苓汤。
已显斑证。所用之药。出不快。化毒汤。出太多。犀角地黄汤、地骨皮鼠黏子汤。咽不利。桔梗甘草鼠黏子汤。烦者。桔梗栀子甘草汤。肺不利。紫草茸甘草枳壳汤。太阳出不快。荆芥、防风、甘草汤。阳明出不快。升麻加紫草汤。少阳出不快。连翘防风汤。四肢出不快。防风芍药甘草汤。
疮疹轻重候。凡未出而发搐者。是外感风寒之邪内发。心热之所作也。当用茶粉下解毒犀角地黄汤主之。一发便密如针头。形势重者。合轻其表而凉其内。连翘升麻汤。若斑已发密重。微喘饮水者。有热证。用去风药微下之。若出不快。清便自调。知其在表不在里。当微发散。升麻葛根汤。若青乾黑陷。身不大热。大小便涩。则是热在内。煎大黄汤下宣风散。若身表大热者。表证未罢。不可下。若斑疹已出见。小热。小便不利。八正散。若已发后。有馀毒未散。复有身热疮肿之类。当用茶粉下解毒丸。疮疹已出后。有声音者。乃形病气不病也。疮疹未出先声音不出者。乃形不病而气病也。若疮疹出而声音不出者。是形气俱病也。当清其肺气。宜用八风汤。并凉膈散去硝、大黄亦可。孙氏云。痘疹证初发。或身热或气热。或惊掣狂躁。叫哭烦躁。或自汗。或谵语。或呵欠顿闷。神昏。或呕吐。皆因五脏虚实不同。身热后。切宜避风。又有便发搐者。此是热毒在经络。未得发越。不必治搐。只发散痘毒。痘出搐便住。不可不知。大概以出得快为尚。如出后。或被压抹。以致黑凹者。急用参耆白芍药、糯米药。或用酒啧。催趱起透。不可忽视。古人治法。有云未出宜疏利。有云已出不可疏转。有云首尾不可疏转。以余观之。不可转之说为是。
经验方论云。予见乡中近年以来。小儿患丹疹痘疮甚多。医士用固阳汤、真武汤、姜附汤、四逆汤、归茸三建汤、独雄汤热药治之。名曰贴出。服者多误。甚为痛惜。予暇日因遍观古今经验方论。并无用热药贴出之说。如汤民望论。未尝不用附子热药。但有其证而用之。如陈文中小儿及幼方。异功一料。内止用附子一钱。今之医士。不问寒热虚实之证。但见痘疮黑陷。或不红活。或出参差。便投热药。可见其非。此又不可全咎于医士。乃病家父母之心。闻进热药甚喜。用凉剂甚不安。必服热药。实无再生之期。此乃医士病家互相为误。若不略具古先圣贤用药论证。诚恐讹传。有误后世。谨按素问云。少阳客胜则丹瘭外发。及为丹疹。属手少阳三焦相火。素问独明疮疹者。少阳相火之所为也。俗呼曰。斑疹伤寒。又曰。诸痛痒疮。皆属心火。岂有寒乎。故治丹疹痘疮。与治伤寒时气同法。当先推天地寒暑之宜。察气运盛复之理。小儿禀性躁急。气体充实。宜服辛凉禀性和缓。气体怯弱。宜服辛温。两手脉浮大。可服辛凉。两手脉迟缓。可服辛温。如辛凉之剂。防风通圣散、凉膈散之类是也。辛温之剂。升麻葛根汤。和解散、惺惺散之类是也。圣惠方云。江南春夏。时行疫疠多作斑疹。此由热毒气盛故也。毒气未散。而表已虚。热气乘虚入于皮肤。所以发斑瘾疹。用黄芩、大青、栀子、石膏、朴硝、犀角、大黄主之。又热病发斑。表虚里实。亦用石膏、大黄、龙胆、黄芩主之。汤民望论。小儿疮疹之候。乃天行时。气热不能解。蕴积于胃。而胃主肌肉。其热气夹毒气蕴积于胃。毒气熏发于肌肉。状如蚊子所啮。乃成斑毒也。赤者。安斑散、四圣散主之。黑者。化毒散、川山甲散主之。其痘疮渐黑而陷。大便不固。四君子汤加黄耆、肉豆蔻。若大泻。四肢厥冷。加附子主之。又云。疮疹之疾。不问轻重。当用护目。免致痘疮入眼而生翳障。若生翳。决明丸、羌活散、蝉蜕散、穀精草散主之。朱奉议活人书云。斑疹有三证。一证冬时大温。至春为寒气所折。温毒不得泄发而为斑。葛根橘皮汤主之。一证下之早。热气乘虚入胃故发斑。白虎加人参。或加萎蕤。名化斑汤主之。一证下之迟。热留胃中亦发斑。服热药过多。亦发斑。调胃承气汤主之。陈文中云。凡痘疮方觉未出之时。其证类伤寒之状。若痘疮二三日始见微出。如粟米大。或黍米大。或如绿豆大。似水珠光泽明净者。又痘疮四五日大小不一。根窠红活。六七日肥满红色。八九日长足肥满。疮蜡色。并不须服药。若痘疮四五日。稠密陷头。灰白色。泻渴者。木香散救之。如不效。服肉豆蔻丸。止其泻泄。若六七日身温气促。口乾肚胀。足指冷者。或八九日后。寒战闷乱。腹胀烦渴。气急咬牙。宜木香散加丁香、肉桂。如不效。服异功散。若痘疮十二日当靥。其身或热或不热。闷乱不宁。卧则哽气。腹胀泄泻。寒战咬牙。宜用异功散加当归、木香主之。十二三日。疮痂渐落。其痂瘢犹黯。或凹或凸。肌肉尚嫩。儿与乳母。切忌辛辣有毒之物。恐伤眼目。为儿终身之疾。如是伤目。穀精草散主之。若疮疹收靥之后。身热不除。别无他证。麦门冬散、柴胡散主之。若身热。大便坚。口舌生疮。咽喉肿痛。皆是馀毒未除。鼠黏子汤主之。若风热咳嗽。咽膈不利。甘桔汤主之。若痘疮痒搔抓成疮。脓血淋漓。缘气衰肌肉虚故也。宜败草散主之。仍服木香散加丁香、肉桂。同煎。依方救疗。万无一失。

辨认痘疹斑疮丹毒证治不同医者详察  ***************************
正痘疮　董氏曰。初出如红点。遂旋起胀。形如豌豆而结脓窠。方结痂疕而愈。
瘾疹（即麻子）　王氏曰。有热则易出。一出遍于肌肤之上。如疿疮细疱子。见而便没。杨氏曰。赤疹遇清凉而后消。白疹遇温暖而后灭。
伤寒热毒发疱疮　胡氏曰。乃热在表而失汗。热毒蒸发。其疮色白。或赤如丹。头带白脓者轻。根下紫色在肌肉者重。非痘疮也。
斑毒蚊迹　杨氏曰。阳证误投温药。或失汗下。阳毒内热。蒸溽外迫。毒气入胃。令人发斑。其证昏愦。关前脉洪大。先红后赤。多见于胸腹。轻则如疹子。重则如锦纹。红者易治。黑者难救。蚊迹。阳脉不洪。病人自静。先红后黄。多在手足之间。乃蚊迹也。
丹毒　汤氏曰。赤游。肌肉变易五色。游走遍体。辨认痘疮方论所载。皆以耳冷、䯌冷、中指冷验之。或中或否。当以耳后有红脉赤缕为的。董氏曰。宜以红纸捻点清油照心胸间。必有小红点如粟起。乃痘证也。谢氏曰。忽然发搐。但无痰潮。不恶风。惟恶热。腹痛则腹先出。眼涩则眼先出。热轻痘亦轻。热重痘亦重。身热则不出。直候身凉方出。
痘疹论云。痘疹之候。有三五日遍身粟生。时作咳嗽。耳尖毛冷。肌慢。眼涩不开。作寒。欲以温暖覆之者。初觉之时。当用薄荷散微微发汗。次进调中散。疮即自愈。服荷叶散汗未出者。亦服调中散即汗出。渐渐解。若作寒热。其脉反迟者。进脱齿散。或患者寒热不定。目涩耳鼻冷。此邪毒不传诸脏攻皮肤而作。或出迟者。亦服脱齿散。凡有三五日鼻中壅。咽喉不利。咳嗽目赤。毛焦肌肤紧。脉洪大而数。此应疮疹之候。顺者。宜煎薄荷散发汗。则疮毒自出。或鼻中壅。咽喉不利。目赤额红。脉不甚洪大者。亦是疮疹之候。皆宜服脱齿散。疮如出白珠子。或出红小疮子者。乃是解也。或鼻壅唇焦。脉细。面色痿黄。时变青色。皮肤慢。吐清涎者。亦是疹子之候。此皆医人误下。凉药太多。致令疮难发。凡疮毒。血气顺。脾温。则易发。若服凉药过多。则血涩气弱。脾冷。则疮毒泄。遂变恶候。此候亦服薄荷散并脱齿散。若面青气粗。大小便不通。疮毒未发。宜进滑石散。如大小便不通利。则服脱齿散。次观色候调治。或面色赤者。亦是疮疹候。若先赤而后青。为逆候也。或患数日面色青。或痿黄。四肢微冷。上喘生涎。手足搐缩。以三焦气壅。血脉凝滞。气不得相荣。当用薄荷散发泄疮毒。小儿初得病。便惊狂身热。汗出。问之则身不憎寒。并不恶风。脉洪数者。皆当下之。觉得有此证。疹痘未发之前。当服当归散。或有先头疼。口鼻出热气。憎寒壮热。胸膈痞噎。生涎心逆。作渴不止。足指冷。口作臭气。两手脉弦。而或脾脉弦数者。此因失饥伤邪热。当发赤疹。及有患头疼身不大热。口鼻有热气。咽喉干痛。口颊生疮。两目如火热。耳尖手足稍冷。两手脉洪大。后三二日必作渴。面赤。时作憎寒心逆。口作臭气。目忽如朱色。亦是伏疮疹之候。亦先当去邪毒药。须用大黄汤荡之。不可用巴豆、水银、轻粉。此等则无去热毒之理。反伤于五脏也。或觉已结于皮毛之间。微微似出。慎不可利。或误利之。则疮毒反没。畜伏心间。邪入肺中。疮毒内坏而死。若疮疹既出太盛。窦脓水者。却当以大黄药微利除毒。如未发毒疹已前。曾经利者。即不用大黄药。但以解热药除其败毒。愚俗禁服药饵。只望巫祝。不以药泄利疮毒。致令大小便不通。停热毒于脏腑。攻冲眼鼻。咽喉肿塞。口舌坏烂。束手受死。及有疹证只进凉药。或调气药。恣其所措。既疹痘已出之后。又复猛利用药。既失疾势。已坏。虽扁鹊无门救疗。所以时人不能尽其天年。又按扁鹊治疹痘之法。觉有疹痘之证。先用油剂法。解四肢极热。如服药了良久。就卧少时。服至三五服。大小便利。四肢热退。邪毒渐解。痘疹既出。亦轻。若曾服大黄散利者。亦不必服此。婴儿服此。颇有益。或有未经解利而疮毒已发者。服如圣散或升麻散发散。若疮毒在肌肤。三四日隐隐不发者。则急用紫草饮子至数服。则疮疹出。凡疮疹未发前。当用黄蘖膏涂儿面颊眼目之间。乃续用胡荽酒喷背上四肢。令速发出也。若疮未出。及虽出而躁渴者。宜服甘草散。以少解利热毒。即住。若疮出迟。亦当服紫草饮子。大人针两腕砚子骨间。或灸一壮。亦助发出。疹痘毒气若已发。则不必用之。如疮候未作脓。心膈躁。睡不安者。服青黛散、黑豆汁。若疮毒出尽后。宜服黄芩散以解馀毒。若呕吐。则服此呕吐自定。若赤口有疮。下部亦有疮。自下利者。服黄连散。或疮疹出后。烦喘。小便不利者。宜进灯心散。若疮疹烦喘甚者。即用麻黄汤。或咽喉痛并嗽。则加入麝香。其有服冷药太过。咳嗽。手足冷。脉迟者。煎炮乾姜、炙甘草各四钱。水一升二合。取四合。服之。其或下痢赤黄脓血。及浑身热。当与薤白汤。解去恶积。便瘥。有疹痘安便攻动眼生翳膜肿胀者。皆因肝脏败热停留所致。切忌用点药。唯宜利脾解肝热毒。仍于眼边上下贴协药。以散毒气。当服蕤仁散。若生翳障重者。兼密蒙花散。量力服食。翳膜退。则止。凡有时气天行疮痘者。则急预服豆汤。则不发疮。（方见如前黑豆汁是）或发疮而因天行热气。疱疮。身疼壮热。则当以桂枝及去节麻黄、黄芩各半两为末。量大小一二钱。暖水调下。覆令汗出。又以葛根汤解肌出汗。凡身疼壮热。头痛。若不与小汗。无由表散。大便久秘。毒气藏伏。心腹胀满。不与微利。无由释去邪毒。切在消息。若疮痘已出者。不可发表。更增疮烂。若发脓痛甚者。即用乾净黄土。罗细为末。敷之。仍数数食蜜。若疮势稍轻者。则用川芒硝。以猪胆汁调涂疮上。勿令动著。直候疮痂落。有大段疮发不得卧席者。用麦麸蕈卧。将息如痘疮作浆戴白脓者。其毒轻。或紫黑色。隐隐在肌肉里者。其毒重甚者。五脏咽喉内皆有疮。甚则大便涩。出血疮黑靥不出脓者。死。舌黑鼻有黑气者。死。其或疹痘未出已前。热毒内逼。目瞪上窜。惊叫。有如惊风者。此乃疮欲出之候。若误认为惊风调治。毒气内畜。邪热不泄。乃死。或有恶疮既出。谵语不止。此是恶候。更以冷药解利。则使声喑。疮疹反没。乃死。或用燥药太过。咽喉肿痛。猛发鼻血。喘嗽而死。或疮作白疱。忽然畜入脏腑。渐作紫黑。无脓。日夜烦闷者。服此化毒散。其毒气当从手足心出。乃瘥。此五死一生之候。若便血疮坏无脓者。十死不治。候大热。疮毒顿出。然后依证调理。有患瘟毒痘疮不出者。一法以地黄、雄黄。令饮。然不可太多。太多则反有所损。或饮啜热乳。积于腑脏者。当兼用药疗。乳母、婴儿、孩童之性。阳盛而阴微。脏腑阴阳气稍差逆。大小便多不顺利。自扁鹊太仓公论。疗婴孩药性。有可饵者。皆先知节气阴阳治之。利脏腑。则病势渐解也。
儒门事亲书云。凡小儿疮疱瘾疹。麸疮丹熛等疾。如遇火运胜时。荧惑乱行之者。不可便用升麻散解之。升麻汤味辛性温。内经曰。积温而成热。是谓重火。止可以辛凉之剂解之。如遇平时。可以辛温。盖平时无事。便同水化。然而更宜审察病机。甚者亦不可以辛温。但发散之后。便以凉膈加当归及白虎汤、玉露散。煎服之。更甚者。解毒汤、调胃散下之。古人云。癍疹疮疱首尾俱不可下。皆误矣。岂不闻扬汤止沸。不如釜底抽薪。内经曰。五寅五申之岁。多发此病者。盖明相火之所为也。又曰。少阳客气胜。丹疹外发。又曰。诸痛痒疮疡。皆属心火。王太仆又谓。百端之起。皆自心生。岂可便用辛温发散乎。致热势增剧。渐成脏毒。下血咬牙。发搐。大热明矣。如白虎汤加人参。凉膈加当归、桔梗。勿问秋冬。仍见疮疹用之神良。凡小儿疮疱、瘾疹、麸疮、丹熛、癍毒之后。脏毒下血。内经曰。少阳客气胜。则丹熛疮疹发于外也。盖馀热不解。故脏毒下血。治以黄连解毒汤。白虎汤。凉膈散。临证选而用之。所谓白虎。旧说秋冬勿用。皆误也。但有此证。便用之。盖其证属相火故也。大人亦同。
洁古老人癍论云。癍疹之病。其为证各异。疮发惞肿于外者。属少阳三焦相火也。谓之癍。小红点。行皮肤之中不出者。属少阴君火也。谓之疹。凡显癍证。若自吐泻者。慎勿乱治而多吉。谓邪气上下皆出也。大凡疮疹首尾皆不可下。恐妄动而变。此谓少阳通表。宜和之也。当先安里解毒。次微发之。安里解毒。须安五脏。防风汤是也。如大便不涩者。须微发之药。钱氏方中甚多。宜选用之。如大便秘。宜微利之。当归丸枣变百祥丸是也。初知癍疹。若使之癍疹并出。小儿难禁。是以别生他证也。首尾不可下者。首曰上焦。尾曰下焦。若能吐利。犹不可下也。便宜安里。若不吐泻者。先安里药三五服。如能食而大便秘结内实者。宜疏利之。若内虚而利者。宜用里药末后一服。调微发之药服之。大抵安里之药多。发表之药少。秘则微疏之。令邪气不壅并。而能作番次。使儿易禁也。身温缓者。顺。身凉者。逆。二者宜多服防风汤和之。安里。若大便实秘能食而内实。宜当归丸微利之。
济生拔粹方云。夫小儿癍疹始出之证。必先面燥腮赤。目胞赤。呵欠顿闷。乍凉乍热。咳嗽嚏喷。足梢冷。多睡惊。并疮疹之证。或生脓胞。或生小红癍。或生瘾疹。此三等不同。盖诸证皆太阳寒水。起于右肾之下。煎熬左肾。足太阳膀胱寒水。夹脊逆流。上头下额。逆手太阳丙火。不得传导。逆于面上。是壬癸寒水逆克丙丁热火故也。小儿疮疹之由。皆始生之时。啼声一发。口中所含恶血。随吸而下。还于右肾命门胞中。其疮之发。下焦相火炽也。三等之癍。皆出于足太阳寒水之经。外为大寒。内为二火交攻。化血肉为脓。可令内泻二火。又令湿气上归本位。一二服癍疹即愈。已后再无二番癍出之患。而损生命者矣。


卷四百三·婴孩痘疹门  ——————————————————————————————————————————————————————————————————————————————————————————

一切痘疹（附论）  ***************************
夫婴孩患疹痘疮子者。皆是积热在于脏腑。蒸郁热毒。散于四肢。小儿皮肉嫩弱。多成此疾。凡食乳婴孩汤药不可与童儿同疗。则药过剂。必有损也。盖由饮啜热乳。在于脏腑热极。方成此疾。腑热生于细疹。脏热生于痘疮。若用汤药。宜疗于乳母也。又绝乳婴孩患者。由积热伏在于脾肺之间。而不早以汤药疗于病源。则毒热行于四肢荣卫之中。渐透于肌肤之表。疹痘乃随邪热而发也。婴儿之性。自然阳盛而阴微也。脏腑阴阳气逆。大小便多秘不通也。才觉是此疾。即可便与疏利。即轻患也。若疹痘已出。即不可疏转。若疹痘出定。却宜利大小肠。按扁鹊及仓公论云。疗于婴孩。服以汤散。性有可饵之者。不可饵之者。宜先和节阴阳。调治荣卫。方利脏腑。即热气渐解也。
凡绝乳婴孩。生于疹痘或未出以前。是此疾候。按扁鹊论云。可先以油剂服之。行解四肢热极。或疹痘已出。不可以油。可服平和汤药。疗于肝脏。解于败热。虑热毒攻肝。复冲于眼目生障翳。今睹时医及疾患之家。疹痘未出以前。多是误认疾候。皆以他药解之。其间或饵以燥药。或饵以冷药。不无夭伤。时医用药直候疮疹子出。病家方觉。患者住饵。医者拱手。已患之后。俗多禁饵。致大小便不通。不能调于汤药。和于脏腑。遂停败热在于脏腑之间。攻于肝脏。疹痘才愈。致令冲于眼目。成于障翳。不遇医治。瞳人遂损。因兹无所见也。
凡断乳婴孩童子患疹痘。疾候初觉。多似伤寒。面色与四肢俱赤。壮热头痛。腰背疼。足多厥冷。眼睛黄色。脉息但多洪数细大不定。小便赤少。大便多秘。才觉四肢色候及脉息。虽是疹痘疾。未攻皮毛穴出者。便可以服饵。匀和脏腑。疏泄逐下。若疹痘已结在皮毛穴处。微似出。即不可疏泄也。或疹出太盛。窦穴脓水者。却可疏利也。或未与疏转。即且急服紫草饮子方。
辨小儿痘证
呵欠。嚏喷。睡中发惊。或耳尖冷。眼涩。
辨复食
口热。或口中醋气。奶瓣不消。或腹中疼痛。
如斑证少具。其斑未发。乃与升麻汤三五钱。带热服之。待身表温和。斑疮已显。服药乃止。如其身凉。其斑未出。辨得斑证。无问服数。直候身表温和。斑疮显后乃止。只时时与桔梗汤。宽利胸膈。快咽喉。
方
●宣风散　治小儿疮痘盛出。身体热。烦渴。腹胀气喘。大小便涩。面赤闷乱。及气肿水肿。并逐脾间风。又治风肿积肿。又治风热筋脉挛缩作痛。及痘疮二三日。疮痂不焦欲死者。一服效。盖热气蒸于皮肤。故疮痂不得焦也。宜服此。导一二行。服后生犀磨水解之。疮痂即焦。其效如神。
槟榔　陈皮　甘草（各半两）　牵牛（用四两半生半炒）
上为极细末。三二岁。蜜汤调下半钱。以上一钱。食前。易老加防风。海藏云。与通膈丸相类上下气血药也。一方用一钱。水半盏。煎服。风热。蜜汤调下。
●牛蒡殭蚕散
牛蒡子（炒半两）　白殭蚕（去丝嘴炒一分）
上为末。每服一大钱。水六分盏。紫草二七寸。煎四分。连进三服。更量儿大小加减服。
●薄荷散
家薄荷叶（一两）　麻黄（去节）　甘草（炙各半两）
上为末。入姜枣煎服。量儿大小为剂。
●荆芥汤
荆芥穗　薄荷叶　牛蒡子（炒）　甘草（炙各等分）
上㕮咀。白水煎。量儿大小为剂。
●安斑散　调理疮疹。已发未发。皆可服之。
川升麻　赤茯苓（白者亦用）　黄耆　羌活（各一两）　人参（去芦）　枳壳（去瓤炒）　桔梗　甘草（各半两）
上㕮咀。每服二钱。水半盏。紫草少许。薄荷一叶。煎至五分。去滓。通口服之。或加木通糯米同煎。量儿大小为剂。
余记治一小儿疮痘毒气入心。心烦强躁。适无讨脑子处。极是束手无措。余自处一方。应手而愈。用绿豆粉一钱。朱砂半钱。研极细。麦门冬浓煎。候温调半钱服。随即心神定。自此而愈。此乃解围活法耳。
余记一妇人。年十八九岁。出痘。正出后。忽平伏低陷。适遇经脉行。其家甚慌。余曰。证虽急。然痘疹低伏。乃是血滞而然。今既血动。或可无害。遂用四物汤加人参、黄耆四服。痘子光壮。后只用四物汤。此病危甚而愈。
●当归丸
当归（半两）　甘草（一钱）　黄连　大黄（各二钱半）
上先将当归熬膏子。入药末三味为丸。渐加服之。以利为度。
●消毒救苦散　治斑疹悉具。消化令不出。如已出稀者。再不生斑。仲冬立此方。随四时加减。通造化明药性者能此。
麻黄　羌活　防风（各五分）　川芎　藁本　葛根　苍术　酒黄芩　生黄芩　柴胡（以上各二分）　细辛　红花　苏木　橘皮　白术（各一分）　升麻　生地黄　酒黄柏（各五分）　生甘草（一分）　当归身　黄连（各三分）　连翘（五分）　吴茱萸（半分）
上锉如麻豆大。每服五钱。水二盏。煎至一盏。去滓。热服。空心食前。夫斑疮出者。皆因内伤。必出斑。营气逆故也。大禁牵牛、巴豆、食药。宜用半夏、枳、术、大黄、益智之类。去其泻。止其吐。若耳尖冷。呵欠。睡中惊。嚏喷眼涩。必出斑也。诸大脓泡水。小斑瘾疹三色。皆营气逆而寒覆其表。宜以四味升麻汤中加当归、连翘。此定法也。如肺出。脓斑。先显咳喘。或气高而喘促。加人参少黄芩。以泻伏火而补元气。如心出小红斑。必先见血溢。惊。身热。肌肉肿。脉弦洪。少加黄连。如命门出瘾疹。先必骨疼身热。其疼痛不敢动摇。少加生地黄、黄柏。诸斑疹。皆为阴证疮。须因内伤乳食。脾胃不足。营气逆行。虽火势内炽。阴覆其外。故钱仲阳制四物升麻汤发之。如有传变证。依加减服之。
●紫草饮子　治小儿痘疮出。被风吹。复不见。入皮肤内。
紫草　人参　芍药　蝉蜕　甘草　川山甲（土拌炒各等分）
上为末。每服一钱。水一盏。煎七分。作三四次温服。
●平和饮子　治小儿疮疹。
人参　白术（净）　茯苓　甘草　升麻（各等分）
上为细末。每服一二钱。水煎去滓。温。细细饮之。量岁大小虚实。以意许之。此药治诸疮疼痛。烦渴不宁者。皆可服之。惟小儿疮疹尤佳。
●连翘散　治一切热。兼治疮疹。有神。
连翘　防风　栀子　甘草（各等分）
上为末。水煎服。海藏云。治热在外而不厥。此少阳药也。
●木香散　药性温平。能和表里。通行津液。清上实下。救阴助阳。治小儿腹胀泻渴。其效如神。疮始出五七日之间。身热或腹胀。足指冷。或泻渴。或身热。惊悸。腹胀。或泻频。津液内耗。血气不匀。疮虽起而不靥。如身温腹胀。咬牙喘渴。难治。缘水穀去多。津液枯竭。饮水不止。荡散真气。故多死者。急与木香散、异功散救之。若欲靥已靥。忽不能靥。腹胀烦渴。及疮已靥。其痂欲落不落。烦渴不止。不可与水蜜、西瓜、红柿食之。转生焦渴。或头温足冷。或泻咬牙。难治。急宜服之。如腹胀泻渴。足指冷渴。惊悸渴。身温渴。面色㿠白渴。寒战渴。气急咬牙渴。饮水转渴不已。以上数证非热也。脾胃虚津液衰少也。宜木香散。不愈加丁香攻里。官桂发表。表里俱实。其疮不致痒塌喘喝而死。
木香　大腹皮（洗）　人参（去芦）　桂心　赤茯苓（去皮）　青皮（去瓤一用陈皮）　前胡（去芦）　诃子肉　半夏（姜制）　丁香　甘草（各三分）
上锉。每服三钱。姜三片。煎温服。空心。量大小以意加减。
●异功散　能除风寒湿痹。调和阴阳。滋养气血。使痘疮易出、易靥。不致痒塌。痘疮欲靥已靥。忽不能靥。头温足指冷。或腹胀。泻渴气促。速宜服此。痘疮十日至十一日。当靥不靥。身不壮热。闷乱不宁。不则哽气烦渴。咬牙。急宜服此。加木香、官桂。以救阴阳表里。
木香　官桂（去皮）　当归　人参（去芦）　陈皮（去白）　赤茯苓（去皮）　厚朴（姜制）　丁香　肉豆蔻（各二钱半）　白术（一钱半）　半夏（一钱半制）　附子（炮一钱半有热去之）
上粗末。每服三钱。水一盏。生姜三片。枣五枚。煎七分。去滓。空心稍热服。三岁儿。作三度服。五岁儿。作两度服。一周两岁儿。作三五度与服。儿有大小。以意加减。此药家传五世。累经效验。此药专理疮痘、泄泻、寒战、咬牙、气急。预用光泽。一方无陈皮、半夏。
●人参羌活散　治小儿疹痘。因服热药。多发而不透。身体头面两目皆肿。连日风搐。奋身硬直。
以荆芥薄荷煎汤服。一方用天麻防风丸煎紫草汤。同羌活散调服。
●人参羌活散加麻黄
用薄荷葱白煎服。汤氏曰。汗后尚热宜服此。去麻黄加紫草。如已见三五点。加紫草、陈皮、赤芍药。使热退。疮出亦轻。更调辰砂末半钱。以制胎毒。疮出亦轻。
●胡荽酒（一名胡荽散）治疮疹令速出。
用胡荽三两。切。先以好酒二盏。煎至数沸。入胡荽再煎。便用器盖定。不令气出。候冷。去滓。微微从项以下以喷儿背腹及两足。不可喷头面。仍喷房内床帐。常挂胡荽以辟秽恶。杨氏曰。以胡荽酒喷身。使疮出快也。若儿虚弱。及天气阴寒。则可用之。若春夏晴热。阳气发越之时。及儿壮实。加以酒麴助虚。以火益火。胃中热炽。毒血蓄聚。变成黑陷。急煎紫草汤。入猪尾血和龙脑服之。（一方用胡荽法。令乳母饮酒为佳。）
●消风散　治痘疮或发或未发。忽面青暴吼。为风邪所伤。用此主之。痘证以耳冷、尻冷、足下冷。及耳后有红缕验之。然须见心胸间细点如粟起则真是。
人参　川芎　白茯苓（去皮）　羌活　殭蚕（炒）　藿香　荆芥穗　防风　甘草（炙）　蝉蜕　厚朴（制）　陈皮（各二钱）
上为末。荆芥汤下。紫草生葱汤服亦得。
●紫背荷殭蚕散
紫背荷叶（霜后贴水者佳）　直殭蚕（炒去丝）　牛蒡子（炒各等分）
上为细末。研胡荽汁和酒服一钱。米饮亦可。
●五积散（方见寒暑湿门中寒类）（按原方：白芷三两。陈皮去白六两。厚朴去皮姜制四两。桔梗去芦十二两。枳壳去瓤炒六两。川芎、甘草炙、茯苓各三两。苍术米泔浸去皮二十四两。当归去芦三两。麻黄去节六两。肉桂去皮、芍药各三两。乾姜四两。半夏汤洗三两。上㕮咀。每服四钱。水一盏。姜三片。葱白三根。煎七分。热服。）
凡遇冬春天寒。恐被风寒侵袭。去麻黄。加肉桂、当归、川芎、紫草、姜葱煎。一方加木香、砂仁、姜枣煎服。
●辟秽丹　熏解秽恶。
苍术　北细辛　甘松　川芎　乳香　降香
上末。水丸。烈火焚之。
●泻膀胱法
先用桂枝、芍药、大戟等分为末。服一钱。枣汤调。次服加味宣风散。
●大功散　治痘疮未发正发。及未受证者。
苍术（五钱米泔浸一宿）　陈皮（五钱去白）　防风（去芦）　紫草　荆芥穗（各三钱）　赤芍药（五钱）　厚朴（姜制炒）　柴胡（去芦）　缩砂仁（各二钱）　川芎（五钱）　当归（酒浸二钱）　乾姜（二钱）　牛蒡子（炒二钱）　甘草（炙一钱）　黄芩（二钱）
上晒乾为末。每家用田螺靥七个。桃柳枝各七寸。绿豆汤浸透。取皮半盏。净洗司命锅入井水煎熟。出滓。取清汁。再研雄黄末一钱。同入锅内搅匀。用筛子捧在中庭自东方起南西北中各倒一盏。将药与已出及方发热及未受证者服。
●圣功散　治痘疮已出未收。服此解热消毒匀气活血。调脾敛疮。神效。
防风　苍术（米泔浸）　荆芥穗　陈皮（去白）　甘草（炙）　川芎　厚朴（姜制）　牛蒡子（炒）　人参（去芦）　川白芷　缩砂仁　柴胡（去芦）　紫草　黄芩　黄耆（盐水炙）　赤芍药　当归（酒浸）　蝉蜕　枳壳（煨）　木通　赤茯苓（去皮）　桔梗（各等分）　肉桂（去皮）　木香（各等分）
上除制外。余药不见火。晒为细末。先用米泔水温调一服。次淡煮獖猪肉。或鲢鱼、田螺、泥鳅撸药与患者。空心食之。无热者。酒调肉撸、有热者。米泔汁调药撸肉食之。如痘不起胀。用常酒饼药与药末等分。酒调。肉撸食之。疮起胀。便去酒药。如前撸食。如大热。大便秘结。加四顺饮撸食。微利即去四顺饮。如前撸食。空心撸食圣功散。仍食后服神功散。以解热毒。
●天花散　治痘失音。
天花粉　桔梗　白茯苓（去皮）　诃子肉　石菖蒲　甘草（炙）
上末。水调在碗内。用小竹七茎。小荆七茎。缚作一束。点火在碗内煎。临卧服。
●茯苓汤　治痘疮痰盛。
白茯苓（去皮）　桔梗（去芦）　天花粉（净）　半夏（汤泡）　甘草
上锉。生姜麦门冬煎服。
●蝉蜕一物散　治疮疹渐作。身热似伤寒候。只耳尖脚稍冷。或腹痛者。是疮疹。
用蝉蜕二十一个。洗去泥土。为末。用水一盏。慢火煎至七分。去滓。量大小温服。如觉疹已出。更依前服三五次。若冷服。即有疮痕。若不是疮疹候。误服无害。
●三豆饮　治天行疹痘。活血解毒。或觉乡井有此证。预防之。则不染。
赤小豆　绿豆　黑豆（各一升）　甘草（半两）
上掬净豆入甘草。以水煮熟。逐日空心任性食豆饮汁。已染者。轻解。未染服之。七日不发。如冬月常服。可消脏腑中蕴热。
●惺惺散　治小儿风热及伤寒、时气、疮疹。发热。咳嗽不已。恐生疹子。
白茯苓（去皮）　细辛（去叶）　桔梗　瓜蒌根　人参（去芦）　甘草（炙）　白术　川芎（各等分）
上为末。每服一钱。水一小盏。薄荷三叶。同煎至四分。温服。如要和气。入生姜煎服。不拘时。一方无川芎。
●白虎加人参汤
石膏　知母（各一两）　甘草（炙五钱）　粳米（一合半）　人参（五钱）
上锉。水煎米熟为度。温服。
●天麻散
天麻　川芎　升麻　半夏（姜制各等分）　防风　北细辛　羌活　荆芥　蝉蜕（去嘴足）　甘草（炙各二分）
上锉。姜枣煎。夹寒加桂。夹暑加柴胡、黄芩。夹湿。加茯苓、苍术、枳壳。
●枳壳桔梗汤　治胸腹胀满。
桔梗　枳壳（麸炒去瓤各一两）
上锉散。每服二钱。水二盏。煎至一盏。分二服。
●小儿麻豆方
用荆芥少许。烂研。以新井水。将布帛裂过。入一滴许麻油。打匀。令饮之。便不闷乱。麻已出。用黄蜡煎青胶水饮。即安。（青胶乃牛皮胶是也）
●紫草汤　治绝乳婴儿并童儿患疹痘。疾候初觉。多似伤寒。面色与四肢俱赤。壮热头痛腰脊疼。足多厥冷。眼睛黄色。脉息多浮洪至数大不定。小便赤少。大便多秘。才觉四肢色候及脉息虽是疹痘疾。未攻皮毛穴出者。便可以服饵。匀和脏腑疏泄逐下药。按仓公论云。可服油剂。不可用燥药。不可用冷药。若疹已结在皮毛穴处。微微出。即不可疏泄也。或疹出大盛。窦穴脓水者。即可疏利也。或未与疏转。即且急服此药。
紫草二两。新者细锉。先以百沸汤浸。便以物合定。勿令紫草气出。放冷。如人体温。凡五十日至一百日婴孩。服半药注子。一百五十日至二百日婴孩。服一注子。一岁至二岁儿。服半合。三岁至四岁儿。服一合。并于食前午后服。此汤疹痘虽出。势亦轻耳。常服无妨。
全婴方云。常行疮痘。紫草汤最良。患其服太少。太少不能中病。但槌好紫草。以汤沃之。用物合定。候冷去滓。分减服。每紫草切锉半升。用汤一升为准。斑痘已出。不可发表。发之斑烂。以表虚。故曰。豌痘欲出。以甘草浓煎饮之。令脏腑和平。并以好坯子水调涂眼眶。毒不入目。天行发斑疮。须臾遍身。皆带白浆。此恶毒也。唐永徽四年。此疮自西域东行。流于海内。但煮葵菜蒜虀啖之。则止。鲜羊血入口则定。初患急服之。一方去滓。入酒半盏。再煎服。
●治小儿未满百日。患痘疮。槐白皮汤浴方。
槐白皮（一两）　益母草（五两）
上以水五升。煎至三升。去滓。浴儿了。更取芸薹菜浓汁煎。再浴。作芸薹菜与乳母吃。亦佳。
●浮萍丸　治小儿疮子不出。烦闷惊悸。
浮萍草（阴乾）　晚蚕沙　白薄荷叶（各一分）
上为末。用薄荷自然汁。煮面糊和为丸。如鸡子大。每服一丸。薄荷汤化下不拘时。
●龙脑散　治小儿出疮子不透。旋出旋焦。
龙脑　牛黄　丹砂　地龙（去土取末）　麝香　木猴梨（五十枚焙）　乳香　雄黄（各一钱研）　鲮鲤甲（五片烧灰）　紫草（半两）　甘草（生锉二两）
上为散。用猪尾上血拌匀。入在竹筒子内。用油单封裹。线缠定。于深坑子内。调稀猪粪浸二七日取出。净洗。每服一皂子大。龙脑水化下。并三服见效。
●定命散（一名定命朱砂散）治小儿疮疹毒气不出。或出后乾黑色。服此药。发出毒气。疮子细红而出。
丹砂（研半两）　龙脑（研）　乳香（研）　马牙硝（研）　甘草（为末各二钱）
上同研匀。用十二月新獖猪血半升。同研匀。用青竹筒长二尺。留两头节。开一头作窍。注药在内。黄蜡塞定。以油绢紧裹封。勿令透气。埋地坑中。至一百五日取出。水洗。挂风中四十九日。劈开取药。研为细散。每服半钱。新水调下。
●人参丸　治小儿疮子黑色。
用人参一分为末。用牛李子汁磁器内熬成膏子。和为丸如豌豆大。每服一丸。杏胶汤化下。不拘时。
●冲和散（一名败毒散）治小儿斑痘疮。退热解燥。
白药子　甘草（炙各一分）　雄黄（一钱醋淬）
上为散。每服半钱。量小儿大小加减。蜜汤调下。
●南朱散　治小儿斑毒不退。
●解热丸　治小儿出疮。
甘草（生锉）　铁粉（研）　青黛（研各半两）
上为末。再研匀。炼蜜和丸如鸡头大。每服一丸。熟水化下。
●败草散　治小儿痘疮。抓搔成疮。脓血淋漓。肌肉败坏。缘血气衰。肌肉虚故也。
用屋烂草。乃盖屋多年烂草。或盖墙头草。不拘多少。或晒焙为末。每用干贴无时。若浑身疮破。脓水不绝。黏掺衣服。难以坐卧。可用三二升。摊于席上。令儿坐卧。甚效神妙。无时候。以其草经霜雪雨露。感天地阴阳之气。善解疮毒。奇功不可尽述。
●又方
用荞麦粉或荔枝核烧灰。糁疮上。亦好。
●斑烂作脓痛甚者
用细研黄土敷之。或研芒硝末。猪胆汁涂。不能睡者。麦麸或芭蕉叶衬之。
●绵茧散　治小儿痘疮后。身体及肢节上生疽蚀疮。脓水不绝。
用出蛾绵茧不以多少。用白矾捶碎。塞入茧内令满。以炭火烧。候白矾汁尽。取出。研细。每用干贴痘疮口内。若不早治。则溃筋骨。以致难为医治。
●疮烂成片方
用黄牛粪干敷。脓多痛甚者。乾净黄土为末。敷之。疮遍口中。痛不能食者。五福化毒丹。或生蜜浸渍黄柏取汁。啖之为愈。凡疮欲成痂。频以面油乳酥清蜜润之。可揭即揭。血出无害。若干硬已久。必成瘢痕。如茶醋。如猪肝猪血之属。妄与食之。则已脱之迹。必为之黯惨然。而疮痂已脱。肌肉犹嫩。不可盥洗太早。亦不可以手加之。胡荽酒能辟恶气。左右所不可无。或苍术、降真用之亦可。曰圣疮。七日热而发。七日泡而干。又七日则平复如其旧矣。大抵调顺血气。温和脾胃。均平冷热。则疮出为甚易。若实实虚虚。损不足而益有馀。则疮出为甚难。调解之法。无以逾此。或豆豉烧存性作末敷之。
●麦汤散（一名地骨皮散）治小儿斑毒。伤寒热咳。水豆斑毒。状如蚊咬。变成赤生黑。不治。
地骨皮（半两炒）　麻黄（一分去节）　甘草（炙半分）　人参（一分）　滑石（半分）　大黄（一分湿纸裹煨乾）　知母　羌活（各一分）　甜葶苈（一分用隔纸炒）
上为末。每服半钱。水一小盏。入小麦七粒。同煎至十数沸服。
●糁方　治水泡痘疮。
苦参　滑石　蚌粉　轻粉　川白芷（各等分）
上为末。干糁之。立效。
●治麸痘等疮
用山豆根。水研服少许。
●治小儿患豌豆疮。医不瘥。服者神妙。
天麻　甘草（各一分）　发灰　黄丹（熬各一分）　马牙硝（三分）　五色豆（各七粒）　黄盐（一分陶隐居云北海黄盐草粒粗以作鱼鮓及咸[KT]）
上为散。空心取一钱。冷水调服。利下疮隙。瘥。
●治小儿豌豆疮方
用腊月兔肉作酱食。
●又方
用腊月兔毛煎汤洗。豌豆疮及以毛敷甚良。
●又方
用肉烂煮取汁洗之。干脯亦得。马肉脯亦可。
●治小儿发豌豆疮
用猪胆和朴硝涂之。
●治豌豆疮
取东壁土一蚬许。为细末。敷之。
●又方
用马齿苋烧末。敷疮上。其根。须臾逐药出。若不出。更服良。
●青黛散　治小儿斑疮。豌豆疮。
青黛（研如粉半两）　铁精浆（一升）
上将青黛为散。临时斟酌铁浆调之。一百日儿至二百日儿。每服一字匕。乳前服。一岁儿至二岁儿。半钱匕。在食前午后各一服。随儿大小。以意加减。
●治小儿斑疮豌豆疮方
取熟煮大豆汁服之佳。
●又方
用头发一两。烧灰为末。汤调服两字。随儿大小。以意加减。
●治豌豆疮。
乾漆　人中白　瓦松灰（各少许）　牙硝（一分）
上同研细。空心冷浆水调下半钱。以吐为度。再服一钱。得利三两行。其疮自除。神效。
●治发豌豆疮方
以小儿著取月水汁和水浴之。
●治小儿豌豆疮入肚者
用狗蝇五七个。空心淡酒送下。即可救之。
●鼠黏汤　治小儿疮痘已出。未能得透者。皮肤或出未能周遍。热攻咽喉。涎盛咳嗽。赤眼心烦。并消疮癣疖。如疮痘后。毒气攻眼。成翳障并肿痛者。此药时时服之。翳自消。
鼠黏子（四两炒）　荆芥穗（二两）　甘草（一两）　防风（半两）
上为粗末。三岁一钱。水半盏。煎三分。去滓温服。不拘时。临卧逐日三服。大利咽膈。化痰涎。止咳。若春冬间常服。免生疮疖。老幼皆宜服。海藏云。太阳少阳药也。首论温平者此也。一方沸汤点服。
●一方　治时气发豌豆疮。
用川大黄微炒。水煎去滓。服。
●治小儿疮痘方。
宜房室中。用时时烧大黄、苍术。以辟秽恶之气。不宜烧沉、檀、降真、脑麝、滴乳、白胶等香。
●加减异功散
人参　白术　白茯苓　京芍药　黄耆　当归　桔梗　厚朴　紫草　粉草（炙各三钱）
上各㕮咀。初加南木香二钱煨。加肉豆蔻煨。再加附子炮。随轻重旋加。用水煎服之。
●豆蔻丸
肉豆蔻（五钱）　木香　缩砂（三钱）　白术　诃子（一钱）
上为末。米糊丸汤饮下。量与。
●玄参升麻汤　治小儿触冒。必传疮疹。未发之前。并宜服之。
玄参（去芦）　升麻　葛根　芍药　甘草（炙各等分）
上㕮咀。每服五钱。水一大盏。同煎至七分。去滓。热服。乳母宜多服。
●升麻汤　治发痘出后。一向作热。
山栀子　柴胡　黄芩　赤芍叶　甘草　升麻　乾葛（各等分）
上㕮咀。薄荷汤同煎。
●人参散　治疹痘。
麻黄（二钱）　芍药　荆芥　白茯苓　人参　甘草（各一钱）
上为末。每服半钱。薄荷汤下。
●栝蒌散　治欲出痘疹。
栝蒌　贝母　荆芥（各等分）
上为末。用紫草同煎连三服。
●治疮疹不透。蓄伏危困者。
上用人牙五个。炙令黄。研末。乳香汤下。㗜鼻亦妙。
●香葛发斑汤　治小儿四时感冒发热。皆可服。惟疗小儿痘疮尚未出过者。身发热头疼。或手心冷、耳冷。即痘疮之苗也。宜连进此药数服。痘疮纵出。则必少。十分稳当。此方乃大都夏真人家传方。云其家数代子孙痘斑虽有。比他人自然稀少。因得此方。本堂屡用屡效。真卫生之良剂也。
紫苏（一两半）　升麻（一两半）　乾葛（二两）　香附子（一两半）　陈皮（一两）　甘草（一两）　赤芍药（一两）　紫草（二两）
上㕮咀。每服四钱。重水一大盏。姜二片。葱白一根。同煎七分。去滓。温服。滓再煎服。不拘时。痘疮出。则不必服。如痘疮已出者。不加紫草。止服前药。
●黄耆六一汤　治疹已服葛根汤痘出。光壮地红活色。
黄耆（蜜浸一两半）　甘草（一两半）
上㕮咀。入枣水煎服。
●治卒发疹秘验方。
以石灰随多少。和醋浆水调涂。随手即减。
●治一切疹。
以水煮枳壳为煎。涂之。干即又涂之。
●治疮疹。
用苦参五斤。切。以好酒三斗。渍三十日。每饮一合。日三。常服不绝。若觉痹即瘥。取根皮末服之。亦良。
●治一切疹。
以水煮芒硝涂之。
●治瘾疹。
以陈皮浓煎浴。

疮疹已出未出（附论）  ***************************
夫疮疹已出未出之间。有类伤寒之状。其疮之证。自然憎寒壮热。身体疼痛。大便黄稠。此乃正病。若无他疾。不宜服药。但当平调之尔。如已出未出之间。或泻渴。或腹胀。或气促。里虚也。十一味木香散主之。已出未出之间。其疮不光泽。不起发。根窠不红。表虚也。十二味异功散主之。已出未出之间。其疮不光泽。不起发。根窠不红而又腹胀泻渴。或气促者。表里俱虚也。宜与十二味异功散。送下七味肉豆蔻丸。
方
●如圣汤　治小儿身热头痛。颊赤面红。呵欠。清涕。疮疹已出未出。
川升麻　赤芍药　甘草（各二钱半）　紫草（半两）　白术（二钱）　陈皮（一钱半）
上㕮咀。每服三钱。水一盏。煎至六分。温服无时。一方入生姜二片。葱白二根。山楂子根三寸。同煎热服。壮热心烦。加人参、赤茯苓、石膏、麦门冬去心。一方有全蝎、木通。无白术、陈皮。
●四妙汤（一名捻金散）治小儿麻痘疮欲出。浑身壮热。情绪不宁。不思饮食。服此可以内消。仍令疮无瘢痕。
紫草茸　川升麻　糯米（各半两）　甘草（二钱半）
上为粗末。每服三钱。水一大盏。煎七分。去滓。温服。或有数点黑陷。毒攻内者。如乡村无药。便得紫草三二钱。酒煎灌之。即发出红活。
●二宝散（一名玳瑁散）治痘疮未发服之。内消。已出服之。解毒。不致大盛。
生玳瑁　生犀角（不用盛汤酒煮）
上二味磨。水二合。搅匀。服。一方。每服半合。微温服。日四五服为佳。
●红花子汤（一名紫草散）平调疮疹及治疮疱已出。色不红润。身热喘急。神志昏困。
红花子　紫草茸（各一两）　麻黄（去根节）　川升麻（各半两）
上为细末。每服半钱。煎薄荷汤入酒一滴。同调下。
●快斑散　平和疮疹。
贯众（拣净洗焙乾）　赤芍药（各一两）　甘草（炮）　川升麻　枳壳（麸炒去瓤各半两）
上为细末。每服一钱。水一盏。入竹叶七片。煎至五分。去滓温服。量儿大小加减。
●调中散
白茯苓　人参　紫河车　甘草（炙各等分）
上为细末。每服二钱。水一盏。姜三片。枣二枚。煎六分。温温作三两次服。
●竹叶汤
石膏（四两）　知母（二两）　麦门冬（去心）　甘草（炙各一两）
上为粗末。每服五钱。水二盏。竹叶一握。煎至七分。去滓。温服。
●犀角饮子
犀角（镑）　甘草（炙各半两）　防风（二两）　黄芩（一两）
上为粗末。每服五钱。水二盏。煎至一盏去滓。温服。
●抱龙丸　治小儿一切风热中暑。惊悸。疮疹欲出。多睡。咳嗽涎盛面赤。手足冷。发温壮。睡中惊搐搦不宁。脉洪数。头痛呕吐。小便赤黄。
天南星（锉开里白者生为末腊月内取黄牛胆汁和为剂却入胆内阴乾再为末半斤）　天竺黄（二两别研）　朱砂（二钱研水飞）　雄黄（半两水飞）　麝香（好者一钱）　牛黄（一字）
上同研极细。滴水和丸鸡头大。每服二岁儿。竹叶或薄荷汤化下一丸。不拘时候。
●一出控心散　治小儿斑疮。
全蝎（二十四个）　雄黄　麻黄（去节各一分）
上为细末。用芫荽以酒煎。令温调下。
●羌活散　治小儿风壅作疮子。解热散毒。
羌活　独活　川芎　桔梗　蝉壳　地骨皮　前胡　甘草（炙）　柴胡　瓜蒌根　天麻（炙）　荆芥　防风（以上净洗等分）
上为细末。每服一钱。水三分。薄荷二叶。盏子内煎二分。通口服。大小加减药水。
●夺命散　治小儿疮麻已发未发。并宜服之。
升麻　糯米　紫草　甘草（以上各半两）　木通（二钱半）
上为锉散。每服一大钱。水七分。煎四分去滓。温服。六岁五岁以下。量大小加减服之。
●黄耆散　治小儿热。退疮疹。
黄耆　柴胡　乾葛　甘草（炙以上各一钱半）
上为末。每服一钱。薄荷三叶。水五分。煎至三分。均三呷。空心服。
●治小儿麻痘已出未出。便服此药即稀。
牛蒡子（一两用麸炒令黄色去麸）　甘草（一钱炮）
上为末。每服一字或二字。用芫荽煎汤下。
●四圣汤　治身热如火。头痛颊赤。面红呵欠。鼻疮。疮疹已出未出时。宜服。
白芍药　升麻（各一两）　甘草　紫草（各五钱）　乾葛（一两）　木通（五钱去皮节）
上锉散。每服二钱。水一中盏。入生姜二片。葱白二根。山楂子根三寸。同煎热服。壮热心烦。加人参、赤茯苓、石膏、麦门冬去心。
●紫草饮　治痘疮欲发未发或未透者。
紫草　白芍药（去芦）　麻黄（去节）　当归　甘草（各等分）
上锉散。每服二钱。水一盏。煎。不拘时服。
●活血散　治痘疮已出未出。烦躁。大人同。
上用北白芍药不以多少。为末。白汤调下。大能活血。止痘疮胀痛。屡用屡效。一方酒调。海藏云。张子和治痘四肢出不快。加防风大效。此正的太阴药也。一方。锉碎。水六分。煎四分。去滓。分二服。
●蝉蜕膏　御风邪辟恶气。透肌肉。发痘疮。
蝉蜕（去土）　当归　防风　甘草（炙）　川芎　荆芥穗　升麻　陈皮　紫草　赤芍药（各等分）
上为末。炼蜜为膏。每一两。作四十丸。木香汤下。一方。无陈皮、紫草、芍药。煎荆芥汤下。
●消毒散　治小儿疮疹已出。未能匀透。及毒气涩遏。虽出不快。壮热狂躁。咽膈窒塞。睡卧不安。大便秘涩。及治大人小儿上膈攻热。咽喉肿痛。胸膈不利。并宜服之。疮疹初出。最不宜服宣利药。恐内虚毒入于里。如五七日不大便。只服消毒散。微得利。便即住服。若别无他证。不宜服药。一方。并靥后馀毒未除。
牛蒡子（六两）　甘草（炙二两）　荆芥穗（一两）
上为粗末。每服二钱。用水一盏。煎至七分。去滓。温服。食后。小儿量力少少与之。如治疮痘若大便利者。不宜服。
●人参汤　治小儿疮痘将出。
人参（一钱）　葡萄苗（一分）　林檎（一枚）　木猴梨（七枚）
上锉碎。以水二盏。煎至一盏。去滓。放冷。时时令吃。
●荷叶散　治大人小儿疮疹已出而复黶。其势危甚。诸药不效者。治之万不失一。
荷叶（霜后贴水背紫者）　白殭蚕（直者炙去丝）
上等分为细末。每服一钱。小儿半钱。研胡荽汁和酒下。米饮亦得。
●栀子升麻汤　治天行麻痘疮子未出。潮热如火。谵语。小便涩难。
升麻　白芍药　乾葛　山栀子　蓝叶　甘草（各等分）
上为散。灯心同煎服之。
●表解散　治天行水疹。腥臊。未出。潮热。麻子等证。
白附子　防风　川芎　全蝎　麻黄（去节）　荆芥　红花　当归　蝉蜕　薄荷　羌活　茯苓　甘草　升麻（各一分）　朱砂（研半钱）　麝香（少许）
上为末。每服半钱。金银薄荷汤调下。
●治疮疱将出
以牛蒡子炒令熟。杵为末。每服一钱。入荆芥穗水一盏。同煎至七分。放温服。如疮疹已出。更服亦妙。
●治天行疮子不出。
以红蓝花子。吞数颗。
●治时气发疮疹不出者
以葡萄研酒饮之甚效。

痘疮未见方可疏利（附论）  ***************************
尝考圣惠论。痘疮脏腑气逆。大小便多秘。才觉似此疾。可便与疏利而轻患也。今睹时医及疾患之家。疹痘未出以前。多是误认疾候。皆以他药治之。其间或以燥药。或饵冷药。不无夭伤。痘疮初觉。多似伤寒证。如疹痘未攻皮毛穴出者。便可服饵。调和脏腑。疏泄逐下。而活人书乃云。疮痘与伤寒相类。疑似之间。只与升麻汤。治疮子已发未发皆可服。不可疏转。痘疮已定。却宜利大小肠。此为大戒。伤寒身热。固不可下。疮疹发热尤不可转。世人乃云初觉以药利之。宣其毒气。误矣（如小儿伤寒。头痛潮热。咳嗽气粗。烦渴心躁。小便多赤。大便不通。热盛于心。精神恍惚。即发惊搐。涎盛闷乱。疮痘未分证。小儿最多。若热。前说只与升麻汤。不可疏转。其病可疗。既言已发未发。不可疏转。疮痘发热在表。尤不可转。论中使洗心散治疮痘。用大黄服之。能动脏腑。莫有妨害乎）。又云。痘疮已出。不可疏转。出得已定。或脓血大盛。却用疏利者。亦非。大抵疮痘首尾皆不可下。小儿身热耳冷。咳嗽。辄用利药。即毒气入里杀人（论中洗心散治身热咳嗽。麸疮痘疹。此药性寒。能利人。且又如何。既言疮痘首尾皆不可下。只知论中无比散。内使朱砂、脑麝、腻粉、水银等服之。下如烂鱼肠。岂不是下药也。二说俱未定）。董氏论疮痘未出。往往疑为伤寒。即以麻黄等药重发其汗。遂使表虚里实。或称欲出多以热药（活人书云。洗心散内用大黄、麻黄。治麸疮、痘疹。并麻黄黄芩汤。用黄芩、桂枝。治疮痘不快。或出不快。或出尚热。皆能发汗。可不谓之无冷热药乎）。又云。若为阴痫。治之用温惊药。则热愈盛。至三四日。证候已定。方用疮痘药。所失多矣（按诸书云。阴痫者。出于吐泻之后。大病之馀。身体不热而瘛瘲者。谓之阴痫。不热可得。三四日证候已定。方用痘药。诸书中未尝见说有不身热出疮痘者。凡此者不可不辨也）。张氏论云。才觉是疮痘。便早疏利。热轻易疗。又云。应疮痘早出。若才出。皆不可转利（既言才觉是疮痘。即是先证也。又云。应疮痘早出。不可疏利。于此自作两说。使后人不能无疑惑也）。又钱氏论疮痘。惟用温凉药。不可妄吐下及攻发。又云。寒颤噤牙。身黄紫肿。以百祥丸下之。又身热烦渴。腹满而喘。大小便涩。面赤闷乱。大吐。当利小便。不瘥。宣风散下之。婴童宝鉴云。疹痘是脏腑俱热。发皮肤为之。热在腑为疹。热在脏为痘。未发同一治。未出可下解热而退。既出忌忽下及冷药逼之。其病不出。在里害人。今考诸经方论。有言之未尽者。虽云。疮痘首尾皆不可下。或云未出宜疏利。出定宜疏利。出盛宜疏利。分证不明。互说差殊。验之平日所治。大抵疮痘之病。首尾证平。下之者误。首尾有实热证。不下者误（切不可用巴豆丸下之。此药乃攻食积尔）。首尾有虚寒证。不补者误。痘疮出透泽肥红证平者。不须服药。宝鉴之说诚为可信。钱氏之用必胜膏治五太尉而愈。活人书用无比散治四恶候出不快及黑疮子。内使朱砂、脑麝、牛黄、轻粉、水银等服之。取下如烂鱼肠。推之药性难用。而宝鉴云。未发同一治。以此观之。但随证用药真明验也。医官论云。刑分轻重。患别浅深。刑法二罪俱发。从重者论。医书云。二病俱发。从重者治。诚良法也。盖疮痘多是冬温所变。若冬有非节之气。疮毒未发之前。常宜服温药。令大便稀薄（四顺饮服令温。微锉大黄、甘草下之）。则温毒内消。又有四时时行者。大小传染。乘疮毒未发之前。亦可服饵。兼饮油剂。以预防之。设有痘疮。必轻易疗。若身疼壮热。头疼心躁。颊赤气粗。不与小汗。何由消散（麻黄黄芩汤或洗心散、薄荷散汤。如脏腑久热。毒攻腰胁。心腹胀满。不与微利。何由解释。四顺饮、大柴胡汤。或调胃承气汤。然汗下之法。不可造次。冷热之药。用可详审。活人书云疑似之间。只与升麻汤）。凡疗疮子已发未发。皆不可疏转。或云。不可汗下寒热之药。只可紫草汤一味。饮之。然此二说甚善。若执其两端。止治轻疾而已。倘治大病。拱手待毙。若当遇合汗合下之证。而疑惑不决。荏苒经时。以致夭伤者多矣。调瑟者必先移柱。用药者必先审证。不可执一也。
方
●油剂法　治小儿脏腑伏热毒。疹痘未盛。四肢微觉有热。食物似减。头发乾燥。或热进退。
上以生麻油一小盏。温和热水一小盏。旋旋倾热水入油盏内。不住手以杖子打搅。直候热水尽。更打令剂如蜜即止。夜卧时。三岁半小盏。一岁内外者。每服二蚬壳。量大小加减。直候大小便微利。热退。疮痘不生也。万全方云。可先以油剂服之。行解四肢热极。或疹痘已出。不可以油剂。可服平和汤药。疗于肝脏。解于败热。虑热毒太盛。
●扁鹊油剂　治预解胎毒。如已出及见红点者。不可服。
上以生甘草末。或煎汤入清油。用桃柳枝搅如蜜。量大小增减。与儿服。微利为度。
●又方
上以手蘸清油。摩儿背脊中间。亦验。
●化毒汤（一名紫茸散）治小儿麻痘疮欲出。
紫草茸　升麻（少用）　甘草（炙）　陈皮（等分）
上锉。入糯米五十粒。温服。刘氏家传方云。服此一盏。即内消。只二服有效。
●黄连散　治小儿热毒盛。发疹痘疮。初发早觉者。宜服此方。
上用黄连一两。去须。捣节为散。每服一钱。以水一小盏。煎至五分。去滓。不计时候。量儿大小加减。温服。
●青黛散　治小儿斑疮及疹痘。心神烦躁。眠卧不安。
上用波斯青黛如枣核大。以水调服之。疹痘论。用磨刀水调下。
●当归散
川当归（一两）　甘草（一分）
上为细末。每服二钱。水一中盏。豆豉十粒。同煎至六分。去滓。量儿大小服。以利动为度。逐日令吃甘草汁。三岁以下。一岁以上。加减服。
●治疮候未作脓。心膈燥。睡不安者。
上用黑豆煮汁。温。徐徐服亦解。
●油剂方　治小儿方一二岁发热。恐成疮痘。以此止之。
生麻油　童子小便（各半盏）
上逐旋夹和。以柳枝频搅令如蜜。每服二蚬壳许。服毕。令卧少时。但三四服。大小便利。身体热退。即不成疮痘之证。若形迹已露。不可服。
●化毒散（一名败毒散）治小儿疮痘始出。才有白疱。忽陷入肉。渐渐作紫色无脓。日夜啼哭。烦躁。
郁金（一枚）　甘草（炙一分）
上用水半碗同煎。令水乾。去甘草。将郁金切作片子。令乾。为末。入生脑子半钱。研令匀。用生猪血研成稀膏子。煎薄荷汤化下一钱。不过二服。其毒气从手足心出。如痈状。乃瘥。此五死一生之疾候。若便血疮坏无脓者。十死不治。一法可用蝉蜕末半钱。好脑子一皂子大。猪心血三皂子大。和作膏子。用热酒浸紫草令温化下服。移时身上发大热。疮毒顿出。然后依证调治。

疮疹出不快（附论）  ***************************
夫痘疮出不快。皆言毒气壅盛。妄谓其热。以药宣利解散。致令脏腑受冷。荣卫涩滞。则血气不能充实皮肤肌肉。其疮不起发、不充满、不结实、不成痂。频多痒塌、烦躁。喘喝而死。皆因宣利解散之过也。
阎氏云。出不快者。数证不同。不可不辨。自红斑出齐之后。当渐成血疱。血疱成脓疱。脓疱成痂疕而愈。若红斑已见三四日而不愈者。乃毒气内陷。其证危矣。切不可妄发及妄下。发之则为斑烂。下之则为虚脱。凡小儿蕴毒在内。遇冬温或春夏暄热。腠理蒸郁。遂出为疮痘。若正发之际。忽天气大寒。毒气交伏而不出。则精神昏冒。面青发热。或谵言妄语。当此合用解肌表而出之。如紫草、蝉蜕发散。兼温养。如活血散之类。感寒证毕备者。凡和解发散之剂。皆可酌量用之。又有红斑方出。或内虚。或因犯胃气。脏腑自利。虚弱不食。遂陷而不出者。宜用温里之药。甚者。虽硫黄、姜、附、灵砂、伏火丹砂等。亦可用。或将成血疱之际。一半尚是红斑点者。此毒气发越未透也。宜半温里。半助养之剂。或内虚甚而生寒。大便利者。宜理中姜附辈以温之。里温则气不消。不陷伏也。内实者。皮厚肉密。毒气难于发越。至服大黄、栀子、乾葛、石膏之类。而得平顺者。或有适当炎月。触冒暑邪。烦躁喘急。大渴昏迷。而发不快。用白虎石膏汤。抱龙、五苓之类。而得安静者。此皆临病识证。随时审谛。不可执泥也。
凡疮疹或成血疱。一半尚是红点。此毒气发越未透。必不能乳食。大便如常者。宜半温里半助养之剂。理中汤、四圣散、紫草木香汤。若内实之人。皮肤厚、肉理密。热毒难以发泄。至服大黄、栀子、乾葛之类。不得平顺者。宜服犀角消毒饮。
方
●蓝根散　治小儿疮疹出不快及倒靥。
板蓝根（一两）　甘草（锉炒三钱）
上为细末。每服半钱。或一钱。取雄鸡冠血三两。点同温酒少许。食后调下。无证勿服。
●四物汤　治小儿时行疮痘发热。已出未出。或出不快。及消疮斑馀毒。大凡疮痘不透者。为血涩故也。此药能活血。调顺疮痘。无如此药。活人书用一味白芍药。为末。治疮痘不快。以此知四物汤。诚疮痘之仙药也。一方加甘草尤妙。
白芍药　川芎　熟地黄　当归（各等分）
上为粗末。三岁一钱。水半盏。煎三分去滓。此本是妇人药。治血痢。入罂粟壳同煎。甚妙。
●化毒汤　治小儿疮痘未定或出不快。
紫草茸　升麻　甘草（炙各等分）
上㕮咀。三岁一钱。水半盏。糯米五十粒。同煎三分。去滓。不拘时。刘氏传云。麸痘欲出。浑身壮热。不思饮食。若服此一盏。即内消。已有一两颗出。即解其半。若全出。即当日头焦。只三服消。消毒饮同服妙。
●红花汤　治小儿疮痘不出。
红花子　紫草茸（各半两）　蝉蜕（一分）
上㕮咀。酒水一中盏。煎。去滓。温服。大小加减。
●驱毒散　治小儿疮疹痘不快。
白花蛇（酒浸一宿炙黄去骨为末）　麝香（少许）
上为末。三岁一字。酒调下。蝉蜕汤亦得。良久便出。
●无比散　治小儿疮疹出不快。及黑疮子。应一切恶候及治痘毒灌咽喉。声哑涎喘。
朱砂（一两好者）　牛黄　麝香　脑子　腻粉（各一分）
上为末。一岁一字。水银少许。用猪尾上血三两滴。新汲水调服。宁稳得睡。然后取下如烂鱼肠、葡萄穗之类。涎臭恶物。便安。乳汁调尤妙。一方无水银。大人半钱。
●如圣紫草汤　治疮痘出不快。或吃乳婴儿与乳母兼服之。四五岁已外。只令儿服。
紫草（二两）　陈橘皮（一两）
上㕮咀。白水煎服。一方为末。每服一钱。水一盏。入葱白三寸。煎至六分。去滓温服。量儿大小加减。
●麝香膏　治疮疹不透。
上旋取猪心血调麝香少许。涂两手心并口唇上。
●无价散　治斑疮发出不快。经验名化毒散。预取等分黄土。窖五日。砂锅盛。盐泥固济。日乾。至腊日。烧末。入麝少许。名健效化毒散。（案：无价散方缺服法。下方缺方名及症状。）
人猫猪狗腊晨烧。少许微将蜜水调。百者救生无一死。万铤黄金也可销。
上将前四物于腊日早晨日未出。盛贮于销一铤银锅子内。用木炭火笼煅。令烟尽白色为度。但有发疮。已觉有疮。或发不快。倒摧黑靥。一切恶疮。并皆治之。每遇小童。但觉疮证。每用药一字。用蜜调服。万无一失。据此药功效。无名可扬。故以无价散呼之。上项用人、猫、猪、狗四般干粪。依上法治用。
●救生散　治小儿斑疹出不快。倒陷欲死者。
上用真蒲黄。五月上旬。丙丁日採。以银器内慢火炒令深紫色。细研。每药一两。入真麝香一字。研匀。每服一字至半钱。入薄荷汁五点。温酒调下。斑疹黑陷。昏溃喘满欲死者。二三服。神效。
●万金散　治痘疹已出。未能匀遍。色不红润。
防风（三钱）　人参　蝉蜕（各二钱）
上为细末。煎葡萄汤调下。如无蜜。葡萄亦可。煎汤服了。急用芥子末白汤调如膏。涂儿脚心。干即再敷。其毒渐渐复出。疮疹依前红活。
●神效散　治小儿疮疱欲出不出。虽出不快倒靥者。
上用抱鸡子壳内白皮。不拘多少。以木炭火烧为灰。出火毒。研细。以新汲水调下。每服半钱。日三服。
●加味四圣散　治疮出不快。及变黑陷倒靥。
紫草茸　木通　黄耆（炒）　川芎（各等分）　甘草（炙减半）
上锉。白水煎服。大便秘。加枳壳。大便如常。加糯米百粒。或白糯米。能解毒发疮。一方加南木香同等分。
●丝瓜汤　发疮疹最妙。
上用丝瓜连皮。烧存性为末。汤调服。杨氏曰。发痘疮最妙。或加甘草、紫草。
●安斑散
赤茯苓（去皮）　黄耆　羌活（各一两）　人参（去芦）　桔梗（去芦）　紫草　枳壳（炒各五钱）
上锉。紫草薄荷煎温服。热而实者。加升麻。或加木通、糯米煎。
●快斑散
紫草茸（五钱）　陈皮（二钱）　黄耆（三钱）　赤芍药（五钱）　甘草（炙三钱）
上锉。加糯米百粒。煎。三岁以上。服三钱。以下一钱。服后疮遍匀四肢。住后服。
●犀角消毒散　治小儿内壅邪热。疮出不快。
恶实（四两炒即牛蒡子）　甘草（一两炙）　防风（半两）　荆芥穗（二两）
上为末。煎紫草、糯米、芫荽子汤调。食后临卧日三服。或云。痘疮欲出已出。热盛。服三四服。消毒发疮。神效。一方为散。水煎服。大便实。加大黄。
●猪苓汤　治暑天冒热。热渴昏迷。疮出不快。
猪苓（去皮一两）　泽泻（二两）　白术（一两半）　赤茯苓（二两）
上末。如辰砂末。煎车前子草、生地黄、麦门冬汤下。
●小柴胡汤
上加生地黄、紫草、木通、车前草同煎服。
●快毒丹　治疹痘疮。气匀则出快。盖血随气行。若内有邪热。使气不匀。宜服之。
黑牵牛　南木香（一方用各八分）　肉豆蔻（一方用半两）　青皮（各等分半生半炒一方用一两半）
上末。滴水丸黍米大。每服七粒至十粒。量大小加减丸数。紫草葱汤下。前贤处方。有玄妙。木香匀气。豆蔻、青皮补脾。又以牵牛泻肾、膀胱之腑也。
●托里散　小儿痘疮。毒根在里。或气血虚弱。或风邪秽毒冲触。使疮毒内陷。伏而不出。出不匀快者。此药活血匀气。调胃补虚。内托疮毒。使之尽。易收易靥。
人参（去芦）　川芎　防风　苦桔梗（去头尾）　川白芷（不见火）　甘草（生）　当归（酒浸）　黄耆（寸截盐水蒸炙）　厚朴（姜汁浸一夕晒）　肉桂（去皮取末）
上当归、人参、黄耆各二两。余各一两。为末。拌匀。木香紫草汤调下。一名内托散。
●又托里散　补虚、活血、匀气、发疮。通行血。气倍加。
黄耆　木香　赤芍药　蝉蜕　肉桂（各等分）
上用白水煎服。
●红粉丹　治腑热疮疹不匀。
龙脑（细研一钱）　南星（腊日酿牛胆中百日内阴乾者取末一两）　朱砂（细研水飞）　坯子染胭脂　天竺黄（末各一两）
上研匀。炼蜜和丸如鸡头大。每服一粒。人参汤化下。
●滑石散（一名玉浆散）
滑石　甘草（炙各半两）
上为末。每服一钱半。鸡子清酒少许调下。一方。灯心汤调下。
●脱齿散　治疮疹不出。百药不中者。服此即出。
上以人牙齿脱落者。不拘多少。于瓷瓶内固济。大火煅令通赤。候冷取出。为末。用薄荷酒调下半钱。良久脉平和。毒气散。疮如粟米。一方烧存性。热水调服。
●紫金散　疗小儿疮疹不快倒靥。
紫草　蛇退皮（炒焦）　牛李子（炒各半两）
上为粗末。每服一钱。水七分。煎至四分。去滓温服。
●如圣散（一名活血散）疗小儿斑疮不快倒靥黑凹者。
上用赤芍药。不以多少。杵为细末。每服半钱。煎葡萄酒冷调下。白汤服亦可。不拘时候。
●鸡峰方　治小儿斑疮出不快。
上用开花萝卜煎汁。时时与饮之。
●玉诀酒调散　治发疮疹不出。
牛蒡子（五钱炒）　紫草　麻黄（去节各半钱）　当门子（五粒末一字）　臭椿子（去皮为末一钱）
上以温酒调下一字。或半钱。
●紫草汤　治三十六种内疮子候。
麻黄（去节）　人参（各一分）　杏仁（七粒去皮）
上为粗末。用水二盏。煎至一盏。去滓。却分为三四服。温下。分作二日服。未可用诸药。
●治小儿痘疮出不快。并伤寒不语。
干野人粪（炭火煅为灰）　脑子　麝香（各少许）
上为末。每服一二钱。新蜜水调下。
●治小儿发斑疮。
大蝉蜕（三十一个去足洗）　甘草（一钱半）
上用水半碗。煎至一盏。旋与服尽。效。已用验。
●治小儿斑疮不发。
上以乳香研细。用猪心血为丸樱桃大。水磨下一丸。
●至圣木星饮子　治小儿疮子不出及不快。
朱砂（一分）　郁金（半两）
上为细末。每用一字。或二字。量儿大小。入龙脑少许。以新汲水茶脚少许。同调匀。然后刺獖猪尾血滴三点子入药汁中。令服。不过一二时辰。疮子出。便红活。儿无他病。神效。
●紫草膏　治麻痘不快。
紫草　白附子（各一钱）　麻黄（去节）　甘草（炙各二钱）　全蝎（十个）　殭蚕（炒二个）
上为末。用蜜一两。酒半盏。入紫草煎数沸。后令旋旋同和前药。丸如皂角子大。每服一粒。用紫草汤化下。续用黄耆散调治之。
●治疮子出未透黑靥者
上用蝉蜕。不以多少。洗净为末一钱。熟水调下。立见出透。食乳者。乳母亦服一钱。神效。
●紫草木通汤　治疮疹出不快。
紫草　人参　木通　茯苓　糯米（各等分）　甘草（减半）
上锉散。煎二钱。温服。内虚大便利者。可入南木香。去紫草。一方无糯米。用粳米。
●加味四圣散　治疮痘出不快及变陷倒靥。小便赤涩。馀热不除。一切恶候。或被风吹。复不见。入皮肤内者。
紫草茸　木通（去皮节）　南木香　黄耆（炒）　川芎　甘草　人参（各等分）　蝉蜕（去足翼十个）
上锉散。每服二钱。水一盏煎。不拘时候。温服。大便秘。加枳壳少许。大便如常。加糯米百粒。性解毒能酿而发之。
●快斑散　治痘疮出不快。
紫草　蝉蜕（去足翼及土）　人参　白芍药（各一分）　木通（一钱）　甘草（炙半钱）
上锉散。每服二钱。水一盏温服。
●神验散　治小儿疮子黑色及出不快。
鲮鲤甲（火炮黄色全者二十片）　地龙（去土炒二十枚）　紫草（五枝）
上为细末。每服半钱。温酒调下。后用衣盖。即红色出。
●四君子汤　痘疹论云。胃主肌肉。调脾进食。活血匀气。其疮不致痒塌。气血倍加。
川芎　当归　赤芍药　木香　紫草　缩砂仁　陈皮　枳壳（各等分）
上为末。糯米汤调服。
●玳瑁散　治小儿疮疹热毒内攻。紫黑色。出不快。
上用生玳瑁水磨浓汁。取一合。獖猪心一个。取中血一皂子大。同研。以紫草浓煎汤调。都作一服。
●殊圣夺命膏　治小儿疮疹毒气不散。出不快。及触犯黑色。
用黑熟牛李子。七月八月採于盆内。研汁。生绢滤去滓。用银器盛。慢火熬成膏。磁器内收。常令透风。每服皂子大。煎杏胶汤化下。如人行二十里。更进一服。其疮疹自然红色。毒气及一切疮疹出不快。并可服。一名牛李膏。又名必圣膏。云至秋结实。黑圆成穗。或无生者。市肆中买乾者。为末。水熬。代用。董汲治小儿疮疹痘疱恶候。见于皮肤下不出。或出而不长。及黑紫内陷。亦用此药仍云。汲小年病此。危恶殆极。父母不忍视。遇钱乙下此药得安。因恳求得其方。遂传于世。惟于收时。不知早晚。故无全效。今并收时载之。九月后取研。绢滤成膏。每膏二两。研入好麝香半钱。收贮不津器中。九籥卫生方同。但用桃胶半两。牛李子一两。炒为粗末。每服一钱。水七分。煎至四分。去滓温服。治疗亦同。一云。牛李膏。专治小儿疮痘紫黑色。内陷。寒颤。噤牙戛齿。身黄紫肿。三服不愈。即死。
●紫草回斑散　治小儿斑疹出不快。或倒靥。毒气入腹。
紫草茸　黄耆　桑白皮　木通　枳壳　白术（各等分）
上为粗末。每服三钱。水酒各半盏。麝香少许。同煎。
●四圣散　治痘疮出不快倒靥。或小便赤涩。馀热不除。一切恶候。或被风吹。复不见入皮肤内。
紫草　木通　甘草　枳壳（各等分）
上㕮咀。每服二钱。水半盏。煎三分温服。一方。治伏暑在胃经。暴发痘疮。欲作黑陷。心腹胀满。一切危证。于本方中加黄耆等分。名紫草散。简易云。伤寒者。表实而里虚。疮疹者。表虚而里实。伤寒之邪。始干于皮肤。渐次传于脏腑。疮疹之毒。始蓄于脏腑。而渐次泄于皮肤。理伤寒之法。宜先解表。然后攻里。疗疮疹之理。当先消毒。然后解肌。切不宜转泻。使毒气转深。变为斑疮。或为倒靥。其候危矣。此疾亦多因伤寒失于汗下。邪毒内蓄。或天行疫疠。长幼相似。当随证以施治焉。
●四味散　治小儿疮疹欲出不快。
大鰕（乾者为末）　獖猪乾血　恶实　甘草（炙各等分）
上为散。三岁以下半钱匕。五岁以上一钱匕。煎赤芍药酒调下。不拘时候。日夜各一服。
●发毒散　治小儿疮疹出迟。
地龙（去土）　防风（去叉各等分）　甘草（一两）
上为细末。每服一字。用酒水各少许调下。不拘时候。
●一方　治时疾发豌痘疮及赤疮子未透。心烦狂躁。气喘妄语。或见神鬼。或已发而陷伏。
龙脑（生一钱）
上研细。旋滴猪心血和丸如鸡头大。每服一丸。心烦躁者。同紫草汤化下。若疮子陷伏。温酒化下。少时心神便定。得睡。疮子发透已发而不甚快。或变恶候。
●紫草汤　治疮疹热盛而发不透者。
紫草茸　紫苏叶　升麻　甘草（炙各半两）
上锉散。水二盏。糯米五十粒。同煎一盏。温分两服。
●黄耆散　治雪天疮疹难出。皮肤温壮。头烧脚冷。呵欠困闷。无时惊悸。
嫩黄耆　嫩柴胡　苏木　紫草（各等分）
上㕮咀。白水煎服。大抵疹痘如见。服表药出。更宜详细审察。若其色淡白。根窠不红。经日不起发。以倪文中木香散主之。如此后黑陷。十救一二。以文中异攻散主之。

痘疮未见方可表发（附论）  ***************************
夫小儿才觉伤风。身热。未明是与不是疮疹。便宜发散。可服四味升麻葛根汤。如疮疹始出。一日至五七日之间。虽身热腹胀。足稍冷者。不宜服也。或身热、泻渴、及惊惧、腹胀、汗出者。皆不宜服。而以十一味木香散治之。
古人立升麻汤。盖治痘疮之常。不治其变也。未有斑点之前。均发热者。常也。已结痂疕之后。均有馀热怫郁而肌表未清凉者。亦变也。是亦升麻汤方后云。治疮疹已发未发。谓未见斑点及作痂疕之后也。若斑点既见。痂疕未结。其候万变。在随证渗泄。曾非一定可拘。若伤寒之变。患不一也。岂可执一。以应无穷之变哉。且升麻汤不过凉肌解表而已。未见斑点已结痂疕。则可用之。曷可用之于疮疹正作之时乎。若不究此。令儿肌寒表弱。陷伏而危殆矣。小儿壮热昏睡。伤风、风热、疮疹、伤食。皆相似。未能辨认。间服升麻汤、葛根汤、惺惺散、小柴胡汤甚验。盖此数药通治之。不致误也。惟伤食则大便酸臭不消化。畏食或吐。宜以药下之。海藏云。伤食宜以药下之者。当详其所伤何物。生硬寒热不等。不可遽用巴豆之类。大毒之药下之。升麻葛根汤。太阳阳明也。惺惺散。风热。咽不利。脾不和。渴。小便不利也。小柴胡汤。往来寒热。胸胁微痛。少阳也。然欲知其经。当以脉别之。小儿耳冷。手足乍暖乍凉。面赤。时嗽时嚏。惊悸。此疮疹欲发也。未能辨认。间服升麻汤、消毒散。已发未发皆宜服。仍用胡荽酒、黄柏膏。暑月烦躁。食后与白虎汤、玉露散。热盛。与紫雪。咽喉或生疮。与甘桔汤、甘露散。余依钱说。大人小儿同治法。惟剂大小不同耳。消毒散。太阳药。白虎汤。治身热、目疼、鼻乾、不得卧。阳明药也。正为泄时暑之剂。甘露饮子。肺肾药也。甘桔汤。少阳药也。紫雪、天门冬、麦门冬、黄芩、地黄为血剂。玉露散。肺肾药。石膏、寒水石为气剂。
方
●惺惺散　治小儿风热、疮疹、时气。头痛壮热。目涩多睡。咳嗽喘粗。
桔梗　真细辛（去叶）　人参（去芦）　甘草（炙）　白茯苓（去皮）　白术（各一两）　真川芎（一两）
上为粗散。每服三钱。水一大盏。薄荷五叶。生姜三片。同煎至六分。滤去滓温服。不计时候。量儿大小加减服。
●四味升麻葛根汤　治小儿热欲作疹痘。一日至五七日之间。或已发或未发。但身热肢体痛者。先宜服之。
白芍药（一方用赤芍药）　川升麻（各一两）　甘草　葛根（各一两半）
上为粗散。每服三钱。水一大盏。煎至六分。去滓温服。无时。大小以意加减。一方加紫草。
●羌活散　治小儿寒邪、时气、疮痘、变蒸、潮热、涎盛。头痛心躁。烦渴气粗。
羌活　独活　柴胡　川芎　细辛　甘草　白茯苓　人参　枳壳（炒各一两）　天麻　前胡　桔梗（炒）　地骨皮　防风（各半两）
上为末。三岁一钱。水半盏。煎三分。大小加减服之。不拘时。
●麻黄汤（一名杏甘汤）治疮疹烦渴甚者。用之。及痘正出。烦喘渴躁。
麻黄（去节）　杏仁（去皮尖）　桑白皮（微炒）　甘草（炙等分）
上㕮咀。白水煎。量儿大小为剂。若肺数有热未退。入竹沥一半。和水煎。或咽喉疼并嗽。入麝香少许。烦喘咳嗽。加射干一分。
●葛根汤　治天时炎热。欲发痘疮。服此解肌发表。　乾葛　石膏（煅）　赤芍药　甘草（炙各五钱）　黄芩（五钱）　无汗（加麻黄）　自汗（加桂枝）
上锉。葱白薄荷汤煎。乳后服。一方止用水煎。
●参苏汤　治小儿凡觉身热。证似伤寒。但未经疮痘者。先与此药和解之。
前胡（去芦）　人参（去芦）　紫苏叶　乾葛　半夏（制）　茯苓（去皮各三钱）　枳壳（去瓤炒）　陈皮（炙）　甘草（炙）　桔梗（去芦各半两）
上锉姜枣煎。微热服。一方加青皮。或曰。青皮、紫苏。亦能表汗。催出痘疮。加木香。
●红绵散　治伤风伤寒。麻痘身热。发搐。疑是痘证。
天麻（炮）　荆芥穗（各三钱）　甘草（炙）　麻黄（去节各二分）　全蝎（七个）
上末。薄荷三叶。紫草三寸。入酒三五滴。同水煎。热服。如痘未出。再进一服。如二服不出。即非痘证。
●调解散　治痘疮外为风寒所折。荣卫不和。内为乳食所伤。内气壅遏。以致冰硬。
青皮　陈皮　桔梗　枳壳（制）　半夏（姜制）　川芎　木通　乾葛　柴胡　紫苏　紫草　甘草（炙等分）　人参（减半）
上锉散。每服二钱。姜二片。枣一枚。水一盏。煎服。未效。加楂根三寸。一方无柴胡、紫草。一方无柴胡。有当归。
●不换金正气散　治痘疮外为风寒所折。荣卫不和。内为乳食所伤。内气壅遏。以致冰硬。
苍术　橘红　半夏曲　厚朴（姜制）　甘草（炙）　藿香叶（各一两）
上锉。用川芎、姜枣煎。恶寒。加肉桂、紫苏。
●人参羌活散（一名惺惺散）治小儿寒邪温热时疫疮疹。头疼体痛。壮热多睡。亦治潮热烦渴。痰实咳嗽。
羌活　独活　柴胡　人参　川芎　枳壳（麸炒）　甘草（炙各二两）　前胡　桔梗　天麻（酒浸炙）　地骨皮（各半两）　白茯苓（去皮二两）
上为散。每服二钱。水一盏。入薄荷少许。同煎。去滓温服。不拘时候。全婴方。加防风。德生方。如嗽加桑白皮。
●八宝散　治小儿疮疹已发未发。在疑拟之间。
白芍药　羌活　升麻　乾葛　甘草　防风　抚芎　山果子（各等分）
上㕮咀。每服二钱。水一盏。煎至六分。去滓温服。
●五积散
上加紫草、木香、缩砂仁、姜枣煎。后服去麻黄。陈氏木香散、异功散通用。

疮疹壮热烦渴（附论）  ***************************
夫痘疮出而身热大渴者。七味人参白术散治之。如不愈。只服十一味木香散。如腹胀者。或泻而渴。或足指冷而渴。或惊悸而渴。或身温而渴。身热面㿠白色而渴。寒战而渴。或气喘咬牙而渴。或饮水转渴不已。皆非热。乃脾胃虚而津液少也。宜服十一味木香散。如不愈。更加丁香、官桂。攻发其表里。不致痒塌喘喝而死也。痘出太盛。而面黄大便黑。烦躁喘渴。或腹胀者。此为有瘀血在里。宜犀角地黄汤。及治疮疹中衄血、吐血。毒气弥盛。若不解利。其害尤速。如抱龙丸、至宝丹、生犀角磨汁、紫雪之类。皆可选而用之。若大便不秘实。小便不赤黄。恐外热而内寒。又当别求治法也。
方
●葛根麦门冬散　治小儿热毒斑疹。头痛壮热。心神烦闷。
葛根　麦门冬（去心各三钱）　人参（去芦二钱）　石膏（半两）　川升麻　甘草　茯苓（各二钱）　赤芍药（一钱）
上为粗末。每服三钱。水一大盏。煎至六分。去滓温服。不计时候。量大小增减服。
●生地黄散　治小儿斑驳疹瘾。身热口乾。咳嗽心烦。
生地黄（半两去土）　麦门冬（去心七钱）　杏子（去皮尖麸炒微黄）　款冬花　陈皮（各三钱）　甘草（二钱半炙）
上为粗散。每服三钱。水一大盏。煎至六分。去滓温服。不计时候。量大小加减服。
●人参清膈散　治疮痘靥后。热毒不解。涕唾稠黏。鼻乾身热。咳嗽痰喘。潮热烦渴。咽膈不利。大便如常。小便黄赤。
人参（去芦）　柴胡（去芦）　当归　芍药　知母　桑白皮（炒）　白术　黄耆　紫菀　地骨皮　茯苓（去皮）　甘草（炙）　桔梗（各一两）　黄芩（半两）　石膏　滑石（各一两半）
上为粗末。每服三钱。水一大盏。生姜三片。同煎至六分。去滓温服。不拘时。量大小加减服。
●前胡枳壳汤　治痘疮靥后。痰实壮热。胸中烦闷。卧则喘满。大便坚实。
前胡（一两）　枳壳　赤茯苓　大黄　甘草（炙以上各半两）
上为粗散。每服三钱。水一大盏。煎至六分。去滓温服。不拘时候。量儿大小加减。如身温脉微并泻者。不可服。
●人参白术散（一名白术散）治小儿痘疮已靥。身热不退。此药清神生津。除烦止渴。
人参　白术　藿香叶　木香　甘草　白茯苓（六味各一两）　乾葛（二两）
上为粗散。每服三钱。水一大盏。煎至六分。去滓温服。不计时候。如腹胀满。泻渴。足指冷者。只服十一味木香散治之。
●赤茯苓散　治疹痘疮出后。咳逆胁痛。吃食不下。
赤茯苓　甘草（炙微赤锉）　大青　升麻　枳壳（麸皮炒黄各半两）　栀子仁（一分）
上㕮咀。每服入竹叶、淡豉煎。量儿大小为剂。
●犀角饮（一名调肝散）治小儿疹痘疮。其赤疮子正盛。令不入眼。
犀角屑　川大黄　桑白皮　钩藤钩子　甘草　麻黄（去根节各一分）　龙胆草（半分）　石膏　瓜蒌根　黄耆（各等分）
上㕮咀。白水煎。量儿大小为剂。钱氏方名调肝散。治疮疹太盛。令不入目也。一方疮子退后。用犀角浓磨涂之。更良。
●山栀子汤　治麸疹及斑毒。状如蚊蚤所啮。若毒盛色黑者。宜服宣毒膏。
山栀子仁　白藓皮　赤芍药　升麻（各一两）　寒水石　甘草（各半两）
上为末。入紫草薄荷各少许。煎服。量儿大小为剂。
●牛黄丹
牛黄　川大黄（各一两）　粉霜　朱砂（各一分）
上为末。同研匀。炼蜜丸如黍米大。煎人参汤下。量儿大小为剂。
●过关散　治斑疮水痘。心躁发渴。及小便赤色。口舌生疮。通心经。
山栀子仁　车前子　木通　甘草　瞿麦　赤茯苓　人参　滑石（各一分）　大黄（一钱）　萹蓄（半两取嫩枝叶）
上为末。入灯心草略煎四五沸服。量儿大小为剂。
●黄耆散　退热调养。
黄耆　柴胡　乾葛　甘草　人参（各等分）
上㕮咀。白水煎。量儿大小为剂。一方无人参。用薄荷叶三叶煎。
●黄芩甘草汤　治痘疮闭热不出。烦躁不得眠。
黄芩（七钱半）　赤芍药　甘草（各五钱）
上㕮咀。每服三钱。水一盏。若胃中虚冷。其人能食。饮水即哕。脉浮发热。口鼻中燥。能食者。必衄。加大枣二枚同煎。若呕者。加半夏少许。生姜三片同煎。若食少者。加参枣煎。量儿大小。各去滓。加减服。
●大青四物汤　治热病汗下后。身热不除。斑出如锦纹。烦躁不得卧。
大青　阿胶　甘草　豆豉（各一两）
上㕮咀。每服五钱。水一盏半。先将大青、甘草、豆豉。煎至七分。后入阿胶再煎。令沸。量儿大小加减服。
●白虎汤　治温热及中暑烦渴。并治小儿痘疱、麸疹、癍疮赤黑。出不快。及疹毒馀热。
石膏（四两）　知母（一两半）　人参（四两）　甘草（炙二两）
上锉。糯米煎。米熟为度。子母同服。但加生姜枣煎。渴盛者。更加乾葛。春冬秋寒有证亦服。但加枣煎。小儿减半。
●杨氏方败毒散（方见十味汤）
上倍加甘草、生枳壳。糯米煎服。一方加紫草、黄芩、生地黄煎服。
●导赤散
生地黄（焙乾）　木通　甘草（炙）
上等分。水煎服。一方为末。每服三钱。水一盏。入竹叶同煎五分。食后温服。不用甘草。用黄芩。
●神功散　治痘疮大热。发狂谵语。此药清心凉肌。退热消毒。服此药解利热毒。免攻头目咽喉。
黄芩　柴胡（去芦）　桔梗（去芦）　防风（去芦）　荆芥穗　陈皮（去白）　赤芍药　牛蒡子（炒）　枳壳（煨去油）　木通　紫草　赤茯苓　甘草（各等分）
上锉。灯心、白附子、麦门冬煎。大便秘。大热。加煨大黄、糯米煎。微利即止后服。小热。加竹茹。大热加北薄荷、山栀子仁、天花粉。
●甘草散　治疮痘略出。烦渴不止。
粉草（微炙）　栝蒌根（各等分）
上为末。煎服一钱。甘草通血脉。发疮痘。
●乌梅汤　治疮痘热渴。
小黑豆　绿豆（各一合）　乌梅（二个）
上㕮咀。新汲水一盏。煎取清汁旋服。
●又方
用羌活散、消风散、消毒饮和竹叶、生地黄、土朱煎服。
●人参麦门冬散　治发渴烦热及疮痘身热。
麦门冬（一两去心）　人参（去芦）　甘草（炙）　陈皮　白术　厚朴（姜制各半两）
上为粗散。每服三钱。水一大盏。煎至六分。滤去滓温服。不计时候。量儿大小加减与服。
●捻金散　治小儿麻痘疮疹欲出。浑身壮热。情绪不乐。饮食不思。服此可以内消。仍令疮无瘢痕。（方见四妙汤）
●透肌散　治脏腑蕴热。毒气熏蒸。疮出不快。烦喘昏闷。（方见四妙汤）
●消毒饮子　治毒气壅遏。壮热心烦。痘疹难出。出未能透。（方见鼠黏子汤）
●红花升麻散　治小儿疹痘、麻子。潮热焦啼。烦渴。寒凝难出者。
升麻　芍药　乾葛　红花　苏木　黄芩　麻黄（去节）　甘草（各等分）
上为散。白水煎服。

疮疹大盛（附论）  ***************************
疮痘有可下证者。以其出得大盛。当结脓疱痂疕而不结者。此是毒气内外贯注。若不速解之。毒气入内攻心。为害极大。治法宜猪尾膏。其有不结脓疱痂疕、反能食而喘、腹胀谵语、不大便者。当以承气汤下之。如热甚而渴。面赤闷乱。大小便涩。或大吐者。合利其小便。通关散主之。或疮疹已出定。脓汁不干。而大便不通者。宜牛黄丹。或有疮疹证而未见斑点。身热潮作。气粗腹胀。大小便秘。惊悸烦渴。脉沉滑而数者。此是毒盛而不得泄。亦当用药下之。则内无滞塞。荣卫升降。其势将自出。此皆合下证也。
方
●黍黏子汤　如斑子已出。稠密。身表热。急与此药。以防以后青乾黑陷。
黍黏子（炒香）　当归身（酒洗）　甘草（炙各一钱）　柴胡　连翘　黄耆　黄芩（各一钱半）　地骨皮（二钱）
上同为粗末。每服二钱。水煎。去滓温服。空心药毕。且休与乳食。一证出大盛。而面黄大便色黑。烦躁喘喝。或腹胀。此有瘀血在里。宜小柴胡汤、犀角地黄汤、小柴胡汤。王子亨指迷方曰。痘疮半在表。半在里。及热毒大盛。服此佐以快毒丹。使气血调匀。则出快。不致倒靥。及秋冬之间。痘疮发而不起。由肾气强盛。胃气稍弱。疮又黑陷。加减用之。
●小柴胡汤
柴胡（去芦）　人参（去芦）　黄芩　甘草（炙各一两）　半夏（汤泡七次二两半）
上锉。姜三片。枣一枚。服。冬春肾强脾弱。黑陷。如嗽加五味子二两。
●又方
柴胡（三钱性寒制肝）　甘草（一钱调脾）　生姜（二钱正胃气）
上加减煎服。咳嗽加五味子。
●犀角地黄汤　治疮疱壅盛。喘急。浸淫成片。及治伤寒温病。应发汗而不发汗。内有瘀血者。及鼻衄、吐血不尽。内有瘀血。面黄大便黑者。此方消化瘀血。并小儿体气实热。疮疹出得大盛。此方解之。如体衰弱。不宜用。一名解毒散。
犀角（一两如无以升麻代之）　生地黄（半斤）　赤芍药（七钱半）　牡丹皮（一两）
上锉。每服五钱。水一盏半。煎取一盏温服。有热旋加黄芩二两。其人脉大来迟。腹不满自言满者。为无热。更不用黄芩也。一证毒气弥盛。疮中吐衄出。大盛之时。不能解利。其害尤速。宜抱龙丸、生犀角汁、小柴胡汤。
●又方
生犀角（不用盛汤酒者）
上用新水磨汁。食后服。
●消毒散
上紫草、生地黄煎下。
●抱龙丸
天竺黄（一两本草云乃破竹中黄末）　雄黄（一钱半）　辰砂（五钱）　麝香（一钱）　牛胆腊月酿南星（四两如无生南星炒用）
上为细末。甘草水丸皂角子大。用温汤化下。
●疹痘论甘草散　若疮未出及虽出燥渴者。宜服。
上用大甘草。不拘多少。炙过。为细末。每服一钱或二钱。水一盏。煎至六分。去滓。不计时候。呷之。以少解利热毒即住。若疮出迟。当服紫草饮子。大人当针两腕砚子骨间。男左女右。取之。或灸一壮。亦助发出疮痘。毒气已发。不必用之。
●治小儿麻痘疮子。已出大盛。发溃。脓水黏衣著席。不能转动疼痛。湿润敷之。便更不成瘢痕。一方名牛粪灰。
用牛粪不以多少。晒乾。火煅成灰。取中心白者。研令极细。如用蛤粉相似。用绵扑于有疮处。不以时候。疮干。以陈酥润之。一方用乌牛粪。一方用腊月黄牛粪。日乾烧灰。疮疹溃烂者。脓汁沾衣衾。卧睡不得。用灰铺一寸许在床上。令卧之。或疮大而成片无皮。或成痘痈。皆用黄牛粪糁之。一方用菖蒲作末。如前用尤佳。一方用麦麸。亦如前用。如婴孩有此证。作绢绷床子与之睡为妙。
●治小儿因患疮疹。其间有疮。大成片。或有成痘痈。成脓烂痛不可忍者。
极好生葛。不拘多少。捣烂。用绢袋子盛。摆水中。随摆随挼。澄取粉。摊纸上。焙乾为末。糁疮湿处。神效。
●调肝散　治疮疹太盛。宜服。令疮不入眼。
生犀（二钱半）　龙胆（一钱）　黄耆（半两）　桑白皮（半两炒黄）　大黄（二钱）　麻黄（去节一钱）　钩藤钩子（一钱）　石膏（半两）　栝蒌（去皮）　甘草（炒各二钱）
上为末。每服二钱。水煎。食后温服。微利效。


卷四百四·婴孩痘疹门  ——————————————————————————————————————————————————————————————————————————————————————————

疮疹大小便不通（附论）  ***************************
疮痘本因热而出。热势甚则其出愈难。盖热盛则荣卫为之闭塞。毒气滋蔓。里毒盛者。大便不通。小便如血。表毒盛者。或为痈疮。身上破裂。此由不善解利之故。救之之法。宜犀角地黄汤、小柴胡加生地黄汤、四圣饮、牛黄散、紫雪之类。可选而用之。
凡疮痘盛出。身热烦渴。腹胀而喘。大小便涩。面赤闷乱。宜八正散、四顺饮。不通用宣风散。
方
●利毒丸　治小儿疮疹欲出。胃热发温壮。气粗腹满。大小便赤涩。睡中惊。烦渴。口舌乾。手足微冷。多唾时嗽。涎实。脉沉大滑数。便宜服之。
大黄（半两）　腻粉（炒一钱）　大青（一钱）　龙脑　朱砂（各半钱）　槟榔　生牵牛（取末各一钱半）　黄芩　青黛（各一钱一方作二钱）
上为细末。面糊为丸如黄米大。每二岁儿服八丸。生姜蜜水下。不动再服。量儿大小虚实加减。
●川黄散　治麸疮及斑疮。大便不通。
川大黄（锉碎微炒）　川芎（各一两）　甘草（炙）　黄芩（微炙）　枳壳（麸炒去瓤各半两）
上为末。每服一钱。水一小盏。入紫草少许。煎五分。去滓温服。
●败毒牛黄丹　治疮疹出定。大便不通。疮出脓汁不干。
真牛黄　川大黄（末各一两）　粉霜　真珠（末各一两）
上同研匀。炼蜜为丸如黍米大。每服十粒。煎人参汤下。大小加减。
●枣变百祥丸　治斑疹大便秘结。
红芽大戟（去滑一两）　青州枣（去核三十个）
上用水一碗。同煎至水尽为度。去大戟不用。将枣焙乾。可和作剂旋丸。从少至多。以利为度。
●治小儿四五日不大便者。
用肥猪膘一块。白水淡煮。切如豆大。与儿食之。令脏腑滋润。大便通利。
●灯心散　治疮疹出后烦喘。小便不利者。
灯心（一把）　鳖甲（二两醋炙黄）
上㕮咀。白水煎服。量儿大小为剂。
●五苓散　治小儿小便赤涩。
五苓散加灯心十茎。麦门冬去心。车前子各半钱。煎汤调。又人参汤加枳壳去穰。切少许。治大便秘结。内烦外热。未效。更加四顺清凉饮少许。

疮疹倒靥（附论）  ***************************
凡痘疮内虚不能出者。谓之陷伏。外感风寒。或被恶气冲触而不得出者。谓之倒靥。然有始末轻重不同。如斑点之始。热毒方运出。亦有陷伏。亦有倒靥。若外感风寒。肌窍闭塞。血凝不行。必身疼四肢微厥。斑点不长。或变黑色。或青紫瘾疹。此为倒靥也。宜温肌发散。如紫草、蝉蜕、人齿、殭蚕紫背荷叶之类。温散寒邪。然后热气复行。而其斑出矣。若胃虚而不能副荣卫者。出而覆没。斑点白色。或黑色。其人必不能乳食。大便自利。或呕或厥。此胃虚而不能出。谓之陷伏也。宜用温中之剂。令其胃暖。荣卫复行。则当自出矣。宜理中汤、丁香煮散之类。甚至姜、附、硫、桂亦可用。血疱为中者。是红斑出齐之后。其状如豆。起于肌皮之上。乃未结脓疱痂疕之前证也。血疱七日。当结脓窠痂疕。当此或风寒乘袭。而为倒靥。或胃虚吐利。而为陷伏者。治之亦如前法。又有房室等杂气触犯而然者。当用猪甲、苍术、乳香、胡荽等法熏解之。良方脑子猪血酒。治毒气入脏而不出。疮黑陷而耳尻反热者。疮痘惟肾无证。以其不纳秽故也。当其发作之初。及血疱之际。一身俱热。而尻耳自凉。此即肾之平证也。盖尻耳皆属于肾。今一旦黑陷。是变坏归肾。使尻耳亦为之热。其证为大逆。钱氏立论。用百祥丸泻膀胱。谓肾邪既衰。脾土复旺。身热气温。欲饮水者可治。以脾能胜肾。寒去而温热也。百祥丸之意。即活人书论厥阴阳寒。土败木贼。急用承气汤。皆是不得已而用之。侥倖十救一二而已。
疮黑有顺者。大凡黑靥陷伏。本是逆证。然亦有顺者。谓脾强可以胜肾。虽黑靥而忽泻脓血痂皮者为顺。此必旧服补脾药。故令脾气得不衰。毒虽入腹。皆泻出也。经云。脾病则五脏危。今脾土既盛。他悉无虑矣。黑靥而逆者。谓脾虚不能制肾。乳食不消。水穀杂下。脾虚受毒。四脏皆困。而危殆然。古人云。病在腑者易治。在脏者难治。疮黑乃变坏入脏。虽得脾胃强盛。是亦九死一生之证耳。疮痘黑靥有四证。一感风。二毒气太盛。毒复入里。三内虚无阳气以应之。四房室杂气等触犯。所得之因既不同。用药救疗。岂得不异。感风寒则宜温散。毒气盛宜利小便解毒。内虚宜温里。触犯宜熏解。大抵黑陷而发寒者重。不发寒者轻。其证乃脾弱为肾所胜。钱氏用百祥丸以泻膀胱之毒。令阳气复还。脾土温暖。所谓泻膀胱之水。必令脾土自胜也。
方
●大快斑丸　治斑疹倒靥黑陷恶候。
辰砂（一钱）　紫草茸（半两）　川升麻　钩藤钩　赤小豆（各半两）　甘草（炒一钱）　川地龙（去土焙三钱）
上为细末。炼蜜为丸如樱桃大。朱砂为衣。每服一丸。石榴汤化下。或用温水与乳汁化下。
●治疮疹倒靥黑陷。（一名猪尾膏）
用小猪儿尾尖取血三五点。研入生龙脑少许。新水调下食后。
●治小儿伏热在心。昏瞀不省。或误服热药。搐搦冒昧。不知人事。疮疹倒靥黑陷。时疾发豌豆及赤疮子未透。心烦狂躁。气喘妄语。或见鬼神。用生梅花脑子。一字或半字。取新杀猪心一个。用心中血同研作大丸。同新汲水少许。如未醒。再服。如疮疹陷伏者。再将温酒化下。食后。一名龙脑膏。用紫草汤化下。
●猪血膏　治小儿疮痘欲出。及陷伏者。皆宜速治。不尔。毒气入脏。必致危困。
腊月用猪血（取钵盛挂当风处令乾）
上取半枣大。以龙脑如大豆许。酒调下。苏沉方云。加绿豆粉半枣许。同研。病微者消之。甚者发疮出而安。一家小女病伤寒腹疼。极甚。昼夜号哭。手足厥冷。数日渐加昏笃。形证危恶。是时例发痘疮。予疑其为陷。以此服之。先不收此药。急就屠家买生猪血。时当盛暑。血至已败恶。无可奈何。多以龙脑香灌之。一服遂得少睡。须臾发身热疮点遂安。不尔。几至不救矣。
●又方
用黑狗粪晒乾为末。用麝香酒调下。
●百祥丸　治疮疹倒靥黑陷。寒颤噤牙戛齿。身黄紫肿。三服不愈死。一名南阳丸。
上红牙大戟不以多少。阴乾浆煮极软。去骨。日中暴乾后。内汁中。煮汁尽。焙乾为末。水丸如粟米大。每服一二十丸。研赤脂麻汤调下吐利同。无时。一方以前药为细末。三岁儿抄半钱。研脂麻汤调下。寻常小儿。睡中戛齿者。是肾经风热。一是惊风入骨。一服即效。后与惊药。更不再服。
●宣毒膏　治毒气盛。疮疹已出不快。倒靥。急服此药。曾经大效。腊八日刺獖猪尾取血一升。用新瓦盆盛。
好朱砂（别研水飞）　乳香（别研各一分）　甘草末　马牙硝（别研各半两）　脑子（别研）　麝香（别研各一分）
上修事毕。用猪尾血拌和。用一宽旧竹筒底下留一节。入药在内。以纸数重系。合于筒口。边通一窍。以麻索子缚了。垂侧屋梁上。至清明日取出。曝乾。更入脑、麝各一钱。研细。滴水丸如皂子大。每服量多少。人参汤化下。若毒盛疮黑倒靥者。服之即红活再长。神妙。
●治疮疹大便不固。其豆渐黑陷面。即宜服此。婴儿乳母同服。
人参　白茯苓　白术　肉豆蔻　黄耆（各半两）　甘草（炙二钱）
上㕮咀。每服一钱。水半盏。生姜一片。枣子半枚。煎至三分。去滓服。乳母倍之。若大泻。手足厥冷。加附子用。验方。
●治小儿斑疹黑陷方
用腊月秃枭脑子。或一个。或二个。以好酒浸调服。若干者。以好酒浸少时。化开。依上调服立效。
●治疮疹不透。乾黑危困。神效。
用柿楂子不以多少为细末。每服二钱。紫草酒调下。小儿量大小加减。徐徐进三两。服即红活。苏韬光云。其家累世用此。甚佳。柿楂子图经本草名棠梂子。惟滁州者入药。
●治疮疹黑陷
铁脚威灵仙为末（一钱炒）　脑子（一分）
上用温水调下服之。取下疮痂为效。
●治斑疮倒靥方
胡桃（一个烧灰存性）　干胭脂（三钱）
上研为极细末。用胡荽煎酒。每服调下一钱。无时服之。立效。
●再苏散　治小儿被诸触著疮子。毒气入里。疮变黑色。须臾不救。急宜用此药服之。
白矾（熬令汁枯）　地龙（去土炒各二钱半）
上为末。每服半钱。用獖猪尾上血。如龙眼核大。同新水少许调服。日三服效。一方用苏合香丸。用胡荽酒化服。或焚熏。
●人齿散　治小儿倒靥。出不快。发斑。俗名蛇皮痘。及变黑寒颤戛齿。一名退陷散。
人齿（五枚烧灰存性）　麝香（半字）
上用研为末。分作三服。温酒调下。不饮酒。汤亦可。一方细研酒调。入獖猪尾血三五滴同服之。或紫草升麻汤皆可。小儿齿尤佳。
●治疮子出未透黑靥者
用干猴楂子肉为末。汤调服。微有汗出。不妨。才觉红。却醋煮黄颡鱼食之。鱼去肠肚。不去涎。立红活。又黑陷口渴。荔枝壳煎汤温服。立红活。
●治疮痘倒靥不出
牛蒡子（半两炒）　紫草（一分）
上为细末。每服一钱。麝香少许。温酒调下。不过三服。立愈。
●又方
乾葛（一钱锉）　胡荽（五文）
上用无灰酒一壶。煎浓汁。令子母俱饮效。
●治小儿一切斑疮倒靥欲死者
上用十二月八角儿窠七个。用火煅成灰。于鼻内吹之。用苇筒儿盛药吹入。八角儿用石榴树上的。不要空的。烧时用瓦甑儿盛著烧过。大有神效。
●又方
用人中白腊月者最佳。通风处。以火煅成煤。水调三五钱。陷者自出。
●又方
蝉蜕（末一钱）　龙脑（皂角子大）　猪心血（三皂角子大）
上研为膏。酒泡紫草化下。即身热。痘红活。
●周天散　治疮黑陷。项强目直视。腹胀喘急发搐。及一切恶候。
蝉蜕（五钱）　地龙（一两去土）
上为末。小者半钱。大者一钱。研乳香汤调服。连二服。疮出即愈。
●神通散　治疮疹毒气少。大小便利。倒伏不出。
生乾地黄（炒乾）　地龙（紧确者去土微炒各一两）
以上捣罗为细末。次用好朱砂一两细研水飞。上同拌匀。每服一字。煎胡荽酒少许。同温汤调下。
●倍金散　疗小儿疮疹倒靥黑色。
木贼子（炒二两）　神麴（炒半两）　虎杖花　山果子（和核各一两）
上为粗末。每服一钱。水八分。入荆芥七穗。紫草十根。煎至四分。去滓温服。
●抵圣丸　治小儿斑疮不及出。而反入者。
上取十二月老鸦左翅。不计多少。风中令乾。辰日烧为灰。用中等獖猪觜上刺血为丸。如鸡头大。每一丸取獖猪尾上血少许。温水同化下。未效。三两时间更一服。
●救生散　治小儿疮疹脓疱。恶候危困。陷下黑色。
獖猪血（腊月内以新瓦罐子内盛挂于屋东山阴乾取末）　马牙硝（研各一两）　硼砂　朱砂　牛黄　脑麝（各一钱）
上同研极细。每二岁儿。取一钱。新汲水调下。大便下恶物。疮疱红色为度。不效再服。
●脱壳散。
用鸡抱出壳子于新瓦上。焙乾。去膜。取壳捣研为粉。遇小儿斑疮倒靥不出。或脏腑粪黑头疮昏睡不醒。用酒调一字。涂儿唇上。令儿舐。或以酒调涂风池背上心前。或热汤调一字吃。
●化斑散　治小儿斑疮。　石膏（火煅或用湿纸裹炮令透为末或用泥团烧之取出去火毒为细末）　知母（切片焙乾为细末）
上对等分。熟水调一字服之。或调涂唇上。去头疼。除昏。发泄疮子。此名膏母化斑散。治小儿斑疮。此二方极妙。然后方恐太凉。
●治小儿疮疹倒靥不出者。
人齿（一枚烧灰研细）　赤小豆（七枚为末）
上同作一服。薄荷温酒调下。
●治小儿斑疮倒靥。并黑色者。（谓之鬼疮子初出壮光忽然黑陷心烦性燥气喘妄语或见鬼神并宜速治不然毒气入脏必死）
用人齿不拘多少。炭火烧灰。研细。獖猪尾血调下二钱。移时再服。一方酒调下。
●又方
赤马粪（乾者）　白矾（各一两）
上入甘锅子内。以矾在下。用泥固济牢固。用炭火三斤。煅以火尽为度。候冷。取出。细研入脑、麝各一字。再研匀。十岁以下半钱匕。十岁以上一钱匕。芫荽酒调下。更看冷热加减。
●治疮子倒靥方
用腊月中大粪烧灰为末。入生龙脑少许。细研。每服半钱。新水下。
●治大人小儿疮子倒靥方
白花蛇（连骨一两慢火炙令乾勿焦）　大丁香（二十一粒）
上为末。大人每服一大钱。小儿半钱。以水解。淡酒调下。如黑搐者服之。移时重红。生如圣。
●治疮子倒靥方
用橄榄子核中截断。水磨少许服。立发。
●麻黄汤　治斑疮倒靥。
用麻黄三十寸。去节。蜜炒令香紫色为度。水一盏。煎至六分服。（余得此方后。往知衮州仙源县值工笔李用之子斑疮倒靥。已至危困。投此药一服疮子便出。其应如神。未至胃烂便血者。皆可治。一法用无灰酒煎）
●治疮子倒靥
用湿生虫。不计多少。焙乾为末。酒调下一字。
●加味宣风散　治肾虚证疮疹变黑。
鸡心槟榔（二个）　陈皮（去白）　青皮（去瓤）　甘草（炙各二钱半）　黑牵牛（二两半生半炒熟）
上为末。蜜汤调下。气怯者加南木香一钱。先下黑粪。次下褐粪。后以四君子汤加厚朴、木香。陈米汤服。和胃。良久。粪黄疮自微出。又以胡荽煎酒服。其身即发起。
●独圣散　治疹疮陷入不发。黑色而气欲绝。服此渐苏。红润。
用穿山甲汤洗净。炒令焦黄为末。每服半钱。入麝香少许。南木香煎汤调下。一方葱白煎汤调下。或紫草煎汤。入红酒少许服之。一方用麝香当门子少许。每一岁半钱。三岁一钱。只温酒调下。一服见效。虽遍身黑欲绝。亦能渐苏而发红。但目闭无魂者不复生矣。
●灵砂酒　治疹疮黑陷不起。
用灵砂以好酒磨化三五粒服之效。
●紫雪汤　治小儿疮疹倒靥。
紫草茸　地龙（去土等分）
上为粗末。每服二钱。用水酒共七分。煎至四分。去滓温服。
●丁香散　治小儿疮疹倒靥黑色。及出不快。
丁香　鹿肉（乾者各半两）　紫草（一分）
上为细散。每服二钱。酒一盏。入麝香少许。煎至半盏。放冷灌之。如人行三二里再服。立发红色。
●通神散　治小儿疮痘蓄伏黑陷。
雄黄（通明者研水飞）　麝香（用上当门子为末各半钱）
上同研细。只作一剂。一岁儿作三服。温酒调下。
●治小儿疮子倒靥陷方
白殭蚕　蝉壳（去土等分）
上为粗末。水一盏半。煎至半盏。去滓。分作二服。微热服立出。
●黑金散　治小儿疮子黑陷不出。
猪悬蹄甲（半两）　蛇蜕皮（三条）　鲮鲤甲（一分）　蝟皮（一枚）　鸦翅（一对）　蛤粉（一分）
上六味。都入在磁瓶内。用盐泥固济。烧一宿。研为细散。一二岁儿每服半钱。猪尾血温汤调下。不出再服。
●再生散　治小儿疮疱正出。忽变紫色。或作黑陷。喘急神昏。
人齿（五枚烧灰）　蝎蜥尾（五条烧灰）
上件研匀。每服半钱。温酒或煎葱白汤调下。不拘时服。
●治小儿疮痘作变恶证皆可
人参（一钱）　茯苓（一钱）　紫草（一钱）　木香（半钱）　附子（三片）
上为㕮咀。生姜三片。枣一枚。水煎服。
●神圣丸　治小儿疮疹黑陷倒靥。服之速效。
无椒盐[飠正]饼（一个去皮）
上用腊月活兔儿取血。就和[飠正]饼。捣三四百下。丸如梧桐子大。每服三五丸。好酒化下。不拘时候。若嚥下咽喉。须臾发疮疹红活。大有神效。
●发斑紫草散
紫草　甘草　糯米（亢云此味极好助胃气）　黄耆（等分）
上为末。水煎服。辛亥樵隐孙先出麻疹。又发痘疮。黑陷。亢拱辰出此方愈。亢云。钱氏紫草散有枳壳难服。

疮疹发斑（附论）  ***************************
夫小儿斑毒之病者。是热气入于胃也。而胃主肌肉。其热气夹毒。蕴积于胃。毒气熏发于肌肉。状如蚊蚤所啮。赤斑遍体。此病或是伤寒。或时气。或温病。此风热不时。故热入于胃。变成此毒。乃发斑也。凡发赤斑者。五生一死。黑者十死一生也。
杨氏曰。或阳证而误投温药。或当汗不汗。当下不下。或汗下未解。阳热内盛。蒸溽外迫。热毒入胃。或胃寒毒至春始发。或冬暖。又受乖戾之气。至天气暄热始作。皆能发斑。盖热必伤血。血热不散。里实表虚。以致热气虚。出于皮肤。轻则如疹子。重则如锦纹。谨勿妄汗。汗之重令开泄疮烂。凡斑若见。急宜早治。日子稍延。独阳绝阳不可救治。斑之方萌。与蚊迹相似。凡发斑之证。必内外热炽。胃烂难救矣。或如锦纹。起如饼搭者难治。若初发色红。渐次黯黑。面色黧黑。及初发便如黑痣不治。红斑五生一死。黑斑十死一生。盖发斑者皆阳毒盛而阴脉伏。或大便自利。或气短。燥粪久不通。皆危证也。发斑多在胸腰间。关前阳脉洪大。病人昏瞶。先红后赤者。斑也。蚊迹多在手足之间。关脉不洪。病人自静。先红后黄是也。　杨氏治法。通用升麻葛根汤、败毒散、犀角地黄汤。热盛玄参升麻汤、生姜乌梅煎、黄连一物汤、米煎。热病发斑。时气发斑。大青四物汤、黑膏。大热可下。少与调胃承气汤。孙兆用白虎加人参汤。血热内结。小柴胡汤。须用紫草、川芎。倍加生地黄为佐。
方
●犀角散　治小儿阳毒壅盛发斑。心躁皮肤焮痛。
犀角屑（半两）　川升麻（半两）　白鲜皮（半两）　栀子仁（半两）　漏芦（半两）　寒水石（一两）　川大黄（半两炒锉）　甘草（半两炙）　赤芍药（半两）
上为散。每服一钱。以水一小盏。煎至五分。去滓。不计时。量儿大小加减服之。
●大青散　治小儿热毒发斑不止。心神烦闷。
大青（半两）　玄参（半两）　川升麻（半两）　栀子仁（半两）　川大黄（半两炒）　甘草（半两炙锉）
上件为散。每服一钱。以水一小盏。煎至五分。去滓。不计时候量儿大小加减服之。
●大黄散　治小儿斑疮。大便壅滞宜服。
川大黄（半两锉炒）　甘草（半两炙）　黄芩（半两）　枳壳（半两麸炒黄）
上件为末。不计时候。以新汲水调下一钱。三岁以下。可服半钱。
●又方
犀角屑（一分）　川升麻（一分）　川大黄（半两炒）　甘草（半分炙）
上为散。每服一钱。以水一小盏。煎至五分。去滓。量儿大小。加减服之。
●葛根橘皮汤　治温毒发斑烂瘾疹如锦纹。或咳心闷。但呕清汁。
知母　甘草　麻黄　杏仁　葛根　橘皮　黄芩（各半两）
上㕮咀。每服五钱。水一盏。煎至六分。量大小温服。
●玄参升麻汤　治伤寒毒气不散。表虚里实。热发于外。身斑如锦纹。甚者烦燥。兼治喉闭肿痛。
玄参　升麻　甘草（各半两）
上㕮咀。每服五钱。水一盏。煎至七分。量儿大小服之。
●调胃承气汤　治热留胃中发斑。及服热药过多。亦发斑此药亦主之。
大黄　芒硝　甘草（各等分）
上用水盏半。先煎大黄、甘草、姜三片。煎至六分。后入硝。煎去滓。温服。
●紫草散　发斑疹。
钩藤钩子　紫草茸（各等分）
上为细末。每服一字。或半钱。温酒调下。无时。
●黑膏　治温毒发斑。
豆豉（一合）　生地黄（四两切）
上用猪脂半斤合和露之。煎令三分。取二绞去滓。再入雄黄、麝末搅和。量大小服之。其毒从皮肤中出则愈。忌芜荑。
●治小儿发斑散恶毒气
用葵菜叶绞取汁。少少与服之。
●治斑疮
用屋上烂茅和酱汁研敷之。
●治小儿斑疮及痘疮。心躁眠卧不安。
用川升麻不计多少。细锉。水一盏。煎去滓。取汁。以绵霑汁。洗拭疮瘢上。
●千金散　治小儿发斑疮。
用石榴叶不拘多少为散。每服一字。或半钱。温水调下。
●发斑药
用珠子七个研碎。用新水调匀服之。

疮痘攻咽喉（附论）  ***************************
夫疮痘攻咽喉者。心胃有热。上攻于咽。乾涩而疼。如兼口舌生疮。齿浮龈肿者。宜甘露饮。水浆不下者。紫雪最妙。如神汤抱龙丸、消毒饮皆可选而用之。
方
●神仙紫雪　治大人小儿一切热毒。胃热发斑。消豆疱麸疹。及伤寒热入胃发斑。并小儿惊痫涎厥。走马急疳。热疳黄瘦。喉痹肿痛。及疮疹毒攻咽喉。水浆不下。
黄金（一百两）　寒水石　石膏（各三斤）　犀角　羚羊角（各十两屑）　玄参（一斤）　沉香　木香　丁香（各五两）　甘草（八两）　升麻（六两皆㕮咀）
上以水五斗煮金至三斗。去金不用。入诸药再煎至一斗。滤去滓。投上好芒硝二斤半。微火煎。以柳木篦搅。勿停手。候欲凝。入盆中。更下研朱砂、真麝香各三两。急搅匀候冷。贮于密器中。勿令见风。每服一钱。温水化下。小儿半钱一字。咽喉危急。捻少许乾嚥之。
●地黄丸　治小儿疮疹口疮。咽喉肿痛。牙疳臭烂。
天门冬　麦门冬　玄参（各三两）　甘草　薄荷叶（各一两）
上为细末。熬生地黄汁和丸樱桃大。每服一丸。温蜜水化服。
●甘草桔梗升麻汤　治小儿斑出欲透皮肤。身热咽喉不利。
甘草（半两）　桔梗（一两）　升麻（半两）
上锉细末。每服二钱。水煎。
●桔梗甘草防风汤　治小儿疹子出已。发热咳嗽。或口舌生疮。咽乾壮热。饮水咳嗽。痰涎不利。服之无不愈者。
桔梗　甘草（炙）　防风（各等分）
上为粗散。每服三钱。水一大盏。煎至六分。去滓温服。不拘时候。量大小加减服。
●甘露饮子　治心胃热。咽痛。口舌生疮。并疮疹已发未发。并可服之。又治热气上攻。牙龈肿。牙齿动摇。兼大便秘。
甘草（锉炒）　山茵陈叶　石斛（去苗）　枇杷叶（去毛）　枳壳（麸炒去瓤）　黄芩（去心）　生熟乾地黄（焙秤）　天麦门冬（去心焙秤）
上各等分为粗末。每服二钱。水一盏。煎至八分。食后温服。牙齿动摇龈肿热。含漱渫并服。一方无枇杷叶。
●如圣汤　治小儿疮疹。毒攻咽喉肿痛。及咽嗌口舌生疮。不能吮乳。（一名如圣麦门冬散）
桔梗　甘草（生）　牛蒡子（炒各一两）　麦门冬（去心半两）
上为细末。每服二钱。沸汤点细细呷服。入竹叶煎尤妙。一方加荆芥、防风。重者入竹沥煎。儿小乳母无孕者亦可服。
●紫河车散　疗小儿斑疮毒气不解。攻咽喉。音声不出。舌颊生疮。渴逆。烦闷潮热面赤。
紫河车　茜草根　贯众（各一两）　芍药　甘草（炙各半两）
上为粗末。每服一钱。水七分。生姜二片。煎至四分。去滓温服之。一方加菜子一两。
●鼠黏子汤　治小儿痘疮收靥者。身热大便坚实。口舌生疮。咽喉肿痛。此是馀毒未散。又名消毒饮。
鼠黏子（一两微炒）　甘草　川升麻　荆芥　防风（各二钱半）
上㕮咀。每服三钱。水一盏。煎至六分。量大小加减服。
●解毒防风汤
防风（一两）　地骨皮　黄耆　芍药　荆芥　枳壳　鼠黏子（各半两）
上为粗末。每服四五钱。水煎服。
●桔梗汤　如斑已出。只时时与服之。快咽喉。宽利胸膈。
桔梗（二钱）　生甘草（一钱）
上㕮咀。作一服。水二盏。煎一盏。不拘时候服之。如见伤食证。又见斑证。先于不犯大黄、巴豆药克化过。再与升麻汤。如食重伤。前药不能过。再与犯大黄、巴豆药过之。
●牛蒡散　治小儿斑疮。及疹痘未出。一切毒疮。咽喉肿痛。凉膈去痰。
牛蒡子（一两炒）　荆芥（二两半）　白芷（半两）　全蝎（三钱）　甘草（三钱炙）　防风（半两）
上为末。水七分。煎服。如大便自利者。不宜服此。
●治痘疮后。馀毒上攻。咽喉闭塞。语声不出。
用蛇退不拘多少。麻油灯上烧存性。碾为细末。以砂糖拌和。捻作饼子嚼下。

疮疹吐利（附论）  ***************************
凡痘疮正出。吐泄不食。忽憎寒戛齿者。疮必黑陷。喉中涎喘。盖儿先受风冷。血气虚弱。即变此证。难治多死。宜用益黄散。甚者金液丹。并食前服。若吐泄定后思食。证平复。方可用发疮痘药。设或妄投。亦必生痈肿也。
方
一证红斑方出。胃虚吐利。或伤凉药。侵损。脾胃虚弱不食。陷而不出。宜用温里之剂理中汤。重者姜附灵砂。大抵用药或冷或热。随证轻重。以救一时之急。不可拘以常法。又不可太过也。
●理中汤
人参（去芦）　白术　白姜（炮）　甘草（炙各等分）
上锉姜枣煎。重者加炮附子。或禀受怯弱。脾胃虚冷。大便自利。手足厥冷。宜理中汤、益黄散辈。可救里。温出也。
●胃爱散　调理小儿脾虚吐泻。如斑疮未出。医人不识形候。便将冷药冰却疮子。致令内伏不出。将此胃爱散调理。如身体汗。即不用控心散发也。如无汗出。即用控心散发之。后下羌活散与胃爱散。
糯米（一两）　干淡木瓜（三分）　甘草（一分）　藿香叶　紫苏叶（各一分）　丁香（二十五粒以上六味一处同炒焦黄为度）
上件药同一处令乾。碾为细末。每服一钱半钱。煎粟米枣子汤调下。量儿大小为剂。
●紫草木香汤　治疮出不快。大便泄利。
紫草　木香　茯苓　白术　甘草（炒各等分）
上锉散。每服二钱。水一盏。煎加糯米三十粒。煎温服。盖紫草能利大便。木香、白术所以佐之也。
●肉豆蔻丸　治痘疮已出。泄泻发渴。水穀不化。或泻或涩。或泻淡黄色者。致令疮痘难出难靥。非特痘疮一证。其馀藏寒泄痢。尤宜服之。
木香（半两）　缩砂仁（三钱）　白龙骨（半两）　诃子肉（半两）　赤石脂（七钱半）　枯白矾（七钱半）　肉豆蔻（半两）
上为细末。稠面糊为丸如黍米大。一周岁儿每服三五十丸。三岁儿服百丸。温米饮下。泻甚者异功散吞下。泻止住服。不止多服。一方或泻水穀白色淡黄色。木香散下。
●五味木香丸　治疮疹初出。一日至七日。如泻一二行者。便可服。
木香（半两）　白龙骨　诃子肉　赤石脂（各半两）　肉豆蔻（二钱半）
上为细末。面糊丸如黍米大。一周岁儿服三五十丸。三岁儿服百丸。温米饮汤下。日三服。不拘时候。三服不止者。难救。如泻米穀者。即难治之证。

疮疹入眼（附论）  ***************************
凡痘疮欲出。先攻目赤肿不开。次出疮痘。不甚红活。有痰者。设有安者。须损眼目。宜以调肝散护目。生银丸并珍珠丸化痰。更宜对证用药也。　疮痘盛出。热毒气攻。则斑疮入眼。多食毒物亦尔。若觉眼肿。或赤痛多泪。时时与开。看睛无疮。即不害。若有疮赤肿者。宜用四顺饮。每日食后一服。常令微利。毒消平愈。不尔害目。
幼幼新书云。龙木论治小儿斑疮入眼外障。初患时。觉疮入眼中。即须将息慎忌。若不忌口将息。即便疼痛。泪出赤涩。怕日难开。肿便翳如银色。此为热气在肝。上冲入眼。肝膈壅毒。致成障翳。宜用秦皮汤洗之。然后服凉肝丸。亦不宜镰洗出血。点药挑拨。疼痛定后。即点退翳药。亦得。立效。
惠济论小儿斑疮入眼候歌斑痘才生眼不开。泪流频有热横腮。如桃肿赤如锥痛。此疾应知奔眼来。因与毒餐同热面。或因鸡鸭与鹅灾。急交制造威灵散。百日无逾尚可回。
小儿疹痘初发。便令煎油渫散子之类。令儿看之。每哺儿切忌酱、醋、五味、马、牛、鸡、鹅、野味等物。止令食淡熟猪肉。淡粥饭饼饵之类。不能久食淡。入少盐无害。又于侵晨人未起时。抱儿于井上令自投绿豆七粒于井中。云使儿斑疮不入眼。又小儿疮疹若食熟鸡鸭等卵。未有不损眼目者。虽疮疹已可。尚宜数月勿食。
方
●调肝散　治痘疮热毒大盛。令不入目。
犀角（如无以升麻代之）　大黄（锉炒）　桑白皮　钩藤　甘草（炙各五钱）　天花粉　石膏（煅）　黄芩　木通　荆芥　防风　牛蒡子（炒）　紫草　陈皮（去白）　龙胆草（去芦各二钱）
上锉。白水煎。食后温服。
●鸡翎散　治小儿斑疮入眼。
轻粉（半钱）　粉霜（一钱）
上同研。地上用炭火三两块。倾在火上。急以碗盖之。频频揭碗看。才候无烟生。即住。揭用鸡翎扫碗内。水银作一处。是一服。如人患左眼。倾入左耳内。患右眼倾入右耳内。所患眼便开。得其疮自愈。
●仙灵脾散　治斑疮入眼。
仙灵皮　威灵仙（各等分）
上为末。食后米饮调下。量儿大小用之。
●黄蘖膏　治小儿疹痘出后。即须爱护面目。勿令沾染。欲用胡荽酒喷时。先用此方涂面上。然后方可喷四肢。大人婴孩有此疾悉用之。
黄蘖（一两）　绿豆（一两半）　甘草（四两生用）
上为末。再研令细后。以生麻油调如薄膏。从耳前眼唇并厚涂。日二五遍上。涂面后。可用胡荽酒喷。早用此方涂于面上。令不生疹痘。如用此方涂迟。纵出疹痘亦少。诸家方爱护面目者。皆用此方治疗。分两用法皆同。惟疹痘论用绿豆粉三两半。
●芥子膏　治疮痘令不入眼。
用白芥子为末。水调敷足心。热毒归下。
●净心散　治痘疮出尽。便宜服之。如入眼即自退。
蛇退（一条烧灰）　甘草（五钱锉为末）　不蛀皂角（五定烧灰）
上研匀。小儿半钱。熟水调服。
●治大人小儿疮疹出。护眼目。
上才觉患。以盐花少许。汤浸了。令温洗两眼。昼夕可三两度。大人以指搵盐花水点眼内。旋以帛子拭之。初用。眼即多痛。用三上后。即不觉痛。不计大人小儿或患欲退时。眼内有馀热者。亦宜用此法洗点。
●治疮疹入眼
马屁勃（半两）　皂角子（十四粒）　蛇皮（半两）
上入小罐子内。盐泥固济。烧存性。研细。温酒调下三钱。食后服。
●蛇皮散　治疮疹入眼成翳。一名子肝散。
栝蒌根（半两）　蛇皮（二钱）
上为细末。羊子肝一个。批开入药末二钱。麻线缠定。米泔煮熟。频与食之。未能食肝。与乳母多食。如少小未能食。即羊肝令熟。研和为丸。如黄米大。以米泔下十丸。或乳头上与亦可。日三服。
●又方仙退散　治证与前同。
用蝉壳末水煎。羊子肝汤调服二三钱。凡痘疮才欲著痂。用酥或面香油不住润之。可揭则揭去。若不润及迟揭疮痂。硬即隐瘢痕。
●蝉蜕散　治斑疮如入眼。半年已后者。一月取效。
猪悬蹄甲（二两入罐内盐泥固济烧存性）　蝉蜕（去土用末一两）
上为末。入羚羊角细末一分。令匀。每服一字。百日外儿半钱。三岁以上。一二钱。温水或新汲水调下。日三四。夜一二。食后服。一年以外难治。孝忠倾守官江南。每置羚羊角。辄得山羊角。正如石膏、寒水石之相易也。羚羊角纤细而节纹极密。京师僦马人多用以马衔铁是也。山羊角粗长又节纹稀。当是京师用为正。一方用猪肝汤调下。
●穀精草散　治小儿痘疮已靥。眼目翳膜遮障瞳人。瘾涩泪出。久而不退者。馀毒熏蒸眼目。或因误食煎煿热物所致。
穀精草（一两）　生蛤粉（二两）
上为细末。獖猪肝一叶。用竹刀批作片子。掺药在内。用草绳缚定。以磁器内贮米泔一碗。慢火煮熟。令儿食之。一方临睡细嚼。却用原煮米泔送下。忌一切毒物等项。一方用猪肝煮熟。入磁瓶内熏眼。却服之。一方用青竹叶十片。同煎。熏服。一方用生黑豆皮二钱。
●决明散（一名瓜蒌散）治小儿疮痘入眼。
决明子　赤芍药　甘草（炙各一分）　瓜蒌根（半两）
上为末。三岁半钱。蜜水调下。食后。日进三服效。
●拨明散（一名拨云散）治小儿疮痘入眼生翳。
用桑螵蛸真者一两。炙令焦。为末。麝香少许和剂。三岁半钱。米泔汤调下。食后。
●通圣散（一名豆皮饮）治小儿疮痘入眼及生翳障。
白菊花　绿豆皮　穀精草（去根各一两）
上为末。三岁一钱。乾柿一个。生粟米泔一盏。共一处煎。候米泔尽。只将乾柿去核食之。不拘时。一日可三枚。五七日可救。远者半月馀效。一方有夜明砂一两。又名白菊花散。
●浮萍散　治小儿患豌豆疮入眼。疼痛。恐伤目。
用浮萍草阴乾为末。三岁一钱。羊肝一片。入盏内。杖子刺碎烂。入沸汤半盏。绞汁调下。食后。三两服立效。一方投水半合。甚者一服瘥。伤目者十服瘥。一方用羊子肝。又治阴囊肿。色如琉璃。三岁一钱。葱白汤调下。
●兔肝丸　治小儿斑疮入眼。虽赤白障遮交眼睛。但得瞳子不陷。皆可治。
黄蘖（去皮）　石决明（生用）　苍术（各半两）
上为末。兔肝丸如小豆大。三岁三十丸。米汤下。食后服。
●凉肝丸
防风（二两）　人参　赤茯苓（各一两半）　黄芩　茺蔚子　黑参　大黄　知母（各一两）
上为末。蜜丸绿豆大。食后茶下。量儿大小为剂。
●秦皮汤
秦皮（二两）　秦艽　细辛　防风（各一两）　甘草（半两）
上白水煎。淋洗。
●威灵仙散　治小儿斑疮雀目。眼生翳障遮睛。
威灵仙　仙灵脾　甘草　赤茯苓　子苓　青葙子　大青　赤芍药　大黄（各等分）
上为末。羊肝掺药。篛叶、麻皮缠缚。米泔煮熟。放冷吃。量儿大小用之。一方用獖猪胆二个批开。掺药在内。
●金华散　治痘疮入眼。昏暗。翳膜遮障。
黄连　菊花　枸杞子（各一两）　甘草（三分）　牛蒡子（半两）
上为末。薄荷汤调。食后服。量儿大小用之。明目除昏暗。退翳膜。常服大效。
●治小儿出疮疹。眼内有云翳。
轻粉　黄丹（各等分）
上将竹筒吹在耳内。左眼有翳。吹在右耳。右眼有翳。吹在左耳。即退。
●透耳药　治斑疹入眼。
朱砂（一钱）　粉霜（八分）
上研为极细末。水调少许。用铜杓头倾一两点于耳内。后用前通圣散。
●治小儿斑疮入眼
朱砂　脑子　水银　麝香（以上各等分）
上为细末。用水银调滴入耳中。
●治疮疹入眼
上法候疮疹安后。以兔屎焙乾为末。茶清下。频频服。即安。仍治昏翳。
●羌蝉散（一名羌菊散）治小儿疮疹后。毒气不散。生翳障睛。并治暴赤眼疼痛。生翳、遮障、羞明。
羌活　蝉蜕（去足翼土）　防风　蛇退　菊花　穀精草　木贼　甘草　栀子　白蒺藜　大黄　黄连　沙苑蒺藜（各半两）
上为末。每服半钱或一钱。白汤调下。或米泔调下。
●护目膏（一名黄蘖膏）治小儿痘疮入眼内。及截斑毒。或疮痘后热毒壅盛。眼目障翳。或疮痘入眼而生翳者。
黄蘖（一两）　绿豆粉（一两半）　甘草（四两生用）　红花（二两）
上为末。生芝麻清油调涂两眼外四畔。频涂之。面上不生疮疹。若涂此药。疮痘以少。或胭脂敷之亦可。若用胡荽酒。尤能护目。
●决明丸　治小儿斑疮入眼。虽赤白障翳遮漫黑睛。但得瞳子不陷者。皆可治之。
石决明（煅）　川芎　黄蘖（各一两）　苍术（半两米泔浸）
上为细末。用兔肝。或无以羯羊肝代之。研烂。搜和丸如绿豆大。每服三十丸。食后临卧米泔下。
●治痘疮入眼
用穀精草煮白柿吃。仍用绿豆根烧灰。淋溓。以上面澄清者。洗。下面浓者服之。
●七退散　治痘疮后眼生翳。
雄鸡脚粗黄皮　鹅脚黄皮　抱鸡子壳　人指爪　蝉蜕　猪后脚悬爪（不点地者）　羚羊角
上焙乾。或日乾为细末。煎羌活汤调下。
●羊肝散　治小儿痘疮入眼。及无辜气入眼。
密蒙花（三两）　青葙子　决明子　车前子（各一两）
上为细末。各别收之。每取密蒙花末三钱。余药各一钱。拌匀。用羊肝一大片。薄批掺上。湿纸裹。煨熟。量多少。空心食之。一名密蒙花散。
●治疮入眼
用局方洗心散、洗肝散。加乾柿、菊花、穀精草、绿豆壳同煎。嚼生葱薄荷食后服。
●养生必用　治目暴赤肿痛。小儿斑疮入眼。
麻子（炒香）　蔓菁子（绢袋盛饭上蒸熟取出焙乾炒令香）　甘草（炙）　木贼（去节各等分）
上为末。沸汤点一钱。食后服。日三。
●决明丹　治疹痘疮后毒气入眼。
决明子　密蒙花（各一两）　青葙子　车前子　川黄连（去须）　羚羊角（屑各半两）
上为细末。煮羊肝一具。切破。同诸药捣一二百下。丸如黍米大。每服十粒。荆芥汤下。乳食后。量儿大小加减。
●蕤仁散
蕤仁（去皮炙）　黄芩　栀子仁　黄连　黄蘖皮　川升麻　甘草（炙各一两）
上为细末。每服二钱。用水一盏。煎至六分。去滓。食后温服。量儿大小加减。如生翳障重者。兼密蒙花散。
●密蒙花散　治疹痘疮并诸毒气入眼昏生翳膜。
密蒙花（三两别为末）　井泉石　青葙子　决明子　车前子（各一两）
上为细末。密蒙花散半钱末。与蕤仁散半钱相和合。羊肝一片。切破。掺药末在肝内。湿纸裹。火煨令熟。空心量力服。翳膜退即止。
●泉石散　治小儿风热攻眼。及斑疮入眼。
井泉石（先为末再研水飞）　蝉壳　蛇皮　甘草（三味炙以上各一两）
上为末。每服半钱至一钱。蜜水调下。忌油腻。
●羚羊角丸　治眼昏涩。赤脉侵睛。泪多。或作翳障。
羚羊角（屑）　黄芩　大黄　芥菜子（各二钱半）　当归　玄参　甘草（炙）　木贼　蝉壳（去足）　珍珠（末一作朱砂）　决明子（炒各半两）　荆芥穗　川白芷　苍术（用米泔汁浸一宿焙乾各二两）　羌活（一两）
上为末。炼蜜为丸如弹子大。每服一丸。食后用荆芥茶汤嚼下。小儿斑疮入眼。看儿大小加减。用蝉壳汤化下。食后服。
●治孩子痘疮入眼
蕤仁　桃仁　杏仁（各七个去皮尖用）　腻粉　龙脑　硇砂　牙硝（各一钱研极细）
上用白沙蜜调末。炙三次收之。每用一粟米许点之。立效。
●治小儿斑疮入眼。
黄连　甘菊花　密蒙花（各半两）　蛇皮（一条烧灰存性）　甘草（炙一分）
上为散。炼蜜丸如绿豆大。冷绿豆汤下五丸、十丸。加减用。
●蛇退散　治小儿斑疮入眼。
蛇蜕皮　马屁勃　皂角（不蛀者）　穀精草
上各等分。同入瓦藏瓶内。用盐泥固济。木炭火烧令通赤。于地坑子内出火毒。候冷。取出。细研为末。每服一字。温米泔调下。
●桦皮散　治小儿斑疮入眼及裹黑睛。
桦皮　头发　蛇蜕皮（各半两）
上细锉。净器内点火烧之。候烟尽。研细。每服半钱。煎黑豆汤入酒三滴调下。日五服。
●又方
用蚕砂烧灰为末。每服一钱。以米泔研生绿豆七粒调下。每夜一服。病去即止。
●治斑疮入眼方
用黄芩为末。腊月内黄牛胆内。就吊于北阴中。旋丸绿豆大。曲汤下五丸。只一服退。隔年者三服至五服。三年外者。不医。
●治小儿疮疹入眼方
地骨皮　盐豉（等分于新瓦上炙）
上为末。服一钱。陈粟米饮调下。日三服神效。
●治小儿斑疮入眼
用生鳝鱼以针刺血。贮器内。点入眼。即愈。甚佳。
●治斑疮入眼方
斑疮入眼莫寻常。热气流来到此方。鹤顶一膏能取效。时间病退号医王。
●黄芩散（谓涂药如鹤顶）
黄芩　山栀子　黄丹（各等分）
上为末。用牛蒡子叶杵汁。调涂在顶门。
●蝉蜕散　治斑疮翳障。眼不见光明。宜服之。如睛爆破不可医。
蝉蜕（去土）　蛇皮（炙）　川升麻（洗）　蒺藜（炒去角）　黄连（炒）　穀精草　大青草　仙灵脾　威灵仙　井泉石（各半两）　朱砂（研）　螺粉（各一分）
上为细末。每服半钱或一钱。蜜水调下。大人小儿加减服。
●甘菊花散　治小儿斑疮入眼。
甘菊花　穀精草　石决明（各等分）
上为末。每服二钱。水一盏。入乾柿一个同煎至七分。乾柿细嚼服。
●治小儿目中痘疮成翳方
大黄（炒为末挑二钱）　水银（半钱）
上用男子人津唾化水银为泥。次入大黄末。方入冷水调涂囟上。如干。用水湿之。极效。
●治痘疮入眼。肿痛不可开。黑靥不出。
用断续即蝉蜕。为细末。以薄荷汁调敷一二次。便能开。若疮黑靥不出。温热水调下一二钱即出。乳母服亦可。凡小儿初患痘疮。先用胭脂涂眼。令疮不入眼中。不得洗面。生水入眼。即损眼。
●治眼诸翳昏风痒方
用真杏仁三五七粒。水浸去皮尖。细嚼。和津液吞。五更端坐。常服杏仁。润肝去尘滓也。
●加减四物汤　治斑疮入目。或疮痘收后。
当归（尾）　芍药　川芎　苍术　白菊花　乾葛　羌活（各等分）
上锉散。每服水一盏。药末二钱。入生地黄少许。捶碎。同煎至半盏。量儿大小服之。乳食后服。忌一切动风毒物。虽愈后。忌三二日方可。
●蝉菊散　治斑疮入目。或病后生翳障。
蝉蜕（净洗去尘土）　白菊花（各等分）
上锉散。每服二钱。水一盏。入蜜少许。煎。乳食后。量儿大小与之。屡验。
●洗方
用黄连去须。白滑石、铜青。用绢帛包。泡汤候温洗。
●塞耳丹　治疹疮入眼。
用水银一钱。虢丹五钱。同丸。作六丸。入熔银锅中。圆瓦上盖。湿纸糊护定。用香炉盛灰。烧一日后取出。以薄绵裹之。疹疮在右。则塞左耳。在左。则塞右耳。立见坠下。
●泻青丸
海藏云。东垣先生治斑后风热毒翳膜。气晕遮睛。以此剂泻之大效。初觉易治。
●补肝丸
四物汤内加防风、羌活等分。为细末。炼蜜为丸是也。
●镇肝散
泻青丸去栀子、大黄。治肝虚。
●治小儿痘疹后。眼生翳膜。
用净洗手。用磁片刮指甲屑。焙令燥。研细成末。点如麻子大。入翳上。两日间自落极妙。
●透关散　治小儿斑疮初作。眼患痛涩。羞明怕日。出泪频多。或已觉。渐成白翳子。宜用神效。
用荜澄茄不拘多少。为细末。每以少许。吹入鼻中。于食后频频吹之。诸证皆可用之。
●大效点明膏　治斑疮眼患。只在百日内。治之容易。久即气定。难以疗理。
用掘取土中覆盆根。处处有。生路傍。柱高五七尺者。净洗捣取粉。澄滤令细。日乾。每用蜜和。以少许点白丁上。令其自消自散。日二三次。点用验。
●治小儿斑疮入眼
用麸炒蒺藜、炙甘草、羌活、防风等分。捣。每服二钱。浆水下。拨云见日直到老。
●柴胡散　治眼胞患斑疮。热冲透睛中。疼痛泪出。翳如银片。肿涩难开。
柴胡　黄芩　芍药（各半两）　甘草（一分）
上锉散。每服三钱。水一盏煎。大人小儿加减服。兼以药洗之。
●治小儿痘疮后。眼上生膜。
威灵仙　仙灵脾　川芎（等分）
上为末。用不下水猪肝薄批片子。撒药末于上。卷之。用麻线缚之。如此数卷。碗内盛。饭上蒸熟。去线。令儿吃之。自然落下。
●奇犀散　治小儿斑疮痘毒入眼。但不枯破。其馀证候悉治之。半月即愈。疮子安后。服此药清肝膈。永远无疾证。
犀角（镑）　薄荷子（如无以叶代之）　羌活　麻黄（去节）　木贼（去节各九钱）　石决明　赤芍药　甘草　白蒺藜（炒去刺）　瓜蒌根（各一分）　人参（去芦九钱）　羚羊角（镑九钱）
上为细末。每服一钱或半钱。小儿蜜汤。大人茶清调下。夜卧食后服。
●决明散　治小儿斑疮热毒攻肝。上冲目。遂生障翳。
寒水石（火煅通赤取出地上去火毒）　甘草（生用各一两）　坯子胭脂（一钱）
上为细末。每服半钱。用生米泔水调下。乳食后。
●消翳丸　治小儿斑疮入眼。生障翳。
朱砂（研）　指甲末（不拘男女。先以水净洗指甲。拭乾。用木贼草搽取细末。）
上等分。再同研令极细。以露水搜和丸如芥子大。每用一粒。于夜卧时。以新笔蘸水点在眼内。至中夜更点一粒。
●拨云散　治疮入眼。
羌活（去芦）　防风　甘草（炒）　柴胡（各等分）
上为细末。每服二钱。水一中盏。煎至七分。食后临睡服。忌藏盐、鮓、酱、湿面、火上炙、煿、发风毒等物。
●密蒙花散　治如前。
密蒙花（拣洗）　羌活（去芦）　菊花（去枝梗并土）　石决明（盐同东流水煮一沸时漉出捣碎如粉）　杜蒺藜（炒去尖）　木贼（去根节）
上等分为细末。每服一钱腊茶清调下。食后。日二服。
●乌豆麦门冬汤　治疮痘眼目赤肿。瘾涩疼痛。泪出羞明。
乌豆（小者二两）　麦门冬（去心一两）
上二味。用水三升。同煮。令乌豆烂熟为度。将药汤放温。时时抄与儿服。乳母吃乌豆麦门冬。如三五岁儿。可令嚼吃。如乌睛突高者。难治。
●苍术散　治斑疮入眼。
苍术（一两）　槐花　藁本　蛇退　防风　枸杞　白蒺藜（各二钱）　黄芩　川芎（各半两）　木贼　甘草　白菊花（各二钱）　蝉蜕（四钱）　乳香　没药（各半钱）　硬石膏（煅半两）　乾葛（一两）
上件为细末。用白水煎。食后。加穀精草三钱半尤妙。
●菊花散　治痘疮入眼。
白菊花（三两）　绿豆壳　密蒙花　旋覆花　穀精草　甘草（各一两）
上为㕮咀。每服一钱。乾柿一枝。粟米泔一盏。煎乾尽为度。取乾柿。食后服。
●复明散　治小儿大人斑疮入眼。或成翳膜。或眼睛高出而不枯损者。虽年岁深远。并可治之。
龙胆草（去芦头）　麻黄（去节）
上二味。各等分为细末。每服三钱。食后。炙鼠肝香熟。蘸药食之。日二服。服药五六日后。眼白睛与翳膜皆粉红色。眼觉痒涩。不得揉动。亦不可疑。此是翳膜渐退也。频频用温盐汤洗之。疮大者。日三服。小儿更量大小加减服之。如不食鼠肝。只用第二次淘粟米生泔水调下。
●紫贝散　治斑疮丁子入眼。
紫贝（一个即田螺也）
上生为末。用羊子肝批开。掺末一钱。线缠。米泔煮香熟。入小口瓶器盛。乘热熏。候冷。于星月下露一宿。来早空心吃。不过一螺。可愈。
●治小儿痘疮入眼方
用蛇蜕五寸。煮绿豆去皮。只吃豆。神效。

疮疹便脓血（附论）  ***************************
夫疮痘欲安而不曾伤食有肚疼者。是痘毒太盛。气血凝结腹中不散。久必作脓血痢。宜用四物汤加罂粟皮。大便坚实或泻焦黄。或热或不热。有肚疼者。四顺饮。若泻白酸臭。伤食肚疼者。先益黄散。后解毒丸。令微利。再用益黄散。便血或下黑粪。睡不醒者。里毒太盛。其证甚恶。犀角地黄汤、抱龙丸、小柴胡加生地黄主之。
方
●薤白汤　治小儿疮疹或下痢赤黄脓血。及浑身热。当服。
薤白（半钱切）　豆豉（一盏）　山栀子（十枚）
上用水五盏同煎。薤白烂为度。去滓。量大小服之。解去恶积。
●牛黄散　治小儿疮疹。阳毒入胃。便血日夜无节度。腹痛啼哭。
牛黄（一钱）　郁金（一两）
上研为末。每二岁儿。服半钱。以浆水半盏。煎至三分。和滓温服。量大小以此增减之。日二服。
●黄连阿胶汤　治小儿斑疹馀毒。下痢脓血。
黄连（半两微炒）　黄柏　栀子（微炒）　阿胶（炒燥各三钱）
上为粗末。每服二钱。水半盏。煎至六分。去滓温服。量儿大小加减。日进二服。
●治小儿疮疹之后。大便脓血。
用山栀子、当归煎汤。下黄连阿胶丸。

疮疹后解馀毒（附论）  ***************************
病后解利。当观虚实。疮疹后当解利。此世俗通论。然小儿禀受既实。荣卫充壮。病后有馀热者。宜与解利。其证大便难。小便赤。能食而渴。大段热甚者。宜大黄散。留热在胃。呕吐而口舌生疮。而下利黄赤者。宜黄连散。烦渴而小便少者。宜五苓散。馀热温壮。齿疼或肿者。宜甘露饮。咽疼者。宜抱龙丸、如圣汤。肝热毒者。多怒叫而不得眠者。宜调肝散。大肠下血疼痛者。宜牛蒡散、三黄熟艾汤。生痈者。宜小柴胡加生地黄汤、犀角地黄汤。无热证者。但当随时安养而已。或其人所禀素弱。疮痘既出之后。荣卫大虚。坐立振摇。大便不秘小便不赤。饮食不甚进者。宜胃爱散、异功散、双和汤之类。以扶持之。候其饮食如故。起居稍胜。荣卫既充。然后微微解利。至虚之人。不必解利。常见虚怯小儿。不应解利而强与解利。遂为寒中。为下利。生病多端也。
馀毒作呕吐者。有冷热之不同。如心烦作渴。食乳甚急。聚满于膈中。吐出如射。其人面带赤。手足心热。居处喜凉。此热吐也。如乳食水浆随吐。面色清白。手足冷。大小便自利。此冷吐也。热者。竹茹汤、五苓散、竹叶石膏汤加橘皮之类主之。冷者。益黄散、理中汤丸主之。要之病后馀毒。多是热邪。其间冷证。十有一二也。
病后忽遍身青黑色。手足瘛瘲。口噤。涎声如锯者。此中风也。宜消风散入蝉蜕。投生姜薄荷汁酒各数点饮之。或小续命汤去桂、附。加荆芥亦可也。
病后非时发搐搦者。宜抱龙丸、小柴胡加生地黄之类。病后胃弱不能胜谷。谓之食蒸发搐。其人潮热。大便酸臭。秘泄不调。或呕吐肠痛。宜紫霜丸、小承气汤。其作痘痈结肿者。宜用小柴胡汤。加生地黄为佳。如升麻汤、消毒饮、犀角地黄汤。皆可选而用也。病后大小便不通者。四顺饮、承气汤、五苓散、导赤散之类。便脓血者。牛黄散、犀角地黄汤、黄连解毒汤、三黄丸等选而用之。馀毒咳嗽胁痛者。赤茯苓汤、小柴胡加五味子、桔梗、枳壳等。作烦渴。五苓散、竹叶石膏汤、黄连散、灯心散主之。
方
●全功散　治痘疮收靥。解利馀毒。
天花粉　防风　黄芩　升麻　羌活　荆芥穗　川芎　牛蒡子（炒）　郁金　紫草　甘草　枳壳　木通　猪苓　赤茯苓　黄连（去须）　缩砂仁　陈皮　糯米（炒）　当归　麦门冬（去心）
上等分。白水煎。不拘时。或肉橹食。
●连翘饮　治疮疹壮热。小便不通。馀毒未解。
连翘　瞿麦　荆芥　木通　车前子　赤芍药　当归（去尾）　防风　柴胡（去须）　滑石　蝉蜕　甘草（炒各一钱）　山栀子（去壳）　黄芩（各一钱）
上锉散。每服二钱。加紫草煎。温服。
●五福化毒丹（一名青黛丸）治疮疹馀毒上攻口齿。及治蕴积毒热。惊惕狂燥。颊赤咽乾。口舌生疮。夜卧不宁。谵语烦渴。头面身体多生疮疖。赤眼等疾。
人参（半两）　玄参（半两）　茯苓（一两）　青黛　甘草（各五钱）　桔梗（一两）　牙硝（枯过半两）　麝香　脑子（各半钱一方无脑子有金银箔）
上为末。蜜丸。每两作十二丸。一岁儿一丸。分四服。用薄荷汤下。疮疹上攻口齿。涎血臭气。生地黄自然汁化一丸。用鸡翎刷在口内。热疳。肌肉黄瘦。雀目夜不见物。陈粟米泔水化下。食后临睡服。一方磨生犀水化下。
●大和散　治疮痘后寒热往来。嗜卧。烦躁闷乱。
生地黄　川当归（洗去芦）　地骨皮　人参　甘草　赤芍药（各等分）
上㕮咀。每服一钱。水半盏。煎至三分。去滓。通口服。
●柴胡汤　治痘疮靥后。浑身馀热不退。若有大热。经日不除。一名二参饮。一名柴胡麦门冬汤。
柴胡　甘草（炙）　黑参　龙胆草（各一钱半）　麦门冬（三钱半去心）　人参（去芦二钱半）
上㕮咀。每服三钱。水一大盏。煎六分去滓。稍热服。不拘时候。量儿大小加减服。
●辛荑散　治痘疮出后。有痘疮生塞鼻中。不能睡卧。
用辛荑即木笔花。研为细末。加麝香少许。以葱白蘸药末入鼻中。数次即通。
●三黄熟艾汤　治疮正出。下利黄赤脓血。身热大渴。乃毒入大肠。宜解其毒。使疮出也。
黄芩　黄连　黄柏　熟艾（各等分）
上锉。水煎。或加糯米、紫草、甘草煎服。
●四顺饮　治疮痘积热壅盛。心经蕴毒热气。如体虚弱者。不可服。又治一切丹毒积热壅滞。咽喉肿痛。
当归　赤芍药　甘草　大黄（虚者煨用实者生用）
上四味等分。煎服。一岁儿服一钱重。未通渐加半钱。五岁以上。服二钱。未通更略加之。但要大便通。毒气出即安。一方用陈皮糯米煎服。陈氏方用薄荷三叶煎服。
●小承气汤
大黄（五钱）　厚朴（姜制一两）　枳壳（煨三钱）
上锉。糯米煎服。但令大便通润。
●大黄散（一名参黄散）治小儿疹痘疮出尽后。宜服之。
川大黄（锉碎微炒）　黄芩　黑参（各半两）
上粗罗为散。每服一钱。以水一小盏。煎至五分。去滓。放温。量儿大小分减服之。
●黄芩散　若疮毒出尽后。宜服之。以解馀毒。
黄芩　大黄（各半两）　山栀子仁（三钱）　玄参（六钱）
上为粗末。用末一两。水二升。煎至八合。去滓。量儿大小服。呕吐当先定。
●槐花散　治婴孩小儿斑疮馀热不退。
槐花　赤小豆（各炒二钱）　麝香（少许研）
上为细末。每服半钱。用蜜汤调下。三四岁一字以上。用温酒调下。只进一服。腹中微利。即用调胃观音散补之。
●牛黄生金散　解利疮子。
虎杖　滑石（各一两）　甘草（二钱半）　藿香（一钱）
上锉为细末。每服一平钱。水八分。煎至三分。去滓。通口服。儿大增之。
●射干鼠黏子汤　治痘疮靥后。身有小热、壮热。大便坚实。口舌生疮。咽喉肿痛。颐颔结核。皆由疮毒未尽而然。
鼠黏子（炒一两）　升麻　甘草（炙）　射干（各三钱半）
上㕮咀。每服三钱。水一盏。煎六分温服。不拘时。
●消毒加味犀角饮　治毒气壅遏。壮热心烦。疮疹虽出。未能匀透。口舌生疮。不能吮奶。
牛蒡子（三两炒）　荆芥穗（五钱）　甘草（炙一两）　防风　川升麻（各七钱半）
上锉散。每服二钱。水一盏。煎。去滓。令温。时时令呷。或频灌之。大便利者。不宜服。
●雄黄散　治小儿因痘疮牙龈生疳蚀疮。
雄黄（一钱）　铜绿（二钱）
上同研极细。量疮大小。乾掺其上。
●解毒丸　治小儿疮痘毒胜。身热痈疽。咳嗽有痰。气急。并疮痘正出。伤食肚疼。及解诸药毒。
雄黄（一分）　巴豆（二十七粒去油）　郁金（一分）
上为末。白糊为丸如小豆大。三岁三丸。薄荷汤下。食前。如咳嗽痰喘。食后服。一方加半夏一分。
●百草膏　治痘风疮。
用羊粪晒乾。烧灰。清油调涂。
●必胜汤　治疮疱将出。未能匀遍。透肌解毒。
用恶实不拘多少。炒熟。粗捣筛。每服二钱。入荆芥二穗。水一小盏。同煎至六分。去滓。放温。分作三服。如疮疹已出。后与服亦妙。
●黄连散　治疮毒出尽。服黄芩散以解馀毒。呕吐先定。尚口赤有疮。下部亦有疮。自下利者。
黄连　厚朴　陈皮　杏仁　枳实　麻黄（去节）　乾葛（各半两）
上㕮咀。白水煎服。量儿大小为剂。
●大承气汤
厚朴（八两）　大黄（四两）　枳实（一两）
上为粗末。每服五钱。水二盏。煎八分。入芒硝一钱匕。去滓服。
●比金丸　治疮痘后馀毒不解。
轻粉　滑石（各一钱半）　南星（一钱一字）　青黛（半钱）
上为细末。糊丸小豆大。一岁二丸。薄荷汤下。
●清肌散　治疮痘后馀毒未除。疮痍湿烂。皮肤未平复者。
黄蘖（一两猪胆炙）　乌贼鱼骨（去硬皮半两）
上为细末。以腊月猪脂调涂患处。

疮疹后灭瘢痕（附论）  ***************************
凡痘疮首尾不可出风。宜于虚爽处坐卧。寒温得所。忌动风物。食白鱼野味。频与稀粥。易能安愈。凡疮痘才欲著痂。即用酥蜜面油。不住润之。可揭则揭。迟则疮硬成瘢痕也。才发痂疕。人多不以酥润。反以剥落早则成瘢痕。误也。然既剥之后。却不可早见风冷。须当爱护。不剥去。或出风。致瘢痕。密陀僧水调敷之。蒺藜散、鹰矢白散、马齿苋散、青金散皆可选而用也。
伤寒发痘疮后灭瘢候。伤寒病发疮者。皆是热毒所为。其病折。则疮愈而毒气尚未全散。故疮痂虽落。其瘢犹黯。或凹凸肉起。所以宜用消毒灭瘢之药以敷之。
方
●韶粉散　治小儿痘疮才愈。而毒气尚未全散。疮痂虽落。其瘢犹黯。或凹凸肉起。当用此药涂之。
韶粉（一两一用胡粉）　轻粉（一钱一用腻粉）
上相研和。入炼了猪脂油。拌和如膏。薄涂疮瘢上。如痘疮欲落不落。当灭瘢痕。小儿痘疮已靥未愈之间。五脏未实。肌肉尚虚。血气未得正复。忽被风邪得于肤腠之间。则津液涩滞。故成疳蚀疮也。宜用雄黄散、绵茧散等药治之。久而不愈者。溃骨伤筋。以致杀人。一方用羊筒骨髓一两。炼入蜜滚三沸。入轻粉一钱研成白膏。磁合盛之。涂疮上。如痘疮痒甚。误搔成疮。及疮痂欲落不落。用上等白蜜涂之。其痂落。亦无紫黑瘢痕。神妙。
●蒺藜散　灭瘢。
白蒺藜子　淡豉（各一两）　山栀子仁（二两）
上为末。用醋浆水调如泥。每夜涂之。来早以淡浆水洗去。
●又方
鹰屎白（一两）　衣中鱼（二十个）
上研细。入白蜜调和涂之。
●又方
马齿苋（自然汁一升）　炼成猪脂（三两）
上以慢火煎之成膏。日夜涂之。（简易名必胜膏加白蜜）
●青金散　治疮麸疹豆瘢不消。
白蒺藜子（取末）　山栀子（取末）　青黛（别研各一两）　腻粉（一分）
上研匀。生麻油调涂之疮上。
●治疮痘瘢
用樱桃仁研细敷之。
●百花膏　治痘疮痒甚。误搔成疮。及疮痂欲落不落者。
用白蜜不拘多少。涂于疮上。其痂易落。且无疤瘢。亦不臭秽。故不尽述。或用羊筒骨髓一两。炼入蜜滚三二沸。入轻粉少许。研成膏。磁合内盛之。涂于疮上。
●疗小儿面上疮痘子瘢。
用黄明胶慢火炙为末。温酒调服一钱。痘出者。服之无瘢。未出服之泻下。
●疗小儿痘疮瘢靥。
以密陀僧细研。水调。夜涂之。明旦洗去。平复矣。
●又方
牡蛎（煅为粉三两）　土瓜根（一两）
上捣细罗为散。每夜取二钱。用白蜜调涂面及疮瘢。明旦以暖浆水洗之。
●又方
羊[同：胰]（一具用酒一升浸一宿来日搅滤去汁取羊[同：胰]尽去筋膜）　牛酥（四两）
上入银铫子内。慢火煎三五沸。新绵滤入净器中盛。每夜取涂面上。来日用生甘草一两。以浆水二大盏。煎七八沸。去滓。放温。洗面。
●又方
猪[同：胰]（一斤）　天鼠（二枚）
上细切。入铫子内煎。炼令天鼠焦。绞滤取膏。日夜摩涂疮瘢上。
●又方
用鸬鷀粪二两。研如粉。以炼了腊月猪脂三合。调搅令匀。涂于疮瘢上效。
●又方
豉（一升）　羊粪（一合）
上相和。以水一斗。煎十馀沸。去滓。看冷暖洗浴疮瘢。
●又方
用黄蘖细锉。二两。以水二升。煎取一升。去滓。摩拭疮瘢上。
●又方
用赤小豆末一两。以鸡子白调了如稀饧。涂疮瘢上。
●疗病豌豆疮。欲无瘢。
以频揭去痂。勿令隐肌。乃不成瘢。纵揭伤有微血。但以面膏涂。即无苦也。疮痂不可食鸡鸭卵。即时盲。瞳子如卵白。其应如神。不可不戒。
●楝实膏　治小儿疹痘穴后灭瘢痕。
楝实（去核炒）　槐子（各一两）
上并拍碎。用狗脂、鹅脂各四两。同于铜铫内。以文武火煎一二十沸。去滓。入在磁阁中。候凝。涂瘢痕。日二度。
●又方
用蚬子活者。以淮水或江水养五日。旋取此水洗手面。日渐生肉。乃无瘢痕。一方。用黄蚬煮汁洗面。无蚬以螺蛳代用。
●治天行疮斑发疮。头面及身须臾周匝。状如火疮。皆戴白浆。随决随生。不即疗。数日必死。瘥后疮瘢黯。一岁方灭。此恶毒之气也。世人云建武中南阳击虏。仍呼为虏疮。诸医参详疗之方。
上取好蜜通摩疮上。以蜜煎升麻拭之。
●治丹疹
用蜜调上朱入酒服。仍研搽之。
●又方
用荞麦粉醋调敷。
●又方
用栀子仁末。水调敷。
●治疮疹出后。满身腐烂臭秽。
槐花　黄柏皮　白药子（等分）
上为末。疮烂处粉之。干处生地黄汁调敷。


卷四百五·婴孩诸疮肿毒门  ——————————————————————————————————————————————————————————————————————————————————————————

痈疽（附论）  ***************************
夫痈疽、疮疖、瘰疬、结核、疥癞、毒肿、赤瘾疹併火瘅等症。皆由风邪客搏。经络涩滞。经曰。五脏不和。则九窍不通。六腑不和。则流结为痈。或积毒热气不得宣行。入于皮肤间。或发头面。或发虚处。无故身热。微觉憎寒。或有痛楚处。按之必热。乃痈疖欲发也。其有火瘅立名多端。乃是古人强为之名。大抵治法同一理也。
母患血热。儿在母胎中受之。其血亦热。母患气壅。儿在母胎中受之。其气亦壅。初生受母血热壅气。聚在经络脏腑之间。积滞而不散。久则成毒。毒气相交。内不通利。即从外消。外无可消处。其血与气壅在一处。则是生背膂或脊督脉肿。形大如拳。红赤似血。其儿遍体是一块腐血。又加生一肿块。壅毒卒未能消。医有何法。善术之士。俾劳以针灸及熨[火苪]。取次攻之。十不得一。外敷用朴硝、天南星、当归身、秋芙蓉叶、黄蜀葵花、乳香、木鳖子、无名异。其痈已熟透。即研白丁香少许。津唾调敷绿豆大。良久破溃。脓血自迸出。宜先与服托里排脓。消毒散血药。用生甘草、瓜蒌根、苦桔梗、枳壳、川当归、绵头漏芦、锦纹大黄等分为细末。服一钱匕。煎热为服。以利为度。克效万一。不可先慌乱。意欲速消。以恶毒草药致难保。
小儿因五脏不和。寒邪壅滞。荣卫闭塞。逆于肤肉。遂生疽肿。其状肿结皮强。上如牛领然。疼焮坚硬。深附筋骨。既得脓后。则其疽可愈。更须用排脓换肌之药。若馀毒未去。封敛或稍疾。则源流复至。或痒或痛。肌汁不断。疮窍不得合矣。
陈氏子四岁。忽二月患核块五六枚。不赤不肿。块亦不疼痛。大小如鸡鸭子。皮不突硬。从肉内透起。即召愚视之曰。素问云。荣不从。逆于肉里。乃生痈肿。此因疳疾成瘰疬恶核也。宝鉴云。恶核而肉里频生。瘰疬而项边暗长。万金丸、大黄丸。治无辜疳、瘰疬、恶核。愚曰。此子病不可医。通真子云。核块结实。经久不破。破则脓大溃。经久不合者。肉死不治。且漫与药和肌。兼用外医膏药敷贴。治月馀无效。觉微软。内有自破者。有开破者。脓溃不止。已经两月。疮口不合。或一日发热。与四顺饮、大黄丸。并用凉肌药、镇惊药。热除。尚有进退。虽饮食如旧。日渐黄瘦矣。主人曰。服药多日。何效迟迟。愚曰。药非无效也。病有终身不除者也。药非无验也。病有决不可救者也。此子病决不治。后七月间。忽伤食。吐数口。神昏不省。因惊而卒。核块之有恶者如此。后之学者不可不知也。
方
●五香丸　治小儿痈疽疖毒未破。或脓未溃。憎寒壮热。
木香（一分）　沉香（锉）　苏合香（研各三分）　麝香（研半分）　犀角（镑二两）　大黄（生锉一两半）　吴蓝叶（二两）　栀子仁（二两）　熟乾地黄（二两）　白芍药（一两）　鸡舌香（二两）　人参（一两去芦头）　白茯苓（一两）
上捣罗为末。炼蜜和丸如梧桐子大。每服二十丸。煎黄耆汤食前服。
●木香散　治小儿热毒疽肿及赤白诸丹毒肿。或生瘰疬疮疖。身中风疹瘙痒。
木香（一分）　熏陆香（一分）　鸡舌香（一分）　黄芩（一分）　麻黄（一分去根节）　连翘（半两）　海藻（半两洗去咸味）　射干（半两）　川升麻（半两）　枳实（半两麸炒微黄）　牛蒡（半两微炒）　川大黄（二两锉碎微炒）
上罗为散。每服一钱。水一小盏。煎至五分。去滓。入竹沥半合。更煎三两沸。量儿大小。不计时。分减温服。
●五香汤　治小儿一切痈疽肿毒。疮瘰疬瘾疹火瘅赤游等疾。
连翘　木香　沉香　熏陆香（即乳香）　射干　升麻　独活　桑寄生　通草　麝香　丁香（各一两）　大黄（半两）
上㕮咀。三岁用一钱。沥煎汁去滓服。
●蓝叶汤　治小儿疽疮。（方见吴蓝叶散）
●五香连翘汤　治小儿风热毒肿。肿色白。或恶核瘰疬。附骨痈疽。节解不举。白丹走遍身中。疹瘙不已。
●治小儿大肠头恶疮热痈。
用蜣螂白汁敷其上。即安。或烧为末。醋和涂数过。先以盐水洗之妙。
●犀角知母汤　治小儿痈疽。
犀角（镑）　知母（焙）　黄耆（锉）　黄芩（去黑心）　人参　丹参　葛根（锉）　大黄（锉炒）　甘草（炙各一两）　玄参（三分）　麦门冬（去心焙一两半）
上粗捣筛。每服一钱匕。水半盏。入生地黄汁半合。同煎至四分。去滓。食后临卧温服。量儿大小加减。
●漏芦汤　治小儿热毒痈疽。赤白诸丹毒疮疖。
漏芦　连翘（肘后用白薇）　白蔹　芒硝（肘后用芍药）　甘草（各六铢）　大黄（一两）　升麻　枳实（一方不用）　麻黄　黄芩（各九铢）　圣惠方用赤芍二分
上㕮咀。以水一升半。煎取五合。儿生一日至七日。取一合。分三服。八日至十五日。取一合半。分三服。十六日至二十日。取二合。分三服。二十日至三十日。取三合。分三服。三十日至四十日。取五合。分三服。肘后治大人各用二两。以水一斗。煮取三升。分三服。其丹毒须针镵去血。经心录无黄芩。有知母、芍药、犀角各等分。
●黄耆汤　治小儿痈疽、疮疖、肿毒。
黄耆　连翘　升麻　恶实（炒各半两）　玄参　丹参　露蜂房　枳壳（去瓤麸炒）　甘草（炙各一分）
上粗捣筛。每服一钱匕。水七分。煎至四分。去滓。食后临卧温服。量儿大小加减。
●木通汤　治小儿疽疮。
木通（锉）　升麻　赤芍药　黄芩（去黑心）　山栀子仁　麦门冬（去心焙各二两）　大黄（锉炒一两）　枳壳（去瓤炒半两）
上粗捣筛。每二钱匕。水一盏。入生地黄汁半盏。煎至七分。去滓。分温二服。食后临卧服。量儿大小加减。
●治小儿疽瘻。
丹砂　大黄（各三十铢）　雄黄　䕡茹（漆头者各二十四枚）　矾石（马齿者十八铢）　雌黄（二十四铢）　莽草（十八铢）　黄连（三十六铢）
上㕮咀。以猪脂一升三合。微火煎三上二下。膏成去滓。下诸石末。搅凝敷之。
●黄耆汤　治小儿疮肿痈疽。
黄耆（锉）　葛根（锉）　麦门冬（焙去心）　黄芩（去黑心）　犀角（镑）　升麻　甘草（炙各一两）　木香（半两）
上捣筛。每服一钱匕。水七分。煎至四分。去滓。食后服。量儿大小加减。
●黄耆汤　治小儿疽肿及疮疖。身体壮热。口乾心躁。
黄耆（锉半两）　连翘（半两）　川升麻（半两）　玄参（一分）　丹参（一分）　露峰房（一分微炙）　枳实（半两麸炒微黄去瓤）　甘草（一分炙微赤锉）
上罗为散。每服一钱。水一小盏。煎至五分。去滓。放温。量儿大小加减服之。
●犀角散　治小儿疽毒肿硬。壮热大渴。
犀角屑（三分）　葛根（锉半两）　麦门冬（去心焙一两）　川升麻（半两）　木香（半两）　黄耆（锉半两）　黄芩（半两）　甘草（半两微炙赤锉）
上罗为散。每服一钱。水一小盏。煎至五分。去滓。放温服。量儿大小加减服之。
●鸡舌散　治小儿疽疮。
鸡舌香（一两）　木香（一两）　沉香（一两）　麻黄　海藻（洗去咸味）　大黄（炮各半两）
上为捣罗粗散。每服一钱。水一大盏。竹沥三两。点煎至五分。去滓温服。兼放冷。温热淋渫患处。
●清水膏　治小儿疽肿毒坚硬疼痛。攻冲四畔焮赤。宜用抽热毒。消肿气。
羊桃根（锉一两）　川大黄（锉生用一两）　黄芩（半两）　赤小豆（半合）　黄蘖（锉半两）　绿豆粉（半两）
上罗为散。用芸薹菜。捣取自然汁。以蜜少许相调。令稀稠得所。著四畔肿赤处大小剪。生绢上匀摊。可厚一钱。贴之。干即换之。
●天乌散　贴方。
南星　赤小豆　草乌　黄柏（各等分）
上为末。生姜自然汁调贴患处。或用米醋调。尤佳。
●治发背痈疽。
羌活（一两为末）　麝香（少许）　穿山甲（醋炒焦半两）　土龙骨（煅存性半两）
上件。煎麻黄、薄荷酒调。如阴疮头向平者。服之即突。其功效不可具述。若小儿痘疮黑陷者。只一服而起。万不失一。
●龙角散　治小儿痈疽肿疖一切等疮。或发头面。或发虚处。无故身热。微觉憎寒。或有疼处。皆痈疖证也。
地龙（去土一两）　荆芥穗（一两）　甘草（一两）　角刺（三两杵去骨用皮湿秤）
上为末。每服一钱。酒水合半盏。煎至三分。去滓。调入乳香末半钱。加减服。
●又方
忍冬花　甘草　大黄（各等分）
上为末。依前法煎。调乳香末服之。
●黄连散　治小儿疽已溃。
黄连（半两去须）　黄蘖（锉半两）　白芷（半两）
上捣为散。每用鸡子白调。涂于故细布上。贴之。
●又方
白芷（半两）　黄连（半两去须）　地榆（锉半两）　白蔹（半两）
上罗为散。每用鸡子白调。涂于故细布上贴疮。日三四度换之。
●密陀僧散　治小儿疽肿穴后及恶疮脓水。虽软。肌肉不生。
密陀僧（一两）　黄连（三分去须）　槟榔（三分）
上罗为散。用糁疮上。日三用之。
●治小儿疽肿硬。已成脓未成脓。贴熁方。
鹿角屑（烧灰二两）　白蔹（一两）　粗理黄石（三两洗净以酒淬九次）
上罗为散。以醋调稀稠得所。厚涂之。干即更涂。五七度即效。
●松脂饼子　治小儿疽疮久不瘥。
松脂（一两）　熏陆香（一两）
上合研。内少许盐为饼子。贴于疮上。汁出尽。即瘥。
●治小儿痈疽疖毒未破。或脓未溃。憎寒壮热。
用干虾蟆一个。烧灰细研。以猪脂和敷之。
●又方
用败鼓皮不拘多少。烧灰细研。以猪脂和敷之。
●备急神验方　治未结之初。微有头红癗子起隐疼者。急用不语唾。夜半频频涂之。即消散。饮了酒。不可用。若已结成当用。
●治小儿疽肿结硬。已成脓。贴熁方。
用蛇蜕皮贴之。经宿自消。
●又方
用商陆烂捣敷之。
●又方
用芫花捣罗为末。水和如膏涂之。
●又方
用蛴螬研涂之。鳗鲡鱼胆汁及血。各用涂之。并效。

痈疮（附论）  ***************************
夫小儿六腑不和。寒气客于皮肤。寒搏于血。则壅遏不通。稽留于经络之间。结肿而成痈。其状肿上皮薄而泽是也。热气乘之。热胜于寒。则肉血腐败化为脓。脓溃之后。其疮不瘥。故曰痈疮也。
方
●黄芩汤　治小儿痈疮。烦热疼痛。
黄芩（去黑心）　栀子仁　玄参　升麻　大黄（锉炒）　黄耆（锉）　连翘　蓝叶　甘草　芎藭　木香　犀角屑（各半两）
上粗捣筛。每服一钱匕。水半盏。煎至三分。去滓温服。量儿大小加减。
●吴蓝叶散　治小儿心肺热毒攻于诸处。生痈疮。及项腋下有结核。烦热疼痛。不得睡卧。
吴蓝叶（半两）　黄芩（一分）　大青（一分）　犀角屑（半两）　玄参（半两）　川升麻（半两）　栀子仁（半两）　川大黄（三分锉碎微炒）　黄耆（锉半两）　连翘子（半两）　甘草（半两）
上为散。每服半钱。水一小盏。煎至五分。去滓。量儿大小。不计时。分温服。
●黄耆散　治小儿痈疮脓溃。数日不止。致体虚烦热。头痛昏闷。宜服。
黄耆（锉半两）　防风（去芦头半两）　川升麻（半两）　羚羊角屑（半两）　芎藭（一分）　甘草（半两）　地骨皮（半两）　人参（去芦头半两）　白茯苓（半两）　石膏（半两）
上罗为散。每服一钱。水一小盏。煎至五分。去滓。量儿大小。不计时候。分减温服。
●犀角散　治小儿痈肿成疮。脏腑壅滞。
犀角屑（半两）　麦门冬（去心焙三分）　玄参（半两）　赤芍药（半两）　荠苨（半两）　葳蕤（半两）　川升麻（半两）　甘草（一分）　红雪（半两）
上为散。每服一钱。水一小盏。煎至五分。去滓。入竹沥半合。更煎一两沸服。一方无红雪。入硝石末一字。煎溶去滓温服。量儿大小加减。
●麦门冬散　治小儿痈疮。脓水出不尽。心中烦闷不已。
麦门冬（去心焙三分）　紫葛（半两）　黄耆（半两）　川升麻（半两）　犀角屑（半两）　甘草（微炙赤锉半两）　木通（半两）
上罗为散。每服半钱。水一小盏。煎至五分。去滓。量儿大小。不计时候温服。
●大黄散　治小儿痈疮。脏腑壅热。心神烦躁。大小便不利。
大黄（锉炒）　升麻　栀子仁　朴硝（别研）　枳壳（去瓤麸炒）　黄耆（锉各半两）
上粗捣筛。每服一钱匕。水七分。煎至四分。去滓温服。量儿大小加减。
●连翘散　治小儿痈疖等疮。
连翘（一两）　沉香（半两）　白蔹（一分）　朴硝（一分）　川大黄（炮一两）　甘草（一两）
上捣罗为细末。每服一钱。水一小盏。炒麝香一分。煎至五分。食后温服。
●大麻仁丸
大麻仁（二两）　木香（半两）　枳壳（半两麸炒微黄去瓤）　牛蒡子（一两微炒）　甘草（炙微赤锉半两）　川大黄（锉一两）
上罗为末。炼蜜丸如绿豆大。每以热水下十丸。取利为度。更量儿大小加减服之。
●黄蘖散　治小儿一切痈肿毒诸风。神验。
黄蘖（去粗皮蜜炙）　郁金（各一两）　陈橘皮（汤浸去白炒）　人参　葛根（锉各半两）
上捣罗为末。用温水调下一钱匕。量儿大小加减。日三两服。
●大黄散　治小儿痈疮。脏腑壅热太过。心神烦闷。大小便不通。
川大黄（半两锉微炒）　川升麻（半两）　栀子仁（一分）　川朴硝（半两）　葵子（半两）
上捣为散。每服一钱。水一小盏。煎至五分。去滓温服。以利为度。量儿大小。加减服之。
●益母散　治痈疽皆可用。
益母草（烧灰二两）　盐花（炒乾一两）　伏龙肝（半两）
上研为细末。每用一钱。新汲水调稀稠得所。旋取涂上疮口。
●消毒散　治小儿痈疮肿毒热赤。
川大黄（生锉三分）　杏仁（汤浸去皮别研三分）　盐花（二分）
上罗为散。入杏仁。以新汲水和稀稠得所。旋取涂疮肿上。干即易之。以效为度。
●益母草饮　治小儿痈疮肿痛。
用益母草不拘多少。洗锉捣取汁。每服二三分服之。量儿大小加减。以滓敷痈上。干则易之。
●又方
用猪脑涂纸上贴之。干即易。日数遍。
●又方
用芥子烂研。水和。涂纸上贴之。
●又方
用马齿苋捣敷之。
●又方
用地龙粪。新汲水调涂之。一方薄荷汁调涂之。
●又方
用猪胆涂白姜石末和蒜捣封上。
●又方
用马鞭草捣敷之。即消。
●又方
用芸薹菜捣涂之。
●又方
用鸡肠草捣烂敷之。
●又方
用伏龙肝末。以好醋调作膏。涂于故帛上贴之。
●又方
用地松捣烂敷之。干即易之。
●又方
用赤小豆末。以鸡子白和涂之。
●又方
用龙葵菜捣烂敷之。
●又方
用景天草叶烂捣敷之。
●治小儿痈有脓令溃方。
用鸡羽毛七枝。烧末服之。即溃。
●又方
用人乳和面封上。至晚。脓血出尽。
●漏芦散　治小儿痈疮及丹毒疮疖。
漏芦（一分）　麻黄（去根节）　连翘　川升麻　黄芩（各一分）　白蔹（三分）　甘草（一分）　川芒硝（一分）　川大黄（一两锉微炒）
上件药。捣粗罗为散。每服一钱。以水一小盏。煎至五分。去滓。量儿大小。不计时候。加减温服。
●外敷朴硝散
天南星　朴硝　乳香　秋芙蓉叶　木鳖子　当归　无名异　黄蜀葵花（各等分）
上为末。每服用浊酒调敷患处。其痈已熟。即研白丁香少许。津唾调敷绿豆大。其痈自破。宜服排脓托里之剂。
●托里排脓消毒散
大黄　当归　枳壳　桔梗　天花粉　绵头漏芦　甘草（各等分）
上为末。每服一钱。热服。如体虚则不可服。

毒肿（附论）  ***************************
观夫小儿毒肿之候。与风肿不殊。时令人壮热。其邪毒较盛者。则入腹。令人赤色。恶寒。心烦闷而呕逆。气急腹满。有如此状宜速疗之。不尔即杀人也。
方
●五香连翘汤（一名五香散）治小儿风热毒肿。肿色白。或有恶核、瘰疬、附骨痈疽。节解不举。白丹走竟身中。白疹瘙不已。　青木香　熏陆香　鸡舌香　沉香　麻黄　黄芩（各六铢）　大黄（二两）　麝香（三铢）　连翘　海藻　射干　升麻　枳实（各半两）　竹沥（半两）
上㕮咀。以水四升。煮药减半。内竹沥煮取一升二合。儿生百日至二百日。服三合。二百日至期岁。一服五合。一方不用麻黄。
●漏芦散　治小儿壅热在脏腑。皮肤毒肿。或生疮疖。心神烦躁。大小便不利。
漏芦（半两）　白蔹（半两）　黄芩（半两）　麻黄（半两去根节）　知母（锉半两）　枳实（半两麸炒微黄）　川大黄（半两锉碎微炒）　川升麻（半两）　犀角屑（半两）　赤芍药（半两）　川芒硝（半两）　甘草（半两微炙赤锉）
上捣为散。每服一钱。水一小盏。煎至五分。去滓。放温。量儿大小。不计时候。加减服之。
●犀角散　治小儿毒肿。壮热烦闷。
犀角屑（半两）　川大黄（锉一两）　露蜂房（一分微炙）　川升麻（半两）　麦门冬（去心焙半两）　连翘（一分）　川朴硝（一分）　牛蒡子（微炒一分）　甘草（炙微赤锉一分）　枳壳（麸炒微黄去瓤三分）　黄耆（锉半两）
上捣为散。每服一钱。水一小盏。煎至五分。去滓。量儿大小。不计时候。分减温服。
●麝香散　治小儿热毒肿。恐恶气入腹。取利以泄其毒气。
麝香（细研半分）　木香（半两）　沉香（半两）　独活（半两）　桑寄生（一两）　射干（半两）　犀角屑（半两）　川大黄（锉碎微炒半两）　甘草（微炙赤锉半两）
上捣为散。每服一钱。水一小盏。煎至五分。去滓。放温。量儿大小。不计时候。加减服之。
●升麻膏　治小儿诸毒肿。
川升麻（二两）　白蔹（二两）　漏芦（二两）　川大黄（锉碎一两）　川芒硝（二两）　黄芩（二两）　蛇衔草（二两）　蒴藋（四两）　栀子仁（一两）
上细锉。用酒浸一宿后。以猪脂三斤。煎诸药色焦黄。即成膏。以绵滤去滓。倾于磁器中。于毒肿处涂之。即消。
●木香散　治小儿热毒肿贴熁方。
木香（一两）　紫葛（锉一两）　紫檀香（一两）　川朴硝（一两）　赤小豆（一合）　川升麻（半两）　白蔹（半两）　白矾（烧灰半两）
上捣为散。用水调稠。面糊。量肿大小贴之。日二易之。
●大黄散　治小儿热毒肿。解风热肿。令人内消。涂敷之。　川大黄（半两）　槟榔（半两）　川芒硝（半两）　黄连（去须半两）　黄蘖（半两）　赤小豆（半两）
上罗为末。用蜜水调涂患处。日三上。一方有雄黄半两。细研。
●治小儿身上毒肿。肉色赤热。宜贴熁方。
硝石（半两）　川大黄（半两）　绿豆（半两）
上罗为散。每使时。量肿大小。取莙薘根研汁调涂肿上。如有头。即以膏药当心贴之。四畔使散熁之。若无莙薘。用鸡子白或以车前根叶代之。
●治小儿热毒肿。忽发颈项胸背。发即封之。不成脓方。
生地黄（切一升）　豆豉（三两）　川芒硝（五两）
上捣令熟。以敷肿上。厚二分已来。日六七度敷之效。
●治小儿一切肿毒方
川朴硝（一两）　川大黄（一两）
上罗为散。每用冷水调涂于肿处。干即更涂。以毒肿消为度。
●又方
蔓菁根（乾者一两）　芸薹根（乾者一两）
上捣罗为散。以鸡子清调涂之。
●又方
商陆（一两）　芸薹叶（一两）
上捣令烂熟。贴于肿处。频易之效。
●大黄散　治小儿风毒。
白牵牛（一两半炒）　大黄（三钱）　青皮　甘草　朴硝（各一钱）
上为细末。每服一钱。砂糖水调下。

疖（附论）  ***************************
夫小儿肿结长一寸至二寸。名之为疖。亦如痈热痛。久则脓溃。捏脓血尽便瘥。亦是风热之气。客于皮肤。血气壅结所成。凡痈疖捏脓不尽。而疮口便合。其恶汁在里。虽瘥。终能更发。皆变成漏也。
方
●犀角丸　治小儿热肿之气壅结。外攻皮肤。生疖赤肿焮痛。或时烦热。少得睡卧。
犀角屑（三分）　川升麻（半两）　黄芩（半两）　玄参　黄耆（锉半两）　人参（去芦头半两）　皂荚（一两去皮涂酥炙令黄焦去子）　坐挐（半两）　川大黄（锉碎微炒一两）
上罗为末。炼蜜和捣三五百杵。丸如麻子大。每服以生甘草汤下七丸。量儿大小。加减服之。
●地黄丸　治小儿虚热。消疮疖。
生乾地黄（一两）　桂心（半两）　川大黄（锉碎微炒一两）　赤芍药（半两）　赤茯苓（半两）　王不留行（半两）　甘草（生用一分）
上罗为末。炼蜜丸如绿豆大。每服以热水下七丸。量儿大小加减服之。
●硝石散　治小儿疮疖初生。热气始结。疼痛妨闷。涂之便令内消。
硝石（半两）　紫檀香（锉半两）　甜葶苈（生用一分）　芍药（一分）　莽草（一分）　川大黄（半两）　白蔹（半两）
上罗为散。以浆水和稀稠得所。用竹篦子涂于肿上。干即易之。以热退肿消为度。
●乳香膏　治小儿软疖。
乳香（半两）　腻粉（一分）　油（一分）　黄蜡（半两）　松脂（一分）　密陀僧（细研半两）
上先取油煎蜡、松脂、乳香。烊后。下粉、密陀僧。调和成膏。看疖大小。摊膏于故帛上。贴之。
●大黄散　治小儿初生疮疖。五脏壅热。
川大黄（锉炒微黄半两）　栀子仁（一分）　黄芩（半两）　川升麻（半两）　甘草（生用一分）
上罗为散。每服一钱。水一小盏。煎至五分。去滓。放温。量儿大小。分减服之。以利为度。
●治小儿软疖立效方。
百草霜（半两）　盐花（半两）　黄蘖（锉一分）　乳香（一分）　寒食面（半两）
上罗为散。每以醋和涂于故帛上贴之。
●三物散　治鬓边生软疖。名发疖。有数年不愈者。此方妙。
猪颈上毛　猫颈上毛（各一撮烧灰）　鼠屎（一粒）
上为末。清油调敷。或加轻粉尤妙。
●敛疮口方
白芨　赤石脂（研各一钱）　当归（去芦三钱）　龙骨（少许研）
上为细末干糁。
●治小儿敛疖。
豆豉（半两）　盐（半两）　葱白（七茎细切）
上捣作饼子。量疮贴之。如疮大。即以大艾炷灸之效。
●又方
生椒末　面　伏龙肝（以上各等分）
上研为散。以醋和封之。干易之效。
●又方
狗头骨（炙令黄）　芸薹子（等分）
上罗为散。以醋调敷。
●又方
石灰（半两）　乾姜（半两生用）
上罗为散。以生油和捏作碗子。掩在疖上。立瘥。
●治小儿软疖。虽出脓水。热痛不止。
赤小豆（四十九粒）　乳香（半分）　腻粉（半两）
上罗为散。先去脓水。后糁散药于疮上。立效。
●治小儿软疖有脓不出
巴豆（一粒）　豆豉（五十粒）　葱白（一寸）
上同研令烂。涂在疖上。以醋面糊封之。
●治小儿软疖赤肿。疼痛不可忍。
天灵盖（一枚涂酥炙黄）　麻鞋底（一双多年故者烧灰）
上罗为散。每使以油调涂之。
●猪头散　治软疖愈而再作者。
用野蜂房一二个。烧灰存性。以巴豆三七粒。去壳。煎清油三二沸。去巴豆。以油调药敷立效。白矾枯为末。清油调亦效。（此药有验人以猪头为谢故名之）
●又方
用大枳壳一枚。去瓤。令空地上磨。令口平。以稠面糊涂搽四唇。沾在疖上自破。脓流出尽。更无瘢痕。
●又方
用桑螵蛸烧灰存性。以清油调敷。
●又方
用鸡抱卵烧灰存性。为末。入轻粉少许。清油调涂敷。此物难得。只以鸡子抱退壳如上法用。亦可。
●治小儿软疖
用炒油麻从铫中取。乘热嚼吐敷之。
●又方
用生涩柿子连皮薄切。焙乾为末。以少许轻粉和之。以薄薄牛皮胶水调成膏。摊帛上贴之。先用温汤洗净。去脓。可一贴而愈。
●治小儿软疖焮热
用半夏末以水调涂之。干即更涂。
●又方
用葛蔓烧灰。细研封之。
●治小儿疖无头者
用黍黏叶捣烂敷之。
●又方
用雀粪细研。水调敷之。
●又方　用葵子一枚。以水下之。即有头。
●锦鳞膏　治小儿软疖不差。
鲫鱼去鳞。取皮。贴软疖上。极妙。

瘰疬（附论）  ***************************
大凡小儿身生热疮。久不瘥者。后则必生瘰疬。其状如作结核在皮肉之间。三两个相连累也。是风邪搏于血气焮结所生也。
方
●五香膏　治小儿瘰疬。
沉香（半两）　笺香（半两）　木香（半两）　丁香（半两）　麝香（细研半分）　熊胆（一分）　芦荟（一分）　黄丹（二两）　黄蜡（二两）　乱发（一两）　油（半斤）
上药细锉。先以慢火煎油令沸。下乱发。煎令消。即下诸药煎三上三下。以绵滤去滓。下黄蜡。次下黄丹、麝香。搅匀。膏成。以磁合盛。每使先以米泔洗。拭乾。以膏摊于故帛上贴之。
●连翘丸　治小儿瘰疬发寒热。项颈生结核。肿硬如石。腹胁背里有如坚结不通。
连翘（半两）　桑根白皮（锉半两）　犀角屑（半两）　白头翁（半两）　漏芦（半两）　黄蘖（锉半两）　牛蒡子（微炒半两）　川大黄（锉碎微炒一两）　秦艽（去苗半两）　川升麻（半两）
上罗为末。炼蜜和丸如绿豆大。每服以粥饮下五丸。日三服。量儿大小加减。
●犀角散　治小儿瘰疬焮肿疼痛。身体热。大肠壅滞。小便赤涩。心神烦躁。少得眠卧。
犀角（镑屑一两）　恶实（一两）　连翘（二两）　麝香（研一两）　木通（锉一两）　玄参（三两）　沉香（锉一两半）　丁香（一两半）　朴硝（一两）
上粗捣筛。每服二钱匕。以水一盏。煎至六分。去滓。分温三服。早晨日午晚后各一。以利为度。
●木通散　治小儿瘰疬发盛。壮热烦躁。坐卧不安。
木通（锉一两）　大麻仁（一两）　玄参（一两）　川升麻（一两）　败酱（一两）　连翘（一两）　川大黄（锉碎微炒一两）　川芒硝（一两）　犀角屑（一两）
上捣为散。每服一钱。水一小盏。煎至五分。去滓。量儿大小。加减温服。当利下恶物筋膜为妙。
●玄参膏　治小儿脑热结瘰疬。连两耳下肿痛。身体寒热。坐卧不安。饮食不下。
玄参　紫葛　黄药子　大黄（锉炒令黄）　木香　卷柏　芒硝　紫檀香（各一两）
上捣罗为末。以鸡子白调稀稠得所。调于肿上。破时则去芒硝涂之。
●麝香散　治小儿肿结久不消散。成结瘰疬。
麝香（研一分）　牛黄（细研一分）　蜗牛子（炒令微黄一两）　皂荚子（炒一两）　皂荚针（炙黄一两）　薄荷（乾研一两）　雄鸽粪（微炒一两）
上罗为末。炼蜜丸如绿豆大。每服以薄荷汤下七丸。三服。量儿大小加减。
●生肌膏　治小儿瘰疬穴后。
黄丹（半两）　杏仁（汤浸去皮一两）　蛇蜕皮（一条）　黄蜡（半两）　乱发（一两）　菜子油（六两）　皂荚（三寸水浸去黑皮子）
上先取杏仁、蛇皮、皂荚。捣碎后。以菜油于铫子中煎乱发令消。次下杏仁等三味。同煎三上三下。以绵滤去滓。下黄蜡。次下黄丹。以柳篦子不住手搅令匀。候膏成。以磁器盛。于故帛上涂贴之。
●赤小豆散　治小儿热毒风肿。瘰疬内消。
赤小豆（炒）　猪牙皂荚（炙去黑皮并子）　黄药子　硝石　大黄（锉炒）　木鳖子（去壳各等分）
上罗为散。每用。量大小。以不语津唾调涂贴恶核。用鸡子清调涂患处。
●妙圣散　治小儿瘰疬不消。
绵黄耆　连翘（各一两）　鸽粪（烧灰）　川大黄（炒）　犀角屑（各半两）　糯米（半两用斑蟊七个同炒黄不用斑蟊）
上罗为细末。每服一钱。水八分。入酒三二滴。同煎五分去滓。温服。时时呷。
●紫檀散　治小儿瘰疬瘿核。
紫檀香　木香　芒硝　卷柏（各一两）　芍药（半两）　大黄（半两）
上捣罗为细末。每用少许。以鸡子白调和得所。涂患处。
●连翘丸　治小儿瘰疬不消。去除根本。
连翘（一两）　玄参（一两）　糯米（一两）　斑蟊（微炒去翅足二分）　皂角针（半两炙黄）　川大黄（半两锉碎微炒）
上罗为末。炼蜜丸如麻子大。每于空心以生姜汤下二丸。当利下恶物为度。后吃粥一日补之。
●生肌散　治小儿瘰疬成疮。有脓水。
颗盐（一分）　黄丹（半两）　黄蘖（锉一分）　白矾（一分以上四味以磁瓶盛大火烧令通赤细研用）　白蔹（一两）　腻粉（一分）
上罗为散。都研令匀。每贴时。先用温盐浆水洗疮。令净。拭乾。看疮口大小贴之。日一度用。
●密陀僧散　治小儿瘰疬穿溃。脓水不止。
密陀僧（二两）　胡粉（二两）　熊胆（一两）　芦荟（一两）　白芨（一两）　白蔹（一两）
上捣罗为散。敷疮口内效。
●皂荚丸　治小儿瘰疬难消。
皂荚（八两不蛀者水浸一宿去黑皮涂酥炙炒令黄焦）　薄荷（五两）　荆芥（五两）　雄黄（细研半两）　麝香（细研一分）
上罗为末。都研令匀。用白羊肉四两。去筋膜。细切。以蜜炼成。相和。捣三五百杵。丸如绿豆大。每服以薄荷汤下十丸。量大小加减。
●四味大黄饮子　治风热毒气与血相搏。结成核。生于腋下颈上。遇风寒所折。不消。结成瘰疬。久而溃脓成疮。
大黄　甘草　当归　赤芍药
上等分。㕮咀。水煎去滓。大小以意加减。食后服。忌毒物。
●腻粉散　治小儿瘰疬除根本。
腻粉（一分）　黄耆（锉一分）　斑蟊（二七枚去翅足以糯米拌炒微黄）　糯米（二七枚）
上罗为散。每服空腹以温酒调下一字。良久。吃少许醋汤。病随小便中出。量儿大小加减服之。
●治小儿瘰疬已结成。外贴熁方。
水银（一分手心内用津唾研如泥）　粉霜（一分）　砒霜（一分）　燕子粪（一分）　斑蟊（一枚用糯米同炒令黄去翅足用）
上研令匀。用腊月猪脂调和得所。取一小豆大。安在疬子上。以消肿膏药贴之。六七日。当有穴脓水。半月其疬子自出。得以生肌膏贴之。取瘥。
●斑蟊膏　治小儿瘰疬不穴。
斑蟊（二枚去翅足）　松脂（三两）　巴豆（十枚去皮心以浆水煮过与斑蟊研令细）
上先取松脂入铫子内溶化。入斑蟊、巴豆。熬成膏。捏作饼子。热贴在瘰疬上。候穴。用生肌膏贴之。日更换。瘥为度。
●贴散瘰疬神效方
白胶香　海螵蛸（各等分）　降真香（用心无气）
上为细末。糁患处。外以水纸掩之。一夜而退。
●斑蟊丸　治小儿久患疬子未破者。取下。
斑蟊（七枚蛤粉炒去头足）　淡豉（七粒）　轻粉（一钱）
上为末。津唾丸小豆大。十岁十五丸。空心槲皮煎水下。至夜取如鸭子核。如未全退。十日后更取之。
●又方　治久新疬子。
草乌头末。井水调涂。自消。已破者。净洗。先以膏药贴疮口。后以药涂十数次即瘥。如小便涩。以滑石末半钱。灯心汤调下。
●追毒斑蟊膏　治小儿瘰疬结核久不瘥。
斑蟊（二枚去翅足及头炒）　巴豆（二十枚去心浆水煮）　松脂（三分）
上先研二味为粉。次入松脂溶化。搅令匀。更捣一二百杵。作饼热贴在瘰疬上。药力尽。别换。以瘥为度。
●蜗牛丸　治小儿瘰疬内消。
蜗牛子（一百二十枚活者去壳）　薄荷末（二两）　丁香末（半两）
上入乳钵内。同研为丸如绿豆大。每日空心以薄荷汤下五丸。晚再量儿大小加减。
●硇砂丸　治小儿瘰疬连缀如梅李核状。
硇砂　砒霜（各一两）
上研如粉。用糯米饭为剂。捻如小麦粒大。有患者。即烙破。内一丸。五日一换。后用生肌膏。
●麝香散　治小儿瘰疬。
麝香（研一分）　鸽粪（炒三次秤一两）
上件再同研如粉。每服半钱。酒调下。日三服。早晨晚后各一。量大小加减。
●治小儿瘰疬结硬令内消方
腻粉（半两）　鸡子（三枚取白用）
上件和调如稀面糊。以文火炒之。用火箸急搅。勿令黏著铫子。候焦黑色。即住。入上好朱砂半两。同研如面。每服以粥饮调下半钱。五更与服。良久。腹痛便泻出病根如枣核之状。未瘥。即隔日再服之。若已成疮者。宜用后散贴之。
●又方
毒蛇皮（三条）　吴茱萸（半合）
上烧为散。研。以生油调涂之。须用帛子遮药气。不得冲眼。切须忌之。
●蜗牛散　治小儿瘰疬。
蜗牛壳（一两）　真牛乳（半升）
上件入铫中。以慢火上熬令乳尽。取蜗牛壳研如粉。入大黄末一分。更研令细。每服以皂荚子仁汤下半钱。大小便中利出恶物即瘥。
●又方
用皂荚子四十九粒。用手指入竹筒。安得皂荚子垒在竹筒中。紧塞竹筒口。投在混坑中。浸四十九日。取出。洗净。曝乾。捣罗为散。每服以粥饮调下半钱。日三服。量儿大小加减。
●又方
用白花蛇五两。以酥涂炙令黄焦色。捣罗为散。每服。以粥饮调下半钱。三服。量儿大小加减。
●又方
用白殭蚕炒。捣罗为散。每服以温水调下半钱。日三服。量儿大小加减。
●治小儿颈生瘰疬榆皮敷方
用榆白皮烂捣如泥。封颈上频易。
●治小儿瘰疬铅丹涂方
用铅丹三两。以铫子熬。当有脚如黑灰。取脚不计多少。更研如粉。用面脂调涂。以故帛贴。数拭患处。有恶汗出。拭却更贴。半月瘥。内消不作疮。极效。
●防风丸　治小儿瘰疬结核寒热。一名连翘丸。（方见连翘丸）
●皂荚刺散　治小儿瘰疬肿硬。
用皂荚刺一斤。于盆中烧。候火盛时。取牛蒡子半升。撒于火中。与皂荚刺都成灰为度。待冷收之。捣罗为散。每服以井花水调下一钱。日三服。三五日内。有恶物下如胶饧状。下尽即永断根。
●治小儿疬子寒热
用苦晚苗子煮汁服。亦生捣绞汁服。
●治小儿闪癖。头发竖黄。瘰疬羸瘦。
杵林檎末。以和醋敷上。

恶核（附论）  ***************************
夫小儿恶核者。是风热毒气与血气相搏结。成核生颈项边。又遇风寒所折。遂不消不溃。名为恶核也。
方
●五香散　治小儿风热。项边生恶核。寒热肿痛。一名五香连翘汤。（方见五香连翘汤）
●连翘丸（一名防风丸）治小儿无故寒热。强健如故。而身体颈项结核瘰疬。及心腹胁背里有坚核。不痛。名为结风气肿。
连翘　桑白皮（一方用榆白皮）　白头翁　牡丹皮　防风　黄蘖　桂心　香豉　独活　秦艽（各一两）　海藻（半两）
上为末。蜜丸如小豆大。三岁儿饮服五丸。加至十丸。五岁以上者。以意加之。圣济方无桂心。
●丹参散　治小儿风热。项腋下有恶核不消。大便多闭。心神烦热。
丹参（半两）　露蜂房（微炙一分）　川升麻（半两）　防风（去芦半两）　连翘（半两）　黄耆（半两）　川大黄（微炒半两）　甘草（炙微焦半两）　牛蒡子（微炒半两）　枳壳（麸炒微黄去瓤三分）
上捣为散。每服一钱。水一小盏。煎至五分。去滓。放温。量儿大小加减温服。
●玄参丸　治小儿胸间积毒。风气不散。连项生恶核。烦热不已。
玄参（半两）　汉防己（半两）　羌活（半两）　川大黄（微炒一两）　木香（半两）　栀子仁（半两）　赤芍药（半两）　连翘（三分）　川升麻（半两）　牛蒡子（微炒半两）
上罗为末。炼蜜丸如绿豆大。每服以粥饮下五丸。日三服。量儿大小加减。
●升麻散　治小儿项生恶核。壮热不止。
升麻（半两）　射干（半两）　连翘（半两）　犀角屑（半两）　川大黄（微炒半两）　川朴硝（半两）
上捣罗为散。每服一钱。水一盏。煎至五分。去滓。放温。量儿大小分减服之。忌酒面炙煿。
●赤小豆散　治小儿毒风肿。生恶核。令内消。

瘿气（附论）  ***************************
夫小儿瘿气之状。颈下皮宽。内结突起。膇膇然。亦渐长大。气结所成也。小儿啼未止。因以乳饮之。令气息喘逆。不得消散。故结聚成瘿也。
方
●木通散　治小儿瘿气。咽喉肿塞妨闷。
木通（锉）　昆布（洗去咸味）　乾姜（炮治锉）　甜葶苈（隔纸炒令紫色各半两）　羚羊角屑　人参（去芦头）　海藻（洗去咸味）　射干　槟榔（以上各一分）
上罗为末。炼蜜丸如麻子大。不计时候。以温酒下十丸。量大小加减。
●陈橘皮丸　治小儿瘿气。咽喉噎塞。
陈橘皮（汤洗去白瓤焙）　麦门冬（去心焙）　赤茯苓　连翘　海藻（洗去咸味）　商陆（乾者以上各半两）　杏仁（一分汤浸去皮尖双仁麸炒微黄）　羊靥（三枚炙黄）　槟榔（三分）
上罗为末。炼蜜丸如绿豆大。二三岁以温水下七丸。儿大者。绵裹一丸。如皂荚子大。不计时候。含咽津。
●商陆散　治小儿瘿气。胸膈噎塞咽粗。
商陆（微炙一两）　昆布（洗去咸味一两）　牛蒡子（三分）　射干　木通（锉）　海藻（洗去咸味）　羚羊角屑　杏仁（汤浸去皮尖双仁麸炒微黄以上各半两）
上捣为散。每服一钱。水一小盏。入生姜少许。煎至五分。去滓。不计时候。量儿大小。加减温服。
●木通散　治小儿瘿气。心胸壅闷。咽喉噎塞。
木通　海藻（洗去咸味）　昆布（洗去咸味）　松罗　桂心　白蔹（以上各半两）　蛤蚧（一两炙微黄）　琥珀（三分）
上罗为散。每服以牛蒡子煎汤调下半钱。不计时候。量儿大小加减。
●海藻散　治小儿瘿气肿结渐大。
海藻（洗去咸味）　海带　海蛤　昆布（去咸味）　木香（以上各半两）　金薄（三十片）　羊靥（三枚微炙）　猪靥（三枚微炙）
上罗为散。每服以温酒调下半钱。量儿大小加减。日三四服。
●昆布散　治小儿瘿气肿闷。
昆布（洗去咸味）　黄耆（锉）　麦门冬（去心焙）　川大黄（锉微炒）　陈橘皮（汤浸去白瓤以上各半两）　甘草（炙微赤锉一分）　杏仁（汤浸去皮尖双仁麸炒微黄一分）
上捣为散。每服一钱。水一小盏。煎至五分。去滓。不计时候。量儿大小加减。温服。
●半夏散　治小儿瘿气。心胸烦闷。
半夏（汤浸七次去滑）　海藻（洗去咸味）　龙胆（去芦头）　昆布（去咸味）　土瓜根　射干　小麦面（以上各一分）
上罗为散。每服以生姜酒调下半钱。日三四服。量儿大小加减。
●昆布丹　治小儿瘿气不散。
昆布　海藻　草龙胆　甜葶苈（隔纸炒令黑色研各一两）　槟榔　牵牛子（炒各半两）
上捣罗细末。白面糊和丸如黍米大。每服七粒。人参汤下。大小加减服之。
●治小儿瘿气。咽喉噎塞。
昆布（洗去咸味）　海藻（洗去咸味）　诃黎勒皮　川大黄（锉微炒以上各半两）　枳壳（麸炒微黄去瓤一分）　木香（各一分）
上罗为散。炼蜜丸如麻子大。不计时候。以温酒下七丸。量儿大小加减服之。
●又方
羚羊角屑　昆布（去咸味）　桂心　木通（锉以上各半两）　川大黄（锉微炒一两）
上罗为末。炼蜜丸如麻子大。不计时候。以粥饮下七丸。量儿大小。临时加减。
●又方
槟榔（一两）　海藻　昆布（洗去咸味以上各半两）
上罗为末。炼蜜丸如麻子大。不计时候。以温酒下七丸。量儿大小加减服之。
●又方
羊靥（炙令黄半两）　青橘皮（汤浸去白瓤焙半两）　烧银砂锅（半两）
上罗为末。用糯米饭和丸如绿豆大。不计时候。以温酒下五丸。量儿大小加减服之。

风瘙瘾疹（附论）  ***************************
夫小儿风瘙瘾疹者。由邪风客于腠理。搏于荣卫。遂传而为热。熏散肌肉。溢于皮肤。变生瘾疹。状如㾦。乍瘥乍发。痒瘙不时。搔之血出。其痒不已。故名曰风瘙。赤疹者热。白疹者寒。治法不可不察。
方
●蒴藋浴水　治小儿风瘙疹。
蒴藋　防风　羊桃根　石南叶　秦椒（一方用秦艽）　升麻　苦参　茵芋　芫花（一方用茺蔚）　蒺藜　蛇床子　枳壳（一方用枳实）　矾石（各一两）
上㕮咀。以浆水三斗。煮取一斗。去滓。内矾。令小儿沸浴之。
●治疮毒及婴孺风疹。在皮肤不出者。
用景天草生苗叶五大两。和盐三大两。同研。绞取汁。以热手摩涂之。日再。但是热毒丹疮。皆可如此用之。
●治大人小儿风瘙瘾疹。心烦闷方。
以巴豆二两。捶破。以水七升。以帛染拭之。
●五参散　治小儿肺气。瘙痒瘾疹。癣疥。
人参　紫参　白附子（焙裂各二分）　栝蒌根　天麻（各半两）　玄参（锉）　丹参（三分）　沙参（锉碎一两）
上同捣为散。五十日至百日儿。每服一字。二百日至一岁儿。每服一字半。奶汁调下。二岁至三岁。每服半钱。煎金钱薄荷汤下。或枣汤调下。空心午后各一服。如乳母服一钱。温酒调下。
●麝香犀角丹　治瘾疹不瘥。甚者如癞。服之神验。
犀角屑　乌蛇肉（半两酒浸去皮骨）　天麻　白附子　白殭蚕（各半两微炒以上各捣为细末次入）　朱砂　麝香　龙脑（各一钱研）
上件都研匀。炼蜜和丸如黍米大。每服十粒。煎金银薄荷汤下。
●防风汤　治小儿瘾疹风痒。
防风　白茯苓（去黑皮）　升麻　贝母（去心）　蒺藜子（炒去角）　大黄（锉炒）　甘草（炙锉各一分）
上粗捣筛。每服一钱。水七分。煎至四分。去滓温服。食后。日二服之。
●泽兰汤　治丹及瘾疹。入腹杀人方。
泽兰　芎藭　附子　茵芋　藁本　莽草　细辛（各二十铢）
上㕮咀。以水三升。煮取一升半。分四服。先与此药汤。然后作余治。
●麻黄散　治小儿风瘙瘾疹。
麻黄（去根节一两）　川升麻（一两）　葛根（锉一两）　射干（一两）　鸡舌香（半两）　甘草（半两炙微赤锉）　石膏（半两）
上散。每服一钱。以水一小盏。煎至五分。去滓。放温。量儿大小加减服之。
●黄耆汤　治小儿风疹。壮热心躁。
黄耆（锉）　白藓皮（锉）　防风（炙去叉各一两）　枳壳（去瓤麸炒一个）　黄芩（去黑心）　甘草（炙各一分）
上粗捣筛。每服一钱。水一小盏。煎至五分。去滓温服。食后临卧。量儿大小加减。
●防风汤　治小儿瘾疹疮疥。皆宜服之。
防风（一两）　鼠黏子（一两）　荆芥穗（一两）　人参（去芦一两）　甘草（炙）　天麻（各半两）
上捣罗为末。每服一钱。水八分。入生姜薄荷各少许。煎五分去滓。温服。
●犀角汤　治小儿风疹。壮热心躁。
犀角（镑）　升麻　麦门冬（去心焙）　蒺藜（炒去角）　甘草（炙各一分）
上㕮咀。如麻豆大。每服三钱匕。水一盏。煎至五分。去滓。食后温服。更量儿岁数加减。
●茵芋汤　治小儿风瘙瘾疹。心膈烦闷。
茵芋　防风　附子　牡蛎　莽草（各半两）
上细锉和匀。以水一斗。煮取六升。去滓。看冷暖洗浴。一方无茵芋。名莽草汤。各用一两。
●广济疗小儿疹浴汤方。
柳木空中屑（二升）　蒴藋根（切二升）　盐（二合）　栌木（切一升）
上切。以水二斗。煮取一斗。入盐。以洗浴频为之。以瘥止。
●竹沥汤　治小儿壮热瘾疹。已服汤丸不消。宜服。
淡竹沥（一升三合）　葛根汁（一升五合）　牛黄（豆大三颗研）
上相和。儿服一岁至五岁。一合至三合、五合。再服。以意增减之。
●枳实汤　治小儿风疹皮肤肿。
枳实（去瓤炒黄两片）　芍药（一两）
上捣筛。每服一钱匕。水半盏。煎至三分。去滓。入清酒半合。更煎三五沸。分温二服。空心午间晚后各一。更量儿大小加减。
●石南汤　治小儿风疹皮肤肿。
石南叶（一把）　蜀椒（去目及闭口者炒去汗半两）
上以水二盏。取一盏半。去滓。下硝石、白矾各半两。搅令消。以绵搵涂于疹处。干即易。
●治大人小儿皮肤风热。身生瘾疹。
牛蒡子　浮萍
上等分为末。薄荷煎汤。调二钱服。
●治小儿风疹出不止。涂敷方。
景天草（一两一分即慎火草是也）　盐（三两）
上捣细。同绞取汁。以热手摩涂之。日再。
●又方
用白矾熬令汁枯。研为末。酒调。令鸡翎扫涂疹上。一方热酒投化。以马尾搵酒涂之。
●又方　治小儿风瘙瘾疹㾦癗。
用牛膝末。酒服方寸匕。漏疮多年不瘥。捣末敷。亦主骨疽及癞疾瘰疬绝妙。一方温酒调下半钱。
●又方　治小儿手足及身肿方。
用小便温暖渍之良。
●又方
用巴豆五十枚。去心皮。以水三升。煮取一升。以绵内汤中。拭病上。随手消。并治瘾疹。又以大戟煎汤淋三五遍。风毒瘾疹即消。
●又方　治小儿患瘾疹入腹。体肿强而舌乾。
用芜菁子为末。酒服方寸匕。日三。
●又方
用蚕砂三升。以水三升。煮去滓。洗之良。亦治丹毒。
●又方
用车前子为末。粉之良。
●又方
用盐汤洗了。以蓼子挼敷之。
●治瘾疹
用白芷针刺烧存性。为末。温酒调下二钱。又以根叶煮汁洗之。
●又方　治风疹。亦治风热皮肤瘙痒。因而生疮。
用赤石脂不拘多少。研细。每服二钱。荆芥汤调下。食后。荆芥酒调亦得。如气实。用蜜水调亦妙。
●又方　治瘙痒成疮者。
用殭蚕炒黄。末。酒调服立瘥。
●疗丹瘾疹。
用酪和盐热煮。以手摩之即消。
●疗五野鸡病。小儿患赤疹。
用虾捣碎敷之。
●治大人小儿风疹。
用茱萸一升。以酒五升。煮取一升。帛染拭之。
●治肿毒游风。风疹头痛。
用芭蕉根井水敷。又治丹毒。煎汁涂之。
●土砂散　治小儿风疹进退。肿痒。
用土砂、当归等分为末。冷酒调下一钱。兼用涂之。又慎火草生姜及盐同研。搽痒处消。
●又方
用石灰水醋调涂。即消。
●治小儿风瘙瘾疹。心中闷乱。
上川芒硝二两。以清酒三大盏。煎至二盏。放温。洗痒处。燥复洗之。痒瘥乃止。避风。
●又方
用虎睛摩之即愈。
●五香枳实汤　治小儿著风热。㾦癗坚如麻豆粒。疮痒。搔之皮剥汁出。或遍身头面年年常发者。
青木香（九铢）　麝香（六铢）　漏芦（半两）　升麻　黄芩　白蔹　鸡舌香　熏陆香　沉香　防风　秦艽　麻黄（各一两）　枳实（一两半）　大黄（一两八铢）
上㕮咀。以水五升。煮取一升八合。儿五六岁者。一服四五合。七八岁者。一服六合。十岁至十四五者。加大黄半两。水一斗。煮取二升半。分三服之。
●枳实丸　治小儿病风瘙痒痛如疥。搔之汁出。遍身㾦癗如麻豆粒。年年喜发。面目虚肥。手足乾枯。毛发细黄。及肌肤不光泽。鼻气不利。此则少时热盛。解体当风。风热相搏所得也。不早治之。成大风疾。
枳实（一两）　菊花　蛇床子　防风　蒺藜子　白薇　浮萍（各一两）　天雄　麻黄　漏芦（各半两）
上为末。蜜和丸如大豆许。五岁儿。饮服十丸。加至二十丸。日二。五岁已上者。随意加之。儿大者。可为散服。
●治小儿风疹走带方。
姜黄　荆芥　黄连　土朱　赤小豆　烂石膏（各等分）
上为末扑之。
●二圣散　治瘾疹。肌肉青黑。
胡粉（一两）　苦参（一两）
上为末。每服一钱。温酒下。兼涂患处。
●消毒饮　治麻风身或热或不热。遍身红疹。如此者。是麻风。宜朱砂雄黄等分为末。井水调涂。后服药。
牛蒡子（炒六两）　荆芥穗（一两）　防风　甘草（炙）　升麻（各一两半）
上㕮咀。水煎。食后温服。
●又方
用土朱砂酒服。并搽之。


卷四百六·婴孩诸疮肿毒门  ——————————————————————————————————————————————————————————————————————————————————————————

五色丹毒（附论）  ***************************
夫丹之为候。由热毒之气。搏于荣血。而风乘之。所以赤浮肌肉而为之走注也。外因乳母食啖热毒物药。及烘衣不候冷。便与儿服而得之。其证或发于手足。或生于头面胸胁。令儿烦闷腹胀。其热如火。痛不可言。赤肿游去遍体也。汤氏所谓丹有十五种。又有赤游风及熛疮。本事方以十种治之。然丹不特色赤。或青、或黄、或白、或黑。是血热风毒有盛有衰。挟冷挟热。故其色变易又不同焉。要之诸疮皆属于心。心为血之主。血为热之媒。古人以丹命名。盖谓心应火色尚赤。揣本揆元。大概心家血热所致。风以动之。于是游赤而遍体也。蔓衍而不歇则烂肌。自四肢而入腹入肾则杀人。惟初生于胸腹。然后流散于四肢者易愈。
夫小儿五色丹者。由丹发而变改无常。或青、黄、白、黑、赤。此由风毒之热。有盛有衰。或冷或热。故发为五色丹也。赤丹者。由风毒之重。故使赤也。初发疹起。大者如连钱。小者如麻豆。肉上生粟如鸡冠。故谓之赤丹。亦名茱萸丹也。白丹者。由夹风冷之气。故使色白也。初发痒痛。微虚肿。如吹疹。疹起不痛不赤而白也。黑丹者。由风冷伤于肌肉。故令色黑也。初发痒痛或熛肿起微黑色者是也。丹发于肉中。有赤如丹色。大者如手。剧者遍身赤痒。故号天火丹。丹发于两胁及腋下髈上。此谓之殃火丹也。丹发两髈。不过一日便赤黑。谓之神火丹也。丹发赤斑斑如梅子。遍背腹。谓之野火丹也。丹初发。著两腋下、两髈上。谓之家火丹也。丹发如灼。在胁下正赤。初从骼起而长上痛。谓之萤火丹也。朱田火丹者。由丹先发背起遍身。一日一夜而成疮。谓之朱田火丹者是也。丹发两髈里尻间。正赤。流阴头赤肿血出。谓之天灶火丹也。丹发从足趺起。正赤者。谓之废灶火丹也。丹发膝上。从两股起及脐间。走入阴头。谓尿灶火丹也。有肌肉虚者。为风毒热气所乘。热毒搏于血气。则皮肤赤而肿起。其风随气行游不定。故名赤游肿也。
凡患诸瘤肿毒。必须先服升麻饮之类导气药。以散其毒。方可用药调涂。不然恐毒气入腹则杀人也。
凡小儿丹瘤肿毒。赤走引遍身者。乃邪热之毒在表。以磁片刺出紫血。其病立愈。如不愈者。后用凉膈散加大黄、芒硝。利三五行。次用拔毒散扫三五度必愈矣。经曰。丹炼赤瘤。火之色也。相火主之。
凡小儿有赤瘤暴肿。可用黄连通膈丸泻之。后用阳起石散敷之。则肿毒自消。如不消。可用排钉砭刺血出而愈矣。
风热发丹。古方谓小儿得之最忌。以其气血未定。肌肤柔脆。无以胜悍毒故也。是以诸丹不同。其发无定处。俗又谓之溜流走经络。散发肌表。如涂丹之赤。有法可镰泄去毒气。不尔。则丹毒入腹。近心即死。但初发于心头者。不可镰耳。
方
●蓝青散　治丹毒火赤肿。身壮热。百治不瘥。
寒水石（十六铢）　石膏（十三铢）　蓝青（十二铢冬用乾者）　犀角（八铢）　柴胡（一铢）　知母（半铢）　羚羊角（六铢）　杏仁（八铢）　芍药（七铢）　黄芩（七铢）　栀子（二铢）　竹沥（一升）　生葛汁（四合澄清）　蜜（二升）
上㕮咀。以水五升。并竹沥。煮取三升三合。去滓。内杏仁脂、葛汁、蜜。微火煎取二升。一二岁儿。服二合。大者量加之。米饮化下。
●大黄搨汤　治小儿肿丹方。
大黄　甘草　当归　芎藭　白芷　独活　黄芩　芍药　升麻　沉香　青木香　木兰皮（各一两）　芒硝（三两）
上㕮咀。以水一斗二升。煮取四升。去滓。内芒硝。以绵搵汤中适寒温搨之。干则易取。瘥止。
●蓝叶散　治诸丹发热赤肿。
白芷　柴胡　知母　杏仁（去皮尖）　川芎　赤芍药　生地黄　川升麻　生甘草（各一分）　乾葛（一分）　烂石膏　栀子（各半两）　蓝叶（日乾一分）
上锉细。每一钱半。新汲水煎服。热甚。加黄芩、玄参煎服。
●蓝青散　治一切丹毒赤肿。身热如火。已服诸药不退。由风热毒气在于腠理。热毒搏于血。蒸发于外。其皮上热而赤如丹涂之状。故谓之丹。若久不治。则肌肉坏烂。若青气入腹。则杀人也。今以一方同疗之。
蓝青　知母　甘草　栀子（各半两）　黄芩（一两）　杏仁（去皮尖半两）　升麻　柴胡　寒水石　石膏（各一两）　赤芍药（四钱）　羚羊角（三钱）
上㕮咀。每服三钱。水一盏。煎六分。三次温服。
●升麻膏　治小儿一切丹发无常处。体热如火烧。
川升麻　川大黄　景天草　蛇衔草　栀子仁　寒水石　川芒硝　蓝叶　生地黄　芭蕉根　羚羊角屑　梧桐皮（各半两）
上细锉。以竹沥浸一宿。明日漉出。却入铛中。用腊月猪脂一斤。于慢火上熬一食久。承热以绵滤去滓。候冷成膏。以磁合盛。旋取摩之。兼以膏如枣核大。以竹沥调服之。
●升麻膏　治小儿赤毒肿。
川升麻　白蔹　漏芦　川芒硝（各一两）　黄芩　枳壳　连翘　蛇衔草（各一两半）　栀子仁（二两）　蒴藋（二两）
上细锉。以猪脂一斤。入于铛中。以慢火煎诸药令赤色。去滓。放冷。以磁合盛。旋取涂之。
●麻黄汤　治小儿丹毒、风肿及风疹。
麻黄（一两半）　独活　射干　甘草　桂心　青木香　石膏　黄芩（各一两）
上㕮咀。以水四升。煮取一升。三岁儿分为四服。日再。
●升麻黄芩汤（一名蓝叶散）治小儿月内发丹。
升麻　黄芩（去黑心）　犀角（镑）　大黄（锉）　柴胡（去苗）　栀子仁（各半两）　石膏（三分）　甘草（炙锉一分）　蓝叶（切二合）
上捣筛。每服二钱匕。水一盏。煎至半盏。去滓。食后分温二服。再量大小加减。外台秘要。用竹沥四合同煎。
●治小儿恶毒丹及风疹。
麻黄　升麻　葛根（各一两）　射干　鸡舌香　甘草（各半两）　石膏（半合）
上㕮咀。以水三升。煮取一升。三岁儿。分三服。日三。
●治小儿大腹痞满。丹毒寒热。
取狼牙根茎煮服之。
●治小儿冲恶热毒烦闷。及诸热丹毒。
以生银水磨服。功胜紫雪。忌生血。
●内托散
红内消　当归　茄片　甘草节　羌活　黄芩（各半两）　麝香（半钱）
上为末。每服二钱。茄蒂煎汤调成。或生地黄亦可。
●金花散　治一切丹毒。
郁金　黄芩　甘草　山栀　大黄　糯米　黄连
上各一两。为末。蜜和。冷水调。以鹅毛掺上患处。
●淋洗方
防风　桑白皮　黄菊花　丹参　莽草　荆芥　枣木根（各等分）
上锉。煎水。避风浴之。
●大黄散　治小儿一切丹。遍身赤痛。
川大黄（锉微炒半两）　防风（去芦半两）　川升麻（一两）　黄芩（一分）　麻黄（去根节一分）　秦艽（去苗一分）　川朴硝（三分）
上罗捣为散。每服一钱。以水一盏。煎至五分。去滓。放温。不计时候。量儿大小。分减服之。
●防己散　治丹肿候。热毒之气极。与血相搏。而风乘之。故赤肿及游走遍体者。又名赤游风。入腹入肾。则杀人也。
汉防己（半两）　朴硝　犀角　黄芩　黄耆　川升麻（各半钱）
上㕮咀。每服半钱。水一盏。加竹叶煎。去滓。大小以意加减服之。一方加川芎蜜煎。
●升麻饮（一名消毒散）治一切丹遍身。壮热烦渴。赤流初发甚者。
升麻　黄芩　大黄（各一钱）　麦门冬（去心）　葛根　朴硝（研各三钱）
上为细末。和匀。热水调下半钱。一方煎服。无葛根。量儿大小加减。
●黄芩汤　治小儿丹毒遍身。
黄芩（去黑心）　麻黄（去根节）　秦艽（去苗土）　升麻（各一分）　大黄（锉炒）　防风（去芦各半两）
上捣筛。每一钱匕。水七分。煎至四分。下朴硝末半钱匕。去滓。空心分温二服。晚再服。更量大小加减。
●寄生散　治毒肿甚者。
桑寄生　独活　川大黄（各一两）　犀角　朴硝　甘草（各半两）
上捣罗为末。每服一钱。煎五分。去滓。温服。量儿大小加减。
●升麻膏　治小儿赤丹初发。肉色如朱色、如鸡冠。又名茱萸丹。
川升麻　白蔹　漏芦　川芒硝（各一两）　连翘　栀子（各半两）
上锉细。以猪脂半斤。入铛中。用慢火煎诸药令赤色。去滓。放冷。以磁合盛。旋取。每用少许。涂患处。
●升麻汤　治小儿黑丹。以此药搨之。
升麻（二两）　漏芦（二两）　川芒硝（二两）　黄芩（三两）　栀子仁（一两）　蒴藋（半两）
上细锉。和匀。每用三两。以水五升。煎至三升。去滓。微温。以软帛旋蘸搨病上。以消为度。
●牛黄散　退丹毒。
郁金　甘草（炙）　桔梗　天花粉　葛粉
上等分为细末。每服一钱。薄荷汤入蜜调下。
●淋洗方
防风　桑白皮　黄菊花　丹参　莽草
上等分。加荆芥煎汤。浴患处。
●黄耆汤　治小儿丹毒。
黄耆（锉）　蒺藜子（炒去角）　黄芩（去黑心）　大黄（锉焙）　甘草（炙各一分）
上捣筛。每一钱匕。水七分。煎至四分。下朴硝末半钱匕。去滓。食前分温二服。更量儿大小加减。
●吴蓝汤搨方　治小儿发丹毒热痛。
吴蓝　大黄　槐白皮　商陆　榆皮（各二两）
上细锉。每用二两。以水五升。煎至四升。去滓。入朴硝半两。搅匀。以绵二片。浸于汤中。更用搨丹上。日三五度。即瘥。
●祛毒膏（一名祛毒散）治小儿丹黑色。痒痛肿起。
川升麻　漏芦　芒硝（各二两）　黄芩（一两）　栀子（一两）
上为粗末。每用两匙头。以水三盏。煎至二盏。去滓。微热。以软帛旋蘸搨疮上。以消为度。
●治小儿五色丹。
川大黄　黄芩　川芒硝　栀子仁　干蓝叶　商陆（各一两）
上罗为散。以水调涂之。立效。
●治小儿天灶火丹。
荠叶（三分）　赤小豆（一合）　锻鑪门上灰（一两）　青羊脂（三两）　葱白（二茎切）
上相和。捣如膏。摩之。燥更摩之。
●拔毒散　治小儿丹毒肉色变异。或著四肢。或在胸背。游走不定。焮热疼痛。拔毒消肿。散热痛。
石膏（三两）　甘草　黄蘖（各一两）　寒水石（七两）
上为细末。每用水调时服。以鸡翎刷扫。以芭蕉汁调。妙。
●朱黛散　治解丹热诸毒。
青黛　土朱（各一两）　软滑石　荆芥穗（各半分）
上为末。每一钱半。蜜水调下。兼与扑身。
●寒水石散　治角瘅游走不定。焮然赤肿疼痛。用药角归手足上为妙。后取碎。
寒水石　石膏　黄连　黄柏（各一两）
上为末。水调刷。
●治小儿野灶丹。从膝起。荠叶涂方。
干荠叶（末）　香薷（末）　赤小豆（末各半两）　生蒴藋叶茎（细锉一撮）
上细锉蒴藋。入诸药末。和调。如糊。涂丹处。干即易之。以瘥为度。
●治小儿天灶火丹。发尻间。正赤。流阴头赤肿血出。葱荠苨涂方。
葱（五茎和须切碎）　荠苨（五茎生者和梗切碎）　赤小豆（末）　灶门上灰（研各一合）
上合研匀细。以青羊脂三两。调匀。涂之。以瘥为度。
●治小儿天火丹发。遍身赤如绛色。痒痛甚者。
桑根白皮（二两）　丹参（二两）　甘菊（一两半）　莽草（一两）
上细锉和匀。每二两。以水三升。煎至二升。去滓。温暖。避风浴儿。
●枣根汤　治小儿丹发而变改无常。五色丹遍身。宜用洗浴。
枣木根（四两）　丹参（二两）　干菊花（二两半）
上细锉。煎汤。避风冷处浴之。次敷药。每用二两。以水五升。去滓。
●丹毒至效散　治小儿一切丹毒及龙带发作。先服消毒散。次用敷之。
黄丹（一钱）　朴硝（一钱）　赤小豆（两头合者为末半合）
上研令匀。井水调。以鸡毛刷立效。
●麻黄散　治小儿丹毒入腹及下部阴卵。百药不瘥。
麻黄（去根节）　升麻（各半两）　硝石（研一两）
上捣罗为散。每服半钱匕。井花水调下。空心。日晚各一。
●三黄散　贴一切丹肿毒。
大黄　黄蘖　黄连（各等分）
上为末。獖猪胆汁调涂头心及贴脚心。
●又方
硝石、白面等分。研匀。井水调稀。睡时涂脚心效。
●硝石散　治小儿丹发如灼。初从额起至胁下大痛。又名萤火丹。
硝石（半两）　寒水石（一分）　赤小豆（一合）
上捣罗为细末。每用半钱。以冷水调涂患处。一方用猪脂。
●莽草散　治小儿丹发从足趺起。正赤。乃名废灶火丹。
莽草　寒水石　硝石（各半两）
上捣罗为散。每用以新汲水调涂患处。一方每服半钱。一日三服。量儿大小。加减服之。
●慎火草散　治小儿一切丹。通用。
慎火草（半两）　紫葛（半两）　硝石（半两）
上捣罗为散。用冷水调涂之。干即再涂。以瘥为度。
●治小儿黑丹
茺蔚子　蛇衔草　护火草（各二两）
上捣令烂。以鸡子白调涂之。
●治小儿天灶火丹。
细辛（一两）　糯米（一合）　景天草（三两）
上捣如泥。涂丹上瘥。
●白玉散　治赤游丹毒。
白玉（一两）　寒水石（二两）
上为末。米醋调敷贴患处。或肿至外肾。有破处。只用水调亦可。保婴方用白土。无白玉。如干。上用水。鸡翎扫之。
●治小儿天灶火丹。病从髀间起。其小儿未满百日。犯行路灶君。若热流下。令阴头赤肿血出方。
鲫鱼肉（锉五合）　赤小豆末（三合）
上二味同捣。水和敷之良。
●姜矾散　治小儿火丹。并一切风疹赤肿。
生姜（五两切片子）　白矾（二两半同上调日乾不见火）
上为末。生姜自然汁调。鹅毛拂之。又方。牵牛末、薄荷、蜜水调下。食后。大便利是效。
●治小儿丹瘤
绵羊脑子（生用）　朴硝
上调匀。贴于瘤上。
●备急治白丹
苎麻根（三斤连叶）　赤小豆（四升）
上以水三斗煮。浴。日三四遍。浸洗妙。看冷热。避风。
●甘草散　治小儿丹毒。防入腹。
甘草（炙锉一分为末）　麻油（半斤）
上先取油麻去皮。研细。绞取汁一合。调甘草末半钱匕。服。日再服。
●青蓝汁　治小儿丹毒。
青蓝汁（一合）　竹沥（二合）
上和匀。空心温服一合。日晚再服。以瘥为度。
●鲫鱼涂方　治小儿丹毒。遍身绛色。
生鲫鱼（一头三两）　麻油（二两）
上捣鱼令细。入油研匀。涂丹上。日三五度。即瘥。
●梓木灰涂方　治小儿家火丹发如大指。日长一寸。遍著两胁傍。两颊上。
梓木白皮　蓼叶（各一分）
上烧灰研末。以鸡子白调如糊。涂之。以瘥为度。
●猪槽泥涂方　治小儿烟火丹从身起。
猪槽下泥（一合）　生麻油（一两）
上和调如糊。涂之。以瘥为度。
●废砖涂方　治小儿地灶丹从阴下起。入踝骨上。
废灶砖（末）　屋四角茅（烧灰各一两）
上和研匀细。以新汲水调如糊。涂丹。干即易之。以瘥为度。
●戎盐涂方　治小儿鬼火丹发。两臂赤起如李子。及从面上起。
戎盐（二分）　附子（一枚）
上烧过。研细。用雄鸡血调涂丹上。日三五遍。以瘥为度。一方用雄黄半两。
●雌黄涂方　治小儿野火丹发。遍身斑如梅李状。
雌黄　戎盐（研各一两）
上以鸡子白调。涂丹上。日三五次。以瘥为度。一方有雄黄。无雌黄。
●猪屎灰涂方　治小儿白丹。
猪屎灰　鸡子白
上调和如糊。涂之。以瘥为度。
●茅灰涂方　治小儿尿灶火丹从踝及背起。
茅草（屋四角者取烧灰研）　鸡子白
上和调如糊。涂之。以瘥为度。
●拔毒散　治小儿丹发生于两胁及腋下。又名殃火丹。
川朴硝（一两）　栀子仁（一两）
上罗为末。每用半钱。好醋调。涂患处。次用。
●山栀膏　治丹发生于两胁及腋下。乃名殃火丹。
山栀子（四两）　生鲫鱼（半斤）
上药同捣如泥。看丹发处。每用少许。以醋化。涂患处。
●竹叶散　治小儿丹发斑如梅子。遍背腹。乃名野火丹。
青竹叶（二两烧灰）　灶中黄土（一两）
上细研为散。看丹发处。每用少许。以鸡子白调。涂患处。
●赤豆散　治小儿丹发于两髈里尻间。正赤。流至阴处。乃名天灶火丹。
赤小豆（研一分）　伏龙肝（研一分）
上再同研匀。每用一分。以鸡子白调。涂患处。
●二根汤　治小儿丹发膝上。从两股至脐间。走入阴处。乃名尿灶火丹。
桑根白皮　李子根（各四两）
上细锉。每用三匙头。以水两碗。煎至一碗。去滓。看冷热。避风处淋患处。
●硝石散　治小儿一切丹。遍身体热。
硝石（一两）　乳香（一分）
上细研为散。以鸡子白调涂之。
●又方
太阴玄精（一两）　白矾（一两）
上细研为散。以调涂之。
●治小儿白丹方
酸母草　五叶草（各五两）
上捣绞取汁涂之。
●治小儿黑丹
风花石灰（二两）　屋四角茅草（烧灰三两）
上细研为散。以鸡子白调。涂之。日三五度。效。
●治小儿天火丹发。遍身赤如绛色。
虎脂（二两）　黄丹（一两）
上研为膏。涂之即瘥。
●治小儿鬼火丹
景天草（五两）　蛇衔草（三两）
上捣如泥。以鸡血调涂之。
●治小儿野火丹
白殭蚕（二七枚）　慎火草（一两）
上捣令烂涂之。
●治小儿萤火丹
灶中黄土（一合）　生油（二合）
上调如泥。时用涂之。以瘥为度。若痛上阴。不治即杀人。
●治小儿废灶火丹
赤小豆（末一两）　牛角（烧灰二两）
上细研为散。用鸡子白调如泥。涂之。
●治赤游毒肿。此方尤妙于前白玉散。（行在潘术干传。尤妙于前方。只一昼夜消尽。）
用花蕊石散。生姜薄荷自然汁调。鹅毛刷上患处妙。
●治小儿丹毒。及火丹热如火。绕腰者。
用捣马齿苋一握。取汁饮之。以滓敷其上。涂之亦可。
●又方
用煎大豆汁涂之。良。瘥后亦无瘢痕。
●又方
用腊月猪脂和釜下土敷之。干则易。
●治小儿五色丹方。
用猪槽下烂泥敷之。干则易。
●又方
服黄龙汤二合。并敷患处佳。
●治小儿赤丹方。
用芸薹叶捣取汁。服三合。滓敷上良。千金翼以芸薹末。用鸡子白和涂。
●治小儿赤丹斑驳者方。
用唾和胡粉。从外向内敷之。一方粉熬过。
●又方
用锻铁屑。以猪脂和敷之。
●又方
用屋尘。以腊月猪脂和敷之。
●治小儿火丹赤如朱。走皮中方。
用醋和豉研敷之。
●又方
用鲤鱼血敷之良。
●又方
用荏子捣敷之良。亦治天火丹。
●又方
用猪屎。水和。绞取汁。取服少许良。
●治小儿天火毒。肉中有赤如丹色。大者如手。甚者遍身。或痛或痒肿方。
用赤小豆二升为末。鸡子白和如薄泥敷之。干则易便瘥。一切并用此方皆瘥。一方用五合水和。取汁饮一合。取滓涂五心。一方水调。鹅毛拂上。大妙。
●又有鸡冠丹　大者如豆粒。肉上生粟。一名茱萸火。疗同前天火法。
●治小儿骨火毒。其疮见骨方。
用捣大小蒜厚封之。著足踝者是也。
●治小儿殃火丹毒。著两胁及腋下者方。
用伏龙肝为末。油和敷之。干则易。若入腹及阴。以慎火草取汁服之。
●治小儿屎灶丹。初从两股起脐间。走入阴头皆赤色。
用切桑白皮二升。以水二升。煮取汁。浴之良。
●又方
用烧李根为灰。以田中流水和之良。一方半斤。
●治小儿朱田火丹。病一日夜。即成疮。先从背起。渐至遍身。如豆枣大。正赤色者。亦治茱萸丹、五色丹。
用浓煮棘根汁洗之。以成疮者。赤小豆末敷之。未成疮者。鸡子白和豆末以敷。凡方中用鸡子者。皆取先破者用之。完者无力。
●治小儿废灶火丹。初从足趺起。正赤色者。
用枣根煮汁。沐浴五六度。
●治小儿丹毒
用白豆末。水和敷之。勿令乾。
●黄皮散　治小儿遍身火丹并赤游。
用黄皮、山栀子等分为细末。雪水调涂即瘥。又方。绿豆、大黄为末。薄荷蜜水调涂。又方蓝淀涂之。并蓝青汁饮之。
●独效散　治小儿诸丹毒。并赤游肿。
用柏枝研细。涂立效。又涂白矾汁。频刷之。即消。又方。以芒硝泡汤拭之。亦效。
●又方　治小儿丹毒肿痛如火。
用土蜂窝为末。入麝香少许。蜜调涂之。水调与吃尤妙。
●治小儿丹毒入腹。即杀人。
用水苔、生大黄、生菘菜、豆叶蒴藋、浮萍、护火草、五叶藤、苦硝、海藻、菜芸薹、大黄、栀子、黄芩。但得一味。研末。水调敷之良。
●治小儿热丹疮成片。及治大人。
用丝茅草叶破即愈。
●治小儿丹瘤
用萆麻子五个。去皮。研如面一匙。以水调涂之。甚妙。
●又方
用木鳖子新者去壳。研如泥。淡醋调敷之。一日三五次。便效。
●治急救丹毒方
用白扁豆末。水和涂。若入心腹者。以慎火草取汁一盏服。干即末之。水调服。
●本事方　治小儿十种丹瘤肿毒。所起形候。
一、飞灶丹。从顶起。先肿。用葱白研。自然汁涂。
二、古灶丹。从头上红肿痛。用赤小豆末。鸡子清调涂。
三、鬼火丹。从面上起。赤肿。用灶心土末。鸡子清调涂。
四、天火丹。从背起赤点。用桑白皮末。羊脂涂。
五、天灶丹。从两肾赤肿黄色。用柳木烧灰。水调涂。
六、水丹。从两胁虚肿。用生铁末。猪粪调涂。
七、胡吹丹。从脐上起。黄肿。用槟榔末。米醋调涂。
八、野火丹。从两脚赤肿。用乳香末。羊脂调涂。
九、烟火丹。从两脚有赤白点。猪槽下土。清油调涂。
十、胡漏丹。从阴上起黄肿。用屋漏处土。羊脂调涂。
上此十种丹毒。变易非轻。治之或缓。终不能救。余不惜是方。逐一仔细辨认。依方法治之。万不失一。如经三日不治。攻入脏腑。则终不可救治之也。
●治丹瘤方
用大黄、朴硝、大土蜂窠三味为末。篾箍子箍定真赤处。将刀子刺破。令出恶血。然后用井水调涂毒处效。
●又方
用茅屋上经年青苔。焙乾为末。醋调涂赤肿处。消。
●治小儿瘤初发
用麻子擂为浆。井水调下。
●治小儿丹瘤
服托里散、消毒饮。外用白芨、白蔹研为细末。搽无病肉上。而截之。令不得过脚。用紫浮萍烂捣敷瘤上。万不失一。
●治大人小儿缠蛇丹初发便用
用蚯蚓粪、连皮生姜。研烂。敷。即愈。亦治火丹。以水和泥敷之。米醋调亦可。
●又方
用大黄为末。捣烂马齿苋取汁。调涂。已成丹亦治。
●又方
用蓼叶烧灰。鸡子清和。数数涂之。
●又方
用桃仁汤浸去皮。烂捣涂之。又清油调白矾末亦妙。
●治小儿风疹丹
用蜜调赤土朱。入酒二三滴。服之。亦研涂疹上。
●治诸丹
用人参羌活散、惺惺散。夹和用。竹叶煎汤调下。热证加黄芩、玄参。冷证加黄耆、白芷。
●疏风解毒散　治丹毒敷方。
用紫浮萍一碗。活地龙中等者七条。同研细敷之。
●又方
用水藻捣敷。
●又方
用芭蕉根捣汁敷之。
●又方
用蚕砂一升。井水煎温。和蜜洗之。亦治天灶火丹。
●治青白丹毒。痒痛。虚肿如吹。　用灶中黄土一分。豉半分。为末。麻油调敷患处。
●蜞针法
用水蜞数条。以青苔盖覆。或湿纸亦可。去血即消。未消再用。丹毒满身遍黑。入腹入阴难治。
●平血饮　治风热积毒。或发于头面。手足热者。如胭脂色。其热如火。轻轻著手。痛不可忍。
以紫草与犀角消毒饮相间煎服。赤瘅、丹火瘅、紫萍瘅并治。壮热烦渴甚者。加黄芩、麦门冬去心。朴硝各半钱。一方与败毒散和生姜薄荷蝉蜕去足翼。防风去芦细切。煎汤。加天花粉少许。
●又方　治角瘅。
用青黛、土朱为末。井水调。入蜜敷角亦可。
●又方
用黄丹不拘多少。磨刀水调刷。
●治丹毒肿如火
用大黄、朴硝为末。调涂肿处。立效。水苔、生地黄、菘菜、浮萍、栀子。皆可研烂水调敷。
●洗方
用防风、车前、赤豆、灶心土。煎水洗。
●又方
洗角后。用小惊丸压邪。大惊丸镇惊。
●治丹发疼痛
用捣篇竹汁服。一日一两服。立瘥。若未瘥。再服之。
●治赤白游疹及痈疽肿毒
用水蛭十馀条。令啖病处。取皮皱肉白。无不瘥也。冬月无蛭虫。地中掘取。暖水中养之。令动。洗去皮咸。以竹筒盛蛭缀之。须臾便咬血满自脱。更令饥者。崔知悌令两京预养之。以防缓急。收干蛭当展其身令长。腹中有子者去之。此物难死。虽加火炙。亦如鱼子。烟燻三年。得水犹活也。
●治小儿赤游行于体上下至心即死方。
用芒硝内汤中。取浓汁。以拭上。又方以水调涂之。治一切丹毒瘤肿。
●治小儿丹毒破作疮。黄水出。亦治恶疮。
用豉炒令烟绝。为末。油调敷之。
●治小儿丹毒　用柳叶一斤。水一斗。煮取三升。以滓搨洗赤处。日七八度。
●治小儿赤丹不止
用番黄米粉。鸡子白和敷之。
●治丹火恶毒之疮。五色无常。
用蜜和乾姜末敷之良。
●治丹火毒偏身。睡不安。亦治赤流。
用藦萝草捣绞取汁。或捣敷上。随手消。
●治小儿热毒游肿
用故麻鞋、草鞋。和人乱发。烧作灰。醋和敷之。
●治火丹毒
用栀子和水调敷之。一方用醋和涂之。亦治神火丹。
●治五色丹。俗名游肿。若犯。多致危急。不可轻之。
用败蒲席烧灰和鸡子白敷之。
●治小儿赤游。行于体上下至心即死。
用水中苔。捣末。敷上良。
●治小儿暴热。丹毒寒热。腹内热结。
用捣积雪草绞汁服之。
●治小儿丹毒。皮肤热赤。
用寒水石半两。白土等分。捣罗为末。米醋调敷之。愈。
●治白丹
用取白磁末猪脂和敷之。
●治小儿丹毒从脐起方
用伏龙肝。或年深灶下黄土。研为末。用漏水和如糊。敷患处。干即易。以瘥为度。用新汲水调亦可。一方用鸡子白相和涂良。治天灶火丹。风热赤游肿。以猪脂涂之。
●治小儿赤游行于体上下。至心即死。
用蒴藋煎汁洗之。一方捣叶敷之。治丹毒五色者。
●治小儿游丹赤肿
用荞麦面醋和敷之良。
●疗萤火丹从头起
用慎火草捣和。苦酒涂之。
●疗烟火丹。发从背起。或两胁及两足赤如火。
用景天草。（即慎火草）真珠末一两。捣和如泥涂之。
●治小儿赤游。行于体上下至心即死。
用慎火草生一握。捣绞汁。以拭之。搨上。日十遍。夜三四遍。
●治小儿赤丹不止
用胡荽汁敷之瘥。
●疗灶丹从两脚起。赤如火烧。
用五茄皮叶根。烧灰。五两。取锻铁家槽中水和涂之。
●治五色丹游肿。不可轻之。
用牛屎敷之。干则易。
●治赤丹
用研粟米敷之。
●治热游毒赤肿
用栝蒌末二两。酸醋调涂之。
●治小儿丹毒
用青黛和水服之。又以汁敷之。热则易。
●治小儿游瘤丹毒。诸恶疮肿。
用烂捣剪刀草茎叶如泥。敷之。又以此草膏化如糊。以鸡翎扫上。肿便消。殊效。根煮熟。未甚干时。又作果子常食。无毒。
●治小儿丹毒热
用旋覆花根苗捣绞汁服之。
●治小儿风热丹毒疮
用水、甘草同煎。饮服之。
●又方
用杵菘菜敷之。
●治小儿火焰丹。消赤肿。
用老鸦眼睛草根。与木通、胡荽煎汤服。通利小便。
●治小儿丹
用杵黄芩末。水调敷之。
●香栾皮散　治诸肿丹毒。发于四肢腹背头面。或赤或白。或痒或痛。或寒或热。
用香栾皮一两。水一大碗。同煎取半碗。以翎毛刷患处效。
●蛴螬散　治丹走行皮中浸广者。名丹火也。入腹杀人。
用蛴螬乾者为末。油调涂之。以瘥为度。
●泥醋涂方　治小儿胡吹灶丹。从阴下起。
用磨刀水。棚下泥。和醋调膏涂之。干即更涂。以瘥为度。
●铁槽水洗方　治小儿飞灶丹。从项起。
用浸槽中水。日三五度。又方。饮一合。治热毒游肿。
●犬骨灰涂方　治小儿神气丹。从项起。
用犬枯骨为末。以青羊脂调如糊。涂之。日三五次。
●治白丹针挑方
上于儿男左女右大拇指面螺文上。以针挑有筋。断之即瘥。
●羊脂涂方　治小儿伊火丹。从两胁下起。青黑色。
用锻铁下槽中铁屑捣研为末。半两。羊脂二两。猪粪烧灰一两。同研如糊。涂之。以瘥为度。
●治小儿患赤白游疹
用虾蟆捣碎得之。煮熟。色正赤。小儿及鸡狗食之。脚屈不行。
●治一切丹毒
用栀子、大黄、蜜水捣敷。
●治小儿一切丹。遍身体热。
用浮萍草研如泥。敷之。
●又方
用韭畦中土。以水调涂之。
●又方
用粟米水煮浓汁洗之。
●又方
用地龙煮以水。研如泥。涂之。
●治小儿一切丹及诸肿毒
用鼠黏子根。洗去苗土。捣绞取汁。每半合。量大小分减服之。
●治小儿一切丹
用水苔捣烂。频频敷之。
●又方
用景天草捣烂敷之。一方取汁。先微搽丹上。后涂。以瘥为度。
●治小儿丹发恶毒。五色无常。
用青慄球有刺者。捣碎。以水煮洗之。
●治小儿五色丹。遍身热如火烧。绕腰即损人。
用芸薹子一两。以酒一小盏。细研。取汁涂之。
●治小儿火焰丹。消赤肿。
用老鸦眼睛草叶。入醋细研敷。
●治小儿白丹
用兰香末捣烂涂之。
●又方
用蓼叶捣烂涂之。
●又方
用梁上尘以醋和涂之。
●又方
用虎骨烧灰。细研。猪脂和涂之。
●治小儿面身卒得赤丹。或痒或肿起。不速疗之。即杀人。
用羖羊角屑八两。以水五升。煎至一升。绢滤去滓。入炼了猪膏五两。和令匀。敷之。
●治小儿赤丹
用葛勒蔓轻磨破。以醋研诃黎勒涂之。妙。
●治小儿黑丹
用青羊脂熟摩。日三五度。用之。
●又方
用喂猪杓子。炙令热。熨之。
●治小儿天火丹发。遍身赤如绛色。
用鬼木。捣绞汁涂赤处。
●又方
用小儿埋胞衣瓶子中水二合。时时与儿服。及涂身上有毒处。效。
●治小儿殃火丹。生于胁腋下方。
用川朴硝细研为散。每服以竹沥调下半钱。量儿大小。加减服。
●又方
用伏龙肝细研。以生油调涂之。一方鸡子白和敷。
●又方
用浮萍草绞取汁。时时与儿服之。
●治小儿神火丹
用鲫鱼半斤。赤小豆屑三合。捣如泥。涂丹上。唯数涂为良。
●治小儿朱田火丹
用鸡子白涂之。
●治小儿天灶火丹
用车前子末。水调涂之。
●又方
用铁落末。以饧和如膏。涂之。
●治小儿尿灶火丹。
用屋四角茅。烧灰。细研为散。以鸡子白调涂之。
●泽兰汤　治丹入腹。
●治天行热毒。小儿寒热丹毒。
用蓝或青布。水渍取汁。饮之。
●拔毒膏　治小儿丹毒赤肿。及腮颊肿痛。
黄柏（一两）　寒水石（一两）　石膏（半两）　甘草（二钱半）　黄芩（半两）
上为细末。醋调成膏。贴赤肿处。或新汲水调搽亦可。
●葛根白术散　治一切赤白丹肿毒。
白术（一钱）　木香（一钱半）　芍药（一钱半）　枳壳（去瓤麸炒一钱半）　甘草（二钱炙）　茯苓（去皮三钱）　葛根（三钱）
上㕮咀。每服三钱。水一盏。煎至七分。去滓温服。不拘时候。量儿大小增减。
●土黄散　治赤流丹毒。可用一小铍刀刺赤流。去赤晕恶血毒汁。次用此药。
土硝（一两）　大黄（细末一钱）
上二味。相合。新汲水调。搅匀。用鸡毛蘸。时时涂扫。
●解肌散　治火丹。
赤芍药（二钱半）　甘草（二钱）　乾葛（一钱）　麻黄（去节一钱）　黄芩（一钱）　川升麻（二钱）
上㕮咀。每服半钱。桃柳条各七寸。水六分。同煎。温服。如发热气壅。宜先用虎睛丸、麦前散。
●人参散　治赤游丹。
人参（三钱）　蝉蜕（去足十五只）　羌活（二钱）　防风（三钱）　当归（二钱）　粉草（二钱）　全蝎（十只）　茯苓（三钱）　红花（三钱）
上㕮咀。每服用灯心、薄荷、生地黄同煎。
●当归散　治一切风丹火疹。
赤芍药（二钱）　当归（一钱）　地黄（一钱）　紫草（二钱）　麻黄（去节一钱）　羌活（一钱）　桂皮（一钱）　甘草（二钱）
上为末。每服一钱。薄荷叶同煎。
●涂角药
赤小豆　白药子　天花粉　槐花　滑石　黄白皮　寒水石（各等分）
上为末。用生赤芍药、地黄、藕节、雪草捣汁。涂患处。即散。
●治丹毒未见面目。或不当处。不可角退。
牡蛎　青黛　豆粉（各等分）
上为末。用生地黄汁涂角。调敷患处。
●又方
赤小豆　赤芍药（各等分）
上为末。用鸡子清、生地黄、藕汁调涂患处。
●治小儿赤游。行于体上下。至心即死。
以生景天草捣敷疮上。
●治白游、赤游
以死蚕涂之。白游。用白死蚕涂。赤游。用赤死蚕涂。
●治小儿赤游。行于上下。至心即死。
用伏龙肝末。和鸡子白涂。干则易。
●治小儿赤游疹火炎热疮
以马藻捣敷之。生水上。如马齿相连。
●治小儿丹毒脐中起方
以伏龙肝。是年深灶下黄土。研为末。以屋漏水和如糊。敷患处。干即再敷。以瘥为度。用新汲水调亦可。
●治小儿火丹。热如火。绕腰即损。
捣马齿菜敷之。日二。
●治小儿风疾丹毒
以醋汤火煠出。以姜酢食之。
●治小儿丹
以蓝淀敷。热即易。亦和水敷之。
●治小儿丹毒热肿
用赤小豆花煮。顿服之。
●治小儿寒热丹毒。中恶、注忤、痢血。
以草犀根煮汁服之。
●治小儿丹
用桐皮煎水敷之。
●治孩子赤丹不止
用黄米粉、鸡白和敷之。
●治小儿游瘤丹毒
用剪刀草茎叶。烂捣如泥。以冷水调化如糊。以鸡羽扫上。肿便消退。其效殊佳。
●治小儿天火毒。肉中赤。如丹色。大者如手。甚者遍身。或痛、或痒、或肿方。
用生麻油涂之。
●若走行皮中浸广者。名丹火。至腹杀人。
取妇人月水污帛洗取汁。以浴小儿。无此帛。取生鱼鳞以紫草烧末。以鸡子白和。涂令遍。又涂生鱼血。干又涂之。
●又有水丹　由体热遇水湿薄之。结丹。晃晃黄赤色。如有水在其中。忌著眼及阴。疗之如火丹法。

游肿赤痛（附论）  ***************************
夫小儿游肿。由风热客于经络。随气行移。流走肌肤。以致赤肿疼痛。治法当内服药。以涤其蕴热。外敷剂。以散其焮痛。则游肿自消。
方
●升麻膏　治小儿头面肿。及体赤游毒肿痛。起作片。宜用。
升麻（二两）　犀角（镑）　射干　黄芩（去黑心）　栀子仁　玄参（各一两一分）　芍药　大黄　蓝实　羚羊角（镑各一两）　大青（半两）　生乾地黄（二两三分）
上细锉。以猪脂二斤半。入铛中。于慢火上熬。不住手搅。煎成膏。去滓。磁器中盛。取摩肿处。瘥。不拘多少。
●犀角饮　治小儿赤游。皮肤作片。或在头赤肿。此是风热所搏。
犀角（镑）　黄芩（去黑心）　升麻　山栀子仁　黄耆（锉）　牛黄（研）　防己（各一分）　朴硝（三分）
上除牛黄外。粗捣筛。每二钱。匕。以水一盏。煎取六分。去滓。下牛黄一大豆许。分作二服。早晨日晚各一。随儿大小。以意加减。一方为末。煎竹叶汤调下半钱。
●治小儿头面及身体赤肿。起作片。
黄蘖（末半两）　川大黄（末半两）　川朴硝（细切半两）　马勃（一分）　鸡子（去壳三枚）　水银（一分手心内津研令星尽）
上研如膏。每服。用时。先以铍针针破。然后以膏涂之。
●又方
鸡冠花　商陆　紫矿　川大黄（各半两）
上细捣罗为散。以鸡子清。入生油等分。调涂之。干即更涂。
●猪脂膏　治小儿游肿。
猪脂（炼过四两）　附子（去心皮脐）　蜀椒（生去目及闭口者各一两）　食盐（研三分）
上三味为末。入脂内熬过。候冷涂之。以瘥为度。
●又方　治小儿头面身体赤肿。起作片。
栝蒌根（末二两）　伏龙肝（半两）
上细研为散。以醋调涂之。干即再涂。
●治小儿赤游肿。渐长引不止。涂敷方。
牛膝（锉）　甘草（锉各二两）
上捣罗为散。每用二钱。以水一盏。煎至六分。去滓。调灶黄土和涂之。干即易。
●栝蒌散　治小儿风热赤游肿。
用栝蒌锉捣罗为散。以醋和涂之。
●白豆散　治小儿赤游肿。流行于体。若不急治。入腹即死。
用白豆末水和涂之。勿令乾。亦治丹毒。
●治小儿风热赤游肿
用麦面末水和涂之。
●又方
用伏龙肝和鸡子白涂之。干即易。
●治小儿游丹赤肿
用荞麦面以醋和涂之。瘥。
●北梗散　治热毒与血相击。而风乘之。所以赤游肿走。
北梗　天花粉　乾葛　川升麻　川芎　赤芍药　独活　柴胡　甘草
上锉散。每一钱。姜二片。井水煎服。
●水磨膏
泽兰　黄白皮　雄黄　白蔹　白药子　南星　黄丹　赤芍药　赤小豆　青黛　寒水石　硝石
上等分为末。用生地黄、芙蓉叶、鸡子清同研。涂角肿处。立效。
●治惊瘤大如碗者
南星　半夏　赤蔹　蒲黄　黄丹（各等分）
上为末。用生地黄、芙蓉叶同研。敷角肿处。
●又方
金星草根　大蒜　苎根（各等分）
上件捣烂。敷角肿处。
●治惊瘤已熟欲破。用此药点之。
白丁香（即雄雀屎三粒）　醋研。点熟处。即效。
●牛黄散　治三两岁惊风赤瘤。走遍四肢。
牛黄　朱砂　蜗牛肉（糯米炒）　全蝎　天麻　白附子　乳香　殭蚕（炒各一分）　麝香（少许）　螳螂翅（五双）　脑子（少许）
上为末。每服一钱。薄荷汤下。如初生时。用乳香汤调涂口。胎疾永除。
●黄柏散　治丹瘤赤肿。未破。
赤芍药　白药子　小黄柏皮　白芷稍　青黛
上等分为末。用藕节、地黄研汁。调敷肿处。如腐烂。乾粉之。糁药。
白石脂　滑石　五倍子　龙骨　小黄柏皮
上等分为末。干糁患处。
●蝎星丸　治痄[疒/思]风痰。
全蝎（十五只）　南星　白附子　殭蚕　白矾（各二钱）
上为末。蒸饼为丸如粟米大。朱砂为衣。每服用葱白薄荷汤下。仍以青金丹服之。如未见其速效。可加巴豆二三粒。出油。磨霜。和丸。加减与之。疏通宣下。顽痰惊积。泻出白粪。方如退惊。
伏了惊疮便作瘤　血来聚敛大如瓯　一个排脓初试作　又从别处起罗头　风血聚凝坚又硬　肿高不赤养脓头　身作煎寒口常淡　恨啼眼涩鼻清流　小儿瘤肿或成丹　手脚看看渐渐行　用药切须涂肿处　病危还是腹中膨　温中活血十宣散　散血消风败毒寒　肉桂麻黄添莫减　黄耆芍药木香攒　曾见惊瘤归伏肉　更无名手善调安
此候荣卫不和。血气壅滞。热毒流入皮肤之间。肿焮作热。先用神仙膏涂角。次与升麻散加黄芩、麻黄。煎服。解肌汤亦可。
●神仙膏
南星　滑石（等分）　麝香（少许）
上为末。生地黄汁、铁槽泥调成膏。敷之。
●黄耆散　治惊瘤大如碗。实硬如石。难破者。
黄耆　当归　白药子　人参　川芎　桂皮　白芷　甘草
上等分为散。白水煎服。
●十宣散　治冷瘤痈毒。肿起难消者。
木香　人参　当归　川芎　赤芍药　桔梗　白芷　陈皮　大腹皮　黄耆　甘草（各等分）
上为散。每服一钱。苏叶煎。
●水澄膏　治丹瘤痈肿。
寒水石　白药子　何首乌　赤小豆　天南星　白蔹　青黛　滑石　赤芍药
上为末。用槽泥鸡子清调涂肿处。地黄、积雪、藕汁亦可。
●全蝎汤　治小儿痄[疒/思]痰多。
天麻　防风　白胶　甘草　全蝎　苏木　南星（二三片皆生用）
上用水煎。时与少可。
●清毒散　治小儿腮耳颔赤肿、红晕之证。
寒水石（煅）　黄柏末（各一两）　黄丹（炒半两）　朴硝（半两）
上为细末。每服少许。凉水调。鸡翎蘸药扫上。干则再换。可服后药消毒犀角饮。
●消毒犀角饮　治证见前。
牛蒡子（炒研二两）　荆芥（一两）　防风　升麻　豆豉（各五钱）　甘草（五钱）　犀角（二钱）
上㕮咀。每服三钱。水一盏。煎至七分。去滓。温服。乳母亦可服。小儿丹溜毒走注。皆因内积热毒。发为丹证。或在心胸手足皮肤之上。红晕紫黑。悉是血毒。服药决不得效。急宜用剃头快刀刺破红晕。上下皆用刀微刺。则其黑血自出。病自愈矣。可服前消毒饮。脏腑实。加大黄至于一二斤。即安。
又一法。于丹毒红晕多处。以刀刺破些小。却用一双六马儿样内腹空。直至把手上皆空。开一孔。将马儿按在刀刺开处。以口于马儿孔上扎血。口吐出。再扎又吐去。无血则止。其病顿消。
●磨风膏　治赤肿胎毒在腮颈上。
萆麻（去壳）　雄黄（一钱）
上先将雄黄碎研。却将萆麻同研匀。水调搽肿处。
●搜风散　治腮下肿。
大戟　甘遂　大黄　槟榔　牵牛（炒透各一钱）　青皮（半钱）
上为末。每服一钱。用蜜汤下。


卷四百七·婴孩诸疮肿毒门  ——————————————————————————————————————————————————————————————————————————————————————————

赤瘤（附论）  ***************************
夫小儿身上或一片片赤色如胭脂染。及热渐引者。此名丹毒。俗谓之瘤。若因热而得者。色赤。或因风而得者。色白。皆肿而壮热也。可用一小铍刀镰尽去恶血。其毒未入腹者。可疗也。
方
●升麻散　治小儿心热烦躁。遍身赤色如胭脂。皮肤上壮热。
川升麻（半两）　川大黄（半两微炒）　犀角屑（一分）　黄芩（一分）　川朴硝（半两）　栀子仁（一分）　木通（一分）　玄参（半两）　甘草（一分炙微赤）
上捣罗为散。每服一钱。以水一小盏。煎至五分。去滓。放温。不计时候。量儿大小分减服之。
●木通散　治小儿身体赤流。片片赤色如胭脂染。毒气渐引者。
川大黄（半两炒）　川朴硝（半两）　栀子仁（一分）　甘草（一分）　川升麻（半两）　木通（一两）
上捣罗为散。每服一钱。以水一小盏。煎至五分。去滓。量儿大小加减温服。
●大黄散（一名截毒散）治小儿赤流热如火。
川大黄（半两生用）　郁金（半两）　黄蘖（半两）　腻粉（半两）　猪牙皂荚（去皮各半两）
上捣为散。以生油调涂之。一方。无黄蘖。有芍药。
●又方
护火草汁（三合）　赤地利（末一钱）　腻粉（一钱）
上药相和。量儿大小。分减服之。良久泻下血片为效。其滓。敷在赤处亦佳。
●治小儿赤流。半身色红。渐渐展引不止。
川大黄（一两生用）　赤小豆（半合炒令紫色）　川朴硝（三分）
上罗为末。以鸡子清调涂。干则易。
●又方
牛膝（一两去苗）　甘草（半两生用）
上细锉。以水一大盏。煎至五分。去滓。调伏龙肝末涂之。效验。
●又方
李子油（三两）　朱砂（一分末）
上药调如膏。涂之。
●又方
用酱汁涂之。
●又方
用摩萝汁涂赤处。随手便瘥。
●又方
用荞麦面以醋调涂之。不过三两上。瘥。
●又方
用胡荽汁涂之。
●又方
用白矾一两。以水煮。冷热得所。洗之。
●又方
用烧粉家洗瓮水涂之。
●又方
用红蓝花末。以醋调涂之。
●又方
用芸薹叶捣烂涂之。
●又方
用砒霜不限多少。细研。于砚中著水。入霜。以墨浓研。用笔点涂之。良久。以冷水洗。后更涂。以瘥为度。
●又方
用栝蒌根捣末。以醋调涂之。干即再涂。
●又方
用糯米水研如粥。涂。干再涂。
●又方
用粟粉炒令黑。以唾调涂之。
●朱流朱风　针刺流头出血。（点麻油刺用）
朴硝　赤小豆　大黄　薄荷　侧柏
上为末。水调苦菜汁刷赤处周匝。仍服羌活散、柴胡汤。并加荆芥、防风、蝉蜕。仍审虚实用药可也。

身有赤处（附论）  ***************************
夫小儿因汗为风邪毒气所伤。与血气相搏。热气蒸发于外。其肉色赤。而壮热是也。
方
●丹参散　治小儿身上有赤。引于颊上或口傍、眼下。赤如胭脂四上皮即皱剥。渐渐引多。此是心热血凝所为。其治法宜以小刀子。锋头镰破令血出。后宜服此药。
丹参（一分）　黄芩（一分）　麻黄（半两去根节）　葛根（一分）　枳壳（一分麸炒微黄）　犀角屑（一分）
上捣罗为散。每服一钱。以水一小盏。入竹叶十片。竹茹半分。煎至五分。去滓。放温。不计时候。量儿大小分减服之。
●麦门冬散　治小儿身上有赤烦热。
麦门冬（半两去心）　芦根（半两锉）　葛根（半两锉）　犀角屑（半两）　漏芦（半两）　甘草（半两炙微赤）
上捣罗为散。每服一钱。以水一小盏。入竹叶十片。煎至五分。去滓。放温。不计时。量儿大小分减服之。
●铅霜散　治小儿身上有赤瘀肿。或如火丹。烦渴。浑身赤引壮热。
铅霜（半两）　绿豆粉（半两）
上细研为散。以芸薹菜汁调涂之。
●又方
伏龙肝（半两）　乱发（二两烧灰）
上细研为散。以水调涂赤处。效。一方以膏和敷之。
●又方
用桃仁汤浸去皮。研令烂。以面脂和涂。
●又方
用黄蒿穗。以水浓煎汤。入盐少许。温温洗之。
●又方
用白矾细研。以生油调涂之。
●又方
用芭蕉根捣绞汁涂之。
●又方
用水中苔捣末。以水调涂之。
●又方
用川芒硝以水研涂之。
●又方　治小儿身有赤肿起者。
用熬米粉令黑。以唾和敷之。

熛疮（附论）  ***************************
夫小儿熛疮者。由风热毒之气所伤。客于皮肤。生熛浆而溃成疮。故名熛疮也。
方
●栀子膏　治小儿熛疮。
栀子仁　川升麻　犀角屑（各半两）　蛇衔草（三分）　蓝叶（一两）　生地黄（一两）　黄芩（半两）　川大黄（一两）
上细锉。以猪脂一片。同放锅内。以微火煎。令药色变。滤去。以磁盒盛。候冷涂之。
●水银膏　治小儿熛疮。
水银（一两）　腻粉（一分与水银于手掌中以津研如泥）　松脂（一两）　土蜂房（一两）　黄蘖（一两）　川大黄（一两生用）
上捣罗为末。以炼成猪脂一斤。与药末同入铛中。慢熬。令稀稠得所。将水银、腻粉入膏中。搅令匀。膏成。以磁合盛。候冷涂之。不过三五上瘥。
●朱砂膏　治小儿头上熛浆起如钉盖。一两日后。皮面及胸背生疮。
朱砂（半两）　胡粉（二两）　水银（半两）
上点少水。都研令水银星尽。以腊月猪脂三两。入铫子内。慢火上熔化。去滓。入朱砂等搅成膏。以磁合盛。候冷涂之瘥。
●治小儿卒得熛疮赤烂。
用牛粪烧灰。细研。敷疮上。日三用之。
●治小儿疮初起熛浆似火疮。名曰熛疮。亦名烂疮。
用桃仁熟捣。以面脂和敷之。亦治遍身赤肿起。
●又方
用马骨烧灰敷之。
●治小儿卒得熛疮烂疮。
用铁煅淬水中二七遍。以浴儿二三遍。起作熛浆疮。
●生地黄膏　治小儿熛浆疮。毒气发于遍体者。
生地黄　川升麻　蓝叶　栀子仁　川大黄（各一两）
上细锉。以猪脂八两。同于锅内以慢火煎令药色变。滤去滓。以磁合盛。候冷。每用少许。涂患处。

疥（附论）  ***************************
夫小儿疮疥。率因于蛲虫变化而生。小儿多此疾。仍喜生于手足指缝间。浸淫遍体。近暖及衣服过厚。则痒闷不任。搔之。黄汁出。疼痛不止。盖由风热客于脾肺。散于肌肉。熏发皮肤使然（有人来买苦参。欲治疥。不识药性缓急。但问人参可治。浓煎碗服之。须臾大吐涎一盆。三二日。疥即痂矣）。
方
●苦参丸　治小儿风热。肺疳。皮肤生疥。鼻内疮痒。
苦参（四两以酒三升熬成膏）　胡黄连（二分）　楝实（去皮炒）　芜荑（炒）　蜣螂（去足翅炙）　木香（各二两）
上捣罗六味为末。入苦参膏内。和捣。如硬。入蜜少许。和丸如麻子。一二岁儿。每服五丸。食后温水下。更量儿大小加减。
●治小儿疮疥体热。
黄连（去须为末）　糯米粉（各二两）　水银（一两研）　胡粉（炒一两半）　吴茱萸（汤浸炒为末）　赤小豆（为末各一分）
上先以水银和津于手中研如泥。次以猪脂四两。入磁器内。慢火化。去滓。下五味药末。搅匀成膏。先洗疮。拭乾涂之。
●雄黄膏　疗小儿疮疥瘙痒。搔之成疮。脓不止。宜用膏。拭乾涂之。
雄黄（研）　雌黄（各一两）　乌头（一枚）　松脂　乱发（各一鸡子大许）　猪脂（一斤）
上件药。除雄黄、雌黄外。以炼成猪脂一斤。于铛中煎出油。下乌头、松脂、乱发等。候乌头色黑。乱发消尽。膏成。绵滤去滓。入雄黄、雌黄。搅令匀。盛于不津器中。候冷。涂疮上。日三用之。
●黄蘖散　治小儿疥。身上热疮并治之。
黄蘖（一两炙）　黄连（一两去须）　赤小豆（一两）　臭黄（一两）　水银（半两）　硫黄（一分水银结为砂子）
上捣罗为末。与臭黄、水银砂子同研令细。用生油调。日三涂之。效。一方无硫黄。名三黄散。
●黄连散　治小儿疮疥体热。
黄连（去须）　黄蘖（去粗皮炙）　秫米（炒各一两）　赤小豆　腻粉（研各一分）
上捣研为散。油涂旧帛上。先洗去疮痂。封之。
●蛇床子散　治小儿疮疥瘙痒不止。
蛇床子　茱萸（汤浸焙炒）　硫黄（研）　芜荑仁（研各一分）　腻粉（少许研）
上捣研为细末。用油一合。入葱一茎。同煎。候葱黄色。停冷。调药涂之。硫黄同研。
●黄连散　治小儿疥。遍身皆有。疼痒不止。
黄连（二两去须）　胡粉　吴茱萸（一两）　赤小豆（一百粒）　水银（二两与胡粉点少水同研令星尽）
上除胡粉、水银外。捣罗为末。入胡粉、水银同研。令匀。以腊月猪脂和涂之。亦治瘑疮。
●苦参汤　治小儿疥及诸疮。洗浴。
苦参　丹参　苦楝根（各半两）　防风（半两去芦头）　蒴藋根（三两）
上细锉。和匀。以水一斗。煎至五升。滤去滓。于密室中洗浴儿。以故帛拭乾。即涂前膏。
●臭黄膏　治小儿胎中受风。长后身体生疥。瘙痒不止。
臭黄（二分）　硫黄（一分）　葱白（一茎细切）
上研细。用清油一两。入锅子内。熬令热。下少许腊及葱白。次下硫黄、臭黄。搅令匀。膏成。以磁阁中盛。渐渐涂之。
●治小儿疥。痒不止方。
硫黄（二两）　白矾灰（四两）
上细研为散。以乌麻油调如稀面糊。炙令热。薄涂。摩之。
●治小儿疥疮。
用乱发灰以猪膏和涂之。
●治小儿疥。痒痛不可忍。
硝石（一两）
上细研为散。以生油调如膏。每用时。先以故帛拭乾。涂之。
●又方
用羊蹄根捣末。以猪脂和涂之。
●又方
用硫黄细研。以醋调敷之。
●治小儿疥。
用烧竹叶为灰。鸡子白和敷之。日三次。亦治疥疮。
●又方
用臭酥、胡粉敷之。
●治小儿头面疮疥
用麻子五升。为末。以水和绞取汁。与蜜和敷之。若得白犬胆敷。更佳。
●治小儿去疮疥、鬼疰、惊痫
用虎骨煮汁浴。
●治小儿壮热。一切疮疥。皮肤瘙痒。
用梓白皮煎汤洗之。梓白皮有数般。惟楸梓佳。余不堪。
●治小儿疮疥
以茧子蛹汁为汤。浴之。故能杀虫。
●治小儿疮疥
以枕村煮汤。浸洗之。良。

癣（附论）  ***************************
夫小儿体有风热。脾肺不利。或湿邪搏于皮肤。壅滞血气。皮肤顽厚。则变诸癣。或长或圆。渐渐长大。得寒则稍减。暖则痒闷。搔之即黄汁出。又或在面上皮如甲错乾燥。谓之奶癣。此由饮乳乳汁渍著乃生。复以乳汁洗之。即瘥。
方
●雌黄膏　治小儿瘑癣风痒。不计乾湿。瘙痒不绝。
雌黄（研）　黄连（去须）　莽草　蛇床子（炒）　黄蘖（去粗皮炙）　苦参　芜荑（炒各半两）　藜芦　硝石（研各一分）　松脂（二两半）　杏仁（汤浸去皮尖双仁别研如膏一两）
上除雌黄、松脂、杏仁外。捣罗为末。取腊月猪脂入铛中。煎令沸。下杏仁。次下诸药末。搅匀。凝为膏。每用。先以醋泔洗拭乾。涂之。一方。于故帛上贴。日二换之。
●雄黄膏　治小儿癣。久不瘥。
雄黄（细研）　多年薤根　白矾　藜芦（去芦头）　瓜蒂　胡粉（各一分）　水银（三分与胡粉点少水同研令星尽）
上捣罗为末。入胡粉、水银同研。用猪脂调为膏。轻擦涂之。
●附子散　治小儿湿癣。
附子（生用去皮脐）　雄黄（研）　白矾（烧灰研）　吴茱萸（汤浸炒各一两）　米粉（半两）
上捣研罗为散。每日三次。用绵搵扑之。
●白矾膏　治小儿癣痛不止。
白矾灰　硫黄　腻粉（各一钱）　绿矾（半两）　川大黄（一分末）
上药同研为末。以米醋一升。熬如黑饧。收于磁器中。旋取涂之。妙。
●金华散　治小儿一切乾湿疮癣、疳疮等。
黄蘖（末）　黄连（各半两为细末）　黄丹（一两水飞）　轻粉（一钱）　麝香（一字研）
上用研匀。先以温水洗。后贴之。如干癣疮。用腊月猪脂和敷。如无。用麻油亦可。
●桑螵蛸散　治小儿一切疮癣。痒痛不止。
桑螵蛸（十枚烧存性二分）　腻粉（一钱）　麝香（半钱）
上研为散。生油角调。翎扫。候乾。有裂处。再扫。
●青金散　治小儿湿癣浸淫疮。
白胶香（二两研）　蛤粉（半两）　青黛（二钱半）
上研匀为细末。干糁疮上。
●治小儿癣杂疮。
白胶香　黄蘖　轻粉（各等分）
上为细末。以羊骨髓调涂癣上。
●桃红散　治小儿奶癣疮。
明矾（煅二两）　嫩松香（四两末）　黄丹（二两煅）
上为末。用烛油调敷之。
●雄黄散　治小儿乾湿癣。
雄黄　麝香（各一分）
上细研为散。山甲煎油调涂之。干再上。
●治小儿癣不计乾湿。瘙痒不绝。
羊蹄根（一两）　干笋（一两烧灰）
上为末。以麻油调涂之。
●治小儿久癣
独蓄根（去土一把）　附子（二枚去皮脐生用）
上捣令烂。以好酒和涂之。每涂药时。先以皂荚汤净洗。拭乾后用药。日二涂之。
●治小儿乾癣方
水银（半两）　胡粉（一两）
上二件药点少水。同研。令星子尽。以鸡冠血和涂之。
●治小儿诸疮及瘙痒
用羊蹄根取汁。以蜜和匀。先刮疮四边。以药涂之。半日许拭去。更以陈米醋和羊蹄根滓敷疮上。
●又方
用槐白皮五两。锉。以水一升。煎三五沸。候冷数洗之。
●治小儿乾湿癣
用乾蟾烧灰。细研。以猪脂和涂之。
●治小儿癣。久不瘥。
黄矾（一两烧灰）
上细研。每用。先以水净洗。拭乾涂之。
●又方
用薤根以醋捣和涂之。
●又方
用酱瓣、雀粪相和。研涂之。
●又方
用楮树白汁涂之。
●治癣疮内有虫。痒不可忍。兼治湿癣。
蛇床子（一味碾为细末）
上以滓泡汤洗。拿令破。次用腊月猪脂和。敷患处。一日二次用。一方。先煎韭菜汤洗。
●炙甲散（一名前甲散）治眉丛中生疮。名曰炼银癣。
用川山甲前膊鳞。炙焦为末。清油轻粉和敷。
●治小儿湿癣
用桃树青皮为末。和醋敷上。日二。
●又方
用枸杞根捣作末。和腊月猪脂敷之。
●又方
用煎马尿以洗之。甚妙。效。
●又方
上揩破。以牛鼻上津敷之。
●治癣及室女花癣。小儿奶癣。
用韭菜根汁。先搽破。次涂之。
●治襁褓小儿。面上生奶癣
用白胶香碾为极细末。酸浆水调敷。一日两上。
●治小儿奶癣疮
用烧狗屎灰和猪脂涂之。
●摩风膏　治小儿遍身疥癣痒。
苦参　沥青　芜荑（炒）　黄腊（各一钱）　巴豆（五粒去壳）　轻粉（五分）　真麻油（半两）　蝎（二个）
上同油煎至巴豆焦。滤去所煎物。入轻粉和匀。敷疥切效。
●黄连膏　治小儿癣疥赤肿。及湿癣久不瘥。
黄连（去须）　黄蘖（去粗皮炙）　蛇床子（炒）　䕡茹　矾石（炙微别研）　水银（手掌内唾研如泥入膏中各一两）
上捣罗前四味为末。以腊月猪脂四两。同入铫子内。煎四五沸。下矾石末。又煎三两沸。取下。良久下水银。搅如稀泥。候冷。先以清泔皂荚汤洗。拭乾。以火炙痒涂之。日三。
●芍药散　治小儿奶疥癣癞。
赤芍药　黄连　蛇床子
上为末。入轻粉半钱。麻油调涂。洗破立效。忌动风物。
●羊蹄散　治小儿顽癣久不瘥。
羊蹄根（四两锉）　白矾（半两）
上烂研末。入醋小半盏涂。不住手涂之。候觉癣痒至痛即止。至隔日去浴。不过三两次愈。
●绛玉散　治小儿头上并身上疳癣。时复痒痛。皮肤破烂。湿润不可。
黄丹（炒红二两）　绿豆粉（炒黄二两）
上为细末。鸡羽清油调扫于疮上。后掺圣金散。大有神效。
●圣金散
石膏（一两）　黄芩（一两）
上为细末。每用不以多少。乾掺在疮上。复以绛玉散掺。神效。

月蚀疮（附论）  ***************************
夫小儿耳鼻口间生疮者。世谓之月蚀疮。其疮随月生死。因以为名也。世云。小儿见月初生。以手指指之。则令耳下生疮。故呼为月蚀疮也。
凡日月蚀时。忌食饮。腹中生䘌虫及房室。生子不具足。必患月蚀疮。亦不得与儿乳。日月生后乃不忌。令人口臭。齿龈宣露。常有血出。舌上生疮者。皆由犯此所致耳。日月蚀时。须救不救。出行逢暴雨。其救月杖须收取。治䘌之神药。患此者。以之救疗。
方
●水银膏　治小儿月蚀疮。生在两耳上。出脓水不止。
水银（二两）　胡粉（一两点少水与水银同研令星尽）　黄连（二两去须捣罗为末）　松脂（一两）
上入乳钵内。研令匀。以粉疮。若干。用炼成猪脂和如膏。每用先以盐汤洗疮。令净。拭乾。然后涂之。
●治月蚀恶疮　硫黄　䕡茹　斑蟊
上治下筛。敷疮上。乾者。以獖脂和敷之。日三夜一。
●又方
地榆根　蔷薇根　吴茱萸根（各三两）
上治下筛。以盐汤洗疮。敷之。日三。
●白矾散　治疮生于两耳鼻口间。时瘥时发。乃是湿搏血气之所生也。世谓之月蚀疮。随月生死。因以为名。世云。小儿见月初生。以手指指之。则令耳下生疮。
白矾　蛇床子（各一两）　黄连（半两）
上为细末。乾掺疮上。水停涂亦得。一方加黄柏三钱。
●蔷薇散　治小儿月蚀疮。
蔷薇根（一两细锉）　地榆根（锉）　虎头骨（各半两）
上捣罗细末。每用一字。先以温盐汤净洗。拭乾敷之。
●治月蚀疮久不瘥
乾蟾（一枚五月五日者烧灰）　硫黄（一两细研）　白矾（二两烧令汁尽）
上细研为末。用敷疮上。
●治小儿月蚀疮
蜻蜓（一枚）　母猪蹄甲（一枚）　救月杖（一合）
上烧为灰。研为散。以蜜水和涂。
●治小儿耳边鼻下赤烂。湿痒。名月蚀疳疮。
黄丹（煅令赤色一钱）　绿豆粉（一钱）　白矾（一钱飞过）
上研细。干敷疮上。唾调亦可。
●治小儿月蚀疮立效方
败鼓皮（一两烧灰）　虾蟆（一枚烧灰）
上细研为散。炼成猪脂和如膏。涂之即瘥。
●治小儿疽极。月初即生。常有黄水出。
上用酢和油煎令如粥。及热敷之。二日一易。欲重敷。则以皂荚汤洗疮。乃敷之为妙。
●治小儿月蚀疮。随月生死。
上以胡粉如酥敷之。五日瘥。又方。以水和涂之。
●治月蚀九窍。皆有疮者。耳后或耳下。或鼻内生疮是也。
上烧蚯蚓屎末和猪脂膏敷之。清油亦可。
●治小儿初得月蚀疮
用五月虾蟆烧杵末。猪脂和敷之。
●疗月蚀疮。
用虎头骨二两。杵碎。同猪脂一斤熬令骨黄。取疮涂上。
●治小儿初生月蚀疮及恶疮
用蛇蜕皮烧灰为末。和猪脂敷上。
●治小儿月蚀疮
用小麦糵捣罗为末。敷之。
●又方
用黄连为末敷之。
●又方
用胡粉和土等分。研如粉敷之（上用东方壁土）。
●又方
用败鼓皮烧灰。细研。以猪脂和敷之。
●治月蚀疮。
用蟾酥烧灰为末。猪脂和敷之。
●又方　治疮发。
用桃仁捣和荞麦敷。砂糖拂之。

热疮（附论）  ***************************
夫小儿热疮者。是诸阳气在表。阳气盛则表热。小儿解脱。腠理开。则为风邪所客。风热相搏。留于皮肤。则生疮。初作癛浆黄汁出。风多则痒。热多则痛。血气乘之。则多脓血。故名热疮也。
方
●黄芩膏　治小儿热疮黄脓出。
黄芩（一两半）　黄蘖（三两）　栀子仁（三分）　黄连（三分去须）　竹叶（二两）　生地黄（二两半）　胡粉（三分）　川大黄（一两）　水银（一两入水少许与胡粉同研令星尽）
上除水银、胡粉外。并锉如豆大。以新绵裹。用猪脂一斤半。入铛内。于慢火上煎十馀沸。候药色紫。去绵。以布绞取汁。候凝。下水银、胡粉。以柳木箆搅令匀。膏成。以磁合盛。日夜三四度涂之。
●黄芩散　治小儿热疮生于身体。
黄芩（三分）　川升麻（一两）　石膏（一两）　甘草（半两炙微赤）　玄参（半两）　柴胡（一两去苗）　川大黄（一两锉碎微炒）
上捣为散。每服一钱。水一小盏。煎至五分。去滓。令温。量儿大小加减服之。
●栀子膏　治小儿热毒疮。
栀子仁（一两）　川升麻（一两）　犀角屑（三分）　蛇衔草（一两）　蓝叶（切五合）　生地黄（二两）　黄芩（一两）
上细锉。以猪脂一斤半。同入铛中。于微火上煎令十馀沸。滤去滓。膏成。于磁阁中盛。涂于故帛上贴之。
●水银膏　治小儿热疮。
水银　胡粉　松脂（各三两）
上以猪脂四升。煎松脂水气尽。下二物。搅令匀。不见水银。以敷之。
●枳壳散　治小儿身上生热疮。心燥皮肤焮痛。
枳壳（半两麸炒微黄去瓤）　甘草（半两炙微赤锉）　黄连（半两去须）
上罗散。每服以蜜水调下半钱。量儿大小加减。
●治小儿热疮黄脓出
黄蘖（一两锉）　白矾（一两烧令汁尽）
上罗为散。敷于疮上。日三用之。
●又方
黄连（半两去须为末）　腻粉（一分）
上研令匀。以甜菜汁和涂于疮上。日三用之。
●又方　治小儿热疮黄脓出。及治恶疮。
用豆豉炒乾。捣末敷之。
●又方
用伏龙肝捣末。用鸡子白和涂之。
●鸡子膏　治孺子热疮。
以乱发一团。梨许大。鸡子黄煮熟。二物相和。于铫子内炭火上熬。初甚干。少顷发焦。遂有液出。旋取置一磁盏中。以液尽为度。取此液敷热疮上。即以苦参粉之。刘禹锡云。予在朗州生一子。在于蓐中便有热疮。出臀腿间。初生以他药敷无益。日加剧。蔓延半身。壮候至重。昼夜啼号。不乳不睡。予阅本草见发髲云。合鸡子黄煎之。消为水。治小儿惊热。注云。今俗中妪母为小儿作鸡子煎。用发杂熬。久得汁。令小儿服。去痰热。治百病。凡用发皆取梳头乱者。又检鸡子云。治火疮。因而用之。果验。已后用之。无不瘥。
●治小儿热疮。身头热烦。蚀疮。
以梓白皮作汤浴之。并封敷。

脐中疮（附论）  ***************************
夫小儿脐疮者。由初生断脐。洗浴不即拭乾。湿气在脐中。因解脱遇风。风湿相搏。故脐疮久不瘥也。脐疮不瘥。风气入伤经脉。则变为痫也。
方
●治小儿脐疮
黄蘖（一两）　釜底黑煤（三分）　乱发灰（一分）
上先捣黄蘖为末。入二味。合研令匀。以敷脐中。
●治小儿脐赤肿
杏仁（半两）　猪颊车髓（十八铢）
上先研杏仁如脂。和髓敷脐上肿处。
●治小儿脐疮久不瘥
干虾蟆（一两烧灰）　白矾（一分烧灰）
上合研令细。以敷脐上。
●又方
黄连（半两为末）　胡粉（半两）
上合研令细。以敷脐中。
●治小儿脐中生疮
用桑汁敷乳上。便饮之。
●又方
用饮羖羊乳及血。
●治小儿风脐。遂作恶疮。历年不瘥。
用东壁上土敷之。大佳。若汁不止。烧苍耳子粉敷之。
●又方
用干蛴螬虫末粉之。不过三四度瘥。
●治小儿脐不合
用车辖脂烧灰。日一敷之。
●又方
用烧蜂房灰为末。敷之。
●治小儿脐中生疮
用烧甑带灰。和膏敷之。
●白石脂散　治小儿脐汁出不止。兼赤肿。
用白石脂研熬令微暖。以粉脐疮。日三四度。
●治小儿脐风疮久不瘥
用马齿苋叶烧末敷之。
●治小儿疮久不瘥
用龙骨烧灰细研敷之。
●治小儿脐中汁出不止。并赤肿。
用矾烧灰细研敷之。
●治小儿脐肿
用桂心炙令热。熨之。日可四五度。
●治小儿脐疮久不瘥
用虾蟆一枚。烧灰细研敷之。
●又方
用香豉炒令焦。捣罗为末。敷之。
●又方
用伏龙肝细研敷之。
●治小儿脐疮不合
以黄蘖末涂之。

冻烂疮（附论）  ***************************
夫小儿肌肉柔脆。外邪易侵。故风寒搏于肌肉。凝于气血。则致皴裂而生疮。或痒或痛。其状焮肿破出血汁。在两耳或手足间。故谓之冻烂疮。
方
●柏叶膏　治小儿冻烂疮。手足指欲堕。及耳欲落。
柏叶（炙乾为末三两）　麻油（三两）　头发（一团如鸡子大）　盐（研一分）　乳香（研半钱）　蜡（半两）　杏仁（二十枚汤浸去皮尖别研如膏）
上先煎油蜡沸。即下诸药。以发消为度。搅匀。贮磁器中。每用。先以小便洗疮。绵缠手指。挹干。厚涂膏。即以软帛裹之。如脚指相淹处。尤须多用膏裹帛纱厚以绵裹。勿令寒气得入。每两日一洗疮。换药。稍愈后。三四日一换。
●治小儿手足被冻皹裂欲脱方。
川椒　芎藭（各半两）　白芷（一分）　防风（一分）　乾姜（一分）
上捣碎。以水一大盏。煎令浓。去滓。稍热数用涂之。
●白蔹汤　小儿冬日乳母不慎调适。为寒气伤于皮肤。搏于血。令焮肿生疮。俗呼为炼疮。或偏发耳上及手足是也。一名白蔹散。一名黄蘖膏。
白蔹（二两）　白芨（半两）　生麻油（一两生捣烂）
上将白蔹、白芨同捣罗为散。与油同研匀。更入炊莱菔一枚。烂。以酒调如糊。先以童子小便洗手后。涂手上。一方有黄蘖。
●蜀椒散　治小儿冷。手皴折痛。及脚瘃肿硬。宜用淋蘸方。
蜀椒（去目并闭口者炒去汗）　盐（各二两）
上以清酒五升。煎至二升。数蘸之。其药可五六日用。
●附子散　治小儿冷。足烂疮。
附子（生捣二枚）　乾姜（炮二两）
上捣罗为散。入绵中装袜。如有疮脓。即调腊月猪脂涂之。
●小麦汤　治小儿冷。脚或痒或痛。成疮。
小麦（半升）　稻草（三握锉）
上用醋一升。水二升。同煎至二升。去滓。放温。洗足。夜间频洗之效。
●白蔹散　治冻耳成疮。或痒或痛。一名黄蘖散。
黄蘖　白蔹（各半两）
上为末。先以汤洗疮。后用清油调涂。
●獖猪[月臣]膏　治小儿冻耳。并手面皴痛。
用獖猪[月臣]一具。研如膏。入浆水少许。候稀稠得所。先用童子小便洗手面后。以匙抄少许。匀涂手面上。一方以热油浸一宿。洗之。
●蔺花散　治冻疮久不瘥。
用马蔺花子为末。煎汤。带渫淋洗。
●生附散　治脚冻烂成疮。
用生附子半个。去皮脐为末。面水调贴之。立愈。
●治小儿冻疮
用雄雀儿脑髓涂之。立瘥。
●治小儿指冻伤。皲裂肿痛欲堕方。
马粪（十枚）
上以水三升。煮令沸。看冷暖浸之。冷即再暖用之。半日当愈。
●治小儿入水。手足皴裂。肿痛血出。
用生胡麻捣烂涂之。
●又方
用枣煮取肉。研细敷之。一宿后。用甘草汤洗。即瘥。
●又方
用猪脂。日三二度涂之。

阴疮（附论）  ***************************
夫小儿下焦有热。则热气冲阴。阴头或肿。便溺不得。乃至生疮。俗云尿灰火所为也。
方
●粉连散（一名胡连散）治小儿阴肿生疮。
胡黄连　胡粉（各半两）　白矾（一钱煅）
上为末。生油涂调。一方用蛤粉三钱。川乌头一钱为末。以水调涂。一两日即瘥。
●治小儿阴疮及肿。
黄连（去须）　胡粉（各半两）
上等分。以香脂油和敷之。一方以面脂调涂。
●又方
白矾灰（一分）　胡粉（一分微炒）
上同研令匀细。用槐枝煎汁调涂儿阴囊上。
●治小儿阴疮。
用人屎烧灰敷之瘥。
●又方
用狼牙草浓煎汁洗之。
●又方
用狗屎烧灰敷之。用狗骨亦得。
●又方
用猪屎五升。水煮沸。布裹安肿上。
●治小儿阴疮不瘥。
猫儿骨（烧灰）
上细研。水调敷之。
●又方
用狼骨浓煎汁洗之。
●又方
用狐阴茎炙微黄。捣罗为末。以水调敷之。
●又方
用蔓青根捣研敷之。
●又方
用马骨烧灰。研如粉敷之。
●又方
用雄雀粪。以陈浆汁敷之。
●治小儿股间连阴囊生疮。汁出。先痒后痛。愈后复发。以火炙疮。抓去痂令乾。
上以蜂蜜敷却。搜面作烧饼。炙热。以饧糖涂在饼上。乘热熨之。冷则再炙再熨。三度即瘥。
●治小儿阴囊上疮
罂粟壳　蚯蚓粪（葱地内者好）　淡豆豉（各等分）　又用生地黄、薄菏同研匀。敷之。一二次即愈。
●治小儿阴茎上疮
大柏皮　白药　滑石（各等分）
上为末敷之。
●又方　蜂蜜　槐花（等分）　轻粉（少许）
上研敷之。
●治女子阴门疮
桃仁（炒）　杏仁（炒等分）
上件捣烂。敷阴门即效。有叶但採二叶。炙用。
●治小儿㿉卵肿
以狐肉煮汁。任食之良。
●治小儿阴囊忽虚热肿痛
用蚯蚓屎。以生甘草汁调。轻轻涂之。

恶疮（附论）  ***************************
夫小儿气血纯阳。肌肉柔脆。风热邪毒。易以致伤。若荣气不从。逆于肉理。结成悍毒。疼痛肿焮非常。故名恶疮。其候或痒、或痛、或赤。根隐肉硬。不作脓。或穿穴作脓。久不得瘥。治法随内外证疗之。则疮可愈。
方
●神水膏　治小儿恶疮。
密陀僧（半两细研）　栝蒌根（半两）　靛花（半两）　丁香（半两）　附子（半两去皮脐）　麝香（半分细研）　莨菪子（半合水淘去浮者）　皂荚（一挺去皮子）　防风（半两去苗）　朱砂（半分细研）　土花硝（一分）　沙参（半分去芦头）　芎藭（半分）　龙骨（半分）　槟榔（半分）　桂心（半分）　清麻油（一升）　黄蜡（二两）
上罗为末。先以油入铛中。下诸药末。以慢火煎三两沸后。下黄蜡令消。次下麝香。搅匀膏成。以磁阁中盛。但小儿疮不识者。涂于故帛上。贴之。不过三五上。去除根本。
●雄黄散　治小儿恶疮人不识者。
雄黄（半两细研）　赤小豆（半两）　胡粉（半两研入）　吴茱萸（半两生用）　黄连（半两去须）　黄蘖（半两锉）　乾姜（半两生用）　蛇床子（半两）　腻粉（半两研入）
上罗为末。以生油旋调如面脂。涂于疮上。每用。先以槐枝汤洗疮令净。拭乾。然后敷药。
●䕡茹散　治小儿恶疮久不瘥。
䕡茹（一两）　桑螵蛸（一两）　地龙（一两）　乳香（一两）　黄丹（一两）　黄蘖（一两锉细）　麝香（细研）　糯米粉　腻粉（各一分）
上罗为散。每使以井水和砂糖调药敷之。
●大黄汤　治小儿恶疮洗方。
大黄（生锉）　黄连（去须）　黄芩（去黑心）　泽兰　白矾（枯）　石南（各一两）　戎盐（一分）　蛇床子（炒三分）
上粗捣筛。每以二两。用水三升。煮取二升。去滓。适寒温。以绵絮内汤中蘸洗之。日三。
●走马膏　治小儿诸般恶疮。及软疖未穴作脓。攻刺疼痛不可忍。
坐挐（一两）　黄蘖（一两锉）　甘草（半两）　木鳖子（半两）　白狗粪（半两）　绿豆（一两）　石榴皮（一两）
上罗为末。每使取牛蒡根捣取自然汗调药末。涂于疮疖上。三换之。如已破。即不用贴此药。
●茵芋汤　治小儿恶疮浴方。
茵芋（一两）　甘草（锉）　苦参（各三两）　细辛（去苗叶）　黄连（去须各二两）　蕤仁（二十枚去皮）
上粗捣筛。每以三两。用水五升。浸汁。煮取三升。去滓。浴儿。逐日用之。
●甘草散　治小儿恶疮。遍身如麻豆。包裹脓汁。乍痛乍痒。亦治王烂疮。
甘草（锉生用）　芍药　黄芩（去黑心）　白蔹（锉）　黄连（去须）　黄蘖（去粗皮各半两）
上捣罗为细散。用蜜和涂于疮上。日再。亦可汤浴之。
●雄黄膏　治小儿恶疮久不瘥。并瘻疮及疥癣等。并治之。
雄黄（一两研细）　䕡茹（一两）　蛇床子（一两）　矾石（一两锉捣为末）　水银（半两于手掌内以津研如泥）
上罗为末。与水银相和。以腊月猪脂同研如膏。于磁盒中盛。每用。先以泔清洗疮令净。拭乾后。涂疮上。仍以黄蘖末用绵搵扑之。令不污衣。日三两度用之。
●黄连散　治小儿恶疮。焮肿疼痛。
黄连（末一两）　硫黄（一分细末）　腻粉（一分）　松脂（一两）　腊月猪脂（一两）
上先取猪脂入铫子内。以慢火煎令化。去滓。次下松脂。候溶。次下黄连等末。以柳木箆子不住手搅匀。候膏成。以磁盒盛。涂于疮上。日用之。
●黄粉膏　治小儿头上恶疮。
胡粉　黄连末（各一两）　赤小豆（十四粒和黄连）　糯米（二十二粒研）　水银（三分）
上先将水银于手掌中唾研后。却以麻油调药。入水银和涂疮上。
●铅丹膏　治小儿恶疮。
铅丹（十两）　风化石灰　猪脂（各一斤）
上将二味同研。以猪脂搅作饼子。烧通赤。如此五度。药成。捣罗为末。湿疮干贴。如干疮即作膏。用猪脂调纸上贴。
●胡粉散　治小儿恶疮。人所不能知者。
胡粉（炒令黄色五两）　黄连（去须）　黄蘖（去粗皮锉各三两）
上捣罗二味为散。与胡粉相和一处。研匀。敷疮上。日再。立验。
●集验黄连胡粉膏　治小儿恶疮。
●又方
腻粉（三分）　黄连（去须三分）　蛇床子（二分）
上捣为散。每使时先用温盐汤洗疮令净。拭乾。以生油涂调之。不过三五上。永瘥。
●治小儿诸般恶疮
土藜芦（取皮焙乾为末别研入）　不夹石雄黄　轻粉　水粉　蚌粉（等分）
上和匀。先用鲫鱼一斤。入真清油内煎。候热。去鱼。以油摊冷。涂药敷疮。三日后。以葱汤遍身洗浴。所穿衣服。并脱去净去。乳母忌油腻、肥汁、烧酒、煎炙及热物等。立效。癣疮用真米醋调。立效。
●治恶疮久不瘥。
五倍子　海螵蛸（等分为末）　加白胶香
上先煎葱椒汤洗。次掺患处。即成黶子。仍服四顺饮。忌毒物。
●治身面卒生诸恶疮。
胡粉（一两）　水银（一两）　黄连（去须为末一两）
上为末。敷之。疮干则和猪膏敷之。一方用蜜调敷瘥。
●又方
用蛇蜕皮烧灰猪膏和敷之（猪膏须用腊月者妙）。
●又方
用烧鸡子壳。猪膏和敷之。
●治身有恶热气数起疮者。
用熬豉令黄。研末敷之。兼数煮桃叶浴之。
●治小儿恶疮人所不识者。
用虾蟆一枚。烧灰。捣罗为细散。入麝香一分。一处同研匀。干敷上。
●又方
用柳枝叶三握。锉。用水五升。煮至三升。去滓。入盐少许。淋洗疮上。
●治小儿恶疮
楸树叶（一两乾者）　乾漆（一分捣碎炒令烟尽）
上罗为散。以大麻油调涂。日三用之。
●又方
藜芦（一两去芦头烧为灰）　虎头骨（一两烧灰）
上研为散。以腊月猪脂调涂。日三用之。
●治小儿恶疮及沙蝨、水弩、甲疽。凡是恶疮并用此方。
用蜣螂十枚。端午日收者佳。捣罗为末。以生油调敷之。立效。
●治小儿卒得恶疮。不可名识。宜用此方。
用淡竹叶二两。烧为灰。细研。以鸡子黄调涂之。
●又方
用马骨烧灰细研。以腊月猪脂和涂之。
●又方
用头垢腻以腊月猪脂和涂之。
●治小儿身上恶疮
用皂角水洗。拭乾。以阙油麻捣烂。频敷即瘥。
●治小儿身中恶疮
用竹笋煮汁。自澡洗。又烧笋皮作灰敷之。
●治小儿恶疮匝身。众药所不能疗者。
用取父根洗取汁。以浴儿。勿使母知。良。
●治恶疮有死肉者。追脓。
白丁香　轻粉　粉霜　雄黄　麝香（各一钱）　巴豆（三个去油）
上同研细。新饭和作锭子用之。
●诸般恶疮生脓者。及疮疹后脓水不干者。贴衣及流脓成片难痊。逐年复发。及热疮诸药不效。悉治之。
川黄连（二两晒乾碾末）　轻粉（少许）
上用香油稠调黄连。摊于瓦碗内。却收蕲艾。揉软。烧烟。覆碗在烟上熏之。艾三团为度。令热透碗底。候覆碗冷。再用香油旋化开。入轻粉调匀。敷于疮上。日换二次。三日即平。若小儿头疮加松香在内同敷。

鱼脐疮（附论）  ***************************
夫小儿鱼脐疮者。此疮头黑。深破之。黄水出。四畔浮浆起。狭长似鱼脐。故谓之鱼脐疮也。
方
●治小儿鱼脐疮。
芫花根（二两细碾）　猪牙皂角（五挺）　黑豆（三合）　白矾（三两烧灰尽碎）
上药用醋七升。先浸芫花根及皂角、黑豆三日。于釜中以文火煎至二升。去滓。后却于别铛中煎至一升。入白矾灰。搅令匀。膏成。以磁盒盛。摊于故帛上贴。
●又方
蛇蜕皮（一两炙微黄）　鸡子（一枚打碎取清）
上以水一大盏。煎蛇皮至五分。去滓。入鸡子清搅令匀。更煎三两沸。放温。量儿大小分减服之。
●又方
用腊月猪脂并髓。以鸡子清调令匀。涂之。
●又方
用寒食饧烧灰。细碾敷之。
●又方
用白莴苣。捣取汁。先以针刺疮上及四畔。滴汁于疮中。即瘥。
●又方　治疮头黑。深破之。黄水出。四畔浮浆起。四角长似鱼脐。及身体生疮。一云鸡清方。
用蛇蜕皮烧灰存性。碾细。以鸡子清调涂于疮上。
●又方
上当疮上切大蒜片子贴。以艾灸二七壮。换蒜。灸毕。碾豆豉厚罨。定效。

浸淫疮（附论）  ***************************
夫小儿五脏有热。熏发皮肤。外为风湿所折。湿热相搏。身体发疮。其疮初出甚小。后有脓汁。浸淫渐大。故谓之浸淫疮也。
方
●苦瓠散　治小儿浸淫疮渐展不止。身体风湿发疮。脓汁浸淫渐大。
苦瓠（二两）　蛇蜕皮（半两烧灰）　露蜂房（半两炙）　梁上尘（一合）
上为细末。以生油涂调故帛上贴。乾癣宜用羊蹄根绞自然汁调二粉涂之。湿癣宜用青金散贴之。
●治小儿浸淫疮
韶粉　蛤粉（等分）　轻粉（少许）
上碾匀。以腊月猪脂调涂。
●治小儿浸淫疮在头面耳者
石绿　香白芷（各等分）
上为细末。先以甘草煎汤。洗净。乾掺疮上。一方。用麻油调敷疮上。即日愈。
●治小儿浸淫疮。渐展不止。
鲫鱼（一枚长三寸者）　豆豉（一合）
上捣如膏涂之。亦疗马鞍疮。若或先起四肢。渐向头面者。难治也。
●治小儿浸淫疮
灶中黄土　发灰
上等分为末。以猪脂和涂之。
●又方
用鸡冠血涂之。
●又方
用鲫鱼膏涂之。
●又方
用生鲫鱼薄切大片。和盐涂之。
●又方
用胡燕窠烧灰。以水和涂之。
●治小儿浸淫疮。疼痛不可忍。发寒热。
用刺蓟末。新汲水调敷疮上。干即易之。

漆疮（附论）  ***************************
夫人无问男女大小。有禀性不耐漆者。凡是见漆及新漆器。便著漆毒。令头面身体肿。起瘾疹色赤。生疮痒痛者是也。
方
●蓝叶散　治小儿漆疮。四肢壮热。
蓝叶（半两）　麦门冬（半两去心）　川升麻（半两）　犀角屑（三分）　木通（半两锉）　茯神（半两）　马牙硝（三分）　甘草（半两炙微赤）
上捣罗为散。每服一钱。以水一盏。煎至五分。去滓。放温。量儿大小。加减服之。
●又方
木通（一分锉）　川升麻（一分）　川大黄（三分锉炒）　木防己（一分）　川朴硝（三分）　桑根白皮（半两锉）
上捣粗罗为散。每服一钱。水一小盏。煎至五分。去滓。放温。量儿大小。加减服之。
●化毒散　治男女有禀性不耐漆者。见生漆及漆器。便著毒生疮痒痛。
木通（一两）　蓝叶　麦门冬　犀角屑　马牙硝　甘草（炙各一分）
上捣罗粗散。每服一钱。以水一小盏。煎至五分。去滓温服。量儿大小。加减服之。
●柳枝膏　治漆疮四肢壮热。
垂柳枝（五两）　苦参（二两）　黄芩（一两）
上锉为粗末。每用三匙头。以水两碗。煎至一碗。滤去滓。碾入好墨半匙头。拌令匀。再熬成膏。以磁盒盛。候冷。每用少许。涂于疮上。一方用黄连一两。
●又方
用浓煎蔓菁汤。看冷热洗之。
●又方
用川芒硝细碾。捣鸡肠草汁和涂之。
●又方
用蟹二枚。生者。捣烂。以水二合。同绞取汁涂之。
●又方
用糯米嚼令烂。涂之。
●又方
用浓煮柳叶汤。看冷热洗之。
●又方
用茅香渍汁。频洗之。
●又方
用小麦面捣末。以鸡子白和。涂之。
●又方
用羊乳汁涂之。
●又方
用磨刀石下泥涂之。
●又方
用浓煎荷叶汤。看冷热频洗之。
●又方
用贯众捣末。以生油调涂之。
●又方
用猪脂涂之。
●又方
用马尿洗之。
●又方
用薤白生捣如泥。涂之。煮汁洗之。亦佳。
●又方
用煎浓黄栌汤。看冷热洗之。
●又方
用菜子油涂之。
●又方
用浓煎新糜帚汤。看冷热洗之。
●又方
用捣韭汁涂之。


卷四百八·婴孩诸疮肿毒门  ——————————————————————————————————————————————————————————————————————————————————————————

王烂疮（附论）  ***************************
夫小儿脏腑有热。热熏皮肤。外为湿气所乘。则变生疮。其热偏盛者。其疮发势亦盛。初生如麻子。须臾渐大。汁流溃烂。如汤火所灼。故名王烂疮也。
方
●芍药散　治小儿王烂疮。一身尽如麻子。有脓汁。乍痛乍痒。或时壮热。（方见本门恶疮类）（方见甘草散）
●治小儿王烂疮。
用萝卜根烧灰。敷之佳效。
●秫米散　治小儿王烂疮及恶疮。
秫米　竹条（等分）
上烧灰。细碾为末。以田中禾下水调之。
●黄连散　治小儿王烂疮。初患一日。肉色变。二日疱浆出。或四畔时赤。渐若浆匝身。即不可疗。其状如汤火伤。宜速用此药。
黄连末（一两）　胡粉（一两）
上细碾令匀。以生油涂之。
●治小儿王烂疮。
四交道中土　灶下土
上各等分为末以敷。亦治夜啼。
●治小儿王烂疮初起。疱浆似火烧疮。宜用此方。
桃仁（汤浸去皮）
上捣令细。以面脂和涂之。
●又方
用吴茱萸酒煎汁涂之。
●又方
用赤地利捣末。以酥和涂之。
●又方　用烧艾灰敷之。如疮干。即以生油调涂之。
●又方
用烧牛屎敷之。亦可灭瘢痕。亦治瘭疮。

头面身体生疮（附论）  ***************************
夫小儿脏腑热盛。热气冲发皮肤。而外有风湿折之。与血气相搏。则生疮其壮。初赤起㾦癗。后乃生脓汁。随瘥随发。或生身体。或生头面。或身体头面皆有也。
方
●大黄汤　治小儿上下生疮。
芍药　黄连（五两）　黄芩（各三两）　苦参（八两）　大黄（二两）　蛇床子（一升）　黄蘖（五两）　菝葜（一斤）
上㕮咀。以水二斗。煮取一斗。以浸浴儿。
●吴茱萸散　治小儿头面风疮。及身上或如麻豆多痒。
吴茱萸（半两微炒）　赤小豆（半两）　熏黄（半两碾入）　鸽粪（半两微炒）　葶苈子（一分微炒）　藜芦（一分）　皂荚（一钱烧灰）　白矾灰（半两）
上罗为散。以生油旋调涂疮上。以瘥为度。
●漏芦散　治小儿头面身体生赤疮。湿痒。黄水不止。
漏芦（一分）　当归（一分微炒）　黄蘖（一分锉）　黄连（一分去须）　五倍子（一两烧令烟尽）　麝香（一分碾细）　腻粉（二钱碾入）
上罗为散。入碾了药。更碾匀。每用时。先暖盐浆水洗疮。令净。拭乾。以生油调稀稠得所。涂于疮上。如干处即不再涂。余湿赤处。即更涂之。以干为度。药后不得洗之。
●苦参汤　治小儿头面身体上下。百疮不瘥。
苦参（八两）　地榆　黄连　王不留行　独活　艾叶（各五两）　竹叶（二升）
上㕮咀。以水三斗。煮取一斗。以浴儿。疮上干敷黄连散。
●治三五日小儿头面疮起。身体大热。
升麻　柴胡　石膏（各六铢）　甘草　当归（各十一铢）　大黄　黄芩（各十八铢）
上㕮咀。以水四升。煮取二升。分服。日三夜一。量儿大小用之。
●青砂散　治小儿身体头面诸疮。
青黛　朱砂　硫黄（研）　水银（以枣瓤研令星尽各半两）　胡粉　赤小豆（各一分）
上拌匀。碾细。每用少许。以生油腻粉调涂患处。
●治小儿头面身体生疮。累医未效。宜用此方贴之。
吴茱萸（半两微炒）　川大黄（一两）　腻粉（一分）　麝香（一分细研）　龙胆（一两去芦头）
上罗为散。以生油调涂疮上。日二用之。
●黄连散　治小儿头面身体生热疮。
黄连（一两去须）　黄蘖（一两锉）　胡粉（一两）　苦参（一两锉）　水银（一两与胡粉相和点水少许碾令星尽）
上罗为散。入水银、胡粉。碾匀。如疮在面上。以面脂和涂之。如在头及身上。以生油涂之。
●黄蘖散　治小儿头面身体生疮热痛。
黄蘖（一两锉）　水银（半两）　苦参（二两锉）　黄连（一两去须）
上罗为散。以猪脂和。搅乳入碾水银星尽。每使。先用泔酒洗疮令净。拭乾。敷之。日三上效。
●黄连散　治小儿头面身体生热疮。
黄连（一两去须）　蛇床子（二两微炒）　黄蘖（一两锉）　胡粉（半两炒令黄色）
上罗为散。若头上身上生疮。以生油调如泥涂之。若面上生疮。以猪脂涂之。
●芜荑散　治小儿头面及身体生疮。久不瘥。瘙痒。杀虫。
芜荑（三两微炒）　葶苈子（一两微炒）　白矾（一两烧令汁尽）　吴茱萸（半两微炒）
上罗为散。以生油调涂疮上。日二用。
●雄黄散　治小儿身体生疮。皮肤赤痛瘙痒。
雄黄（三分细研）　白矾（半两烧令汁尽）　井盐（一分）　莽草（半两）
上罗为散。以生油调涂疮上。日三用之。
●胡粉膏　治小儿头面身体生疮。久不瘥。
胡粉（一两）　水银（一两与胡粉相和点少许水研令星尽）　白松脂（一两）　猪脂（二两）
上先将松脂、猪脂。入铛中。煎成膏。以绵滤过。入水银、胡粉。搅令匀。日二涂之。
●黄连汤　治小儿头面身体生疮。出黄脓水。
黄连（二两去须）　甘草（二两）　苦参（五两）　柳枝并叶（一握）
上细锉和匀。每用三两。以水五升。煮至三升。去滓。看冷热洗浴。即愈。
●黄连散　治小儿头面身体生疮。黄水出。
黄连（一两去须）　胡粉（三分）　甘草（三分锉）
上罗为散。以腊月猪脂和如膏。涂于故帛上贴之。
●又方
豆豉（一合炒令焦）　黄蘖（一两锉）
上罗为散。每用先以热灰汁洗疮令净。拭乾敷之。
●黑豆散　治小儿头面身体生疮。
黑豆（二两）　大麻仁（二两）
上罗为散。著竹筒内。横插热灰火中。以铜器承受。当有汁出。取之。令汁尽。便涂疮即愈。
●又方
用榆白皮一两。炙令焦。锉罗为散。以醋和涂之。以绵覆之。虫出为度。或以猪脂和涂之。
●又方
用黄黍米一升。炒令黑焦。罗为散。以蜜水调和涂之。
●又方
用赤地利半两。捣罗为末。以水浸栀子浓汁调涂之。
●又方
用腻粉以葱汁和涂之。
●又方
用菟丝子二两。捣令碎。以水五升。煎取三升。去滓。看冷暖洗。
●治小儿头面身体生疮。赤肿焮痛。
用地榆八两。细锉。以水一斗。煮至五升。去滓。适寒温洗浴疮。日二效。
●治小儿头面身体有恶气。数起生疮。
用豆豉炒令焦。捣罗为末。每用。先煮桃叶汤洗令净。拭乾。敷之。
●治小儿头面身体生疮。肉突出方。
用乌梅肉微炒。捣罗为末。敷疮效。
●治恶疮生头面
用贝母、南星等分。用汤泡七次。碾为细末。入土砂少许。干则清油调搽。湿则乾掺。
●治年少气盛。面生疱疮。
用角麋脂涂即瘥。
●治小儿面上忽生疮。黄水出。
用鲫鱼头烧灰。末。和酱清汁敷。日易之。
●治小儿遍身疮疱
用茅香花、桃叶同煮浴之。
●集验黄连胡粉膏　治小儿头疮、月蚀疮、口边肥疮、瘑疮。身体卒生恶疮。
黄连（二两）　胡粉　水银（研入各一两）
上捣为散。相和。水银研令相得。以敷疮上。纵黄汁引成疮。亦以粉之。即瘥。一方用白矾一两烧。蛇床子一两末。入用亦甚妙。至耳边到项上并用。一方以猪脂调之。
●治小儿身上生赤疵方
用马尿洗。日四五度。
●治小儿身上有赤黑疵
以针父脚中取血。贴疵上。即消。
●又方
用狗热屎敷之。皮自卷落。
●苦参汤　小儿遍身生疮。宜用此方洗浴。
苦参　大黄　赤芍药（各一两）　黄蘖（二两）　蛇床子（二两）　菝葜（四两）
上件㕮咀。每用一两。水三升。煎至数沸。去滓。通手洗之。
●治一切满身手足烂痛
鹰爪黄连（为末用水调涂碗内覆碗又用艾烟燻过令乾割下）　轻粉（少许）　草乌（烧存性）　黄柏皮（三味等分）
上为末。腊煎香油调搽。累有神效。
●治小儿面上生疮子。出脓。消瘢法。
急以真酥润之。频润为佳。才有疮痂。急割去。更润之。痂硬不落。有碍生肉。遂成瘢子。此理昭然。人多不晓。反谓剥早成瘢。甚误也。
●防风散　治小儿身疮。
防风　天花粉（各一钱半）　川芎　荆芥　牛蒡子　连翘（各一两）
上为细末。每服二钱。水一小盏。煎五分去滓。空心服。风丹加薄菏下。
●又方
以连翘煎下四君子汤。

蠼螋绕腰腹成疮（附论）  ***************************
凡蠼螋虫长一寸许。身有毛如毫毛。长五六分。脚多而甚细。居屋壁之间。其游走处遇人。则尿人影。随所尿著影处。人身即应之生疮。世病之者。多著腰。疮初生之状。匝匝起。初结㾦瘟。小者如黍粟。大者如麻豆。染渐生长阔大。绕腰生脓汁成疮也。
方
●治小儿蠼螋疮
用燕窠土碾细。以猪脂和敷之。
●治小儿蠼螋疮。绕匝即死。
用蒺藜叶捣敷之。无叶用子亦可。
●又方
用败蒲扇以水煮浓汁涂之。
●又方
用扁豆叶。捣烂涂之。
●又方
用生甘草捣末敷之。
●又方
用鹿角烧灰。细碾。以酒和涂之。水磨亦可。
●又方
用道边蒲席烧灰。细碾敷之。
●又方
用槐白皮半斤。细锉。以醋二升。浸半日。以醋洗之。日五六度。
●又方
用赤小豆捣末。以醋和涂之。干再涂。小儿以水和。
●又方
用大麦烂嚼敷之。日三上瘥。
●又方
用梨子嚼涂之。干则再涂之。梨叶亦可。
●又方
用栗子烂嚼敷之。
●又方
用扁竹汁敷之。
●又方
用生白矾细碾。以生葱汁调。厚涂之。

代指（附论）  ***************************
夫小儿代指者。其指先肿。焮焮热痛。其色不黯。然后方始爪甲结脓。剧者。爪甲脱也。亦名代甲。亦名糟指。亦名土灶。夫爪筋之馀也。由筋骨热盛。气涩不通。故结肿生脓而指甲脱也。
方
●治小儿代指肿痛方
用麻黄三两。捣碎。以水二碗。煎至一碗。乘热略浸指在其中。日十馀遍。即愈。
●治小儿代指逆肿方
用杂毛和黄土作泥。泥指上。令厚五分。内煻火中暖之。令微热可忍。候泥渐渐干。即易。不过二三度即愈。
●又方
用猪脂和曲蟮研敷之。数易之。
●又方
用取梅核中仁熟捣。以醇苦酒和敷之。即瘥。又一古方。入麻黄三两。
●又方
用梁米粉。铁锅中熬赤。以众人唾和之。敷上。令厚一寸。即消。
●又方
用小便和盐作泥。厚裹之。数易即瘥。更用镵针刺血出。最妙。

疿疮（附论）  ***************************
夫盛夏之月。小儿肤腠开。易伤风热。风热毒气搏于皮肤。则生疿疮。其状如汤之沸。轻者。匝匝如粟粒。重者。热汗浸渍成疮。因以为名。世呼为疿子也。
方
●龙脑散　治小儿盛夏月因汗。腠理开疏。风热毒气客之。则生疿疮。其状如汤泼。或纷纷如粟粒。呼为疿子。甚者磨破。经效一名赤石脂散。
龙脑（研半两）　黄蘖（末半两）　白面（二两）　腊面茶（二两）
上同研令细。每用新绵搵药扑于疮上。破者敷之。以瘥为度。一方有赤石脂半两。一名赤石脂散。
●葛粉散　治小儿夏月疿疮及热疮。
葛粉（三两）　甘草（一两生锉）　石灰（一两炒）
上罗捣末。以绵搵扑于疮上。以瘥为度。
●滑石散　治小儿体热疿疮。
滑石末（三两）　白矾灰（一两）　枣叶（四两）
上罗为末。先以温浆水洗疮。后取药敷之。即瘥。
●又方
葛粉（半两）　白龙脑（一钱）
上细研。先用枣汤洗后。以散掺。一方用枣叶。
●治小儿疿疮热疮。破痛不止。
干藕节（二两）　生麻油（三合）
上先捣油麻如膏。后下藕节末和。别入生蜜。稀稠得所。涂于疮上。不过三五度。效。
●疗小儿热疿
以菟丝子茎挼汁煮汤浴儿。

汤火疮（附论）  ***************************
夫小儿被汤泼火烧者。初时慎勿以冷物、井下泥及尿。并蜜涂搨之。其热气得冷。即深搏至骨。烂入筋也。所以人中汤火筋脉挛缩者。良由此也。
方
●羊髓膏　治小儿火烧疮败坏。
羊髓（一斤）　柏白皮（一两）　生地黄（一两）　蛇衔草（一两）　黄芩（一两）　栀子仁（一两）　苦竹叶（一两）
上细锉。先于铛中炼羊髓令沸。次下诸药同煎。候地黄色黑为度。以绵滤去滓。倾于磁器中。候冷。涂于疮上。日二度用之。
●白膏方　治小儿汤火疮。
白松脂　白蔹　白芨　定粉（各半两）　乳香（一分）　清油（二合）　黄蜡（一两）
上罗为末　先以油入磁锅内。用慢火熬令香。下黄蜡令溶。次下诸药末。不住手搅。熬成膏。以磁盒盛。候冷。日三四度涂之。
●大麻膏　治小儿卒被汤泼火烧苦剧者。
大麻子仁（一合）　柏白皮　白芨　甘草　栀子仁（各一两）
上锉。以猪脂一斤。煎黄色为度。以绵滤去滓。盛于磁阁中。候冷。日三度涂之。一方用生地黄。无栀子仁。
●生地黄膏　治小儿汤泼火烧赤痛。
生地黄（一两）　柏白皮（二两）　苦竹叶（一两）　甘草（一两）
上细锉。以猪脂一斤。煎令地黄色黑。以绵滤去滓。盛于不津器中。候冷。日三度涂之。
●治小儿火烧汤泼
百草霜　黄丹　茶末　蛤粉（各等分）
上为细末。用新汲水调搽。
●治小儿汤火疮
柏叶（一两）　栀子仁（一两）　胡粉（半两）
上罗为末。以羊髓五合。入铛中。于微火上化之。后下诸药末。不住手搅。熬成膏。盛于不津器中。候冷。涂之。以瘥为度。
●又方
白矾（二两烧灰）　栀子（三七枚烧灰烟尽为度）
上细研为散。以鸡子白调涂之。
●又方
柏白皮（半斤研细）
上以猪脂五两。入铫子内。与柏白皮同煎焦黄色。取下。绵滤去滓。内入磁阁中。候冷涂之。
●又方
用丹参捣末。以羊脂和敷之。
●又方
用死鼠一枚。以清油一斤。煎令黑焦。去滓。日三度涂之。
●又方
用榆白皮嚼熟涂之。
●又方
用栀子仁以水浸汁。日五六度涂之。
●又方
用栝蒌根去土。烧灰。研细。以鸡子白和涂之。
●又方
用柳白皮细锉。半升。以猪脂一斤。相和煎。候柳皮黑。去滓。放冷。日三涂之。
●又方
用雄黄末。以醋调涂之。
●又方
用浮萍草捣末。以温水调涂之。
●又方
凡初被汤火所伤。使取狗毛碎剪。消胶和之。遍涂于疮上。以帛封之。一封以至痂落。更不易之。亦不痛。甚良。
●又方
用新牛粪取汁涂之。
●又方
用粟米熬令焦。投水中。却漉出。烂研。敷之效。
●又方
用黍煮粥。以鸡子白和敷之。
●又方
用乳头香。水研薄荷涂之。
●又方　治小儿卒破汤泼。
用牛皮胶。以浆水同入磁器。以慢火煨令化。厚涂之。立瘥。
●又方
用煮生大豆汁涂瘥。无斑。一方黑豆浓汁涂。
●又方
用窑中新砖瓦末。经雨湿者。磨取末。麻油涂调敷。
●又方
用蛤蜊壳烧成灰。细研如粉。以腊月猪脂调。如无猪脂。以麻油亦可。疼即止。其疮即干。功效不可具述。
●磁石散　治小儿汤火伤。
用景镇磁器不拘多少。打碎。埋土内。炭火铺上。经一宿。取出。放地上出火毒。碾为末。入黄丹水调。敷患处。
●治小儿不觉坠火上
用醋和泥敷之。即无痕。
●黄金散　治小儿汤烫火烧破疮。大有神效。烧破重者。不过三上立效。
白芨（四两碾为细末）　黄蘖（二两碾为细末）
上二味同研匀。如有汤火烧烫破疮上。用新井花冷水调成膏。敷贴烧破疮上。用兔毛盖之。如无兔毛。绒羊毛盖之。第三日。用小油润去痂。再重。不过三上立效。
●治小儿汤火疮
用大豆水煮取汁涂上。易瘥。无斑。

瘑疮（附论）  ***************************
夫小儿瘑疮者。由风湿搏于血气所成。多著手足节腕间。匝匝然。搔之痒痛。浸淫生长。呼之为瘑。以其疮有细虫如瘑虫故也。
方
●蛇床子　治小儿瘑疮及湿癣。
蛇床子（一分）　附子（一分）　雄黄（一分细切）　吴茱萸（一分）　白矾（一分）　苦参（一分）
上捣罗为末。敷疮上。日三用之。
●螺壳散　治小儿瘑疮痒痛。
螺壳（一两烂者）　乱发（半两烧灰）　龙胆末（半两）　胡粉（半两）
上细研为散。以油脚调涂之。
●水银膏　治小儿瘑疮及疥癣恶疮。
●水银　白矾　蛇床子　黄连（共四两去须）
上除水银外。捣罗为散。以腊月猪脂七两入和研。以不见水银星。膏成。敷疮即效。
●治小儿湿瘑疮。
胡燕窠（一枚取大宽抱子处余处不用）
上细罗为散。每使时。先以水煎甘草。入盐少许。作汤。温温净洗疮。拭乾。以散敷之。三两上便瘥。若患恶刺。以醋用帛裹之。日二易。当愈。
●治小儿瘑疮及疥癣
苦参（三两锉）
上为末。以蜜和涂之。
●治小儿干瘑、湿瘑、疥疮
用枣根皮、葱白。捣如膏。以猪脂和涂。
●治小儿久瘑疮及疥癣。内黄水汁出。
用羊蹄草捣烂。以白蜜和绞取汁。涂之。
●治小儿瘑疮
用桃捣。以醋和涂之。

白秃疮（附论）  ***************************
夫小儿白秃疮者。由头上白点斑剥。初似癣而上有白皮屑。久则生痂癝成疮。遂至遍头。洗刮除其痂。头皮疮孔如箸头大。里有脓汁出。不痛而有微痒。时其里有虫甚细微难见。九虫论云。是蛲虫动作而成此疮。乃至自小及长大不瘥。头发秃落。故谓之白秃疮也。
方
●皂荚散　治小儿白秃疮。瘥而复生。
皂荚（二挺烧灰）　黄芩（一分）　朱砂（一分细研）　麝香（一分细研）　黄丹（一分炒）　槟榔（一分）　白芨（半两）　乾姜（一分烧灰）
上捣罗为末。以浓醋调涂之。甚者不过三上瘥。
●松脂膏　治小儿白秃疮及诸癣。
松脂（半两）　天南星　川乌头（去皮脐）　腻粉（各一分）　杏仁（一分汤浸去皮）　清油（三两）　黄蜡（一两）
上捣罗为末。先取油蜡入于磁器内。以慢火溶之。后下诸药末。和搅令匀。熬三五沸。膏成。候冷。涂疮上。日再用之。
●又方
芜荑（一分）　豆豉（一分）　川椒（二十粒去目）
上捣如泥。以陈酱汁调涂之。
●又方
柳叶枝（一握）　水银（半两以唾研令星尽）　皂荚（一挺去皮子）
上细锉。以醋一升。煎令浓。去滓。再熬成膏。下水银搅匀。以磁盒盛之。日二涂之。
●野葛膏　治小儿白秃疮。无发苦痒。
野葛末　猪脂　羊脂（各一两）
上药同煎三五沸。搅令匀。滤去滓。盛于磁器中。候冷涂之。不过三上瘥。
●黑豆沥方　治小儿白秃疮及疳。头发连根作穗脱落。发不生者。
黑豆（三合）　巨胜子（三合）　诃黎勒皮（一两）
上为末。以油水中拌令匀。内在竹筒中。用乱发塞口。以煻烧沥取膏。于不津器中。每使时。先以米泔、皂荚洗净。然后涂之。日二用。十日内发生矣。
●又方
巴豆（十枚去皮心研细裹压去油）　盐（一块如栗子大）　麻油（一合）
上药都入乳钵内研如膏。日三度。涂之瘥。
●治小儿白秃疮。痛痒不瘥。
赤桑根（一两）　桃花（一两三月三日取未开者阴乾）
上罗为散。以腊月猪脂和如膏。每使时。先以桑柴灰净洗拭乾。涂之瘥。
●黄蘖散　治小儿白秃疮。发落苦痒。
黄蘖末（一两）　熏陆香（一两）
上细研。以生麻油调稀稠得所。涂之。干即更涂。不过三四度。即瘥。
●治小儿白秃疮。
马肠根（一两锉微炒）　藜芦（半两去芦头锉炒令焦）
上为末。每用时。先以泔清净洗疮。拭乾敷之。
●鲫鱼方　治小儿白秃疮。
鲫鱼（一尾三两重去肠肚以乱发填满湿纸裹烧存性）
上为末。用生麻油调敷。先以虀水洗。拭乾后。用药。以猪脂调亦可。
●治小儿白秃疮发不生
用蔓菁子、川乌头等分。烧灰。细研。以生油和涂之。
●治小儿白秃疮。发不生。疮有汁出。或无汁。乾燥痛。
用鸡子七枚。用黄。以铜器中急火熬令乾。细研。敷之。
●治小儿白秃疮
用东引楝树枝皮。锉碎。捣罗为末。以猪脂和敷之。一方。烧羊骨灰。敷之亦效。
●又方
用梁上尘五两。细研。每用时。先以皂荚汤温温净洗。拭乾。敷之。
●又方
用芫花捣末。以腊月猪脂和涂之。
●又方
用雄鸡粪白细研。以陈酱汁调敷之。
●又方
用熊脂五两。溶令消。涂之。
●又方
用瓦青衣细研。以油调涂之。
●又方
用醋泔洗头后。淋荞麦灰汁再洗之。
●又方
用葵根烧灰。细研敷之。
●又方
用蛇蜕皮烧灰。细研。猪膏调敷。
●又方
用大蒜研令烂。敷之。
●又方
用牛粪涂之。
●又方
用苦葶苈子。微炒。捣如膏。敷之。
●又方
用桑榆白皮为末。醋调敷之。
●如圣散　治小儿秃疮。白痂。痒不可忍。立效。
生白矾（一两）　沥青末（一两）　轻粉（二钱半）
上三味。同研匀。先用葱白、槐枝。熬汤洗疮净。绢帛拭乾。掺药上。再用小油调搽三五上。发自然生出。神效。
●疮秃
取虎膏涂之。
●治小儿白秃。发不生。汁出惨痛。
以陈香薷浓煮汁少许。脂和胡粉敷上。

瘻疮（附论）  ***************************
夫小儿瘻疮者。由寒热邪气客于经络。使血气否涩。初生作细瘰疬。或作梅李核大。或如箭簳。或圆或长者。至五六分。不过一寸。或一或二三相连。时发寒热。溃脓血不止者。谓之瘻也。是皆五脏六腑之气不和。致血气不足。而受寒热邪气所为也。然瘻者。有鼠瘻、蝼蛄瘻、蚯蚓瘻、蛴螬瘻。今各以一方治疗之也。
方
●丹砂膏　治小儿诸疮久不瘥。作瘻孔疽瘻。
丹砂（半两细研）　雄黄（一两细研）　苦参（一两）　白矾灰（半两细研）　川大黄（一两）　黄连（一两去须）　莽草（一两）　䕡茹（一两）
上细锉。用炼了猪脂二斤。于铛中煎药。候紫色。以绵滤去滓。入丹砂雄黄等二味。以柳木篦搅令匀。磁盒盛。涂放疮上。每日换之妙。一方有雌黄。无苦参。
●乌蛇散　治小儿诸般疮瘻久不瘥。
乌蛇肉（三分炒令黄）　蒺藜子（三分）　曲头棘针（半两）　乱发（半两烧灰）　马齿苋（三分墙上者）　雄黄（一分细研）　绯帛（半两烧灰）
上罗为散。以酒调内疮孔中。以瘥为度。
●夜明砂散　治小儿久瘻。移易三数处。皆生疮孔者。
夜明砂（一两）　白殭蚕（半两）　乳香（半两）　腊面茶（半两）
上细罗为散。敷于疮上瘥。
●赤小豆散　治小儿一切瘻。出脓水。项强头疼。四肢寒热。
赤小豆（一合炒熟）　白蔹（一两）　露蜂房（一两烧灰）　蛇蜕皮（二寸烧灰）
上细罗为末。每服以粥饮调下半钱。量儿大小加减服之。
●治小儿诸瘻穿穴成疮。痛不可忍者。
马齿苋（八两）　檞树白皮（三两）　麝香（三钱细研）　杏仁（三两去皮炒令微黑研如膏）
上除麝香、杏仁。研细锉。以水五升。煎至一升。滤去滓。澄清。入麝香、杏仁。相和令匀。更煎令稀稠得所。以磁盒盛。每使涂于故帛上贴。日二换之。
●又方
用牛粪堆上赤菌。一名朝生暮落花。乾者捣末。敷疮上。立效。
●又方
用干楸叶捣罗为末。以生油调敷之。
●又方
用塚中石灰。细研敷之。厚著之良。
●又方
用炼成松脂末。填疮孔。令满。日三用之。效。
●又方
用霜下匏花。曝乾。末。敷之。
●又方
用烧桑根灰敷之。并烧乌羊角作灰。相和敷之。
●又方
用炼成松脂末。併发灰、生黄丹敷之。
●备急若患漏疮。头尽开。出脓。夜复合者。
用大附子一颗。内鲫鱼腹中。炭火上烧灰。以研敷之。更捣蒜封之良。一方用鲫鱼。
●诸漏方
百日儿屎。密器封五日。取涂之。
●恶核漏疮。并戒怒气。不然核则大。漏则水多。漏疮方。
真龙骨　蜂房（炙黄各二钱）　黄丹（炙）　五倍子　降真香节　骷髅骨（各一钱）
上为细末敷之。

疣目疮（附论）  ***************************
夫小儿疣目者。由附著皮肉生。与肉色无异。如麦豆大。俗谓之疣子。即疣目也。亦有三数个相聚而生者。割破。里状如筋而强。亦微有血。而亦复生。此多由风邪客于皮肤。血气变化所成。故亦有药治之。亦有法术治之而并得瘥。而多生于手足也。
方
●治小儿疣目。
桑柴灰（四升以汤淋取汁入砂盆煎如饧）　附子（二枚去皮脐生用）　朱砂（一分研入）　糯米（五十粒）
上罗为末。煎。调令匀。每取少许。点疣目上。即自落。兼治黑痣。
●又方
桑柴灰（一作桑皮）　艾灰（各三升）
上药以水五升淋之。又重淋上遍。以五色帛。以汁中合煎。令稍点少许于疣目上。则烂脱矣。
●又方
用糯米五十粒。于湿石灰里埋之。以烂为度。用针拨破疣目敷之。经宿自落。
●又方
用硫黄细研。以醋调涂疣目上七度。
●又方
用松脂、柏脂捣末。以石灰汁调。点少许于疣目上。自落。
●又方
用七月七日。以大豆一合。拭疣上三遍。即令病人自种豆于南屋东头第二流中。豆生四叶。以热汤浴之瘥。
●又方
用石灰以醋渍六七日。取汁。点疣目上。小作疮即愈。
●又方
用蜘蛛网缠疣目。即落。
●又方
用杏仁烧令黑。研膏涂之。
●又方
用牛涎数涂疣上。自落。
●又方
用针及小刀子决目四面。令似血出。取患疮人疮中汁黄脓敷之。莫近水。三日即脓溃根动脱落。
●治小儿遍身如鱼目。无脓。谓之疣目疮。东坡谓之征虏疮。用升麻一味。锉。煎百沸。却入蜜一二匙。以磁器内盛之。用鹅翎拭疮上。

诸疮（附论）  ***************************
夫小儿伤湿。血气壅滞。则生疮。多有父母奶子不洁净。衣褥不与频换洗涤。或尿屎秽恶。连日不洗。亦能浸渍而生疮。天气温合。频与澡洗更衣。名曰外宣。亦不须服药。小儿不得已而服药。此乃下策。将养合宜。何病可侵。更令乳哺有节。勿令过饱。其身乃如药树。此养生之理也。
凡小儿甜疮久不愈者。俗呼为香疮是也。多在面部两耳前。一法令母口中嚼白米成膏子。卧涂之。不过三上。则愈矣。小儿并母皆忌鸡、猪、鱼、兔、酒、醋。动风发热之物。如治指疽。亦同此法。
凡人自孩提以至弱冠。潮热发疮。只是疳气使然。盖疳虫耗其精髓。蚀其肌肤。体虚肤空。疳热流注。遂至遍身热疮。发渴无已。须用猪肚黄连丸主治。仍以大腹皮、苦参、白芷煎汤浴之。芦荟丸、肥儿丸二药夹和佐之可也。
方
●甘草芍药汤　治小儿火灼疮。一身尽如麻豆。或有脓汁。乍痛乍痒。
甘草　芍药　白蔹　黄芩　黄连　黄蘖　苦参（各半两）
上为末。以蜜和敷之。日二夜一。亦可作汤洗之。
●水银膏　治大人小儿一切疮不识者。神效方。
水银　甘草　黄蘖　黄连　松脂　腻粉　土蜂窝（等分）
上取水银放掌中。唾碎为青泥。入瓦碗中。以生油和饼。研。生绢滤如稀饧和药末。再研如稠饧。先以温水洗疮。布拭乾。涂之。治一切无名疮。此药搽之立效。
●闻香散　治一切疮。
硫黄　蛇床子　黄连　黄蘖　轻粉　大椒（等分）
上为细末。以芝麻油调搽疮上。将手鼻内闻香。
●马苋散　治小儿诸疮。久瘻不瘥。
马齿苋（墙上者）　乌蛇肉（酒浸一宿焙各一两）　蒺藜（半两）　头棘针（半两烧灰）　乱发（半两灰）　绯帛（半两烧灰）
上捣罗为末。每用。量疮大小。用白酒调。以帛子贴疮上。
●生肌散　治小儿角肿生疮。及诸疮口不合。
真地骨皮　五倍子　甘草（各生）　黄蘖　黄连（炒等分）
上为细末。乾掺疮上。以粗末用沸汤泡蘸洗。干处津调敷。
●敷疮药　治湿疮。
剪草　宣连　苦参（各等分）
上为细末。洗了。次用麻油轻粉调敷。
●治小儿一切毒疮并豆风疮。
大黄　郁金　甘草
上等分为细末。以腊月猪脂熬沸。滤去滓。入明矾末。搅匀。放冷搽。
●加料四物汤　治血热遍身生疮肿痒及脾胃常弱。不禁大黄等药冷剂。宜服之。
生乾地黄　赤芍药　川芎　当归（洗去芦）　加黄芩（减半）　加防风（各等分）
上㕮咀。水煎。去滓。大小以意加减。忌酒、面、猪、羊肉、豆腐。
●洗疳疮。
用甘草节、香白芷、五倍子煎汤洗之。
●备急治小儿疳疮。
用艾叶一两。水一升。煮取四合。分三服瘥。千金云。艾叶切五升。以水一斗。煮汁取一升半。分三服。
●治小儿面湮疮　俗云。炼银疮者。是母受胎之日。食酸辣及邪物过度。多生此疮。
用百叶煎半两。白矾二钱为末。小油调搽之。神效。
●治刀伤成疮。
用鼓捶草根。即鬼箭草根。取出。不见水。去土锉碎。捣。更入盐同捣。忌铜铁器。敷之。
●治火灼疮　此候乃血气热肌热又而伤热。其状一身尽如麻豆。先起疱。而次黶成疮。宜用牛黄散。仍用敷之。一名疱疮。
黄连　苦参（等分）
上为末。加轻粉和糁患处。
●洗方
枣叶（无叶用根）　菊花
上煎汤。用猪胆水汤和浴。次用煎药干糁之。仍服牛黄散。无不瘥者。
●治无辜疮毒
用黄连、大柏为末。以芭蕉汁调敷角。留口。搽疮加轻粉。有汁加黄丹、煅麝香各少许。和匀干糁。
●治小儿疳湿疮。
用铁衣著下部即瘥。
●治小儿疳疮。
用猪脂和胡粉敷之。五六度。油亦可。
●又方
用麻子嚼敷之。日六七度。
●又方
用羊胆二枚。和酱汁于下部灌之。猪脂亦佳。
●治湿疮。
用浓煮地榆汁洗浴。每日二度。
●又浴方
春用柳条、荆芥。夏用枣叶、槐枝。秋冬用苦参。频浴。身安。外宣无病。
●治甜疮
用大枣去核实。以绿矾火烧微存性。研细贴之。如疮干。小油涂之。
●治胎毒疮方　治一岁二岁内。满头延及遍身生疮。皆因在胎中。父母恣情交合所致。名曰胎疽。经久不瘥。先用化毒丹、消毒饮服。却用父小便。以鹅翎刷洗疮上。青黛为细末干糁效。
●治小儿口疮。兼治风脐疮。久不瘥。
用五月五日虾蟆。炙杵末。敷疮上。即瘥。又治小儿蓐疮、月蚀疮、痈疽、疖毒末破者。用猪脂和敷之。
●疗小儿面上疮。痘子灭瘢法。
用黄明胶慢火炙为末。温酒调服一钱。已出者。服之无瘢。未出服之泻下。又治小儿火烧疮。灭瘢痕。黄明胶末。鸡翎扫之。
●治小儿诸疮
用烧卵壳研。和猪脂敷之。
●治小儿尿灰疮及脐疮。久不瘥。
用伏龙肝和鸡子白涂之。脐中疮以末敷之。
●治小儿尿灰疮
用大黑豆皮。熟嚼敷之。
●治小儿风疮久不瘥
用烧菰根节。末以敷之。
●治小儿蓐疮
用泽兰心嚼敷之。
●治小儿火灼疮。一名瘭浆疮。一名火烂疮。
用酒煎茱萸拭乾。
●治小儿患风疮久不瘥
用当归末敷之。
●治小儿蓐疮兼治白秃疮
用烧葵根末敷之。
●香粉散　治诸疮久不瘥。
用白胶香半两。碾末。轻粉二钱。研。和猪脂调敷。
●治小儿急黄并烂疮。
用赤小豆取汁。冷洗。不过三度瘥。能令人美食。末与鸡子白调涂热毒痈肿瘥。通气。健脾胃。
●治小儿吐逆。止鼻红并疮。
壁钱虫
上滴汁敷鼻中及疮上。并敷瘻疮。
●治刀伤成疮
用真降香为末糁之。如未寻得。鼓棰草根用降香共为末。糁之。
●连翘散　治惊疮烦躁啼哭。能清心解热。久服自然轻减也。
防风　羌活　连翘　荆芥　甘草　赤芍药　栀子　蝉蜕　黄连（等分）
上为散。每服用灯心、薄荷、生地黄同煎。
●当归散　治惊疮颜色清淡。
川芎　当归　白蒺藜　白芷　甘草　人参　荆芥穗　防风　羌活（等分）
上为散。每服用钩藤钩子同煎。
●乌犀膏　治一切惊热疮疾。
玄参　荆芥　大黄（等分）
上为末。炼蜜为丸如指头大。每服用一丸。薄荷汤下。
●神异一搽光　治小儿诸般疥、白秃疮、肥烂疮痒痛。如水流者。神效。
白芷（四两）　硫黄（三两）　白矾（枯一两）　樟脑（一两）
上为细末。生油调成膏。于疮搽之再搽。如此上三五次。剋日见效。本当用之。诚不负一搽光之名也。用猪膏亦妙。先以皂荚、葱白熬。洗净后上药。
●柴胡通经汤　治小儿项侧有疮。坚而不溃。名曰马刀疮。
柴胡（二分）　连翘（二分）　当归尾（二分）　红花（少许）　黄连（三分）　黄芩（三分）　生甘草（二分）　黍黏子（二分）　桔梗（二分）　京三稜（二分）
上件㕮咀。麻豆大。都作一服。水一大盏。煎至一盏。去滓。稍热服。食后。忌凉药泄大便。
●乳香膏　治小儿炼银疮。水浸彻。或遍身疮痂癣痒。并皆治之。世俗乱传小儿炼银疮搽之入腹。勿信谬也。
明沥青（一两）　黄蜡（一两）　芝麻油（四两）
上三味一同炼开。绵滤去滓。入后项药。
黄丹（另研一两）　枯白矾（一两研）　乳香（半两另研）　没药（二钱半研）　轻粉（二钱）
上五味一同研。令入于前三味沥青、蜡、油。抬于地下。不住手搅令成膏子。如硬再入小油少许。熔开。熬五七沸。搽于炼银疮癣上。日搽两三次。大有神效。
●香瓣散　一名香瓣疮。一名月耳疮。一名浸淫疮。治小儿耳边身面上胸项上。浸微黄水。到处成疮。用此药其效如神。
荆芥（一两半）　小枣儿（一十个二味先烧存性）　羖羝羊须（一两烧灰烧存性）　枯白矾（二钱半另研细）
上件三味。同研极细。再入轻粉一钱半。调研匀。每用少许。小油调搽。重者不过三上。立效。
●立效散　治小儿大人黏疮。浸彻。经年不效。
枯白矾（一两）　黄丹（纸上飞一两）　白胶香（一两另研）
上件三味。一同研匀极细。先用葱白、荆芥熬汤。洗净。揩乾。上药。后用小油调搽三五上即瘥。
●黄柏皮散　治小儿滞颐。生疮赤烂。与干搽之。不问脾虚惊热。并可服之。
柏皮　白矾（枯）　朴硝（等分）
上为末。搽患处即安。
●豆风疮不可者
用真厚朴。依烧沥油法烧油。搽。
●治小儿馥疮
以葛粉挹之妙。
●治小儿脚冻如有疮
取蜡浓煎涂之。
●主小儿醋疮
以产死妇人塚上草。作浴汤洗之。不过三度佳。取时勿回顾。
●治小儿酢疮
以仙人草煮汤浴。亦捣敷之。酢疮头小而硬者。此疮或有不因瘥而瘥者。当丹毒入腹。必危。可预饮冷药防之。兼用此药洗疮。

诸虫咬伤  ***************************
方
●治小儿蛇咬。
白矾　甘草（半分）
上捣罗为末。如蛇咬著。心神热躁。眼前暗黑。用新汲水调下半钱。如有肿赤。用白矾、盐浆水、莴苣根等水煎三五沸。淋洗。即肿气自消。如大段蛇咬著。未及修合药。用耳塞少许。入在咬著处疮口内。以酸醋一滴。滴在疮口。痛即止。
●又方
合口椒　苍耳苗（各一两）
上药和捣敷之。
●又方　椒豉散
生椒（三两去目）　豆豉（三合炒黑焦）
上捣罗为末。以津调。看多少敷之。立定。
●又方
用远志嚼令烂。敷之。并内疮孔中。
●又方
用白芷为末。干糁患处。次用井水调白芷末敷之。
●治小儿蝎螫
用半夏以水研涂之。立止。
●又方
用桂心水磨敷之。
●又方
用乾姜烂嚼敷之。
●又方
用大蒜研令烂。涂之。
●治小儿蜈蚣咬
头垢　苦参末（各一两）
上用研令匀。以酒和涂之。
●又方　用桑白皮汁涂之。
●又方
用蜗牛活者。生研厚涂之。
●又方
用姜自然汁煎作浓膏。入白矾末少许。调。厚涂之。
●又方
用麻油灯心熏患处。次用鸡屎涂之良。
●治小儿蜘蛛咬
枣叶　柏叶（五月五日取）　生铁衣（等分）
上捣罗为末。以生油和如膏。先火炙疮。然后涂咬处神效。
●又方
雄黄（一分）　麝香（半分）
上细研。以蓝汁一大盏。搅令匀。点咬处立效。
●又方
五加皮（一两）　半夏（四两）
上药烧灰。研细。以醋和涂之。
●又方
用生铁上衣。醋研浓汁。涂之。
●又方
用菝葜苗一握。捣如泥。敷之。
●又方
用白姜蚕末。以津和调敷。若有丝出尽。差矣。
●又方
用雄黄末。以葱汁调。厚涂之。
●又方
用生白矾末一两。以醋调成膏。厚涂之。
●又方
用驴溺及乳。以物盛。敷之。亦取驴溺处臭泥。敷之亦佳。
●治小儿卒被诸蜂虿螫。
露蜂房　白矾（各半两）
上捣罗为末。以水煎如膏。厚涂螫处效。
●治小儿卒被狗咬。
用乾葛捣罗为末。敷疮上更浓煎葛汁与儿饮之。
●又方
用热牛屎涂之。立效。
●又方
用黄蜡溶灌疮中效。
●又方
用葱捣取汁。每服半合。日三服之。
●又方
用地龙粪封之。毛出。即瘥。
●又方
用杏仁汤浸去皮。捣烂敷之。不三五度。效。
●治小儿卒被猫儿爪及咬损痛方。
用剪刀草捣取汁涂之。
●治小儿被鼠咬痛。疮不能合者。一二次愈。
用猫尿涂于患处。
●治犬咬。癫犬疮发者。能杀人。
用韭叶挼敷患处。及令服韭汁数日。
●雄黄散　治蛇蝎蜈蚣所伤。痛不可忍。贴之立愈。
雄黄（另研）　生半夏　川乌尖　乾姜（各等分）
上为细末。干搽痛处。如痛不止。用酸醋调搽。其痛立止。
●蝎螫南星散　治蝎螫蜈蚣所伤。痛不可忍。
荜茇（三钱半）　半夏（生二钱半）　南星（生一钱半）　白矾（生一钱）　雄黄（二钱）
上为细末。用一捻。就痛处搽之。醋调贴之。立效。
●灵圣散　治大人小儿疯狗咬破疮。犬吠所伤疮。其效如神。
天南星（生锉）　防风（去芦等分）
上二味。研为细末。先用葱白、槐枝熬汤。洗净。干贴疮口上。日用二度。上膏药盖之。
