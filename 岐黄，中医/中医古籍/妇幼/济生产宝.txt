
序  ***************************
南都雷氏子鸣大震类集诗书，间尝检阅，得宋版医书一帙，喜而叹曰：「是书不有补于娠妇者也，何鸣得之太晚耶！」遂慨然锓梓以行，刻成，请予叙诸首。简予得而览之，乃形诸喟然曰：是编不惟有补于娠妇，而亦大有助医家者，后世之人何幸耶！名曰《济生产宝》。论方者，一皆士大夫黯理精当而有得于经验者。其所用之药，君臣佐使不越乎古方书之所记载。而医药者之所错综，非有泛也。虽然，知济生之道为可，尚而不思所以锓诸梓，非义也。思可以锓诸梓，而不虑可传行之，不及其远且久者，非仁也。君子谓斯举也，亦仁义而已矣。俾娠子之妇，有可逃于夭折之归，而顺适于仁寿之境，其功德不亦传哉！予不佞，不敢没人之善，故僭书之首。
嘉靖乙未夏四月既望浙进士双峰王子冲书


上卷  ——————————————————————————————————————————————————————————————————————————————————————————

济生产宝论  ***************************
夫天地造端于夫妇，乾坤配合于阴阳。虽清浊动静之不同，乃成象效法之有类。原兹妇人之病与男子不同者，亦有数焉。古方以妇人病比男子十倍难治，不亦言之深乎。但三十六病，产褥一门，男子无之。其如外伤风暑寒湿，内积喜怒忧思，饮食房劳，虚实寒热，悉与丈夫一同也。依源治疗，可得而知之。惟古书治妇人别著方论者，以其胎妊生产崩伤之异。故妇人之病比之男子十倍难疗。盖女子嗜欲多于丈夫，感病倍于男子，加之慈恋爱憎，嫉妒忧恚，染著坚牢，情不自抑，所以为病根深，治之难瘥。况怀胎妊娠而挟病也，不持避其毒药，仍须审其虚实冷热而调治之，无使妄投汤剂以致夭枉。

产宝病源论  ***************************
大率治病，先论其所主。男子调其气，女子调其血。气血人之神也，不可不谨调护。然妇人以血为基本，气血宣行，其神自清。所谓血室不蓄则气和，血凝结则水火相刑。月水如期，谓之月信。不然，血凝成孕，此乃调燮之常。其血不来，则因风热伤于经血，故血不通。或外感风寒，内受邪热，脾胃虚弱，不能饮食，食既不充，荣卫抑遏，肌肤黄燥，面无光泽，时发寒热，腹胀作痛，难于子息。子脏冷热，久而劳损，必挟带下，便多淋沥，忽致崩漏。经云：腹中如块，忽聚忽散，其病乃症。血涸不流，而搏腹胀，时作寒热，此乃成瘕。或先或后失期，虽通而或多或寡，究病之源，盖本于此。

精血论  ***************************
（出齐光禄大夫褚澄遗书）
饮食五味，养髓骨肉血肌肤毛发。男子为阳，阳中必有阴，阴中之数八，故一八而阳精升，二八而阳精溢。女子为阴，阴中必有阳，阳中之数七，故一七而阴血升，二七而阴血溢。皆饮食五味之实秀也。方其升也，智虑开明，齿发更始。发黄者，黑筋弱者，强暨其溢也。凡充身体手足耳目之馀，虽针芥之历，无有不下。凡子形肖父母者，以其精血尝于父母之身，无所不历也。是以父一肢废，则子一肢不肖其父。母一目亏，则子一目不肖其母。然雌鸟牝兽无天癸而成胎何也？鸟兽精血往来尾间也。精未通而御女，以通其精，则五体有不满之处，异日有难状之疾。阴已痿而思色，以降其精，则精不出而内败，小便道涩而为淋。精已耗而复竭之，则大小便道牵疼，愈疼则愈欲大小便，愈便则愈疼。女人天癸既至，逾十年无男子合则不调，未逾十年思男子合亦不调，不调则旧血不出，新血误行，或渍而入骨，或变而之肿，或虽合而难子。合男子多则沥枯虚人，产乳众则血枯杀人。观其精血，思过半矣。

月经不调论  ***************************
论曰：经者常候。谓候其一身之阴阳愆伏，知其安危。故其来必以月，太过不及皆为不调。过于阳则前期而来，过于阴则后时而至。其有乍多乍少，断绝不行，崩漏不止，亦由阴阳衰盛，寒热为邪。若寒温乖适，经脉则虚，若有风冷，虚则乘之。邪搏于血，或寒或温，寒则血结，温则血消。故月水乍多乍少，故为不调也。
●棰仁散　治妇人月水不调，或淋沥不断，断后复来，状如泻水。四体虚翕，不能饮食，腹中坚痛，不可行动。月水或前或后，或经月不来。举体沉重，惟欲眠睡，多思酸物。
桃仁（去皮尖炒）　粉草　半夏（各一两）　赤芍药　生地黄（各三两）　泽兰叶　川牛膝　当归　桂心　牡丹皮　人参　蒲黄　川芎（各二两）
上为粗末，每服五钱。水盏半，姜三片，煎七分，空心温服。
●通经取下方　曾经试验神效。
蛤粉（半两）　苦葶苈　牙皂（各二钱半）　山豆（略去油）　天花粉（半两）　苦丁香　红娘子（各一钱半）　麝香（少许）
上八味以厚纸包装研为末，每用一钱，葱涎捣为丸，薄绵裹，以五寸竹管纳阴中。候热时，先通黄水，次则经行。
●通经丸　治妇人室女月候不通，疼痛，或成血瘕。
桂心　青皮　大黄（煨）　川椒　莪术　乾姜　川乌（炮去皮）　乾漆（碎之，炒令烟净）　当归　棰仁（去皮尖炒。各等分）
上为细末，分为四份，用一份以米醋熬成膏，和余药末成剂，臼中治之圆如梧桐子，晾乾。每服二十丸至三十丸，淡醋汤下，温酒亦得。性畏漆者入鸡子清和于内，空心食前服。

妇人论  ***************************
夫产育一科，诊脉用方不可轻忽。盖产前之病，其脉贵乎实。产后之病，其脉贵乎虚。产前则为之顺气安胎，产后为之扶虚消瘀，此其要也。抑产育之后，血衰气弱，宿瘀未尽。饮食起居，梳洗解脱，一有不谨，得病犹甚易焉。凡妇人血气诸疾，但用四物汤加以炒吴茱萸主之。阴脏加多，阳脏加少，无不效者。若产难，若胎衣不下，若胎损腹中，则入醋夹煎，或生料五积散加芎、归、缩砂，煎之以水醋，或局方黑神散，用乳香煎汤调下，皆其类耳。此外则有芎归汤佐以缩砂调理。胎妇腹痛，或胎动下血，更以炒阿胶并熟艾济之。至若胎妇喘咳，则缩砂、川芎、炒阿胶等分，入生姜、乌梅、紫苏梗最良。胎妇艰食，则调气散、枳壳散等分，入缩砂为妙。大小产后，津液涸燥，滞血停流，易至大便秘结，枳壳散加炒桃仁，用蜜水同煎，入醋数沸可也。缩胎之剂，枳壳、缩砂、乌药所不可无。安胎之剂，阿胶、缩砂、桑寄生又不可缺。妇人多因怒气伤胎，所以安胎尤莫先于顺气。其于产后发热，黑神散加川芎、荆芥、入生姜、葱白尤佳。产后消瘀，黑神散须多服耳。至一七以后，腹中略无疼痛，方可与四物、建中汤辈。服之太早，则补住败血，为害非轻。

求子论治  ***************************
论曰：《素问》云：天地者，万物之父母也。阴阳者，血气之男女也。夫有夫妇，则有父子。婚姻之后，则有生育。生育者，人伦之本也。且男女之合，二情交畅。阴血先至，阳精后冲，血开裹精，阴外阳内，阴含阳胎而男形成矣。阳精先至，阴血后参，精开裹血，阳外阴内，阳含阴胎而女形成矣。若夫受形之易者，男女必当其年。男子二八，精气溢泻，必三十而娶。女子二七，天癸至，必二十而嫁。欲其二气充实，然后交合。交而孕，孕而育，育而寿。倘若婚嫁不时，真气早泄，未完而伤。是以交而不孕，孕而不育，育而不寿者多矣。以此观之，男女婚姻贵乎及时，夫妇贵乎益壮，则易于受形也。是父少母老，生女必羸；母壮父衰，生男必弱。诚有斯理。或男子真精不浓，妇人血衰而气旺，是谓夫病妇疾，皆使人无子。治疗之法，女子当养血抑气，以减喜怒。男子益肾生精，以节嗜欲。依方调治，阴阳和平，则妇人乐有子矣。
●抑气散　妇人气盛于血，所以无子。寻常头晕膈满，体痛怔忡，皆可服之。香附乃妇人仙药也，不可谓其耗气而勿服。
香附子（炒杵净，四两）　茯神（去水，四两）　橘红（二两）　甘草（一两，炙）
上为细末，每服二钱。食前用沸汤服，仍兼进紫石英丸。
●紫石英丸　治妇人血弱，子脏风冷凝滞，令人少子。
紫石英（火煅，醋淬十次，二两）　禹馀粮（火煅，醋淬七次，二两）　熟地黄（洗）　紫威　辛夷仁　桂心（不见火）　牡蒙　老柏叶（醋炙）　川续断（酒浸）　石斛（去根）　柏子仁（炒，别研）　川乌（炮，去皮）　川牛膝（酒浸）　芎藭　乌贼鱼骨（醋炙）　当归（酒浸）　牡丹皮（去水）　甘草（炙。以上各一两）　桑寄生　山药（锉炒）　食茱萸（炒）　细辛　乾姜（以上各半两）　人参（三分）　厚朴（制炒一分）　天门冬（去心，一两半）
上为细末，炼蜜为丸如梧桐子大，每服七十丸，加至一百丸，空心用米饮任下。恶蜜者用醋糊为丸。
●阳起石丸　治丈夫真精气不浓，不能施行，是以无子。
阳起石（火煅红，研极细）　鹿茸（酒蒸焙）　菟丝子（水淘净，酒浸蒸焙别研）　天雄（炮，去皮）　韭子（炒）　肉苁蓉（酒浸。以上各一两）　覆盆子（酒浸）　石斛（去根）　桑寄生　沉香（别研）　原蚕蛾（酒炙）　五味子（以上各半两）
上为细末，酒煮米糊为丸，如梧桐子大。每服七十丸，空心用盐汤盐酒任下。

恶阻论治  ***************************
论曰：《内经》云：阴搏阳别，谓之有子。三部脉浮沉正等无病者，乃知有娠也。妊既受矣，多病恶阻。恶阻者，俗言所谓恶食是也。此由妇人本虚，平时喜怒不节，当风取冷，中脘宿有痰饮。受妊经血既闭，饮血相搏，气不宣通。遂致心下愦闷，头晕眼花，四肢沉重懈怠，恶闻食气，喜食咸酸，多卧少起，甚则吐逆，不自胜持。治疗之法，顺气理血，豁痰导水，然后平安也。
●参橘散　治妊娠三月恶阻，吐逆不食或心虚烦闷。
赤茯苓　陈皮（去白。以上各一两）　麦门冬（去心）　厚朴（姜制炒）　白术　人参　甘草（各一两）
上㕮咀，每服四钱半。生姜七片，刮竹茹一团，煎至七分，去渣温服，不拘时。
●半夏汤　治妊娠心中愦闷，头目眩晕，四肢怠惰，百节疼痛，痰逆呕吐，嫌闻食气，好食咸酸，多睡宜服。
半夏（汤炮七次，一钱半）　茯苓（六钱）　熟地黄　陈皮（去白）　人参　细辛　川芎　桔梗　白芍药　紫苏叶　甘草（以上各一钱）
有客热，烦渴口疮，去陈皮、细辛，加前胡、知母。腹冷痢去地黄加桂心。胃中虚热，大便秘、小便涩，去地黄加黄芩六钱，大黄一钱二分（炮）。上㕮咀，每服四钱，水一盏半，姜七片煎，空心服。
●旋覆半夏汤　治妊娠阻病，心下愦闷，吐逆不食，恶闻食气，头晕，四肢百节烦痛，多卧少起。
旋覆花　芎藭　细辛（去土）　人参　甘草（炙，各半两）　半夏（汤炮七次）　当归（酒浸）　乾姜　赤茯苓（去皮）　陈皮（去白。各一两）
上㕮咀，每服四钱。水一盏半，生姜五片，煎至七分，去渣温服，不拘时。
●人参半夏丸　治妊娠恶阻，病溱心，胸中冷，腹痛吐逆，不喜食。
半夏（汤泡七次）　人参　乾姜（各半两）
上为细末，以生地黄汁浸蒸饼为丸，如梧桐子大，每服四十丸，用米饮送下，不拘时。
●缩砂散　治妊娠胃虚，气逆呕吐不食。
缩砂仁（不拘多少）
上为细末，每服二钱。入生姜自然汁少许，沸汤点服。

子烦证论  ***************************
论曰：妊娠四月六月，多苦烦闷。
按：《医经》，四月受少阴君火气以养精，六月受少阳相火气以养气，所以如是。又有不拘此两月而苦烦闷者，由母将理失宜，七情伤感，心惊胆怯而然也。
●麦门冬汤　治妊娠心惊，胆虚烦闷。
麦门冬（去心）　防风　黄芩　白茯苓（各一两）　人参（半两）
上㕮咀，每服四钱。水一盏半，生姜五片，淡竹叶十片，煎至八分，去渣温服，不拘时。
●肾著汤　治妊娠腰脚肿痛。
白茯苓　白术　乾姜（炮）　甘草（各二钱）　杏仁（三钱，去皮炒）
计一两一钱，锉，作四服。水一盏半煎，空心服。
●枳壳散　治妊娠食物无度，既饱便睡，以至胞厚胎肥，临月难产。湖阳公主妊娠七八月服之有效。
盖唇枳壳（一两，去穰锉片，麸炒黄色为度）　甘草（五钱，炙）
上为细末，空心沸汤点服，勿登高厕。
●救生散　安胎益气易产。
人参　诃子（煨去核）　麦芽（炒）　白术（锉炒）　神麴（炒）　橘红（炒）
上六味等分，为细末，每服三钱。水一盏，煎至七分，空心食前温服。
●芎苏散　治妇人妊娠外感风寒，浑身壮热，眼晕头旋，心胸烦闷。此药以发散表邪，其病自安。
紫苏叶　川芎　白术　白芍药　麦门冬　陈皮　乾葛　甘草
上㕮咀，每服用水一盅半，生姜五片，葱白三寸煎服，不拘时。
●罩胎散　治妊娠伤寒，大热，闷乱燥渴，恐伤胎气。
卷荷叶（焙一两）　蛤粉（半两）
上为细末，每服二钱。入蜜少许，新汲水调下，食前服。
●逍遥散　内加远志、苏木、红花、桃仁、枳壳。治妇人癫狂神效。
上㕮咀，用水一盅，生姜三片，生地黄煎服。
●姜黄散　治妇人久患血气，脐腹急痛，呕逆上喘，困倦无力，烦热口乾，四肢沉重，赤白带下，睡卧不安。
姜黄（四两）　当归　芍药　蓬莪术　牡丹皮（以上各二两）　红花（炒）　川芎　官桂　玄胡索（以上各一两）
上为细末，每服五钱。酒水各一盏，煎至七分，和渣热服，立效。壮实妇人加川大黄一两。

胎前十八证问答  ***************************
第一问：妊娠受胎三两个月，胎动不安者何？
答曰：男女阴阳会通，血气匀调，乃成其孕。设若下血落胎腹痛，盖由子宫久虚，血海虚羸，至令胎堕，其危甚于正产。若妊娠曾受此苦，可预服杜仲丸、通灵散等药以养胎。
●杜仲丸
杜仲（去皮锉，姜汁浸炒去丝）　川续断（酒浸，各一两）
上为细末，枣肉煮烂，杵和为丸如梧桐子大，每服七十丸，空心米饮送下，日进二服。
●通灵散
木香（不见火）　芎藭（各二钱）　黑附子（去皮齐炮）　白芍药　牡丹皮　白术　乾姜（炮）　黄耆　山药甘草　熟地黄（以上各二钱）　陈皮（去白，四钱）
上㕮咀，每服四钱。糯米五七粒，水一盏半煎，每日二服，忌生冷。
●白术散　治妊娠宿有风冷，胎屡不安，或失将理，动伤胎气，多损胎堕下，常服保护胎脏。
白术　川芎（各六钱）　牡蛎（五钱，煅）　川椒（去……并目，半两，炒放地上盆盖出汗）
腹痛加白芍药（一钱半），心痛加川芎（一钱半），心烦呕吐加半夏（半钱汤炮七次）并细辛（一钱半）。上为细末，用温酒或米饮调下。如渴，用大麦汁调服，恶阻妇人宜作丸子服，室女带下亦治。
●安胎散　治妊娠胎寒腹痛，胎热多惊，举动腰痛，满胞急，卒有所下。或因顿仆闪肭，饮食毒物，感时候寒热往来，致伤胎脏，并宜服之。
川芎（六钱）　枳壳（六钱，去穰麸炒）　熟地黄（一两二钱）　糯米（一合）
加金银花煎。上锉，每服五钱。水一盏半，生姜五片，枣一枚煎，空心服。
又方　用陈皮多年者佳，一两（洗锉）。上药以醋炒乾，投水五盏煎至一盏，并服。暖子宫安胎，除鬼气邪毒，恶气冷气，心痛，霍乱转筋，崩漏带下，赤白血痢，吐血鼻红，神效，不能尽述，妇人多因血病，久服必有孕。
第二问：胎动腹痛者何？
答曰：胎动腹痛，其理不一，盖缘饮食冷热，动风毒物，或因再交，摇动骨节，伤犯胞胎，其候多呕。气不调和，或服热药太过，气血相干，急服顺气药安胎。不然，变成漏胎则难矣。
●如圣汤
鲤鱼皮　当归（酒浸）　阿胶（炒）　熟地黄（酒蒸）　白芍药　川芎　川续断（酒浸）　甘草（炙。各等分）
上㕮咀，每服四钱。水一盏，生姜五片，苎麻根少许煎，空心服。
又方　加乾姜、竹茹，无续断。
第三问：胎漏经血妄行者何？
答曰：妊娠成形，胎息未实，或因房室惊触，劳力过度，伤动胞胎，或因食毒物，致令子宫虚滑，经血淋沥。若不急治，败血凑心，子母难保，日渐胎干，危亡不久。服人参散主之。
●人参散
人参　黄耆（炙）　阿胶（炒）　青竹茹　木香　甘草　黑附子　川芎　陈皮　葶根　生姜
计一两二钱半，每服四钱。糯米三十七粒，水一盏热服。忌生冷、鸡鸭鱼面。
妊娠下血，四物汤加艾叶一百叶、阿胶，并和作四服。用水一盏半，乌梅少许同煎一盏，趁热连服。
治胎漏无故下血，腹痛不可忍，或下黄汁稠如漆，如豆汁者，苎根汤主之。
●苎根汤
野苎根（二两，锉炒）
上用酒一碗，水一碗，以金银花同煎一碗服。
治经血妄行及鼻衄不止，地黄散主之。
●地黄散
生乾地黄（半两，酒檑取汁，生者尤佳）　龙脑薄荷（三钱）　甘草（一钱生用）
上二味为细末，新汲水合地黄汁调后药服。
●佛手散　在鼻洪十八问。
●四物汤　加生地黄治鼻衄。
●桑寄生散　治妊娠胎动不安，下血不止。
桑寄生　当归　川续断　川芎　香附子　阿胶　茯神　白术　人参　甘草
上㕮咀，每服四钱。水一盏半，生姜五片，煎至七分，去渣温服，不拘时候。
●胶艾汤　治妊娠不问月数浅深，因顿仆胎动不安，腰腹疼，或胎奔上刺心，短气。
阿胶　艾叶　熟地黄　川芎　黄耆　当归　白芍药　甘草
上㕮咀，每服四钱。水一盏半，生姜五片，枣一枚，煎至七分，食前去渣温服。
●安胎饮　治妊娠从高坠下，或为重物所压，触动胎气，腹痛下血。服此药后，觉胎动极热，胎已安矣。
缩砂仁（不拘多少，熨斗内炒令热透，去皮取仁）
上研为末，每服二钱，热酒调服。不饮酒者，煎艾盐汤调服，米饮亦可，不拘时候。
●腹痛方　治妇人因误服草药堕胎。
白扁豆（生，去皮）
上为细末，米饮调服方寸匕。若修制不及，浓煎服亦可。
●阿胶散　治妊娠不问月数深浅，或因顿仆，或毒药所伤，腹痛不安，或胎上抢心，短气。
熟地黄（二两）　白芍药　艾叶　甘草　当归　阿胶　黄耆（各一两）
上㕮咀，每服半两。水一大盏，姜三片，枣一枚，煎至七分，去渣温服。
第四问：妊娠面赤，口苦舌乾，心烦腹胀者何？
答曰：盖缘恣情饮酒，食瓜桃梨李，羊鸡面鱼膻腥毒物，致令百节痠痛，大小便结涩，可服归凉节命散主之。
●归凉节命散
川芎　苎根　白术　白芍药　麦门冬　当归　糯米　荆芥穗　甘草
上㕮咀，每服四钱。水一盏半，煎至七分，入蜜一匙温服。
●大腹皮散　治妊娠大小便赤涩。
大腹皮　赤茯苓　枳壳　甘草
上四味研为细末，每服二钱。浓煎葱白汤调下。
一方　锉作散，用水一盏半，煎至一盏，入郁李仁（去皮尖）一钱半，再煎五七沸，空心连服，通为度。如不通，必大腑热秘，用枳壳一钱半（炒），大黄二钱（炮），甘草一钱（炙），三味研为细末，作三服，浓煎葱白汤调下，须臾通。如小便赤涩，腹胀烦热不得睡，而反倚息，以胞丝戾不得溺者，病名转胞，服……丸。
●冬葵子散　治妊娠小便不利，身重恶寒，起则眩晕，及水肿。
冬葵子（一钱）　赤茯（二钱）
上为细末，每服三钱。米饮调服，不拘时，利则住。服如不通，恐是转胞，加发灰一钱，神效。
饮食如常，小便难，用当归、贝母、黄芩各四钱，滑石半钱。为细末，炼蜜为丸如梧桐子大，每服一十丸，米饮调服。
曾有妊娠腹胀，小便不利，吐逆，诸药杂进，温脾胃宽气去胀等剂，服之反吐，药物不转，加胀满凑心。验之胎死腹中，又服诸下胎药，不能通解，举家忧惶，因得鲤鱼汤。论曰：脚肿俗呼皱脚。亦有通身肿满，心胸急胀，名曰胎水。遂去妊妇心前衣服，看之胸肚不分，急以鲤鱼汤三五服，大小便皆下恶水，肿消胀去，方得分娩死胎，可谓更生之大矣。此证盖缘怀身腹大，妊妇不自觉，人人皆以谓身娠如此，终不以为胎水病，医人何以得知。故书此论，病家自当觉察。
●鲤鱼汤
当归　白芍药（各钱）　白茯苓（四钱）　白术（五钱）
上㕮咀，每服四钱。用鲤鱼一尾，不拘大小，破洗鳞肠，白水煮熟，去鱼。每服用鲤鱼汁一盏半，生姜七片，橘皮少许，同煎至一盏，空心服。如胎水去未尽，再合服。
第五问：胎冷腹胀虚痛，两胁虚鸣，脐下冷疼，欲泄，小便频数，大便虚滑者，何也？
答曰：胎气既全，子形成质，或食瓜果甘甜，饮冷不时之物，当风取凉，受不时之气，则令胎冷，子身不能安处，皮毛疼痛，筋骨拘急，手足挛拳，致使母有此危。急服　安胎和气散　。
诃子　白术　陈皮　高良姜　木香　白芍药　熟地黄　陈米
上㕮咀，每服四钱。水一盏半，生姜五片，煎至七分，去渣温服，不拘时候，忌生冷。
第六问：妊娠心神忪悸，睡里多惊，两胁膨胀，腹满连脐，急痛，坐卧不宁，气急逼迫，胎惊者何？
答曰：胎气既成，五脏安养。皆因气闷，或为喧呼，心忪悸乱，致令胎惊，筋滑伤动，四大不宁，急煎大圣散安保胎孕则无危矣。
●大圣茯苓散
白茯苓　麦门冬　川芎　黄耆（蜜炒）　当归（酒浸，各一两）　木香　人参　甘草（炙，各半两）
上㕮咀，每服四钱。水一盏半，生姜五片，煎至七分，去渣温服，不拘时候。
●紫苏饮　治胎气不和，凑上心腹，胀满疼痛，谓之子悬。
大腹皮　川芎　白芍药　陈皮　当归　紫苏（以上各一两）　人参　甘草（以上各半两）
上㕮咀，每服四钱。水一盏半，生姜五片，葱白七寸，煎至七分，空心温服。
第七问：怀孕月数未满，半产者何？
答曰：本因脏腑虚微，气衰血弱，病起相感，精气攻冲，侵损荣卫，月伤胞胎，以致损落，名曰半产。急宜补治，可保安宁，稍缓变成虚痨，不可医也。
●安宫散
黑附子（炮）　北五味　木香　阿胶　山药　黄耆　甘草　当归　熟地黄　赤芍药（以上各二钱）　生姜（半两，炒黑）　糯米（一勺）
上㕮咀，每服五钱。苎根三寸，水一盏半，煎至一盏，通口服，忌生冷。
●芎藭补中汤　养新血，去瘀血，补虚扶危。
乾姜　阿胶　芎藭　五味子（各一两）　黄耆（蜜炙）　赤芍药（各一两半）　木香　人参　杜仲（去粗皮、锉炒）　甘草（炙。各半两）
上㕮咀，每服四钱。水一盏半，煎至一盏，去渣通口服，不拘时候。
第八问：妊娠小便淋沥者何？
答曰：本因调摄失宜，子脏气虚。盖缘酒色过度，伤其血气，致水脏闭涩，遂成淋沥，名曰子淋。宜服安荣散通利小便。
●安荣散
麦门冬　通草　滑石　当归　灯心　甘草　人参　细辛
上为细末，每服三钱。麦门冬煎汤调服。
又有一证，谓之子淋。如安荣散不止，病恐乃是子淋，却当用赤芍药、槟榔各三钱，锉作二服，水一盏半，葱白一寸，煎一盏，通口服。小便不禁，加桑螵蛸十二枚（炙）为细末，米饮调服立效。小便失遗，用阿胶二钱（粉炒）、牡蛎四钱（火煅）、鹿茸四钱（酥炙）为细末，每服三钱。水一盏半，煎至一盏，空心服细末，米饮调亦可。
●白薇散　治妊妇遗尿不知出。
白薇　白芍药（各等分）
上为细末，每服二钱，食前酒调下。
第九问：妊娠下痢赤白者何？
答曰：盖因冷物伤脾，辛酸损胃，冷热不调，胎气不安，血气凝滞，下痢频频，时有时无，或赤或白，肠鸣后重，穀道疼痛，急服蒙姜黄连丸。不问冷热二证，皆可服之。
●蒙姜黄连丸
乾姜（炮）　黄连　缩砂仁（炒）　芎藭　阿胶（锉蛤粉炒）　白术（各一两）　乳香（别研，三钱）　枳壳（炒半两）
上为细末，用盐梅二个取肉，入少醋糊同杵匀和如梧桐子大，每服四十丸。白痢乾姜汤下，赤痢甘草汤下，赤白痢甘草汤姜汤下，并不拘时候，忌生冷毒物。
●当归芍药汤　治妊娠腹中疼痛，下痢，心下急满。
白芍药　白茯苓　当归　泽泻　川芎（各一两）　白术（一两半）
上为细末，每服三钱，温酒调服，米饮亦可。空心食前服忌生冷。
●鸡黄散　治妊娠下痢，腹中绞刺疼痛不可忍。
用鸡蛋一个，顶上啄开一窍，去白留黄。用黄丹一钱，入蛋内搅匀，用纸裹黄泥固济，入炭火煨熟，取出焙乾，为细末。分作二服，用米饮调下。一服见效是男，二服见效是女，神异如此。
●玉粉丹　治妊娠下痢赤白，里急后重，弩咽脱肛，肠解浓血如鱼脑。或因伤寒后，馀毒渗入脏间撮痛。
石燕（二钱，火煅醋淬细水研）　轻粉（半钱）　玄胡索（五分）
上为细末，用鸡子清为丸如梧桐子大，米饮下三丸。有此危证，若不合服，日深子母俱殆也。其产后并年高气血虚极老人皆可服，小儿一丸神效，二十服除根。
第十问：妊娠外感风寒，浑身壮热，眼晕头旋者何也？
答曰：盖因风寒客于皮肤，伤于荣卫。或洗头背，或当风取凉，致令头目昏痛，憎寒发热，甚至心胸烦闷，时发狂燥。大抵产前二命所繫，不可轻易妄投汤剂。感冒之初，只宜进芎苏散发散表邪，其病自愈。
●芎苏散
紫苏叶　川芎　白芍药　白术　麦门冬　陈皮　乾葛（各一两）　甘草
上㕮咀，每服四钱。水一盏半，生姜五片，葱白二寸，煎至八分，温服，不拘时。
●太安散　治妊娠伤寒。解其表，调其里，血气调匀，其病自愈。
麻黄（一钱）　乾姜（一钱，炮）　石膏（二钱，煨）　乾姜（半钱）　茵陈（一钱）　芎藭（五分）　白术（五分）　甘草（一钱）　人参（一钱半）
锉作三服，水一盏半，葱白三寸，煎至一盏，通口服。
●麻黄散　治妊娠五七月感时气，烦热口乾，心躁头痛。
麻黄（一钱）　赤芍药　柴胡　乾葛（各五分）　甘草（二钱半）
锉作一服，姜二片，水一盏，煎至八分温服。
●百合散　治妊娠风壅相交，咳嗽痰多，心胸满闷。
百合（蒸）　紫菀茸　贝母　白芍药　前胡　赤茯苓　桔梗（各一两）　甘草（半两）
上㕮咀，每服四钱。水一盏半，生姜五片，煎至八分，温服，不拘时。
●紫菀汤　治妊娠咳嗽不止，胎不安。
甘草　杏仁（各一分）　紫菀（二两）　桑白皮（一分）　苦梗（三分）　天门冬（一两）
上㕮咀，每服三钱。水一盏，竹茹一块，煎至七分，去渣入蜜半匙再煎，温服。
●羚羊角散　治妊娠中风，头项强直，筋脉挛急，语言謇涩，痰涎不消。或发搐不省人事，名曰子痫，亦宜服之。
羚羊角（锉屑）　川独活　酸枣仁　五加皮（各半钱）　薏苡仁　防风　当归　川芎　茯神　杏仁（各四分）　木香　甘草（各二分）
上㕮咀，每服四钱。水一盏，生姜五片，煎至七分，温服，不拘时候。
●防己汤　治妊娠中风，口噤、四肢强直反张。
防己（五钱）　羌活（一钱半）
上为细末，用黑豆一合炒烟尽，投无灰酒内，候沸定，以酒调药，斡开口灌下，稍苏再灌，省人事。可更于后十七论中选方救治，其有《活人书》产辨。
●升麻六物汤　治妊娠七月，伤寒壮热，发赤斑变黑，溺血。
升麻（二两）　栀子仁（二钱）　杏仁　大青草（如无，远志苗亦可）
上为细末，分作四服。水一盏半，葱白三寸，煎一盏温服。
又方　用好艾多年者如鸡子，锉以酒煮滤吃，救妊妇危困。
●阿胶汤　治妊娠伤寒时疫。先服此药安胎，然后服治病药。
阿胶（炒）　白术　桑寄生　人参　白茯苓
上等分为细末，煮糯米饮调服方寸七。
又方　治妊妇伤寒热病。用葱白一握，重三两，水一升煮烂，吃尽取汗，主安胎。若子死腹中，须臾胎自出也。
●前胡汤　治妊娠伤寒，头痛发热，肢节烦疼。
石膏　前胡　黄芩　大青　甜竹茹　知母　栀子仁（各一两）
上㕮咀，每服五钱。水一盏半，葱白三寸，煎至八分，去渣温服。
●栀子仁饮　治妊娠热病，斑出黑色，小便如血，气急欲绝，胎欲下。
栀子仁　升麻　石膏　乾地黄（各三两）　黄芩　大青（各一两）
上㕮咀，每服半两。葱白七寸，豉四十九粒，水一盏煎，去渣温服。
又方　用鲫鱼烧灰，酒调服。
又方　治妊娠时疫，伤寒身大热。护胎令子不落，用灶心土为末，用酒或水调涂脐下二寸阔五寸。更取井底泥传心下，干又易之，即止。
●罩胎散　治妊娠伤寒大热，闷乱燥渴，恐伤胎脏。
卷荷叶（嫩者半两，乾水者亦好）　蛤粉（细者，二钱半）
上为细末，每服三钱。用新汲水同蜜调，空心服。多合涂脐上亦妙。
第十一问：妊娠疟疾者何？
答曰：荣卫虚弱，脾胃不足，或感风寒，或伤生冷，传成疟疾，急服驱邪散。莫待吐逆，见物不思，卒难治疗。
●驱邪散
高良姜（炒）　白术　草果仁　橘红　藿香叶　缩砂仁　白茯苓（各一两）　甘草（半两）
上㕮咀，每服四钱。水一盏半，生姜五片，枣一枚，煎至八分，去渣温服，不拘时。
●《千金》救急方　治妊娠疟疾不瘥。
常山　石膏（各一两）　甘草（炙）　黄芩（各半两）　乌梅（十四个，炒）
上细切，以酒水各一大盏相和，浸一宿，平旦煎至一盏，去渣分二服。
又方　用高良姜三钱，细锉以獖猪胆汁浸一宿，用东边壁土炒黑去土，用肥枣十二枚去核同焙乾，研为细末，每服三钱。水一盏，煎至五分，遇发热服神效。
第十二问：妊娠喘急，两胁刺痛胀满者何？
答曰：盖因五脏不利，气血虚羸。因食生冷，或发热憎寒，唇青面白，筋脉拘挛，骨节痠疼，皮毛乾涩，上气喘急，大便不通，呕吐频频，平安散主之。
●平安散
厚朴（去皮姜汁制）　生姜（各二钱）　乾姜（炮）　陈皮（去白，各一钱）　川芎（半钱）　木香（二分半）　乾地黄（洗，一钱半）　甘草（炙，四钱）
上㕮咀，每服四钱。水一盏半，入烧盐一捻，煎至一盏，去渣通口服，不拘时候。亦宜服紫苏饮方，载第十六问。
第十三问：妊妇头旋目晕，视物不见，腮项肿核者何？
答曰：盖因胎气有伤，肝脏毒热上攻，太阳穴痛，呕逆，背项拘急，致令眼晕生花。加涎壅，危在片时，急煎消风散散之。
●消风散
石膏（煅）　甘菊花（去核梗）　防风（去芦）　荆芥穗　川羌活　羚羊角（镑）　川芎　大豆黄卷（炒）　当归（去芦，酒洗）　白芷（各一两）　甘草（炙，半两）
上㕮咀，每服四钱。水一盏半，入好茶半钱，煎至八分，去渣食后通口服。
又方　石膏（煅）、山茵陈、菊花、防风、荆芥穗、白芷、螺粉各一钱，川芎、阿胶（粉波炒）、甘草（炙）各二钱，木香（不见火）、白术各半钱，作六服。水一盏，入好茶半钱，煎八分通口服。头微汗得瘥。
曾有一妊妇将临月，两眼忽然失明，灯火不见，头痛目晕，项腮肿满，不能转颈。诸医治疗不瘥，转加危困。偶得此方对证，合之服，病减七八，获安分娩。其眼带吊起，人物不辨，有人云只服四物汤加荆芥防风，更于眼科对第四十九辘轳转关证，服天门冬饮子。但以此二般药间服，目渐稍明。大忌酒面，煎炙烧烤，鸡羊鹅鸭，豆腐辛辣，一切毒食，并房劳及稍温药。如其不然，眼不复明也。盖此证为怀身娠，多居火阁，衣著褓褥厚盖，伏热在里，或服补药，因食热物大过，致令胎热，肝脏壅极，风冲入脑所致。
●天门冬饮子
天门冬（去心）　知母　茺蔚子（各一两）　防风（去芦半两）　五味子　茯苓（去皮）　川羌活（去芦）　人参（各七钱半）
上㕮咀，每服四钱。水一盏半，生姜三片煎至八分，去渣食后温服。
●泻肝散
麦门冬　大黄（炮）　黄芩　细辛　芒硝（半两）　玄参　桔梗（各七钱半）
上㕮咀，每服四钱。水一盏煎八分，食后温服。此方虽非治产难，乃虑后人得此证，不谙此理，误服补药，并食毒物，冒犯禁忌，失一身之宝，可不惜哉。故附之。
第十四问：小腹虚胀者何？
答曰：因食硬物伤胎，胎既受病，传于脾胃，脾胃气虚冷逼小腹，状若奔豚。或腰重，大便秘涩，两胁虚鸣，宜服胜金散温中下气，疾即安矣。
●胜金散
吴茱萸（去核梗，酒浸炒）　陈皮（去白）　生姜（焙）　乾姜（炮）　川芎（各一钱半）　厚朴（去粗皮制）　缩砂仁（炒）　甘草（各三钱）
上为细末，每服二钱。盐汤调服，不拘时候。
第十五问：将产忽见横倒者何？
答曰：不能忌口，恣情多食，五脏气滞，六腑不和，胎气既肥，或用力太早，胎受惊触。急用瘦胎金液丸，其儿身自顺矣。
●金液丸
飞生毛（火烧，如腋下毛尤佳）　血馀炭（无病女人发烧灰）　公母羊粪（烧灰，各半钱）　灶中心土（一钱）　黑铅（三钱，用小铫子火上溶，投水银半钱急搅，结成砂子倾出，细研）　朱砂（半钱，别研）
上为细末，用粽子角为丸，如绿豆大。遇难产，急以倒流水吞下五丸，儿身自顺则正产，子母活矣。
●催生铅丹　治横逆难产。
黑铅（一钱，用小铫子火上溶，投水银二钱急搅，结成砂子倾出）
用熟绢汗衫角纽作丸子如绿豆大，蓐香水吞下。立便生。
上譬如停水灭火，积年无用，偶尔不虞，乃救一时之急也。所谓胎前数证危急，产后亦然，于病势不无过。虑家有妊妇，正当预备，先合临产或当煎下，若得幸而无恙。有不须服汤散，必是弃之，其丸所费，亦不为多。
●治难产如神丹
巴三蓖七脱衣裳，细研如泥入麝香，捏作弹丸贴脐下，须臾子母即分张。巴豆三粒，蓖麻子七粒，去壳入麝同研，如无麝亦可。先将此丸于手足心摩了，然后贴脐下。
●催生如圣散
黄蜀葵子（不拘多少）
上为细末，每服二钱，用热酒调服。如不饮酒，热汤调服亦可。
●香桂散　下死胎。
麝香（半钱，别研）　官桂（三钱，末）
上件和匀，只作一服，温酒调服，须臾如手推下。
第十六问：欲产忽然气血晕闷，不省人事者何？
答曰：本因用力大过，脉理衰微，精神困倦，心胸痞闷，眼晕口噤，面青发直，命在须臾，急服灵药。
●来苏散
木香（不见火）　神麴（锉炒）　陈皮（去白）　麦芽（炒）　黄耆（去芦）　生姜（切炒黑）　阿胶（锉，蛤粉炒）　白芍药（各一钱）　糯米（一合半）　葶根（洗净，三钱）　甘草（炙，三钱）
上㕮咀，每服四钱。水一盏，煎至八分，去渣，斡开口灌，连接煎再灌，知人事可谓更生之也。
第十七问：胎肥临产难者何？
答曰：身居富贵，口厌甘肥，聚乐不常，食物无度，既饱便卧，致令胞胎肥厚，根带坚牢，行动气急。盖缘不曾预服瘦胎之药，致于临产，必是难生。八月可服无忧散则易生矣。
●无忧散
当归（去芦酒浸）　川芎　白芍药（各二钱）　木香（不见火）　甘草（炙，一钱半）　枳壳（去穰）　乳香（别研。各三钱）　血八发灰（一钱半，以猪心血和之）
上为细末，每服二钱。水一盏，煎至八分，日进两服，不拘时候。
第十八问：坐草蓦然气痿，目翻口噤者何？
答曰：盖因恣意喜怒，遂致卫竭荣枯，胎转难动，坐草时用性过多，腹痛又不能熟忍，目翻口噤，面黑唇青，沫出口中，子母俱殒。若两脸微红，子死母活。用霹雳夺命丹急救之。
●霹雳夺命丹　修合时勿令妇人鸡犬见。
蛇退（一条，入无磁罐内煅）　千里马（路上左脚草鞋一只，净洗煅灰，一钱）　金银箔（各七片）　发灰（一钱）　马鸣退（即晚蚕沙烧灰）　乳香（半钱，别研）　黑铅（二钱半，水银七分，依十五问中法）
上为细末，以猪心血为丸如梧桐子大，倒流水灌下两丸。如灌不行，化开灌效。合时勿令妇人鸡犬见。须至诚丸时焚香，每一丸念「救苦天尊」一声，「救苦观世音菩萨」一声。
再问：第十六问与十八问证相类，第十六问中其候面青，第十八问中其候面黑。且面青面黑于仓惶之际，岂能分辨。既不能分辨，何以用药。其第十八问中唇青沫出口中，子母皆致不救。若两脸微红，母却得生。故书以别之，幸详审用。
妊娠得病用附子等剂，医家之意，惟恐堕胎。且如服他药不效，复一日因循养成大病，以致子母皆殂，可谓枉夭，其家真不幸耶。是谓爱指失掌，岂不能救母哉。如若有医家更以问方对证，参考用药治疗，终不致于俱殒也。
●催生夺命如神丹
牡丹皮　枳壳　赤芍药（各一钱）　蝉退（二钱）　青皮　阿胶（炒）　甘草（炙）　五加皮　芸薹子　管仲　蚕退纸（火炙焦七味。各半钱）　花蕊石（半钱，火煨）　乳香（一字，别研）
计九钱一字细末，炼蜜丸如弹子大，临坐草细嚼，枣汤下。
●正产催生方
蛇蜕（一条，洗，焙乾紧卷，以蚯蚓粪裹，烧黑去土边药，去土不尽不妨）
细末，温酒调服，先觉热闷，只以新汲水调白蜜服。妊娠因事跌磕，子死腹中，恶露妄下，疼痛不已，口噤欲绝，用此药探之。若子死腹中，立便逐下。若不死，腹痛止，则子母俱安。
●佛手散　皆救。
当归（一两，酒浸）　川芎（七钱，洗）
细锉作四服。水一盏，煎泣欲干，投酒一盏半，煎五七沸，去渣温服。如口噤，斡开口灌，如人行五里再灌，尽四服便省，立产神验。妊娠临产难生或胎衣不下，产后血晕，不省人事，状如中风。血崩恶露不止，腹中血刺疼痛，血滞浮肿。血入心经，语言颠倒，如见鬼神。血风相搏，身热头痛，或类疟疾，胎前产后，一切危急，狼狈垂死。
●黑龙丹　灌三四丸救活。
当归　五灵脂　川芎　高良姜　生乾地黄　五味（各二钱）
计一两，细锉入砂罐内，纸筋盐泥固济，炭煅过红，去火灭冷，取出细研入后药。
百草霜（用烧茅根草锅底，一两）　硫黄　乳香（各三钱）　花蕊石（火煅）　琥珀（各二钱）
上五味一两一钱细末，米醋煮，面糊为丸如弹子大。如要服用，炭火烧药一两丸，通红投入生姜自然汁浸焠，以无灰酒併合童子小便顿服，神效不能尽述。
●催生如圣散
黄蜀葵花（去带萼若葵子尤妙）
焙乾为细末，温酒调服，热汤亦得。曾若漏血胎脏，连吃三服，觉腹中气宽胎。
●下死胎方
桂末（三钱）　麝香（当门子一个或半个）
和匀温酒服，须臾如手推下。
张华《博物志》曰：妊娠必谨所感，感于善者生子必善，感于恶者生子必恶。故不欲令见恶物，异禽毒兽。切忌食驴、马、犬、兔、龟、鳖、鹅、无鳞鱼、黏腻难消化物，蕈姜乳饼之属。用酱和藿食，损胎难产。惟务间静，动止有节。三个月之后，听诵经典诗书讽咏静处调心，目不视恶色，耳不听恶声。如此生子必贤明端正，忠孝寿考也。
杨氏曰：凡妊娠，脏腑筋脉濡滞，关节壅塞，切忌昼寝，日间难产。睡胎不转，必不可等閒，服药针灸，思虑悲忧，惊恐胎孕，须要频停步宽缓，日行三千步。用温水濯足澡浴，不可入盆，防水气伤胎，可保无危。八九个月，食葵菜。临产宜软粥饮，或煮雌鸡，取汁煮粥，温温饱食，则气顺下，必易分娩，自然无病。饥渴气乏，大冷大热物损胎。
又曰：生产最是大事，妇女多未明晓。下愚婵妾，庸俗婆娘，论理多端，妄谈休咎，反使妊妇忧虑疑惑，宜须即退，亦不可使人知。但用老人亲人照顾供送为上，医人亦然。
王氏《脉经》云：产育人伦，莫不爱重。今世希见论者，且谓夫妇配合，阴阳奇偶，乾道成男，坤道成女，天元一气，既已妊娠，自可将护胎息，无犯禁忌，生子必贤寿考。令人嗜欲为乐，轻弃性命，反又房劳，如鸟兽御之亦有时。盖房劳络满而经脉虚，运动之间，胎气亦随经络所换，难产伤胎堕子皆从此得。然间有降生，必孛恶寿夭，则患生惊变。生诸惊变，生诸病，药难救疗，岂不痛哉。产后百日内禁忌同。若不信，如犯之，产妇必死。医当戒谕，庶得用药见效。孙真人云：大率妊娠，唯在抑阴助阳。《素问》云：阴搏阳别，谓之有子。盖关前为阳，关后为阴，尺中之脉，按之搏手而不绝者，妊子也。妇人平居，阳气微盛无害，及其妊子，则方闭经，随养胎气。若阳盛搏之，则经脉妄行，胎乃不固。《素问》云：阴虚阳搏，谓之崩。其抑阳助阴之方甚多，然胎前药唯恶群队，若阴阳交杂，别生他病。唯是　内补丸　佐之，使阳不至强，阴不至弱，阴阳调匀，有益胎嗣，此前人未当论及方。
熟地黄（四两，酒蒸）　当归（三两，酒浸）
焙乾为末，炼蜜丸如梧桐子大，每服五十丸，温酒空心下。
杨子建《小产》云：小产大产，妇人之常。然其间多有小产后染成大疾，忽月经断，宫脏亏损不禁，或血积成症，岁月久深，倾损性命。往往轻其小产，此乃自不将息所致也，而不知小产后将息当过大产十倍。其大产只是大脏室虚，其小产则是肌肉腐烂。常切喻之，大产如果中之慄，待其成熟则壳口自开，慄自堕，是子与壳而无损伤。怀胎十月已满，阴阳气足，子宫自开见生。若月未足，动静误失，至令胎损，胞系腐烂，然后胎堕。如人拆生慄，碎其皮壳，就中断其根蒂取慄，此小产之喻也。以其胎脏损伤，胞系断烂，而后胎下，则小产之人，其将息岂得不过于大产十倍者哉。大产之后，补虚脏，生好血，化恶血，保脏气，去风邪，无不安矣。小产之后，补虚生肌肉，益气血，询其所因，解其病，去风邪，养脏气，加倍将息过于大产，方能平复。吁世人多轻小产而不将养，因至百病蜂起，倾危不可胜数，岂不惜哉。若在年幼之人小产，而尊长知有此，切须宽容将息，以全人命。更得良医，即喻于人，幸莫大焉。妊娠发搐名曰子痫，宜　汉防己汤　主之。
汉防己　牡丹皮　贝母　葛根　防风　当归　川芎　茯苓　泽泻　肉桂　甘草（炙。各一钱）　独活　人参　硬石膏（各一钱）
为末，每服挑五钱。水一盏，煎七分温服。加竹沥法在第十七论。
霍氏曰：妊娠临产觉腹痛，切宜孰忍，不得强力逼迫，及至产时，已自气乏。仍不得令多人知，又不得妄谈休咎，惊惶产母之心。但觉腹痛渐加，不得便将妊妇坐草，多至损伤及诸般所苦，皆因坐草所致，切宜戒之。且令人扶策缓缓行动，悬挂绳帛，令攀倚时行时立，如不能进步，但扶之，尤胜坐草。切忌才觉腹痛，便令坐草，此理令乖产也。譬如窃娠偷生，俱获平安。盖缘不敢恣意坐卧，日行忍痛，无人逼迫，气顺易产矣。产室冬不可极热，夏不可极凉，但四围固密，免致生病也。凡言满月，是首尾三个月，非三十日也，俗习谬误深久。至于宴贺喜怒，忧恚悲愁，劳役房事或因咸酸饮食不节，立至生病。犯事微若秋毫，感病大于山岳，艰于治疗。切须禁戒保持，方可平复。
杨子建曰：怀妊七八个月，忽然脐腹疼痛，有如欲产，便却安静，名曰试月。切不可坐草，令人抱腰，使妊妇妄乱用力。然而疼痛，须候胎儿身顺，临逼门户，方使用力一送便生。若未见胎儿身顺，如用力太早，妄投药饵催生，譬如拔苗助长，非惟无益，又且反有损害，名曰伤产。
正产之后，腰腹作阵疼痛，相次胎气顿陷，至脐连腰重痛，穀道挺迸，渐见浆水先破，血下则儿身顺生矣。若老孃生疏谬见，反误母子，可先取惯熟者问评，如惑偏说，遣之别倩。
又论产讫举家欣喜，多是聚观生儿，遗忘妊妇，失顾产母，以致血晕损身，此乃老孃之过也。是时老孃然虽照管生儿，盖产家往往不谙此理，又不谓这一证坏人最快，使人悼恨无已。其大产小产，老孃当急发产家，令人专一看守产母，频频叫醒，勿令睡著，时时以炭醋令吸鼻中。才见运闷，急烧乾漆火烟冲醒，随后检方进药。如其不然，更无生理，别无救法。家有娠妇，可不介意，以备常常。

总论  ***************************
夫人之受胎，阴注阳生，造化已有定分，岂容一毫人力于其间耶。切闻有以命书究其吉凶克害，临产之际，私心意谓时乖，故不令坐草。蓦遇胎转，便为时良，催发坐草急产。意迎就好时而避恶时，殊不知妊妇欲产不得产，未当产而强取生，以主蹉跌逼迫，使产母不胜痛愤而失全生，岂有巢毁而卵不破乎。又如顾指失掌，掌既失指何存焉。世之详命书者，心虽自愧，不可追悔。但以数终藉初举之意而殒者，只得听其不率哀哉。大凡怀孕，虽云十月之胎，有七八月而先产者，或过月而方生者，如尧母怀之十四月，乃妇禀受气血强弱之不同，盖犹命书所谓，五行欲其自足勿有胎元者是也。且昼夜十二时分作百刻之数，气息一万三千五百，呼吸之间，便生贤愚，安可力取时好恶而避贫夺富哉。然命亦曰：人之在幼，祸福未明，当考目击之端倪，验作他年之征兆是也。已生之人，犹不可前知休咎，况以未生之子，伺候好时，预定贵贱可乎。若如所欲，则是不由造物反由人。嗜命书者，故当穷其造物限量之数，察其天地盈缩之理，无以偏见而枉杀人。胡不闻窃娠偷生，两获康宁者何？盖无他阻伤犯，得任情性生于自然也。今若为诚言，初宜戒之，若以为狂言，听其为之，且闻之者尚不寒而慄，奈母子何。为之者，后虽悟殁于非命，然已获杀人之过，阴谴亦自难逃。余窃思之，可谓恩生于害而恩未生则害先至深矣。吁，可畏哉。又有盘肠献花产者，医书不述其事，然亦可惊。有临分娩产肠先出，儿即随产，俗用冷水喷产母面，其肠自收。此法虚弱之人切不可用，恐惊怯或病或即脱绝。旧法以蓖麻子四十粒研烂涂脑顶，自然收上，如收了即以水洗去顶上蓖麻子。又有久而其肠为风吹乾不能收者，以磨刀水少许，火上温过以润盘肠，煎好磁石汤一杯，令产母服，自收。
又难产证状并方法，凡临产必须拣择老练收生之人，苟非其人，多夭人命。生理不顺，其状甚多，详其如后。
一横生：谓儿先露手或臂者。治法当令产母安，令仰卧。收生之人徐徐先推儿下截，令直上，渐通手，以中指执其肩，推上而正之，渐引手攀其耳，令头正顺。候儿身正，门路顺，却投催生符药安详之，上草自然易产。
二逆产：谓儿先露足者。治法亦令产母仰卧，分毫不得用力，亦不得惊恐。收生之人徐徐推其足，就一边直上，候儿自顺下，直待良久。若不顺，又渐渐推儿头就一边，令其顺下，直待儿身转顺，门路正，当投下催生符药即产。
三偏产：谓儿头偏往一旁，虽逼近产门，初分小露正顶，止露额角者。治法亦令产母仰卧，收生之人轻轻推儿近上，以手正其头，令儿头顶端正向产门。又有儿头后骨偏往穀道者，当以绵衣炙焙令热，裹手急于穀道外傍徐徐推之，渐渐近上，然后上草。
四碍产：谓儿头虽正产而不能生下者，或因儿转，脐带攀挂其肩，致不能生者。治法令产母仰卧，收生之人轻手推儿近上，徐徐通手引中指按儿两肩，理脱脐带，儿正即产。
五坐产：谓儿将欲生，产母疲倦不能行立，久坐椅蓐，抵儿生路不下生者。治法当从高处悬吊手巾，或绢帛一条，令产母手攀，轻轻屈足，良久儿即顺生。
以上五般手法，若收生之人非心气平和，精良妙手，切不可依此法施为。恐不得其人，恣其粗愚，因而伤命，当择坐婆，小心良善之人，宜直言叮咛，详尽其意。凡有临产，先令产母吃少粥食，安详上草，痛阵连并用力一送，儿即下矣。今具各方于后。
●治孕妇大便秘涩方
枳壳（去白面炒三两）　防风（去芦，二两）　甘草（炙，一两）
上为细末，沸汤点一钱食，日三服。
●治儿在腹中哭方
上以多年空屋下鼠穴中土，令产母噙之即吐。
又方　川黄连浓煎汁，令母呷之。
●治儿如抱壅方
茱萸　川乌　秦艽　柴胡　白殭蚕（直者，洗）　巴戟（生用）　巴豆（去壳不用油者）　芫花（醋煮。各一两）
上为细末，炼蜜为丸如梧桐子大。每服七丸，蜜酒吞下，取出恶即愈。
●治横倒生手足先出者方
葵子（二合）　黄明胶（一两）　滑石（末一两）
上水一盏半，煎一盏，去渣分作二服。
●治逆产脚先出者方
乌蛇蜕（一条）　蝉蜕（十四合）　血馀（一个，即胎发）
上三味，烧灰分作二服，温酒调下，并进二服，仰卧，霎时儿即顺生。或用小绢针于儿脚心刺三五刺，急用盐少许涂，刺去即生，母子俱活。不用针刺用谷尖亦好。
●治产五七日不下垂死者及矮石女交骨不开者方
取自死干龟壳酥炙，无酥用醋炙，及用生男女多者妇人头发一握（烧，存性，用）芎归汤同煎服，屡效。约人行里生胎，死胎俱下。无自死龟壳用淮浙间钻龟废壳亦好。
●催生方　随其便而用之，但是末药并要顺研。
上用清油同蜜等分，入汤少许调，频服之。
又：黄葵花（不以多少），阴乾为末，每服一匙，头热酒调下。无花用子，微炒研末，汤酒随意服，亦下死胎。又：蛇含石火煅醋淬七次为末，每服一钱，醋汤调下。又：乳香用灯心同研细，不用灯心却将蛤粉炒，去粉，二味不以多少以猪心血为丸如鸡头子大，朱砂为衣，每服一丸，令酒磨下。
●至成催生丹　治产妇生理不顺，产育艰难，或横或逆。
腊月兔脑（随去皮膜，研骨如泥滴）　乳香（二钱半，别研）　母丁香（研末，一杯）　麝香（一字，另研）
上拌匀，三味以兔脑和丸鸡头子大，油纸密封收之。每用服一丸，温水下。随儿男左女右，手握药出。留药洗净再收，可三次催生。如死儿必一取在头上出也。
●催生雄黄丸
朱砂　雄黄（各一杯半）　蓖麻子（十四个，去皮）
上为细末，浆水饭和丸弹子大。临产时，先用椒汤淋洗脐下，次安药为脐内，用醋纸数重传药上，以阔帛系之，须臾即生，急取下药（一丸可用三遍）。
●催生神效柞木叶汤
柞木叶（连茎梗）　甘草（各一握）
上水三升煮升半，坐草时就房内暖温，通口服一二盏。自在坐草，不得乱用手法。如横生倒逆或死胎烂胀腹中不下者，并服数盏，自然生下。
●治妊娠热病心闷欲绝方
葛根（研取汁，二升）
分作三服。
●治胎动出血产门痛方
黄连（为末，酒服一杯）
日进三服。
●治漏胎下血不止胞乾子母即死急救方
生地黄（汁一升）　酒（五盏）
上二味煎三五沸，分三服，或地黄末温酒调服。
●治产难方
石燕（一对）
令产母左右手各持一只，合手，不问生死胎即下。
●治产难胞衣不出儿死腹中欲绝方
半夏　白术（各一两）
上二味治下胎，酒服一钱，若产难只一服，横生二服，倒生三服，儿死四服，加黛赭、瞿麦各二两。
●催生方
蜀葵子（四十九粒）　滑石　白芷　百草霜（各三钱）
上为末，鸡子炒，酒调空心二服，如人行五里即下。
又方　于妇人坐草时，令人路上寻草鞋一只，取耳烧灰，木香汤调服，若能饮酒调三钱。其草鞋若遇得左足者生男，右者生女，覆者儿死，侧者有惊，此虽非切要，催生极妙。
又方　用好京墨新汲水浓磨服之，墨水裹儿下。此潘助教尝用效。
又方　用败笔头二个烧灰，以藕蒂节研自然汁，温酒调下，立效。
又方　见儿面而未下，挑灶中对锅底下砖下黄土，此小为末，井花水调下，余者搽产母脐中即下。
●治横逆生或手足先出方
用菟丝子、车前子末酒调下二钱。
又方　取其父名书儿足下，即顺生。
●治母死子不出法
用水银如弹子大，斡开口灌之，扶令坐，食顷又扶令倚立，子即出矣。
●治子死腹中不出方
用瞿麦（二两），锉碎，水八盏，服一盏，未出再服。
又方　用蓖麻子一百粒（去壳），雄黄二钱，一处研成膏，摊纸上，贴母右脚心，先贮冷水一碗，才下急洗去，未下再贴，亦治胎衣不下。
又方　红花酒煮汁，服二三盏。
又方　灶心黄土末，酒服二钱，锅底墨亦得。
又方　以牛粪涂腹上。
●治胎不下方
用米麦赤小豆同煮浓汁服，立出。
●催生极效真秘方
用千人踏，即路旁边东厕上两足所踏板上泥土，以竹篦刮起，研筛去沙，加麝香少许，擂早米饮饭丸如樱桃子大，瓦罐封收，直候产妇坐草时痛至甚，顺取长流水送下，不可服药太早。
●龙蜕散　治横生逆产。
蛇蜕皮（罐子内泥固济，烧存性）
上为细末，每服二钱，榆白皮煎汤调下。凡产不顺，手足先见者，温水下一钱匕，仍用传儿手足即顺。亦治吹乳。
●二神汤　治横逆生、瘦胎，又治产前产后虚损，月水不调，崩中等疾。
百草霜　香白芷（各等分）
上为细末，每服二钱。童子小便、醋各少许，调热浸化服，不过二服，神效。
●治难产日月未足腹痛如迸者方
用知母为细末，丸如鸡头子大，温酒化服。
●下死胎方
桂末（二钱）　麝香　当门子（一粒）
上研为细末，温酒服下。
●治产难神验方
以皂角末少许吹鼻中令嚏，儿即下。
●治逆生方
用盐涂儿足底，又可急搔抓之。
●治子死腹中方
用雌鸡粪二十一枚，水二升五合，下米作粥食，即下。
●下死胎取胞衣产后去败血推陈致新方
用朴硝二钱，温童子小便调服。
●瓜蒌散　治死胎，其证指甲青，舌青胀，口中臭者。
瓜蒌根一味，焙为末，每服二钱，取顺流水调下。
●胎衣不下方
皂角刺（不以多少，烧灰，为细末），每服一大钱，温酒调下。
又方　甜蒌实一个，取子烂研，苏木等分，酒及童子小便各半盏，煎七分服，亦能下死胎。如不饮酒，只用小便亦可。
又方　用产母鞋底，火炙热熨大小腹，上下三次。
又方　用五灵脂（拣去砂石及铁屑之类，一半生），为细末，每服二钱，酒调下，亦治恶血冲心。
又方　浸苎水浓者温服二碗即下。
●催生方
老鸦酸草生用，不以多少，临产时入砂盆内捣烂，不可福布搅，取汁半盏，顺流水半盏相和，火上温过服之。于五月五日採取，阴乾为末收起，临产调服。
●治产妇腹胀肿痛不可忍方
上方煮鼠黏根为饮，一服即愈。
●返魂丹　治妇人胎前产后诸疾危证。此系吉安文江高师禹备方，礼水明医而得之，后施此药获安而得活者多人，能依法合施亦阴德也，其效神妙。
上用赤前野天麻叶，开紫花，如红蓼花名茺蔚子是也，又名益明，又名大礼，又名真尉，又名益母。四月五月採取，阴乾用叶及花子，磁器内研为细末，炼蜜丸如弹子大，随后治证嚼服。其根烧存性为末，酒调服，功与黑神散不相上下。胎前脐腹作痛，或作声者温米饮下。
●二治催生方
川芎　当归尾　芍药　生地黄　熟地黄　滑石　葵子（四十九粒，研末）　枳壳　肉桂　甘草　木通。
上用顺水煎，不拘时服。


下卷  ——————————————————————————————————————————————————————————————————————————————————————————

郭稽中产后二十一证论评方  ***************************
第一论：曰热病胎死腹中者何也？
答曰：母因患热病，至六七日以后，脏腑极热，熏蒸其胎，是以致死。缘儿身死，不能自出，但服黑神散暖其胎，须臾胎气暖即自出。何以知其胎之已死，但看产母，舌青是其候也。
●黑神散
桂心（不见火）　川当归　芍药　甘草（炙）　乾姜（炮）　生地黄　黑豆（炒去皮，各一钱）　黑附子（三钱，炮）
计八钱半，细末，作四服，空心温酒调下。
评曰：妊娠重身，二命所繫，将理失宜，皆能损胎，不特因热熏蒸所致。如未出，切恐因顿仆惊怕，出入触冒，或有症瘕积聚坏胎者，其候亦舌青子死，乃是败血作热内攻，以致昏厥，命在须臾。四物汤加黄芩急煎并三服救之。若觉曾惊仆腹痛不能忍者，必是怀胎败血所致。可先服黑神散，痛稍定方令上草，自无虑矣。或若先以佛手散探之，方在胎前第十八问后篇。又牛膝汤亦治，方在后第三论中。
第二论：曰难产者何？
答曰：胎侧有成形块为儿枕，子欲生时枕破，败血裹其子，故难产。但服胜金散逐其败血即自生。若逆生横生，并皆治之。
●胜金散
真麝香（少许研多亦好）　盐豉（一钱）
乃豆咸豉以旧青布裹，烧红急研细相合，烧秤鎚酒淬调服。
评曰：不只是胎侧有儿枕破与败血裹凝，其如横逆，因坐草大早，努力过多，儿转未及。若以破水出，其血必干，亦致难产。若露脚谓之逆，露手谓之横，当以针微刺自缩。若产门已露头发，儿未得出，急令老孃觑探，恐是脐带攀住儿肩，此非药疗可拟，宜分开脐带，产母打喷嚏自生。
又法　用单被盖产母自头至腰，少时温揭去，得气顿通立生。若先多服神应黑散以固其血，儿身自转生，并无前件难证。更炼蜜新汲水调吃，镇在心头，永无血闷之厄。
●神应黑散　临产虽无事，亦可先服。
百草霜（烧竹茅根锅底墨）　太平白芷（不见火）
等分细末，挑三钱好醋调入童子小便汤浸一服，横生逆生甚者再服，立生。更有铅丹方在胎前第十五问中。并有黑龙丹方在前十八问后。
又法　助生，以牛粪洗内，拣豆一颗擘一片，书父入字，书子出字，再合豆水吞下。
又法　先晚产母常著衣一件盖灶头，免胎衣不下之意。
又法　偷剪锺馗左脚，烧灰水下。
又法　寻左脚旧草鞋底，烧灰三钱水下。
又法　不作声将花钱倒提厕前，顶礼倒烧急回。
以上五法，用试一二神验，不可不作。
第三论，曰胎衣不下者何？
答曰：母生子讫，血流入胞衣中。衣为血所胀，是故不得下。治之稍缓，胀满腹中，以攻上冲，心胸疼痛喘急者，但服夺命丹以逐去衣中之血，血散胀消，胎衣自下。
●夺命丹　胎前先合第六论皆因。
大黄（四钱）　黑附子（二钱炮去皮）　牡丹皮（四钱）　乾漆（一钱，炒烟尽，研入药丸）　鸡子白（制，恐胀胃生疮）
为末同膏子入鸡子白捣匀，梧桐子大，温酒急吞五七丸。如未下，有　牛膝汤　急服立下，若子死不出亦下。
牛膝（一钱，洗）　瞿麦（一钱）　滑石（二钱）　川当归（洗）　木通（各一钱半）　葵採子（一钱二分半，如无，黄蜀花或子亦可）
计八钱二分半锉末，分作二服。水二盏半煎一盏服，宜预备修合。
洪氏方云：胎衣不下，合诸血奔上冲心，遂致不救。有产前失血过多，胞衣乾涩，亦不下。庸医不省，例用破血药，却不知血尽转涩。旧有产妇胎衣不下，呻吟楚痛，声不可闻，忽有人教之，用苎麻或根煎水吃两碗，致而得呕吐，其胎衣便下。或用乾荷叶浓煎汤一盏，服立下。
杨氏云：或因胎脏积热，才觉胎衣不出，急令人于产妇后，以两手当心前交指抱心挟定，提防胎衣凑心，奔从口出，大有所损。急进下胎衣药，抱心人须宽手放药下，缘惯产妇多轻易不可不防。又有数日不得分娩，或死胎，或胎衣不下，急用蓖麻子七粒去壳研烂，涂两脚心，下了急洗去蓖麻子。小产同用。
第四论：曰产后血晕者何？
答曰：产后气血暴虚，未得安静，血随气上，迷乱心神，故眼前生花，极甚者令人闷绝，不知人事，口噤神昏气冷。医者不识，呼为暗风。若作此治，病必难愈，但服清魂散自瘥。胎前预备。
●清魂散
泽兰叶　人参（各六钱）　荆芥穗（一钱半）　川芎（六钱二分半）　甘草（半两）
计五钱细末，作三服。酒汤各半盏调，急灌下，喉眼开气省人事。其证危险，急烧乾漆，大烟冲醒，随后进药。
评曰：产后眩晕，顷刻害人，设使清魂不省，必是出血过多虚极也。急用芎藭汤救之。急问老孃，出血过多，便服此药。若产血如常，花蕊石散治之。
●芎藭汤
芎藭　川当归（各六钱）
计一两二钱，分作四服。水一盏半煎至七分，热服，併合再服。
●独行散　专治血晕迷闷。
五灵脂（不夹石温者，六钱，半炒半生）
细末挑三钱熟水下，口噤以尺斡开灌下，神效。
●花蕊石散　救产后气欲绝，缘败血不尽，迷晕，子死腹中，或胎衣不下至死。
急挑三钱，童子小便调服，取下恶物如猪肝，终身不患血疾。如膈上有血，化为黄水吐出，或小便中出。若先下胎衣，则泛上药不能达，如先救血闷，则寻常药无此两全之功。预备临期，恨无此药，连手不救，不问大产小产过完，急挑三钱，童小便或酒调服，可保无虑。若仓皇未辨间，急烧漆器猛烟冲，产妇即醒。虽无事，昼夜亦略烧醋炭冲之，仍令高枕，频频叫醒，勿令睡重，亦不与多语。此一证，人命如风烛，若不频救，必致血晕而死。医者先喻产家，得免横夭，阴功有归也。如家有孕妇，当预备，盖小产亦有血晕恶证。
第五论：曰产后口乾痞闷者何？
答曰：产后荣卫大虚，血气未定，食面太早，胃不能消化，面毒结聚胃脘，上重胸中，是以口乾燥渴，心下痞闷，医者不识，认为胸膈壅滞，以药下之，其证转盛，但服见现丸立愈。
●见现丸
姜黄　京三稜（炮）　荜澄茄　良姜　人参　果州陈皮（小薄辣者，去白）
计一两五分为末，薄切萝卜，捣烂研细，将汁煮面糊丸如梧桐子大，每服三十丸，萝卜或子煎汤下。
评曰：如服未效，恐不因吃面，是内积忧烦，外伤燥热，饮食甘辛，亦使口乾痞闷。当问病家，察时调治。若心烦，四物汤去地黄加人参乌梅。若外伤燥热，又恐是乳欲行，气血弱使然。其方在后第六论，去乾姜、甘草加乌梅。
第六论：曰产后乍寒乍热者何？
答曰：阴阳不和，败血不散，能令作寒作热。产后血气虚损，阴阳不和。阴胜则寒，阳胜则热。阴阳相乘，或寒或热。若因产劳，脏腑血弱，不得起越，故令败血不散，入于肺则热，入于脾则寒，医人若作疟疾治之则误也。阴阳不和，增损四物汤。败血不散，夺命丹，方在第三论。
又问：二者何以辨之？
答曰：时有刺痛者，败血也。但寒无他证者，阴阳不和也。
川当归（洗）　人参　白芍药　川芎　乾姜（炮，二钱半）　甘草（一钱，炙）
计一两三钱半，锉末作五服。水一盏，姜五片，煎六分热服。
评曰：乍寒乍热，荣卫不和，难以轻议。若败血不散，岂只入脾肺二脏。大抵一阴一阳即作寒，阴胜作寒，阳胜作热。只云败血循经流入，闭诸阴则寒，闭诸阳则热。荣与卫解则休遇再会而复作。如二药不效，有大调经散治之。
●大调经散　治血虚恶露未消，气为败浊凝滞，荣卫不调，阴阳相乘，憎寒发热，或自汗，或肿满，皆荣卫未平。
大豆（黑者三钱，炮去皮）　茯神（二钱）　真琥珀（辨真假：将于掌心擦令热，闻无胶香气者真，或瓦盏溶如锡糖黏者真。放冷研用，二钱）
计五钱二分细末，挑二钱浓煎，黑紫苏汤调服。琥珀真者每两约值一千左右，如一钱贵不过三百，令使二分五十又可买，若用三四分尤妙。
第七论：曰产后四肢虚肿者何？
答曰：母生子讫，例服黑神散及芎藭汤者，取其逐瘀血以生新血也。倘恶露不尽，停留胞络，生病多端。轻者为胀为痛，为寒为热，甚者月水不调，闭断不通。久成血瘕，以致尫羸。有如产后面目四肢浮肿，此由败血乘虚停积于五脏，循经流入四肢，留淫日深，腐坏如水，致令浮肿。医者不审，便作水气治之，投以甘遂大戟等药，以导其水，虚之复虚，因兹夭枉者多矣。但服调经散血行肿消自良也。黑龙丹亦治产后浮肿血滞所致，不可不知。
●调经散
没药（别研）　真琥珀（别研，各一钱）　肉桂（不见火）　赤芍药　当归（去芦酒浸。各一两）　麝香（半钱，别研）　细辛（洗，半钱）　甘草（炙，二钱）
上为细末，每服半钱，生姜汁温酒各少许，调匀服。黑龙丹方载产后杂病证下。
评曰：产后浮肿多端，有怀孕时先肿，至产后不退，有产后失于将理，外感寒暑风湿，内作喜怒忧惊，血气相搏，留滞经络，气分血分不可不辨。调经散只治血分，如未退，枳术汤、夺命散、大调经散皆紧要药也。
●枳术汤　治心下坚大如盘，边如禳盘，名曰气分。
枳实（烧去穰，二钱半）　白术
计七钱半，锉末作三服。水一盏半煎七分温服，腹软即散。
●夺命散　治虚肿喘促，小便不利。
生姜（一两，取汁）　白面（一两）　半夏（三个汤洗去滑破之）
以生姜汁搜面裹半夏为三饼，炙焦为末，熟水酒二钱，小便利为功。大调经散治腹满喘息，烦渴小便不利，方在第六论。
第八论：曰产后乍见鬼神者何？
答曰：肝能藏血，心能主血。因产走耗其血，劳动肝心，败血奔冲，邪淫于心，所以乍见鬼神，言语颠倒，非风邪也。但服调经散加生龙脑一捻，煎服，得睡即安。黑龙丹亦能治疗。调经散方载第七论下。黑龙丹方载产后杂病证下。
●柏子仁散　治产后狂言乱语，乍见鬼神。
柏子仁　远志　生地黄　人参　桑寄生　防风　当归　甘草　琥珀（各等分）
上为粗末，每服先用白羊心一个切片，以水一大盏半，先煮至九分，去羊心入药末煎至六分，去渣无时服。
第九论：曰产后不语者何？
答曰：心者，君主之官，神明出焉，内候血海，外应于舌。心者，声之机。产后败血停蓄，上干于心，心气闭塞则舌强而不语矣。但服八珍散自瘥。
●八珍散
人参　石菖蒲　生地黄（酒蒸焙）　细辛（洗净，一两）　川芎（各一两）　朱砂（别研）　防风（去芦，各半两）　甘草（炙，半两）
上为细末，每服一钱。薄荷汤调下，不拘时候服。地黄多喜恋膈，脾胃不快者以当归代之，其效尤著。
●孤凤散　治闭目不语。
以生矾二钱为细末，用热水调灌醒。
第十论：曰产后腹痛，又泻痢者何？
答曰：因产血气劳伤。外则腠理穷疏，内则肠胃虚怯。若未满月饮冷当风，邪毒乘虚进袭，留于分……
