
重刻疹科类编序  ***************************
《疹科类编》乃临潼武叔卿先生所著也。自此书一出，人隋珠，家卞璧，然未付坊刻，传世甚少。先君子家藏一本，赖以全活者甚多。忆庚申岁底，忽命杰曰：尔虽习举子业，医道不可不讲，且尔亦有子女，将来出痘疹，宁束手惟他人是问乎。遂细阅此书一过，颇解大义。次年辛酉正月，即疫气流行，排门挨户出疹。适先君子卧病，踵门求治者不下数百人，杰按方治之，辄随手愈。后癸酉到都门，即遇疹行，男女大小起死回生者，一年之内约数千百人，然皆宗此一书，神明变化而用之者也。今业登仕途，簿书鞅掌，不遑理此，不敢秘其术，付之梓人，用以广其法，俾世之留心疹科者，皆知叔卿先生著书救世之苦心，而欲保爱后人者，当亦知治法实有所自来云。
康熙五十五年五月下浣之吉
新蔡令关中董汉杰诚斋序

序  ***************************
夫痘疹併为儿患，而方书多详痘而略疹，以故业幼科者有终身目未睹疹书，而儿之夭于疹者，往往一委之天数。噫！亦大可哀矣。不知疹之杀人，更甚于痘，而疗之得效，殊捷于痘。丙午春，疫气盛行，里中儿以疹殒者十居八九，甚者比屋髫龀不留也。问其症，则皆烦热喘嗽，气急闷乱而死。馀一孙甫二龄，时亦患此，举家惶惧涕泣，以为且不救。余乃捡诸方，得管氏《保赤全书》一编，其中载疹症治法差备，遂按方投剂，应手而痊。嗣是闾里闻者接踵求治，旬日间所活近百，卒无一伤者，始信疗疹之易，而悔探习之不早也。自是有治必验，略无差爽。迨今岁丁巳，旱魃为灾，骄阳煽虐，人熏灼如在烈焰中，而儿疹复大作矣。为症虽不甚厉而时有患苦，辄为疗之，寻即脱然无事。呜呼！是书乌可不家习而户晓也。更检得疹家方论数种，手自铨录，论以管氏为主，而稍参之以别书，间足之以己意，爰分发热、见形、收后三大纲，以便寻检。至方则概取诸家之对症者，而略补其所未悉，分为二十四类，名曰《疹科类编》。盖法该而精，方备而确，庶观者瞭然如指诸掌，而卒然有患，可人自为治，家自为医，而无事于他求也。因刻而广之，以惠四方，谅亦仁人君子之所愿闻乎。
是书初成于万历丁巳，名曰《疹科枢要》，业已序而行之。后游宦登莱，复得痘疹书数种，採而增之，其法益详，其方益备，故更名类编，而再授之梓，是为天启五年乙丑六月也。
阳纡山人武之望书于登州公署


论  ——————————————————————————————————————————————————————————————————————————————————————————

总论辨疹  ***************************
疹症俗名麸疮，或名糠疮，闻人氏所谓肤疹是也。疹有二端：出于痘前者名奶疹子，出于痘后者名正疹子。痘前之疹属邪热，故屡出而不解；痘后之疹属胎毒，故一出而即尽。何以言之，盖幼童乃纯阳之体，郁积熏蒸，即为疹症。然何以屡出而不解也，盖痘毒尚在五内，而此气止及肌肤，所以真毒未出，不作正疹也。若既痘之后，脏毒尽解，一遇疹气流行，感入腑部，而胎毒尽泄无馀矣。此后不复再发，乃为正疹也。其发虽有二端，治疗则惟一理，大要四物汤加减，以滋阴退阳为主耳。
古谓麻即疹也，疹出如麻成朵，痘出如豆成粒，皆象其形而名之也，夫胎毒一也。痘出于五脏，脏属阴，阴主血，故痘有形而有汁，其症寒热备也；疹出于六腑，腑属阳，阳主气，故疹有形而无浆，其症多实热而无寒也。为症既异，则治法亦殊。痘宜内实，可用补剂；疹忌内实，只宜解散。惟初发之时略相似耳，既出之后，痘则补气以生血，疹宜补阴以制阳。盖疹热甚，则阴分受其煎熬，而血多虚耗，故治以清火滋阴为主，而不可少动其气，若燥焊之剂，首尾当深忌也。世知痘疹所繫之重，而不知疹之杀人尤甚，方书多忽而不备，良可太息矣。
痘疹之原，皆属于火。大抵疹喜清凉，化斑汤是也；痘喜温补，调元汤是也。然疹痘虽皆胎毒，与天行正病相类，其实疹子全在发苗之初，但得尽出而毒便解矣。若痘须待苗而秀，秀而实，脓成而后毒解，所以治疹贵慎乎首，治痘贵慎乎尾也。然疹虽喜清凉，而初发之时亦须和暖则易出；痘虽喜温暖，而成实之时亦畏太温热，则反溃烂不收。是痘之后，亦喜清凉也。故治痘疹者，无过热，无过寒，温凉适宜，阴阳自和，是为得之。
疹者，痘之末疾也，惟脾肺二经受症，外应乎手足太阴，合于肌内皮毛，譬天地乖戾不正之气，故曰疹也。发以春夏为顺，秋冬为逆，以其出于脾肺二经，一遇风寒，势必难出，且多变症，故于秋冬为不宜也。
麻疹，大抵主发肺经之热毒者，始事也，调理补养病后之元气者，终事也。其间或兼风，或兼痰，或伤食，并随病宜加对症之药。其有变症，即随病用对症之药，要之不乱投汤剂，则儿无事也。
王海藏云：癍疹症，前人言首尾俱不可轻下者何也。曰：首不可下，为癍未显于表，下则邪气不得伸越，此肺证有表而无里，故禁首不可下也；尾不可下者，为癍毒已显于外，内无根蒂，大便不实，无一切里症，下之则癍气逆陷，故禁尾不可下也。又言温暖不令通风，癍若已出，身热天暄，何必盖覆不使之通风乎。后人执此二句，不知天令人事通变，致误者多。大抵以脉为主，浮中沉之诊，平举按之候，察其虚实，定其中外，则可以万全矣。
癍症与疹不同，此乃天行疫气，其人大便硬结，热毒流入胃中，故发癍，不可与疹同治，切不宜发表妄下。若身热作渴时，白虎汤加大青、玄参，一剂而愈。疹有颗有形，癍隐于皮肤，无迹而且平，此分辨之法也。误汗误下，为祸不小。
又有一种胍疹此症儿初生及满月时，周身发出红点如粟米之类，其形似疹，其实非疹也。富贵之家，初生一儿，保护之心胜，一见此症，即请医治之，误以为疹，或令乳母服药，或令儿服金石丹砂。不知初生之儿，肠胃未坚，清如露珠，安敢用药；乳母产后，安敢发表清凉。若听俗医妄治，是陷人于不救之地也。此症乃儿在母胞之内，乳母胎热，儿为阴血之气熏蒸已久，及生下忽遇阳风一逼，遂发此疮，此名胍疹，不须治而自愈。
又有一种骚疹，凡儿未出痘之先，时行瘟疫，其乳母为瘟气所染，儿食病乳，亦感热病，周身发出红点，或疑为疹，或疑为癍，二者皆非也。此是乳中热毒入儿肌肤之间，然毒气不出自脏腑，何畏之有，故名骚疹，盖母病子亦病也。善治者先治其母之病，儿自愈矣。或远避其母，择他乳母之无病者乳之，可保无虞。
又有痘疹将收毕数日之后，稍热一二日，遍身即出红癍作痒，愈爬愈盛，先出大小不一，如粟米之状，渐渐长大而成云片。此是收痂后纵欲饮食过伤，又兼风热而成也，此名为盖痘疹，勿以为真疹而畏之。果有积食之症，宜用三化汤，再加以防风、黄连，消食而除风热，以免泻痢之患。
麻疹有轻、重、不治三等症：或热或退、五六日而后出者轻，发透三日而渐没者轻，红活滋润，头面匀净而多者轻，头面不出者轻。红紫暗燥者重，咽喉肿痛不食者重，冒风没早者重，移热大肠变痢者重。黑暗乾枯，一出即没者不治，鼻扇口张，目无神者不治，鼻青粪黑者不治，气喘心前吸者不治，疹后牙疳臭烂者不治。

发热诸症  ***************************
一疹发热之初，多似伤寒，惟疹子则咳嗽喷嚏，鼻流清涕，眼胞肿，其泪汪汪，面浮肿，双腮赤，恶心乾呕为异耳。细看两耳根下，颈项连耳之间，以及背脊之下至腰间，必有三五红点，此乃疹之报标，但见此侯，即是疹子。便宜谨避风寒，戒荤腥厚味，用药以表散之，使皮肤通畅，腠理开豁，而疹毒易出也。
一疹痘之发，虽曰胎毒，未有不由天行疠气而发者，故用药发散，必先明其岁气。如时令温暖，以辛凉之药发之，防风解毒汤；暄热，以辛寒之药发之，黄连解毒汤；大寒，以辛温之药发之，升麻解毒汤。此因时用药，不可差误。若作伤寒，妄施汗下，反伐天和也。又须看人虚实，如大便秘结，烦热甚而发不出者，以酒大黄微利之。吐利不止，以参、芍之类补之。经云：毋实实，毋虚虚。损不足，益有馀，夭人性命也。
一用前药发散而疹即随见，则毒尽解矣。若发不出，再用药发之，如加味麻黄散之类，外以芫荽、酒糟蒸热擦之，自项下至足为齐。若出现而头面愈多者为佳，若迟延日久而不能出，则腹胀气喘，昏眩闷乱烦躁而死矣。
一麻疹发热之初，轻者以泻白散合三味消毒散主之，重者以金沸草散主之。兼泻痢者，合升麻葛根汤，以白芷代升麻用之，无不效者。即十分危症，守而勿失，终必获济。每见诸方皆苦寒辛凉发表之剂，不尽对症对经，恐有诛罚太过之失，用者详之。
一发热六七日之后，明是疹子，却不见出。此皮肤坚厚，腠理闭密，又或为风寒袭之，或曾有吐痢之症，乃隐伏不出也，急用托里发表之剂，麻黄汤调柽叶散发之，外用胡荽酒蘸麻刮之。如一向未大便者，毒甚，于埋伏而不出也，以七物升麻丸解之发之，解之再不出者，死症也。
一疹子初发热时，未见出现，咳嗽百十声不止，上气喘急，面浮，目胞肿，宜桔梗汤、消毒散，泻白散三方合用，纳桑白皮，採鲜者多用。热盛烦渴，加石膏末、知母、黄芩、天花粉。
一发热之时，遍身汗出者，此毒从汗解，玄府开，疹易出也。有鼻中血出者，此毒从血解也。俱不可遽止之。若汗出太多，血出不止者，此又火甚，逼迫太过，致液妄流，血妄行矣，急以当归六黄汤加浮小麦以止汗，茅花汤加玄参、百草霜以止血，迟则汗出多而元气虚，血出多而精神散，为不治之症。
一疹症热毒，失于表散，不得出而内攻眼角，及目中血出，或大便出血不止者危。缘热毒未出，内攻五脏，五脏腐伤，以致血出，是二三日间失于发表解散之过也。若将当归六黄汤与升麻汤并用，亦有可救者。
一发热之时或呕吐，或自利，或滞下者，以火邪内逼，毒气上行则吐，下行则利，毒至甚则里急后重而为滞下也。吐者，竹茹石膏汤主之；自利者，升麻泽泻汤主之；滞下者，黄芩芍药汤加黄连、生地、木通、当归、人参、枳壳治之，或少加大黄微下之。大抵疹家吐利滞下，宜于疹家求之，不可作寻常吐利滞下治之也。
一发热之时，未有不口渴思饮水者，盖疹子纯是火邪，肺焦胃干，心火内亢故也。但当以绿豆灯心炒米汤饮之，人参白虎汤佐之。初发热者，于前发散药中多加石膏、天花粉，以生津解热而已。若恣饮凉水，恐生水蓄之症，故水入于肺，为喘为咳，宜用葶苈以泄肺中之水；水入于脾，为肿为胀为自利，宜用防风、白术以泄脾中之水；水入于心，为惊为悸，宜用赤茯苓、木通以泄心下之水；水入于肝，为胁痛，宜用芫花以泄肝中之水；水入于胃肾与膀胱，为小便不利，为阴囊肿，宜用车前子、木通以泄膀胱之水。俱当随其症而治之。或云：凡患疹之人，自初起至收，个个喜饮凉水，切不可禁，但每饮宜少而频，则毒气渐解。
一发热之时，既表之后，切戒风寒冷水瓜桃生果之类，如一犯之，则皮毛闭塞，毒气难弛，遂变紫黑而死矣。如极渴饮水，只宜少许葱白汤以滋其津液，又使毛窍中常润可也。又忌梅李鱼酒蜂蜜香鲜之类，恐惹疳虫上行也。
一朱氏谓凡疹热六日而出，一定之规也。若医人无识，用药太早，耗伤元气，及至出时，受害多矣。或嗽而变喘，或出一二日即隐；或作大泻，或合目而喘，此医人用太早之害也。吾家治法定不在五日内用药，必待见疹，方用徐徐升表。然用药亦有次第，凡一剂必作十二三次服之，况疹在皮肤膜外，若一剂作一次服，药性催之太急，致令烦躁谵语，宜为慎之。武氏曰：此言虽是，若五日内有危急，亦可酌量用药治之，不可太拘日数。
大抵疹欲出未出之际，不可轻用热燥之药，故虽寒勿用桂枝，虽虚勿用参、术，虽呕而有痰，勿用半夏、南星。大凡出麻疹之时，大忌荤腥生冷，宜避风寒水湿，苟有不谨，最为深患，戒之慎之。

见形诸症  ***************************
一痘疮贵三四次出，谓出匀；麻疹贵一齐涌出，谓出尽。麻疹只要得出便轻减，以火照之，遍身如涂朱，此将出之状，其形细密，与痘疮密者相似。但疹子随出随没，非若痘子之以渐长大也。
一看疹出之法，多于耳后项上腰腿先见，其顶尖而不长，其形小而匀净者吉也。若色见红者，疹发于心，乃火之正色也，症轻易治，化癍汤主之，人参白虎汤佐之；如色白者，乃血不足也，养荣汤主之；如色紫赤乾燥暗晦者，乃火毒盛炽也，宜六一散解之，四物汤去生地，加柴胡、黄芩、乾葛、红花、牛蒡子、连翘之类，滋阴凉血而热自除，所谓养阴退阳之义也。此亦五死一生之症，以大青汤、玄参解毒汤皆可选而用之；若黑色者，则热毒尤甚，为十死一生之症，此尤不可不明察之，而混为施治也。
一麻疹症其原本浅，故暴热而易出，必要红活显露，三四日方收者佳。若身体极热，或隐伏不出，或紫黯不明，或一二天就没，或与肉平，略无起突势，俱以发散为主，缓则用升麻汤加石膏、黄芩以解之，急则用麻黄杏仁汤以发之，外用胡荽酒以喷之。疹症最急，缓则误事。
一疹痘二患皆宜调治，然痘有不治之症，疹非黑色，未有不可治者，但期于发之，必决出之，必尽而已。然发必三日，然后尽，出必三日，然后收，方吉，否则凶矣。时人不知，每遇疹未尽出，误以为稀疏，谓为症轻，或隐隐一见即没，辄为收靥。不知此乃腠理闭密，致毒气壅遏而不得出，若不亟加发表，则毒气内攻而殇矣。
一疹表后红影出于肌肤成片，切忌风寒生冷，如一犯之，则皮肤闭塞，毒气壅滞，遂变为浑身青紫，而毒气返内攻，烦躁腹痛，气喘闷乱，诸症作矣。欲出不出，危亡立至，急用升麻化斑汤或活血散服之，其疹即出。如小便不通，热甚者，四苓散加栀子、木通；大热不退而作渴者，人参白虎汤主之。
一疹已出而反没者，乃风寒所逼而然也，若不早治，毒成内攻，必致痒塌而死。急用消毒饮合升麻汤热服，则疹复出而安矣，即不复出，寻亦自愈。
一有疹既收去，馀毒未解，三四日后又出，至五六次不已者，此因发热之时为风寒侵袭，邪气郁于肌肉之间，留连不散，虽得前发散解毒之药治之，勉强发出，终不舒快，故连绵而复发。亦有天行岁气寒热不常者，亦多如此，绵绵至六七次而后己，此馀毒之症也。若疹出之际有杂症者，先当随症而治之。
一疹出之时，咽喉肿痛，不能饮食者，此毒怫郁上熏咽喉也。宜甘桔汤加玄参、牛蒡子、连翘主之，更以十全散、玉钥匙吹之，切不可妄作喉痹，用针出血也。
一疹出之时咳嗽口乾心烦者，此毒在心肺发未尽也。泻白散加天花粉、连翘、玄参、葛根以泻其肺，导赤散加葛根、淡竹叶、连翘、黄连以泻其心。
一疹出之时自利不止，或泻稀水频数者，最为恶侯。但要看其疹，若遍身稠密太盛，或紫色，或红色，甚多不妨，盖毒在大肠，非泻则郁遏不解，惟用平胃散加葛根、连翘以解之而已，疹一发透，依期收去，自然泻止。若疹已收而泻犹不止者，疹未必尽，再用前药加连翘、黄连、牛蒡子、木通、泽泻以分利之。若用诃子、肉豆蔻涩滞之药，则变腹胀痞满喘急，不治之症矣。
一麻疹泄泻，须分新久寒热。新泻热泻者，宜用四苓散加木通服之；寒泻者十中无一，如有伤食伤冷不得已，以理中汤一服而止；久泻者，只宜豆蔻丸或五倍子、罂粟壳烧灰调下涩之。大抵疹症，虽忌用补药，然未疹而先曾泄泻，致脾胃虚弱者，非用参、术补之，则元气不能升发，毒终不出。虽忌用温药，然久泻虚寒，或服凉药太多，致手足无温，口鼻气凉及二便清冷者，非木香、砂仁、姜、桂等温剂，则阳气不能回。虽忌用涩药，然泻久滑脱洞下不止，非用诃子、豆蔻之类涩之，则元气下脱，多致不救。要之温补止涩，对症旋施，不可执一论也。若泥疹属热症，不可毫末动气，及用燥涩之剂，则胶柱鼓瑟，不足以语治矣。
一疹子出没，常以六时为度，如子后出者，午时即收，午后出者，子时即收，乃阳生阴成，阴生阳成，造化自然之数也，依此，旋出旋收者轻。若一出之后热不退，连绵三四日不收者，此火毒太盛，外发未尽，内有馀邪所致，须投以化斑汤、大青汤，或三味消毒饮加玄参、石膏、桔梗治之。若逡巡不出者，乃风邪外束，皮肤闭密也，宜荆防败毒散主之。
一疹子未出之时，宜早发散，以解其毒，则无馀灾。若不预解使之尽出，以致毒蓄于中，或为壮热，日久枯瘁，或成惊痫，或为泻痢，或咳血喘促，或作疳䘌而死。此虽一时戾气之染，未有不出于人事之未尽者。

收后诸症  ***************************
一疹子出后，自然热退。若遍身既出，而犹怫怫烦热，频作呕吐者，此毒尚未尽，留连于肺胃之间，宜化斑汤主之。如大便秘者，少加大黄微利之。
一疹子收后，身有微热者，此虚热也，不须施治，待气血和畅，自然退去。若热太甚，或日久不减，以柴胡麦门冬散，甚则以黄连解毒汤合人参白虎汤与前方相间服之。如发枯毛竖，肉消骨立，渐渐消瘦者，柴胡四物汤主之。
一疹已收去，反浑身发热，昼夜不退，此毒未解尽，邪火郁于肌肉之间，久则毛发焦乾，皮肤枯藁，肌肉羸瘦，为骨蒸痨瘵之症。急宜清热除疳丸及芦荟肥儿丸加龙胆草、当归、连翘等治之。迟则变为慢惊脾风，睡则露睛，口鼻气冷，手足厥逆瘈瘲，不治之症矣。
一疹收之后，身虽不见羸瘦，但时发壮热，烦躁不宁，搐掣惊悸，神昏志乱者，此阴血衰耗，馀毒入肝而传于心也。宜养血安神，以四物汤加麦冬、酸枣仁、淡竹叶、灯心、甘草、石菖蒲、龙胆草、茯神、黄连、辰砂，加减为治，或以前药为末，用蒸饼猪心血丸服亦可。
一疹收之后，馀热未尽，日夜烦躁，谵语狂乱者，辰砂益元散，灯心汤调下；或辰砂五苓散加芩、连治之。若初起烦躁谵语者，则升麻葛根汤调辰砂益元散主之。
一疹退之后，微微咳嗽者，此馀毒未尽也，用清肺饮加三味消毒饮主之。若咳甚气喘，连声不住，名为顿嗽，甚者饮食汤水俱呛出，或咳出血者，此热毒乘肺，为所熏灼，叶焦而举，故成此症，宜多用麦冬清肺饮加连翘主之。若见胸高如龟，肩耸而喘，血从口鼻出，摆手摇头，面色或白或青或红，而色枯黯者，不可治矣。然亦有肺气虚极，为毒所遏，而发喘连声不已，但无咳嗽血出呛食之症者，宜用清肺饮倍加人参治之。尤不可拘于肺热一端，而纯用清肺解毒之药也。
一疹退之后，声哑不出，或咳或喘，或身热不退，以致日久不愈者，此热毒未尽，肺金受克故也，宜清金降火汤加竹沥、姜汁主之。
一凡疹前疹后咳嗽者，皆系热毒伤肺，不可轻视，宜用泻白散等药清解之。不然，因循日久，毒火熏蒸，多致喘促躁乱而死。或谓疹后多嗽，此顿出顿入之势也，凡有馀毒须假嗽多而散，旬日之内尚宜有嗽，切不可见嗽多而治嗽。此真谬妄之言，祸人不浅，切不可轻信。
一麻疹后有热不退等症，并属血虚血热，只宜四物汤按症加减，渴加麦门冬、犀角汁，嗽加瓜蒌霜，有痰加贝母，去白陈皮，切忌人参、白术、半夏之类，倘误用，为害不小。盖麻疹属阳，血多虚耗，只滋阴补血，其热自除。所谓养阴退阳之义，始终不可不知也。
一疹退之后，有馀热未尽，或热甚而失血者，犀角地黄汤合解毒汤，或四物汤加茵陈、木通、犀角之类，以利小便，使热气下行而后愈也。
一疹子初起，多热不妨，惟愈后最忌重热，此不可不调治者。盖疹子发热多至十二日，少亦不下五七日，热久元气虚矣，加之疹出饮食不进，而复重热，阴阳耗竭，不死何待。故再热者，必大补气血可也。每见忽以为常，而死者多矣。
一疹后热不除，忽作搐者，不可与急惊风同论，用导赤散加人参、麦门冬，送服安神丸。小便清者可治，短少者不可治。
一疹退之后，热毒未尽，或发痈毒，肢节疼痛者，以羌活散微汗之。
一疹出之时，曾作泻痢，未经清解，至疹退之后，变为休息痢，不问赤白，里急后重，昼夜频仍者，此馀毒在大肠也。须分虚实治之，实者三黄丸微利之，虚者香连丸和之，后用黄芩汤养血行气。
一疹后未及半月，父母溺爱，饮食随其所欲而与之食，无论油腻酸咸辛辣之物，一切不忌，令儿疹后作痢，日久不已，遂成休息痢，此馀毒在大肠也，切不可求效之速，妄投涩药，一涩而止，则内毒上攻，令儿呕吐不食，为噤口不语，二三日毒攻大肠，更肠滑不止，或下鲜血，或下如烟尘水豆汁之状，皆危症也。早服三黄汤，加槟榔、枳壳同煎，调天水散服之可生。盖先清利而后补，此治痢之良法。
一疹子正出之时，虽不进饮食，但得疹色淡红润泽，不为害也。盖热毒内攻，自不能食。若热退后不食，当徐用四物汤加神麴、砂仁一二帖，即能食也。如胃气虚弱，不纳饮食，用君子汤加陈皮；如痰气壅盛，饮食不下，用二陈汤加桔梗、枳壳；如湿热太盛，腹胀不能食，平胃散加减治之。
一疹退之后饮食如常，动止如故，乃卒然心腹绞痛，遍身汗出如水者，此因元气虚弱，失于补养，外虽无病，里实虚损，偶然为恶气所中，谓之中恶，此朝发夕死之症，间有用人参汤研苏合香丸而苏者。
一疹收之后，遍身发痒不可忍者，此血虚而风湿乘之也，多缘起早及坐卧风湿之地所致。用四物汤加荆芥、薄荷、蝉退，兼湿更加苍术，兼热更加黄芩治之。若烦躁发渴，大小便不利而痒甚，至抓破血流者，此血热毒盛，留连于肌肤之间也，用四物汤加牡丹皮、连翘、白芷、甘草及三味消毒饮加连翘、黄芩解之。
一疹后馀毒不解，上攻于目者，急宜凉膈散合三味消毒饮加蝉退治之，或四物汤加荆芥、防风煎服，迟则或内生障翳，或赤脉侵睛而目病。大抵疹后目疾多属血虚血热，风热乘之为患，只养血清血，兼散风热，其病自除。切不可轻用点洗之药，致伤瞳仁，反为大害也。
一疹毒入胃，久而不散，致牙龈黑烂，肉腐血出，臭气冲人者，曰走马牙疳，除疳散主之。如唇口多疮，其声嘎哑者，狐惑化䘌丸主之。若久之两颊肿，环口青黑，颊漏齿脱，唇崩鼻坏者，死症也，外用支蛤散、推黄散涂之，内用人中白、芦荟、使君子肉、龙胆草、黄连、五灵脂，浸蒸饼为丸，滚水服之，以清胃火，或亦有得愈者，不能多见也。
一疹家禁忌比痘家禁忌尤甚。若误食鸡鱼，则终身但遇天行之时又令重出也。盐、醋食之令咳不止，五辛食之令生惊热，所以通禁，必须四十九日之后方无虞也。

孕妇疹症  ***************************
一孕妇麻疹，先以保胎为主，当用四物汤，倍加白术、条芩、艾叶服之。如出不快，用白虎汤合升麻汤，倍加玄参、牛蒡子为佳。如胎气上冲，急用苎麻根、艾叶煎汤，磨生槟榔服之，更多服四物汤为妙。
一热毒蒸胎，胎多受伤，但胎虽伤而母实无恙也。盖疹与痘不同，痘宜内实，故胎落而母亡；疹宜内虚，故胎去而母存。虽然，与其胎去而母存，孰若子母两全之为愈也。


方  ——————————————————————————————————————————————————————————————————————————————————————————

预防  ***************************
●三豆汤　痘疹将发之际服之，令多者可少，少者亦可无，或有终身不出者。
黑豆　绿豆　赤小豆（各一升，生用）　甘草（三两，生锉）
上将豆淘净，纳甘草，用雪水或长流水煮豆熟为度，去甘草，将豆晒乾，又入汁再浸再晒，汁尽为度，逐日取豆任意食之。
●预防汤　疹未出时服之，毒少者可使之不出，毒多者亦能减轻，盖防患于未病之先也。
黄连（一钱五分）　生犀角　鼠黏子（炒用）　山豆根（各一钱）　密蒙花（八分）　苦参（七分）　升麻（三分）　红花子（十粒）
上锉，用水一锺半煎至八分半，饥时服。
●代天宣化汤　小儿未出痘疹者，但觉冬温或时行疫疠之气，即宜预服此等解毒之药，使疮疹之毒轻减，自然易出易收，无陷伏郁遏留连之意。若见点，切不可服，恐药性寒而收敛，又出不快矣。
人中黄（属土，甲乙年为君）　黄芩（属金，乙庚年为君）　黄柏（属水，丙辛年为君）　栀子仁（属火，戊癸年为君）　黄连（属木，丁壬年为君）　苦参（佐）　连翘（酒洗，佐，去心）　荆芥穗（佐）　防风（佐，去芦）　牛蒡子（佐，酒淘，炒）　山豆根（佐）　紫苏叶（佐）
上先视其年所属，取其药为君，其馀主岁者为臣，为君者倍之，为臣者半之，为佐者如臣四分之三，于冬至日修合，为末，取雪水煮升麻，和竹沥调神麴为丸，外用辰砂、雄黄为衣，每服一丸，竹叶汤下，或黍米大，量大小加减服。
制人中黄法
取大甘草不拘多少，用新竹一节，纳甘草于中，或为末，仍紧塞无节空处，放屎缸中七七四十九日取出，长流水冲净，阴乾听用。

初热  ***************************
●治疹主方　始终皆用，随证加减。
荆芥　防风　枳壳　桔梗　连翘　牛蒡子（炒）　黄芩　前胡　贝母（去心）　陈皮（去白）　白茯苓（各等分）　甘草（减半）
上锉，每服五钱，水煎服。咽喉肿痛，去玄参，多用牛蒡子；有痰及口乾发渴，加天花粉；痰壅作声喘甚，加石膏；小便不利，加木通、滑石；大热便秘，加大黄；口舌生疮，加木通、生地，多用牛蒡子、连翘、黄芩；下痢脓血，加当归、芍药、黄连、滑石、木通。
●升麻葛根汤　治痘疹初发热壮盛，疑似未明，用此解之。
升麻（一钱）　乾葛（二钱）　白芍（一钱）　甘草（五分）
上加生姜二片、葱白一根，水煎服。一方加紫苏一钱半。咳嗽，加贝母三分；气喘，减升麻，加陈皮三分；头痛，加川芎三分；腹痛，加姜汁三五茶匙。
●升苏散　治小儿出疹发热，疑似之间，以此解之。
升麻　葛根　苏叶　赤芍　川芎　茯苓　甘草（各等分）
上锉，每服三五钱，水煎服，量大小增减为剂。
●苏葛散　疹初发时，用此解利发散之。
紫苏叶（五分）　葛根（五分）　白芷（五分）　前胡（五分）　赤芍（炒，五分）　川芎（五分）　枳壳（麸炒，五分）　炙甘草（三分）
上锉，加生姜二片、葱白一根，水煎，热服。
●败毒散　疹初发热壮盛，用此解之。
升麻　葛根　紫苏叶　川芎　羌活　防风　荆芥　薄荷　前胡　桔梗　枳壳（麸炒）　蝉退　牛蒡子（炒）　山楂肉　地骨皮　甘草
上各等分，入生姜一片，水煎，加葱白汁五匙，热服。如热甚，加柴胡、黄芩。夏加香薷，冬加麻黄。
●小柴胡汤　治疹乍凉乍热似疟者。
柴胡（三钱）　人参（三钱）　黄芩（三钱）　半夏（二钱）　甘草（二钱）
上锉，每服三钱，生姜三片、枣一枚水煎，温服。喘，加五味子二分。

出迟  ***************************
●发散方　治疹受风寒不出，急为发散。
防风　荆芥　牛蒡子（炒）　升麻　白芍　乾葛（各等分）　甘草（减半）
上锉，每服五钱，水煎服。
●消毒饮（即解毒汤）　治疮疹已出，未能匀透，毒气壅遏，出不快，壮热狂躁，咽膈壅塞，睡卧不安，大便秘涩，及大人小儿上膈壅热，咽喉肿痛，胸膈不利。
牛蒡（六两）　荆芥（一两）　甘草（二两）
上为粗未，每服二钱，水七分煎四分，去滓，食后临卧服之。此药治大便秘涩，是治里热故也。况本草云：恶实味辛平。其中治证，治风肿，治暴食热，内生风，解丹石毒，治咽喉四肢风肿，此性稍凉也。为疮疹所宜服者，能透肌出痈疮，是以疮疹亦出也，大便利则不可服。一方加防风。
●泻白消毒散　治疹发热出不快，轻者用此发之。
桑白皮　地骨皮（二味採取新鲜者，各用三钱）　牛蒡子（炒，研）　荆芥穗（各一钱半）　桔梗（一钱）　甘草（一钱）　浮萍（晒乾，二钱）
水煎服。
●加味金沸草散　治疹发热出不快，重者用此发之。
旋覆花（去粳）　麻黄（去节，水煎，掠去浮末，晒乾）　前胡（去芦，各一钱）　荆芥穗（一两）　赤芍（五钱）　半夏（姜泡七次，炒）　甘草（各五钱）　鼠黏子（炒，七钱）　浮萍（七钱）
上为末，每服三钱，生姜二片、薄荷叶三五片，水煎服。
●防风解毒汤　治麻疹初发热，如时令温暖，用此辛凉之药发之。
防风　薄荷　荆芥　石膏　知母　桔梗　牛蒡子（炒）　连翘　木通　枳壳（各等分）　甘草（五分）
上锉，每服五七钱，加灯心草，水煎服。
●黄连解毒汤　治麻疹初发热，如时暄热，以此辛寒之药发之。
黄连　黄芩　黄柏（俱酒炒）　防风　荆芥穗　知母　石膏　栀仁　大青　玄参　木通　桔梗　甘草（各等分）
姜三片水煎服。
●桂枝解毒汤　治麻疹初发热，如时令大寒，以此辛温之药发之。如必用麻黄，用水煎，去浮沫，以酒炒焦色再用，当慎之。
桂枝　麻黄（酒炒）　赤芍　防风　荆芥　羌活　川芎　人参　牛蒡子（炒）　桔梗　甘草（各等分）
上锉，加生姜，水煎服。
●升麻解毒汤　治麻疹初发，如初热时令忽暖忽寒，以此辛平之药发之。
升麻　乾葛　荆芥穗　防风　羌活　连翘　牛蒡子　柴胡　前胡　人参　赤芍药　桔梗　甘草（各等分）
水煎服。
以上四方虽曰因时制宜，亦不可拘泥。如冬月亦有不宜桂枝、麻黄，而宜石膏者，正当以脉症为主耳。若株守而不知变通必有失，不如用前二方为妥当也。
●荆防败毒散　治疹子初出不快，若时令不热不寒，用此发之。
人参　赤苓　羌活　独活　薄荷　川芎　柴胡　枳壳　桔梗（各等分）　甘草　防风　荆芥穗（各减半）
上锉，水煎服。如肺热，去人参；如天行疫热，加黄芩、黄连。
●紫黄解毒汤　治小儿痘疹因热毒蕴蓄于内，以致疮发不出麻疹，服之亦妙。
紫草（二钱）　麻黄（二钱）　柴胡（二钱）　川芎（一钱五分）　羌活（一钱）　防风（一钱）　白芷（一钱）　蝉退（一钱）
上锉为粗散，每服四五钱，加葱白三茎、生姜三片，水煎服，稍热服之。
●麻黄栀子汤　治疹服表药不出，服此药即出，神效。
麻黄（蜜酒炒黑）　栀子（连壳炒）　黄芩（酒炒）　黄连（酒炒）　牛蒡子（炒）　石膏（各一钱）　红花（三分）　蝉退（去头足，五分）　炙甘草（五分）
上锉，随症多少，水煎服。
●透肌散（即化毒汤）　治疮疹出不快。
紫草茸（五钱）　升麻（五钱）　甘草（五钱）
上锉如麻豆大，水二盏、糯米五十粒煎至一盏，去滓放温，分作数服。刘氏云：麸疮欲出，浑身壮热，不思饮食，若服此，一服即内消，已有一两颗出即解其半，若令即出，当日头焦，只服三次，瘥。
●透肌散　治疹初出，隐隐淹在肉内，似出即没者，隐疹也，用此发之。
牛蒡子（炒香，二钱半）　葛根（二钱）　荆芥穗（二钱五分）　蝉退（去头足，一百个）
上作一剂，用时酒一小钟、水一茶锺半煎至六分，温服。一次依本方加羌活五分，二次依本方加枳壳、紫苏各六分，三次依本方加牛膝五分引，照前服。
●麻黄散　治疹子淹延不出，毛孔尽闭，皮肤乾燥，是毒气怫郁于内，急以此发之。
升麻（酒洗）　麻黄（酒洗，炒黑）　路东黄（火煅闭成黑炭）
一方用人中黄、牛蒡子炒、蝉退去土并翅足微焙，各等分。
上为细末，量人大小及毒之轻重，用无灰酒调下。
●柽柳散　柽柳亦名西河柳，亦名垂丝柳，青茂时採叶晒乾，为末，每服一二钱，茅根汤调下。
●胡荽酒　芜荽四两切细，好酒二锺先煎数沸，入芫荽再煎少时，用物含定，勿令泄气，候温远近喷之，从项至足，勿喷头面，使香气袭运，自然出快。

邪闭毒盛  ***************************
●麻黄汤　治疹子闭密不出，或为风寒所袭，急用此发之，或以消毒饮，含升麻热服。
麻黄（去根节，制过）　升麻　牛蒡子（炒）　蝉退（去足翅，洗净）　甘草（各一钱）
上锉细，加腊茶叶一钱，水一盏煎七分，去渣服。
●麻黄杏仁汤　身体极热，隐伏不出疹，或紫暗不明，或才出即没，略无突势，此皆腠理闭密，或风寒所抑遏，急用此以发之。
麻黄（三分）　杏仁（一钱）　桂枝（五分）　甘草（五分）
上为粗散，加葱、姜，水煎，热服。
●化斑汤　治疹子色红及火毒太盛，外发未尽，内有馀邪，连绵四五日不收者；若遍身既出而犹怫怫烦热频作呕吐者，此毒尚未尽，留连于肺胃之间也，亦以此治之。
人参　知母　石膏　升麻　连翘　牛蒡子（炒）　地骨皮　甘草　淡竹叶　糯米
一方有桔粳，无糯米，分量随症多少。
●加味消毒饮　治毒火大盛，外发未尽，内有馀邪。
荆芥（二钱）　牛蒡子（二钱）　甘草（一钱）　玄参（一钱半）　桔梗（一钱半）
上锉，水煎服。
●六一散（一名益元散，一名天水散）　治疹色紫赤暗晦，乃火毒炽盛也，此方主之。
滑石（腻白者，研细，水飞过，晒乾再研，六两）
上合一处拌匀，每三五岁小儿服一钱，十岁服二钱，寒天温服，夏月新汲水调服。
●大青汤　疹色紫赤乾燥暗晦及出太甚者，此血热也，此方主之。
大青　玄参　桔梗　石膏　知母　升麻　栀仁　木通　人中黄（各等分）
一方用路东黄，无人中黄。
上锉，水煎成，烧人粪入之。如大便秘，加酒大黄。
●又大青汤　治同前。
大青叶　玄参　生地　石膏　知母　地骨皮　荆芥　木通　甘草（各等分）
上锉细，水一盏、淡竹叶十二片煎七分，去滓，温服。
●玄参解毒汤　治同前。
玄参　黄芩　栀仁（炒黑）　桔梗　生地　葛根　荆芥穗　甘草（各等分）
上锉，水煎服。
●山栀子汤　治麸疹癍毒，状如蚊虫所咬，毒盛色黑者。
栀仁（一钱）　白鲜皮（一钱）　赤芍（一钱）　升麻（一钱）　寒水石　甘草（各五分）
上切，入紫草、薄荷，水煎服。
●犀角散　解风疹热毒，但烦躁，小便赤涩，多渴者。
犀角（镑，五分）　甘草（炙，五分）　防风（二钱）　黄芩（一钱）
上作一服，水煎服。
●和解散　诚斋依此方曾治数十儿，真能起死回生。
麻黄（去节，取头末）　绿豆（取生面隔纸焙热，各七分）　蒲公英（鲜，二钱，如干者七分）　条芩（一钱）　生地（一钱）
后三味锉，用水二锺煎七分，去渣，和前麻黄、绿豆面，冬春温服，夏秋凉服。
●外用方
仰天皮（二斤，即凹地地卷皮）　嫩柳皮（半斤）　星星草（四两）　蝉退（二百个，去头足）
上入水十锺，净锅内熬三沸，去渣，乘热气熏洗儿遍身，黑变为鲜色，十有九生之妙。
●路东散　治疹色紫黑。
用路东黄为末，无灰酒调下。路东黄乃人粪之在路东者，干久益佳，用火煅成黑炭。上为细末，量人大小毒轻重，无灰黄酒调下。

色淡  ***************************
●养血化癍汤　疹子色喜通红，若淡白者，血不足也，此方主之。
当归身　生地　人参　红花　蝉退（各等分）
上锉细，水一盏、生姜一片煎六分，去滓，温服无时。
●养荣汤　治麻疹色白。
人参（减半）　当归身（酒洗）　赤芍（桂水炒）　炙甘草　红花酒（各等分）
水煎服。

汗衄  ***************************
●黄连汤　疹子发热，自汗出者，毒随汗解，不可遽止，但汗出太多，此为火迫，急当止之，此即当归六黄汤，以麦门冬易熟地黄也。
黄连　黄芩　黄柏　黄耆　生地　麦门冬（去心）　浮小麦（各等分）
上水煎，去滓，调败蒲扇灰服之。
●茅花汤　疹子发热，鼻中出血，毒从血解，不可遽止；若血出多者，此为火迫太盛，急以此止之，不然恐致昏晕。
茅花　当归尾　牡丹皮　生地　炙甘草（各等分）
水煎服。
●又茅花汤
茅花　归尾　生地　栀子　黄芩　玄参
又一方无当归、玄参，有郁金。
上锉，水煎，调百草霜服。

发渴  ***************************
●化癍汤　治疹发渴最良。
人参（一钱）　知母（一钱）　甘草（五分）　石膏（末，三钱）
上锉散，入粳米一小撮，水一盏煎六分，温服。一方石膏以温纸裹火煨。一方加萎蕤一钱。
●葛根麦门冬散　治疹子初发，身热头痛，烦渴咳嗽，喜饮水者，此方主之。
乾葛　麦门冬（各一钱）　石膏（三钱）　升麻（五分）　赤芍（五分）　白茯苓（五分）　甘草（五分）
上锉细，加淡竹叶七片，水煎七分，去渣，温服。
●人参白虎汤　治疹子出见渴者。
人参　知母　石膏　天花粉　葛根　麦冬（去心）　淡竹叶　糯米
上锉细，水煎，以米熟为度，服。
●白虎合解毒汤　疹出渴甚者，此方主之。
石膏（研尘末，四钱）　知母（一钱）　黄芩（一钱）　天花粉（一钱）　栀仁（一钱）　黄连（一钱）　生地黄（二钱）　麦门冬（二钱）
上锉，入竹叶十二片，水二锺煎一锺，更磨入犀角汁，索汤水则与之，觉胃热渴，更宜以此方多与之，胃清乃止，庶免牙疳之害。若真至牙疳成，而后清胃凉血解毒，往往噬脐无及矣，慎之慎之。
●白虎苍术汤　治疹烦热渴泻。
苍术（一钱半）　知母（一钱）　甘草（三分）　石膏（末，三钱）　糯米（一撮）
上锉散，水煎六分，不拘时温服。
●猪苓汤　治疹毒烦渴及夏月中暑，烦热喘渴。
猪苓（一钱）　泽泻（一钱半）　茯苓（一钱半）　滑石（一钱半）　甘草（一钱半）　阿胶（一钱）
上用水一升二合先煎前五味，取七合，去渣，入阿胶再煮一沸，分二服。
●凉膈散　治疹疮，上焦积热，烦躁多渴，面赤面热，头昏咽燥，肿痛口疮，便溺赤涩，狂言谵语，妄睡卧不安，并宜服之。
大黄（二钱）　芒硝（二钱）　甘草（二钱）　连翘（四钱）　栀子仁（一钱）　黄芩（一钱）　薄荷（一钱）
共为末，每服一二钱，竹叶、蜜少许煎服。
●绿豆灯心炒米汤　治疹症发渴，以此频饮之。
绿豆（一酒锺）　糯米（炒熟，一撮）　灯心（三十根）
上水煎成汤，温服频频。

咽痛  ***************************
●如圣饮子　治疮疹毒攻，咽嗌肿痛。
桔梗（一两）　甘草（一两）　鼠黏子（炒一两）　麦门冬（去心，五钱）
上锉，加竹叶同煎二三钱。
●加味甘桔汤　治疹出之时，咽喉肿痛，不能饮食，此毒火怫郁，上熏咽喉也。
甘草　桔梗　玄参　牛蒡子（炒）　连翘（各等分）
上锉，水煎服。一方无桔梗，加防风等分。
●牛蒡甘桔汤　治疹出邪火熏灼，咽喉痛。
桔梗　甘草　牛蒡子（炒）　连翘　射干　升麻　栀子仁　片黄芩（酒炒）　黄连（酒炒，各等分）
水煎，食后服。
●消毒饮　治痘疹已出，上焦壅热，咽喉肿痛，胸膈不利。
荆芥（二钱）　牛蒡子（二钱）　甘草（一钱）
上锉，加生姜二片，水煎服。一方加防风一钱。
●清咽汤　治疹后热毒在胃攻冲，喉哑疼痛，昼夜饮水不歇。
升麻　玄参　射干　连翘　栀子　黄芩　石膏　薄荷　金银花　麦冬　归尾　生地　甘草节　川大黄（各等分）
水煎，频频温服，渣再煎。
●十金散（一名十宣散）　治疹症咽喉肿痛。
黄连（一钱）　黄芩（一钱）　黄柏（一钱）　苦参（五分）　孩儿茶（五分）　雄黄（五分）　硼砂（三分）　玄明粉（三分）　乳香（一分）　片脑（少许，临时入）
上共为细末，每用五釐，芦筒吹入喉中。
●小灵丹　疹后馀毒壅遏，咽喉肿痛，咽物不下，牙齿破烂。
白宫硼（二钱）　辰砂（一钱）　没药（三分）　乳香（三分）　朴硝（三钱）
上共为细末，将药盛入芦筒吹，或干敷患处。

嗽喘  ***************************
●泻白散　治疹症咳嗽。
桑白皮（蜜炙，二钱）　地骨皮（洗净，一钱半）　甘草（生用，五分）
上锉，加竹叶二十片、灯心草三十根，水煎服，或水调服亦可。
●加味泻白散　治疹出之时咳嗽，口乾心烦，此毒在心肺发未尽也。
桑白皮（蜜炙）　地骨皮　甘草　黄连　连翘　玄参　天花粉（以上各等分）
引淡竹叶、灯心草，水煎服。
●又加味泻白散　治疹毒火盛，煎熬肺脏，以致咳嗽喘急。
桑白皮（蜜炙）　地骨皮　片芩　黄连（酒炒）　栀子仁　连翘　大青　玄参　马兜铃　桔梗　淡竹叶
上锉，加灯心草，水煎服，为散亦可。
●黄连杏仁汤　治婴孩受邪热后或作麻痘，成痘疹之症，其疮渐出，咳嗽烦闷，呕逆清水，眼赤，咽喉口舌生疮，作泻。
黄连（一两）　杏仁（五钱）　麻黄（五钱）　陈皮（五钱）　枳壳（五钱）　葛根（五钱）
上锉，每服二钱，水煎。作泻，加制厚朴、甘草。
●葛根橘皮汤　治肌肉斑烂，隐疹如线纹，咳嗽呕吐。
葛根　橘皮（去白）　麻黄　杏仁（去皮尖）　黄芩　知母　甘草（各等分）
上锉，水煎服。
●清热解毒汤　治疹后咳嗽喘急，烦躁声哑，痰涎壅盛，此馀毒未尽，或饮食积热所致也。
黄连　黄芩（酒炒）　连翘　牛蒡子（炒）　玄参　知母　陈皮　桔梗　杏仁（等分）　甘草（五分）
上锉，水煎服。腹胀，加厚朴、枳壳；泄泻，加白芍、木通、泽泻。
●清肺解毒汤　诚斋依此方曾救数十儿，起死回生。治疹收之际胸腹喘急咳嗽，闷乱狂言，手足动摇，此馀毒收肺也。
片黄芩（一钱）　陈皮（去白，一钱）　麦冬（二钱）　贝母（去心，一钱半）　黄连（酒炒，七分）　赤苓（七分）　桑白皮（蜜炙，五分）　甘草（五分）　蒲公英（三钱）　川大黄（三钱，切片，入滚水一锺泡一时，澄汁一小钟，入熟药内）
上将前九味入水二锺，煎至七分，去渣，方入大黄汁和服，以便下恶物为度。
●清金降火汤　治疹后咳嗽声促，此火伤肺金也，用此方治之。
片黄芩　栀子仁　赤芩　桔梗　石膏　知母　陈皮（去白）　地骨皮　麦门冬　玄参　牛蒡子（炒）　杏仁　瓜蒌仁　淡竹叶　甘草
上锉，水煎，食后温服。
●门冬清肺饮　治疹后咳嗽，或血出，或呛汤水。
天门冬　知母　贝母（去心）　石膏（煅）　牛蒡子（炒）　马兜铃　杏仁（去皮尖）　桔梗　甘草（各等分）　糯米（一撮）
上锉，水煎服。
●又门冬清肺汤　治疹后咳甚，气喘连声不住，甚者，饮食汤水俱呛出者，此热毒乘肺而然也，宜此方加枇杷叶。
天门冬（去心）　麦门冬（去心）　知母　杏仁　贝母（去心）　款冬花　马兜铃　桑白皮　桔梗　地骨皮　牛蒡子（炒）　甘草（各等分）
上锉细，每服五钱，水一盏煎七分，去渣，食后温服。如见血，加茅根汁、阿胶珠。
●生地黄散　治小儿癍疹，身热口乾，咳嗽心烦者。
生地黄（五钱）　麦门冬（去心，七钱）　陈皮（去白，三钱）　款冬花（三钱）　杏仁（三钱）　甘草（二钱）
上锉细，每服三钱，水煎，徐徐温服，不拘时，量大小加减。若肺经有热者，宜用此方；若痰气上壅者，佐以抱龙丸。
●宁嗽汤　治疹后咳嗽不止，或因食酸咸，致火毒伤肺，体实者用之。
葶苈（炒，为末）　桑白皮（蜜炙）　片芩（酒炒）　天花粉　马兜铃　桔梗　石膏（煅）　瓜蒌仁（去油）　栀子仁　甘草
上锉，水煎，食后服。
●敛肺汤　诚斋依此方曾救数十孩子，真仙方也。治疹收之后，喘急闷乱，头折眼吊，胸膛高陷，角弓反张，目睛直视，唇白面黄，口鼻歪斜，名曰肺气耗散，正气不归原也，急以此方救之，缓则无救。如唇反黑紫，鼻眼俱黑，死在旦夕不治。
辽五味子（三钱）　麦门冬（去心，三钱）　片芩（二钱）　甘草节（五分）
上作一剂，水一锺半煎至五分，温服。
●前胡枳壳汤　治疹后馀毒不解，大便坚秘，腹胀气喘。
前胡（一钱）　枳壳（一钱）　赤茯苓（一钱）　大黄（二钱）　甘草（五分）
上水一锺煎一沸，不得煎熟，空腹温服。小人减半，泻者不可服。

吐泻  ***************************
●竹茹石膏汤　治疹症作吐。
陈皮　竹茹　石膏　白茯苓　石膏　半夏　甘草（各等分）
上锉，水煎服。
●升麻泽泻汤　治疹症自利。
升麻　泽泻　猪苓　赤苓　黄连（酒炒）　滑石　甘草（各等分）
上锉，水煎服。
●五苓六一散　治疹症泄泻。
白术　白茯苓　猪苓　泽泻（各一钱）　官桂（减半）　滑石（八分）　甘草（五分，以上三味另为末，临服入）
水煎，搅匀空心服。
●加减四苓散　治新泻热泻。
苍术（泔浸，炒，一钱）　白茯苓（一钱）　猪苓（一钱）　泽泻（一钱）　炙甘草（三分）
上锉，加生姜，水煎服。
●加味四苓散　治疹后泻利，乃积热于大肠。
泽泻（一钱）　白茯苓（一钱）　猪苓（一钱）　白术（一钱）　木通（一钱）　白芍（八分）　黄芩（八分）　黄连（八分）
上锉，水煎服。
●柴苓汤　治疹泻，小便不利。
柴胡（二钱半）　茯苓（一钱半）　黄芩（一钱半）　猪苓（一钱半）　泽泻（一钱）　白术（一钱半）
上锉，水煎，分三服，温服。
●春泽汤　即五苓散去桂加人参。
治夏月中暑而呕泻。
●黄芩汤　疹子发热吐利，乃邪火内迫，纯是热症，不可作寒论，用此方加减。
黄芩（一钱半）　白芍（六钱）　炙甘草（一钱）　大枣（一枚）
上锉细，加大枣一枚，水一盏煎七分，食前温服。上焦多吐，加茅根、芦根、枇杷叶；下焦多利，送下香连丸，方见滞下；中焦吐利，多加芦根，煎调六一散。
●升芍汤　解表和中，若脾胃虚弱，先后泄泻，皆用之。
升麻（一钱）　葛根（一钱）　芍药（一钱）　人参（一钱，或用或减）　白术（一钱）　白茯苓（一钱）　甘草（五分）
上锉，水煎服。若疹正出时泄泻，加猪苓、泽泻；大热泻，加黄芩；泻久虚寒，加木香、砂仁、肉桂。
●四君子合消毒汤　治麻疹未出而先曾泄泻，致元气虚弱，不能升发毒气者，急此以补中散表。
人参　白术　白茯苓　炙甘草（减半）　荆芥　牛蒡子（炒，各一钱）
上锉，水煎服。
●理中汤　治伤食伤冷，或过服寒凉，致伤脾胃而泻。
人参（一钱）　白术（一钱）　乾姜（炮，一钱）　炙甘草（一钱）
上锉，水煎服。
●豆蔻丸　治久泻滑脱不止。
肉豆蔻（面裹煨，五钱）　白龙骨（五钱）　诃子肉（五钱）　赤石脂（七钱五分）　枯矾（五分）　炒砂仁（三钱）
上为细末，饮丸如黍米大，周岁小儿三十丸，三岁百丸，温米汤下，泻止勿服。一方无龙骨。

滞下（即赤白痢）  ***************************
●黄芩芍药汤　治疹症滞下。
条芩（三钱）　白芍（炒，三钱）　升麻（二钱）　炙甘草（一钱）
上锉，水煎服，或少加大黄微利之。
●加味黄芩汤　治疹自利，甚则里急后重而为滞下。
黄芩（一钱半）　黄连（一钱半）　白芍（三钱）　甘草（七分）　滑石末（三钱，若滑石不煎，调服止于一钱）
上锉，水煎服。血痢，加地榆二钱。
●黄芩汤　疹前曾有泻痢，先用清解之药，至于疹后变为休息痢，治法不问赤白，若见里急后重，昼夜无度，即用此方。
黄芩　黄连　当归　川芎　人参　青皮　枳壳　木香　炙甘草　槟榔（各等分）
上水煎服，调益元散服。气盛者，加酒大黄微利之。
●三黄汤　疹后痢疾，如壮盛之人，有怫郁挟食积而能食者，以此微利之。
黄芩（炒）　黄连（炒）　大黄（酒蒸，各等分）
上锉，水煎服，以微利为度。如饮食厚味，积毒于大肠，下鲜血或如豆汁烟尘水者，加槟榔、枳壳，水煎服，调天水散。
●香连丸　治疹后红白痢。
黄连（净，十两）　吴茱萸（五钱）
二味同用水拌匀，顿滚水内半日，取出炒乾，去茱萸不用，加木香三两不见火，为细末，醋糊丸，空心量大小加减服之。
●香橘丸　患痢不饮汤药者，此方主之。
使君子（去壳，一两）　诃子（煨，去壳，二钱半）　神麴（炒，一钱）　麦芽（炒，一钱）　炙甘草（一钱）　厚朴（姜汁炒，一钱）　橘红（一钱半）　广木香（一钱二分）
上为极细末，炼白蜜为丸，如绿豆大，食前米饮下三十丸。
●黄连柏叶汤　治疹后赤痢，时下鲜血。
黄连（姜汁炒）　侧柏叶（炒）　槐花（炒）　荆芥穗　归尾（酒洗）　川芎　条芩（炒）　枳壳（麸炒）
上锉，水煎，空心温服。
●枳壳丸　治疹后白痢。
吴茱萸　枳壳（麸炒）　升麻　白芍　滑石　椿根皮
上为细末，乌梅取肉为丸，空心白汤送下。

便秘  ***************************
●桃仁承气汤　治癍疹大便秘结，以此下之。
桃仁（五钱）　大黄（一两）　芒硝（三钱）　桂皮（三钱）　甘草（三钱半）
上㕮咀，每服四五钱，入生姜煎服。
●四顺散　治痘疹壮热，大便秘结，小便赤涩。
大黄　当归　赤芍　甘草（等分）
每服四钱，水煎服。
●凉膈散　治身热大便秘。
大黄（一钱）　栀子（一钱）　黄芩（一钱）　薄荷（一钱）　连翘（一钱）　甘草（五分）
上锉，水煎服。
●大柴胡汤　治身热大便秘。
柴胡　芍药　黄芩　枳壳　大黄（各等分）
水煎服。
●宣风散　治腹胀，大便秘，烦热。
槟榔（二钱）　牵牛（头末，二钱）　陈皮（二钱）　甘草（一钱）
上为细末，用蜜水调，壮者服一钱，幼者服五分。
●八正散　治小便秘。
赤茯苓　贝母　木通　滑石　车前子　萹蓄　栀子　甘草（等分）
上锉散，用水煎服。
●加减四苓散　治小便赤涩。
赤茯苓（二钱）　猪苓（二钱）　泽泻（二钱）　甘草（一钱）
上用水煎服。热甚，加木通、栀子。

馀热  ***************************
●葛根黄连汤　治疹后热不除。
葛根（五钱）　黄连（三钱）　黄芩（二钱）　甘草（一钱半）
上锉，每服三钱，水一锺煎六分，温服，渣再煎。
●加味地骨皮散　治疹出发热不退，饮食不进。
地骨皮（鲜者，三钱）　桑白皮（鲜，二钱）　麦门冬（去心，二钱）　银柴胡（一钱）　赤芍药（一钱）　乾葛（一钱）　犀角（五分）　甘草（五分）
上锉，水煎服。
●柴胡麦门冬散　治疹子收后，热仍太盛，或日久不减。
柴胡（五分）　人参（五分）　玄参（五分）　麦门冬（去心，八分）　龙胆草（三分）　甘草（三分）
上锉，水煎服。诚斋治正蓝旗敦拜子疹十日不收，即效。
●清火消毒汤　治疹后馀毒不尽，浑身壮热。
黄芩　黄连　栀子　龙胆草（酒洗）　地骨皮　郁金　雄黄　灯心
上锉，水煎服。
●金花丸　治疹同前。
黄连　黄芩　黄柏　大黄（各等分）
上为细末，滴水为丸如梧子大，每服三十丸，白汤送下，量大小加减。去大黄，加栀子，名栀子金花丸。
●胃苓散　治疹后脾胃虚弱，馀热延绵不退。
白术　茯苓　猪苓　泽泻　苍术（米泔浸，炒）　厚朴（姜汁炒）　陈皮（各等分）　炙甘草（减半）　官桂（少许）
上锉，入姜、枣水煎，温服。

惊搐  ***************************
●当归养血汤　疹后浑身壮热，未至羸瘦，但多搐掣烦躁不宁，此热在心脾二经也，此方与黄连安神丸间而服之。
当归　川芎　生地　麦门冬　山栀子　木通　甘草　淡竹叶　灯心草
便秘，少加大黄，水煎服。
●黄连安神丸　与前方间服。
黄连（二钱）　当归（二钱）　龙胆草（三钱）　石菖蒲（一钱五分）　茯神（一钱五分）　全蝎（七个）
上共为极细末，汤浸蒸饼杵猪心血为丸，如黍米大，朱砂为衣，每服十丸，灯心草汤下。
●加味四物汤　治疹后时发壮热，烦躁不宁，搐掣惊悸，神昏志乱者。此阴血衰耗，致馀毒入肝而传于心也，宜用此养血安神。
当归　川芎　芍药　生地黄　麦门冬（去心）　茯神（去木）　石菖蒲　酸枣仁（炒）　龙胆草　黄连　甘草　辰砂　淡竹叶　灯心草
上锉，水煎服。或为末，用蒸饼猪心血丸亦可。
●加味导赤散　疹后热不除，忽作搐者，不可与急惊风同论，用此方。
木通（二钱）　生地黄（二钱半）　生甘草（五分）　人参（一钱）　麦门冬（一钱）　淡竹叶（三十片）
上锉，水煎服，送下安神丸。
●安神丸　与前方同服。
黄连（五钱）　归身（五钱）　麦门冬（去心，五钱）　白茯苓（去木，五钱）　甘草（五钱）　朱砂（一两）　龙脑（二分半）
上为末，浸蒸饼和猪心血捣匀，丸如黍米大，每服十丸，灯心汤下。

躁乱  ***************************
●辰砂五苓散　治疹收之后，日夜烦躁，谵语狂乱。
上为细末，温水调服一二钱。热甚，新汲凉水调下。
●辰砂益元散　治同上。
滑石（六钱）　粉甘草（炙，一钱）　辰砂（三分）
上为细末，三五岁小儿每服一钱，十岁二钱，量大小加减白汤下。热甚，以夏月新汲水下。
●导赤散　治疹疮心烦蕴热，睡眠不宁，烦躁谵语，小便不利，面赤多渴。小儿贪食乳者，渴也。
生地　木通　甘草（各等分）
上为粗未，每服二钱，入淡竹叶，水煎，温服。

失血  ***************************
●犀角地黄汤　治疹后吐血衄血，或大小便血。
犀角（另磨入）　白芍　生地黄　牡丹皮
上锉，后三味煎熟，犀角磨汁入服。无犀角，以升麻代之。
●黄连解毒汤　治脏毒诸热，伏火积热。
黄连　黄芩　黄柏　栀子（各等分）
上锉，水煎服。

不食  ***************************
●加味四物汤　治疹后血虚胃弱，不进饮食。
当归　川芎　白芍　生地　神麴（炒）　砂仁　白术　炙甘草
上锉，水煎服。如胃弱，去地黄。
●四君子汤　治疹后伤食呕吐，或服凉药太多，致伤脾胃，不纳饮食。
人参　白术　茯苓　甘草
上锉，水煎服。胃寒，加木香、砂仁；呕，加藿香、陈皮。
●七珍散　调胃进食，疹后虚弱不食者。
白术（一钱）　人参（一钱）　茯苓（一钱）　黄耆（一钱）　白扁豆（一钱）　山药（一钱）　炙甘草（五分）
上加粟米一撮、生姜一片、枣一枚，用水煎服。
●白术散　调胃进食。
白术（二钱）　陈皮（一钱五分）　人参（一钱）　麦门冬（去心，二钱）　厚朴（姜汁炒，七分）
上锉，水煎服。
●钱氏白术散　温脾进食，止吐泻，生津液。
白术（一钱五分）　人参（一钱）　茯苓（一钱）　炙甘草（一钱）　藿香（一钱）　乾葛（一钱）　木香（三分）
水煎服。
●加味二陈汤　治疹后痰气壅滞，饮食不下。
陈皮（去白）　半夏（汤泡七次）　白茯苓（各一钱）　炙甘草（五分）　桔梗（七分）　枳壳（麸炒，七分）
上加生姜一片，水煎，后食服。
●平胃散　治疹后心腹胀满闷，不进饮食，及伤食吐泻。
苍术（米泔浸，炒）　厚朴（姜汁炒）　陈皮（各一钱）　炙甘草（五分）
上锉，加生姜二片、枣一枚，水煎，食远服。有宿滞，加神麴、麦芽；有热，加黄芩、黄连；胸膈满胀，加枳壳；恶心，加藿香、砂仁；腹痛，加芍药、木通。

中恶  ***************************
●调气平胃散　治胃气虚弱，卒犯不正之气，手足逆冷，昏不知人，名曰中恶。
苍术（一钱半）　厚朴（姜汁炒）　砂仁（一钱）　白豆蔻（一钱）　乌药（一钱）　木香（一钱）　白檀香（一钱）　藿香（一钱）　炙甘草（五分）
上锉，水二锺、生姜三片煎八分，食前服。
●藿香正气散　凡受四时不正之气，发热头痛，呕逆恶心，此方主之。
白术　白茯苓　陈皮　厚朴　半夏　白芷　大腹皮　紫苏　藿香　桔梗（各等分）　炙甘草（减半）
上锉，每服三五钱，加生姜三片、枣一枚，水煎，热服。

肤痒  ***************************
●人参消毒散　治疹症鼻塞声重，发痒身热。
人参　羌活　川芎　防风　荆芥　茯苓　陈皮　厚朴　藿香　殭蚕　蝉退　甘草（各等分）
上为细末，每服二钱，茶清调下，煎服亦可。
●加味四物汤　疹后遍身瘙痒不可忍。
当归　川芎　芍药　生地黄　荆芥　薄荷　蝉退（各等分）
上锉，水煎服。若中湿气，加苍术；有热，加黄芩。
●加味消毒饮　治疹后馀毒不解，肌肤痒甚。
荆芥　牛蒡子　甘草　连翘　黄芩
水煎服。
●蝉花散
蝉退（一两）　地骨皮（一两）
上共为末，每服二三茶匙，用汤调下。

眼患  ***************************
●凉膈解毒散　治疹后馀毒上攻，两目肿痛，隐涩难开。
黄芩（酒炒，一钱）　荆芥（一钱）　牛蒡子（一钱）　连翘（一钱）
上锉，水煎服。如大便秘结，加大黄、芒硝利之。
●加味四物汤　治痘疹毒入目，血热不散，两眦皆赤，亦兼治疮疖。
当归　白芍　生地　川芎　防风　荆芥（各等分）
上锉散，每服五钱，水一盏半煎一盏，分作二三次服。
●防风散　治痘疹后，风热上攻，目赤肿流血及风疮。
防风　川芎　当归　赤芍　防己　荆芥穗　栀子（各等分）
上为末，每服二钱，茶清调下，作汤煎亦可。
●菊花散　治疹痘后患眼。
菊花（二钱）　生地（一钱五分）　当归（一钱）　柴胡（一钱）　芍药（一钱）　黄芩（一钱）　黄连（一钱）　天花粉（一钱）　麦门冬（一钱）　甘草（五分）　天门冬（一钱）
●穀精草散　治痘疹后眼目生翳。
穀精草　蛇退　绿豆壳　天花粉
上用水煎服，或为末，蜜水调服。
●通圣散　治疹痘疮入目及生翳。
白菊（一两）　绿豆皮（一两）　穀精草（一两）
上为细末，每服一大钱，柿干一个、米泔水一盏同煎，候泔尽，只将乾柿食之，日三枚，近者五七日，远者半月取效。一方用密蒙花、旋覆花、甘草三味，煮食法同。
●蒺藜散　治痘疹入目。
羌活　防风　蒺藜　甘草
上为细末，每服二钱，水调服，如拨云见日之效。
●密蒙花散　治痘疹入目，翳膜遮睛。
密蒙花　菊花　白蒺藜　石决明　木贼　羌活
每服二三钱，茶清调下。
●拨云散　治小儿疮疹后眼中生翳膜，经验极效。
蝉退（二两）　白蒺藜（二两）　木通（二两）　甘草（一两）　兔粪（二斤，如芒芦花色者佳）
上同为极细末，炼蜜为丸，如桐子大，每服八十丸，食后白汤下，日三服。或煎浓汤，频频服之亦可，以退翳为度。
●兔粪丸　治痘疹眼翳障。
用兔屎不拘多少，焙乾，为细末，炼蜜丸如小赤豆大，每服二三十丸，酒下。
●天绿散　治前后馀毒壅遏在眼，胞烂如癣，或婴儿木耳等疮。
铜绿一两研为极细末，用熟透天茄拧汁量入，调稀糊于黑碗内，上另用一黑瓷碗盖之，盐泥封固，入文火内煨，二炷香尽取出，丸如豌豆大，或散每用五釐，入乳汁半小钟，再研入茶汤，以鸡翎蘸敷一二遍即愈。

疳瘵  ***************************
●柴胡四物汤　治疹后馀热不退，发枯毛竖，肉消骨立，渐渐羸瘦者，此方主之。
柴胡　黄芩　人参　甘草　归身　川芎　白芍　地骨皮　生地黄　知母　麦门冬　淡竹叶（分量照大小加减）
上锉，水一盏煎七分，去渣，温服不拘时。
●清热除疳丸　治疹子收后，其毒不解，邪火怫郁，浑身发热，昼夜不退，发枯肤瘁，渐成疳瘵，此方主之。
黄连（二钱）　当归（二钱）　使君子肉（二钱）　青皮（去穰，一钱半）　川芎（一钱）　陈皮（去白，一钱半）　龙胆草（一钱半）　芦荟（一钱半）　乾蟾头（烧，二钱）
上共为末，神麴糊丸如绿豆大，每服六七十丸，三岁以下四十丸，小米汤下。
●芦荟肥儿丸　治疹后热昼夜不退，发焦皮枯，肌瘦骨蒸劳热之症。
芦荟（二钱）　龙胆草（酒洗，二钱）　使君子肉（二钱）　蚵皮（二钱）　人参（二钱）　麦芽（炒，二钱）　木香（二钱）　槟榔（三钱）　黄连（酒炒，三钱）　白芜荑（三钱）　胡黄连（五钱）
上为细末，猪胆汁打糊丸如黍米大，每服五六十丸，米饮下。

疳疮  ***************************
●清胃汤　痘疹后未服解毒清凉之药，以致毒火入胃，牙根肿痛，溃烂出血，臭气冲人，不早治则为走马牙疳。
升麻（二钱）　当归（一钱二分）　生地（一钱）　牡丹皮（一钱）　黄连（一钱）
上锉，水煎服。一方合甘桔汤，加牛蒡子、荆芥、玄参。
●凉膈散　治疹后毒火入胃，久而不散，牙根溃烂，肉腐出血，速服此药，免成走马牙疳。
大黄（一钱）　栀子（一钱）　黄芩（一钱）　薄荷（一钱）　连翘（一钱）　甘草（五分）
上锉，水煎服。
●犀角解毒丸　治诸积热及痘疹后馀毒，口舌生疮，或生疮疖肿痛等症。
犀角（一两）　生地（一两）　防风（一两）　荆芥（一两）　连翘（七钱）　牛蒡子（杵碎，七钱）　赤芍（七钱）　桔梗（七钱）　黄芩（炒，五钱）　薄荷（五钱）　甘草（五钱）
上共为极细末，炼蜜丸如芡实大，每服一二十丸，薄荷或灯心汤下。
●金花丸　治疹后积热，口舌生疮烂臭，名曰走马牙疳，内服此药，外用除疳散敷之。方见前馀热条。
芦荟（二钱）　使君子（二钱）　龙胆草（二钱）　黄连（二钱）　五灵脂（一钱半）　川楝子（一钱半）
上共为末，汤浸，乌梅肉为丸，白滚水汤下。
●除疳散　治走马牙疳
人中白（煅，三钱）　文蛤（火煅，三钱）　铜青（二钱）　蚕退（纸烧灰，一钱）　砒末（煅，少许）
上为极细末，米泔水洗净敷之，以平为度。
●文蛤散　治毒入胃，走马牙疳，肉黑烂出血等症。
文蛤（二钱）　雄黄（五钱）　五倍子（二钱）　枯矾（八分）　蚕退（纸烧存性）
上为细末，米泔水洗净，以药搽之。
●雄黄散　治同上。
雄黄（一钱）　黄柏（二钱）　麝香（一分）
上为末，用艾叶煎汤洗净后搽药，以平为度。
●生肌散　治疳餂不敛，并痘疹烂疮脓血杂流不收。
黄连　黄柏　地骨皮　五倍子　甘草　枯矾（各等分）
上为细末，乾掺。
●走马牙疳方　治牙疳臭烂。
黄连（一两）　白硼砂（一钱）　胆矾（三分）　冰片（五釐）
一方加人中白、盐梅烧存性。
上为细末，搽上。
●连柏散　治牙疳破烂。
黄连　黄柏　栀子　薄荷（等分）
上为细末，鸡翎刷入患处，或和玉锁匙，尤妙。

痈毒  ***************************
●白芷升麻汤　治痘疹后成痈。
白芷　升麻　黄耆　当归　羌活　连翘　黄芩　黄柏　红花　桔梗　甘草（各等分）
上锉，水煎服。
●羌活汤　治疹痈毒，肢节疼痛。
羌活（一两）　穿山甲（酒炒，研末，一两）　大黄（五钱）　白芷梢（五钱）　甘草节（一钱）　乳香（二钱）　全蝎（五个）　一叶金（三条，去翅足）
上为末，每服一钱或半钱，加牙皂一钱，好酒下，发汗为度。
●铁箍散　治疹后馀毒流注肌肉之间，结成痈毒疽，肿痛走癊。
黄柏（二两）　白及（一两）　白蔹（一两）　地骨皮（二钱）　川乌（六钱）　连翘（五钱）　山豆根（五钱）　黄芩（五钱）　没药　乳香（各五钱）　射干（三钱）
上为细末，临用量肿大小，茶卤调如膏，可疮贴敷。
●黄金散　治疹后重舌，并两颊骨疙疽。
雄黄（一钱半）　白硼砂（三钱）　辰砂（一分）
上共为细末，用薄荷自然汁调敷，连数遍即愈。
●姜加汤（诚斋验方）　治疹吐蛔，或腹痛，或吐清水，或泄泻，忽冷忽热，阴阳不和，用之如神。
乾姜　生花椒（去子）　乌梅肉　甘草
水煎服，分量照大小加减。
●乾姜桔梗汤　疹正出时，忽然声哑，咳嗽不出，烦乱，胸高气喘，疹亦不显，此用药寒凉太过，将毒郁遏不得宣发故也，急以此方救之，延则必死。此方妙处全在乾姜一味，切不可畏其辛热而不用。吾邑武氏者，专精咽喉乳蛾，用此方辄效。他人概以清凉之药治之，多寒闭而死，惟武百治百效。诚斋少年曾见用此，疑而问之，彼云：遇此等病，当反治之。深得其意，常移以治疹之无声而哑者，颇收奇绩，不忍秘，并附于篇末。
乾姜（五分）　甘草（一钱）　桔梗（一钱）
水煎频频灌儿口中，渐渐有声，渐渐咳嗽，渐渐疹复红活，百无一失矣。
●解毒化滞汤　此方原编所无者，诚斋曾得之朱氏集中。治疹后咬指甲，撕口唇，旋眼毛，看手咬人指甲，自损其面，或损人之面，或咬奶头，他人不知，或误认为猢狲痨，非也。此疹后食面太早，脾经有热，热生风故尔，只用此两剂自愈。
防风　荆芥　枳壳　麦芽　萝卜子（各八分）　黄芩　前胡　茯苓（各七分）　山楂（三分）　牛蒡子（五分）　桔梗（一钱）　柴胡（一钱）　甘草（三分）
诚斋曰：疹原系脾肺症，故终始宜嗽，嗽则欲出也。若庸人无识，见嗽止嗽，或泻肺，或寒凉，毒气郁遏，反而归里，嗽止而变为铿喘，铿则欲嗽不能嗽也。若不急治，死在旦夕。宜先用麻黄桂枝杏仁甘草汤开发之，如仍嗽不铿，则疹复见而愈矣。如服药后不效，胸高气急而喘者，急用桃仁大黄桂枝芒硝甘草汤下之，泻出黑恶秽物，亦即愈，不可束手待毙。盖疹腑症也，既不能外发，惟有急下法，使毒有所归而已。杰数十年来，每于此际，辄收奇功，非敢大胆也，实见得宜如此云。两方皆有桂枝，亦用乾姜之意，诚细心想之。
