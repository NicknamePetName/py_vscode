
张序  ***************************
士君子立身，为天下之望，虽穷而在下，凡百有作，无一不与天下相维系，故能为天地立心者，斯能为生人立命，如吾友程子凤雏是已。凤雏受知蒋慎斋先生，称吾楚文章巨子，自余司铎江夏时，固心识之矣。后稍稍接见，乃知凤雏非特能文章，其胸中浩荡之气，实将空当世一切之所有，医事其一端已。医亦不一家，而先之以慈幼书者，悯赤子之呼号而莫告也。今天下医学之弊，非庸则妄，庸者卑陋自窒，守一师说而不能变通，妄者私心穿凿，攻补一遍而不能察于微渺。其术不同，而杀人则一也。昔宁都魏丈冰叔，谓凤雏之医，神动变化，大似武侯用兵。凤雏闻之曰：武侯吾岂敢，吾师邓禹耳。邓禹有言，吾将百万兵，攻城陷阵，未尝妄杀一人。夫邓禹、武侯，皆能达造化之机者。余观《慈幼》一书，大而胎产痘疹惊痫寒热，细而耳目喉齿，以及疮疖疥癣，广博精微，无一不具。盖隆中之抱膝，车上之指挥，非异事也。冰叔之言，岂欺我哉。余又闻凤雏从赵照庵吏部，与延陵二五山人，华山半轮道士，讲论大丹，驾鹊桥而交水火，固又尝饮天姥之醍醐矣。今此肘后所传，岂更犹夫人之医籍也哉！凤雏以有为之才，不得有为之地，将以此书鞠育天下之人，其用心良苦，以视一命之士，惠爱不过一隅，则为功倍多。嗟乎！余曩以木天清冷之官，视学全浙，虽夙夜殚心于端士习厚风俗，而环视车下创痍之颠蹶，而曾无可挽，不若凤雏心力所及，遂可登斯民于仁寿之域。余滋愧矣。
黄安张希良撰

卷首  ——————————————————————————————————————————————————————————————————————————————————————————

保产  ***************************
生产一道，天地自然妙理，不假修为。然诗人以不坼不副，无灾无害美后稷，则自后稷以外，固实有坼副灾害其母者，保产之术，可不讲乎？世风不古，胎教久废，为母者既不能保于平时，身安逸，则气血凝滞；奉养厚，则脂膜肥满；嗜欲多，则胎衣厚而难破。不幸值此，急以回生丹治之。
郑兰皋曰：嗜欲一端为害最重。三月前犯，能动胎小产，三月后犯，使子不寿，慎之慎之。又曰：出胎时，身多白点，或两足粉白如枯骨，或痘标干涸焦紫，皆此之故。
又曰：饮食最忌炙◇椒辣及驴马犬兔，蟹鳖◇鱼，河豚菌子，野雀薏苡茨菰之类。昔人有食兔缺唇，食鳖短项，食蟹横生，食鱼生疮等论，验之良然。史指臣曰：俗信师巫邪说，转女为男，妄用针灸，或吞符水，或以麝香膏药贴脐，为害匪浅。少妇初产，神气怯弱，子户未舒。中年妇人，生育既多，血气亏损，二者须大金丹、至宝丸，常服调理。怀孕六七月，或八九月，偶略曲身，胎忽乱动，三两日间，或痛或止，或有水下，惟腰不甚痛，胎未离经，名曰弄产。又有临产一月前，忽然腰痛，却又不产，此是转胎，名曰试月。胎水有无俱不妨，但直身坐卧行立，即无事。又有伸手高处取物，忽子鸣腹中，但令鞠躬片时即愈。临产阵痛，有二三日者，有五七日者，气候未至，须听其坐卧如意，不得便令扶坐努力，忧疑气馁，或丸或散，谅虚实消息之。（大金丹、回生丹、达生散、便产神方）。临产有七候，脐腹急痛，腰间重堕，眼中火出，粪门进急，产户肿满，手中指筋脉跳动，胞水或血俱下，方是子出胎时，产母始可用力。如数症未备，即一日二日，切不可强使挣努。又有胞水以下，儿头已到产门，三四日仍不出者，亦唯有调其饮食待之，服大金丹壮之。
临产时饮食减少，即须常服独参汤调理，不可使精力衰乏，若交骨不开，是气血不能运达，须补中益气，加味穹归汤服之。临产时惊觉太早，血先下而胎元干涸，僵死腹中，唯看产母面舌。面青母伤，舌青子伤，面舌俱青，子母难保。下死胎，亦不必仓皇用力，服回生丹至三丸，立下。若一时未备，以平胃散一两，投朴硝五钱，煎三五沸温服，其胎即化水而出，切忌用力，骇伤产母。
产时子有出户之势，转侧差缓，母力一逼，或手或足，横生倒生。又有生路未正，头遍拄左右腿畔，名曰偏产。又有偏拄谷道，名曰枨后。凡此宜急扶产妇上床，正身仰卧，厚被覆之，服便产汤（临产，预煎，）须臾提上，重新转身，儿头正对产门矣，急扶即生。
程克庵曰：俗谓手先出为觅盐，以手得盐而螫缩也。吴子通云：不论手足先出，急以针尖微刺手足心内，大约深半米许，用盐、醋、泥三味，调匀涂之，轻轻送入产时门户俱正，儿已露顶而不下，此转身时，脐带绊其肩也，扶母仰卧，轻轻推儿向上，以手指轻按儿肩，去其脐带，然后用力送下。
胎衣来迟，气虚弱也，大金丹服之。若血流入衣，胀闷疼痛，宜速服回生丹二三丸，或牛膝汤下之，捷法用滚水磨好陈墨，冲服即下。或令能事稳婆，以手循脐带而上，轻覆衣血，从容俟下亦下。有用萆麻子贴足心，及令产妇含头发作呕者，甚非良法，切须戒之。
产时用力太早，水衣先破，以鱼胶烧过存性，擂细冲酒服之。又有水衣破时，被风所吹，产户肿胀，干涩狭小者，亦从容俟之。又有稳婆蓄意害人，私以指掐破水衣，须要防护。
产时肠先盘出，用净盆盛温水，少入香油养润，待儿并胞衣下时，母略仰卧，自己吸气上升，稳婆香油涂手，徐徐送入。或以阴阳家用过磁石煎汤服之亦能收上。或浓煎黄芪汤浸之，补中益气汤服之，尤为妙法。又有儿并胞衣下后，膀胱坠出产户者，同前法送入。若稳婆不谨，膀胱扯破者，八珍汤加猪胞三钱，服之可复。
汪宁斋曰：盘肠为中气不足，若初胎见此，下次孕时五六月上多，服补中升提之剂，分娩自无此患。
产毕产门不闭，气血虚也，加味芎归汤、十全大补汤，俱可服。若因胎大，而擦伤产门者，蕲艾、益母草煎汤洗之。
产后血晕，不省人事，用韭菜细切，装入有嘴瓶内，煎滚醋沃之，封扎瓶口，刺二小窍，扶产妇坐定，以瓶窍对鼻孔熏之，令醋气透入，须臾自苏。或进大金丹、清魂散，亦无不效。曩有烧旧漆器法，不宜用之。盖血气未回，秽触必生他病，岂可妄施乃尔。
方公度曰：败血逆上攻心，满急垂绝者，用生姜二十片，盐半斤炒热布包熨之，血下而愈。或韭菜同炒亦妙。又有败血入肺作喘者，人参、苏木等分，煎服自瘥。
产后百脉空虚，洗拭太早，令中风口噤，手足搐搦，角弓反张，或因怒气，发热迷闷，用荆芥穗微焙，当归酒洗各二钱，水盅半，童便黄酒各半盅，煎七分灌之。牙关紧，以簪抉开，或口对口灌，仍捻其鼻，以手摩其喉，使得下咽，即苏。
产后有舌出不能收者，亦妄力所致，以朱砂末敷之，仍令作产子状，片刻自愈。旧法：窗户外潜堆盆盎，掷地使惊而舌入。此与烧漆器、咬头发之意，皆未尽善也。
孕时触损脏气，胞系裂断，忽然胎坠，名曰小产。亏败子宫，较大产为甚，宜倍加调摄，大金丹、至宝丸服之，或芎归补中汤亦可。
大金丹
当归（肥白大枝者酒洗净，晒干切厚片）　白茯苓（乳拌晒）　白术（黄土裹饭上蒸七次，去土切片烘）　延胡索（酒煮透晒干）　蕲艾（去梗淘净灰尘醋煮）　川芎　川藁本（去土洗净，晒干）　丹皮（水洗净，晒）　赤石脂（煅）　茵陈（童便煮）　鳖甲（醋炙酥）　黄芩（酒炒）　白芷（各二两）　人参（切片饭上蒸）　大地黄（酒煮烂）　益母草（取上半截熬膏）　香附（醋、乳、酒、童便、盐水，泔水六制，各四两）　桂心　大粉草（酒洗，炒）　没药（透明者，去油，各一两二钱）　北五味子（去梗净炒，一两）　沉香（六钱）　阿胶（蛤粉炒成珠，三两）
紫河车一具，盛竹篮内，放长流水中，浸半日，去其秽恶，用黄柏四两，入煨罐内，将河车放黄柏上，酒浸没，炭火煮熟，取起，合各药同捣晒干，磨极细，如飞面。复合益母草膏、烂地黄、阿胶和匀，捣二千杵，如干，渐加炼蜜，丸如弹子大，每重三钱五分，日色中略晒片时收起。
阿胶难得佳者，用龟胶神妙，吴子通传此方，以朱砂为衣，合时勿经妇人手。　　临产米汤服一丸，助精神，壮气血，分娩顺利。
产下童便好酒服一丸，神清体健，无崩晕之患，每日服一丸，五日后气血完固，不生他病。
产后血崩，童便好酒服一丸即止。
产后血晕，当归川芎汤服一丸即醒。
产后风痉，防风汤服一丸即解。
产后儿枕作痛，山楂砂糖汤服即止。
产后胞衣不下，黑姜煎汤服即下。
妇人经水不调，艰于子者，每行经后，川芎当归汤日服一丸，过百日即能受孕。
妇人气血不调，情志郁结，受胎后偶有所触，胎动欲落，白汤服一丸，睡半日。其胎即安。每日服一丸，保全足月，分娩无患。
凡妇人诸虚百损，用川芎当归汤，每日服一丸，亦多可复。产后不论何症，俱用童便好酒服之，能保命护身，回生起死，其功不能尽述。
至宝丸
真金华香附（一斤四两，择无毛大而净者，童便浸三日，捣碎晒干为末，用马料黑豆数升煮浓汁拌晒三次，复以人乳拌晒一次，磨为末，用十二两）　熟地黄（三两）　当归　杜仲（盐水炒，各二两）　川芎　人参　白茯苓　牡丹皮　延胡索　滴乳香　没药（二味瓦上焙，去油研）　赤石脂（细腻粘唇者，火煅醋淬，各一两）　白术　白芍（各一两五钱）　鹿角胶（牡蛎粉炒成珠去粉，四两）
方内余药，俱照大金丹制法，蜜丸弹子大，每早空心白汤服一丸，能调经止带，安胎补虚。凡治胎前一切症，从无神妙过此者。
回生丹
锦纹大黄（一斤，为末）　苏木（三两，打碎，河水碗，煎汁三碗）　大黑豆（三升，水浸去壳，用绢袋盛好，同豆煮熟，去豆留汁，将壳晒干　红花（三两，炒黄色，入好酒四碗煎五七滚去渣）　米醋（陈者，九斤）
右件先将大黄末入净锅，下米醋三斤，文火熬之，以长木箸，不住手搅之成膏。
再加醋三斤熬之，如前搅透，又加醋三斤熬之，如前搅透，徐下黑豆汁，再熬，次下苏木汁，次下红花汁，如前搅熬成膏。取起盛瓦盆内，将锅粑产下，同后药磨。
人参（二两，减半亦可）　当归　川芎（俱酒洗）　香附　延胡索（俱醋炒）　苍术（米泔浸炒）　蒲黄（隔纸炒）　茯苓　桃仁（去皮尖）　酒蒸熟地黄（各一两）　牛膝　地榆　白芍（俱酒洗）　甘草（炙）　三棱（醋浸透纸裹煨）　川羌活　广橘红　马鞭草　五灵脂（醋煮化焙干研细）　山萸肉（酒浸蒸捣烂入药晒，各五钱）　木瓜　青皮（炒）　白术（米泔浸炒）　秋葵子（各二钱）　乌药（去皮，二两五钱）　良姜　木香（各四钱）　乳香　没药（各二钱，瓦上焙去油研）　益母草（二两）
上三十味，并前黑豆壳为末，入石臼内，下大黄膏拌匀，再下熟蜜一斤，共捣千杵为丸，每重二钱七八分，静室阴干，须二十余日，不可日晒，不可火烘，不可尘染，干后止重二钱有零，熔蜡护之待用。
临产，淡盐汤下一丸，无横生逆产之苦。气血怯弱者，独参汤下之。
产母素患热病，子死腹中，用车前子一钱煎汤服，未下再服二三丸。若因血下太早，致子死者，人参、车前子各一钱煎服。如无参，以陈酒少许，煎车前子汤。
胎衣不下，用炒盐少许，泡汤服一丸至二丸三丸。
产毕血晕，用薄荷汤服。
产后三日，血气未定，远走五脏，奔冲于肝，血晕，起止不得，眼见黑花用滚水服。
产后七日，因食物与血结聚胸中，心闷烦渴，用滚水服。
产后虚羸，血入于心肺，热入于脾胃，寒热往来，似疟非疟，用滚水服。
产后败血走注五脏，转满四肢停留，化为浮肿，渴而四肢觉寒，乃血肿非水肿也，用滚水服。
产后败血为热，中心烦躁，言语颠狂，非风邪也，用滚水服。
产后败血流入心孔，闭塞失音，用甘菊花三分，桔梗二分，煎汤服。
产未满月，误食酸寒坚硬之物，与血相搏，流入大肠，不得克化，泄痢脓血，用山楂煎汤服。
产后百节开张，血入经络，停留日久，虚胀酸疼，非湿症也，用苏梗三分煎汤服。
产后月中，饮食不得应时，兼致怒气，余血流入小肠，闭塞水道，溺血似鸡肝，用木通四分煎汤服。又或流入大肠，闭塞肛门，有瘀血成块如鸡肝者，用广陈皮三分煎汤服。
产后瘀露未净，饮食寒热不得调和，以致崩漏，形如肝色，潮热烦闷，背膊拘急，用白术三分广皮二分煎汤服。
产后血停于脾胃，胀满呕吐，非翻胃也，用陈皮煎汤服。
产后败血入五脏六腑，并走肌肤四肢，面黄口干，鼻中流血，遍身癍点，危症也。陈酒服。　　产后小便涩，大便秘，乍寒乍热，如醉如痴，滚水服。　　产后败血为害，一切异症，人所未经，医亦难识，但服此丹一丸至二三丸。无不奇应。胎前以独参汤常服一丸，壮气养胎，滋阴顺产，调和五脏，平理阴阳，最为神妙。　　室女经闭，月水不调，白汤服妙。　　此丹疏利脏气，较大金丹为速，然寻常服饵，必以至宝为先，此丹殿后，大金间进。又以济二药之奇，自有产科以来，未见如此十全法宝也，吾愿天下有力人，速为诚敬修合，广济群生，皇天决不相负。
兔脑丸
十二月兔脑髓（一具，去皮膜研如泥）　母丁香（二钱五分）　乳香　麝香（各另研，五分）　三香碾细拌匀，兔脑为丸，如芡实大，阴干，油纸裹好，每用时温水下一丸。凡生理不顺，或横或逆皆效。产时男左女右手中握出。
赵照庵曰：鼠肾用银针挑破，滴乳香一钱，为末和丸，如桐子大，朱砂为衣，俟恶露至，好酒送下二丸，同此治效。
备用煎方：丸药一时未备者，按候用之。
安胎饮
白术　当归　紫苏　条芩（各一钱）　川芎（八分）　白芍（七分）　砂仁（炒）　香附（各炒，六分）　人参　陈皮（各五分）　炙甘草（三分）　□根（二钱）
翁曙公曰：妇人经水三月不来，疑似之际，用川芎二钱为细末，空心煎艾汤调下方寸七，觉腹中动，则有胎也。脐之下动，则血瘕也。不动者，瘀血凝滞也。
程未能曰：女子胞系于肾，肾气虚，胎不能固，用杜仲一斤，盐水炒断丝为末，黑枣一斤，去皮核捣肉，共为丸，每服三钱，其胎自固。
人参橘皮汤：妊时呕酸恶阻，脾胃虚也。
人参　白术　茯苓　陈皮　厚朴　麦冬　炙甘草　煨生姜
麦门冬汤
妊时心常惊悸，是子烦也。
麦冬　黄芩　茯苓　淡竹叶
天仙藤散：
妊时面目四肢浮肿，是子气也。
香附　陈皮　乌药　甘草　天仙藤
羚羊角散：
妊时喉中喘急，搐掣露睛，是子痫也。
羚羊角　五加皮　川独活　川芎　苡仁　当归身　酸枣仁　炙甘草　茯神　木香　防风　杏仁
达生散：
大腹皮（炒）　白芍（酒炒）　紫苏　人参（各一钱）　甘草（炙）　陈皮（各五分）　当归身（一钱二分）　葱（五叶）
胎肥加黄杨树梢七个。
春加川芎，夏加黄芩，秋冬加砂仁、枳壳。
程坡士曰：达者，畅茂条达之意。或曰：达音闼，小羊也。诗：诞弥厥月，先生如闼，美后稷之易生。夫马牛羊豕，未有分娩而致厄者，岂天之于人独薄乎？不知皆平时调摄无道，临产着意惊惶，遂致人不如物耳。为丈夫者，幸体此而讲明之。
便产神方：
当归（一钱五分）　川芎　白芍（各一钱二分）　贝母（一钱）　菟丝子（酒洗，二钱）　荆芥（八分）　厚朴（姜汁炒）　黄芪（蜜炙，各七分）　枳壳（炒，六分）　艾叶　甘草（炙）　川羌活（各五分）
胎至九个月一服，产时再服，易于分娩，并可杜血晕、阴脱、无乳、血块痛等症。
又方：产时有横逆枨拄诸症，服此神良。
当归　枳壳　赤芍　贝母　益母草（各一钱）　车前子（八分）
好酒、童便同煎。如遇遍身拘挛，加　　麻黄（八分）　升麻（五分）吴绮园曰：产母平素血少者，临时以当归三钱，川芎二钱，日服一次，名佛手散。甚效。
若乡村不能备药，忽遇横生逆产，速以柘树叶煎汁连饮二盅，少顷不动，更进一盅，至四五盅，必能提上转身矣。
催生如神散：
百草霜（取釜底心者）　白芷（不见火，各为末，等分）
每服三钱，以童便、米醋调和如膏，加沸汤下，或童便、酒煎进二服。薛立斋云：此药大能固血，可免血干。治逆产横生，其功甚大。
黑神丸：
官桂　当归　芍药　甘草　炮姜　生地（各一两）　黑豆（炒焦去皮三两）
为末，每服三钱，温酒下，治热疾胎死腹中自出。朱丹溪云：胎得暖则下，故用姜桂，冬月更宜。
催生滑胎汤：
当归（一钱）　川芎　枳壳　紫苏　滑石（各六分）　甘草（三分）　木通（五分）　白茯苓（七分）　大腹皮（八分）　益母草（三钱）
无参不能服达生散者，此方亦妙。
平胃散加朴硝方：
厚朴　苍术　陈皮（各二钱）　甘草（五分）　朴硝（五钱）　　俱用生者，下死胎神妙。　　朱紫含曰：有双胎，一死一生者，取蟹爪煎汤服，能令生者安而死者出。
牛膝汤：
治胎衣不下。
牛膝　木通（各三钱）　当归（二钱）　滑石（四钱）　瞿麦（一钱）　黄葵子（一钱五分）　　张心斋曰：五六个月坠胎，亦有胞衣不下者，牛膝、官桂、川芎、当归、蒲黄、朴硝、生姜服之。
加味芎归汤
治交骨不开，产门不闭。
川芎（一钱）　当归（二钱五分）　自死龟板（酥炙一钱，灼过亦可）　妇人头发（烧存性，一钱）
补中益气汤：
治交骨不开，盘肠不收，膀胱坠出。
黄芪（一钱五分）　人参　白术（各一钱）　当归（八分）　陈皮　炙甘草（各五分）　升麻　柴胡（各三分）
十全大补汤：
治产门不闭。
人参　白术　茯苓　甘草　川芎　当归　熟地　白芍　黄芪　肉桂　　除芪桂为八珍汤，治膀胱破损。
玉龙汤
治产后阴挺下坠，产户肿痛。　　当归　芎　地黄　芍药　龙骨
当归川芎汤：
治产后瘀血心疼。
当归　川芎　香附　青皮　生地　赤芍　延胡　桃仁　红花　丹皮　泽泻　　煎好，用童便半杯，酒半杯，冲服。
江子眉曰：益母草一两，入童便一碗，水一碗煎服。能去污秽，不致留滞作疼。
王介庭曰：近人于产后多服红糖，为逐瘀暖肠之用，不知产后脾胃虚弱，甘甜作呕，血随上泛，岂不误人。且红糖间有掺入石膏者，误服立见危殆。
产后忌食生冷，惟梨尤甚，虽食少许，即桂附亦不能救。平素喜食生冷者，只藕不防。
清魂散：治产后血晕。
当归（二钱）　川芎（一钱）　荆芥（七分）　泽兰（八分）　甘草（三分）　益母草（三钱）　身热，加麦冬七分。脉细，加人参一钱，童便一盅。
小调经汤：治产后，败血流入四肢，浮肿，名曰产后流注。
没药　琥珀　桂心　赤芍　当归　细辛　麝香　为末，每服二钱，姜汁温酒调下。
车前子汤：治产后尿血。
蒲黄　芍药　黄芩　生地　当归　牡蛎　车前子
黄绢汤：治产伤膀胱，不能小便，渗湿苦楚。
生丝黄绢（一尺，剪碎）　白丹皮　白芨（各一钱）
同煎至绢烂如饧，空心顿服，不得作声，神效。
玉露饮：治产后无乳。
人参　茯苓　甘草　芍药　川芎　当归　枳壳　桔梗
又方：当归　川芎　瞿麦　王不留行　穿山甲　麦冬　陈皮　　煎熟，冲酒一杯饮之，徐以木梳梳乳数下，乳路自通。
又酒方：治乳少。
生地　熟地　当归　木通　牡蛎（各一两）　川芎　白芍（各五钱）　酒（十五斤）
芎归补中汤：治小产血崩，腹痛晕厥。
人参　黄芪　白术　川芎　当归　白芍　艾绒　阿胶　杜仲　炙甘草　五味子
人参黄芪汤：治气虚小产，血下不止。
阿胶　艾绒　白芍　当归　人参　白术　黄芪　煨姜　大枣
调经种子奇效方：（附见）：大金丹，至宝丸，调经妙药也，然修合不易。此方煎剂，竟有奇功，虽未能十有九效，乃余所见，则效者比比矣。敬为述之。
当归身（肥白者，一钱二分）　熟大地黄（二钱）　香附（童便浸三日，醋炒）　白芍（酒炒，各一钱）　艾绒（去梗净醋炒）　真广陈皮（各七分）　甘草（炙）　干姜（炮黑，各三分）　白茯苓　丹皮（酒洗）　延胡索（炒）　川芎（酒洗，各八分）　官桂（四分）　山萸肉（一钱二分）
上十四味，依法炮制，加煨姜二片，大枣一枚，水二碗，煎八分，空心服。渣再煎，临卧时服。
每月经至净后，即服此方，一日一剂。服四五剂后，不必再服，旬日内即能成孕。
如经期不调者，每月服五剂，三月后必调经受孕也。

卷一  ——————————————————————————————————————————————————————————————————————————————————————————

禀赋  ***************************
儿在母腹中，感受精气，一月胚，二月胎，三月血脉见，四月形体成，五月能动，六月筋骨成，七月毛发生，八月脏腑具，九月谷神入胃，十月百骸备而生。生后六十日，瞳子成，能笑语，始识人。百日任脉生，能反覆。一百八十日，尻骨生，能独立。二百一十日，掌骨成，能匍匐。三百日髌骨成，能独倚。三百六十日为一周，膝骨成，乃能移步。　　落地时，身破裂者死，阴囊白者死，阴不起者死，无粪门者死，股间无生肉者死，开口如鸦声者死。　　凡周岁之间，颅囟开解，齿发不生，手足挛缩，膝如鹤胫，身羸无肉，或四五岁不能行立，皆胎气不足致之。若夫筋实则多力，骨实则早行，血实则形瘦多发，肉实则少病，精实则伶利多笑语，不畏寒暑，气实则少发而体肥，此皆受胎气之充足，得禀赋之隆厚者也。
吕晚村□曰：凡小儿齿迟，语迟，行迟，囟门开大，肾疳等症，皆先天不足，自◇周时，即有虚病肾病，从幼填补，亦多可复。　　初生芽儿，藉乳为命，善为乳母者，夏不欲热，热则致吐逆，冬不欲寒，寒则致咳痢。乳时不欲怒，怒则上气颠狂，不欲醉，醉则身热腹痛。母方吐下而乳，则致虚羸。母方积热而乳，则变黄不能食。新房而乳，则瘦瘠交胫不能行。新浴而乳，则发吐伤神。冷热不调，停积胸膈，结为痰饮，遂成壮热。壮热不已，乃作惊痫，儿啼未定，遽以乳哺，气逆不消，因成乳癖。怀孕而乳，致令黄瘦，腹大脚弱，名曰□病。大抵芽儿或疮或热，或困倦，或口生白糜，或夜啼，或粪色变常，必非无因，病之初来，其溺必甚少，便须根究缘由，随症调治，庶无后患。
胎症列后。
人每于初生时，多向头额前发际穴灸之，取其可以截风路也，此但可行之北方地寒之处，东南脆薄，似乎不宜。
脏能  ***************************
心所伏者肾，所敌者肺，所喜者苦，所伤者咸卤。应三变八蒸之脏，和则性情悦乐。疾主惊痫恐悸，谵语狂烦，涎流口角。痘主红癍。
肝所伏者肺，所敌者脾，所喜者酸，所伤者辛辣。应初变六蒸之脏，和则魂魄壮，意智生。疾主风挛搐搦，眼目赤肿疼痛。痘主水疱。
肺所伏者心，所敌者肝，所喜者辣，所伤者苦。应二变七蒸之脏。和则气爽神清魂强。疾主喘满咳嗽，虚痰壅盛。痘主脓疱。
脾所伏者肝，所敌者肾，所喜者甜，所伤者酸酽。应四变九蒸之脏。和则消谷食，美滋味。疾主呕哕疳积，泻痢潮热，不思乳食。痘主结痴。
肾所伏者脾，所敌者心，所喜者咸，所伤者甘甜。应五变十蒸之脏。和则嬉戏笑语精神。疾主黑齿崩沙，◇耳脓汁。痘主黑陷。
脉候  ***************************
左颊者肝之部，应左手关位风木之分。额为心之部，应左手寸口君火之分。鼻为脾之部，应右手关位湿土之分。右颊为肺之部，应右手寸口燥金之分。颐为肾之部，应左手尺部寒水之分。向有初气二气之说，颇不应，详见余别著脉覆中。
小儿五岁以下，未可诊寸关尺，惟看男左女右虎口。食指一节寅位为风关，脉见易治。第二节卯位为气关，脉见为病深。第三节辰位为命关，脉见为病危。
色紫为热，色红伤寒，色青惊风，色白疳疾，惟黄色隐隐，为常候也。色黑者多危。
脉纹入掌为内钓。纹弯里为风寒。弯外为食积。病重时纹势弯入，犹可挽回，弯外者，万不救一。
五岁以上，以一指取寸关尺三部，六至为和平，七八至为热，四五至为寒。浮弦为风痫，沉缓为伤食，促为惊，细为冷，单细为疳劳，洪为虫积，浮而迟，潮热者为胃寒。　　半岁以下，于眉端发际之间，以名中食三指候之，儿头在左，举右手候，儿头在右，举左手候，食指近发为上，名指近眉为下，中指为中。三指俱热，外感于风，鼻寒咳嗽。三指俱冷，外感于寒，内伤饮食，发热吐泻。食中二指热，主上热下冷。名中二指热，主夹惊。食指热，主食滞。弯里为风寒。弯外为食积。
胎病  ***************************
小儿胎病凡二端，在胎时母失爱护，或劳动气血相干，或坐卧饥饱相役，饮酒食肉，冷热相制，恐怖惊悸，血脉相乱，蕴毒于内，损伤胎气，此胎热胎寒，胎肥胎怯，胎惊胎黄诸症，所由作也。又有落地时，浴体拭口，断脐灸囟之不得法，绷袍惊恐，寒温乳哺之乖其宜，此嘬口、脐风、锁肚、不乳等症所由生也。黄帝云：吾不能察其幼小，亦唯小儿脏腑娇嫩，血气懦弱，肌体不密，精神未充，而用药消息之难耳。
〖胎热〗
胎热者，生后气急喘满，眼闭或目赤，眼胞浮肿，神困呵欠，呢呢作声，遍体壮热，小便赤，大便涩，时复惊烦，宜至宝丹研服之，木通散与乳母服之。目不开，以二妙散温洗之。不治，则生鹅口、木舌、重舌、紫赤丹瘤。
至宝丹：滑石（六两）　甘草　木香　陈皮　莪术　三棱（各一两）　茯神　白术　山药　远志　青皮（各一两五钱）　甘松（五钱）　益智仁（七钱五分）　麝香（一钱五分）
一方，加人参一两。
蜜丸芡实大，朱砂为衣，灯心汤调化服。
此即时下所常用秘方也，不论内伤外感，变蒸寒热，一切治之。予谓此药，唯蒸症相宜，次则郁热伏暑神剂。小儿夏月，宜多服之。补而不滞，泻而不偏，殊有妙用。
木通散：兼治小儿脐热，小腑闭，诸疮丹毒，母子同饮。
木通　萹蓄　大黄　甘草　瞿麦　赤茯　滑石　黄芩　薄荷　炒桅子　车前子　　补中益气用升、柴天道之方也；此方车、茯、瞿、◇，地道之方也。小儿稚阳气纯，天道完全，故唯此法出入调理。
二妙散：大人翳膜血丝俱治。
文蛤（一两）　黄柏（二钱）　　煎水熏洗。
〖胎寒〗
胎寒者，百日内口冷腹痛泻白，时发战栗，曲足握拳，昼夜啼哭不已。或口噤不开，昏昏沉睡，治以指迷七气汤。失治，则成慢惊。
指迷七气汤：一切腹痛寒热，多啼不乳等症，皆为阴阳不升降，气道壅塞而作。并宜服之。
陈皮　青皮　藿香　桔梗　莪术　香附　半夏　甘草　肉桂　益智仁　生姜　大枣　　凡人身内之气，呼吸出入，无刻不与天道阴阳之气相通，故六淫外袭则感而致病，翕受之理也。内气闭塞，天道不通，升者不升，降者不降，寒热之原也。是方疏利脏气，神应无方，最宜领会。
学者能识阴阳消息，即不用方内药味，吾知其必有合也，愚昧者未可与语。
〖胎肥〗
胎肥者，生下肌肉厚者，遍体血红，满月后渐渐羸瘦，目白，五心烦热，大便难，时时涎溢，浴体法治之。
〖胎怯〗
胎怯者，生下目无精光，肌肉薄，大便白水，身无血色，亦浴体法治之。
浴体法：天麻（二钱五分）　蝎梢　朱砂（各五分）　麝香（少许）　白矾　青黛（各二钱）　乌蛇肉（酒浸焙，三钱）
为末，每用三钱，连叶桃枝一握同煎十沸，温热浴之，勿浴背。
〖胎黄〗
胎黄者，生下遍体面目皆黄如金色，或面赤眼闭，身上壮热，大便不通，小便如栀汁，皮肤生疮，不思乳食，啼哭不止，母子同服地黄汤。
地黄汤：
生地　赤芍　川芎　当归　花粉　甘草　赤茯　猪苓　茵陈　泽泻
〖胎惊〗
胎惊者，月内温壮，翻眼握拳，噤口咬牙，身腰强直，涎潮呕吐，搐掣惊啼，腮缩囟开，或颊赤，或面青眼合。凡胎风眼合，不可误作慢惊而用温药，只宜解散风邪，利惊化痰调气，贴囟，甚则以朱银丸治之。如初生不能服药，以猪乳汁，调牛黄麝香少许，入咽即愈。
如眉角引搐不已，用大虾膜一双，活取胆，将人乳调服之，立效。
朱银丸：此方能取胎中蕴受之毒，亦治惊积，须量与之。
水银（一钱，蒸枣研如泥）　南星　全蝎　朱砂（各一钱）　白附子（一钱五分）　天浆子　芦荟（各五钱）　铅霜（和水煅研）　牛黄（各五分）　白僵蚕（七枚，炒）　片脑（一字）　麝香（少许）　　蜜丸桐子大，薄荷汤食前下。
古方有当用者，不必妄为加减。认症既真，投之立效。不敢用者，不明之罪，用而不明于症，虽用奚为？
〖锁肚〗
锁肚者，胎中热毒壅盛，结于肛门，急令妇人以温水漱口，吸咂儿前后心脐下手足心，共七处，凡四五次。外以轻粉五分，蜜少许，温水化服，以通为度。如更不通，以物透而通之。金簪为上，玉簪次之，须刺入二寸许，纳入苏合香丸，粪出为快。若至一七不通者死，不能通而又不乳者死。
苏合香丸：
白术　青木香　乌犀屑　香附　诃梨勒（煨去皮）　朱砂　白檀香　安息香（别为末，无灰酒，一升熬膏）　沉香　麝香　丁香　荜茇（各二两）　龙脑　薰陆香　苏合香油（入安息香膏内，各一两）　　古方有三，各不同。　　炼蜜和剂，旋丸桐子大。
〖不啼〗
落草不啼，有因难产，项被母夹，有因绞脐，项被脐缠，有因天寒疠气所逼，有因粪门生膜，闭住儿气。病项者，温手摩之，口吸咂之。寒气者，温水浴之，以洁净妇人舌，吸咂其舌而通之。生膜者，手拍之使破，不破以银簪挑之。
〖不乳〗
出胎三日，不知吮乳，此恶秽入腹。腹满气短，亦由胎中受寒，儿腹疼痛呕吐故也。
指迷、七气（见胎寒）调之。
〖脐风〗
脐风者，断脐后，为水湿风冷所乘，入于脐而流于心脾，令肚腹胀满，脐肿多啼，不能吮乳，甚则风搐，指迷汤（见胎寒）消息之。脐边青黑，撮口不开，为内搐，不治。爪甲黑不治。若因热在胸膛，伸缩努势，亦令脐肿，木通散（见胎热）消息之。　　曰消息者，未可全用本方也。落地贫富不同治，气禀厚薄不同体，天时寒热不同功，医不谙此，岂堪司命。
〖撮口〗
撮口者，气息喘急，啼声不出，或肚上青筋，吊疝内气引痛，此胎气兼风邪入脐。治宜疏利郁结，指迷汤（见胎寒）去桂，加大黄、钩藤、僵蚕，或参以荆芥穗汤
荆芥穗汤：
川黄连　荆芥穗　生地黄　生甘草　　大便秘，加大黄。小便少，加木通。
〖噤口〗
噤口者，眼闭口噤，啼声渐小，舌上聚肉，如粟米状，吮乳不得，口吐白沫，大小便不通。遇此先看其上腭有点子，即以指甲轻轻刮破，次服四顺清凉饮，加木香、白蔻仁，利动脏腑，徐以指迷汤（见胎寒）加减调之。如口噤不能开，用生南星去皮脐为末，加龙脑少许，合和，将指蘸生姜汁调之，擦大牙根上立开。（大人中风口噤俱效）
四顺清凉饮：当归　白芍　甘草　大黄　　三症虽异，其源则一。大抵里气郁结，闭塞不通，并宜淡豆豉汁与食，取下胎毒，甚者朱银丸（见胎惊）亦可用之。初生时，用淡豆豉汁，与三五口，不特能下胎毒，复可助养脾气。脐风撮口，不语不乳，灸男左女右涌泉穴，立愈。又法：炙蜈蚣末，入麝少许，猪乳和之饮，口噤立开。或蜘蛛去足及口，炙焦研细，和猪乳饮亦效。更入麝少许，能治牙疳。　　穷乡僻壤，药饵难得，故备经验治法，为襁褓中乞命，幸毋忽之。　　后卷仿此。
变蒸  ***************************
变蒸者，小儿生三十二日为一变，再变为一蒸，总五百七十六日，变蒸方足。凡变蒸身热而脉乱，汗不出，不欲食，甚则烦啼躁渴，轻者五日解，重者八日解。其候与伤寒相似，但变蒸则耳冷，上唇发疱，状如浊珠。若寒邪则腹中痛，啼叫不绝为异，大都此乃长养气血，滋荣五脏，不可妄加施治，唯宜秘方至宝丹（见胎热）常服。若不乳多啼，或寒热间作，阴阳不升降，指迷汤（见胎寒）消息调之。　　钱氏云：一变肾，二变膀胱，三变心，四变小肠，五变肝，六变胆，七变肺，八变大肠，九变脾，十变胃。《宝鉴》云：初变肝，二变肺，三变心，四变脾，五变肾，二说不同，其胶滞则一。夫人当长养气血之时，阴阳变换，五行颠倒，斯理至微，一用后天推测分配，不足见造化之神妙矣。

卷二·杂症  ——————————————————————————————————————————————————————————————————————————————————————————

咽喉  ***************************
咽喉与肺胃相接，为出入枢要，种种之症，与大人不同。大抵由热毒蕴积，致生风痰，壅滞不散，为疮为肿，甚至吐咽不通，治宜桔梗汤。或牛蒡子汤，先去风痰，然后解其热毒，次则以上清丸时时噙化服之亦佳。
肉鹅者，太阳少阴之火，为风寒壅遏，关隘不通，留连发肿，痰涎稠浊，疼痛难堪，用大乌梅一个去核，纳入蜗牛一条，灰火煨透碾末，刺破鹅肿点之，或服清道汤、山豆根汤。先天虚弱火泛者，巴戟汤俱效。
喉癣者，风火郁滞喉间，蒸湿生虫，或疼或痒，干燥枯涸，甚至面红耳热而不可忍，百部汤治之，苡仁汤调之。
牛蒡子汤：
治风热上壅，咽喉肿痛，或生乳鹅。
元参　升麻　黄芩　桔梗　木通　甘草　犀角（镑）　大力子
桔梗汤：咽喉微觉肿痛，声破难语神效。
桔梗　甘草　黄芩　当归　麻黄　桂枝　白僵蚕　马勃
上清丸：咽喉肿痛，痰涎壅塞妙方。
薄荷（一斤）　川芎　防风（各二两）　桔梗　砂仁（各五钱）　甘草（四两）
蜜丸弹子大，不拘时噙服，卧时更佳。
清道汤：
花粉　元参　柴胡　芍药　甘草　麻黄　桔梗　山豆根　　陈远公破隘汤即此。
山豆根汤：
射干　麦冬　花粉　甘草　元参　山豆根
巴戟汤：
熟地　茯苓　巴戟　麦冬　五味子
程汉章曰：少阴之火，直如奔马，非借降泄，何以引而归元？此方加入牛膝、泽泻、山萸尤妙。
百部汤：
白微　紫菀　百部　元参　麦冬　甘草　五味子　大力子　白芥子
苡仁汤：
熟地　麦冬　苡仁　山萸　桑皮　贝母　生地　甘草　　远公曰：服百部汤虫死，服苡仁汤火息，更入肉桂数分，服二剂，不再发。
玉露汤：治初生喉肿。　　陈茶叶　川黄连　荆芥穗　薄荷　甘草
吹药方：
胆矾　牛黄　冰片　皂角灰（各一分）　麝（五厘）
玉锁匙
治风热喉闭，并缠喉风。
硼砂　僵蚕（各一钱）　焰硝（一钱五分）　冰片（三厘）
碾细盛固，临用取出，吹喉中甚效。
京师中一医，持秘方丸药治喉闭，获利其广。惟用拭面肥皂，金箔为衣，偶为翁曙公识破，遇江湖无药处，以此灌之，稠痰尽吐，危症立苏。
咽喉以下十六门，名曰襟症，指孩抱中言也。然余治法，则自初生至少壮，广为设立焉。若夫虚劳相火炽甚，致喉齿耳目等症者，载余医贯别裁中，始不及。
齿  ***************************
齿者，骨之余；骨者，肾之络。初生儿有重龈、重腭者，骨不敛髓，故颊里生物，与芦择相似，用绵裹针微刺之，令泻血汁，先以淡盐汤洗，次以细辛散频擦之。　　齿◇，上属足阳明胃，下属手阳明大肠。而其为病也，责胃居多，但所伤有胃血胃气之异。胃血伤者，喜寒而恶热，清胃汤；胃气伤者，喜热而恶寒，益胃汤。
叶锡侯曰：胃病者，口极臭，肾病则否。
小儿卧时，开口当风，吸入风邪，留连不解，令齿缝酸痛，治以胡桐泪汤。胃虚，湿热壅盛不得下行，牙齿肿痛，清胃合五苓（见口）治之。又有牙疳出血，口臭肉烂，芦荟丸（见疳）治之。
小儿禀赋虚怯，数岁后牙齿时疼，虫疳风吼，九味地黄丸主之。肾气不足，髓脉不充，七八月齿仍不出，或难出而无力嚼物，芎◇散治之。
细辛散：
治一切风蛀牙疼，腮颔浮肿。
细辛　荆芥穗（各一两）　砂仁　荜茇　鹤虱　皂角（各五钱）　白芷　细椒　草乌（各二钱）　　为末，擦患处，有涎吐之，仍用水灌漱。
清胃汤：
当归　生地　丹皮　升麻　甘草　连翘　黄连
益胃汤：
当归　茯苓　白术　陈皮　黄芪　甘草　防风　升麻
九味地黄丸：
生地　山萸　山药　丹皮　茯苓　当归　川芎　使君子　川楝肉
高鼓峰曰：此方直泻厥阴风木，乃肾肝同治之法。缘虫疳为风木之化，有可伐之理。然伐其子则伤其母，故用五者补之。去泽泻者，肾不宜再泄也。
胡桐泪汤：
白芷　麦冬　当归　生地　花粉　石膏　细辛　升麻　干葛　胡桐泪
芎䓖散：
川芎　生地　山药　芍药　当归　甘草　　为末。每服二钱，白汤下。
舌  ***************************
舌者心之窍，脾之脉络所系，心脾壅热上冲，故令舌肿，渐渐胀大，塞满口中，名曰木舌。宜木通散（见胎热）服之，乌鱼散涂之。又有重舌者，亦心脾蕴热所致，由血气俱盛，附舌根而重生一物，形如舌而略短小，以真蒲黄和黄柏末敷之，或牙硝亦可。
脾脏有热，令舌络微紧，时时舒出，名曰弄舌，切勿用寒药及下之，唯宜泻黄散，甚有饮水者，脾胃虚，津液少也。
生时舌下有膜，如石榴子，或口上腭有疱，不能出声，速用指甲掐破，或苇草割之，血出即活。若血出不止，猪脂调发灰敷之。
乌鱼散：
乌鱼骨（五钱）　蜣螂　蒲黄（各二钱五分）　白矾（五分）　　鸡子黄调涂舌上，咽津无妨。
青液散：
治重舌并口疮。
青黛　朴硝（各一钱）　龙脑（一字）
蜜调鹅羽蘸敷。
泻黄散
治弄舌兼治木舌。藿香叶　炒山栀　石膏　甘草　防风
口  ***************************
小儿生后，宜勤看口，有口糜者，膀胱移热于小肠，肠膈不便，上为口糜，导赤合五苓治之。
鹅口者，初生白屑满舌，如鹅之口，乃胎热所致，用发缠指上，蘸薄荷自然汁拭之。
如不已，更以粟米煎浓汁拭之，外用煅过黄丹渗患处。
初生一复时，满口上下牙齿，忽变白色，恍如齿牙，名曰马牙惊，不治。若因将养过温，积热熏蒸于上，发为口疮，宜炒焦干姜，同黄连为末敷之，以木通散（见胎热）与乳母服。如不愈，更以矾汤浸脚，上半日，以蜜炙黄柏、炒僵蚕末敷之立效。如只口角烂疮，发灰以猪脂调敷即愈。
导赤散：
生地　木通　赤茯　麦冬　甘草　灯心
五芩散：
猪苓　赤茯　赤芍　白术　肉桂
口糜散：
口疮糜烂神效。
黄柏　黄连（各一两）　雄黄　没药（各二钱）　片脑（五分）　　为末干掺疮上。
耳  ***************************
小儿肾气实，其热上冲于耳，使津液壅滞，化为稠脓，或为清汁，亦有沐浴水入耳中，血气凝滞，渐生疳臭，久乃成聋。汤氏有五耳之名，其本则一，宜龙骨散吹之，外服化毒退热之剂。
胆气不舒，风邪乘袭，少火被郁，两耳肿痛，内流清水，久则变为脓血，身发寒热，耳内如沸汤之响，此风火燥干胆汁之候，治宜舒胆汤。
耳中干耵，无脓无水，痛如针刺，久则焚槁成聋矣，速宜平火汤重剂服之，或以柴胡聪耳汤，消息调之。
龙骨散：龙骨（研）　明矾（煅，各三钱）　黄丹（煅，二钱）　胭脂（一钱）　麝香（少许，同为末）
先捻去脓汁，次用鹅管吹入。
吴遇斋曰：疮在耳外，用雄黄一钱，红枣一枚去核，包黄在内，火煨存性，取黄研细，搽上即愈。疮在耳内，用鱼首石炼存性，碾细，加朱、麝各少许同碾，吹入自愈。
方鹿村曰：耳后脓疮，用柿饼蒂七八个，烧灰，将熄时，以碗覆之，冷定为末，入轻粉一钱，香油调涂即愈。
舒胆汤：
当归　白芍　元参　花粉　炒山栀　柴胡　石菖蒲
平火汤
熟地　生地　麦冬　玄参　菖蒲
柴胡聪耳汤
柴胡（三钱）　连翘（四钱）　当归　甘草　人参（各一钱）　虻虫（三个，去翅足）　水蛭（五分）　麝香（少许，三件另研）　生姜（一片）　　各药煎好，去渣入三末，再煎一二沸，食少远，热服。
程庆其曰：有虫入耳中，痛不可忍，极似干耵症，用生姜擦猫鼻，取尿滴耳中即出。
仇芑轩曰：有耵燥暴聋者，用全蝎去毒为末，酒调滴耳中，闻水声即愈。
目  ***************************
目黑睛属肝，白睛属肺，瞳人属肾，上下胞属脾，大小角属三焦。心者，往来机发之轮，故目内赤者，心家积热上攻，导赤散（见口）主之。青者肝热，泻青丸主之。黄者脾热，泻黄散（见舌）主之。有视物不明，不肿、不痛、不赤，无翳膜，或见黑花，无眼光者，是肝肾阴虚，不可服凉药，宜滋阴肾气丸主之。有初生眼闭者，由产母食热物毒物所成，以熊胆少许，蒸水洗之，日七次。如三日不开，与地黄汤服之，乳母与木通散（见胎热）服之。乳母食热物毒物，令儿眼赤者，消风散加减调之。时气风热，眼昏红肿者，开明汤、冲和汤主之。斗睛，牛黄膏主之。疳眼流脓生眵，龙胆饮子治之。痘毒及无辜疳入眼，羊肝散治之。初生洗拭不净，秽汁浸渍眼眦中，两角赤烂，至长不瘥，又有难产，转侧差迟，血压儿首，灌注入眼，生下不见瞳人，外胞赤肿，上下弦烂，亦宜生地汤服之，四神散洗之，不可服重剂寒凉，致伤脏腑。若因肝气上冲，脑汁大坠，翳膜卷帘，非服补脑还睛丸不可。
诸不治症
白珠如炙脑髓，翳如梅花蕊，瞳人散乱，青光瞎，白珠脓出，内翳裹睛，血脉胀出，瞳人打破，白翳贯心，乌珠突起。
泻青丸
龙胆草　栀子仁　大黄　羌活　防风（各一钱）　当归　川芎（各一钱五分）
蜜丸，竹叶薄荷汤下。
滋阴肾气丸
熟地（三两）　山药　归尾　丹皮　北味　柴胡（各五钱）　茯苓　泽泻（各二钱五分）　生地（酒炒，四两）　　蜜丸，辰砂为衣，每十丸，空心白汤下。
张迂庵曰：人至中年，肾水衰耗，两目昏花，极宜六味地黄丸加枸杞、甘菊、沙苑蒺藜常服。平素火盛者，入酒炒黄柏一两，火亏者，入肉桂一两。眼昏兼虚热，红肿涩痛者，此丸减少作汤，加枸杞、甘菊，数服自愈，不得妄用风药，致损真元。
生地黄汤：生地　赤芍　归尾　川芎　甘草　花粉　灯心
消风汤
防风　茯苓　蝉蜕　陈皮　厚朴　川芎　羌活　荆芥穗　白僵蚕　藿香叶　甘草
开明汤
羌活　白芷　荆芥　防风　菊花　川芎　生地　黄芩　当归尾　蔓荆子　草决明　薄荷　灯心　生姜
冲和汤
治四时感冒，赤火之眼，极效。　　羌活　苍术　防风　白芷　生地　黄芩　川芎　细辛　甘草　生姜　葱白
四神散
铜青　明矾　海螵蛸（煎过用，各一钱）　硼砂（二钱）　　灯龙果浆为丸，芡实大，每用时水浸化，蒸熟取清水洗拭。
将军冲翳散
洗一切翳障。
文蛤　苦参　升麻　薄荷　防风　荆芥　白芷　川芎　羌活　草决明
十二将军二圣汤
黑面将军（十二个）　绿圣　白圣（各五分，煎洗）
程自闲曰：即五倍子白矾铜绿耳，以其功能，得邀品号。
龙胆饮子
青蛤粉（五钱）　炒黄芩（二钱）　羌活　龙胆草（各二钱）　麻黄（三钱五分）　蛇蜕　谷精草（各五分）
为末，每服二钱，茶调下。
羊肝散
蜜蒙花（三钱）　青葙子　决明子　车前子各一钱）
羊肝一叶薄批，渗上湿纸裹煨，空心食之。
牛黄膏
牛黄　麝香（各五分）　白附子（炮）　肉桂　全蝎　川芎　石膏（各一钱）　白芷　辰砂（飞）　藿香叶（各二钱）　　蜜丸，芡实大，薄荷汤研化服。
赛宝万捶膏
治老障红丝胬肉，风火烂弦重翳，如神。
炉甘石（一两，打成小块，放银罐内，将火硝拌匀，用火煅红，取出研极细，飞过，复研，以细绝为度）　蕤仁（一两，去油净）　琥珀　珍珠　玛瑙　珊瑚　石蟹（各五钱）　雌黄　雄黄（各二钱五分）　　以上用布包裹，捶碎研细，水飞过，加金银箔各二百片，同研细，再入人乳，研十万下，如尘欲飞。然后用荆芥穗、草决明、防风、羌活、木贼、菊花、蕤仁、千里光各五钱，细锉，煎水二碗，澄清熬膏，加乳汁，复熬透，调前药捶之万下。如干以膏湿之，做成片子藏固，临用取少许润软点之。
立灵散
炉甘石（一钱，同上制）　冰片　麝香（各一分）　熊胆（二分）　蕤仁（三分，去油净）
研细，点翳膜上。
粉丹散
轻粉　黄丹等分为末，盛小竹筒吹耳内，左翳吹右，右翳吹左，奇效。
辟尘膏
治尘埃入目，揩成肿痛，发热啼哭。
顶烟陈墨（新汲水浓磨，入元明粉和成膏，新笔蘸点目内，日三五次，忌食煎炒）
吴朴公曰：飞丝入眼，亦蘸墨点之，略闭刻许，墨染丝黑，用笔挑去。
补脑还睛丸
雌黄（火煅，入醋，研，三钱）　千里光（酒拌炒）　菟丝子（酒浸炒）　川木贼（去节，童便浸一日）　杏仁（去皮尖）　茺蔚子　荆芥穗　甘菊花　羌活　防风　蛇蜕（酒浸焙）　石决明（煅，各一钱）　川芎　白蒺藜　蝉蜕　苍术　酒蒸地黄（各一两）　　各自为末和匀，炼蜜丸，如弹子大，每服一丸，日三次。薄荷汤或好茶送下。
大腹皮饮
治头疼眼胀，及偏正头风，神妙。
大腹皮　当归尾　何首乌　麻黄　川芎　北细辛
鼻  ***************************
鼻为肺窍，一有风寒停滞，则气道壅塞，津液不收，流为浊涕。若冷结不散，久乃不闻香臭，辛夷散治之。有风寒挟热者，则鼻干不眠。又有乳母卧时，鼻中出息，吹著儿囟，亦令鼻塞，不能饮乳，开关散治之。
鼻渊有二症，风入胆中，移热于脑，脑寻窍于鼻而出涕，浓而臭为实热症，当归汤治之，鼻流不臭清涕，经年不瘥，为肺气虚寒之候，治宜石首鱼脑汤。又有郁火不宣，门户闭塞，稠粘浊涕，或硬或黄，不嚏则胀闷难忍，嚏则鼻梁疼痛，须加味逍遥散治之。
辛夷散
白芷　川芎　细辛　藁本　辛夷　木通　升麻　防风　甘草
开关散
香附　川芎　荆芥穗　细辛叶　白僵蚕　皂角（烧存性各等分）
为末，用生葱白同捣成膏，红绢包固，卧时贴囟门上。
当归汤
当归（五钱）　元参（三钱）　辛夷（一钱）　炒栀（八分）　贝母（五分）　柴胡（三分）
石首鱼脑汤
诃子　甘草（各一钱）　荆芥　细辛　人参（各五分）　桔梗（二钱）　石首鱼脑骨（五钱，煅存性）
为末，将上件煎好，去渣，入末，再煎一二沸服。
加味逍遥散
当归　白芍　白术　茯苓　甘草　陈皮　柴胡　桔梗　黄芩　白芷　半夏
囟  ***************************
囟陷者，血气虚弱，不能上冲脑髓，或因泄利下陷，不得平满，总以狗头骨炙黄为末，入鸡子清调敷之。
囟填者，乳哺不调，致伤寒热，逆气冲填，突然高起，毛发短黄，颤惕自汗，寒气则牢硬不已，热气则柔软不支，寒者温之，热者凉之，兼调其气，而折其逆，自无不愈。　　囟解者，小儿年大，头缝开解不合，由肾气不足，脑髓空虚，如树无根，岂堪培养。斯时也，惟以六味地黄，加龟板为丸，空心温水服之，外用防风、柏子仁去油为末，乳汁调涂，或以华阴细辛、肉桂、干姜为末，乳汁调敷，亦多有效。
六味丸：
地黄（八两）　山萸肉　山药（各四两）　茯苓　泽泻　丹皮（各三两）
程格思曰：张仲景原方，有桂、附各一两，名八味丸，钱氏谓小儿稚阳，无补阳之理，故去桂、附治之。近世俗医，并六味亦不敢与小儿服矣。
颐  ***************************
滞颐者，脾胃虚冷，涎流出而渍于颐间，不能收约，大宜温脾，姜术散主之，或八仙糕。加木香、白蔻仁亦妙。
姜术散
半夏　木香（各五钱）　川白姜　白术　青皮　陈皮（各二钱五分）
糕糊丸，麻子大，一岁十丸，米饮下。
八仙糕
人参（五钱）　苡仁　芡实　山药　茯苓　莲肉（各四两）　白米粉（五升）　白洋糖（任用），◇◇
脐  ***************************
脐为有生之蒂，内通脏腑，偶或汁出，或赤肿，或生疮，俱为风湿相乘，当用白石脂末焙，出火气敷之，日三度，或油发灰敷，或当归末敷，或虾蟆灰敷，亦可。
安脐散
瓜蒂　南星　白敛　赤小豆
断脐时，以四药等分为末，每三钱，用芭蕉自然汁，调涂四傍，能去湿固气。
王介庭曰：断脐时，以蕲艾为捻子，香油浸湿，烧脐带至焦方断，断后用软帛厚棉裹束，每日看之，勿令儿尿浸润。可以预防脐风。
杨涵一曰：脐带落下，放新瓦上，煅存性，碾细，每一分，用飞过朱砂五厘和匀，外以黄连、当归、生地煎汁，调成稀糊，搽乳上，与儿吮吃，一日令尽，次日挞下黑粪，可免痘密，且无疮痕。
语迟  ***************************
言心声也，母有惊邪，儿感其气，心神不守，舌本不通，菖蒲丸主之。
菖蒲丸
人参　麦冬　川芎　当归　远志　菖蒲（各二钱）　乳香　朱砂（各一钱）
蜜丸麻子大，每服十丸，粳米汤下。
夜啼  ***************************
阴盛于夜，小儿脏冷，遇夜则阴极发躁，寒盛作疼，故夜啼而日歇，钩藤散主之。
钩藤散
茯神　茯苓　川芎　当归　木香　甘草　钩藤　生姜　大枣
如或心热烦疼而夜啼者，必面赤舌白，小便赤涩，即去当归、木香另为末，加辰砂一钱同研，少以木香煎汤调服。有触犯禁忌及惊骇者，服新安金药。（见惊）程书焉曰：夜啼一症，有用灯花末涂乳头者，有用灯心汤研化灯花四五粒而饮之者，有用井边草，或鸡窠中草安卧席下，不令母知者，俱有意焉。
龟胸  ***************************
胸高脐满，其状如龟，此肺家热邪，由乳母多用五辛酒面无度，或夏月热乳所致，宜服杏仁煎。
杏仁煎
川大黄　天冬　杏仁　百合　木通（各一钱二分）　桑皮　葶苈（各五分）　石膏（八分）　临卧时服。
龟背  ***************************
小儿生下，不能保护，客风入于骨髓，或坐早劳伤气血，多成痼疾，间有灼艾收功者，肺俞穴第三椎骨下两傍各一寸五分，膈俞穴第七椎骨下各一寸五分，以小儿中指中节为一寸，艾炷如小麦大，灸但三五壮为止，内服松芷丹。
松芷丹
花松　枳壳　防风　独活（各一两）　川大黄　麻黄　前胡　桂心（各五钱）
蜜丸黍米大，粥饮服。
鹤节  ***************************
小儿肌肉瘦薄，骨节呈露，如鹤之膝，此先天禀受精髓不充，亟以六味地黄丸（见囟）加麝茸、牛膝治之，缓则必成废疾。
行迟  ***************************
小儿髓不满骨，血不荣筋，故软弱不行，虎骨饮治之，或六味丸加牛膝、五加皮、酒炙鹿茸亦可。若禀受肝气怯弱，致两足挛缩，两手伸展无力，须薏苡仁丸治之。
虎骨饮
虎胫骨　干地黄　当归身　枣仁　茯苓　川芎　防风　牛膝　肉桂
为末，每服一钱，粥饮调入酒少许，日二次。
苡仁丸
秦艽　当归　苡仁　枣仁　防风　羌活
等分蜜丸，芡实大，每一丸，荆芥汤研化，入麝一厘服。
五软  ***************************
小儿生后，头项手足肉口皆软，乃先天诸阳之气不足也，头项症地黄丸（见囟）服之，甚者星附膏贴之。手足肉口症，补中益气汤主之（见保产）。有因吐泻之久，囟目顿陷，天柱骨倒，补中加附子治之，地黄丸料兼服之。
余子敬曰，肉软者，肉少皮宽，口软者，食少舌舒，皆脾胃之症。又有初生，遍身赤肉，全无皮壳，或有皮如鱼胞，如水晶，亦产母脾气不足所致。无皮者，以粳米粉拌黄土敷之。鱼胞水晶者，蜜陀僧碾细末敷之。更有◇赤发热者，石膏碾细敷之。
星附膏
南星　附子
等分为末，用生姜自然汁调敷。
五硬  ***************************
薛氏曰：五硬者，仰头取气，难以动摇，气壅作痛，连于胸膈，脚手心冷而硬，此阳气不营于四末也。又曰：手足冷而硬者，独阳无阴也，难治。若肚筋青急，为木乘土位，速宜六君子汤，加炮姜、肉桂、升麻、柴胡，以复其真气。如系风邪客于四末，而令硬冷者，须从惊风症中求之。
六君子汤
人参　白术　茯苓　陈皮　半夏　炙甘草

卷三·痘疮  ——————————————————————————————————————————————————————————————————————————————————————————

痘疮总诀  ***************************
痘曰胎毒，由男女交媾时，先有火会而后精聚，此火蕴酿于胚胎之中，为血液之贼。外有感触，忽然而生，莫可止遏。间有轻重不等者，或父母禀受所致，或天行运气使然。善治者因其势而利导之，何难皆中理解也。
儿在胞中，如雏在卵，形体未全，口无透窍，赖其母血液灌溉于脐带中，浑浑然太初之气也。产时母血横流，渗入儿口，容或有之，俗谓口含血饼咽下，寄于命门，蕴蓄成毒误矣。其有脐矢者，犹瓜果中浆汁，岂食血饼而成。若云腹中赖此滋生，则此乃血液之宝，焉得成毒哉？
沈旬仲曰：此益都翟氏之旨也，凤雏渊源翟氏，一番推出一番新。翟氏得未曾有，凤雏又发明其所以然，开聋◇而济夭枉。二先生宁止为斯道之功臣。
痘毒禀自胚胎，或数年而后发，或十数年而后发，或数十年而后发。其未发也，深藏潜伏，声臭俱泯。正如闾阎无事时，未可执人而诛之曰，尔将为寇也。奈何世有预解痘毒之说者。
预解痘毒方法，有偶中者，小儿胎毒本轻也。一或不中，当奈之何？尝见富贵之家，珍爱太过，遍觅方士金丹，及出痘时，反极重不可救药。良由所服损虚脏气，不得使痘毒宣畅故尔。
痘毒在人身中，无处不有。然其发也有次第，自骨髓而达于筋，肾主骨，血气壮盛，毒尽送出于筋，则肾经毒解，自筋达于肌肉。肝主筋，气血充足，毒尽送出于肌肉，则肝经毒解，自肌肉达于血脉。脾主肌肉，血气充足，毒尽送出于血脉，则脾经毒解，自血脉达于皮毛。心主血，气血充足，毒尽送出于皮毛，则心经毒解，自皮毛达于疮窠。肺主皮毛，气血充足，毒尽送出于疮窠，则肺经毒解。五脏毒解，血化为脓，毒从脓化，痂结靥落而功成矣。若出于筋而少留于骨髓，则壮热口干闷乱。出于肌肉而少留于筋，则搐搦牵掣，紫黑潮热。出于血脉而少留于肌肉，则得痈肿于四肢。出于皮毛而少留于血脉，则痘不圆肥。出于疮窠而少留于皮毛，则痂落迟而多麻癍。
痘毒与诸疮毒不同，诸疮毒未成形，可解散内消而愈。既成形而未成脓，犹可逐散不成脓而愈。痘毒发自先天，应期开落，不可内消，不能逐散全仗气血送毒归痘。（翟氏秘奥在此四字）以灌脓结痂，生理沛然。一用寒凉冰伏，变症丛生矣。况有不必解者，又有不可解者，小儿禀赋强壮，素无疾病，饮食如常，其气血足以运送，变化成功，顺症也，焉用解。若先天禀赋素虚，后天脾胃复弱，出痘时饮食减少，或泻利腹胀，或手足冷，或气短促失声，或出不快，或根窠不红活，或色白顶陷，或当脓而不脓，当靥而不靥，此气血不能运送变化，宜速用温补。若参、芪、归、术，力不及者，即丁香、桂、附佐之，亦不为害，焉可解为？
痘毒蕴结于脏腑骨肉之间，与血气浑成一块，未曾破解，有感之后，渐渐分离。如胎之将产，此解字乃分形解体也。故痘出一分，毒解一分，痘出二分，毒解二分，痘尽出，则毒尽解，特在肌肉之间而未化耳。出不齐，胀不起，脓不化，痂不结，气血弱也，速宜助之。助之者，恐胶结难解也。若曰未出可解之不出，多出可解之少出，将使胎之在腹者，可使之不产，将产亦可使之有不产乎。　　痘之发与杂症不同，杂症只在一经，痘则五脏之症俱见。古云似伤寒者，亦大概言也。孟春沂曰：寒出外入（故恶寒），痘由内出（故恶热），故恶寒无汗，头痛脊强，左额青纹，面色惨而不舒，此伤寒之所有，痘症之所无也。两目含泪珠如水精，鼻气出粗，睡中微惊，耳纹现（淡红者吉，青紫者凶），恶热不恶寒，此痘症之所有，伤寒之所无也。有云中指独冷，耳尻冷等说，理亦信焉。
痘者豆也，肖其形则生，不肖其形则死。形之不肖，元神竭矣。尖圆而突，周净而松，形之有神者也。如麸（色白）如沸（空壳），如疥（无根颗）如蚕种（黑小）如蛇皮（一片），如蚊迹（血，散）如瘙斑（根散），如汤泡（皮肉，先烂）如火刺（血干），形之无神者也。形而无神，可冀生乎？至于色也，欲如春花之在露（红活光润），不欲如秋草之经霜（黑暗干黄。）红白两分，明润光活，色之有彩者也。如腻粉，如枯骨，如红米饭，如猪肝色，色之无彩者也。形不有神，色不现彩，生意可知矣。呜呼，神彩其生死之门户也。
凡痘之看，先看元气。痘儿元气，非有非无，唯心领意会而已。如形色初善而终变恶者，元气内竭也。形色初恶而终归善者，元气内强也。元气本也，形色未也，故善治者必求本。
程书焉曰：昔人用人参、黄芪、甘草为保元汤，始终不易，正欲使元气内强耳。
桂岩子曰：人知痘藉气血，不知痘之所藉，尤有超于气血者，盖元气盛，则气血流通，而领逐，而负载，并行祛毒，痘必应期而开落。元气一亏，则在外者内不续，在内者外不固，毒肆妄行，或出或入，而为外剥内攻矣。调养真元，补益气血，诚治痘完策。不得已而欲攻他症，中病即止。经曰：常毒治病，十去其八，无毒治病，十去其九。夫包血成圆者，气也，气能拘血制毒，则痘晕必光明而红活。顶陷者，气之虚，塌陷者，气之离，晕枯者，血之虚，根散者，血之离。圆也晕也，气血之所为也。而所以成圆成晕者，气血不得专也。
吴东园曰：根颗者，血之运，脓者，血之腐。六日前专看根颗，无根颗者，必不灌脓（毒在内也）。六日后专看脓色，无脓色者，必难收靥（元气不足）。此理也势也。
无形者依有形，有形者附无形，互相依附，天地之道，亦气血之道也。气之离，不由血之散乎，故自气血交后，常观根晕为凭准。粗紧红活，生意沛然。若微细而不现不敛，且黯淡，则气将飞去而必不克制毒矣。是故内攻根散者死，内攻而根血犹附，非毒作楚，必三因致之（因体虚、因秽触、因误药）。
气血有常，但不能盈于常，而能自亏于常。然亦有盈者，何也？毒壅于气，火搏于血耳。斑者，血有余也；疱者，气独盛也。经曰：邪气盛则实，真邪夺则虚。
气居亲上之尊，则痘顶尖圆白润；血安亲下之分，则四围色晕红活。若通顶红色，必不能浆，八九日痒塌而死。此非血之过，由气亏而失其尊，故血得妄行而僭居其位也。大补其气，犹或可救，误认血热，以凉治之，毙矣（真血热则枯焦紫黑，甚至无痘处亦紫）。　　凡形色大恶，气不交，浆不成，似为死矣。若精神爽朗，便食如故，而天庭有一二悦目者，犹可发毒，作臭痘而愈。何也，毒在外，不在内也，故如此云。
陈氏云：痘以太阴脾肺二经为主，肺宜温而脾宜燥。万氏云：痘始终以脾胃为主，胃当养而脾当补。马氏云：痘以少阴心经为主火不可太清，而血不可太寒。夫脾为孤脏，主肌肉，化水谷而生津液，灌溉诸经，而熏蒸发育。肺主气，心主血，气血充盈。◇濡流贯，而痘有不得其天者乎。
心主血而属火，痘藉之以运用一身，温则流行，寒则凝滞，世以犀角凉之，此不知阴阳之属也，恶能使之运化痘毒而成功乎？故予只于痂后余毒用之。若天行疠气，与气血争盛者，脉洪数，痘初出即带紫色，既出而稠密红紫，内症烦闷躁渴，小便赤涩，大便秘结，量入清凉之味解之，或酒炒大黄微利之，甚有口鼻出血者，犀角暂用之。若毒盛而气血不盛者，虽曰解毒，必兼活血补气，参、芪、归、芍，安可缺耶？
黄连、犀角皆泻心之品，时下恃为治痘神良，不论虚实寒热，一切用之，更益以石膏、明粉、生地汁、羚羊角之属，冰伏其生生之气，噫异哉。
痘始终藉热成功，先三日热而后出，出齐则退，浆将行又热，浆足则退。回浆前又热，浆回则退，结痂收靥落痂又热，名曰烧瘢。凡此皆不宜凉解，凉解则气血凝滞不行，痘毒留中而祸作矣。（初热未退，痘即出日火苗，宜辛凉托表。）
痘不为害，惟毒为害，毒尽附于痘中不为害，惟不尽附于痘中则为害（秘奥法门）。故无论随所因而用何剂，必少加穿山甲末，透其窍而逐之，使毒归于颗粒而后已。又必加白芍，敛其血而收其毒，使无一分渗漏傍溢。治痘之法，其庶几乎？
痘未出前，升发微汗，使毒气宣通，毒出外而内自安也。既出后，调气助血，使浆路充盈，浆始化而毒无不尽也。
毒停肌肉则发肿，毒滞皮肤则作臭，肌肉阳明主之，属土，皮肤太阴主之，属金，痈肿土象，腥臭金象，亦各从其类也。
书谓红癍者生，紫癍者死，黑癍蓝癍，百不救一。虽然，亦有红癍死，而紫癍蓝癍得生者，夫癍、血热也，失于解利则发癍，恶痘癍出，势所必然，无论颜色，癍与不癍皆死。但天庭疏朗，形色善而斑出，又当别论。昔一癍症，诸医莫治，召予视之，已七日矣。斑分上中下，上斑红，中斑紫，下斑青，视其痘，则绽突疏朗，内含清水，色黑黯而精神爽健。视唇舌，则多苔燥。予曰：失解故也，进以清凉自愈。后果然。由是书不可拘也，察形色，验唇舌是准。
痘前后有衄血者，毒气外泄，冲于肺也，此非恶候，只宜发灰散、清肺汤调之，不可用犀角等峻剂。
疔之结也，亦热毒壅盛，失于解和，内不能入，而结隧道空隙之处，恶痘疔结，逆转为顺矣。但结前后心必死，结耳门喉下者死。辨疔有法，慎无以黑痘作疔，黑痘犹痘也。疔则陷入肉中，形如螺盖，捏之则有核，割之不知痛，其根白或长寸许，医多误认，靥后疔烂，七日前后者，四圣丹主之。
痘起胀，或收结时，骤然泄泻不止，危在旦夕。有用异功散仍不效者，豆蔻丸、白术散止之（热毒作泻用加味四苓散）。起胀灌脓时，有六七日不大便而烦闷作痛者，毒盛而秘也，清毒活血汤去参、芪。加牛膝，倍紫草、当归，服时入生蜜半杯，甚者加酒炒大黄三钱利之。若仍不通，用猪胆汁滴入谷道中，即通，切不可用硝黄大下，使生变症，禁绝荤腥是矣。然亦有富贵之子，其脾胃赖此以养成者，一旦使之不食，则生生之气，将何赖以熏蒸长育乎？是又不可以常法论者。
痘之所恃者，血为养而气为充也，故眼鼻必欲封塞，眼封则神不外驰，鼻塞则气不外逐，神气内荣，而毒不为之制伏者鲜矣。然又有鼻塞而有涕，美之征也。鼻塞而窍外干黑者死，眼封而有泪，生之兆也。封而沿眶涂煤者死，封眼五六日间未肿，过封后必眼疾，痘少者不封，或封而才靥，即退。
气血之分，犹清浊之本于上下也。气血之交，犹阴阳之互为依附也当分不分毒结之，当交不交毒隔之。知阴阳散郁，何不分之有知清热解毒，何不交之忧。
痘之形症有四：曰毒壅，曰血热，曰气虚，曰血虚。又虚实有四：表里虚实是也。见点稠密，形不尖松，色惨黯而皮肤间欲出不出，此毒壅也。见点深红，而渐变紫黑，夹疔夹癍，此血热也。顶陷皮薄，平塌不振者，此气虚也。色淡根散，或痘色与肉色无异者，此血虚也。身微热而有汗曰表虚。壮热无汗，喘促，脉浮皮毛焦，肌肉痛，表实也。精神疲倦，唇舌淡白，曰里虚。狂乱气盛，渴饮善食，唇燥而舌见黄白苔者，里实也。毒壅血热，同表里之实。气虚血虚，同表里之虚。此一而二，二而一者也。壅者疏之，热者凉之，虚者补之，实者泻之，不虚不实，平剂以调之。明此数者，思过半矣。虽然，辨寒热虚实，尤须用舌作纲维。
三等：顺、险、逆。顺者，血气充和，痘毒宣畅，不必施治。险者，气血不舒，痘毒壅遏，或杂症搅扰，当急施治。逆者，痘毒凝结，气血干枯治之无功。五要：一、出欲尽。二、起发透。三、脓稠满。四、收靥齐。五、结痂厚。五善：一、饮食如常。二、大小便调。三、疮红活坚实。四、脉静身凉，手足温暖。五、声音清亮，动止安和。（五者不能全得，得一二亦自清吉。）七恶：一、烦躁闷乱，谵妄恍惚。二、呕◇泄利，饮食不能。三、黑陷焦枯，痒塌破烂。四、头面预肿，鼻煽肩抬，目张唇裂。五、喉舌溃烂，食入即◇，水入即呛。六、寒战咬牙，声哑色黯。七、腹胀喘促，四肢逆冷。（七者不必皆有有一二亦自难为）七恶之外，又有浑身血疱，心腹刺痛，陷伏不出，便溺皆血，寻衣撮空，是又卒死而不可救者。
叶天士曰：逆症亦有得生者，未可舍之不治也。险症必无死理，死者医之过，非痘之过也。今且有拣顺症治之，以混俗沾名，而舍弃其险者，吾是以恶金镜录等书分症之言，为不仁也。　　痘有至佳者，随出随长，随长随灌，顶尖圆而色红润，稍见浆而即靥。又有至奇者，随出随长，随长即靥，通不见脓汁，名为旱痘。二者俱不宜施治，庸妄者每至杀人。先出疹，疹靥而痘始出，曰垫疹。疹与痘并出，疹靥而痘始长，曰夹疹。痘出即有小小颗粒堆于痘之上，曰罩痘痧。痘出时，皮肉间隐隐有癍点，大小不一，曰夹癍。皮肉间艳色红赤如云头，而突起成片，曰丹毒。靥后痂落而疹出，曰盖疹。种种不同，要皆痘毒之浮游散漫于皮肤间者，只当于痘中用治法，不可与正经麻疹癍毒同科。
大都症候相似，运气使然也。彼与此一，症状无殊，非气运而何。干涸者火郁胜，吐泻而肉肿者土郁胜，咽燥喘促者金郁胜，彼此凝伏者水郁胜，郁而不出者木郁胜。火则清之，土则平之，木则发之，金则润之，水则温之。不泥于法，求之于经，自可斡旋造化。　　谅形体用药上工也。小儿脏腑易虚易实，体实过剂，尤为之损，况弱乎？凡痘极光润，极荣灌，至回谢日而忽变逆，谁之咎欤？形体本虚，理宜补益，不察而行攻劫，使人元气一驱而出，外虽荣灌，内实耗蠹，欲不死得乎？谅形体者，非泥于形体之形，而审形体之神也。
痘症之陷有四：有白有红，有灰有黑。魏桂岩皆责气虚，而后人以四者俱用补，误矣。彼之论陷，有深究其源。唇舌滋润，身不壮热，惟色变迁而陷，故责以气虚。若唇燥舌苔，壮热燎人，焦紫其色，而凹陷不起，果虚耶，抑毒耶？补益妄投，按图索骥，予治不然，有外实则解之，有内实则清之下之，内外无症，则平剂调之。不独治陷，痘终始皆然。药随舌转，症用舌痊。呜呼！舌之功大矣。
舌通乎五内，人知之而莫之用，不由指示，临局必迷，不知此乃用药枢纽也。药有寒者、凉者、温者、热者，一唯枢纽在手，则纵横颠倒，皆自我出，而是非而利害，姑置勿论。夫易虚易实，小儿也。使无定见，而谓不枉人命，吾未之信。
此吴氏秘法，旬仲得自孙其犹而语予者。因思凡一切药，欲通乎脏气者，皆曰放舌底噙化，非舌能通百脉之窍乎？况痘假心火成功，运用造化，全在此灵台方寸，至论不刊。
治痘之药不可过，过于热则涸，过于寒则凝，过于燥则耗血，过于润则滑肠，过于攻则损真，过于补则助邪。古有云：药须病更，机非在我，我者不通变之谓也。
邪热壅盛，隧道阻塞，而卒无死者有之，禁绝寒凉过也。若根颗不散尚活，宜置凉处以彻其热，亦能复苏，毋因其气绝而遂舍去。
治痘有四节次，务要不紊，紊则气血颠倒，火毒肆疟，而诸症蜂作矣。故惊者狂者，吐者泻者，癍者疹者，腰痛腹痛者，肉肿痘不肿者，水呛错喉者，皆当发不发，毒壅三焦，停气道也。焦紫者，枯黑者，渴者，躁者，发疔毒者，胃烂口臭者，皆当清不清，阳明内热所致也。当补不补，则为白陷，为泄泻，为痒塌，为倒靥，外剥内攻，中气虚也。当渗泄不渗泄，则反壮热，或少食，或吐泻不止，或肌肉作疰疖而疤烂，何者？脾湿内淫也。标离而异，本合而同，药当其节，变症息矣。不应四法，必三因乘之。六气外袭为外因，惊恐内动为内因，调理失宜为不内外因。四法正也，三因奇也。奇正互用而得之矣。
治痘症不治杂症，万古秘论也。杂症有日，痘症只两七日而已。且痘中之症，缘失治而作。今犹治症不治痘，将症愈甚，而痘愈惫矣。
程既莘曰：杂症非痘中所有，医实误之，愿世人着眼，治杂症一寸，则痘症落后一丈。昔人固尝言之，今人欲故犯之何也。
痘有当吐者吐之，吐中有发意存焉，滴水不入者，毒壅气道也，宜吐之。食饮痰停，形色生变，阳气郁遏也，宜吐之。惟气虚多汗者忌之（吐法用升麻栀子豆豉煎服探吐之）。
痘有当汗者汗之，当汗不汗，后必变症，壮热皮燥，喘促面浮，可汗也。痘隐隐不出，肉肿疮不肿，毒停不成浆，或因寒倒靥，皆可汗也。但兼解补有殊耳。可清也，可下也，舌之黄白尽之矣。可温也，可补也，舌之淡红尽之矣。其详审诸。
出痘之童，嗜欲开而血气耗，虚火炎蒸，或烦或渴，或咽喉痛，或鼻时出血，肿盛不任温补，当是时参麦清补汤，频服于五六日前，犹或可救。若七八日不成脓，非参归鹿茸汤不可。
女人月事，时至必行，将行经，忽然暴至，险之险也。痘之成功，全藉气血，气虚可为，血虚难为。如痘不倒陷，根晕不散，犹可冀生。若倒陷根散者必死。治疗之法，在重养其阳以生阴，症属血热。又有得行经而反吉者，然在见点起胀时，非灌脓时宜也。
凡治孕妇，务要无失时，胎之堕也，非血热必气虚。药投其时，皆有安胎之妙。四五日唇燥舌苔，虽硝黄亦可下。经曰：有故无殒，亦无殒也（谓胎亦无殒也）。有实症不下，胎可保乎？故传曰：变而通之存乎人。
痘症堕胎，务审在何时，在初出则补而升之，在起胀则补而清之。在行浆则峻补之。又当以根晕散不散为生死证验。
痘之失治，必至于死。然死之日死之状何如？沈虚明曰：郁而不出者三日死，出而不齐者六日死，不起胀者九日死，不灌浆者十二日死。凡内攻之痘，皆死于十二日之前，不成痂者十五日死。又毒陷于脾者，泄泻而死，毒壅于胃者，干枯焦黑而死，郁毒未解，喘促而死，火毒未解，外剥而死。此势之所必有也。节斋曰：重症属虚寒者，九日后变症而死，或延至十数日变症而死。属实热者，毒蒸内伤五脏也，不过六日而已。余又不然，不断以日，唯断以死。若曰某日变某日死为神奇，吾不羡也。
世有神痘家，其术在能定婴儿禀赋，出痘不死，然后种之，百无一失。间有坏事者，偏属富贵之子，盖非不能灼见，未免贪利心切，即不可种而意图侥幸，遂至失手。此医之过。抑富贵者自取，果能听造化主持，出痘虽重，高明犹可着手，乃必勉强矫揉其正气，使之根本脱离而不可救，不亦可哀也夫。

卷四·痘疮  ——————————————————————————————————————————————————————————————————————————————————————————

发热三日诀  ***************************
痘不热不发，犹五谷不热不结，但热有轻重，毒轻则热轻，毒重则热重。有热五六日出者，有热一二日出者，太过则正不能胜邪，愆期则气血凝滞。惟三四日而身凉痘出者为正，此吉兆也。
凡发热，肌肤温平潮润，唇舌滋洁无苔，声音清亮，睡中微惊，便食如故，或少食贪睡，皆吉兆也，重则反是，一发热而唇裂舌炕，烦躁闷乱，口渴恶寒，两耳灼热，目睛红，二便秘，苏枳汤加明粉，或千里马下之，恶热者单下，以苔为增减，不可拘在初当发之说，此百中一二，又无执以为常。如唇舌滋润，虽见恶症，切不可妄下以损人也。
发热时，腹痛腰痛，四肢酸痛，皆重症也。若表过痛止者吉，痛加甚者凶。
发热时吐泻，切不可用止法，惟吐泻酸臭，可加消导药佐之，是必伤食者。
惊发痘前者吉，何也？惊属阳，痘属阴，阳破阴冲，则无壅遏之患，故吉。若误服惊药而冰伏其毒，酿害非浅（亦有惊即死者，必因中恶）。
发热时，谵语颠狂，见神见鬼，躁乱不宁，是热甚失表，外邪内毒，两相激搏也，重发之则愈。舌见黄苔，非下不可。
凡脏腑郁热，非微汗则不解，故一发热，必用汗药也。身热四五日不退者，知毒犹在内也，务要使热退为佳。
身热四五日不退，痘影焦紫，郁郁不出，此必寒气外薄，闭塞鬼门也。出臭汗则热自退，痘亦自出。
一发热，头面中有大痘数点，余痘不出，复不除热，名曰报痘。急用银针挑破，胭脂涂之，不则领败正气，为留连之祸也。
初热时，即头温足冷，不渴，大便溏，面㿠白，或泻利清谷，呕食不化，虚症也，须从虚症方中考。
唐芳友曰：凡痘未有不由毒来者，小儿禀赋有虚实，各从治之易易耳，乃世谓虚中夹毒，为不治逆症，其言不仁之甚。试思天下小儿，何能人人皆实，何能有痘无毒哉。吾愿为父母者，捧诵凤雏先生此书，不使庸妄者得启其口，尔子孙其厚幸矣。
发热时，灯照肉内，隐隐有红紫成片者重，面红唇白亦重，再加形色不善，死必矣。九窍流血者死。目闭无魂，舌黑声哑，胸高而突，掌纹出血，皆死症不治。起发白浆，不论何处，主七日死。
苏桔汤
此汤无论痘与不痘，但见小儿身热，呵欠烦闷，睡中微惊，嚏喷眼涩，鼻气出粗，手足酸软，即宜与服。　　紫苏　桔梗　前胡　甘草　升麻　葛根　连翘　赤芍　当归　葱白　生姜　　身热壮盛，肚腹膨胀而喘满，加麻黄。
烦满，加花粉、麦冬，调满天秋。（备用方）　　搐惊时发，加木通、生地。　　喉痛，加大力子、元参、荆芥。
咳嗽，加杏仁、桑皮。
呕吐甚，加陈皮、黄连、猪苓、泽泻。
泄泻，加猪苓、泽泻。
失血干呕，加犀角、芩连。
便血，加桃仁、黄连。
溺血，加犀角、栀子。
溺短涩，加木通、车前、腹皮。
便秘结，加枳壳、当归。
喘满秘结，壮热烦躁，面目浮肿，唇燥舌苔，甚则身恶寒，四肢逆冷，加千里马。（备用方）谵语狂乱，加石膏、知母，调满天秋。
伤食腹痛呕酸，加山楂、厚朴、神曲、麦芽。
腰痛，加羌活、防风。
妇人行经，加生地、川芎。
不期而行，加熟地、热见愁。（备用方）
经行暴哑，加人参、麦冬、生地。
经行适断，有谵妄等症，加羌活、柴胡，下热见愁。
便秘加千里马。
益元汤
此为元气虚弱者立也，辨症果真，则前后皆不可易，中间杂症，虽或不同，要皆气虚致之，治者只于本方消息加减。
人参　黄芪　甘草　白术　陈皮　当归　川芎　升麻　桔梗　生姜　　热甚，易沙参。
□白，减川芎。
停滞腹痛，或泻酸臭，加山楂、曲芽。不因停滞者，加干姜、芍药。　　腹痛甚，加异功散。（备用方）
泄泻不已，去当归，加肉果，或调中丸。
便秘结，倍用当归
不思饮食，倍白术，加神曲。
溺涩赤，加腹皮、木通、茯苓。
呕吐，去桔梗，加干姜、丁香、陈皮。
呕甚，加丁香再一倍。
虚烦作渴，加麦冬、五味子。
咳嗽，加麦冬、五味子、杏仁。
有痰，加贝母。
感寒咳嗽，加苏、防、杏仁。
四肢冷，加干姜、肉桂。
有汗，去桔梗、升麻，加桂。
惊悸，加天麻、钩藤，磨安神丸。
三四日痘出不快，肌肤惨惨然，毛屑起举，去升麻，加桂、白芷。
五六日候当长大，如起不快，或皮薄易破，色不红活，倍参、芪。加芷、桂、乳、酒。
水疱，倍白术，加防己、白芍。
痒亦然。
痒甚，用猪鬃小帚轻搠之，或行熏法亦妙。
四肢不起，加桂枝、防风。
七八日乃贯浆时也，如停浆不贯，气血淡白，或灌清水，加芷、桂、木香常服，不可缺糯米，乳、酒亦宜常服。
凡痘至此而寒战，而泄泻，而反白痒塌，皆不能免，一见此症，急以木香异功散，出入用之。如脓色一足，唇舌转红，又须叱去，惟照本方加苓、芍，以助收敛耳。拘滞之医，徒执温补，一偏之制也。
虚症而反见腹胀喘促，便秘而渴，麦冬汤主之。咽喉烦躁，滋阴润燥汤主之。盖此乃虚症变实非真实也。倘疏利之剂，不察而姿意妄行，则方升之气，又将转而虚脱矣。九日十日，亦惟本方加苓、芍耳，有杂症加减之。至靥后痈毒等症，亦惟照后参之。
痘有纯虚纯实者，有先实后虚者，有从虚转实者，如此方治症纯虚也。故始终不移，虽有增减，要皆补益气血为主。凡遇此症，必以此法行之，若苏桔、十神等剂，切不宜用。
或曰：加减益气，乃虚症所必需，然首尾不易，得无固乎，且参芪皆峻补之味，何可妄行若此。予曰不然，用药有诀，唇、舌，用药之诀也，能识唇舌红白而进退之，多用可也，常用可也。即不用可也，何妄之有？
见点三日诀  ***************************
见点三日，死生判矣，断于此时，方称高列开窍，唯面部要紧，面者诸会之真，天庭印堂，尤面部最要紧者。师曰：天庭为看痘把柄，何者，元神所归也。元神者，元气也。小儿出痘，不过气、血、毒三字，气血又元气所统也。元气胜毒，开落应期，毒胜元气，内攻外剥，毒既胜矣。又安望元气之复胜哉。
天庭先见先起，先灌先靥，密而痒（毒盛气不足），惨而黯（毒盛血不足），皆死症也。毒从虚发，信矣哉。
凡见点磊落，摸过碍手，颜色润泽，眼部以下先见，身热渐退，吉症也。盖此等磊落碍手，稀而有神者也，色润泽，谓有彩也。天庭后见，元气内固也，反是者逆。
叶锡侯曰：毒盛从上部先见，毒微从下部先见，如火之盛，而必先有焰于上也。不由血领气拘，而先上头额者，则毒固可知，而生死亦从可知矣。
痘初出时，三五相连者，后必密，单见者稀，毒之浅深，于此可以预决。
形属气，色属血，两者俱可验吉凶，定生死，人何专言血而不及气。气无形难知，血有形易见，故见点三日，色如猪肝者死，如红米饭者死，毒散漫于皮肤，如洗过大红绸者重。虽然，面部上有数十颗神彩奕奕者，尚可救活。师曰：不虑形恶，虑无神；不虑色恶，虑无彩。形绽而凸，彩润而明，恶症紧要处，见有一二红活可爱，虽凶亦吉。何者？元气犹存也。
程占五曰：有一二红活可爱，虽凶亦吉。何庸妄者，必诿之不治。病家又有眼不识高明，甘视其孩抱之呼号而莫之救，哀哉。
大都自眉以上见点，有神彩悦目可爱，仍不琐屑，又不歪邪，虽遍身稠密，杂症百出，总不至于死。悦目二字，即予笔舌，亦难尽述，在学者心领意会而已。
见点头焦神躁，舌苔而色或紫者，是血分毒炽，而未必不由内热也。
见点白如水珠者重，若稀疏不密，人素色黄，而痘颇起发，气至而血不至也。当散火。倘神不内宁，痘日增多，顶尖作◇子形，毒大盛也，恐非药所愈。
见两日而大便尚秘，舌上无苔，知是血热，非毒壅也，急行清解，本方加枳壳、明粉治之，否则恐灌浆时。呕痛作泻而不起，本方内芎、归宜倍用。
见点色白不红，不可便作虚治。白而无神，唇舌淡白，或吐或泻，虚症也。若白而起□色，唇舌赤红，非虚也。三日后渐变深紫，其误人不浅，见点脚冰冷者，不必虑之，气未下行也。
初见时，大小不一。有色点如沸者，曰夹疹，本方加救苦丹治之。又有一等琐屑红点，隐隐肉间，曰夹痧，治亦同之。丹毒亦然。但有此症，必正痘悦目可爱，方为痧疹之夹。不然，是痘也，最当别之。又有痘出数颗，而夹疹遍身，圆净疏朗，形色红活，现两日而尽没，见者莫不惊愕。然此疹也，非痘也。痘没必闷乱烦躁，此则宁静，且正痘显然，故知其为疹也。治以平剂自愈。然未没时，亦难识认。
点见身热，毒未尽也，但所感不同，有寒气外郁者，有热气内郁者，均散之。
见点自汗，有生者，有死者，丹溪谓自汗无妨，指形色善者言也。若汗出而颜色日变必死，不可不极辨之。
凡痘出不快，须审时药之，冬则寒郁，夏则热郁。然亦有虚实之别。唇舌滋润无苔，当从虚治。
见点色白，不甚起发，唇舌淡莹，或吐或泻，或腹胀，或自汗肢冷，神气怯弱，须从虚例。
见点在于肚脐，或在肛门，而四围成堆者，皆重症也。
初见数颗于山根上者重，才出而声遂变，亦重。
痘出数点，而面目即光亮如瓜，口中气臭，勃勃冲人，必至发斑吐血而死。
见点先于眉上，或两太阳出数粒，突起光亮，少顷即没，此贼痘也，必死。
有初出爱人，皮薄光亮，一两日即长大，是未至而至，疠气使然也，后必痒塌而死。凡患诸疮毒未愈，或疮毒新愈，而见点于此者重，此阳毒也。若疮不干红，虽重不死。
谓为于可为之时则从，为于不可为之时则凶，指险症也。至见点如蛇皮，如蚕种，如蚊迹，如瘙斑，如汤泡，如火刺，如青黑蓝斑，或身如被杖，发斑而唇肿口臭，或锁项，或蒙头，或断腰，或无根，或色粉白如枯骨，或胸高气喘，七孔流血，或面纹如橘皮，形色不正而惊狂，并腰痛腹疼不止，可为乎？不可为乎？
书谓见点吐紫黑血者不治。向有潘姓女六岁，见点两日，夜间吐紫数升，举家惊恐，即老医亦因吐血而去，余详之，非毒也，大补脾胃而痊。何者，唇舌滋润，内无毒也。形色两善，外无毒也。血去而神宁，血有余也。女父素患血症，此之吐血，是子乘父余，乃热激动，故一涌而出，非毒也。倘用犀角解毒，得无殒乎？古云：尽信书不如无书。
凡谓断腰无根，必诸痘形色不善方是。苟形色圆泽，即腰脚无，又何妨哉。
十神解毒
治身热毛焦，皮燥腮红，额红点红，烦渴引饮，睡卧不宁，小便赤涩等症
当归　川芎　生地　赤芍　丹皮　红花　连翘　木通　甘草　桔梗　灯心　葱白　大腹皮　淡竹叶
身热壮盛，皮急肉紧，加干葛、前胡、地骨皮。
出不快，加山楂、大力子、蝉蜕。
作痒，加桂枝。
作痛，加防风、黄芩。
唇燥舌苔，加热见愁。（备用方）
夹疹，下救苦丹（备用方）。
发红斑，加元参、犀角，下热见愁。
眼眶红肿流泪，加柴胡、胆草、热见愁，外用护法。
咳嗽，加杏仁、桑皮。
咽痛，加元参、射干，外行吹法。
黑陷疔毒，加赛春雷，外点四圣丹（备用方）。
失血干呕，加犀角、热见愁。
呕吐，加陈皮、黄连、猪苓、泽泻。
溺血，加犀角、生地。
溺短涩，加车前、地肤子。
便秘，加枳壳、杏仁、苏梗，倍当归。
便黑，加犀角、桃仁、黄连。
腹胀喘满，目怒而浮，毛直皮焦，加麻黄，下救苦丹。
秘而喘者，加千里马（备用方）。
烦满身热，加花粉、麦冬，调满天秋（备用方）。
泄泻，加猪苓、泽泻。
谵言狂乱，加石膏、知母，调满天秋。
腰痛，加羌活、独活。
伤食膨胀，加楂、朴、曲芽。
腹痛有三：伤食，和中丸
毒攻冲，救苦丹；气滞，加青皮、木香。
凡腹痛俱宜千里马下之，一通即已，不可过，过则毒气内作，反成他症。
四日、五日毒气盛者，加楂、芷、笋尖。痘至四日，理该易方。若毒盛未除，何可轻易。唯加人参四五分足矣，此名唤浆法。
凡遇热苔，热见愁不可缺；有下症，千里马不可缺；有壅遏症，救苦丹不可缺；痘欲出不出，干紫焦枯，黑陷疔毒，赛春雷不可缺；若唇舌红赤，小便短少，身热烦渴，痘色干红者，满天秋不可缺。大都凡见热症，满天秋乃第一要药。
或曰：热见愁、千里马，皆苦寒药也，子以舌苔，用热见愁固矣。乃所谓下症者何也。曰：谓舌苔过甚耳。曰：有舌苔而作泻可乎？曰可。通因通用，此之谓也。
曰：壅热者谓何？曰：谓毒盛郁遏耳。何以验之？曰：腹胀喘满，目怒面浮，毛直皮枯，欲出不出，蒸蒸然烦，翕翕然热是也。

卷五·痘疮  ——————————————————————————————————————————————————————————————————————————————————————————

起胀三日诀  ***************************
曰起胀，是点已定，毒气尽出时也。本乎上者上之，本乎下者下之。血气定位，毒被制服成脓矣。若白不从顶，红不敛颗，气血毒混而为一，元气弱也。苟能察形色，验唇舌，如转柁回流，一持而正，后断如破竹势矣。
凡痘三日后，先见者先起胀，后见者后起胀，顶白根红，如一颗明珠，坐于胭脂之上，面与目渐浮肿，鼻流涕，口角涎出，眼蒙欲开不开，顺症也。即不然，两腮间，有一二悦目起肿者，顶白根红，亦顺症也。不可妄治。
凡起胀时，色焦紫者，毒盛也。形大皮薄而起皱纹者，毒盛气虚也。顶红满者，血滞也。滞者活之。焦者清之，气虚毒盛，补而兼解之。但面部有一二悦目可爱，用药当节，则枯者润，薄者厚，而生意勃然矣。
方鹿村曰：明此则虚中夹毒，非逆症可知。
痘至五日，而内外症平，宜该起发退红，不尔正气虚也。方中倍加参、芪。古人以此为唤浆法也。
起胀时诸痘未起，而有一二似脓非脓，色如黄金者，名曰贼胀痘。又四日起，大快亦非吉兆。何者？表虚毒盛也。七日后肿退倒靥，皆此之变，遇此须分虚实预防之。
起胀时，有一等光活可爱，娇嫩艳观，手揉之则破，灯照之如琉璃，此假胀也，名曰空欢喜。急救表，或可幸活，否则痒塌而死。
又有至五日，即带黄色，假浆也，不信，请以神彩辨之。有神有彩者为真浆，此则无也。或补或泻，唯舌是准。
起胀时，痘上有小孔，不黑不白，曰癍痘，此元气不足而受寒，用保元汤，加丁、桂服之其孔一密而痘自起。
有四围高起，中间略低凹者，曰茱萸痘。此中气不足，发未透彻，能食者，至养浆时尽充满而起。不能食者，宜扶中气排脓汤，加苓、术主之。
有四围沸起，中间落陷无水，犹是死肉，其形如钱，名曰鬼痘，急宜攻之。
痘正起发时，口唇先熟，内带黄浆，名为鹅口，最恶之候。待诸痘成浆，此痘已靥，唇皮揭脱，渐变呕呛，不可救矣。亦宜急攻。
起发时，痘渐变黑，延蔓一身，此天行疫疠之气所致，正谓火发而熏昧者也。加味保元汤主之。
水疱者，形大皮薄，内含一包清水，是毒气壅遏留伏于内，热气冲突，毛孔开张，驱透津液而先行也。速以银针刺其根窠，令出紫血，以胡荽酒，调官粉涂之。
痘出五六日，眼不封，鼻不塞，而大孔时失气者，元气下陷也，难治，轻痘无妨。　　大都痘出五六日，而气血不分，颜色焦紫，而红肿如瓜，而痘伏，或犹烟云罩定，或舌白至唇，唇白者内溃，或通身发紫疱，或闷乱不宁，叫哭不已，腰腹犹痛，皆死症也。虽然，亦有神色本善，调理失宜而然者。又有误饵汤药而然者，在医者活看。
加减排脓汤
治血热痘症，服药后热症悉退，内外和平，唯不易长者用之。保元气，活血行滞，助痘成功。如前症未除，仍当服十神、解毒，不可执程法而拘泥也。
当归　川芎　白芍　人参　甘草　陈皮　白芷　山楂　桔梗　木通　黄豆（二三十粒）　笋尖（五钱）
五六日后，易用糯米引。
色尚干红焦紫，加紫草、红花，调满天秋。（备用方）
不甚起发，加大力子、蝉蜕。
皮薄塌陷，加黄芪。
起发不匀，加防风。
咳嗽，加麦冬、五味。
渴如之。
泄泻，加升麻、泽泻。
水疱，加白术、茯苓。
作痒，加僵蚕、白芷。
毒停肌肉，或风寒阻塞，不易起发者，俱加赛春雷。（备用方）
停痰经络，板硬不灌者，加一丸托之。此行浆圣药也。五日后有停痰症者宜用，不可缺。
或问毒滞痰停，与风寒阻塞，何以别之，曰浑身壮热，形色焦紫，或干枯，或塌陷，或肿胀其肉而痘不起者，毒滞肌肉也。内外无症，唯痘板硬不起者，痰滞经络也。板硬不起而复喘满身热者，风寒阻塞也。
灌脓三日诀  ***************************
痘出七日，阴中之阳，尽达于外，内则空虚，如釜中甑内之气，妙不可言。阳起一分，阴亦长一分，故其浆也，则宜渐而黄，根下血晕，则宜渐而紧。如线围定，不铺散，不灰黯，昼夜不痛楚，饮食倍常，大便少，身热微微，吉兆也。反是者逆。至是决死生，惟视血晕紧散，脓色真伪耳。真者宝色烨烨，手捏粘丝；伪则土黄色。紧者气能拘血化毒也，散则气虚散而华气将绝矣。血晕全无者死，脓者毒所化也。诀曰：六日以后，专看脓色，故有脓则生，无脓则死。使或有或无而根脚不红，或连肉灰红作痒，烦躁目封欲开，作泻干呕不食，少睡气虚，不能拘血化毒也，急峻补之。倘此时尚见舌黑有刺，生意绝矣。不唯不容补，即补之何益。
痘出七日，忽大泻者，气陷也，急宜涩之。若浆色正而根线紧绕定，虽泻无妨。浆色不正，根盘不化，血散不敛，毒在内也。七日毒仍在内，如命何。
浆行七日，肿要过项，浆要过胸，肿者毒外出也。言过胸者，从上下也。至阳物亦要灌，乃宗筋之会也。两脚不灌不妨。又两臂亦宜满，不然临收时必不食而生他变，手臂脾所主也。
凡痘当泻时，但看根窠红活，饮食如故，精神清爽，此阳泻也。无妨，但看舌，用兼止之药而愈。
八九日浆行似足，忽眼开而陷，毒内攻也。内攻者必闷乱烦躁，根晕飞散。若无是而唇舌洁净，托里汤，加桂、附治之。唇燥舌赤，托里如芩、连治之。
有一等至第八日，充实饱满，挨摸不破，而剔破无脓，毒陷伏也。不可作顺症误人。托里加赛春雷同服，是正法也。若数服而板硬无脓，根窠不活，生意可知矣。然必神不内宁。若神宁痘少，自可不必药治。
灌脓时作痒，十常六七，并当以唇舌验之。但爬破成坑，或干而无水，皆不治。
行浆作痛。大热也，亦吉兆也。毒滞作痛，血热作痛，皆实症也。
八九日寒颤咬牙，虚极也。惟峻补而已，不止重补之，此外无法。若头摇手颤，目闭无魂，为痘后惊痫，阳气绝于内也，不治。
旬仲曰：亦有火极似水，寒颤咬牙者，当清之。
八九日，有一等土黄色而硬者，往往作正浆目之，不知此为阴阳失政，浆注于中，板腻死塞而黄硬也，名曰板黄痘。急须辨舌治之。
珠不在大，在乎体之明；浆不在足，在乎色之正。土黄者，黄而无彩者也。
又有灌浆充足，至九日大便忽欲出不出，阳明血燥也，托里倍当归润之，不治则靥落之后，非滞下必干热而死。即不死，亦难免痈疽疔毒。
灌脓发疱，气太过甚也。托里加苓、术渗利之。擦破水出，而不能抱者，败草散掩之，切不可用气药而破泄也。
八九日，最忌皮薄浆清，皮薄则嫩而易破（气虚），浆清则水而不脓（血虚）。书曰：浆假毒成，毒从浆化，若此而幸成者，未之有也。凡皮薄浆清，至九日而躁乱不宁，生死可隔壁断矣。周岁半岁，又不必九日，只七日便蹬打不定，揩破即干，万不能救一。何者？痘以七日为界，七日以前，气血外行也；七日以后，气血内行也。外行时尚不能化毒，矧内入时乎？故七日以后躁乱者，是毒内攻也，毒内攻者必死。
灌脓时，额上如汤泡，皮肉尽赤而干，此气自尽而不能拘血，血亦不能附气而制毒，必死。诸痘才灌，而两唇先黄硬，此毒先入脾，失次序矣，必死。擦破而疮痕隐隐有生意，秽触也，不当作死症治。
加减托里汤
治实热之症，服寒凉而冰伏，呕吐泻利，或皮薄浆清，或塌陷无神。
血色不活，躁痒烦渴，凡此则唇舌必淡白洁净，大便必不牢固，绵延不治，而腹胀闷乱，寒颤咬牙，死不旋踵矣。
黄芪　人参　甘草　当归　白芍　白芷　山药　陈皮　木香　肉桂　糯米
临服加人乳半杯，酒酿数匙，同饮。
泄泻，去当归，加升麻、诃子、肉蔻、炮姜、丁香，调银锁匙。（备用方）
腹痛，加煨干姜、神曲。
咳嗽，加麦冬、五味子。
烦渴同之。
水泡，加防风，倍白芷。
作痒亦然。
抓烂，以松花粉或乔麦粉掩之。
寒颤咬牙，四肢逆冷，唇舌淡白，加附子。
凡皮薄浆清，或泄泻，木香异功散皆可用。
按：此即前加减益气汤也。益气为元气素虚者设，此则非也。元气素虚，则火邪易动，故终始不移。若素实而寒凉以致者，是火由寒伏，偏于补益，则药不终剂，而原本之火，又炎炎起矣。治之者务宜斟酌，不嫌一日数服，审内外调治之。如浆足而不减参、芪，唇舌红而不除桂、附，实实之祸，其能免乎？夫盲者肢废者，甚至不待目盲肢废而先父母去者，谁之咎欤？吾尝论医不难于治，而难于识症，师亦曰：六日之前，专看唇舌；六日之后，亦专看此。此用药枢纽也。是故有苔者清之下之，淡白者温之补之，不苔燥不淡白者平剂以调之。当毒盛之际，而竟行温补，得无误乎。
结靥三日诀  ***************************
痘至十日毒解矣，脓亦转黄作苍蜡矣。元气实者，痘必循次而结。如口角怀阳物先结，正收也。身渐轻快，肿渐消，眼渐◇◇而欲开，食倍常，便如故，从上至下，而逐渐收结，痂厚色红，大事毕矣，不然犹未可以为善。惟结痂时匆匆发热者，不必虑之，乃蒸浆作靥也。凡一时痂尽，一时即落者，毒火内烁也，急解之。此症必脓未充足。若声哑烦闷，喘促不食，死期迫矣，否则必发毒而解。
痘正收靥时，靥而不靥，非气虚必血热也。气虚血热，唇舌之红不红尽之，亦有时令致然者，时之寒也，用温剂以调之，时之热也，用凉剂以清之。
凡不及期，眼开者重，轻痘不拘，又过期而眼不开亦重，十二日眼开期矣。当结靥时而渴饮无休，津液竭也，保婴百补汤，加生脉散主之。若渴甚而泻利不止为难治。渴切勿利小便，便愈利而渴愈甚矣。戒之戒之。
九日十日，半痂半不痂，作泻者不必虑，乃阳气内回，非灌浆时比也，保婴加苓、术治之，切忌涩剂。倘不知误用，后必不食而作痢，留邪热在内也。
十二十三日，有形如火烧烟熏者，血不载毒而内攻也。生死看诀，音不清，食不入，破处干枯，烦乱不寐，死症也。音清能食，睡卧安宁，爬破淋漓，神舒气爽，生症也。又当分虚实治，唇舌洁净，温补兼清解之。唇燥舌苔便秘，单解之。解而苔去，施以平和，则攻补两尽矣。
当靥时而流水浆不已，为过表故，然亦缘饮水，或霪湿致然者，两者皆保婴倍苓、术，加苍术燥之。或腐烂而和皮脱去者，倒靥也，保婴加人参、丁、桂主之。破者复灌，消者复肿，空处复出一层，治功也。俗呼曰翻空痘，逆痘有此，大吉也。
靥后腮红唇干，而色带紫者，肺痈将成也，连翘饮主之，桔梗、知母、百合、麦冬、宜常服无缺。
痘至结靥，未有不作气息者，带腥气者佳，口臭者死。全无气息，知有余毒也，须解。额与足迟靥者，独阴独阳也，轻。额与足先靥者，反阴背阳也，重。当靥时腹胀气喘，咽烂不食，或唇白至舌，泄泻闷乱，昏沉不省，作炕尸臭，目中无神，寒颤咬牙，手足摇动，皆死症也。间有不死，亦幸活而已。
十日而补脾燥湿，是言症之常。危险之症，至此而作脓窠者有之，何不察而概行苦寒也。苦寒渗湿，脓足毒尽之后，复施之灌脓，得无谬乎？痘以日程限，为初学计，活法在胸，何程限可拘？当补者补之，当泻者泻之，不泥于书，始足以寄人司命。
保婴百补
九日浆足之后，别无他症，并以此方主之。惟气虚者，本方加芪、桂。
若有杂症，仍照前方加减。
人参　白术　茯苓　甘草　川芎　当归　熟地　白芍　山药　桔梗　莲肉　大枣　　有热，加芩、连、木通。
有湿，加猪、泽、羌活。
不易靥者，本方加敛脓散催之。有余症，俱照前法。
落痂余毒诀  ***************************
痘至落痂，大事毕矣。然末路难恃，功亏一篑，最当慎之。如痂久而不落，或堆如鸡粪，薄如竹膜，疱发丹缠，痈肿疔毒，或疹或麻，或呕或吐，或赤白痢，或咳嗽，或虚烦不眠，坐立微颤，唇不盖齿，咽哑腹痛，或发热发痒，面色粉红，非险乎？又如破而不灌坑陷干枯，惊搐无魂，走马牙疳，目睛吊白，或胸高而喘，战栗无休，疤痕之色，皆粉白不红，非逆乎？且气血初定，相火易煽，即靥后疤红，而不禁辛热，犹致目疾，不避风寒，犹作疮痍，不节饮食，犹成吐泻。诸症具在，何敢遽以无事目之。
痂渐结渐落，色明而厚，顺也。或粘肉不脱，或嵌入肉内，或半粘半揭，或痂半有衣，或薄如竹膜，色如煤黑者，险也。有虚实寒热，实而热者，连翘饮主之，虚而寒者，调元解毒汤，加参、芪、肉桂主之。治瘢色亦然。紫红者实也，粉红者虚也，粉白者气血衰也，气血衰而服药不转者死。
瘢白者，以手揩拭，全无红色，此血虚也，虽过三四十日犹死。急用十全大补，去白术，加红花治之。以手揩拭，犹见红色者，此气虚也，多服保元汤，自无不愈。
有浆老而顶皮嫩薄，堆起一尖，状如攒陷，包周围之皮渐皱，脓渐干而痂结，其色微黄，稍待则色黑而焦硬，随结随落者。
有浆老而顶皮与周围之皮皆焦硬，形如小铙钹，瓦灰色，人皆惊疑，后其脓渐干，痂结甚厚，灰色变为黑色，随结随落，竟无恙者。
有脓回痘与皮平，全无痂状，稍待则皮渐堆起，痂结甚厚，随结随落，竟无恙者。　　有脓回剩一空壳，全无痂形，后壳破，其中却有结成之痂，虽不甚厚，痂落亦竟无恙者。
痘后有数颗陷下，不能结靥，名曰盘陷。用马齿苋为末，鸡子清调，点入即瘥。
痘后痈毒，非痘之过，医之过也。当发不发则成痈，当补不补亦成痈。痈者壅也，元气内实，毒不能留，故寻窍而出。经曰：营气不从，逆于肉里，则生痈肿是已。曲池、委中、三阴交之地毒多壅，此虚故也。然有实者，有虚者。形体怯弱，食少热微，肿处不痛，虚也。形体壮盛，身热能食，痛叫不已，实也。虚者流气饮，实者连翘饮，外以必胜膏（牛李子熬）点之。溃而出脓，大补汤。久不收口者，生肌膏涂之。再不愈，以大片附子炙之。凡多眠不食，呕泻不休，睛慢唇白，而脓出清水者，死不治。
痂后病目，俗谓目中出痘，果痘也，胡不见根点成脓，而遂结痂也。古云：热壅于肝则病目，确言也。有赤肿而眼不能开者，菊花饮治之。翳膜卷帘，切忌点药，睛突瞳陷，不能治矣。痘初出，即用护眼法，恶有后患。
凡口疳，皆胃热致之。有轻者，有重者，有死不治者。满口白糜，或红点簇，轻症也，吹口丹治之。唇舌肿硬，牙龈黑烂成疳者，重也，内服甘露饮，外吹灵枣丹。烂入喉者，亦以药吹之。色如干酱，臭烂自甚，而鼻发红者，俗名走疳，难治。然此医之过也。　　痘后腹痛甚重，须分治之。伤食，和中丸。饮毒，连翘饮。血虚，调元汤去翘、桔，加参、芪、黑姜治之。腹痛而见舌白，元气竭也，必死。
惊发痘后，诸书云莫救者，是目闭无魂，兼吐泻唇白腹冷也。如痰热内甚，小便闭涩，或素有惊痰，又非不可治者，安神定惊之剂服之，亦自收功。
痘后出麻，名痧盖痘，痂落发此，吉兆也，不可作寻常麻治，止许疏风之剂，加蒡、翘一二品足矣。丹与瘾疹亦然。
痘后浮肿，囊大如钵，毒蓄皮肤也，连翘饮加腹皮、茵陈治之。有热加枳壳，倍柴胡，数服自效。
痘后毒流大肠，患赤白痢，调元汤加香连丸。
痂后诸症，不能悉举，大都捷法，惟看原得轻重何如。果重也，痘后气血必虚，当温补。果似轻而实重也，必有余毒存留，当清解。虚实不淆，唇舌参用，治无余蕴矣。
调元解毒
痘后气血不调，瘢痕不正，诸症将作，用此调之。若诸症既作，须照前加减。
白芍　川芎　当归　茯苓　白术　山药　甘草　桔梗　连翘　木通　生姜　大枣　　当靥不靥，加参、芪、芷、桂。
抓破不干，以棉茧散（备用方）敷之。
下利脓血，加香连丸。
泄泻，加猪、泽。
后重，加枳壳、槟榔。
气脱，加升麻。
腹痛，加木香。下和中丸。
溺短，加木通、车前。
伤食发热，加楂、曲芽。
风寒发热，加桂枝、柴胡、干葛。
乍寒乍热，加参、芪、柴、桂。
热不退，加黄芩、地骨皮。
厥冷，去翘、桔，加参、芪、桂。
神昏喜睡，去翘、桔，加麦冬、茯神、人参。
自汗，加参、芪、肉桂、柏子仁。
急惊加木通、生地、栀仁。
喘，加杏仁、冬、味。
呕吐，加陈皮、黄连。
吐血，加黄连、蒲黄。
衄血，加蒲黄、黄芩、丹皮。
吐蛔，加苡仁、乌梅。
痂不落，蜜水调滑石敷之。
丹病瘾疹，连翘饮。（备用方）
口疳，加黄连，外行洗法。
翳膜羞明，风卷云。（备用方）
凡痘后诸疾，不由痘中成者，曰：怪异。必先详服何汤药，啖何饮食，感冒六淫之邪，知犯何逆，即照所犯治之。古云：药不执方，合宜而用，此之胃也。

卷六·痘疮  ——————————————————————————————————————————————————————————————————————————————————————————

痘疮备用方  ***************************
清地散花饮
凡痘见标三日，宜清脚地，肃脏腑，理气活血，引毒达于四肢，此方主之，切忌升提。盖痘虽胎毒，而药可使之上下，遍布一身，则虽重亦轻。若尽提头面，则虽轻亦重矣。如升、柴、羌、芷、藁本、川芎之类，可轻用乎？若未标之前，标齐之后，又不在禁例矣。予见一症，因用升、羌，头面独重，身上甚稀，遂改用防风，引毒于四肢，用苏梗，引至下部，果得心应手而愈。大约三冬初春，时令严寒，下身先标而头面不标者，本方加干葛、白芷，外用清肌汤，帐内熏洗之。夫痘初标，乃发萌时也，散毒为主，清火次之。今一见火，便用芩、连之属，独不思寒凉太重，反冰伏其毒，而为内剥害命乎。
防风　山楂　当归　地丁（各一钱）　大力子　山慈姑（各八分）　荆芥（七分）　前胡　青皮（各五分）　蝉蜕（三分）　红花　茯神　水通草　生姜皮（各二分）　大枣（一枚）
夹疹，加莲心九个，菊花五分，兰花根一钱。
夹丹加黄芩、生地、薄荷、山栀、小竹叶，或黄紫草。
腰腹痛，倍楂、青，加杜仲、胡桃肉。
小腹痛，加厚朴、笋兜、青木香、延胡索。
额上灰滞色，加菊花、梅花、兰花，或用根。
准头先标，加木香、笋兜，外以清肌汤浴之。
色娇亮者，湿胜也，倍防风，少加大腹皮。
玉液春膏饮
起胀时用。
前胡　桔梗　山楂　贯仲　蝉蜕（去头足各八分）　大力子　当归　连翘（各一钱）
川红花　川芎　青皮　木通（各三分）　陈米（百粒）
标未齐，加笋尖。倍楂、青。
左颐不起，加辛夷。
上颐不起，加西河柳。
背浆不足，加酒炒土兰花。
下身浆不足，加巴戟。
灰白，倍芎、归，加肉桂、红花、桃花。
干红，加丹皮、生地。
紫，加芩、连。倍翘、众。
□白，加木香、官桂。
心火，加黄连，甚者犀角、生地。
肝火，加金银花。
脾火，加芦根，甚者石膏。
胃火，加山栀、石膏。
口臭，加白芷。
肺火，加黄芩。
肾火，加知母。
痰噤，加麦冬、贝母、栝蒌仁、旋复花，或用宁金散。
寒噤，去连翘。
火噤，去芎、归，加骨皮、丹皮、芩、地。
毒噤，至宝饮，送发灵丹。
疔噤，先治疔。
四五日发痒，加荆芥、石膏、元参、丹皮、白蒺藜。
六日痒，加白芷、生地，余同上，惟不用荆芥。
风闭，加升、葛、羌活。
误服药而喘，倍青皮，加枳壳、麦冬、黄连。
饮食不进，加白术、砂仁、神曲。
唇反肿或肉裂，加芦根。
肠鸣，加丹参。
便血，加蒲黄炒。
阴症腹痛，加姜、桂、丁香、木香，甚者去蝉蜕。
阳症腹痛，加升麻、黄连、木香。
腹左痛，加青皮，右痛加木香，中痛加延胡、海藻，甚者莪术、三棱。
积血在丹田，加桃仁。
腰痛，加羌活、萆薢、巴戟、杜仲、胡桃肉。
心胸痛，加红花、海藻、三棱、莪术。
手痛，加桂枝、桃仁。
头痛，有风痰，加天麻、僵蚕、钩藤、荆芥、胆星、牛黄、天竺黄。
有湿，加羌、芷、苍耳。
三豆汤
大黑豆　赤小豆　绿豆
此扁鹊方也。黑豆解肾经毒，治相火，赤豆解心经毒，治君火。绿豆解阳明经毒，治胃火。易办有便于乡村，易食有便于童稚，真仙方也。
吕晚村曰：凡乡村出痘时，用三豆各一升，甘草三两，浸汁去渣煮，取豆汁，每日空心饮之。喜食豆者，与豆食之，不但稀豆，竟有绝不出者。
辟秽者
苍术（一斤）　大黄（半斤）
锉碎细烧。
汪凯承曰：药气猛，体虚者恐难任受，唯常取大枣焚之，既解秽触，又且和脾。
九味神功散
人参　紫草　生地　红花　黄芪　赤芍　甘草　嫩前胡　大力子
翟氏曰：此方合扁鹊之四圣，华陀之保元，可谓能夺造化之权，而定危亡之命者也。华陀论气尊血分者生，毒参阳位者死，故以参、芪提其气，使气尊而血附，以紫草、赤芍行其滞，使血气活动，毒随血气而行。加红花、生地，虞其缓也。毒之所乘，以相火萃于阳明而作热，故用牛蒡以止沸息薪，毒之所发，因风寒客于腠理而作热，故用前胡以散郁缓蒸。又用甘草以和合诸药，一面托里，一面解毒，妙方妙方。
参麦清补汤
人参　当归（各八分）　麦冬（一钱二分）　花粉（同麦冬用酒蒸晒）　生黄芪（各一钱）　前胡　大力子（各五分）　白芍（酒生，四分）　甘草（生炙，三分）　红花　川芎　生地（俱酒洗）　桔梗（各三分）　山楂（五粒）　龙眼（三枚）　生姜（三片）
木香散
治纯阴无阳，泄泻而渴。
木香　人参　肉桂　半夏　青皮　前胡　丁香　大腹皮　赤茯苓　炙甘草　诃子（煨去枝）　生姜　糯米　　虚甚，加黄芪。
陈氏云：腹胀渴者，泻渴者，足指冷渴者，惊悸渴者，身温渴者，身热面◇白渴者，寒颤渴不止者，气急咬牙渴者，饮水转水泻不已渴者，九症皆非热也，乃津液少，致脾胃肌肉虚故耳。此方治之。然必痘色白，手足凉，小便清利方效。若痘色红，大便秘，小便赤，即非所宜矣。
异功散
治纯阴无阳，痘出不光泽，不起胀，根窠不红，虚而痒塌者。
木香　当归　人参　茯苓　肉桂　肉蔻　丁香　陈皮　半夏　白术　厚朴　附子　生姜　大枣　　陈氏云：阳明主肌肉，胃气充足，则肌肉温暖，自然光泽起胀，而无痒塌之虞。若中气虚，则表气无所主而亦虚，诸症生矣。真见道之言。
内托散
治表虚里实，气血皆弱。
黄芪　人参　当归（各二钱）　肉桂　木香（各三分）　川芎　桔梗　厚朴　白芷　防风　甘草（各一钱）　白芍（炒，五分）　生姜（一片）　大枣（一枚）
顶尖色淡，表虚也。息重气粗，里实也。参、芪、草补气。芍、芎、归补血，防、芷、桂引诸药自内达外，香、桔、朴调其壅实，以归于和，而内无留毒矣。
参归鹿茸汤
鹿茸（蜜炙去毛，三钱）　黄芪（蜜炙，一钱五分）　人参（一钱二分）　甘草（炙，六分）　当归（酒洗，五分）　生姜（三片）　龙眼（三枚）
清毒活血汤
攻补兼施。
生黄芪　山楂（各八分）　生地　白芍　连翘（各钱五分）　当归　前胡　木通　紫草茸　大力子（各六分）　酒芩　酒连（各七分）　桔梗　甘草（各四分）　人参（三分）　生姜（一片）
烦渴去参、芪，加麦冬、花粉。
快癍越婢汤
炙黄芪　炙甘草　炒白芍　桂枝　防风　生姜　大枣
越者发越之意，婢者卑也，言此方开隧道，活气血。虽至于足下至卑之处，亦能发越也，故曰快斑越婢汤。
回浆散
人参　黄芪　白术　茯苓　白芍　甘草　何首乌
象牙散
难收靥者用之。
何首乌　人参　白术　黄芪（各一钱）　甘草（五分）　茯苓（一钱五分）　象牙（火煅为末，一钱）　大枣（三枚）　糯米（一撮）
煎好，冲象牙末服。
象牙有利水之功，群药得之，奏效甚捷，故名。
人参清神汤
人参　黄芪　白术　甘草　麦冬　当归　枣仁　陈皮　茯神　黄连　糯米　大枣
荆防败毒散
荆芥　防风　柴胡　前胡　人参　甘草　桔梗　川芎　茯苓　枳壳　羌活　独活　薄荷
白芷升麻汤
治痘痈。
白芷　升麻　桔梗　甘草　黄芪　黄芩　红花　当归　连翘　羌活　黄柏　生姜（一片）　连须葱白（三茎）
大连翘饮
防风　荆芥　当归　连翘　柴胡　黄芩　栀子　蝉蜕　赤芍　木通　滑石　甘草　大力子　车前子
起顶散
人参（六分）　白术　当归　川芎　陈皮（各五分）　黄芪　山楂（各八分）　甘草　肉桂（各三分）　木香　淫羊霍（去刺羊油炒）　穿山甲（土炒为末，各二分）　生姜（一片）　大枣（二枚）
清肺汤
天冬　麦冬　花粉　甘草　桔梗　当归　知母　丹皮　白芍　黄芩（酒炒）
菊花饮
生地（一钱五分）　当归　柴胡　花粉　黄连　天冬　麦冬（各一钱）　菊花（二钱）　甘草（五分）
犀角地黄汤
犀角　芍药　丹皮　生地
地凉心血，芍和肝血，丹去血中之火，犀解经中之热。
张钦庵曰：凡属火症，只此足以治之。
甘露饮
天冬　麦冬　生地　熟地　黄芩　石斛　茵陈　甘草　枇杷叶
地黄汤
熟地　当归　防风　蝉蜕　羌活　元参　大黄　黄连　白蒺藜　沙苑蒺藜　犀角　炙甘草　谷精草　木贼草
为末，羊肝煎汤调食。
罩胎散
治孕妇。
柴胡　干葛　荆芥　防风　黄芩　桔梗　白芷　砂仁　紫草　阿胶
救苦丹
羌活　防风　升麻　生地　麻黄（连根）　黄柏（酒炒）　连翘（各五钱）　当归（酒洗）　黄连（各三钱）　川芎（一钱五分）　藁本　苍术　酒芩　生芩（各二钱）　细辛　甘草　陈皮　苏木　红花　吴茱萸（各一钱）
蜜丸，龙眼大，姜汤化下，或同煎药服。
赛春雷
麻黄（去节）　紫草（各一两）　白附子　甘草（各五钱）　僵蚕（酒洗）　蝉蜕（各二钱）　穿山甲（炙黄，二钱五分）　蜈蚣（炙，一条）　全蝎（酒洗，八分）　蟾酥（一钱）
为末，另浆紫草　红花各一两，麻黄二两，水酒煎，去渣取汁，熬膏半小杯，入蜜二两，同熬，和末为丸，灯心汤下，或煎药研服。
满天秋
石膏（煅）　滑石（飞，各一两）　人中白（煅）　紫草　茜根（各三钱）　寒水石（四钱）　甘草　红曲　郁金（各二钱）
为末，每用二三钱，灯心汤或同煎药服。
热见愁
黄芩　黄连　山栀　黄柏（俱用酒浸炒五分）　升麻（三钱）　烧人粪（一两）
同前法服。
烧人粪，最为解毒神品，古方无价散，用人猫鸡犬四色，不若此一味为独绝。
千里马
蚯蚓（去土炙）　大黄（各一两）　川芎　乌药（各三钱）　红曲（炒，五分）
外用大黄四两熬膏，入蜜两许为丸，同前法服。
一丸春
治顶陷不灌。
龙胆草　白附子　全蝎　甘草（各二钱）　天麻　僵蚕　花粉　黄连　角沉香（各三钱）　狗宝（二钱五分）　礞石（煅）　朱砂（各一钱）　牛黄（五分）　麝香（二分）　　玄米饭为丸，朱砂为衣，龙眼大，每服先以酒酿磨象皮五分同服。
蟾酥丸
治痘顶陷而作惊狂。
蟾酥（一分）　牛黄　雄黄　人牙　珍珠（各三分）　朱砂（五厘）
乳汁为丸，如黍米大，每服数丸，人参汤下。
红炉雪　自见点至六七日，凡有痰者皆效。
滑石（飞）　礞石（煅，各五钱）　硼砂（二钱）　牛黄　朱砂（各五分）　柿霜（三钱）　青黛（一钱）　冰片（半分）
为末，淡姜汤下。
王叔夏曰：一法用朱砂一钱，硼砂五分，冰片五厘，为末，调放舌上，大能化痰。
银锁匙
止泻。
枯矾　玄米（各一两）　煨干姜　莲须　粟壳（蜜水泡去筋，各五钱）　五倍子（二钱）
为末，每服一钱。
豆蔻丸
肉蔻　木香　砂仁　龙骨　诃黎勒肉（各五钱）　赤石脂　枯矾（各七钱五分）　　曲糊丸，黍米大，每服三五十丸，米饮下。
凡泻，有湿、有滑、有积，此方矾、脂燥湿，骨、诃涩滑，砂、蔻消积，木香调脾胃滞气，服之神良。
流气饮
人参　白术　茯苓　甘草　青皮　陈皮　白芷　乌药　木香
风卷云
夜明砂　蝉蜕（俱洗净，一两）　谷精草（去根）　蜜蒙花（酒洗，各五钱）
为末，作二服，用猪肝切开，入药扎好煮熟，取肝并汤食之。
程格思曰：痘在眼中，攒起白眵，用橄榄核磨水，加轻粉一二厘调匀，搽眼胞上，令药气熏入即落。
碧云散
治痘风眼，数十岁皆效。
冰片　铜绿（各五分）
共研极细末，用蜜调粘盅子内，以柏木板一小块，艾一小丸，安放板上烧烟，将盅子内药，向烟熏之。俟烟尽，再取井水滴数点，入药调匀，用新笔缓缓蘸抹眼皮红处数次，勿见风即愈，终身不发。
郑破水曰：此方传自鄢在公别驾，云得之内府，试之良验。
四圣丹
绿豆　豌豆（各四十九粒，烧存性）　珍珠（煅，一分）　头发灰（二分）
胭脂水调药成膏，用银针拨开疔口，点入。
立马回疔丹
痘疔初生紫点，次渐变黑，毒浅者浮高而润，毒盛者深陷而焦，发时身温疤润者吉。身热色枯声哑者凶。
蟾酥（酒化）　硇砂　轻粉　白丁香（各钱）　雄黄　朱砂（各二钱）　乳香（六分）　麝香（二分五厘）　金顶砒（五分）　蜈蚣（一条，炙）
共为细末，糊成麦子大，针透疔根，插入一粒，候四边裂缝，是疔疮摇动时，须用刀割去，内服鼠粘子汤，外搽玉红膏而愈。若刺针无血，插药干枯，脓汁不变，终无生理。
加减鼠粘子汤
鼠粘子　花粉　知母　荆芥　炒栀（各六分）　甘草（三分）　淡竹叶（二十片）　灯心（二十节）
身热，加柴胡、黄芩。有痰，加麦冬、贝母。咽哑，加元参、桔梗。咬牙，加薄荷、石膏。便秘，加蜂蜜、明粉。昏愦，加黄连、朱砂。痂枯，加当归、生地。恋疤，加川芎、蝉蜕。
方公度曰：痘疔落后，脓水出多，气血虚弱，须服八珍汤（见保产），始易收敛。
玉红膏
白芷（五钱）　甘草（一两二钱）　当归身　白蜡（各二两）　瓜儿血竭　轻粉　紫草（各四钱）　麻油（一斤）
上药将归、甘、紫、芷四味，先入油内浸三日，放勺内，慢火熬，微枯色，细绢滤去渣。复入勺内煎滚，下血竭化尽，次下白蜡亦化，外将茶盅四只，预顿冷水中，以膏倾入盅内，候片时下轻粉（研极，细）每盅一钱，搅匀，缓缓取起收贮，用时以抿脚挑于掌中捺化，擦上，外以太乙膏（见杂症）护之。
曹闻在曰：三方治痘疔，并一切痈疽发背，棒毒溃烂，无不立应。
清肌汤
气血虚弱，须服　　樱桃叶（一握，冬则枝干）　苏叶（二两）
煎汤置帐中，令气熏半个时辰，倾出汤洗，一时即起。如浆靥时发痒，用荆芥、薄荷、丹皮、地骨皮、白蒺藜、何首乌，如法熏洗亦妙。
胭脂涂法
升麻（一两）　雄黄（五分）
煎浓汁，将胭脂于汁内捻令红出，即以蘸汁拭疮上。若疮不起，须热拭之。胭脂红花膏所成，取其能活血败毒耳。
生肌散
治热毒疮烂，并痘后焦蚀不敛，脓血杂流。
地骨皮　黄连　黄柏　五味子　五倍子　甘草　枯矾
绵茧散
绵茧
将矾填满，烧令汗出，为末渗之。
程师恪曰：痘破出水，用墙上陈茅草，去泥土晒干，为末渗之妙，将愈疮烂，用古墙上白螺蛳壳，烧存性，渗之亦妙。
罗修远曰：痘烂生蛆者，以柳条带叶铺地上，与卧片时，其蛆尽出。
百花膏
石蜜
略用汤和，以鹅翎刷之，疮痂易落。
金华散
治痘后肥疮、疳疮、疥癣，能收水凉肌解毒。
黄丹　黄柏　黄芪　黄连　大黄　麝香
共为细末，疮湿干渗，疮干用腊猪油熬化，调敷。
拔毒膏
马齿苋（捣汁）　猪脂　石蜜　赤小豆（末）　绿豆（末）
和合熬膏涂肿处，如干，以水润之。
人牙散
人牙（煅存性，韭汁淬之，大牙三次，小牙二次，为末，入麝香二分，或红曲亦可，用鸡冠血调成膏，好酒半杯、乳一杯、葱白一撮，煎汤下）
外感秽气则陷入，内食秽物则凸出，故用二秽物以起陷下之痘，自筋骨达于皮肤，法无捷于此矣。
吴楚源曰：倒靥色黑，唇口冰冷，最为危候。用狗蝇七枚，擂细，和酒少许调服，即红润如常。冬月蝇藏狗耳中。
独圣散
穿山甲（炒一钱）　麝香（一分）
鸡冠血调冲酒服，与人牙散意同。
吹口丹
黄连　青黛　儿茶　片脑
三仙散
治走马牙疳，顷刻即死者。
妇人桶中垢（白者火煅，一钱）　铜绿（三分）　麝（一分）
麝矾
治同前。
铜绿（五钱）　胆矾　生白矾（各一钱）　麝香（少许）
张特英曰：药未合就，以黄鳝一条剁断，取热血搽之，亦佳。
麦汤散
水痘者，面红唇赤，眼光如水，咳嗽嚏喷，涕唾稠粘，身热二三日而出，明净如水疱，易出易靥，温之则痂难落而成烂疮，亦不宜食姜辣，沐浴冷水，致成瘅疥水肿，自始至终，惟服此为当。
地骨皮（炒）　甘草（炙，各一钱）　滑石（二钱）　麻黄（四分）　人参　熟地　知母　羌活　甜葶苈（各三分）　小麦（十粒）
稀痘方
忌妇人手。
羌活　生地　黄柏　升麻　防风　麻黄（各五分）　甘草　黄连　归身（各三分）　川芎　黄芩（酒侵）　藁本　柴胡　干葛　苍术（各二分）　红花（酒浸）　细辛　苏木　陈皮　白术（各一分）　连翘（炒）　吴茱萸（各半分）
上二十二味，合一剂，每逢立春、立夏、立秋、立冬之前一晚，取水二盅，煎八分，露一夜，如遇天阴，露在房檐下，次早温服，以一年尽四剂，不必再服。小儿服药后微泄，则胎毒去。有不泄者，胎毒轻也。
郑芳贻曰：凤雏雅不喜预解痘毒，指方士金石丹药也。若此不过官方药料，调理血脉，疏通脏气，竟有奇功。余初亦不甚信，久而历观其效，服四剂者不出，服一二剂者，出亦稀。凤雏救世心切，闻余言急索付梓，读者幸毋忽诸。
玄兔散
菟丝子（一斤，淘净，用无灰好酒砂锅内煮一日，入石臼内捣成薄片，晒干）　玄参（斤半）
为末和匀，入瓷罐收贮，常晒，每遇二十四节，以砂糖汤调下，量儿大小，或五分。或一钱二钱。如邻近出痘，即日日服之神效。
仙砂散
川芎　当归　升麻　甘草（各六两）
东流水七大碗，煎至二大碗，去渣，用好明净朱砂四两，吸去铁砂，飞净碾碎，细绢袋盛，悬砂锅内，将药水慢煮，至水尽为度。取出焙干为细末，外用糯米半升，淘净，候干，以盐泥为饼，裹米在内，火煅透，取出冷定，拣黄色者，亦为细末，每小儿一岁，朱砂一分，米粉一分，蜜一匙，酒三匙，米汤半酒杯，调匀服之。才觉热者不出，见点者出必稀，回早者服之复起。修合须斋戒静室，勿令妇人鸡犬闻见。
蔡氏曰：余季子出痘热甚，鼻血流满床席，用丝爪近蒂三寸，连皮子烧灰存性，入朱砂细末一钱，蜜水调服而愈（或砂糖拌干服亦妙）。凡以此治已出未出诸症，无不霍然。
龙凤膏
地龙（小红活者一条）　乌鸡卵（一个）
上以鸡卵开一小窍，入地龙在内，夹纸封之，放饭上蒸熟，去地龙，与儿食之。每逢立春日，或春分日，食一枚，能令终身无痘，即有亦稀。若邻里正出时，服一二枚极妙。

卷七  ——————————————————————————————————————————————————————————————————————————————————————————

麻疹  ***************************
麻疹发自六腑，亦曰糠疮，较痘疮似浅，有形无浆，易出易收，多实热者。然条忽变化，其症急速。自初出一二日，及愈后月余，皆不可轻玩。经曰：痘前疹后，信哉。
初生婴儿，弥月内未生痘疹之先发此，曰烂衣疮，百日内外曰瘙疮。盖因在腹中为阴血之气熏蒸，生后忽遇阳风一逼，遂发遍身红点如粟米状，此疹不治自愈。
天行疫疠，大人小儿感之，大便秘结，热气流于胃中，忽发红癍，隐于皮肤之内，有色点而无颗粒，如蚊蚤之迹，锦文之状，无头且平，曰发癍。其症狂言妄见，有阳毒阴毒之殊，总由阳明结热所致，法当清解，白虎（见伤寒）加大青、元参，一服即愈。误用发散，热势外烈，多致枯焦紫黑而死。
瘾疹多属脾肺虚火，状类伤寒，颇多奇痒，或为不仁，与真麻疹特异，加减通圣散治之。
麻疹之发也，有风热风痰，颗粒浮于皮肤，随出随没，没则又出。虽值严冬，亦不宜盖覆过暖，闭塞玄府，恐毒入咽喉，令人声哑。治宜清肺降痰，发表令透。亦有可下者，然首尾当滋养阴血，不可少动阳气。昔人以防风通圣散为消息，参、芪、术、夏之品，务宜缺之。升麻能令气上冲，亦不宜多用。盖麻疹标属阴而本属阳也。
初发热时，咳嗽嚏喷，耳鼻尖冷，眼胞浮肿，眼角生眵，眼泪汪汪，恶心干呕，恒欲饮水。或痰涎吐泻，不思饮食，大便急而小便涩，其略类伤寒者，憎寒壮热，头痛目赤颊红，身体疼痛。斯时也，有热一二日出者，有热五六日出者，有热七八日出者，氤氲之际，惟宜宣毒发表汤，盖覆衣被得汗。自头至足，渐渐减去，则皮肤通畅，腠理开豁，自无留毒，而疹出易易矣。
麻疹禁忌，较痘疮更甚，一切酒肉鸡鱼之类，犯之早则发惊搐，变紫黑而死。百日内犯之，犹足生疮疖，成泻痢便血，可不慎乎？
发热时耳后项上腰腿先出，一日三次，两日六次，见点红活显露，形小明净，顶尖不长，随出随没，三四日收尽，顺症也，不治自愈。
发热时面先青黑，乃毒气攻心，逆症也，急宜内托散、消毒汤解之。
热极不出，或出而带紫色不明，或与肉平不起，或一二日即没，喘嗽下利，亦逆症也。急宜麻黄汤（见伤寒）发之，外用胡荽酒洗。
疹出色白，按之稍红，血虚也，养荣汤。出时色红甚，火胜也，化毒清表汤。色紫黑而内外热炽，逆症也，速用宣毒汤，加麻黄。
已出不能没落，内有虚热也，四物汤。失血加犀角汁。已没落，余热不除，黄连解毒汤，调益元散，甚者热日夜不退，烦躁谵语而失血，或发惊搐，或重出一番麻疹，比前略少，此乃心血耗散，余毒炽盛，犀角地黄汤（见痘）先治其血，余以四物、五苓（见前）六一等，次第调之。
出一日而没，风寒袭也，宣毒汤消息之。不则毒气内攻，痒烂而死。大凡麻疹退后，俱不可当风，必令黄瘦病目，生麻疯疮，遇此宜连翘饮（见痘）加金银花消息之，烂处敷生肌散（见痘）。
热时汗出不止，乃毒盛致津液妄行，用五倍子三钱为末，唾津调贴脐上，即止。
麻疹没落，七八日声哑无音，儿茶散服之立效。
发热时鼻中血出，毒亦从之而解，不宜骤止，如过甚，当归六黄汤，一服即瘥。若没落后牙龈腐烂，鼻血横流，急以木通、犀角之类，引之下行，不可轻视。甚者眼角中出血，及大便血不止，皆逆也，用清热导滞消息之，可救一二。溺赤如泔浊者，五苓散（见前）加车前、木通可愈。
疹前后恣食甘甜，生走马牙疳，穿腮落齿，或面颊浮肿，环口青黑，唇崩鼻坏，昏闷失音，为不烂而死。大凡麻疹退后，俱不治逆症。若初时觉口中气臭，唇口生疮奇痒，急服清胃散（见齿）化虫丸等药，外以独枣丹、雄黄散擦之，或犹及可救。
痘后云头疹，三仙散加防风、黄连，消积食，除风热，可免泻痢之患。
孕妇麻疹，以安胎清血为主，宜四物加白术、条芩、艾叶治之。胎气上冲，苎根、艾叶煎汤，磨槟榔服之。有热甚胎气不安，服固胎饮。如腹痛腰酸，胎在必堕，即以产法论，先用大补，次用他症药，胎虽动而妇可生。盖麻宜里空，热毒堕胎气而自下也。
宣毒发表汤
治初热欲出未出。
升麻　粉葛（各八分）　防风　桔梗　木通（各五分）　荆芥　薄荷　甘草（各三分）　前胡
连翘　枳壳　大力子　淡竹叶（各六分）
夏加黄芩八分，冬加麻黄八分。
此方疏风开表，透毒清热宽气，较升麻葛根汤力大而不猛，用广而不杂，最为妙当。
化毒清表汤
治已出而红肿过甚。
连翘　花粉　黄芩　黄连　栀子　知母　葛根　元参　大力子　地骨皮（各八分）　桔梗（七分）　前胡　木通（各六分）　甘草　薄荷　防风（各三分）
渴加麦冬八分，煅石膏二钱。
大便涩，加酒炒大黄一钱。
此方泻火抑阳养阴，仍兼疏表送毒，诚以势虽炽甚，必求外出，视用黄连解毒合白虎者，其天机活泼，为不侔矣。
清热导滞汤
治毒气流注成痢，亦治疳痢。
黄芩　黄连　白芍　枳壳　山楂　厚朴（各一钱）　青皮　槟榔（各六分）　当归　甘草（各八分）　连翘　大力子（各五分）
红多者，加红花三分，地榆五分。
秘涩后重者，加酒大黄一钱二分。
此方调气行血清热，不过滞下平剂，一入大力、连翘，而群药俱化疹用，遂为清利麻疹余毒之方，非寻常治痢之比，渊乎妙哉。
防风通圣散
防风　川芎　当归　白芍　大黄　薄荷　麻黄　连翘　石膏　黄芩　桔梗　滑石　甘草　荆芥　白术　山栀
加减通圣散
麻黄　滑石　川芎　当归　桔梗　连翘　黄芩　白术　石膏　甘草　半夏　贝母　苍术　羌活
内托散
治一切恶疮，与痘家名同实异。
绵黄芪　金银花　甘草　蜂房（火煅，二次）
煎七分，入黄酒一盅，再煎至七分，随疮上下，分食前后服。
消毒汤
治一切恶疮肿毒，脓已成未成等症。
金银花　地丁　当归　赤芍　大黄　黄芪（各五分）　甘草（一钱）　升麻（三分）
酒煎温服。
养荣汤
川芎　当归　白芍　生地　人参　白术　黄芪　甘草
四物汤
地黄　当归　川芎　芍药
六一散
滑石（六两）　甘草
黄连解毒汤
黄连　黄柏　黄芩　栀子
当归六黄汤
当归　黄芪　黄芩　黄柏　黄连　生地　熟地
儿茶散
治声哑无音。
儿茶（五钱）　硼砂（二钱）
为末，每服一匙，凉水调下。
独枣丹
治麻疹后牙龈溃烂，肉腐出血。
干红枣（一枚）　雄黄（米大一块，入枣肉内，烧灰存性，研末，米泔煎汤入盐少许，漱口擦之。
化虫丸
能化虫为水。
硫黄（一两）　木香（五钱）　蜜陀僧（三钱）　附子（一枚）
将附子另为末，醋熬成膏，和三末为丸，荆芥汤下，每二十丸。
雄黄散
雄黄（一两）　铜绿（二钱）
为末干渗。
云盖三仙散
治痘后云头疹。
山楂　神曲　麦芽　　每末二钱，入白砂糖少许，百沸汤调下。
固胎饮
止痛安胎。
生地　川芎（各五分）　桑上羊儿藤（七叶圆者，一钱）　当归　人参　白芍　陈皮（各一钱）　白术（炒）　黄芩（各一钱五分）　甘草（三分）　黄连　黄柏（各二分）　糯米（二十粒）
痛甚加砂仁，虚甚加木香。
丹毒  ***************************
丹有五色，变易不同，要皆心火内郁而发。或在手足，或在头面胸背，令儿躁闷腹胀。其热如火，痛不可言。自腹达四肢者易治，自四肢入腹者难痊。治宜败毒散（见痘）加紫草茸，外用碧雪，或神黄散敷之。
赤白游风，往来不定，无色可观，由胃中郁热所致，治宜清热凉血，元参汤主之。
元参汤
生地　丹皮　甘草　元参　牛膝　赤芍　荆芥　花粉
碧雪
芒硝　朴硝　牙硝　青黛　石膏　甘草　寒水石
又方
大黄　皮硝
为末，用鲜柏叶捣汁调敷。
神黄散
大黄（一两二钱）　姜黄　黄柏（各八钱）　白芨（一两）　赤芍　花粉（各七钱）　红花　肉桂（各五钱）
程占五曰：此方治一切热毒红肿，俱能定痛内消。
风毒  ***************************
惊风之后，毒气蓄于皮肤，结为顽核赤色，多在腮颊之间，或耳根骨节之处，宜荆防败毒散（见痘）消息治之，兼敷外消散。
小儿跌扑，破损皮肤，风邪乘袭发肿，谓之破血伤风，亦宜败毒散，加红花、苏木、当归、生地服之，外以膏贴。
外消散
大黄　牡蛎（各五钱）　朴硝　　田螺三枚洗净，用水半盏，浸一宿去螺，浆水调涂。
破伤风膏
血竭　藁本（各三钱）　茴香（六钱）　乳香　　没药（各一钱）　轻粉（二钱）　黄丹　黄蜡（各一两）　麻油（四两）
七药各另为末，将油蜡熬化调匀，入麝香、朱砂少许摊贴。
惊丹  ***************************
小儿生后，百日内外，眼胞红肿，面青夜啼，或面如胭脂，或散生满面，如水痘状，脚微红而不壮热，从头至项，出没无定，赤如丹砂，急宜施治。若渐至胸膈，即为内攻矣，宜服三解散。
三解散
此方兼治口疮咳嗽。
人参　防风　天麻　茯神　郁金　大黄　黄芩　赤芍　全蝎　僵蚕　枳壳　甘草　薄荷　白附子　灯心出，浆水调涂。
惊  ***************************
惊有八候，搐、搦、掣、颤、反、引、窜、视，搐者两手伸缩，搦者十指开合，掣者势如相扑，颤者头偏不正，反者身仰向后，引者臂若开弓，窜者目直似怒，视者睛露不活。　　急惊身热目赤，口鼻气粗，痰涎潮涌，忽然而发，发过容色如旧。有因惊骇者，亦有不因惊骇者，大都是火燥木急，故身先有热，未有身凉而发者。症皆属阳，宜用凉剂，除热化痰，则惊自息。然昔人谓痰生热，热生风，风生惊，其实皆本气自病，虽平肝必兼扶土，清火散惊汤主之。世不解风自内生，徒执金药天麻、胆星、栝蒌、贝母、僵蚕、全蝎、钩藤、竹沥等，杂乱风痰之剂。治之不应，更加广东蜡丸、牛黄、紫雪治之。及至元气损伤，虚痰上逼，胸膈膨胀，则谓症变结胸，无可着手，有是理哉？值此速以大剂六君子汤（见五硬）救之。
慢惊成于吐泻，或久疟之后，中气虚衰，寒痰壅遏，而风动筋急。其症属阴，与急惊相反。发时身冷面白，不甚搐搦，口鼻中气寒，大小便清利，昏睡露睛，微微上视，筋脉拘挛，古人即以此为阴痫，俗又呼为天吊风，危极之候。速用温中补脾汤，或十二味异功散（见痘），庶可挽回，若误服抱龙、牛黄、苏合等药，必死。
汪树人曰：亦有误服凉药，阳气无所归，反见身热面赤，口鼻中气温者，仍须温中、异攻治之。
慢脾即系慢惊失治所致，不必另立法门。但视其脏气未坏者，以温中、异攻二药进退之，自可霍然而起。
惊未发时，觉身热面青，心悸不宁，啼叫恍惚，宜定惊丹服之。若已发搐，兼服压惊汤。如身热神宁，手足不搐，虽有痰嗽腹痛诸症，应从杂症治之，不必二药。
慢惊有服药即吐者，胸膈间寒痰拒逆也，六君子汤加桂、附、干姜、黄芪、白蔻、姜、枣，浓煎一盏骤灌之，冲开壅隔自愈，或服乌沉汤亦效。
急惊搐搦大作时，须听其自然，切不可扶持把捉，使风痰流入经络，则手足拘挛。亦不宜艾火攻灸，以希速效。
将出痘疹，身热惊跳，或时发搐，当表散之。
惊风退后，声哑不能言，用大南星一枚，泡去皮脐为未，每二三分，或四五分，以◇猪胆汁调成稀糊，入淡姜汤少许，食前服之，立愈。一切病后不能言，俱效。或服朱连散，亦佳。
清火散惊汤
白芍（一钱）　白术　栀子　柴胡（各三分）　茯苓（二分）　陈皮　甘草　半夏（各一分）
温中补脾汤
白术（一钱二分）　半夏（七分）　人参　黄芪（各八分）　茯苓　砂仁　白蔻仁　干姜（各五分）　肉桂　陈皮　白芍　炙甘草（各四分）　生姜　大枣　　甚者加附子五分。
频频服之，必得肢体温和，风除神爽，方可住服。
压惊汤
茯神（一钱）　人参　白术　神曲（各五分）　甘草　半夏　辰砂（各三分）　陈皮（一分）　砂仁（一粒）
吐者去甘草，加砂仁。泻者加车前子。
乌沉汤
驱风助胃。
天麻（一钱）　人参　生川乌　广木香　全蝎　沉香　南星（各五分）　炙甘草（二分）　生姜（一斤）
参宝定惊丹
人参（三两）　白术（二两一钱）　茯苓　白芍（各七钱五分）　半夏　麦冬　枳壳　甘草　山楂肉　干姜　柴胡　神曲（各二钱四分）　炒黑荆芥　薄荷叶　石菖蒲　槟榔　麦芽（各一钱三分半）　广木香（七分半）
炼蜜为丸，如大元眼核大，每服一丸，白汤下。有痰姜汤下，重症，参汤下，危急者用二丸三丸。
程潜庵曰：此方治惊疳吐泻，大是神功，其为万世无穷之利，不啻如东垣先生之补中益气汤也。
桑虫丸
治惊时不省人事。
桑虫（一条，捣烂）　麝香　朱砂（各五厘）
丸如绿豆大，薄荷汤下二三丸，大人中症亦效。
蒿虫丸
朱砂　轻粉（各一钱）
为细末，取青蒿节内虫同研，丸如麻子大，晒干瓷罐收贮，一岁一丸，人乳汁调化下。（蒿虫须七月初旬取，迟则生翅飞去）
刘希岸曰：薛氏有飞龙夺命丹，取蒿虫入砂、麝同丸，不用轻粉，以姜汤服之。
汪有章曰：此方治急惊痰涌者神效。又法：用癞虾蟆胆一枚揉汁，和姜汁一匙服，危症立苏。
程格思曰：白颈蚯蚓三条，刀切二段，取跳得急者，阴阳瓦焙干为末，用薄荷三分，同金银首饰煎汤送下，治急惊。跳得慢者，作三段。亦用前法制服，治慢惊。
朱连散
雄黄　朱砂　黄连　乳香（各半分）　冰片　麝香（各一厘）
取金眼虾蟆胆汁调和，塞口内，或痰或粪，略出少许，即苏。
叶锡侯曰：薛氏云，凡虎狼蛇犬所惊，其气入心络，皆令人不能言语，以密陀僧研细如飞面，茶清调服即通。惊邪入心，皆入包络也，世每误治。
新安金药
胆星　天麻（各一两）　天竺黄　山栀仁（各四钱）　大黄　甘草　朱砂（各三钱）　雄黄　天花粉　当归　麻黄　硼砂　羌活　川芎　防风（五钱）　龙胆草（一两二钱）　麝香（二钱）
蜜丸芡实大，金箔为衣，僵蚕、贝母、钩藤煎汤下。
此即时下所常用抱龙丸秘方也。不论内伤外感，一见发热痰嗽，辄日日服之。以为惊可预散，不知发热多端，退热亦有多法。设非惊症，引贼入门，缠绵不解，变症蜂作，则又以为药力尚轻，更服利惊丹、广东蜡丸、牛黄、紫雪等剂，速其死亡。自有幼科以来，未有斯药之弊之甚也。尤可骇者，习俗移人，病家无论何症，医不以此药与之，即加嗔怪，竟视为寻常服饵养生之方矣。悲哉悲哉。
汪表圣次子两岁，偶感风邪，发热身颤，角弓反张，日服此药，及羌、防、柴、葛、天麻、胆星、栝蒌、全蝎之品，昏沉欲绝。盖不知小儿气血未旺，不耐风寒，才犯之即发痉病，但助其气血，即风除神爽。一用此等药治，则风门大开，荣卫无主，旧病未去，新病益增，安望生理？表圣因诸医推诿，始来延予，与以五味异功散，加柴胡二分，桂枝一分，附子一分，连服二剂而瘥。
蒋于宫第五子一岁，伤暑发热，服此药十余日，搐搦几殆。又进蜡丸、牛黄、紫雪，死去矣。予察其误中于药，以补脾汤加减治之，立愈。
吴振公次女四岁，伤食吐泻，发热发颤，予谓此女多食瓜果，致脏气不行，酿成湿热。既经吐泻，湿去热留，脏腑之中，无阴相养，故变成风象。为定参、术、半夏、砂仁、干姜、厚朴、当归、茯苓一方。振公忽延某医参用，某医谓弱龄女子，岂得服参、术，遂易一切消导之味，并金药服之。至五日，人事昏沉，头偏睛露，医欲更进广东蜡丸，振公复来相召，以温中补脾救之立苏。
叶弘士之子岁半慢惊，服金药及风痰之剂，昏闷七日，指纹直抵三关，医辞不治。予投以加减补脾汤立愈。此症予活人多矣，皆不用一味风痰药成功，奈何同道诸先生，不深究阴阳脏气之消长，而徒视人命为儿戏也。
利惊丹
防风　胆星（各一两）　天麻　大黄（各八钱）　巴霜（三钱）　枳壳　礞石（各五钱）　甘草（二钱）
矾红为衣，碎芥子大，量儿大小服之。
此亦时下常用秘方也，不论内伤外感，凡有痰嗽发热者，服金药不效，即以此利之，实者变虚，虚者致死，皆不察病情之过也。从来秘方，必以一药统治诸病，杀人几不可以数计矣。　　汪栗亭曰：予见凤雏治症，有用朱银丸（见胎惊）、褊银丸（见咳嗽）重剂者矣，有用黄连、犀角、石膏、牛黄苦寒者矣，独于此丁宁告诫者，良以此症自喻嘉言、陈远公而外，未有发明者耳。世医守一师说，束书不观，岂能辨晰毫末。吾恐是书出，不但河汉于其言，且有掩卷而非笑之矣。　　程庆其曰：利惊丹自是痰家妙品，但不论内伤外感，一切服之，则不可耳。读者勿死句下。
痫  ***************************
痫有阴阳，与急慢惊风相似。古有鸡、猪、羊、牛、马五痫之名，又有风、食、惊三因之论，钱氏用朱砂、雄黄、水银、珍珠、黑铅，为五色丸统治之，大概以坠痰为主。然持此以治，颇不验，何哉？夫心、神所舍也，惊恐则神离，痰涎乘之，遂成痼疾，初则火燥木急，惊门诸药可以治之，久则寒痰迷闷，郁滞不开，非三生饮豁其痰，地黄丸（见囟）善其后，未有不为终身之忧者。世以幼而忽之，医又不闻高论，奈何哉。
三生饮
生南星（一两）　生川乌　生附子（去皮，各五钱）　广木香（二钱）
雌黄丸
治颠痫搐掣，恶声嚼舌。
雌黄　黄丹（微煅，各五钱）　麝香（五分）
牛乳汁三合，熬膏杵丸，麻子大，每服二三丸，白水下。
蛇黄丸
治震骇恐怖，啼叫恍惚，是名惊痫。
真蛇黄（三枚，火煅醋淬）　郁金（七分）　麝香（一字）
为末，烂饭丸，桐子大，每服二三丸，磨刀水煎金银首饰汤化下。
牛黄丸
治汗出解脱，风邪乘之，迷闷涎潮，屈指如计数，是名风痫。
胆星　全蝎　蝉蜕（各二钱五分）　防风　天麻（各一钱二分）　白附子　白僵蚕（炒，各一钱五分）　水银　牛黄（各五分）　麝香（半字）
枣肉丸，绿豆大，每服一二丸，荆芥姜汤下。
妙圣丹
治惊而停食吐乳，大便酸臭，是名食痫。
巴霜（三钱）　代赭石（煅淬，二钱五分）　杏仁（炒，二钱）　雄黄　朱砂　蝎梢（各一钱）　轻粉　麝香（各一匙）
枣肉丸，桐子大，每服一丸，木贼草煎汤下。
虎睛丸
治惊痫邪气入心。
虎睛（一对，细研）　远志（姜制）　犀角（镑）　大黄（湿纸包煨）　石菖蒲　麦冬（各二钱）　蜣螂（三个，去翅足炒）
米糊丸，桐子大，每服二三丸，竹叶汤或薄荷金银饰汤下。
断痫丸
治瘥而复作，症候多端，服此即解。
黄芪（蜜炙）　钩藤钩　细辛　甘草（各五钱）　蛇蜕（二寸，酒炙）　蝉蜕（四个）　牛黄（一钱，另研）
煮枣丸，麻子大，每服一二十丸，人参汤下。
发热  ***************************
小儿百病，先从热起，自变蒸外，有感寒伤风者，则恶风寒，头痛脉浮，咳嗽嚏喷有伤食者，则手心热甚，嗳气吐食，大便酸臭。有癖积者，则颊赤口疮，便涩腿肿。有痘疹者，则耳鼻尖冷，两目含泪，耳纹现，中指冷。有惊者，则面青自汗，心悸不宁，啼叫恍惚。有疳者，则形瘦多渴，骨蒸盗汗，泄泻无常，肚大脚小。种种不同，随症治之，百无一失。然疑似之间，有古人未传者。如一儿感冷，恶寒大热。用发表药，则汗出热退，过一日复热，大便秘，必里未解也，服四顺清凉饮（见噤口）利一行热退，隔日又热，小便赤，服导赤饮（见目）热退，过三日又热，庸劣者几无措手矣。诊其脉，脉已和，既发汗，又利大小便，其儿已虚，阳气无所归。皆见于表，所以热，以六神散和其胃气，加乌梅一枚，令微有酸味，收其阳气归内，自此全愈。又一儿有积热，表里俱热，颊赤口干，小便赤，大便焦黄，用四顺饮，利动脏腑，热乃去。既去复热，里解而表未解也，发散微汗，热乃去。隔日又热，此无他，表里俱虚，气不归元，而阳浮于外，所以再热。实非热症也，只以六神散，入粳米煎，和其胃气，则阳气归内，身体自凉，此等处最易误人，特揭以补千古之缺。
六神散
人参　白术　茯苓　甘草（炙）　山药　◇豆（姜水浸去壳炒）　煨生姜　大枣
柴胡饮子
统治肌热、蒸热、积热，或汗后余热。
黄芩　白芍（各七分）　当归（一钱）　甘草（四分）　大黄（八分）　柴胡　人参（各五分）　生姜（煨，一片）

卷八  ——————————————————————————————————————————————————————————————————————————————————————————

伤寒  ***************************
小儿八岁以前，无伤寒症，非无伤寒也。营血未充，才伤即变热病，热则生风，发为惊搐，与伤寒迥异矣。初用寒门方药消息，次惟参合散惊汤（见惊）。又有因惊而气虚，寒邪乘之，名曰夹惊，先辨其初受急慢，急则宜以清凉解散，慢则必以温中实脾。又有先伤风寒，后复停滞饮食，或先停滞饮食，后复伤于风寒，名曰夹食。其症状热头痛，嗳气腹胀，大便酸臭，留连不解，须大柴胡汤下之。体弱者，惺惺散调之。小儿八岁后，气血充盈，经脉完固，伤寒传变次第，与大人同，故自表达里，先皮毛，次肌肉，又次筋骨肠胃，丝毫不爽。其始也，先从太阳寒水一经，有恶风恶寒，头痛脊痛等症，寒郁皮毛。是为在表。脉浮紧无汗为伤寒，以麻黄汤发之，得汗而解。脉浮缓有汗为伤风，以桂枝汤散之，汗止而解。
吕晚村曰：太阳经在最外一层，故邪入皮毛，即先伤之。皮毛不能传变，由太阳之络传经，而后内入诸经也。邪客于皮毛，即玄府闭，人身脏腑之气，无刻不与外气通，故和畅。玄府闭，则内气不能泄而生热，非风寒能变热也。此时但发其皮毛，玄府开而邪随汗散矣。麻黄、桂枝汗皮毛之方，非解中之方也。表不解，则热积而日甚，从本经反而之内，及各经井荣俞原合交会之处，则热交于他经，而各经病见矣。
太阳既解，无头痛恶寒，脉又不浮，为表症罢而在中，乃阳明少阳之分，脉不沉不浮，在乎肌肉之间，皮毛之下。然有二焉，若微洪而长，阳明脉也，外症鼻干不眠，用葛根汤解肌。脉弦而数，少阳脉也，外症胁痛耳聋口苦，寒热往来，以小柴胡汤和之。盖阳明少阳，不从标本，从乎中治也。若有一毫恶寒，邪尚在表，虽入中还当兼散邪。
晚村曰：肌肉不能传变，肌肉之中，皆经络也。经络也谓之中，里则脏腑，表则皮毛，脏腑之气血，惟经络传达，外邪之壅热，亦惟经络传变，故阳明少阳，皆从中治。中者经病，非胃与胆病也。经病用和解，和解亦必由汗散，然非开发皮毛之法矣。盖邪初客表经中，阴津未伤，但启其窍而汗自通。及热传中经，血液燔灼，窍虽启而汗为热隔，不能达外，庸工不知，尚用风热之药以发其表，益助热而耗阴，汗源干涸，究竟不得汗而毙者多矣。仲景和解，只清解热邪，而津液自存，阴汁既充，涌出肌表，而外邪自然涣散，此养汗以开玄府，与开玄府以出汗之回乎不同也。
寒在阳明则解肌，寒在少阳则和解，然病犹未退，即为传里，实热脉不浮而沉，按之筋骨之间，所谓阳明胃腑病也，与经病不同。若脉沉实有力，外症不恶风寒而反恶热，谵语大渴，六七日不大便，皆肠胃燥实致之。轻则大柴胡汤，重则三承气汤，大便通而热愈矣。
晚村曰：热邪入里，驱出为难，故就大便通泄，从其近也。得汗而经热从汗解，非汗为害而欲驱之也。便矢而腑热从矢出，非矢为难而欲攻之也。医不察此。但知消克泻下之法，始终禁绝饮食，惟求一便矢为能事，殊可笑矣。
寒邪直入三阴之经，名曰直中。乃三阳主气衰，无热拒寒也。故初起即手足厥冷，或战栗蜷卧不渴，或腹痛呕吐泄泻，或口出涎沫，面如刀乱，不发热而脉沉迟无力，此不从阳经传入热症。治例更当看外症如何，轻则理中汤，重则姜附汤、四逆汤治之。
伤寒者，由皮毛经络而后入脏腑，初虽恶寒发热，而终为热症，其人必素有火者。中寒者，直入脏腑，始终恶寒，而并无发热等症，其人必素无火者。一则发表攻里，一则温中散寒，两途判然明白。
症有反常者，如发热面赤烦躁，揭去衣被饮冷，脉大，非阳症乎？然投寒药死者，何也？内有伏阴也。切其脉，不论浮沉大小，必指下无力，按之筋骨之间皆然，甚者服一切茶汤及药皆吐，此阴盛格阳，乃白通汤加人尿、胆汁对子。仲景将传经与直中并论，正谓有阴症似阳，阳症似阴耳。如太阳症，头痛发热，当脉浮而反沉，又似少阴矣。故用麻黄附子细辛汤。少阴症脉沉，应无热而反发热，又似太阳矣，须用甘草干姜附子汤。阴症四肢厥逆，而阳症亦有厥逆，此四逆汤与四逆散不同也。阴症下利，而阳症亦有漏底，此理中汤与黄龙汤不同也。
伤寒头绪虽多，总括不过五法：一曰发表，其症脉浮发热，身痛恶寒，脊项强，喘咳嗽，头痛，四肢拘急，目舌和，脉不出，口不渴，大小便如常（方主麻黄桂枝青龙之属）。一曰解肌，脉尺寸俱长，目痛鼻干，嗽水不欲咽（方主葛根升麻葛根之属）。一曰和解，脉不浮不沉，往来寒热，呕吐胁痛，胸前胀满，耳聋头汗，盗汗舌滑，目眩口苦（方主小柴大柴之属）。一曰攻里，脉沉而有力，潮热恶热，腹痛下利，转失气，手足心腋下有汗出，咽干齿燥，目不明，谵语发狂，小腹满，下利清黄水，不得眠，小便多，自汗、头痛、发热俱止（方主白虎承气之属）。一曰救里，脉沉而无力，下利清谷，小便清长，四肢厥逆，呕吐清涎沫，背恶寒，蜷卧多眠，囊缩唇甲青，吐蛔干呕，舌卷，手足拘急，身体疼痛如被杖（方主理中四逆真武白通之属）。
麻黄汤
治太阳经寒伤营血，发热无汗恶寒。
麻黄（甘热，阳中之阳，二钱）　桂枝（一钱）　甘草（五分）　杏仁（八枚，炒
桂枝汤
治太阳经，风伤卫气，发热自汗恶风。
桂枝（辛热，阳中之阳，二钱）　芍药（二钱）　甘草（一钱）　　加芍药一倍，为桂枝芍药汤。
加大黄，为桂枝大黄汤。
小青龙汤
治表不解，心下有水气，干呕，或咳或噎或嗽。
麻黄　桂枝　芍药（各一钱）　熟半夏（一钱二分）　甘草　干姜　细辛（各五分）　五味子（十二粒）
表不解者，头痛身热尚在也。渴时饮水过多，故心下有水气，咳噎喘者，水寒射肺也。有声无物曰干呕，此方麻、桂、草发表。夏、辛、姜散水气，芍药和阴血，五味收肺气，所谓青龙者，东方木神，主发育万物之义。
大青龙汤
治太阳症见风脉。
麻黄（去节）　石膏（各三钱）　桂枝（一钱）　杏仁（五枚，炒）　甘草（四钱）　生姜（一片）　大枣（一枚）
太阳症而见风脉，是有头痛身热，无汗恶寒，但脉不紧而缓，为伤寒兼中风之候，故合麻黄、桂枝用之。风寒外盛。则人身之阳郁为内热，石膏所以加也，曰大青龙。又言其行云致雨之速。苟不善用，则亡阳之祸，变为筋惕肉瞤矣。可不慎哉？
惺惺散
治小儿元气虚弱，热不能受。
人参　白术　茯苓　甘草　白芍　桔梗　花粉　细辛　川芎　防风　生姜　大枣
葛根汤
治阳明胃经，目痛鼻干不眠。
葛根（一钱五分）　赤芍　桂枝　甘草（各六分）　麻黄（一钱）　葱白（二茎）　生姜（一片）　大枣（一枚）　　如恶寒，加麻黄。恶风，加桂枝。
如正阳明腑病，不恶寒，有汗而渴，当用白虎汤。
升麻葛根汤
治邪在阳明之经，无汗恶寒发热。
升麻　葛根　芍药　甘草　　此方疏表去实，和血调气，故痘家用之。
小柴胡汤
治少阳胆经，耳聋胁痛，寒热往来口苦。
柴胡（三钱）　黄芩　甘草　人参　半夏（各一钱）
此经无出入路，不可汗下，止此汤和解之。如兼阳明症，本方加葛根、芍药。如尚有恶寒等症，用大柴胡汤。
太阳经，表之表也，行身之背。阳明经，表之里也，行身之前。少阳经，半表半里也，行乎两胁之傍。过此则少阴、太阴、厥阴，俱入脏而为里。
大柴胡汤
治表症未除，里症又急，汗下兼行。
柴胡（一钱二分）　黄芩　芍药（各一钱）　半夏（八分）　大黄（七分）　枳实（四分）　生姜　大枣
白虎汤
治身热大渴而有汗，脉洪大者，无渴不宜。
石膏（五钱）　知母（三钱）　甘草（一钱）　糯米（一撮）
邪入于里，内有实热，故恶热，热越故有汗，里燥故作渴，邪盛故脉大，邪在阳明故脉长。白虎者，西方金神也，名此者，欲秋金之令行，而夏火之炎息耳。
此暑月热病发热正方，石膏寒中之药，淡而辛，能汗能利，必其人有大汗而渴。
齿燥，脉洪长可用，若无汗，脉虚而不洪长，或重按全无，虽壮热口渴，象白虎症。
此脾胃气虚，元阳不足，误服必死。
调胃承气汤
治太阳、阳明，不恶寒，反恶热，大便秘结而呕，日晡潮热。
大黄（六钱）　芒硝（四钱）　甘草（一钱）
大承气汤
治阳明、太阴谵语，五六日不大便，腹满烦渴，并少阴舌干口燥，日晡发热，脉沉实者。
大黄（五钱）　厚朴（二钱）　枳实（一钱）　芒硝（四钱）
小承气汤
治六七日不大便，腹胀满闷，病在太阴，无表症，汗后不恶寒，潮热狂言而喘者。
大黄（四钱）　厚朴（二钱）　枳实（一钱）
桃仁承气汤
治外症已解，小腹急，大便黑，小便利，为瘀血症。
大黄（二钱五分）　芒硝（一钱五分）　甘草（一钱）　桂枝（一钱）　桃仁（十个）
凡用三承气者，须以手按病人，自胸至小腹，果有硬处，手不可近。又看其舌之燥滑何如，然后分当急下（大承气），可少与（小承气），宜微和胃气（调胃承气）之法用之。
小建中汤
治伤寒腹中急痛，阴阳相乖。
桂枝（一钱）　芍药（二钱）　甘草（六分）　饧糖（三匙）　生姜（五片）　大枣（二枚）
阴症腹痛不大便，桂枝芍药汤。腹痛甚，桂枝大黄汤。腹痛自利，小便清白，宜四逆、理中。
黄芪建中汤
治伤寒汗后身痛，脉迟弱者。
黄芪（炒，一钱五分）　芍药（炒，二钱）　肉桂（去皮，一钱）　甘草（六分）　生姜（五片）　大枣（二枚）
煎好，入饧二匙，煎一沸服。若微溏利，或呕者不用。
汗多耗损阴气，不能荣养筋骨，故痛。阳虚故脉迟，汗后故脉弱，此方建立中气，使生长荣卫，通行津液，则表不虚而身痛自愈。
理中汤
治太阴即病，自利不渴，寒多腹痛。
人参　白术（各二钱）　干姜（一钱）　甘草（八分）
真武汤
治汗发过多，心下悸，头眩身瞤，振振欲擗地者。
附子　芍药　茯苓（各二钱）　白术（一钱）　生姜（五钱）
心亡津液，肾气欲上而陵心，故悸。汗多亡阳，虚邪内动，故眩瞤欲擗地，曰真武者，北方之神，能司水火，救偏方之不及。
白通汤
治少阴下利。
附子（三钱）　干姜（一钱五分）　葱白（三茎）
少阴主禁固二便，寒邪居之，则失其权矣，故下利。葱白所以通阳气也，姜、附所以散阴寒也。能散能通，差，足尽少阴之职。
服此汤，利不止，复厥逆无脉，干呕而烦，即加人尿五合，猪胆汁一合服之。脉微续者生，脉暴出者死。
麻黄附子细辛汤
治少阴病始得，发热脉沉。
麻黄（去节）　细辛（各五钱）　附子（三钱）
病发于阴当无热，有热者乃太阳经表里相传之症耳。少阴虚，则太阳之邪由络直入。其不尽入者，留为表热。故用麻黄以发汗，用辛、附以温中，中外互攻，而贼邪◇服矣。
四逆汤
治太阴自利不渴，身痛脉沉。
附子（三钱）　干姜　甘草（各一钱五分）
加甘草一倍，为通脉四逆汤。
四逆散
治阳气亢极，血脉不通，四肢厥逆，在臂胫之下。若阴症，则上过乎肘，下过乎膝矣。
柴胡　芍药　甘草　枳实　　阳邪传入少阴，里有结热，阳气不能伸于四末，故四逆而不温。用枳实，所以破结气而除里热。用柴胡，所以升发真阳而回四逆。甘草和不调之气，芍药收失位之阴。夫伤寒以阳为主，四逆则有阴进之象。若用苦寒下之，必致阳益亏矣。故用此方。
甘草泻心汤
治呃逆，脉洪大，心火上奔，肺不得纳。
甘草（二钱）　黄连（五分）　半夏　人参　黄芩　干姜（各一钱）　姜（五片）　枣（五枚）
胃寒呃逆，脉微细，干姜、半夏、丁香、柿蒂治之。若因失下，大便实者，小承气治之。
玄参升麻汤
治发斑咽痛。
玄参　升麻（各一钱五分）　甘草（八分）
阳毒升麻汤
治赤斑狂言，吐脓血。
升麻（一钱五分）　犀角（磨，一钱）　射干　黄芩　人参　甘草（各八分）
阳症误温，当汗失汗，当下失下，或下早邪热入胃，或下迟热留胃中，皆致发癍。　　赤者二方可治，紫黑必死。
世有内伤发斑者，胃气虚极，一身之火，游行于外，宜补以降之。此症人多不识。　　发疹者，太阴风热表症也，须防风、黄芩、薄荷、桔梗、蝉蜕治之。
桃仁汤
治狐惑声哑。　　桃仁　槐子　艾叶（各三钱）　大枣（二枚）　　狐惑者，失汗所致，食少胃空，虫咬其脏，则上唇生疮为惑。虫食其肛，则下唇生疮为狐，其候齿燥，声哑恶食，面目乍赤、乍白、乍黑，舌上白胎，唇黑，四肢沉重，喜眠，服此须更以黄连、犀角清之。
黄连犀角汤
犀角（磨，三钱）　黄连（二钱）　乌梅（四个）　木香（磨，三分）
雄黄锐散
治食肛狐症。
雄黄　桃仁　苦参　黄连　青葙子　　为末，艾汁丸，如小指尖大，棉裹纳壳道中。　　牛蒡根汤
治发汗不透，余毒在心胞络，令瘥后昏沉，甚至手足搐搦，或寒或热。
牛蒡根　麻黄　牛膝　南星（各六钱）
好酒同研，滤去渣取汁，用炭火烧一地炕令赤，去火，投药汁在内，烧令黑色，取出细研，酒调服五分，日三次。　　牡蛎泽泻汤
治前症，腰以下有水气者。
牡蛎　泽泻　蜀漆　商陆　葶苈　海藻　花粉
为末，米饮服。
黄龙汤
治发热不退，或寒热往来。　　柴胡（五钱）　黄芩（炒）　甘草（炙，各二钱）　赤芍（三钱）　生姜　大枣

卷九  ——————————————————————————————————————————————————————————————————————————————————————————

感冒  ***************************
感冒轻于伤寒，得之浅易，不必用寒门重剂。凡头痛发热恶寒者，阳气不得舒伸也，薄荷汤、八宣汤消息之。兼痰嗽气壅者，半夏散、藿香散。兼鼻塞声重者，神术散。兼停食吐泻者，藿香和中散（见吐泻）体虚者，参苏饮。里气郁结者，指迷汤（见胎热）平素有疮癣，皮肤燥痒，忽兼感冒者，荆防败毒散（见痘）主之。因感冒痰热而发搐者，护子汤。
薄荷汤
薄荷　川芎　羌活　荆芥　甘草　白芷　防风　细辛　生姜　葱白　　八宣汤
葛根　升麻　川芎　甘草　麻黄　赤芍　陈皮　白芷
半夏散
苏叶　苍术　茯苓　前胡　陈皮　枳壳　桔梗　甘草　半夏
藿香散
茯苓　紫苏　藿香　苍术　陈皮　厚朴　桔梗　半夏　甘草　大腹皮
神术散
苍术　藁本　白芷　细辛　川芎　羌活　甘草　葱白　生姜
参苏饮
紫苏　枳壳　桔梗　茯苓　干葛　甘草　前胡　半夏　陈皮　人参　　护子汤
治偶感风邪，发热身颤，手背反张，一剂即定。俗医每以抱龙、牛黄杀人。
茯苓（三钱）　白术（二钱）　人参（一钱）　柴胡（五分）　桂枝（二分）
咳嗽  ***************************
小儿咳嗽，六淫之气乘于肺也，与大人颇异。从外入者麻黄汤。（见伤寒。）发之长夏火旺，泻白散清之。嗽而涎热，咽喉不利，甘桔汤疏之。嗽而面青搐掣，散惊汤（见惊）解之。嗽而痰喘面赤，饮水不休，褊银丸下之。久嗽则肺亡津液，须阿胶散补之。至若麻痘，或癖积，皆有痰嗽，则从专症治之，不必从事于此。
咳而上气喉中水鸡声，射干麻黄汤主之。有嗽而声哑者，盖金实不鸣，金破亦不鸣，实则清之，破则补之，皆治肺之事也。
胎嗽乳嗽，用去心川贝母五钱，甘草一钱，红砂糖调，临卧服七分，药尽自愈。未愈再服。
泻白散
桑皮　炙甘草　地骨皮
甘桔汤
甘草　桔梗（各一钱）　阿胶（炒，五分）
褊银丸
巴豆（去皮心油）　水银（各五钱）　陈墨（火烧醋淬，八钱）　黑铅（二钱五分，同水银结砂子）　麝香（研，五分）
各研和匀，陈米糊丸，如绿豆大，一岁一丸，五岁以上五六丸，薄荷汤下。
阿胶散
明阿胶（面炒，一两五钱）　马兜铃（五钱）　黍黏子（炒）　甘草（炙，各一钱）　杏仁（七个）　糯米（五钱）
为末，每服一钱。
程格思曰：此方治屡嗽不止极效。又一法：薏苡仁一合，慈孝竹叶三十片，同洗净，煮成粥汤，或仁或汤，听其自吃，数次亦愈。
方鹿村曰：嗽有童子痨者，最属难愈，用人中白，须天露者，不拘多少，炭火煅过，布包放青靛缸中，浸七日取起，晒干为末，每服三钱，蜜汤送下，十日即瘥。
射干麻黄汤
射干　麻黄　紫菀　半夏　细辛（各八分）　款冬（一钱）　北五味子（十粒）　生姜　大枣
痰  ***************************
小儿惊痫寒热痘疹诸疾，未有不兼痰者。专症重则治其症，而痰自除。若无专症，反因痰而生他病者，青黛丸、利痰散子治其痰，重者以褊银丸（见嗽）下之。饮食生痰，胸膈膨闷，健胃开涎散，湿痰作眩，青州白丸子，以参汤服之。
利痰散子
白丑（五钱）　槟榔（八分）　茵陈　木香（各五分）
为末，白汤下，每服一钱。　　汪令凯曰：此方治小儿风痫多痰，痴而不慧者，大有神效。
青黛丸
橘红　杏仁　枳实　黄芩　茯苓　白附子（各二钱）　栝蒌霜　半夏　胆星（各三钱）　大黄（蒸）　礞石　百部　麻黄（各一钱）　皂角（一条）
姜汁丸，芡实大，青黛为衣，滚水化服。
健胃开涎散
茯苓（三钱）　白术　苡仁（各二钱）　人参　花粉（各五分）　陈皮　干姜（各二分）　砂仁（一粒）。
程潜庵曰：此方治小儿气逆痰壅，经脉闭塞，手足厥冷，如慢惊者，神效。
青州白丸子
兼治惊风吐乳。
半夏　南星　白附子（各三两）　川乌（五钱）
为末，浸水中五日，用糯米粉煎粥清，丸如芡实大，滚水冲姜汁化服。
疟疾  ***************************
小儿当乳母襁褓之时，以及嬉戏跌扑食饮之际，触冒风寒暑湿，客于皮肤，积于脏腑，邪正相攻，阴阳偏胜。作，为寒热往来。阳不足者，先寒后热。阴不足者，先热后寒。寒多热少者阴胜阳，热多寒少者阳胜阴。阴阳互攻，则寒热相半。其初也，必内有痰食，致脏气不流，故须清脾饮为消息。若胃中寒痰凝结，不易开解，草果饮一服愈之。
夏伤于暑，秋必◇疟，此亢则害，承乃制，子来救母之义，有止发之定期，其间日作者，气之舍深，内薄于阴，阳气独发，阴与阳争不得出，故须间日。三日一作者，邪入于三阴也。作于子午卯酉日者，少阴也。作于寅申已亥日者，厥阴也。作于辰戌丑未日者，太阴也。发在夏至后，处暑前者，三阳受病，伤之浅者，近而暴也，发在处暑后，冬至前者，三阴受病。伤之重者，远而深也。发在子半之后，午之前，是阳分受病，易愈。发在午后者，是阴分受病，难愈。
凡治疟，先问寒热多寡，而参之脉症。大抵寒热往来，皆属少阳胆经，法用小柴胡汤（见伤寒加味，即清脾饮）为主。寒多者，加桂枝，有但热不寒者，名曰瘅疟。阴气孤绝，阳气独发，骨节疼痛，少气烦冤，时时呕逆，白虎汤（见伤寒）加桂枝主之。有但寒不热者，名曰牝疟，蜀漆散主之。如但寒而脉或洪实，或滑仍当作实热治。如但热而脉或空虚，或微弱，仍当作虚寒治。
凡疟将发之时，与正发之际，邪正混战，治之无功，必待阴阳并极而退。邪留所客之地，然后攻之。或当未发二三时前，迎而夺之可也。
阳虚则恶寒，阴虚则恶热，阴气上入于阳中，则恶寒。阳气下陷于阴中，则恶热。若此，又非小柴、白虎所宜，直须理中（见保产）补中、（见伤寒）六君（见五硬）之属，加姜、桂治之。然方中亦必用升、柴，以提出阴中之阳，使水升火降，自无不愈。
吕晚村曰：大人元气素虚，服疟药，不应，须补中益气，倍柴胡、人参，加半夏、生姜立愈。间有不愈者，服桂附八味丸，最为神应。又产后及一切阴虚，俱有寒热往来，似疟非疟，唯用六味地黄汤（见囟）加柴胡、白芍、肉桂、五味子方效。若服疟门诸方，祸不旋踵。
人有脏腑久虚，大便常滑，忽得疟疾，呕吐异常。赵养葵以二陈汤加人参、白蔻与服，遂觉气脉顿平，寒热不作。盖白寇能流行三焦元气，营卫一转，寒热自平，切不可用常山，益虚其气。
久疟失治，遂成疟母。邪伏肝经，胁下有块，此营卫亏损之候，以六君子汤加木香、肉桂、莪术、鳖甲主之。；
世以夜发为鬼疟，非也。邪入阴分，发于六阴，宜四物汤（见麻疹）加知母、红花、升麻、柴胡，提出阳分，方可截之。若时行不正之气，真鬼疟也。宜平胃散（见保产），加雄黄、桃仁。
青皮饮
白术　黄芩　半夏　厚朴　青皮　茯苓　柴胡　甘草　草果　生姜　大枣
寒多加肉桂，
热多加黄连。
草果饮
草果　常山　知母　乌梅　槟榔　甘草　穿山甲　　知母性寒，治足阳明独盛之火热，使其退就太阴；草果性温，治足太阴独盛之阴寒，使之居于阳明。二经合和，则无阴阳交错之变，是为君。常山主吐胸中痰结，是为臣，甘草和诸药，乌梅去痰，槟榔除痰癖，破滞气，是为佐。山甲穴山而居，遇水而入，出阴入阳，穿其经络于营分，以破暑结之邪，为之使。
蜀漆散
蜀漆（烧去腥）　云母（烧三夜）　龙骨（各等分）　　未发前服。若温疟，加蜀漆一倍，临发时服。
二陈汤
半夏　陈皮　茯苓　甘草　乌梅　生姜
柴苓汤
初发一二日服。
柴胡　白术　黄芩　茯苓　猪苓　泽泻　厚朴　甘草　人参　香薷（暑疟加）
苍术汤
苍术　柴胡　黄芩　半夏　青皮　草果　槟榔　川芎　生姜　葱白
疟发三四度后，用水酒各半煎，温服取汗。
截疟方
藿香　白芍　橘红　泽泻　滑石　木通（各一钱）　犀角　羚羊角（各五分）　白术（七分）　小丁香（研，末四分）　姜皮（二分）
空心服，服后饿半日，方许饮食，忌面食大荤。
痢疾  ***************************
古论小儿八痢，饥、饱、劳、役、暑、湿、风、惊。又谓触冒天地八风之邪，然未有不因脏气衰弱，湿热盛于大肠而作者治法唯助其所能，而导其所滞，别无他主。
凡痢皆热病，世以白痢为寒，非也。亦有用辛热药而愈者，盖病微得热，则郁结开通，气和而愈，甚者病转剧。故治痢者，必以寒胜热，以燥胜湿。少加辛热佐之。为发散开通之用，如此无不愈者。
痢家腹痛后重，小便短少，口渴喜冷饮，大肠口燥结，是为挟热下痢。旧法，用归、芍和其血，香、槟、枳壳调其气，红花、生地、地榆凉其血，芩、连、栀、柏清其火，重则更以大黄汤荡涤之。然亦有挟寒下痢者，腹痛甚，唯口不渴，喜热饮，小便清长，身不热，腹喜热手熨，须理中、姜、桂温之。又有初起原系热痢，迁延日久，各症不减，或反加重，理当别治，须补中益气，倍用参、芪，一升一补。如小腹重坠，切痛奔豚，此兼属少阴虚寒，急加吴茱萸、破故纸、肉桂、肉果，甚则加附子。更有纯血者，加炒黑干姜，虚回而痢自止。若必待血清痢止而后补，晚矣。
晚村曰：久痢必补，其法精绝。然痢与伤寒大异，颇有不渴，喜热饮，便清身下热，腹喜热手熨，而仍属火症者，挟寒二字须活看。
似痢非痢者，饮食所伤，胃中上升清华之气，反从下降，是为飧泄，久则太阴传少阴，而为肠癖，里急后重，脓血交错，数至圊而不能即便，亦须补中益气，使升降之道行，其痢不治自愈。
有热者，益气汤，加姜炒黄连。有寒者，加姜、桂。寒兼少腹痛者，建中汤（见伤寒）。有风寒者，加羌活。肝气乘脾者，倍柴胡，加芍药、木香。滑泄者，加粟壳、诃子。如此不愈，更当从事命门。
如积滞已少，但虚坐努责，此下多亡血，须倍用当归，更加入生血药一二味。
后重有二：邪气坠下者，圊后不减。虚努不收者，圊后随减，可辨虚实。
噤口痢者，汤药入口，随出肛门，缠注急迫，多因热毒炽甚，逆冲胃口，胃气伏而不宣，急用吴茱萸、炒过黄连，合人参、糯米浓煎，细细呷之。但得润下，便不吐矣。如吐再服。间亦有寒气逆上者，用温补之药调之。
休息痢者，经年累月，愈而复发，此系寒积在大肠底，诸药所不到，独巴豆一味研炒，蜡丸，如龙眼大，空腹服之，再不复发。又有疳穰休息痢，须鸡蜡丸治之。
世有疟后痢者，亦有痢后疟者，夫既为疟后发泄已尽，必无暑热之毒留为痢疾，此系元气下陷，不能升举，似痢非痢也。既为痢后，下多亡血，气随痢散，阴阳两虚，阳虚则恶寒，阴虚则恶热，故寒热交战，似疟非疟也。二者俱用益气汤，加温补药，其病不治自愈。
晚村曰：疟后之痢，亦有邪未尽而变发者，当于益气汤中，加清理之味。
世有疫毒痢，初得时，先发寒热，或头痛壮热，思入凉室，思吃冷水，狂言狂走，浑身肌肉疼痛，手不可着，忽下痢，或赤或白，或赤白相杂，此太岁中，其年春夏内，多寒肃之化，阳光少见，寒热之气交争，寒邪犯心，水火相敌，血变于中，所以赤痢尤多，如紫草、苋菜色。若白者，尚为轻，可治。法先夺其寒，以后随症调理。
芍药汤
行血调气。
芍药（一钱五分）　大黄（一钱）　黄芩　黄连　当归（各八分）　甘草　槟榔　肉桂　木香（各五分）
痢不减，渐加大黄。
泽泻汤
陈皮　厚朴　黄芩　黄连　槟榔　白芍　甘草　茯苓　滑石　大黄　泽泻　　程迈庄曰：治痢法，山楂五钱，去核为粉，滚水调服。赤痢加蜜少许，白痢加黑砂糖拌之极效。又法：楮树叶炒干为末，每服三钱，酒一杯，空心调下。白痢加砂糖一钱赤痢加蜜七分，砂糖三分。赤白相半，砂、蜜均，加噤口者，加儿茶末三分奇效。
王皂思曰：噤口痢用鹿角二三钱，煅存性为末，好酒送下极佳。又法：腊肉骨烧存性，碾极细，好酒送下。或粪蛆洗净，焙干为末，每用一二匙，米饮调服亦佳。
大黄汤
大黄（一两，好酒煮，分二服，痢止勿服，未止再服，以利为度）　　感应丸
新旧冷积并可下，神妙不可言，虽有巴豆，不令人泻下，其积自然消化。
木香　丁香　肉蔻（各一两五钱）　巴豆（七十粒，去皮心油）　百草霜　炮姜（各一两）　杏仁（去皮尖，一百四十粒）
上先将木香、丁香、炮姜、肉蔻为末，入百草霜研，巴豆、杏仁另研，七味同和匀，用黄蜡六两，溶成汁，滤去渣，以酒煮数沸倾出，候冷，其蜡自浮于上，取起秤用，再以清油一两，铫内熬令香熟，次下蜡四两，同化成汁，就铫内乘热拌和药末，捻成锭子，丸如绿豆大，每日空心姜汤下五丸或十丸，量人大小加用。
香连丸
川黄连（一斤，去毛芦）　广木香（四两）　　外用吴茱萸四两，当归、白芍、川芎、生地、厚朴、车前、木通、枳壳、槟榔、茯苓、白术、黄芩、香附、陈皮、苍术各二钱，水七碗，煎至四碗，滤去渣，将汁煮川连，至汁干为度，取起焙脆，同木香碾为细末，以老米粉和滴醋，打糊为丸，如梧桐子大，每服一二十丸。白痢姜汤下。赤痢细茶下。
鸡蜡丸
黄蜡（指大一块，放杓内，火上熔化，入生鸡子一个，拌炒，与儿空腹服之，最有神效）
吐泻  ***************************
小儿吐泻，有因伤食者，吐出酸臭，泻出糟粕，宜加味平胃散。有感寒停食者，胸腹刺痛，霍乱不宁，宜藿香和中汤。有伏暑者，小水不利，烦渴引饮，甚者转筋寒热，宜六和汤。若屡作屡止，最是小儿危候，吐泻既多，胃气虚极，急须七味白术散，或参术散。加山药、扁豆温补之，不则中气顿绝，虚痰上涌，而须臾告变矣。　　郑明永曰：胃既亏败，不能统摄诸气归元，而阳浮于外，更有身热面赤，作渴而似热症者，苟投凉药，宁冀生乎。
加味平胃散
苍术　厚朴　山楂　陈皮　青皮　麦芽　砂仁　香附　甘草　藿香　小川芎
藿香和中汤
藿香　香附　紫苏　苍术　厚朴　山楂　川芎　羌活　砂仁　麦芽　陈皮　白芷　甘草　生姜
六和汤
人参　白术　木瓜　扁豆　香藿　厚朴　砂仁　杏仁　藿香　半夏　生姜　大枣　赤茯苓　炙甘草
此方兼治中酒胎产诸疾，诚以呕吐泄泻，便赤口渴，未有不从胃中湿热来耳。
朱古愚曰：有呕吐吞酸者，胃火也，生熟石膏等分，滴醋为丸，吞服自愈，酒人胸膈时闷，或作呕逆，服之亦效。
七味白术散
人参　白术　茯苓　甘草　木香　干葛　藿香　煨生姜

卷十  ——————————————————————————————————————————————————————————————————————————————————————————

食积  ***************************
小儿脾胃脆弱，饱则易伤，健脾丸、猪肚丸主之，枳术丸参之。有寒者，指迷汤（见胎寒）。有热者，去桂，加黄连。兼风寒者，藿香和中汤（见吐泻）。久乃成积，肌瘦面黄，启脾丸、丁香烂饭丸。伤生冷硬物，不能克化，心腹满痛，三棱消积丸、四神消积丸、惊积参宝丸（见惊）朱银丸（见脐风）。癖积，或乳或食，积久成块，在于腹胁，挨癖丸、消乳丸、对金丸。有腹胀者，指迷汤。有湿气内攻，腹胀水肿，小便不利，大便滑泄，须大橘皮汤。
健脾丸
白术（土炒）　扁豆（炒）　莲肉（去心）　茯苓　薏苡仁（炒）　麦芽　山药（各四两）　五谷虫　白芍（酒炒）　远志（去心）　山楂　神曲　陈皮　泽泻（各二两）　甘草（一两六钱）　砂仁（六钱）　桔梗（一两二钱）
有积，加鸡肫皮。
荷叶煎水打老米糊跌为丸，绿豆大，食远白汤服一钱或二钱。
小健脾丸
白术（四两）　山楂　白芍　莲肉　山药　苡仁（各二两）　麦芽粉　砂仁　枳实（麦麸炒）　陈皮（各一两）　黄连（酒炒，七钱）　大粉草（炙）　木香（各三钱）
制服同上。
大健脾丸
白术（三斤，饭上蒸五次）　广陈皮（温水洗）　茯苓（各一斤）　川黄连（姜汁炒）　枳实（去穰净饭上蒸三次）　谷芽（炒去壳）　神曲（各半斤）　青皮（去穰土炒）　人参（各五两）　吴茱萸（泡去苦水）　白蔻仁（各三两）　木香（二两）　当归身（酒洗，六两）
制服同上。
和中健脾丸
茅山苍术（去须，米泔水浸一宿，洗去泥晒干，盐水炒）　莲肉　川黄连　山楂肉（酒浸蒸，各二两）　人参（另研）　山药　茯神　当归身（酒蒸）　白芍（酒浸一宿）　白茯苓（用甘草七钱浸汁一碗，陈皮一两四钱浸汁二碗，去渣入茯苓煮至汁干为度）　广陈皮（略去白）　白术（各一两五钱）　陈仓米（一合）　荷叶（九张，切碎）
用水六碗，煎浓汁二碗，拣去荷叶，将米并汁磨成浆水，和药末入石臼内捣极透。丸如绿豆大，每日中午姜汤下二钱，或清米汤、白滚汤早晚下之亦可。
至宝健脾丸
半夏曲（炒）　枳实　山药（各一两）　白术（二两）　香附（醋炒）　山楂　藿香　黄连　厚朴（姜汁炒）　麦芽（擂粉）　神曲　萝卜子（炒，各七钱）　陈皮　茯苓　白扁豆　白芍（各八钱）　粉草　人参（各五钱）　滑石（澄飞，一两五钱）　砂仁　木香（各三钱）　　炼蜜丸，龙眼大，不拘时服一二丸。极能进食消积，长肉生肌，其功甚大。
猪肚健脾丸
莲肉（去心）　红枣肉（去皮核，各四两）　白茯苓（人乳拌晒，三两）　扁豆（去皮炒）　山楂（去核，各二两）　陈皮（一两）　神曲（五钱）　雄猪肚（一具，装入七药扎紧煮烂放白内捣如泥添入）　金银花（去叶净）　白术（陈土炒，各一两）　苍术（泔水洗晒，五钱）　甘草（三钱，各为末同捣透，将原汤拌匀，晒干另用）　老锅焦（十两，共磨细末，加白洋糖做成糕饼任服）
枳术丸
白术（六两）　枳实（四两）
荷叶包煨，烂饭为丸，桐子大，每服四五十丸，空心白汤下。
香橘丸
木香　神曲　厚朴　青皮　陈皮（各一两）　麦芽　砂仁（各二两）　三棱（一两二钱）
蜜丸，龙眼大，每服一丸，姜汤或米汤下。
启脾丸
人参　陈皮　扁豆　神曲　苡仁　山药（各二两）　白术　茯苓（各一两五钱）　甘草（去皮，六钱）　桔梗（炒，七钱）　白芍（八钱）　麦芽　莲肉（各二两）　　龙眼肉四两煮烂，和炼蜜捣丸，如龙眼大，空心米饮服。
方鹿村曰：此方治脾胃不和，体气虚弱，面无血色，大有奇功。
丁香烂饭丸
丁香　丁香皮　甘草　三棱　莪术（各一钱）　砂仁　益智仁　木香（各二钱）　香附（五钱）
汤浸◇饼丸同前法服。
三棱消积丸
丁香皮　益智仁（各三钱）　青皮　陈皮　茴香（各五钱）　神曲　莪术　三棱（各七钱）　巴豆（和米炒去米二钱）
制服同前。
四神消积丸
陈皮（三两）　厚朴　青皮（醋炒）　山楂　莪术（煨切）　枳实（蒸）　槟榔　半夏曲　香附　麦芽　神曲（各二两）　三棱（煨切）　吴茱萸　砂仁（各一两）　白芥子（炒）　木香（各五钱）　　萝卜煎汤跌丸，食远白汤下。
程克庵曰：核桃一斤，略敲损，用皮硝四两，同煮去硝，服桃。极能消积，小儿不肯药者，宜与之。又法：荸荠与海蜇同煮，去蜇食荠亦妙。
对金丸
茅山苍术（一斤）　半夏　茯苓（各三两）　枳壳（二两）　粉草（六两）　厚朴　陈皮（各十二两）　小红枣（去核，一百二十枚）　生姜（切片，四两）
共作一剂用水十五碗，慢火煮干，捣成饼，晒透为末，蜜丸桐子大，白汤服之。治一切肚腹饱胀食积，如神。
挨癖丸
代赭石（火煅醋淬）　木香　青皮　莪术　大黄　五灵脂（各三钱）　巴豆（去油，一钱）
醋面糊丸，麻子大，每服二三丸，食后姜汤下。
消乳丸
砂仁　陈皮　三棱　莪术　神曲　麦芽（各五钱）　香附（一两）
面糊跌丸，白汤服。
大橘皮汤
陈皮　木香　滑石　茯苓　猪苓　槟榔　白术　泽泻　甘草　肉桂
疳积  ***************************
小儿乳食不调，肥甘无节，积郁既久，则热生焉。热蒸既久，则虫生焉。有热有虫，而疳成矣。当其有积时，用药消导，则热退而虫不生，及其将成，仍用莪、棱、槟、朴消其积，川连、胡连清其热，史君、芜荑、川楝、芦荟杀其虫，循次早治，亦可获痊。迨至既成，胸陷腹满，骨露齿张，肌硬目闭，则元气脱去，虽卢扁奚为哉！
积疳之源，由脾胃虚弱，是所能者病也。然当消积清热时，不可骤用补剂，益助病能。若先天元气虚极，则六神散（见发热）　与肥儿丸间服可耳。
母有孕，儿饮孕乳，多成积热，久亦成疳，疳热甚而成痢，清热导滞汤（见麻疹）去蒡、翘，加莪棱。有癖块者，挨癖丸（见食积），外以红花膏贴之。
疳有名无辜者，壮热羸瘦，头露骨高，舌下有虫，或脑后项边有物如弹丸，按之转动，软而不疼，其内有虫须速针出，不尔，便传食脏腑矣。此症因夜露儿衣时，为鸱枭羽所污而致。有丁奚者，手足细甚，顶小骨高，尻削体痿，腹大脐突胸陷，号哭不已。有哺露者，虚热往来，头骨分开，翻食吐虫，烦渴呕哕。治法，皆不外肥儿、芦荟、芜荑之属。
疳不可分冷热，惟有泻有不泻耳。不泻者，积热无所发泄，故胸腹发热特甚，泻者积热有所发泄，故胸腹不甚热，然亦由积热作泻也。非冷也。方书有冷疳之名，谬矣。
肥儿丸
三棱　莪术　青皮（俱醋炒）　神曲　使君子肉（各一两）　芦荟　槟榔　香附　陈皮　麦芽　芜荑（各五钱）　川黄连　胡黄连（各八钱）　南木香（三钱）
曲芽另末。打糊和丸，如粟米大。二岁以下三分，五岁以下五分，空心米饮下，临卧白汤下。有癖块加阿魏（酒浸，研化）干漆。（炒，各七钱。）
鸡肝饼
五谷虫（瓦上焙干）　全蝎（各一两，去毒）　人参　龙胆草（各三钱）　谷精草（五钱）
为末，每用二分，将陈酒糟一撮，雄鸡肝一具，共捣成饼，放饭上蒸熟，以酒食之，轻者五六服，重者十服全愈。此方新安杨氏得自罗修远家，屡获奇效。如未应。更以五疳丸参之必效。
大芦荟丸
治疳虫蚀脊膂，身热羸瘦，十指生疮。频咬指甲。
芦荟　芜荑　青黛　槟榔　川黄连（各二钱）　胡黄连　使君子肉（各七钱半）　南木香（三钱半）　蝉蜕（二十四只）　麝香（少许）猪胆二枚，
取汁浸糕，丸如麻子大，量儿大小，米饮服之。
红花膏
红蓼花（一捆，煎汁去渣熬膏一碗）　阿魏　血竭（各三钱）　没药（五钱）　赤芍　当归　麝香（各一钱）
各药为末，入膏内搅匀，以青布照广狭摊贴患处。
秘方五疳丸
干蟾（一只，置新瓦上实以土炼存性）　连翘（微炒）　青皮　莪术　三棱　枳实（俱醋炒）　川黄连　胡黄连　芦荟　丹皮　白芜荑仁　桔梗（各二两）　茯苓　神曲（炒）　泽泻（炒）　白术（土炒，各三钱）　木香（一钱五分）
共为细末，用雄猪胆二枚，取汁和水跌丸，如豌豆大，每服一钱二分，米饮下。
郑补翁曰：余幼女病疳，两目几废，偶得此方，服之神光复现。余友汪宗玉子亦患此，肌肉瘦削，饮食大减，诸药无功，余以此授之，服一料而病去如扫。
程自闲曰：蟾蜍治疳，神妙不可言。夏月取沟渠中不跳不鸣，腹大多癞者一只，置瓮中，以粪蛆与食一书夜，将小袋盛放急流水内，浸去污秽，新瓦上焙干为末，入麝少许，揉饭为丸，麻子大，每服二三十丸。凡小儿无辜疳积，丁奚哺露，一服热退，二服渴除，三服泻痢止。吾乡有擅此利数世者，其方亦前人所备，偶为识出，因附以传。
汪宁士曰：疳症眼目不明，小便如米泔色者，用大雄鸡一只，杀取肝肺胆三件，入酒小半盅共捣，滤去渣，滚酒冲服，泻数次即愈。
大芜荑汤
治无辜疳。
黄柏　羌活　柴胡　防风　白术　茯苓　黄连　当归　麻黄根　山栀仁　炙甘草　大芜荑
腹痛  ***************************
小儿骤然腹痛，其症不同，有挟热者，其痛多缓，或一日数次，痛过一阵，则有时不痛，甚则面赤壮热烦躁，指迷汤（见胎寒）去桂、夏，加翘、芍、栀、连。有感寒挟食者，其痛多急，连绵少有停止，甚者或如刀刺，欲吐不吐，欲泻不泻，手足冷，面青或黑黯，亦宜前汤，或升消平胃散。有伤积者，时作时止，面黄目无睛光，或白睛，多贪睡，畏食，大便酸臭，亦宜升消平胃散，去羌、防、芎、苏，加吴茱萸、炒过黄连、木香、肉桂。有虫痛者，面㿠白，口中沫及清水出，闻煎炙食物香气则甚，宜煎苦练皮、使君子肉，送下牛黄琥珀丸，杀其虫则痛自止。
升消平胃散
苍术　厚朴　小川芎　香附　紫苏（各五分）　砂仁　藿香　白芷　陈皮　羌活　防风（各三分）　甘草（炙，二分）　麦芽（六分）　山楂（一钱）　姜（一片）
牛黄琥珀丸
牵牛（二两，麸炒香熟）　槟榔（一两）　朱砂（不拘多少，以红为度）
为末，空心糖汤服。
方事莘曰：此方追虫积如神，功在疏利，不伤脏腑。
小便  ***************************
小便有肥脂似膏，浮于小便之上，曰膏淋。先颤栗而后小便，曰冷淋。小便黄赤，涩痛而滴沥，曰热淋。心热之极，传于小肠，渗入于胞，为血淋。肾水结热，便则茎中痛，滴沥如砂石，痛引小腹，甚则令人昏闷，遍身有汗而后醒，曰石淋。凡此有冷者，金匮肾气汤，或指迷汤（见胎寒）加车前、牛膝。有热者，木通散（见胎热）加黄柏、石苇、海金沙。
小便闭塞不通，有三症：因冷湿乘虚入里者，五苓散（见目）加木香温之，或绢裹炒盐熨脐四傍。因暴热所逼，涩而不通者，五苓加灯心、车前。热逼而大便多痰癖者，紫霜丸。因膀胱不利为癃者，脏气虚，邪热壅塞，宣化不行，肚腹胀满，非涩非痛，亦用前药，或指迷汤、木通散消息之。若发热口干，或兼白浊，清心莲子饮治之。
尿床及遗溺不禁，皆先天脏冷所致，鸡肠散主之，指迷汤消息调之。
乳哺伤脾，尿白如米泔状，久则成疳，指迷汤去桂，加麦冬、滑石、灯心。
诸疝者，阴气内积，血泣成瘕，睾丸肿大吊痛，牵连脐下，至不可忍，指迷汤加川楝肉治之。
阴肿核肿者，内感外伤之气，停结不散，指迷汤，加黑牵牛、桃仁泥，服时入盐少许，外以牡蛎、干地龙为末，鸡子清调敷之。如无他症，但觉茎物通明，牡蛎一味，敷之甚效。
《金匮》肾气汤
茯苓　山萸　山药　丹皮　泽泻　牛膝　熟地　肉桂　附子　车前子
清心莲子饮
人参　黄芪　远志　茯苓　甘草　黄芩　车前子　地骨皮　石菖蒲　柴胡　薄荷　麦冬　莲肉
鲍殿一曰：生天门冬捣汁半盏服，能治淋血淋，痛不可忍，郁金煎汤半盏，捣韭菜汁半盏，空心热服，以糕压之，治血淋，三服即愈。
紫霜丸
疏利脏腑实热，亦治惊积痰癖食痫，温壮诸热。
代赭石（一两，烧醋淬，以裂为度）　赤石脂（七钱，同赭石捣末）　巴豆（三十粒，去油心）　杏仁（五十枚，去皮）
同捣三千杵，如硬则少加炼蜜，更捣丸，如粟米子大，密器盛固，每服二丸，乳汁下。若不应，更服二丸。
鸡肠散
鸡肠草（二两）　牡蛎（三钱）　茯苓　麦冬　龙骨（煅）　桑螵蛸（炙，各五钱）
为末，姜枣煎汤服，每次一钱。
一方无麦冬，有肉桂，不用鸡肠草，即以雄鸡腹内肠炙脆代之。
洪涵子曰：车前草捣汁，入蜜同熬，露一宿，清晨服之，治小便不禁神效。
叶秋林曰：初生儿七日不小便，用葱白三四寸，加人乳捣如泥，敷儿口内，即与吮乳，须臾自通。
血  ***************************
小儿饮食饥饱，脾胃内虚，不能克化，荣卫相冲，气逆而血妄行，或吐或衄，亟须调其寒热，疏其壅滞，黄芩、柏叶参症治之。若久而不愈，更服麦门冬饮子为当。
大便下血者，疳湿所伤，风邪自入，血郁不行，渗于肠中，时下时止，久则肌发萎黄，而虚症见矣。指迷汤去桂、夏，加阿胶、地榆治之，或服乌梅丸。及有粪后红者，时止时发，六一散（见麻疹）一料，加红曲三两治之。
小便出血者，心与小肠气逆，致热聚膀胱，而血渗入也，木通散或火府散治之。
黄苓汤
黄芩（为末，蜜丸芡实大，盐汤化服）
柏枝饮
柏枝　藕节
俱晒干为末，以鲜藕汁调下。
麦门冬饮子
五味子（十粒）　麦冬　黄芪（各一钱）
当归身　人参　生地（各五分）
汪静山曰：柏叶、石榴花为末，吹鼻治吐衄甚效。衄不止，水调白芨末，涂鼻上，并囟门立瘥。
火府散
木通　生地　甘草　黄芩
程未能曰：麦门冬去心，煎汤频服尽四两，治小便出血极佳。
乌梅丸
槐花（一两）　柿饼（五个，烧存性）
乌梅肉二两，蒸熟为丸，空心白汤服。
汗  ***************************
小儿盗汗，肌肉虚也。亦缘心气不足，津液不固，牡蛎散、团参汤主之。若泄泻自汗。　　遍身冷，脾胃大虚，参苓白术散（见吐泻）附子理中汤（见伤寒）俱可用。积症盗汗，亦脾冷所致，指迷汤。无故冷汗时出为惊汗，散惊汤（见惊）消息之。
牡蛎散
牡蛎　生地　黄芪　浮麦
团参汤
新罗人参　川当归（各一钱）　雄猪心（一枚，洗净切片
）　　新汲井水同煎，食前温服。
扑汗方
牡蛎粉　黄连　贝母（各五钱）　米粉（一升和敷）
汗癍方
蜜陀僧　白矾　甘松　三奈　白僵蚕（炒）　皂角刺　　肥皂同捶细，润擦之。
疸  ***************************
黄症多端，总不外湿热蕴结，如盒曲相似。治黄之法，总不外加减泻黄散为主。经云：脾苦湿，急食苦以燥之。故用黄连、茵陈之苦寒，以除湿热为君。肾欲坚，急食苦以坚之。故用黄柏之苦辛寒，强筋骨为臣。湿热成烦，以苦泻之，故黄芩、山栀之用，以止烦满为佐。湿淫于内，以淡泄之，故茯苓、泽泻之用，以利小便导湿为使。

卷十一  ——————————————————————————————————————————————————————————————————————————————————————————

疮疽杂症  ***************************
世间疖疥疮癣痈毒，唯小儿独多，岂其稚阳纯气，易与岁运火热之政相乘耶？抑不识不知，而寒温动定之乖其道耶？又有父母余毒所遗，为儿终身痼疾者，可不有以治之耶？因述经验治法为一卷。
五福化毒丹
治胎毒及痘后，头面生疮，眼目肿痛。
生地　熟地　天冬　麦冬（俱杵膏）　元参（各三两）　甘草　朴硝（煮，各二两）　青黛（一两五钱）
蜜丸芡实大，白汤服一丸。服此而发搐痰喘者，中气受伤，而变虚热也，急服五味异攻散。若手足厥冷，加姜、桂服之。
方鹿村曰：薛氏云，痈疽阴症及杂症，阳气脱陷，与寒气逼阳于外者，发热口干，烦躁作泻，投以姜、桂、附子之类，津液顿生，烦热顿退，其应如响。按此则以异功、姜、桂，治病后虚搐，诚非异事也。
加味解毒散
治天泡诸疮，发热作痛。
连翘　元参　升麻　羌活　白芍　当归　金银花　大力子　生地黄　黄芩　甘草　漏芦
九味解毒散
治一切热毒胎毒，发为疮疡，未溃作痛。
黄连　连翘　漏芦　白芷　当归　防风　甘草　炒栀子　金银花
复元活血汤
治从高坠下，恶血流于胁肋，疼痛不止。
大黄（一两）　柴胡（五钱）　当归（三钱）　栝蒌仁　甘草（各二钱）　穿山甲　红花（各一钱）　桃仁（五十个）
为末，每服三钱，酒煎热饮。
程葭陆曰：出血后，瘀血入肺，面黑喘促者，用人参五钱，苏木一两，煎服即瘥。
恶疮毒肿神方
花粉　赤芍　白芷　贝母　甘草节　乳香（各一钱）　归尾　陈皮（各一钱五分）　金银花（三钱）　皂角刺　防风（各七分）　没药（五分）　穿山甲（照患处取用三大片，酒煮酥炙）　酒（三蛊，煎盅半）
患在背腧，皂角刺为君。在腹胁，白芷为君。在四肢，金银花为君，在胸次，加栝蒌仁。如系疔疮，加紫河车草。（疮热大四两势小二两）。体虚者，加黄芪。
凡诸疮在上者饱服，在下者饥服。若善饮者，眼药后再饮数杯，睡一觉，痛止疮愈。
大黄活命丹
治天时疫病。
锦纹大黄（半斤）　直僵蚕（去头脚，炒，四两）　白芷（二两）
为末，姜汁丸，弹子大，朱砂、雄黄各一两为衣，冷水化下，汗出即愈。
方二如曰疫病传染，惨毒可怜，但服此方，有如神护。读凤雏是书者，愿得广为流布，亦即天地之心也。
神效散
治杨梅疳疮，鱼口便毒，不拘新久，七剂全瘳。
金银花　归尾（各二钱）　紫草　木通　苦参　蝉蜕　白芷　皂角刺　川牛膝（各一钱）　红花（三分）　甘草　川乌（各三分）
上白潮润土茯苓六两，洗净打碎和药，用水六碗，煎至三碗，早、中、晚各服一碗。
疮在下部，先药后饭，疮在上部，先饭后药。凡服药日，必食建猪肉，熟米饭，饮好酒四五杯，使药力宣畅，其疮易愈。忌食猪首、肝、肠、牛、羊、驴肉、鸡、鹅、辛辣之物。
一方：并忌盐、酱、茶、醋、鱼、虾、鸭卵。土茯苓煨肉食妙，煎汤代茶亦妙。
三七化毒丹
服前药未愈者，更服此丸立效。
荆芥　防风　乳香　没药　僵蚕　全蝎　蜈蚣　穿山甲　三七叶（酒洗，各五钱）　朱砂　雄黄（各三钱）
为末，陈米粉打糊跌丸，绿豆大，朱砂为衣，每服三分，黄酒下。
程六谦曰：杨梅为父母遗毒，秘方甚夥，然末有如此二药之得心应手者。予业医数世，枕中玄奥，尽为凤雏流传矣，奈何。
洪宝丹
治唇舌伤损，或耳鼻伤亦效。
花粉（三两）　姜黄　白芷　赤石脂（各一两）
茶汤调敷。
没药散
治伤损止血定痛。
风化灰　定粉（各一两）　枯白矾（三钱，另研）　乳香　没药（各五分，另研）
为末调搽。
白蒺藜散
治刀伤人咬狗咬，及跌打损伤俱效。
松香（透明者，化开倾地上候冷用）　黄丹（各一两）白蒺藜（炒）　白藓皮（炒，各五钱）
为末，先将冷粥洗过患处敷上，以◇片扎之，如已作脓血，鲜肉汤洗之。
接骨散
硼砂（一钱五分）　水粉　当归（各一钱）
为末，先将跌损碎骨整顿后，以苏木汤调此，作二次服之。
又方
巴豆（去油净，一粒）　半夏（一个）　淮安土鳖（一个）
共捣为小丸，生酒送下，重者全服，轻者半服。
又方
土鳖（一个）　雄黄　朱砂（各一分）　乳香　没药（各六厘）　麝香（三厘）
共研细末，小瓷罐盛，勿泄气。凡遇跌打垂死者，但能入药即苏，自五厘起至一分五厘止，量人大小，酒调服之。不能服者灌之。善酒者，服药后照量与醉，厚被覆之，睡醒则肿消痛止矣。人小不可多服。凡用土鳖，不拘多少，将好烧酒浸死晒干。
又方
土鳖（煅存性）　半夏（炒）　归尾　乳香　没药（俱去油）　巴霜（另研净）　血竭　白硼砂
烧酒为丸，每重一分，用酒磨服，尽醉出汗为度。
叶西友曰：接骨藤去叶，并粗硬者捣烂，和生酒糟炒熟敷上，痛即止，断即续。如只面目跌扑青肿者，半夏磨汁，涂之立消。
胜金丹
治肌肤伤损青肿。
黄茄（极大者一枚，切如指厚片，新瓦上焙干，为末，临卧酒调服二钱，一夜消尽无痕）
程涵远曰：跌时瘀血在内烦闷者，以热酒调服蒲黄末二钱立安。
本事内消散
生地（研如泥）　木香（为细末）
以地黄随肿大小摊纸上，加木香末一层，复上地黄一层贴之，三五度即愈。
乳香定痛散
治伤损，及一切疮疡溃烂疼痛皆效。
乳香　没药（各五钱）　滑石（一两）　冰片（一钱）
共为末敷之。
斑蝥夺命丹
治疯狗咬。
斑蝥　红娘子（各七个，去翅足头）　　糯米三合，先炒黄色，入二味同炒透，去米研为细末，加滑石二钱，以好酒空心送下，二三日服有血行，五六日服有鱼冻行，七日不治。如服过痛不止，再服之。
仍痛不止，服绿豆粉清之。忌食油盐。
又方
斑蝥（七个，去头足）　杏仁（四十九粒）　大黄（五钱）　白芷（三分）　甘草（三分）
为末，先用葱白汤洗净疮口，再用蜜和药敷之。
玉珍散
治同前。
南星　防风（等分为末调敷）
郝克裕曰：犬伤后，忽遇风寒头痛，角弓反张者，温酒调下。若牙关紧急，童便调下。二药似觉无奇，然垂死皆能取效。
六谦曰：有蛇蝎蜈蚣咬者，贝母末酒调服。或蒜片灸痛处极佳。有蜘蛛咬者，羊乳饮之。有蝼蛄咬者，石灰调醋涂之。有蜥蜴咬者，青麻心捣汁涂之。
有蚯蚓呵者，阴囊肿胀，甚者须眉脱落，如大麻疯，入夜则遍身闻蚯蚓之声，只浓煎盐汤浸洗即愈。有蚁螫者，雄黄一钱，麝香五分，麻油调敷。有蜂螫者，生芋梗调涂。
王叔夏曰：疯犬毒蛇咬者，人粪涂之妙，狗咬时，急令人寻顶中黄发一根拔去，将热牛粪涂患处亦佳。若一时难得，即将牛牵至高坡，令上下三四十次，必然遗矣。
汪耀东曰：蜈蚣咬者，桑树汁涂，或独蒜擦之，或草纸烟熏之俱妙。又有人相斗时，口咬指头欲断，用栎漆树叶，生捣去筋，加津唾润透搽上，软绢包护自瘥。
程师恪曰：白矾成块者，端午晒一日为末，水调涂，各种虫咬极效。
绛袍散
治刀伤。
五倍子　真降香（各二钱，为末，敷上即完）
冰黄散
治小儿赤瘤，刺去瘤头赤晕，恶血毒汁。
上硝（五钱）　大黄（一钱）
为末，新汲井水调涂。
豆豉饼
治疮疡肿痛，或硬而不溃，或溃而不敛，及一切顽疮毒疖。
江西豆豉（为末，津唾调成饼，厚如三四钱，置患处，以艾◇饼上，灸之，未成者即消，已成者能逐去余毒）
神效当归膏
生地　当归　黄蜡（各一两）　麻油（六两）　　将归、地入油内，煎好去渣，下蜡溶化，候温搅匀。
铁箍散
芙蓉叶　大黄　黄柏　白芷　五倍子
一切肿毒恶疮，以此调搽四围，则毒易攻溃。
猪蹄汤
去瘀肉，润疮口。
白芷　黄芩　当归　赤芍　羌活　甘草　露蜂房（各五钱）
猪蹄一只，煮熟去油渣，入前药煎数沸，去渣温洗，随用膏药贴之，或敷他药。
敷肿毒方
干蟾（一枚，新瓦炙）　陈人中白　陈米分（各五钱）　五倍子（四钱）　乳香　没药（各三钱）
俱用新瓦炙透为末，蜜调敷之。
内消散
治诸般肿毒发背，对口恶疮俱效。
飞罗面（炒存性）　牙皂（煅）　没药　朱砂　雄黄　百草霜　巴豆（去油）　儿茶（各一钱）　巴豆壳（煅，七分）
为末，置舌上，冷水服之，泻二三次，五岁后用三分，幼者止一分。
犀角丸
治痈肿，肠痈、乳痈、发背，一切恶疮肿毒，服之消化为水。
犀角屑（一钱二分）　黄芩　防风　人参　栀子（炒）　当归　黄芪　黄连　干蓝　蓼实　甘草（各四分）　升麻　大黄（各五分）　巴霜（二十四瓣）
捣筛蜜和，更捣三千杵，丸如梧子大，空心米饮下三丸至五丸，以利为度，不利投以热饮，如利以冷浆水冷粥止之，未瘥再服，以意量之。大约下至黄水或肿轻皮皱，即是消候。
软疖方
萆麻子　松香（各二两，同捣膏贴患处）
汪湘芷曰：铜绿研细，入桕油熬化，布片作膏贴之亦妙。　　吴一如曰：小儿夏秋间，每多热疖，以土辣茱萸为末，香油调敷，极佳。
蟾酥丸
蟾酥（酒化）　雄黄（各二钱）　朱砂（三钱）　蜗牛（二十一个）　枯矾　铜绿　乳香　没药　寒水石（煅透）　胆矾　麝香（各一钱）　轻粉（五分）
各为末，先将蜗牛研，烂入蟾酥同研稠粘，方入各药，同研极匀，丸如绿豆大，每服三丸。用葱白五寸，口内嚼烂，吐于手心，男左女右，捺褊裹药在内，以无灰酒一盅送下，厚被覆之，如人行五六里许，汗出则病退。甚者更进一服，自无不瘥。
程潜庵曰，此方治疔疮、发背、脑疽、乳痈、附骨、臀腿等一切恶症，麻木不痛，或呕吐昏愦者，服此则不痛者转痛，痛甚者即止，昏愦者即醒，呕吐者自解，未成者即消，已成者即溃。有回生起死之功，为外科秘宝。
合时须五月五日中午，在净室中，不令妇人鸡犬闻见更佳。
郑依翘曰：敷痈疽恶疮法，于清明日取蝌蚪，用大毛竹筒，两头留节，节上开一小孔，装蝌蚪入内，更下朱砂一两五钱，雄黄五钱，麝香五分，外以桐油灰封极密，浸厕中三七日开取汁，并砂、黄、麝研细，入瓷罐收贮，用时将新笔涂之。
生肌散
乳香　没药　龙骨　黄丹　全蝎　海螵蛸（各三钱）　赤石脂（四钱）　轻粉（一钱五分）
玉蟾生肌散
疮毒已去，肉败未能生新，糁前药疮口如故，用此方速效如神。
癞蟾（一枚，用轻粉三钱装入腹内，线缝其口，扎缚成团，以枣肉捣烂包蟾在内，裹以熟黄泥包固炭火烧一昼夜，去泥，枣为细末，每一钱加乳香、没药、黄丹、海螵蛸、雄鸡肫皮各三分，研极细，将疮口洗净敷之）
潘汝咸曰：冬瓜叶烘干，研细末，搽多年疮口不干立效。又法：五倍子一枚，挖一小孔，入儿茶塞满，对纸数层，加湿面包固，火内煅透，去纸面，加冰片少许，研细搽之亦效。
漏芦汤
治一切恶疮毒肿，丹瘤瘰疬，丁肿鱼睛，五发瘭疽，初觉一二日，便如伤寒，头痛烦渴，拘急恶寒，肢体疼痛，四肢沉重，恍惚闷乱，坐卧不宁，皮肤壮热，大便闭涩，小便赤黄，并宜服之，惟妇人怀孕不可。
漏芦　白蔹　黄芩　升麻　赤芍　朴硝　甘草（炙）　麻黄（去节）　枳实（麸炒，各一两）　大黄（二两）
为末，水煎空心热服，小儿每次一钱，大人三钱。
偷刀散
治便毒未成者内消，已成者脓从大便下。
大黄　白芷（各二钱）　穿山甲（一钱）
为末，作二次空心酒送下。
太乙膏
生地　元参　白芷　当归　赤芍　肉桂　大黄（各一两）　黄丹（飞净，十二两，不入油浸）
麻油二斤，将七药同浸，春夏一日，秋冬二日，文武火熬，槐柳条搅至油粘手，渣枯黑，住火候冷，以棕皮滤去渣，复熬至油滴水成珠取起，再下黄丹，不住手搅成膏，入丸器收贮。用时先将疮肿温水洗净，软绵拭干，绢片摊贴。又可捏成丸子，治各病照引服之。
气血不通，温酒下。
风赤火眼，栀子汤下，外贴太阳穴。
咳嗽喉闭喉风，用新绵包放口中，噙化服之。
跌打损伤，陈皮汤服，外贴患处。
腰膝痛，淡盐汤下，外贴患处。
吐血，用蛤粉为衣，桑皮汤下。
瘰疬肷疮，温酒下，外以盐汤洗过贴。
脓疥诸疮，用麻油煎滚，取少许熔化，和膏涂之。
虎犬蛇蝎汤火刀伤酒下，外贴。
杨梅疮毒溃烂者，贴之极效。
大人发背，及远年流注，冷水下。
女人赤白带，当归酒下，经水不通，甘草汤下。
神效千捶膏
小儿一切无名肿毒，贴上止痛内消，加麝香少许贴脐上，立止泄泻。　　松香（一斤，熔化滤净下水钢中，多使人抽拔，至白色莹亮，待干研末）　木鳖子（去壳）　杏仁（泡去皮尖）　萆麻子（去壳）　大枫子（去壳，各半斤）　铜绿（另研）　蛇床子　穿山甲（锉碎炒）　樟脑（另研）　胆南星　白芷　面粉　半夏（各二两）　川乌　甘草节　草乌（各一两）　五倍子　闹杨花　红芽大戟　金线重楼　乳香　没药（二味另研）　孩儿茶　血竭　轻粉　雄黄（各五钱）　龙骨　青竹蛇　山慈菇　甘遂（各四钱）　白花蛇（小半条）　僵蚕　麝香（另研，各一钱二分）　蜈蚣（六条）　癞虾蟆（半个）　全蝎　阿魏　莪术　三棱（各二钱五分）　　葱汁、姜汁、柏油、桐油等分制净，将各药研细筛过，入油汁拌匀，放臼内杵三千下，令稠润成膏，如干渐加油汁，摊布贴之，不可见火。如日久放干，以温水煅开摊上，略烘柔软贴之。
瘰疬丸方：
夏枯草（半斤）　元参　青盐（煅，各五两）　生地（酒洗）　海藻　海粉　花粉　贝母　白蔹　川大黄（酒蒸）　薄荷　连翘　桔梗　当归（酒洗）　枳壳（麸炒）　焰硝　甘草（各一两）　　酒糊跌丸，绿豆大，食后、临卧白汤服百余丸，服后低枕卧一时。未溃者内消，已溃者易愈，外贴太乙膏收口。
又煎方
当归　黄芪　连翘（各八分）　贝母　金银花　苡仁　花粉（各一钱）　陈皮　白芷　海藻（各七分）　桔梗（六分）　甘草节（三分）　　气实者，加青皮四分。气虚者，加人参五分。女子，加制香附七分。
汪有章曰：服此方三日后，服羊角散一剂极佳。其法用羊角数对，威灵仙四两，放罐内煮一日，待角软，取出切片，新瓦上炒至油烟起为度，研细，加木香一钱，白芥子二钱，蜜丸如碎芥子大，每服一钱，槟榔汤下，或夏枯草汤亦可。服后七日，大便下黑羊矢，小便下黑水，则病去，未下再服之。切忌生冷煎炙食物。
许彦修曰：萆麻子四十九粒，去净壳油，用绵纸裹，作捻子七条，以鸡子七枚，打开小孔插入，将纸封固，放饭上蒸熟，去捻，每日空心食一枚，食尽则疮绽脓出而愈，不必外贴膏药。
潜庵曰：初起痰核，用南星捣烂，滴醋调敷即愈。若将成瘰疬，用江西淡豆豉每岁一粒，酒浸涨，加麝少许为丸，临卧酒送下，亦瘥。若成脓日久，用夏枯草六两，煎浓汤服，或煎膏服，或更以膏涂患处。内服十全大补汤，或服前煎方，加远志尤善。夏枯草为瘰疬圣药，有便贫民，不可不广为流布。
金疮膏药
生猪油（四两）　芸香　樟脑（各二两）　白芨（炒一两）　儿茶　轻粉　乳香　没药（各一钱）
各另为细末，将油熬化，放入白芨、芸香，次入樟脑，取起候冷，再入乳、没、儿茶，冷极方下轻粉成膏。凡遇创时，血流未止，即便敷上扎定，微疼片时即愈。
潜庵曰此方治跌扑刀剪所伤神效，肷疮、湿疮破者，亦无不妙应，惟不能久留，须用现合。
王介庭曰：金疮血出不止，用原蚕蛾炒熟为末敷之，或半夏亦可。
张方臣曰：降香节四两，五倍子四两，真山漆五钱，为末敷之，或松香、头发灰、栎漆花，等分敷之亦效。
程位三曰：鲜蟹壳放屋上，露一宿，焙干为末，酒服一二钱，醉饮熟睡即瘥。端午日取韭菜与风化石灰捣成饼，贴壁上阴干为末，传之亦效。　　夏桓又曰：风化石灰、血见愁、马齿苋、旱莲草、韭菜了，端午日捣成饼，阴干为末，能接断指。
杨淇益曰：芙蓉叶阴干，去筋揉细，敷患处，断指即续，刀口即封。
天蛇头方：
雄黄（五分）　面粉（一分）　麝香（三厘）
酒调敷。
程未能曰：鲜田鸡皮剥下，包裹一昼夜即瘥。如冬月从桑树下觅之可得。
吴楚源曰：有横弦者，取二三寸鲜鲫一尾，不用洗切，同鲜山药一段，捣如泥敷。
方耘夫曰：有鳝◇头者，茅根炙脆为末，香油调敷妙。又法：黄泥二分，盐一分，捶成饼，煅为末，香油调敷亦妙。
汪怀牧曰：有蛇咬指头者，发击患处，清茶洗之，以白芷四钱，鸭绿胆矾一钱，为末糁上自愈。
血风疮方
大枫子肉（三钱）　蛇床子（二钱五分）　硫黄（一钱五分）　雄黄　轻粉（各三分）　寒水石　樟脑（各四分）
腊猪油调搽，治癣亦妙。
肺风疮方
白芷　防风　荆芥　轻粉　白附子（各一两）　雄黄　白蔹　细辛　甘松　山奈　樟脑　白蒺藜（各五钱）　儿茶（三钱）　牙皂（六钱）
同官肥皂捶极细，每辰擦洗。有雀斑加鹰粪一两，淘去沙。鼻准红，加大枫子肉，另研金星凤尾草各五钱。
疔疮方
硼砂　硇砂　皂矾（绿色明亮者）　食盐（等分）
捣成粗末，铁杓内炒化为水搅干，炒至柳绿色为度，研细入瓶封固。用时将银簪挑见生血，蘸药点入，以面糊摊小膏护贴之。
吴兰持曰：毒盛者，挑至骨亦无生血，二三日即死，治之无功。然挑后以父母兄弟子侄至亲人刺血少许，滴入点上件药，亦有得生者。
汪虞升曰：菊花或叶捣汁，冲酒服，即以渣加盐少许，敷牛毒、疔疮、水疔疮，最效。
疳疮方
乳香　没药　儿茶　血竭　龙骨（煅）　象牙　海螵蛸（各五分）　冰片（一分）　麝香（五厘）
为末，米泔水洗过擦之，外服龙胆泻肝汤一二剂。
又方
寒水石（煅，三钱）　轻粉（一钱）　朱砂（六分）　片脑（分半）　　煎地骨皮汤熏洗阴干，以此药为末糁上。
又方
面粉　轻粉（各三钱）
研末，和银朱五厘，复研如面，临用每一钱加冰片二分，复研，以猪油调敷之，日二次。
方稚子曰：黄蜡、轻粉各一钱五分，香油五钱，熬膏敷之亦妙。二法须先以泔水煅温洗净。
龙胆泻肝汤
人参　麦冬　黄芩　黄连　炒栀　甘草　柴胡　知母　天冬　五味子
汤泡疮方
大黄　白蔹　刘寄奴　　等分为末，先用香油擦患处，然后敷之，七日全愈。
郑芳贻曰：石膏为细末，生桐油调膏敷上，热平痛止，不损肌肤，甚妙。又大黄为末，鸡子清调敷亦佳。　　马子房曰：猫天灵盖烧灰存性，研细，香油调搽，痛止疮灭，未出毛小鼠香油内浸透，将油擦之，或鲜蚌蚬带肉烧灰为末，香油敷之亦好。
臁疮方
水粉　水银（各二钱五分）　大枫子肉（去油，五分）　卢甘石（七分半）　轻粉（六分）　冰片（二分）　萆麻子（去壳稍蒸，三分半）
为末，研死水银，烛油调膏，油纸摊贴，先以甘草或茶煎洗。
又方
蚯蚓粪（煅）　白锡灰（炼）　枯矾
为末，生桐油调油纸贴。
克裕曰：此方：治血风疮亦效。
又方
无名异（一两）　轻粉（四钱）
为末，桐油调好，将油纸缝袋装之。用时先以川椒槐条煎水洗净贴上，三日一换。
又方
定粉（一钱）　珍珠　轻粉（各五分）　冰片（一分）
黄蜡熔为隔纸膏。
又方：
杏仁（炒黑）　松香（同研如泥敷之）
涵远曰：治黄水疮亦效　　程振庵曰：桐油煎豆腐贴，能止痛，生芝麻捣烂贴，能长肉收口。
疥疮一扫光方
水银（一钱五分）　乳香　没药　硫黄　樟脑　花椒（各五分）　蛇床子（炒，二钱五分）　大枫子（净肉，五钱）　烛油调敷。
又方
硫黄　雄黄　花椒　大枫子肉（各一钱）　蛇床子　苦参　芜荑　枯矾（各二钱）　樟脑　轻粉（各四分）
醋调，布包擦患处。
汪远期曰：此方治头疮、漆疮、火丹，及妇人阴蚀疮、无名肿毒，皆效。
又方
枯矾（五钱）　硫黄　槟榔（各二钱）　水银（一钱）
葱椒煎水洗，桐油调敷。
又方
大枫子肉　全蝎　白芷　枯白矾　水银　樟脑　轻粉
又方
木鳖子　蛇床子　大枫子　轻粉　雄黄　水银　花椒　　油核桃同研，桕油调敷。
葭陆曰：浑身疮疥，经年不瘥，以槐树头煎浓汤洗浴，松香一味，研细敷之极佳。
脓窠疮
防风（五钱）　苦参　大枫子肉（各三钱五分）
真香油二酒杯，鸡子黄二枚和匀，将药入油内，微火熬枯，如败絮样，用绢滤去渣，再以樟脑一钱五分，槟榔、雄黄各五分，川椒三分，同为末，入油和匀，另用防风、荆芥、苦参、苍术、葱椒，煎水洗敷。
吴镜秋曰：豆腐一块，中挖小穴，纳入硫黄，水煮以腐色黄透为度，外用雄槟榔一枚，同为末，点之立愈。
汪峤林曰：红枣去核，葱白去须叶，捣烂煎汤，乘热熏之，少冷即洗，洗久即不痛，痛止则掏去皮，洗去脓，一日即结盖而愈。未愈以硫黄、槟榔末点之。
肥疮黄水疮
苦参（一两）　黄柏　黄丹（各五钱）　枯矾（四钱）花椒（三钱）
为末，疮湿则干敷，疮干则麻油调敷。
坐板疮
萝卜子种（三钱）　轻粉（一钱）　冰片（半分）　杏仁（四十九粒）
为末，擦疮口上，一日即愈。
癣疮
硫黄　明矾　川花椒
等分碾细，用牛舌草根捣烂和匀，麻布包成团子，先以穿山甲刮破疮皮，徐以药团磨擦，日三五次。
又方
生半夏　胆矾　　等分碾细，生姜蘸而擦之，轻者即愈，重者必用前方。
吴彤有曰：浑身风癣者，皂角煎汤，日洗三四次，半月全愈。
耳冻疮
白蔹（一两）　黄柏（炒黑，五钱）
冻疮
黄犬粪（露天久者变成白色，煅用）　陈石灰　　等分为末，麻油调敷。
陈远公曰：冻未成疮，荆芥汤洗之妙。已成疮，鲜山药捣汁涂之，或鲜橘皮烘热熨之亦妙。
头上肥疮
黄丹　黄柏　松香（各五钱）
猪油四两，同捣烂，纸裹成条，点烧滴取热油，擦疮上即愈。如痒甚以飞矾少许糁之。
张特英曰：此方治脓窠亦妙。
又方
猪骨髓（一两）　轻粉（二钱）
又方
雄黄末　水银　雄猪油（各二钱）
先将油一半，入雄黄研为膏，入水银又研，次将油一半，在瓷瓢内煎滚，倾入同研，令水银死，以汤洗去疮壳，于赤肉上薄薄搽之，次日如汤泡样，又次日即结痂而愈。痂落皮赤，生姜擦之，则发易生。
特英曰：头癣终年不愈，敷此极佳。
振庵曰，有癞痢者，刮碎洗净，用木枣口中嚼碎敷上，青布包之，二日后揭换，三次即愈。
室女阴户外疮方
黄柏　儿茶　白薇（炒）　铅粉（炒）　蚯蚓（炒）　乳香　樟脑（各三钱）　轻粉　冰片（各五分）　麝香（三分）
为末，醋调敷。
又煎方
当归　白芍　茯苓　炒栀　柴胡　楝树根
有痒痛者，服此一二剂。
有痰，加白芥子。
有火，加黄芩。
有寒，加肉桂。
阴户内虫方
当归　白芍　炒栀　甘草　泽泻　茯苓　白术　陈皮
水煎温服。外用鸡肝一副，多刺小眼，塞户中，使虫爬入，三次全瘳。
足指内疮方
黄丹（一两）　枯矾（四钱）　细辛（三钱）　白芷（二钱）　藁本（五钱）
为末糁上。
湿疮方
轻粉　韶粉（各二钱）　百草霜　乳香　没药（各五分）　　桐油调作隔纸膏贴。
足缝烂湿方
陈石灰　赤石脂　面粉　轻粉（各二钱）　冰片（一分）　　为末糁上。
通利湿气丸方
沉香　木香　丁香（各另研，二钱）　巴霜　陈皮（洗）　青皮（醋炒）　莪术（炒）　乌梅肉（焙干）　黄连　槟榔（各五钱）
将巴霜醋浸一时煮干，皮纸重碾去油，和各药研细，米糊丸，黍米大，每用温白汤下三五丸。
湿气神应膏
半夏　川椒　枳壳　头垢　男子发（各一两）　穿山甲（二两）　槐条（一段）　麻油（八斤，共七药熬汁去渣下）　黄丹（四斤，成膏再入）　甘松末　黄柏末　天麻子泥（各一两）　苏合香油（二两，冷定入）　乳香　没药　血竭　儿茶（各二两）　麝香（八钱）
未能曰：淮阴卑湿，民多粗腿，偶得一法，治之甚效。用空心柳树中屑，取出筛细，入锅内炒热，以臭泔水洒湿又炒，加面少许拌匀，趁热取起敷腿上，候水出再炒敷，数次自愈。
大麻疯方
大枫子（一斤，去壳，苍术、陈茶各二两，同入新砂锅内，煮去油，换水又煮，屡煮屡换，至苍术手捻如面糊为度。除去苍术茶叶，将枫子肉上衣剥尽晒干）
防风　荆芥　川杜仲（盐水炒去丝，三钱）　小胡麻（即益母草子，去灰土，炒至口开，各十二两）　苦参　白蒺藜（炒过。捣去刺净，各十两）　炒栀　连翘（去心炒，各二两）　川黄连　川牛膝（各五钱）　真川芎（一两五钱）
为末，老米糊丸，绿豆大，初服早、中、晚三次，陈茶送下二钱，一月后早、晚服二次。
其消候从上至下为顺，未愈，再服一二料。
血脉不通，加当归、生地、枳壳各二两。
遍身烂疮，加苍术、桑皮各二两。
遍身黄癣，加黄柏、川羌活各二两。
遍身肉痛，加乳香、没药各六钱。
遍身红块，加苏木、红花各一两。
遍身白块，加白术一两，当归身二两。
口眼歪斜，加犀角二两，朱砂六钱，炒栀子四两。
眼中泪甚，加栀子三两，川连五两，京子二两五钱。
眼中胀痛，加羚羊角、木贼草各一两，甘菊花三两。
鼻中出血，加连翘五两，黄柏二两，川黄连五钱。
皮肤破裂，加黄柏五两，牛膝四两，外做隔纸膏贴之。
脚肿过甚，加川木瓜、防风各三两，牛膝五两，归尾二两。
手足挛蜷，加葳灵仙五两，续断二两，破故纸一两。
面部黑滞，加归尾、白附子（童便浸炒）各二两。
面部红紫，加白芷三两，桃仁二两。
面无血色，加白术三两，当归身、干地黄各二两。
又煎方
治四肢筋骨疼痛。
当归　地黄　茯苓　黄芩　川芎　柴胡　独活　苡仁　白芍　桔梗　生姜　葱白　　手挛足蜷，加风梢蛇三分，琥珀一分，麝香、冰片各半分，为末冲服。
声哑，加黄连、黄柏、黄芪、灯心、菊花根、龙胆草。
面上起灰白癞疮，用轻粉、冰片、芝麻炒焦敷之。如不退，加血竭、儿茶。
牙露唇吊，眼歪面笑，加犀角、羚羊角各五钱，蔓荆子二两，于丸方内煎剂中亦减少用之。
叶锡侯曰：以上诸疮外，有曰漏者，炼熟松脂末，并发灰、黄丹填敷之。有曰瘭者，卒得赤烂疼痛，牛粪烧灰，研敷之。有曰鱼脐者，疮头黑深，破之黄水出，四畔浮浆，蛇蜕烧灰，存性细研，鸡子清调敷之。有曰蠼螋者，燕窠土研细，猪脂调敷之。有曰白秃者，鲜鲫一尾，重三四两者，去肠肚，以乱发填满，湿纸裹烧存性，入雄黄少许，麻油调敷之。有曰炼银者，眉丛中生，以穿山甲前膊鳞，炙焦为末，少入轻粉，麻油调敷之。有曰天泡者，蚯蚓粪为末，香油调敷，或蛇含草捣敷亦佳。有曰漆者，生蟹黄搽患处，或杉木劈片，煎水洗之。
程退夫曰：诸疮有疮口翻花者，藜芦为末，猪脂调敷突处。又有疮内生蛆者，皂矾煅为末糁之。
鹤膝风
陈石灰　芙蓉叶　生姜　菖蒲
为末杵成块，分作药膏贴患处，三次即愈。
又方
苎麻根（三两，捣烂）　建猪脑子（二个）　乳香　没药（各二钱）
和匀敷之。
江霈思曰：有膝痛砑子骨痛者，肿者，以真蕲艾半斤，煎水熏洗数次自瘥。
绣球风
蕲艾　川椒　吴萸　明矾　食盐
煎汤熏洗。
又方：
五倍子（微火煅脆研）　儿茶（研）　　等分为末，有水者干糁，无水燥痒者，醋调涂之。　　鲍殿一曰：有鹅掌风者，鹅卵石一块，烧红放烘炉灰火中，以皂角为粗末，烧烟熏之，或桐油擦患处，柏枝叶烧烟熏之。或蜜陀僧为末，生桐子肉捣如泥，和成膏敷之，灯火上熏极痒，布包过夜去之。　　又曰：有破伤风者，班鸠血下酒，立愈。出血不止，当归末敷之。又丹溪法，治破伤风血凝心，及针入肉游走者，寒水石为末涂之，其痛立止。针入肉不出者，白梅水研烂，调象牙末出之，或腊蝼蛄捶烂涂出之。鱼刺入肉，吴茱萸嚼烂涂出之。　　竹刺入肉，牛膝或生栗嚼烂涂出之。　　又曰：有诸骨鲠喉间，犬涎可下，或凤仙子捣碎为末，水调服之。若谷芒鲠者，鹅涎下之。　　又曰：小儿失脚落水，或误服金屑末，而忽然死去者，活鸡血灌之可苏。
木通散　荆芥穗汤（以上见卷一）
吹喉散　玉锁匙　细辛散　乌鱼散　青液散　口糜散　龙骨散　安脐散
星附膏（以上见卷二）
荆防败毒散　白芷升麻汤　大连翘饮　立马回疔丹　加减鼠粘子汤　玉红膏　生肌散　金华散　拔毒膏　吹口丹　三仙散　麝矾散（以上见卷六）
防风通圣散　加减通圣散　内托散　消毒汤　儿茶散　独枣丹　神黄散　碧雪　外消散　破伤风膏　三解散（以上见卷七）

卷十二  ——————————————————————————————————————————————————————————————————————————————————————————

痘家应用药性（杂症附）  ***************************
发明于各卷方论者，一语不载；君主于各症专方者，一味不收。读全书自易通晓。
升麻（味苦甘，气平微寒，味薄气厚，浮而升阳也）
阳明经药。阳明主肌肉，欲痘之出，必使肌肉疏通，送毒出尽，方免于患。故一发宜用，每用五分，至一二钱，直至热退毒尽方止，不可拘泥俗说。惟汗多者减之，恐表虚也。七日后，泻不止者，亦炒黑用之。
解百毒，杀精鬼，辟疫瘴，止喉疼，兼治头痛、齿痛、鼻衄、口疮。
葛根（味甘气平，性轻而浮阳也）
阳明经药，能解肌热，止烦渴，开提胃气，与升麻同功。惟忌虚症初出，有汗不可再用，二朝无汗，亦可少用。
止呕吐、头痛，散血痢、郁火。
前胡（味苦气微寒）
解内外蓄热，去痰涎。凡七日内有热者，加用不可缺。
主心腹结气，治时气发热，风寒、咳嗽，喘满。
柴胡（味苦气平微寒，气味俱轻阳也）
引清气，行阳道。
主伤寒疟疾，寒热往来，呕吐胁痛，口苦耳聋，目赤头痛，痰实结胸，五疳羸热。
紫苏（味辛甘气温）
解肌发表，人虚少毒者宜之。古方以参苏饮，治虚痘发热是也，痘出即止。
治心腹胀满，开胃下食。
麻黄（味苦甘气温，气味俱薄阳也）
发散风寒，泄卫实，去荣中寒，善走皮毛，通孔窍。凡毒盛喘满，身热燎人，欲出不出者，宜暂用一二钱。有坏症，七八日无浆，可用四五钱，加附子一二片，黄柏四五分，酒煎与服，令出臭汗。变烂痘得生，欲行此法，必其人能食神清，天庭上有生意方可，否则不宜。取陈久者去根节，酒蜜各半浸透，晒干微炒。
羌活（味苦气温，气味俱薄阳也）
独活（味苦辛甘气温，气味俱轻阳也）
主周身骨节，散寒邪，驱热毒，腰痛头痛，壮热憎寒，宜用不可缺，见点后去之。
羌活气雄，其用广，独活气细，故专为足少阴引经。
防风（味甘辛气温，阳也）
泻肺实，散头目滞气，除上焦风邪，解痘后余症，每用三四分，多则损人元气，出不匀者加之。灌脓时，亦可佐黄芪同用，手足疮不起，与白芍、桂枝同用，疮太湿亦用之，为风能胜湿也。
荆芥（味辛苦气温）
辟邪气，利咽喉，清上焦火邪，止血热作痒，痘出不透快者用之，灌脓时不宜，每三五分，多亦伤气。
散初发肿毒，破疮疡结聚。
白芷（味辛气温，气味俱轻阳也）
治身热头痛，善行浆，予治痘常用行浆药，又能止痒，浆足去之，痘后痈毒亦宜。
排脓止痛，内托生肌，诸疮圣药，又目痒目泪，面瘢鼻塞，眉痛齿痛，一切皆良。
桔梗（味苦辛，气微温，味厚气轻，阳中之阴）
开提气道，善理咽喉，始终宜用，惟呕吐气逆者缺之。
清肺热，治痈痿，通肠结，祛鼻塞。
甘草（味甘气平，生寒熟温，阳也）
生能解毒，炙可补气，自始至终皆宜，惟腹胀者减去，为甘能缓中也。
稍止茎中作痛，节医肿毒诸疮。
连翘（味苦气平微寒，气味俱薄阳也）
解毒圣药，前后皆宜，惟气虚无毒者不可用，每七分或一二钱。
除心经客热，降脾胃湿热，主诸痈毒恶疮。
大力子（味辛苦气平）
善解毒，理咽喉，故毒盛烦密，与痘后余毒，皆宜用。　　主喉闭风痰，头面浮肿。
蝉蜕（味酸甘气寒）
能发痘毒，但不宜多，多则虚抬空壳，不能灌浆，慎之。用在见点二三日上，一二分止。
留翅足，治痘出不快，或倒陷，去翅足研碎，治目中翳，并小儿惊痫、夜啼。
僵蚕（味辛咸气寒）
治痘作痒，亦解毒，许暂用。
主惊风痰壅，昏闷失音，四肢抽制，消瘰疬，拔疔毒，灭疤痕。
穿山甲（味苦气微寒）
善追毒排脓，引诸药入脏腑，透肌骨。凡痘顶陷不起，用数分于补剂中，余毒亦可。
紫草（味苦气寒）
凉血活血，去血分之毒。凡痘色干红，或焦紫发癍，皆宜用，但色转即止，不可过。
用此必加糯米，亦能发痘。
沈旬仲曰：用此者凉心开窍，使痘发越而易起也，不可过者，恐大便利而真气泄也。
红花、茜草，功与此同。红花尤能行滞，有去瘀生新之妙。
生地（味苦气寒，阴中之阳）
凉血圣药。凡痘色红甚焦紫，或发癍，吐血衄血，皆可用，无则去之。
凉心火之血热，泻脾土之湿热，止鼻中之衄热，除五心之烦热。
犀角（味苦酸咸气寒）
与生地同功，须用酒磨，每五六分止，多则能损血耗阴，小儿血虚者禁用。
羚羊角（味咸气寒）
独入肝经，理热毒而散瘀结，实症可用。然其性寒峻，能伐肝木生生之气，先天虚弱者，切宜缺之，勿为俗医所惑。
丹皮（味辛苦气寒，阴中微阳）
泻血分中热，止吐衄，痘色红艳者宜加红而不艳者止服。
泻阴火，主无汗骨蒸。
地骨皮（味苦气寒，阴也）
泻气分中热，凡见点后，身热不退，加一二钱于解毒药中，热清即止。
解肌热，主有汗骨蒸。
木通（味辛甘气平，味薄阳也）
滑石（味甘气寒，性沉重）、车前子（味甘咸气寒）
地肤子（味苦气寒）
皆能利小便，去膀胱中热。凡痘热甚红紫，舌有黄胎者，并用木通每四五分；车、地每六七分，滑石每二三钱；总六日前用。
木通利九窍血脉关节，出音声，疗耳聋，通鼻塞，散痈肿，结滞不消，杀三虫，除淋闭。
滑石燥湿行滞，化食毒，逐凝血。
车前子利小便而不走气，疗肝中风热，冲目赤痛。
地肤子主用多在皮肤，作浴汤甚妙。
大腹皮（味辛气微温）
利小便，解热毒，下一切气。凡腹胀浮肿，非此不除，惟虚人忌用。
石膏（性寒味甘辛）
胃经本药，凡火邪盛而唇肿者，宜用一二钱。若肿至黄硬宜多用之，即一二两不妨，肿消即止，过则伤胃作泻。
枳壳（味苦酸辛气微寒，味薄气厚，浮而升微降，阴中阳也）
破胸中痞塞，散腹中结气。凡见点四五日，不大便者，用三四分，加当归以润之。
泻肺气，走大肠，与枳实同，但枳实性速，治血分，枳壳性缓，治气分。
青皮（味苦辛气微寒，气味俱厚，沉而降，阴也）
散积气，消宿食，凡发热腹痛者用之。
陈皮（味苦辛气温，味厚气薄，可升可降，阳中之阴也）
理滞气，健脾胃，自起胀至结痂，皆可用。
元参（味苦咸气微寒）
山豆根（味苦甘气寒）
专治喉痛。
元参治空中氤氲无根之火，独入少阴，管领诸气，使上下肃清，散颈下痰核痈肿，遂肠内血结◇瘕。
砂仁（味辛苦气温）
藿香（味甘辛气微温，味薄气厚，浮而升阳也。）
善理脾胃虚寒，止呕吐气逆，胸中烦闷，不思饮食者，尤宜之。）
麦冬（味甘微苦，气平微寒，阳中微阴）
五味子（味酸气温，味薄气轻，阴中微阳）
治气虚烦渴而咳嗽，或血随火泛而妄行，二者并能相济。
五味子涩精除热，收肺气，敛汗固肠。
黄芩（味苦气平寒，味薄气厚，可升可降，阳中阴也）
黄连（味苦气寒，味厚气薄，阴中阳也）
栀子（味苦气寒，味厚气薄，气浮而味降，阳中阴也）
黄柏（味苦微辛气寒，气味俱厚，沉而降，阴也）
主治固有不同，其泻火解毒，则一而已。舌胎黄者芩、连；白者栀、柏。在六七日前，用皆一钱上下。又表热甚者，片芩可用，芩属太阴，走表故也。
芩泻肺与大肠，能消痰、退热、除痢。
连，泻心与脾，能解郁、定惊、除满。
柏、泻肾火，能滋阴水，而除燥湿。
栀，屈曲下行，能除五内烦实，眠卧不宁。
胡黄连能杀疳虫，治骨蒸。
朴硝（味苦辛咸，气薄味厚，沉而降，阴也）
治天行疫热，消肿软坚。
元明粉（朴硝煅炼所成，气味稍轻）
下药也。热甚胎黄者，用此通之，余不可。
大黄（味苦气大寒，气味俱厚，沉而降，阴也）
荡涤肠胃实热，号称将军，若不善用，必致杀人。凡见热症而用芩、连等剂，火不退，须以此大下之。用此必以舌胎为主，胎果老黄，自一钱至三五钱，皆可用。若一剂而少退，即止。盖痘喜温而恶寒，过则必伤元气，元气一伤，变不旋踵，可不慎耶？
木香（味辛苦气温，味厚，阴中阳也）
山楂（味甘酸气温平，阴中阳也）
理腹中痛，并滞气，又能破参、芪之滞，多则参、芪之功反损。
木香开郁醒脾，治慢惊，误服凉药者甚效，有鬼邪虫毒，尤宜服之。
山楂消肉食之积，行乳食之停。
猪苓（味甘苦而淡，气平寒，气味俱薄，升而微降）
泽泻（辛甘咸气寒，气味俱厚，沉而降，阴也）
能降六腑湿热，消浮肿，止呕泻，利小便。凡实症吐泻者用之。九日后湿甚不靥，亦用数分。
猪苓解伤寒瘟疫大热，治渴消。
泽泻逐膀胱三焦停水，治淋秘。
当归（味辛甘气温，气味俱轻，可升可降，阳也）
补血行血，始终皆宜，惟虚寒泻者缺之，为滑肠故也。
何首乌（味甘苦涩气微温）
调和气血，九日后宜用之，亦能止血热作痒。
消诸种痈疮，疗阴阳久疟。
川芎（味辛气温，味薄气厚，浮而升，阳也）
血中之气药，有起发之功，不可不用，又不可多用，多则走人真气，七日后去之。
白芍（味苦酸气微寒，味厚气薄，阴中之阳，降也）
敛血药也。凡痘儿血气虚，脾胃弱，血散不收，疮晕不敛，并宜用之。　　安脾而主中满腹痛，泻痢不和，制肝而主血热目疾，胁下作疼。
赤芍
熟地（味苦甘气寒，味厚气薄，沉而降，阴也）
皆血分之药。熟地补血，赤芍泻血，五六日前，血热症非赤芍不可。若熟地惟补剂用之。
熟地能补肾中元气，治痘中无脓而血虚。
人参（味甘气温，气味俱薄，浮而升，阳也）
补元气，生津液，定虚喘而领毒，退虚热而止渴。若皮肤◇赤烦躁，舌苔，便不可用。色白浆清，塌陷不起，多用无防。痘密色红，四五日不得用排脓汤者，加五分于十神汤内，名曰唤浆。
开胃化食，安神定惊，疗心腹寒痛，除胸胁逆满。
沙参（味苦气微寒）
滋五脏真阴，去内外邪热，易老以此代人参，非无故而作也。排脓消肿，止疝气绞痛，去惊烦，除燥痒。
黄芪（味甘气温平，味厚气薄，可升可降，阴中阳也）
肺经主药，专补气，固表托里排脓。凡皮薄浆清，塌陷不起，宜急用之，每八分至三五钱止。六日前生用，六日后炙用，四肢不起不灌者，桂枝煎酒浸透用。
解渴定喘，止泻生肌，兼治风癞。
紫河车（味甘咸气温）
鹿茸（味酸甘苦辛气温）
大补元阳，虚甚无浆，及脾寒陷伏不起者，宜用以助之。
河车补心，除惊悸，滋肾理虚劳。
鹿茸健骨而生齿，强志而益气，去肢体酸疼，除腰脊软痛。
肉桂（味辛甘气大热，气味俱薄，体轻而上行，浮而升，阳也）
行经妙药，参、芪非是不能成功。故凡用补剂，必加此为引导。若四肢不起胀者，补药中加桂枝二三分引之。
虚寒腹痛，非肉桂不除，腠理坚凝，非桂枝莫达。
程格思曰：桂能定惊痫，通血脉，服金药牛黄，冰伏脏气，令昏沉如死者，服此立苏。
丁香（味辛气温，纯阳）
干姜（味辛气大热，气味俱厚，半浮半沉，可升可降，阳中阴也）
虚症腹疼，呕吐泄泻，痘色灰白，非此不痊。
丁香治胃寒呃逆如神，齿牙疳◇甚效。
干姜破血消痰，温中下气。
肉豆蔻（味苦辛气温）
诃子（味苦酸气温性急，善降）
症属虚寒，非吐即泻，泻者诃子，吐者肉蔻，吐泻兼见，彼此参之。
肉蔻亦治泻痢，以其入胃与大肠也。诃子亦治呕咳，以其入肺而敛气也。
大附子（味辛甘气大热，其性走而不守，可升可降，阳之阳也）
补阳气不足，温暖脾胃，治四肢厥逆，寒战咬牙，痘色灰白，痒塌。然非唇舌淡莹，切不宜投，但见唇舌转红，即当叱去。凡姜、桂、丁、附，过用则损目发痈，最宜详慎。
茯苓（味甘淡气平，气味俱薄，能升能降，阳也）
山药（味甘平气微）
苡仁（味甘气微寒）
白术（味甘气温，味厚气薄，可升可降，阴中阳也）
皆能健脾理气。凡属虚症，悉宜用之。若实症必浆足方可。此盖燥湿利水之品，痘症之发，必要湿气上蒸，始能灌脓，故燥药皆不可用。以此收靥，正得其宜。山药一味，自起胀至靥后，用之无碍。
白茯补中气，赤茯利小便，茯神安心神。
山药益气强阴，涩精安神，退热止泻。
苡仁除风湿，理脚气，消肺痈止嗽，理腹胀止痢。白术温中进食，止泄止呕，痘发水疱，非此不除。
贝母（味辛苦气平微寒）
止嗽化痰，解渴开郁。
南星（味辛苦气平）
除风痰，利胸膈。
石菖蒲（味辛苦气温）
治痘内惊痫，神昏谵妄，浑身热毒肿痛，或痂不结而溃烂成疮疥。
一寸九节者，通九窍，出音声，令耳目聪明，心开智长。风寒湿痹宜求，咳逆上气莫缺，止小便利，理脓窠疮。
厚朴（味苦辛气温，气味俱厚，体重浊而降，阴中阳也）
散结透毒，有疏通之能。
乌梅（味酸气平，阳也）
收肺气，止下痢，化痰除渴。
杏仁（味苦甘气温）
主咳逆上气急满，散肺中风寒，润肠中燥结。
大枣（味甘气平微温，味薄气厚，阳也）
安中养脾。
麝香（味辛气温）
拔毒气，起黑陷。
牛膝（味苦酸气平）
活血生血，引诸药下行。
桃仁（味苦甘气平，阴中阳也）
润燥去瘀血。与杏仁同润大肠，但杏主气秘，桃主血秘。
苏木（味甘酸咸，气平，阳中之阴）
破血排脓，消痈去肿。
石斛（味甘气平）
治胃中虚热，长肌肉，除脚软，逐皮肤邪热◇痛，安神定惊，厚肠止泻。
白蒺藜（味苦辛气微寒）
治疮痒溃烂，去瘀长肌。
花粉（味苦气寒）
排脓消肿，利膈除热，化痰生肌。
苦参（味苦气寒）
主时气恶热，细疹痒痛。
湿气熏蒸致齿痛，及肠澼者宜服之。
知母（味苦辛气寒，气味俱厚，沉而降，阴也）
泻肾火，除胃中热，化痰消肿。
瞿麦（味苦辛气寒，阳中微阴）
疏壅排脓，明目去翳，通诸种关格，破血利水出刺。
射干（味苦气平微温）
主喉闭咽痛，消结核逆气。
薄荷（味辛苦气凉，气味俱薄，浮而升，阳也）
引诸药入荣卫发汗，通利关节。治壮热风涎，惊搐霍乱食滞。
调蜜擦伤寒舌胎，和醋搽蛇伤猫咬。
蔓荆子（味苦辛甘气温微寒，阳中之阴）
治太阳头痛脑鸣，厥阴目泪睛痛。
淫羊霍（味辛气温）
治痘疮绝不起。
利小便，除茎中痛。
扁豆（味甘气微温）
和中下气。
白附子（味甘辛气温）
治痘中风热不退，头目不清，亦治中风失音。
牛黄（味苦气寒）
解心家火毒，惊热狂乱发癍。然必痘色紫赤者可用，灰白者不宜。
琥珀（味甘气平，属阳）
治痘惊痰热，鬼魅侵临。
胡麻（味甘气平）
治痘疮溃烂。
风病人蒸晒久服，令步履端正，语言不蹇。
乌药（味辛气温）
治膀胱冷气相冲，天行疫瘴为祟，亦能杀虫化积。
马齿苋（味酸气寒性滑）
起痘中盘陷，祛痘后牙疳。
山慈菇（味甘辛气平）
解毒。
痈疽疔肿，酒煎服，瘰疬疮疡醋拌涂。治毒蛇狂犬之伤，敷粉滓癍◇之面。
白芨（味苦气微寒）
排脓。
主肺伤吐血。
草龙胆（味苦涩气大寒，气味俱厚沉而降，阴也）
凉血明目，消赤肿疼痛。
治惊悸，杀肠中小虫，清下焦湿火。
茅根（味甘气寒）
止消渴，去瘀血，利小便。掘取新者，捣烂绞汁用。
茅针能溃痈，服一针溃一孔，两针溃两孔。
兔粪（味甘气平）
为丸去翳。
甘菊花（味苦甘气平寒）
草决明（味咸苦气平微寒）
蜜蒙花（味甘气平微寒）
夜明砂（味苦酸气平微寒）
痘后眼中赤涩，眵泪羞明者，备用之。
菊花主胸中热，去头面风。
夜明砂烧灰酒服，能下腹中死胎，研末拌饭中，能治小儿无辜疳积。
灯心（味苦气微寒）
淡竹叶（味辛甘气凉）
热症引导之功。
灯心烧灰吹喉痹，涂乳治夜啼。
竹叶通小便，解心烦。
陈仓米（味甘咸酸气温）
治眼珠吊白，除烦渴，开胃气，止泻痢。
糯米（味甘气平微寒）
助胃调元。
黄豆（味甘气平）
行浆。
神曲（味甘气温）
麦芽（味甘咸气温）
消食健脾。
生豆腐（味甘气平微寒）
敷余毒发肿。
生姜（味辛气微温，气味俱轻，阳也）
和中发表，开胃止呕。
姜汁最能豁痰，中症与霍乱并用。
明朱砂（味甘气微寒）
消手足痈疡，定神魂惊悸。
金钱花（味甘气温）
消痘痈肿痛，止血痢宽膨。
鸡冠血（味甘辛气微温）
鸡属巽风，故冠血能发痘疮，通乳汁，涂口㖞。
人乳（味甘气平）
行浆妙品。
酒（味苦甘辛气大热）
发痘破结。
蜜（味甘气平）
止痛，解毒，润燥。
伏龙肝（味甘气微温）
消痘痈，止吐泻。
童便（味咸气寒）
治天行疫毒，吐血狂乱。
金汁（味苦气寒）
痘疮血热，紫黑焦枯，发狂、发癍、发疔均治。
紫雪（味苦咸气厚大寒，善降）
紫雪以硝为质，以金为气，痘有天行疫毒者宜之，余用不及金汁，医者往往杀人。更有持此以治慢惊，其罪尤不可深究矣。