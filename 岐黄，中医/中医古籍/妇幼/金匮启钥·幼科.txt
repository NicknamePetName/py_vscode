

卷一  ——————————————————————————————————————————————————————————————————————————————————————————

总论  ***************************
小儿古谓哑科，以其病不能达，全凭医者臆度耳。兼之脏腑脆嫩，药饵不可过峻，况近来气运寝薄，幼儿赋形受气，不啻水沤竹露。然果关于气运乎，实由人之自取也。古昔盛时，人心浑噩，后起声色目纵，膏粱恣欲，精气附身，日剥而日削，愈耗而愈衰。譬之酿酒，斗酒下升水，则浓而耐窨；斗酒下倍水，则薄而难贮。人情甚浇，纵慾无度，精气妄泄，邪火日炎，真阳日惫。幸而受孕，能如古礼，妻将生子，夫居侧室，犹有幸也，乃仍不节，盗泄母气。呜呼，人之生也，需父之精，赖母之血。彼夫未孕之前，长夜纵欲，父精已竭于当初，及其当孕当生，又复驰情，母血又泄于在孕，终始相剥，两两相摧，幼子之生，所受父精母血者几何？今日之人，大皆如是，秉受羸弱，何往不然。然而藜藿之家，衣食是计，朝耘夜绩，志苦形劳，荆钗裙布之前，只此啇饥论饱，何暇纵欲娱情？吁，如是者，父精无伤于往日，母气完固于妊娠，此其生子，往往形完体壮，不畏风霜，不遭病苦，鲜夭札之伤，寡不育之患。以此验之，秉受攸殊，果在气运之薄乎？实人气之自薄耳。由是以观，则凡治幼病，必以培本扶弱为定论矣。胡乃受病之家，罔知自反，行时之医，不知寻源。尝见富家生子，锺爱每异于寻常，偶有啼哭即请医治。而医者治之，不察禀受之厚薄，不辨脉证之虚实，不分疾病之寒热，但见发热啼哭，辄以惊风名。夫惊风，前贤辟之详矣。乃执迷不悟，犹以开惊镇坠、散风化痰、消食降火之药，杂然并进，自称稳当。在虚寒者，药下而恐见痰壅烦躁，危已及矣，彼犹曰病重药轻，极苦大寒，罗而用之。有识者曰：毋乃大寒凉乎？彼反谓纯阳之子，受之无害。不知病已虚寒，妄用寒凉，则真火就衰，阳衰则阴无主而失所生，人非水火不生活，势必底于夭殇而后已。良可慨也，诚如是也。婴儿之病，不几无从疗治乎？曰：有定论，使学者玩索有得，寻源以治，心诚以求。所谓哑科者，庶乎不哑。所谓夭札者，庶几同登仁寿矣。
〖赋禀〗
夫人之生也，秉两大以成形，借阴阳而赋命，是故头圆象天，足方象地。五行运于内，二曜明于外，乃至精神魂魄，知觉灵明。何者非阴阳之造就，与气化相盛衰？然天地之气化有古今，斯赋禀由之分厚薄。上古元气浑庞，太和洋溢，八风正而寒暑调，六气匀而雨阳若，人情敦茂，物类昌明。当是之时，有情无情，悉归于厚，非物之厚，由气厚也。及开辟既久，人物繁殖，发泄过伤，攘窃天元，雕残太朴，世风渐下，人性浇漓。故水旱有不时之扰，流灾有比户之侵，生物不蕃，民用日促。值此之际，有知无知，咸归于薄，非物之薄，由气薄也。然则今之受气于父母者，其不能不薄也，可知矣。况有膏藜异养，贵贱殊形。医术称仁，顾可视为不经之务。夫膏粱者，形乐气散，心荡神浮，口餍甘肥，身安华屋，颐养过厚，体质娇柔，而且珠翠盈前，娆妍列侍，纵熊罴之叶梦，难桂柏以参天。复有癖由贪起，利令志昏者；有雪案萤聪，刳心喷血者；有粟陈贯朽，握筭持筹，不觉形衰气痿者；有志高命蹇，妄念锁营，以致心倦神疲者，凡此耗本伤元，坏胎之植，安保其深根固蒂也。乃若藜藿之家，形劳志逸，愿足心安，守盎廪瓶仓，对荆钗裙布，乃其神志无伤，反得胎婴自固。以此较比，得失判然矣。若夫怒伤元气，劳役形骸，迅雷烈风，严寒酷暑，日月薄蚀，病体初安，醉饱伤神，落红未净，胎孕之由斯愈薄，实又成于人所不觉者。故人之禀受，十有九虚，究其所因，多半率由于是。业斯道者，当知气化厚薄，人事浇醇，因以察其胎元之受于父母者之盛衰坚脆，庶几近焉。若但以上古成方而治，今时薄弱，胶柱鼓瑟，究归无当，泥而不通，未可以言达于理也。
〖心诚赋〗
欲保赤子，全仗心诚。口不能言其疾苦，脉难以决其浮沉。外感六淫，风寒火邪易袭；内因诸证，心肝脾脏为多。欲观气色，先分部位。左颊属木为肝，右颊属金为肺，天庭高为心火之位，承浆低为肾水之区。脾土中央，鼻为通气。肝青肾黑，水木之色主惊寒；肺白心红，金火之色为虚热。土色黄现，疳食证多。欲穷其变，再察五官。鼻虽中央肺窍通，声重鼻塞，风寒可见；唇虽赤色脾气应，燥肿生疮，脾热自详。舌乃心苗，红滑顺而乾黑者热；目为肝窍，赤肿热而有神者生。胃流注于双发颐，风热内攻则红肿；肾开窍于两耳，肾元亏损则黑枯。绕耳经络足少阳，暴聋红肿，其过在胆；牙床经络二阳明，齿迟枯燥，病归乎肾。再观其外，以知其内。红气现而热蒸，青色露而惊悸。如煤之黑兮，中恶之因；似橘之黄兮，脾虚之谓。白乃疳劳，紫为热极。青遮口角，扁鹊难医；黑掩太阳，卢医莫治。年寿赤光兮，多生脓血；山根青色兮，频见灾危。泻痢而戴阳虽防，咳嗽而拖蓝可畏。疼痛方殷，面青唇撮眉目蹙；惊风欲发，面赤目直睡多惊。火光焰焰，外感风寒；白气浮浮，中脏癖积。乍黄乍白兮，疳热连绵；又赤又青兮，风邪紧急。察之若精，治之得理；鸦声鱼口，枉费精神。肉折皮乾，空劳气力；气色顿移，形容各异。气乏则脾冷，肾虚则滞颐。面目虚浮，定腹胀而气喘；眉毛频蹙，则肚痛以多啼。蛔出兮脾胃将败，䘌虫兮肛脏先亏。苟瞑眩而弗瘳，纵卢扁而何益。手如数物兮，肝风将发；面若涂朱兮，心火已炎。坐卧爱冷兮，烦热之攻；伸缩就暖兮，风寒之畏。肚大脚细兮，脾欲困而成疳；瞠目张口兮，热已危而必毙。弄舌脾热，解囟肾惫。重舌木舌兮，虚热积于心脾；硬气喘气兮，实火浮于肝肺。龈宣息露，必是牙疳；哺露丁奚，多缘食积。唇乾自作渴，肠鸣必自利。夜啼分为四证，变蒸周于一岁。心热欲言而不能，脾虚无时而好睡。病后失音者肾怯，咳嗽失音者肺痿。肚痛而清水流出者，虫；腹痛而大便酸臭者，积。口频撮而虚寒，舌长伸而火炽。龟胸兮，肝火乘于肺膈；龟背兮，肾风入于骨髓。鼻乾黑燥兮，火盛金衰；肚大青筋兮，木强土溃。丹瘤疮疥，皆胎毒之连绵；吐泻疟痢，乃食积之沾滞。不能吮乳者，热在心脾；常欲俯卧者，火蒸脾胃。喜视灯火者，烦热在心；爱吃泥土者，疳热在脾。腹痛寒侵，口疮热积。脐风忌于一月，火再畏于一周。惊自热生，痫因痰致。吐泻而精神败者则危，疟痢而饮食绝者则瘁。惊本心生，风由肝致。搐合左右兮，证有顺逆；药分补泻兮，病有虚实。急惊也，由于积热之深，凉泻偏宜；慢惊也，得于大病之后，温补为贵。头摇目窜而气喘兮，上工莫医；口噤鼻张而气冷兮，神丹何济？闭目兮无魂，狂叫兮多祟。不知吞吐者死，反加闷乱者危。且如病则热起，热则惊生。或制热以热，或攻热以寒。襁褓未宁兮，但调其母；匍匐不快兮，当周其元。奈何泻久成痢，积久成疳，疟久成癖，惊久成痫。未致留连兮，攻之宜速；已见沉疴兮，治之宜缓。肠胃秘结兮，急泻而已；气血虚乏兮，急补而安。此皆指南之活法，何疑治病之不万全也哉？
〖初诞救护〗
小儿初生，或不能发声，谓之梦生，多不知救，深为可悯，切勿断脐带，速用明火，将胞衣炙暖，使暖气入儿腹，更以热汤烫洗脐带，即取猫一只，以布袋裹其头足，使伶俐妇人，拿住猫头，向儿耳边，以口啮猫耳，猫必大叫一声，儿即醒而开声，方可剪断脐带。
又有因难产，或冒风寒，迟久方下，儿气欲绝，不能啼者，亦以前法温暖之，令暖气入腹，气回即苏。更令父母之真气呵而接之。
凡断脐带，世俗皆以刀剪断之，最为不妥。但以大纸捻蘸香油燃火，于脐带上烧之令断。盖所以补接其阳气，不但为回生起死之良法，且后日无伤寒泄泻之患。
初生肾缩，乃受寒气所致。用硫黄、吴茱萸各三钱，研极细末，捣葱取汁，调药涂脐腹，另以蛇床子烧烟燻之即伸。
闷脐生者，儿粪门有一膜，闷住儿气，故不能出声。拍之则膜破而叫矣。又有用轻巧妇人，以银簪轻轻挑破为甚便。或不能挑，急以暖衣紧包，勿令散放。以热水浸其胞衣，寒天则以火灸之，久则热气入腹，而气内鼓，其膜自破，其声自出。
又有生下无穀道者，乃肺热闭于肛门，急以金银或玉簪，看其端的则穿之；或以火针刺穿，但不可深，以油纸捻套住，免其再合。
儿初生下，遍身如鱼脬，或如水晶，破则流水，以密陀僧研末⿰扌艳之。
儿初生遍身无皮，俱红肉，急以早米粉干扑之，候其皮生全则止。
初生大小便不通，腹胀危急者，急令妇人口含热水，吮儿之前后心，并脐下手足心共七处，每一处吮吸七口，以肉色红赤为止，须臾即通。又一方，以生葱汁、人乳各半，调匀抹儿口中，须臾即通。
初生不尿，以葱一根切碎，人乳半杯同煎，去葱取乳，分作四次服，即尿。不吮乳者，服此即吮乳。
〖初生护持〗
婴儿初生，肌肤未实，宜用旧絮护其背，亦不可太暖。更宜素见风日，则血气刚强，肌肉致密。若藏于重帏密室，或厚衣过暖，则筋骨软脆不任风寒，多易致病。衣衫当随寒热加减。但令背暖为佳，亦勿令其汗出，恐致表虚，风邪易入。乳哺亦不宜过饱，所谓忍三分饥，吃七分饱，频操肚，少洗澡，皆至言也。又须令乳母预慎六淫七情。盖儿初生，借乳为命，善为乳母者，夏不欲热，热则致儿吐逆；冬不欲寒，寒则致儿咳嗽。怒乳则上气颠狂，醉乳则身热腹痛；新房而乳，则瘦瘠交胫不能行；新浴而乳，则发吐伤神，冷热不调，停积胸膈，结为痰饮，遂成壮热，壮热不已，乃成风痫。儿啼未定，剧以乳哺，气逆不消，因成乳癖。有孕而乳，致儿黄瘦，肚大脚小，名曰魃（音忌）病。总之，乳母能慎寒暑、恚怒、厚味、炙煿，庶乳汁清和，儿不致疾。否则，阴阳偏胜，气血沸腾，乳汁败坏，必生诸病。若屡服药饵，则脏腑阴损，多变败证，不可不知。
初诞之时，有于头额之上、发际之间灸之，又有以灯火遍身烧之，彼以为能截风路，不知实足以大开风门。盖火攻，由儿有病，不得已而用之。无故而用，伐及无辜，诸病自兹始矣，戒之戒之。
凡浴时，须调和汤水，试看冷热，若不得所，令儿怖畏。况冬浴久则伤寒，夏浴久则伤热，其浴儿，当护儿背，恐风寒从背而入。
凡浣儿衣，不可露于星月之下，易惹邪祟，如偶失收，当用醋炭熏过，方可衣之。有鸟名天地女，又名隐飞鸟，最喜阴雨夜过，飞鸣徘徊，其鸟纯雌无雄，善落羽毛于儿衣中，令儿作病，不可不谨。
凡当春夏月间，宜令其地卧，使不逆生长之气；如遇秋冬，宜就温和，使不逆收藏之令。凡在春天，勿与护顶、裹足，以致阳气不舒，因多发热。即至年长，下体勿令过暖。盖十六岁前，血气方盛，如日方升，惟真阴未足，下体主阴，得清凉则易长，温暖则阴易消，故曲礼云：童子不衣裘裳。
夫人以脾胃为主，故乳哺宜节，节则调养脾胃，过则损伤脾胃。夏天忌热乳，冬月忌寒乳，皆宜捏去之，而后与之。凡食后不可与乳，乳后不可与食。小儿脾胃怯弱，乳食并进，难于消化。初得成积，久则成癖、成疳，皆乳母不慎之过。
凡寒则加衣，热则减衣。过寒则气滞而血凝涩，过热则汗泄而腠理疏，以致风寒易入，疾病乃生。更忌解脱当风，易于感冒。然风和日暖，又当抱出游戏。如阴地草木，不见风日，未有能坚持者。又不可日置地间，令肚著地，以致脾宫受寒，腹痛泄泻，慎之慎之。
〖调变〗
小儿初生，饮食未开，胃气未动，廓然清虚之府，宜乘此时加意调变。于儿未啼之时，令精巧妇女，轻指探儿口，控去污血，随以甘草汤，用软帛裹指蘸汤，拭去口中涎沫，然后看儿面色。若身面俱红，唇舌紫赤，知其必有胎毒，每日用盐茶，但不可太咸，以帛蘸洗其口，去其黏涎，日须五六次。此法至神至异，世所不知。盖儿之胎毒，藏于脾胃，口中多有精涎，其马牙、鹅口、重舌、木舌，皆从此起。每日洗拭，则毒随涎去，病从何来，而且至简至易，何忽视而不为？倘胎毒重，直须洗至周岁方可。此有毒者之调变也。倘儿面唇淡红，此为胎寒，不可用茶，惟以淡姜汤洗拭，每日一二次足矣。盖姜能开胃，而且和中，最宜于时用者。至于古方之用黄连、大黄、朱砂、轻粉开口之法，此时断不可用。今时禀受，十有九虚，苦寒克削，最不相宜。况婴儿初诞，如蛰虫出户，草木萌芽，卒遇暴寒严霜，未有不为其僵折者。以苦寒而入初诞之口，亦若是也。每见三朝七日，必有肚疼、呕乳、泄泻、夜啼之证，是皆苦寒伤胃之害，其孰能知之。或曰：子言苦寒不可用于初诞之口，何以后之沆瀣丹及泻青丸，有三黄、大黄，得无矛盾乎？曰：彼胎毒已现，外证可凭，有病病当，何大黄之足畏？今初诞开口，未辨毒之有无，即使有毒，尚然未发，深藏潜伏，声臭俱泯。程凤雏有言，正如闾阎无事时，未可扶平人而诛之。曰：尔将为寇也，以苦寒而开口，是诛平人也；毒发而畏苦寒，是有寇不诛，乡原之仁，乌乎可也。
〖看病诀〗
小儿初生，欲知其有病无病，以手捻其头，摸其颐颔不作声者，为无病。以手指探其口，虽发声而从容咂指者，有病亦轻。若急发声不咂指者，面色青红带紫，或牙关紧急，不纳乳汁，此落地受寒之甚，风邪入足太阳及足阳明而然也，须急治之，庶可平复。初生之儿，肥胖色嫩，日觉好看者，此其根本不坚，甚非佳兆，且最易感冒风寒。邪入腑者，近在第二三日见之，其证吐乳、夜啼、腹鸣，此皆胎风之类。然证犹浅而易治，宜用全身灯火，十不失一。若邪之入脏，远在六七日见之，此即脐风、噤口、撮口风之候。若口噤、舌大、痰壅者皆不治，盖病传入脏，繫心脾肺三经也，此风气甚盛，无所发泄，便形见于喉口牙关声音也。
凡生下时，身破裂者死，阴囊白者死，阴不起者死，无粪门者死，股间无生肉者死，开口如鸦声者死，粉白花色者死，皮肉不光者死，泣不出声者死，舌如猪肝色者死。面无彩色者夭，脐带短大紫色者夭，生下浑身银白色者夭。生下有齿者大凶，主伤父母，不然，必伤自身。生下未裹，即撒尿者，杀父母，荡家产，在世终身劳苦。
〖治病端本澄源至要口诀〗
凡临病家，诊视小儿，无论病之轻重、证之顺逆，稍长者令其本身忌口，乳子即令乳母忌口。严禁荤酒油腻，酸咸辛辣，但可香茶白饭，稍用蜜饯糖食而已。盖乳房为胃经所主，饮食入胃，腐化精微而为荣血，贮于冲脉，冲脉载以上行，遂变赤为白，而为乳汁。小儿赖此以为命，与乳母气候相关，吉凶共际。是以母食热，子受热；母食寒，子受寒；母食毒，子中毒。又惟荤酒油腻甘肥凝滞之物为尤甚。故凡小儿有病，但得乳母忌口，即不药亦能自愈，不观穷乡僻壤、藜藿单寒之家，所育之子，肥实壮健，而且少病，病亦易愈。人但云他人之子，何以易育？不知他家无甘肥凝腻，口腹清淡，所以病少而易育。自家乳母纵口饮啖，荤酒不忌，医虽用药得法，其如乳汁不清，胃口油腻，不能宣布药力，所以多病难医也。此至紧要关头，医者不为切戒，其咎在医，至于病家，每多自误。凡乳子有病，其母于房劳、食饮、寒暑、喜怒一毫不慎，惟责效于医之草根树皮，讵知刀头圭角，能胜其无情之相火，能制其有质之油腻耶？徒令医者劳心，病儿受苦，深可悲悯。复有妇人姑息之爱，切要提防。昔予一堂弟，年八岁，因病伤寒几死，得遇助者保全，稍能步履，医嘱严禁荤腥，予伯母觌面承诺，私以烂蹄花一碗与之。病人见肉，登时食尽。时予目观其事。夜即变证，四肢厥冷，口吐白沫，喉内痰鸣，两目直视而绝。予伯与医惊惶无措，莫测其由，因询曾食何物，伯母坚辞无有，微风不露，予亦莫敢直言，医者无可下手，遂辞去。予取山楂肉炒研细末，以浓姜汤调灌数次。盖山楂多服，最能通利，五更大泻数行，所下油腻胶滞之物，内有精肉犹存，人事倏清。伯见所下之物，始知肉食生变，痛骂其母，几至反目，幸予在侧开解之。令予调理，予为畅脾而安。此等暧昧，苟非予之目击，伯母必不直告，即至真死，彼亦不言，医者亦不知其何以变证而死。可见妇女误事为祸，如此其烈也。凡类此者，以天下之大，又岂特一人而已？故凡遇膏粱宦室，不可不谆切言之，以杜其姑息之害。
小儿在胎之时，冲脉运血以养之，及其产下，冲脉载血以乳之。乳为血化，所以儿之脾胃，独与此乳汁相吻合，其他则皆非所宜矣。凡小儿一周二岁，止可饮之以乳，切不可辅以穀食。盖穀食有形之物，坚硬难消，儿之脾气未强，不能运化，每多因食致病。倘乳少必欲借穀食调养者，须以早米炒熟磨粉，微入白糖，滚汤调服，不致停滞。至于肉食，尤为有害。凡小儿五岁之内，能忌肉食，终身无脾病。无奈愚夫愚妇，莫可理喻，见儿病稍愈，即以肉食饲之，谬云虚补不如实补，谓药补为虚，肉补为实，不知此语出于何经，妄诞无知，真堪唾骂。及其脾胃凝滞，儿病复作，始为仓惶懊悔，是谁之咎？故小儿病后，必不可妄用荤腥，只可素食调理。或一月半日，待其脾气已健，始可略与清汤，仍不得过用甘肥。盖甘肥之物，非但不能益儿，适足以致病。医者能知此意，治病必不掣肘；病家能依禁忌，断无反悔之虞。此非摹拟之辞，实知之深，见之确，端本澄源，莫切于此。予虽未学，临证有年，病家之弊，无不周知，故不得不剖心相告，庶后贤知所提备云。
〖治法定论〗
稽凡治病之法，举不外乎望闻问切，以别表里虚实阴阳。大法若此，于幼何独不然？而历考前明治幼定规，其要在辨指纹。盖指纹者，与寸关尺同一脉也，按内经十二经络，始于手太阴，其支者从腕外出次指之端，而交于手阳明。宋人创之，而钱仲阳则以食指分为三关：寅曰风关，卯曰气关，辰曰命关，其诀谓风轻、气重、命危，言虽未必悉验，而其义可取。后出恶医，谬撰惊风门类，专从指上辨别。遇青纹则谓是四足惊，黑因水扑，赤因火炎，则谓是人惊。紫色成泻，或兼土黄，则谓是雷惊。是纹之青黄赤黑，皆惊之所致，而小儿之内伤、外感、麻痘等证，虚实寒热岂无所辨乎？乃悉以惊风治之，可乎？噫！仲阳，宋之明人也，以孝见称，岂故出此谬妄之说，岂肯造此杀幼之罪？其由异徒假名而造孽也明甚，然不有喻氏嘉言、陈氏飞霞二先生，饶特识而力辟之，不至为其所贻害者，几希矣。虽然，指纹原属太阴之旁支，与太渊无异，疗幼儿者，焉可辟而不用，但当以浮沉分表里，红紫定寒热，淡滞定虚实，而尤必兼凭脉断。第儿童幼小，三部之地位不宽，诊切何从下手，古法以一指定三关，其候仍不外定浮沉、有力无力，病之吉凶，亦从此验。歌详于后，可熟谙之。是故辨纹定法，切脉定规。明斯二者，思过半矣，又何容多论哉？然形色尤不可不观也，声音尤不可不闻也，根由尤不可不问也。考厥病几，凡面红目赤，及形壮口渴，声粗便闭者，其证皆属实。面白露睛，及形衰声微，神恍便溏者，其证皆属虚。而尤必视小儿嚮往之好尚，与父母身体之强弱，询乳母饮食之厚薄，性情之温躁，与夫怀抱游玩之地，及其供乐适情之物。且情意与何人相契必问，得病在何时地必询。合而验之，则病情无不了然。或温或清，操卷可得。至假虚假实，切要尤在脉之有力、无力。心领神会，临证用药，庶无贻误，所谓跻夭伤于仁寿者，殆此谓也。
〖诊脉法〗
小儿三五岁，原非大方可比，然亦可以诊视。第手腕短促，三部莫分，惟以一指候之，诚非易易。《内经》曰：诊视小儿者，必察气口之脉，面部之色，呼吸之声，或兼察手鱼亦可。诊脉不必多歧，但以缓急大小为准。余不避僭越，体其意，竟易为浮沉迟数，而以有力无力定其表里虚实，似比大（即浮洪类也）、小（即沉细类也）、缓（即迟也）、急（即数也）为明悉。后贤其体之。
〔四脉主病〕
浮主表（病在外）。沉主里（病在内）。迟主脏（病为寒）。数主腑（病为热）。四至、五至，为迟、为寒、为不足（浮迟外寒，沉迟内寒，有力实寒，无力虚寒）。七至、八至，为数、为热、为太过（浮数表热，沉数里热，有力实热，无力虚热）。
〔诊脉主病歌〕
浮而有力实兼风（风热皆阳，表之实也），无力阴虚汗雨蒙（阴营妄泄，表之虚也）。有力而沉痰食害（痰凝食滞，结于里也），沉沉无力气凝胸（气滞于中，不运化也）。迟而有力多为痛（浮迟外痛，沉迟内痛），无力虚寒气血穷（气弱血衰，至虚之候）。数脉热多终有力（数而有力，实热无疑），疮痍无力热虚攻（阴血受伤，虚热所致）。
〔总括脉要歌〕
太渊一指定安危，六至中和五至亏。七八（至）热多三四（至）冷，浮沉迟数贵详推。有力为阳为实热，虚寒无力里何疑。若能留意于中取，何致亡羊泣远歧。
〔脉证宜忌歌〕
脉浮身热汗之松（阳邪居表，应从汗解），沉细身凉莫强攻（无论表里，不可攻伐），咳嗽正嫌浮带数（浮缓为宜，浮数大忌），细沉肿胀定知凶（脾胃虚寒，愈不运化）。沉迟下利方为吉（气血俱伤，最嫌洪数），洪大偏宜痘疹逢（阴阳充足，毒不能留）。腹痛不堪浮有力（二阴受病，浮则反常），浮洪吐衄总无功（阳火太盛，阴血愈虚）。
陶节庵曰：诊脉之要，无论浮沉迟数，但于有力无力中分。有力者为阳、为实、为热，无力者为阴、为虚、为寒。至哉斯言也，后贤无忽。
〔病热生死论〕
病热脉悬小者（阳证见阴脉，本为大忌，但小而缓者，邪之微，其愈易；小而急者，邪之甚，为可虑也），手足温则生，寒则死（夫以稚阳之体，而加病热，脉不当小。若脉体虽小，手足温者，以四肢为诸阳之本，阳犹在也，故生。若四肢寒冷者，则邪胜其正元，阳去矣，故死）。中风热喘鸣息肩者，脉实大也，缓则生，急则死（此言外感风热，中于阳分而喘鸣息肩者，脉当实大，但大而缓则胃气存，邪渐退，故生；实而急则真脏见，病日进，则死）。
〖指纹三关图〗
指纹三关图（图缺）
〔纹形主病歌〕
腹痛纹入掌中心，弯内风寒次第侵。纹向外弯痰食热，水形脾肺两伤阴（掌心，包络所主。纹入掌中，邪侵内脏，由中气寒也，故腹痛。纹若弯弓，内外有别。其纹弯向中指，为内为顺证，为外感风寒，易治。弯向大指，为外为逆证，为内伤饮食，难治。形如水字，脾肺不足，食塞太阴，中气怯弱，脾不运化故也。或问指纹只一线，安有水字之形？曰：不观太渊之脉，亦只一线，何以阳维阴维、阳跷阴跷皆左右？弹右，岂非水字之形乎？脉有左右，安知纹无左右。触类旁通，无往非理也）。
〔三关部位歌〕
初起风关证未央，气关纹现急须防；乍临命位诚危急，射甲通关病势彰。
凡看指纹，以我大指侧面，推儿食指三关。若覆指而推，纹必变色，盖罗纹有火，剋制肺金，又当从辰关推至寅关，若从寅关推至辰关，则愈推愈出，大损肺气，可不慎乎哉。陈飞震曰：指纹之法，起于宋孝子钱仲阳，以食指分为三关，其法诊食指之第一节寅位为风关，第二节卯位为气关，第三节辰位为命关，位则自下而上，邪则自浅而深，证则自轻而重。纹见寅关，邪气初入；纹见卯关，邪气正盛；纹见辰关，邪气充塞；纹透关射甲，则邪无所容，如亢龙之象矣。又当以浮沉分表里，红紫辨寒热，淡滞定虚实。殆用之不尽也，夫乳子非无脉可诊，虚实不易定耳。然亦当以指纹之可见者，又诊之于脉，互相印证，而闻声察色，是固然也。
〔浮表沉里辨〕
指纹红黄隐隐，乳子无病之诊。指纹若浮，邪尚在表，速宜疏散，使邪随微汗而解。指纹若沉，邪已入里，但入有浅深之别。若指纹半沉，往来寒热，则邪尚在经，治宜解肌泻火；指纹极沉，则邪已入腑，急需攻下救里。若见身热，犹以风药治之，此病在内而治其外，不特邪不能服，适足燥其阴血，愈增其困耳。
〔红寒紫热辨〕
指纹红鲜，由血滞也，此寒邪初入皮毛之应。无论内寒外寒，初病久病，一见此纹，总以寒证施治。若纹色淡莹，中气弱也，淡而兼红，虚寒之应也。指纹深红，由寒闭汗孔，腠理不通，寒化为热矣，热壅经络，纹必见紫。紫为热盛，千古定论也。至若肝胆受邪，指纹必青，此伤风候也，此可以风热目之，不可云惊风以误人。若紫而兼青者，是为伤食，盖饮食有形之物，阻抑中焦，壅遏脾气，不能宣布，故风乘其困而侮之，所以痰气上逆也，疏通壅滞，令其流利，则病愈矣。若青而兼黑者，此风痰实热，固结中焦，脾气抑郁之至，急宜攻下，庶有生机，误认惊风，百无一救。
〔淡虚滞实辨〕
小儿禀赋阳虚，面色㿠白，唇舌淡莹者，指纹四时皆淡，即有病之时，亦止淡红淡青淡紫而已，淡红为虚寒，淡青为虚风，淡紫为虚热，无论新病久病，总归于虚，误投攻伐，覆水难收，戒之慎之。若指纹涩滞，全无活泼流利之象，此由饮食风热相搏，是为实证，急宜荡涤，去其菀莝，则易愈矣。若三关纯黑，推之不动，不可治也。
〔看惊纹辨生死歌〕
虎口有三关，风气命相参。青风惊急病，黄黑水伤餐。紫色生惊曲，红青热在肝。关中寻五色，节节见纹斑。已过三关节，神仙不可扳。
〖面图歌〗
右颊肺金左颊肝，脾通鼻准定中央，印堂心位承浆肾，就简删繁便览看。
面图式（图缺）
面色部位图（图缺）

五脏所属  ***************************
〖辨色分证〗
察儿形色，先分部位（欲辨形之强弱坚脆、色之光泽枯茉，必先分上下左右之部、定五行四象之位，然后按部察色以定证之安危）。左颊青龙属肝，右颊白虎属肺（经曰：左右者，阴阳之道路也。盖五行之位，木旺在卯，金旺在酉。天地之气，阳从左升，阴从右降，故以左颊配肝，右颊配肺，非谓左颊即是肝，右颊即是肺，不过以生杀之理配木金龙虎之位，以候其脏气之强弱尔）。天庭高而离阳心火，地角低而坎阴肾水（周易以东震西兑南离北坎定子午卯酉之四正，盖后天之用有形者，无不由之，故以心配离，南之午火于天庭，肾配坎，北之子水于地角，亦阳上阴下之义，第据其理而言之，非谓额上即心，唇下即肾，窃笑幼科未识渊源，刻舟求剑，未可向痴人而说梦也）。鼻在面中，脾应唇际（《内经》以鼻为面主，以其位居至中，内通呼吸，生死赖之，所以谓之中也，脾为中土，经曰：中央黄色，入通于脾，开窍于口。又曰：脾胃，仓廪之本，其华在唇四白。故曰脾应唇际，亦中州受纳之地也，或间既五脏之经脉，未行于面，何以又从面部而察五脏之证，能无幻耶曰：日望色察证，内经之传，第轩歧大圣，天人之学，后世莫能效法，所以据五行四象，列以部位，庶望色者，有所凭依耳。又曰：布列虽按五行，恐内脏之气不应，奈之何哉？曰：五脏之脉实未行于面，而藏象论曰：十二经脉，三百六十五络，其气血皆上于面而走空窍。盖人上下九窍而七窍在面，目二、耳二、鼻二、口一。故目为肝窍，耳为肾窍，鼻为肺窍，口为脾窍，舌为心窍。有此诸窍，而后三百六十五络之气皆通于面，故曰气血走空窍。由是按部察色以决其吉凶，亦犹于脉之两手六部，分左心、小肠、肝、胆、肾，右肺、大肠、脾、胃、命。夫两手惟一肺脉耳，他脏何涉？亦前哲按八卦方位，以手太阴一经巧分六部，以候十二经脏气之盛衰。然则脉之隐微莫观，尚可候其成败，面色之一望显然者，独不可推其吉凶乎？医理至微，后贤幸勿忽略）。红色见而热痰壅盛，青色露而肝风怔悸（此概言通面之色。通面为足阳明胃经所主，胃经郁热，面必淡红，热搏津液，定化为痰而壅滞，风邪冲并，面必见青，心神不安，则为怔忡惊悸）。如煤之黑，为痛中恶逆传，似橘之黄，食伤脾虚吐利（面见黧黑，至凶之俟，俄而暴病，乍见实为中恶之征。盖因恶毒之气从鼻而入，肺先受之，阻遏正气，遂道不通，所以腹痛，邪盛不能自出，反至子乘母位而逆传，如肺传脾、脾传心者是也。橘黄言其深黄也，脾可运化，乳食不停，何黄之有？由其运化失职，所以食填太阴，脾气凝滞，故深黄上面，必致有吐泻之虞）。白乃疳劳，紫为热炽（白属肺气虚，子伤累母，所以脾必困而为疳，紫为风热炽，经络受邪，定化为壮热而不已）。青遮日角难医，黑掩太阳不治（此下逐部分言之，诸书皆误为口角，不知面部无口角之位，不但无此位，证亦全不符。盖小儿中气强者，唇不变色，中气虚寒者，十有九青，此为常候，非难医之证。今正之日角，左额也，犹日之东昇，而为青色遮蔽，为木蔽阳光，病则必有疑难之虑。太阳，左右两额也，太阳为众阳之宗属火，旺夏气色宜红。今黑色掩映，将有水来剋火之象，定见伤残，故曰不治）。年寿赤光，多生脓血；山根青黑，每多灾异（年寿，鼻梁也，为气之门户。赤光侵位，肺必受伤，气不流行，则血必凝滞，将有脓血之灾。山根，足阳明胃脉所起。大凡小儿脾胃无伤，则山根之脉不现，倘乳食过度，胃气抑郁，则青黑之纹横截于山根之位，必有延绵啾唧，故曰灾异）。朱雀贯于双瞳，火入水乡；青龙达于四白，肝乘肺位（朱雀，赤脉也，双瞳，肾水也。赤脉贯瞳，火垂水位，治宜泻心补肾。青龙，肝木也，四白，肺金也。白珠见青，肝风侵肺，治宜保肺平肝）。泻痢而戴阳须防，咳嗽而拖蓝可忌（泻属脾病，痢属肾病，脾肾两脏既伤，先后二天并弱，面宜憔悴，今反面见红赤，知为虚阳上泛，故曰须防咳嗽肺病也。青者，肝色也，由其肺气已虚，肝无所畏，木乘金位，恐其生火以剋金，故曰可忌）。疼病方殷，面青而唇口撮；肝风欲发，面赤而目窜视（疼痛，腹痛也。寒气侵脾，内脏无火，一派阴冷，阻抑阳和，故面青而唇撮也。窜视，目直视也。幼时指为肝病，其实太阴经木证。盖太阴之脉系目上纲，血虚受寒，则上纲紧急，故目直视。今指为肝风，必用风药，耗其津液，反成不救，能知养血，其病自疗）。火光焰焰，外感风寒；金气浮浮，中脏积滞（通面火光，风寒伤胃，阳明拂郁，表未解也。黄色满面，食伤脾也，运化无功，久成积也）。乍黄乍白，疳积连绵；又赤又青，风邪瘲瘛（黄为脾虚，白为肺弱，脾肺俱伤，无气以运，乳食难消，轻则为积，久则为疳。赤为火色，青为风色，风火相乘，荣血枯燥，筋脉牵强，甚则搐搦，而为痉矣）。气乏囟门成坑，血衰头毛作穗（小儿禀受精髓不足者，平日脑髓末充，赖气以充之。今大病之后，中气下陷，安保其囟不成坑耶？发乃血之馀，血荣则发黑。今头毛如草之穗，知其荣血枯焦也）。肝气眼生眵泪，脾冷流涎滞颐（眼属肝，肝气实则眵乾硬，肝气虚则眵胶黏。寒伤肝则泪冷，热伤肝则泪热。脾主涎，脾气虚冷，不能收摄，故津液妄泄而滞于颐间，误为脾热，祸不旋踵）。面目虚浮，定腹胀而上喘；眉毛频蹙，必腹痛而多啼（脾肺两虚，中宫寒肃，以致气不归源，反逆而之上，则上气喘急，面目虚浮，因知其内必腹胀。小儿知识未开，于七情六慾毫不相关，何频蹙之有？亦由脏寒腹痛，所以不时啼哭而频蹙不乐也）。左右两颊似青黛，知为忤客；风气二池如黄土，无乃伤脾（左右两颊俱青，客忤之证，由小儿神气怯弱，阳和未充，外邪客气得以乘之，从鼻而入，忤其正气，则口吐青黄白沫，面色变异不常，腹痛喘急者是也。风池、气池，眉上眼下也，风池属肝，气池属胃，如黄土之色，由木胜土覆，所以真脏色见）。风门黑主疝，青为风；方广光滑吉，昏暗危（风门者，耳前也，少阴经所主，黑则为寒为疝，青则为燥为风。方广、眉梢也，亦少阳所主，光亮则吉，昏暗则危）。手如数物兮，肝风将发；面若涂朱兮，心火燃眉（邪热伤神，手如数物，谓十指屈伸不定，如数物之状，速宜疏解热邪，断无肝风之发。淡红为阳明胃经表热，深红为少阴心经里热，面若涂朱，知为心热，心不可泻，惟泻小肠，两火一清，丁火自息）。坐卧爱暖，风寒之入；伸缩就冷，烦躁何疑（凡小儿偎入母怀，藏头密隐，欲入怀抱者，恶风寒也，由风寒初入，未能化热，所以坐卧爱暖。邪已入里，则撒衣揭覆，扬手露面，偃胸仰卧，口渴躁烦，由其内外皆热，所以欲就清凉）。肚大脚小，脾欲困而成疳；目瞪口张，势似危而必毙（脾不运化而肚大，肌肉消削而脚小，盖脾主肌肉，由其乳食失节，所以脾困而成疳。膀胱绝而目瞪，脾气绝而口张，其势已危，必无可生之理）。噫！五体以头为尊，一面惟神可恃；况声之轻重不同，啼之乾湿顿异。呵欠连绵，知病之欲作；急然惊叫，识火之将炜。此察证之规绳，幸拳拳而不悖（头为元首，故以为尊，面分五位，惟神是赖，神存则生，神亡则死，盖指眼光而言也。况声有轻重，啼有乾湿，安得无辨？凡声微者，知其气不足，声壮者，知其气有馀，哭而无泪者实，哭而多泪者虚。呵欠连绵，为阴阳交引，升降不前，知其病之将至。忽然大叫，则知火热扰神，必有壮热之证。倘能依此辨证，亦犹工之有规矩，乐之有六律，是则是效，是突是图，自不致有望洋之叹矣）。
〖审颜色苗窍知表里之寒热虚实〗
夏禹铸曰：望闻问切，固医家之不可少一者也，在大方脉则然，而小儿科惟以望为主，问继之，闻则次，而切则无矣。经云：切而知之之谓巧。夫小儿以脉未全，切之无可切，而巧亦无所用其巧。问而知之之谓工。小儿于未言时，问之无可问。即于能言者问之，多不以实对，是问不必问，而工亦无所用其工。闻而知之之谓圣。小儿初病时，声音或不失其常，至病久而气丧，气丧而声失，闻之无可闻，而圣又何所见其圣？况书曰：哭声不响赴阴君。而亦有不赴阴君者何无？非拟其声，不得肺之绝与不绝故也。吾故曰：以望为主，曰五脏之属，体隐而理微，望从何处？曰体固隐矣，而发见于苗窍颜色之间者，用无不周，理固微矣。而昭著于四大五官之外者，无一不显。中庸所谓费而隐微之显者，不可引之相发明哉。故小儿病于内，必形于外，外者内之著也。望形审窍，自知其病，按病用药，见效之速，未有不如响之应声者。内有脏，曰心、曰脾、曰肺、曰肾、曰肝。五脏不可望，惟望五脏之苗与窍。舌乃心之苗，红紫，心热也；肿黑，心火极也；淡白，虚也。鼻准与牙床乃脾之窍，鼻红燥，脾热也：惨黄，脾败也；牙床红肿，热也；破烂，胃火也。唇乃脾之窍，红紫，热也；淡白，虚也；黑者，脾将绝也。口右扯，肝风也；左扯，脾之痰也。鼻孔，肺之窍，乾燥，热也；流清涕，寒也。耳与齿乃肾之窍，耳鸣，气不和也；耳流脓，肾热也；齿如黄豆，肾气绝也。目乃肝之窍，勇视而睛转者，风也；直视而晴不转者，肝气将绝也，以目分言之，又属五脏之窍。黑珠属肝，纯见黄色，凶证也。白珠属肺，色青，肝风侮肺也；淡黄色，脾有积滞也；老黄乃肺受湿热证也。瞳人属肾，无光彩，又兼发黄，肾气虚也。大角属大肠，破烂，肺有风也。小角属小肠，破烂，心有热也。上胞属脾，肿则脾伤也。下胞属胃，青色，胃有风也。睡而露睛者，脾胃虚极也。面有五位，五脏各有所属。额属心，离火也。左腮属肝，震木也，右腮属肺，兑金也。口下属肾，坎水也。鼻准属脾，坤土也。五脏，里也；六腑，表也。小肠，心之表。小便短黄涩痛，心热也；清长而利，心虚也。胃乃脾之表，唇红而吐，胃热也；唇惨白而吐，胃虚也；唇色平常而吐，作伤胃论。大肠，肺之表，闭结，肺有火也；肺无热而便秘，血枯也，不可攻下；脱肛，肺虚也。胆乃肝之表，口苦，胆火也；闻声作惊，肝虚也。膀胱，肾之表，筋肿筋痛，肾之寒气入膀胱也。面有五色，一曰红，红病在心，面红者热。一曰青，青病在肝，面青者痛。一曰黄，黄病在脾，面黄者脾伤。一曰白，白病在肺，面白者中寒。一曰黑，黑病在肾，面黑而无润色，肾气败也。望其色，若异于平日，而苗窍之色与面色不相符，则脏腑虚实，无有不验者矣。
〖五脏所属之证〗
肝者，足厥阴木也。实则目赤，大叫呵欠顿闷，虚则呵欠咬牙。有风则目连眨，有热则目直视，成疳则白膜遮睛。主怒则性急大叫，哭甚则卵肿，热则大小便难。手寻衣领，手乱捻物，甚则撮空摸床，此丧魂病也。儿病时目睛视物不转，或目合不开，或目开不合，或哭而无泪，或不哭而泪出，皆肝绝也。
心者，手少阴火也。实则叫哭，发热饮水，虚则困卧，悸动不安。心血足，则面色红润易养，心血亏，则面色昏黯难养。热甚则津液干而病渴，神乱而卧不安，喜伏卧。舌破成疮，又为重舌、木舌、舌出不收之病。凡病丹瘤斑疹，龙缠虎骨，虫疥□疮，皆心之证也。如心病久，汗出发润，或舌出不收，暴喑不语，或神昏溃乱，或斑疹变黑，此皆心绝也。
脾者，足太阴土也，为水穀之海。实则困睡身热饮水，虚则吐泻生风。伤湿则为肿、为胀、为黄、为吐泻。故脾痛则腹痛，脾疳则肚大青筋。脾热则口臭唇疮，饮食不为肌肤，吐舌弄舌，口乾饮水。寒则口角流涎，谓之滞颐。气不和，则口频撮。虚则肉削而瘦，不喜饮食。伤食则成积，积久则成疳、成癖。如脾久病，大肉消削，肚大青筋，或遍身虚肿，或吐泻不止，饮食不入，或多食而瘦，或虫出于口，或唇蹇而缩，皆脾绝之证也。
肺者，手太阴金也，实则闷乱喘促，虚则哽气长出。经曰：寒伤肺，由儿之衣薄受寒也。又曰：热伤肺，由儿之衣厚郁热也。凡儿寒热伤肺，则气逆而为喘为咳。肺受风，则喷嚏而流清涕；受寒则鼻塞，呼吸不利；受热则鼻乾，或为衄血；成疳则鼻下赤烂。喘不止，则面肿；咳不止，则胸骨高，谓之龟胸。燥则渴不止，好饮水，谓之膈消。如肺久病，咳嗽连绵，喘息不休，或肩息，或龟胸，或咳血不止，或鼻孔黑燥，或鼻孔开张而喘，或泻痢不休，大孔如筒，或面目虚浮，上喘气逆，皆肺绝也。
肾者，足少阴水也。虚则目畏明，目中白睛多，其颅即解，色㿠白，骨髓不满，儿必畏寒，多为五软之证。尻骨不成，则坐迟；髁骨不成，则行迟；真阳不足，则齿迟；血脉不荣，则发稀；心气不足，则语迟。热则耳中出脓生疳。如肾病久，身下窜，目中如见鬼状，或骨痿弱，卧不能起，或二便遗失，此肾败也。
〔简切辨证〕
小儿热证有七
面腮红、大便秘、小便黄、渴不止、上气急、足心热、眼红赤，此皆实热证，忌用温补。
小儿寒证有七
面㿠白、粪青白、肚虚胀、眼珠青、吐泻无热、足胫冷、睡露睛，此皆虚寒，忌用寒凉。
〔寿夭辨〕
头者，诸阳之会，髓之海也。凡儿头角丰隆，髓海足也。背者，五脏六腑俞穴，皆附于背脊，背平满，脏腑实也。腹者，水穀之海，腹皮宽厚，水穀盈也。目为肝窍，耳为肾窍，鼻为肺窍，口为脾窍。七窍无阙，形象全矣。故知肉食者，脾足；筋强者，肝足；骨坚者，肾足；不妄言笑者，心足；不多啼哭者，肺足。哭声连续者，肺实。不久眠睡者，脾实。兼之脚健而壮，项长而肥，囊小而黑，根株固也。肌肉温润，营卫和也。而更腮妍如桃，发黑似漆，表气实也。小便清长，大便滋润，里气实也。已上皆为寿相，其儿无病易养。
诸阳皆起于头，颅破项软者，阳衰于上。诸阴皆起于足，腨小脚蜷者，阴衰于下。鼻孔乾燥，肺枯。唇缩流津，脾冷。发稀者，血衰。项软者，柱折。青紫之筋，散见于面者，多病。风热兼之，形枯色灰者，表虚。泻利无时者，里虚。疮疥啼哭及多笑语者，皆属阳火妄动之候。以上皆为夭相，其儿多病者难看。
凡声音清亮者寿，有回音者寿，哭声涩者病，散而无声者夭。

变蒸辟谬  ***************************
变蒸之说，自古无之。至西晋王叔和，始创其论，谓婴儿生下三十二日一变，六十四日一蒸。为究其义，则谓变者变生五脏，蒸者蒸养六腑，长益气血，而生精神，益智慧。凡五百七十六日而毕。每当其候，惟有身热耳冷，惊惕而已，别无他病。稽其制治下方，则或曰令母服小柴胡汤，或则用褊银丸。是无论其变蒸之无，即其用药，已大逆天地生育之机矣。而况乎一言昌之，后议杂出，或则以天一生水征其变，或则以木火相生定其蒸。不但此也，且有以木金相剋为言者焉。噫！今日之幼儿，异日之强壮也。考夫生生之道，人身为一小天地。人之生也，本阴阳自然运化之理，在人身，本父母精血而成，阴阳化之，精血育之，必化育其内外五官五脏六腑百骸之无缺而乃生。苟有一之不具，则断其无生长之日，即生长之，亦终为废人。是则小儿初生，百体无不具，即有不具，亦不过增长之而已，何待乎变？抑何待乎蒸？纵或有所谓变，有所谓蒸，其说宜有定论，又何至各执一见，纷然逞为异说哉？则变蒸之无其说也，有断然者，况后之明达，若张氏景岳、陈氏飞霞，历有定论。即予医数十年，疗治小儿，不可胜数，从未见有一如所谓变蒸之期，而依候而发热者有之，或前乎其期数十日或后乎其期数月，是岂变蒸也乎。故敢执鄙见而叱之曰：小儿无变蒸之事，后医毋得信之。凡遇作热等证，惟依类验证，因证下方，庶不致贻误迟延，杀人于无形也。有心保赤者，其信然乎。
〖勿轻服药〗
初诞之儿，未可轻药，盖无情草木，气味不纯，原非娇嫩者所宜，且问切无因，惟凭望色，粗疏之辈，寒热二字，且不能辨，而欲其识证无差，未易得也。凡有微疾，不用仓忙，但令乳母严戒油腻荤酒，能得乳汁清和，一二日间，不药自愈，所谓不药为中医，至哉言也。每见愚人，儿稍不快，即忙觅医。练达者，或不致误，疏略者，惟以通套惊风药治之。此无事之中生出有事，伐及无辜，病反致重。父母见其无效，是必更医，卒无善手，相与任意揣度，曰风，曰痰，曰惊，曰热。前药未行，后药继至。甚至日易数医，各为臆说，汤丸叠进，刻不容缓。嗟乎，药性不同，见识各异。娇嫩肠胃，岂堪此无情恶味，扰攘于中。不必病能伤人，而药即可以死之矣。予每见不听劝戒，艾药妄投者，百无一救，哀哉。□楚瞻曰：凡为幼科，犹宜参看方脉诸书，盖幼稚名曰哑科，疾病痛苦，勿能告人，全赖治者，细心详察。况幼科诸书，理浅言略，难明病源，惟以小儿不节饮食为执见，最重消磨，更以纯阳之子为定论，恣投寒苦。孰知易停滞者，脾气必虚。若图见小效于目前，则便遗大害于日后。况小儿易虚易实。言虚者，正气易于虚也。言实者，邪气易于实也。然邪凑之实，必乘正气之虚。若不顾正气之虚，惟逐邪气之实，其有不败者几希。如寒伤营也，但温养营阴；风伤卫也，惟辛调卫气。但使营卫和平而宣行，则客邪不攻而自散，使正气自行逐贼，则邪气退而正气安然，如浮云一过，天日昭明也。若专投与气血无情之猛剂，客邪虽散，正气亦伤，乘虚之邪，将接踵而至矣。岂知正气不至空虚，邪必不能凑而为实。至于云纯阳者，以无阴而谓，乃稚阳耳，其阳几何，阴气未全，而覆败其阳，将何以望其生长耶。况大地之气化日薄，男女之性情日漓，幼稚之禀受日弱。有禀父之阳气不足者，多犯气虚中满。有禀母之阴血不足者，多犯阴虚发热。患痘则多犯肾虚内溃之证。此皆先天不足所致，近来比比皆然，若徒效上古，克削寒凉。如肥儿丸、芦荟丸之类，则千中千死，莫能挽也。至云小儿阳火有馀。不知火之有馀，实由水之不足。壮水以制阳光，先贤至论，服寒凉百不一生，古哲格言。以不生之药，投欲生之儿，心何忍哉。凡小儿脾胃，自能消穀。今偶有停滞，则脾胃受伤，只健其脾胃，而谷自化矣。故方有助脾消化推荡穀气者，有禀命门火衰、补火生土者，有一消一补者，有以补为消者，诚恐宽一分，即耗一分元气也。夫人有生，惟此一气，易亏难复，何可轻耗。况幼稚之禀，尤为易亏，惟必根究先天之薄弱，而从方脉诸书，求源探本以为治，斯能补救当代赤子元气于后天，便亦培植后代赤子元气于先天，而寿世于无疆矣。若徒宗上古幼科浅略方论，则犹灌溉树木者，不顾根本，而惟洒润枝叶，欲望其生长，未之有也，而况复加划削者乎。
〖药饵之误〗
小儿气血未充，一生盛衰之基，全在幼时，此饮食之宜调，而药饵尤当慎也。今举世幼科，既不知此大本，又无的确明见，而惟苟完目前。故凡遇一病，则无论虚实寒热，但用海底兜法，而悉以散风消食、清痰降火、行滞利水之剂，总不出二十馀味，一套混用，谬称稳当，何其诞也。夫有是病而用是药，则病受之，无是病而用是药，则元气受之。小儿元气几何，能无阴受其损，而变生不测，此当今幼科之大病，而医之不可轻任者，正以此也。又见有爱子者，因其清瘦，每以为虑，而询之庸流，则不云痰火，必云食积，动以肥儿丸、保和丸之类，使之常服。不知肥儿丸，以苦寒之品，最败元阳；保和丸以消导之物，极损胃气。谓其肥儿也，适足以瘦儿；谓其保和也，适足以违和耳。即如抱龙丸之类，亦不可轻易屡用。予尝见一富翁之子，每多痰气，或时惊叫，凡遇疾作，辄用此丸，一投而愈，彼时以为神丹，如此者不啻十馀次，及其长也，则一无所知，凝然一痴物而已，岂非暗损元神所致耶。凡此克伐之剂，最当慎用。故必有真正火证疳热，乃宜肥儿丸及寒凉等剂；真正食积胀满，乃宜保和丸及消导等剂；真正痰火喘急，乃宜抱龙丸及化痰等剂。即用此者，亦不过中病则止，非可过也。倘不知此，而徒以肥儿、保和等名，乃欲借为保障，不知小儿之元气无多，病已伤之，而医复伐之，其有不痿败者鲜矣。
〖神奇外治法〗
疏表法：小儿发热，不拘风寒食饮，时行痘疹，并宜用之。以葱一握，捣烂取汁，少加麻油在内和匀，指蘸葱油，摩运儿之五心、头面、项背诸处，每处摩擦十数下。运完以厚衣裹之，蒙其头，略疏微汗，但不可令其大汗。此法最能疏通腠里，宣行经络，使邪气外出，不致久羁荣卫，而又不伤正气，诚良法也。
清里法：小儿发热，至二三日，邪已入里，或乳食停滞，内成郁热，其候五心烦躁，睡卧不宁，口渴多啼，胸满气急，面赤唇焦，大小便秘，此为内热。以鸡蛋一枚，去黄取清，以碗盛之，入麻油，约与蛋清等。再加雄黄细末一钱，搅极匀。复以妇女乱发一团，蘸染蛋清于小儿胸口，拍之。寒天以火烘暖，不可冷用。自胸口拍至脐轮止，须拍半时之久，仍以头发敷于胸口，以布扎之，一炷香久，取下不用。一切诸热，皆能退去。盖蛋清能滋阴退热，麻油、雄黄拔毒凉肌故也。此身有热者用之，倘身无热，惟啼哭焦烦，神志不安者，不必蛋清，专以麻油、雄黄乱发拍之，仍敷胸口，即时安卧。此法多救危险之证，功难殚述。
解烦法：凡小儿实热之证，及麻疹毒盛热极，其候面赤口渴，五心烦热，啼哭焦扰，身热如火，上气喘急，扬手掷足，一时药不能及。用水粉一匙，以鸡蛋清调匀略稀，涂儿胃口及两手掌心。复以酿酒小曲十数枚，研烂，热酒和作二饼，贴两足心，布扎之。少顷，其热散于四肢，心内清凉，不复啼扰。
开闭法：凡小儿风痰闭塞，昏沉不醒，药不能入，甚至用艾火灸之，亦不知痛者，盖因痰塞其脾之大络，截其阴阳升降之隧道也，原非死证。用生菖蒲、生艾叶、生姜、生葱各一握，共入石臼内，捣如泥，以麻油好醋同前四味炒热，布包之，从头顶背胸四肢，乘热往下熨之。其痰一豁，倏然而醒。此方不特小儿，凡闭证皆效。
引痰法：凡小儿痰嗽，上气喘急，有升无降，喉中作牵锯声，须引而下行。用生白矾一两研末，少入面粉，米粉亦可。盖生矾见醋，即化成水，入面粉，取其胶黏故也。好醋和作二小饼，贴两足心，布包之，一宿其痰自下。
暖痰法：凡小儿胸有寒痰，不时昏绝，醒则吐出如绿豆粉，浓厚而带青色，此寒极之痰，前法皆不能化，惟以生附子一枚、生姜一两，同捣烂炒热，布包熨背心及胸前，熨完将姜附捻成一饼，贴于胃口良久，其痰自开。
纳气法：凡小儿虚脱大证，上气喘急，真气浮散，不得归元，诸药莫效，用吴茱萸五分，胡椒七粒，五倍子一钱，研极细末，酒和作饼，封肚脐，以带扎之，其气自顺。
通脉法：凡小儿忽尔手足厥冷，此盖表邪闭其经络，或风痰阻其荣卫，又或大病之后，阳不布散于四肢，速用生姜煨熟捣汁半小杯，略入麻油调匀，以指蘸姜油摩儿手足，往下磋挪揉捩，以通其经络，俟其热回，以纸拭去之。凡小儿指纹带涩，推之不动，即以此法推豁之，盖此法不论阴阳虚实，用之皆效。
定痛法：凡小儿胸中饱闷，脐腹疼痛，一时不能得药用食盐一碗，锅内炒极热，布包之，向胸腹从上熨下，盖盐走血分，最能软坚，所以止痛。冷则又炒，又熨，痛定乃止。凡男妇气痛，皆同此法。
以上九法，非古书所有，实予异授心传，经验既久，神应无方，笔之于书，以公世用。


卷二  ——————————————————————————————————————————————————————————————————————————————————————————

脐风证论  ***************************
脐为百风总窍，五脏寒门，道家谓之下丹田，为人身之命蒂。儿在胎时，口鼻未通呼吸，惟脐间真息随母之呼吸为呼吸。及其下地，囫卢一声，气通口鼻，而胎元之一息，不复为用矣。遂寄于脐内一寸三分，中虚一穴，左青右白，上赤下黑，中央黄色，八脉九窍，经纬联络，为真息往来之路，坎离交会之乡，凡修练仙胎，皆从此处立基，所以谓之命蒂。故小儿初生，惟脐之干系最重，断脐之时，不可不慎。或剪脐带太短，或结束不紧，致外风侵入脐中，或浴儿时，牵动脐带，水入生疮，客风乘虚而入，内伤于肾，肾传肝，肝传心，心传脾，脾传肺，蕴蓄其毒，发为脐风。其证面赤啼叫者，心病；手足微搐者，肝病；唇青口撮、痰涎壅塞者，脾病；牙关紧急者，肾病；啼哭不止者，肺病。五脏之证，略见一二者犹可治，悉见者不治。然其症亦不止此也，有曰脐风、曰噤口、曰锁肚者，虽皆脐症，而寒热自别，试详别之，免滋后误。夫所谓脐风者，由断脐后为水湿风寒所乘，入于脐而流于心脾，令肚腹胀满，吮乳口松，多啼不乳，此初起之时，速用火攻散之。若至气息喘急，啼声不出，或肚上青筋，吊疝作痛，此胎毒夹风邪入脏，外用火攻，内服指迷七气汤。若肚脐青肿，撮口不开，牙关紧闭，口吐白沫，爪甲青黑者，皆不治。所谓噤口者，其症眼闭口噤，啼声渐小，舌上聚肉如粟米状，吮乳不得，口吐白沫，大小便不通。遇此先看其上齶有点子，即以指甲轻轻刮破，以木香、白蔻仁各五分，煎汤化下沆瀣丹，利动脏腑，气顺自愈。所谓锁肚者，由胎中热毒壅盛，结于肛门，大便不通，即令妇人温水漱口，吮儿之前后心并脐下及手足心，共七处，凡四五次。外以轻粉五分研末，蜂蜜少许，温水调服，以通为度。如更不通，以葱白三五寸长，用油抹润，轻透穀道，纳入二寸许，以通为快。若至七日不通者死。古人之论脐风，皆谓由于水湿风冷所致，予则以为古论犹未尽也。盖脐风有内外二因，有可治不可治之别。外因者，风湿所伤；内因者，禀父之真阳不足也。予曾见一妇，产育十数胎，皆男，尽殇于七日内之脐风，无一存者。若谓外邪所伤，何以独伤此家之儿，又岂无一儿能避之者？此内因之显而易见者也。凡男子之命门真阳不足者，右尺脉必细涩无神，生子必有脐风。此予察之详，见之确，非耳闻者此也。其外因者，病发于二三四五日之间，病生于六腑，故可治。内因者，必发于六七日之间，病生于五脏，故不可治。曩者夏禹铸有类防脐风之诀，谓三朝一七，看两眼角黄，必有脐风。不知禀受厚者，生下即满面红黄，乃为吉色，误认脐风，其害不小。此法不确，惟令乳母每日摸儿两乳，乳内有一小核，是其候也。乳内有核，发脐风者固多，而不发脐风者亦有，徒执此法，未必皆合。又必看小儿或不时喷嚏，更多啼哭，吮乳口松，是真候也，急宜治之。第脐风之治，无一成法可遵，虽有疏风攻下之法，莫能济急。独予异授灯火，无论脐风痉搐，以及凶危险证，用药不能挽回者，此火可以生之。久经效验，未肯轻传。因见幼科不知火穴，往往错误用之，反致引动风邪，蔽固火毒，致儿身热不退，火毒内攻，每多不救，故不忍隐秘，尽行吐露，以公诸世。世之幼科治病，辄曰剪风，曰截风。夫剪者，邀遏之谓也。截者，堵塞之谓也。以火攻，用于中宫任脉所行之地，岂非堵遏其邪，而犯闭门逐盗之戒乎？不知风邪之在人身，善行数变，无形无声，欲除其害，无如疏散条达而去之，不使久羁于营卫经络，则善矣。而仲景之治伤寒，而立汗吐下三法。邪之在表者，汗而散之；邪之在上者，吐而越之；邪之深入者，下而夺之。总欲其邪尽而后已，未闻有邀截之为也。今幼科不但为逐邪，而反闭关绝险，阻其去路，使邪气进不可，退不能，猖狂踯躅，欲其不倒刃相攻，斩关逆犯者，不可得也。此皆为治者酿成之祸，于邪何尤？凡邪之伤人，未有不从三阳而入。驱除之法，亦必使其从三阳而出。故此火穴，亦惟三阳有之，盖以引其出表，断不使之入里也。
〖证治歌〗
脐为命蒂脏寒门，百风总窍此为宗。口鼻未通在胎候，呼吸随母相送迎。产则气才通鼻口，胎元一息寄脐中。一寸三分中（虚）一穴，五色须从五处分。八脉九窍均联络，坎离交会息最真。儿在初生脐最重，断时宜慎莫轻心。外风侵入缘何故，煎脐太短结束松。或为浴儿脐带动，水入生疮病适成。客气乘虚内伤肾，肝心脾肺转相循。蕴蓄其毒脐风发，症分五脏可推寻。面赤啼叫为心病，四肢微搐乃肝瘅。脾病痰涎多壅塞，更兼口撮与唇青。病在肾者牙关紧，肺病必多啼哭声。症见一二犹堪治，诸病同生医术穷，更有三症分寒热，噤口锁肚合脐风。脐风病起断脐后，风寒水湿并相乘。初起口松兼腹满，多啼不乳火宜攻。啼声不出气喘急，吊疝作痛见青筋。火攻治外药治内，指迷七气汤最工。口噤眼闭啼声小，舌上聚肉粟米同。口吐白沫难吮乳，又兼大小便难通。上齶有点轻刮破，（木）香（白）蔻（仁）汤吞沆瀣（丹）灵。锁肚（大）便闭缘胎毒，壅结肛门是病根。急令妇人温水漱（口），吮儿七处（前后心、手足心及脐下）四五巡。轻粉五分蜜少许，（温）水调便通病自宁。倘更不通何法治，油抹葱白（三四寸长）法宜遵。轻透穀道须纳入（二寸许），通则快兮否则凶。诸症制方传自古，古法虽详究未精。脐风原有（内外）二因辨，莫执水湿风冷论。外因本属风湿入，禀父阳亏是内因。倘谓脐风皆属外，可将往事作明征。一妇屡产皆不育，岂皆风湿所侵淫。男子命门真阳弱，右尺细涩必无神。生子必有脐风症，予曾目见岂无凭。外因可治病由腑，内因难治由脏生。倘谓脐风凭（两）眼角（黄），预为防救命遭倾。乳内小核亦难定，须将真候细心评。不时喷嚏多啼哭，吮乳口松真候临。斯时论治无成法，异授灯火医要明。时医误用多贻害，剪风截风技杀人。疏散风邪方为美，譬治伤寒可引伸。去邪法分汗吐下，剪截由来我未闻。今不逐邪偏闭塞，邪将猖獗祸弥深。不知邪自三阳入，驱邪之法必相从。火穴亦惟三阳有，引邪出表定回春。
〖方〗
●沆瀣丹
川芎（酒炒）　庄黄（酒蒸）　黄芩（酒炒）　黄柏（酒炒，各九钱）　薄荷（四钱半）　滑石（水飞，六钱）　枳壳（面炒，四钱半）　连翘（去心膈，六钱）　芍药（炒，六钱）　牵牛（炒，取头末，六钱）　槟榔（童便洗晒，七钱半）
上为细末，蜜丸，芡实大。月内之儿，服一丸，稍大者二丸，用茶汤化服。乳母切忌油腻。但觉微有泄泻，病即减矣，如不泄再服。重病日三服，以愈为度。此方断不峻厉，毋疑畏，惟胎寒怯面青白者忌之。
●指迷七气汤
陈皮　青皮　藿香　桔梗　莪术　香附　法夏　肉桂　公丁香　益智仁
上姜枣水煎，母子同服。
●辰砂殭蚕散　治撮口、脐风、锁肚。
辰砂（水飞，五钱）　殭蚕（炒，一钱）　天竺黄（五分）　蚌珍珠（三分）　真麝香（一分）
上为末，每用少许，蜜调，抹儿口内。
●龙胆汤　治身热脐风撮口。
龙胆草　钩藤钩　北柴胡　片黄芩（炒）　京赤芍　炙甘草　芽桔梗　白茯苓（各五分）　川大黄（纸包煨，一分）
上大枣一枚，水煎温服。
治撮口，用牛黄一分，研末，竹沥调，滴入口中。
一方　取蝎虎一个（即壁虎也），装瓶内，用朱砂细末，亦入瓶内，封其口。月馀合食砂取出，其身赤色，阴乾为末，每一二分酒调下。
一方　用穿山甲（用尾上甲三片，羊油炙极黄色）、蝎梢七个，共为细末，入乳汁，调涂乳上，令儿吮之，用厚衣裹包，须臾汗出即愈。
●保生汤　治胎风、锁肚、口噤。
北防风（七分）　陈枳壳（五分）　小橘红（四分）　白茯神（三分）　荆芥穗（三分）　远志肉（四分）　制南星（五分）　芽桔梗（三分）　炙甘草（二分）　灯心（引）
●二豆散　治脐肿突。
红饭豆　淡豆豉　天南星　鲜白蔹（各一钱）
上为末。用芭蕉自然汁，少加香油，调药敷脐四旁，得小便自下，即愈。
●龙骨散　治脐疮。
石龙骨（煅，一钱）　真轻粉（五分）　川黄连（一钱）　白矾（煅，一钱）
上为末。乾掺。
一方　用大红羊绒烧灰为末，敷之，效。
〖脐证简便方〗
小儿初生，犯撮口脐风、荷包风、鹅口风等项，在齿根边生白点，名马牙。啼哭不吮乳，即看口内坚硬之处，或牙根边白点，将针挑破出血。浓煎薄荷汤，磨京墨调匀，以指搅过，再以产母乱发蘸墨，满口搽之。仍用新青布蘸温水展口，即愈。
小儿脐风撮口，用完全生葱二根，捣烂取汁。又以直殭蚕三个，炒去丝，研细末，以葱汁调匀，涂母乳头上，令儿吮之，或灌儿口内，亦可。
小儿脐风撮口，以艾叶烧灰填脐上，以帛缚之。若脐带已落，用蒜切薄片，贴脐上，以艾火炙之，候口中有艾气，方愈。
小儿脐风初生，口噤不乳，蝉蜕十四枚，全蝎去尾毒洗去盐泥，十四枚，炒乾为细末，入轻粉三分，每用一匙乳汁，调灌即愈。
小儿撮口，但看舌上有疮如粟米者是也。以蜈蚣炙焦研末敷之。撮口噤风，面黄色，气喘，声不出，由胎气挟热，流毒心脾，故令舌强唇青，聚口发噤。用直殭蚕二枚，去嘴，略炒为末，蜜调，纳儿口中。
小儿十日内口噤不乳，取大蜘蛛一枚，去足，炙焦，研细末，入猪乳一小杯和匀，分作三次，徐徐灌之，神效无比。
小儿脐疮出血及脓，用海螵蛸、胭脂，共为末，以油润疮，乃搽药。
〖用火口诀〗
夫婴儿全身灯火，诚幼科第一捷法，实有起死回生之功。火共六十四燋，阴符易数，能疏风散表，行气利痰，解郁开胸，醒昏定搐，一切凶危之候，火到病除。用火之时，倘值寒冬，必于房中燃烧明火，使儿不致受寒。灯草大小适中，以麻油染用。令老练妇人抱儿，解衣去帽。从左耳角孙起，总依后之歌诀用之。凡用火不可姑息，勿谓火数太多，悯其难受。盖小儿受病，由其经络凝滞，脏气不舒，以火散之，正欲使其大叫大哭，方得脏气流通，浑身得汗，营卫宣畅，立时见功。此火暗合周天，不可减少，少则不效。若救脐风，非此不可。火穴图歌，并列于后。
〖《集成》神火图〗
铜人正面图（图缺）
铜人背面图（图缺）
《集成》神火歌
仙传神火天然理，始自角孙瘛脉起（凡用灯火，无论男婴女婴，皆从左边用起，角孙在耳尖上，瘛脉在耳后根）。听宫曲鬓本神旁，次及天容仍右取（听宫在耳门前，曲鬓在鬓脚旁，本神在额角，天容在耳轮根下，左边已完，右亦如之）。
囟会承浆左肩并，曲池合谷期邪屏（囟会即囟门，承浆在下唇宛宛中，肩井在肩上宛宛中，从左起，故曰左肩井。曲池在肘湾上廉屈缝处，合谷在虎口近叉骨处）。气关已过至神门，右亦如之昏可醒（气关在食指第二节，神门在掌后下廉锐骨之端，左完，右亦如之）。
左乳根中七燋始，右亦如之何待齿（自左乳根下起，从上至下，七燋止，右乳根亦如之）。脐下阴交续命关，平平三点凶危止（阴交在肚脐下半寸，用火三燋）。
脊中身柱至长强，肺俞（音恕）阳陵承山当（身柱在项骨三节下，从上至下九燋，至长强穴止。肺俞在两饭匙骨缝中，阳陵泉在膝外边下三寸，承山在脚肚尽处）。崑崙解溪邱墟穴，涌泉右亦效之良（崑崙在外踝骨后，解溪在繫鞋带处，邱墟在外踝骨前，涌泉在脚底中心，左脚燋完，右亦如之）。
〖宜用火者〗
平素产子有脐风，则胎胎不爽。于产下第二日，勿待其发，先以此火散之，百不失一。
胎婴生下，多喑不乳，喷嚏呵欠，吮乳口松，是即脐风作发，急以此火散之。
凡儿病，面青面黑，扭项摇头，仰身擦面，或眼青怒视，或左右斜视，或上下窜视，或两目连眨，或头项牵强，蜷舌露睛，嘘风撮口，啼哭怯人，或手如数物，或两手牵引，或两足跳掣，忽扰忽乱，失张失志，但觉神情与常有异者，由从前表里不清，将欲作痉，此火最妙。
伤寒已痉，角弓反张，眼目斜视，左右搐搦，并中恶、客忤、痫症与食填太阴，及一切风闭、火闭、痰闭、气闭乍然卒死者，此火最神。
食伤脾胃，肚大青筋，于端午日午时，用全身灯火，复于青筋开叉处，以火截之一叉一点，其肚自消。
风寒痰气闭塞之症，此火实有神功。凡用灯火既完，俟儿啼哭已定，即用金粟丹半丸，姜汤化服，服后以衣裹之，蒙其面目，令之安卧片时，以复其神志，其病如失。
〖忌用火者〗
小儿四时伤风感冒，身热自汗，大小便调，唇舌如常，口不作渴，此表病轻证也，疏解之则愈。愚人妄用，是谓轻病重治，反为不祥。
小儿邪已入里，身热面赤口渴，大小便秘，唇焦舌紫眼红，或手足心热，夜热焦烦，舌上黄苔，扬手掷足，掀衣揭覆，此里症内热也。清利之，自愈，不可用火。如强用之，不特不能使热邪从里以达表，适足以助热而耗阴，致身热不退，在夏秋燥令，尤为大忌。
小儿大病久病，身体怯弱，面耳青黄，唇舌白莹，摇头斜视，昏睡露眼，形骸消瘦，声息轻微，自汗盗汗，或一切呕吐泻利，痘麻疮痈，此皆虚极之症，切忌火攻，虑其汗散故也。
一切久热消渴疳证，形体黑瘦，毛发焦枯，由阴亏血弱，虚热所为。误用灯火，愈增其病，慎之。
灯火为幼科切要，今医家不特不明火穴，而并不辨寒热虚实，不当用而用之，反为大害，惟依前以定法，则用无不当矣。
〖夏禹铸脐风火图〗
夏禹铸脐风火图（图缺）
夏禹铸曰：脐风初发，吮乳必口松，两眼角挨眉心处，忽有黄色，宜急治之，治之最易。黄色到鼻，治之仍易，到人中、承浆，治之稍难。口不撮，微有吹嘘，犹可治也。至唇口收束锁紧，舌头强直，不必治矣。一见眉心鼻准有黄色，即用灯火于囟门一燋；人中、承浆、两手大拇指端少商各一燋；脐轮绕脐六燋；脐带未落，于带口一燋，既落于落处一燋，共一十三燋，风便止而黄即退矣。
按：古今灯火，惟上全身火，有经有府，有理有法，无有出其右者，第火穴多，恐仓卒之际，在嫺熟者不难，倘素未经练者，一时不能用，故附夏氏脐风火于此，庶忙道之时，可以济急，此火亦曾经验，第不及全身灯火耳。
〖回生艾火〗
以前全身灯火，皆为实邪升散之用，并一切怪证，莫可名状者，无不奏功。倘涉久病体虚，忽然精神溃乱，人事昏沉，前火则为不宜，须用回生艾火挽之。盖此火能回散失之元阳，收归气海，固其根蒂，免致离散。其法以生姜切为纸厚，大如指甲，贴尾闾穴（脊骨尽处）、命门穴（在腰脊间，正对肚脐），以艾绒挼紧，如绿豆大，安姜片上，用火炙之，每穴以三炷为度，炙完另以姜片贴脐下阴交穴，如前炙之。此火不特小儿可用，凡男妇一切中风、中痰、气厥、阴症、虚寒、竭脱、凶危之候，咸宜用之，有起死回生之功，幸勿轻视。
凡小儿中恶、客忤以及痰闭、火闭、风闭，乍然卒死，即以全身灯火醒之。倘一时未有其人，即以大指掐其人中穴，病轻者一掐即啼哭而醒，倘不应，掐合谷；又不应，掐中冲；若再不应，其病至重，则以艾丸如萝卜子大，于中冲穴炙之，火到即活。盖中冲一穴，为厥阴心包络之脉所出，其经与少阴心脏相通。此火一燃，则心中惕然而觉。倘此火全然不知，则百中不能救一矣。
〖回生艾火图〗
回生艾火图一（图缺）
回生艾火图二（图缺）

胎病论  ***************************
儿之初生有病，亦惟胎弱、胎毒二者而已矣。胎弱者，禀受于气之不足也。子于父母，一体而分，而禀受不可不察。如禀肺气为皮毛，肺气不足，则皮薄怯寒，毛发不生；禀心气为血脉，心气不足，则血不华色，面无光彩；受脾气为肉，脾气不足，则肌不生，手足如削；受肝气为筋，肝气不足，则筋不束骨，机关不利；受肾气为骨，肾气不足，则骨节软弱，久不能行，此皆胎禀之病，随其脏气而求之。所谓父强母弱，生女必羸；父弱母强，生儿必弱。故小儿有头破颅解，神慢气怯，项软头倾，手足痿软，齿生不齐，发生不黑，行住坐立，须人扶掖者，此皆胎禀不足之故也。胎毒者，即命门相火之毒也。命门者，男子以藏精，女子以系胞，道家谓之下丹田也。夫二五之精，妙合而凝，纯粹之精，熔液而成胎。淫佚之火，蓄之则为胎毒矣。盖人生而静，天之性也。感物而动，人之欲也。成胎之后，其母之关系尤紧。凡思虑，火起于心；恚怒，火生于肝；悲哀，火郁于肺；甘肥，火积于脾；淫纵，火发于肾。五欲之火，隐于母胞，遂结为胎毒。凡胎毒之发，如虫疥、流丹、湿疮、痈疖、结核、重舌、木舌、鹅口、口疮，与夫胎热、胎寒、胎搐、胎黄之类，三朝之脐风，百日之痰嗽，半岁之真搐，一周之流丹，此又毒之至酷至烈，而不可解者也。所谓胎寒者，母娠时，患热病，多服寒凉之药，又或过食生冷，令儿受之。生后昏昏多睡，间或哯乳泻白，此内因也。或百日之内忽□□□□冷，手足蜷曲不伸，腹痛啼叫不止，此生后受寒得之，治宜温散，括迷七气汤、助胃膏为佳。胎热者，母娠时喜食辛热炙煿之物，或患热病，失于清解，使儿受之，生后目闭面赤，眼胞浮肿，弩身呢呢作声，或啼叫惊烦，遍身壮热，小便黄涩，此胎热也。若不早治，则丹瘤疮疖由此而至，宜集成沆瀣丹徐服解之，以平为度。胎搐者，母娠时，曾因惊恐，气传于子，生后频频作搐，其后身热面青，手足搐掣，牙关紧闭，腰直身僵，睛斜目闭，多啼不乳，此乃胎痫不治之症。如因身有热而作者，必先啼叫，虽曰胎病，由外因也。宜天麻丸，后以六味地黄汤，滋其化源，多服自愈。盘肠气者，幼科称内吊者是也。皆因胎气郁积，壅结营卫，五脏六腑，无一舒畅，其气不能升降，筑隘肠胃之间，抵心而痛。其声辘辘如猫，吐恶乾啼，口开，手足皆冷，宜疏散通气，调中散及木香丸。脐突者，小儿多啼所致也，脐之下为气海，啼哭不止，则触动气海，气动于中，则脐突于外，其状突出光浮，如吹起者，捏之则微有声，用乱发烧灰、枯矾等分为细末，敷突脐上，以膏药贴之自消。不乳者，小儿生下二三日间，忽然不乳，当询问之，勿以不乳作脐风治。盖脐风有多啼、撮口之症，此则无之，但不乳耳，有吐乳，乳之又吐者，或因拭口不净，恶秽入腹也。宜用槟榔、木香、甘草煎汤与服。如啼哭不乳者，腹痛也，亦胎寒之症，宜木香、丁香、乳香、当归、甘草煎汤与服。如此以上诸症，无故不乳，宜问其母之乳汁多少。乳多者伤乳也，宜少节之，不久自思乳矣。乳少者，必有他症，细心察之。胎黄者，儿生下面目浑身皆黄如金色，或目闭，身上壮热，大便不通，小便如栀子汁，皮肤生疮，不思乳食，啼哭不止，此胎中受湿热也，宜茵陈地黄汤，母子同服，以黄退为度。胎肥者，儿生下遍身肌厚，肉色通红，面色亦红，而黑睛多，时时生痰，自满月之后，渐渐肌瘦，五心热而大便难，白睛粉红色，此名胎肥。是亦在胎时，母食甘肥湿热太过，流入胞中，以致形质虚肥，血分壅热也，加减大连翘饮，外以浴体法浴之。胎怯者，生下而无精光，肌肉瘦薄，大便白而身无血色，目无精彩，时时哽气多哕者，此即胎怯也。非育于父母之暮年，即生于产多之孕妇，成胎之际，元精既已浇薄，受胎之后，气血复难长养，以致生来怯弱。若后天调理得宜者，十可保全一二，调元散补之。
〖证治歌〗
小儿胎病实难堪，胎弱胎毒两大纲。禀受不足名胎弱，五脏攸分可类观。禀肺不足皮肤薄，毛发不生更怯寒。心为血脉禀如弱，血不华兮面不光。受脾不足肌如削，筋不束骨弱在肝。肾主骨兮禀不足，骨节软弱行步艰。生女羸兮母偏弱，生儿弱者母独强。病生头破神气怯，头倾肢软状如瘫。生齿不齐发不黑，居坐行立赖扶匡。诸症皆由胎禀弱，再将胎毒细推详。父母命门中相火，母则胞系父精藏。气凝二五精纯粹，岂容淫火蓄相干。蓄则胎中多结毒，母成胎后最宜防。思虑心头多火起，怒生肝火势难降。肺为悲哀多火郁，脾中火积餍肥甘。火发于肾因淫纵，五欲脏胞毒结团。毒发虫疥流丹病，痈疖生来与湿疮。鹅口口疮重（舌）木舌，胎寒（胎）搐（胎）热并胎黄。脐风痰嗽偕真搐，周岁流丹病足伤。胎寒因母贪生冷，药过寒凉而受戕。儿生泻白还多睡，内因莫作外邪看。若未百日忽战慄，口冷肢蜷哭异常。生后受寒寻治法，括迷七气（汤）助胃（膏）将。胎热因母餐辛热，或因热病失清凉。儿生目闭胞浮肿，面赤弩身壮热扬。声作呢呢溺黄涩，惊烦啼叫势仓皇。早治庶无疮疖患，丹投沆瀣使平安。胎搐儿生频作搐，只因母孕受惊惶。身热面青肢搐掣，牙紧腰直并身僵。目闭睛斜啼不乳，病名胎痫入膏肓。若属外因身有热，先多啼叫病症啇。天麻丸进后滋补，怡宜六味地黄汤。盘肠气原称内吊，胎气郁结营卫伤。脏腑并无舒畅候，气多筑隘在胃肠。痛底心兮声辘辘，乾啼吐恶口开张。肢冷统宜疏散药，散用调中丸木香。脐突起自多啼哭，触动气海脐故昂。突状光浮如吹起，捏之声作亦微茫。发灰矾末敷脐上，外将膏药贴之良。不乳儿生才数日，勿作脐风病等量。脐风多啼并撮口，此但不乳莫浑涵。更有吐乳乳旋吐，拭口不净秽浊含。煎汤与服宜何药，木香甘草与槟榔。啼哭不乳原腹痛，此亦胎寒治宜谙。煎汤甘草丁香乳（香），木香当归可共尝。无故不乳寻其母，乳多宜节自安康。乳少必然他症现，医宜细察以求方。胎黄遍体如金色，目闭尤兼身热肠。大便不通溺如（栀子）汁，哭不思乳疮肆殃。此系胎中受湿热，茵陈地黄汤擅长。胎肥肌厚晴多黑，肉面俱红时有痰。弥月而后渐羸瘦，五心热兮大便难。白睛不异粉红色，甘肥因母孕时贪。湿热太过流胞内，形质虚肥血热探。治宜加减（大）连翘饮，外遵浴体法最臧。胎怯生下肌肉薄，大便白兮目无芒。时时哽气还多哕，此由先天受其伤。若欲后天调理善，调元散进寿而昌。
〖方〗
●助胃膏
白蔻　肉蔻（面包煨去油）　人参　木香　丁香　藿香　茯苓　白术　青桂　西砂　炙草　陈皮　沉香　山药
上为末，蜜丸，芡实大。每一丸，炒米煎汤化服。
●天麻丸
天麻（姜制）　法夏　防风　羌活　胆星　殭蚕　全蝎
上为末，蜜丸，芡实大。每服一丸，钩藤汤下。
●六味地黄丸
熟地（九蒸晒，四两）　茯苓（乳蒸晒，二两）　山药（乳蒸晒，三两）　枣皮（炒研，二两）　丹皮（酒炒，一两）　泽泻（盐水炒焦，一两）
上为末，和地黄膏蜜丸，一钱一颗。半周一岁用一丸，三五岁□丸，空心盐汤化下，煎服亦可。
●调中散
青木香　川楝　没药　茯苓　肉桂　青皮　槟榔　枳壳　炙草　莱菔子
上加葱白、食盐少许，煎服。
●茵陈地黄汤
生地　赤芍　川芎　当归　花粉　茯苓　猪苓　茵陈　泽泻
上水煎，母子同服。
●大连翘饮
连翘　瞿麦　滑石　牛子　车前　木通　防风　栀仁　黄芩　芥穗　当归　柴胡　赤芍　蝉蜕　炙草
上加竹叶十片、灯心，水煎热服。
●浴体法
天麻（二钱）　全蝎（去毒）　朱砂（各五分）　乌蛇（酒浸）　枯矾　青黛（各□钱）　麝香（一分）
上研匀。每用三钱，水三碗，桃枝一握，同煎十沸，温热浴之，但勿浴背。
●调元散
人参　白术　茯苓　橘红　当归　枸杞　炙草　陈粳米（炒，一握）
上为末。龙眼煎汤调下。
●木香丸
黄连（三钱）　木香　厚朴（制）　夜明砂（隔纸炒，各二钱）　诃子肉（炒，一钱）
上为细末，饭为丸，麻子大。干艾、生姜煎汤，食前下。
●指迷七气汤、沆瀣丹　均见脐风。

外感论  ***************************
外感者，外感冒于风寒之六淫也。或谓乳子纯阳，阳盛外邪难入，而不知质弱体薄，皮毛松散，骨节嫩脆，脏腑未满，血气未充，其冒风寒暑湿之邪也，较老弱与病衰之人为更易。且幼稚不知自保，寒热不能自言，全赖父母之顾护。偶失调卫，邪乘而入，病斯作矣。及其病作，虽风寒小恙，需治较急于强壮，苟姑待之，虚弱夭伤立至，何也？嫩脆未充之体，传经既易，戕伐难胜，譬之以拳击壮，虽甚可以强忍，乳子能不毙乎？是故幼稚病患，为父母者不得轻忽，以留日后之悔。承实治者，尤当审慎，免蹈杀人之愆。辨症固宜详明，下药更当诚谨。辨症虽的，药犹忌猛，盖以幼子质薄，非同强壮可比也。考古上工治法昭明，其要举不外审症、慎药二者而已。彼夫外感治法，当春之际，症见鼻塞发热，纹浮红鲜，而脉浮者，此邪在表，治宜正柴胡饮。若兼咳嗽宜参苏饮，气粗者香苏饮，兼呕者解肝煎，或兼腹痛者，正柴胡饮，更兼寒热者，加桂枝。若兼诸症，其脉不浮不沉，此半表半里之症，宜柴苓汤。其秉体素虚弱，外邪难解者，宜十味人参散。今日幼儿如是十有八九，此方乃当时治幼发散之妙品也。因类以推，又岂此外感为然也哉？抑岂定执此方为规也哉？合病施方，因体加参，活泼权宜，何在不可，是又运用之妙者能之。若夫夏月感冒，则又非寻常可比也。纵是风寒之感，总不免暑热之侵，阴寒伏热之候，用药最要调停。虽尽露前症，不可以前药概施，意惟用六和汤加入苏叶，颇为合宜。然犹必辨果系中热否也。果系中热，必用竹叶石膏汤。小便色黄而兼腹痛者，宜五苓散。若因误用风药，致神昏心躁者，须速用却暑丹。更有体冷气短，神倦无力，此阴暑之症，治当急进四君子汤、理中汤，甚至桂附，亦所必进，甚勿谓暑月不可燥攻，且勿谓纯阳小子，不可热治也。幸明者治，暑热平，必用调元参脉散，以扶其脉，庶免病后瘦削，致元气虚耗，而成羸弱也。夫春夏治矣，不尤有秋热生风，秋金生湿，风湿相搏而为病者乎？其为症也，初与春候无异。将以春治之法而治之乎？然不可不因时以驱邪也。倘遇秋时外感，治宜以海藏神术散加白术为主，或加味五苓散，或柴苓汤，均可随宜择用。更有异三冬之月，以小儿柔脆之体，不能耐寒，忽尔浑身壮热，神昏疲倦，治宜速以桂枝防风汤，迟治无及。倘以惊风调治，亦危也已。若或藏身母怀，伏头躲面，是畏风寒，为表症也，治宜解肌，亦以桂枝防风汤为主。又或出头露面，扬手踯足，烦渴便闭，是寒邪入内，为里症也，治宜攻里，以大柴胡汤为主。若或头额手足冷汗不止，气冷色淡，是寒郁也，亦为里症，宜以理中汤为主。如若表里皆热，大渴而汗，治宜柴胡白虎汤。以上等病，若因症施药，均绝无效，则宜辨阴阳以分治。审系邪入阴分，补阴益气煎。邪入阳分，随气而陷，补中益气汤。审系血弱，四柴胡饮。气亏，八味养中散。气血两虚，邪闭莫达，则用五柴胡饮。更有夹食而兼风寒者，治宜加味消痞饮。若大便酸臭，且兼腹胀，连绵不解者，用大柴胡汤以下之。若体素怯弱者，则宜以惺惺散。分别等症，制治惟宜，医者省之，赤子其保全矣。
〖证治歌〗
小儿外感冒风寒，勿云乳子是纯阳。阳盛外邪难以入，何由邪贼致悲伤。岂知体质原薄弱，受邪尤易迈寻常。病作风寒虽小恙，治须较急于刚强。苟从姑待吝医药，虚羸立至岂无妨。嫩脆未充传经易，□肋何容拳贼戕。父母轻忽留后悔，医师疗治症宜详。辨证虽的药忌猛，考古治法甚昭彰。当春鼻塞兼发热，纹脉均浮作表观，医人疗治用何药，正柴胡饮可煎尝。若兼咳嗽参苏饮，气粗香苏（饮）呕解肝（煎）。腹痛二柴（胡饮）寒加桂（枝），半表半里柴苓汤。外邪难解因虚弱，十味人参散莫忘。此方治幼虽妙品，因类而推莫执方。夏天感冒多兼暑，六和加入紫苏臧。辨症果然是中热，竹叶石膏莫畏凉。五苓散药治何病，腹痛必兼小便黄。昏躁原因风药误，速投却暑（丹）免惊惶。体冷气短阴暑症，四君（子汤）兼及理中（汤）干。甚至桂附所必进，勿谓暑月幼难当。暑热既平速扶脉，调元参脉（散〕免羸殇。秋热生风金生湿，风湿相搏致病殃。初症与春虽无异，因时驱逐有程章。神术散加白术主，柴苓（汤）加味五苓（散）堪。冬月小儿体柔脆，受寒壮热神香茫。桂枝防风（汤）宜速进，惊风调治必危亡。伏头躲面风寒畏，表症解肌亦（桂）枝防（风汤）。烦渴便闭寒入里，出头露面手足扬。大柴胡汤为主宰，里攻病解自平康。冷汗不止气色淡，寒郁理中（汤）必速将。表里皆热大渴汗，柴胡（汤）白虎妙无量。邪入阴分补阴益（气煎），阳分气陷补中（益气汤）良。血弱四柴（胡）饮甚美，气亏八味养中（散）安。气血两亏五柴（胡）饮，夹食消痞（饮）加减啇。腹痛连绵大柴（胡饮）下，此因大便气臭酸。体素怯弱惺惺散，辨症制治有主张。医人省识其中法，保全赤子后裔昌。
〖方〗
●正柴胡饮
柴胡　防风　陈皮　白芍　乾姜　甘草
上㕮咀。煎服，各味随儿大小加减。且柴胡生用，半岁用一二钱，周岁用二三钱，轻不发表。
●参苏饮
紫苏　前胡　陈皮　半夏（姜水炒）　乾葛　茯苓　枳壳　桔梗　人参　甘草
上加姜、枣，煎服。
●香苏饮
香附（炒）　紫苏　陈皮（去白）　甘草
上加姜、葱，煎服。
●解肝煎
厚朴（姜水炒）　法夏　陈皮　白芍　茯苓　紫苏　砂仁
●十味人参散
人参　白术　茯苓　陈皮　法夏　乾姜　柴胡　白芍　黄芩　炙草
●柴苓汤
人参　柴胡　黄芩　法夏　白术　茯苓　猪苓　泽泻　肉桂　炙草
上加姜、枣，煎热服。
●六和汤
砂仁　藿香　厚朴　杏仁　法夏　扁豆　木瓜　人参　白术　茯苓　甘草
上加姜、枣，煎服。
●竹叶石膏汤
淡竹叶　石膏　人参　炙草　麦冬　法夏
上加粳米一撮、姜三片，煎服。
●五苓散
猪苓　茯苓　白术　泽泻　肉桂
上㕮咀为末。每服三钱，煎服。
●却暑丹
白术　黄芩　茯苓　泽泻　猪苓　辰砂　肉桂　黄连　炙草
上为末，蜜丸，如芡实大。量儿大小，加减服之，麦冬汤下，煎服亦可。
●四君子汤
人参　白术　茯苓　炙草
上加姜、枣，煎服。
●理中汤
人参　白术　乾姜　炙草
上水煎服。
●调元参脉散
蜜耆　麦冬　五味　人参　炙草
上加姜、枣，煎服。
●海藏神术散
苍术（制）　防风　甘草
上加姜葱，煎服。如太阳症发热恶寒，脉沉紧者，加羌活；浮紧带洪者，是兼阳明，加黄芩；浮紧带弦，是兼少阳，加柴胡。
●加味五苓散
肉桂　藿香　白术　猪苓　茯苓　泽泻　木瓜　砂仁
上加姜、枣、灯心，煎服。
●桂枝防风汤
白芍　防风　桂枝　甘草
上加姜、枣，水煎热服。
●大柴胡汤
柴胡　大黄　赤芍　法夏　枳实
上加姜、枣，煎服。
●柴胡白虎汤
石膏（煅）　知母　甘草　柴胡　粳米　人参
上水煎，温服。
●补阴益气煎
柴胡　山药　陈皮　升麻　人参　熟地　炙草
上㕮咀。水煎服。
●补中益气汤
人参　当归　陈皮　升麻　柴胡　黄耆　白术　炙草
上加姜、枣，煎服。
●四柴胡饮
人参　当归　柴胡　炙草
上加姜，煎服。
●八味养中汤
人参　白术　茯苓　黄耆　柴胡　紫苏　肉桂　乾姜
●五柴胡饮
白术　陈皮　当归　芍药　柴胡　熟地　黄耆　甘草
●惺惺散
桔梗　细辛　人参　白术　甘草　瓜蒌根　茯苓　薄荷
●加味消痞饮
人参　白术　茯苓　麦芽　柴胡　厚朴　法夏　甘草
上加姜，煎服。积重，加神麴；肉食，加山楂。
●二柴胡饮
细辛（不可重用）　法夏　柴胡　陈皮　厚朴　乾姜　炙草

发热论  ***************************
阴胜则寒，阳胜则热，重寒则热，重热则寒，经言之详矣。第统之曰热，而各有表里虚实、气血昼夜之别，内热潮热、内伤外感之分，且各有脏腑之所由发。言治者必别之明，而下药乃能无误，治法既均，起沉原易，试历参明，详分症治。稽夫风寒而发热者，其症喜人怀抱，多畏缩，恶风寒，不欲露头出面，且面带惨色，便清不渴，吮乳而口不热，或鼻塞流涕，或喷嚏而浑身拘急，此为表热。初起一汗可解，可用桂枝汤加柴胡、粉葛，热服取汗即效。若元气怯弱者，四君子汤加防风、柴胡、粉葛。若发热时，喜出头面，爱仰卧，扬手足，去衣被，渴欲饮水，吮乳不休，且口热，小便赤，此为里热，宜解利之，用导赤散送泻青丸。发热面赤，腮燥鼻乾，喜就冷，或合面卧，或仰面卧，露出手足，揭去衣被，大渴不休，大小便闭，此为实热，宜微下之，可用集成沆瀣丹。若或大病之后，或温热，或潮热，或渴或不渴，大小便如常，此为虚热，当补之，宜用竹叶调元汤。不但此也，且有伤风发热者，其症自汗身热，呵欠目赤，多睡，恶风喘急，此因解换褓裳，受风所致，治宜柴葛解肌桂枝汤。但热退后，宜略滋阴。抑有伤寒发热者，其症无汗身热，呵欠顿闷，项急面赤，喘急恶寒，气中热气，此因脱换受寒所致，治宜惺惺散。热退，微服沆瀣丹以治内热。更有非伤风寒，发热而兼吐泻者，此脾胃虚怯，不可发散，治宜五苓散送理中丸。然而伤于风寒固热，而伤于暑与热者，岂无发热者乎？当考伤热发热者，多在夏月，其症身热自汗，作渴昏睡，手足俱热。此因天气过热，包裹过厚，而受其热也。治宜人参白虎汤以解其热，次以调元参脉散，以扶其元。伤暑发热者，亦在夏月有之。其症身热自汗，作渴昏睡，惟手足独冷。此由高垂广厦，阴凉太过，中气受伤所致，治宜先以调元参脉散，以补其气矣，以四君子汤以防吐泻。又有夜热旦止者，是为血虚发热，治宜六味地黄汤加龟板、归、芍。他若伤寒无汗，服表药而汗出，其热不退，又下之，热仍不退，此其热也，为表里俱虚，气不归元，阳浮于外，乃虚热之候。治宜急用四君子汤加炮姜，庶乃阳气收，胃气和，而热自退。苟进寒凉，治无及矣。有所谓疳热者，其症色形黄瘦，食不长肌，骨蒸盗汗，泄泻无恒，肚大脚小。多起于大病之后，失于将息，又或伤饥食饱，脾气受伤，治宜六君子汤加归、芍。有所谓壮热者，其症一向热而不已，此由气血壅塞，五脏生热，郁蒸于内，睡卧不安，精神恍惚，蒸发于外，则表里俱热，急喘气盛，甚则搐搦，治宜以导赤散送泻青丸。若大小便闭者，以集成沆瀣丹下之。有所谓烦热者，其症烦扰不安，五心烦躁，四肢温壮，小便赤涩，此心经有热，治宜导赤散加麦冬、栀仁。有所谓积热者，其症面赤口疮，大小便黄赤，此为表里俱实，或因内伤酒面、煎炒、炙煿，或误投峻补之药，或外因厚绵炉火，温暖过度，皆能为此，治宜沆瀣丹。若夫汗下太过，津液枯竭，或大病之后，元气受伤，皆能生热，此其热也为虚热，其症困倦少力，面色青白，虚汗自出，神漫气竭，四肢软弱，手足厥冷，是为气虚发厥，血虚发热，大虚之症，治宜四君子加炮姜，甚则加附子，热退以平剂调之。然而大虚之热，不尤有所谓客热者乎？其症乍有乍无，热邪陷于心，则热形于额，其热先起于头面，而后身热，恍惚多恐，闻声则惕，此为正气虚而热邪胜，邪正交争，故发热无定，乍进乍退，如客之往来莫测也。治宜导赤散，先撤其邪，后以团参散以护其正。曰发热之症虽繁矣，而从此究治，抑岂有遗误哉？虽然上所论治皆言发热等症，若热如潮水之对时而作，所谓潮热；热由内脏之达外而发，所谓内热者，讵可等于一治乎？特治虽有别，总不外乎虚实之辨。我尝考之，心经之热发在已午之候，其症心烦咽乾，热发当蒸蒸焉，有如火之炽，然自畏而人不觉者为实，治宜导赤散；人知而自不觉者为虚，治宜秘旨安神丸。肝经之热，发在寅卯辰刻，其症脉息多弦，时急惊恐，指纹滞者为实，治宜柴胡清肝散；指纹淡者为虚，治宜六味丸。肾经之热，发在亥子丑时，其症唇必黑青，脉息多紧，辨纹系实，用清肾散；虚用六味地黄汤。若肺家之热，轻试则有，重试则无，发逢日西之候则甚。其症必喘咳，审系实用泻白散，虚用秘旨保肺汤。脾土之热，逢夜则甚，其症日则怠惰疲倦，不思饮食，审系实用泻黄散，虚用补中益气汤，虚中有热，人参黄耆散。若夫甚热发于午前，此非心热，乃气虚之候，人参清肌汤。发于午后，则非脾肺之热，乃血热之症，白术除湿汤。若渴而便闭，併为实热，四顺清凉饮。发热口渴而便如常，此属血虚之症，治宜四物汤。若大小便血，此阴虚夹热之病，治宜保阴煎。而或血热妄行，皮肤下热，外按却无，此宜清化饮。或三焦火盛，用徙薪饮。小便热痛，用大分清饮。他若实热之症，下后阴虚，孤阳无附，大热烦渴，治宜四物汤加参、耆。有汗后阳虚，阴失所主，亦大热烦渴，治宜四物汤。若汗下之后，烦渴面赤，此血虚也，治宜当归补血汤。兼见惊搐者，此血虚生风也，治宜四物汤加天麻、钩藤。总之汗后血虚者，六神散；汗后气陷者，补中益气汤；阴虚者，六味丸，或理阴煎；阳虚者，保阴汤，或八味丸。温之补之，热仍不退，脉息滑大者，须进五福饮加地骨皮、知母。虽然治幼之法，在离乳之儿专从幼治。若乳下之婴，必兼调母，药无论汤散，务子母均服，庶乃药易入而力易至。不然数月婴儿，一服难完一匙。其药之入也甚少，而为力也至微，其取效也，不亦难乎？此治幼之要法也，并宜志之。
〖证治歌〗
病生发热症纷纷，寒热阴阳详内经。表里虚实尤宜别，气血昼夜又当分。潮热内热须明辨，内伤外感莫朦胧。更有脏腑所由发，须当触类以明论。倘因风寒而发热，喜入怀抱多畏惊。头面欲隐风寒恶，色惨不渴便必清。吮乳口冷鼻流涕，喷嚏拘急在浑身。此为表热汗可解，桂枝（汤）柴胡粉葛增。元气怯弱四君子（汤），柴胡粉葛与防风。若逢发热爱仰卧，喜出头面手足伸。吮乳不休渴欲饮，口热（大）便闭小便红。此为里热宜解利，散用导赤送泻青（丸）。发热面赤喜就冷，鼻乾腮燥渴不停。卧或合面或仰面，露出手足揭衣衾。二便不通均湿热，微下丹投（集成）沆瀣工。病后或渴或不渴，或为潮热或为温。二便如当为虚热，竹叶调元汤奏功。伤风恶风自汗喘，目赤多睡呵欠伸。柴葛解肌桂枝（汤）进，热若退后即滋阴。伤寒无汗惟身热，喘急恶寒呵欠形。面赤喘急气中热，脱换受寒是病因。治法宜用惺惺散，热退沆瀣丹可庸。风寒并伤兼吐泻，五苓散可送理中（汤）。夏月发热因伤热，肢热汗渴睡昏昏。人参白虎汤除热，调元参脉散回春。伤暑发热亦惟夏，手足独冷诸症同。高垂广厦阴凉过，中气受伤病故生。调经参脉（散）先补气，吐泻宜防继四君（子汤）。夜热旦止血虚发，六味（地黄汤）加龟（板）归芍凭。他若伤寒无汗症，任医汗下热犹存。此为表里俱虚症，气不归元阳外行。炮姜加入四君子，阳收胃和热始宁。疳热色形黄且瘦，盗汗泄泻兼骨蒸。肚大脚小因何故？伤饥食饱脾受侵。或因病后亏调理，六君（子汤加）归芍任和匀。壮热不已由五脏，气血壅塞郁气凝。睡卧不安神恍惚，表里俱热喘急频。盛则搐搦宜导赤（散），送下泻青丸最神。二便不通宜沆瀣，此方通闭效无伦。烦热五心多烦躁，小便赤涩四肢烘。心经有热导赤散，加入栀仁与麦冬。积热二便皆黄赤，更兼面赤口疮生。表里俱实因过暖，或伤酒面病厥躬。或食煎炒与炙煿，或投峻补以贻凶。治法仍宜投沆瀣，管教热退起沉瘅。汗下太过津液竭，或因病后元气倾。此为虚热面青白，困倦少力虚汗出。神漫气竭四肢弱，手足厥逆势几穷。血虚发厥气虚热，四君（子汤）加入炮姜辛。甚则更宜加附子，热退调养以和平。乍有乍无名客热，热形于额邪陷心。先起头面后身热，恍惚多恐怯有闻。撤邪先用导赤散，后须护正以团参（散）。发热已详明且切，潮热内热宜精核。已午时发热为心，心烦咽乾如火炙。虚不觉热用安神（丸），实自畏热宜导赤（散）。寅卯辰热属肝经，脉息多弦时恐怯。（指）纹滞为实柴胡清（肝散），纹淡为虚六味（丸）协。亥子丑热属肾经，脉息多紧唇青黑。虚宜六味地黄汤，实宜清肾（散）多润泽。肺热轻（试）有重试无，日西则甚症喘咳。秘旨保肺汤疗虚，实者散宜投泻白。逢夜则甚热在脾，困倦不思饮食啜。湿用泻黄（汤）虚补中（益气汤），（人参）黄耆汤治虚中热。午前甚热非由心，气虚人参清肌（汤）择。午后非由肺与脾，血热白术汤除湿。渴而便闭实热征，四顺清凉饮解厄。发热口渴便如常，血虚四物汤可则。阴虚夹热保阴煎，何忧大小便多血。皮肤下热血妄行，外按却无清化（煎）捷。三焦火盛用徙薪，小便热痛分清（饮）澈。实热下后热渴烦，孤阳无附阴虚竭。治宜四物加参耆，有汗阳虚症同辙。阴无所主用何方？四物芎归汤精切。汗下面赤烦渴生，血虚当归补血（汤）切。惊搐生风因血虚，四物（汤）天麻钩藤列。汗后血虚散六神，汗气陷者补中（益气汤）得。阴虚六味（丸）理阴煎，阳虚保阴（煎）八味（丸）变。若反温补热依然，更兼滑大堪凭脉，五福饮加地骨皮，知母同煎是良策。总之治幼法宜详，用药并母均调摄。良方保赤可详披，莫嗤大海将蠡测。
〖方〗
●导赤散
生地　木通　甘草
上加竹叶七片煎好，以朱砂一分调服。治啼哭，再加黄芩、灯心。
●秘旨安神丸
人参　枣仁　法夏　甘草（炙）　茯神　当归　白芍　陈皮　五味
上为细末，蜜丸。生姜汤下。
●柴胡清肝散
山栀（炒）　柴胡　人参　川芎　桔梗　连翘　甘草
●泻黄散
石膏（煅）　防风　甘草（炙）　藿香　栀仁（煅）
上水煎，半饥服。
●泻白散
桔梗　陈皮　桑皮　地骨皮　五味　甘草（炙）
上煎热服。加山栀、杏仁，名加味泻白散。
●秘旨保肺汤
苏叶　防风　山药　茯苓　杏仁　藿香　百部　黄芩　白僵虫（炒）　百合　桔梗　五味
●人参黄耆散
黄耆　桔梗　秦艽　茯苓　柴胡　桑皮　知母　紫菀　鳖甲
●人参清肌散
白术　茯苓　法夏　当归　柴胡　赤芍　乾葛　甘草
上加姜、枣，煎服。若午前潮热，服此更效。
●四顺清凉饮
赤芍　当归　大黄　甘草
●四物汤
当归　熟地　芍药　川芎
●五福饮
人参　熟地　当归　白术　甘草（炙）
上加生姜，煎食远服。
●清化饮
芍药　麦冬　丹皮　茯苓　黄芩　生地　石斛
上煎食远温服。
●清肾散
即清化饮内加车前、滑石、甘草梢、瞿麦，即名清肾散。
●理阴煎
熟地　当归　甘草　乾姜
上水煎热服。
●保阴煎
生地　熟地　芍药　黄芩　黄柏　山药　续断　甘草
●徙薪饮
陈皮　黄芩　麦冬　芍药　黄柏　茯苓　丹皮
上煎食远温服。
●大分清饮
猪苓　茯苓　枳壳　车前　木通　山栀　泽泻
●当归补血汤
黄耆（炙）　当归
上加炒米、姜、枣，煎服。
●六神散
人参　白术　茯苓　甘草（炙）　山药　扁豆
●八味丸
熟地　山药　枣皮　丹皮　茯苓　泽泻　肉桂　附子
上炼蜜为丸，煎服亦可。
●保阴汤
熟地　枸杞　当归　山药　茯苓　附子（炮）　肉桂　甘草（炙）
●除湿汤
法夏　苍术　厚朴　茯苓　陈皮　藿香　甘草　白术
上加姜、枣，煎食远服。
●桂枝汤
桂枝（一钱半）　白芍（二钱）　生姜（一钱半）　大枣（三枚）　炙草（一钱）
上水煎热服，取微汗，不可大汗。
●泻青丸
羌活　川芎　黑栀仁　胆草　当归　防风（各一两）　大黄（五钱）
上为末蜜丸，青黛为衣，如大豆大。每服一二丸，茶清下。
●竹叶调元汤
人参　黄耆　黄芩　白术　白芍　麦冬　炙草　竹叶
上等分，水煎服。
●柴葛解肌桂枝汤
柴胡　乾葛　桂枝　白芍　炙草
上加生姜、大枣，煎服。
●人参白虎汤
人参（一钱）　熟石膏（二钱）　知母（一钱）　炙草（一钱）　晚粳末（五钱）
上水煎，热服。口渴甚，加麦冬、五味。
●六君子汤
人参　白术　茯苓　陈皮　法夏　炙草
上加姜、枣，水煎服。
●团参散
人参　当归
上为末。用豶猪心一个，切作三片，每以末药一钱，用猪心一片，煎汤调服。
●四君子汤、惺惺散、五苓散、理中丸、调元参脉散、补中益气汤　均见外感，沆瀣丹见脐风，六味地黄汤见胎病。
●升阳除湿汤
升麻　猪苓　神麴　泽泻（各一钱）　防风（一钱二分）　陈皮（五钱）　炙草（五钱）　柴胡（一钱）　苍术（一钱五分）
上加姜、枣，水煎热服。若胃寒肠鸣，加益智、半夏各一钱。

呕吐哕论  ***************************
呕吐哕分三症，甚不可执一以视也。稽夫有声有物为呕，有物无声为吐，有声无物为哕，区已别矣。而究其致病之由，根于脾胃之虚寒，经言历历，人皆知之。而呕由于胃虚，吐由于脾虚，哕因于久呕病后，异途分出，往往昧之。遇呕之病，治脾必兼涉胃；遇吐之病，治胃必兼涉脾；治哕必扶元气者，大皆如是，然此犹未失所主也。乃有遇呕者固统之曰脾胃，遇吐者亦统之曰脾胃，遇哕者则统之曰呕吐，先后莫分，主客失令。若此者又不知几何人也，不俱此也，呕吐之作，多系寒症，间有热症，亦由寒为之衅，而医治者，往往不遵陈法，本属寒症，必故意从热治之，以标新奇，以争特识。噫，果系辨症之无差，犹可恕也，吾见其贻误者十有八九，其亦可恼而足伤也已。识者曰：是亦未谙先贤论著耳。予因不揣，考阅群书，辑编要法。稽夫呕吐作，而烦渴相因且热，而脉洪大，贪食炙煿，心思百味者，此虚寒之侯也，宜五苓散治之。而或备症发于夏月，是为寒候，治者莫不因时察症，而以热治矣，而不知寒从春佚，暑燥寒生，纵是热候，不过因热触发，治宜仍以寒攻。意以五苓散加藿香，庶几寒热两解，或治之不效，以藿连汤主之，断无不安。若仅见吐，则以理中汤调六一散主之。然而胃家火盛，呕吐亦作，竹茹汤，此宜速进。痰食火併呕吐由生，二陈汤勿作缓图，至石膏、黄连、杏仁、麦芽等味则又在因病而酌加。若夫脾胃原虚，因火炽而呕吐行，此则又非可专从寒治也，治宜橘皮竹茹汤。若或气缓神倦，额头汗出，脉息沉微，此为阴寒之候，轻用五君子煎或参香散，重则必用四味回阳饮或复阳丹，庶乃阳长阴生，垂危可振。若或血虚燥呕，用五君子煎加当归。若阴寒太过，元阳将脱，阴格其阳，阳药不纳，急用理中汤加猪胆汁，更入童便少许，服之自安。更有食滞不化，壅而作呕者，宜以养中煎，切忌攻伐相残。若或食滞成积，吐酸嗳馊，外症面色微黄，眼胞浮肿，脉弦实滑，治宜消积丸或参香散。其有面白唇红者，此为蛔虫上逆，宜以椒梅理中汤或温脏丸。而或外症未形，莫辨为寒为虫之候，则惟以扶阳汤。而或寒或虫诸无不效，更有呕吐而渴欲水者，须先以扶阳汤，继进来复丹，呕渴即止。有吐而兼嗽，或因嗽而吐者，此痰凝之症，宜二陈汤。有因乳多而呕者，节理而安，虽然呕吐之作于乳子也，子之病多由母使之然。为寻厥由，有母过厚味而致子呕者，用加味清胃饮。有因醇酒而致子呕者，用解酲汤。若因烧酒而致，则用冷米醋。有因怒动肝火，抑郁伤脾，土伤血热，遂致吮乳作逆者，是宜加味归脾汤或加味逍遥散。若因停食滞血，乳化醋馊，遂致吮之呕逆，此则子与异功散，母服大安丸，两相交治，自尔平安。若因劳役，有伤脾胃，则均服补中益气汤。若或乳母久病，儿发乾呕，此因其母血衰乳断，干饥成逆，脾胃虚绝之候。抑或因母久药，中母药毒，伤脏成呕，此皆不治之症。王氏制米泔饮治干饥呕，解毒饮治中毒呕，亦保婴儿之一法也，不可不知。
〖证治歌〗
脾胃虚寒三症生，呕吐哕分辨须精。吐由脾虚呕由胃，哕因久呕要分明。症固有寒兼有热，热亦由寒治法征。呕吐作时烦且渴，有热其脉大而洪，心思百味贪炙煿，虚寒散合用五苓。即在夏月疑为热，岂知寒伏在于春。仍用五苓藿香入，不效汤用藿连（汤）工。吐而无呕理中（汤）妙，散将六一共调陈。胃火盛兮呕吐作，竹茹汤投火不蒸。痰食火併生呕吐，二陈汤进莫逡巡。因病酌加石膏入，黄连麦芽杏子仁。脾胃原虚火复炽，因生呕吐病厥躬，徒从寒治亦多误，橘皮竹茹汤合情。气缓神疲头额汗，脉息沉微寒属阴。重用复阳（丹四味）回阳饮，轻用参香（饮）合五君（子煎）。血虚燥呕五君子（煎），加入当归效不群。阴寒太过阳将脱，阴格其阳症最凶。理中汤加猪胆汁，调药还须便用童。食滞不化而生呕，养中煎进戒克攻。食滞成积吐且嗳，面色微黄眼肿形。脉弦实滑宜何药，消积（丸）参香（散）积自融。面白唇红虫上逆，椒梅理中（汤）温脏同。为寒为虫症未现，扶阳汤进岂朦胧。呕吐兼渴扶阳（汤）好，来复丹宜步后尘。吐或因嗽或兼嗽，此是痰凝进二陈（汤）。乳多而呕宜节理，病源由母更须询。母贪厚味宜清胃，母贪醇酒宜解醒。若因烧酒而成病，冷米醋进自清新。子吮乳逆皆因母，肝脾血热是病因。归脾汤与逍遥散，均宜加味令肝平。乳化馊酸缘食滞，母服大安（丸）子异功（散）。若因劳役伤脾胃，补中益气（汤）服宜均。乳母久病儿乾呕，或因药毒或乳穷。干饥伤脏均成呕，此皆不治药无庸。王氏曾制米泔饮，解毒饮投亦保婴。古人成法皆详列，好将保赤效专心。
〖方〗
●藿连汤
黄连（姜汁炒）　厚朴（姜汁炒）　藿香叶
上加姜、枣，煎服。
●五苓加藿香散
猪苓　茯苓　泽泻　白术　肉桂　藿香
●六一散
滑石（研）　甘草
●二陈汤
陈皮　法夏　茯苓　甘草（炙）
上加姜、枣煎，热服。加枳壳、桔梗，名枳桔二陈汤。
●异功散
人参　白术　云苓　陈皮　甘草（炙）
上加姜、枣，煎服。
●消积丸
砂仁（酒炒）　公丁香　乌梅　巴豆（去油）
上研细末，糊丸，绿豆大。每服三丸，白汤送下。
●养中煎
人参　山药　扁豆　甘草（炙）　茯苓　乾姜
上加莲肉煎，食远温服。
●五君子煎
人参　白术　茯苓　乾姜　甘草（炙）
●四味回阳饮
人参　附子　炮姜　甘草（炙）
●复阳丹
附子　炮姜　胡椒　五味　甘草　白面（炒）
上为末和匀，入温汤捣丸。每服一钱，随症用药引下。
●温脏丸
人参　白术　当归　芍药　茯苓　川椒　桂肉　槟榔　乾姜　吴萸　使君子
上为细末，神麴糊丸，梧子大。白汤送下。
●加味归脾汤
人参　黄耆　白术　茯苓　枣仁　远志　当归　木香　甘草（炙）　丹皮　栀仁
上加枝元，煎食远服。
●来复丹
硝石　硫黄　青皮　陈皮　大阴元精石　五灵脂
上先将硝石、硫黄为末，入磁碟内，用微火炒，以柳枝搅结砂子，火不可大，恐伤药力，再研极细，余药均为细末，共和匀，醋糊丸。空心米饮下。
●大安丸
神麴　陈皮　法夏　茯苓　楂肉　连翘　萝卜子（炒）　白术
上为细末，粥糊丸。米饮下。
●清胃散
生地　升麻　当归　丹皮　黄连
上加柴胡、栀仁，即名加味清胃饮。
●扶阳汤
附子　炮姜　川椒　茯苓　白术　武夷
●参香散
人参　沉香　藿香　木香　公丁香
上为细末。木瓜汤调下。
●椒梅理中汤
人参　白术　乾姜　甘草（炙）　川椒　乌梅
●橘皮竹茹汤
橘皮　竹茹　生姜　甘草　人参　大枣
●加味逍遥散
当归　白术　白芍　柴胡　茯苓　甘草（炙）　山栀　丹皮
上加煨姜、薄荷，煎服。
●竹茹汤
法夏（姜水炒）　乾葛　甘草
上加姜、枣并竹茹一握，同煎温服。
●米泔饮
大枣（一枚）　砂仁（一粒）　老姜（三片）
上药抖碎裹煨，用米泔三升煎滚，入微淡姜汁一升，泡服。
●解毒饮
甘草　银花　猪胆汁　姜汁
上用米泔煎服。
一方　治热呕，用枇杷叶，去毛，炙，以五加皮煎汤热服，立止。
一方　神怯气弱，是寒吐，用生姜一大块，直切片勿断，层层掺盐用麻紧扎，草纸七层包之，水浸慢火煨熟，去麻将姜捣，早米煎汤下。
一方　用胡椒绿豆，量儿大小多少煎汤服，自效。
一方　小儿初生三五日，吐乳，用丁香三粒，陈皮三分，生姜三片，煎服自止。
一方　小儿吐逆，不拘冷热，诸药不效，用硫黄五钱，水银一钱，同研至不见星，姜汁打米糊丸小豆大，阴阳汤下。
●补中益气汤、理中汤见外感，五苓散　见外感。

咳嗽论（附：哮喘　百晬嗽）  ***************************
有声无痰为咳，有痰无声为嗽，有声有痰为咳嗽。咳嗽之分，昔已详矣。究所由来，总不外乎乳食之促，风寒之贼也。第有虚实阴阳宜别，表里脏腑宜分。稽厥病源，实热者，则面赤鼻乾而喘；虚寒者，则喘满面白而涕；晨嗽者，属火；午前嗽者，则发自胃；午后嗽者，则为阴虚；黄昏嗽者，火浮于肺也；五更嗽者，胸有积滞也；久嗽不已者，则必传腑。大约均与成人之嗽无异，有所未及，参观互用，一应通行，然则此可以不必再述所治矣。然治有不同，用药不可过峻，试再详陈之。考厥治法，因于寒者，鼻塞身重，气壅喘促，声浊无汗，治宜参苏饮。身重无痰者，茯苓补心汤。嗽而多痰者，六安煎。气粗无痰者，阿胶补肺散或金水六君煎、四物汤，皆可择用，但必均加桔梗、杏仁。面白有痰者，为肺家之本病，宜清肺饮。咳甚者，葶苈丸。面赤声哑者，乃肺兼心病，宜清宁散。咳兼喉痛者，沆瀣丹。面黄吐痰者，此肺兼脾病，宜橘皮汤。面青壅搐者，此肺兼肾病，宜金粟丹。面黑痰咸者，专系肾家之病，宜八仙长寿丹，声紧兼衄者，乃肺家虚热，宜人参冬花膏。久咳不止者，肺必被伤，补肺而咳自止，宜人参五味汤。咳而胸高，有如龟状者，乃肺虚作燥，宜清燥救肺汤。若胸痛吐脓，则成痈矣，宜桔梗汤，或杏仁煎。咳嗽治法大约如此。
更有哮喘一病，乳幼恒多，寻其病源，亦不外乎风寒之闭。大法苏沉九宝丹，但宜生脉大安丸，后进千缗汤。然或有所因，不可不分治焉。因宿食停滞，痰涎横结而致者，症形内热曰燥，治宜葶苈丸，久病五味汤。因体虚败，忽作大喘者，治宜贞元饮，不应，则理阴煎内加人参、鹿茸。若因胸膈移热，心火亢炽，痰壅大喘者，此名马脾风，其症原名难治，速宜以牛黄夺命丹投之。
其有乳子百日内发痰嗽者，名百晬嗽。其病多因出胎之际，或浴时及解脱褓裳，与出怀喂乳之候，暴受风寒，由外伤而致；又或因乳汁过多，吞嚥不及，呛促而成；或啼哭未宁，乳呛气逆，由于内伤而然。遇此者，汗下之剂，不再骤用。治法惟令乳母禁口，戒荤酒油腻酸咸辛辣及一切发物，但食香茶白饭，少佐橘饼并橙片以清其乳，而儿嗽自愈。然亦不可执一以言治也，发散清凉之剂，耆术参归之属，异功散、补肺散之类，因症下方，亦未尝不可，是在医者运用之妙云。
〖证治歌〗
有痰为嗽无为咳，总由乳促风寒贼。虚实阴阳更宜分，表里脏腑亦宜核。喘满面白属虚寒，面赤鼻乾为温热。火浮于肺嗽黄昏，晨嗽有火各分域。午前为胃后阴虚，胸有积滞五更决。久嗽不已腑必传，此与成人无甚别。用药可同戒峻攻，其有不同可伸说。鼻塞身重饮参苏，身重无痰（茯苓）补心（汤）切。嗽而无痰六安煎，气粗无痰四物（汤）协。阿胶补肺（散）六君煎，三方均入杏仁桔（梗）。面白多痰清肺（饮）良，咳甚葶苈丸解厄。肺兼心病面必红，声哑清宁散可则。咳兼喉痛用何方？沆瀣丹进自清冽。面黄吐痰病兼脾，橘皮汤进是良策。肺兼肝病面必青，壅搐金粟丹非拙。病如在肾痰必咸，八仙长寿（丹）医面黑。声紧兼衄肺热成，人参冬花膏奏捷。久咳不止肺必伤，人参五味（汤）补肺克。咳而胸高状如龟，清燥救肺汤无失。胸痛吐脓桔梗汤，桔梗杏仁煎同列。更有哮喘乳幼多，病源总属风寒客。大法苏沉九宝丹，大安（煎）千缗（汤）先后接。内热口渴必有因，宿食停滞痰横结。治法宜投葶苈丸，久病五味汤调摄。大喘忽作原本虚，贞元饮投无差忒。不应则进理阴煎，人参鹿茸加莫缺。大喘病必马脾风，痰壅移热在胸膈。此症由来不易瘳，牛黄夺命（丹）救危迫。百日咳症热兼风，参观上法原同辙。异功（散）补肺（散）疗气虚，医师莫诮绪馀窃。
〖方〗
●茯苓补心汤
人参　紫苏　乾葛　前胡　法夏　茯苓　陈皮　甘草　枳壳　桔梗　木香　熟地　白芍　川芎　当归
上加姜、枣，煎服。
●六安煎
陈皮　法夏　茯苓　甘草　杏仁　白芥子
上加姜，煎服。
●补肺阿胶散
阿胶（蛤粉炒）　杏仁（去皮尖）　甘草（炙）　马蔸铃　牛蒡子（炒）　糯米
●金水六君煎
当归　熟地　陈皮　法夏　茯苓　甘草（炙）
上加生姜煎，食远温服。
●清肺饮
前胡　柴胡　桑皮　枳壳　知母　贝母　薄荷　茯苓　桔梗　麦冬　荆芥　炙草　阿胶
上煎热服，忌食油腻。
●葶苈丸
甜葶苈　黑牵牛（炒）　杏仁（去皮尖，炒黄色，另研）　防己（炒）
上为细末，入杏仁泥和蒸枣肉为丸，绿豆大。每服五七丸，姜汤下。
●清宁散
桑皮（蜜炒）　葶苈（微炒）　赤苓（酒炒）　车前　甘草（炙）
上为细末。每服五钱，生姜大枣汤调服。
●人参五味汤
人参　白术　茯苓　五味　麦冬　甘草
上加姜、枣煎，温服。
●清燥救肺汤
桑皮　石膏　人参　胡麻仁（炒）　阿胶　麦冬（去心）　枇杷叶（刷去毛，蜜炙用）　杏仁（去皮尖）　炙草
上痰多，加川芎、贝母、瓜蒌仁；血虚，加生地；热甚，加犀角、羚羊角。
●桔梗汤
桔梗　当归　贝母　瓜蒌皮　防己　杏仁　枳壳　苡仁　生耆　桑叶　元参
上用芦茅嫩根三钱为引，水煎热服。
●苏沉九宝丹
麻黄　陈皮　薄荷　桂□　苏叶　桑皮　大腹皮　杏仁　甘草（炙）
上加姜煎，以童便少许对服。
●人参冬花膏
人参　天冬　麦冬　冬花　贝母　桑皮　金井橘皮　枯芩　当归　五味　甘草（炙）
上为细末，炼蜜为丸。灯心汤下。
●集成金粟丹
胆星　天麻　白附　全蝎（制）　乳香（去油）　赭石（煅，醋淬）　殭蚕（炒去丝）　麝香　金箔　梅花片
上为细末，炼蜜为丸，金箔为衣。每服一丸，姜汤化下。但虚寒之痰，无根之气，绝脱之症，均不可用。
●杏仁煎
大黄（酒蒸）　天冬（去心）　杏仁（去皮尖）　木通　桑皮　葶苈　石膏
上煎，临卧服。
●橘皮汤
法夏（制）　茯苓　陈皮　细辛　人参　桔梗　枳壳　甘草（炙）　旋覆花
上加姜、枣，煎服。
●八仙长寿丹
熟地　山药　茯苓　丹皮　泽泻　枣皮　五味　麦冬
●千缗汤
法夏（姜制）　皂角（炙）　生姜　甘草（炙）
●牛黄夺命散
黑牵牛（半生半炒）　庄黄（酒润）　枳壳（炒）
上研末。加蜜一匙，白汤调下。
●贞元饮
熟地　当归　甘草（炙）
上煎热服。
●补肺散
人参　黄耆　五味　紫菀　熟地　桑皮
上水煎，入蜜少许，食远温服。
一方　治咳嗽，紫菀炒研，杏仁去皮尖炒。共为细末，蜜丸五味七粒煎汤送下。
一方　治肺实，用葶苈，隔纸焙为末，枣肉为丸，白汤下。
一方　以葶苈隔纸焙，知母炒，共为末，白糖糊丸，白汤下。
一方　治嗽无痰，用沙参浓煎热服。
一方　治百晬嗽，用贝母姜汤，润湿饭上蒸过，甘草半生半熟，共为末，沙糖为丸，米饮下。
一方　治喘，用雪梨汁、生姜汁、蜂蜜、薄荷研末，共入器内煮滚，温服。
一方　治喘并嗽，用种系瓜烧存性，研末，枣肉为丸，姜汤下。
一方　治吃醋呛喉成哮，用甘草三两去皮，劈开，猪胆汁浸三日炙乾，研末蜜丸，临卧茶送下。
●参苏饮见外感，四物汤、理阴煎　均见发热，大安丸、异功散均见呕吐，沆瀣丹见脐风。

解囟论（附：囟填　囟陷　天柱骨倒）  ***************************
囟者，人之顶门也。解囟者，头缝开解，如块然而合，而不相黏也。此症由先天亏弱，禀受不足而成。盖人在胎中，诸窍尚闭，惟此窍独开，通气过脉，均繫于此。此乃人身关键要处，全赖父母精血化成。禀受不足，故有解之之患焉。此症总归之一虚，治法内须久服六味地黄丸，外用封囟法封之。若目多白见，久药不愈，其症难治。
不但此也，更有囟门高肿，名囟填者焉，此由乳食不调，气血不和，或衣服过厚，阳气被遏而致。治法皆用封囟法主之。然其填，亦有寒热之因。因热而填者，泻青丸，因寒而填者，参苏饮。
且有囟门下陷如坑，名囟陷者焉，此其病多由病后气血衰枯而致。若枕骨与之同陷，此则血气衰竭，肾元俱败，原名不治。斯时下药，必峻用参苓白术散，或八味地黄汤，皆妙剂也，须酌而用之。
尤有天柱骨倒，头垂不起者焉。此形虽肥壮，实为阳气弱极，外强中乾之候也。然亦有风热邪入，与肝部相胜而致者，治法宜小柴胡汤加归芍乾葛主之。有因泻泄日久，元气虚极，阳陷阴格，致颈项软痿不振者，治宜速救本元，须急进十全大补汤加鹿茸主之，且宜以生筋等药，敷涂，从外培之。然有自生下而即软者，此由肾元不足，治宜以补肾地黄丸主之。总之此症因别三端，而要不外培补为主，医者试细思之。
〖证治歌〗
小儿解囟果何为，总属失天禀受亏。治法外用封囟法，内将六味地黄（丸）培。囟门高肿囟填别，乳食不调气血违。或由厚暖阳气遏，治法皆从封囟推。填因寒者参苏饮，填因热者泻青（丸）规。囟陷如坑名囟陷，多因病后气血衰。枕骨有时同囟陷，虚衰已极最堪危。峻用参苓白术散，八味地黄（汤）以挽颓。天柱骨倒阳气弱，外强中刚头下垂。肝部或为邪热胜，（小）柴胡（汤加）乾葛芍（药）当归。泄泻日久颈项痿，阳陷阴格元气催。救宜十全大补进，加入鹿茸庶可追。生筋等药敷从外，生下即软更堪悲。六味地黄丸主治，总宜培补自春回。
〖方〗
●小柴胡汤
法夏　人参　黄芩　柴胡　甘草
●封囟法
天南星
上用姜汁拌南星炒乾，研极细以醋调，摊于绢帛上，烘热贴于囟门。
●生筋散
篦麻子（去壳）木鳖子
上共为末。先宜抱头，两手摩顶，以口内热津调敷。
●补肾地黄丸
熟地　山药　枣皮　丹皮　泽泻　茯苓　五味　牛膝　鹿茸　补骨脂
上研末，蜜丸。淡盐汤送下。
●十全大补汤
人参　白术　茯苓　甘草　当归　川芎　熟地　白芍　黄耆　肉桂
加姜、枣，煎服。
●参苓白术散
人参　白术　茯苓　山药　桔梗　苡仁　莲肉　甘草（炙）
上研末。姜、枣汤调下。
●泻青丸
羌活　川芎　栀仁（炮）　胆草　当归　防风　庄黄
上为末，蜜丸，青黛为衣。茶清化下。
一方　用生附去皮，南星去皮，以生姜捣烂，贴项软之处，立效。
●六味丸　见胎病，八味丸见发热，参苏饮见外感。

目病论（附：耳　鼻）  ***************************
目为肝窍，而五脏之精神俱系焉。是以五脏客邪，皆能上为目病。则欲治目病，不得专求之目，且不得专求之肝矣。考厥辨治目赤者，心热也，治宜导赤散，加黄连、防风。目黄者，脾热也，治宜泻黄散。胞肿者，风热也，亦宜泻黄散主之。若或目之上下左右，有如风吹而莫能开，则为肝风；两角俱紧，珠不能运，青而直视，则为肝热，二者均宜泻青丸治之。黑白分明，视物不见，肺热也，治宜桑白皮散。目闭觉见火光闪灼如电，而开视则如见黑影者，肾热也，宜生地黄汤。目干无泪，闭若飞蚊集舞者，肾虚也，宜六味地黄丸治之。生下数月，忽不见物者，肝虚也，谓之雀眼，治宜六味丸，以猪肝煮熟，取汁压下之。又有初生目闭不开者，此乃胎中受热，宜内服生地黄汤，外用胆草汤洗之，抑有久嗽之后，忽眶黑而珠如血者，此谓之血眼，治宜内服泻白散，外用生地、黑豆抖膏贴之。若或羞光喜暗，是感风热之常病，以清阳散火汤主之。更有初生目内出血，闭而不开，眼眶浮肿或不肿，此因胎中受热，内服导赤散合黄连解毒汤，外用真金散点之，自尔光明无患。
至若肾之开窍则为耳，其为治也，专求之于肾乎，而不然也。有因内损而生病，即有因外损而为病者，安得专治其肾乎？彼其耳成脓流汁，因肾热而成者固多，因沐浴散水入耳而成者，亦正不少。制治无论内生外入，内服以蔓京子散主之，外更以龙骨散搽之，其流汁自止。抑有耳环前后生疮者，是为肾疳，俗名蚀疮，内服消毒散，外宜以黄柏散搽之，或用地骨皮末，和香油搽之。又有耳外生毛，忽长寸许，粗硬如发者，是为肾风，用松香散搽之，服药宜六味地黄汤加白芷、生黑豆、姜皮之属。更有耳中大痛，状如虫走，或出血，或不出血者，宜以虫蜕散吹之。且有耳旁忽然赤肿者，内服消毒散，外用消毒散贴，其肿自消。有耳内肿壅无闻，久之溃败，流浓出水不干者，未溃之时，照前旁肿治法治之。既溃以石榴花吹之。若或无肿无痛，忽聋闭无闻，是因风邪入脑，气闭而然，治宜导赤散加防风，或通窍丸主之。若非因风邪，系先天禀弱，肾元虚亏，此当以培补为本，宜服六味丸或十全大补汤。若因中气不足，宜服补中益气汤，此则治耳病之大略也。
夫耳之前，不有鼻乎？鼻亦恒多病也。顾鼻为肺窍，治虽不必专于肺，要亦不可离其本。是故鼻窍闭塞，不闻香臭者，以川芎膏开之；鼻流青涕者，以细辛散收之。尤可异者，鼻齆一症，脓涕结聚，香臭不闻，是宜万金膏主之。以上三症，均有所蔽而成，疏利惟通气散概宜用之。更有名鼻渊者，常流腥臭，秽莫可近，是宜以辛夷散治之。又有初生鼻塞，出入息阻，吮乳莫能者，此症多因其母，抱卧胸前，鼻气吹入囟门，或因沐浴不避风寒，致风寒之邪，乘入为殃，治宜以通关散主之。至若鼻衄乃血妄行之候，内宜服加减地黄汤，外用吹鼻散吹之。不但此也，且有鼻疳一症，鼻头破烂，此乃肺家热毒所致，以杏仁丸吹治自愈。又有疳疮蚀鼻者，此以五倍子烧灰存性，研末和猪油涂之自效。他若鼻流黄水，谓之鼻痈，非控脑丹莫治。若或鼻被破伤，久而不愈，须以猫头毛以口津调而敷之，不然，亦足为患也。总之，治耳目鼻病，治小儿之法，与治成人大同小异，治有所遗，不妨参用，然有不可拘执者，医者省之。
〖证治歌〗
目为肝窍本先天，五脏精神俱系焉。病则邪从五脏入，专求肝木已多偏。目赤心热导赤散，防风加入并黄连。目黄脾热泻黄散，胞肿风热治同前。肝风两目难开关，肝热直视难转旋。丸号泻青均堪选，自然清白目光圆。黑白分明视不见，桑白皮散肺热宣。目闭见光开见黑，生地黄汤肾热捐。目干闭目如蚊集，肾虚六味地黄（丸）填。雀眼儿生才数月，忽不见物病堪怜。肝热宜投丸六味，压以猪胆（汁）古方传。初生目闭为胎热，（生）地黄（汤）胆草内外煎。久嗽眶黑珠如血，内服泻白散最便。外将黑豆兼生地，抖膏贴目自安全。羞光喜暗为风热，清阳散火汤最妍。初生眶肿或不肿，目闭更出血涟涟。黄连解毒导赤散，金针散点痛不延。耳为肾窍治法辨，若专求肾则多愆。或因内损或外损，治法尤宜内外权。内服蔓荆子散好，搽用龙骨散和研。肾疳疮生耳前后，消毒散服毒不淹。外搽香油和地骨，或用黄柏散亦痊。耳外生毛长寸许，搽用松香法古贤。地黄汤加生黑豆，枣皮白芷可同煎。耳中大痛如虫走，虫蜕散吹痛可拈。耳旁赤肿消毒散，外将败毒（散）贴耳边。肿壅无闻久而溃，未溃治法可相沿。既溃石榴花吹入，更或脑受风邪牵。无肿无痛亦聋闭，导赤（散）加防（风）通窍丸。若非风热先天弱，肾元虚损补为先。十全大补（汤）丸六味，中气不足补中（益气汤）恬。鼻为肺窍治宜悉，闭塞不开膏用川（芎）。若流清涕细辛散，鼻齆尤异可申言。香臭无闻脓涕结，万金膏好解倒悬。三症均宜通气散，疏通其蔽是真诠。常流腥臭秽难近，辛夷散可医鼻渊。初生鼻塞气息阻，吮乳莫能是母諐。囟受风寒或沐浴，通关散服自安眠。鼻衄外用吹鼻散，内服地黄（汤）病不缠。鼻疳症属肺家热，杏仁丸吹是针砭。疳疮蚀鼻烧五倍，猪油和涂虫自歼。鼻痈控脑丹最善，何忧黄水似流泉。鼻被破伤而不愈，敷取猫毛调口涎。治法倘遗参互考，成人治法有陈编。
〖方〗
●控脑丹
紫贝子（俗名南蛇牙齿，粤人呼狗㿉螺，取二三枚，火煅醋淬为末，纸包放地上，去火毒
上每服一钱，以丝瓜藤煎汤调，空心服。
●杏仁丸
杏仁（去皮尖，捣碎，以纸包压，去油成粉为度，二钱）　轻粉（一钱）
上共研和匀。吹患处。
●松香散
黄丹（一钱）　松香（八分）　轻粉（一钱）
上为细末。香油调搽。
●桑白皮散
桑白皮　郁李仁　赤茯苓　木香　防己　大腹子　苏子　木通　槟榔　青皮
上每服三钱，姜三片，水煎服。
●黄连解毒汤
炒黄连　炒黄柏　炒栀仁　炒黄芩
上等分，水煎服。
●生地黄汤
生地　赤芍　川芎　当归　甘草（炙）　天花粉（酒炒）
上加灯心十茎，长流水煎，热服。
●胆草汤
龙胆草
上治小儿胎毒，初生目闭，煎汤洗之，一日七次。
●清阳散火汤
荆芥穗　条芩　防风　连翘　栀仁（炮黑）　当归尾　羌活　甘草（炙）　石膏（煅）　川芎
上加灯心十茎，水煎，食后服。
●蔓荆子散
蔓荆子　粉葛　赤芍　前胡　木通　生地　桑白皮　麦冬　茯苓　升麻　甘草（炙）
上加灯心十茎，煎服。
●龙骨散　治小儿聤耳流脓出汁。
石龙骨（煅）　白矾（煅）　真铅丹　胭脂　当门子
上为细末。以绵展干耳内脓水，用竹管吹药入耳内。
●黄柏散
黄柏　枯矾　滑石　石龙骨（煅）　海螵蛸
上研细末。疮湿，干搽；疮干，猪油调搽。
●虫蜕散
虫蜕
上烧灰存性，研末。用鹅管吹入耳。
●通窍丸
雄磁石（煅）　真麝香
上为细末，以枣研烂和丸，如枣核大。绵裹塞耳中。又以生铁一小块，热酒泡过，含口内，须臾气即通。
●消毒散
羌活　防风　黄芩　连翘　人参　川芎　当归　柴胡　甘草　桔梗
上加生姜、灯心，煎服。
●敷毒散
绿豆粉
上以醋调成膏。敷肿处，干则易之。
●川芎膏
川芎　细辛　藁本　白芷　甘草（炙）　梅花片　杏仁（去皮尖）　当门子
上为末，蜜丸，龙眼核大。每服一丸，灯心汤化下。
●细辛散
人参　前胡　细辛　防风　川芎　甘草（炙）
上为末。每服一钱，姜葱汤调服。
●万金膏
羌活　川芎　细辛　木通　麻黄　石菖蒲
上为末。每服一钱，以蜜和匀，姜汤化服。
●通气散
羌活　独活　苍术　防风　升麻　荆芥穗　乾葛　白芷　川芎　木通　麻黄　细辛　甘草（炙）
上加姜、枣煎，食后服。
●辛夷散
辛夷　白芷　薄荷　黄连　苍耳子
上为末。每服一钱，葱汤调下。
●通关散　治小儿鼻塞不能吮乳。
香附　川芎　殭蚕　细辛　猪牙皂　荆芥穗
上为细末。以葱白捣成膏和匀，摊软帛上，临卧烘热，贴囟门上。
●加减地黄汤
生地　黄芩　栀仁（炮）　赤芍　白茅根
上水煎，空心服。
●吹鼻散
栀仁（炮）　乱油发（烧存性）
上为细末。吹入鼻中。
●真金散
当归　赤芍　杏仁（去皮尖）　川连　黄柏
上锉细，以乳汁浸一宿，饭上蒸过，取浓汁点眼内。
目生胬肉及云翳，取雄麻雀屎，用水飞过，晒乾研细，以乳汁调点，取雀屎法，竖者为雄，倒者为雌。
赤眼肿痛，用朴硝一撮，放豆腐上，饭上蒸之，俟硝化，去腐不用，取汁点之。
风热火眼，用生南星五钱，红饭豆五钱，共为末，取生姜自然汁，调作二饼，贴两太阳穴。
火眼痛，急用大红枣肉五六枚，葱三四茎，共捣如泥，作二小饼，闭目贴之。
烂弦风眼，用鲜色铜绿三钱，研细，以生蜂蜜浓调涂粗碗内，将碗覆转，下用陈艾叶烧烟燻之，焦黑为度，刮取令冷，以乳汁调匀，饭上蒸过，搽眼皮上烂弦处，此方最神，百不失一。
眼毛倒睫不起，用五倍子为末，蜜调敷眼皮上。又方，以无名异为末，纸卷作燃点火，吹灭，闭目熏之。
赤眼肿痛不消，以猪眼睛肉，切一片如指甲大，洗净其血，贴于眼皮上，良久，易一片即消。
一方　用生地、大黑豆共浸一宿，取出捣为膏，贴眼皮上，其血自散，血泪既出，肿自消。
耳内肿痛流脓出水，用虎耳草捣取汁，灌入耳中，此治耳聋之妙药，略加枯矾更佳。
耳内脓水不干，用千层石榴花，焙乾为末，吹入耳内。
耳后生疮为肾疳，以地骨皮研末，香油调搽，并煎水洗。
诸虫入耳，取猫尿滴入耳中，其虫自出。若用麻油滴之，则虫死难出。取猫尿法，以生姜搽猫鼻，尿即出，或用稻草烧灰淋汁亦可。
鼻流浊涕，名鼻渊。用蛇床子、炒辛夷仁、白芷、薄荷等分为细末，临卧葱汤下。
鼻被破伤，急以猫头上毛剪碎，以口中津唾调敷之，自愈。
疳疮蚀鼻，破烂不堪，用五倍子烧灰存性研末，以腊猪油调和涂之。
●导赤散、泻黄散、泻白散　均见发热，泻青丸见解囟，六味丸、地黄汤即六味地黄汤，见胎病，十全大补汤见解囟，补中益气汤见外感。

口疮论（附：齿　咽喉）  ***************************
脾土之气，上通于口，脾有所伤，口病作焉。是故治口之病，不能不求其故于脾矣，而亦未可概论也。有因外伤者，有因内生者，岂得拘泥从治哉。彼夫满口赤烂，乃口疮也，其故在脾乎？实由奉养过温，或多著焙燥衣裳，积热薰蒸，有以致之耳，治法宜内服沆瀣丹，外用地风擂水搽之。满口白屑如刺者，乃鹅口疮也，治宜以保命散吹之，内仍服沆瀣丹。若生疮溃烂而痛，是谓之口糜，此因膀胱积热移于小肠，治宜导赤散合五苓散。若蒸热如火，反畏寒水，投凉药不效，此因肝脾不足，虚火上升，治宜理中汤。有上齶肿悬痉者，治宜以针刺之，使去恶血，而后服沆瀣丹，吹以碧雪散，其效如神。又有脾虚中气不足，致口频撮者，是宜补脾，须进异功散。若面青多哭而口撮者，此阴寒之故，治宜用理中汤以温之。若两颐流涎，是脾胃之寒，治宜温脾丹。有急欲吮乳而口难吮者，是必舌硬，乃脾热之故，治宜泻黄散主之。此治口之大略也。
至如齿也，生有定期，而有过期不生者，是体虚而髓弱也，治宜六味地黄丸。若牙床疼痛，用凉膈散必加知母、石膏、升麻。若牙龈肿者，须知用针刺，去其恶血，继用盐汤洗之自愈，或以黄柏研末敷之亦宜。若溃烂腥臭，内服沆瀣丹，外用荆沥、姜汁和漱之。或牙疳初，则臭不可闻，次则染牙黑色，甚则龈烂血流，是热火也，治宜内服沆瀣丹，外以如圣散敷之。又有梦中咬牙者，此系风热相搏，治宜宣风散。亦有因病战慄而咬者，此宜培本补元，自尔无患。抑有齿落不生，因牙龈顽厚之故者，此宜先行针刺，次用鼠骨散治之。
若夫侠口而进，则为咽喉。咽喉者，乃水穀之道，人身之要区者，病则更宜速治。是故有积热而喉闭者，宜甘桔汤，重则化毒汤。若系诸骨所梗，用鹅毛扫之即化，骨小能下食者，用海上方治之。顾咽喉为病，大小不甚相异，其病繁矣，兹但姑指一二，盖前男杂病内已详列之，遇有病症可参观，一例同治，故不赘云。
〖证治歌〗
小儿脾伤口病作，国手医脾佔先著。然亦未可概论焉，外伤内生宜揣度。满口赤烂有何因，积热薰蒸衣焙烙。治法内服沆瀣丹，地风擂水搽即脱。白屑如刺满口生，鹅口疮病症亦恶。治宜保命散吹之，内服沆瀣功最硕。生疮烂痛名口糜，膀胱移热小肠络。导赤散投食五苓（散），热清口愈古方博。蒸热如火反畏寒，虚火上升理中（汤）豁。针刺出血何症宜，此是悬痈肿上齶。沆瀣丹服碧雪（散）吹，其效如神人自乐。又有脾虚致困疲，中气不足口频撮。补脾用散进异功，脾扶气复起羸弱。面青多哭口撮频，阴寒理中（汤）吉可卜。两颐流涎脾胃寒，温脾丹进天工夺。舌硬有乳口难吮，脾热泻黄是大略。齿生有定已过期，六味丸进无阻遏。牙床疼痛凉膈（散）宜，知母石（膏升）麻加配合。龈肿针刺去血淋，继用盐汤勤洗濯。外将黄柏研末敷，热退毒消龈自若。溃烂腥臭沆瀣丹，荆沥姜汁口含咯。又有牙疳一症生，龈烂血流热火灼。沆瀣（丹）内服如圣（散）敷，梦中咬牙风热搏。宣风散进莫迟迟，因病战慄本元薄。鼠骨散治顽厚牙，服之无患齿久落。积热喉闭何药疗，甘桔（汤）化毒（汤）自优渥。诸骨所鲠海上方，症治分明宜玩索。
〖方〗
●保命散　治小儿鹅口疮。
箭头砂　枯白矾　明牙硝
上为细末。吹之。
●温脾丹
南木香　半夏　炮姜　白术　陈皮　青皮
上为末，蜜丸，龙眼核大。每服一丸，米饮下。
●如圣散
人中白（煅烟尽）　铜绿　麝香
上为末。先以蜡树叶浸，米泔水洗净，后搽此药。
●凉膈散
连翘　栀仁（煅）　大黄　薄荷　黄芩　芒硝　甘草　淡竹叶
上加灯心十茎煎，入蜜少许，兑服。
●宣风散
槟榔　陈皮　甘草　黑牵牛（炒取头末）
上为末。每服一二钱，蜜汤调，空心服。
●鼠骨散
雄鼠骨（炙枯）麝香
上研细末。先针刺去其血，后以此药搽其刺处，良久，以姜汤漱之。
●甘桔汤
桔梗　粉甘草
上以净水煎，咽之。
●化毒汤
桔梗　薄荷　硼砂　荆芥穗　甘草（炙）　芒硝　山豆根　马牙硝　明雄黄　镜面砂
上为细末。每服一钱，白汤调下，仍以此药末吹入喉中。
●海上方
金凤花根
上捣碎，以米醋浓煎，用有嘴瓶盛之，口衔瓶嘴，仰面吸药吞之，其骨即下。吞药勿令沾牙。
又方　以玉簪花根亦可。
●碧雪散
蒲黄　青黛　硼砂　牙硝　甘草
上为细末。吹之。
治口疮破烂，并治咽喉、喉癣、喉痈，用凤凰衣，微火炙黄，橄榄烧存性，儿茶共为末，加冰片少许，研匀。口疮搽患处，喉痛吹之，即进食。口疮久不愈，虚火也，用生附子一个，切焙为末，醋和作饼，男左女右，贴脚心，引火下行自愈。
口角流涎疮烂，以乱发烧灰存性，米饮调服，外即以此敷之。又方，蒸饭时，收甑上流下气水，搽之即愈。
口唇肿黑，痒痛不可忍，先以磁锋砭去恶血，以古铜钱磨猪油涂之。
治走马牙疳及各样口疳，多年田野中白螺蛳壳，研烂，少加儿茶为细末，吹患处即愈。
口疳疮及咽喉痛，用吴茱萸研末，加面粉醋调作二饼，贴两足心，以布扎之，过夜即愈。
牙龈溃烂，诸药不效，用盐榄二三个，火煅存性，加冰片少许，研匀搽之，神效。
走马牙疳，臭烂出血，用红枣三枚，去核，以明雄研末，填满枣内，新瓦盛之，火煅存性，研末搽之。
方用凤凰衣，未见水者，焙黄，少加枯矾研末搽之。
喉闭乳蛾，用鸡内金，勿洗阴乾，烧存性，研末，吹入即破而愈。
喉内生疮，鼻孔亦烂，若作喉风治，立死。用白霜梅一个，烧存性，枯矾、穿山甲炙枯为末，吹喉中即效。
喉疮已破，疮口疼痛，难进乳食，用猪脑髓蒸熟，姜醋调和，服之愈。
喉中结核，水食不通，危困欲死，用百草霜，蜜和为丸，白汤化开灌之，甚者不过二次，即愈。
误吞金银铜铁，多服米饭，久之自出。至铜钱用生慈菇，捣汁，多饮自然消化。又方，以盐榄烧灰存性研末，水调下，自出，神验。
猪骨硬嚥不下，用威灵仙煎汤咽之，其骨即软如绵而下。或取狗涎咽之亦化。取狗涎法，将狗倒吊而涎自出。倘狗涎中带微血，加砂糖半盏调服。
●导赤散、泻黄散　均见发热，沆瀣丹见脐风，五苓散、理中汤见外感，异功散见呕吐，六味丸见胎病。

舌病论（附：重舌　木舌　吐舌　弄舌　绊舌）  ***************************
舌乃心苗，抑属脾系，心脾积热，舌病生焉。彼其为病不一。
有名重舌者焉，其候舌根下肿，短小似另生一舌，是积热甚盛。内服沆瀣丹，外用针刺出血，继以蒲黄、黄柏末搽之。
有名木舌者焉，其候舌肿渐长，塞口不能饮食，不能言语。此症虽亦由心脾之热上冲，而不从速治之，十难二生。治法服药针刺，均与重舌同例。倘照服不效，可用碧雪散加竹沥调敷清之。
又有名吐舌者焉，其候舌长出，不能反缩，此症与舌生疮、渴欲饮冷一候，同为心脾积热而成，泻黄散可即获效。
抑有名弄舌者焉，其候舌微露，而时出时缩，即出即收，如弄物然，且有似蛇舌出入，俗名蛇丝惊。此症因心脾亏损，治法宜进温补之剂。即夹有热，用泻黄散亦宜轻下等分。如服之不应，以四君子汤主之。若渴欲饮水，以七味白术散主之。如午后甚者，此又系脾血虚衰，宜急进参苓白术四物汤。若仍不效，即宜扶脾补胃，补中益气汤当速进焉。此症若系病后见之，最为危候，速进十全大补汤，庶可保全。
且有名绊舌者焉，其候舌根下有筋一条，绊其舌尖，致舌断续不能吮乳，细视之，乃见有筋如丝绊其舌尖。此症亦因热甚而然。治法外用针轻轻挑断其丝，切忌致伤舌根，内以泻黄散主之。
甚矣，一舌也，而为病不一，医之不可不精也，有如此哉。
〖证治歌〗
舌为脾系与心苗，心脾积热是病由。舌根下肿为重舌，积热甚盛沆瀣（丹〕饶。外将针刺继用搽，蒲黄末与黄柏交。木舌渐长致塞口，不从速治生难聊。医治均同重舌法，不效碧云（散）竹沥调。舌长难缩吐舌症，泻黄散好治法昭。弄舌微露时出缩，蛇丝惊症俗名标。心脾亏损宜温补，医师临症莫轻佻。夹热可用泻黄散，不效四君子可疗。渴欲饮水宜七味（白术散），午后更甚脾血凋。急进参苓白术散，四物汤投救可邀。不效补中汤益气，扶脾补胃莫辞劳。此病若从病后见，十全大补汤最超，绊舌舌断难吮乳，根下如丝筋一条。此症原来因热甚，针将丝断贵轻挑。倘伤舌根难挽救，内服泻黄散自消。治法如斯颇详悉，岂嫌饶舌太哓哓。
〖方〗
●七味白术散
人参　白术　茯苓　乾葛　甘草　藿香　南木香
上等分，水煎服。
舌或胀大肿硬，即时气绝，名翣舌，用皂矾不拘多少，新瓦上火煅变红色为度，放地上候冷，研细搽舌上，立愈。重舌、木舌皆效。
舌肿满不能出声，以梅花冰片研细敷之，或食盐、百草为末，并花水调敷即效。
舌断重生，用活蟹一只，炙乾为末敷之，此方至神至验。
沆瀣丹见脐风，泻黄散、四物汤见发热，四君子汤、补中益气汤见外感，参苓白术散、十全大补汤见解囟，碧雪散见口疮。


卷三  ——————————————————————————————————————————————————————————————————————————————————————————

天钓论（附：内钓　龟胸　龟背）  ***************************
慨夫育子之难也，自胎孕以至于怀抱，饮食起居，风寒暑湿，不可稍失调护。偶失所养，子病作焉。曾考经书，乳子有天钓、内钓二病。究所由来，天钓之证，因乳母厚味过伤，致小儿吮乳之下，心肺生热，凝痰阻滞，抑或怀抱失卫护之宜，致风寒戕贼，邪壅为殃。故其形而为证，头反悬，目仰视，惊悸壮热，泪出不流，手足搦搐，如附鬼祟然，而悲啼不绝，甚者爪甲皆青。凡遇此候，治当速解其邪，以钩藤饮进之，病即消矣。若气喘而息不静，以乌蝎四君汤主之，其气即平。
至如内钓一证，乃在胎中，母失自保，或受风寒之贼，或被惊恐之伤，且或在怀抱之中，乳母饮食未节，怒郁未平，亦能殃及儿身，而为此证。故形为候也，腹痛气喘，唇黑伛偻，角弓反张，其囊则肿，其眼尾则带赤色，此内证之的候也。夫内证既备，外亦随之，或两足屈缩不停，或啼哭狂叫不息，或泻泄如倾，或抽掣作痛，此外证之因证而作也。考厥治法，内证以聚宝丹主之，外证以钩藤饮治之。然审证必寻所由，言治必清其源，审系因母伤于醇酒厚味而然，此必积毒在胃，治宜以加味清胃饮主之。审系因母素郁怒未平，此必积热在肝，治宜加味消遥散主之，或加味归脾汤亦可，但均宜加漏芦。若因乳母过食厚味，宜先去宿食而后与儿吮乳，此治儿又必先治其母，清源之最远者也。然母之失养，贻殃于子，岂止此哉。
吾闻乳母多食五辛，积成宿乳热乳，儿误吮之，则热入肺脏，肺受热而肺气壅，遂胀满于胸，壅填不通，而成龟胸之证焉。
抑或早坐贪凉，风吹入骨，贼邪为祸，遂致背弯起如龟身，而成龟背之病焉。考厥治法，龟胸之证，宜防风丸、百合丸、杏仁煎，皆可择用。龟背之证，外用龟尿以涂脊骨，兼行灸法，内服松蕊丹。然儿本体虚弱，亦成此病，是宜以六味丸加上桂、鹿茸主之，或四君子汤亦可。总之婴儿之病，由母失养而致者，十有八九。使母勤斯调护，不懈够劳，未有不安然无故也。吾因此不禁有感于父母之恩勤，若此极也。儿之生也，自胎孕以至于分娩，自怀抱以至于成人，为父母者，不能一意失持，不能一时失护，饮食起居，朝夕动止，风寒暑湿，言笑语默，为儿之故，不能稍适好恶，苦何如之。夫谓父母勤以育子，或闻医者之言，或闻妯娌之谏，必何如抚养，奉者雷霆，即谓之朝不食，夕不眠，亦无不尊于君命。呜呼，父母之心，总期子之无病，总期子之成人，虽至苦至劳，无辞焉。一旦抚之成人，为子者知识日开，天良日漓，习俗相染，渺然不顾父母之衣食，不体父母之寒暑，不计父母之安危者，大抵如是。不如是而思父母抚我之苦，教育之恩，体父母之心为心，思父母之苦，事父母者，十中难云有二也。此□□之凌夷，风气之漓薄，坐忍天良灭绝，丧本忘恩，言念及之，殊断肝肠。第人灵于物者也，彼慈鸟知反哺之情，羔羊有跪乳之义，竹木何知？旦知顾本末，体寒暑，以人之灵，岂不及之感物反思，同归于孝，庶几旦暮遇之。吾论病至此，见凡婴儿病由于母，则不病亦由于母，不禁有感于父母恩勤之至极，而世俗人子忘亲之太甚，用不揣附数语，以互相惊策，后之览者，亦将有感于斯，奋激而尽孝思，以报父母一日之苦者矣。
〖证治歌〗
小儿何以病天钓，热生心肺痰阻留。怀抱失宜风寒贼，双眸仰视反悬头。手足搦搐如祟附，惊悸壮热泪不流。邪宜速解钩藤饮，气喘乌蝎四君（子汤）修。内钓一证全由母，惊恐风寒是病由。饮食未调兼郁怒，儿身殃及又谁尤。内证腹前兼气喘，唇黑伛偻角弓遒。囊肿更兼眼尾赤，内证已的外证诹。抽掣作痛足屈缩，泻泄如倾哭不休。外证钩藤饮同善，内证聚宝丹可求。母贪醇酒毒积胃，加胃逍遥饮一瓯。母多郁怒肝热积，加味逍遥定解愁。加味归脾汤亦美，均加漏芦始无忧。母伤厚味先医母，吮乳先教宿食抽。母食五辛乳宿热，儿吮热入肺脏幽。肺因热壅胸胀满，证发龟胸岂易疗。或以贪凉风入骨，儿背弯起与龟侔。龟胸防风丸百合（丸），杏仁煎与龟胸（丸）投。龟背龟尿涂脊骨，兼行炙法虑宜周。内服松蕊丹最善，儿体虚弱古方搜。六味丸加鹿茸（上）桂，四君子汤亦最优。总之见病多由母，母因儿病实多忧。父母恩勤真罔极，顾复何能万一酬。
〖方〗
●聚宝丹
人参　茯苓　琥珀　天麻　殭蚕　全蝎（炙）　防风　胆星　白附（生用）　乌蛇（肉酒焙）　朱砂　麝香
上为末，蜜丸，梧子大。每服二丸，菖蒲汤下。
●乌蝎四君子汤
人参　白术　茯苓　甘草　川乌　全蝎
上为末。每服半钱，姜、枣煎服，次服去川乌。
●枳壳防风丸
当归　大黄　前胡　麻黄　枳壳　独活　防风
上为细末，米粉糊丸。每服十丸米汤下。
●百合丸
桑皮（蜜炙）　木通　朴硝　杏仁　大黄（煨）　天冬　百合
上为末，蜜丸。酒下十丸。
●松蕊丹
黄松花　枳壳　独活　防风　麻黄　前胡　大黄　肉桂
上为细末，蜜丸，黍米大。量儿大小加减，粥饮下。
●神授治鸡胸良验方
淮山（八钱）白术（五钱）全归（四钱）甘草（钱半）
上锉散。用全身紫苏一蔸，先煎数沸，后入诸药，加生姜浓煎，服此剂。服至三剂，外用葱白一握，白胡椒五钱，生附子一个，上四六二分，元寸一分，生姜一大块，共抖烂为饼，贴于胸上，用纸七层盖上，将烙铁烧热，就纸上熨之，若冷，再炙再熨，必熨至肉内知热方止，日熨三次良效。
●钩藤饮
钩藤　茯神　茯苓　川芎　当归　木香　甘草　芍药
上加姜、枣煎服。若心经热，脸红舌白，小便赤涩，本方去木香，加朱砂末，木通汤下。
加味清胃饮、加味归脾汤、加味逍遥散均见呕吐，六味丸见胎病，四君子汤见外感，杏仁煎见咳嗽。

腹痛（附：虫痛　盘肠气痛）  ***************************
腹之痛也，证不一焉。有因风寒暑湿，冷热食积，邪正相搏而痛者，有虫积中而痛者，且有盘肠气滞而痛者，故痛同，为证各别，所因各分，医治所当详辨，倘执一以下方，岂有济哉。稽夫邪正相搏为痛，有因脾寒者焉，此证口中气冷，不思饮食，治宜异功散或理中汤。有挟热而痛者焉，此证身体壮热，面赤心烦，其痛手按不止，治宜泻黄散。若大便调，用甘芍汤；结用清凉饮，有因食积停滞而痛者焉，此证面黄或白，口中气温嗳酸，睛光朦胧，治此轻用消乳丸，重用保和丸。有体虚弱，中夹实邪而痛者焉，此证神疲体倦，痛按不止，口渴心烦，胸作饱胀，治宜消痞丸。有脾虚肝燥，木乘土衰而痛者焉，此证痛必连胁，宜柴芍六君子汤。更有腹痛泻泄如倾，而口渴者焉，此证虽系实证，必先防泻泄虚陷，宜七味白术散。若审系虚寒，必用六君子汤加附、桂、炮姜主之。
至虫痛，其候必红唇面白，口吐清水，脉必见洪，其腹按之有股，其痛必时止时作，治宜椒梅理中汤加使君子、芜荑之属，或乌梅丸亦可，但宜除黄柏一味，设仍不应，体实者，用安虫散，体弱者，于椒梅理中汤内加附、桂，自然虫下病安。
若夫盘肠气痛，其候腰曲乾啼，额上有汗，此皆肝风为虐，然下药尤必详辨，如下利青粪者，用钩藤膏；小便不通者，用导赤散；额汗足冷者，用沉香降气汤，不应，用理中汤。若因乳母食滞而然，或素禀母性如此，则宜用加味归脾汤，或加味逍遥散、加味消痞饮治之，自无不愈。甚矣，一腹而分证各异如此，治者可不详慎哉。
〖证治歌〗
腹之痛也证不一，风寒暑湿辨宜的。邪正相搏致痛疼，又有冷热兼食积。虫痛盘肠各有因，辨证详明方有益。脾寒气冷进理中（汤），兼进异功（散）寒可避。挟热面赤并心烦，泻黄（散）煎服自大吉。大便调兮甘芍汤，清凉散用疗便结。食积停滞面白黄，口内气温酸嗳逆。轻用消乳（丸）重保和（丸），服之病去自怡怿。体虚中夹实邪疼，饱胀消痞丸须蜜。脾虚肝燥木乘脾，证见痛疼连胁腋。治宜柴芍六君（子）汤，脾旺肝平愈可必。腹痛口渴泻如倾，证实先防虚陷溺。七味白术散宜投，脾扶泻止生津液。审系虚寒用六君，附桂炮姜必加入。至若虫证水吐清，面白唇红脉有力。按之有股痛随时，椒梅理中（汤）投宜急。加入使君并芜荑，乌梅（丸）除（黄）柏章程立。弱用椒梅（理中汤）实安虫（散），自然虫下病安辑。盘肠气痛曲腰啼，肝风为虐额汗滴。用药详辨莫仓惶，下利青粪钩藤（膏）觅。小便不通导赤（散）投，额汗足冷宜（沉香）降气（汤）。服之不效用理中（汤），医师疗治宜精细。若因乳母食滞然，或禀母性致斯疾。归脾消痞加味投，加味逍遥散难剔。腹痛分证原各殊，详明百病自辟易。
〖方〗
●甘芍汤
芍药　甘草
●消乳丸
香附（炒）　砂仁　陈皮（去白）　神麴　麦芽（炒）　甘草（炙）
上为末，米粉糊丸，黍米大。每服二十丸，姜汤下。
●乌梅丸
乌梅　细辛　附子（炮）　桂枝　人参　黄柏　乾姜（炒黑）　黄连　当归　蜀椒
上为末。用酒浸乌梅一宿，去核蒸之，与米饮捣和丸，梧子大。每服十丸，白汤下。
●沉香降气汤
香附（二两半）　沉香　砂仁（各一钱）　甘草（七钱半）
上为末。每服一钱，入盐少许，沸汤点，平旦空心服。
●钩藤膏
乳香　没药　木香　姜黄　木鳖子（去油）
上为末，蜜丸，皂角子大。钩藤煎汤，磨半丸，入蜜服。
●安虫散
胡粉　鹤蝨　川楝　槟榔　枯矾
上为末。米饮调下。
●消痞丸
枳实　黄连　厚朴（姜水炒）　法夏　麦芽　人参　白术　茯苓　乾姜　甘草
上为末，蒸饼糊丸。白汤下。
●保和丸
连翘　槟榔　陈皮　半夏　枳壳　厚朴　楂肉　神麴　麦芽　甘草（炙）　南木香
上为末，以神麴糊丸。米饮下。
●柴芍六君子汤
人参　白术　茯苓　甘草　柴胡　白芍（酒炒）　陈皮　法夏
上等分，水煎服。
腹痛，用花椒不拘多少，研细，面少许，醋和成饼，贴痛处，上铺艾绒，火炙，一切腹痛均可愈。
腹痛，用生姜一斤，捐烂，略去汁炒热，用布包作一包，先以一包熨痛处，冷以第二包换熨，勿令间断，如姜炒乾，略加水炒，再熨。
一方　治盘肠气，寒热不和，用栀仁五钱，附子三钱，拌炒，取起去附子，只用栀仁，再入白芷末一钱，共为末，每服五钱，小茴香汤调下。
一方　治盘肠气，用葱炒热熨脐腹，久尿出自愈。
一方　取虫方，逢月初，取苦楝子根，浮出面者有毒勿用，要取土中者，去粗皮，用白皮，四五钱，儿大六七钱，另于别室浓煎，勿令儿闻其气，闻则虫伏，次早以油煎鸡蛋，令儿食，半刻即服药，不可进饮食，候虫下尽方可。
一方　用使君子肉三钱细研，又用小瓣巴豆一枚，去尽油，与君肉捣和焙筛，先以油煎鸡蛋食之，次以砂糖半匙，和药调服。
泻黄散、清凉饮、六君子汤、导赤散均见发热，异功散、椒梅理中汤、加味归脾汤、加味逍遥散均见呕吐，理中汤、加味消痞饮见外感，七味白术散见舌病。

肿满论  ***************************
考夫肿满之证，由于脾胃之虚，盖脾土喜燥恶湿。凡人中气素弱，脾虚无火，则水湿得以乘之，遂使脾气不运，乳食凝而不化，停积于中，肿满之病作焉。故治此者，当以脾胃为本，以浮肿为标，斯庶几矣。若以消伐为能事，未有不致危殆者也，伊古治法，分上下为要，经曰：面肿者为风，足肿者为湿。自上而起者，皆因于风，其治在肺，宜用参苏饮合五皮散以发散之。自下而起者，因于肾虚水泛，或因于脾家受湿，宜用五苓散加防己、槟榔以渗利之。故仲景云：治湿不利小便，非其治也。若或一身尽肿，此非因胎禀不足，卒冒风寒，则必系病后脾虚而致，轻者宜用胃苓汤，重者加味胃苓汤。若元气本虚，又遇病后浑然浮肿，四肢厥冷，不烦不渴，小便清长，大便滑泻，不思饮食，此阴寒之极，脾胃将绝，治肿诸方，皆不可用，惟急进四君子汤，加青化桂、炮姜、砂仁、白蔻、公丁香，以救其脾胃，庶可挽回，如再行消伐，无及也已。若夫肿非发于病后，而突然肿满，是又有表里阴阳之辨，又不可执一也。彼夫肿而头痛身热者，此乃风寒在表之候，治宜微汗之，五苓散少加麻黄、葛根、杏仁、苏叶以发之；若身无热，五苓散重加肉桂，使膀胱气化，小便利而肿自消。至若阳水发肿，其证身热燥渴，大便必秘，小便赤涩，治宜五皮散送沆瀣丹以微下之。阴水发肿，其证身冷怯寒，口不渴，二便调，治宜平胃散加白苓、草果、木香、藿香温散之。总之，小儿之肿，先起四肢，后归于腹者，不可治。先起于腹，后散于四肢者可治。医者欲于不可治中以求治，是又在于神而明之也。
〖证治歌〗
肿满之证脾胃虚，脾土喜燥恶湿污。中气素弱脾无火，水湿乘之泛厥躯。治此当以脾为本，浮肿为标其庶乎。伊古治法分上下，面风足湿内经区。自上因风治在肺，五脾汤合饮参苏。肾虚水泛从下起，脾家受湿不自如。治宜五苓加药进，防己槟榔湿自驱。一身尽肿脾虚致，胃苓（丸）加味把脾扶。元气本弱病后肿，四肢厥冷烦渴无。小便清长大便滑，不思饮食证堪虞。此属阴寒脾渐绝，四君加味莫踌躇。桂姜砂蔻宜加入，胃和脾健病旋除。突然肿满证宜辨，表里阴阳详审诸。身热头痛寒在表，五苓散进表邪疏。加入麻黄紫苏叶，粉葛杏仁同类输。无热五苓倍加桂，膀胱气化自安舒。身热燥渴阳水肿，二便秘涩交相愈。五加皮汤送沆瀣（丹），古人治法不为迂。阴水发肿口不渴，身冷怯寒用药殊。平胃散加藿香叶，茯苓草果木香俱。先起四肢后归腹，此证不治徒嗟吁。先腹后肢犹可治，医师临证戒模糊。
〖方〗
●五皮散
生姜皮　大腹皮　桑白皮　五加皮　茯苓皮
上加灯心、大枣，水煎，空心服。
●胃苓汤
苍术　厚朴　陈皮　白术　云苓　猪苓　泽泻（各一钱）　炙草（五钱）　青桂（五分）
上生姜水煎，食前服。
●加味胃苓汤
即前胃苓汤随证加减：上方头面肿初起，略加麻黄；作喘，加桑白皮、杏仁；小便黄赤加木通；身肿，加五加皮；腹胀，加砂仁、白蔻、丁香、枳壳；脚冷不温，加附子、上桂、防己。
●平胃散
苍术　陈皮　厚朴　炙草
上加姜、枣，水煎服。
一方　治水肿从脚起入腹，用红饭豆煮极熟，取汤浸两膝，冷则又热。若已入腹，以红饭豆煮汤，日日服之亦消。
一方　治脚肿，掘杉木根切断，见其内色红者为油杉可用，若色白者不堪用。以红根切碎，浓煎汤，将肿脚先熏后洗，一二次自消。
一方　治头面手足俱肿，用豆葶苈一两，隔纸炒熟，研极细末，以大红枣蒸过，去核杵烂，和前末为丸，每服七丸，白汤下。
一方　身浮肿，坐卧不得，取向东桑枝，烧灰淋汁，煮红豆数升，每饥食之，不得别饮汤水。
参苏饮、五苓散、四君子汤均见外感，沆瀣丹见脐风。

胀满论  ***************************
胀满者何，腹胀气满也。病何以作，经曰：太阴虚则鼓胀，胃中寒则胀满。又曰：浊气上行，则生嗔胀。自予究之，腹胀气满，总由于脾肺气虚不能健运故也。然而亦有虚实寒热之分，不可统治也。而要之虚冷之致，十有七八，实热之致，十只二三。盖实热之证，多因伤食伤寒，人所易见。虚冷之证，多由中气虚，脾气损，不能运化，故令人难见，医者此中当慎。若虚冷而以实热治之，其变固不可测，实热而以虚冷治之，其害亦正不浅，试详分所因，明别证治，医者其明察之。考夫虚胀之为候也，每因吐泻之后，或服攻下之药太过，凡因此而胀者，定从虚治，宜用厚朴温中汤，虚中兼寒者，加附桂主之。实胀者，必腹中原有食积，或饮食过饱，固结于中，外证则胃口胸前高胀，身热口渴，倦卧不语，腹痛微喘，目闭不开，俨然虚极之象。小儿此证最多，昧者不察，而见其四肢不举，口闭不开，误为慢惊，而以宁神导痰之药置之死地，不知凡几矣。不知实有羸然之候，即此谓也。遇此者，急宜用沆瀣丹合集成三仙丹下之，庶克有济。热胀者，因伤寒，热邪入里，其证大便闭结，小便短赤，浑身壮热，面赤烦躁，此亦宜以沆瀣丹下之。寒胀者，由中气素寒，冷气郁结，外证无身热，但口渴而唇青，手足厥冷，而气喘，治宜先以塌气丸，后以异功散，庶乃脾胃和，则腹胀自消矣。若或因生疮疥，淋洗涂搽，逼毒归内，遂致腹胀者，轻则用荆防败毒散升散之，重则用集成沆瀣丹微利之，此疮出胀消者吉，疮不出者凶。总之胀满之证，脏寒生胀满者，因脾阴之湿有馀，无阳不能施化，治宜辛热以从温。胀发脾胃素实，形体气质壮实之人，多因湿热饮食有馀，治宜消伐以从利。脾虚内寒者，仍温补辛热以为宜。倘固执一下，以求通，非不暂快一时，恐如鸩酒止渴耳。凡为医者，尚其省之。
〖证治歌〗
腹胀气满病何因，证候分明详《内经》。虚实寒热宜分别，虚多实少更须明。实热之证人易见，伤食伤寒大略同。寒冷多由中气弱，医师临证莫轻心。吐泻之后攻下过，定从虚治宜（厚朴）温中（汤），虚中兼寒加桂附。食积固结实胀名，外证胃口胸前满，口渴倦卧热蒸身。腹痛微喘目常闭，俨然虚极究非真。小儿此证恒多有，昧者不察作慢惊。用药置死犹不悟，辄用导痰或宁神。不知此证宜从下，沆瀣三仙用集成。热胀伤食热入里，小便短赤大难通。浑身壮热兼烦躁，沆瀣丹下不嫌频。寒胀中寒多冷滞，无热口渴面唇青。手足厥冷并气喘，治先塌气（丸）继异功（散）。若生疮疥毒归内，皆由搽药或洗淋。轻以（荆防）败毒重沆瀣，疮出则吉否则凶。总之胀满因寒起，治宜辛热以从温。脾胃素实饮食积，消导药进自然松。脾虚内寒仍温补，固执求通必不灵。胀后一时非不快，譬如止渴酒饮鸩。聊抒浅见成歌语，后医省察细推寻。
〖方〗
●塌气丸
胡椒仁（一两）　全蝎尾（五钱，拣去行子，洗净炒乾）
上以胡椒略去皮，取净一两炒过，和蝎尾研末，面糊丸极小。每服一二钱，陈皮汤下。
●厚朴温中汤
厚朴（一钱半）　广皮　黑姜灰　云苓（各一钱）　草蔻仁　南木香　炙草（各五分）
上加姜，水煎服。虚寒，加熟附子五分，青化桂五分。
●荆防败毒散
荆芥穗　连翘　防风　枳壳　升麻　薄荷　羌活　独活　乾葛　木通　银花　黄芩　川芎　黑栀仁　炙草（各一钱）
上上身肿，加葱三茎；下身肿，加灯心。水煎服。
●集成三仙丹
五灵脂（一两）　南木香（五钱）　巴豆仁（四十粒）
上将灵脂木香研细末，巴豆去壳，取净肉四十粒，去其肉上嫩皮，纸包浸汤入慢火中煨极熟，取出另以绵纸包之，缓缓槌去其油，纸湿另换，以成白粉为度，与前二味末和匀，醋打面糊丸，绿豆大，以朱砂为衣。每服五丸或七九丸，量儿大小，合沆瀣丹二三丸同研烂，茶清调下。
一方　治气胀水胀，用羯鸡屎，乾者一升炒焦黄色，出火毒，研末，以百沸汤淋汁，每服一盏，调木香、槟榔末各五分，此中满虫毒胀，有一无二之方也。
一方　治食胀气胀，用萝卜子一两，研细末，水调滤汁，用砂仁一两，以萝卜子汁浸一宿，炒乾，又浸又炒，共七次为末，每服一钱，米饮下。
沆瀣丹见脐风，异功散见呕吐。

痫证论  ***************************
小儿有危候焉，最甚莫如痫之一证。彼其病状，卒然僵仆，眼则直也，口则噤也，口角则流涎，四肢则厥逆，其形俨然如死之莫可再生，尚言治乎哉？虽然，未尝无治也。稽考薛立斋、张仲景二先生，博古通今，明垂治法，伊古迄今，其获保救者，不知凡几矣。考厥治法，要不外观形察色，闻声辨证，分脏寻根以为治。我尝观之，面黄而声如牛者，为脾痫；面白而声如鸡者，为肺痫；面黑而声如猪者，为肾痫；面赤而声如羊者，为心痫；面青而声如犬者，为肝痫。然根发五脏，而究其源，总由元气极虚极败之候，因痰留膈里，被风寒触动大络，填塞脾经，绝其升降之隧道，阴阳不接，上下关格不通，遂致晕头，卒然倒地。此飞霞陈氏之言，九称括要妥贴，庶几制治不纷，心有把握。其如钱仲阳、万密斋，虽有分脏之法，然用药专以寒苦毒劣之剂，言之殊亦寒心。即有行补益者，则专以八味丸、紫河车丸或补中益气汤、十全大补汤。究其为治，亦无等次浅深之法，失疏通补益之宜，未免立法之疏也。惟陈氏树帜特见，各有等次，初次以消风丸七服，每服一丸一钱疏散之，以开经络，继进定痫丸，并用河车八味丸，或薛氏紫河车丸、养心丸、六君子汤，皆可择用。盖以此病，虽由虚极，中必夹寒，如此下方，虚寒并治。然岂无实热之秘而然者乎？此证必壮热，审定下沆瀣丹亦无患也。且有因年岁疫染而致者，此宜大极丸主之。更有因饮食填中而致者，此宜用三仙丹。若系表里两急，肝燥热甚，则宜泻青丸，庶乎热退肝平，而病愈矣。
〖证治歌〗
小儿危候惟痫证，僵仆直视并口噤。四肢厥逆口流涎，俨然死状药难进。张薛二公通古今，垂明治法久传信。考厥法治无他奇，分脏寻根一言尽。面黄声出似牛鸣，病源省识因脾困。鸡声面白自肺生，声出如猪面黑肾。面赤心痫声如羊，肝痫面青犬声应。根发五脏究其源，总由元气虚败中。飞霞陈氏括要言，制治不分心明洞。其如钱万二先生，分脏之法虽如病。用药不忌寒苦投，言之寒心非正论。即行补益有专方，八味（丸）紫河（车丸）不须问。十全大补或补中（益气汤），究其立法何疏甚。惟有陈氏树帜明，浅深等次有评定。消风（丸）七服疏散之，继以定痫丸吞送。紫河车合八味丸，或将薛氏紫河（车丸）并。六君子汤或养心（丸），数方随时可择用。实热秘兮壮热形，沆瀣丹投可胜任。年岁疫染大极丸，饮食填中三仙（丹）敬。表里两急宜泻青（丸），热退肝平国手颂。
〖方〗
●河车八味丸
紫河车（以初生男者为佳，用白矾煎汤，揉洗极净，姜汁与酒煮极烂）　熟地　枣皮　肉桂　附子（炮）　麦冬　五味　茯苓　丹皮　泽泻　山药（炒）　鹿茸（炙）
上依法炮制，细研，蜜丸，龙眼大。淡盐汤化服，以食压之，临卧服定痫丸。
●消风丸
胆星　羌活　独活　防风　天麻　人参　荆芥　川芎　细辛
上为末，蜜丸，梧子大。每服二丸，薄荷紫苏汤化下。
●定痫丸
人参　白术（土炒）　茯苓（姜水蒸）　陈皮（酒炒）　法夏　当归　肉桂（去皮）　白芍（酒炒）　苍术　白蔻（酒炒）　龙齿（煅，酒淬）　朱砂（研）　石菖蒲　南木香　赤金箔
上研末，蜜丸，龙眼大，朱砂为衣，贴以金箔晒乾，磁器收贮。每日早午晚各服一丸，姜汤化下。
●大极丸
天竺黄　胆星　大黄（酒蒸）殭蚕　麝香　梅花片
上端午日午时修合，研末蜜丸如芡实大，朱砂为衣。凡遇疫证，姜汤化服一丸，神效。
●养心汤
黄耆（蜜炙）　茯苓　茯神　当归　川芎　法夏　枣仁（炒）　远志　五味　肉桂　甘草（炙）　柏子仁（去油）
●薛氏紫河车丸
人参　当归　紫河车（如上制）
上将人参当归研末，捣匀为丸。淡盐汤下。
补中益气汤见外感，十全大补汤、泻青丸均见解囟，沆瀣丹见脐风，六君子汤、八味丸均见发热，三仙丹见胀满。

痉病论（附：内痉）  ***************************
痉病由来有之，自宋人凿空，妄谈抹煞经训，削除痉名，别立惊风门类。后之无识，接踵效尤，随遇抽掣搐搦之候，悉以惊风治之，赤子无知，父母寡识，隐受其害，强促之死者，不可胜计。何幸道无久晦之理，人有并育之时，特出嘉言喻氏，独开千古之识，指明病痉之说，避破惊风疑阵。然疑城已固，欲破实难，喻氏虽详，而其如执迷不悟者，何又幸继盛有人？更出飞霞陈氏，得喻氏之金针，踵其说而更为发明，指实痉病之由，分别刚柔之异，且即所误，两相勘校，而切指实之。彼谓卫伤有汗为柔痉，即俗慢惊之名，营伤无汗为刚痉，即俗急惊之谓，不彰彰较著乎，详明其误，以搐易之，真特识也。夫搐即喻之所谓痉也，陈与喻氏，真后先相辉映也已。为考厥治，凡头汗强，脊背反张，其目上视，头身俱热，面目红赤，此为太阳之候。或则手足拘急，低头下视而口噤，此为少阳之候。若阳明也，则目斜视，或左或右，手足拘搐。总之此为三阳全痉，而刚柔，则以有汗无汗分之。审系柔痉，则邪在太阳阳明，以桂枝葛根通其营卫，其病自平。昔海藏桂枝加川芎防风汤，比前药性较微，须酌外邪轻重施之。若汗后不解，乍静乍躁，目仍直视口噤，往来寒热，此证太阳阳明虽已罢，而邪尚未解，传入少阳，半表半里，宜小柴胡汤加防风以和解之。若汗过发热，头摇口噤，背反张者，太阳兼阳明候也，速宜去风养血，救阴营而以静胜躁，宜海藏防风当归汤。若审系刚痉，发热脉弦，则以金匮瓜蒌根桂枝汤，以通其营卫。若身热无汗，头项强直，四肢疼痛，烦躁心悸，睡卧不宁，宜急以羚羊角散主之。柔痉者，又谓之阴痉，其候汗多而手足厥冷，筋脉拘急，汗出不止，头项强直，头摇口噤，此由汗多亡阳也，速宜以海藏附子散以回其阳。抑有小儿血虚体弱，寒邪伤营，以致眼目翻上，身体反张者，速宜以当归四逆汤，以养其营。至若久病吐泻之后，脾胃虚败，昏睡不醒，露睛不动，寒痰鸣咽，遂而毕见二痉俱证者，此为脱候，斯时宜急投六君子汤，不应，以桂附理中汤，庶可挽回万一。若犹迷昧不惺，仍执慢脾惊风之说以为治，一用剪风化痰、金石镇坠之剂，是杀人于无形，为喻陈之罪人，童子之仇敌也。其受惨报，不知其几何矣，愿医者细省之。
夫痉之一证，前贤之立论既详，而制治议方，亦周且晰，□所言痉者，皆验之于外，非验之于内也。而予考之往古，验之当今之世，有所谓外者，即有所谓内，痉之为病，有外证，实有内证，非谓内亦有痉。内之云者，病不从外之三阳经入，而由内脏之相搏相击而生耳。且夫木胜者，其子必来助母，风火相搏，外之拘挛生焉；欲挟所胜以乘土，则脾家受侮，而少食呕泻之病出焉；中洲既克，则土不能生金而金随弱矣，不惟不能制木，反以受其欺侮；金既失职，则自败莫顾，焉能生子？母不能生，而肾水其涸矣，倘能滋润肝木乎？肝失所养，风斯起而火斯燥矣。辗转循环，各不相顾，各受其伤，内不顾内，安能护外？况外之五官百骸，全视内脏之敷布生活，内无以生，病旋作焉。吾见手足搐搦，外痉之证，莫不愈甚而毕露矣，此其痉也，非有外邪之侮，悉由内战以生，吾故曰内痉云。以言治也，使分类以求药。若栀丹逍遥散为本脏之妙剂。其如肺也，有阿胶补肺之功，扶之即以胜克。其于肾也，则有六味地黄加芍药之全功。滋生即以扶弱而伏强，从此治之，非不详且善也，然而繁矣，何如统一以求全功之为愈乎，则有聚绵汤为万全云，后之医者，于斯求法。以为治，则庶乎外证明而内证晰，一遇其证，夫复何遗良方保赤，吾卜其无夭札者矣。
〖证治歌〗
病名痉证出先民，别立惊风始宋人。幸有名贤相继起，独能辟谬定章程。卫伤有汗为柔痉，即属慢惊从俗称。刚痉营伤无汗别，急惊俗号本相同。太阳病证头项强，脊背反张目赤红。口噤低头兼下视，四肢拘急少阳征。阳明斜视左还右，手足均成拘搐形。三阳全痉已明晰，更将二痉逐条陈。柔痉太阳阳明合，桂枝葛根汤可平。汤投桂枝（川）芎防（风）益，药性较微宜酌斟。汗而不解躁复静，直视如初口噤仍。往来寒热邪犹在，半表半里少阳经。医治宜从和解法，（小）柴胡药可益防风。汗过发热证繁见，太阳证更合阳明。养血去风静胜躁，（海藏）防风当归汤最灵。刚痉脉弦而发热，桂枝汤与瓜蒌根。身热无汗头项强，烦躁心悸四肢疼。睡卧不宁刚痉的，羚羊角散勿逡巡。柔痉即为阴痉证，汗多手足冷如冰。筋脉拘急汗不止，头摇口噤证最凶。汗多亡阳原有故，海藏附子散回春，血虚体弱营受损，身体反张如角弓。眼目翻上何药治，当归四逆汤养营。久病吐泻脾胃败，露睛昏睡并痰鸣。斯时二痉证随作，防脱急宜投六君（子汤）。不效若祈回万一，急投附桂汤理中。更有内痉尤须辨，内战非由外邪侵。木胜子必来助母，风火相搏势莫禁。愈挟所胜以乘土，少食呕泻脾病深。中州既剋金随弱，难以制木反受凌。金自失职难顾子，肾水既涸木难荣。辗转循环不相顾，手足搐搦外痉成。本脏栀丹逍遥散，补肺阿胶独建勋。于肾六味地黄妙，再加芍药有全功。尤须统一以求治，聚绵汤进是良箴。
〖方〗
●海藏桂枝葛根汤
嫩桂枝　芍药　粉葛　甘草（炙）
上加姜、枣煎服，取微汗，不可令其大汗，致伤营气。
●海藏桂枝加川芎防风汤
嫩桂枝　芍药　防风　川芎　甘草（炙）
上加姜、枣煎服。此方不特治痉，凡小儿外感，初起发热，不论有汗无汗，皆宜用之。
●海藏防风当归汤
防风　当归　川芎　大生地
上煎热服。
●金匮瓜蒌桂枝汤
瓜蒌根　嫩桂枝　白芍　甘草（炙）
上加姜、枣，煎热服。
●羚羊角散
羚羊角（屑）　犀角（屑）　防风　茯神　枳壳　麦冬（去心）　人参　粉葛　柴胡　石膏（煅）　甘草（炙）　龙齿
上研粗末。水煎温服。
●海藏附子散
肉桂　附子　白术　川芎　独活
上加红枣，煎服。
●当归四逆汤
当归　桂枝　白芍　木通　细辛　甘草（炙）
上加红枣，煎服。
●海藏柴胡加防风汤
柴胡　黄芩（各一钱）　人参（七分）　法夏　防风（各一钱）　甘草（炙，五分）
上加姜、枣，水煎热服。
●聚绵汤
熟地　人参　白术　茯苓　枸杞　当归　柴胡　北味　阿胶　山药　甘草（炙）
上煎温服。若呕吐寒证，加附、桂、炮姜。
理中汤见外感，阿胶补肺散见咳嗽，逍遥散见呕吐，六君子汤见发热，六味丸见胎病。

五硬五软论（附：鹤膝风）  ***************************
凡人生之寿夭，与有病无病，皆视先天胎元之禀受足否。足则耐寒暑，劲风霜，六淫不能贻其疾，而且膺其寿。不足则畏寒暑，怕风霜，六淫皆能致其病，而且使之夭。夫虽年长者，且视乎此，况小儿肉脆骨嫩之候乎？姑无论他，彼小儿五硬五软之病，不由禀受之不足而发乎。五硬者何？手硬、足硬、腰硬、肉硬、头硬也，其候仰头取气，难以动摇，气壅头痛，连于胸膈，手心足心，恒常冰冷，此为阳气不荣于四末，乃孤阳不生，为难治之证。若肚见青筋，则为木乘脾之候，治宜六君子汤加姜桂升柴，以补脾平肝。若或面青而小腹硬者不治。五软者何？头项软、手足软、身体软、口软、肌肉俱软也。为究厥由，头项软者，肝肾病也。肝主筋，肾主骨，肝肾不足，故头项软而无力。手足软，脾胃病也。脾主四肢，脾胃不足，故手软而懒于举，足软而疲于步。至若身体软者，乃阳衰髓竭，故遍身羸弱而不能强立。口软者虚，舌出口而懒于言。肌肉软者，肉少皮宽，肌体虚尫之象也。总之本于先天不足，其咎究归于脾胃。治法用六味地黄丸以补肝肾，吾谓不若用左归丸、右归丸以补真阳真阴，固本根之更愈。然胃为脏腑之化源，必用补中益气汤以升举其脾气，使脾胃一旺，则脏气之禀于脾气者健，又何软之不健哉？
夫所谓鹤膝风者，多因禀受肾虚，血气不充，以致肌肉瘦削，形如鹤膝，外色不变，膝内作痛，屈伸艰难。此病焮肿色赤而作脓者为外因，可治，若肿硬色白而作脓者为内因，不可治。外因者，以十全大补汤加苍术、黄柏、防己；内因者，以六味地黄丸补其精血，尤须调补脾胃，以助生化之源，医者慎之。
〖证治歌〗
五硬五软证分区，总属先天禀受虚。手足腰肉颈俱硬，仰头取气难展舒。气壅头痛连胸膈，足心冷与手心俱。阳气不荣于四末，孤阳不生最堪虞。肚见青筋六君子（汤），姜桂升麻与柴胡。五软头项口俱软，身体手足并肌肩。头项软由肝肾病，手足软由脾胃愈。阳衰髓竭体故软，口软舌出言懒敷。肉少皮宽肌肉软，咎归脾胃莫模糊。左归丸与右归（丸）好，地黄丸好尚难如。究竟化源真属胃，补中益气汤更符。更有一证名鹤膝，血气不充肌肉枯。焮肿色赤外因是，十全大补汤不迂。苍术黄柏防己并，加入服之并可除。肿硬色白内因证，丸投六味莫踟蹰。尤须调养补脾胃，神明此理其庶乎。
〖方〗
●左归丸
熟地　山药　枸杞　枣皮　牛膝　菟丝　龟胶　鹿胶
上研末，蜜丸。白汤下。
●右归丸
菟丝　山药　枸杞　熟地　鹿胶　肉桂　附子
上研末，蜜丸。白汤下。
补中益气汤见外感，六君子汤、六味地黄丸均见发热，十全大补汤见解囟。

疳疾论  ***************************
疳之为言干也，为小儿之恶疾，凡形不魁、色不华者，即为的候。第疳之名，在十六岁以前。若十六岁以后，则为痨。皆真元怯弱，气血俱衰之所致，究其源，莫不由脾胃之伤。盖胃为水穀之海，凡人身之气血，借水穀之灌溉，人身之形气颜色，资气血之充盈。所以胃健而水穀则强，病无所起，胃弱而水穀则减，病因以生。凡病疳而形不魁者，气衰也，色不华者，血弱也。气虚血弱，脾胃必早伤之矣。为究病因，或因幼少乳食，食物太早，耗伤真气；或因肥甘肆进，饮食过飧，积滞日久；或因乳母寒热不调；或因喜怒房劳之后，乳哺而致；或因治积取积过伤；或因大病之后，吐泻疟痢，乳减少，脾胃失养。搜其所因，差等不一，要总因于一虚。故其为证，头皮光急，毛发焦稀，囟缩鼻乾，口馋唇白，两眼昏烂，操眉擦鼻，脊耸体黄，斗牙咬甲，焦渴自汗，尿白泻酸，肚胀肠鸣，癖结潮热，酷嗜瓜果，莫不毕露。治法无论积热寒滞，总以治虚为要，甚不可峻温过凉以为治也。然验证下方，尤宜审脏分治。彼夫青面目生白膜，泄泻夹水或来青色者，肝疳也，治宜八味地黄丸。咬牙舒舌，舌上生疮，爱饮冷水，唇红面白，喜伏地卧，身或壮热者，心疳也，治宜朱砂安神丸，兼投异功散。爱食泥土冷物，饮食无度，身面俱黄，头大项小，发稀焦枯，腹胀脚软，间或泻泄，昼凉夜热者，脾疳也，治宜四味肥儿丸，兼服异功散或益黄散。鼻下赤烂，手足枯细，口中腥臭，或作咳嗽气促，右腮㿠白者，肺疳也，亦名气疳，治宜地黄清肺饮，兼服补中益气汤。遍身生疮，喜卧湿地，脚如鹤膝，头缝不合者，肾疳也，亦名骨疳，治宜九味地黄丸。手足极细，项小骨高，肌削体瘦，腹大脐突，号叫胸陷者，丁奚疳也，治宜芦荟丸，或大芦荟丸。虚热往来，头骨两分，翻食吐虫，烦躁呕哕者，哺露疳也，治亦宜芦荟、大芦荟二丸。口臭齿黑，龈烂齿落，脑热肌瘦，手足如冰，寒热时作，滑泻腹痛，爪甲黧黑，身多疮疥者，走马疳也，治宜始用清胃散，或蟾蜍丸，外用雄黄散敷之，疮以白粉散擦之。身体发热，日渐黄瘦，脑后项边，有核如弹丸，按之随动，软而不痛，此中有虫如米粉。此因浣衣夜露，被无辜鸟落毛所污，小儿服之，随成此证，是名无辜疳，治宜刺破其核，以膏药贴之，内服蟾蜍丸，继进芜荑汤。久泻不止，胃虚成疳者，疳泻也，治宜香蔻丸、肥儿丸。久痢不止，胃虚成痢者，疳痢也，治宜木香丸。有因胃气下陷，津液不生而成疳渴者，治宜七味白术散。有因脾胃虚弱，阳浮于外，气不归元，而成疳热者，治宜参苓白术散，或兼阴虚者，宜间服六味地黄丸。有因疟久未已，胃虚成疳，此中有癖，谓之疳疟，治宜鳖甲丸。有曰脑疳者，其候皮毛光急，满头疮饼，脑热如火，发结如穗，遍身多汗，腮肿囟高，令儿眼痛，此病发于肝，治宜九味地黄丸。有曰脊疳者，发热黄瘦，积中生热，烦渴下痢，拍背如鼓鸣，脊骨如锯齿，或十指皆疮，频咬指甲，此有虫食脊膂，治宜安虫丸。有皱眉多哭，呕吐清沫，腹中作痛，痛时成块，摸之硬起，满肚青筋，唇口紫黑者，肠头啮痒者，此蛔疳也，治亦宜安虫丸，若蛔从口鼻出者难治。有食积久而成疳者，其证形瘦腹紧，时发潮热，羞见生人，见之则哭，治宜保和丸。且有⿺鬼歺之一病，其证寒热时作，微微下痢，毛枯眉绉，甚则面色痿黄，腹胀青筋，泻青多吐，日渐尫羸，竟成疳疾，此盖因儿未周岁，母复怀孕，儿饮其乳而然；或因母患别病，儿饮其乳，因类母病，治宜龙胆汤。抑有骨蒸一证，形似乎疳，其候能食善饥，久之口秽烦躁，夜热朝凉，毛焦口渴，气促盗汗，形如骨立，谓之消瘅。若大便日十馀行，肢瘦腹大，频食多饥，谓之食并。此皆由胃之邪火为害，耗伤津液所致，治宜大肥儿丸。总之疳证不一，例治亦繁，究其致病有由，治必先培其本，所谓治虚为要，甚不可峻温过凉，二语须切记之，庶临证不失所措，而下方亦无误焉。
〖证治歌〗
小儿疳疾本非轻，的候须从形色征。年逾十六名痨疾，疳疾之生未成童。总由气血真元弱，脾胃两伤源可寻。胃为谷海资气血，健则无病弱则[疒/尔]。色不华兮血本弱，形不魁兮气不丰。或因乳少食物早，或餍肥甘积滞浓。喜怒房痨后乳哺，乳母寒热失调停。或因取积过伤损，或因病后疟痢刑。寻源总属因虚致，可将病证细分明。头急发枯兼囟缩，鼻乾口馋或白唇。操眉擦鼻眼昏烂，脊耸体黄证自形。斗牙咬甲渴自汗，尿白泻酸肠肚鸣。癖结潮热嗜瓜果，诸证毕露治宜精。寒热积滞治虚妙，温凉过峻不可从。肝证面青眼生膜，泻泄夹水色来青。九味地黄丸合法，验证下方庶有功。咬牙舒舌疮生舌，饮冷面白并唇红。身热惟喜伏地卧，此疳原发自心经。治法异功散投善，朱砂丸美号安神。爱食泥土并冷物，嗜甘黄遍面和身。头大项小发枯落，脚软腹胀泻泄临。昼凉夜热脾疳证，四味肥儿丸最灵。异功（散）并进益黄散，数方均可免灾凶。鼻下赤烂手足细，咳嗽气促口臭腥。右腮㿠白是何证，肺肝亦是气疳名。地黄清肺饮宜进，兼服益气号补中。遍身生疮喜卧湿，脚如鹤膝头缝松。肾疳骨疳均此证，九味地黄最合情。项小骨高肌瘦削，腹大脐突并陷胸。丁奚疳证本如此，芦荟二丸均可庸。哺露疳证往来热，烦躁呕哕头骨分。芦荟二丸亦服美，何愁翻食及吐虫。口臭龈烂兼齿落，脑热肌瘦四肢冰。寒热时作腹痛泻，爪甲黧黑疮疥生。走马牙疳宜清胃（散），蟾蜍丸可服之馨。白粉散擦疮疥好，牙疳敷药用明雄。身体发热渐黄瘦，脑项有核按不疼。此内有虫如米粉，洗衣夜露是原因。无辜鸟落毛污坏，小儿服之必不宁。疳号无辜宜刺核，贴用膏药须避风。内服蟾蜍丸甚善，继进芜荑汤可平。久泻不止疳泻病，治宜香蔻（丸）肥儿（丸）并。胃虚成痢名疳痢，木香丸用白汤吞。有因胃弱气下陷，津液不生疳渴成。治宜七味白术散，医师下药莫朦胧。脾胃虚弱阳浮外，疳热白术（散）用参苓。六味地黄宜间服，此是虚弱必兼阴。疟久胃虚成疳疟，鳖甲丸投莫囫囵。满头疮饼热如火，发结如穗汗淋淋。脑疳病证由肝发，九味地黄丸可饮。脊疳发热肌黄瘦，下痢拍背如鼓声。频咬指甲脊如锯，虫食安虫丸最工。皱眉多哭吐清沫，腹痛块硬肚生筋。唇口紫黑肠头痒，此是蛔疳证候真。安虫丸好宜速进，口鼻出虫医术穷。食积成疳形削瘦，腹紧发热羞见人。见之必定呱呱哭，保和丸进自消融。⿺鬼歺之一病寒热作，毛枯眉皱下痢频。面色痿黄腹胀满，泻青多吐体欠充。此因小儿未周岁，母复怀孕饮乳侵。母病饮乳证类母，龙胆汤进不须惊。能食善饥口臭秽，夜热朝凉名骨蒸。毛焦口渴气短促，盗汗骨立甚堪怜。频食多饥谓食并，大便一日十馀行。皆由胃受邪为害，大肥儿（丸）服免耗津。总之疳病先培本，说与医人仔细听。
〖方〗
●龙胆汤
赤芍　川芎　柴胡　桔梗　茯苓　人参　炙草　钩藤　龙胆草
上以井水煎服。外用夜明砂，不拘多少，以红纱作袋，盛系胸前。
●九味地黄丸
丹皮　川楝　赤苓　熟地　山药　使君　枣皮　当归　川芎
上为细末，蜜丸。温酒下。
●朱砂安神丸
生地　当归　甘草　黄连（等分）
上为细末，水糊丸，朱砂为衣。津液下。
●四味肥儿丸
黄连　芜荑　神麴　麦芽
上为细末，水糊丸。空心白汤下。
●益黄散
青皮　陈皮　诃子肉　丁香　炙草
上每服二钱，水煎服。
●地黄清肺饮
生地　天冬　桔梗　赤苓　桑皮　前胡　当归　黄芩　连翘　紫苏　炙草　防风
上为散。水煎服。
●芦荟丸
芦荟　胡黄连　黄连（炒焦）　木香　白芜荑（炒）　青皮（各五钱）　当归　茯苓　陈皮（各两半）　甘草（炒，七钱）
上为末，米糊丸。米汤下。
●大芦荟丸
胡黄连　黄连　白芜荑　芦荟　木香　青皮　白雷丸（破开，赤者不用）　鹤蝨（微炒，各两半）　麝香（二钱，另研）
上为末，粟米饭丸。每服一二丸，米汤下。此方肝脾疳积，食积发热，目生云翳，或疳热，颈项结核，或耳内生疮，肌体消瘦，发热作渴，饮食少思，肚腹膨胀，或齿龈蚀落，颊腮腐烂，或阴囊玉茎生疮，胸胁小腹作痛，并效。内青皮以龙胆草代之，麝香不用，尤效。
●清胃散
黄连　当归　升麻　生地　丹皮　白芷梢　细辛
上水煎服。
●木香丸
黄连（三钱）　木香　厚朴（制）　夜明砂（隔纸炒，各二钱）　诃子肉（炒，一钱）
上为末，饭丸。干艾生姜汤下。
●蟾蜍丸
蟾蜍（一枚，夏月沟渠中取，腹大、不跳不鸣、身多㿔者）
上取粪蛆一杓置桶中，以尿浸之，却将蟾蜍跌死，投与蛆食，一昼夜用布袋盛浸，急流中一宿，取出，用瓦焙乾为末，入麝香一字。粳米饭丸，麻子大。每服二三十丸，米汤下，其效如神。
●雄黄散
雄黄（一钱）　铜绿（二钱）
上同研细。量疮大小，干搽其上。
●白粉散
海螵蛸（三分）　白芨（二分）　轻粉（一分）
上为末。先用浆水洗拭，干敷。
●大芜荑汤
栀仁（三分）　黄柏　炙草（各二分）　芜荑（五分）　黄连　麻黄根（各一分）　羌活（二分）　柴胡（三分）　防风（一分）　白术　茯苓（各五分）　当归（四分）
上水煎服。
●香蔻丸
黄连（炒，三钱）　肉豆蔻　木香　诃子肉（煨）　砂仁　茯苓（各二钱）
上为末，饭丸，麻子大。米汤下。
●肥儿丸
黄连（炒）　神麴（炒）　木香（各一两半）　槟榔（二十个）　肉豆蔻（炮，二两）　君肉（酒浸）　麦芽（炒，各四两）
上为末，面糊丸，麻子大。每服四五十丸，米汤下。
●鳖甲丸
夜明砂（炒）　君肉　南木香　人参　川连　黄耆　鳖甲（醋炙）　柴胡　法夏　神麴　三稜　乾蟾蜍
上为细末，饭糊丸。米汤下。
●安虫丸
芦荟（酒蒸）　灵脂（炒）　夜明砂（炒）　君肉　南木香　人参　川连（姜制）　乾蟾蜍（醋炙）　苦楝根（取内白皮）　贯仲　槟榔　芜荑
上为末，用公猪胆汁和匀，粟米糊丸。米饮下。
诸疳日久，身面生疮，烂成白孔，如杨梅疮样，用蒸糯米时甑盆四边滴下汽水，以碗接之搽疮上，数日即愈。
小儿疳破烂，用人中白煅过、黄柏蜜炙焦等分，少加冰片，共研末，先以盐茶洗口，后以药搽之。
走马疳及牙龈腐烂腥臭，用溺壶内多年积垢，煅红一两，儿茶五钱，薄荷青黛各一钱，水兑三分，细研。先以温水漱口，然后吹药于疳上，每日六七次，吹药之时，涎从外流者吉，涎向内收不治。
异功散见呕吐，补中益气汤见外感，参苓白术散见解囟，七味白术散见舌病，六味丸见胎病，保和丸见腹痛。
●大肥儿丸
肉豆蔻（煨）　槟榔　柴胡（酒炒）　胡黄连（炒）　川芎（炒）　人参　山楂（炒）　白术（土炒）　陈皮（炒）　蓬术（炒）　地骨皮（酒炒）　厚朴（姜制）　六丁翘（炒）　川连（姜制）　青皮（醋炒）　云苓（乳蒸）　泽泻（炒）　白芍（酒炒）　君肉（炒）　乾蟾蜍（煅）　炙草（各五钱）　五穀虫（两）
上共为细末，蜜丸，弹子大。米饮化下。

消渴论（附：黄疸　胎黄）  ***************************
经曰：心移热于肺腑为膈消。又曰：二阳结谓之消。尝因而考证之。消渴者，枯燥之病也，其名有三：凡渴而多饮者，为上消，肺热也；多食善饥者，为中消，胃热也；渴而小便数，膏浊不禁者，为下消，肾热也。然虽为火盛水衰之候，究由于虚热者多，实热者少，而亦不可拘泥而不深详察也。详参治法，集成虽列定方，其中不免执一，盖其病亦未必尽由之肾肺胃热耳。我尝考夫景岳诸家，因证下方。彼不有热结膀胱者乎，是宜五苓散。果由胃热而口焦者，则以竹叶石膏汤。抑不有膏梁过厚而积热者乎，是宜清胃散。且不有脾虚作渴者乎，是宜七味白术散。或系肾水虚热，则以六味丸。津液枯亡，则以生津四物汤。繫心火动炎作渴，小便最多不停，饮水无餍，饮一溲一，是宜莲花饮，次以生津四物汤。若小便浑浊，加味地黄汤。此治三焦之定不法也。倘日久不愈，时医以黄连、花粉苦寒之类进之，当时非无小效，特亦鸩酒止渴耳，最宜慎之。
若黄疸一证，集成谓之黄瘅，其证身痛而色微黄，或善饥能食，或齿垢面黄，或溺尿黄赤而安卧，时师皆谓由湿热而成。顾予思之，黄者脾土之真色，深藏不露，黄之见于外也，内必亏甚，治宜固脾为本，过攻多利，必见危亡。然亦不可执一也，特脾虚发黄者多，湿热发黄者少耳。治法果系湿热之黄，其证必身热烦渴，或躁扰不宁，或消穀善饥，或小便热痛，或大便闭结，其脉必实而有力，集成谓之阳黄。此证不拘外感风湿，内伤饮食，皆能致之，但察儿之元气尚强，脾胃未损，湿热果盛，可进茵陈五苓散，或胃苓汤　加茵陈，亦佳。若大便甚秘，集成沆瀣丹亦可进也。若全无以上等证，但见发黄，此由气血之败，气不生血，血不华色，或因大病之后，或脾胃久亏，故本色发露于外。此候外证必喜静恶动，喜暗畏明，神思困倦，言语轻微，畏寒少食，四肢无力，或大便不实，小便如膏。此甚阳虚之候，与湿热发黄反如冰炭。此非速救元气，大补脾胃，断无复生之理。然时之庸医，犹有谓湿热之闭，湿热蒸晕，而以茵陈栀子清利之者，臆其杀人也多矣。予考集成以四君子汤、五君子煎、温胃饮主之，深为得意。若面目俱黄而带虚浮，唇白舌淡，口不渴，身不热，夜无烦热，小便不涩，急宜进四君子汤或六君子汤以救脾胃。更有黄病分利之后，黄久不退，以致口淡心慌，肢软便浊，憎寒发热，皆为虚甚，宜以四君子汤送八味丸。
若胎黄，初生不久，身见黄色，并无别证，此则显是胎中所受湿热而成，治宜茵陈地黄汤主之。甚矣，黄之为病之不一也，治者可不慎乎？
〖证治歌〗
小儿消渴病奚若，厥证有三详大略。渴而多饮为上消，病由肺热邪相搏。胃热中消食善饥，肾热下消小便数。火盛水衰候须明，实少虚多宜省觉。总宜通变戒拘墟，验证下方当审榷。热结膀胱宜五苓，胃热口焦竹叶酌。膏梁过厚清胃良，脾虚作渴（七味）白术（散）却。肾水虚热六味丸，津液枯亡（生津）四物（汤）合。心火动炎小便多，饮水无餍难止却。莲花饮后生津汤，病退何忧心火灼。小便浑浊地黄丸，三消治法要已撮。黄疸身痛色微黄，善饥面黄齿垢恶。溺色黄赤卧亦安，此中虚实宜详夺。湿热必然渴且烦，消穀善饥身热作。小便热痛大便难，脉实有力宜探索。不拘外感与内伤，元气尚存脾不弱。胃苓汤内加茵陈，茵陈五苓（散）亦良药。大便甚秘（集成）沆瀣丹，医治湿热非防虐。若无俱证但发黄，此由气血本先拨。或为脾胃已久亏，或因大病元气剥。喜静恶动更畏明，神思困倦言语缩。肢倦少食兼畏寒，大便不实小便浊。此属阳虚候最危，大补脾胃为先著。四君子汤或五君（子汤），温胃饮调效匪薄。面目俱黄带虚浮，唇白舌淡口不渴。夜无烦热身不烘，小便不涩脾虚确。四君子汤合六君（子汤），脾胃早救庶能活。更或分利黄久延，肢软便浊心慌霍。憎黄发热八味丸，四君（子汤）送下效可卜。胎黄证见在初生，显系胎中湿热铄。治宜茵陈地黄汤，治法详明传后学。
〖方〗
●竹叶石膏汤
人参　竹叶　法夏　甘草　石膏　麦冬（去心）
上加生姜、粳米，煎服。本方除石膏，加小麦，名人参竹叶汤。
●生津四物汤
白归身　生地　白芍　知母　麦冬　人参（各一钱）　川芎　雅连　天花粉　黄柏　炙草（各五分）
上加乌梅一个，灯心水煎，热服。
●莲花饮
白莲鬚　粉葛　云苓　生地（各一钱）　黄连　天花粉　人参　五味　知母　炙草　淡竹叶（各五分）
上加灯心，水煎热服。
●加味地黄汤
熟地（二钱）　淮药（一钱五分）　山茱肉（一钱二分）　泽泻（六分）　丹皮　芡实　麦冬（各一钱）　知母（五分）　云苓（一钱二分）　五味（十四粒）　莲肉（七分）
上水煎，清晨空心服。
●茵陈五苓散
茵陈（二钱）　白术　猪苓　建泻（各一钱）　云苓（一钱五分）　肉桂　炙草（各五分）
上加姜、枣，水煎服。
●温胃饮
人参　白术　扁豆　陈皮　乾姜　当归　炙草
上水煎，食远服。
●茵陈地黄汤
生地　川芎　赤芍　当归　天花粉　赤苓　建泻　猪苓　茵陈
上等分，水煎服。
一方　治消渴，用蚕茧壳煎汤代茶，或用丝绵结块煎汤，亦可。
一方　用猪肚一个，洗极净，淡豉五钱入内，线缝定，煮烂取汁，时时服之，肚亦可服，能除此病。
一方　用猪血煮汤，勿用油盐，服之愈，但脾虚者服恐作泻。
一方　治黄疸，种丝瓜连皮带子，烧存性，研末，米汤调服。
一方　用糯米、稻草浓煎汤饮之，数次愈。
一方　山间苡仁根洗净，煎汤服之愈。
一方　用生姜、茵陈各半斤，捣烂，布包，擦周身。
六味丸见胎病，八味丸见发热，五苓散见外感，七味白术散见舌病，四君子汤见外感，五君煎见呕吐，六君子汤见发热，沆瀣丹见脐风，清胃散见呕吐，胃苓汤见肿满。

自汗论（附：盗汗）  ***************************
自汗者，不时不动而汗自出也。经曰：阳之汗，以天地之雨名之。又曰：阳加于阴为自汗。又曰：心汗。我尝绎之，心之所藏，在内者为血，在外者为汗，盖汗乃心之液。自汗者，由心肾两虚而得之也，然阴虚而阳必凑，自汗故发热，阳虚阴必凑，自汗故厥冷，自汗皆因阴阳偏胜之所致也，不亦著乎？小儿脏腑娇嫩，肤未密，或重衣厚被致内脏生热，热搏于心，故心液不能藏，而额汗自出。夫额为心位，见此者宜急进团参汤，然亦不可概论也。有因伤风而自汗者，宜实表桂枝汤。有因伤寒而自汗者，其汗自头至颈而止，证必渐欲发黄，宜茵陈汤。有因实热在内，烦躁汗出不止者，此胃实也，宜集成沆瀣丹以利之。若自汗上至胸，下至脐，此胃虚也，宜四君子汤加黄耆以补之。自汗而面白唇白，六脉无力，此因久嗽，脾肺皆虚也，宜四君子汤加麦冬、五味以敛之。至如大病之后，气血两虚，津液自汗，或寒热，或潮热，发过之后，身凉自汗，日久令人黄瘦，失治则变蒸疳，宜黄耆固真汤。又或泻泄自汗，泄止即收，收后遍身冰冷，时或泻而不汗，不泄反汗，此皆为大虚之候，宜急进理中汤以救脾气，泻止继进黄耆固真汤。若气血两虚，以大补元煎加防风、麦冬。心口汗，头额汗，此为血虚，四物汤加参、耆，有热者当归六黄汤。手足独汗，此为气虚，宜补中益气汤。胸腹独汗，以四君子汤。当心一片，宜茯苓补心汤。抑有血汗者，以血馀散敷之。此皆治自汗之法也。
若夫睡中汗出，醒来则止，此盗汗也。然有因心虚者，宜敛心气，养心血，以团参汤为主。有心热者，其证素必生烦，宜导赤散。有心肾不交者，宜六味丸。有血脱而汗者，宜当归补血汤。气血俱伤，宜用人参养营汤。虚寒者，宜八味丸，或加减八味丸亦可。如若睡中遍身有汗，觉来久不干者，此食积盗汗，因脾冷所致，宜益黄散。外此而有痰鸣气喘，汗出如油而不流者，此阴阳两脱，不治之候，用十全大补汤，盖亦有挽回于万一者，重加阴阳两救之药，是在医者之随时变通耳。
〖证治歌〗
心脏内血外为汗，汗乃心液内经判。自汗皆因心肾虚，阳虚厥冷阴热壮。小儿脏腑必嫩娇，里衣厚被热生脏。热搏于心额汗淋，团参汤进自无恙。伤风实表桂枝汤，伤寒汤进茵陈尚。实热在内烦躁生，集成沆瀣丹无上。汗出心前下至脐，四君加耆气自旺。面白唇白脉无神，脾肺皆虚因嗽犯。四君子汤正合宜，麦冬五味加之当。大病气血两虚之，热后身凉病多状。治宜黄耆固真汤，医人用药莫轻妄。泻泄自汗泻即收，遍身冰冷当惆怅。又或泻时汗反无，不泻汗流皆虚看。急进理中以救脾，黄耆固真自伴矣。气血两虚大补元（煎），防（风）麦（冬）加之免后患。心口头额汗不收，血虚四物参耆赞。有热当归六黄汤，手足独汗气虚断。补中益气最为良，胸腹独汗四君唤。当心一片宜（茯苓）补心（汤），血汗血馀散敷畅。睡中汗出醒来无，此名盗汗古方访。团参汤进因心虚，敛养气血为保障。心中有热证生烦，散投导赤自平旷。心肾不交六味丸，血脱当归补血亮。气血俱虚用何方，人参养营无他让。加减八味（丸）治虚寒，单进八味（丸）亦寅谅。睡汗觉来久不干，脾冷食积益黄散。痰鸣气喘汗不流，阴阳两脱必沦丧。十全大补救阴阳，挽回万一凭寿算。随时变通在良医，凭证下方戒孟浪。
〖方〗
●人参养荣汤
人参　白术　黄耆（蜜炙）　陈皮　炙草　桂心　当归　熟地　五味　茯苓　远志　白芍
上加姜、枣，水煎服。
●桂枝汤
嫩桂枝（一钱五分）　白芍（二钱）　炙草（一钱）
上加姜、枣，水煎热服，取微汗，不可大汗。
●茵陈汤
茵陈（一钱半）　黄柏　栀仁（各一钱）
上加灯心，水煎热服。
●大补元煎
人参　山药　熟地　杜仲　当归　山茱萸　枸杞　炙草
上㕮咀。水煎，食远温服。
●黄耆固真汤
黄耆　当归（各一钱）　人参　白术　炙草（各五分）
上加枝元，水煎服。
●当归六黄汤
当归　熟地　生地（炒）　黄柏　黄连（炒黑）　黄芩（炒黑）　黄耆（炒）
上等分，水煎服。
●血馀散
用男子乱发一握，烧存性为末，以绢袋盛置，干扑之。
●加减八味丸
熟地　淮药　茯苓　枣皮　丹皮　建泻　肉桂　五味
上等分为末，蜜丸，或作汤亦可。
●加味四君子汤
人参　白术　茯苓　炙草　麦冬　五味
上等分，加姜、枣，水煎服。
一方　用五倍子一个研细，以醋和作饼，裹脐上，一宿可止。
一方　用旧蒲扇烧灰，多加糯米粉和匀，以夏布袋装之，自头至足，遍身轻扑之，使其粉入毛窍，元府自闭，虚汗即止，神治也。此方男妇小儿产妇一切虚证，偶然大汗，诸药莫能止者，皆可治，均先以前方裹脐，后用此方。
导赤散、六味丸、当归补血汤、八味丸均见发热，沆瀣丹见脐风，茯苓补心汤见咳嗽，补中益气汤、理中汤见外感，益黄散见疳疾，十全大补汤见解囟，团参汤见发热，四君子汤见外感。

不寐好睡论（附：喜笑不休　悲哭不止　夜啼）  ***************************
人之生也，赖阴阳二气之薰陶，气之化也，形气血两途之和煦，顾阳主动，其气则行于昼，阴主静，其气则行于夜，一昼一夜，阴阳消息之道。于滋寓焉，而人气感之，当夜则眠，当昼则兴，昼兴夕眠，人之动静，即阴阳消息之显见者也。人必顺乎阴阳消息之道，乃得以生。如或当眠反醒，当兴反寐，是失人道之常，反天地阴阳之大道也。况寤则魂魄动，志意行，气血布散脏腑，志气役夫四肢。寐则神气归于官器。气血行于经络，气息无惊，神志安定。顺之者百病不生，反之者则当安不安，是谓悖乱，病斯生焉。是以圣贤立法救世，其于反常悖乱者，治法虽幼小不遗焉。我尝考之，凡当睡常醒者，为胃气逆而不和，治宜四君子汤加远志、枣仁。然其不寐，岂尽无故而然？有因肾经虚热者，宜六味丸。有心血不足者，宜珍珠母丸。或精神短少，宜养荣汤。若因病后不寐，宜酸枣仁汤。而有胆虚不寐者，其口必苦，宜人参竹叶汤。有肝火不宁不寐者，其心必烦，宜加味小柴胡汤。有振悸不寐者，其心必怔，宜四君子汤，但宜加生姜、枣仁。至若好睡不醒，其证有别。因脾虚者，虽醒亦困倦，未寐亦闭睛，且其睡也，每在当食未完之候，治此者宜四君子汤加木香、半夏，若俗之用温胆汤未合宜也。然同一脾虚，而有脾虚夹痰者，其证睡时多鼾而似哮，治宜平补汤。有脾虚水穀不化，饮食停滞而好睡者，其证小便必间出如米泔，治宜加味消痞饮，虚弱者以五味异功散。更有因母好饮，致儿吮乳，醉而好睡者，治宜甘草甘葛汤。顾好睡不眠，小儿之常病也，特喜笑不休，或恶哭不止者，何为哉？
盖笑者亦心之声，心神有馀，则发为笑。其故因肝脏盛炽而生心火，心火盛故笑不休，治此者，宜柴胡清肝散。亦有因肾水虚涸，水不胜火者，治宜六味地黄汤。
至若悲哭不止，亦肝旺火炎之故，治宜六君子汤加山栀、柴胡，不应用泻青丸。若兼身热烦躁，用导赤散加灯心为引，其哭自止。
虽然，其哭亦似小儿之常也，独有当昼则平，而当夜则啼也，诚何故哉？为考厥由，多系脾寒心热，神不守舍，故病为夜啼。盖脾为至阴，寒则腹痛，此候每啼必曲腰，手冷不欲吮乳，以手按腹则止，治宜加味当归散，或钩藤饮。若或见灯愈啼，息灯稍静者，此心中有热，二阳相搏，心神不畅，故发为啼，其候啼必仰身，手足温热，且必面赤，舌苔黄色而尖红赤，口中气热，治宜导赤散加麦冬、灯心，甚加黄连、胆草，热退自平。若面色白而眼中黑睛少，是水亏火胜之候，宜六味地黄丸，若兼泻不已，是脾肾虚弱，治宜六神散。若睡而忽啼惊悸者，是因心神不安，其候必于沉睡之际，惊啼一二声，若无所附，手必抱母，面色紫黑，□□者，宜用十味安神丸。若病后而啼，是因虚弱，心神不安，治亦宜用安神丸。更有富厚之家，初生儿女，夜不息灯，致小儿习惯爱戏灯光，一遇息灯则啼，燃灯则止，此则母以药治，但勿燃灯，久之自平。由此推之，治病之贵察其几也，可略乎哉。
〖证治歌〗
昼兴夜寐本常情，原与阴阳消息通。病则反常阴阳戾，夜不寐兮昼不兴。小儿治法无须辨，可将医药逐条论。当睡常醒胃气逆，远志枣仁入四君（子汤）。心血不足珍珠母（丸），肾经虚热六味（丸）匀。精神短少养营（汤）贵，病后不寐酸枣仁（汤）。胆虚不寐口必苦，竹叶汤投胆自宁。心烦不寐因肝火，小柴胡汤肝火平。振悸不寐心必怔，四君（子汤）生姜枣仁凭。好睡不醒证宜别，所因不一莫朦胧。脾虚醒后常疲倦，未寐之时亦闭睛。睡在当食未完候，四君（子汤加）半夏木香从。夹痰睡后汗似哮，平补汤投痰自融。水穀不化食停滞，好睡便与米泔同。加味消痞丸最善，虚弱散宜投（五味）异功（散）。母因好饮儿醉睡，甘草乾葛汤能醒。更有喜笑不休证，由来喜笑亦心声。心神有馀因发笑，肝脏盛炽心火生。多笑只缘心火盛，柴胡清肝散最工。肾水虚涸不胜火，六味地黄汤奏勋。悲哭不止亦有故，肝旺火炎是病因。山栀柴胡六君子，不应丸宜用泻青。倘兼身热并烦躁，导赤散引用灯心。夜啼因神不守舍，脾寒心热两相侵。脾寒因之腹疼痛，啼时腰曲手如冰。不思吮乳腹喜按，加味当归（散）钩藤（饮）陈。见灯啼甚息稍止，心中有热病斯成。二阳相搏神不畅，啼则仰身手足温。苔黄舌尖面俱赤，口中气热导赤（散）灵。麦冬加与灯心并，甚加胆草黄连清。倘逢面白黑睛少，火胜六味地黄（丸）醇。兼泻不已脾胃弱，治法散宜用六神。睡而忽啼惊且悸，面色紫黑抱母身。病后啼必因虚弱，二证安神丸可均。灯息则啼母用药，只因彻夜灯长明。所贵察几而治病，庶几宇宙自同春。
〖方〗
●十味安神丸
人参　茯神　麦冬　淮药　龙齿（煅，各一钱）　镜面砂（水飞）　寒水石（水飞）　粉草（各五分）　梅花片（一分）　赤金箔（十片）
上为细末，蜜丸，芡实大。每服一丸，灯心汤下。
●加味当归散
当归　吴茱萸　肉桂　川芎　黑姜灰　小茴　南木香　炙草
上水煎，临服加盐七分，空心温服。
●酸枣仁汤
知母（炒）　茯苓　芎藭　生姜　酸枣仁　甘草
●真珠母丸
真珠　当归　熟地　人参　酸枣仁　茯神　沉香　龙齿　犀角　柏子仁
上为末，蜜丸，小豆大，辰砂为衣。每服二十丸，白汤下。
●平补汤
人参　白术　茯苓　黄耆　五味　当归　芍药　枣仁
●甘草乾葛汤
乾葛　甘草
●加味小柴胡汤
法夏　人参　黄芩　柴胡　丹皮　栀仁　甘草
上加姜枣煎服。
●钩藤饮
钩藤　茯神　茯苓　川芎　当归　木香　芍药　甘草（各一钱）
上每服一钱，姜枣煎服。若心经热，面红舌白，小便赤涩，去木香，加朱砂一钱，木通汤下。
一方　治夜啼，用朱砂、牛黄共为细末一二钱，以犀角磨汤泡服。
一方　用青黛少许，细研筛过，以灯心煎汤调服。
小儿百二十日夜啼，用虫蝎四十九只，剪去前半截并足翅，焙乾细研，每服四分，钩藤汤下。
一方　用虫蜕十四只，去翅足焙研，入米炒一分，共研，涂乳头上，或纳儿口中亦可。
一方　用五倍子研末，口中津液作饼，纳肚脐中，以带裹之，或用灯心研水调服。
一方　用伏龙肝二钱，朱砂一钱，水飞过，麝香少许，蜜丸，水调下。
四君子汤、加味消痞饮见外感，六味丸、导赤散、柴胡清肝饮、六君子汤、六神散均见发热，异功散见呕吐，泻青丸见解囟，人参竹叶汤见消渴，人参养营汤见自汗。

诸血论  ***************************
稽夫血者，营也。经曰：营为水穀之精，调和于五脏，洒陈于六腑，乃能入于脉。要其生化则在于脾，总统则在于心，藏受则在于肝，宣布则在于肺，施泄则在于肾，濡润宣通，皆血之流行也。血顾可不重哉，偶或吐衄便泄，其治岂可缓哉。况小儿百体嫩脆，营血未充，一经病痛，其治尤难缓待。考古明论，咸谓吐血由于胃气逆，逆则气有馀，余则生火，火乘于血，血得热以妄行，遂上奔而为吐血之病。究其所以，每因伤食之后，郁热胃家；或不然，必因襁褓重帷暖阁，火热熏逼；或因母过啖辛辣，流于乳房，儿吮之后，积温成热，热极上奔，遂致或吐、或衄、或溺、或便，而血病作焉。要其治法，吐血者，因胃中积热，宜清胃汤。若因脾胃有伤，营卫虚损，证见气虚神倦，唇无红色者，切忌寒凉，宜四君子汤以救其脾，脾实而血自止。若精神如旧，唇舌如常者，血虚也，宜四物汤加参、术，补气而血自生。鼻血者，因脾热传肺，虚火上炎，宜加味四君子汤。咳嗽而吐血者，因心肾水火不济，火炎无制，肺胃枯燥故也，宜滋阴降火汤，均勿作童痨论治。大便血者，粪前见为近血，由大肠而来，宜黄连解毒汤；粪后见者，为远血，从胃脘小肠而来，宜清胃汤；久不止者，宜补中益气汤。小便血而痛者，此热血也，宜清肾散；不痛者，命门虚火之故也，宜滋阴降火汤。此治血病之大略也。
〖证治歌〗
血为水穀之精英，调和五脏腑洒陈。脏腑溉兮方入脉，要其生化在脾经。藏受于肝宣布肺，施泄在肾统在心。濡润宣通皆血宰，血在人身岂可轻。小儿百骸皆嫩脆，其时营血未充盈。一经病漏尤难缓，考之前辈有明论。吐血由于卫气逆，逆则有馀火即乘。血得热兮行便妄，致随气逆遂上冲。或因伤食热郁胃，或因过暖火熏蒸。或因乳母啖辛辣，遂致吐衄证斯成。治法吐由胃积热，清胃汤进热旋清。脾胃有伤营卫弱，气虚唇色必无红。此证寒凉宜切禁，救脾止血投四君。精神唇舌俱如旧，血虚四物加（白）术（人）参。生血法宜兼补气，气壮血旺自流行。又有吐血因咳嗽，水火不济火烁金。滋阴降火汤为主，若作痨治误孩童。鼻中出血名鼻衄，脾热传肺虚火薰。四君子汤必加味，服之数剂自安平。大便来血分前后，近由大肠（黄连）解毒灵。胃脘小肠为远血，汤投清胃有殊功。血久不止宜（补中）益气（汤），小便热痛清肾通。不痛为虚何药治，汤宜降火号滋阴。此治血病之大略，神而明之存乎人。
〖方〗
●清胃汤
黑栀仁　生地　丹皮　当归（各一钱）　川连（五分）
上水煎，热服。
●加味四君子汤
人参　白术　云苓（各一钱）　粉草（八分）　桔梗（一钱）　麦冬（一钱）　栀仁（炒黑，一钱）　黄芩（钱半）
上加灯心十茎，竹叶七片，水煎热服。
●滋阴降火汤
生地　当归　白芍　知母　莲肉　元参　麦冬（各一钱）川连　花粉　炙草（各五分）
上浓煎，清晨空心服。
吐血、鼻血，低头掬损肺脏而吐血，以及上下一切血证，用百草霜扫下，研为细末，⿰米云米煎汤，大人服三钱，小儿一钱，调服，百草霜须取烧茅草锅底上的，烧柴炭者勿用。
鼻血如注，急将病者头发解开，将发浸新水盆内，良久即止，止后仍服凉血清火之药。
治鼻血不止，用大蒜一枝，去皮研如泥作饼，左出血贴左足，右出血贴右，俱出贴两足心，立时即止，血止，即以温水洗去之。
治鼻血，以韭菜捣汁一杯，童子小便一杯和匀，温暖服之即止。
大便泻血，用乱发、鸡冠花、侧柏叶，俱烧灰研末，每服一钱，用水酒调，温服。
一方便血，用霜后乾丝瓜烧灰存性为末，每服一钱，酒调空心服。
小儿小便血淋，用鸡屎尖白如粉者炒焦研末，酒调服五分，即愈。
小儿尿血，乌梅烧灰存性为末，每服一钱，米饮调下。
四君子汤、补中益气汤见外感，四物汤、清肾散见发热，黄连解毒汤见目病。

二便色白论  ***************************
经曰：北方黑气，入通于肾，开窍于二阴，然统为阴，实二气之所化。盖前阴主气，后阴主血，气血者，阴阳也，此便溺之流通，见气血之依附，究阴阳之运行也。而其为病，虽实，两门主之，其或发于阴脏，或出于阳脏，岂可不辨而谬言治哉，试以白论。彼夫赤为热，白为寒，前贤顾有定论，而吾谓不然。寒能为白，湿热之侵亦有为白者，特脏腑异受有不同，不可不辨耳。我尝考之脾胃湿热者，二便多白，第必审其小便，来忽少停，久变如泔，大便来如鱼冻，久亦如泔，乃为湿热之证。是证也，初服茯苓散、胃苓汤，继服四味肥儿丸，若服后渐淡，须兼服益气异功散加柴、芍，庶肝补而免疳疾之忧。若溺白如精，便白成块，此非实热，正属虚寒，溺白，进益智散加吴萸，便白，以附子理中汤或姜附六君子汤。若或二便不通，亦有虚实寒热之辨。热结膀胱，以五苓散主之。脾肺燥结，清肺饮主之。心火有馀，便或赤涩，宜泻心滋肾，以加味导赤散主之。肾水不足，便必白遗，宜温肾益心，以益智散主之。若阴不生，闭结不出，以六味丸。阳无从化，闭结不通，以八味丸主之。若或因乳母厚味过伤，以清肺饮；暴怒有害，以清肝散。若便闭不塞不痛，但不通而腹胀紧满，此由脏气虚，受热壅滞，宣化不行之故，五苓散加车前、灯心。若病后气虚，津液不足，小便闭涩，宜以人参散。若病后气虚，食少脉弱，大便闭结，宜以保和丸，但加枳实微利之。血不足者，以润肠丸，或蜜煎导法通之。若因大肠有热而闭，以清凉饮主之。总之，小儿大便闭结，虽实证不可辄下，可用济川煎与蜜煎导法主之。病后气虚，小便淋浊，宜以六味丸。若淋沥作痛，多系火热，宜海金砂散利之。若小便自出不禁，或睡中自出，此皆肾与膀胱之虚寒也，宜以益智散加桂附龙骨主之。若或初溺黄赤，落地良久凝白膏，此饮食伤脾所致，久必成疳，宜速以盐汤下胃苓丸治之。抑有出时色白浑浊，随尿而来，谓之白浊，此心虚所致，宜清心莲子饮主之。且有大便血者，此热入大肠之故，有小便红者，乃热入小肠之由，但有虚实之分。实热，小便红，以清心莲子饮；大便红，以犀角地黄汤。虚，小便以六味丸，大便以补中益气汤。有因风邪外侵，致大便血者，以仓廪散。病后元气陷者，以补中益气汤。有粪前红而后不红，或后红而前不红者，均以四君子汤加吴萸。此二便诸证之治，医者恪循，精心察证，对证下方，其无失矣。
〖证治歌〗
二便色白究何辜，以寒为白论多拘。湿热所侵亦为白，犹贵分明脏腑区。脾胃湿热二便白，论色均与米泔符。胃苓汤与茯苓散，四味肥儿（丸）是后图。服后渐淡（益气）异功散，宜加白芍与柴胡。溺白如精便成块，此属虚寒可举隅。便白（附子）理中（汤姜附）六君子（汤），溺白益智（散）加吴萸。二便不通亦须辨，虚实寒热莫模糊。热结膀胱五苓散，脾肺燥结清肺（饮）除。肾水不足必遗白，温肾益心益智（散）孚。阴不生兮成闭结，六味丸投病可驱。阳无从化仍阴塞，丸投八味免欷歔。若因乳母味过厚，饮以清肺莫踟蹰。暴怒有害清肝散，更或便闭证悬殊。不塞不痛为闭结，腹胀紧满脏气枯。用药宜进五苓散，车前加与灯心俱。病后气虚津液少，小便闭塞人参（散）扶。食少脉弱大便闭，保和丸加枳实舒。润肠丸疗血不足，蜜煎导法亦非迂。大便热闭清凉饮，总之议下须慎诸。纵然实证宜蜜导，济川煎进其庶乎。病后肺虚小便浊，六味丸兮美可茹。淋沥作痛系火热，海金砂散利堪娱。虚寒若客膀胱肾，小便不禁睡亦如。治法宜投益智散，桂附龙骨加不诬。初溺黄赤久变白，久必成疳病可虞。胃苓丸用盐汤下，此时切勿缓须臾。虚在心经成白浊，清心莲子饮愉愉。大小二肠因热入，二便红赤如应桴。实热溺红莲子饮，虚宜六味挽桑榆。大便实热宜犀角（地黄汤），补中益气以疗虚。风邪外侵大便血，用药散宜仓廪（散）诸。病后因之元气陷，补中益气起孱躯。大便前后红变异，汤用四君子加吴（萸）。精心察证宜无失，聊将褊见附方书。
〖方〗
●保和丸
神麴（炒）　广皮（炒）　半夏　云苓（炒，各一两）　楂肉（三两）　连翘（炒）　萝卜子（炒，各五钱）
上共为细末，蜜丸。每服一钱，姜汤下。
●茯苓散
三稜（煨）　蓬术（煨）　砂仁　赤茯苓　青皮　陈皮　滑石　甘草
上为末。每服一钱，灯心汤调下。
●益智散
补故纸（盐水炒，三钱）　白云苓（酒炒）　益智仁（盐水炒，各五钱）
上为末。每服一钱，盐汤调下。
●姜附六君子汤
人参　白术　茯苓　陈皮　法夏　附片　炮姜　炙草
上加姜、枣，煎服。
●加味导赤散
木通　生地　炙草　黄芩　黑栀仁　泽泻　柴胡（各一钱）　车前子（一钱）
上加淡竹叶七片，灯心水煎，空心热服。
●人参散
人参　麦冬　川柏　炙草
上加生姜，煎服。
●润肠丸
火麻仁（去壳）　杏仁（去皮）　桃仁（去皮）　归尾（酒洗）　枳壳（各七钱半）　金井胶（炒）　萝卜子（炒）　苏叶（各三钱）
上为细末，蜜丸。每服一二钱，量人加减，白汤下。
●蜜煎导法
治二便不通，以此通其大便，则下焦气行，而小便自便矣，用冬蜜炼至滴水成珠，入皂角末二钱，和匀冷捻如小指大，以葱涎涂上，插入穀道中，气通则便利矣。
●济川煎
当归　肉苁蓉　牛膝　泽泻　升麻　枳壳
上水煎服。人参、熟地、黄芩任加。
●海金砂散
香附（酒炒）　川芎（酒炒）　赤茯苓（酒炒，各五钱）　滑石　枳壳（炒）　建泻（炒）　石苇（焙）　槟榔（各二钱半）
上为末。每服一钱，淡盐汤调下。
●清心莲子饮
云苓（一钱半）　莲子（二钱）　益智　麦冬（各一钱）　人参　远志　石菖蒲　车前子（各五分）　白术（六分）　泽泻（四分）　甘草（三分）
上加灯心，水煎，空心服。
●犀角地黄汤
犀角　丹皮（各一两）　生地（八钱）　赤芍（七钱）
上每服二钱，水煎服。
●仓廪散
川芎　枳壳　茯苓　法夏　甘草　柴胡　羌活　独活　桔梗　前胡
上加陈粳米一握，水煎服。
一方　小便不通，用食盐一两，温水调服之，良久探吐之，自通。
一方　用皂角末吹入大鼻中取其喷嚏，小便自通。
小便不通致身肿，用苏叶一斤，浓煎汤入脚盆内，安一小凳令患者坐上蒸薰，外用食盐炒热，熨脐上及遍身肿处，而肿消便通。
治大便不通，用连须葱七茎，生姜一块，豆豉三钱，共捣烂为饼，烘热掩脐上，以帛束缠，定自通。
一方　大小便不通，用皂角烧灰一钱，米汤调服。
一方　用蜜一钱，皮硝一钱，白汤一盏调服，外以皂角烧桶内，令儿坐桶上薰，自愈。
一方　用草乌一个去皮，麝香擦□，更以香油涂之，轻插穀道中愈。
胃苓汤、胃苓丸即胃苓汤加分为丸，均见肿满，四味肥儿丸见疳疾，附子理中汤、四君子汤、五苓散、补中益气汤均见外感，清肺饮见咳嗽，六味丸见胎病，八味丸、清肝散、清凉饮均见发热。

泻泄论  ***************************
当闻泻泄之病，由于脾胃，盖胃为水穀之海，而脾主运化，使脾健胃和，则水穀腐化，而为气血，以行营卫，病无由作矣。苟其饮食失节，或寒温不调，致脾胃受伤，则水反为湿，谷反为滞，精华之气，不能输化，遂致含污下降，而泻泄作矣。参古治法，凡泻泄肠鸣，腹不痛者，为湿，治宜燥渗。饮食入胃不住，或完穀不化，为气虚，宜温补。腹痛肠鸣，泻泄痛一阵泻一阵，为火，宜清利。时泻时止，或多或少，为痰，宜豁之。泻时腹痛，泻后痛减，为食积，宜消之，体实者下之。如脾泻已久，大肠不禁者，宜涩。元气下陷者，升提之。然而犹有五证：寒热虚实食积，尤不可不辨。凡暴注下迫，便黄赤，口气蒸手，烦渴少食，是为热候，治宜五苓散加栀仁。水液澄清，泻多完穀，神疲而口舌俱白，是为寒候，治宜理中汤或六君子汤。若因寒极不效，则宜以九气丹、四全丸。口嗳酸气，吞酸腹胀，一痛即泻，一泻痛减者，是为伤食，治宜保和丸。若食消痛止，泻犹不止者，是为气下陷，宜急进补中益气汤。若泻色青而稠黏，此为风泻，乃肝木乘脾之候，治宜柴芍六君汤加防风。体重水泻肠鸣，而腹不痛者，此为湿泻，治宜升阳除湿汤。若夫大泻渴，其病不论新久，皆宜用七味白术散，以生津液。凡久泻不止者，多属虚寒，治宜参苓白术散加肉蔻、山药。久泻不止将成疳者，亦同此治。总之，泻泄之病，凡脉细皮寒少气，泄不止，食不进者死，能食者生。泻不止，精神好者，脾败也。吐泻而唇深红者，内热也。色若不退者死。面黑气喘者死。遗尿不禁者，肾绝也，不治。辨明诸候，审慎下药，庶无误焉。
〖证治歌〗
泻泄之病由脾胃，脾健胃和气血粹。饮食失节寒温乖，脾胃受伤输化昧。因湿肠鸣腹不疼，治宜燥渗法深会。饮食入胃不能留，完穀不化气虚最。温补之法最为良，医师用药宜精配。肠鸣腹痛因火炎，痛后即泻清利贵。时泻时止须豁痰，泻痛后减食积在。脾泻肠通必涩肠，元气下陷升提遂。暴注下迫便赤黄，口气蒸手烦渴备。此为热候宜五苓，加入栀仁热自退。泻多完穀水液清，口舌俱白精神瘁。寒证宜用理中汤，六君子到寒邪畏。寒极四全并九气，伤食保和丸莫昧。食消痛止泻犹存，气虚下陷证宜辨。补中益气可升提，依分配合岂犹坠。肝木乘脾风泻名，色青稠黏此其候。治宜柴芍六君汤，加入防风药一味。水泻肠鸣腹不疼，升阳除湿（汤）妙无对。大泻作渴用何方，七味白术有谁怼。久泻不止属虚寒，参苓白术亦精锐。肉蔻山药必须加，泻久成疳治同类。辨证详明慎下方，吉虽鄙陋宜时佩。
〖方〗
●九气丹
熟地　附子（制）　肉豆蔻（面炒）　焦姜　吴茱萸　补骨脂（酒炒）　五味（炒）　炙草
上白蜜为丸，或山药糊丸。白汤下。
●四全丸
石硫黄　附片　茯苓　炮姜　白术　升麻　赤石脂
上为细末，蜜丸。淡姜汤下。
一方　治泻，用生姜捣烂，陈茶各三钱，浓煎服效。
一方　治泻，用白术、茯苓各三钱，煎服，腹痛加白芍、炙草。
一方　治泻，用鸡子一个，取一小孔，入胡椒七粒，币封孔，慢火煨熟，酒送下，胡椒吞，不能吞不拘。
一方　治泻，用淮药酒炒，白术土炒，莲肉去心蒸熟，砂仁酒炒，各等分，共为细末，加白沙糖，米饮调服。
一方　治泻，用早米饮锅巴四两，莲子去心蒸熟，共为细末，以白沙糖和匀，二三钱，白汤调服。
一方　久泻不止，用车前子二两，青盐二两，微炒七次，茯苓、山药各二两，共为细末，米饮或乌梅汤调服二三钱。
五苓散、理中汤、补中益气汤均见外感，六君子汤、升阳除湿汤见发热，柴芍六君子汤、保和丸均见腹痛，七味白术散见舌病，参苓白术散见解囟。

痢疾论  ***************************
痢之一证，前已详明治法，幼儿岂有不同，而复别立证治者，盖以幼儿体气柔弱，且受病之因亦殊。然究其制治，卒不外乎寒热虚实阴阳六字，我尝考之。凡身热作渴，脉数有力而能食者为热，身凉不渴，脉沉无力而不能食者为寒，要其主治，初起腹中苦痛，里急后重者，属实证，宜集成沆瀣丹、三仙丹下之，即效。若身有寒热，是兼外感，不可遽下，急宜发散，以仓廪散疏解之。有因风而起者，其证纯下清血，治宜胃风汤下之。若积重，按而愈哭者，加味消痞饮。痢下赤白相兼者，多因伤热而致，治宜芍药汤，或以黄连阿胶丸，加木香、当归。总之，治血痢必于血中行气，以胃苓丸加归、芍主之；治白痢必于气中养血，以保和丸主之。若寒痢不止，或寒泻兼呕者，以复阳丹主之。痢后瘦削而成鹤膝风者，以补肾地黄丸加虎骨、鹿茸、牛膝主之。有泻变痢者，加味四物汤；痢变泻者，加味四君子汤。痢而噤口者，宜参苓白术散。痢而脱肛者，内服升麻汤，外用托洗法。有痢而腹胀者，此中气虚损，以胃苓丸调之。若因误治，早服涩药，而致腹胀者，此为实证，宜保和丸以消导之。抑有痢久不止者，是名休息痢，治法切忌止涩，宜初以和中丸，继以集成至圣丹。总之痢疾，乃病中险候，治法不可不详，而危候尤当先识。彼凡痢下五色，或如烟尘水，或如屋漏水，或肛门如竹筒，或下如鱼腥，又或久痢，唇红白苔，气促心烦，坐卧不安，大渴饮水，面容似朱者，皆不治之证。一日不能食者凶，能食者吉。此皆医人所必究者也，故并录之。
〖证治歌〗
痢疾一证前已明，岂有幼儿治不同。兹将证治复赘论，小儿体气异成人。究其制治无别法，寒热虚实阴阳分。热渴脉数兼有力，此为热证热宜清。寒证身凉口不渴，切脉无力必细沉。腹中苦痛急兼重，实证宜下不须惊。三仙沆瀣二丹效，此方原出自集成。身有寒热兼外感，急宜发散莫遽通。仓廪散投一二剂，寒散热除病自松。纯下清血因风起，服药汤宜用胃风。下痢积重按愈哭，加味消痞饮可斟。赤白相兼因热致，汤投芍药有殊功。黄连阿胶丸亦美，当归加与木香均。总之血痢宜行气，归芍加之入胃苓（丸）。白痢气中须养血，保和丸主莫朦胧。寒痢不止泻兼呕，复阳丹进自安宁。痢后瘦削成鹤膝，补肾地黄丸必灵。此丸为主宜加味，虎骨牛膝及鹿茸。泻变痢者用四物，痢变泻者宜四君。痢而噤口用何药，参苓白术散最工。脱肛外用托洗法，内服升麻（汤）可提升。痢而腹胀气虚损，胃苓（丸）调治保无凶。误治涩药服之早，保和（丸）消导进宜勤。若久不止成休息，切忌止涩再叮咛。集成至圣丹继进，初服丸兮号和中。总之痢疾证凶险，危候详列亦多名。或下五色如屋漏，或似烟尘或鱼腥；又或饮食服即下，肛门不敛如竹筒；久痢舌苔兼气促，坐卧不安面色红；大渴饮水渴不止，此皆不治枉劳心。
〖方〗
●胃风汤
白芍　白术　人参　肉桂　当归　川芎　茯苓
上为末。每二钱，入粟米、姜、枣，水煎，空心热服。
●芍药汤
白芍（一钱半）　当归（一钱）　川连（五分）　黄芩（八分）　大黄（五分）　槟榔（二钱）　木香（三分）　桂心（三分）
上水煎热服。
●黄连阿胶丸
川连　云苓　归身　木香（各一钱）　阿胶（二钱）
上为细末，水丸。每服一二钱，米饮下
●加味四物汤
当归　川芎　白芍　生地　云苓　川连　木香
上等分，水煎，空心服。
●加味四君子汤
人参　白术　云苓　当归　白芍　炙草
上姜、枣，水煎温服。
●升麻汤
升麻　人参　白术　云苓　荆芥穗　陈皮　当归　白芍　防风　炙草
上乌梅一粒，水煎，食后服。
●和中丸
人参　炙草　当归　川芎　车前　猪苓　泽泻　神麴　麦芽　莲肉（各二钱）　白术　云苓　广皮　白芍　木香　炮姜灰　肉豆蔻（各一钱）
上为末，酒煮面糊为丸。每服一二钱，米饮下。
●至圣丹
鸦胆子（去壳）
上用龙眼肉包，每包三粒，空心下。忌荤酒三日，禁鸭肉一月。倘服次日肚中虚痛，用白芍一根，甘草一根，俱重三钱，纸包水湿，火内煨熟，取起捣烂煎汤服之，立止。
一方　治痢，用干马齿苋煮烂，红痢用蜂蜜，白痢用沙糖，红白痢用蜂蜜、沙糖同拌，日进二次。
一方　久痢不止，红糖、白糖、饴糖各三钱，甘草一钱，陈茶三钱，共水煎，露一宿，次日温服。
脱肛洗药：五倍子五钱，白芒硝一钱，荆芥穗一钱半，煎汤薰洗，仍以五倍子研末敷之，以软帛托入
一方　噤口痢，用腊肉骨浓汤，徐徐服之。
沆瀣丹见脐风，三仙丹见胀满，仓廪散见二便色白，胃苓丸见肿满，保和丸见腹痛，复阳丹见呕吐，补肾地黄丸、参苓白术散见解囟，加味消痞饮见外感。

疝气论  ***************************
经云：邪客于足厥阴之络，令人卒疝暴痛，其证内则小腹绞痛，不得大小便，外则卵丸肿大，此证多得之寒，发原专属于肝，与肾无涉。盖肝主怒，小儿性急，多因叫哭而得之者，此气动于内，谓之气疝，治宜行气开郁，初以柴苓汤升散之，继进加味二陈汤，或木香内消丸。若因久坐湿地得之者，此冷气入腹，谓之寒疝，治宜温中散寒，以加味当归散或茱萸内消丸主之。有卵肿无热而腹不痛者，此由中湿所致，宜行湿消肿，以加减守病丸主之。有素有疝气，或一年半载而发者，发则外连睾丸，内贯小腹，肿硬一条如小杵，约长五六寸，大小便不通，此宜当归木香汤主之。有肾肿大如木而不痛，连年不消者，最须急以茱萸内消丸加牵牛子，半生半炒，取头末，炙旁章门穴，庶乃有效，不然恐成终身痼疾（取穴法，以本儿手掌第五指本节横纹对脐中心，其中指头尽处即是此穴）。有因坐湿地之上，为蚯蚓吹其卵，致肿大而垂者，切勿误作疝治，但以盐汤洗之，或以苍术煎汤，入盐少许洗之即效。有阴囊生溃烂者，此谓之脱囊，用紫苏叶研末敷之，外以荷叶包之，或用生荷叶火烘，令软包之，虽睾丸露出，亦可治也。有外肾臊臭，时复痒者，以柴胡龙胆汤主之，痒甚不可止，以胡椒煎汤洗之备录明治，内外并集，诚详慎而用之，其无失矣。
〖证治歌〗
疝气邪客足厥阴，令人卒疝暴痛疼。内则小腹必绞痛，外则睾丸肿大侵。此证多因寒邪犯，发源专属在肝经。小儿性急多啼哭，气动于内气疝名。治宜行气开郁结，初服柴苓（汤）继二陈（汤）。木香内消丸亦好，气疝之证此调停。冷气入腹寒疝证，调治散寒或温中。方进加味当归散，茱萸内消（丸）亦可吞。卵肿无热腹不痛，行湿消肿法宜明。加减守病丸甚美，中湿先宜把湿行。素有疝气或间发，内外牵痛背难伸。肿硬一条如小杵，二便秘塞苦不通。此证必宜何药主，当归木香汤可平。肾肿如木虽不痛，连年不消也困人。茱萸内消（丸）加黑丑，半生半炒炙章门（穴）。有坐湿地蚓吹卵，肿大而垂不须惊。苍术煎汤入盐洗，误作疝治必不灵。阴囊生疮或溃烂，脱囊之病亦无凶。紫苏研末调敷好，包用（生）荷叶须火烘（软）。外肾臊臭时复痒，柴胡龙胆（汤）服之馨。痒甚不止（胡）椒汤洗，推详治法后医听。
〖方〗
●加味二陈汤
川芎　广皮　法夏　茯苓　小茴（各一钱）　肉桂　炙草（各五分）
上生姜三片，水煎温服。
●木香内消丸
青皮（醋炒，二钱）　陈皮（酒炒）　三稜（煨）　泽泻（炒）　猪苓　川楝肉（炒）　香附（酒炒）　南木香（各七钱）
上为末，酒煮米糊丸。盐汤下。
●茱萸内消丸
元胡（醋炒）　枣皮（蒸）　大茴（炒）　吴茱萸（醋浸一宿，炒）　青皮（醋炒）　陈皮　肉桂（各一两）　桃仁（炒）　蒺藜（炒）　南木香（各五钱）
上为末，酒煮面糊丸如龙眼大。每服一丸，淡盐汤下。
●加减守病丸
南星（制）　苍术（盐炒）　白芷（各一两）　楂肉（炒）　橘核（炒）　川芎（炒）　神麴（炒）　吴萸（炒）　法夏（各二钱半）
上为末，酒煮面糊丸，龙眼大。每服一丸，小茴汤下。
●当归木香汤
当归　川芎　橘核　小茴　川楝　木通　泽泻　青皮　南木香　猪苓　黑栀仁
上等分，水煎热服。
●柴胡龙胆汤
柴胡（一钱二分）　泽泻　木通　生地（各一钱）　车前（八分）　归尾（六分）　龙胆草（五分）
上水煎，空心服，以饮食压之。
一方　治疝气，用荔核五钱，炒焦，大茴酒炒二钱五分，为末，温酒调下一钱。
一方　治疝气及一切诸般气痛，荔核四十九个，陈皮九钱，生硫黄四钱，共为末，盐水调，面糊丸绿豆大，酒研九丸，空心服，良久又进三服，自愈。
小儿疝久，阴囊坚硬如石，名为木肾，用瓜蒌连皮带子二钱，荜拨二钱，生姜二钱，葱白二钱，酒煎热服，被覆暖卧，取汗出效。
柴苓汤见外感，加味当归散见不寐。

时疫论（附：类搐十治）  ***************************
小儿时疫，医多误之，《集成》辨之最详，参观自得，何庸赘论。吾谓凡疫疠流行之时，小儿作热，即为时疫，乍然眼目上窜，角弓反张，手足搐掣者，切勿误为惊风，但以时疫治之，用姜汤送大极丸，即愈。夫固有不待他求者也，噫，病无不可治，惟误认证者不可治。慨自惊风门立，辄以惊风言治诸小儿之病，十九惊风，其凡似是而非，被误杀者不知凡几矣。此辨《集成》最详，试辑录之，以为训。稽夫藜藿小儿，外游日多，家居日少，当伏暑之天，坐卧烈日之中，澡浴寒涧之内，其常也，讵知暑气乘入，浸而入里，迨夫夏秋之交，忽而内热外寒，心神昏闷，烦躁不安，甚则搐搦，此伤暑证也。惨遇庸医，指为惊风，妄用风药逼至死者多矣。斯时救急，惟连进却暑丹，庶可保全。有夏伤暑热，秋为痎疟者（痎疟者，二日一发疟也），其证初起呵欠懒闷，喉内痰鸣，一笑即呕，呕则痰出，每日如此者，即为疟证，甚至神情愦乱，临疟而搐，此切勿治搐，但以清脾饮专治其疟，自愈。有因饮食不节，起居不时，秋为痢疾者，然此证虽因内伤饮食，亦必由于外感，治法但当升散，以人参败毒散主之。有宿食停积者，轻行消导，重则疏通，此定法也，庸医不察，急投止涩之剂，遂致神昏搐搦者有之，急用沆瀣丹、三仙丹，二药同服立效。有咳嗽之病，因误服药，致咳声不转，眼翻手搐者，斯时若以惊风治之，又无不死者，急进集成金粟丹，一服即愈。有丹毒一证其候由心火炽盛，热与血搏，或起于手足，或发于头面胸背，游移上下，其热如火，形如锦纹，赤如丹砂，其痛非常。凡自胸腹散于四肢者易治，自四肢而入胸腹者难治（按：此证初起，即宜砭去恶血，内服沆瀣丹，庶不致内攻作搐。若医者不知针砭，妄用搽敷，逼毒入内，必致作搐而死，切宜慎之）。有疮痈未能先内托解，妄用砒硫毒药搽之，逼毒入内，致疮平而转为腹痛便闭，身无血色，目闭不升，手足搐搦者，此毒气内攻也，宜速进雄黄解毒丸下之，疮出则吉，不出而喘者死。有出痘未行疏散，致腠理固闭，热盛神昏而搐者，此为常候，宜先以人参败毒散升散之，次用导赤散加朱砂以制其猖厥，此痘出则吉，屡搐者凶。若或收靥之后作搐，此为痘毒倒陷，宜雄黄解毒丸，或紫草汤下之，痘复出者吉，搐不止者凶。有霍乱发搐一证，其候先伤于食，后感风寒，邪正相争，心腹绞痛，有上吐下泻者，有上不得吐，下不得泻者，所以烦躁闷乱，其证最急，宜速以盐汤探吐之，吐泻之后，以藿香正气散分理之，但见喘而搐者不治（按：此为乾霍乱，俗名绞肠痧）。有客忤一证，其证因儿真元不足，神气未充，故外来人畜之气得以忤触其儿之正气。此病之发，或因生人远来，或因六畜暴至，或戏骑牛马，或父兄骑马远归，未及薰衣，即抱其儿，则马汗不正之气，从鼻而入。经曰：五气入鼻，藏于心肺，则正气受忤，此外因之客忤也。其证口吐青黄白沫，面色变异，喘急腹痛，反侧不安，手足瘛瘲，第此证神不昏乱为异耳，治宜外用涂囟、搐鼻二法，内服摄生饮。更有内因客忤，或儿平日所喜者，戏而夺之，平日所畏者，戏而恐之，凡亲爱之人，喜食之果，玩弄之物，心之所繫，口不能言，一时不得，遂逆其心志，旋至昏昏喜睡，寐不惺惺，不思乳食，即其候也，治宜先顺其心意，内服沉香安神丸并惺惺散。又有中恶一病，比之客忤为更甚。盖客忤无非受外来人畜不正之气，中恶则中恶毒之气，如老枢腐尸，淫祠古树，冷庙古井，败屋阴沟，皆有恶毒之气焉。小儿触之，从鼻而入，肺先受之，闭其清道，填塞胸中，忽然而倒，四肢厥逆，两手握拳，上气喘急者，即其候。复有食恶毒之物者，亦谓之中恶，如菌蕈河豚，瘟牛疫马，自死六畜，并水鸡虾蚌之类，自口而入，则肠胃受之，故心腹刺痛，腹皮青黑，闷乱欲死。二证均宜先以霹雳散搐其鼻，令自嚏喷，出其毒气，然后服药。前中毒气者，用返魂汤，后中毒物者，用雄黄解毒丸。更有慢证，咸以慢惊名之，误矣。自夏氏发明定论，千古之疑城以破，无庸赘辨。其病成于大病之后，误汗误下，夫汗多亡阳，吐久亡胃，吐泻久而脾胃虚极，故成慢证。其证眼翻手搐，握拳，形状似惊，故以惊名，使以惊治，万无救也，惟以六君子汤加炮姜，或附子理中汤，庶可保全。抑有吐泻作搐者，经曰：少阳所至为涌呕吐。又曰：春伤于风，夏主飧泻。其证先伤乳食，后感风邪，乃致脾胃受伤，吐泻不止，渐至遍身四肢口鼻俱冷，手足微掣，昏睡露睛。盖小儿全赖乳食以为命，吐多则乳食不入，泻多则乳食不藏，吐则伤气，泻则伤血，乳食既绝，气血复伤，速救真元，庶免竭脱，以六君子汤或理中汤主之。又有大惊卒恐一证，幼科妄名急惊，赖张氏景岳力言辟之，谓小儿忽被大惊，最伤心胆之气。内经云：卒恐则气血分离。阴阳离散，经络厥绝，脉道不通，阴阳相逆，经脉空虚，气血不次，乃失其常，是虽强壮，不免为病，况小儿气血未充，更难免患。故凡受大惊卒恐，神气失散，愤乱不堪，其证名为陡离之病，治当以收复元气为主，宜速进秘旨安神丸、团参散、独参汤之类，加金银等物煎服之。以上所言，治误搐类搐非搐之证，原以辟谬正讹也，前贤历有定论，后之明达，详参互究，对证下方，寻源临证，赤子之死于误搐者，吾知其必无矣。
〖证治歌〗
时疫缘何病小儿，真候验从发热时。角弓反张目上窜，更兼搐掣在四肢。误作惊风定贻害，姜汤送下大极（丸）宜。贫儿当暑日游佚，澡浴寒涧曝朱曦。诈知暑气侵入里，夏秋之际病旋滋。内热外寒神昏闷，烦躁甚而搐搦危。遇此证本为伤暑，却暑丹进复何疑。夏伤暑热为痎疟，初起呵欠懒闷随。喉内痰鸣哭即呕，呕即痰出日如斯。甚则神情必愦乱，临疟而搐治宜思。不必治风专治疟，此时饮合用清脾。饮食起居失调养，秋为痢疾更堪悲。虽由内伤实外感，人参败毒散主之。宿食停积轻消导，重则疏通是定规。药投止涩必搐搦，沆瀣（丹）三仙（丹）效可期。误药咳嗽声不转，眼翻手搐苦难支。若作惊风治必死，丹投金粟勿迟迟。心火炽盛成丹毒，热与血搏发各岐。手足头面及胸背，游移上下热如炽。赤如丹砂形似锦，疼痛非常证若兹。由腹散肢堪救药，由肢散腹最难医。初起恶血宜砭去，内服沆瀣丹可施。疮痈未能先内托，误擦毒药致凶罗。疮则平兮旋腹痛，身无血色目若迷。手足搐搦兼便闭，雄黄解毒（丸）是明师。出痘未疏腠理固，热甚神昏搐若羁。人参败毒宜先进，导赤（散）加（朱）砂制纷驰。收靥之馀搐忽作，痘毒倒陷治宜咨。雄黄解毒（丸）偕紫草（汤），痘出搐止我心夷。霍乱发搐先伤食，风寒复感正气亏。邪正相争心腹痛，上吐下泻或差池。烦躁闷乱从斯辨，盐汤探吐古方垂。吐泻后投（藿香）正气散，病痊搐止定怡怡。客忤病由真元虐，外来人畜气相欺。五气入鼻藏心肺，正气受忤是病基。证发吐青黄白沫，喘急腹痛难转移；面色变异肢瘛瘲，神不昏乱证独奇。外用涂囟搐鼻法，摄生饮进福履绥。更有内因客忤证，小儿愿欲与心违。昏昏喜睡不思乳，寐不惺惺若醉痴。先顺心意后图治，（沉香）安神散与惺惺齐。中恶证危缘有故，毒因老枢与腐尸。败屋阴沟偕古井，冷庙古树暨淫祠。恶毒气从儿鼻入，清道闭塞忽昏颓。四肢厥逆手拳握，上气喘急候宜知。更有恶毒物多类，小儿肆食贪朵颐。毒从口入肠胃受，心腹刺痛（腹）皮青黧。二证总宜先出毒，搐鼻丸投霹雳（丸）威。中毒气投返魂（汤）妙，中物雄黄解毒（丸）司。若因大病误汗下，慢证莫作慢惊治。眼翻手搐兼拳握，误以惊治定多非。炮姜加入六君子（汤），附子理中（汤）可挽回。吐泻作搐内经悉，风邪乳食伤胃摧。周身俱冷肢微掣，昏睡露睛是重灾。必救真元防竭脱，理中（汤六）君子（汤）两相培，大惊卒恐伤心胆，误作急惊治已疪。其证神气多失散，愦乱不堪名陡离。治法元气宜收复，秘旨安神（丸）是藩篱。独参汤与团参散，金银等物可相资。正讹愿继前贤轨，付质高明等管窥。
〖方〗
●清脾饮
青皮　半夏　黄芩（各一钱）　草果仁（五分）　云苓　柴胡　陈皮　白术　厚朴（各一钱）　炙草（五分）
上加姜、枣煎，热服。
●雄黄解毒丸
明雄黄（一钱）　川郁金（二钱）　巴豆霜（一钱）
上为末，醋打米糊丸，绿豆大。每服三五丸，白汤送下，以利为度。
●紫草汤
紫草　人参　白术　当归　川芎　白芍　茯苓　甘草　木通
上每服三钱或五钱，加糯米煎服。
●藿香正气散
藿香　苏叶　大腹皮　广皮　桔梗　云苓　半夏　神麴　白芷（各□钱）　厚朴　炙草（五分）　白术（钱半）
上加姜、枣，水煎热服。
●涂囟法
灶心土（一钱）　明雄黄（五分）　真麝香（五分）
上为末。枣肉和捣作饼，须照囟门宽窄为样，以饼贴囟上，取艾绒作豆大一粒，灸三炷即止。
●搐鼻法
川芎　霍香叶　藜芦（各三钱）　元胡　丹皮　辰砂（各二钱）
上为末。以少许吹鼻中，得嚏则邪气出矣。
●摄生饮
制南星　南木香　法夏（各钱半）　细辛　苍术　菖蒲　炙草（各一钱）
上生姜三片，水煎热服。
●沉香安神丸
人参　白术　广皮　枳壳　桔梗　青礞石（煅，各五钱）　炙草　上沉香（各一钱）　辰砂（水飞，一钱）　川连（一钱五分）
上为末，蜜丸，芡实大。每服一二丸，麦冬汤下。
●返魂汤
麻黄（去节，二钱）　杏仁（去皮，七粒）　炙草（一钱）
上加葱白三寸，水一盏，煎至半盏，分数次服。
●霹雳散
猪芽皂（三分）　细辛　川芎　白芷（各五分）　踯躅花（半分）　明雄黄（一分）　麝香（半分）
上为极细末。每少许，以灯心三寸长，蘸药点鼻孔内，以得喷嚏为验。
●人参败毒散
人参　桔梗　枳壳　川芎　甘草　云苓　羌活　前胡　柴胡　防风　荆芥穗　独活
上生姜三片，水煎热服，忌油腻。若脾怯，倍云苓，加怀山、扁豆；脾肺若寒，倍云苓、怀山、藿根；兼肝证，倍柴胡，加白芍，微加青皮；兼心证，倍独活，加连翘、木通；兼脾证，加神麴、山楂、麦芽；兼肺证，倍枳壳，加北芥子；兼肾证，倍独活。
●导赤散
生地（三钱）　木通（一钱）　生甘草（一钱）
上加竹叶七片，水煎，临服加朱砂末一分，调服。
六君子汤、秘旨安神丸、团参散均见发热，惺惺散、理中汤、却暑丹均见外感，大极丸见痫证，沆瀣丹见脐风，三仙丹见胀满，金粟丹见咳嗽。


卷四  ——————————————————————————————————————————————————————————————————————————————————————————

伤寒论（附：乳子伤寒）  ***************************
伤寒原同一病，而乳子与小儿治各有异，何也？盖曰：小儿八岁以后，气血充足，经脉完固，伤寒与强冠同治。乳子筋骨柔脆，伤寒初入太阳，即人事昏沉，浑身壮热，筋脉牵强，医不详辨，误指惊风，其祸立至。所以乳子伤寒，贵于急治，是以历古调治，辨症既不繁杂，用方亦甚简约，倘迁延时日，则无力耐之矣，所以与小儿论治不同也。特吾参考群书，议论杂出，而得其宗者，惟《集成》一书，今并宗之，试详论治，明者察之。稽夫经义，凡治小儿伤寒，仍自表达里，先皮毛，次肌肉，又次筋骨肠胃，丝毫不爽。其始也，先从太阳寒水一经，有恶风恶寒。头痛脊强等症，寒郁皮毛，是为在表。脉浮紧无汗，是为伤寒，麻黄汤发之，得汗即解；脉浮缓有汗，为伤风，以桂枝汤散之，汗止即解。太阳既罢，无头痛恶寒，脉又不浮，为表症罢而在中，乃阳明少阳之间，脉不浮不沉，则在乎肌肉之间，皮毛之下。然有二焉，若微洪而长，阳明脉也，外症鼻乾不眠，用葛根解肌；脉弦而数，少阳脉也，外症胁痛，耳聋口苦，寒热往来，以小柴胡汤和之。盖阳明少阳，不从标本，从乎中治，若有一毫恶寒，邪尚在表，虽入中还当兼散邪，若邪在阳明则解肌，邪在少阳则和解。然病犹未退，既为传里。实热，脉不浮而沉，按之筋骨之间，所谓阳明胃腑病也，与经病不同。盖阳明经病已罢，至此传入脉中之胃腑矣，若脉沉实有力，外症不恶寒而反恶热，谵语大渴，六七日不大便，皆肠胃燥实致之，轻则用大柴胡汤，重则用大承气汤，大便通而热自愈矣。至若寒邪直入三阴之经，名曰直中三阴，乃三阳主气已衰，无热拒寒也，故初起而即手足厥冷或战慄蜷卧不渴，或腹痛呕吐泻泄，或口吐涎沫，而如刀割，不发热而脉沉迟无力，此不从阳经传入同治之例，更当看外症如何，轻则用理中汤，重则用姜附汤、四逆汤治之。虽然不可概论矣，症有反乎常者。如发热面赤，烦躁揭衣去被，饮冷脉大，非阳症乎，乃多投凉剂，而死者何也？内有伏阴也，切其脉，不论浮沉大小，必指下无力，按之筋骨之间皆然，甚者服一切茶汤及药皆吐，此阴盛格阳，乃白通汤加人尿、猪胆汁症。仲景将传经直中并论，正谓有阴症似阳，阳症似阴耳。如太阳症头痛发热，当脉浮而反沉，又似少阴矣，故用麻黄附子细辛汤。少阴症脉沉，应无热而反发热，又似太阳矣，须用甘草乾姜附子汤。阴症四肢厥逆，而阳症亦有厥逆，此四逆汤与四逆散不同也。阳症下利，阳症亦有漏底，此理中汤与黄龙汤不同也。总之，治小儿伤寒与大人无甚分别，凡遇脉浮发热，身疼恶寒，脊项强而气喘咳嗽，头痛而四肢拘急，口舌和，口不渴，脉不沉，大便如常者，以麻黄汤、桂枝汤、大小青龙汤之属主之。此谓病在表，宜发表也。若尺寸俱长，目痛鼻乾，漱水不欲咽，以葛根汤、升麻葛根汤之属主之，此谓病在肌，当解肌也。若脉不浮不沉，往来寒热，呕吐胁痛，胸前胀满，耳聋头汗盗汗，目眩口苦，以大小柴胡汤主之，此谓病在表，当和解也。若脉至沉而有力，潮热恶热，腹痛下利，转矢气，手足心、腋下有汗，咽乾齿燥，目不明，谵语发狂，小腹满，下利清黄水，不得眠，小便多而自汗，外症头痛发热俱罢，以白虎汤、小承气汤、六一顺气汤之属主之，此谓病在里，宜攻里也。若脉沉无力，下利清穀，小便清长，四肢厥冷，呕吐清水涎沫，苛恶寒倦卧，多眠梦缩，爪甲青，吐蛔乾呕，舌卷，手足拘急，身体痛如被杖，以理中汤、四逆汤、真武汤、白通汤之类主之，此谓阳微当救里也。此上言通治小儿伤寒之病也。
然此特姑举大略，其详须参前伤寒门治，但有所谓乳子异乎小儿之治者何故，则又当验症施方。大凡初起男体重面黄而带惨色，女面赤而带惨色，喘急恶寒，口中气热，呵欠烦闷项急者，为伤寒。治法风寒者，必偎藏其身于母怀，是为藏头伏面，为表症，可与解肌桂枝防风汤。如恶热，出头露面，扬手掷足，烦渴便秘，掀衣气促者，是为里症，略疏通之，宜小柴胡汤加大黄，中病即止。若头额手足，口中气出俱冷，面色暗淡，大便泻青，此为阴症里虚，当救其里，宜理中汤主之。若大热大渴而自汗，此表里实热，宜和解之，宜柴胡白虎汤清之。抑有先伤风寒，后伤饮食，或先停饮食，后感风寒者，名夹食伤寒，其症壮热头痛，嗳气腹胀，大便酸臭，留连不解，宜大柴胡汤下之，体素弱者以惺惺散主之。此言治乳子之伤寒病也，或有谓小儿八岁以前无伤寒，此则不经谈，《集成》已详辟之，兹无容赘。
〖证治歌〗
乳子伤寒异小儿，骨节柔脆病难支。初入大肠身壮热，筋脉牵强症昏迷。误作惊风端速祸，是宜急治莫游移。日久病延无力耐，古人论治可详披。厥病仍由表达里，次在肌肉先在皮。又次筋骨和肠胃，此中原不爽毫釐。始自太阳风寒恶，头痛脊强证如斯。寒郁皮毛为在表，伤寒脉与伤风歧。浮紧无汗伤寒症，麻黄汤进勿猜疑。伤风有汗脉浮缓，止汗汤宜用桂枝。太阳既罢犹须辨，头痛恶寒病早离。脉又不浮仍为表，罢而在中当细思。此在阳明少阳界，脉不浮沉又贵知。肌肉之间皮毛下，中有二端莫混窥。微洪而长阳明脉，鼻乾不眠宜（柴葛）解肌（汤）。少阳脉见弦而数，外症寒热往来随。胁痛耳聋兼口苦和，解小柴胡（汤）最宜。邪在阳明肌宜解，（邪在）少阳和解是成规。病犹未退传里热，脉沉不浮宜审之。阳明经病原已罢，脉中胃腑已传施。胀如有力兼沉实，症反恶热病已滋。谵言口渴不大便，总由肠胃燥实罹。轻则大柴胡（汤）可用，重则大承气（汤）莫辞。直中三阴阳气败，初起厥冷在四肢。战慄蜷卧兼不渴，腹痛呕吐泻泄危。口吐涎沫身不热，脉无力兮并沉迟。重用姜附汤四逆，轻用理中汤可医。症有似阳凉反死，内有伏阴理可推。阴盛格阳白通（汤）妙，人尿猪胆（汁）加莫遗。太阳反似少阴脉，麻黄附子细辛（汤）持。少阴反似太阳症，（甘）草乾（姜）附子奏勋奇。阴阳俱有厥逆证，四逆汤散各分司。阳症下痢阴漏底，理中（汤）黄龙（汤）亦差池。小儿母以成人治，凭脉施方古法垂。脉浮发表桂枝好，麻黄（汤）青龙（汤）可挽颓。尺寸俱长肌宜解，升麻葛根效可期。不浮不沉和解妙，大柴胡汤有必需。沉而有力病在里，小承（气汤）白虎（汤六一）顺气（汤）齐。沉而无力宜救里，理中（汤）真武（汤）解人颐。或投白虎（汤）与四逆（汤），伤寒门悉可参稽。乳子原与小儿异，初起男女不同达。男则面黄女面赤，俱带惨色不扬眉。喘急恶寒口中（气）热，呵欠烦闷项急弛。此为伤寒寻治法，表里虚实贵图维。伏面藏头为表证，（解肌）桂枝防风汤一卮。恶热出头扬手足，烦渴便闭复掀衣。气促为里（症）大柴（胡汤）进，加入大黄其庶几。头额手足（口中）气俱冷，面色暗淡不怡怡。大便泻青为何症，阴症里虚此其时。药当救里方为妙，理中汤进定无疵。大热口渴兼自汗，表里定为实热覊。柴胡白虎汤堪用，自然和解引清机。风寒先贼后伤食，停食复受风寒欺。名为夹食伤寒症，壮热头痛气歔欷。大便酸臭兼腹胀，大柴胡（汤）进我心夷。体素弱者惺惺散，通治乳子法堪依。
〖方〗
●麻黄汤
麻黄　桂枝　杏仁　炙草
上水煎热服。
●桂枝汤
桂枝（一钱半）　白芍（二钱）　生姜（钱半）　红枣（五枚）　炙草（一钱）
上水煎，热服，得微汗，不可大汗。
●葛根解肌汤
葛根　麻黄　桂枝　芍药　炙草　生姜　红枣　黄芩
上等分，水煎服。
●大承气汤
庄黄　厚朴　枳实　芒硝
上加生姜，水煎热服。
●姜附汤
附子（制）　乾姜
上等分，水煎冷服。
●四逆汤
即姜附汤加炙草。
●白通汤
即姜附汤加葱白三茎，浓煎冷服。
●麻黄附子细辛汤
麻黄　熟附子　细辛
上等分，水煎冷服。
●甘草乾姜附子汤
即前四逆汤。
●四逆散
柴胡　白芍　枳实　炙草
上等分，水浓煎，热服。
●黄龙汤
柴胡（三钱）　黄芩（炒）　赤芍　炙草（各二钱）
上加生姜三片，大枣三枚，水煎热服。
●大青龙汤
麻黄　熟石膏（各二钱）　桂枝（一钱）　杏仁（五粒）　炙草（四钱）
上加老生姜一钱，大枣一枚，水煎温服，惟恐汗多。
●小青龙汤
麻黄　桂枝　白芍（各一钱三分）　炙草　乾姜　细辛（各一钱）　五味（十二粒）　半夏（姜水制，一钱三分）
上水煎，温凉得所，徐服。
●葛根汤
乾葛（一钱半）　赤芍　桂枝　炙草（各六分）　麻黄（去节，一钱）　葱白（三茎）　老生姜（三片）　大枣（二枚）
上水煎，热服。
●升麻葛根汤
升麻　乾葛　赤芍　炙草
上等分，水煎热服。
●白虎汤
熟石膏（三钱）　知母（二钱）　炙草（一钱）
上加粳米一撮，水煎热服。
●小承气汤
庄黄（二钱半）　芒硝（一钱半）　桂枝（一钱）　桃仁（十粒）　炙草（一钱）
上水煎，空心热服。凡用三承气汤，须以手按病人，自胸至小腹，果有硬处，手不可近，又看其舌之燥滑何如，然后分别，当急下者，宜大承气汤，可与少者，小承气汤，宜微和胃气者，调胃承气汤。
●调胃承气汤
庄黄（三钱）　芒硝（二钱）　炙草（一钱）
上生姜五片，水煎热服。
●六一顺气汤
庄黄　芒硝　厚朴　枳实　柴胡　黄芩　甘草
上入铁锈水三匙，水煎热服。
●真武汤
熟附子　白芍　云苓（各二钱）　白术（一钱半）　老生姜（二钱）
上水煎，温凉得中服。
●桂枝防风汤
桂枝　防风（各一钱半）　白芍（一钱）　老生姜（一钱）　大枣（五枚）　炙草（一钱）
上水煎，热服。有痰，加芥子；呕吐，加陈皮、法夏；热多，加柴胡；胸紧气急，加枳壳、桔梗。
大柴胡汤、理中汤、柴胡白虎汤、惺惺散均见外感，小柴胡汤见解囟。

伤风论  ***************************
幼儿体嫩，最易伤风，夫风何时则无，人岂无遇风之一顷？盖风之伤也，贼风之为害耳。然人中气足腠里密者，虽甚受其吹撼，莫能为害，而受邪致病者，皆怯弱嫩脆之体，故风邪得以乘之。或有不慎而感受者，顿然发为头痛鼻塞，呵欠喘急，咳嗽身热，脉浮、指纹红紫而长，此为伤风正候，通治宜用人参败毒散。复有伤风自利，腹胀而手足冷者，此脾怯也，宜本方倍云苓加怀山、扁豆。有见为潮热多睡，气分呕吐，乳食不消，大便黄白而嗽者，此脾肺受寒之候也，宜本方倍云苓加白术、怀山、藿根。又有伤风多泪，胁痛目肿而咳嗽者，此兼肝症，宜本方倍柴胡加白芍、青皮。若或舌苦而赤，汗流而嗽，此兼心症也，宜本方倍独活加连翘、木通。若面黄唇肿，少食恶心，则又兼乎脾症，宜本方加六曲、山楂、麦芽。若外见面白眶肿，上气喘急，是为肺家不症，宜本方倍枳壳加芥子。若嗽而腰痛，则兼肾症，宜本方倍独活主之。此言伤风之治，然伤风即前所谓感冒也，奚必另列，此特为括要备治云。
〖证治歌〗
幼儿何事被风伤，病同感冒可参观。治法亦同须括要，不妨重论逐条详。只缘体嫩兼怯弱，贼风为害易相干。发为头痛兼咳嗽，呵欠喘急塞鼻端。身热脉浮指（纹）红紫，通治人参败毒（散）将。伤风自利兼腹胀，手足俱冷势难当。脾怯前方云苓倍，更加扁豆与怀山。潮热多睡兼呕吐，气分乳食欲消难。大便黄白兼多嗽，脾肺原来已受寒。本方加怀山（白）术藿（根），仍倍云苓服自安。伤风多泪更胁痛，目肿咳嗽症兼肝。本方加入青皮（白）芍，倍用柴胡是妙方。舌苦而赤汗流嗽，症兼心病贵精参。仍用本方倍独活，连翘加与木通良，症若兼脾必少食，恶心唇肿面多黄。此贵本方加六曲，山楂麦芽可其尝。肺症定多气喘急，外见面白肿在眶。仍用本方加芥子，枳壳倍用定无妨。嗽而腰痛兼肾症，（本）方倍独活罔不臧。治法如斯详且晰，医师精究普慈航。
〖方〗
●人参败毒散　见时疫。

伤暑论  ***************************
婴儿之患，夏秋为甚，盖火土旺于长夏，正当金水受伤。稚阳阴微已失和，加之暑热，阳气外浮，生冷中贼，夏失长养，则不能生金，其病为暑。然有中暑而病者，有因暑而致病者，虽病有不同，而总由于暑。故其为病，有阴阳二症，曰阴暑，曰阳暑，治法冰炭，不可不详辨也。何为阴暑？因暑而受寒也。凡膏粱之儿，畏暑贪凉，不避寒气，又或居深堂广厦，或乍热乍寒之时，不谨衣被，以致寒邪袭于肌表，其症头痛无汗恶寒，身体拘急，四肢痠痛，此以暑月受寒，虽名阴暑，即伤寒也，治宜温散，须进五积散，及清暑益气汤，不恶寒而发热者，人参白虎汤，热退后以调元生脉散主之。抑有不慎口腹，过食瓜果，凉茶冷水，以致寒凉伤脏，而为呕吐、泻利、腹痛等症，此亦因暑受寒，寒邪在内，治宜以温中为主，加味五苓散主之，不应以理中汤主之。何为阳暑？藜藿之儿，常在烈日之中，坐于热地之上，澡浴寒涧之中，其症发热头痛烦躁，大渴大汗，大便乾结，小便赤痛，其脉洪滑者，宜白虎汤主之。若体虚烦渴而少气者，宜人参白虎汤。若眩晕者，宜生脉散。兼吐泻者，宜薷苓汤。总之医治暑症，最当详辨阴阳虚实。凡外中热邪，内亦烦躁而热者，此表里俱热，方是阳症，治宜清补如前。若脉虚无力，或为恶寒背寒，或为呕恶腹痛泻泄，或四肢鼻尖微冷，或不喜凉茶冷水，或息促气短，无力以动之类，皆阳中之阴症也。凡见此等症，皆当专顾元气，以四君子汤主之，或理中汤加芍药亦可。若虚寒甚者，则又当舍时令而从症治，附桂亦在所必用，若因暑热之名而执用寒凉解暑，则祸不可胜言矣，后之医者，须详察之。
〖证治歌〗
小儿伤暑果何由，火灼金兮在夏秋。病为中暑或因暑，总以阴阳二症求。阴症因暑兼寒受，畏暑贪凉是病由。以致客邪袭肌表，恶寒无汗病在头。身体拘急肢痠痛，五积（散）清暑益气（汤）投。发热不（恶）寒宜白虎（汤），热退调元生脉优。寒凉贪食因伤脏，呕泻腹痛实堪愁。治宜加味五苓散，不应理中汤可谋。阳暑病多因烈日，烦躁大渴汗遍流。大便乾结小便赤，其脉洪滑白虎（汤）诹。体虚烦渴兼少气，人参白虎（汤）是无訅。眩晕则宜生脉散，兼之吐泻薷苓（汤）修。总之暑症须详辨，阴阳虚实虑必周。阳症表里必均热，治宜清补与前侔。至若脉虚无力者，症发多端可细搜。阳中阴症宜培本，四君子汤定解罘。或用理中（汤）加芍药，虚寒甚者更须筹。是宜舍时而从症，桂附堪投勿刻舟。倘执寒凉医暑症，恐将速祸又谁尤。
〖方〗
●五积散
白芷　陈皮　厚朴　桔梗　枳壳　川芎　白芍　云苓　苍术　当归　法夏　桂枝　炮姜　炙草　麻黄
上加姜、枣，水煎服。
●清暑益气汤
人参（六分）　黄耆　乾葛　白术（各一钱）　神麴　泽泻　黄柏　青皮　炙草（各五分）　五味（三分）
上入姜、枣，水煎热服。一方有苍术、升麻、陈皮、当归。
●薷苓汤
白术　云苓　猪苓　泽泻（各二钱）　香薷　扁豆（各钱半）　肉桂　厚朴（各一钱）　炙草（五分）
上入姜、枣、灯心，煎服。
●生脉散
人参（二钱）　麦冬（三钱）　五味（七分）
上水煎温服。
调元生脉散、加味五苓散、理中汤、四君子汤均见外感，白虎汤见伤寒，人参白虎汤见发热。

伤湿论  ***************************
经曰：诸湿肿满，皆属于脾。又曰：风雨则伤上，清湿则伤下。是湿之为病有出于天气者，雨露是也；有出于地气者，泥水是也；有出于饮食者，酒浆生冷是也；有出于人事者，汗衣卧湿，如小儿之澡浴粪机，衣襁不干是也。然所因虽异，悉由乎脾气之虚，而辨治之法，其要惟二：曰湿热，曰寒湿，尽之矣。病而发热者，谓之湿热；病而多寒者，谓之寒湿。湿热之症，发热身痛多烦渴，小便赤涩，大便闭结，脉见洪滑，治宜清利，柴苓汤、茵陈饮主之。若果湿热之甚，或元气壮而秘结不通者，方可以推荡之，以集成沆瀣丹主之。寒湿之症，惟胀满泻泄呕吐，凡小儿喜弄冷水，坐卧湿地，症见为头痛身重，寒热往来，宜胃苓汤主之，如兼呕吐加藿香、砂仁。因中湿浮肿者，以胃苓汤合五皮散主之。不效则当用温补，俟元气渐复，则阴邪始退，如理中汤、八味丸，随择用之。若湿出于饮食，因酒面停滞，嗜瓜果，喜生冷，烧炙肥甘，以致湿热壅溢而为病者，此内因也。复有坐卧湿地，雾露阴雨所客，澡浴为风所闭，涉水为湿所郁，郁于肌腠则发黄，此湿由外生也。通观外内所感，皆由脾气虚弱，而湿邪得乘而袭之。中湿发黄者，茵陈五苓散主之，不效以六君子汤治之，燥脾而黄自退。大法治湿先治脾，愿医者通观之。
〖证治歌〗
伤湿总由脾气虚，湿热寒湿两分冲。热症发热多烦渴，小便赤涩病在肤。大便秘结脉浮滑，柴苓汤与茵陈（饮）俱。湿热之甚元气壮，秘结宜投沆瀣（丹）濡。寒证肿满兼呕泄，病由饮食与起居。寒热往来身更重，头痛胃苓汤可茹。若兼呕吐宜加药，藿香砂仁呕可除。若因中湿而浮肿，五加皮（散）与胃苓（汤）储。不效宜投温补进，元气渐复阴邪除。兼服理中（汤）和八味（丸），随时择用不宜拘。内因外因虽分别，总为脾虚病厥躯。中湿发黄（茵陈）五苓散，不效则用六君（子汤）扶。治湿先从治脾始，大法如斯已举隅。
〖方〗
●茵陈饮　．
茵陈蒿（二钱）　黑栀仁（钱半）　赤苓　葶苈（各一钱）　枳实　甘草（各五分）
上入灯心，水煎食前服。
柴苓汤、理中汤均见外感，沆瀣丹见脐风，胃苓汤、五皮散均见肿满，八味丸、六君子汤均见发热，茵陈五苓散见消渴。

伤食论（附：食积）  ***************************
伤食一病，小儿最多，历古明贤，论治甚详，虽有寒伤热伤、暂病久病、实症虚症之分，治要不外乎固脾胃为主，脾胃气壮者，攻之无不可，脾胃虚弱者，攻之不惟无益，而又害之。是其从治也，宜察其性情喜忌，偏胜之故，且宜辨其贫贱富贵奚，若与其儿体貌肥瘦强弱何如，察之详，辨之明，制治庶几无误，试详别之。考夫因乳食停滞，中焦不化而成病者，其症必发热恶食，或噫气作酸，或恶闻食气，或欲吐不吐，或吐出酸气，或气短痞闷，或腹痛啼叫，此皆伤食之候也，便宜损之。损之者，谓姑置之，勿与食也，使其自运，经谓伤之轻者损谷则愈，正此谓也。损之不愈，用胃苓丸以调之。调之不减，则用保和丸以导之。导之不去，则攻下之，轻则木香槟榔丸，重则消积丸。噫，伤食一症，最关利害，如迁延不治，则成积成癖。治之不当，则成疳成痨。故小儿之强壮者，脾胃素实，持其能食，父母纵之，以致太过，停留不化，此伤食真候也，可用前法治之。若小儿之怯弱者，脾胃素虚，所食原少，或因略加即停滞不化，此脾虚不能消穀也，非真伤食。作伤食治，则误矣，惟宜六君子汤助其健运，多服自愈。若伤食，经吐泻则其所伤之物俱去，治此者，只宜和其胃气，以异攻散或六神丸主之。有伤食而致面黄吐泻者，此脾弱之至，宜洁古枳实丸主之。有饮食停滞，胸膈痞闷而腹胀者，宜保和丸主之。总之，小儿伤食，伤于食冷果食者，症必形为腹痛泻利，此为寒伤，须从寒治。偶因停滞者，症必形为胀痛，此多属虚症，须进健脾补益之剂。明乎此，所以治伤食也，则思过半矣。
然而伤食之法既明，食积之治宜辨。尝考古法，饮食之积，必用消导。消者，散其积也，导者，行其气也。脾虚不运，则气不流行，气不流行，则停滞而成积，或作泻利，或成症痞，以致饮食减少，五脏无所资禀，血气日愈虚衰，因致危困者，多矣。故必消而导之，轻则和解常剂，重必峻下汤丸。盖浊阴不降，则清阳不升，客垢不除，则真元不复，如必戡定祸乱，然后可以致太平。若积因脾虚，不能健运药力者，治或消补并行，或补多消少，或先补后消，洁古所谓养正而积自除，故前人破滞削坚之药，必假参术赞助成功。然而治此者，尤不可不辨果何因而致此疾也。若徒见其面色黄白，或青黄腹大，或饮食少，腹痛，发则数日不止，旋不问平日所伤食之物，是寒是热，并不察儿之形气，或虚或实，可攻与否，竟用偏寒偏热峻下之剂，而犯虚者益虚之戒，其害岂可胜言。或抑思先伤热乳、热食者，为热积；伤冷乳、冷食者，为冷积；五穀之类为食积，禽畜之类为肉积，菜果之类为冷积。故用药必分寒热二症，冷积应用消积丸，热积用木香槟榔丸，仍用原伤之物，作汤送之，谓之溯源汤。总之，治积之法，凡用攻下取积之药，必先补其脾气，如六君子汤之类。先服数剂，扶其元神，然后下之，免伤胃气也。若小儿体弱者，虽积，断不可下，当以补为消，六君子汤加莪术、木香研末，以姜汁打，神麴为丸，每服一二钱，以米汤送下，久服自消。今之小儿，禀受怯弱者众，有积，皆当识此攻克之药，慎勿轻用。
〖证治歌〗
小儿伤食病堪寻，寒热久暂虚实分。大抵总宜固脾胃，脾胃虚弱莫轻心。性情贫贱均宜察，肌体强弱更须询。乳食停滞因成病，发热恶食病相循。噫气作酸恶闻食，欲吐不吐致呻吟。气短痞闷兼腹痛，症为伤食已分明。此宜损谷自能愈，损之不愈用胃苓（丸）。不效保和丸可导，导之不去始宜攻。轻则木香槟榔（丸）好，重投消积丸最工。伤食本来关利害，若稍迟延积癖成。治之不当仍成祸，成疳成痨症更凶。若是小儿脾胃弱，不能消穀辨须精。治从伤食必多误，六君子汤可奏勋。若经吐泻宜和胃，异功散用与六神（丸）。伤食面黄兼吐泻，洁古枳实丸可庸。胸膈痞闷兼腹胀，保和丸进自消融。倘贪果食伤生冷，腹痛泻利症必形。此系寒伤当审慎，从寒施治莫朦胧。偶因停滞必胀痛，脾虚须用补脾功。伤食之法须详列，食积之治更条陈。自古久传消导法，脾虚食积成痞症。食少脏枯血气败，故宜消导免危沉。轻则和解重峻下，浊阴既降阳始升。脾虚药力不能运，消补并行任酌斟。古人破滞削坚药，必加参术以和同。更辨所因以求治，慎勿执见免伤人。热积冷积宜分别，肉积食积莫囫囵。大约不离寒与热，冷积可用消积（丸）通。热用木香槟榔（丸）妙，送以溯源汤最灵。消积宜先补脾气，六君（子汤）先服保其身。倘遇小儿身体弱，以补为消庶合情。六君子加莪术木（香），姜汁神麴共调匀。糊丸每服米汤下，久服能消泽布春。
〖方〗
●木香槟榔丸
槟榔（炒，五分）　庄黄（酒蒸晒乾，五钱）　南木香（三钱）　神麴（炒，一两）
上共为细末，姜汁打糊丸。量儿大小加减用之，此方亦不峻厉，白汤下。
●洁古枳实丸
白术（二两，黄土炒）　枳实（一两，酒炒）
上依炒制，共为细末，以鲜荷叶包饭煨熟，去荷叶，将饭同前末撮匀，为丸极小。每服一二钱，半饥，白汤下。若胃虚，不思饮食，加藿香五钱，西砂五钱。若体质肥白有痰者，加酒炒广皮五钱，法夏五钱，焙研。
消食、消水、消气、消痞、消胀、消肿、消积，其功甚健，方亦名消积丸。
香附米（酒炒，一两）　五灵脂（净，一两）　黑牵牛（炒，取头末，一两）
共为细末，醋打面糊丸，绿豆大。每服一二十丸，食远姜汤下。
一方　治伤冷及难化之之物，以生姜紫苏捣烂炒热，布包熨胸腹，如冷，再炒再熨，神效。
治伤食停积不消，用白酒面、老麦芽，取净末一两，共为细末，每服二钱，白汤调下，治粽伤及糯米所伤更妙。
一方　治饮食停滞，饱闷不消，以糯米一升炒热，以布包之，分作二包，于脐腹上轮换熨之，助其脾气转运自消。
因伤面食腹胀，以生姜捣汁，和好酒热服即消。又方以生萝卜取汁，温热服，神应。凡食面用醋，断不作胀。
因食瓜果生冷太多，腹胀气急，用青化桂去皮，取肉研细末，以饭捣和为丸，绿豆大，每服五丸，稍长者十丸，白汤下。
凡小儿病，医认症不确，错用其药，或烦躁不宁，或吐泻不止，欲解去其药，用黑豆一杯，甘草三钱，煎浓汤服之自解，倘无黑豆，绿豆亦可。
胃苓汤见肿满，保和丸见二便色白，消积丸、异功散均见呕吐，六君子汤、六神丸均见发热。

霍乱论  ***************************
霍乱之病，起于仓卒，其症挥霍扰乱，无有宁止，故名霍乱。究其致此病根，多因夹食伤寒，阴阳乖隔，上吐下泻，而烦躁闷乱者，是也。盖人有三焦，上焦受纳水穀，主入而不主出；中焦腐化水穀，流行于五脏六腑；下焦分别水穀，主出而不主纳。故邪在上焦则吐，在下则泻，在中则上吐下泻。凡霍乱，得吐泻则邪气上下得出，斯无苦矣，盖邪出尽而吐泻自止。乃有上不得吐，下不得泻，为乾霍乱，又名绞肠痧者，其病因脾胃之邪气，无从而出，若加喘满作搐者，十不救一。其有上吐下泻者，当分寒热治之，亦宜止其乳食，恐其增痰也，故霍乱饮米汤必死，以其助胃邪故也，宜藿香正气散。有先泻后吐者，乃脾胃虚寒，故先泻白水，而吐亦不多，口气缓而神色慢，额上有汗，六脉沉细，此为虚冷，宜以六君子汤温之，不愈则以理中汤加藿香、木瓜各一钱，有先吐后泻者，乃脾胃有热，故喘促唇红，吐来面赤，渴饮水浆，脉洪而数，此为热也，宜以五苓散加藿香和解之。至若干霍乱一症，上不得吐，下不得泻，最为危候，速用盐汤探吐之，必待其吐出宿食痰积，然后用药，或以针刺十指甲边，令血出，或刺膝弯名委中穴，血出即解，后用藿香正气散。治法略明，运用犹存乎人。
〖证治歌〗
霍乱起于仓卒时，挥霍扰乱症如斯。病由夹食伤寒起，阴阳不顺两相联。烦躁闷乱兼吐泻，邪在三焦宜逐之。绞肠痧与乾霍乱，邪气凝于胃与脾。上不得吐下不泻，喘满作搐最难医。吐泻则分寒与热，节乳慎勿使痰滋。倘饮米汤必速祸，藿香正气散扶持。先泻后吐知何故，脾胃虚寒病在兹。先泻白水吐亦少，神色慢兮口气徐。额上有汗脉沉细，虚冷六君（子）汤可施。不愈则用理中（汤）进，藿香木瓜加莫遗。脾胃有热必先吐，面赤唇红喘促随。渴饮水浆脉洪数，五苓散加藿香宜。危候莫如干霍乱，盐汤探吐莫迟迟。吐出宿食兼痰积，更须针刺救垂危。或刺膝弯或指甲，血出即解不须疑。药用藿香正气散，神明治法贵精思。
〖方〗
●盐汤探吐法
其法以温水调食盐略咸，一大碗，令儿服之，良久以指探其喉间，则吐，一吐即松。
霍乱呕吐，不能受纳药食危甚者，速以新汲水和百沸汤各一盏和匀，饮数口即定。
痰疟及宿食恶毒之物，阻塞中焦，而令腹胀，即与盐汤，令其顿服，吐尽痰食即安。
霍乱吐泻，诸药不效，用绿豆胡椒二十一粒，研细，水煎服。如口渴甚者，将二物末以井水调服，即安。
霍乱，心腹绞痛不可忍，上不得吐，下不得泻，痰壅腹胀，手足厥逆，六脉沉细，危在须臾，用食盐一两，生姜五钱，捣碎，同盐炒黑色，水一大碗，煎数沸，温服，良久，以手探喉中，吐之，或不吐即泻。
发痧，手足厥冷，腹痛，用温水一碗，令病人伏卧凳上，以手蘸水，掐两膝弯名委中穴，看其有紫黑点现，用针刺黑点上，出恶血即愈，脾脉、肝脉、肾脉，皆从此委中穴过。
藿香正气散见时疫，六君子汤见发热，理中汤、五苓散均见外感。

疟疾论  ***************************
经曰：痎疟皆生于风。又曰：夏伤于暑，秋必痎疟。夫风暑，阳邪也；寒水，阴邪也。然风为阳中之凉气，暑为热中之寒邪，合四者而言，无非皆属于寒，故俗号为脾寒。谓病邪客于肌肉之间，而脾应肉也，及疟之将发，必先手足厥冷，盖脾主四肢也。经云：暑者，特言时气，言寒者，特言病气。若邪自浅而深，郁寒成热，然终不免寒为本，热为标，久而不解，纵实亦虚，非大补真气，大健脾气，莫能疗也。总之，疟病之发，有寒有热，寻所来经，皆自少阳，虽有纯热纯寒之辨，为温疟牝疟之别，而言治，总不离乎以少阳为宗。或曰凡疟之起，其初必有痰食，致脏气不流，故发为疟。又曰疟之止发，有定期，其间有一日或二三日者，此脏气有盛衰，邪之轻重不等也。发于夏至后、处暑前者，三阳受病，伤之浅而暴也。发于处暑后、冬至前者，三阴受病，伤之远而深也。发于子后午前者，阳分受病，易愈。发在午后子前者，阴分受病，难愈。尤当以寒热多寡、禀受强弱而参之，则得矣。且有曰疟疾之症，始而呵欠，继而足冷，面色青黄，身体拘急战慄，头项腰脊俱痛，寒去未已，内外皆热，头痛而渴，但欲饮水，呕恶烦满而不嗜食，因症寻根，皆由小儿脾胃素弱，邪气得以乘之，虽有寒热虚实之不同，要不离乎脾胃。然吾谓疟之一病，症有风寒暑湿与食之异，治法分初中末，殊为妥帖。初则截之，谓邪气初中，正气未伤，略与疏解，即驱之使去，不可以养患也。中则和之，谓邪气渐入，正气渐伤，或于补中加截药，或于截中加补药，务适其中，以平为期。末用补法，谓邪久不去，正气已衰，当补其脾胃为主，使正气复强，则邪不攻自退。此通论治法也，而因病治病，究不可不详别焉。稽夫风疟者，因感风得之，其症恶风自汗，烦渴头痛，风阳也，故先热后寒，初时宜发散，用桂枝白术汤；不退，以小柴胡汤加常山、槟榔、乌梅截之；久不退，以补中益气汤，多服自愈。寒疟者，因感寒得之，其症无汗，恶寒挛急，面惨寒阴也，故先寒后热，宜发散寒邪，用养胃汤加桂心；不止，以平胃散加槟榔、草果截之；久不止，以六君子汤加姜桂，久服自愈。暑疟者，因伤暑得之，阴气独微，阳气独发，但热不寒，烦渴少睡，呕恶时见，肌肉消烁，宜解暑毒，以柴胡白虎汤；不止，去石膏加贝母、常山、槟榔截之；久不止，以补中益气汤，久服自愈。湿疟者，因冒袭雨湿，汗出澡浴，坐卧湿地得之，其症身体肿痛，肢节乏力，呕逆胀满，以胃苓汤主之；不退，以平胃散加茯苓、槟榔、常山截之；久不止，以参苓白术散治之，自愈。食疟者，一名痰疟，由饮食不节，饥饱有伤然也，凡食生冷鱼肉油腻之物，以致中脘停痰，皆为食疟，其候饥不欲食，食则中满，呕逆腹痛，治宜去其宿食，以四兽饮止之；不止，以二陈汤送红丸子；久不止，以六君子汤加青皮、姜桂服之自愈。此五等症治，明此而治疟之法，宜完备矣。而复有疟痢并作者，治宜初用小柴胡汤，加当归、白芍、槟榔以解表导滞，不已，用六君子汤加桂枝，服之自止。且有疟后肿者，此病极，多以胃苓汤、五皮汤主之；不消，以六君子汤加姜桂砂仁，四肢冷者加附子。更有疟后食少黄瘦，不长肌肉，将欲成疳者，以平疟养脾丸调之，多服自愈。又有疟发于夜，名夜疟者，此邪在血分，宜麻黄桂枝汤加地黄、红花止之；不止，以四物汤合小柴胡汤加升麻，提出阳分，继用四君子汤加常山、槟榔、乌梅截之。甚矣，小儿疟疾，得此宜保全矣，但望明者善调之。
〖证治歌〗
经言疟疾各分端，风暑寒水总为寒。疟发必先手足冷，经言寒暑可精参。暑言时气寒言病，郁寒成热病源探。久而不解必虚弱，健脾补气是大纲。总之病发宜详究，寻所来经自少阳。纯热纯寒虽有别，温疟牝疟总同观。或云疟发有痰食，脏气不流故不安。或云疟发分久暂，脏气盛衰岂等量。处暑前与夏至后，三阳受病犹等閒。处暑之后迄冬至，三阴受病势难当。子后午前犹易治，子前午后病非常。宜从寒热分多寡，禀受有殊弱与强。始而呵欠继足冷，身体拘急面青黄。头项腰脊俱痛苦，寒去未已热循环。头痛而渴欲饮水，满不嗜食呕恶烦。总由小儿脾胃弱，因之邪气得相干。究竟治分初中末，初则截之患宜防。中则和之须审慎，末宜补法庶无妨。此为通治无他法，因病治病更宜详，风疟恶风因风感，自汗头痛烦渴彰。先热后寒宜发散，桂枝白术汤可尝。不退小柴胡（汤）可用，常山乌梅与槟榔。久而不退宜投补，补中益气汤莫忘。寒症恶寒因寒感，挛急无汗面少欢。先寒后热亦宜发，养胃汤加桂心臧。不止再投平胃散，槟榔草果亦同行。久之不愈六君子（汤），加入姜桂服自康。暑疟之症因伤暑，但热不寒类亢阳。阴气独微阳气发，呕恶少睡烦渴扬。肌肉消烁宜解暑，柴胡白虎汤最凉。不止石膏宜急去，槟榔贝母常山将。久而不止仍宜补，补中益气（汤）利无疆。湿疟病源因冒雨，澡浴坐卧湿地戕。呕逆胀满肢乏力，肿痛宜用胃苓汤。不退且投平胃散，茯苓槟榔与常山。久之不愈宜何药，参苓白术散擅长。食疟即同痰疟病，饮食不节饥饱伤。饥不欲食食则满，呕逆腹痛病难堪。治法宜先去宿食，四兽饮进胜琼浆。不止二陈汤最妙，红丸子服起膏盲。久之不愈六君子（汤），加入青皮与桂姜。更有疟痢交作者，小柴胡汤加药襄。槟榔当归白芍药，解表导滞是程章。不已则用六君子（汤），桂枝加入效可望。病症更多疟后肿，胃苓汤与五皮（汤）良。不消仍用六君子（汤），姜桂砂仁功可完。四肢冷宜加附子，疟后少食另作看。黄瘦肌肉时见减，此时病势将成疳。平疟养脾丸最善，多服自解勿盘桓。疟发于夜名夜疟，邪在血分故为殃。麻黄桂枝汤可用，加入红花与地黄。不止小柴（胡）合四物（汤），升麻提阳理可谙。继用四君（子汤）乌梅入，常山槟榔相颉颃。小儿疟疾如期治，管教赤子寿而昌。
〖方〗
桂枝白术汤
桂枝　青皮　陈皮　云苓（各一钱）　川芎　白芷　桔梗　槟榔（各五分）　白术（六分）　法夏（一钱半）　苏子（七分）
上入姜、枣，水煎，疟未发前二时服。
●养胃汤
草果仁（姜制，五钱）　藿香（一钱半）　陈皮（姜汁炒）　桂心（各一钱）　炙草（五分）
上入生姜三片，乌梅一枚，水煎热服。
●红丸子
三稜　莪术　青皮　陈皮　胡椒　乾姜
上为细末，早米粉煮糊为丸，绿豆大，黄丹为衣。每服二十丸，二陈汤送下。
●平疟养脾丸　治久疟体虚，不问远年近日，此乃去疟之良方也。
人参（切片焙）　白术（土炒）　茯苓（乳蒸）　陈皮（酒炒）　青皮（醋炒）　法夏　苍术（炒）　川朴（姜制）　柴胡（酒炒）　黄耆（蜜炙）　猪苓（炒）　泽泻（炒）　桂枝（焙）　常山（炒）　鳖甲（醋炙）　川芎（酒炒）　草果（姜制）　炙草
上为细末，酒煮面糊丸。每服三钱，米饮下。有痞块者，加三稜、莪术。
●麻黄桂枝汤
麻黄　桂枝　黄芩　桃仁　生地　红花　炙草
上入葱，水煎热服。
●四物合小柴胡汤
熟地　白芍　川芎　当归　人参　柴胡　黄芩　法夏　升麻　炙草（等分）
上入姜、枣，水煎热服。
●四兽饮
人参（一钱）　法夏　白术（各一钱二分）　茯苓（二钱）　陈皮　老生姜（各一钱）　大枣（一枚）　乌梅（三粒）　炙草（五分）
上水煎，半饥服。
小儿凡发疟疾，多有邪气，须常烧檀速之香，以辟其邪，更常熏其衣褓等物，气秽去而邪易除矣。
清邪止疟，方用升麻、柴胡各二钱，黄芩知母各一钱五分，生姜三钱，甘草五分，水煎服，二三剂自止。
●四神酒　治久疟不止。
用常山一钱五分，槟榔一钱，丁香五分，乌梅一个，好酒半碗，略煎，露一宿，发日，空心冷服。
小儿邪疟，其发无时，日期不定，乍早乍晚，或有或无者，名为邪疟，以麝香五釐，同好京墨同研，书「去邪辟魔」四字于额上，效。
小儿热疟不寒者，用穿山甲一两，大红枣十个，同烧存性，为末，每用一钱，发日五更，白汤调服。
小儿久疟不止，用大鳖甲，小者不用，以醋炙枯研末，每一钱，或五钱，隔夜一服，清晨一服，将发时一服，无不断者。
疟来寒多热少，饮食不思，用良姜一两，麻油炒炮姜一两，其为末，每二钱，用猪胆汁调成膏，临发时，热酒调服，或用猪胆汁和丸，酒送下亦可。
小柴胡汤、参苓白术散见解囟，补中益气汤、柴胡白虎汤见外感，六君子汤见发热，平胃散、胃苓汤、五皮散均见肿满，二陈汤见呕吐。

破伤风论  ***************************
（附：瘢疹　瘾疹　赤白游风　丹毒　黄水疮　头面诸疮　天泡疮　露丹）
破伤风者何？凡小儿跌仆或刀斧破伤，为风邪暗袭，伤处发肿，谓之破伤风，速宜治之，不然则发痉矣。治宜内服疏风活血散，外以紫金锭涂之。
复有所谓瘢疹者，然瘢与疹有别，要在阴阳之分。凡焮肿于外者，属少阳相火，谓之瘢。其症发于面部或背部或四肢，极其稠密，色如锦纹红赤者，胃热也，紫黑者，胃烂也，治均宜消瘢青黛饮。其红点发于皮肤之内不出者，属少阴君火，谓之疹。其症发于胸腹，手足稀而少者，此由无根失守之火，聚于胸中，主蒸于肺，隐于皮肤，而成小疹，状如蚊迹蚤斑，而非锦纹也，治宜理中汤。瘢疹有自吐泻者慎勿止之，因其毒气从上下出，治宜调其中气。如吐泻后遍身发热，瘢如锦纹者，恐防热气乘虚入胃，夏月多有此症，治宜化瘢汤主之。
且有所谓瘾疹者，此病多属于脾，其发隐隐在皮肤之间，发而多痒，或不红，故名瘾疹，世俗谓之风丹，治宜加味羌活散。
予考群书，又有赤白游风、丹毒一症，为究病根，因于热，发于风，成于血。盖血得热，因以游走，然无风以感触，亦淡静自安也。治法，因风热者，其色多白，用小柴胡汤加防风、连翘。因血热者，其色多赤，用四物汤加栀、丹、柴胡。风热相搏者，其色红白相间，用人参败毒散。内寒外热者。其发在寝睡暖热之时，治宜加味羌活散。因胃寒者，发必呕吐，宜补中益气汤加羌活，或用消风散亦可。抑有因血虚而发者，其色白，宜加味逍遥散。不应，或六味丸，或逍遥散，或防风升麻汤，随宜择用，次之或用磁针刺之，血出即止。然此丹毒，集成有十种治法，备列于后，随宜用之。
若夫黄水疮，病症属肝脾风热，治法，轻用犀角消毒散，重用连翘防风汤。若大便闭者，用九味解毒散，或加味清凉饮。
至若头面生疮，头为诸阳之会，然亦各有部位，治宜按部下方。大凡疮发而热，饮冷者，是属心经实热，治宜导赤散；发热而欲饮汤者，是为心经虚热，治宜养心汤。疮若发于左腮而头项强者，是肝家之病，宜柴胡清肝饮。发疮而咬牙烦闷者，亦属虚热，治宜六味地黄汤。疮发右腮，嗽而饮冷者，是肺家之病，治宜泻白散。若发热而咳嗽者，是火剋金之候，治宜人参平肺散。若发于鼻，而大便黄硬，发热饮冷，是脾家之病，治宜泻黄散。发热饮汤而便溏白者，是脾家虚热，治宜异功散。疮发耳轮，乃膀胱之病，疮发承浆，属肾家之灾，均宜六味丸治之。若发于胎毒者，宜犀角消毒散。因乳母膏粱过厚而致者，治宜清胃散。疮发眉间者，是名眉烂，其病由于胆经积热，治宜柴胡栀子汤，或用小柴胡汤亦可。若因郁怒者，用加味逍遥散，但须与乳母分服之。
又有名天泡疮者，其症如水泡之明亮，是因肺胃二经风热所致。发热焮痛者，症在表，治宜人参败毒散。发热咳嗽者，邪在肺，治宜加味泻白散。热渴便闭者，邪在内，治宜加味清凉散，外用金黄散或黄柏散，以麻油调搽之。小儿初生，有遍身虫疥，与乎流水风疮者，是皆胎毒，切勿外治，宜内服胡麻丸。倘误用搽洗，逼毒入腹，以致腹胀危候，须急服解毒汤。总之小儿未过周岁，凡有一切疮疥，无论头面遍身，皆不宜轻用搽洗，以胡麻丸服之最稳。有疮未搽洗而疮忽自平，更加痰喘气急者，切不可下，宜以连翘丸解托之。
至若露丹一症，小儿生后百日内外，半岁以上，忽然眼胞红肿，面青黯色，夜间烦啼，脸如胭脂，此因伏热在内，发之于外，初则满面如水痘，脚微红而不壮，出没无定，次至项颈，赤如丹砂，是名露丹，以三解散疏散之。小儿诸疮之治，辑录几条，是在医者之精究耳。
〖证治歌〗
病名类集破伤风，或因跌仆或斧侵。风邪暗袭伤处肿，速宜治之庶无惊。内服疏风活血散，外则涂搽用紫金（锭）。此论内载不一症，瘢疹有别阴阳分。瘢症焮肿属相火，面背四肢发必同。极其稠密苦难受，辨色遍体如锦纹。红赤胃热紫黑烂，消瘢青黛有殊功。疹隐皮肤点稀少，无根之火聚于胸。蚊迹蚤瘢纹异锦，治法速宜用理中。吐泻毒从上下出，调其中气法前人。遍身发热瘢如锦，须防胃腑热气乘。夏月人多有此症，化瘢汤药可为君。瘾疹一症由脾发，皮肤多痒手难停。俗谓风丹亦宜治，加味羌活服须频。赤白游风丹毒症，医人宜细究原因。发风成血因于热，血得热兮走遍身。风热色白小柴（胡汤）进，加入（连）翘防（风）病可平。血热色赤用四物，柴胡栀（仁）丹（皮）亦宜增。风热相搏红白间，人参败毒服之宁。内寒外热发寝候，加味羌活可回春。胃寒病发必呕吐，补中益气或消风（散）。血虚而发其色白，逍遥加味进宜勤。六味丸或逍遥散，防风升麻（汤）随择庸。又有黄水疮一症，肝脾风热酿而成。犀角消毒散可进，连翘防风汤亦灵。便闭九味解毒散，加味清凉亦可通。头面生疮寻部位，按部下方术不穷。发热饮冷宜导赤，发热饮汤宜养心。发于左腮头项强，柴胡清肝保无凶。咬牙烦闷属虚热，六味地黄有定评。发于右腮嗽饮冷，肺家之病泻白（散）馨。咳嗽发热火克肺，人参平肺配宜精。大便黄硬病发鼻，泻黄散治脾之[疒/尔]。饮汤便白脾虚热，治法可速进异功。疮发承浆病属肾，膀胱之病发耳轮。六味丸投皆合法，医师临症自分明。胎毒所发宜何药，犀角消毒毒可清。乳母厚味宜清胃，眉烂积热在胆经。柴胡栀子（汤）能清热，小柴胡汤亦可斟。郁怒加味逍遥散，乳母分服自然松。又有一症名天泡，肺胃风热久薰蒸。发热焮痛症在表，人参败毒莫他寻。咳嗽加味泻白散，热渴便闭邪入深。加味清凉宜速进，金黄（散）黄柏（散）外搽工。遍身虫疥或流水，胡麻丸服可通融。误用搽洗毒入腹，急宜解毒莫因循。疮复自平加喘急，连翘（丸）解托痰气升。至若露丹症奚似，生后眼肿面色青。烦啼脸赤如水痘，出没无定脚微红。三解散投取疏散，因类备录救儿童。
〖方〗
●人参平肺散
人参　陈皮　甘草　地骨皮　茯苓（各二钱）　知母（炒，七分）　五味（炒）　青皮　天冬（去心，各四分）　桑皮（炒，一钱）
上每服二三钱，水煎服。
●疏风活血散
当归　生地　赤芍　防风（各一钱二分）　红花　川芎　苏木　炙草（各六分）
上入姜、枣，水煎热服。
●紫金锭
山慈菇（三两）　五倍子（三两）　大戟（一两半）　明雄黄　辰砂（各一两）　麝香（三钱）
上共为细末，糯米饮和药为锭。磨水涂之。
●消瘢青黛饮
雅连　熟石膏　知母　柴胡　黑栀仁　元参　升麻　生地　黄芩（各一钱）　人参　青黛　炙草（各五分）
上入生姜三片，豆豉二十一粒，水煎热服。
●化斑汤
人参（一钱）　熟石膏（四两）　知母（二钱）　炙草　淡竹叶（各一钱）
上入粳米一撮，水煎热服。
●加味羌活汤
羌活　前胡　桔梗　薄荷　枳壳　天麻　白芷　川芎　蝉蜕（各一钱）　人参　炙草（各五分）
上入生姜三片，水煎热服。
●消风散
羌活　荆芥　防风　川芎　厚朴　陈皮　人参　茯苓　甘草　殭蚕　蝉蜕　藿香（等分）
上为细末。茶饮或酒调服。
●逍遥散
当归　白芍　白术　茯苓　甘草　柴胡
上入生姜，水煎服。
●防风升麻汤
防风　升麻　麦冬（去心）　知仁　牛子（炒）　元参　荆芥　乾葛　薄荷　木通（各一钱）　粉草（五分）
上入灯心，煎服。便闭，加大黄，微利之。
●犀角消毒散
牛蒡子　甘草　荆芥　防风（各五分）　犀角（二分，镑）　金银花（三分）
上水煎好，入犀角对服。
●连翘防风汤
连翘　防风　当归　陈皮　白芍　黄连　独活　荆芥　蒺藜（炒）　牛蒡子（炒）　黄芩　茯苓　甘草
上等分，每服二钱，水煎热服。
●九味解毒散
黄连（炒）　金银花　连翘　芍药　防风　甘草（各三分）　山栀（四分）　白芷（六分）　当归（六分）
上水煎，母子并服。
●加味清凉饮
当归　赤芍　大黄（炒）　牛子（炒）　栀仁　甘草
上等分，水煎服。
●养心汤
黄耆（炒）　白茯苓　法夏　当归　川芎　辣桂　柏子仁　酸枣仁（炒）　五味　人参　炙草
上每服一二钱，入姜枣，煎服，为末调服亦可。
●柴胡栀子散（即栀子清肝散）
柴胡　栀子（炒）　丹皮　茯苓　川芎　芍药（炒）　当归　牛蒡子（炒，各七分）　甘草（三分）
上水煎，母子并服。
●加味泻白散
即发热内泻白散加山栀、杏仁。
●金黄散
滑石　甘草
上为细末。青油调敷患处，加黄柏尤妙。
●胡麻丸
白菊花（二钱）　苦参　首乌（蒸）　胡麻仁（炒）　蔓荆子（炒）　威灵仙（炒）　皂角刺（炒）　荆芥穗（焙，各三钱）　菖蒲（炒，二钱）
上为细末，米饮糊丸。每服一二钱，量儿大小加减，淡竹叶汤调下。
●连翘丸
连翘　桑白皮　白头翁　丹皮　防风　黄柏　化桂　淡豆豉　海螵蛸　秦艽　独活（各三钱）
上为细末，蜜丸，龙眼核大。每服一丸，灯心汤下。
●解毒汤
元参　连翘　升麻　黄芩　赤芍　当归　羌活　防风　生地　芥穗　木通（各一钱）　炙草（五分）
上入灯心，水煎服。若大便秘，量加酒炒大黄。
●三解散
人参　防风　天麻　郁金　白附　庄黄　黄芩　殭蚕　全蝎　枳壳　薄荷　赤芍　甘草
上入灯心，水煎热服。
●磁针法
用磁瓦轻轻敲破，取锋锐者一块，将筷头劈开，筘磁针，露锋于外，用线扎紧，另以筷一只于磁针上，轻轻敲之血出，多刺更妙。
一、飞灶丹，从头顶起肿，然后散开，先用葱白捣取自然汁，涂之效。
二、走灶丹，从头项起红肿痛甚，用红饭豆研末，鸡蛋清调涂。
三、鬼火丹，从面部起红肿，用灶心土研末，鸡蛋清调涂。
四、天火丹，从背上起赤点，用桑白皮切碎，焙乾，为末，羊油调涂。
五、天灶丹，从两臂赤肿黄色起，用柳条烧灰，研末，净水调涂。
六、水丹，先起两胁赤肿，用多年绣铁磨浓汁，猪油调涂。
七、葫芦丹，先从脐下起，用尖槟榔切碎，焙乾，研末，醋调涂。
八、野火丹，先从两脚起红肿，用乳香去油研末，以羊油调涂。
九、烟火丹，从脚背上起红肿，用猪槽下土研末，麻油调涂。
十、胡漏丹，从阴囊下起红肿，用门槛下千脚土研末，羊油调涂。
胎毒重者，遍体皆是，用芸薹子即油菜子也，称过一两，酒一大壶，和研，滤去渣，煮数沸，不拘时温服。
治赤白游风，用油菜叶捣烂敷患处，若无生叶，即干叶亦可，为末，水调敷，凡丹毒遍身，或连腰周匝者，百方不能治，惟此最神。
四物汤、导赤散、柴胡清肝饮、泻白散、泻黄散均见发热，加味逍遥散、异功散均见呕吐，清胃散见疳疾，黄柏散见目痛，六味丸见胎病，补中益气汤、理中汤见外感，小柴胡汤见解囟，人参败毒散见时疫。

杨梅证论（附：疔毒　瘰疬　时毒　流注　天蛇毒）  ***************************
考夫杨梅一证，以其肿突红烂，状如杨梅，故尔名之，西北人名天泡疮，东南人则名棉花疮。小儿何有此患？实由父母胎毒传染而致也。然此非寻常胎毒之可比，盖青楼艳质，柳巷娇姬，每多患此，而少年意兴，误堕术中，由泄精之后，毒从精道乘虚直透命门，以灌冲脉，所以外而皮毛，内而筋骨，凡冲脉之所注，莫不及之，治不如法，毒未尽而至殒命者有之矣。然而遗毒难尽，遗之儿女，以致生而不育者有之矣。即幸育之，小儿不因而病者，未之有也。遇此者，治最宜慎，不然伤生殒命，往往有之。治法，初起下体多者，先用龙胆泻肝汤；上体多者，宜用荆防败毒散。大便若闭者，用连翘饮，后用换肌消毒饮，或用胡麻丸，更为稳妥。若有伤眼目，宜九味芦荟丸，兼服六味丸。若肢节惊挛，宜用蠲痹解毒汤。如脾胃虚弱者，先用异功散，后用换肌消毒饮。或外无疮形，而皮自溃烂，须下沆瀣丹，兼进换肌消毒饮，继进托里消毒饮，其病自然平愈。
虽然此疮固为深患，而更有甚者，则莫如疔毒，治之不急，其命难保。为寻厥由或因乳母误食毒物，或感四时不正之气，其症外见寒热，拘急呕吐，疮形如水泡小疮，治宜急用隔蒜灸法，内服解毒汤、真人活命饮。若牙关紧闭，宜速进夺命丹。若以食冷与冷、爱冷洗冷，其命难保矣。若手足有红丝，须用针挑出血更妙，旋用小艾丸灸之自愈。
若瘰疬一症，病由肝胆二经风热血燥而成。盖二经常多血少气，倘怒则肝火动而血热，肾阴虚则不生木而血燥，燥则筋病，累累然结若贯珠，其候多生于耳之前后，连及颐项，下至缺盆，及胸腋之侧，又谓之马刀。初起如豆粒，渐如梅李，或一粒或二粒，按之则动而微痛，不甚热，久之则日益日甚，或头项强痛，或午后微热，或夜间口乾，饮食少思，四肢倦怠，或坚而不溃，或溃而不合，皆由气血不足，往往变成疳痨。此症并非外科，切忌刀针烂药，取去其核。昧者不谙病源，误用烂药取核，不知肝脾二经内有相火，抑郁不伸，而生瘰疬，为之益气养荣，舒筋散郁，犹恐不暇，何敢用刀针烂药，以致破烂不收，脓血交併耶。故凡小儿患此，不可妄治，然虚实表里，亦所必详。治法，赤肿者，为肝热，宜人参败毒散。寒热者，为肝火，宜加味小柴胡汤。不痛尿黄，肝血热也，宜六味丸。隐内色白，乃肝疳也，宜九味芦荟丸。脓成不溃，或溃不合者，脾气虚弱也，宜益气养荣汤。其他外治简方，另录于后。
不但此也，有感于四时不正之气而病为时毒者，其症头顶项鼻面耳胸与咽喉皆肿，或寒或热，恍惚不宁，有如伤寒然，此病数日能毙人命。治法，脉浮者，邪在表，以牛子汤攻之。脉沉涩者，邪在里，以栀子仁汤解之。若表里俱病，以升麻主之，甚则宜通气散砭之。若痛不作脓者，以消毒散；溃不收敛者，以托里散。
更有病名流注者，盖谓血滞而注也，其症多因脾虚食积而凝，或因闪跌，外为六淫所侵。治法，因闪跌者，宜和血定痛丸。因肝火者，九味芦荟丸。若因食积者，以四味肥儿丸，通用葱熨法亦妙。或脓成不溃者，乃气血虚也，须用补剂而后针之。或脓出而反痛者，以八珍汤主之。呕逆不食者，以四君子汤主之。口噤搐搦者，乃大虚之变症，虚热阴虚，故寒热相凌，须急以十全大补汤补之，内热晡热者，阴血弱也，以四物汤加参、耆、白术主之。
抑有名天泡毒者，其症指头肿痛，寒热往来，然五指各有经络，言治不可不究。考夫大指属太阴肺，食指属大肠，中指属心包，无名指属三焦，小指属心。大约此病多因过于厚味，或寒热之侵。治法，初以活命饮，次用托里消毒饮；若元气下陷而沉坠痛者，则以补中益气汤。甚矣，小儿之病亦繁而且怪哉，言治者，潦草固不可，而统以强壮通治，亦甚不可，故编辑另列一科，后之览者盖亦省之。
〖证治歌〗
乳子杨梅何事生，总由胎毒祸相侵。红烂如梅宜速治，古人保赤有良箴。下体多兮龙胆泻（肝汤），上体多者（荆防）败毒清。大便闭宜连翘饮，换肌消毒（饮）是后程。或用胡麻丸更稳，管教积毒自消融。有伤眼目宜（九味）芦荟（丸），六味丸加亦可斟。肢节惊挛毒宜解，蠲痹解毒勿逡巡。脾胃虚弱异功散，后用换肌消毒（饮）工。若无疮形皮自烂，先投沆瀣丹奏功。兼进换肌消毒饮，继服托里消毒（饮）平。更有疔毒尤为患，乳母食毒是病因。或感四时不正气，寒热拘急呕吐频。形如小泡急需治，外用隔蒜灸法攻，内服解毒汤最妙，真人活命饮相同。牙关紧闭宜何药，速进夺命丹自松。肢有红丝针挑破，后将艾灸法堪遵。瘰疬一症有由发，风热血燥肝胆经。二经多血而少气，怒动肝火血热凝。木失所生而血燥，燥则筋病瘰疬成。生耳前后连颐项，下及胸腋（之下）与缺盆。初起如豆渐如李，按之而动微痛疼。病延日久颈项强，午后微热夜渴臻。饮食少思肢倦怠，坚而不溃溃难封。此病总由气血弱，变成疳痨祸匪轻。外科治法多贻误，刀针取核最伤人。表里虚实须详辨，治法分明可引伸。赤肿本为肝热病，人参败毒散堪陈。寒热则从肝火发，加味小柴胡（汤）可庸。不痛溺黄肝血热，六味丸投热自熔。隐内色白肝疳症，九味芦荟丸最灵。脓成不溃溃不合，养荣益气汤建勋。气感不正成时毒，症发头顶而耳胸。咽喉项鼻皆成肿，或寒或热不安宁。病似伤寒候最恶，治法脉分浮与沉。脉若浮兮邪在表，牛子汤攻效绝伦。脉如沉涩邪在里，欲解须投栀子仁（汤）。表里俱病升麻（汤）主，甚则通气散最精。痛不作脓消毒散，溃不收敛托里（散）神。更有病名流注者，血滞而注病之根。或因脾虚兼食积，或因闪跌感六淫。闪跌（和血）定痛丸最善，肝火（九味）芦荟丸最醇。食积四味肥儿（丸）好，通用熨法必须葱。脓成不溃气血弱，须用补剂乃堪针。脓出反痛八珍（汤）进，呕吐不食用四君（子汤）。口噤搐搦大虚症，虚热阴虚寒热停。十全大补汤能救，内热晡热更须询。阴血弱宜投四物（汤），加入黄耆（白）术与参。复有病号天泡毒，指头肿痛寒热循。指之经络分五脏，大指属肺本太阴。病在大肠名食指，病心包络指居中。无名指本三焦病，小指病心治法均。病由厚味因流毒，或因寒热损其身。初起药投活命饮，托里消毒（饮）继相从。元气坠陷因疼痛，补中益气可回春。缕悉条分诸毒症，时医下药勿朦胧。
〖方〗
●龙胆泻肝汤
柴胡　黄芩（炒）　胆草（酒炒）　栀子（酒炒）　泽泻　木通　车前子　当归（酒洗）　生地（酒炒）　甘草
上等分，水煎服。
●荆防败毒散
人参　茯苓　枳壳　桔梗　柴胡　前胡　羌活　独活　川芎　薄荷　荆芥　防风
●大连翘饮
当归　木通　柴胡　黄芩　赤芍　连翘　防风　滑石　蝉蜕　栀子　荆芥　瞿麦　甘草
上咀片。水煎服，每服二钱，加紫草少许。大便秘，量加大黄。
●换肌消毒饮　一名萆薢散。
白鲜皮　白芷　当归　甘草　木瓜（忌铁）　苡仁　土茯苓（即萆薢）　皂刺
上咀片。水煎，食前空心服。
●九味芦荟丸
青皮　雷丸　木香　白芜荑　川连　胡连　鹤蝨　芦荟　麝香
上为细末，米糊丸如麻子大。每服五分，空心米饮下，量儿加减。
●蠲痹解毒汤
白鲜皮　姜黄　赤芍　当归　羌活（各四分）　茯苓　白术　皂角子（炒，各二分）　白芷（三分）
上为末。水煎服。
●托里消毒饮
人参　黄耆　当归（酒洗）　川芎　芍药（炒）　白术　茯苓（各一钱）　金银花　连翘　白芷（各七分）　甘草（五分）
上每服三五钱，水煎服。
●真人活命饮
金银花　陈皮（各三钱）　皂角刺（炒）　穿山甲（蛤粉炒）　乳香　没药　白芷　防风　当归（各一钱）　贝母　花粉　甘草（各七分）
上每服五钱，酒煎，母子同服。或为末，酒调服亦可。若势甚而邪在表者，加麻黄；若毒在内者，加大黄。当临症制宜，此回生起死之剂，但元气脱者不治。
●夺命丹
真蟾蜍（乾者，酒化）　轻粉　枯白矾　铜绿　寒水石　乳香　没药　麝香　朱砂（各六钱）　蜗牛（四十个，另研，如无亦可）
上为末，入蟾蜍、蜗牛，或酒少许，糊丸，绿豆大。每服一二丸，温酒或葱汤下，重者外用隔蒜灸法。
●益气养荣汤
人参　茯苓　陈皮　贝母　香附（炒）　当归（酒洗）　川芎　熟地　黄耆（炒）　芍药（各一钱）　炙草　桔梗（五分）　白术　柴胡（各六分）
上每服二三钱，加生姜，水煎服。
●牛子汤
贯仲　乾葛　豆豉　牛子（半生半炒）　甘草
上等分，每服三五钱，水煎服。
●栀子仁汤
栀仁　牛子（半生半炒）
上等分，研末。每服二三钱，水煎，或蜜调服。
●托里散
人参　白术　黄耆　当归　芍药　茯苓　熟地　甘草
上水煎服。气虚者，重用参、耆；血虚者，重用当归。
●和血定痛汤（又名黑丸子）
百草霜（五两）　川乌（炮，两半）　白芨　南星（炮，各二两）　白蔹（八两）　当归（五两）　赤小豆（八两）　牛膝（五两）　骨碎补（四两）　芍药（五两）
上为细末，酒糊丸，梧子大。每服二三十丸，白汤下。此汤能治流注、膝风或闪跌瘀血作痛等症。
●八珍汤
人参　白术　茯苓　炙草　当归　川芎　熟地　白芍
上入姜、枣，煎服。
●神效葱熨法
治流注、结核，或骨痈、鹤膝等症，先用隔蒜炙者，余肿倘存，用此熨之，以取行气血、散壅滞，功效甚速。又治跌扑损伤，止痛散血消肿之良法也，其法用葱细切、捣烂、炒热，频熨患处，冷则易之。如鹤膝风，兼服大防风汤，自愈。
●大防风汤
附片　牛膝（酒炒，各一钱）　白术　羌活　人参　防风（各二钱）　杜仲（姜制）　川芎　肉桂　黄耆（炒）　熟地　白芍（炒，各一钱五分）　甘草（一钱）
上每服二五钱，水煎服。
●隔蒜灸法
治流注及痈疽、鹤膝风等症，每日灸二三十壮，痛者灸至不痛，不痛者灸至痛，其毒随火而散。盖火以畅达，拔引郁毒，此提治之法，有回生之道。其法用大蒜去皮，切三文钱厚，安患处，用艾壮于蒜上灸之三壮，换蒜复灸，未成即消，已成亦杀其毒。如痈大，用蒜杵捣烂，摊患处，将艾铺上烧之，蒜败再易。如不痛，或作脓，或不起发，及疮属阴症者，尤当多灸。凡疮不痛，不作脓，不起发者，皆气血虚也，多主不治。惟患在头面者，不宜多灸。论小儿灸法不同，小儿肌肉脆嫩，且不能言痛否，且将蒜切薄片，著肉一面略剜少空，灼艾燃蒜，先置大人臂上试其冷热得宜，然后移著疮上，又别灼艾如前法，试之以待相易，勿令间歇。
治小儿颈项结核，或三五粒、十数粒，或痛发热，或不痛发热，用凤毛草根，系阴崖所生，取以糯米酒煮汤服之，久服多服自愈。
紫霞膏治瘰疬，用松香一斤，铜绿二两，先将麻油四两，熬令滴水不散，下松香，次下铜绿，熬尽烟，退火毒，收入磁瓶内，用时以热水溶，用皮纸开贴。
梅疮点药，用杏仁一两，泡去皮，以棉纸包之，木捶缓缓捶去油，以成白粉为度，加入真轻粉八分，明雄一分，共研匀，先以槐花煎汤，将疮洗净，疮湿以干药搽之，疮乾用公猪胆汁调搽，三日即愈。此方不特小儿梅疮，凡外科下疳疮、蜡烛疮，药到病除，最验。
治小儿疥疮神方，用大风子肉三钱，轻粉、明矾各五分，共为末，先以腊月猪油二两，入麻黄五钱，同入锅内熬之，以麻黄色黑为度，滤去渣，退火冷定，调前末搽之。但小儿生疮，必先内服解毒之药，方可外治，不然恐毒入内，反生别害，慎之。
治癙痢、白秃头疮方，用鸡蛋十个，去壳搅匀，入小锅，加香油共烫成一饼，乘热盖儿头上，一时蛋冷，又将上面用香油煎热，再覆头上数次，痊愈。
治肥疮，即黄水疮，用黄连五钱，轻粉三钱，共为细末，以麻油调成膏，涂粗碗内，宜乾湿得中，将碗覆转，下烧艾烟薰之，缓缓烧烟，薰至黑色为度，放地上出火毒，次加冰片三分，研匀，香油调搽，数次即愈。
治热毒疮疥，用生石膏、生硫黄、陈细茶各二钱，共为末，以生猪油和药捣匀，搽之。
小儿诸般疳疮，生于面上，遍身烂如杨疮，以蒸糯饭时甑盆四边滴下汽水，以碗盛取，扫疮上，数日即愈。
小儿头生软疖，用枳壳一个，刳去瓤，磨平口，以面糊涂满口，同于疖上，馀一边安灯心一根，以通浓水，愈后枳壳自脱，更无痕迹。其枳壳鲜者更妙，枳壳，即铁篱巴臭橘子是也。此方不独治软疖，凡久年头疮脓疮，不能收口，依法用之，无不愈者。
●治成人梅疮方
穿山甲　蛇蜕　蝉蜕　蝟皮　黄芩　黄连　栀子　黄柏　土茯苓　皂刺　槐花　人参
上等分，水煎服。
四君子汤、补中益气汤见外感，通气散、消毒散见目病，六味丸见胎病，异功散见呕吐，沆瀣丹见脐风，解毒汤见破伤风，人参败毒散见时疫，加味小柴胡汤见不寐，升麻汤见痢疾，四味肥儿丸见疳疾，十全大补汤见解囟，四物汤见发热，胡麻丸见破伤风。

汤火便方  ***************************
汤火伤初起，以食盐研末，调米醋涂之，暂时虽痛，却能护肉不坏，然后再用别方，切不可用冷物塌、冷水洗、并凉药敷贴。
汤火伤，闷乱不省人事，急以蜂蜜调汤灌之，若至重者，急以煮过热酒十壶，入浴盆内，以患儿浸酒中，虽至重者不死。
小儿火烧手，即以酸醋升余浸之，出醋尚痛，少时痛止，不疮、不脓、不疤痕，奇方也。
汤火伤烂，诸药不治者，用猪毛一篮，以破锅炭火煅红，入猪毛在内煅之，候猪毛消化而成黑液，取起冷定，略加大黄数钱，共研细末，再加冰片一分，研匀，香油、茶油、猪油俱可调搽，至神至灵之方。
遭火药烧坏者，先以好酒洗净，次以大黄研末，以鸡蛋黄熬油调末，搽之即愈。
治汤火伤，用石灰不拘多少，大黄不拘多少，研末，与石灰同入井花水内澄清，去面水，加真麻油少许，用鸭毛不住手搅匀如鸡子黄样，搽患处，止痛神效。
退火症火毒，用金樱子根，去粗皮，不拘多少，捣烂取汁，搽患处，即时退火，神效。
