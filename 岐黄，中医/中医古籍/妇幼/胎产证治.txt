
序  ***************************
妇人病之别立科目，滥觞于扁鹊之为带下医，继之者仲景有妇人方，至元代设带医、乳医、褥医等科。宋·陈自明著《妇人良方》，明·王肯堂著《女科准绳》，清·武之望著《济阴纲目》，而妇人科遂独立矣。夫妇人与男子之不同治，根于生理之不同轨，故经带病、乳疾及胎产诸症，为妇人方书立论之鹄，江浦陈珠泉君能医，于妇人科独长，尝藏《胎产证治》一书，书为肯堂所著，清·岳昌源氏重订。分月经、胎前，临产、产后四大类，言不过二万，而纲举目张，简明扼要，妇人病症，瞭如指掌，宜乎陈君珍为青囊环宝，藏之数十秋，按法施治，全活数百人也。兹念异说横流，中医凌替，实效方书，亟宜公布，检付中医书局印行，于是学者得一暗室明灯，终南捷经。而陈君仁厚之心，医林共仰，王氏不传之秘，薄海争诵焉。既倩吾兄伯未审定，余谨为序如此。至于肯堂之书，流传者仅《六科准绳》，前岁中医书局得《医学笔麈》，今复得《胎产证治》，吾知其遗书之失传者，当不止此，则更愿中医人士竭力搜求，使先贤之苦心得永垂于不朽，曷胜馨香祷之！
民国十九年四月上海秦之万又安予

陈序  ***************************
《金匮》治妇人妊娠产后难病诸篇，立方不多，而精理名言，读者触类引伸，无在不有左右逢源之妙，承其绪而昌明者，实惟《千金方》。唐宋以来，妇科之书，汗牛充栋，往往一症数方，或十数方，方日多而用其方者，乃有效有不效，时医以四物汤为妇科总方，其妙处在川芎一味，以其味辛气温，通上下而行血中之气也。然有失血过多之症，气息几微，不但禁用香窜之川芎，即四物亦宜慎用，然后叹泥方以治病，或昧治而试方，虽经方亦足以杀人，乌可以不致谨也。夫治病之道，有经有权，是故调经方论，前人主于温补，有合酌用寒凉者，审其对症则然也。胎前主治，大要贵于安胎，有时胎之不安，由于抱病，用药以去病为先者，审其对症则然也。产后诸症常法，当大补气血，虽有他症，以末治之，然当察其轻重缓急，间有酌用苦寒兼及驱荡之品者，审其对症则然也。凡吾所言，有时于《金匮》《千金》与否，今不暇计，而要之读书者，固宜观其通也。有明·王肯堂先生《六科准绳》中女科一种，允为医林一大著作，而不免稍失之繁，今此书为肯堂先生手稿，清初名医岳泗庵先生删校重订，虽仅一卷，而简当精核，余得其稿本于江右黄氏，藏箧中三十年矣。今重违中医书局钱君季寅之请，校印行世。吾知手此一编者，其于妇科证治，如观螺纹而数家珍也，用兵者无一定之法，弈棋者无一定之谱，惟医亦然，苟昧于通变而泥成方，吾知其为孙武弈秋之所弃，终其身不能涉岐黄氏之藩篱者也。若昧症治而以方试病之庸医，更何论焉，明乎此而后可读此书，且可进而读《金匮》《千金》之书。
民国十八年六月江浦陈洙珠泉氏序于沪寓之种瑶草堂


怀胎  ——————————————————————————————————————————————————————————————————————————————————————————

怀胎总论  ***************************
乾道成男，坤道成女，男为阳，女为阴，气属阳，血属阴，男多气，女多血，阳清轻而阴重浊，气无形而血有形也。气无形故充满于中，血有形故流溢于外。然是血也，以其初而言，即先天真一之水。女子十四而天癸至，自此而始，如潮汐之不愆其期，然后血脉调和，病无由生，一失其期，而生育亦因以窒矣。故治女病以调经为先，善调经者，以顺气为主，气顺则经自调，经调则血常足，是以月事既止，新血复生，一交媾而胚胎即结。血少精多，则精裹血而成男，血多精少，则血裹精而成女。欲得子者，以月事初止，三日之内，新血始生而气清，交感成胎者必男也；三日之后，新血渐多而气浊，交感成胎者必女也。有交感于三日之外而亦生男者，必其平日血虚不盛也；有交感于三日之内而亦生女者，必其平素血气大盛也。其又有血气足而月事又调，宜乎成胎而久不生育者，必男子精气不稠，或精寒不相交结，非女子之病；其有男子精血素充而又无子者，必女子子宫寒不能摄精，非男子之病。盖女子尺脉常盛，若沉细而迟，则知子宫之寒，或子宫不寒而亦无子，必其血不足，或痰有馀也。然血之不足，痰之有馀，视其形之肥瘦而已，盖瘦人多血虚，血虚则不能凝精，肥人多湿痰，湿或流注于下焦，则痰血混淆，而化气不清，亦不能凝精也，肥人、瘦人而亦有子者，又何也？盖瘦人多血虚，道其常也，若月事既调，而无热症，则血常滋润而不枯，是以能生育也；肥人多湿痰，亦道其常也，或肌肉不甚浮白，饮食无厚味，则湿痰亦少血气犹清，故能生育也。由是观之则女子之血所以宰生化之机也，方其未成胎也，此血周流不息，应期而至，及其已成胎也，此血荣养于内以护发胎。凡初孕即头眩恶心，其或呕吐，厌饮食而常思酸者，乃足厥阴肝经养胎也。肝主风，故头眩；肝有馀，故恶心呕吐；肝胜脾，故厌饮食；肝喜酸，故思酸也。过此则诸经轮次养胎，七八月间两足浮肿，乃足太阴脾养胎也，脾主四肢，故足浮肿也。盖脾本足之阴经，胎气下堕，故见于足也。每一月则一经养之，十月则十经养之，十月足而产焉。其馀二经，则又养于既产之后而化血为乳，乳亦血也。而其色白，盖胸前部位属太阴肺经，乃西方金色本白，血从而来，故变赤为白也。夫血皆资饮食以生者也，故既产而饮食倍于平日，以产后属阳明胃经养之，胃能化饮食，饮食能生血，血既足则化为乳。此特论胎前产后之事，原其本于血，归功于十二经。若胎产调理，又各具于诸症条中。
妇人脉常欲涩弱于男子，尺盛而右手大，是其常也。反此是逆。


月经  ——————————————————————————————————————————————————————————————————————————————————————————

月经总论  ***************************
冲任二脉流通，经血应时，谓之月水。以其平和之气，常于三旬一见，似月盈亏，不失常度。如外为六气所干，内为七情所郁，于是有经病焉。有月候不调者，有月候不通者，有兼疼痛者，有兼发热者，须细推之。不调有趱前，有退后；不通有血滞，有血枯；疼痛有常时作痛，有经前经后作痛；发热，有常时发热，有经行发热，析开于后。

月经不调  ***************************
经候先期者，血热也；色紫者，血热甚也；紫黑有块，热之更甚也。后期者，血虚也；色淡者，血虚甚也；或先或后而色淡稠黏者，痰也。或止或来无定期者，因气血不调，随之行止也。或一月两至，或数日一至者，气虚血热也；或经后数日而不止者，乃血海滑脱，兼火邪以动之也；既止而隔三四日复见微血者，以旧血未尽为新血所催而复出也，可随症施治。
先时而来及色紫者，以凉血为主，宜黄连为君，佐以焦栀、槐花，同四物煎服，又倍加白芍、生地，减川芎为妥。后时而来，及色淡者，以补血为主，宜四物为君，佐以丹参、续断、龟胶、阿胶、元参、五味、麦冬煎服。色淡稠黏者，化痰为主，宜二陈为君，佐以乌药、香附、枳壳、苏梗，同四物加生姜，砂仁煎服。或止或来无定期者，以调气补脾肾为主，宜君以白术，佐以山药、杜仲、川断、陈皮、乌药、砂仁，同四物磨沉香服。或一月两至，或数日一至者，以补气凉血为主，宜八物汤加黄连、为末、赤芍、连翘，黑蒲黄煎服。经候数日不止者，以止血凉血为主，宜骨皮为君，佐以黑荆芥、侧柏叶、为末、蒲黄、黄连、地榆，同白芍、熟地。经止后隔三四日复见微红者，惟以四物汤加白术、茯苓、山药、陈皮、甘草煎服，虽不服药，亦无害也。

月经不通  ***************************
脉左寸沉，心病也，寸脉弦，关脉沉，肝病也。两寸弱小属虚，滑属实，寸关调如故，尺脉不至者，月水不利。
经闭者，言新血滞而旧血凝积，脐腹腰痛，血瘕血风，与热入血室之症，多自此而始，然闭之之由，或月事将临，适感暴怒，肝气拂逆，血随气而升，亦令经闭。或月事适至，因渴饮水，并食生冷，或坐水中沐浴，寒气入内，血则凝滞，亦令闭经也。或堕胎多产而伤血，或久患潮热而消血，或久发盗汗而耗血或脾胃不和，饮食减少，而不能生血，或思虑悲哀过极，致心脾亏损而不能养血，凡此皆能令人经闭。其有肥白妇人月事不通者，多是湿痰、与脂膜壅滞也。若闺女经闭，多因恣食酸咸煎炒，或逾年未嫁，或年未及而思男，以伤心血也。寡妇经闭，因郁闷百端，心火无时不起，或饮食厚味，遂成痰疾，其症乍寒乍热，面赤心烦，或时自汗，肝脉弦长，当随所因而治之。
因感暴怒而经闭者，宜君以青皮，佐以官桂、木香、归梢、赤芍、红花、桃仁、山楂、蓬术、牛膝、苏木，好酒煎服。因食生冷而经闭者，宜君以官桂，佐以乾姜、木香、香附、厚朴、山楂、红花、桃仁、当归、牛膝，好酒煎服。因坐冷水而经闭者，前方加白术、乾姜、温中燥湿之品，好酒煎服。因堕胎多产而伤血，久患潮热而消血者，不可行血，只以四物为主，佐以木香、香附、厚朴、甘草、茯神、丹参养调血气，久而自通矣。因脾胃不和，饮食减少，不能生血者，亦不可行血，宜白术、人参、茯苓、白蔻仁、木香、陈皮、甘草，以调其胃，同四物煎服，久而自通矣。因忧欲伤心而血涸者，宜调心气，开郁和脾，如石菖蒲、远志、丹皮、沉香、白蔻、青皮、川芎、当归、延胡索煎服。肥白妇人经闭，宜柴、朴、枳实为君，佐以苍术、半夏、陈皮、香附、乌药、牛膝、桃仁、木通、秦艽煎服，则湿痰去，脂膜开，而经自通矣。闺女经闭因食煎炒者，红花当归散、单大黄膏；因思男者，四物加柴胡、黄芩、石菖蒲、远志，或逍遥散加芩、连；因怒者，四制香附加生地为丸，磨沉香汁服。寡妇经闭，柴胡抑肝汤、越鞠丸，或四制香附细磨沉香汁服。
●通经散
当归　桂心　川乌（泡）　乾漆（炒）　青皮大黄　川椒　莪术　桃仁　乾姜
等分为细末，分为四分，用一分同米醋熬膏和前药，丸如桐子大。每服三十丸，加至五十丸，空心盐汤下。
●通经散　治月水不利，脐腹作痛，或小腹引腰气攻胸膈。
牛膝（酒制）　桂心　赤芍（炒）　桃仁（去皮尖）　元胡索　归身（酒浸）　丹皮（各一两）　木香（三钱）
共为末。每服二钱，温酒调下，或用四五钱煎服。
●桃仁煎丸
桃仁（去皮尖，麸皮炒）　大黄（湿纸裹煨）　朴硝（各一两）　虻虫（炒黄，五钱）
共为末，以醇醋二斤，在瓦器内，慢火熬至斤许，下前药不住手搅成团。丸如桐子大。前一日不用吃晚饭，五更初用温酒下五粒，日午时即下，如赤豆汁，候血鲜红即止，续以调气血药补之。一本，赤豆汁下，有鸡肝蛤蟆衣末。
通经不可一例用药，有血虚血败而不可行者，俱在尺脉中视之。
●附方红花当归散
红花　归尾　紫威　牛膝　苏木　甘草　赤芍　桂心　白芷　刘寄奴　热酒调下。
●大黄膏
锦纹大黄（四两）　酒浸焙乾为末，用醋一碗，熬成膏，丸如芡实大。每服一丸，临卧热酒化下。
●逍遥散
柴胡　白术　当归　白芍（各一钱）　炙草（五分）　煨姜煎服。
●四制香附丸
香附米（一斤，分四两酒制，四两醋制，四两童便制，四两米泔制，各浸一宿，晒乾用）　当归（酒洗）　熟地（酒洗）　白芍　川芎（各四两）　泽兰叶　白术　陈皮（各三两）　黄柏（酒炒）　甘草（酒炒。各一两）
上为末，酒糊丸桐子大。每服七十丸，空心白汤下。
●抑肝汤
柴胡　青皮　赤芍　丹皮　苍术　为末　骨皮　香附　神麴　川芎　生地　连翘　甘草
●越鞠丸
香附（醋炒）　苍术（泔浸，油炒）　川芎　神麴（炒）　栀子（炒黑，等分曲和丸）

疼痛潮热  ***************************
月水循期，纤疴不作，而后有子，若疼痛等症，必先去病而后滋血调经，经来先腰痛者，血滞而气不顺也。经止而复腹腰痛者，血海空虚气不收也。经前潮热者，血虚有滞也。经后潮热者，血虚有热也。寻常潮热者，参发热门用药。
经将来而作痛者，行气为主，君以木香，佐以枳壳、青皮、胡索、丹皮、香附、蓬术，同四物汤煎服。经即止而复作痛者，补血为主，君以地黄，佐以川芎、当归、白芍、人参、白术、茯苓、甘草、香附、陈皮。经前潮热者，以逍遥散为主，佐以丹皮、桃仁、胡索。经后潮热者，逍遥散加换地骨皮、生地、炒黄芩，此方加减退热圣药。有咳，加桑皮、贝母、桔梗、知母、麦冬。咳血，加生地、为末、丹皮。呕吐，加陈皮、竹茹、旋覆花。
●济阴丸
香附米（一斤，分作四分，醋、酒、童便、艾汤各浸四两，晒乾为末）　艾叶　川芎（酒洗）　全当归（酒洗）　白芍（酒炒。各为末）　生地　熟地（酒浸，捣烂。各四两）　阿胶（二两，蛤粉四两炒成珠，酒化）
同各药糊丸桐子大。每服五十丸，空心淡盐汤下。

血鼓  ***************************
妇人鼓胀，虽因气食而成，然成于血者居多，如成于气食者，腹虽胀而经不闭，成于血者，经必闭也。妇人血恒有馀，故月见其血而不病。若闭而不通，则日积充满，少腹先膨，久则上连中脘，胀紧如鼓，青筋绽露，而血鼓之症成矣。其因产后恶血不下，逆而上升，渗入皮肤，充积于中宫，甚至上腾于面，而成紫色者，必死之症也。
治惟破血通气为主，宜君以桃仁，佐以红花、归梢、牛膝、三稜、莪术、木香、苏木、穿山甲、厚朴、官桂、青皮、牙皂，以大腹皮一团先煎，后入各药乃妙。或用杜牛膝捣汁，和酒服。或用血见愁捣取汁，酒和服之。

血瘕  ***************************
妇人瘕块，有因痰与气成者，然成于血者居多，痰与气食成块，而不凝于经水，成于血，则经水虽来，亦必有时而断也。此必经水来后，当有旧血未尽，偶感寒气，或触怒气，留于两胁少腹之间，故成血瘕也。
治以破结软坚为主，宜君以莪术，佐以三稜、归梢、桃仁、红花、官桂、穿山甲、牙皂。共醋煮为末，将血见愁捣汁，浸阿魏令软，研烂醋调和陈米粉粥为丸，好酒下，每服百丸，日二服。

血肿  ***************************
血肿与水肿不同，先因经脉不通而肿，名曰血肿。乃瘀血化水，闭塞胞门，流走四肢，悉皆肿满，此更难治，先因小便不通，身面浮肿，而后经水不通名曰水肿，治各不同。血肿但调其经，则水自消。用胡索　川芎　当归　牛膝　川断　赤芍　官桂　灵脂　白芷　羌活（各五分）　赤苓　牵牛　半夏　甘草（各三分）　姜煎。
水肿乃脾不能制血，与水俱浮，二症通用肾气丸。水分，君泽泻，加防己、葶苈、木通；血分，君丹皮，加红花、牛膝。

血风  ***************************
血风者，红水上攻头目，昏迷不省人事，甚至头面皆成赤斑。此因经水适临感冒风邪所致。盖风为气，善行而数变，其势易上而难下，经水为风所激，故倒流而上行也，此血症之最急者。
治以四物为主，加防风、荆芥、桃仁、红花、天麻、薄荷、白术，必用白术者，以其能去上面游风，及利腰脐间血故也。或用苍耳草，一名喝起草，阴乾为末，酒调服。其功最大然不可多服。

热入血室  ***************************
热入血室者，必经水适临，或身热而经止，经随热而入于血室，则往来潮热，如疟而无定期，或日二三发者是也。热久不止，多成骨蒸，可不早治乎。
治宜四物汤中，倍加生白芍、生地黄，佐以赤苓、黄芩、连翘、麦冬、丹皮服之。

崩淋  ***************************
崩、淋二症相似而不同。崩者，如土之崩，源泉逆流而不禁乃血热而兼气虚不能收摄也。淋者，如水之流，淋漓艰塞，而不快，乃郁热而气亦滞也。然崩则皆血，而淋则赤白砂石之异，赤属血，白属气，砂石者气血之尤浊者也。治此病者，惟调养气血，清其热而已。
脉数小为顺，洪大为逆。
血崩不止，必用棕灰、牡蛎、釜底墨、焦栀、黄连、槐花、侧柏叶、人参、黄耆、甘草。为末飞盐汤下。为丸亦妙，或用小蓟草汁。同藕节汁调和服，或用苍耳草，烧存性，好酒调下。急则治其标，白芷汤调百草霜服，甚者以棕灰、灵脂半生半熟为细末，酒调服，然后用调和气血之药。紫血成块者，四物加黄芩、黄连、香附、荆芥、蒲黄，三味俱炒黑。虚有气虚、血虚之异，气虚者，四物加参、耆、乾姜；血虚者，四物加阿胶、艾叶、乾姜；痰，加二陈；夜不眠，加枣仁、茯神。脾胃虚损，不能摄血归源，六君子汤加川芎、当归、柴胡，怒气伤肝，则肌肤手足俱有血丝露出，血失常经故也，加味逍遥散。淋症，宜先通利，用大剂牛膝为君，佐归尾、枳壳、乌药、香附、砂仁、木通、黄连、为末、赤苓、赤芍、生甘草，水煎好，加童便冲和服之，或用车前子为末，酒下一日四五服。

带下  ***************************
带脉在腰，如带之状，带下虽有赤白，总属肾虚。其病与淋相似，然淋病多散而薄，必觉臭秽；带疾多滑而稠，无腥秽之气为辨耳。
脉虚迟者生，急疾者死。尺脉涩而弱，或洪数而促，皆为便浊白带。
治带下不论赤白，皆以杜仲为君，佐以四物、四君、黄柏、泽泻。若小腹先痛而后下者，不用黄柏，加胡索、香附、砂仁。又方，杜仲灼去丝为细末，每服三钱。男子白浊用车前子四两煎汤下，妇人带下用好酒下，立止。虚者人参汤下。
●清气调荣汤
当归　生地　地榆　陈皮　香附（各一钱）　川芎　泽泻　白苓　白芍（各八分）　萸肉　延胡（酒炒末）　明天麻（各二钱）　丹皮（钱半）　黄连（酒炒七分）
●补荣丸
当归（酒洗，晒乾，三两）　茯苓　川芎　香附（酒炒）　石斛（醋洗）　白芍（各二两）　萸肉　天麻　川断（酒炒）　阿胶（蛤粉炒）　滑石（酒拌炒，研）　牡蛎（盐泥煅过）　龙骨（嫩白者火煅）　丹皮　地榆（各两半）　生地（二两五钱，煮捣烂）
各药为末，醋糊丸桐子大。空心服，或酒或淡盐汤，送下二三钱。
●附加味逍遥散
四物加白术　柴胡　为末　丹皮　茯苓


胎前  ——————————————————————————————————————————————————————————————————————————————————————————

胎前总论  ***************************
如一两月经水不通，无病似病，呵欠倦怠，神思昏昏，手足软弱，其脉滑大而匀，或尺脉独动者，乃孕脉也。经云：阴搏阳别，谓之有子。搏者阴脉逼近于下，别者阳脉别出于上，阴中见阳，即滑脉是也。脉滑而动，是阴施阳化，须当有子。又少阴脉动甚者孕子也。手少阴属心，足少阴属肾，心主血，肾主精，精血交会则有娠。又，三部脉浮沉正等，无病而经不至者妊也。脉经云：左尺脉浮洪者男胎也，右尺脉浮洪者女胎也，两尺俱洪者为两男，俱沉实者为两女。
一月如露珠，足厥阴肝经养之，盖胎者血之始成，而肝则血之所藏，造化之相为合也。然受气之始，则足少阴肾经也。天一生水，得气最先，故男子先生左肾，女子先生右肾，而妇人右肾，亦以系胎，为胞之根蒂也。足厥阴养胎，多有恶心呕逆，盖肝常有馀，本不能容物，有娠则肝气为胎所碍，故恶心呕逆。过此则别经养胎矣，以平肝顺气为主，君白芍以平肝，佐枳壳、砂仁、陈皮、苏子、乌药以顺气，藿香、白蔻、竹茹以止呕逆。或瘦人多热，更加芩、连。
二月如桃花瓣，足少阳胆经养之。此时腹中或动或不动，若吐逆思酸，则有孕明矣。以安胎为主，白术、黄芩为君，呕逆加陈皮、香附、枳壳、茯苓、芍药。
三月如蚕茧，手厥阴心包络养之。其脉滑疾，重按则不散，男女未有定形，宜用变女为男法。明雄精一块，重三四两者，以绎囊佩左胁下。是月相火所主，胎最易堕，慎之慎之。以白术补脾为主，黄芩清热，芎、归、芍补血，不问有病无病，即以五味为丸服。胎有可疑者，用验胎法以川芎末，一钱。五更时艾汤调服。微动为胎，若连服不动为血凝。
四月男女已分，男思酸味，女思淡味，始受水精以成血脉，手少阳三焦养之。其左脉疾者为男，右脉疾者为女，左右俱疾当主二男。
五月足太阴脾经养之。脾主四季，五月之时，儿四肢皆成，其脉重手按之不散，但疾不滑者，五月胎也。
六月足阳明胃经养之。脉喜洪长，迟涩防堕。
五月六月胎不安者，或腹微痛，或腰痛，或饮食不美，用安胎饮，八物去苓，加黄芩、陈皮、苏梗、砂仁，或固胎饮，八物去茯苓，加黄芩。血虚通加阿胶，痛者加砂仁。
七月手太阴肺经养之。男向左胁动，女向右胁动，脉实大牢强者生，细小微弱者死，滑疾者儿将生也，若暴下恶水多者，其胎必堕，宜预防之，须频服安胎饮。
八月手阳明大肠经养之。脉实大弦紧者生，沉细微弱者死。如胎不安者，单用砂仁末，但非八九月，不可多服。
九月足少阴肾经养之。用达生散：大腹皮（钱半）　黄芩　白术　当归（各一钱）　人参　紫苏　甘草（各五分）　春加川芎，夏加黄芩，秋加泽泻，冬加砂仁，气虚倍参、术。气实加香附、陈皮，血虚倍加当归、生地，性急加柴胡，腹痛加木香，胎动加苏梗、地黄，渴加麦冬。
十月五脏六腑俱备，纳天地之气于丹田，自当正产。
当归　川芎　黄芩　白术　香附（各一钱）　甘草（二分）

堕胎小产  ***************************
堕胎之脉，必大而无力，或涩而短。
小产多在三、五、七阳月，火能消物故也。若前次三月而堕，则下次亦必如期，先于两月后，服清热安胎药，五七月亦然。大抵属气虚血甚者为多，故白术、黄芩为安胎圣药。益母草活血行气，有补阴之功，能清热凉血，使血循经而不妄行，乃养胎。更当详辨其虚实，如气虚用四君子，血虚用四物，总用杜仲丸。杜仲（去粗皮，以糯米煎汤匀，姜汁炒断丝，八两）　川断（去芦，酒浸，三两）　为细末，以山药末五六两，打糊为丸。一方，枣肉煮烂，杵和为丸。每服七十丸，米饮下。一方，用猪腰（一具，去内筋膜）　入杜仲（四五钱，炒去丝）　外用苎丝缚系，纸裹煨熟食之，苎根汤下。

心痛便闭遗尿  ***************************
妊妇心气痛者，胎碍其心故也。胎压膀胱，则小便不通，其有遗尿不禁者，必其胎气受寒，逼近膀胱之故。
心气痛者，治以缩胎降气为主，宜君以枳壳，佐以砂仁、沉香、苏子，入四物服之。治小便不通，以利小便为主，宜君以木通，佐以车前、甘草梢、赤苓、泽泻，兼用搐鼻法以升其气。乌梅、牙皂（等分）　为末。略吹些少于鼻中，鼻中酸痒，欲嚏不嚏，其气必升，先服前药，如一饭之顷，后用搐鼻法。治遗尿不禁者，以温胎为主，宜君以艾叶，佐以茴香、五味、牡蛎，同猪尿胞煎服。

腹痛  ***************************
妊妇腹痛，人皆谓之胎痛，而不知胎痛，自有分别，不可以腹痛例观也。如努力任重，致伤其胎而作痛者，方可以言胎痛。或平素瘦弱，血不足以润其胎，其痛如芒刺引掣者，亦可以言胎痛。若偶伤食感气，触秽恶而作痛者，非胎痛也。当审其脉，若滑而弦，必是气食，若得涩脉，乃为胎痛，由于血不足也。治以安胎，生血为主，宜用四物以生血，佐砂仁、白术、黄芩以安胎，陈皮、木香、香附以调气。
妊妇腰痛，与男子不同，男子腰痛，肾虚也，妊妇亦有肾虚者，然因劳力居多，劳力任重，致伤胞系，胞系与肾相连，受伤则腰必痛，痛甚则胞将脱，多致小产。其有素享安逸，而娠妊腰痛，必受胎之后，不节房事所致也。迨十月足腰痛者，欲产也。脉诀云：将产之候脉离经，一息二至，号离经，谓胞系欲离经也。此脉在孕妇则欲产，在病人则气绝，不可不知。
治例以安胎为主，宜砂仁、白术以安胎，杜仲、川断、甘草以止痛。

下血  ***************************
妊妇下血，人皆谓之胎漏，不知胞外有血，胞内皆水，若下血则皆胞外之物，岂胎漏耶。然下血过多，则无以养胎，下水过多，则胞乾儿死，皆危症也。若临月腹痛、胞破，则为欲产，非胎漏也。漏胎下血，其势已危，用阿胶为君，鹿角屑、熟地、艾叶、白术、砂仁、黄芩为佐，加葱白一握，水煎送下黄蜡丸一二钱，日三服。

外感杂证  ***************************
妊妇伤寒、疟疾，皆致小产。盖寒战，则遍身筋骨皆振，易动其胎故也。二症皆以安胎为先，定寒热为次，宜大剂白术、砂仁、黄芩、紫苏以安胎。伤寒，则兼用羌活、防风、甘草；疟疾则兼用柴胡、川芎、芍药；有食，加山楂、麦芽、枳实、神麴、陈皮。
妊妇痢疾、泄泻，虽不至堕胎，然临月多有产难。盖痢疾则下血，而胎无所养，泄泻则去水，而胎无所滋，必有乾枯涩滞之患。若暂泄痢者，亦无大害。治痢疾，以当归、黄连为主，佐以白术、茯苓、芍药、木香、陈皮、甘草。治泄泻，以白术为主，佐以茯苓、陈皮、甘草。二症俱用砂仁煎服，愈后又当大补阴血，如四物加败龟板、元参、知母、山药、五味、人参，作丸子服，庶免临产乾枯涩滞之患。
感风咳嗽，头痛发热，用葱白，浓煎发散，仍服参苏饮，去半夏热服。人参、紫苏、乾葛、前胡、陈皮、茯苓、甘草、枳壳、桔梗、木香，加姜枣。外感多去枣加葱。肺火，去参加杏仁、桑皮。泄泻加白术、扁豆、莲子。七情咳嗽，用贝母去心，麸皮炒黄，去麸为末，砂糖拌匀，为丸含化。
感湿，腹胀身重，用平胃散，泄者用三白汤，加砂仁、厚朴、苍术，内热加黄芩。
瘟疫用藿香正气散、小柴胡去半夏。若痰多呕逆，热甚者，用井底泥涂脐下二寸，干又涂之。一方，以伏龙肝为末，水调涂之，就服一钱，陈艾叶和酒煮，滤清服。
内伤凝血作痛，只用安胎药以芎、归为君。
内伤食积，平胃散，倍白术，加山楂、枳实、砂仁。吞酸嗳腐，加黄连五分，伤肉倍山楂，伤鱼腥倍陈皮，伤辛热物加黄连，伤生冷物加砂仁、木香。凡脾胃虚弱，饮食难化，白术、陈皮、等分，为末，神麴和丸服。
尿血胎漏，属热者多，四物加为末、发灰。虚者胶艾四物汤，久者龙骨（一两）　蒲黄（五钱）　为末，每服三钱，酒调日三服。
腹痛多因血少，四物加香附为末，紫苏汤下，服此药不止，须辨寒热虚实，随症调理。

子烦  ***************************
子烦，热也。热则清之，心惊胆怯，烦躁闷乱，火克肺也。主方用川芎、当归、茯苓、麦冬、黄芩、竹茹。相火盛者，单知母丸；君火盛者，单黄连丸；心神不安者，朱砂安神丸。辰砂、远志、麦冬、石菖、人参、茯神、川芎、山药、细辛、天麻、半夏、南星、白附、铁粉、姜汁和丸；气滞者，紫苏饮；痰滞者，二陈去半夏，加黄芩、枳壳、麦冬、防风（等分）、竹叶（五片）。

子悬  ***************************
子悬，气也。气则散之，妊孕四五月，相火养胎，以致气逆凑心，胸膈腹满痛疼，甚则一时闷绝欲死，紫苏饮连进救之。
紫苏饮、归、芍、芎、陈、苏叶、腹皮各五分，人参、甘草减半，姜葱煎服。

子肿  ***************************
子肿，湿也。湿则渗之，遍身浮肿，小便不利，腹大异常，高过心胸者，胎中蓄水所致，多五六个月有之。用鲤鱼汤代水煎，白术五两，茯苓、当归、白芍各三两。先以鲤鱼剖洗鳞肠，白水煮熟，止取汁，每汁二盏，入药五钱，姜七片，橘皮少许，煎七分，空心服。如胎水未尽，再合服，仍常煮鲤鱼粥食之。原因烦渴，引饮太过，或泄泻损伤脾胃，脾虚不能制水，宜五皮散，倍加白术为君，米饮下二钱，湿热甚者，单为末散。
七八个月两脚浮肿，头面不肿，乃胞浆水湿不流，微肿易产，肿甚，平胃散加木瓜。

子痫  ***************************
子痫，风也。风则平之，因受风寒，头项强直，筋脉挛急，语言謇涩，痰涎壅盛，昏晕不识人，时醒时作。重者，羚羊角汤。羚角、枣仁炒、独活、五加皮、米仁各五分，防风、当归、川芎、茯神、杏仁各四分，木香二钱半，甘草、姜煎，或加竹沥。轻者，川芎羌活饮，加陈皮、茯苓、甘草。不省人事者，单荆芥散。

子淋  ***************************
子淋，亦湿也。湿则渗之，因膀胱积热，以致淋沥作痛，麦冬、白苓、腹皮、木通、甘草、灯心、淡竹叶等分，姜一片。因房劳者，去腹皮，加芎、归、人参。临月热甚，五淋散。

子气  ***************************
子气，腿足发肿，以至喘闷，甚则脚指间有黄水出，防风一钱，桑皮、赤苓、紫苏各二钱，木香五分，或加木瓜。

子喑  ***************************
子喑，三五个月忽失音不语，或至九月而喑，皆无妨，分娩后自好。盖胞系于肾，肾脉贯舌，为胎气所约，故不能言。

内伤杂症  ***************************
跌仆，或为重物压触动胎，心腹痛甚下血者，用砂仁略炒为末，每服二钱，热酒、盐汤、艾汤皆可调服。胎腹中热甚，血即安，功同参、术，如去血过多，芎、归加阿胶、艾叶。
泄泻，胃苓汤去桂，加肉果。
大小便不通，若大肠血燥，四物加条芩、桃仁，大肠气滞，紫苏饮，加条芩、杏仁。古方用枳壳、赤苓、腹皮、甘草为末，葱白汤下三钱。
头眩目晕，腮肿，因肝毒热毒，上攻太阳，用消风散。石膏（煅）　甘菊　防风　白芷　甘草（各五分）　荆芥　羌活　羚羊角　川芎　当归　黄芩（各一钱）　眩晕，有痰有虚，虚用补中益气汤，痰用二陈加芩、连、竹沥、姜汁。
腹中小儿啼，因妊娠登高举臂，胞乳脱出儿口，以此作声，令妊娠曲腰就地，如拾物，乳仍入儿口即止。古方用黄连浓煎汁呷之。又用多年空房中鼠穴土，为末酒下。
妊妇无故数次悲泣，系属脏躁之故，大麦、甘草、枣煎，或小麦、麦冬各二钱，人参、茯苓各八分，甘草三分，姜、枣、竹茹。又有自哭自笑者，红枣烧存性，米饮下。
妊妇自服毒药，冲上心中，牙紧不言，两手强直，头低，自汗，十死一生，不识者作中风治，必死。宜以生白扁豆一味，为末，新汲水调灌之。

胎前禁忌  ***************************
胎前服药三禁，汗、吐下。
有孕不欲成胎，归尾、川芎、杜牛膝、蓬术、官桂、红花。
●欲堕方　牛膝（四分）　瞿麦　桂心　蟹爪（各二分）　为末，空心温酒服。
单方　红酒麴（五两）　浸酒十盏，煎二沸，去渣，分五服。
鸡卵白　三家卵　三家盐　三家水和服。
又方　麝香同桂心，研末酒服。


临产  ——————————————————————————————————————————————————————————————————————————————————————————

临产总论  ***************************
《脉诀》云：欲产之脉离经，沉细而滑也。离经之脉，大小不调匀，或如雀啄屋漏，应腰痛，腹痛，眼花，产在须臾，非病脉也。尺脉转急，如切绳转珠者即生。
难产之因不一，有在一月之前，忽然腹痛，如欲产而不产者，谓之试月。有临产时腹痛，或作或止，或一二日，或三四日者，谓之弄胎。有浆水淋漓，来少谓之试月水。虽脐腹痛而腰不痛者，俱非当产，若腹痛连腰者即产。少腹之下，阴户之上，有骨高起，中有节骱相凑，临产则开，谓之交骨。虽儿头向下，其势已顺，而交骨不开终难生产，立见危殆。
横生者，一臂先下，乃儿在母腹，转运偏侧，有碍而不得遂也。逆产者，两足先下，必是母腹中脂膜窄狭，不得转运而直下也，此皆因劳挫闪，误伤其胎所致。儿凑心不下者，多致母子俱死，必以药引入心分，解开儿手，方可得下。盖药气一至，儿手自软，故解开。盘肠生者，临产之时，母肠先出，然后儿下。子死腹中者，腹必闷痛兼冷，略无动意，面如土色，其舌又黑。试验云：面黑舌不黑，母死子活，舌黑面不黑，母活子死。或有未曾受蓐，腹中略痛，胞水先破，乘势而下，固为大幸。设或胞水漏干，恶露出尽，儿不能下，苟无法以下之，则母子俱不可保矣。其有产后胞衣不下者，多有升上至心而死，不可忽诸。
试月、弄胎、试水，切莫动手，须要忍耐其痛，多为行走，以活动之，若因痛甚不肯转舒，及曲腰睡卧，遮护产门，则难产矣。催生方，寒月用三合济生方：当归三钱，枳壳、川芎各二钱，苏附、腹皮各半钱，苏叶八分，粉草七分。连日未产者，加牛膝。夏月用神应散：车前一两，白芷、冬葵子各三钱，枳壳二钱；通用千金不换方：蜂蜜、好酒、香油等分共一大茶盅，同调冷服，立效止痛。又以皂角末吹鼻，又以凤仙子二钱，研水送下俱效。解喜不顺易生方：生蜜一两，真麻油二两，铜杓内煎数沸，去沫，磁罐收，每服一盅。催生奇方：用桃仁一粒，书可出二字，在两瓣上，各一字，令妇食之立生。

交骨不开  ***************************
交骨不开，用急性子壳　穿山甲　牙皂　麝香（等分）　为末和蜜捏作条子，如指头大一块，塞入阴户近骨处，又用葱二三斤，浓煎汤，令产妇坐浸，以手运之，交骨自开，或用芎、归、败龟板、妇人发灰服。

横生  ***************************
横生者，将儿手轻轻纳入阴户，逆产者，不必以儿脚推进，虽推进，已不能转运矣，全在收生者活法。急用蛇退（一条）、蝉退（二十一个），头发（一束），共烧灰为末，温酒调服，仰卧片时即下。
凑心不下者，乃儿捧母心也。急用猪心血调乳香五钱好酒送下，儿手自开。亦治子死腹中。心头痛等症，或用蛇退烧灰，入麝香少许，研服。

子死腹中  ***************************
子死腹中者，当归、川芎、砂仁各一两，官桂三钱，木香三钱，水酒各半，煎服，或用元明粉四钱，以清油、蜂蜜各一两，温热调下立产。
胞水漏干，儿不能下者，急以车前子二三合，煎汤，以布滤去渣，连连服之，儿随水出。或用大料四物汤，滋其气血。外用烛油搽产户内，或用鸡子清同麻油调和，炖服一二碗立下。一方，川芎五钱，当归一两，龟板一两，血馀五钱，煎服，如人行里许，即下。兼治交骨不开。

胞衣不下  ***************************
胞衣不下者，以鸡蛋三个，去黄取清，以好酒一合，调和服之立下。或以花蕊石一两，硫黄四两，入罐泥盐固济煅过为末，童便好酒调和一钱，服之立效。兼治败血奔心，并胎死腹中，男及妇婴儿跌扑所伤。

盘肠生  ***************************
盘肠生者，必须稳婆及家内人，预说平安言语，以宽产妇之心，急以蓖麻子四十粒，研烂，涂在产妇头顶上。少顷肠即收上，急洗去蓖麻子。勿使风吹，设经久不收，或为风所吹者，以磨刀水少许温热，润拭其肠，再用阴阳家有验磁石，煎汤服，亦即收上。俗法：用水噀产妇背，使之惊而肠亦收者。不可轻用，盖惊则气散，产妇见肠出，已先受惊，若再惊之则变成他症矣，戒之戒之。
统治产难方：以益母草为君，芎、归、木香、砂仁为佐，大约君一两，佐五钱，水、酒煎服。
鬼脑丸：以腊月兔脑去膜，乳香末二钱半，母丁香末一钱，麝香一字研匀，丸如芡实大，阴乾油纸密封，（蜡壳更佳。）临产破胞后，温酒下一丸，即时产下。随男左女右，手握药出为验。
一方：川芎　当归（各二钱）　官桂（一钱）　麝香（一字）　为末，酒服立产。


产后  ——————————————————————————————————————————————————————————————————————————————————————————

产后总论  ***************************
新产之脉，缓滑为吉，实大弦急者死。沉小者吉，牢坚不调者死。沉细附骨不绝者生。妊妇产后，脏腑受伤，血气俱损，为病多端，不可不审，条列于后。方产之时，先将当归、川芎各五钱，益母草一两煎好，待儿生下，即以此汤加童便服。

血晕  ***************************
新产忽觉昏晕，口心眼合，面如土色欲倒者，乃恶血冲心也，名曰血运。急令人扶持，勿便卧下，即以热醋向鼻使之，即醒。醒后施治，须用降血之剂。产后血运，不及煎药，只用童便灌之，立醒。或以降真香一钱，沉香一分，为细末，当归煎汤下，可免冲心之患。或用泽兰叶、荆芥各一两，川芎、当归各五钱，甘草煎酒灌下，口噤者挖开灌之。
产后恍惚谵语，舞手掉头，口流涎沫，少醒又发，有似败血冲心之状，其实因痰犯心经包络也。盖败血冲心，一任昏迷不能少醒，而痰犯心胞，亦如此状，但昏迷有时而醒觉耳。血入心经，错语健忘失志，及产后百病，治以血竭、没药等分，为细末，每服一钱，童便加酒调服。若分娩时调服一钱，其恶血皆下。痰迷心包者，止宜用导痰汤，若热甚加芩、连。
产后发狂跳跃，不顾羞耻，非癫也。乃各经之血，一时乘虚上升，迷其心窍，而下部恶血，又相奔腾，势上而不下，故发狂跳跃，不能自禁。须用重剂使血归经则愈矣。治法，急令两人扶住，煎当归一两，服之，其恶血下行，新血各自归经，即时安宁矣。或用川芎、当归各半，水煎加童便服。

腰腹痛  ***************************
产后腹痛，不可尽作恶血不行，须看新久。若初产腹中有痛阵，如将产状，腹皮未觉宽软，又若转运不宁，乃是双胎。若经一二日腹痛者，恶血停滞，名曰儿枕块。若恶血已尽，而腹中如芒刺，翕翕无力，乃空痛也，不可复投行血之剂，治惟养血而已。治例，产后一二日，腹绞痛者，恶血未尽也，古方独胜散最佳，用山楂一两，浓煎，调砂糖热服，血自下行，痛立止。或用芎、归、益母、桃仁、胡索等分，煎服。若恶血已尽，五六日间腹痛者，血虚也，宜四物加炙草。
产后腰痛，若恶血不甚下，多停滞于两肾空隙之处，其痛板急不能转侧，得热物熨之则缓者，宜以归梢、桃仁为君，乌药、杜仲、牛膝、官桂为嚮导，空心煎服，得五六服可愈。若血去已多，而两腰空痛，翕然如不能伸气者，肾虚也，宜以杜仲兼四物补血，牛膝、茯苓引经，少加红花以养血。恐分娩时劳倦，致伤其腰故也。

下血不止  ***************************
产后下血不止，看其色之红紫，紫者为旧血，任其自下，红者为新血，宜先止而后补之。然紫者既尽，必继之以红，红者又尽，必继之以淡，此必然之势也，宜时时斟酌治之。或丸，或散，或剂，随缓急以施治，失此不治，则元气必脱，而潮热虚劳之病不免矣。治以四物为主，佐以止血之剂，加地榆、牡蛎、黑蒲黄、棕皮灰、鹿角霜、乌梅，作散服之。一日连进数服，每服一二钱，立止。或用熟地一两，捣烂，和酒调匀温服，连进三次，大效。或用黑蒲黄二两，水三升煎，一升顿服之立效。

外感杂症  ***************************
产后疟疾，适值秋间发者，方可以疟治，若春夏及冬时发者，非其时而有其气，谓之似疟。必是产后风食所伤，当以风食为主，而以血药佐之。然须辨其为风为食，寒多热少，而腹不饱者风也，热多寒少，而不思饮食者食也。治食则消食为主，而少兼风药。治风则疏风为先，而少兼食药，有痰加痰药，宜斟酌之。治以四物为主，加柴胡、黄芩以定寒热，有痰加橘红，有食加麦芽、山楂，有风加防风、荆芥，头痛倍川芎，寒热甚倍芍药，酒炒。
产后伤寒，决不可服汗吐下之剂，以其气血俱虚也，汗则亡阳而伤气，下则亡阴而伤血。若犯麻黄、大黄，多致不救，惟以和解为主，而以血药佐之，无万一失。然伤寒发于产后，必费调治而多危，惟感冒者为易愈耳。治例，只宜用羌活、紫苏、柴胡、川芎、甘草、生姜以解寒，陈皮、香附以调气，有痰加痰药，有食加食药，佐以四物煎服，以微汗出为度。若大便秘结，以猪胆汁导之，或饮蜜汤。
产后中风，危症也。若外有六经之形症，内有便溺之阻塞，皆难治，惟口眼斜者无事。若忽然角弓反张，目定项强者，必平素有痰症，风邪乘虚而入，风痰交作，壅塞经络，营卫不通，虽似中风，而实无分于六经，倘又汗出不止，或遗尿不禁，其死必矣。产后中风，不可以常人风药例治，虽中腑亦不宜汗，禁用麻黄，虽中脏亦不宜下，禁用大黄。惟审其在表，则羌、防、荆、苏、甘草可用也。审其在里，则枳、朴、苓、陈、乌药、木通可用也。即南星、半夏、瓜蒌亦宜慎用，惟杜苏子、姜汁、竹沥以治痰，佐以四物补血，切不可求速取异，而孟浪用药。
产后泻痢不甚者，犹可施治，然泻比于痢，则痢尤难，而泻或能调理。泻者以补脾为主，而以消食药佐之。痢则以扶脾消食为主，而以血药佐之。盖痢多下血，故用血药。泻用血药，则泻不能止。泻止后，则用补血药。产后泻痢，不可混治，泻则补脾为主，白术、苍术、茯苓、神麴、陈皮、甘草，有气则理气，有食则消食，四物且勿用，以归、地皆动脾之剂。若久泻，加乌梅、大枣、人参。至于痢疾，则不忌四物，当与平胃散并用，兼以消食之味，与调气养血而已。
产后身热不止，口乾舌燥，日晡尤甚者，血虚也。宜大补其血，不可用寒凉之剂，反佐以温热，则热自除矣。以血药属阴，阴非阳不生，故用温热，以助阳而生阴，阴血既生，则邪火自退。治宜四物中，倍芍药炒酒，兼炮姜，佐茯苓以渗热。柴胡以清热，半月后身热未除，宜加人参。大抵产后不宜便用人参，恐补住恶血也。半月后恶血已尽，新血已生，故不忌人参，而犹必以陈皮监制可也。
产后乍寒乍热，不可便作外伤，先审其乳房胀痛，乳汁行否。乳汁不行，而发寒热者，气虚也。乳汁行而发寒热者，必审少腹痛否，痛若手不可近，必败血不散，入于肺则热，入于脾则寒。腹不作痛而发寒热者，是气血两虚，气虚则寒，血虚则热也。更辨其左脉不足为血虚，右脉不足为气虚，非关气血虚。而为饮食所伤发寒热者，必心胸饱胀，气口脉盛也。又非饮食所伤，必切其脉若数大者，方是感冒寒热，亦不可过用表药。治例，乍寒乍热，如乳汁不行者，用通草为君，芎、归为臣，枳壳、甘草、穿山甲为佐，漏芦、赤芍为使，猪蹄七星者煮汤，代水煎服。或单用穿山甲，瓦焙为末，酒下。如瘀血寒热者，用芎、归、桃仁、红花、丹皮、青皮等味，或失笑散灵脂、蒲黄为末醋调，加木通、赤芍入盐少许，名通灵散。兼治心疼。如食伤寒热者，用楂肉、枳实、半夏、香附、陈皮、麦芽、茯苓、白术。如外感寒热者，用芎、归、芩、芍、荆芥、苏叶。如气血虚寒热者，以大补气血药治之。
产后四肢浮肿者，因败血停滞，流入四肢，日久血化为水，若作水气治，而用导水之剂，则虚而又虚矣。或血停脾胃，必致腹胁胀闷，呕逆恶心，或血入肺经，必致面黑发喘欲死，或血迷心窍，必致神志恍惚，语言不明，舌根强硬。治例，四肢浮肿，主以调经散。归　芍（各一两）　没药　琥珀　肉桂（各一钱）　麝香（二分）　甘草（一钱）　为末，每服半钱，温酒下。佐以正脾散。白术　香附　小茴　炙草　木瓜（等分）　加灯心煎服。如血停脾胃，腹胁胀闷，呕逆恶心者，以抵圣汤。泽兰　陈皮（各半钱）　人参　半夏（各一钱）　赤芍（八分）　甘草（五分）　姜五片煎服。如血入肺经，人参苏木汤。如血闷心窍，七珍散。人参　防风（各五钱）　生地　川芎（各一两）　石菖蒲（一两）　为末，每服二钱，开水调服。
产后心痛，因气虚偶为外寒所侵，搏于血分，凝滞不消，气逆上冲，击于心经也。治例，用延胡索、当归、陈皮，酒和丸，或加赤芍、蒲黄、川芎、枳壳、乳香、没药、官桂等味。
产后遍身痛，腰背不得转侧，手足不能动摇，此败血不散所致。腹痛，若饮食停滞，必恶食吞酸。瘀血痛，必手不可近。虚寒痛，必四肢厥冷。小腹痛，瘀血不尽也。大便不通，枯涩因去血太多，大肠乾涸也。小便不通，因津液竭也。治例，遍身痛，用牛膝、官桂、羌活、白芷、川芎、当归、枳壳、桔梗、香附、甘草、桃仁。停食腹痛，用平胃加枳实、山楂。瘀血痛，黑神散，熟地、归尾、赤芍、蒲黄、桂心、乾姜、甘草、黑豆、酒、童便各半。（附：古黑神散：百草霜、白芷等分，童便、醋，治横生逆产崩漏。）失笑散亦佳（见前寒热部）。寒痛，理中汤。小腹痛，用归、芍、丹皮、胡索、青皮、官桂。大便不通，四物加青皮三倍为主，惟数日不通，饮食如常，腹中如故，八珍汤，加桃仁治之。必待腹满觉胀。欲去不能者，乃结粪在肠，用猪胆汁润之，或麻仁、杏仁、桃仁、槟榔通之，切不可用大黄。小便不通，四苓加归、芍、陈皮。
产后发喘有二，有荣血暴绝者，二味参苏散治之；瘀血停滞者，用血竭、没药等分为末，酒入水调服。
产后咳嗽，有血虚者，四物加参、术、陈皮、桔梗；有肺气虚者，四君子加芎、归、桔梗；有阴火炎上者，六味加参、术；有风寒所感者，补中益气加桔梗、紫苏；有瘀血停滞者，古二母散加参、术、桃仁、杏仁。

产门不闭  ***************************
产门不闭，生肠不收，及子宫脱下，皆由气血虚弱也。
产门不闭，十全大补汤加五味子补而敛之；如小便淋，腹内有块，上下攻动，作疼作胀者，加味逍遥散加车前、木通；如腹内不痛而产门肿胀掀痛者，加味逍遥加醋炒白芍和之；如肿处溃破淋沥脓水，此必为稳婆所伤，补中益气汤加茯苓以健脾，次用归脾汤调理。生肠不收，用人参、耆、术、芎、归、甘草，若不收，加升麻。常用热手心熨腰肚，外用枳壳二两，煎汤，温浸，良久自收。子宫脱下，补中益气汤加醋炒白芍，用五倍子煎汤浸洗，再用蛇床子炒热，以布裹熨患处。或先以淡竹叶煎汤洗，仍用五倍子、白矾为末，乾掺。
产后忽然下血，血片相似崩者，此血气大虚，而致营卫衰败也。当和血理气，用当归　白鸡冠花（各五钱）　白术　白芍园　香附（各四钱）　熟地　川芎　人参　茯苓　阿胶　侧柏叶　酸枣仁（炒）　蒲黄（各二钱）　甘草（五分）　分六帖，加姜三片，煎服。
产后呕恶，盗汗，泄泻，虽有数病，法当治其所急。
产后虚软，不能行步，至夜则病剧，用真五加皮、人参、归身、白术、熟地、甘草。

不治症  ***************************
产后不治症，口鼻黑色，鼻衄，喘急，心痛。


杂效方  ——————————————————————————————————————————————————————————————————————————————————————————

杂效方  ***************************
●绝产方　血管鹅毛（烧灰）　百草霜（各一钱）　调酒下，行经后服之，即不受胎。如有胎，用冰片（三分）　麝香　樟脑（各一分）　共为末，蜜丸，绢包入户内。又方用零陵香，酒服二钱尽一嘴绝孕。薇衔食之，令人绝孕。凤仙子，产后吞之，即不受胎。马槟榔，经水后常嚼二枚，井水下，久则子宫冷，不孕也。
●回乳方　神麴二钱，炒研，酒服。
●六龙固本丸　治五劳七伤，赤白带下，小产，血崩，不孕，诸虚等症。
山药　巴戟肉　山茱萸（各四两）　川楝子肉（二两，用小茴盐煎汤拌炒）　补骨脂（二两，用盐三钱，黄柏五钱，酒一茶杯，煎半杯，拌炒）　人参　黄耆　莲肉（各二两，用木瓜一两，水三碗，煎一碗，拌上三味炒）　归身　生地（各二两）　白芍　川芎（各一两）　用五仁斑龙丸（鹿角胶、鹿角霜、菟丝子、柏子、熟地等分，为丸，名斑龙。一方加鹿茸、苁蓉、阳起石、附子、黄耆、归身、枣仁、辰砂，亦名斑龙）　一料，和上药为丸，日间兼服和中丸。
●调气丸　治妇人室女，血虚不调，及胎前产后诸疾。
香附（八两，童便浸炒）　乌药（四两，炒）　炙草（一两）　共为末，用生姜（四两）　葱白（一握）　捣取汁，加好醋半碗，共和丸，如弹子大，每服二三丸，随症加引，化开温服。
血气不顺，心胸痞满，（柴胡汤化下。）腰腿腹痛，（茴香汤。）翻胃，呕吐，脾胃感寒，（老姜五片，炒黑，盐少许煎汤下。）惊忧喜怒伤神，心满，肿痛，面浮，（石菖蒲汤化下。）血运闷，血刺痛，血积，血瘕，（良姜、赤芍、水、醋、各半杯，煎汤化下。）喘满气急，面浮，（紫苏、生姜，煎汤化下。）唾血，喉中腥气（黄桑叶，煎汤下）。血涩大便秘结，（枳壳或青皮汤化下。）崩中带下，小便频数，（炒吴萸汤化下。）经络感热，血脉妄行，（生化汤化下。）败血冲胃，咳血呃逆，（生姜、柿蒂汤下。）妊娠伤食，脐膈不快，（木香、或砂仁汤化下。）妊娠临月，近上逼心，名曰子悬，（生姜紫苏汤。）产后寒气入腹，脐下刺痛，（炒吴茱萸汤化下。）产后子肠脱下，（鲫鱼头煎汤下。）
