
陆序  ***************************
生人之害，痘疹最酷，而又为尽人之所不能免。谚语目痘为关，固非惟暴之云，直欲判人鬼耳。盖不获生，入玉门者多矣。伤哉！江右喻嘉言先生，擅和缓之能，而于痘科，尤加意无已，经其治者，业莫不生，死而肉骨。又著为此书，以昭示来，兹诚保赤之金丹，寿千百世而无穷也。其书流传至吴下，得之者均私为枕中秘匿，不以示人，此大非先生济世之本心矣。今春坊友用重值购得，将付剞劂，丐序于余，余甚善其能成先生之志，并竭弩钝，附入数则而归之。
时乾隆壬辰夏日古瀛陆师鉴圣苍氏题

面部吉凶图引  ***************************
面部吉凶图（图缺）
痘疹原于五脏，所属何经，是分症之轻重。故其达乎面部，耳、目、口、鼻、颧、腮各部位，既皆分配交隶乎心、肝、脾、肺、肾，则见点之处，孰吉孰凶，昭然若揭，不有可披图而指数者乎！

藏府所属部分  ***************************
藏府所属图（图缺）
额中为庭，两眉之间曰阙，直鼻而下曰直下，两目之间曰下极，鼻队曰方，鼻柱之端曰面黄。自额而下阙上，属首面咽喉之部分；自阙中循鼻而下鼻端，属肺心肝脾肾之部分；自目眦挟鼻而下承浆，胆胃大小肠膀胱之部分；自颧而下颊，属肩背手臂之部分；牙车斜下颐，属股膝胫足之部分。经曰：五脏次于中央，六腑夹其面侧，首面上于阙庭，王宫在于下极，正谓此也。
五脏为人身之主，故位在中央。胆、胃、大小肠、膀胱，为五脏之府，故夹其两侧。由藏府以及于四肢，故循至䪼及颊，以属肩、背、臂、手、股、膝、胫、足也。上以阅上，下以阅下。上下之分，然亦藏府之定位故也。
钱氏曰：囟门，属肾。发际，属膀胱。左风池，属肝。右风池，属命门。左太阳，属膀胱。右太阴，属肾。印堂，属心。风池至山根，属肺、心与肝。山根至鼻端，属肝、脾、肾。人中至承浆，属脾。耳前与承浆，属肾。左腮，属肝。右腮，属肺。额上，属心。鼻属脾，颐属肾。

头面形色主病  ***************************
左腮，青为顺，白为逆。赤主肝经风热，发热拘急；青黑主惊风腹痛；淡赤主潮热痰嗽。右腮，白为顺，赤为逆。赤甚，主喘急、闷乱、饮水、小便赤涩、淋闭。额色，赤为顺，黑为逆。青黑，主惊风、腹痛、瘛瘲、啼哭。微黄，主盗汗、毛焦、惊疳、眦热。鼻色，黄为顺，青为逆。青主脾经虚热，饮食少思。深黄主小便秘，鼻燥衄血。颜色，黑为顺，黄为逆。色赤主肾与膀胱有热，小便秘塞。唇四围，白黄色者，脾弱也。青者，肝胜也。青黄不泽，木剋土也。青黑相兼，木火风热也。黑者，寒水侮土也。白者，气虚也。
囟门红，主胎中受热受惊，不时惊跳，啾唧夜啼。红而肿起，由风热上冲，主心胸有热痰，主惊。囟陷，主胃气下陷，泄泻，虚弱，久病。囟门红，印堂青，此心之微邪侮水也。囟印皆红，亦然。囟门青，印堂红，此水剋火，危。囟印皆青，亦然。额上红脉至眉心，主风热搐搦发热，小便赤色。印堂红，主心经积热；眉心连印堂红，主心肺上焦有热痰，夜啼，呕吐，生惊。阙中青紫，主伤风，咳嗽痰涎。印堂红脉至山根，是心与小肠俱热，主小便赤色，惊悸咬牙。山根下青紫，主饮食伤脾，肚痛。印堂至准头红，主五脏内热。印堂青，主风热，主惊；黑，主腹痛，啼哭。山根至鼻柱红，是心、脾、胃有热，主大、小便赤涩。山根青，主惊。山根紫，伤乳食。山根赤黑，主吐泻。年寿红黑，主痢，痰黄赤，并吐泻。左太阳并日角红，主伤风寒，壮热，烦躁，啼叫。太阳红脉至太阴，主内外有热；连文台，则热极不解；至武台，则渐生变。左太阳青主变蒸。太阴红脉见，主壮热，鼻塞，伤风。左太阴紫，伤寒有感。左太阴红至太阳，因吃母热病乳，主痰。左太阴青，生惊。日角红至眉中，主内热生惊。文台红，伤寒内热头痛。左文台紫，久热不退；青，主热传经不解。左眉头红，主肝热；近眉头左下突起，主伏惊，不时惊跳。两眉头红，主夜啼。风池红，主夜啼，惊悸，不得安卧；黄，主吐逆。眼胞肿，主湿痰咳嗽。黑睛黄，伤寒。白轮黄，伤积；青，肝热；赤，心黑；淡红，心虚。气池红，三焦有热；紫，主夜啼，睡卧不宁；黑，主中焦有痰。风池、气池俱红，主烦躁、啼叫。武台红，吐泄生惊。年寿至气池青紫，主风热、颠痫。耳后高骨起青筋，主痫瘛。人中黄，伤食吐泻；黑，腹痛，或虫，或痢。承浆黄，吐；青，惊。
《明医杂著》云：小儿之疾，惟肝与脾为病最多，以肝素有馀，脾素不足也。诊视之法，唇黄多积，唇白多虚，唇燥多热，唇紫积热。唇四围青，主木剋土，惊气入腹。耳轮红紫，主麻痘。毛发乾焦，主疳积。睛黄，伤寒。睛青，肝经风热。白睛黄，脾经湿热。睛蓝，胎气不足。淡红色，心经虚热。无睛光者，肾虚。通身皆热，是伤寒。肚热脚冷，是伤食。内热手足心必热，内寒手足心必寒。叫呼冷汗出者，虫所啮也。唇青不欲食者，木剋土也。怕明者，心经热甚。昏睡者，食热在脾。停耳者，肾有风毒。噫气者，胃虚积聚。耳出脓水者，心之疳。涎流唇紫者，蛔之积。解颅者，肾气不足。滞颐，脾胃虚寒。心气大惊，则生颠疾。心气虚乏，因少精神。龟背者，风客脊髓。龟胸者，热蓄肺经。鹅口口疮，胃中湿热。重舌木舌，热蕴心脾。脐风撮口，湿热风痰，胎热。黄病由湿热。身热，攒眉，头目必痛。不食，攒眉，下痢腹疼。哭而不啼，必有所痛：啼而不哭，或因于惊。天钓心肺积热，内钓脾胃虚寒。夜啼有寒热之分，惊症有急慢之别。渴则唇红餂舌，热则眼涩朦陇。细心详察，百证自明。凡小儿脐带短者多难养。脐带上多垒块者，多兄弟。无垒块者，无兄弟。


上卷  ——————————————————————————————————————————————————————————————————————————————————————————

痘疹原委  ***************************
夫小儿痘疹，乃五脏六腑，胎养秽液之毒，留于命门之内，发于肌肉之间，人生无不种者。痘未出之时，证类伤寒，憎寒壮热，身体疼痛，唇脸俱红，耳尻骨指尖俱冷，或腹痛头疼，眼涩鼻塞，唇焦气促，口生黏痰，大便黄稠，是其证也。但治法与伤寒不同，伤寒由表入里，痘疹从里出表，归重脾肺二经。《内经》曰：脾主肌肉，肺生皮毛。滋养气血，使脾不虚，肺不寒，表里中和，其痘易出，自然靥也。痘证最为酷证，不日之间，生死反掌。逢岁火毒流行，一发则遍身为之斑烂，惟火降水盛而不焦者吉。痘初起腰疼，点见焦黑者死。盖缘毒气留于肾间，热壮水枯而不发越故耳。钱氏虽有百祥丸下之，十无一生。其丸太峻，故不敢用。愚用透肌解毒、化毒解肌等汤代之，全活者甚众。凡痘宜发越，不宜菀滞；宜红活凸绽，不宜紫黑陷伏。治法无多，术在察色观证辨的，表里寒热虚实而已。
凡治痘之法，当于三日已未见红点之时，宜升麻汤、参苏饮之类以和其表，微汗为度；若未汗而表未解，略见红点隐约于肌肉之间，则四物十神汤透肌之剂，便当施治。凡见出迟发慢，根窝欠红活，便当用心调理，切勿袖手待毙。况古人用药，如陈文中之木香异攻散，用丁桂、香附峻热之药，与《内经》病机不合，丹溪曾发挥其误。亦有用当者，屡获奇效。若刘河间、张子和用大黄、芩连寒凉之剂，丹溪曰：酒炒黄连，能解痘毒。依凭用之，而获效者不少。今之依陈氏而治者，多用热药；宗张刘而治者，多用凉剂，是故不偏于热，而偏于寒，此刻舟求剑之道也。按：《内经》曰：寒者温之，热者清之，甚者从之，微者逆之。又曰：逆者正治，从者反治。陈氏用从治之法，权也；刘、张用正治之法，常也。皆不外于参耆归术，补气血等药为主。学者当看时令、寒热、缓急而治，不可执一见也。
凡痘初起之时，有因伤寒而得，有因时气传染而得，有因伤食发热呕吐而得，有因跌仆惊恐畜血而得，是以一人受病，传及其馀。或为目窜惊搐，如风之状，或口舌咽喉腹痛，或烦躁狂闷昏睡，或自汗，或下利，或发热，或不发热，证候多端。即以耳居指尖俱冷为验，亦未尽信。苟一二日外，肾之部位俱热，从何稽考？不若验其两目畏灯，唇带黑晕，舌生白胎者为真。

预防调理  ***************************
痘疹一事，人生未有或免，调理亦宜预防。一遇乡邻有种痘，而值天时不正，即宜避风寒，节饮食，戒嗜欲，倘一失调，为患非小。古人所以调于未种之先，幼幼之心，为至切矣。古方用油饮子、稀痘散、三豆散、不换正气散、辟秽丹及琐琐葡萄，皆能获效，然未尽美。愚立一方，名曰预防汤，获效颇多，录示同志。
●油饮子　治痘未种之先。
用麻油一斤，将铁锅熬成膏，瓷罐盛贮。每早用百沸汤一盏，化一匙，温服。
●稀痘散　治痘欲出未出之时。
用经霜老丝瓜，近蒂三寸连皮子，烧灰存性，陈蜜为丸，如桐子大，朱砂为衣。蜜汤送下三十丸，多者减少，少者益稀。
●三豆散　治同上。
赤豆　黄豆　大黑豆（各一升，淘净）
用水八升，同甘草（三两），煮豆成膏为度。每日任意随时服之，甚妙。
●不换正气散　治天时不正。
厚朴　藿香　甘草　半夏　苍术　陈皮　川芎　白芷　防风（各等分）
姜三片，枣一枚，水煎服。
●辟秽丹
苍术　细辛　川芎　甘松　乳香　没药　真降香
共为细末。痘未种之时备之，既种之时焚之。
●琐琐葡萄　出安南国，及云南夷方，其色红紫，状如甘枸杞而小，难得真。
●预防汤　治痘未出时，痘疫乡里盛行。宜一日一服，神效。山楂、生地为君，归、通、蒡、苓为佐。
防风　芥穗　连翘　白芷　陈皮　甘草（各三分）　当归　木通　茯苓（各八分）　白芍（五分）　白术　川芎　升麻（各三分）　山楂　牛蒡（各七分）　生地（一钱）　银花（五分）
加灯心，水煎服。
一凡痘症防火症，初起或半日、一二日内，太阳无汗，热壮点见者，毒气乘热侵于阳位，急宜取汗退火，以清肌肤，庶几减少。缓则血随热旺，红侵清肤内，密如蚕种，为郁苗。若投以保元太和鸡汤、异攻、参、耆、生脉之类，则热益盛，而火愈炽。至五日内，束手待毙，未有能生者。噫！非痘殃人也，医殃人也！特揭篇端以济世云。

诸儒论  ***************************
王氏指迷论云：痘疹乃时气之一端，一人受症，传及其馀。又曰：痘疹有热，则易出，一出则遍身为之斑烂。张氏焕曰：痘子气均则出快。盖血随气行，气逆则血滞。
王氏惟一曰：痘者，脾土所生。肝木旺则能胜土，热动心神而生惊。
钱氏闻礼曰：肝风心火，二脏交争，而发搐。又曰：痘未形而先发搐，大忌凉心。盖疮属心，心生血，心凉则血不能行，痘欲出而不能得也。切宜慎之。大抵治惊，当平肝、利小便、均气最妙。
仁斋杨氏曰：大热当利小便，宜五苓散、导赤散；小热宜消毒饮、四圣散之类。
丹溪先生曰：诸痛属热为实，宜酒炒芩、连、荆、防解毒药，加升麻、芷、葛之类；诸痒属寒为虚，宜归、地、芎、芍、参、耆养血气药，加升、葛之类。愚谓便表里虚实，是观症也；凉血解毒，安表和中，是善治也。舍此，治法虽多，反为逆途。又曰：丹溪为活血调气，安来和中。此为虚实而言，不若凉血解毒、安表和中为当。活血调气，则又先以补助之法，遏虚寒则可，遇热症则危。又曰：善治痘者，辨其寒热，泄其毒自内出，治于已然者也；禁其寒自内出，治于未然者也。治于未然者易为力，治于已然者难为功。夫热盛则毒多，苟不和解以泄其热，则血热妄行，不居原位，是犹溪水横行，氾滥瀰漫，宜决壅塞以行疏利之法，毒气有所自出矣。若误而投以热药，与塞水何异？

辨五脏死症  ***************************
经曰：足厥阴肝属木。赖肾水以为生，肾水竭则肝绝。心乃肝之子，舌乃心之苗，外症舌青黑而卷，目无精光，泪出不止而交流，逢庚辛日死。
经曰：手少阴心属火。赖肝木以为生，肝木枯则心绝。肝乃心之母，子绝则母孤。外症面黑目直，狂言妄语，心身闷热，心火离散，逢壬癸日死。
经曰：足太阴脾属土。赖心火以为生，肾水克心火，火灭则脾绝。肺为脾之子，脾绝则气不行，外症面浮黄，洞泄不自知。脾主肌肉，肺主皮毛。肌肉消瘦，皮毛枯焦，唇反不收，逢甲乙日死。
经曰：手太阴肺属金。赖脾土以为生，脾土倒则肺绝。肺主气，行气温于皮毛。鼻乃肺之窍，而气出入焉。外症皮枯毛脱，气粗唇反，金无土养。肝藏魂，肺藏魄，肺孤而魄散，逢丙丁日死。
经曰：足少阴肾属水。赖肺金以为生，肺金燥则肾水涸，肾水枯，不生肝木。外症目无光彩，不与心火相济，自汗如水。肾经衰，脾土欲克而不能克，真气自伤，故面黑内结，齿黑焦枯，逢戊己日死。

治法二十八条  ***************************
一痘初起，疑似未定。丹溪验耳居、手足指尖俱冷，及耳后红筋赤缕，未可尽信。不若于一二日内，看舌上半白，上下唇起赤黑晕，两目畏灯者为真。
一初起目光唇紫，略带焦枯，舌起白胎，两脸红光者属热，不宜热药，宜四圣散、十神汤，加骨皮，汗透为度。汗后壮热不除，光肿不散，服透肌散一、二服，一日夜连服三、五、六服，面白热退而止。如热不退，人事不明，乱言乱语，用犀角地黄汤；不效，用水调六一散一两，作三次服；又不效，用解肌化毒汤，一二服，热退水生，乃可治。如至二三日，大热不除，痘已见苗，并热难退，即复投以保元汤、人参、黄耆之剂，未有不溃烂而犹生者。
一初起太阳有汗而热炽，唇不焦，地角肥润，生气光泽，三日点不见，至四日而苗出，渐渐如水灌子，此属凉。痘纵密而无危，宜少服八物汤、十全大补汤，加山楂等药，以保元气。气盛而依期长泛者，不必药。
一痘光泽者不必药，若紫黑小而实，在皮下不出者，急服四物十神汤，取大汗，后用透肌散，身凉为度，延至四五日，大热不退，毒侵皮肤，则为不治矣。
一凡初起面灰色不光泽，壮热唇焦，点色紫黑者，作热看。解衣则生，缓则不治。
一初起疑似未定，症类伤寒，宜服升麻葛根汤。有汗不宜服葛根，用过恐大虚其表，难于灌浆。盖汗即是血，血即是浆。
一初起肝风心火交争而发搐，宜王氏惺惺散；甚至颠狂，宜六一散。
一初起一二日内，太阳无汗，宜四圣散、十神汤，加丹皮、骨皮，取大汗如洗，则毒散而痘稀。若热不除，用透肌散，身凉热退，多者减少，少者竟无。
一初起一日，或半日内，红点见而少者，急服四物十神汤取汗，务令热退。不然，则乾红症，出五六日而死。
一初起一二日内，面红肿而泪不流者，取大汗，身凉后宜服八物汤，加升麻、白芷、麦冬收功。
一初起一二日，点见而覆没，乃影痘也。至七八日，热退而出，最防郁苗。
一初起一二日，泄泻臭而不止者，不宜止，秽尽自止，因夹宿食而泻，故无妨。
一初起之时，男犯房劳，十全大补汤、保元汤救之。
一痘当长泛，七八日内泄者，宜四君子汤送下七味豆蔻丸；如不效，用粟壳去膜，陈皮留白为末，砂糖调服。此症有二：初起热未除，至七八日泄者，清气下陷为不治；若身凉色白陷多，作虚寒者，宜依方调治，恐内虚不食而死。
一六七日痘出齐，红紫不光泽，长泛壮热未除，但地角人中有水光者，急服透肌散。除热可治，或乍寒乍热，水生而复枯者不治。
一凡痘出七八日，长泛肥满光泽者，不必药，色红紫属热，宜透肌散，加四物汤清肌，防黑陷。
一凡痘出六七日，长泛法光泽，色白欠肥润，或呕吐泻利者，属寒，宜十全大补汤，加升麻、白芷、麦冬，以防虚痒倒靥。
一凡七八日，黑陷多，内无火泡，不烦渴，两颧光泽者，服解毒汤，以下结粪；次服十宣散收功。
一凡七八日，色转黄，疮顶略皱，表虚而作痒者，宜大补药，将收作痒，宜仔细看守，恐不觉抓破二三十粒者，不一时，百症俱作，乾红而死。既收而爬破者，宜二白散酒调服。七日以前爬破者，气血交会，宜败草散敷之，投参耆实表里；八九日，气难血散，爬破者，服二白散而生者幸耳。
●二白散
白术（土炒）　白芍（酒炒）
等分为末，酒调，时温服之。
一凡八九日将收，色宜竭，若色红，甚焮肿者，此毒气太盛，宜栀子麦冬汤，加甘桔服之。
一凡十二三日，收完结痂，目清靥厚，饮食日进，不必药：若烦渴而泄泻者，四君子汤送下豆蔻丸。
一凡十三四日收完，目起红瘴，用穀精散、四物龙胆汤，时时服之。兔粪煎汤，代茶服，亦效。
一凡十四五日，至十八九日，两足浮虚，面出黄水，宜消毒宣风散，或黄连解毒汤。
一凡孕妇将烧，一二日宜服罩胎散。馀症见后。
一凡孕妇不宜服葛升汤、牡丹皮，宜人参紫苏饮，倍用羌活以解表毒。
一凡孕妇初产，必生虚热，痘不出矣，宜十全大补汤、生熟四物汤，时时服。
一凡初起一二日内，身大热，太阳汗出而点未见，至三四日热退，八九日复热，延至半月，或一月者，名曰炼地，宜避风寒，若为风寒所折，必一齐并出，甚者七孔流血而死。慎之！慎之！
一起一二日，遍身红斑在皮下不出，不长泛者，乃伤寒发斑也。丹溪治法三十条，其中十四条，最宜详味，故谨述之。
一痘疹春夏为顺，秋冬为逆。
一痘分人气清浊，上取勇怯。
一烧三日不退，防郁苗，急宜解汗以清其地。汗不可太急，急则拈地。
一烧三日略见红点，如酒刺不长泛者，非是，要查看。
一烧三日出完，六日渐长如粟米光泽者，不必药。在皮下者凶。
一初起自汗不妨，是湿热熏蒸故也。汗多者，用人参、黄耆实表，以防难收。
一初起以恶实子为末，蜜调敷囟门，可免眼患。此法甚妙。
一初起烦躁狂言渴饮，若饮水多者，难治，急宜凉药解燥，如六一散之类。
一凡痘疮坏者，一日内虚泄泻，二日外感风寒，三日变黑归肾。
一凡痘出稠密者，用人参败毒散、犀角地黄汤。稀则毒少，稠则毒多，宜以清凉之剂解之，酒炒芩连，多服亦不妨也。
一凡痘乾者宜退火，用清凉之剂，薄荷、荆芥、升麻、乾葛之类；湿者，肌表之间有湿气，宜白芍、防风、白芷之类，盖风药亦能胜湿也。
一凡痘痒塌者，于形色脉上分虚实。实则脉有力，气壮；虚则脉无力，气怯；痒则用实表之药；如大便不通，以大黄等寒凉之剂，少少与之，下其结粪；轻则用淡蜜水调滑石末，以鹅翎刷上润之。
一凡痘当分虚实，气虚者，用人参、白术加解毒药；血虚者，用四物汤加酒炒芩连，名解痘毒是也。
一凡痘分气血虚实，大抵于气血药中分轻重为用，以平为期，有犯外邪而实者，加防风表药，治法当活血调气，安表和中，轻清温凉之剂，兼而治之。温以当归、黄耆、白术、术香；凉以前胡、升麻、乾葛，佐以川芎、白芷、白芍、枳壳、桔梗、羌活、木通、紫苏、忍冬、甘草之类，可以调适矣。

轻症条例  ***************************
一凡初起壮热，太阳流汗，不烦渴、泄泻、呕逆，三日点见不密者，佳。
一凡初起热微，呕吐、泄泻、汗出，点见红者，轻。
一凡初起壮热有汗，狂颠，人事不清，三日热自退，四日点见者，轻。
一凡三四日内，面色红润，目清唇红，热不壮，饮食如常，不烦渴者，轻。
一凡一日内壮热吐泻，点见红者，必取大汗，汗透者，轻。
一凡三日热退，点出血泡，大而转小，六七日转淡黄色者，轻。
一凡痘出齐，六七日满面光润者，轻。
一凡孕妇胎落，目清不烦，痘脚稀者，轻。
一凡十一二日如褐色，或花收，或湿收，或干收，面部收完，日开一线，黑白分明者，轻。

重症条例  ***************************
一面色灰白无汗，痘出点，腹痛唇焦，及内有宿食者，死。
一初起热三日退，出点色白，面色灰白者，乃内攻之症，用重治法。
一初起而红舌者，无汗烦躁，点见小而实者，危。
一初起面白目青，流泪无汗，天庭点见小而实，浮起不汗者，危。
一初起两足痛不能忍，面色皎白，点见小而白，身不烦渴者，危。
一初起壮热无汗，二三日，痘乘热而出，又服保元汤、太和鸡汤，至七八日，谵语皮烂者，危。
一凡初起，女犯房劳者，死。
一孕妇胎落，热盛皮红，烦渴一齐并出，咽喉痛者，死。
一凡未出之先，饮食过多，内有宿食，以致胃烂成斑，黑色者，五日死。
一凡痘出齐，壮热遍身通红，唇齿焦枯，乃血不居位，四日死。
一痘出齐，红紫不光彩，苗焦地枯，泪流烦渴，舌全白乾枯者，危。
一痘一齐并出，壮热色白，不渴泄，烦躁不止者，三日危。
一痘一齐并出生水，身无大汗，饮食不减，面生疔毒过关，身不起者，危。
一痘起泛，舌转淡红，略带白色，如烂猪肝者，死。
一痘起泛，身上凉，七八日内泄泻，火烧如燎者，死。
一凡痘齐出，至七日热退，面部胸前皆起，项后不起，焦枯满面而空，起油腻者，危。
一痘七八日长泛，不肥满，烦渴，黑陷，两头发火泡，四肢起，胸背上不起者，危。
一痘八九日收不过关，不结痂者，危。
一痘起十二三日，将收完，口开眼闭，烦渴谵语，色皎白，臭气粗者，危。
一痘起十一二日，将收完，气臭充入脑顶者，危。
一痘将收未收，作痒爬破者，危。
一痘收后，饮食过多，作泄者，危。
一痘收后痈毒溃烂，久不生脓者，危。
一痘收完，下利多食，目睛陷，穀食不化者，危。
一痘后完，痂落无疤迹，遍身色白如鼓皮，不思饮食者，危。

相格论  ***************************
尝观小儿痘疹，虽原胎毒以成，然其发越，实本岁运而至。欲知治法，当辨生死。初起决其生死，须观主痘何如。初发热而痘点先见者，为主痘。主痘见于太阳司空之地，光泽者轻生，紫黑者垂危，欲知治法，必于死中求生。紫黑者，内毒已成，升提以泄其壮热；光泽者，内养完固，善调以保其太和。升提则升麻、葛根为宗，调养则以川芎、当归为要。密如蚕种，须防提起必死；形如鼓皮，最怕流泪定死；点如蚊锥，汗后不起者不治。已上三症，当用四物十神汤取汗，透肌散清地。唇下人中，渐渐生水，若水生复干，大热如前者不治；形似糠粃，太阳汗乾者，莫医；浑身壮热，汗枯必然并出，死症无疑；少妇房劳色白，亦能并出，妙手何用？脾虚则泪灌瞳神，谵言多水；肾虚则鬼祟其体，狂言多妖。肾属阴而藏鬼，患者多见鬼，知其肾空虚，非真鬼也。舌不出唇心已丧，耳居反热肾将枯，用栀子麦冬汤滋肾水，加黄柏、知母服之。唇裂齿乾莫治，面仰头直休医。舌上疔如枯树，舌下黄如牛奶，柿形，此乃热毒生心经，不必良方。生时后，男子原于心热，妇人乃是产虚，用玉锁匙点舌，四神汤加栀子、麦冬、连翘、黄芩以治之。若舌上黑瘤，不一时如龙眼大，紫黑血泡塞口，溃烂莫治。天堂先起者否，地角先见者泰。手足未见而头面独起，号曰四体不均，此热蒸于面，手足属肾，肾之所部独冷，面受热蒸而苗已枯，是以肾部未受热蒸而起，水枯火盛，乾红之症，能无危乎？腰背密而胸前独无，实为一心之主，胭脂色地，不作脓，水灌于形易长泛。凡观表里之间，必察经纬之内，心经本乎胸前，肺纬原乎背后；心经实而心窝疏，肺纬虚而背后密。心混心家热，咳嗽肺生痰，咬牙脾土弱，恍惚肾水枯。虚乃脾土发生，无肾水则枯，无肝木不茂，无肺金不生。肾水枯而心火炽，是以肺金受伤。肺金伤，栀子麦冬汤加二陈主之。而痘苗枯，实本脾土热，金不能生水，苗如枯，脾土乾燥而热。痘将出而唇上破裂者，脾土大热，乾红之症不无，急用解肌化毒汤，连进不效，加软石膏救之。唇白不收者，脾土大寒，泄白之痢必有，十全大补汤，倍人参、黄耆救之，急用参汤，调饭匙胶主之。初起脚疼者血少，腰痛者营虚。胸背乃受虚之地，紧要之关，不宜痘密；手足乃坚硬之所，辅佐之乡，纵密无妨。面不起而天堂有脓，阳气散而死期将至；面已起而颈项无水，关节隔而生意必无。胸前黑陷心家热，下其结粪可医，解毒汤可治，通圣散亦妙。背后焦枯肺作痰，鼻起乌煤不吉，腰缠罗带肾水枯，胁表赤纹脾土无。罗带缠身，应有阴阳之论。带如灰白，定为虚弱之凶。色似灰白，喘咳何安，八珍散去术，而加参耆为当。腹似鼓皮，烦渴不已，解毒汤倍归而投枳壳为宜。欲出不出，烦躁无微汗者，大凶。或烧不烧，泡烂有赤斑者，愈险。三四日内，因有宿食，以致胃烂成斑，治法当用解毒汤加大黄下之。但人惑于汗下说，执不肯下，是以就手待毙。予于此揭示后人，与其袖手待毙，不若幸而成功。吾见世之出斑未齐，下而好者，十有八九。人何宁忍死而不肯下乎？
五体密而胸背疏，纵重何妨？四肢多而头面少，虽险可医。虚处多而实处少，独防虚弱难收；虚处少而实处多，善加调养易好。面肿胀而身不肿者，毒上凝而不散；面起泛而身不起者，症已败而命终。
凡看小儿痘疹，先观五藏何如？舌全白者心丧，齿全黑者肾亡，肝绝则目赤泪流，脾倒则唇焦掀露，肌肉消白者肺绝，痘脚紫黑者血枯。虚处多，毒积于五内；实处少，毒散于四肢。初烧壮热不除，定知郁苗而死。汗透身清热退，苗随汗出必生。先服透肌散，次用解肌化毒汤，急服以救苗也。此乃痘家之秘诀，实为后学之良方。瘙痒盖缘痘嫩，参、耆、桂、术可投；食挫定是痰多，甘桔二陈莫缓；黑陷火炎水竭，解毒汤投之甚宜；咬牙土湿脾寒，异攻散服之允当。烦渴无脓痰气盛，终为阴府之人；泄泻失被饮食少，难作阳间之客。肥满光泽，脓窠泡者，尤佳；平塌焦枯，脚下黑者，不吉。舌上染霜心内热，十神汤内麦门冬。眼中流泪脾家虚，八物汤间耆术等。睡中惊跳莫疑邪，未出狂言休为重，热吐痰多，毒反攻于内，心先受证，所以生狂，宜解毒汤，加栀子、麦冬、黄芩主之。重变轻而易好，遇乎济世之医。轻变重而难调，遭乎风寒之闭，先用透肌散以实表，次用四物汤与解肌化毒汤以和中，所为安表和中，可以无危。黑斑几点，发在实地也，堪医；紫血数团，发在肾经，难得解；红斑成片，发于腰背达脐者，不可治。肺经不起，任扶上岸也生痰。肺丽于背，自颈后至背不起泛者，必生痰喘，宜补肺散，加四物汤与穿山甲，以升提主之。面生轻薄，得到头来适作怪；肺经不绝，必生痰而作气。面色灰白，定瘙痒而不清，小儿多有水光，因而作痒。妇人岂无嬝体，眼硬流浆，痘灌浆而表虚，宜大补汤、保元汤，倍耆桂以实表。缓则皮破血水流，谓倒靥，用败草散敷之。若少妇肌肉嬝薄，被席坚硬磨破，不可以倒靥看。若加实表之药，反增溃而死。男子老来最怕实光而不灌，后生壮者应嫌房事以伤神。男受症而与女交为阳易，十全大补可生；女受症而与男交为阴易，百无一治，必死。睡则被惊而醒，盖缘心火之未治；食则作呕而还，是因胃气之不足。困足声干，如敝车不吉之形；灌里流浆，乃枯木不凋之象。鼻枯唇裂本凶，气促目翻不吉。眼失瞳神，终归阴府；眼无光彩，定弃人间。神昏不定被惊，栀子麦冬汤以泻心火；胃气不和致呕，藿香正气饮以调胃寒。云肩垂而生痰气，颈锁重而隔咽喉。云肩者，颈后白陷而焦枯。颈锁者，咽喉垂陷而无空。二者皆火盛而毒上凝，透肌散、四物汤、穿山甲去云肩，牛蒡子、甘桔治颈锁。云头花满身不吉；霞色叚遍体何安。紫黑焦枯，应有板牙之论；齿唇掀露，还询往日之因。烦渴不定心受热，瘙痒不已体遭魔。硬舌言语不清，色如烂猪肝者，必死。咽喉吞水不下，痰如死狐臭者，不宜。哕噫者，胃气不和，嚼赤豆立止。疼痛者，脾胃却绝，想人世难留。烧出蛔虫，非积气多者不治。经云：蛔虫而胃绝。平日积气生虫，遇胃火盛，虫乘热而上行，虽多无妨。苟非积气，必胃绝也，宜白虎汤治之，泄尽死血。若成块少者莫医，应嫌疮疖不分明，更怕痈疽而泄气。痘将半足，若生肿毒得长生，肿毒已成，烂肉黑沉还不美，痘毒已成，宜发焮肿，则新血盛而败血成脓，此生新去旧之义也，宜八物或托里散。苟非服凉药太过，气血衰弱，肌肉沉黑而死。
孕妇防烧极以临盆，产妇怕血气而污体。正治偶遇月经，犹防污秽天花，若非大补良剂，未可全称福果。正当长泛时候，且看脓色何如？清浆则易靥难收，实浆则易收缓愈。足跟知痛，身上浆收，痘已出尽；身热不退亦担忧。痘已长完，窝内无脓还不美。长完浆灌，须察是水是脓；灌足浆收，须见有痂有靥。长泛是水，皮薄者难收；灌满是脓，皮厚者易敛。不结痂，如疔靥贴肉不美，谓之假塌阳收。靥边赤色，如死血染皮甚凶，谓之乾红火泡。睛清则脏腑无毒，皮赤则表里有伤。面部收完，目开一线，黑白分明，则知内毒已尽。白珠红者内热，宜四物龙胆汤主之。皮赤者，毒未尽也，与再三参看，宜解毒汤主之。靥边白色易好，疮边红色再翻。两足浮虚，气未除而有毒，荆防败毒散主之。五心燥热，热未退而要凉。收时气促腹胀，必生结症，此为不治之候，宜苏子降气汤主之。完则口开眼闭，恐丧心家，此亦不治之症，此症有毒。若参阳位，矇头盖面，身上稀少，则毒气易除。面部凝而不散，是以口开眼闭，或爬破复灌者，宜解毒汤加生地、赤芍、银花、芩、连行下之药急救之。好则依期而愈，未临半月收还；否者过日而延，却过四旬不足美。幼儿气冲皮薄，十日收完，不为太急；老人气衰皮厚，十日而长，岂是迟延。面赤眼红，心经多受热；咳嗽咽痛，肺上定生痰。既收而出黄水，乃是馀毒未除；若收而生水泡，亦是热气未散，宜与倒靥条参看。半浆水泡起于胸背，青黑水泡发于四肢，人事清爽，饮食加进者，不必药，此气有馀而血不足，宜少与四物汤和之。眼眶露出红筋，必生翳膜，靥迟现出赤色，定有馀灾。鱼口蛇腹定知亡，虎斑蛇皮俱不吉，亦有巧中藏拙，绝处逢生。人生分乎贵贱，命难定乎短长。贵人体厚，难禁劳碌之形；童子体嬝，怎受非常之热？贵人八分折十，贱者四分减三。初起不避风寒，必生壮热；不节饮食，必致胃伤；不戒嗜欲，必损元气，唯有内生外死，犹可详观。譬如根好叶枯，终当发达。凡用药俱用炒研，入煎方得出味。

辨痘疹与伤寒相似治法与伤寒不同者何  ***************************
相似不同者，丹溪之心法也。痘疹无全书，亦天地之一缺也。此二句，参天地之化，致中和之气，成位育之功，补天地之一缺，发圣贤之未备，包括多少意义。所谓相似者何？初起之时，憎寒壮热，头疼脑痛，身热脊强不眠，舌乾口燥，寒热呕而口为之苦，此其所以相似也。何为不同？伤寒从表入里，一二日宜发表而散，三四日宜和解而痊，五六日便实，方可议下，故伤寒先治表而后治里。痘疹从里出表，一二日毒气内壅，宜托里以解表；二三日内有宿食，以致胃烂成斑，宜急下以和中，故痘疹先治里而后治表，此其所以不同也，且症类伤寒者多矣。予见十二三日，饮食多者反死，不进饮食者反生，与除中何异？大热未除，咽喉舌烂，齿牙脱落，与狐惑同条。烦极而渴，热炽成斑，谵语郑声，虚实相等，多眠不眠，转重可知，举此以示后学，所以发丹溪之未发也。且伤寒明表里，毒入于内，以致发狂，方可议下，下之早者结胸，伤寒下之宜迟。痘疹明虚实，毒壅于内而不发越，便宜速下，下之迟者胃烂成斑，是以下之宜早。表里明，则伤寒无不治；虚实辨，则痘疹无不调，治痘疹端在此。古人云：胸中有全马，然后可以画马。予亦曰：心中有全痘，然后可以治痘。

正治从治者何  ***************************
夫痘疹虽原于胎毒所成，实藉气血以为主。荣卫和调，脉络循轨，一有偏胜，其害立见。烧三日身清而出，自然之理。或半日，或一二日，热未除而点见太阳司空之地，色白而空壳者何？夫司空之地，心实主焉，毒不能出而反入，是毒气攻心而臣欺君。心无主宰，火盛剋金，而血不华体，名为内攻之症。夫心火不可骤遏，宜行从治之法。盖以寒治热，以热治寒，此正治之常法也。以热治热，名曰从治。内攻之症，非从治行权，则莫治焉。痘见空壳，血不荫根，面白唇黑，脐下紫斑，此内攻之症也，宜四物汤加升提药以从治之，令毒侵皮肤，痘脚红活，徐进以透肌散，正治以解之。从之太过，恐毒盛肌肤，固结而不可解。一从一正，至再至三，候其见点大淡红，地肥苗秀，略见光辉，人事平静，则从治之药斯止，此法甚效。人所不晓必点初见于司空之地，而详审焉。否则五脏溃烂，五六日而危，不可救矣。学者宜尽心焉。

辨今人不用异攻散  ***************************
陈文中用木香异攻散，乃寒水司天之时，屡获捷效。自宋历元至明，率皆用之。遇岁火毒流行，概投以异攻散，而时药不旋踵而死，畏不敢用。夫山野农人，多受山岚瘴气，毒郁于内，以致陷伏倒靥，寒战咬牙，灰白顶陷，泄泻昏睡，苟不用辛燥之药劫而出之，将何成功？予故挈而辨之，以语后学。

辨今人辄用保元汤  ***************************
夫痘疹先辨寒热为主，一二日热壮点见，此症属热，用凉血解毒、安表和中、轻清之剂，以身凉而止，此古人正治之法也。至四五日后，血热妄行，毒侵皮肤，投以清凉之剂，尚未可收成功，而况与之保元汤者乎？今医不问身热未除，一二日内，概与之保元汤，不效而以太和鸡汤，至于烦闷又进以独参汤，是以热而助热，血妄行而痘密，火愈盛而水愈枯，陷伏不起，未有不颠狂，焦枯唇齿，舌烂而死。哀哉！夫异攻散，既为陈文中之病，保元汤与异攻散，又何异乎？今医常云：某用保元汤而生，某用保元汤而效。殊不知遇于寒凉，发之当而成功易；遇于火毒，此与异攻之害，可胜言哉！今之时火毒流行，热症十常八九；寒凉亦有一二。热甚点见为热症，急用清凉之剂。三四日热退见者，为寒凉，宜用保元汤。后之医者，当辨寒热，幸无执滞，以失人为身后累，其谨鉴之。

辨汗下二说  ***************************
按：丹溪云：始终不可妄为汗下。其言妄为者何？盖言未尝不汗下，但不可妄耳，于此不可不辨。昔人借喻云：如庖人笼蒸之法，但欲其松耳，治法宜凉血解毒，安表和中。其或气盛烦躁，热炽盛，眼赤，皮红光肿，此毒侵肤，肌表受症。若不急汗以解表，则热愈盛而毒愈炽，血热妄行，毒侵皮肤一齐并出，则不治矣，宜先服四物十神汤以苏利之，汗透为度。略用升、葛以解表，则毒气有所渗而出。毒从汗散，痘从汗出，自然开脚生水，此所当汗也。苟热不为汗，则壮热不除，大便不通，烦躁胸高，内有宿食，点见紫斑，急用承气汤，或通圣散、白虎汤下之，则内无壅滞，气血顺轨而清凉。苟不急下，则毒蒸脏结，臭烂而死，此始当下也。汗后自利，苗下泄也，此为重症变轻，秽尽而利自止，不必止也，宜以八物汤、保元汤、十全大补汤，徐徐饮之，以助成功。如八、九日火炽壮热，水枯黑陷，大便闭结，毒壅于里，而五心烦热，急当下。苟不急下，则毒郁于内，无由发泄，内外固结，火炽水枯，黑陷而死，宜解毒汤，少与芒硝以软坚，当归以润肠，枳壳以导滞，而结自下，则毒气流行，表里俱解，火降水生。此终当下也，学者宜尽心焉，不可惑于时论，袖手待毙也。
●四物十神汤　治一二日内点见热壮，无汗或自汗者，并宜服之，取汗透为度。
当归　生地　苏叶（各一钱）　川芎　白芍　升麻　乾葛　白芷（各五分）　香附　陈皮　甘草（各三分）
热甚，加赤芍、麻黄；皮红热壮，则加丹皮、骨皮、姜。
●石膏汤　治三四日热壮，大便闭，胸高而躁。
生石膏（七钱）　桔梗（二钱）　东参（一钱）
水煎温服。
●承气汤　治同上。
枳壳　厚朴（各二钱）　朴硝　大黄（各七钱）
姜三片，水煎服。
●防风通圣散　治壮热不除，又大便闭塞，胸中烦躁饱满。
防风　白芍　薄荷　当归　川芎　甘草　厚朴　栀子　连翘　黄芩　桔梗　白术　麻黄　荆芥　滑石　石膏　大黄　芒硝
共十八味，姜三片，水煎温服。
●解毒汤　治八九日热甚，水枯黑陷者。
陈皮　甘草（各三分）　白芍　连翘　栀子　黄连（各五分）　当归（炒）　生地（炒）　黄柏（炒，各八分）　防风　荆芥　枳壳　黄芩　朴硝　牛蒡（各一钱）
陷多，加大黄（二钱），姜（三片），水煎服。

辨初起腰疼  ***************************
凡初起之时，头痛脑疼，及肚腹疼痛者，乃为顺症；甚至腰痛不可忍者，或有脚疼而至于腰者，世以为毒藏于肾而不能发越，率为难治，而又见可治者多矣。予参考诸书，惟丹溪语及此，是知其腰之痛也。盖由鸠尾骨者，太阳所过于此，荣虚不能导卫，阴血为之停留，新血相触而作疼，是以鸠尾骨痛，而达及于腰。世人误为腰痛，治法活血调气，用四物汤，加酒炒黄柏、酒炒知母，以桂心为引，甚者加乳没；或痰盛而作疼者，用二陈汤，加炒黄柏、酒炒知母，以广木香为引；阴虚痰盛，合二方而用之。治未出而腰疼脚痛者，则升提发散之药亦可，用四物十神汤。学者所宜尽心焉。
师鉴按：《证治大还》云：鸠尾骨痛，痛甚属痰，二陈加木香、前胡、黄柏、知母；至阴分作痛，属阴虚湿热，六味丸加当归、牛膝、防己、黄柏、知母、肉桂、红花。
●加味四物汤　治痘未出而腰痛。
当归　黄柏（炒）　知母　升麻（各一钱）　熟地（半钱）　川芎（八分）　白芷（三分）　桂心（五分）
痛甚，加乳香、没药（各五分），水煎服。
●加味二陈汤　治痘未出而痰盛腰痛。
黄柏（炒）　知母　茯苓　升麻（各一钱）　木香　甘草　陈皮　半夏（各三分）
痛甚加乳没（各五分），姜（三片），水煎服。

辨影痘  ***************************
凡初起一二日，热未壮而皮略见红点者，有见而覆没者，为影痘。不必惊疑，必俟热壮而出。痘出轻松淡红，此毒侵皮肤顺症，不必药：点出而浮小，色白而无血者，属热，毒气留于命门，遇相火合起则发，以通圣散寒凉之剂解之。
●防风通圣散　治点出而浮小，色白而无血者。
防风　薄荷　赤芍　归尾　栀子　连翘　黄芩　白术　川芎　荆芥穗　甘草　青黛　滑石　石膏
共十四味，水煎服。

辨发斑  ***************************
夫斑者，有色点而无头粒者是也。盖缘饮食过多，伤于足太阴之脾土，热积于手太阳之心火，入于手太阴之肺金，故放点而斑生，出于腰肾皮毛之间，从胸背络颈而入腹者死。先贤曰：胃烂成斑。又曰：内伤外斑。一身之火，游行于外，色红而小者，用通圣散以散之，或玄参升麻汤、猪心龙脑膏治之。宿食未消，壮热不除，四顺清凉饮子下之。若斑紫黑，身壮热，斑出自下而上，及脐者不治，至领者死。丹溪曰：斑紫红，十有九死；紫黑者，十无一生。良有以也，予见斑少痘多，开脚生水，身无大汗者，亦当治之，不可执一端也。
●通圣散　治痘发斑。
麻黄　大黄（五分）　朴硝（一合）
水煎服。
●玄参升麻汤　治内伤外斑，一身之火，游行于外，色红而小者。
大青　玄参　升麻　乾葛　羌活　独活　归尾　黄芩　茵陈　石斛（各等分）
水煎温服。
●猪心龙脑膏　治同上。
梅花冰片（一分）
宰豶猪心血一个为丸，如桐子大。每服一丸，紫草汤下。
●四顺清凉饮子　治宿食未消，壮热不除成斑。
当归　白芍（各一钱）　甘草（五分）　生大黄（钱半）
胸高满，加厚朴（一钱），枳壳（一钱），姜（五片），水煎服。

辨用鸡先后  ***************************
夫鸡之为言稽也。易称翰音，乃火德之精。其性兴阳，其功同参，性味甘温无毒。多食则火动生风，世俗见痘出者，食鸡而成功。不论先后虚实寒热，但见出迟发慢概与食之。食后咽喉肿痛，壮热皮红，风动生痰，目赤泪流，斑烂而死，予深哀之。夫鸡何害于食，但始发之时，热未除，不分寒热，切不可食。至八九日，转浆而色淡黄，光泽而不肥满，气虚白陷不起，身凉多睡，咽喉爽快，痛少便清，此属虚寒之症，宜与食之。用笋为引，白水熬成膏，如常食之，少加盐而略和其味。藉火气以行血，于是白陷者，红活突绽而起。惟虚寒之症可食，若热未除而多食，未有不败乃事者。

辨误服热药成斑  ***************************
夫小儿难任非常之热，亦难任非常之寒，宜温和通用。如初起一二日内，壮热未除而误服热药，并冒风暑成斑，宜服阳毒升麻汤；若气血两虚发热，误服凉药，下之太早，以致斑烂，宜庞氏石膏汤；若有宿食成斑，治见前。
●阳毒升麻汤　治误服热药成斑。
升麻　人参（各一钱）　射干　黄芩（各二钱）　犀角（磨三分）
水煎食前服。
●庞氏石膏汤　治误服凉药成斑，气血两虚而发斑。
朴硝（五分）　香豉（一合）　葱白（一枝）　大青　升麻（各一钱）　石膏（五分）　生姜（五钱）
水煎服。

辨黑白二陷  ***************************
凡痘初起，烧三日未见红点，热退身凉，至六日出齐，顶尖光泽不必药。至七日顶复平，名曰开脚。八日内四边高起而中陷者，名曰生水，色转淡白，渐渐转黄，至九日成脓。中陷高起者，名曰圆顶。四边色红收近者，名曰圈脚。至十日褐色，如灰白者正收，不必药。八九日而陷不起者何？夫陷有二种：白者为白陷，黑者为黑陷。诸书所载黑陷而未及白陷，乃先贤之所未备。夫二陷系寒热，后人但知黑陷为实热，能杀人，又谓之返黑归肾，先儒谓十无一生。殊不知白陷为虚寒，亦能杀人。黑陷多用百祥丸，予以为伤其脾土不用，以解毒汤代之，活者甚众。惟白陷者无治法，是为缺典。予知气虚不能导血，过食以伤脾土，或服寒凉太过，耗散精华，故有是症，宜异攻散、补中汤、上奇散，详症施治。
●解毒汤　治火盛水枯黑陷。方见后。
●补中汤　治气虚白陷。
人参　黄耆（各一钱）　白术　当归　麦冬　熟地（各五分）　川芎　升麻　白芷　白芍　甘草（各三分）　桂心　陈皮（各二分）
胸前陷，加银花：背上陷，加山甲；面起身不起，加黄芩（五分）；馀热不清，加骨皮（三分）；泄多，加赤茯（三分）；有宿食，加山楂肉（三分）；泄多，再加盐梅（一枚，烧），用姜枣引，酒煎热服。
●上奇散　治同上。
人参　黄耆　当归（各三钱）　厚朴　桔梗（各五钱）　桂心（二分）　川芎　防风　白芷　甘草
热和升麻为末，酒调服。
●辨反黑归肾为黑陷
予观诸书《洪范·五行》：水润下，火炎上。心肾二经所属之地，水火不容并立。水枯则火盛，自然之理也，况无治肾之法，但有解毒散火之理。予知火盛则苗枯，黑陷非归肾也。治法当用黄连以泻肝，木为心之母；麦冬以清心也；升麻升阳气于阴之下，行肺气以平肝，兼能散火；白芷、当归生新血以助心；生地黄、炒黄柏以补肾；枳壳佐归以宽肠而导滞；朴硝少许以软坚；栀子下屈曲之火；黄芩引血以归位；连翘开郁而降火；白芍均气以补陷；荆芥以退火毒。名曰解毒汤。如此则火降水行，黑陷自然转浆而愈。

辨火论  ***************************
人具五行，各一其性。心为君火，又有相火，现寄于肝肾之间。相火易起，煎熬真阴，阴虚则病，阴绝则死。夫痘疹一症繫于心肝脾肺四脏之火，《内经》所谓五火相煽是也。一发则为之斑烂，世以伤寒一类治之，惟丹溪主寒热表里虚实之论。予知气盛血壮者属火，出而斑烂；气衰血少者为寒，出而稀少，此寒食轻重之分也。夫轻者不药而愈，重者岂可束手待毙？予此辨而极言之。近岁火毒流行，热症十常八九，寒凉间有一二，必当升阳散火以清肌肤，此扶阴抑阳之义。盖火不可豁遏，必轻清和解，是以用四物十神汤取汗，以行疏利之法，则用升麻升阳散火解肌，而毒出首。汗后火不熄，仍前壮热，兼以面色皎白，痘小而空壳，此火郁于内，毒不能出而反入。其为症也，人事不清，口多谵语，而生黏痰，此乃热火成毒攻心，舌必全黑，复用四物十神汤，加丹皮、骨皮以升提之，俟其火发而有微汗，遂用透肌散以清之。一昼夜连进二三服。如颠狂不止，盖缘真火之未降也，进以井水一碗，调益元散一两饮之。必口吐痰涎，人事辄省，此真水能降真火也。如不效，用解肌化毒汤，必一二服，热退身凉而止。此无他，火盛则血妄行，毒侵皮肤故耳。若非猛进药饵，则不治也。然凉后火毒者何也？名曰乍凉，非诚凉也。夫泻火者，耗其真阴，阴虚火动，自然之理，先实后虚也，宜以保元汤大补元气，气盛则火自降。非深知其道者，乌足以语此。
●透肌散　治一二日毒气凝结，面红烦闷。
牛蒡子（二钱，炒）　荆芥穗　木通（各一钱）　山楂　白芍（各八分）　陈皮　甘草（各三分）
灯心一撮，姜三片，水煎服。
●解肌化毒汤　治一二日痘见点，颠狂不省人事，面色红肿。
防风　荆芥　栀子　连翘　柴胡　前胡　羌活　独活　升麻　丹皮　乾葛　白芷　麦冬　赤芍　黄芩　骨皮
心烦，加犀角、黄连。凉后用八物汤。将前药各等分，灯心为引，水煎不拘时服，身凉而止。
●益元散　治同上。二便利者不宜服。
滑石（六钱）　甘草（一钱）
共为末，水调服。加朱砂三分，名曰辰砂六一散。
四川文宗高受所媳，乃西田庠生林体乾女，年十六种痘，起自初八，至十二不能言语，卧不安席，起卧之时，循序不乱。杨橘泉治之不效，问紫姑仙，质以药方。仙曰：操舟者不知把舵之方，焉能令舟就岸，以卸其货？今喻子在此，何不用之？延予看痘，立方与仙合。知其火盛痰生以迷心，是以不能言；热毒攻心，是以坐卧不安。用解肌化毒汤，倍栀子、芩、连，加牛黄一分，三服后，痰吐盈盆而能言，舌黑如茨，痛饮茶五碗，方睡而愈。姑仙吕纯阳赠诗一首，诗曰：
蓬岛仙人久慕名，
尘凡医类笑无明。
金声一振声难敌，
玉液金调果有灵。
大手挽回春气盎，
妙剂推转病元宁。
先生总合神仙意，
莫大阴功海岛平。

辨表实  ***************************
表者，外也。痘疹从内出外，寒在表，热在里。红活凸绽为表实，不必药。初起之时，外感风寒，内受郁热，毒气不能发散，由是凝结于皮肤，无汗而光，睡卧不宁，此表实而热也，宜四物十神汤汗透以肌表，用透肌散以和气。不然黑陷水枯，乾红之症，不治矣。

辨表虚  ***************************
夫虚者，气血不足之谓。如不起，面白唇红，舌黑汗透毛端，此气血不足，且看其热微壮何如？微者葱白汤少许，亦能壮气而痘自出。至五六日出不快，六七日开脚生水不作脓，此虚症而寒也，宜人参养荣汤，倍加参、耆以实表，自然靥也。不然，白陷寒战，倒靥泄泻之症出，则不治矣。白陷甚者，宜异攻散。
●人参养荣汤　治六七日表虚色白，食少寒战，陷顶泄泻。
人参（二钱）　黄耆　当归　白芍　白术（各一钱）　熟地（五分）　川芎　茯苓（各五分）　桂心　陈皮　远志　五味（九粒）　甘草（炙，各三分）
泄泻，加枯矾三分，加山甲二分；食少，加山楂五分；痰，加川贝母五分。姜枣为引，水煎服。

辨里实  ***************************
凡出痘，犯壮热烦渴之症多，虚寒之症少。里，内也。痘乃从内出外，能食不泻吐为里实，不必药。初起乳食不节，外感风寒，内受郁热，舌黑唇焦，目翻气促，言语不清，人事不省，壮热烦渴，此里实而热，急宜服四物十神汤，大汗以泄其热；解肌化毒汤以解其毒；水调六一散以通其滞。如有宿食，用石膏汤以下其滞。内毒已解，热退身凉，自然出快。不然内败口臭，眼合气粗，状如风疹，甚如糠粃，不旋踵而死矣。

辨里虚  ***************************
凡痘初起，腹痛，呕逆，泄泻，不食，烦躁不渴，此里虚而寒也，宜藿香正气饮，和中安胃，自然长泛。不然则寒战咬牙，灰白倒靥，为不治。若多宿食吐泻者，未可以内虚看，当以泄泻相参看治之。
●藿香正气散　治呕逆不食。
藿香　紫苏　腹皮　陈皮　茯苓　桔梗　甘草　厚朴　半夏　白芷
呕甚，加砂仁、人参、乾姜各等分，姜枣为引，水煎服。

辨表里俱实  ***************************
凡痘初起，能食而不呕泻，微渴而汗，面色红活，此表里俱实，不必药。亦有过于实者，舌黑唇焦，心烦目闭，语乱昏沉，此里实之过也，宜四物十神汤一服，取汗解表；又透肌散连进二、三服，以解毒，面白热退，身心清为度。如不效，解肌化毒汤连进三五服，缓则不治。医者所当用心也。

辨表里俱虚  ***************************
凡痘初起，人事清，不甚热，舌不白，唇不裂，饮食少进，不烦渴，面色白，微利而呕，此表里俱虚也，宜用八物汤，加升麻、乾葛、白芷、黄耆、人参以助其里。又有虚之过者，乳食不进，自利不渴，多睡心清，为里虚之过也。不大热，面皎白，目清不闭，皮不肿而多汗，唇微焦，舌微白，此表虚之过，宜四君子汤、保元汤，多服必全红活突绽而止。
●八物汤　治一、二日表里俱虚。
人参　当归　熟地　川芎　茯苓　白术珏　白芍（各□钱）　甘草　升麻　白芷（各三分）
枣圆为引，水煎服。
●保元汤　治表虚之过。
人参（一钱）　黄耆（钱半）　陈皮　甘草（各五分）
圆肉为引，水煎服。
●六君子汤　治虚而呕者。
人参　焦术　茯苓（各二钱）　甘草　陈皮　砂仁（各一钱）
呕，加姜香。姜枣为引，水煎服。

辨外症顺逆  ***************************
初起血泡，次为水泡，又为脓泡，又为褐色，又顶起血荫盘子为顺。
初起密锥，次如胭脂，又色白灰，又如鸠眼，又如茧壳者为逆。
身体温暖，能食，便结为顺。
寒凉太过，不能食，下利为逆。

辨外症轻重  ***************************
轻者，三次出，其中无大小不一，根窝红活，头面少，光泽肥满。
重者，一齐并出，泄泻、烦渴，密如蚕种，身温腹胀，而色灰白，头温足冷。

辨五脏形色  ***************************
心属火，时发惊悸，其色赤，发而为血泡，其色赤；
肝属木，呵欠烦闷，其色青，发而为火泡，其形小；
脾属土，能食多睡，其色黄，发而为脓泡，其形大而班；
肺属金，面白喷嚏，其色白，发而为疹，其形大；
肾属水，居下，独不受秽，故无症，耳居鼻尖俱冷，毒气留于命门。或时气传染，如得传于心、肝、脾、肺四脏，肾无留邪者吉。一、二、三日不能发，而肾之所属俱热，为逆症。

体格余相  ***************************
色黄有脓好，色白有浆治。色红作脓，急退火则生，缓则不治。色略黑而明亮治，赤班治，顶白陷有脓浆治。死血不治。状如鸠眼，中黑陷，四边高起不治。赤如小豆，有脓不治。虚白无脓，不治，黑陷多，不治。下结粪，善饮食，不治。软壳吐浆，不治。灰白陷顶，不治。收后多睡。痘小者为珍珠痘。正痘颗粒圆净。

辨不治  ***************************
寒战，咬牙不止；紫黑色，喘渴不宁；灰白色；陷顶腹胀；阴阳交易；头温足冷，闷乱饮水；气促，泄泻，烦渴。

辨不药而愈  ***************************
痘脚稀少，根窝红活，不泄不渴，饮食不减，唇舌尖红，身无大热，苗下有泄，地位明白，太阳有汗，四肢温和。以上十条不必药，善加调养。房室温盎，屏诸温气。忌外人，房室、体秽、妇人月水，皆不可近。应烧大黄、苍术、黄芩、红枣以解之，不宜檀、沉、乳、麝，宜用芫荽煎酒，喷其床帐。夫气闻香则顺，闻臭则逆，世俗所谓靥也。若信巫觋召外鬼，反致不祥之祸。

辨外因  ***************************
凡痘初起，欲出而未出，因而发搐者，是外感寒邪，因而发心热也。盖缘心火交争而致之，宜王氏惺惺散，或升麻葛根汤、木香参苏饮之类。
●惺惺散　治痘未出，发搐者。是外感寒邪，因而发热。
人参　白术　茯苓　甘草　桔梗　川芎　薄荷　花粉（各等分）
姜三片，水煎服。
●升麻葛根汤　治同上。外感风邪而发心热。
升麻　葛根　白芍　甘草
姜枣为引，水煎服。
●木香参苏饮　治同上。
人参　苏叶　桔梗　乾葛　半夏（各七分）　前胡（四分）　陈皮　枳壳（各三分）　云苓（八分）
姜引，水煎服。

辨内因  ***************************
凡痘欲出而未出，因而吐利者，是中焦停痰，或有宿食也，宜四君子汤，加砂仁、陈皮，或和中散。若有宿食，用紫霜丸。
●四君子汤　治痘出而呕利者。加砂仁、陈皮，名曰六君子汤。
甘草　人参　白术　茯苓（各钱半）
呕，加藿香、乾姜、厚朴、半夏（各五分）。姜三片，水煎服。宜热服。
●和中散　治痘欲出而未出，吐者。
藿香　厚朴（各二钱）　焦术（钱半）　乾姜（一钱）　甘草（五分）
姜三片，水煎服。
●紫霜丸　治有宿食下利者。
赤石脂　代赭石（各一两，醋淬）　巴霜　杏仁（五分）
各为末。汤浸蒸饼为丸，如黍米丸。三岁米汤送下三丸，八岁以上十丸，米饮食前服。

辨春冬寒盛用药准绳  ***************************
凡痘出不快者，有五症，天时严寒为所折，不能起发，宜发汗温表；寒甚者，红点出见，宜五积散、正气散、调解散治之。
●五积散　治痘出不快为寒所折。
白芷　川芎　白芍　甘草　当归　半夏　肉桂　枳壳　陈皮　麻黄　乾姜　厚朴
上药将桂、壳研为末，先将诸药水煎令冷，再入二味，用姜三片，再煎一沸热服。当长泛，去枳壳、麻黄、乾姜。
●正气散　治同上。
陈皮（五分）　藿香　厚朴　白术（各二钱）　半夏　甘草（各三分）
姜引，水煎服。
●调解散　治同上。
青皮　陈皮　枳壳　桔梗　人参　半夏　川芎　木通　苏叶　甘草
姜枣引，水煎服。
●辨夏秋热盛用药规矩
夫夏秋热盛，烦渴昏迷，痘出不快，宜辰砂五苓散，加山栀、麦冬。热甚者，小柴胡汤加生地，或人参白虎汤倍加人参。热者，人参竹叶汤加生地。
●辰砂五苓散　治呕逆不清，并阴阳不分，烦渴昏迷，痘出不快者。
辰砂　猪苓　茯苓　泽泻　焦术　肉桂（各等分）
为末，淡姜汤调下。
●小柴胡汤　治六七日当泛不泛，血不居位，身热盛者。
柴胡　人参　半夏　黄芩　甘草　生地
姜枣引，水煎服。
●人参白虎汤　治同上。
石膏　知母　人参
加糯米一撮，水煎服。
●人参竹叶汤　热盛用此汤，加生地。
人参（一钱）　麦冬（二钱）　半夏　甘草（各五分）　石膏（七分）
淡竹叶十片，姜三片，糯米一撮，水煎服。

辨形气病  ***************************
凡痘已出而声不变者，形病也，不必药。痘未出而声变者，气病也，宜补肺散。痘出无声，身壮热，大便涩，形气俱病也，宜当归丸、解毒防风汤、十奇汤。
●补肺散　治痘未出声变者。
阿胶（一钱，蛤粉炒）　牛蒡子（五分）　马兜铃（五分）　杏仁（五粒）
糯米一撮，水煎服。
●当归丸　治痘出无声，身热大便闭。
当归（五钱）　黄连（一钱半）　大黄（二钱半）　甘草（五分）
先用当归煎成膏，以后三味为末，用膏和成丸，如桐子大。一岁以上，服三十丸，米饮下。
●解毒防风汤　治痘出而声不出，形气俱病之症。
防风、荆芥穗、生黄耆、地骨皮、赤芍、牛蒡子各等分，灯心水煎服。
●十奇汤　治同上。
当归　人参（各二钱）　黄耆　桔梗　厚朴（各一钱）　桂心（三分）　防风　甘草　白芷　苏叶（各等分）
热，加升麻。共为末，温酒下。

辨三阴症  ***************************
夫三阴者，厥阴肝经、心包络也。主面肿黑，舌卷青，泣不止。若不急治，六七日而死，宜十香散、保元汤，加升提药，则升阳散火而脓足。少阴心肾二经，主肉黑，目直视，舌乾燥，狂言乱语，身汗闷热，若误为热，则虚烦黑陷而死，宜四物汤以保血，加麦冬以清心，升提药以安表，此所谓安表和中也：太阴脾肺二经，主满面浮肿，洞泄不止，唇反如煤，肌不光泽，四肢厥冷，若不急治，十二三四日而死，宜理中汤治之，使脾不虚，肺不寒。
●十香散　治厥阴舌卷囊缩，当长泛养血生脓。热去丁桂。
木香（三分）　人参（一钱）　桂心（五□）　青皮　赤苓　前胡　半夏　甘草　诃肉　丁香　陈皮（各五分）
姜三片，水煎服。
●保元汤　方见前。
●加味四物汤　治少阴黑陷，口乾舌燥。
紫苏　麦冬　红花　升麻　乾葛
用莲肉、姜汁引，水煎服。
●理中汤　治太阴舌卷，阴缩发厥，二便自利，四肢厥冷。
人参（一钱）　焦术（一钱半）　附子　乾姜（各八分）　甘草（五分）
姜引，水煎服。

辨三阳症  ***************************
夫三阳者，太阳小肠、膀胱之病，胎毒流于命门，去膀胱为不远，主腰疼、身热，小便出涩，宜防风汤升提之，令肾无留邪者吉；少阳三焦、胆经，主寒热往来，时或惊悸而发搐，宜连翘防风汤；阳明胃与大肠受病，若火太盛，毒气壅结，不能传送而秘结，宜升葛汤散火导滞为主。
●防风汤　治太阳病身热，小便涩，出不快，小肠膀胱之病。
荆芥穗　升麻　乾葛　薄荷　大力子　防风（一钱）　甘草（三分）
水煎服。
●连翘防风汤　治少阳病，乍寒乍热，出不快，三焦胆经之症。
连翘　防风　瞿麦　荆芥　木通　车前　当归　柴胡　赤芍　黄芩　紫苏　滑石　蝉蜕　甘草（各等分）
若大小便利，不可服。
●葛根汤　治阳明病，身热目赤，大便闭，出不快，胃与大肠之病。
升麻　乾葛　白芍　当归　枳壳　紫草　陈皮
水煎服。

辨三阴症治  ***************************
足胫冷，腹虚胀，尿清色，面皎白，乳食呕，目睛青，脉微沉。
以上七症，不宜服凉药。
●异攻散　治痘出四肢厥冷，寒战咬牙，大便自利，虚白陷顶，大阴脾经受病也。
人参　焦术　木香　白芍　桂心　赤苓　前胡　当归　丁香　厚朴　陈皮　半夏　乾葛　桔梗　青皮　附子　肉豆蔻（各等分）
姜引，水煎服。
●调中汤
人参　焦术　甘草（各五分）
为末，蜜丸。每服十丸至二十丸，温汤食前下。
●人参白术散　治心不清，腹膨胀，痘不长泛。
人参（一钱）　焦术（一钱半）　桔梗（八分）　甘草（五分）　木香（三分）　莲肉（十五粒）
姜引，水煎服。

辨三阳症治  ***************************
足胫热，两腮红，大便闭，小便涩，渴不止，气上促，脉洪散。
以上七症，不宜服热药。若如蚕种，如糠粃，地枯赤，火热不退，宜解表取汗。此系三阳受病，方列于后。
●连翘升麻饮　即升麻葛根汤加黄连、连翘。
●解毒丸　治痘未出而先发搐，狂言乱语，四肢痛，因外感风寒，内发心热。
寒水石　石膏（各一两）　青黛（五钱）
共为末，用汤浸，蒸饼为丸，如桐子大。每服一丸，三岁者半丸，看大小加减。食后新汲水化下。
●犀角地黄汤　治同上。或七孔流血，衄血不止。
犀角（磨，三分）　地黄（浸取汁）　丹皮（二钱）　赤芍（一钱）
二味水先煎，入前二味。
●宣花散　治痘青乾黑陷，身不大热，便涩，此热蓄于内，宜大黄汤下。
槟榔（三枚）　陈皮　甘草（各五分）　黑丑（四钱，炒）
共为末，百沸汤调下。若表大热者不宜服，宜解肌化毒汤，黑陷甚者解毒汤。
●地黄膏　治痘稠密，喘渴饮食，宜散下之。
生地（四两）　淡豆豉（八两）　大黄（一钱）
麝香为末，以猪膏一斤和匀，露煎五六沸，令三分去一，后入雄、麝二味调匀，缓缓饮之，令毒从皮肤出而愈。
●黄柏膏　治同上。
黄柏　绿豆（各一两）　甘草（四两）
为末，用生芝麻油调，敷耳前后，至目眶，并厚涂之。一日二次。
●猪心龙脑膏　方见前。
●玉露散　治夏月火炽，痘大发热，烦躁渴，大便结。非胃热相火盛者，不宜服。
生地　熟地　天冬　麦冬　枳壳　黄芩　石斛　甘草　枇杷叶（各等分）　灯心引，水煎服。
●栀子麦冬汤　治八九日唇枯焦心热。
人参　麦冬　乾姜　升麻　甘草　栀子
水煎服。
●紫草汤　治初起痘出不快，色不活，大便不通。
紫草　木香　焦术　甘草　云苓
糯米一撮，水煎食前服。
●清脾散　治三四日痘出，而地不清，毒侵阳位者。
乾葛　升麻　黄芩　厚朴　桔梗　半夏　苍术　甘草　栀子　陈皮（各等分）
姜三片，葱一枝。无汗加麻黄，壮热加地骨皮。
●犀角汤　治心烦热，衄血不止。
犀角　升麻　生地　栀子　丹皮　赤芍　麦冬
灯心为引，水煎温服。
以上俱系火症，属三阳，宜详症施治。若人事不清，呻吟苦楚，睡卧不安，外多黑陷，此其症也。

增述附后  ***************************
〔时热四脏形症（圣苍氏增述）〕
夫痘之发也，藏于内者，有各脏所属不同；彰于外者，有时热形症之异，何以见之？夫寅卯辰时，潮热，呵欠，烦闷者属肝，肝之液为泪，泪出于水，其疮之色青而小；巳午未时，潮热时作，惊悸者属心，心主血，其疮多斑，色赤而小；申酉戌时，潮热，面赤，咳嗽、喷嚏者属肺，肺之液为涕，涕浊而淡，其疮色微白而大；亥子丑时，潮热，乍凉乍热，手足冷，多睡者属脾，脾统血，所发为疹，其疮色多黄而浅。独肾在腑下，不受秽浊，故无症耳。然骫冷耳冷，肾之平正也，故以上五脏之症，独见多者，即于其脏之毒特甚，治之，医者要识此意。
五脏属阴，然痘疮出五脏，面部先见稀少者为佳；六腑属阳，然麻疹出六腑，头面成粒淡多者为妙。
〔辨顺症〕
凡痘顺者，始出必自口、鼻、腮、耳、年寿之间，先见几点淡红，润泽如珠，三日内陆续而出，大小不等，头面稀疏，胸背或少或无，四肢温暖，神气清爽，乳食如常，二便通利，不吐不泻，睡卧安稳，身凉脉静，痘与肉色红白分明，依期长贯，肥满光泽，皮厚坚硬，摸之碍手，根有红晕，杂症俱无，此为气血依附，表里和平之顺症也。不治自愈，但宜适其寒温，节其乳食而已。
〔逆症〕
凡痘逆者，多起于天庭、司空、太阳、印堂、方广之处。齐涌掀发，密如蚕种，中有黑点如针孔，黑紫乾枯，色如赭石，形如蚊咬，青点如痣，红斑如锦，面肿唇焦，声音预变，痘与肉色不分，壮热烦躁，喘渴闷乱，乳食不进，上下失血，肚腹胀满，腰腿痠疼，此实热极重之症。细如㾦子，形若水珠，皮肤软薄，灰白陷顶，惨暗不明，平塌不起，色如纸白，吐泻不宁，乳食不下，四肢逆冷，神思昏沉，此为虚寒极重之症。是二症，虽有虚实之殊，而要皆凶逆之候也。
〔险症〕
夫顺症不必治，逆症则难治，其可治者，在介于顺逆之间，而为险症也。发热之时，或鼻塞声重，或身痛头疼，或吐泻作渴，或手足俱冷，或惊悸不宁，或痰涎壅盛，此发热之险也。或热未透而即见苗，或痘出齐而热不退，或出而不快，或快而不红，红而太赤，赤而微紫，此则见苗之险也。或当长不长，或方长忽定，或痘长而肉不肿，或肉肿而痘不长，或虽长而顶不尖，或顶尖而色不顺，此则长发之险也。或当贯而不贯，或贯而不满，或满而浆清，或浆清而皮薄，或将成就而色白，或将成就而色紫，此则贯浆之险也。或当靥不靥，或自头以下先靥，而头面不靥，或自头面先靥，而遍身不靥，或为外剥而脓血不干，或为内攻而脏腑不调，或形如豆壳而脓囗为倒靥，或身如火热，而误以为蒸疤，此又收靥之险也。危急存亡之际，顾转移挽回之者，何如耳！
〔死症〕
初出红紫兼发斑，五日死。初出满顶，连肉俱红者，八九日死。班如锦纹，及头面一片，如胭脂者，六日死。痘初如痱，摸不得手，如汤泡火烧者，十日后痒塌而死。痘出腰痛不止者，死。烦躁紫黑，口臭者，死。肉面肿而痘不肿者，死。未出而声先哑者，死。声哑气急者，死。舌卷囊缩，目无魂者，死。吐泻不止，蛔虫出者，死。痘出三四日，根窠全不起者，死。痘未见而肌肉中有红肿如瓜者，死。顶陷有眼如针孔，紫黑者，死。陷伏腹胀，神气昏迷者，死。皮薄浆清，八九日抓破者，死。痘与皮肉一般红者，死。腹胀满，肌肉黑者，死。乾枯痒塌空疮者，死。泄泻便血，乳食不进，痘烂者，死。二便通，目闭声哑者，死。痘后惊者，死。当靥不靥，痒塌无脓，皮如血壳者，死。寒战咬牙，噤口，手足战掉者，死。手足厥冷，上过肘膝者，死。痘虽起胀，根窠毫无红色者，死。


下卷  ——————————————————————————————————————————————————————————————————————————————————————————

辨血不足而有条  ***************************
凡痘以气血为主，先血泡而后水泡，水泡而后脓泡，次第而来。血为痘之根本，心主血，清心养血为主。若痘初发，外为风邪所折，遂致热毒内攻，血热妄行，面色光肿，名曰毒侵阳位，臣欺君也。甚则妄行，七孔皆流，鼻衄不止，此谓有馀，宜透肌散以清表，解肌化毒汤以清热，则血居原位，而痘自出矣。心烦口燥，宜犀角地黄汤以主之。若面色皎白，根窝欠红活，光泽搔痒者，为血不足也，宜芎归汤、生熟四物汤、活血散之类主之。
●透肌散
●解肌化毒汤
●犀角地黄汤
以上三方，并见上卷。
●芎归汤　治色灰白，根窝欠红活，为血不足。
川芎　当归（各钱半）　紫草　白芍　红花（各五分）
半水半酒煎服。
●生熟四物汤　治同上。
当归　地黄　川芎　白芍（各二钱五分）
半生半熟，用酒拌匀，煎温服。
●活血散　治血不足，色白，五六日出不快，不红活。
四物汤加红花、紫草。水煎温服。
●又方
白芍不拘多少，炒研细末。每服一钱，温酒送下。出不宜，用防风煎酒送下。
●又方
陈皮　甘草　木通　山楂　白芍（各等分）
水煎服。

辨气不足而有馀  ***************************
凡痘初起泛，赖气以行血，血无气不行，肺主皮毛而气出焉。《内经》所谓调养脾肺，滋生气血，是为权度。若自汗身不起，痘顶陷不红活者，气不足也，宜十奇散、四君子汤主之。若目陷高起而空虚，痘未转浆而先起喘喝，咆哮肿胀，口吐粗沫者，此有馀之气也。盖热太盛，毒菀而不发越故耳，宜清地散、苏子降气汤、喝起丹、虾鹅四圣散、理中汤之类主之。缓则烦颠而死。
●十奇散
●四君子汤
●清地散
以上三方见上卷。
●喝起丹　治痘七八日不起，而中陷者。
山慈菇　水柘根　芦都梗（即山茱萸）　百鸟不踏根
水酒各半煎服。
●虾鹅四圣散
先将鲜虾一碗煮水二升，去虾以水煮鹅肉，熟去鹅，用汁锺半，下四物汤，煎至八分服。
●苏子降气汤　治气喘。
苏子　半夏　甘草　前胡　肉桂　当归　厚朴　陈皮（各等分）
姜枣引，水煎将苏子入药内服。

辨气血两虚  ***************************
凡痘六七日，不起泛，不红活，不醒浆，皮薄，甚至心下不清，饮食少思，二便或利，盖肺金寒，脾土湿，宜十全大补汤主之。当长泛不红活，气血两虚，宜导赤散。大热不作脓，或发搐，宜流血饮。虚烦心不清，宜清心莲子饮主之。
●十全大补汤　治六七日不长泛，痘发不起，无浆，肺寒脾湿。
秦归　熟地　人参　川芎　黄耆　焦术　茯苓　白芍　甘草　肉桂
水煎服。
●导赤散　治当长泛不红活。
人参　木香　甘草　白茯（各一钱）　焦术（八分）　藿香（五分）　乾葛（五分）
加糯米一撮，水煎温服。
●流血饮　治无汗大热不作脓，或发搐。
当归　生地　人参　白茯　乾姜　桔梗　前胡　青皮　厚朴　黄芩　栀子　半夏　川芎　陈皮　甘草　腹皮
咽痛，加山豆根；泄，加金樱子；水乾，加桑白皮。姜引，水煎，温服。
●清心莲子饮　治痘不起泛，心不清，下虚上盛。
石莲子　骨皮　麦冬　茯苓　人参　黄耆　黄芩
灯心引，水煎服。

辨误服热药  ***************************
凡痘起于三阳，或少阳三焦、胆经受病，而寒热往来，宜四物十神汤，加升提药以治之。若医者误为寒症，投以保元汤、木香异攻散、理中、十全之类，加之以风暑成斑者，急服阳毒升麻汤治之。若误服热药过多，则心烦唇裂，不起发，不光泽，急服玄参升麻汤。倘脑后颈背出斑多者不治，此胃烂肺绝而心血死也。此症必于二三日内，急退火则生，至五六日斑成水枯，作泄则死。
●阳毒升麻汤　治热症误服热药成斑。
方见前。加防风、白芷。
●玄参升麻汤　治温毒发斑。
玄参　升麻　甘草　荆芥　青黛（各等分）
水煎服。
●荆芥败毒散　治同上。
人参　柴胡　甘草　桔梗　川芎　赤苓　枳壳　前胡　薄荷　连翘　羌活　独活　荆芥（各等分）
水煎温服。

辨误服凉药  ***************************
凡痘起于三阳，而三阴未尝不受症也。少阴心肾二经受病，肾水枯而心火炽，是以狂言乱语，自汗烦闷而黑陷，以为虚烦，宜八物汤、四物汤，加麦冬、防风升提之药主之，则火熄血行而陷起。倘误投以防风通圣散，及黄连解毒汤、升化毒等汤，寒凉之剂则陷伏倒靥而死，急服十全大补汤，倍加参耆；或理中汤、保元汤、异攻散等药以救之。
●八物、四物、理中、保元等汤，异攻散　方见前。
●大全大补汤　治误服寒凉过多，倒靥虚陷。
方见前。加升麻、白芷、麦冬，用糯米一撮，姜枣引，水煎服。

辨热泄  ***************************
脾胃者，水穀之海，而变化出焉。大便如常者，不必药。或一失调而泄出矣。夫泄有寒热不可不辨，脾为心之子，心火炽，则母病及于子，脾受病则不能制水，大便因之而泄，其色黄黑，其气臭秽，是为热症，宜升阳散火，用四物十神汤、活血散、胃苓汤主之，火退而泄自止。若痘初起而泄，一日或四五次，至八九次，色臭如前，此乃有宿食，不必药止，苗下泄也。若用附子、木香、丁香、肉桂、豆蔻峻燥之药，性急亦能速下。全谷不变，宜温清和解之剂治之为当。夫泄属气虚，有火、有痰、有食积、穀食不化者，气虚也；腹痛肠鸣一阵痛，一阵泄者，火也；或泻或不泻，或多或少者，痰也；腹痛而泄，泄后痛止者，食积也，宜分别焉。
●四物十神汤　活血散加炒白芍。治热泄。
●胃苓汤　治痘长泛，热泄不止。加柴胡，名柴苓汤。
厚朴　苍术　陈皮　赤苓　猪苓　泽泻　焦术（各五分）　砂仁　桂心　藿香（各三分）
身热，加黄芩、柴胡。姜引，水煎服。若后重，加槟榔。
●又方
焦术　黄芩　甘草　乌梅（各等分）
水煎服。

辨寒泄  ***************************
夫寒泄者，脾土受症故也。脾为肺之母，土爱暖恶湿。脾土一寒，肺金受病，水泛妄行，寒泄作矣。或为饮食所伤而泄，其色白而青，其气甚而不臭，是为寒泄，宜止泄丸。误服寒凉，损伤脾胃，吐利不止，宜八味豆蔻丸以和中。七八日当起而泄，宜诃子饮。饮食太过，水泄不止，阴阳不分，壮热烦闷，心脾不调，气不升降，宜六和汤主之，益黄散、海上方，并宜服。至十一、二日，痘将收而大便通，一日一次宜也。或利不止，痘后无实，宜四君子汤，送下八味豆蔻丸、均气散、香砂平胃散、十全大补汤，多与饭匙膏、茯苓膏，时时服之。洞泄不止，宜鸦片丸。脏出不收，用马齿苋为饼敷之，加升麻、砂仁以升正气。甚者，面目青陷，哭无泪出，身体大热，乳食反多，穀食不变，名曰除中，不治。
●止泻丸　治痘当起，寒泄不止。
赤芩（一两）　枯矾（五钱）　肉豆蔻　乌梅　盐梅（各三枚）
各烧存性为末，蒸饼丸，如桐子大。每服三十丸，梅汤送下。或作末，服二钱，亦可。
●八味豆蔻丸　治寒泄，穀食不化者。首尾俱可用。
肉豆蔻（一各面）　木香　砂仁　枯矾　诃子肉　大腹子　白龙骨　赤石脂（煅，七次）
共为末。醋丸如黍米大。四君子汤送下三十丸。
●诃子饮　治七八日当起泛，泄不止。
诃子肉、肉果各等分为末，盐梅汤送下一钱。
●六和汤　治同益黄散。
砂仁　杏仁　人参　半夏　甘草　木瓜　白扁豆　赤苓　厚朴　藿香　香茹
龙眼肉五枚，姜三片，水煎服。
●益黄散　治七八日饮食过多，或水泄不止，脾土不调，气不升降。
陈皮　诃子肉（各钱半）　丁香（三分）　肉果（一枚）
糯米一撮，姜三片，枣三枚，水煎服。
●海上方
盐梅不拘多少，烧灰存性为末。好酒送下三钱。
●均气散　治收后泄不止。
焦术、白芍（酒炒）、陈皮、甘草，等分为末。好酒送下三钱。
●香砂平胃散　治收后水穀不分，水泻不止，腹痛肠鸣。
藿香　陈皮（各五分）　砂仁　苍术　莲肉（各二钱）　甘草（三分）
水煎温服。
●十全大补汤　治收后清气下陷，水泄不止。
方见前。加砂仁、诃子肉、肉豆蔻、桂心各等分，糯米一撮，水煎服。
●饭匙糕
即焦锅巴。炒米末可代。加莲肉末拌匀，甘草、人参煎汤调。时时代饮。或加山药末一两，每服入白糖二匙。以椒末少许，百沸汤调服，大有益。
●茯苓糕　治水泄不止，兼治休息利。
●鸦片丸　治痢泄。
鸦片（一分）　儿茶（三釐）　芦荟（五釐）
共为末。将饮丸，朱砂为衣，如桐子大。每服一丸至十丸。红痢黄连汤，白痢姜汤，宿食青黛汤下。
师鉴按：《证治大还》载：王氏胃灵丹，治泄泻自汗，用莲肉一两去心，鸦片二钱。每服五分，白汤下。宋氏加橡斗子、五倍、枯矾、龙骨、诃子肉、豆蔻、茯苓，名驻公车。一方用炒元米、赤石脂、枯矾、龙骨、诃子肉、豆蔻、五倍、乾姜、木香、砂仁、粟壳，蜜子炮。
北司马西溪公一孙，年甫四岁，痘出作泄，脏出二寸，命悬一线，诸医莫治。延予视，予问诸医，咸曰痘痢。予对司马公曰：治症不难，辨症为难，公子水泄，非痢也。公曰：何以知之？予曰：泄白者，乳直出，非伤气也。将饭匙糕一合，莲粉二两，加山药五钱，白糖五钱，令乳母嚼而食之。自晨至食，大便已成粪矣。司马公喜甚，询其成功何以如是之速。予曰：脾土恶湿，土宜稼穑而喜甘，饭匙得火气以温脾，是以成功易易耳。

辨呕逆不食  ***************************
大胃为中州，饮食出纳，而元气具焉。胃气一畅，则无陷伏、倒靥之患。苟不顺规，而呕逆作矣。呕者，寒热虚烦，发热而呕也。呕而无物是胃热，宜小柴胡汤、益元、栀子、麦冬之类；呕而有物，饮水即吐，涎沫不止，头痛身热，膈上有寒痰者，是胃寒，宜正元平胃等汤主之。遽欲呕食，作停上膈，痰气壅盛而呕，先用盐汤以吐之。此所谓上者越之也，后宜平胃散、人参养胃汤。或为水穀所伤，霍乱呕逆，宜藿香正气散、小异攻散主之。或为风寒所折而呕，可用橘皮汤。或停痰呕逆不食，用二陈汤。或呕不止，胃火盛也，益元散、栀子麦冬汤主之。夫呕吐有二，呕而有食，谓吐属寒；呕而无食，为逆属热，所当详辨。
●小柴胡汤　治胃热而呕。此方似误，用者审之。
柴胡　藿香　草果　半夏　乾姜　木香　赤苓
姜三片，水煎服。
●人参养胃汤　治同上。
人参　藿香　草果　半夏　白术　厚朴　苍术　陈皮　甘草（各等分）
用糯米一撮，姜三片，枣二枚，水煎服。
●藿香正气散　治水穀伤胃而呕逆。
藿香　苏叶　白芷　厚朴　半夏　赤苓　桔梗　木香　陈皮　甘草　腹皮
壮热，加人参、砂仁。姜三片，枣二枚，水煎服。
●小异攻散　治水穀伤胃而呕逆，导壅滞之逆气。
人参（一钱）　茯苓　陈皮（各八分）　木香　甘草（各三分）
龙眼肉二个，水煎服。
●二陈汤　治胃寒停痰而呕。
陈皮　甘草　半夏　茯苓　砂仁
寒甚，加乾姜。姜三片，水煎服。
●益元散　治胃火盛，乾呕无物。
方见前。

辨痰咳喘逆  ***************************
凡痘疹初起之时，或为风寒所折而生痰咳，心火动肺故也，宜参苏饮轻清和解。或原有积虚损元气，痘发而生痰咳者，宜人参养胃汤。或用药太过，药性不和而咳喘者，宜清心莲子饮。或精元耗散，腰疼气促而喘者，宜三子养亲汤。或肺气不足，痘出而声不出，作痰咳者，宜五味子汤，或葶苈木香汤。或不咳而痰多者，二陈汤加贝母，详症治之。若寒客于中，气不得伸而喘，则当温之，宜陈皮、乾葛、半夏、姜汤主之。热客于中，气不得伸而喘，则当逐热以清之，甘草泻心汤主之。
●参苏饮　治痘初出，为风寒所折而痰咳喘逆。
人参　紫苏　广皮　半夏　枳壳　乾姜　茯苓　前胡　乾葛
咳甚，加连翘、麦冬，用姜引，水煎服。
●清心莲子饮　治用药太过，性不平和而作喘痰。
莲心（八钱）　甘草（二钱）
灯心为引，水煎熟，食莲心，汤少饮之妙。
●三子养亲汤　治精元耗散，腰疼气促而喘咳。
菟丝子（一钱，酒炒。九蒸，捣如泥）　茯苓　当归　人参（各一钱）　焦术　黄耆　车前子（各五分）　甘草（三分）
猪腰子一副为引，水煎温服。用公猪腰子，火焙乾，徐徐食之。此方得之甚难，非惟可以治症，凡下元虚弱痰咳者，加黄芩、麦冬可服。
●五味子汤　治肺气不足，痘出而声不出，喘咳者。
人参　五味　麦冬　杏仁　广皮（各等分）
水煎服。
●葶苈木香汤　治心火盛，脾土燥结，二便不利，喘咳呕逆。
木香　焦术　茯苓　葶苈　猪苓　泽泻　桂心　滑石　甘草（各等分）
灯心引，水煎服。
●甘草泻心汤　治热火上行，肺气不伸。
甘草　人参（各三分）　黄连　半夏（各五分）　乾姜　黄芩（各二钱）
枣头十枚，水煎服。
●白术五味子汤　治同上。
焦术（五分）　半夏　广皮　甘草（各三分）　五味子（九粒）　云苓（一钱）
姜三片，水煎服。
●四逆生姜汤　治寒客于中。
当归（一钱）　白芍（八分）　通草（五分）　桂枝（三分）　吴萸（一分）
姜三片，水煎服。

辨诸痛  ***************************
《内经》曰：诸痛疮疡，皆属心火。是以诸痛为实，属热初起之时，腠理不密，必为风寒所折，宜分而治之。凡红点出见，中寒邪而热，头脑遍身作痛，起于涌泉，遂及两膝，宜四物十神汤，解表以驱风则痛止，轻者消毒饮。若腠理不密，腹胀疼痛，气虚不能导血，鸠尾骨痛，而连及于腰，宜加味四物汤，加以升提之药，活血均气等散主之。若痘初泛，而皮肤痛及腹痛者，不必药。若浑身如被杖，不可转侧，此中湿之痛，宜黄耆建中汤主之。
●四物十神汤
方见前。
●消毒饮　治初起浑身及脑俱痛者。
牛蒡　荆芥（各一钱）　防风　甘草（各五分）
水煎服。
●加味四物汤
●活血饮
方并见前。
●黄耆建中汤　治中湿浑身疼痛。
黄耆（钱半）　白芍（二钱）　桂枝　甘草（各三分）
加姜枣，水煎服。
●均气散　治同上。
乌药　人参　甘草　焦术　茯苓　青皮　木香　白芷　陈皮（各等分）
水煎温服。

辨诸痒  ***************************
诸痒属寒为虚。惟起三、四日，遍身痒如虫延，此毒发于肌肉间，症之至顺，不必药。至七八日，灰白色，陷顶而痒者表虚也，宜十全大补汤，百花膏涂其面，喝起丹、虾鹅四圣汤，宜并服。如爬破，用二白散。若将收作痒，肌肉自生，不必药。爬破出水，败草散敷。若面收完，而身不收，因而作痒者，此毒气上凝，而肿不散，是以面收而身不收，面上痒甚不可忍者，宜解肌化毒汤，连进以消其毒。苟误认为虚痒而峻补，则小便出血，呻吟而死。
●十全大补汤　治七八日虚寒作痒。
方见前。痒甚，加穿山甲，半酒半水煎服。
●三物汤　治同上。
炙甘草（一两）　蝉蜕（姜汁泡，去泥）　百花膏　石蜜（不拘多少）
同汤化之，时时抹上。
●喝起丹
●虾鹅四圣汤
●二白散
方并见前。
●败草散　治收后出水。
盖墙头多年烂草，去尘土，炒为末敷之。
●解肌化毒汤　治面收身不收，痒不可忍者。
方见前。

辨痈疽毒痰  ***************************
凡初起之毒气，太盛而不发越，流于三阳之经，则腮项结块肿痛，宜防风败毒散。流于三阴，肿发四肢，手腕膝肿，宜十六味流气饮。气血两虚，灌浆不起，半收者，必肿毒焮发，宜八物汤大补气血。收急则生热毒，荆防败毒散，必胜膏涂肿处，或经验秘方。初起咽喉肿甚，名为痘母，宜防风通圣散下之，反得轻者多矣。
●荆芥败毒散　治三阳症，毒生腮项，收急生热毒。
荆芥　防风　人参　柴胡　甘草　桔梗　川芎　赤苓　枳壳　前胡　薄荷　连翘　羌活　独活
痛，加灯心、乾姜。灯心引，水煎服。
●十六味流气饮　治毒入三阴，手足二腕肿毒。
人参　川芎　当归　白芍　防风　木香　桂心　黄耆　白芷　桔梗　槟榔　厚朴　乌药　甘草　枳壳　紫苏（各等分）
水煎温服。大便自利，加附子三分；大便实，加大黄二钱。
●防风通圣散　治痘生于咽喉。
方见前。
●经验秘方
将黑豆、绿豆，用醋浸水研。初起时时刷抹，随手而退。
●痘后肿毒经验馀论
子观痘毒，盖缘脓血不足，半浆而收，毒气未尽，生于四肢，初发红肿者为阳，易愈。若光肿白色而头顶不见，骨里疼痛转侧曲直，甚难属阴，难愈，宜人参养荣汤，俟其气血充足，自然全愈。若用寒凉之剂，或用针灸敷贴，则气血易虚，必致肌肉漆黑，不旋踵而死矣。
子于武宁一少女，痘半浆而收，右膝光肿，不能曲直。诸医欲行针灸，予执以为不可。其父疑信相半，女因畏针，勉从吾说。日服养荣汤一贴，渐觉症轻，至十日方出脓少许，二十日外复旧，始知予言不妄，不然殆矣。
宪副李渊弟洲，四十外生一子，甫十岁，痘出收完，耳后生一毒，见不甚肿，烂肉沉黑，知因服寒凉过多所致。予悯之，谓必得焮肿，方成脓而愈，若延日久，定生痰喘。人将予言对医言之，不信予言，反谓向已肿矣，尚欲其何如肿耶？予闻而叹曰：死期至矣。一日后果喘作，请予，至半途而返。《内经》曰：脾主肌肉，肺主皮毛。服寒凉过多，肺寒脾湿，安得不痰喘而亡哉？
姜学士思艺一孙，种痘方见点，痘母生于咽喉，颈大于面，仓皇无措，延予视。予曰：非下不能散，恐加痰喘不治矣。学士坚执不可。至晚，痰喘作，公子慌甚，谓曰：事当从权，以行下药私与之可乎？予曰：可。果以通圣散，倍硝黄下之。次早，肿毒已消，反为轻症。以告学士，学士叹曰：幸公行权，若执不可下，几误大事。

辨汗后不解  ***************************
凡痘初起，始于太阳经，头疼脑痛，肢体骨节皆痛者，以发汗为要法。汗之体松地清，痘乘汗出，其痘乃顺。倘汗后不解者，盖缘表邪未尽，或邪势在内，或汗之太过。邪气乘虚而克，所以反恶寒者，虚也，宜芍药附子汤主之。不恶寒而恶热，面赤皮红者，实也，宜透肌散、调胃承气汤主之。汗后饮食不进者，少与水饮之，令胃气和而愈也。
●芍药附子汤　治汗后体虚恶寒。
芍药　当归（各二钱）　熟地（一钱）　川芎　甘草（各五分）
虚甚恶寒，加附子五分。水煎服。
●调胃承气汤　治汗后，体实恶热。
枳壳　厚朴　甘草　大黄（各三钱）　芒硝（一合）
姜五片，水煎服。

辨下后不解  ***************************
夫痘疹不可妄下。若夹宿食以致胃烂，或水泄不止，此名脏结，予立汗、吐、下三法。病热危恶，于此不可不下，下后邪气乘虚而未散，或壅塞而未尽，则当审其虚实以治之。下后水泄不止，内有结粪壅滞，是以谷不来而水泄者，泄有水而无粪，宜大承气汤再下之。身热不退，心中结痛，栀子豉汤主之。胸满心烦，栀子厚朴汤主之。若汗吐下之，不若识寒热虚实之允当，斯可收万全之功矣。
●大承气汤　治脏结。
●栀子豆豉汤　治下后心中结痛。
栀子（九枚）　香豉（一合）　甘草（五分）　知母（一钱）
水煎服。
●栀子厚朴汤　治下后心烦胸满。
栀子（九枚）　厚朴（二钱）　枳实（一钱）
水煎温服。
建昌悬桂堂李前峰，年三十六种痘，八日内水泄不止，一日夜三十馀次，有水无渣，心中懊憹，痘将黑陷，目赤皮红。延予视，予曰：此谓脏结，毒壅不通，非大承气汤不足以济事。众曰：果有此定力乎？予曰：泄有水而无渣，非结而何？乃以承气汤一服，下结粪如拳，三五块，坚硬如石，下后思食，痘转黄而泄止。

辨乍寒乍热  ***************************
夫痘以气血相等为正，倘邪气分争，则为寒热往来。邪与阳争，反发寒；邪与阴争，反发热。此表邪未尽，而内毒壅滞。痘脚轻松，调其乳食。倘色淡脓清，而寒热往来，宜十全大补汤、解肌化毒汤。

辨痘汗  ***************************
夫痘以汗为主，太阳无汗，浑身乾燥，此为恶候。倘遍身汗出，谓之发越，热气越于四肢也。毒壅于内，瘀血在里不能发越，遂至火毒内攻。郁于阳经，头乃诸阳之首，是以头汗出而身焦枯，痘乘热出，则矇头，盖而知其热毒瘀血于内所致也，宜黄连解毒汤，倍芩、连、枳、壳，令热火降下。甚者，栀子麦冬汤主之，庶可保全。
●黄连解毒汤　治头汗身干。
黄连（一钱）　黄柏（一钱半）　黄芩（三钱）　枳壳（半个）
水煎温服。
●栀子麦冬汤　治同上。
栀子（九枚）　连翘　甘草（各三分）　薄荷　竹叶（各五分）　黄芩（钱半）
热加大黄（三钱）。姜五片，水煎服。

辨失血  ***************************
夫人一身气血为主，气血行一身，犹水行于地中。水循故道，则无崩溃氾滥之患；气血流斯，无壅滞瘀蓄之忧。若为邪热火毒所攻而不行，始为蓄血，终为瘀血，甚则妄行而七孔皆出。痘未出而先吐血者，三物汤主之，或犀角地黄汤救之。俟其血止，恐元气伤而痘不出，以生熟四物汤救之。倘血从下行，大便血出而成黑块者不治。相格论曰：泄尽死血，若成块少者莫医，此之谓也。痘出生水，大便血不止，色红活而无块者，解毒汤倍用芩、连、归尾导之，去其瘀滞，其大便血止，然后徐徐养之为当。
●三物汤　治痘未出而先吐血者。
黄连　黄柏　黄芩　栀子（各等分）
灯心引，水煎温服。
●犀角地黄汤　治同上。
犀角（磨汁）　生地（五钱，捣汁）　白芍（三钱）　丹皮（二钱）　升麻（一钱）
血甚，加茜根（五钱），蒲黄（三分）。
先用诸药煎汤，次将地黄汁入内，同服。
●生熟四物汤
●解毒汤
方并见前。
武宁三山王氏一子，痘将齐，七日内大便混血而无粪，一下有半碗许，昼夜十馀次。初视予以为不治，及询其苗下泄，医者误以峻补之药补之，以致血下盈盆。予曰：可救矣！此谓邪热内攻，血故妄行，流入大肠，经非通利莫救也。随以黄连解毒汤，加归尾、大黄通导，一服而愈。

辨发渴  ***************************
痘疹从里出表，热毒蒸，未有不发渴者，然渴亦有二焉：一则热甚于内，销烁津液；一则汗泄过多，耗夺精液。治法不过损有馀，补不足。火毒发狂，烦躁引饮，壮热喉痛，辰砂五苓散、人参白虎汤主之。渴欲得水者，可少与之，但勿令其过也。收后大渴，引饮便多，随饮随尿，虚火所致，宜大补汤主之。夫渴有真渴假渴。引饮不止者，为真渴，胃火熏炙，宜栀子麦冬汤、五苓散主之；呷一二口，停而复饮者，为假渴，是内无热而虚烦之渴也，宜生脉散主之。于此不可不辨。
●辰砂五苓散　治大毒内蒸发渴。
方见前。如渴甚加天花粉。
●白虎汤　治同上。
方见前。糯米引，水煎服。
●生脉散　治假虚渴。
人参（一钱）　麦冬（二钱）　五味子（九粒）
水煎服。
一少年种痘，收完发渴，将天花粉入大锅，煎数十碗，饮不能止，自投水缸而饮，小便长出，如竹筒建缶之状，上入下出，莫有能治者。予视而叹曰：虚宜实，宜大补主之，以十全大补汤服而愈。

辨多眠  ***************************
语云：病人思睡，如鱼得水，然多眠亦有二焉：痘起泛，毒气发于皮肤间，内脏无病，及将收半，神清气定，多眠不必药；若痘已起泛，醒浆灰白，及将完多睡，此神昏气弱，或精神恍惚，或服寒凉太过，故尔多睡，宜四逆汤，小建中汤、大补汤，并宜主之，治法当以外症为治焉。
●四逆汤　治痘起泛，灰白色，多眠并下利。
方见前。
●小建中汤　治收后多睡，神昏气弱，精神恍惚，服凉药太过。
人参（一钱）　白芍（一钱）　大附子　生姜　肉桂（各三分）　龙眼肉　大枣（各五分）
水煎服。

辨不眠  ***************************
痘疹宜睡多醒少者为正，而煎熬者亦有之。盖缘汗为心之液，汗多亡阳，心血不足，故不眠，宜四物汤以养之。心血盛而神不清，亦不眠，宜解肌化毒汤以主之。胃中大热，火郁于咽，错言妄语，呻吟不眠，宜黄连解毒汤主之。收后精神虚耗，魂气不定，亦不眠，宜黄耆建中汤主之。收后宜眠不眠者何也？毒气与诸阳相併，阴气未复故也。身有馀热，补中益气汤常服之。
●四物汤
●解肌化毒汤
●黄连解毒汤
方并见前。
●黄耆建中汤　治收后不眠。
黄耆（一钱）　人参（八分）　肉桂　甘草（各五分）　白芍（七分）　龙眼肉（五枚）
水煎服。

辨收不过关  ***************************
凡痘十日而收，至十二日而已收完，至颈不收者，其故有二焉：一则毒气太盛，上凝不散，遍身浆满，满面收完，作痒不能忍者，宜急服解肌化毒汤，或败毒散连进，遏毒不行，则痒止痘收；一则服寒凉太过，面部浆满，身上浆清者，宜先服十全大补汤，加麦冬、山楂、牛蒡子急救之，否则面收身不收，浑身作痒，必喘渴气粗而死，悔无及矣！

辨收后颠狂不眠  ***************************
凡痘收完，精神日足，心清气定，常如平日者吉。若颠狂不眠，狂言乱语，如见鬼状，甚则持刀伤人，逾垣上屋，日夜不止者，此火毒留蓄心经，以致痰迷心窍。正气初复，阳气重盛，阴血亏虚，阴阳交剥，故多言不眠，宜阳毒升麻汤主之，倍加滋补以助阴，此扶阴抑阳之意，痘生于五脏属阴而然也。
●阳毒升麻汤　治火毒留于心经，以致痰迷心窍，颠狂不眠。
升麻　犀角　人参　射干　黄芩　甘草（各等分）
灯心引，水煎服。
●滋阴降火汤　治收后颠狂不眠。
当归　熟地　麦冬（各一钱）　人参　焦术　茯苓　白芍（各八分）　黄芩　牛蒡（各五分）　川芎　连翘　甘草（各三分）　牛黄（一分）
圆肉五枚，糯米一撮，水煎温服。
张方伯二侄种痘，各半月后，一者双目不能开，一者颠狂双目不能闭。予视之曰：开闭之权在我矣。今不能开者，未通大便，名为脏结，是以毒凝不散。以润肠汤一碗许饮之，不半日即大便，熟睡一觉，醒即目开。其不闭者，毒注心经，阴阳交剥，以致颠狂，饮以滋阴降火汤，连进二服，则睡而目闭。方伯笑谓予曰：药用合宜，肉汤亦灵矣。

咽喉肿痛舌疔疳鹅  ***************************
夫咽喉之症，太阴脾肺之气，邪热乘之以薰膈，故生肿痛。又因热毒蕴蓄于胃中，饮食少进，肠胃空虚，三虫求食，蚀人五脏，名为狐惑。上食其喉为惑，其声哑嗄，传及舌齿为疳鹅；下食其肛为狐，甚者内食其脏而死。治法宜泄其胃火，以黄连犀角汤主之，玉锁匙时时吹入其口内以治标，恐舌烂而死，水火既济丹为甚妙。若痘起泛，八九日内服补热之药太过，遂致牙龈脱落，可不慎与。
●黄连犀角汤　治咽喉口舌生疳。
犀角（三分）　黄连（钱半）　石膏（五分）　木香（一分）　乌梅（七分）
热甚，加黄芩、栀子（炒）、芦荟（五分）。水煎服。
●玉锁匙
冰片　硼砂（一钱）　朱砂　文蛤　雄黄（五分）　儿茶（三分）
共为细末，吹入口内，徐徐以煎药汤送下。
●水火既济丹　治疳热。
黄连、乾姜等分为末，吹入口内，流涎即愈。
●海上方　治同上。
乌梅（煅，存性）　枯矾　黄连（各等分）
研为细末，吹入口内。
●又方
夏月取粪蛆置水内，蛆自浮于水面，洗净，摊新瓦上，火焙微焦，如芝麻色，研成细末听用。吹入口内，连吹三次，疳自消矣。

孕妇用药次第  ***************************
夫孕妇赖气血以为主，血热妄行，而胎于是乎动矣。天一生水，地二生火，孕妇身热脉乱，汗出不食，呕逆恶阻，是水火交争也。三月得木气，精血结聚，气和荣子，子气润母。四月得金，五月得土。痘初起值二七月，乃水火交争，胎动必不能安，主舌黑而青。夫心乃舌之主，舌乃心之苗。黑而青者，肾水克心火也，宜先服罩胎散以固孕，令热气不侵损胎元；身热甚者，木香参苏饮；胎将动，恶露未来，宜安胎散；气血两虚，独圣散；胎已下，气血虚甚，保元汤、十全大补汤、十奇散。若阳虚则外热，阴虚则外寒。寒热时作，宜大补气血。若面赤唇口俱青，口吐沫者，子母俱死。夫面赤者，心火胜而血乾，主子死。唇口青而吐沫，乃肝木克脾土，胃绝而子母俱死。
●罩胎散　治孕妇初起，服此以保胎。忌丹皮、乾葛。
当归　生地　白芍（各二钱）　黄芩　麦冬　陈皮　甘草　川芎　白术　前胡　砂仁（各五分）　阿胶（二钱）
糯米一撮，水煎服。大热加郁金、苏叶、荆芥穗。水锺半，煎一锺服。
●又方
乾柿蒂（七个）　野苎根（一个）　甜瓜蒂（一枚）
用银器煎，以荷叶盖定，煎八分，去渣，仍用荷叶盖定，空心温服。
●木香参苏饮　治孕妇一一日身热甚。
人参　苏叶　桔梗　前胡（各二钱）　广皮　茯苓　枳壳　木香（各五分）
水煎服。
●独圣散　治身热胎动。
砂仁　莲壳（不拘多少）
斫为细末，酒调服一钱。复觉腹内热加黄芩、紫苏、大腹皮，煎汤送下三钱。此方多服亦好。
●海上方
妇人油发烧灰，温水调服立安。恶露来亦可服。
●安胎散　又名十圣散　治身热胎动。
人参　腹皮（各八分，酒炒）　白芍　苏叶　黄芩（各一钱）　焦术　茯苓　川芎　香附　续断　当归　陈皮　甘草　砂仁（各三分，炒斫）
灯心姜引，水煎服。
●十全大补汤
●十奇散
方并见前。二方稳当，兼下保元汤用。
●保元汤　治胎已下，气血两虚。
人参　白芍　熟地　归身（各一钱）　黄耆　川芎　厚朴（各五分）　甘草　广皮（各三分）
姜引，水煎服。产后虚热，加炮姜，血少，加生地；血来多，加炒黄芩。
凡痘胎下于未痘之先，血乾气促，浑身壮热，一齐并出，不治。下于出齐之后，痘脚轻和，稀少明亮，保元汤时常服之。若气急冲心，小便溺血不止，痘出赤黑，壮热不除，呕逆心烦，腰背僵直，唇舌青黑，口吐涎沫，或四肢逆冷，遍身不起，如此数症，恐仙亦无救。予愿同志者，用心详玩焉。

辨收后馀毒  ***************************
痘疹初起，症候多端，收后馀毒，亦是不少。或疮痂渐落，延至二十日，或一月，或四五十日而死者，不无予于此详症立方，以便后学。凡十日当渐结痂靥，眼开目清，唇舌转红，痂边白黑，精神日固，饮食日加，二便如常，身无大热者，不必药。若收至咽喉，收不过关，多眠易醒，精神倦怠，饮食不思者死。收后两脚虚浮，而出黄水，乃毒气未除，宜消毒宣风散。大热，日乾心烦，宜柴苓汤。收后身热，二便不利，口开眼闭，宜升麻正气散。馀毒大作，大热不除，四肢浮肿，宜防风通圣散。馀毒不除，烦渴吐泻，宜人参麦冬汤主之。毒流四肢，而生疽毒，宜柴胡门冬汤、荆芥败毒散。大便秘结，腹胀咳逆，宜前胡枳壳汤。毒气不除，咽喉肿痛，宜玄参升麻汤。虚烦盗汗，宜四顺散。大便不利，宜解毒汤。大热心混，颠狂不清，咳嗽吐血，宜益元散。痘将收，毒气不散，宜灭斑汤、四圣散。收后失声，天花散。过用寒凉，脾土倒弱，水泄不上，宜四君子汤送下豆蔻丸。又当于寒泄条参看。收后，若毒上凝，面肿不散，两目不闭，润肠汤。收后颠狂不眠，别有条例。
●消毒宣风散　治收后两足虚浮而出黄水。
升麻　乾葛　人参　麦冬　甘草　防风　茯苓　石膏　荆芥　白芷　牛膝　防己　汉忍冬藤　大腹皮
咽喉痛加牛蒡子，大便秘加枳壳，咳嗽加款冬花，气喘加乌梅、香附，腹痛加青皮、苏梗。糯米一撮，加灯心水煎服。
●柴苓汤　治收后口乾，心烦大热。
柴胡　猪苓　人参　焦术　泽泻　茯苓　肉桂　半夏　甘草　黄芩　滑石
姜引，水煎服。若泄，去滑石。
●防风通圣散　治收后馀毒不除，四肢浮肿。
防风　荆芥　当归　桔梗　栀子　连翘　甘草　赤芍　黄芩　薄荷　牛膝　半夏　人参　集焦术　石膏
咽喉痛加牛蒡子，大便秘加大黄，四肢浮加木瓜。水煎服。
●人参麦冬汤　治收后馀毒不除，烦渴水泄。
人参、麦冬、甘草、陈皮、焦术、厚朴、牛蒡各等分，水煎服。
●荆芥败毒散
方见前。
●前胡枳壳汤　治收后馀毒，大便秘，腹胀咳逆。
前胡　枳壳　赤芍　大黄　甘草
姜引，水煎服。
●玄参升麻汤　治馀毒咽喉痛。
玄参　升麻　黄芩　熟地　甘草
灯心引，水煎服。
●益元散　治收后大热吐血，心烦颠狂。
方见前。
●灭斑丹　治收时毒气凝结于面，其色黯然。
轻粉　龙粉
为末，新猪油调成膏。搽上愈。
●四圣散　治收后火毒痘疔。
珍珠（七粒）　豌豆（五粒，烧存性）
油发烧为末，以胭脂水调，用针挑破搽上。
师鉴按：《证治大还》载一方：治痘疔，名三仙散，用地丁番、白草、归尾三味，水一碗，酒二盏煎服。宋杏庄加天黄八分，紫草茸二钱五分用。　又按：周慎斋治痘毒，用牛黄一钱二分，朱砂八分，珍珠三分，共为末，口嚼胭脂汁调搽。
●天花散　治收后失声。
天花粉　桔梗　焦术　诃肉　菖蒲　甘草
共为末，水调一钱服。
●豆蔻丸　治收后过寒凉，脾土倒，水穀不化，泄泻不止。
●润肠汤　治收后毒上凝，面肿目不开。

辨咽喉肿痛  ***************************
咽喉痛而肿者，胃火薰蒸故也。面赤唇焦，色青黑舌苦而痛者，不治。舌尖如火，宜牛蒡子汤，轻则甘桔汤。痰盛胸高，咽喉不利，宜芩连枳壳二陈汤，甚则玉锁匙点舌以救之。若毒气流于三阳经，腮项肿痛，宜荆防败毒散。面仰颈直而痛，毒气凝结为害，不治。
●荆防败毒散　治毒气流于三阳，咽喉作痛。
方见前。
●鼠黏子汤　治咽喉痛甚。
牛蒡子（二钱，炒）　射干（一钱）　甘草（五分）　山豆根（三分，磨汁）
灯心引，水煎服。
●甘桔汤　治同上。
甘草　桔梗　防风　麦冬（各等分）
水煎服。
●芩连枳壳二陈汤　治咽喉下气。
黄芩（八分）　枳壳（一钱）　黄连　赤苓　连翘　桔梗（各五分）　贝母（八分）　陈皮　甘草（各三分）
痛甚，加山豆根。水煎服。
●玉锁匙　治咽喉水穀不通。
方见前。

服药不过关  ***************************
夫胃为水穀之海，出纳司焉。一为痰气凝结，脾气不能运化，老痰流于胃脘中，饮食为痰所阻，不入胃中，顷刻间即吐，束手无策者多矣。予制一方，品味极少，其效甚速，其功甚大，特录之以示后学者。不惟痘中药不过关可用，凡服药不过关者俱宜用，名曰透关散。
●透关散　治服药下咽即吐，并饮食不能入者。
多年锈铁去泥洗净，刮下铁锈，不拘多少，研为细末听用。用时将好醋大半盏调锈五分服，二呷，随将汤药饮之。即纳。

辨两目瘴翳  ***************************
两目者，一身之精，借日火以为明，如日月之丽于天也。苟失所养，如日月薄蚀，万古皆长夜。丹溪云：痘未出之先，以牛蒡子为末，砂糖调敷囟门，预防眼患，良有以也。夫目有内外，内皆属肾，得黄中之正色；外皆属膀胱，得玄黄之正色。及脾胃之生气，是知无患矣。虽有五轮八廓，惟中外属脏。外则应于五轮，白珠属肺，应气轮；黑珠属肝，应风轮；上下眼皮属脾胃，应肉轮；大小眦属心，应血轮；瞳人属肾，应水轮。若眼胞陷没，是五脏皆绝。凡痘起泛之时，七八日内，目必肿闭，上皮高起，四围眼皮陷入，无泪者，不必药。若痘已收，眼开黑白分明，泪不流者，亦不必药。若痘起泛，或二日，或一日，泪流眼皮红肿，及焮于外者，热毒侵睛，必随其药内用荆芥、白蒺藜治之，外用洗方洗之。俟痘收后，随症施治。如气血两虚，热毒上攻，宜四物龙胆汤。馀毒入眼，翳膜遮睛，用穀精散。面肿不消，两目光肿不汗，宜吹耳法，服荆防败毒散、磨翳膏。若两目肿，宜消毒散。其瘼坚厚为难治。弩肉侵睛，为翳遮睛，亦不治。
●洗眼方　治痘当起泛，两目流泪，红肿疼痛。
蛤粉（一钱）　轻粉（三分）
为末，百沸汤调，将笔蘸水，周围搽洗。
●四物龙胆汤　治气血两虚，热毒上攻，目生翳瘴，红肿泪流。
龙胆草　当归（各三钱）　生地　白芍　防己　蒺藜（各一钱，炒去刺）　川芎（五分）
肿甚，加荆芥、白芷。灯心引，水煎服。
●穀精散　治毒八日生瘴。
穀精草、生蛤粉、生黑豆各二两为大，用宰猪肝半斤，竹刀切片相连，将药入片内扎固，入磁罐内，文武火煮熟。去药水，取肝食之。又用兔丸煎汤，代茶亦可。
●吹耳法　治收后面不消肿，两目生膜。
轻粉（一钱）　黄丹（二钱）
为细末，患左目吹右耳，患右目吹左耳。
●荆防败毒散　治收后面不消肿，两目生膜。
荆芥　防风　连翘　白芷　归尾　蒺藜　川芎　羌活　生地　赤芍　木贼　栀子　枳壳　草决明　青葙子　大力子　龙胆草
甚，加青皮、大黄、穀精草。水煎服。
●磨翳膏　治白翳遮睛。
芦甘石（用薄荷、甘草煎浓汤。煅石七次，用田螺、硼砂、水蜘蛛丝制。）　珍珠（五钱，用豆腐包饭上蒸）　蕤仁　硼砂　麝香（各等分）　冰片　螵蛸（煅）　白丁香（各三分）
热甚，加黄连末（六分）；痒，加胆矾（一分，煅）。上药如法制为极细末，切勿造次。

眼药膏（一名卷翳膏）  ***************************
芦甘石（三钱，制过）　硼砂（一钱）　冰片　朱砂　白丁香（各二分）
为极细末，入磁罐内听用。
●点翳方　治收后目生热瘴，内有白翳如米粒大者，随手而退。
蜘蛛（一个，取腹内丝）　象牙末　奶乳　食盐
上方先将大灯心一根，蘸蜘蛛丝于灯心头上，次蘸盐，再蘸乳，又蘸牙末，点眼白膜上。随手放灯心于眼内，令患者眼皮含住灯心，痛止方开，取出灯心，其眼能开。次日如前再点一次，则膜去矣，妙不容言。又名风捲云。
●又方　治不拘远年近日，翳膜瘴睛。
制硇砂如法，用活田螺三五个，养去泥沙洗净，俟其吐肉，将硇砂入于螺内。仰安于盆内，即化成水，倾螺水于碗内，将芦甘石升打过者，再烧再淬，以螺水尽为度。如前制过，取大蜘蛛数枚，用腹内丝，同芦甘石（五钱），蕤仁（五钱，去油），为极细末。点目内，去白膜入卷翳膏内同用。神妙不可言传。
●琼玉膏
龙脑（五分，为末）　蕤仁（去油）　硇砂（为末）　熊胆（一钱）　牛黄（一钱）　黄连（一两）　蜂蜜（一两）
上用熊、牛、蕤、连四味，取长流水二大碗于磁罐内熬至半碗，将重绵滤去渣，入蜜，再用文武火煎至紫色，点起牵丝为度。切勿太过不及，取出入硇砂、龙脑末和匀，贮磁罐内，封固听用。不拘远年近日，点疗眼疾如神。

辨火攻法  ***************************
治痘自古无火攻，惟吾独用之。卧龙先生云：利于水者，必不利火。吾故曰：伤于水者，惟火可以救之。一少年牧鹅于田坂，痘疹及身，初不自觉，值风雨大至，卧田坂中不能行，雨过负归，口吐白沫，两目直视，四肢僵直。予以纸烛照之，痘已见苗矣。予曰：痘苗尚活，岂可置而不救耶？用药不能入，法已穷矣。予思武侯之言，用火攻之。于是将灯火自涌泉、承山、鸠尾、脊骨，自下而上，逐节烧之。烧至背心，能作声；至肩井，大汗自出，目睛转而出沫止。随进四物十神汤，一服而愈，后得转轻。

辨收后浮肿  ***************************
夫水土者，人身所赖以为生也。脾土一亏，水无所制，则氾滥妄行，而肿胀之患生矣。凡痘收后，四肢瘦减，二便如常，饮食日加，疮痂渐落，肌肉红活者，无他症。或为饮食所伤，精神倦怠，饮食少思，痂落无红，与肌肉相似，郑声不止，此脾土受病。热蓄于内，积滞不通，遂成土不制水，大便稀而小便短，水泛妄行，四肢浮肿，眼生卧蚕，阴囊光大，故标本论云：少阴为标，相火为本。疮疡痒痛，暴注下迫，水液浑浊之疾生，宜先以胃苓汤，分理以发其源；次以五皮二术散，开导以通其流；又以禹功神授丸，疏利以决其壅；俟其水涸，用木香流气饮以固其本。大痊后，用香砂平胃丸以实其脾，令无溃溢重复之患。此治土不制水之大法也。若卧蚕不见，阴囊不肿，而腹大胸高，面目四肢浮者，此系胃有积滞，脾气不行，荣卫不通，是以靥痂落而无红，四肢虚浮，宜四物汤，加麦芽、山楂、枳壳消导之，未可作水湿妄行而治。大进药之方，自有次第。先一日进胃苓散一服，二日进禹功神授丸，三日进汤药，四日进丸，如是不可造次。一日肿消，只服汤药，丸不可进。若大便泄，腹内疼，二者兼全，不可治矣。若有泄无疼，有疼无泄，皆可治也。
●胃苓散　一日先服，分理以发其源。
猪苓　泽泻　肉桂　焦术　厚朴　茯苓　苍术　广皮　甘草
水煎温服。
●五皮二术散　二日服，开导以通其流。
赤苓皮　大腹皮　丁皮　五加皮　姜皮　焦术　苍术（炒）　甘草　猪苓　泽泻　木通　青皮　香附　木香
各等分，灯心引，水煎服。
●禹功神授丸　三日服，疏利以决其壅。
广木香　黑丑　大戟（用皮）　甘遂（二钱）
半生半熟各等分，各将一半草纸包，火内煨熟晒乾。一半生用为细末，饭为丸，如桐子大，灯心汤送下。三岁五分，十岁八分，十五以上二钱，人盛者二钱。一服则中焦消，二服则面消，三服腰脚俱消，连进汤药共七服，遍身俱消，不忌盐，服香砂平胃丸，一年方止，无重患之忧。此方味少而功极大，妙不可言。
●木香流气饮　消后服一二剂，以固其本。
木香　厚朴　青皮　甘草　苏梗　香附　广皮　肉桂　槟榔　丁香　蓬术　藿香　木通　草果　木瓜　当归　白芷　麦冬　焦术　人参　赤苓　腹皮
各等分，灯心引，水煎服。
●香砂平胃丸　痊后服此，以实其脾，一年方止，每日吞二次。
藿香　砂仁　苍术　厚朴　陈皮　甘草
上药不拘多少，制为细末，醋打糊为丸，如桐子大。每服百丸，日迸二次。或沸汤，或酒，或米汤，俱可送下。

痘疹三不治症  ***************************
一症少妇痘初起一二时，不自觉而与夫交，为阴易，名曰房劳症。色白不起泛，咽喉痰闭，或一齐涌出，无治法。
一症痘初起时，胃火动而欲食，自不觉而多食，不久而食未化，大伤脾胃，胃气不行，以致脾不流血，胃烂成班。甚者三四日而死。予思食已化者可下，食未化者可吐。惟欲化未化，不吐不下而术穷矣，是以不治。
一症初至六七日，热蒸皮薄，毒注脸面，不能发越，爬破之。在气血交会之时，将败草散敷其破处，用升提补气血之药，助其不足，令痘翻灌，庶或保全。十二三日破者，气离血散，毒尽而痂成，敷之亦可。至于九十日内，将收未收，因而爬破者，泄其真元，痰痒俱作，百症齐生，欲提而无毒能提，欲补而气血不能骤补，只得袖手待毙，亦为不治。

小儿麻疹（俗名痧子）  ***************************
凡小儿麻疹，原于六腑蕴积热毒所成。有甫生半月而种，号曰胎麻。人生无不种者，症与痘症、伤寒相似。或为时气传染，发于皮肤之间。有再种而至三种，与痘症终身一种为少异。一发则遍身为之红活，其色紫赤者吉，紫黑者凶。初起憎寒壮热，吐泻咳嗽交作，不思饮食，面赤眼光，喷嚏痰涎，或五六日而出，或七八日而出，本无定期，治法亦与痘症不同。痘症原于五脏属阴，麻疹原于六腑属阳，阴宜补而阳宜泄，切忌丁香、肉桂、豆蔻、附子辛燥之剂。痘宜汗以行疏利之法，四物十神汤之类；麻宜轻清和解，升麻、乾葛、白芷之类，务宜斟酌。初起用升麻葛根汤，麻见亦可用。咳嗽甚者，用参苏饮，或防风通圣散主之，麻略具苗而泄者，五苓散加薄荷叶治之。热甚者，去桂用四苓散，调六一散同服。麻不见出，身热腹膨，用白虎汤加人参最当。烦渴不止，壮热不除，化班汤宜速进数服，热退渴止为度。热壮谵语烦躁，宜黄连解毒汤，加大黄、枳壳、甘草、花粉主之。夫麻疹非寒，为热所协，以致穀食不化，宜用消毒汤。热火熏膈，咽喉肿痛，宜甘桔汤加玄参、大力子以治之。或声哑发喘，宜小陷胸汤。若无他症，但馀热不除，宜黄连解毒汤，调六一散以调摄之。治麻之要，大率先解表而后清肌，万无一失。其症未愈，不宜补，恐热积于内，以成狐惑。收后虚弱，方滋养气血，温补脾土为当。
一麻症发热之时，憎寒壮热，鼻流清涕，身体疼痛，咳嗽泄泻，疑似未定，服葛根汤，去砂仁、陈皮，取微汗。轻清和解，则皮肤通畅，腠理开豁，而麻易出。不可重汗，恐致亡阳，必以葱白汤时时饮之，而无发搐之患。
一麻发之后，避风寒，忌生冷。苟一犯之，则皮毛闭塞，毒气壅遏，变紫黑而死矣。渴甚欲水，以葱白汤饮之，以疏孔窍。
一麻初出，乾燥暗晦，色红紫，乃火盛毒炽，宜六一散解之，或四物汤去地黄，加红花、炒黄芩、黄连治之。
一麻症随出随没，乃为顺症。或出二三日不没者，内有虚热，宜四物汤主之。如失血，用犀角汁解之。
一麻症壮热不除，饮食不进，并属血虚血热，宜四物汤主之。随症加减，渴加麦冬、犀角汁，嗽加瓜蒌仁，痰加贝母、陈皮去白。切忌人参、焦术、半夏，一或误用，为害不小。盖麻疹为阳，血多虚耗，宜滋补阴血，其热自除，所谓扶阴抑阳之义。
一麻收后，牙根腐烂，鼻血横行，併为失血，急用四物汤，加茵陈、木通、生犀角之类，以利小便，使热气有所渗而出。如疳疮色白，为胃烂不可治矣。
一麻症泄泻，当分寒热新久。新泻热泻者，宜四苓散加木通；寒泄，百中一二，宜理中汤一服而止；久泄用豆蔻丸，或诃子、粟壳灰，酒调服涩之。
一麻收后，不避风寒，终身有咳嗽之患。
一麻疹前后，大忌猪肉、鱼、酒、鸡子。恐惹终身之咳，只用老鸡、精火，肉煮烂而食，以助其滋味可也。
一孕妇种麻，以四物汤服之，倍加白术、条芩、艾叶，安胎清热为主。如胎气上冲，急用苎麻根、艾叶煎汤，磨槟榔服之，宜四物汤大进以救之。
一麻已出，不思饮食者，盖缘内蕴积热，胃气不行，宜四物汤加山楂、神麴、砂仁一二服，则脾动而思食。
一麻疹初起，呕吐者，胃有停痰；下泄者，内无积滞；咳嗽者，毒传于肺，皮毛受症。三者全为顺症。三者缺一，则色紫皮红，目赤泪流，喘急腹胀，为不治，急以凉膈散速进利，庶可保全。
一麻症出见一日，而又没者，是为风寒所冲，麻毒内攻。若不急治，痒烂而死，宜用清毒散一服，热退睡安。如见三日退，后有被风寒之症，消毒饮亦妙。

麻疹死症  ***************************
诀曰：已没浑身热不退，昏沉恍惚语乖张，饮食不进舌胎白，失智寻衣与摸床，元气精神魂懒散，一魂尚尔去飘扬，逢斯强发求全药，任是神仙莫主张。予治麻症始出，类伤风寒热，头痛咳嗽，热甚目赤颊红，一二日内出者轻。必须解表，忌见风寒、荤腥、厚味、鲜物。或一犯之，恐生痰咳，变成惊搐，不可治矣。初起吐泻，变成者顺，霍乱者逆。欲出不出，危亡立至。
●升麻葛根汤　治疹子初起发热。
方见前痘疹。
●参苏饮　治疹出而嗽不止。
人参　紫苏　广皮　枳壳　茯苓　前胡　乾葛　连翘　麦冬　贝母　黄芩
灯心引，水煎服。
●五苓散
●四苓散
●六一散
方并见痘疹。
●防风通圣散　治同上。
方见痘疹。临症加减，灯心引，水煎服。
●化斑汤　治大渴不止，乾呕。
知母（一钱）　甘草（三分）　人参　石膏　淡竹叶（各二分）
呕甚加竹茹。水煎温服。
●黄连解毒汤　治水穀不化，大热泄泻。
黄连　黄柏　黄芩　栀子　枳壳
灯心引，水煎服。
●凉膈散　治同上。兼腹胀满，胸高。
黄芩　连翘　栀子　薄荷　大黄　朴硝　淡竹叶　甘草
姜一片，水煎温服。
夫治麻疹与治痘不同，痘症辨寒热，热症固宜清，寒症用补药，不外参、耆、丁、桂峻热之品。麻症多热，专用石膏、升麻、葛根、黄芩、黄连、栀子、桔梗之类，且补药止于四物汤用之耳，桂、术、参、耆，百无一二。咳为本症，咳甚者，参苏饮；不咳者，难治。吐泻兼全，不药而自愈；叶泻甚者，专用五苓解毒汤主之，庶可无危矣。
夫吐咳泻，三者缺一，宜轻清和解。若三者俱无，必目赤皮红，腹胀气促，急宜凉膈散主之，以通利。否则束手待毙而已。治麻者，宜尽心于凉药中求也。

增述附后  ***************************
〔痘疹虚症禁用药性〕
抄《证治大还》
圣苍氏增述
蝉蜕能开通肌窍，恐成表虚，耗泄元气。鼠黏子通肌滑窍，外致表虚，内动中气，恐成泄脱。人牙性烈，发表太过，内动中气，外增溃烂。紫草性寒，误用溏便。白术多用，恐能燥湿，使润下之气不行，则痘难成浆。茯苓、猪苓，燥湿渗泄，能令水气下行，小便。多用只恐津液耗散，外不行浆，内防发渴。诃子、龙骨、枯矾，皆能阻塞肌窍，气虚之症用此，毒愈不能进前，虽能涩泄，甚不可施治，虚症之泄泻，只以补益为善。车前、滑石性猛，利水极速，易伤脾胃，脾土一伤，则中气必败，而塌陷继之，内攻外剥，百变俱生。山栀性寒降火，虚症便赤，必非实热。大黄荡涤污秽，耗削胃气，性寒润下，虽热渴便实，皆不可用。生地性寒凉血，亦能润肠。枳壳下气宽肠，多用则泻。乾葛疗表热，性凉，外防表虚，内恐伤胃，况太凉则痘不长。乌梅酸收。砂仁散气。山楂散血解结，多用则内虚。半夏性悍，多用则消渴。麻黄开窍走泄，恐成表虚气脱。
〔麻疹辨疑赋〕
见《证治大还·幼幼近编》
麻虽胎毒，多带时行。气候暄热，传染而成。其发也，与痘相类；其变也，比痘匪轻。先起于阳，后归于阴，毒盛于脾，热流于心。藏府之伤，肺则尤甚。始终之变，肾则无症。初则发热，有类伤寒。眼胞困倦而难起，鼻流清涕而不干。夹鼻脉紫，乌轮火抟，遍身俱热，惟耳独寒。咳嗽少食，烦渴难安，邪目视之，隐隐皮肤之下。以手摸之，磊磊肌肉之间。其形若疥，其色若丹。出见三日，渐没为安。随出随没，喘急须防。根窠若肿兮，疹而兼瘾。皮肤如赤兮，疹尤夹斑。似锦而明兮，不药而愈。如煤而黑兮，百无一痊。麻疹既出，调理甚难。坐卧欲暖，饮食宜淡，咳嗽涎沫，不禁酸咸：忽生喘急，肺受风寒。心脾火灼，口舌生疮。肺胃蕴热，津液常干。有此变症，治法不同。微汗毒解，热势少凶，二便清调，气行无滞。腠理拂郁兮，即当发散。肠胃秘结兮，急与疏通。鼻衄者不必忧治，邪从衄解。自利者不必遽止，毒以利松。麻后多痢兮，热毒移于大肠。咳嗽喉痛兮，痰热滞于心胸。口渴心烦，法在生津养血。饮食减少，治宜调胃和中。馀症无常，临期变通。此则麻之大旨，妙在乎神通。
〔麻疹轻重要诀〕
或热或退，五六日而后出者，轻；淡红滋润，头面匀净而多者，轻；发透三日而渐没者，轻。头面不出者重；紫红暗燥者重；咽喉肿痛不食者重；冒风没早者重；移热大肠，变痢者重。黑暗乾枯，一出即没者，不治；鼻扇口张，目无神者，不治；鼻青粪黑者，不治；气喘心前喘者，不治；麻后牙疳臭烂者，不治。按：西河□泡汤，砂糖调服，兼可治疹后痢。
〔麻疹附余〕
夫麻即疹也。以疹出如麻成朵，痘出如豆成粒，皆象其形而名之也。麻疹之与痘疮，始似而终殊，形同而症异。痘疮发于五脏，麻疹发于六腑。脏属阴，阴主血，故痘有形而有汁；腑属阳，阳主气，故疹有形而无浆。然阳热太盛，则阴分受其煎熬，故血多虚耗，所以治法先发散行气，而后滋阴补血。凡动气燥悍之药，皆不可下也。
凡看麻疹之法，多于耳后项上腰眼先见。其顶尖而不长，其形小而匀净，其色红亮者，吉。若色紫红，乾燥暗晦，乃火盛毒炽，宜六一散解之，后以四物换生地，加柴胡、黄芩、乾葛、红花、牛蒡、连翘之类，滋阴凉血，而热自除，所谓养阴退阳之义也。色黑者，热毒尤甚，乃十死一生之症也，用解毒汤合栀子仁汤。
一疹属阳，乃六腑之毒，惟重于脾肺二经，以肺主皮毛，脾主肌肉，故发热时，即见咳嗽声重鼻涕者，肺之毒散也；泄泻者，脾经之毒去也。如无上症者重。
一发热之初，憎寒壮热，鼻流清涕，身体疼痛，呕吐泄泻，咳嗽气急，腮红眼倦，眼胞与面俱肿，其泪汪汪，乌轮红色，夹鼻六腑部分，色见红紫，即是麻候，宜避风寒，用升麻葛根汤，加紫苏表汗之。得汗则皮肤通畅，腠理开豁，而麻疹易出也。于发散药中，加葱白、生姜，使孔窍中微汗润泽，庶免热闭发搐之症。
一疹用药，必先明其岁气。如时令温暖，以辛凉之药发之；暄热，以辛寒之药发之；大寒，以辛热发之；时寒时热，以辛平发之。
一发热咳嗽之时，既明麻疹，有出不快者，用麻黄汤、羌活汤、消毒饮，发散解毒之剂外，芫荽、酒糟蒸热擦之。自头上至足为齐，头面愈多者为佳。若迟延日久不能出，则腹胀气喘，闷乱烦躁而死矣。
一凡麻疹出后，见风没早，未清爽者，宜消毒饮合升麻汤热服。虽不复出，亦寻愈矣。有麻出三日不没者，乃内有实热，宜四物汤，加清利之药，则热自解，而麻自消矣。风寒外凑，疹停肌腠，宜荆芥、葛根、防风、苏叶、牛蒡、连翘、蝉蜕、玄参、全蝎、生姜。
一发热之时，遍身汗出者，此毒从汗解，且玄府开而疹易出也；有鼻中血出者，此毒从血解，俱不宜遽止。若汗出太多，血出不止，此又火逼太过，致血液妄行也。恐气血顿虚，宜消毒饮加黄芩、连翘、生地、丹皮、玄参、麦冬。血出不止，用当归、生地、茅花、丹皮、黄芩、栀子、犀角。
一发热之时，或吐或泻，此皆火邪内逼，毒气上行则叶，下行则泻也。不可遽止，所谓解从吐解，毒以利松也。吐甚者，二陈汤加石膏、竹茹；泻甚，升麻葛根汤加茯苓、滑石。
一麻疹出时，咽喉肿痛，不能饮食，此毒火拂郁，上熏咽喉也，宜甘桔汤加连翘、牛蒡子、玄参、荆芥。
一疹已出反没，由外感风寒，内伤生冷，抑郁毒气，变为浑身青紫，烦躁闷乱，喘急腹痛，毒成内攻，急用加减麻黄汤，迟则不救。
一麻疹一日三潮，随出随没者，以麻疹属阳，遇三阳则发，遇三阴则隐也。
一疹正出，肚疼泄泻。若气喘腹胀，此毒未尽而传于三阴也，宜升麻葛根汤加荆芥、滑石、木通。或发热时，过饮寒凉，多食冷物而致者，宜平胃散加砂仁、焦术。
一疹初见，欲发不发，隐隐欲伏，热盛烦躁，疹色乾红焦紫，此因邪抑，郁毒将内攻也，急用升麻葛根汤加荆芥、蝉蜕、苏叶、防风、黏子、木通。
一疹遍身既出，而犹怫怫烦热，频作呕吐者，此毒热未尽，留连于肺胃间也，宜消毒饮加连翘、升麻、地骨皮、知母、石膏。大便秘，微加大黄。
一疹已收，反浑身发热，昼夜不止，此毒未尽解，而阴血伤也，消毒饮合四物汤，加玄参、连翘、知母、丹皮、滑石、甘草。
一疹发热咳嗽，三五日不出者，用化毒汤，外以胡荽子炒热，以薄绵包熨之。
一疹热盛谵语，小便赤涩者，导赤散，用生、通、甘等药。烦躁多渴者，犀角化斑汤，用荆、防、甘、玄、桔、翘、石、知等味。
一疹状如蚊蚤所咬，色黑者，此毒盛也，宜山栀子汤。
一疹毒气入胃变黑，眼赤喉痛，口舌生疮，泄泻，宜黄连杏汤，用陈、麻、黄、壳、葛等品。
一疹出后，声哑不出，或喘或咳，或身热不退，致日久不愈者，此热毒未尽解，肺金受伤也，宜清金降火，用知母、贝母、天冬、麦冬、骨皮、丹皮、生地、芍药、当归、玄参、连翘、片芩、瓜蒌仁。
一疹收后，馀毒未尽，日夜烦躁，狂乱谵妄者，乃馀毒蓄心包也，辰砂益元散，灯心黄连汤下。
一麻后泻痢者，乃积热移于大肠，宜益元散加生地、木通、芩、连、白芍，或香连丸之类。
一麻后牙疳红肿者，清胃汤合甘桔汤，加大力、荆芥、玄参。胃烂者，不治之症也。
一麻后痰嗽不止，乃痰热留于心胸，四物合二陈，加瓜蒌、桔梗、五味子。渴加麦冬、枳壳，喘加苏子、桑皮。
一孕妇出麻，以四物汤加白术、条芩、艾叶、砂仁，以安胎清热为主，则胎不动，而麻疹自愈矣。若正出之时，不进饮食者，但得麻色淡红润泽，亦无害也，乃热毒未解，内蕴实热，故不食耳。麻退不食者，用四物汤加神麴、砂仁一二剂，自能食矣。
一凡出麻疹之时，大忌荤腥生冷，宜避风寒水湿。苟有不谨，最为深患，戒之慎之！
〔辨痘夹丹疹与麻疹不同〕
抄《证治大还》
夫痘毒、麻毒，各有不同。盖痘毒出于脏，麻出于腑。脏属阴，阴主血，故痘有形而有汁；腑属阳，阳主气，故疹有形而无汁。此皆中于有生之淫火，本非寻常，併发者，惟痘出之时，或风寒闭塞腠理，或热毒壅遏不得发越，热气击动藏府，故并出耳，此亦不顺之症也。钱氏云：痘只出一般者善。凡痘已见形，其间碎密若疮子者，夹疹也，此由火毒薰灼于中，故使疹夹出于外也。痘当从外解，疹当从内解。如痘内夹出丹疹，不必治之，当以托痘为主，痘出而疹自淡矣。若疹重者，亦急宜解毒，使疹子消散，痘亦早得单成，宜消毒饮加升麻、玄参、酒芩，并黏、荆、甘、防。若疹不退者凶。
周慎斋云：痘夹斑疹，是表实，风热郁于血分，宜苏葛汤，倍前胡、桔梗，加羌活、防风、荆芥、蝉蜕、红花、连翘、牛蒡子，使邪从表散。若过用寒凉，则血凝气滞，阴无阳生而变黑矣。
邵公云：痘夹班，宜麻黄葛根汤解之，而疹自退。
〔痘毒辨〕
痘毒者，因痘疮毒盛之时，失于解利，毒气壅遏肌肉，外不得以泄于肌肤，内无由入于藏府。滞于肌肉，故发痈肿也。贯浆时发者，名痘毒。靥后发者，名馀毒。痘自唇四围靥起，循序而下，必无馀毒。若间断而靥，或靥时痘根尚有一丝红晕，此毒化浆未尽，必发馀毒。毒发则气得以外泄肌表，故得保全。然须分虚实调治，若精神倦怠，饮食不贪，宜参、耆、白术、甘草、银花、白芷内托之。若面赤便秘，燥渴壮热惊叫，宜大连翘饮，用归、芍、防、滑、柴、连、通、芩、防、栀、车、蒡、脱、草等品，人参解毒汤解之，用参、防、羌、独、柴、前、荆、银花、芎、茯、壳、桔、草、姜，外用羊脂膏敷之。若毒游走不定，此元气虚竭，不能拘制其毒，急宜内托，亦当留一处出脓，以泄其毒，他处以药敷之。
若发热之时即见毒，此名报毒，切忌敷治，痘胖而毒自消。若误用敷贴之药，毒必复入而痘反重矣。又毒发骨节间，须用移毒神丹，移下一、二寸，不在骨节间出脓，即免残疾之患矣。
邵公云：痘后发痈，皆当发不发，不当补过补，致毒壅滞，宜分虚实用药。虚者精神倦怠，食少微热，肿处不疼，宜内托散加白芷、银花、木香。脓流清水，溃疡不敛，大补汤加白芷、银花，外敷生肌散。实者壮，便燥，烦渴叫痛，大连翘饮，外敷必胜膏。
〔馀毒不止于痈肿〕
痘有迟延日久，而起不圆胖，靥既平之际，或发痈肿，人固知为馀毒，而用大连翘败毒散（归、陈、芷、芍、甲、乳、没、银花、贝、防、角针、天花）、人参败毒汤，以解利之矣。不知气高而喘息作声，掀胸抬肚者，馀毒之在肺也；痰涎稠黏，咬牙戛齿，泄泻不止，口臭者，馀毒之在脾胃也；盗汗热不退，渴者，馀毒之在心也；梦中多惊，馀毒之在肝也；耳骫尚热，馀毒之在肾也。眼合不开，身肿不消，壮热不清，郁郁不乐，诸经皆有馀毒也。岂可独以焮发于外为馀毒，而于此反慢，不加省哉！
周慎斋云：痘痈宜补气血。若面上温疤，遍体发毒，宜保元四物加银花、连翘之类。
陈三农云：七日前生毒者，凡疮未痊，或初发疤处，肌肉虚毒，受气血相传，故从虚处发出也。其毒湿润者，为气血俱盛。枯燥乾红，气血俱弱也。
●王氏移毒神丹　治痘毒发于节骱，用此截搽半截，毒即移下。
白及（一两六钱）　红药子（一两，如无以紫花地丁代，按《济时全书》云，即红花子也）　朱砂　雄黄　轻粉（各一钱）　乌骨鸡骨（煅灰，一钱）　大黄　五倍（各二钱）　牙皂（七分）
共为末，醋调敷之。
●羊脂膏　秘传　治痘毒。
陈羊油（一钱）　巴豆（三钱）
同熬至豆黑，去豆入香油二三滴，涂肿上。湿烂处用三稜、白果肉捣敷。
●又方
葱白捣烂，入蜜和匀，作薄饼，缚肿处，名必胜膏。
●糯草灰散　治痘后馀毒，神效。
糯草灰不拘多少，将滚汤淋去咸水，以淡灰掩患处。
●生肌散　治疳蚀不敛，并痘后脓血杂流，不收等疮。
骨皮　黄连　黄柏　五倍　甘草
共为细末，乾掺。一方加大贝二钱，白芷、赤石脂、白及各一钱，龙骨五分，猪骨髓调贴。亦名生肌散。
●赵氏生肌散　治痈溃成坑见骨。
赤石脂　伏龙肝　轻粉　杭粉（炒）　黄柏　血竭（各一钱）　陀僧（二钱）　黄丹（八分）　乳香　没药（各三分）　发灰（五分）　冰片（三釐）
共为细末，敷掺。
●解毒透斑汤　保赤　治麻痘初热，如时令不寒不热，以此辛平之药发之。
升麻　葛根　羌活　防风　荆芥　柴胡　前胡　人参　桔梗　连翘　大力　赤芍　甘草　蝉蜕　淡竹叶
时令温暖，加石膏、知母、木通，去羌活、人参。时令暄热，加石膏、知母、玄参、山栀、黄芩，去羌活、升麻、人参。时令大寒，加桂枝、麻黄，去人参、葛根、升麻、前胡、柴胡、连翘。用前药发不出，升麻、麻黄俱用酒洗，加人中黄，牛蒡子、蝉蜕。水煎服。
●玄参解毒汤　治麻痘紫赤，乾燥暗晦。
玄参　升麻　葛根　焦栀仁　石膏　知母　荆芥　甘草　桔梗　生地　木通
黑暗，加人中黄；便秘，加大黄；腹胀，加滑石。
●化毒汤　治疹一齐涌出，色似锦纹。
玄参　知母　石膏　连翘　葶苈子　荆芥　升麻　广皮　甘草　淡竹叶
●麻疹不出方
麻黄（一两，去节）　全蝎（二钱）　人中黄（二两）
大人用三钱，小儿钱半，葱头汤送下。
●又方　治痧疹没，能令即出。
牛黄　冰片（各一分）　麝香（分半）　朱砂　天黄（各五分）　天竺黄（五分）　殭蚕　薄荷（各三分）
薄荷汤下五分。
●化斑解毒汤　治痧毒未尽，怫怫烦热，频频呕吐，连绵不收。
玄参　知母　石膏　人中黄　升麻　大青　大力　淡竹叶
煎服。
●加减麻黄汤　治感冒风寒，毒返内攻，喘急闷乱，腹痛，浑身青紫。
麻黄　升麻（俱酒洗）　荆芥　大力　蝉蜕　人中黄
●疹发不出效方
樱桃核打碎，煎汤饮之。
●升麻解肌汤　保赤　治疹欲出不出，壮热烦躁，或乾红隐伏不起，或为风寒所袭早没。
升麻　葛根　赤药　苏叶　桔梗　荆芥　蝉蜕　甘草　木通
天气严寒，加麻黄；见风没早，肚腹膨胀，加大力、滑石、犀角。
●解毒养荣汤　治疹退大热不止。
当归　白芍　生地　川芎　玄参　荆芥　丹皮　黄芩
●芩连解毒汤　治疹后下血。
黄芩　黄连　地榆　犀角　生地　芍药　当归　荆芥　木通
水煎服。
●解毒汤　治疹后热毒未尽，留郁于心脾，口疳腐烂。
升麻　芍药　生地　木通　黄芩　连翘　玄参　甘草　桔梗　荆芥　大力　薄荷
●消斑饮　治热退疹不退，此内热未平也。
升麻　玄参　荆芥　鼠黏　芍药　甘草
●栀子仁汤　治疹状如蚊咬，色黑者，此毒盛也。
栀子　藓皮　赤芍　升麻　寒水石　甘草　紫草　薄荷
●黄连杏仁汤　治疹毒气入胃变黑，眼赤喉痛，口舌生疮，泄泻。
黄连　杏仁　陈皮　麻黄　枳壳　葛根
●加减升麻汤　治水痘、赤痘、麻痘疹。
升麻　葛根　芍药　甘草　防风　桔梗　紫苏　苍术　广皮　枳壳　柴胡
姜枣煎服。水痘、赤痘即此一服。本方不用加减。见疹热不退加玄参；呕吐加藿香；泻甚者，去苍术，加诃子、肉果。
●又方　治痘后馀毒。
人参　茯苓　银花　犀角（各三钱）　甘草（钱半）　羚羊角（一钱）　珍珠（八分）
共为末，蜜丸。每服一钱，日二服。
●又方　出《证治大还》　治痧后下积滞。
川连（一两，酒炒）　升麻（七分）　乾葛（八钱）　甘草（四钱）　黄芩（八钱）　白芍（八钱，酒炒）　滑石（一两）
共为末，山药粉和丸。白汤下三四钱。
●又方　治痧后口疮。
大黄　牛粪尖（一个，煅）　明矾（五分）　冰片（分半）　皮硝（一钱）　硼砂（三钱）　铜青（三分）
共研末，以鹅毛管吹患上。
●又方　治痧后疟。
鳖甲（煅）　楂肉（各二钱）　橘红　川贝（各三钱）　竹叶（十五片）　炙甘（一分）　麦冬（三钱，去心）　知母（钱二分）　茯苓（二钱）　葛根（钱半）　柴胡（一钱）
如不渴，去知母；渴甚，加石膏五钱。
●苏葛散　痘疹见点用。
紫苏　葛根　桔梗　前胡（各二钱）　甘草（五分）
疏表加荆芥、防风；便秘加枳壳、当归；见标，苏、葛减半；热盛，加连翘；小便不利，加木通；大便不利，加玄明粉，或酒蒸大黄，去一二次不妨。渴加石膏，泻加升麻。吐不用升麻，恐防咽喉痛。吐加广皮，心烦加连翘，喉痛加牛蒡、玄参，血热加红花、当归。微紫便燥，加生地、紫草；身痛加羌活，头痛加川芎，腹痛加山楂、前胡，有起发之功，前不可缺。渴甚加六一散，灯心汤下。
〔水痘〕
《景岳全书·麻疹门》后
凡出水痘先十数点，一日后其顶尖上有水泡，二日二日又出渐多，四日浑身作痒，疮头皆破，微加壮热即收矣。但有此疾，须忌发物，七八日乃痊。
一水痘亦有类伤寒之状，身热二、三日而出者。或咳嗽面赤，眼光如水，或喷嚏，或流涕，但与正痘不同，易出亦易靥，治以清热解毒为主。
