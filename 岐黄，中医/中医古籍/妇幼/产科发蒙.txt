
序  ***************************
治产外科成矣，其书为相山鹤陵先生深甫氏所著，盖博取古今善说，附以己治验，定为此编，以补产论不备云，先生初学贺川翁所，受产论而归，即诵读前后二十年，颇极精微，出而为人解难，乃生子呱呱而泣矣，百无一失，其名藉藉然起焉，今之言产者，皆折衷深甫氏也，予虽未睹产论，而今得视此书，则思过半矣，唐有孙真人，志在济世，尝列其方于华表石上，竖之鉴山之下漆沮合流路隅，便人览且抄也，今夫深甫氏之仁于民乎功岂在真人之下哉，苟卿有言曰，青出于蓝，青于蓝信然矣，是为序。
享和三年岁次癸亥中秋前五日题于崎阳客馆之环翠楼中，吴起程赤城

序  ***************************
妇人生产生生不绝者，天地自然之理，而非疾病则其不须药饵也固矣，然将养失常，胎教乖方，则孕中之诸证，临产之倒横，产后之众疾，变化百端，不可悉极，是以颛科者，救护之术，治法之要，二者相须若车两轮，岂可不精练研究哉，若治法救护不得其法，则子母之命悬焉，实可畏也，夫陈自明妇人大全良方，昝殷产宝方，陈治道保产万全书，陈朝阶奚囊便方，汤居士保产机要，高宾便产须知，王化贞产鉴，何锺台达生编等诸书，皆是专门，而虽非方论不备，至于救护术，则仅仅无几，后人无所宗法焉，余得贺川氏之书，见其术之精详，而叹发前哲所未发，后游其门，愈信其术之有神验矣，乃服事其教二十馀年，起死回生之效，不可胜纪也，其阅历之久，周之不敏亦有稍稍所发明，因蒐集既验者，以成编，题曰产科发蒙，虽然不过正其疑似而详其未详也，后之君子，幸以贺川氏书为纲，以此书为目，而施诸治法，则益见贺川氏之功之不少矣。
宽政乙卯岁陬月上元鹤陵居士片仓元周撰并书


卷一  ——————————————————————————————————————————————————————————————————————————————————————————

胎子位置形状论第一  ***************************
余壮岁西游子玄先生之门，学产科术，盖其术皆出于亲试独得，而诊诀占候，实精详鍜炼，是以其施治，皆莫不有神验也，可谓能究产蓐微奥矣，余乃覃思研精，昼夜不辍，于是不出百日，而得入其室矣，及还东都，再取其所著产论及翼等书，沉潜反覆而读之，论中有谓，大抵五月之后，腹中胎大如瓜，必背面而倒首，其顶当横骨上际而居焉，其胞衣则盖于胎之尻上，而当母鸠尾之下，至临月按之，可得别其体貌而尽矣，又曰，自其背而探之，其左右足膝皆张而旁出，则应是其面作箕服或结趺也，如其手膊则并展其臂，而常自依胁旁，则未尝缩手足也云云，又阅产论翼，载背面倒首，而皮膜裹胎，其胞衣则见附蒂于上，而盖尻上，其茎则从膜上垂下，过脊背越左肩，向腹部之图，予尝依其论与图，而沉思默想者，不啻累月积年，未能攻究其胞茎之贯皮膜而至脐之处，在何地而为何状也，疑之久之，顷岁城南山下门外，笹井某妻，妊娠方期月，忽腹疼腰痛，于是人定速余治诊，即便往，发剂饮之，而拊摩其腹，则蹲循之际，儿便产下，而无啼声，乳媪抱起看时，亦无手足面目，唯蠢乎微动，乃以为怪物，将裹草弃之，余细检之，隔膜才见儿头面手足，谓曰此囊儿也，因就熟视之，胞衣在腹部而其形椭，上至颔下，下逮脐下，而胞衣四边，薄皮引出以包裹胎，视之如云母屏中物，儿在其内，屈臂握手，以鱼腹印耳下，其形似邦俗取膏肓穴之状，又跼两膝，而膝头仅过乳上，膝外廉与膊内廉相啮，犹人登圊状，脐带则自左手与胸旁之间，蟠屈而出二寸许，斜至肩，余即执小刀剖颔下膜（男子也）则白膜缩蹙归于胞四边矣，急含少水，以噀儿面，始扬声啼叫，众皆称天幸哉，余取胞衣置于油单纸上，以摊视之，其形圆匾，径六寸许，其外面则中央最厚，至边而渐薄，高低出没，皱皮错交，其色紫红绿黑，混然相杂，而不甚浓，又往往有紫黑浓斑点，反覆视其里面则有文理筋络，宛乎似荷叶里面，其色紫碧黑，比表面则稍淡，筋络则青与白交加参错，其胞茎则如无名指大，而若人工捻作者然，又类于绳索，其色不异筋络，（按胞茎始出，其色灰白色，既而过一二时，变为青白参错，）茎中有三孔相通，余以为一以输气，一以注血，一反气血者也，是亦若人有咽与喉，而气穀道各异者欤，未可知也，皮膜之形，如历制海蛇，其色淡黄也，近八街堀，葺屋匠妻，年二十七，弥月而产囊儿，（女子也）亦复如是，其所异者，肚带纡曲在于右腰闻而已，于是乎始悟子宫者，盖附著于肾肠前面，而为一界郭，而儿在于其中也，背面倒首而屈手足，其颔著缺盆骨上，而面与膝头相聚，若自窥脐者，其形蟠缩一团若煮虾鱼然，胞衣则对儿腹，皮膜自生裹胎，其胞盖当子宫中后面而黏著，母之血气繇是先入胞内，乃流布于文理筋络，自文理筋络，达于胞带中之队孔，而至脐中以将养于儿者无疑，故知弥月将产，而阵痛频至，八髎腰髋之边几摧，而周身灼热，漐漐汗出者，此胞衣著母体之处，将离脱之势尔，以此推之，则如庞安常云，儿出胞而误执母肠胃，故隔腹针儿虎口，于法开云，使积日不娩之妇，食羊十馀脔而针是，则须臾羊膋（音聊脂膏也）裹儿出，盛起东云，将分娩但子抱母心，因便针之之类，虽后之医家称誉其明诊，以载于书籍，岂足可信哉，儒门事亲云，医者不察孕，加燔针于脐两旁，方不数月生一女子，两目下各有燔针痕，又太平圣惠，和剂局方，妇人良方等书，所载催生丹方后云，服一丸即时产，随男左女右手中握出，是亦虚言空论，殆惑来学，皆删去而可也，夫子宫者，自是肠胃外囫囵一界郭尔，必非有孔窍而通于肠胃者矣，子在其中也，胞与膜裹之，无一点孔窍，其胞附著子宫而受养，乘其将分娩之势，而皮膜自破，浆水迸出，然后儿出门矣，奚有执母肠，抱母心，羊膋裹儿，手握药出，两目下有燔针痕等事邪，不但此也，魏志所载，华佗诊甘陵相夫人有娠，使人手摸知所在，在右则女，在左则男，人云在左，于是为汤下之，果下男形之类，试之今日，无有的确，是皆后人信笔增奇者而已，曷足为法乎，古人妄诞往往有此类，学者不可不择也，顷又览明钱雷人镜经附录，载男女胎元图说云，精胜其血，自左子宫受气而男形成，精不胜血，自右子宫受气而女形成，又曰，男负阳而抱阴，故头东而足西，女负阴而抱阳，故头西而足东，头与手足，蟠行一团如卵黄然，其浆水如卵白也，又曰，胞带起于两肾中间，著脊而生，有一系繫于儿脐，悬儿于胞中，此通母之血气遗荫之道路也，云云，而其胎元图，作低头踡跼腰背，屈曲两足，男首向左，女首向右，仰而横卧者，此皆本十九难所谓男子生于寅，女子生于申之义，而设图说者耳，虽似可凭，至其以子宫为二，男女头足异乎东西，悬儿于胞中，仰而横卧，则臆度亦甚，近阅兰医牒分的儿产科书，载易产难产图，总二十有三，而其胞衣有戴于头顶者，有盖于尻上者，又有负于背藉于臀，插于两股间者，且其胎形状，则有横生，倒生，碍产，（肚带攀其肩也）偏产，（见额角也）枨后，（头之后骨偏挂穀道儿即露额也）及颔挂横骨而出双手，或一足已出，而胞带将出，或肩临子户而出带，或凑两脚于面前，臀向人门而露一手，或臀出其半而不能达，或腹向产户而出胞带，或与上形同而不露带，或背脊向子宫口，或肚带缠颈而四肢将出，或两足与一手已出子门，或骈屈两膝而将出，又双胎，一则仰卧，一则跨其上而露其脐带，又正产仰出者，伏出者，碍横骨者，拄肛门者，向腰左右者等之异，其他形状不能备录，而胞衣之所在不一者，彼以为子宫有欹侧正直之殊也，然不载胞之对腹者，则彼未睹囊儿乎，其图说虽似详，或出臆见者十过其半，嗟乎，万古以来，不论华夷，凡医家于怀孕图说，氾滥懵懂，纷纷不一者，皆由不观真囊儿，故未有一人能为的当之说者也，夫兰人虽言事出其实，岂能如殷纣刳孕妇腹而视之乎哉，故其所图，不可信据也，夫吾子玄先生于产科一技，终身用意刻苦，是以其术超迈于古今，如其所谓素背面倒首而无转身者，则千古卓见也，虽然至其谓胞衣盖胎之尻上，其手膊并展依胁旁，而其左右足膝皆张而旁出未尝缩手足，则偶未深考耳，又产论翼中所录，怀孕图凡三十有二，而其胞衣皆表里反复，不无可疑也，又如被膜胎图，（余所称囊儿是也，）则为胞在腹中，其带垂下而出育门，带头皮膜生而裹胎者，亦不可解也，苟若其所图，则产讫当胞茎近儿脐，而有皮膜，余治产妇无虑数百人，见其生子未尝视皮膜之附著于胞茎者，又未视胞与膜相离者，其偶相离者，则死胎经日而娩者，及胞衣日久而渐渐坏下者，皆皮膜腐败，与秽物并下也，其他岂有此理哉，夫膜也者，附著于胞衣里面之薄皮，自引延而包胎者尔，凡寻常生产，儿子瞥然出门，然后胞衣寻下者，皆皮膜忽缩蹙于胞之四边，故人多不识之也，今举其胞茎而视之，则膜之垂下者，蔼蔼如车盖，则膜之与胞衣，不相离者可知矣，何有胞茎生皮而裹儿邪，且摘胞之游旒，而徐剥之，胞与膜随手而离，此亦两片相合，故复徐徐分拆之，则离成两片，而其表面著于胞者，薄脆易破，里面比表面则粗而厚强，故较难破，余幸获观二囊儿之一男一女，而数年大疑，释然冰解，从前谬迷，一时雾散，岂不亦愉快哉，虽然不敢自断为是，或得复视数儿如此，则此说永为鼎锺铭录矣，唯恨余今年岁已不惑，禀受怯弱死生难期，况囊儿千百中之一二而已，假令有之，大抵托于无智生婆，则孰能详正之乎，我终身不能复眎未可测也，因姑记所目击与所发明，以示同志，后来君子，若遇囊儿而不异乎余所说，则请继续于此，以为万世定规矣，嗟乎子玄先生之书，率出于实验实得，议论切当，有益今日，而其论不及于此，其有差忒者，疑未尝遇真囊儿，而妄作之图说欤，抑门人误记，亦未可知也，噫先生今既往矣，恨我不在其生时以斯质焉，（篇内所论诸图悉见卷六宜以参看）

辨骈胎位置第二  ***************************
凡骈胎腹象皆突出于前而高，比之寻常娠腹，则甚大而不张于左右，比及临月，揣其两胁则空软，由此观之，骈胎之在子宫中，必非二胎正相位左右也，其胎累重于前后者无疑矣，而其分娩也，后者先出，而前者后生也，虽子玄先生之精核，未及于此，而为相併于左右者，乃其候法曰，任脉洼成一道者孪胎也，余屡视挛胎腹，未尝见其如此者，偶有似为洼者，决非孪胎也，惟其腹形，大抵七八月已上，渐惭突出如瓮者是也，（图说见卷六宜以参看）

孪胎一胞辨第三  ***************************
宇宙至大也，至夫事物之变化，则虽圣人亦有所未尽也，自非圣人以下，则虽常有之物，非所亲视历观，而推理以究，任臆为断，则恐误天下后世不浅也，在我医则为最甚矣，今夫以有涯之性命，欲亲规历观而究无涯之变化，以传之后世，是岂易得尽乎哉，子玄先生于产科书，率皆出于所亲历实验，详悉审辨，似无遗漏矣，产论翼中所载，孪胎图凡六，一逆一正，双逆双正双坐等，非不精细也，然而唯出两胎各有胞者，而未载双胎一胞者，且产论曰，任脉洼成一道者，为孪胎之候，然此惟五六月间见之，至八九月一道者，即隐不见，但腹左右大张，状有稜角，而腹面却平，是为孪候，产论又云，一倒首向下，一竖头向上，其胞衣各一，是为孪胎正法，或双皆上首，共一胞，胞皆大如盘，是为孪孕奇法矣，而不说孪子肚带之状，吾未一见其真物，岂可不容疑于兹哉，己酉初夏，城东富泽坊，买故衣利兵卫妻，娠方九月，小便癃闭，烦渴引饮，腹满太甚，四肢亦浮，求治于余，乃与五苓散，而抚摩其腹者三日，得小便快利，而四肢见皱纹，然其腹犹便便，因以为是必孪胎，更候其腹容，无任脉洼成一道，又非腹面平而左右有稜角，唯圆高突出，倍寻常娠腹耳，既而至五月初四，而举二男，其先出者正产，后出者逆生也，胞衣一而其形平长，径一尺许，横不过七八寸，筋络甚粗，而生二带，其一则在于去中央一寸许，而大如无名指，其一则去中央三寸余，近边仅寸许，较之于近中央者，则其细居半，尔后见孪胎数人，双皆顺生，而一逆一正者却寡，且其胞衣皆一，而脐带所著之处，各不同也，近横山街打金匠妻，及本石坊小津某妻，娠而腹甚大，突出于前面，而如抱瓮，既而期月临盆，俱先生一女，后乳一男，胞各一，其生下皆正产，但此二人胞各一而已，呜呼先生父子，竟不视孪胎一胞而又皆正产者欤，若其有亲视，则盍并列之图中，以示后学邪，抑先生父子之所遇者，多是一正一逆，而胞衣各有欤，将余之所眎，皆顺且一胞者多欤，虽然余之所亲视，既以十数，则以头之倒竖互殊者与胞之各有者，为孪胎之正法，吾不敢从也，又至于以任脉洼而成一道者，与腹面平而左右有稜角者，为孪胎之腹容，吾愈不信也，览西洋牒分的儿产科书，孪胎图式，亦惟载各儿各胞者，而未举双胎一胞者，则亦未深究而已，噫事物之不可究尽者，率皆如斯矣，虽然，凡孪胎，吾所亲历视者，胞皆一者实多，则吾将以胞之一者，为孪胎正法，以胞各有者为奇法也，后之医者，若疑我说，则每遇孪胎，亲视其胞，而究其形状，又召坐婆数人询其所亲视，则必有得之矣，然后知吾言之不妄耳，吾岂敢妄立一家言而驳前辈成说邪。

一产二子命呼第四  ***************************
一产两子，古人所称不一，今採录余之所看过者，以示初学，曰双生，（昭十一年左传注及西京杂记）曰孪，（说文）曰孪子，（战国策）曰两胎，（后汉书华佗传）曰孖，（津之切一产二子也郑渔仲六书略）曰骈胎，（褚氏遗书）曰二胎，（病源候论）曰双生，（公羊传）曰孪生，（宋伯象睽车志）曰孖生，（五杂组）曰孪生，（槐西杂志）又扬子方言曰，陈楚之间，凡人兽乳而双产，谓之釐孳，秦晋之间，谓之僆子，自关而东，赵魏之间，谓之孪生，又字汇，二女曰[子粲]。

辨孪子兄弟第五  ***************************
孖生之疑兄弟其说尚矣，何休解公羊云，其双生也，质家据见立先生，文家据本意立后生，所谓据见者，据其所见前后生以判兄弟也，所谓本意者，其意以为后生者先受胎，故以先生为弟，以后生为兄也，是殷周文质之所以殊也，西京杂记，霍光引殷王祖甲，许釐庄公，楚太夫唐勒，郑昌峕，文长蒨，滕公，李生皆一产二子，并以前生者为长证之，则亦似无异论，然王长公引公羊传，文家据本意，立后生之文，即以后生为兄，则后人不知其所适从焉，按巢氏病源论云，阳施阴化，精气有馀，故生二胎，馀数就孖生验其胞衣，胞一者常多，两者甚少，夫二精交畅，当成一胎，而今二胎之成，一胞而生两带，则盖其一则精气之馀赢耳，巢氏之说似可据也，但其孖生体有肥大健强，瘦小疲弱之异焉，肥大健强者，承母将养之厚，而瘦小疲弱者，承将养之薄，此将养之厚者主，而将养之薄者客，是以不论分娩之前后，以肥大健强者为兄而可也，且夫孪子之在母腹，俱在一囊膜中，自一胞衣而承将养，又何可以受胎之前后而论之也，但胎自有主客异耳，又孪子脐带之附胞衣，一生中央，一生一边者多，而其居中央者必大，而居一边者必小，此亦主客之分，最可取信者也，若孪子并健强疲弱相均，则依霍氏之说，而可也，又如孪子胞各一，则此非精气有馀者，盖交接再各成胎者无疑也，其肥瘦强弱并无齐等，则从王氏之说而可，千载以来未有辨此义而断之者，噫明李空同曰，双生以后为兄者，昧化理者也，凡产必回转下首，首下则生矣，即以受气前后论，则回转时先气者先生矣，凡先者宜为兄，凡先生者体较大，亦先龀云云，夫儿本蟠屈倒首于子宫中，必非为回转而出者也，又有一胞孪子与孪子各胞之别，李氏未辨此理，而妄以受气先后，论先生后生，定兄弟者可谓谬矣，凡先生者体较大，亦先龀云者，亦未为尽然也。

产前产后诸证发明二十五则第六  ***************************
（医案一条附）
凡娠妊呕不止者，其因不一，有痰饮蛔虫痞积郁结等之异，其候证治方，详见恶咀门，若诸药不效，则宜与蜜汤，其功极伟，是不可不知也。
有妊娠似劳证者，有劳证似妊娠者，分之之法，二三月脐下胎仍不见，则以其眼中悦泽，白睛变青色者，与掌中见红色者，肌肉不消，脉不细数者，此为娠候，四月以上，宜扪按其脐下，手到而辨之矣，又有劳证中而娠者，大抵难治。
妊娠恶阻，寒热咳嗽盗汗懒执作等证，若误认为劳证而施治，则虽误治，亦不害于生育，劳证最初经闭二三月有前证者，若误认为恶咀而施治，则卒致不救，不可不审也。
娠而六七月以上，其胎常逼胸下者，其妇多有郁火，又娠而胎常在小腹者，其妇多天赋薄弱，若不然则病后体气未平复而受孕者也。
妊娠有下利日三四行，或五六行，累月不止，百方不效者，虽然肌肉不消，饮食如故，而无邪脉，则不可虑也，此症至临月或产后而便自止，是亦妊中常好食偏味者，产后自止之类也，俱难以理推极者也。
妊娠五六月，有妊与否犹未可决者，令妇仰卧须施产论翼按腹第六术数回，其间不论左右胁傍必忽焉瞤动激射而触医手中，其状恰如电之眩目也，其有之者，断然为妊娠，不可不知也。
娠而有口舌糜烂者，又有舌生芒刺如猫儿舌者，并不分娩则不差，，尝治长谷川君夫人，妊娠七月舌旁糜烂，凡温冷入口则射舌，因才食淡粥之微温而已，予与清热补血汤敷绿袍散十馀日，依然不效，便改投清热补气汤亦十馀日，犹尚不愈，窃以为非产后则不复，姑以达生散加薄荷黄连，外将城妪散（方见杂病试效）加青黛贴之，如此六七日而全差，嗟乎药之中肯綮不亦神乎。
有妊娠心下大膨胀者，必无虑之，未眎由是害于产者，此大抵气胀，或留饮之所致也，宜顺气化痰之剂。
怀孕患恶咀者，其妇必有虫积或痰饮，产后发血晕者，其妇必有症癖郁怒，其无此者，皆莫有二证也。
妊娠八月以上吐血者，产后必发大患，而终难救，六七月前有之者，无患，然大吐血者甚殆。
凡小产妇女子，恶寒战慄后壮热甚而大汗出，或头晕目眩，饮食不美，腹微满，按之软弱而如绵絮，此证甚似外感，而实不然，或有请医而不告其实，伪为外感求治，医虽诘问之匿不敢言者，其识之之法，临按其腹部，必鼻闻血臭也，若然者宜断为小产而施治法，此余之所数历验也，香川太冲行余医言，举鼻嗅病人臭气数症，而于此一候遗之者何也，（治验在卷六宜以参看）
凡临产贵其妇有热状者，与有汗者，若无二状则动辄不达而毙，虽其能达，产后多危殆。
凡临产手背清冷者，或面色无血色，唇口青白，及呼气冷者，或脉细而不数者，皆非庆事，产后多生变证。
产前患水肿，逮产后肿满益甚者，用药肿减十之八，而余肿淹延数日不消，则后必为不治症。
产后久泄，自利完穀者，虽服药稍瘥，竟致不起者甚多。
妇人身重，则世医食物禁忌甚严，世俗亦守之，而为一大紧要事，方其阻病不食之时，犹禁所好之物，而致使妇益食少，实可怜耳，陈自明云，凡妊娠恶食者，以所思食，任意食之必愈，不可不察也。
凡方临月大血数崩下者，非子死腹中，则免身后多致妇不起，其天赋壮实者，或有不然矣。
孕而七八月，患久咳久泄等，形体渐虚羸者，候其腹容，胎当脐腹而缩小，胸下两胁皆空软可容指者，则不出三日而必产，生子多瘦弱，育者甚罕。
凡临产移时不娩，烦渴不止者必死，此证必脉无根脚，而手足清冷。
凡临产腹坚硬如石者，必子僵腹中。
临产二三日不能娩，而加烦躁者死胎也，若脉细弱时反张者，子母俱危。
临产二三日虽不分娩，其妇饮食如故，自能起居，转侧，眼中和而脉有精神者，子虽死腹中，医施回生术令娩身，则妇当不死若睛不和，饮食不进，脉微细者，虽达多死。
妊娠六七月而上，腰脚微肿者，十居其半，盖以胎渐长，压母肠胃辄错和而已，不足深患，大抵产后自消散，虽然周身洪肿，小便不利者，宜随脉证虚实而施攻补法，勿必拘有胎而泥芎归之类，若夫身体肿胀甚，久不消散，而免身者，子母并危，（治验录卷六宜以参看）
凡妊娠不论月足与不足，偶腰腹疼痛，而产宫下水或血者，必死胎也，虽不腰腹疼痛，或有所见而忽腹坚硬如石者，亦必死胎也。
凡临产数日不能娩，而其妇反饮食健啖，眼中清瞭，发语轻捷，或又笑言，殆似不病人，甚非佳事，医虽为救之，产后多致不起矣，此证不但妊妇也，伤寒坏证，水肿久不差等类，往往有焉，皆属不治候，不可不知也。

恶阻治法第七  ***************************
妇人孕二三月之间，必中愦闷，嘈杂恶心，或吐痰沫，或呕饮食，或心中懊憹，好啖酸果，或又好啖辛咸物，或头目旋晕，憎闻食气，或四肢倦怠不欲执作，多卧少起，厌厌困懒，或四节烦疼，面黄肌瘦，或好未尝食之物，或恶其所常嗜之物，或作寒热头痛，或作胸膈烦懑，或恍惚不能支持等之证，巢氏病源此名恶阻，又曰恶食，称恶字，昝殷产宝方谓之子病，小品方命阻病，产经或呼病阻，戴元礼曰，俗谓之病鬼，无论名呼多端，宜先用清膈饮竹茹汤之类，驱逐病痰必愈，若呕甚者，并加伏龙肝一二钱，若大段不欲饮食者，千金生芦根汤，若其人体弱下利者，半夏藿香汤，集验橘皮汤之类，重者乾姜人参半夏加术汤，若腹中雷鸣下利者，生姜泻心汤，渴而呕者，医方笔记一方，若疲极黄瘦，小便不利者，产经半夏茯苓汤，四肢委然，胸下痞闷者，茯苓丸，若挟痞积蛔虫者，芦橘加半夏汤，兼吞红丸子，或又乌梅丸，理中安蛔汤之类，若挟气滞郁结者，二香散，七气汤选用，其人素有郁怒症疝等者，必用左金丸，各随其症治之，已上证候，其不甚者，则大抵逮输三四月，精神自清爽，渐向平安，又至其变，则尚不愈，或咳逆上气，不能横卧，或作下利，作不食，作吐蛔，作肩背疼痛，或寒热咳嗽吐出白沫，或恶明而坐暗处，且不欲与人言，又每睡著汗多出，其状殆如劳瘵，甚则往往不出妊中而毙，可不惧哉，又作口舌乾燥，作舌心焦煤，或舌上生芒刺，恰如猫舌，或又有口舌糜烂妨饮食，百药不能疗，遂延产后而久不差者，此因湿毒得疾，当于产后口舌门取药，又有禀质羸瘦者，每受孕必肥满，或肥满者反瘦瘠，又有怀孕已来无有恶阻候，而至八九月，遽恶心呕吐，不受药食者，清膈饮，半夏茯苓汤，可选而用，然此症动辄至产后作蓐劳，不可不早滋养气血固根本也。
王硕云，妊妇恶阻，呕吐全不纳食，百药不疗，惟是红丸子最妙，佐以二陈汤服之，但人疑其堕胎必不信服，每每易名用之，时有奇功，，方广云，大全方论半夏动胎而不用，仲景方皆用半夏，岂不知此而用乎，予治阻病累用半夏姜制炒黄用之，未尝动胎，经云，有故无殒是也，（周云，方之说虽确论，然尚用姜制炒黄半夏，则此拘陈氏说也，用生半夏而可也，凡方有病，则虽巴豆硝黄亦不可畏也，何况半夏乎，）
清膈饮（周新定方）治妊娠呕吐全不纳药食神效。
枇杷叶　竹茹（各一钱）　生半夏　茯苓（各一钱半）
上生姜七片，水煎温服。
集验橘皮汤　治任身呕吐不可食。
橘皮　竹茹　人参　术（各三两）　生姜（四两）　厚朴（二两）
凡六物切，以水七升，煮取二升半，分三服之。
产经竹茹汤　治痰热恶阻呕吐不下食。
半夏（五两）　竹茹　橘红（各三两）　茯苓　生姜（各四两）
上水六升，煮取二升，分三服。
乾姜人参半夏　治妊娠呕吐不止。
乾姜　人参（各一两）　半夏（二两）　生姜（一两）
上四味，水煎温服，（此即仲景乾姜人参半夏丸也，予每作汤子用之，）
医方笔记治恶阻一方
橘皮　人参　竹茹（各一钱）　麦门冬　木瓜（各二钱）　枇杷叶（三大片）　藿香（五分）
下咽即验。
丹波康赖医心方引产经云，半夏茯苓汤，治任身阻病，心中愦闷，空烦吐逆，恶闻食气，头重四支百节疼痛沉重，多卧少起，恶寒汗出，疲极黄瘦方。
半夏（五两）　生姜（五两）　茯苓（二两）　橘皮　细辛　芎藭　人参　芍药　泽泻　甘草（各二两）　旋覆花（一两）　乾地黄（二两）
凡十二物，以水一斗，煮取三升，分三服，若病阻积日月不得治，及服药冷热，先候病变客热烦渴，口生疮者，除橘皮细辛用前胡知母各二两，若变冷下者，除乾地黄用桂肉二两，若食少胃中虚生热，大行闭塞，小行赤少者，宜加大黄三两，除地黄加黄芩一两，余药依方，服一剂得下后，消息看气力冷热，更增损方调定，即服一剂汤便急将茯苓丸，令得食便强健也，（小品方同之）
小品方云，茯苓丸治任身阻病，患心中烦闷，头重眩目，憎闻饭气，便呕逆吐闷，颠倒，四支委热，不自胜持，服之即效，要先服半夏茯苓汤两剂，后将茯苓丸也。
茯苓（一两）　人参　桂肉　乾姜　半夏（炮各二两）　橘皮（一两）　白术　枳实　葛根屑　甘草（炙各二两）
凡十物，捣筛蜜和丸，如梧桐子，饮服二十丸，渐至三十丸，日三，（产经同之案原出外台方）
红圆子（易简方）　治阻病有痞积虫积而为患者。
莪术　三稜　橘皮　青皮（各五斤）　胡椒　乾姜（炮）　阿魏（各三斤）　矾红
上为细末，醋和为丸，梧子大，矾红为衣，每服三十丸，姜汤，二陈汤，小半夏加茯苓伏龙肝汤等嚥下。
芦橘姜槟汤　治妊娠呕吐痰水不食。
生芦根（一两）　橘红（七钱）　生姜（一两）　槟榔子（三钱）
上作三次水煎服，或加半夏。
二香散　疗妊娠胎气不安，气不升降，饮食不美，呕吐酸水，起坐觉重宜服之。
香附子　藿香叶　甘草（各二钱）
上为细末，每服二钱，入盐少许，百沸汤点下。
加减七气汤（直指方）　治气郁呕吐。
半夏（二两半）　人参　辣桂　厚朴（各一两）　茯苓（一两半）　甘草（炙半两）
上每三钱半，姜七片，枣一枚煎服，加木香亦得，（周按沉朗仲病机汇论去甘草加紫苏橘皮，尚名七气汤，治七情之气郁结于中，心腹绞痛，不可忍者，）
左金丸　治因郁怒及症疝而呕吐。
黄连（六两）　吴茱萸（一两同炒）
为末，神麴糊丸如梧桐子大，每服三四十丸，白汤下。
生姜泻心汤　治恶阻呕而腹中雷鸣下利者。
生姜（四两）　甘草（三两）　人参（三两）　乾姜（一两）　黄芩（三两）　半夏（半斤）　黄连（一两）　大枣（十二枚）
上八味，以水一斗，煮取六升去滓，再煎取三升，温服一升，日服。
乌梅丸　治呕而气上冲心，或吐蛔虫者。
乌梅（二十钱）　黄连（十钱五分）　乾姜（十钱）　细辛　附子　桂枝　人参　黄蘖（各六钱）　当归　蜀椒（各四钱）
上细末打米糊丸，梧桐子大，每服二三十丸，量病轻重进之，，此方伤寒论所载分两甚多，仓猝之际难制，因取原方三分之二，改定以随便尔。
生芦根汤　理中安蛔汤（并见伤寒启微）

妊娠吐血第八  ***************************
妊娠吐血者，绎其所因，惊怒忧思为之根基，而其始或胸背疼痛，或咳嗽连声不止，遂发此症矣，不问何因，先用清血汤，兼进三圣散，若因内伤气上逆者，甘草乾姜汤，养中汤，加减鸡苏散，柔脾汤之类，俱加童子小便半盏，若因盛怒而致此症者，芍药地黄汤，川芎三黄汤，鸡苏散，洞当饮之类，併兼用四生丸，若血势猛而不止者，将云垂煎，加血竭棕榈乱发，并烧存性一二钱，有外热者，车轮煎加白芨花蕊石一钱尤神验，若隔二三日而吐血者，麦冬饮子，必胜散，并有奇效，凡诸血证用汤药之外，更将三圣散童便和下，无不神验，夫童便之治血证，长于诸药，而世医不察，遇血症则不论虚实，唯犀角之求，予常为之浩叹也，齐褚澄云，吐血服凉药百不一生，饮溲溺百不一死，诚称其功力优也，不可不察也。
清血汤（家方）　治吐血鼻衄咳血神效。
牡丹皮　当归　川芎　芍药　地黄　山栀子　蒲黄（炒）　阿胶　黄连　百合　麦门冬（各中）　甘草（下）
上十二味，水煎温服，若血势猛者，加鼹鼠烧存性者。
三圣散　止血之妙剂。
蒲黄（酢炙）　棕榈（烧存性）　乱发（烧存性各等分）
上细末，每服一钱，童便和下，急则淡酢汤亦得。
甘草乾姜汤
炙甘草（二钱）　黑炒乾姜（一钱）
上以水一合半，煮取一合温服。
养中饮
人参　白术　乾姜（各中）　甘草（下）　白扁豆　当归　阿胶（各中）　艾叶（上）
上以水二合，煮取一合，去滓温服。
川芎三黄汤（仁斋直指）
大黄（湿纸裹蒸）　川芎　黄连　黄芩（各等分）
每服二钱，水煎温服，（本为散用今为汤）
加减鸡苏散　治妇人吐血心烦昏闷。
薄荷　阿胶　地黄　柴胡（上）　羚羊角　黄耆　甘草　茜根（中）　黄芩　麦门冬　当归　伏龙肝（下）
每服四钱，水一盏，姜三片，竹茹半鸡子大，煎至六分，温服。
芍药地黄汤（方见伤寒启微吐血门）　洞当饮（见产论）
柔脾汤　治吐血衄血白汗出。
甘草（下）　芍药（中）　黄耆（中）　地黄（上）
上锉，每服四钱，水二盏，煎至七分，去滓温服。
四生丸　疗吐血衄血，阳乘于阴，血热妄行。
生荷叶　生艾叶　生柏叶　生地黄
上等分，烂研，丸如鸡子大，每服一丸，水三盏，煎至一盏，去滓温服，（若无生者则将乾者细末醋和丸听用）
云垂煎　车轮煎（并见伤寒启微下）
麦门冬饮子（病机汇论）　治吐血久不愈者。
麦冬　黄耆（各上）　人参　当归　地黄（各中）　五味子（下）
上锉，水煎温服。
必胜散（局方）　治男女血妄行，吐血呕血咯血衄血。
人参　当归　熟地　小蓟　川芎　蒲黄（炒）　乌梅
上等分，粗末，水煎去滓服。

妊娠鼻衄第九  ***************************
肺通窍于鼻，故肺生热，则热气迫血而鼻血，宜用清血汤，伏龙肝散，远志散之类，兼服蓬砂散，胡粉散最妙，或将棕榈乱发反鼻鼹鼠之类烧黑者，吹入鼻中，而以纸醋醮塞鼻孔，若尚不止者，与四黄煎，别以食盐一合焙，厚纸裹之，熨百会穴，其效如神，或以杉原纸水醮置颠上入火于熨斗子以熨其上亦复妙，若脾胃虚弱，精神短少者，人参饮子，芎归百草汤之类，宜择用。
伏龙肝散（千金）
伏龙肝　生地黄　竹茹（各上）　当归　芍药　黄芩　川芎　甘草（各中）
上以水一盏半，煮取一盏服。
远志散（圣惠方）　治鼻衄不止。
远志（中）　白芍（中中）　天门冬（中）　麦门冬（中）　阿胶（中）　当归（中）　藕节（中）　大黄（中）　甘草（中）　桂枝（下）　桃仁（下）　没药（上）　茈胡（上）　生地黄（上）
上水煎服。
蓬砂散
蓬砂不拘多少细末，每服四五分，井花水送下，神验。
胡粉散（圣惠）　治大衄不止。
胡粉（炒黑）
细末，醋服一盏即止。
四黄煎
黄连　黄芩　大黄　地黄（各等分）
上水煎服。
人参饮子（病机汇论）　治脾胃虚弱，气促气虚，精神短少，衄血吐血。
人参（上）　黄耆（上）　麦冬（上）　白芍（中）　当归（中）　五味子（中）　炙甘草（下）
上水煎，食远服。
芎归百草饮　治鼻血不止。
当归（上）　川芎（上）　人参（中）　甘草（下）　乾姜（炒）　百草霜（各中）
上水煎温服，，凡衄不止者，针足大指爪甲角，及三里，下其气必止，炙亦可。

妊娠胸满第十  ***************************
妊娠胸下苦满而痛者，先哲以为胎上逼心，乃名曰子悬，子玄先生曰，非胎而唯血气上逼者甚多矣，予按又有由饮食停滞，水饮停畜，及气郁结，而作此症者，其饮食停滞者，有吞酸嗳腐恶心等证，宜厚朴生姜汤，清化汤之类，若胸下膨胀，漉漉有声者，此水饮停畜之所致也，宜用小半夏加茯苓汤，苓桂术甘汤，旋覆花汤等，若肩背痛，或气宇不舒畅者，属气滞，紫苏饮，气郁汤之类，宜择用，又有既至临月忽觉腰腹疼痛，或四肢如脱，忽肚腹胀满，心下逼痛者，此药食并进，停畜胸下之所致也，必先吐出饮食，而后当得陈痛至矣，此以胎充足将出，故其所食物，不运化也。
厚朴生姜甘草半夏人参汤
厚朴　半夏　生姜（各上）　人参　甘草（各下）
上以水一盏半，煎至一盏温服。
清化汤　饮食停滞，胸腹饱闷，呕吐恶心，服之神效。
半夏　茯苓　陈皮（各上）　神麴　山楂子　麦芽　黄连（姜汁炒）　青皮　香附子　山栀子（各中）
上水煎，法同前。
小半夏加茯苓汤
半夏（上）　生姜（中）　茯苓（上）
上以水二盏，煮取一盏温服。
茯苓桂枝白术甘草汤　治心下有痰饮，胸胁支满。
茯苓（上）　桂枝（中）　白术（下）　甘草（下）
上水煎，法同前。
旋覆花汤　治心下有寒饮，嘈杂恶心，口出清水。
旋覆花　半夏　茯苓（各上）　芍药　陈皮
桔梗　肉桂　细辛（各中）　生姜（上）　甘草（下）
上水煎服。
紫苏饮　治妊娠气结，胎气不和，胸满疼痛。
大腹　人参　川芎　橘皮　芍药（各中）　紫苏（上）　当归（下）　甘草（下下）　生姜（三片）
上以水一盏半，生姜三片，葱白二寸，煎至一盏温服。
气郁汤　治一切思念太过，胸满膈痛，呕逆脉沉涩者。
香附　苍术　半夏（各上）　陈皮　紫苏　具母　茯苓　栀子　川芎（各中）　木香　槟榔　甘草　生姜（各下）
上每服四钱，以水二盏，煮取一盏，去滓温服。


卷二  ——————————————————————————————————————————————————————————————————————————————————————————

妊娠咳嗽第一  ***************************
妊娠咳嗽所感未审，宜用润肺汤，此方孕中咳嗽之套剂也，若感风寒喘嗽者，宜小青龙汤，腹中吊疼喉音不清者，东邻饮，嗽心胸不利者，锦囊百合散，若嗽久不止痰喘满闷者，济生百合散，饮食失节脾气不利，肺又有客邪，嗽吐痰与食俱出者，以山楂饮加伏龙肝，足成十品同煎，功效尤胜，孕中诸嗽，措剂外宜兼用百花散，尝试有奇效。
润肺汤（家方）　治胎妇喘咳。
芎藭（炒）　阿胶　缩砂（各一钱）　乌梅　生姜　紫苏　杏仁（各五分）
上水煎，温服。
小青龙汤
麻黄（中）　芍药（中）　桂枝（中）　乾姜（中）　细辛（中）　甘草（下）　半夏（上）　五味子（上）
每服四钱，以水二合，煮取一合温服。
东邻饮　治妊娠伤风咳嗽，腹中吊疼，痰壅喉音不清，头晕目眩。
人参　白术　陈皮　贝母　茯苓　桔梗　紫苏　黄芩　前胡　粉草　桑白皮（各等分）
上水煎，温服，（生生子制此方治东邻妻，予取之常用，姑名曰东邻，）
百合散（锦囊）　治妊娠咳嗽，心胸不利，烦满不食，胎动不安。
百合　紫菀　麦冬　桔梗　桑白皮（各一两）　甘草（五钱）　竹茹（一团）
每服八钱，水煎去滓，入蜜半匙，再煎一二沸，食后温服。
济生百合散　治妊娠风壅，咳嗽痰喘满闷。
百合（蒸）　紫菀茸（洗）　贝母（去心）　白芍药　前胡（去芦）　赤茯苓（去皮）　桔梗（去芦炒各一两）　甘草（炙五钱）
上每服四钱，水一盏，姜五片，煎至八分，去滓温服，不拘时。
山楂饮　治咳嗽连声，吐痰与食俱出者。
山楂子（上）　半夏（上）　茯苓（上）　木香（中）　枳壳（中）　陈皮（中）　杏仁（上）　细辛（中）　甘草（下）
每服四钱，生姜五片，水煎温服。
百花散　治妇人产中咳嗽。
黄蘖　桑白皮（用蜜涂慢火炙黄色为度）
二味各等分，为细末，每服一二钱，水一盏，入糯米二十粒同煎，至六分，以款冬花烧灰六钱，搅在药内，同调温服之。

子痫第二  ***************************
娠妊忽呼吸息迫，痰涎潮搐，目吊口噤，角弓反张，不省人事，乍醒乍发，又或仍不醒，谓之子痫，一名子冒，又号痉病，号风痉，（并外台）此症古论为风寒相搏发者，以葛根汤，羚羊角散主之，然而试之取效甚寡，而产论及翼，论此病曰，七情郁结，内火煽盛之所致也，又平日多妒，夫妻反目，怒火炽盛，因发此病，其治法则一味熊胆，参连汤，第二和剂汤，第五和剂汤，及救痫术是也，此与古论远，而实有奇效，余亦别有发明，凡此症已发则牙关紧闭，不能灌药，虽施救痫术，尚口不开者，须以苏合香圆，熊胆各五六分，温汤化开，乃以曲头管，入患者口内，沿齿进颔里，至牙齿尽处，斜入管头曲处于上下龈间，右手持其管，左手取前药汁，自含之自管之下口吹入患者之咽中，吹尽一剂，而牙关立开，寻将单兵散一钱，熊胆二三分，姜汁汤和调频与之，更用铁砂三黄汤，若喉间喘鸣甚者，兼用妙功救命散尤妙，此余之所经验也，又有柴胡铁锈汤，双神元，雄黄解毒丸等奇方，临症宜择用焉，此病虽谓子痫，非胎离横骨迫心也，盖症疝，癖积，郁怒，蛔虫等宿疴，因胎长大，偶相激发者也，故其胎临产门，而攻心下之状，正与脚气冲心，及癫疾发作之候不异，今熊胆合苏合香丸而用之者，则假其芬芳香窜气，以开郁闭通壅塞，彼能导熊胆，而折攻心之邪势也，较单用熊胆者，其效甚捷，（曲头管图见卷六）
葛根汤（小品方）　疗妊娠临月，因风痉忽闷愦不识人，吐逆眩倒，小醒复发，名为子痫。
葛根　贝母（去心）　木防己　防风　当归　川芎　茯苓　桂心　泽泻　甘草（各中）　独活　石膏（碎）　人参（各上）
上以水三盏，煮取一盏服，贝母令人易产，若未临月者，升麻代之，忌海藻，菘菜，酸物。
羚羊角散（济生方此方见诸方书今不载）　参连汤　第二和剂汤　第五和剂汤　救痫术（并见产论翼今不载）
苏合香丸（局方）　疗传尸骨蒸，殗殜肺痿，疰忤鬼气，卒心痛，霍乱吐利，时气鬼魅瘴疟，赤白暴利，瘀血月闭，痃癖丁肿，惊痫，鬼忤中人，小儿吐乳，大人狐狸等疾。
苏合油（入安息香膏内）　薰陆（别研）　龙脑（研各二钱半）　白术　青木香　丁子　白檀　朱砂（研水飞）　乌犀角　香附　沉香　荜茇　安息香（研为末用无灰酒一合熬膏）　麝香　诃黎勒（煨各五钱）
上为细末，入研药匀，用安息香并炼白蜜和剂，每服旋丸如梧子大，井花水温冷任意化服，（四拆原方分两而便调剂）
单兵散　治脚气冲心神方，假以治子痫。
槟榔子一味极细末，每服一二钱，姜汁或童便和下。
铁砂三黄汤　治肝郁盛怒，气逆躁扰，或不省人事。
铁砂（上）　大黄　黄连　黄芩（各中）
上以水一盏半，煮取一盏温服。
妙功救命散　治痰涎壅盛，咽喉锯声，角弓反张。
鹿角灰（四钱）　牛胆（二钱）　麝香（三分）
上鹿角极研，以牛胆水化开，灌前末搅和，日晒乾，入麝香，再研细，贮锡器听用。
柴胡铁锈汤　治痫症。
柴胡（上）　铁锈（上）　人参（中）　茯苓（中）　桂枝（中）　蔚金（中）　牡蛎（中）　大黄（中）　甘草（下）
上水煎，温服。
双神元　治子痫，神验不可具述，可秘可秘。
牛胆南星（八钱）　鸡冠雄黄（四钱）
上二味，极细末，炼蜜丸如梧桐子大，每服五十粒，白汤送下。
解毒雄黄丸（熊宗立）　治妇人中风，卒然倒仆，牙关紧急，角弓反张，口禁不识人，并解上膈壅热，痰涎咽喉肿闭。
蔚金　雄黄（各二钱半）　巴豆（去皮油十四个）
上为末，醋煮糊丸，绿豆大，每服七丸，热茶清吞下，吐出顽涎立苏。

妊娠过期不产第三  ***************************
妊娠过期而不产者，虞搏曰，属气虚有热，武之望曰，血虚气滞，余未知其说孰是，然窃以事物之理推之，凡果实成熟，期至而自落矣，其间又有过期而不落者，此犹怀孕之过期而不产欤，夫果实何故久留而不落乎，怀孕何以过期而不产乎，此皆常与变之分耳，唯其临产贵母气充足，故常宜服活血补气剂，今又举虞武二氏之方，以备参考。
虞抟云，过期不产者，属气虚有热，四物汤加阿胶白术黄芩缩砂香附炒黑艾叶糯米主之。
武之望云，过月不产者，四物汤加香附杏仁枳壳缩砂紫苏，用此补血行滞。

妊娠顿仆失踞胎动第四  ***************************
妊娠因顿仆失踞，胎动不安者，须先与砂糖汤而施按腹第五六之术以安胎矣，若胎动转上抢心，短气昏闷，或腰腹疼痛，有所见者，大阿胶汤，和荣汤，蟹爪汤之类，宜择用，若下血多者，必致半产，宜速随临产治法施药。
大阿胶汤（三因方云，治妊娠不问月数浅深，因顿仆胎动不安，腰腹痛，或胎奔上刺心短气，）
当归（中）　芍药（中）　地黄（中）　阿胶　艾叶（上）　乾姜（中炒黑）　川芎（中）　甘草（下）
上八味，以水四合煮取二合服。
和荣汤　胎动不安，有所见者，服之极验。
当归　芍药（上）　桂枝　阿胶　莲房（炙黑各中）　甘草　大枣（各下）
上水煎服。
蟹爪汤
蟹爪（上）　阿胶（上）　桂枝（中）　甘草（下）
上水煎服。
按腹术（见产论翼）

妊娠呕吐第五  ***************************
夫呕吐之疾，皆出于胃之不和，是以有胃寒胃热宿食痰饮气攻等之翼，寒呕其声低无臭气而喜温，脉沉迟，甚者四肢清冷，半附理中汤，二生散，热呕胸中烦而其声高，肌热盛而喜冷，脉数有力，竹茹汤，茅根汤，宿食呕臭气不可闻，心腹绞痛，脉必紧，驴耳饮，消导饮，痰饮呕唾沫稠黏，心中懊憹，或咳嗽，高良姜汤，旋覆半夏汤，气呕则其人生平多妒，或婢妾朝夕所为，不惬己意，或费思乎活计，而膈间常不平者，致胸满膈痛是也，四圣散，加减七气汤，其他宜与恶阻条旁参互考焉。
半附理中汤　治胃中虚冷，呕吐不止。
半夏（上）　附子　人参　白术　乾姜（各中）　甘草（下）
上以水一盏半，煎至一盏温服。
二生汤　治呕吐不止，及药入咽即吐逆者。
生附子　生半夏（各二分）　生姜（十片）　木香（少）
上以水一盏半，煎至一盏温服。
竹茹汤（见伤寒启微上）　茅根汤（见伤寒启微上）
驴耳饮　治饮食停滞，呕吐腹痛，或眩晕头痛者。
枇杷叶（上）　半夏（上姜制）　吴茱萸（下）　桂枝（下）　莪术（中）　木香（下）　槟榔（中）
上生姜三片，水煎服。
消导饮　诸饮食所伤，此方悉能治之。
香附　砂仁　神麴　麦芽　山楂子　乾姜　兰草（各中）　木香（下）　半夏（上）
上生姜三片，水煎温服。
高良姜汤（见伤寒启微下）
旋覆半夏汤　治痰饮在胸膈呕不止，心下痞硬者。
旋覆花　半夏（各上）　茯苓　青皮（各中）
上水煎，温服。
加减七气汤（见恶阻）
四圣饮　治气攻呕吐，诸药不效者。
藿香　良姜　陈皮　莪术（各等分）
上四味，每服三钱，热汤浸去滓用，此方五云子所传云，（予常读药方中藿香，皆以兰草换之，功力殊优，说见青囊琐探，宜参看，）

妊娠小便不利第六  ***************************
妇人妊娠不得溺，饮食如故，烦热不得卧，而倚息者，古名之转胞，曰胞系了戾所致，肾气丸主之，唯胞系了戾说，未稳，独陈无择云，妊娠胎满逼胞，（胞者乃谓尿胞非血胞也）故小便不利，此说甚妙，予常以补中益气汤，临服入韭菜汁一小酒杯，服讫施开闭术奏奇效，或与开脬煎，葵子散，泽泻散之类，施整胎术亦可。
肾气丸
地黄（上）　山茱萸　薯蓣（各中）　泽泻　茯苓　丹皮（中之中）　桂枝　附子（各下）
上八味末之，蜜丸梧子大，酒下十五丸，（令作汤用之甚验）
补中益气汤（见诸方书故不载录）
开闭术
令患者横卧床间，医以患者两脚膝湾，架于肩上，将患者下身，虚空提起，摇摆数四，俾尿脬倒上，徐徐放下，患者去衣不及，小便箭射而出，（出孙东宿医按予依此法屡奏效）
开脬煎（周定）　治妊娠小便不通。
石苇（去毛）　茯苓　车前子　冬葵子（各等分）
每服五钱，水二盏，煎至一盏服。
冬葵子散（济阴纲目）　治孕妇转胞，小便不通，男子亦效。
冬葵子　山栀子　滑石（上之上）　木通（中）
上水煎，温服，外以冬葵子，山栀子，滑石为末，田螺肉捣膏，或生葱汁调膏，贴脐中立通。
泽泻汤（周新定方）　治妊娠小便不利神效。
泽泻　木通　茯苓　枳壳　桑白皮　槟榔　葵子　瞿麦（等分）
上生姜三两，水煎服。
整胎术（见产论翼）

妊娠浮肿第七  ***************************
妊娠两脚肿者，先贤谓之子气，或名脆脚，或呼皱脚，亦通身肿满者，名曰胎水，曰胎肿，曰子肿，凡孕妇四五月以后，两脚微肿者，十居其六七，盖以胎渐长，脾气失运行，膀胱错气化而不能通畅津液，因致脚肿，木通散，防己散，双全散，宜择用，其最轻者，虽不药产后自消散，若面目浮肿者，全生白术散，分心气饮，腰脚肿者，肾气丸，通身肿满，小便赤涩，不大便者，宜泽泻散，尚大便不通兼用龙飞丸，以知为度，又有肿满之稍盛，妊中不得消，往往延产后而加甚者，治法见产后，宜参考焉，若夫遍身洪肿甚者，动辄子僵于腹中，而产母亦殆，可不畏哉，又有一种挟湿毒而肿满者此症初必有身发疮疥，或阴门瘙痒等候，详询之果然，宜用龙胆泻肝汤。
木通散　治妊娠有水气，两腿手足浮肿。
木通　香附子　陈皮　乌药　木瓜　紫苏（各等分）　甘草（减半）
上每服五钱，生姜三片，水煎温服。
防己散　治脾虚遍身浮肿，腹胀喘促，小便不利。
防己（三钱）　桑白皮（炒）　紫苏茎叶　茯苓（各五分）　木香（二分）
上生姜水煎，温服。
双全散（证治大还）　孕妇四肢肿，宜护胎调养。
当归　白术　苍术　防风　木通　茯苓　猪苓　桂枝（名中）　甘草（小）
上水煎服。
全生白术散（女科撮要）　治妊娠面目虚浮，四肢肿如水气，名曰胎肿，（石顽云，此方较澹寮五皮汤稍善，中间惟白术易桑皮而功用悬殊，点铁成金手也，）
白术（上）　生姜皮　陈皮　大腹皮　茯苓（各中）
上各为末，每服二钱，米饮下。
分心气饮（局方）　治一切气不化，胸膈痞闷，身面虚胀。
木通　芍药　肉桂　茯苓　桑白皮　腹皮　半夏　陈皮　青皮　甘草　羌活（各中）　紫苏（上）
每服三钱，水一盏，生姜三片，枣二枚，灯心五茎同煎，至七分服。
肾气丸加车前子牛膝亦可，（方见前）
泽泻散（妇人良方）　治妊娠遍身浮肿，上气喘急，大便不通，小便赤涩。
泽泻　桑白（炒）　木通　枳壳（麸炒）　槟榔　茯苓（各五分）
上生姜水煎，，按证治大还，加紫苏茎叶。
龙飞丸（见伤寒启微下）　龙胆泻肝肠（见霉疠新书）

妊娠腹内钟鸣第八  ***************************
孕妇腹内钟鸣者，先哲以为小儿在腹中哭者，乃以鼠窟土麝香末，温酒调服，或与黄连浓煎汁，夫儿之在腹中胞衣裹胎，坚固缜密，无有针眼罅隙，岂有扬声之理乎，子玄先生既拨其说，而为大便燥结气逆而鸣者，余亦屡验此症，妊娠五六月以前，腹中鸣者，率皆属疝瘕，六七月以后者，高处耸身取物，胎为之失其所，据腹内胎际作空隙，而成声也，与症疝累积，而空气成蛙声者正同，宜施按腹术数遍，更令妇匍匐而行房内一两次，胎复于本位而愈，至于医学正传，谓以儿脱所含之脐带故哭，妄诞极甚。

半产第九  ***************************
子玄先生常有病家自行堕胎药，不能产而来请者，固辞而不往，盖其意一则憎其不仁，一则恐我道之混堕胎家也，是以其证候，不详载焉，余尝谓其不仁实可憎，而彼亦不得已而为之，若不为治，则或致非命之死者亦可愍，不得不随其请而往救之，凡寡妇室女，及贫家多产而无力育之，辄至三四五月，就市中稳婆，行堕胎挫药法者，如天受壮实者，则不延医师，不语亲戚，乃偷产而恬然，若在禀赋怯弱，或大病后正气未复者，则往往殒命矣，其证候恶寒战慄如灌水，虽蒙重被尚鼓颔不止，须臾反烦热如灼，虽寒天欲得凉风，或腰腹疼痛，乍来乍止，其来也，如刺如割，如绞如啮，而流汗如雨，呻吟不已，或又渴好热汤，而阴门下瘀液臭汁，虽症有轻重，大抵不外于此，宜用救生汤，益母饮之类，胎已下后牛膝散，行瘀煎等并佳，若壮妇则大黄牡丹汤，若秽物频下，疲劳尤甚，血热炽盛，口舌乾燥，而脉细数者甚殆，宜用大剂还元煎，若误用破血之剂，则祸不旋踵，谨之戒之。
一贫民妻，妊娠方五月，就市中媪，行白牡丹术，胎已下后，血热炽盛，口舌乾燥，渴好热汤，饮食不进，既而昏冒不省人事，命如风前灯，求治于予，脉之细数无力，产尸下秽汁臭气不堪闻，予乃与还元煎日三四贴，五日而神爽，二十馀日而全愈。
救生汤
当归　川芎　牛膝　桂枝（各上）　炒乾姜　人参（各中）
上水酒各一盏，煎一盏温服，或水煎，另与温酒半盏许亦可。
益母饮
益母草（上）　人参（中）　白术（中）　炒姜（中）　黄耆（上）　炙甘草（下）　当归（上）
上以水一盏半，煎一盏温服。
牛膝散（见产后血晕）
大黄牡丹汤
大黄（中）　牡丹皮（上）　桃仁（上）　瓜子（大）　芒硝（下）
上以水二盏，煎一盏，去滓内芒硝，再煎服之。
桂枝茯苓当归汤
桂枝　茯苓　牡丹　桃仁　芍药　当归（各等分）
上以水一盏半，煎一盏温服。
还元煎（周定）　治小产后，元气困弱危极者，应验如神，可秘。
艾叶　阿胶（各上）　白术　人参　炒黑乾姜（各中）　炙甘草（下）
水一盏半，煎七分去滓，入童子小便半盏，再温顿服，（此方男妇大血崩下后，精神困惫，危嶮者，用之返元气于无何有之乡，炒剂也，）

妊娠淋疾第十  ***************************
孕而患淋疾者，其妇本有湿热而受孕，故下焦之运化失常度，而随胎渐长，更酿成郁热也，龙胆泻肝汤，地肤大黄汤，葵子蜀黍汤，芣苡汤之类，令小便通利，则湿热自去而愈。
龙胆泻肝汤（见霉疠新书）
地肤大黄汤（小品）　疗妊娠患子淋。
地肤子（上）　大黄　知母　黄芩　茯苓　芍药　木通　升麻　枳实（各中）　甘草（下）
上每服四钱，水一盏半，煎一盏温服，（周按大全良方茯苓作猪苓）
葵子蜀黍汤（家方）　疗子淋小便涩痛，又用男子奇效。
冬葵子　蜀黍　木通　滑石（各等分）
上每服四钱，水一盏半，煎一盏温服。
芣苡汤（种子编本无方名周定）　治子淋小便短涩。
车前子　麦门冬　当归　川芎　木通　滑石（各五分）　细辛　甘草（各三分）
灯心一弹，水煎服。
周按大全补遗，安荣散，即此方无车前子川芎，而有人参，用灯草各等分，细末，每服三钱，煎麦门冬汤调下。

妊娠溏泄第十一  ***************************
泏注如水，其色黄白无臭气，或水穀不化，或腹攻刺作痛，或时亦雷鸣，脉沉弱者，此寒泻也，宜丁附理中汤，真武汤主之，随证加木香良姜砂仁桂枝之类，若腹痛而下利一二行如水，却弹过响似欲出，而肛门括缩，又隐隐腹痛，须臾欲出亦犹不出，方其出则如射如倾，或吞酸噫腐，或温温欲吐，不思饮食，其脉紧弦者，伤食泻也，宜治中汤，若渴小便不利者，胃苓汤，并宜合九物饮，或以内消散吞下红丸子二三十粒亦可，若脾气大虚，泄泻久不止者，宜遽用四逆辈加诃子罂粟壳乌梅肉豆蔻之类，以兜住之，又宜将四神丸茱萸断下丸之类，旦暮服二三钱，若久泄不止，加浮肿者，往往不出妊中而毙，其他泄泻，其因不一，治法亦殊，以载杂病试效略于此。
丁附理中汤（见伤寒启微呕吐门）
真武汤
附子　茯苓　芍药　生姜　白术（各上）
上以水二盏，煮取一盏，去滓温服，加乾姜一大合最妙。
治中汤（局方）
人参　乾姜（炮）　白术（各上）　甘草（下）　青皮　陈皮（各上）
上以水一盏半，煎一盏稍热服。
胃苓汤（大全良方）　治脾胃伤冷，水穀不分，泄泻不止。
平胃散五苓散两合者。
九物饮　治诸饮食伤神效。
神麴（炒）　麦芽　山楂　香附　青皮　乾姜（炮）　木香　厚朴　槟榔（各等分）
生姜水煎，或合诸主方，或为丸散兼用亦佳。
内消散　治凡寻常饮食诸伤皆效。
香附　砂仁　陈皮　半夏　茯苓　神麴　山楂　莪术　三稜　乾姜　枳实（各等分）
上以水二盏，煎一盏服。
红丸子（见前恶阻门）
四神丸
破故纸（十钱）　肉豆蔻（面煨五钱）　吴茱萸（浸炒二钱半）　五味子（五钱）
上为末，生姜二十钱，大枣二十五个，煮熟取枣肉去皮，和丸如桐子大，每服一二钱，空心术米饮下。
茱萸断下丸　治藏府虚寒，腹痛泄泻大效。
吴茱萸（十钱炒）　赤石脂　乾姜（各七钱半）　艾叶（炒）　缩砂仁　肉豆蔻　熟附子（各五钱）
为末，面糊丸，每服二三钱，米饮送下，，此方不惟怀妊，凡久泻不止，用理中之汤丸，参附及诸止泻之剂不效者，用此尤神效，今举一案于后，以示同志。
新石街，里正某妻，年三十许，日溏泄六七行，既五阅月尚不愈，医与参苓白术散，附子理中汤，四逆汤等，并不效，形肉羸脱，不能起床，既在死法中，友人橘尚贤劝余诊之，气口脉沉细稍有神，乃以茱萸断下丸料作汤，每服下四神丸五十粒，用之六七日，泻利减其半，十馀日而大便始见粪，调理五十馀日而平复。

妊娠痢疾第十二  ***************************
凡妊娠痢疾，三四十行已上者，已六七日而不差，动辄致堕胎，非救之于早，则不啻殒胎，母命亦殆矣，世医拘有胎，直用和平之剂迟缓延日，疾势转剧，往往致子母两毙，岂不悼哉，凡痢疾初起二三日，脐下小腹缠扰撮痛，里急后重，频欲登圊，及去而所下无多，既起而腹内复急，不问白涕脓血，赤白杂下，紫黑褐色，黄汁豆汁之异，不论天赋之肥瘦强弱，又不拘白为寒赤为热之说，其缠扰撮痛，里急后重者，皆是肠间湿热郁滞之所致也，及胃气未损元气未亏，不可不行滞气下湿毒也，宜用五味荡滞饮，若呕者加半夏，或用黄芩加半夏生姜汤，并旦吞下四宝丸十二粒，晚吞下龙飞丸三十粒，后一二日，微利数十行中，有快下一二行者，此即药有验之兆也，若未见其验者，以七味荡滞饮，增加前丸各五六粒，尚不快利，则与八味荡滞饮，龙飞丸加至五十粒，数日后痢数减半，丸数亦减三分之一，若见虚候，则宜益荣荡滞饮，逆挽汤之类，若初挟外邪恶寒发热头痛者，先与葛根汤五六贴，而后依前治法矣，凡痢疾在五六日间，施前项治法，则百发百中，应效如桴鼓，虽然无里急后重，腹痛亦甚轻，或病日夕淹延见虚候者，育肠煎，益荣荡滞饮，桂附理中汤，大断下圆，如神丸之类，随证择用，又有脓血痢初误治而数日不差，以黄连厚朴汤兼下蘖蒜丸而安者，治妊妇痢疾之法，拘拘于有胎，而勿畏疏涤之剂，经云，有故无损，不可不察也。
五味荡滞饮　治痢疾初发二三日，不问赤白，无表证者。
当归　芍药　厚朴　槟榔（各一钱）　甘草（三分）
上以水二合，煮取一合温服，，或加黄芩亦可。
七味荡滞饮　用前方腹痛后重者，此方主之。
枳实（七分）　木香（五分）　当归　厚朴（各六分）　芍药（一钱）　槟榔（七分）　甘草（三分）
照前水煎。
八味荡滞饮　治下痢脓血，里急后重，腹痛日夜无度，即七味荡滞饮加大黄六分。
四宝丹　此方治痢神药，与龙飞丸，旦暮兼用，无不应验。
丁子（一钱）　胡黄连（三钱）　巴豆霜（一钱，治巴豆霜，见霉疠新书）
上三味，为细末，老米饮捣烂为丸，如萝卜子大，每旦服十二粒，不知，渐加至二十粒，小儿五六粒。
育肠煎　治虚弱患痢。
人参（三钱）　白术（二钱半）　芍药（炒一钱半）　神麴（炒七分）　升麻（五分）　苍术（一钱）　茯苓（二钱）　桂枝（一钱）
上作一服，水煎，后重加木香三分，槟榔七分，黄连七分，泽泻六分，炙甘草五分，防风一钱，酒当归一钱，滑石炒五分。
益荣荡滞饮（家方）　治痢疾历杂治，数日不差，气血虚者。
当归　川芎　芍药　地黄　大黄　人参　白术　茯苓　黄耆　桂枝（各等分）　甘草（减半）
上以水二合，煮取一合，去滓温服。
逆挽汤　治一二日微热，泄泻数十行，而滞血里急后重。
苍术　肉桂　生姜（各一钱）　茯苓　乾姜（各八分）　枳壳　人参（各六分）　甘草（二分）
上水煎，里急后重甚者，加槟榔木香倍乾姜，风证多者，加酒制芍药倍肉桂。
葛根汤　治痢疾初起，发热恶寒头痛，脉浮数者。
葛根（六分）　麻黄（三分）　生姜（四分）　桂枝（三分）　甘草（一分）　芍药（三分）　大枣（二分）
上以水二合，煮取一合，去滓温服，宜服日夜三四贴。
桂附理中汤
人参　白术（炒）　乾姜（炒）　肉桂　附子（各等分）　甘草（炙减半）
每服七钱，以水四合，煮取二合，去滓温服。
大断下圆　治藏府停寒，肠胃虚弱，腹痛泄泻，全不思食。
附子（炮去皮脐一两）　细辛（七钱半）　良姜（一两半）　肉豆蔻（一两面裹煨）　诃子（煨去核一两）　乾姜（炮一两半）　龙骨（一两半研）　赤石脂（一两半研）　牡蛎（火煅一两）　白矾（一两）　酸石榴皮（一两米醋浸一宿取出炙令焦黄）
上件为细末，酸煮糊和丸，如梧桐子大，每服三十丸，温米饮下食前。
如神丸　治赤白痢疾，及泄泻不止，诸药不效者。
阿片（一钱）　黄蘖　黄连　木香　面粉（各五分）　沉香　乳香（各三分）
上七味，细末，打米糊丸，一粒重一分，辰砂为衣。
黄连厚朴汤　疗妊娠腹痛，下痢脓血不止。
黄连（八分）　厚朴（制）　阿胶　当归（各六分）　艾叶　黄蘖（各四分）　乾姜（五分）
上为细末，空心米饮调下方寸匙，日三服，又水煎服。
蘖蒜丸　疗妊娠脐下刺痛，大便白，昼夜三五十行。
黄蘖（厚者蜜煮令焦）　大蒜（煨令熟烂去皮）
上以黄蘖为末，研蒜作膏，为丸如梧子大，空心粥饮下三十丸，日三服妙，（周按产论青阳丸即此方无大蒜）

脏燥第十三  ***************************
妇人妊娠，无故惨慼悲伤，泪下不止，如有凭数欠者，古谓之脏燥，即以甘麦大枣汤主之，若心中虚悸，烦闷气逆者，宜用淡竹茹汤，兼用震灵散尤妙。
甘麦大枣汤（方见产论）
淡竹茹汤
淡竹茹（上）　麦门冬　小麦　茯苓　半夏（各中）　甘草　生姜　大枣（各下）
上八味，以水二合，煮煎一合温服，若心虚惊悸甚者，加人参以安定精神。
震灵散
茯苓（十钱）　辰砂（五钱）
上极细末，每服七八分，白汤调下。

妊娠数堕胎第十四  ***************************
有妇人孕三四月，或八九月，频堕胎，盖夫妻一精气清冷，则两精交畅，虽已成胎，以其不纯粹，不能持期月，而辄堕矣，譬诸移果树于瘠地，虽能结实，竟不熟而皆落也，余所知三两家，怀孕八月而堕胎者，皆六七产，而产前后无有他故，此等证皆是由心脾二经不足所致也，后遇此症，博索方于前哲书籍，适用孙文垣补天手饮数月，得月足而产好儿，初学者宜试之矣，又黄耆散，白术丸，山药丸，加味四物汤，千金保孕汤等，随症可择用，凡小产虽独系妇人怯弱，亦有男子精气清冷而不能保孕者，则求嗣者，宜夫妻俱服药饵也，如妇人有症痼蓄瘀害娠者，须祛逐之，宜大黄茯苓丸，牛膝散，应效丹之类。
补天手饮　治怀孕不能养胎，数月而堕胎。
酸枣仁　远志　茯神（各一钱）　白术（二钱）　甘草（五分）　当归　枸杞子　芍药（各一钱五分）　生地黄（八分）　艾絮（二分）　龙眼肉（五枚）
上十一味，以水四合，煮取二合，去滓温服。
黄耆散　治妇人怀胎，数落而不结实，或冷或热，百病之源。
人参　黄耆　甘草（炙）　白术　川芎　地黄　当归　乾姜　吴茱萸（各等分）
上捣散，清酒服一匙半，日再服，加至两匙为剂。
白术丸（古今录验）　疗妊娠养胎。
白术　川芎（各四分）　阿胶　地黄　当归（各一两）　牡蛎（二分）　川椒（三分）
上为末，炼蜜为丸，如梧桐子大，空心米饮吞三四十丸，酒醋汤亦可。
山药丸（简便方）　治频惯堕胎，三四月即堕者。
杜仲（八两糯米煎汤浸透炒）　续断（二两酒浸焙乾）
上末，以山药五两为末作糊丸，空心米汤下。
加味四物汤（胎产须知）　治胎气不固常小产者。
四物汤加炒阿胶，炒黑香附，白术，黄芩，砂仁，糯米。
千金保孕汤（玄珠）　治气血不足，每至三四月而堕。
人参　杜仲　白术　黄耆　归身　白芍　阿胶　续断　砂仁　甘草　糯米（五十粒）
上制水煎，食远服，（如肚痛加艾叶香附，）
大黄苓茯丸　治有症痼害妊娠者。
大黄　茯苓　桂枝　芍药　桃仁　牡丹皮（各等分）
上六味，细末，炼蜜和丸如兔屎大，每日食前服一丸，不知，加至三丸。
应效丹　治血块在小腹者。
乾漆　牡丹皮　大黄（各一两）　莪术（五钱）
上细末，醋糊丸，如梧子大，温酒吞二三十丸。

妊娠心腹腰背痛第十五  ***************************
胎前产后心痛，用川楝茴香炒各三钱，盐炒艾叶钱半，水煎服之神效。
茯苓厚朴汤　治妊娠卒心痛气欲绝。
当归　川芎　茯苓　厚朴（制各等分）
每服五钱，以水三合，煮取一合，以延胡索末一钱，和调顿服。
白术汤　治妊娠卒心痛欲死不可忍者。
白术（五钱）　芍药（四钱）　黄芩（二钱）
上以水六合，煮取二合半，分三服，半日令尽。
当归芍药散　治妊娠腹中绞痛，心下急痛，及疗产后血晕，内虚气乏，崩中久痢。
芍药（四钱）　当归　白术（各二钱）　泽泻　茯苓　川芎（各一钱）
上为末，每服二钱，食前温酒调服。
茱萸当归汤　治冷气忽中，心腹痛如刀刺。
当归　吴茱萸　人参　川芎　茯苓　桔梗（各三钱）　芍药　厚朴（各二钱）
每服五钱，以水二合，煎取一合温服，气下即安。
草豆蔻散　治妊娠心腹常痛，吃食减少，四肢不和，全不入食。
草豆蔻　橘皮　地黄　白术（各五钱）　川芎（三钱二分）　当归（炒）　桂枝　乾姜　木香（各二钱半）
上为末，每服四钱，水一盏，枣二枚，煎至六分热服。
当归散　治妊娠中恶，心腹㽲痛。
当归　丁香　川芎（各三钱）　青皮（二钱）　吴茱萸（炒黑一钱）
上为细末，无时温酒调一钱。
杜仲散　疗妊娠腰疼痛不可忍，或连胯痛。
杜仲（四钱）　阿胶（炙）　防风　狗脊　川芎　芍药　细辛　五加皮　萆薢（各三钱）　杏仁（炒一钱）
上每服五钱，以水二合，煮取一合，去滓温服。
秘方鹿角散　治妊娠腰痛如折，不能转侧。
鹿角（酒浸烧三次）
为末，每一钱，温酒调下，（又缩砂炒末温酒下亦妙）
紫苏饮　治妊娠背痛者，是气滞也，（方见胸满）
补中益气汤加续断杜仲　治妊娠腰腹背痛，因劳伤损，动痛不止，多动胎气者。
八珍汤加阿胶艾叶黄耆　腰痛甚者，肾虚极也，其胎必堕，急与此方，（已上二方见诸方书今不载录）
阿胶散　治妊娠胎动，腹中㽲痛，不思饮食。
白术　茯苓　川芎　阿胶（各三分）　当归（炒）　陈皮（各三两）　甘草（一分）
上每服三钱，水一盏，姜三片，枣一个，煎至七分服。

妊娠误服毒药伤动胎气第十六  ***************************
夺命丸　治妇人小产，下血至多，子死腹中，其人憎寒，手指唇口，爪甲青白，面色黄黑，冷汗自出，或胎上抢心。
茯苓　桂枝　桃仁　牡丹皮　芍药（各等分）
上为细末，以蜜丸如弹子大，每服两丸，淡醋汤嚼下。
妊娠因顿仆，或因毒药胎动不安，腹满腰痛，或有所下者，芎归胶艾汤加黄耆甘草主之。


卷三  ——————————————————————————————————————————————————————————————————————————————————————————

镇带辨第一  ***************************
夫妇人之有生产，天地自然之理，虽无医药当无难矣，而今往往有横生难生者，有所由来也，是故古人论七因，曰，久坐久卧以致气不运行血不流顺，胎亦沉滞不活动，故令难产一也，恣食厚味不知减节，故致胎肥而难产二也，纵淫欲火扰于中，血气沸腾，胎元漏泄，或胎动小产，或子肥白而不寿三也，保胎之计切，而或问卜祷神，或闻适有产变者，常怀忧惧，心悬意怯，因亦致难产四也，少妇初产，神气怯弱，子户未舒，展转倾侧，儿不得出五也，听从愚蠢稳婆之言，但见腹痛，遽令努力，以致横生六也，儿未欲生，用力太早，及儿欲出母力已乏，令儿停止七也，至本朝子玄先生，则虽不尽舍其说，特论镇带之害于生产，列举其弊，断然禁之，余既信其言，每遇妊妇，叮咛告戒，务禁镇带，然世俗泥滞旧习，疑而不信，孕妇亦怀恐惧，而不从之，夫以镇带紧扎腹者，实非所宜也，本朝习俗，孕妇五月，用镇带者，未知昉何时，筑紫风土记，及东鉴等诸书，皆载其事，而上自贵胜下至细民，择其月良辰，以行贺仪，称曰著带者，既千有馀年，今欲使天下人悉禁之，焉可得胜乎，夫医之临疾病，在察机宜，贵权变，是以余则不废旧仪，每用软绢，或软粗布，掩缠全腹，唯禁紧缚而已，如此则人不致疑阻，亦当免孕中疾患，而不致难生，此吾门之所法也，稳婆不解事，皆以为镇带缓则儿子肥大，必令孕妇紧扎其腹，以为保护切要之第一，因之荣卫失顺流，而致身面浮肿，或呕吐痞塞，种种证候，若夫壮妇虽无甚害岂可效之哉，是以医家宜命孕家令镇带紧缓得中矣。

新定难产八因辨第二  ***************************
子玄先生曰，产育发生之大端，而今用镇带反壅压发生之机，乃譬之于宇下之竹，预避其字则长达，石下之草根移石则忽萌芽，周以为是过当诡激之说也，本朝妇人，平生所用之带，其制大抵阔六七寸，或至尺有馀，而以粗布为干，裹之以絮，然后随贵贱，加种种表装，其状殆如蓐，常以之缠腰腹二三匝，若以单布之镇带束腹者为壅压发生机，则当先禁平生之带耳，又曰，禽兽之胎孕不假镇带之施设，人亦不异于此也云云，虽是似近情切理之言，人岂可比于禽兽乎，且虽禽兽，不得言无难产，余向岁见家猪之生产，先生一子而次者不能出，反覆颠倒，呻吟闷乱，逾宿才产，又有一猫临产，子露半身而不娩，苦楚殆极，人为救之，然后复生三子，并皆死胎也，夫人禀五常，具七情，天地间最灵者也，故居处不结屋室则不住，冬夏不异裘葛则不服，饮馔不历烹熟则不食，况方其怀孕，则不独镇带之可护胎也，衣食寒暄，卧起动作，亦宜均适焉，若不节谨之者间致难产，故贵豪家难产罕有，而中人以下甚多者，盖在保护得宜与否也，（古来医家皆云，富贵家多难产，贫贱者无之，余救难产数百人，贫贱者反多，而富贵家甚少，此吾说之所以反于众也，）夫镇带之事，宋元以上虽无其说，保产机要，达生编，奚囊便方等，既有其说，保产机要云，受胎三五月后，常要紧束其身，勿令胎放，达生编云，孕已知觉，即宜用布一幅，六七寸阔，长视人肥瘦约缠两道，横束腰间，直至临盆之时，才解去，若是试痛仍不宜解，此有二妙，胎未长成，得此则腰膂有力，些须闪挫，不致动胎，其一常令腹中窄狭，及到解开，则腹中乍宽，转身容易。
奚囊便方云，凡怀妊必于四五个月前后，用软绢或帛阔七八寸，自背缠至腹，以针线缝注，如兜肚样，昼夜不解，倘胎长大，觉胸中有气急状，方可放线三分或五分，不可满寸，渐以调之，则肌肉有所束缚，不使胎长极大，便于产也。
而在本朝，则古来妊娠五月皆用此带，而神圣之大统数千载不绝，庶民之苗裔益繁滋，则不得谓镇带害于生产也，假令论其害于生育以去之，中人以下或可信，而至王公贵人，则决不能改之，是以与固执难行之说，抗颜费辨，不若循我邦之礼以意折衷无弊也，今不拘镇带之有无，又不依古贤所论七因，新录难产八因，但属臆见，俟有道之明质云。
妇人天赋薄弱者，受孕而输血气于胎，因此精神渐衰惫，至临产不堪用力，往往致难产一也。
不论壮妇与怯妇，儿子在腹中自长大，是以临产虽力息频至，不能出门户，遂子僵于腹中，而不能分娩二也。
受胎之初，父母交畅之精气不得满足，虽才成胎，以本有所缺，或逮临月亦多死腹中三也。
子宫口自欹侧，临产虽阵痛频来，子头向胁傍而不能出，遂致露手不收四也。
临月大便燥结，数日不通，既而临产燥屎填满广肠，推压子宫，而门户为之窄狭，因致不能出五也。
临盆子头已近人门以壅尿道，虽力息才来，未免期而反多与催生汤药，膀胱为之努胀而压胎，因致不分娩六也。
夏月纵取凉，冬月不谨风寒，并下焦受寒冷，而临产阳气不能振，亦致难产七也。
伸手高处，或偶失跌仆地，胎为之转动，或子宫口相戾，临产不随正路八也。

产要第三  ***************************
怀孕七八月以后，偶略曲身，胎失其所，或胁腹疼痛，或腿股挛痛，或腰曲不能伸，或水血并下，惟腰不甚痛，名曰弄痛，原非正产候，宜施整胎术，（整胎术见产论翼）
怀孕九月忽然腰痛，或血下或水下，却又不产，名曰试月，非正产，若腰痛甚弩挣自来者致半产，宜用大阿胶汤。
孕妇临月，忽然腰股拘急，不能起者，渐迫产期。
孕妇临月，忽小便频并数十行者，亦催产气之兆。
孕妇临月，忽下水倾囊数升者，亦为免身兆。
大阿胶汤（见顿仆失踞胎动门）

临产第四  ***************************
孕妇临蓐，子将出则脐腹急痛，腰间重坠，周身灼热，濈然汗出，力息频来而两手握拳，眼中出火，欲卧不能卧，欲不扬声音，不能止之，产户肿满，粪门迸急，或遗尿，或胞水血俱下，有此十二候而子出育门。
妇人孕中壮健，既至临月脐腹急痛，腰间重坠者，宜用芎归加桂汤，已免身者，先将清心汤，安荣汤之类，热汤浸绞去滓，取独行散一二匙，搅调以与之，或加味芎归汤，兼用黑神散安神散之类亦可，继用牛膝散，以下恶露，若脐腹绞痛者，犹兼以独行散二三钱，若不效，恶露下少而发热者，宜行瘀煎，又独味山楂子三四钱，水煎服，此亦治儿枕痛胜药也。
临产阵痛时来时止，止则直寐而鼻息鼾，复忽阵痛来呻吟，（俗呼曰涅摸慄谷失）脉沉缓而不数者，切不可令其扶坐努力，有此候者，率皆不遽分娩矣，须坐卧任意也，此以母气未振，子宫未开故也，宜与救生加附子汤。
临产移时不能分娩，则在产室中者，不宜呫嗫耳语也，妇人闻之则生疑惧，因令气宇结滞，而害乎产也，辛讫则不可高声喧闹，恐妇人由是惊动，或妨熟寐，则血气不能收，而发血晕矣，二者不可不戒也。
临产阵痛频频来，将分娩却不产，数次后阵痛止而不来，惟腰间重坠，脐腹微痛者，医须先探宫以候儿，若儿头皮膜未破者，虽至五六日为非死胎，与盘珠煎，脱花煎之类，以俟5其自然可也，勿妄以手法催生，若皮膜已破产宫下臭液，惟脐下挛痛，其痛不注粪门者，多死胎也，以回生术救之。
临产阵痛来甚，往来三四次，儿头已至产门，二三日尚不下，惟力息微微来，脉沉缓不数者，因阳气虚馁也，宜救生汤兼以云母散温酒调服，若手足微冷者，附子理中汤四逆加人参汤之类，选而用之，併兼用见龙散可也。
芎归加桂汤　将产腹痛者，用此神效。
当归　川芎　桂枝（各等分）
上锉，每服四钱，水酒各一盏半，煮取半温服，若呕者加半夏生姜，此方妙在水酒各半煎。
清心汤　凡妇人诸般杂病，及胎前产后诸疾，悉能治之，世人以此方为血晕之妙剂，又治金疮打扑损伤等证。
萍蓬根（十五钱）　大黄（八钱）　当归　川芎　芍药　乾地黄　黄芩　黄连　沉香（各六钱）　人参　槟榔子　木香　细辛　桂枝　丁子　炙甘草（各四钱）
上药除丁子沉香肉桂木香，在外不炒，余药合为一剂，用好酒一杯，将药润湿，入锅内，炒至黄色为度，取起摊地上，候冷入前四味，每三四钱，以麻沸汤浸，须臾绞去滓服，再以滓以水一杯半煮，取一杯温服。
安荣汤　治血晕妙方。
萍蓬根（酒炒五钱）　人参　白术　当归　川芎　黄芩　黄连　桂枝　木香（各一钱）　甘草（三分）
上十味，细锉，每服三钱，麻沸汤浸，绞取汁服。
独行散　治瘀血腹痛，及血迷神昏，（方见产后血晕）
加味芎归汤　产后最为稳当，功亦巨。
荆芥（酒炒二钱）　当归（一两）　川芎（五钱）　桂枝（二钱）
上四味，水煎酒对服，，陈飞霞曰，俟胞衣已下，随即服之，永无血晕之患，效经千百，断不误人。
周按集验良方云，治产后血晕，不省人事，提起头发，坐定不可眠倒，急以烧红炭，投入陈醋内，对鼻孔薰之自苏，另用当归（六钱）　川芎（二钱）　荆芥穗（炒黄二钱）水煎，临服入好酒童便和服神效。
黑神散　治产后血晕，眼花头旋，起坐不得，或瘀血不尽，上逆耳鸣，或恶寒战慄，呻吟昏愦者，及儿枕痛等证，此方治产后血迷之妙剂也。
火麻（五月五日取苗洗净，无灰好酒浸一时许，土器中烧存性，）
上为末，产讫服一钱，则无血晕之患，，本邦妇人产讫，必以麻皮缚头发手腕，又绾以悬颈，盖取其能收血也。
妙功散　治产后血晕，头目昏眩，安神镇心之妙剂。
茯苓（二钱）　黄耆　远志（各一钱）　人参　桔梗（各五钱）　辰砂（一钱）　山药　木香（各五分）　甘草（一分）
上为细末，每服一钱，白汤送下，（虚人宜此方，实人宜独行散，）
牛膝散　行瘀煎（并见血晕）　救生汤（见半产）
脱花煎　盘珠饮（见胞衣不下）　附子理中汤（见痢疾）
云母散（良方）　救疗产难经日不生，及胞衣不下。
云母粉（五钱）
温酒调服，入口当产，不顺者即产，万不失一，（陆氏方云，是何德杨方云，已救三五十人，却用云母粉澄过研细，取一团如鸡子大，临用以无灰酒调下，）
四逆加人参汤
甘草（二两炙）　附子（一枚生去皮破八片）　乾姜（一两半）　人参（一两）
上四味，以水三升，煮取一升二合，去滓分温再服，再加当归桂枝数钱功更捷。
见龙散　治难产及胞衣不下者，神验。
云母（上）　百草霜（上）　白芷（中）　乌龙尾（中）　麝香（下）
上为细末，每服一二钱，温酒送下，海萝汤亦可。

产后第五  ***************************
产讫遽呼吸促迫者难治，此证率皆眼睛无神，而言语清轻，然大抵过一霎时，必发烦躁，或交牙而死，其死期已迫，鼻中必青涕流出。
凡产后详小腹痛与不痛软与硬，可知恶露之多寡，痛与硬者，恶露多，反之者否，又详大便通与不通，可知津液之干润，大便通者津液足，反之者否，又详乳汁饮食多少，可知胃气之充馁，多者胃气充，反之者否，宜先审此三者，更参考脉证以施治法。
产后忽然口噤，手足搐搦，角弓反张，或因怒气发热迷闷者，将愈风散，用水酒童便各半盏，煎一盏灌之，若牙关紧者，以曲头管灌之，仍捻其鼻，使得下喉即活矣，（曲头管图见附录）
愈风散　治产后中风，不省人事，口噤牙紧，手足瘛瘲，如角弓状，口吐涎沫，亦治血晕，四肢强直，或筑心眼倒，吐泻欲死。
荆芥穗（酒炒至黑）　当归身尾（各三钱）
上为末，每服三钱，豆淋酒及童子小便调下，其效如神。
凡生子肥盛壮实者，产后恶露下自少，生子羸瘦虚弱者，恶露下必多，产时下血多者，产后恶露少，视其恶露少，妄与破血之骏剂者谬矣。
产后以血下之多，津液自乏，法当大便五六日而来，若过之不通，小腹硬满，脉沉有力者，为有胃热，宜急与龙飞丸二三十粒，导大便以救津液，若小腹硬痛者，有瘀血，宜行瘀煎，若产后一二日，而大便下利者，胃中虚冷也，宜理中汤之类。
行瘀煎（周新定）　治产后血晕，恶露不下，及儿枕痛神效。
接骨木（上）　红花　当归　芍药　桂枝　山楂子　桃仁（各中）　川芎　苏木　甘草（各下）
上十味，水煎温服，，此方不特治产后恶露不下，凡瘀血结滞，成诸疾者，用之神效，方中接骨木能通瘀血，山楂子消滞血，妙在此二品。
理中汤
人参　白术　乾姜（炒黑）　甘草（炙各等分）
上照常水煎。
产后恶露有六七日而止者，又有至十馀日者，盖以其人瘀血有多寡也，当用寻常调血之剂，若及逾月淋漓不止者，宜胶艾四物汤，惜红煎，若不效者，云垂煎去竹茹加柏叶蒲黄各五分，佐以双乌散食空白汤送下，此止血之胜药也。
胶艾汤　惜红煎（并见崩漏）　云垂煎（见伤寒启微下）
产后疲劳甚者，及产前患下利，而产后有热者，俱宜用芎归理中汤，尤效，但当倍加人参用乾姜炒黑者，若恶露下多，虚惫甚，热壮而口燥者，将还元煎煎成，临服加童子小便一小杯，兼以双乌散，屡试屡效。
产后妇人不涉深虚，在蓐中，血热不去者，桂枝调血饮，夹外邪者，熟料五积散，若壮妇而不大便，热盛者，大黄牡丹汤，或三黄熟艾汤，随证加减而用之。
芎归理中汤　即理中汤加川芎当归。
还元煎（见半产）
双乌散
莲房灰　棕榈灰（各等分）
上二味，烧存性，极细末，白汤点服。
桂枝调血饮　治产后气血虚损，脾胃怯弱，恶露不行，致心腹疼痛，发热恶寒，自汗口乾，头晕眼花等者。
桂枝　当归　川芎　芍药　白术　茯苓　陈皮　香附　丹皮　乾姜（炒）　益母草（各等分）　甘草（减半）
每服四钱，水煎温服。
大黄牡丹汤（见半产）
熟料五积散　陈飞霞曰，此方专治妇人产后外感内伤，瘀血不行，痰凝气滞，头身痛，恶寒发热，心腹疼痛，寒热往来，似疟非疟，小腹胀满，伤风咳嗽，呕吐痰水，不思饮食，胸紧气急，手足搐搦，状类中风，四肢痠疼，浑身麻痹，凡产后一切无名怪症，并皆治之。
夫产后百节俱闭，气血两败，外则腠理不密，易感风寒，内则藏府空虚，易伤饮食，稍有不慎，诸证丛生，古书有产后以大补气血为主，杂病以末治之之戒，后世莫不遵之，惟事滋补，不知风寒未去，食饮未消，滋补一投，反成大害，昧者犹以为药力未到，愈补愈深，死而后已，天下之通弊，莫此为甚，予昔于潭州，遇师指授此方，按法治之，往辄裕如，不敢自秘，逢人口授，并刊板印送，于兹四十馀载，活人莫可胜纪，但虑世人不悟，以为浅近之方，安能神应若是，故古人谓千金易得，一诀难求，予今诀破，庶狐疑顿释，方名五积者，谓此方能去寒积血积气积痰积食积也，今产后之病怯，正犯此五积，以五积之证，投五积之方，岂非药病相值乎，犹虑药味辛散，而以醋水拌炒，名熟料五积散，俾药性和缓，表而不发，消而不攻，方内所用肉桂解表逐寒，白芍和营诸卫，苍术厚朴走阳明而散满，陈皮半夏疏逆气以除痰，芎归姜芷入血分而祛寒湿，枳壳桔梗宽胸膈而利咽喉，茯苓去饮宁心，甘草和中补土，大虚大怯者，加人参，微虚者可不用，共为温中散寒之妙剂，用于产后，无往非宜。
白芷（二钱）　肉桂（一钱此二味不必炒）　厚朴　川芎　半夏　枳壳　炒苍术　茯苓　白芍　炮姜　陈皮　炙甘草（已上各一钱）　当归（二钱）　虚加人参（一钱）
上药味皆宜秤过，除白芷肉桂在外不炒，余药合为一剂，用好醋小半杯，净水一杯，与醋和匀，将药润湿，入锅内炒至黄色为度，取起摊地上去火毒，候冷入白芷肉桂在内，生姜三片，红枣三枚，净水二碗，煎至一碗热服，此方至平稳，见效之后，依而服之，不拘剂数，以愈为度，惟产后大汗泄泻，或虚脱之证忌之，盖此方但能去病，不能补虚。
三黄熟艾汤（见伤寒启微下）
产后二三日，小腹有大块如盘，以手按之，则迁移者，不得一概谓瘀血，虽不下血块者，过五六日则必自消，盖此气块而已，当用寻常产后治法，若七日以上依然不消者，宜察其虚实用破血之剂。
产后六七日，恶露已快下，仍腰股挛急，或疼痛者，不可一概为残瘀而治焉，往往有挟疝而然者，余于此证用加味通气汤，每每奏奇效，（方见儿枕痛门）
孕妇已产，则蒸蒸身热，胸中筑动，呼吸短息，濈然汗出，犹平人劳动奔走呼吸不接也，此际特可惧者，脱血一证也，若发此证则必致卒亡矣，预防之法，宜用冷水一小盏，点黑神散一匙以与之，血热得清冷，而胸中开豁，浮散之阳归源而神气清快，实免产后暴血之神丹也，不知者以为寒凉伤胃也，然分娩用力甚，五内扰乱身热如毁，投之以一盏冷水者，如久旱霢霂，自咽喉入胃中之际，化为温汤，故无有后患，然不可再与之矣，夫冷水涩血胜于诸药，故妇人月信过多时饮一盏则须臾血自止，可以证也，虽然易产如达者，宜斟酌矣。
产论云，产妇分娩后，切无用产椅，当倚褥高枕而右侧卧也云云，后学宜遵之拨俗习矣，予又有一口诀，凡临产用力过多，而才娩者，须先与冷水一小盏，乃命坐婆手握绵絮紧闭育门，使妇匍匐移褥跪坐，手尚不可放，令一人紧抱妇半时许，待气息虚里稍定，而后高枕褥卧，则无有
血迷崩血患也。
俗习禁产后熟寐，若寐则看守者，数呼其名，不应则不止，甚不可，夫熟寐则血气流畅能归源易收也，但宜使一人在傍常闻其呼吸，呼吸平夷，则俟自觉来而可也，若呼吸促迫，或目窜视，则急呼起而可与药也。
产讫有遽呕吐者，此由临产之时，坐婆强与食也，与理中汤加半夏生姜，难产力息数来，而阵痛不来，由此产母疲倦，二三日又不分娩则死胎也。
医为救之免者，宜先与当归理中汤，还元煎之类，若从产后三日无拘虚实必用折冲饮之说变证立至，谨之戒之。
产后口鼻见黑色而衄者，胃气虚惫，而血滞也，宜二味参苏饮。
二味参苏饮
人参（一钱）　苏木（二钱）
上以水一盏半，煮取一盏温服。
产后面赤呕逆欲死者，名曰冲肺，以二味参苏饮加芒硝一钱，若败血冲心烦闷者，难十救一。
产后烦闷呕恶，腹满腹痛者，名为冲胃，平胃加桂枝生姜汤主之。
平胃加桂枝生姜汤
苍术　厚朴　陈皮　桂枝　生姜（各等分）　甘草（减半）
上照常水煎。
产后腹满不减，历数日渐渐复旧者，此为常疾，若产讫腹遽缩小者，必属虚家，不可不察。
产讫世俗皆以麻线紧扎妇之头发，而云防血晕，此虽俗习，亦有据，千金方曰，产后心闷，眼不得开，即当顶上取发如两指大，强以人牵，眼即开，即此意也。
产后二三日，邦俗以糯粃味噌汁煮食之，予少以为出于愚妇臆见者，昨偶读五杂组曰，稻有水旱二种，又有秫田，其性黏软，故谓之糯米，食之令人筋缓多睡，其性懦也，作酒之外，产妇宜食之，因知俗习有所原出矣。
产后三四朝，有忽发寒热者，谓之蒸乳，寒热止后，乳汁大行，此盖胃气所浮化也，若无寒热，脉虚数而乳汁绝不出者，此荣卫不调，急宜与内补当归建中汤，否则弥月后，渐渐发寒热，而成蓐劳。
内补建中汤　此药令人气血壮健。
当归　桂枝（各中）　芍药（上）　炙甘草（下）
上每四钱，姜三片，枣二枚，煎去渣，入饴糖一块，再煎一沸温服。

产后血晕第六  ***************************
产后发血晕，此其妇素有积聚，由产而动，乃与瘀血相搏，恶露不下，遂逆上凑心，因致昏闷焉，宜先以淬醋炭令闻其气，继以清心汤，行瘀煎，牛膝散之类，兼服独行散，熊参丸等，又一法，治心下硬满，神昏口噤，不省人事者，将硇砂石灰各等分，水和匀盛器近鼻孔，令闻其气，则醒，此本蛮人之方，即与用炭醋意同，若恶露下多而晕者，病人低头，昏闷烦乱，而心下不硬满，此为虚晕，还元煎，扶阳饮，清魂汤，宜选用，或兼用愈风散，桃花散，震灵散，妙功散之类。
凡胞衣不下而发血晕者，从于产论所论，宜先施禁晕之术，施之晕犹不止，面目唇口无血色，手足微冷，谵语者，难治，若面目唇口红活，而脉未至微细者，急与扶阳饮，兼用云母散，乃当下其胞衣，其下胞衣之法，已至于近产门，则安之，不可急取下焉，若急取下则气血脱泄，而祸不旋踵，谨之戒之。
圣惠牛膝散　治产后血迷，及儿枕痛。
牛膝（一两）　桂枝　赤芍　当归（炒）　木香　牡丹皮　川芎　延胡索（各半两）　桃仁（三分麸炒）
上锉，每服四钱，水煎温服，（按产论折冲饮，即此方去木香加红花也，）
独行散（妇人良方）　治产后血晕，昏迷不省，冲心闷绝。
五灵脂（二两半生半炒）
上为末，温酒调下二钱，口噤者，拗开口灌之，入喉即愈，（周曰，不须拗开口，即用曲头管吹入则落喉，，曲头管图见后，）
元周按卫生方，名立应散，证治准绳名五灵脂散，但炒令烟尽研末用。
治妇人血崩，及男子脾积气，兼能解毒，及蛇蝎蜈蚣咬，涂伤处立愈，一方每服三钱，水酒童便各半盏，煎至八分通口服，名抽刀散，治产后有病，服三服散恶血，或心腹胁肋脚痛不可忍者，或止用童子小便佳。
参熊丸
熊胆（真者味苦，有香气而不腥，解之无一点之渣滓，烧之为灰，其色灰白色而平夷，伪者亦味苦，有腥气不香，解之有渣滓，烧之则作泡高起，其色黑而不为灰，）　人参（各二钱）
上细末，打米糊丸，梧桐子大，每服六七丸，白汤下。
扶阳饮
当归　川芎　桂枝　乾姜（炒黑）　附子（熟）　人参（各一钱半）
上七味，以水二合，煮取一合，温服。
清魂汤　治产后血晕，昏不知人。
泽兰叶（上）　人参（去芦上）　荆芥穗（炒上上）　甘草（中）　川芎（下）
上五味，每服四钱，水煎温服，（本为散用，予每作汤屡验，）
桃花散　此治血晕之神药也。
乌贼鱼骨（十钱）　朱砂（二钱）
上为末，每服一二钱，白汤送下。
清心汤（见临产）　行瘀煎（见产后）　云母散（见临产）　还元煎（见半产）　愈风散（见产后）
震灵散（见藏燥）　妙功散（见临产）

胞衣不下第七  ***************************
产后胞衣不下，为之致毙者，予常愍然以为非命之死也，若夫产科熟练之医于分娩之近，速救疗之，则莫有胞衣不下之理矣，娩后未经数时，则阴中滋润，子宫不收口，是以手术易施，药饵亦有效，但其施术之法，功效最速，而非笔力之可形容焉，因举罗浮山人集验方所载一法于后顷，由是潜心覃思，或当冰融焉，虽历一二日不下者，胞衣在近门户一二寸者，犹可疗也，若胞衣在高，黏著子宫底不离，且子宫已收口，则不能遽下之，此证间有肚腹坚满，触之痛甚，手不可近者，以千金半膝汤，脱花煎之类，兼进含阳散，若虚者盘珠煎加人参二三钱，此皆百死中求一活之法也，若夫历四五日，战慄发热一日二三度作，或烦渴汗出，或谵语烦躁，或饮食不进，或喉中有痰声者，必死。
集验方云，产下如胞衣不来，先将婴孩抱定，不可断脐带，（周云，当断脐带而施术，假令断之，曷害于子母耶，）用一伶俐老成女眷，将右手二指，紧跟脐带而上，带尽处，将指向上半寸余，摸之觉有血，便是胞衣逆转，盛血在内，不得下，即以指连胞衣向下一捺，其血覆其衣自随而下，法甚简明，每见孕妇衣不下，多服药，或用吐法，甚至以足拄腹者，易至丧命，小必至于成病，不知衣之不下，正为婴孩出门，脐带一扯，衣必逆转向上，污血淋下，尽入衣中，以致衣渐满大不能出，夫岂药力之所能与哉，故特书之，以免此患。
往岁一贫家妇，产后数月经血不止，已用胶艾四物，温经等汤，毫末无效，予将黄连解毒汤，兼用独味莲房灰，日二三钱，不日而奏全效，一日妇谓予曰，妾至于今凡八产，其初产再产，则佣稳婆而托之，其后怀孕至五月则以帛自缠腹，已至弥月，稍觉腰腹挛痛，则设草与故絮于屋隅，乃就灶下燃釜沸汤，而待生下，若阵痛频来，则趋坐于草上而努力，已分娩则厉声呼邻家妇，（东都贫民所居之屋，大抵一栋而分数家，隔壁一层以成邻，）而与俱浴儿，自收拾秽物胞衣讫，乃倚被而坐焉，过二三日，则与平常无异矣，如此者总六产，曾不请媪婆，其间偶胞衣不下者半日，因自衔头发，使油气入咽，温温欲吐而衣即下云，此虽出发愚妇一时之智，实与薛新甫蒋示吉等有衔头发尾作呕而胎衣自下之法暗相合矣，予亦用此法，凡遇壮妇之胎衣不下者，则常以鸡翎或纸捻，探其咽中，令其恶心，而取效甚多，如怯弱妇，容易勿施。
含阳散（家方）　治胞衣不下神效。
蝮蛇（烧存性）　云母　鹿角（烧存性各一钱）　麝香（二分）
上细末，每服一二钱，海萝汤搅调顿服。
千金牛膝汤　治产儿胞衣不出令胞烂。
牛膝　瞿麦（各一两）　当归　通草（各一两半）　滑石（二两一方用桂心二两）　葵子（半升）
上六味，㕮咀，以水九升，煮取三升，分三服，（周按罗浮山人集验方用牛膝瞿麦当归木通葵子各一钱，滑石赤小豆各二钱，命曰经验难产夺命方，）
脱花煎（景岳全书）　凡生产临盆，此方最佳，并治难产经日不下，并死胎胞衣不下俱妙。
当归（一钱）　川芎（三钱）　桂枝（二钱）　牛膝（二钱）　车前子（一钱五分）
水煎，加酒对服，若胎死不下，及胞衣不来，并加芒硝五钱，气虚困剧者，加人参二三钱，更加附子二钱，无不下者，此方比平胃散加芒硝，功胜百倍，以其药味甘温，不伤元气故也。
盘珠煎（家方）　治难产经日不下，并死胎及胞衣不下。
当归（一钱）　川芎（二钱半）　桂枝　牛膝（各二钱）　附子（一钱）
水煎，先饮温酒一盏，寻服此药，虚甚者加人参二三钱。
健捷散（秘家）　治难产经日，及胞衣不下，又寻常经闭，儿枕痛等服此，其效如神。
香白芷　乾姜　桂枝　云母（各等分）
上四味，细末，每服二三钱，海萝汤搅和匀顿服。
桂芎当归散　治胞衣不下。
当归　川芎　芍药　地黄　桂枝（各二钱）　牛膝（五分）
上六味，生姜水煎，温服。
治胞衣不下屡试验（妙乙斋种子编）
芒硝（三钱）　牛膝　当归（各五钱）
上三味，水酒煎服。
一方　治胞衣不下。
茄子（阴乾）
为末，白汤送下。
又方
酸浆实（熟红者压而阴乾）
上细末，每服一枚许，海萝汤下。
治难产经日不下及胞衣不出者神效方（太永医话）
取乌鸦左翅全者十二枚，烧研末，每服一钱，海萝汤送下即时出。
下谷头踏街，一武士室女，年十九岁，天性伶俐，父母钟爱太甚，而女偶与一奴通而娠，事已发觉，而奴先见追，后父母窃相议，谓令其施白牡丹术，则恐害乎性命，遂决令偷生，因令称病而不令逢于人，迨其娩身，儿子生地呱声达四邻，女虑臭声外闻陨家声，惊畏而发血晕，醒后胞衣不下，百药不效，既历九日而邀余，余便往坐堂上，则女自房内步出而求诊，余心窃疑，胞衣不下数日而行步如常，乃望之，面色青惨，唇舌无血色，问之，脐带三日而腐脱，惟微微下黄汁而已，近之则臭气扑鼻，切其脉沉劲，候其腹缩小，独脐下微满坚硬如石，余乃欲按其腹以下胞衣，居然不移，盖以子宫已收其口复本位也，因进大剂脱花煎加芒硝二贴，其夕下血片一瓯许，然其家以余术之无捷效，又延医求药，腐秽渐渐下，历累月而得尽矣，唯形体羸瘦，饮食不成肌肤，遂为废人者，一年有半，然后气体渐复，十又余月而始得为完人矣，余尝治胞衣不下者，以百数，其逾七八日而尚不出者，率皆见发热谵语等证而不救焉，嗟乎此女有天禀所实而然者欤，岂不亦奇哉。

产后颠狂第八  ***************************
产后颠狂，言语错乱，神思不安，如有鬼祟者，人皆以为败血冲心也，按其人本有郁怒酿成症瘕，因产藏府扰乱，遂动其宿症，与瘀血相併，奔腾而侵心神者也，宜与铁砂牡蛎汤，三黄朱砂煎之类，兼用抱胆丸极效，若属血虚者，加味八珍汤，兼服妙功散震灵散之类，若瘀血一滴不下者，行瘀煎，大黄牡丹汤并可。
铁砂牡蛎汤　治由郁怒心神不宁，言语错乱，似有鬼祟者。
铁砂（上）　柴胡（上）　大黄（中）　牡蛎（中）　茯苓（中）　桂枝（中）　甘草（各下）
上七味，水煎温服。
三黄朱砂煎
黄连　黄芩　大黄（各等分）
每服二钱，水煎，临服入朱砂一钱搅匀服。
抱胆丸
水银（二两）　黑铅（一两五钱）　朱砂（一两细研）　乳香（一两细研）
上将黑铅入铫内，火熔开，下水银，搅结成砂子，下朱砂乳香，乘热用柳木槌研匀，丸如鸡头实大，每服一丸，空心薄荷汤下，得睡勿惊觉，觉来即安，（周按产论镇亢丸，即此方而去乳香一味，）
加味八珍汤　产后颠狂，乃血虚神不守舍，不补养元气，则不可，此方主之。
人参　白术　茯苓　甘草（炙）　当归　川芎　芍药　熟地　远志　茯苓（各二钱）
上锉，加姜枣，水煎服。
妙功散　治产后心神颠倒，语言错乱，如见鬼神，（方见临产）
震灵散　行瘀煎（见产后）　大黄牡丹汤（见半产）


卷四  ——————————————————————————————————————————————————————————————————————————————————————————

产后咳嗽第一  ***************************
咳嗽之病，虽其本不一，皆是肺家病，产后患之者，宜先与丹参汤，功效尤胜，若恶露下少，而咳嗽不已者，宜二母饮，嗽而牵引胁下，卧则喘咳益甚者，必有伏火，瓜蒌汤加知母黄芩各八分，感风寒咳嗽喘满，痰涎壅盛者，宜旋覆花汤，已试之验。
丹参汤
丹参（一钱）　百部根　桔梗（各六分）　百合　茯苓（各八分）　五味子（五分）　桑白皮（一钱）
上以水二合，煮取一合，温服。
二母散　治产后恶露上攻，咳嗽不已。
知母　贝母　茯苓　人参（各五钱）　桃仁　杏仁（并生去皮尖各一两）
上每服五钱，水煎温服。
瓜蒌汤（赤水医案）　治产后咳嗽，痰不易出，左胁疼痛，内热气壅，不能伏枕者。
瓜蒌仁（六两）　桑白皮　杏仁　半夏　桔梗　紫苏子　枳壳（各一钱）
上水煎，温服。
旋覆花汤　治产后伤风，感寒暑湿，咳嗽喘满，痰涎壅盛，坐卧不宁。
旋覆花　芍药　前胡　半夏　甘草　五味子　荆芥　茯苓　杏仁　麻黄（各等分）
上锉，每服四钱，水一盏半，姜五片，枣一枚，煎至七分，去滓，食前温服，（熊宗立云，产后咳嗽，此方最良，元周以此法治若干人皆验，）

产后寒战交牙第二  ***************************
产后患寒战交牙者，其人瘀血不得下而发，宜将折冲饮行瘀煎之类，点服独行散一二匙，若恶露下过多，或难产而用力太甚，才分娩而发者，与还元煎，疲劳甚者，附子汤，人参汤之类，宜择用，併兼用夺命散最妙。
折冲饮（见产论）　行瘀煎（见血晕）　还元煎（见半产）
附子汤（圣济）
附子　人参　生姜　大枣（各等分）
上水煎，温服。
人参汤
人参（二三钱）
以水二盏，煮取一盏温服。
夺命散（大全良方）　治产后血晕，血入心经，语言颠倒，健忘失志，及产后百病。
没药　血竭（各等分）
上细研为末，才产下便用童子小便，细酒各半盏，煎一二沸，调下二钱，良久再服。

产后崩漏第三  ***************************
产后恶血崩漏不止者，当速施遏崩之术，令产户紧闭，乃与胶艾汤，或惜红煎，兼用三圣散，独黝散之类，若不止者，宜还元煎，凡血症用理血之剂而不效者，非理气之药则难收效，不可不知也，又收血理气之药，并不效者，却宜凉血之剂，三黄炙艾汤尤神效，又古方有瑞莲散，实产后血崩之神药也。
胶艾汤（一方加乾姜一两）
芎藭　阿胶　甘草（各二两）　艾叶　当归（各二两）　芍药（四两）　乾地黄（六两）
上七味，以水五升，清酒五升，合煮取三升，去滓内胶令消尽，温服一升。
日三服，不差更作。
惜红煎　治妇人经血不固，崩漏不止，及肠风下血等证。
白术　山药　炙甘草　地榆　续断（炒）　芍药（炒）　五味子　荆芥（炒）　乌梅
水一锺半，煎七分，食远服，，如火盛者，加黄连黄芩。
独黝散　此方不独治经血不止，诸血用之悉验。
莲房不拘多少，烧存性
细末，每服一二钱，汤子送下。
遏崩术（见产论翼）　三圣散（见产前吐血）　还元煎（见半产）
瑞莲散　治产后恶血崩漏，状如泉水。
瑞莲（百枚烧存性）　棕榈（烧存性）　当归　官桂（各十钱）　槟榔（二枚）　川芎（七钱半）　鲤鱼鳞（炒七钱半）
上为细末，每服三钱，煨生姜酒调，如未止更进一服。

产后儿枕痛第四  ***************************
（一名产枕痛一名血枕痛）
产后脐下疼痛，其痛一阵来而止，后来者，名曰儿枕痛，此瘀血将出而为痛者，其实佳兆也，然产讫则忽腹中空虚，是以产妇多不堪其痛，宜用破血之剂，行瘀煎，独行散，延胡索散，熊氏延胡索汤之辈，宜择用，若产后不大便数日，而小腹疼痛者，宜兼用龙飞丸，或用四物加大黄汤，木直煎之类，若初瘀血颇快下，大便亦如故，而腹中㽲痛者，则属疝，加味建中汤，加味通气汤之类，并有奇效。
永类延胡索散　治产后儿枕腹痛效。
延胡索　当归（各一两）　琥珀　蒲黄（炒各一分）　芍药（五钱）　肉桂（三分）　红蓝花（二钱）
上为末，童子便合，温调三钱，食前服。
熊氏延胡索汤　治儿枕痛，不可忍者，甚效。
当归　桂心　延胡索（各等分）
上水煎服，，旧为散，周常加山楂子等分，为汤用，甚效。
行瘀煎（见产后）　独行散（见血晕）　龙飞丸　木直煎（并见伤寒启微）
四物加大黄汤　即四物汤加大黄。
加味建中汤
芍药（上）　桂枝（中）　甘草（下）　木香（下）　吴茱萸　茴香（中）　生姜（中）　大枣（中）
上八味，水煎温服。
加味通气汤　治小腹及腰疼，甚则肛门窘迫不可忍。
茴香　乌药　当归　芍药　香附（各上）　山楂子　陈皮　茯苓　白术　延胡索　吴茱萸　槟榔　泽泻（各中）　木香（中下）　甘草（下）
上十五味，水煎温服。

产后发热第五  ***************************
产后发热者，多因血虚而阳无所依，浮散于表也，勿妄为外感施治，宜七味益母饮，加尿瓦一二钱，内有四物补阴，益母行血，炮姜辛温从治而能收浮散之阳以归于阴，若气血俱虚，而恶寒发热，渴而烦躁者，十全散，热甚者倍桂，加炮姜熟附子，若夜热甚，小腹及腰痛者，与双和汤，调中益血则热自解，若由外感而发热头痛，颈项强，无汗，脉浮而有力者，宜竹叶汤，或熟料五积散，又壮热烦闷，乾呕口燥，吟呻喘满，脉实者，宜用黄连解毒汤。
七味益母饮
益母草（上）　当归　川芎　芍药　乾地黄　乾姜（炮各中）　甘草（下）
上七味，水煎温服。
十全散　双和汤（并见霉疠新书）
竹叶汤　黄连解毒汤（并见伤寒启微）
制尿瓦法　安土器于庑下，尿之三百日，便取起打破，再炭火中烧赤，置地上一宿，极细末听用，（予往往以此易用于童便）
熟料五积散（见产要）

产后饱闷第六  ***************************
恶露不下而饱闷者，瘀血上逆也，宜行瘀煎，若腹中有块，上冲欲吐者，与九圣饮，兼进白丸子，若块在小腹不散者，琥珀黑龙丹，若胸膈饱闷，心下痞硬，或肩背疼痛，有寒热者，属气滞，宜指迷七气汤一贴，正气天香汤一贴，相和用之。
九圣饮　治腹中有块，温温欲吐，或上冲心下痛甚者。
半夏　茯苓（各上）　肉桂　乾姜　橘皮　香附　山楂　莪术（各中）　甘草　乌梅（各下）
上十味，水煎温服。
白丸子
半夏（醋煮乾）　茯苓（各十钱）
上细末，以生姜汁作薄糊丸，梧子大，每三十粒，温水下。
行瘀煎（见产后）　黑龙丹（见言语错乱）
指迷七气汤　治胸膈饱闷，心下痞硬。
青皮　陈皮　桔梗　莪术　桂枝　藿香　益智（各十钱）　香附（十钱半）　甘草（三分）　加半夏（三分）
上每三钱，水一盏，姜四片，枣二枚，煎七分服。

产后乳结痛第七  ***************************
妇人产后血气盛，而乳房作胀，乳头缩退，儿不得饮，余乳蓄结胀痛，憎寒发热者，须先令细心人微微揉之柔和，却吮乳汁通之，然后宜与麦芽煎，或玉露散，外将百草霜水和匀，涂乳房尤神验。
麦芽煎
麦芽（炒熟五钱）
上水煎，温服立消（此薛己方）
玉露散（良方）　治产后乳脉行，身体壮热疼痛，头目昏痛，大便涩滞，悉能治之，凉膈压热下乳。
人参　茯苓　甘草（各中）　桔梗　川芎　白芷（各上）　当归　芍药（各下）
上为细末，每服三钱，水一盏，煎至七分温服，如烦热甚大便秘者，加大黄。

产后语言错乱第八  ***************************
产后谈笑不止口，或错言妄语，如见鬼物，或欲逾墙上屋者，此败血凌心也，多死，与黑龙丹，万死中求一活，若唯烦乱者，失笑散加郁金各等分。
黑龙丹（良方）　治产后一切血疾，产难胞衣不下，危急恶疾垂死者，但灌药得下，无不全活，神验不可言。
当归　五灵脂　川芎　良姜　熟地黄（各十钱）
上细锉，以沙合盛，封口盐泥固济，以文武火，煅一炷香，放凉处，退火毒，取开看，成黑糟色，乃取出细研，入后药。
百草霜（五十钱）　硫黄　乳香（各一钱半）　花蕊石　琥珀（各一钱重）
上共前煅过药研匀，酢糊丸弹子大，每服一丸，用姜汁好酒童便半盏，将药一丸，于炭火中烧，淬入酒便内，调化顿服立效，，前哲既称讚此方之神验，余屡试之，实不虚。
失笑散（局方）
蒲黄（炒）　五灵脂（各等分）
为末，酽醋调二钱服。

产后呕吐第九  ***************************
产后呕吐者，宜先用半夏竹茹汤，若缘恶露不行者，二陈汤加当归莪术肉桂乾姜，若伤食胸腹㽲满者，六君子汤加木香厚朴，或二陈汤加丁子缩砂，若不效，更加人参炮姜泽兰兰草，若虚寒脉沉微者，理中汤加丁子兰草，若败血散于脾胃，腹胀呕吐者，抵圣汤加肉桂穿山甲，其效尤捷。
半夏竹茹汤
半夏　竹茹　茯苓　伏龙肝（各钱）
上水一盏半，入生姜五片，煎取一盏服。
二陈汤　六君子汤　理中汤（见产后）　抵圣汤（见产后腹满）

产后淋疾第十  ***************************
产后小便淋沥涩痛者，此瘀热在膀胱之所致也，宜用开闭煎，或滑石散，石苇汤并效，若痛甚者，宜缓痛煎，若恶露下少，脐下有坚块者，此旧瘀血，碍尿道之所致也，将行瘀煎加葵子滑石车前子甚效，又有子宫下坠，压尿道而致癃闭者，轻者终日而始通，重者一日夜而自利，此以子宫渐复本位也，若倘不得通，小腹胀满者，便宜施泄闭术，随手即效，寻宜用五圣饮，又未产前，不大便五六日，延产后倘数日不通，而小便癃闭者，此燥屎填满于大肠，小肠为之被窄狭之所致也，宜木直煎，或用开闭煎，吞龙飞丸三十粒，未效者，不将芒硝滋之则不可，润下饮，每每奏奇效。
开闭煎（家方）　治男妇小便淋闭之妙方。
夏枯草　白茅根（各上）　莽草　瞿麦　茯苓　冬葵子　西洋参　滑石（各中）　甘草（下）
上水煎，温服。
滑石散（千金）　治产后淋。
滑石（五钱）　木通　车前子　冬葵子（各四钱）
上为末，以浆水调服方寸匙。
石苇汤（家方）　治小便淋沥，阴中痛。
石苇（上）　瞿麦（中）　车前子（上）　葵子（中）　木通（中）　甘草（下）　茯苓（中）
上水煎服，，此方治男子脓淋，其效如神。
缓疼煎（家方）　凡诸淋小便涩痛，不可忍者，用之功效如神。
当归（中）　川芎（下）　芍药（中）　地黄（中）　焰硝（上）　甘草（上）　车前子（上）
上水煎服。
行瘀煎（方见产后）
五圣饮（家方）　此方治诸淋甚妙。
萍蓬根（四钱）　车前子　蜀黍　苏木　甘草（各二钱）
上以水六合，煮取三合，去滓温服，可断盐味。
木直煎　龙飞丸（并见伤寒启微）
润下饮　治小便淋沥涩痛，大便秘结。
大黄　芒硝　当归　地黄　芍药（各等分）
上水煎，温服。

产后肿满第十一  ***************************
凡胎前腰脚微肿煮，十居六七，然此症虽不用利水之剂，过产后十馀日，则自消散，若小便涩滞，渐肿满者，此浊液流入经络，留淫日深，而散漫偏身也，宜橐吾饮，其人若小腹有块坚硬，唇口乾燥，恶露下少者，紫葳苏木汤，千金牛膝汤之类择用，若肿中有凝结者，泽兰汤，若肿胀稍硬，腰以下更甚，而无光泽，小便短少者，六皮煎，用之不效，而肿势日盛者，禹翼汤尤神效，若服诸导水消瘀药，而并不效，肿胀充满，腹如抱瓮，手足似腰大，皮肤光泽如莹者，非用禹绩汤，则决不能取效，此方实出于予之心裁，而救危起废之神剂也，若每欲小便，必大便不利者，甚治难，宜用茯苓汤加琥珀一钱，若肿不甚，涉遍身而饮食气宇如故，或时肩背拘急，或又疼痛者，宜利气之剂，集香汤尤妙，若面独肿而久不消者，分心气饮，或独味紫苏汤，若面无血色，肿状如熟李，大便滑者，下焦虚，琥珀汤，加味肾气丸料之类，宜选用焉，其他有脚气湿毒敦阜等肿，而见证多端，治法各异焉，不能备录于兹，详载在肿胀汇编。
橐吾饮　治产后浮肿。
当归　芎藭　芍药　茯苓（各一中合）　桑白皮（一大合）　甘草（一小合）　橐吾茎叶（三大合）
上水煎服，次日加橐吾四钱，又次日加六钱，更加南天烛实尤妙。
紫葳苏木汤　治恶露不尽，产后浮肿者。
紫葳（即凌霄花叶一大合半）　冬瓜子（一大合）　苏木　当归　川芎　茯苓　牡丹皮（各一中合）　甘草（一小合）
上以水一盏半，煮取一盏，去滓温服。
泽兰汤　治产后四肢肿满，肿中或凝结有块，而不食者。
泽兰　防己（各上）　枳壳　琥珀　桂心　商陆　半夏　归尾　莪术　茯苓　麦芽　桃仁　神麴　桑白皮（各中）
上生姜水煎，食远服，大便秘者，加大黄。
千金牛膝汤（见血晕）
禹翼汤（鹤陵定）　治产后肿满，皮肤无光泽，肿稍硬者。
桑白（二大合）　防己（一大合半）　茯苓　猪苓（各一中合）　黑豆（一大合）　泽兰（一大合半）
上以水一盏半，煮取一盏温服，日与二三贴，，若气不和，加紫苏一大合。
禹绩汤（鹤陵定）　治遍身肿满，皮肤光泽如莹，小便不利，诸药不能疗者。
西瓜皮　赤小豆（冬瓜内蒸晒乾各二大合）　冬瓜子　西瓜子　猪苓　茯苓（各一中合）　大腹皮　冬瓜皮（各一大合半）　海金砂（一小合）
上以水一盏半，煮取一盏温服，宜进日二贴，（以上二方余之所创裁，而治产后肿胀之神方也，余历年试用，救危起废者，不胜枚陈矣，夫古人作诗数千首，其间一二自有令人感动之合作，余之立此方，亦自得配合之宜者也，分两必不可加减，奇效灵验，难以具述，）
茯苓汤（杨氏）　治脾气不实，手足浮肿，小便秘涩，气急喘满。
白茯苓　泽泻　香附子　大腹皮　乾生姜　橘红　桑白皮（细锉炒各等分）
每服五钱，水一盏半，煎至七分，去滓温服，不拘时候。
集香汤（直指）　凡肿胀先用诸香以透彻关络，则小便易利。
沉香　丁香（各二钱）　木香　青木香　藿香　川芎　槟榔　赤茯苓　枳壳　甘草（炙各三钱）　乳香（钱半）　麝香（一字别研）
上粗末，每二钱半，姜三片，紫苏三叶，空心煎服。
分心气饮
紫苏（二大合）　大腹　芍药　木通　半夏　茯苓　桑白皮（炒）　橘皮　青皮　羌活　甘草　灯草（各一中合）
生姜三片，枣二枚，水煎温服。
琥珀汤　治脾肾虚寒，小水不利，遍身肿满，或咳喘者。
琥珀　人参　白术（一大合）　茯苓（一中合）　桂枝　附子　乾姜　砂仁（一小合半）　陈皮　破故纸　桑白皮（童子小便浸炒各一中合）
上水煎，食远服。
加味肾气丸
即八味丸，加车前子，牛膝。
加味六皮煎
大腹皮（上）　桑白皮（上）　五加皮（中）　茯苓皮（上）　生姜皮（中）　木瓜（中）　橘皮（中）　姜黄（下）　灯草（上）
上九味，以水二盏，煮取一盏温服。

产后玉门不闭第十二  ***************************
产后玉门不闭者，因难产强努力，或死胎不娩，以回生术救之后，玉门错和，气血失运行，而不能括缩，致不知小便漏出也，以十全散加五味子，外石灰汤浸患处，又努挣太过，阴肉下脱内出者，硫黄洗方，石灰韭菜洗方，并有奇效。
石灰汤
石灰（一升炒令能烧）
上投热汤中搅调，俟适温，乃取澄清移大盆内，坐汤中以浸玉门，斯须平复如故，（此方原肘后方）
十全散（见霉疠新书）
产后阳气虚寒玉门不闭用（陈飞霞）
石硫黄　海螵蛸　五味子
上等分，共为末，掺患处，日三易，（同上）
治产后玉门不闭阴户突出方（陈飞霞）
石硫黄（三钱）　菟丝子　吴茱萸（各二钱）　蛇床子（一钱五分）
水一大碗，煎至半碗，频洗自收。
治产后子宫坠出户外，数日不收，用未经水石灰干一块重二三斤者，又以韭菜二三斤，煎汤置盆中，将石灰干投入，灰开汤沸声尽，乃滤去灰，带热坐于盆上，先薰后洗，即以热韭菜于患处揉抑，一日洗一二次，以消软收入为度，（赤水玄珠）

产后口舌病第十三  ***************************
产后口舌糜烂者，已投寻常泻火清热剂，而不效者，往往绵历累月不差矣，前哲方书，率皆略之不载，予二十年来每于此证，求治法于方书口舌门，屡试数方，多不得效，窃恨小恙之难医焉，近有一二患者，已三阅月不差，于是覃思焦神，略有所悟，乃制方与之，七八日而得全愈，后试之数人，应效如桴鼓，凡舌上舌傍，如无皮状，其色红赤，饮食刺舌者，此皆血分湿热之所致也，宜令服当归饮，而傅间碧散，若咽喉生疮，舌上有白胎，久不愈者，属淡饮加味导淡汤主之，若咽喉口舌腐烂者，宜蔷薇遗粮汤对喉癣汤。
当归饮
当归　川芎　芍药　地黄　何首乌　荆芥　防风　黄耆（各五分）　甘草（二分）　蒺藜子（七分）
上水煎，温服。
间碧散（鹤陵定）　治产后口舌糜烂神效，可秘可秘。
淡竹干（烧存性五钱）　人中白（瓦上烧以变白色为度四钱）
上二味，极细末，傅舌上，日五六度。
加味导淡汤
陈皮　枳实　半夏　茯苓　南星（各上）　甘草（下）　竹沥（一大蛤壳）　白芥子（中）
上七味，水煎，入竹沥更温服。
蔷薇遗粮汤　喉癣汤（并见霉疠新书）

产后烦渴第十四  ***************************
产讫面色青惨汗出，而烦渴不止者，此因骤脱血也，此证多难治，（治法见第一卷）若产后二三日发热头痛，脉浮数而烦渴者，宜竹叶汤，若恶露下多，发热烦渴者，集验栝楼汤，若吐利腹痛，手足清冷烦渴者，圣惠白术散，随症宜择用。
集验栝楼汤　疗产后血渴。
地黄（中）　栝蒌根（上）　土瓜根（上）　甘草（下）　人参（中）　麦门冬（中）　大枣（中）
上水煎服，（产宝无地黄麦门冬，有牡蛎粉等分，）
圣惠白术散
白术　橘皮　人参　麦门冬　乾姜（炮各上）　甘草（中）　生姜（下）
上水煎服。
竹叶汤（见伤寒启微）

产后自汗盗汗第十五  ***************************
产后虚汗不止者，经效黄耆汤主之，若不效者，宜投黄耆建中汤，加牡蛎浮麦麻黄根，若绝汗如雨，手足清冷者，危如风前灯，当用参附耆蛎汤，于百死中求一活，凡自汗盗汗证，以五倍子细末，酢和调贴脐中，止汗甚妙，用温粉亦宜，（方见伤寒启微）
经效黄耆汤　治产后汗出不止。
黄耆（上）　白术　牡蛎　茯苓　麦门冬　防风　地黄　大枣（名中）
上以水二合，煮取一合，去滓温服。
黄耆建中汤
芍药（上）　黄耆（中）　桂枝（中）　甘草（中）　生姜（中）　大枣（下）　胶饴（上）
上六味，以水二合，煮取一合，去滓，内胶饴更上微火，消解温服。
参附耆蛎汤（家方）
人参　黄耆　附子　牡蛎（各等分）
上作大剂，以水二合，煮取一合，温服。

产后胁下疼痛第十六  ***************************
产后恶露不尽，胁肋疼痛者，宜先与豁胁散，此方不效，仍引脊膂挛急者，此血气不和之所致也，宜枳壳煮散，当归柴胡汤，柴胡疏肝散之类，若寒热头眩，胁胀作痛，或身疼者，此肝肾二经，气血亏损者，宜用补肝散，若胁满气急，目昏浊视物不明，其脉迟弱者，槟榔汤主之。
豁胁汤　治因瘀血留滞，胁肋疼痛神效。
芍药　延胡索　肉桂　牡丹皮（各中）　香附子（上）
上五味，水煎温服。
枳壳煮散（本事方）　治因悲哀郁结，血气不和，两胁牵痛，筋脉紧急，渐至脊膂挛急。
枳壳（炒黄）　细辛　桔梗　防风　川芎（各上之上）　葛根　甘草（炙各中）　生姜（下）
上每服四钱，水一盏半，煎七分服。
当归柴胡汤　治产后血气胁肋胀痛。
当归（上）　芍药　桔梗　槟椰　枳壳（各中）
桂枝　柴胡　青木香（中之下）
上以水二合，煮取一合服，（本出经效方）
柴胡疏肝散
柴胡　陈皮（醋炒各上）　川芎　芍药　枳壳（麸炒）　香附子（各中）　甘草（下）
上每服四钱，水煎服。
补肝散（滑氏）　治肝肾二经气血亏损，胁胀作痛，或寒热头眩身痛。
当归　山药　黄耆（炒）　川芎　山茱萸　五味子　木瓜（各上）　熟地黄　白术（各下）　酸枣仁（炒）　独活（各中）　大枣（下）
上每服五钱，水煎服。
槟榔汤
槟榔　附子　母姜（各上）　茯苓　橘皮　桂心（各下）　桔梗　白术（各中）
上水煎温服，若气喘者，加半夏（上）川芎（中）甘草（下）。

产后大便闭结第十七  ***************************
产后大便当六七日而来，若过之不通，腹痛腰疼，或腹满者，宜调道饮，若犹不利者，兼吞龙飞丸二三十粒，至大段闭结者，不以芒硝润导不效，宜桃核承气汤。
调道饮（圣惠）　治妇人产后，大便不通。
当归　川芎　防风　枳壳（制各上）　甘草（炙）
上每服五钱，用生姜三片，枣二枚，水煎服。
龙飞丸（见伤寒启微）
桃核承气汤
桃仁（上）　桂枝（中）　芒硝（中）　大黄（上）　甘草（中）
上以水一合半，煮取一合温服。

产后下利第十八  ***************************
产后下利不止者，不问何证，宜先与芍药香附汤，兼用青阳丸，若不止者，宜茯苓建中汤，每服点服烧黑鱼狗末五分，若腹痛者当归汤，调中汤，量证择用，滑泻不止者，神效参香散主之。
芍药香附汤　治产后下利，上气足冷时发热，肠鸣切痛。
芍药　香附（各上）　乾姜（中）　甘草（下）　丁子（下）　砂仁（中）　一方加黄连，治下利不已，乾噫食臭。
上每服四钱，以水二合，煮取一合温服。
青阳丸（方见产论）
茯苓建中汤
即小建中汤如茯苓，（上）
当归汤（千金）　疗产后下利腹痛。
当归　龙骨（各上）　乾姜　甘草（炙）　附子（炮）　熟艾（各下）　白术（中）　芎藭（上之上）
上八味，水煎温服。
调中汤　治产后肠胃虚怯，冷气乘之，腹胁刺痛，洞泄不止。
良姜　当归（酒浸）　桂心　芍药（炒）　附子（炮）　川芎（各上）　甘草（中）
上为粗末，水煎热服。
神效参香散　治产后脾胃虚寒，泄泻洞下，及痢疾日久，积已尽，滑泻不止，此收涩如神。
人参　木香（各二钱）　肉豆蔻（煨）　茯苓　白扁豆（各四钱）　陈皮　罂粟壳（去蒂穰醋炙每一两）
上为细末，每服一钱匙，清米饮调下，食远服。

产后遗尿第十九  ***************************
鹿蛎饮（鹤陵定）　治产后遗尿不知出，及小便频数。
芍药　黄耆　牡蛎　益智　鹿茸　人参（各等分）　大枣（减半）
上七味，水煎温服，（治验在卷五宜参看）
乔一方（医纲）　娄英曰，町妇人产后尿不禁，面微浮，略发热于午后，此膀胱为坐婆所伤。
黄耆　当归　芍药（各一钱半）　白术（一钱）　人参　陈皮（各五分）　甘草（炙些）
上水煎，热饮之。
桑螵蛸散（千金翼）　治产后小便数，及遗尿。
桑螵蛸（三十个炒）　鹿茸（酥炙）　黄耆（各三两）　牡蛎（煅）　赤石脂　人参　厚朴（各二两）
上为末，空心粥饮调下二钱，（外台方无厚朴石脂有甘草生姜）

产后腹胀第二十  ***************************
产后腹胀而呕吐，心下痞硬，或腹痛者，由饮食停滞，宜消导饮，加半夏一二钱，若不呕吐而腹胀满，小腹疼痛，大便难者，宜木直煎，若无腹痛痞硬等证，唯腹胀满闷，呕吐不定者，败血犯脾胃也，抵圣汤，加穿山甲肉桂极妙，又恶露下少，腹胀满，大小便秘涩者，宜忍冬饮。
消导饮（方见呕吐）　木直煎（方见伤寒启微）
抵圣汤　治妇人产后腹胀者，尤神效。
赤芍　半夏　泽兰叶　人参　陈皮（各分）　甘草（一钱）
上每服一剂，用水一碗，生姜焙乾半两，煎至半碗，去滓，分热三服。
忍冬饮
当归　川芎　芍药　木通　赤茯苓　荜澄茄　忍冬（各等分）
每服五钱，水煎温服，，此方又治妇人月经不来，二三月，腹胀满，大小便秘者，忍冬消腹胀之神药，人未知之。

产后痿躄第二十一  ***************************
产后之痿躄，多患水肿痢疾等证之后，血液耗亡，筋失滋养者，间致此证也，大抵不历百日以上，若半岁，则难得功矣，所以然者，因产亡血，因疾损津液也，健脚煎，续断丸，思仙续断丸之类，宜择用。
健脚煎
鹿茸（酒洗炒）　续断　当归（酒洗）　芎藭　芍药　熟地黄　牛膝（酒洗）　杜仲（炒去丝各等分）
上八味，水煎服。
续断丸
续断（二两）　破故纸（酒炒）　牛膝（酒洗）　木瓜（酒洗）　萆薢（酒洗）　杜仲（去粗皮切片酒洗炒去丝各一两）
上为细末，炼蜜丸如梧子大，每服六七十丸，空心酒下。
思仙续断丸
萆薢（四两）　防风（去芦）　薏苡仁　思仙木（即杜仲锉丝断各五两）　牛膝（酒浸）　续断　羌活　生地黄　五加皮（各一两）
上为末，酒三升，化青盐三两，木瓜半斤去皮子，以盐汤煮木瓜成膏，杵丸如梧桐子，每服五十丸，空心温酒送下，，余作汤用之亦效。

产后阴门肿痛第二十二  ***************************
产后阴门肿痛者，初产妇常多，而累产者小矣，初产多者，盖方分娩之际，儿头擦破阴门也，如累产者，既以为熟路，不致破伤也，然难产而娩者，虽经产者，往往致损伤，率皆阴肉起胀，欲小便，则阴中疼，轻者取蛤煮汁薰洗，擦枳壳散，重者将六味薰洗方熨之，而后傅收伤油极妙，或傅失痛散亦可，内宜将补中益气汤加五味子主之。
枳壳散　治产后阴门破伤，或阴肿下脱内出。
枳壳（烧存性）
上为细末，麻油和敷患上。
收伤油　治金疮，及擦破之妙方也。
麻油（一合）　椰子油（二钱）　乳香　没药（各五分）　小麦（五钱）
上以小麦入麻油中，煮一炊时，候麦变黑色浮油上，以绢布滤去滓，下火，入余药搅匀，绵浸，磁器收贮听用。
六味熏洗方
艾叶（上）　荷叶（上）　干莱卜叶（上经三年以上者佳）　防风（中）　枯矾（下）　甘草皮（中痛甚者倍加）
上为大剂，以水五六升，煮连滓熏洗。
补中益气汤（方见诸书不复录）
失痛散
滑石　黄丹　甘草（各二钱）　质干（一钱）
上极细末，鸡子清和调，先入手帛于热汤中，绞取熨患处，便傅。

产后乳汁少第二十三  ***************************
古论曰，乳汁乃气血所化，其或不行者，皆由血气虚弱所致也，虽然有屡产乳汁绝无者，则不得谓特由气血虚弱也，若夫血气虚弱，奚能屡怀妊，盖素乳脉壅闭，不能为乳者而已，故如绝无乳者，虽与药率皆不效，惟虽有乳不甚多者，宜服药以通之，今择经验方列于下。
通乳煎　产后乳汁少者，宜服之。
当归　王不留行　天花粉　甘草（各上）　柴胡　穿山甲　香附子（各中）
上作大剂，水煎，凡欲服此药，先以赤小豆二合煮熟，食一盏讫，服药汁一碗，复每历一炊时，服药食小豆如前法，最后寻饮温酒少许，凡欲令小儿吮乳，宜揉乳头数遍而后与之。
木通丸　治产后百日内，不乳出者。
木通叶（六钱）　牡蛎（四钱）　麦门冬（二钱）
上为细末，丸大豆大，蒲黄为衣，每服四十五粒，日三夜三，忌五辛生蔬他煎汤。
胡桃散　通乳汁之妙剂。
穿山甲（一钱）　带皮胡桃（十个）
上为细末，分作三贴，宜每食前服一贴，服后吃醴酒二盏，凡服日三，二三日而必有奇效，可秘。
玄素散
百草霜　天花粉（各等分）
上细末，每服一钱，大麦煮汁送下，日二，一臈内服，服仅一日而见奇效如神，（一臈七朝也，）
通乳瓢畜饮
瓢畜（一钱）　桔梗（八分）　天花粉（七分）　紫苏（五分）　甘草（五釐）
上五味，以水一盏半，煮取一盏温服。

产后目疾第二十四  ***************************
妇人产后眼昏头晕，虚渴口乾者，宜熟地黄汤，若午后至夜，昏花不明者，四物补肝汤，若产后崩漏，亡血过多，致睛珠疼痛者，四制香附丸，若瘀血留滞发血晕，赤脉遮睛，隐涩难开者　宜芎藭汤，又不问产前产后，凡眼内红肿，痛烂难开者，以扫红煎熏洗，内服加味四物汤，若怒满白睛疼痛甚者，以灼明煎频熏煎，内服退血汤极妙。
熟地黄汤（审视瑶函）　治产后妇人眼昏头晕，虚渴口乾，气少脚弱。
熟地黄（酒洗晒乾八分）　糯米（一撮）　人参（一钱）　麦门冬（去心一钱五分）　甘草（炙五分）　花粉（三钱）
上锉剂，水二锺，姜一片，枣二枚去核，煎至八分去滓服。
四物补肝汤（同）　治妇人产后，午后至夜昏花不明。
熟地黄（焙乾二两）　香附子（酒制）　川芎　白芍药（酒洗炒）　当归身（酒洗炒）　夏枯草（各八钱）　甘草（四分）
上共为细末，每服二三钱，食后滚白汤送下。
四制香附丸（同）　治妇人产后崩漏，亡血过多，致睛珠疼痛，经水不调等证。
香附（杵去皮毛净子八两分作四分酒醋童便咸水煮晒炒）　熟地黄（酒水煮烂捣膏）　黄蘖（酒炒各一两）　泽兰叶（净叶）　白芍药（酒洗炒）　当归（炒各一两半）　益母草（四两勿犯铁器）
除地黄膏，另入余药，共为细末，铺地一宿，去其火性，炼蜜为丸，如梧桐子大，每服二三钱，空心滚白汤送下。
芎藭汤（秘方）　治妇人有瘀血发血晕，因致眼疾者。
川芎　栀子　芍药（各二钱）　香附　黄连（各一钱）　白芷（五分）　木香（七分）　沉香（八分）　茯苓（五钱八分）　人参（五分）　桔梗（四钱三分）　柴胡（一钱）　当归（七分）　菊花（八分）　黄芩（七分）　陈皮（四钱）
上十六味，照常水煎服。
扫红煎　治诸般眼患红肿痛烂。
甘菊花　黄连（各钱半）　防风　荆芥　白芷（各三钱）　红花　当归（各一钱）　芒硝（二钱）　白矾（五分）
上煎汤，先熏后洗最效。
加味四物汤　灼明煎　退血汤（并见青囊琐探）

产后蓐劳第二十五  ***************************
蓐劳者，生产后更似无它疾，数日后四体倦怠，乍起乍卧，或五心烦热，寒热如疟，或自汗盗汗，咳嗽吐痰，或口舌乾燥，虚羸喘乏，腹中绞刺，是其候也，至于已上证候略具，则积日累月，渐渐柴瘠，或加下利，或加不食，或加浮肿，而终致不起矣，其始虽似无它疾，必脉细数，或弦大无根，此际不论恶露多寡，宜用内补建中汤，若自汗盗汗者，加黄耆浮麦麻黄根，如血气虚弱，产内失将理而成者，人参鳖甲散，三合散之类，如五心烦热，热炽而脉弦大有力者，加味四物汤，如四体疼痛乏力者，怀熟地汤，如虚热悠悠，盗汗咳嗽，吐涎沫者，宜新定补元煎，虚甚者，加人参四五钱，又宜随证加减，如蒸蒸身热，口舌乾燥，欲得饮水，或咳逆上气呕吐者，崔氏竹叶饮，如虚汗不止者，经效黄耆散，麻黄根散之类，宜选而用之，凡自汗盗汗者，用药外并宜将龙骨散贴脐中尤效，若此症累月后，至于四体羸瘦，腕后肉脱形匾，则虽扁仓复生，不能挽回矣。
内补建中汤（见产后）
人参鳖甲散　治蓐劳，皆由在产内未满百日体中虚损，血气尚弱，失于将理，或劳动作伤致成蓐劳，其状虚羸乍起乍卧，饮食不消，时有咳嗽头中昏痛，发歇无常，夜有盗汗，寒热如疟，背膊拘急，沉困在床，服此大效。
黄耆　鳖甲（各一两）　牛膝（七钱半）　人参　茯苓　当归　白芍　桑寄生　麦门冬　桂心　桃仁　熟地黄　甘草（各半两）　续断（二钱半）
上为细末，每服先以猪肾一对，去筋膜，以水两大盏，生姜半分，枣三枚，煎至一盏去猪肾姜枣，然后入药末二钱，葱白三寸，乌梅一个，荆芥五穗，煎至七分，去滓空心晚食前温服，神效。
三合散　治产后日久，虚劳发热。
当归　白芍　茯苓　地黄（各一两）　柴胡　人参（各一两五钱）　黄芩　半夏　甘草（各六钱）　川芎（一两）
上为粗末，每服一两，加生姜三片，红枣一枚，水煎食前服。
加减法，如寒热往来，脐腹胀痛，则去人参黄芩地黄加延胡桃仁，如懒食喜睡头眩，则去柴胡加黄耆缩砂陈皮，如骨蒸盗汗自汗，则去川芎柴胡加鳖甲地骨皮牡蛎，如痰喘咳嗽，则去人参柴胡加麦冬贝母百合，如面黄肌瘦乏力，则去柴胡川芎加黄耆倍用人参。
加味四物汤（汪石山）　治产后蓐劳，四肢无力，睡而汗出，日晡潮热，口乾五心如炙，热炽而脉弦大有力者。
当归　川芎　芍药　地黄（各二钱半）　胡黄连　蓁艽　青蒿（各五钱）
上以水五盏，煮取二盏半服。
怀熟地汤（圣济）　治产后蓐劳，寒热肢体痛力乏。
熟地黄　当归　人参　白术　茯苓　甘草　淡竹叶　鳖甲　牛膝　桂心　麦门冬（各一钱）
上水煎，温服。
新定补元煎（元周定）　治产后蓐劳，咳嗽吐痰，寒热盗汗，颜色青惨，或面戴阳，肢体乏力，或大便滑利者。
人参（一二钱或四五钱）　白术　炒姜　贝母　牡蛎　五味子（各一钱二分）　诃子　乌梅　甘草（各五分）
以水二合半，煮取一合，去滓温服，蒸热加地骨皮鳖甲胡黄连，咳嗽甚者，加沙参百部根天门冬，下利不止者，加热附子肉豆蔻。
崔氏竹叶饮　治骨蒸唇乾口燥，欲得饮水。
竹叶（一握）　麦冬　半夏（各一升）　甘草（炙三两）　大枣（二十枚）　粳米（五合）　生姜（三两）
上水煎，温服。
经效黄耆散　疗产后汗出不止。
黄耆（十二分）　白术　牡蛎　茯苓　防风　麦冬（去心）　生地黄（各八分）　大枣（八个）
上以水二升，煎取七合，去滓空心温服，（黄耆得防风，其功愈大，为易于固表也，）
麻黄根散　治产后虚汗不止。
当归　黄耆　麻黄根　牡蛎（煅为粉）　人参　粉草（各等分）
上㕮咀，每服四钱，水一盏，煎至七分，去滓温服。
新定龙骨散　此方予所新定，而治自汗盗汗之神药也，用此莫不悉神验。
龙骨（三钱）　五倍子（五钱）
上二味，极细末，严醋和调贴脐中，以纸盖其上。


卷五  ——————————————————————————————————————————————————————————————————————————————————————————

治验（三十四道）  ***************************
福山侯臣某，住丸山第，其妻临产，腰腹俱痛，莫有休止，却不免者四日，医者踵接，治卒无一验，精神狼狈，腰重如带五千钱，小恭欠利者一日夜，因而更腹满致加重若覆箕，啼泣呻吟，欲求自尽，至使傍人悸，或以为骈胎，或以为子死腹中，众论落落不一，举家虩虩，决之蓍，揲者释策曰，此卦得医于东南，而有幽谷回春之象焉，乃商亲知问擅名于东南者，同僚中泽养亭曰，我曩读栎窗先生序于霉疠新书，而知片仓深甫工于产蓐之技，是以上年山妇娠孕患水肿时，倚渠而得全安，其居今正中东南，亟迎治之，或可无恙，遂修书恳予治诊，往诊视之，患状虽似危殆，喜脉迢迢有神，尤可措手，乃曰无虑，得小恭利，苦楚必安，以加味芎归汤煎服之，而施导水术，则随手小恭利约数升，忽艰若悉释贴席而睡，于是举族始悸定心降，予曰，今夜必可达即便归矣，而夜过半叩予门急，塾生起问之，则报曰，丸山产者，复号呼闷乱几至于死，请速再诊视，予谒使者曰，黄昏细察无可虑，何倏尔有此大变乎，是必迫免身者尔，淫雨泥泞，途远而夜阑，奚须冒此往乎，便合牛膝散二帖，独行散一帖，嘱使者曰，娩讫宜交用之也，使者持之还家，则坐婆已褰裳澡浴儿矣，妇则若遽然恶梦始觉，神思清爽，不数日而步履饮啖一如旧矣，（一）
染户街锯子匠妻，难产不达，速予治诊，时予不在，门人往与药，娩，死胎讫，喘息烦闷，身若燔炭，汗淋漓如雨，口渴气促，人事昏愦，语言含舌不清，门人与折冲饮，呕加而大便泻下二次，谵语昏沉，举家惊怖，议治于予，诊之六脉洪数鼓指，予曰，此中气大虚，虚阳浮散之所致，皆假热症也，以还元煎倍用童便，旬余而全瘳，门人服予之立方神矣，（二）
难波街一店主妇，方临月，忽腹痛频来，腰间重坠，皆以为迫产期，急呼稳婆，又服催生药以待焉，一日夜而痛止，只腰腹拘急，伸舒则挛痛矣，已逾候不产，且小便不通二日，求治于予，乃抚摩其腹数十回，而后探宫试之，儿头在高，皮膜未破，谓曰，未娩期勿仓皇，便与脱花煎，次日恶露少下，尚不腹痛，于是众说蜂起，以为子死于腹中，急予请诊，予方视其恶露，有生活气而无臭秽气，因断言曰，决非死胎，若误用斗药，必有害焉，尚服前方矣，逮其夜丑寅间，遽阵痛来，生一女子而母亦无恙，（三）
百田善兵卫妻，亦临产，与前相似，其症臈月二十九日，腹疼腰痛，往来五六次，至翌日，子门水血俱下，腰胯重坠，阵痛频来，莫能当，便以为娩期，强令努力，尚不分娩，自此日日小腹胀痛，育门窘迫，时来时止，迁延六七日，证守定略无进退，更饮饵不进，小溲闭塞，于是病家甘分死胎，惟要令早娩而持母命，正月八日夜初更，敦予求治，脉之沉弦有神，且所下血腥，有活气而无死臭，予曰，临盆虽数日，不有死胎候，乃发救生加附子汤曰，宜饮之待其自然焉，百田曰，曩我亲族，艰产累日，先生来而投剂施术，即时免死胎母无恙矣，今于荆妻艰苦之际，特与药不施术者，以妇命不可救欤，自走使于先生，妇俟临顾者，甚于久旱望云霓，饥渴求饮食，幸赖先生手术得娩，则今宵产今宵死，无恨也，孕妇亦踵而速分娩，予曰，曷不解事之甚也，若夫胎死不免，母气脱困，则虽一二日，必当令亟免身以救母命矣，今虽近浃旬，胎犹无恙，奚可用手法以促此哉，俟明旦则必有熊罴之喜也，拂袂便归矣，次日早晨修书曰，荆妇逮黎明，忽阵痛频来，举男儿而子母平安，昨夜诊视之不差，岂不敬服哉，实非老手识练，必不能为此明鉴也，（四）
浅草天王桥头，一商贾妻，临产子露半身而不娩，易收生媪三人，皆不能出而迯去，遂召产科专门治疗之，医乃与门生俱来，自辰至巳，手术药剂百计，治竟无效，产妇精神渐疲睏，于是求治于余，谛观其色则青惨，眼胞陷下，所幸者，脉尚和缓，尤可措手，便以芎归理中汤频与之，将用手法，则儿头已切而项边仅留皮寸许，因呼主人谓曰，儿颈已如此，我使此娩，汝勿言为我首体异处，主人唯唯退，余乃以两大指紧推儿膈俞边，则育门才得宽松，而畜水迸出三升许，乃以袽裹儿，一引如拔无根草，瞥然产下矣，阖家少长皆无不感叹以为神也，乃使妇蓐卧，用前方三日，精神大王，唯腹中有块大如茶瓯，以手推之，左右移动，仍于前方内加丹皮桃仁，五日而秽水大下，块消其大半，饮食颇进，七八日不圊，因与桃核承气汤，二日而尚自若也，更欲作大剂与之，又窃思疲劳未复，非激剂过用所宜也，遂将八珍汤，加营实桃仁丹皮，兼以龙飞丸临卧与五十粒，二日而得燥屎一升许，块如失，更以当归建中汤调养二旬，而寝食俱安矣，（余初见儿之露半身不出，即以为此必下身肥大，产论所谓壮尻胎也，然行导水术而见子生地，则寻常胎也，便知此畜水填满膀胱，压胎而然者也，此产论所未言及者也，）
子宫之所位，在尿胞后广肠前，有临产儿头向阴门久不娩，则为之尿道闭塞，且多服催生药，使尿胞填满，而产道愈窄狭害乎达生者，其二日已上者，须施导水术，以泄畜水，使子宫得宽松而易免焉，若死胎候具，则以回生术救之，又有产讫胞衣不下者，间由尿胞畜水怒胀压胞衣不下者，治之之法，在心融手巧，须口授面命，非笔下之可形容，有志君子，来而询之则可矣，我岂敢秘惜者也哉，（五）
伊势坊，道成桥头，熊野屋重兵卫妻，逆产子露颈以下，头独不出，稳媪数人，交施展手法，不能令娩，诸医亦汤剂乱投，全然不应，后延专科二人，相与商确，作剂进之，以蜂蜜涂产户极力引之，则头不动而却援移母体三尺，更腰胯重坠，横骨监骨几摧，通宵叫痛不辍声，于是子店友朋所荐来医舆出入，若织机然，诊视毕悉骇辞不治，专科二人尚在后堂，对坐药箱傍，举觞以俟其达矣，舅姑亲戚，郡然张惶，祷禳百般无所不至矣，偶药铺佐平以予疗奇疾推奖，恳之绍介，速予治诊，时日在辰巳间，适门头请剂者数十人，不暇舍去，便报曰，发剂毕即往焉，使归未一饭顷，复促诊，诊者再四，漏已晌午，乃率弟子策往，则男女蚁集，慌忙纷扰，不遑辨何为其主，直延予于房内，妇侧卧床褥，紧握坐婆手，尚呻呼不辍口，环坐相扶者七八人，予脉之缓而有神，私喜以为可治也，乃视小儿时肌冷如冰，气脉绝无，呼主人谓曰，儿业已殇，然产妇精神未疲惫，即今施治即今可达也，满坐罗拜于地曰，多方治之无一效，产母艰苦不忍见，乃速予治剂，予消十全汤，背加人参二钱与之，专科二人遥望之，目诺微笑，盖似诮予剂之平平者矣，予留看视者二人，以围屏遮房门，坐产妇傍，吃茶吹烟，命策使妇仰卧，卷小褥入肾下令举之矣，此时家族及医者，自屏外隙处伺视者数人，予乃以手巾缚儿颈二匝，以覆盖不令见人，使策持手巾，予以绵衣裹儿捉持之，一齐併力，向下边缓缓拽之，放右手进儿颔边，则得儿口，急紧搦之，又一齐强引一回，忽然产下，此时满堂稠人感叹讚美之声，犹风吹松树为老龙吟，老妪辈则以予为药师如来现世矣，而专科聆之赧然称奇而去，予就视儿子，其头頵腄丑恶殊甚，宜哉其不出矣，而予归舍，则病家持棘鬣鱼二头，来而谢再造之恩，后以行瘀煎，桂枝调血饮，调养二旬而复旧，此等治法，予术不足以为奇，而人昏唶唶递称誉以为神矣，噫近世有不学徒，以此类售虚名者，君子所深耻也，（六）
神门外松下街，米客某妻，年二十岁，怀孕以来壮健胜于平日，而逾临月之四日，俄然发战慄，直视口噤，喉间喘鸣，鼻流清涕，两手搐搦如拽锯，背脊反张类痉病，气上冲心下不省人事，命如风前灯，已延医氏二人治之，以其口噤不开，不能灌药，因灸隐白涌泉等并不效，各束手辞谢，遂迓余乞治，余到则先福井主一在坐，乃曰，我在京日，闻足下之精于医术尚矣，今孕妇疾势危急甚，请为治疗，余便行至后堂，则妇跪坐于褥上，众人抱持之，举大声呼其名，父母在屏外痛怚号泣，余先命坐婆令紧按其心下扶容穴，乃诊脉缓而有神气，窃以为可治，即以单兵散延命散各一钱许，白汤搅匀，自含之以曲头管自齿龈极处入管头吹送药，乃以左手捻其鼻，则嘓然有声药落咽，而忽诸症颇稳，乃作大黄黄连泻心汤加铁锈交用之，过二三时而始醒索食，其夜人定，力息频来，娩死胎而母无恙，但血枕痛颇来，与山楂子丹皮二味，六七日，恶露快下，而康安如常日，（七）
余之同街，採缎铺勘介妻，年十七，怀孕数月，无有他故，其父母以为夫妇青年家无严君，婢妾亦不有惯产者，已至九月，招膝下保护矣，（其家在本所东江精舍北里许，距本银街六里有奇，）而弥月初二日，辰巳间，澡浴后，忽然晕厥，目作上视，裸裎不暇羞耻，痰涎涌盛，角弓反张，烦扰闷躁，手足瘛瘲，昏愦不知人事，看守者抱时，则或捶或咋，急走使迓余，余会应鲭江侯招往三田邸，是以延医氏三四辈，累经治疗不见减瘥，更呕血盈盆，至此病势转凶，众工无药术，频令人急予，病家甘分必死，唯延领待余到，余黄昏归家，其家所来轿伕数人俟者多时，余便往诊视，前证依然，喜脉缓而有神，余谓其亲曰，凡子痫症，以子死于腹中，与症疝击搏而发焉，长女疾患，稍醒则必当子向产门，若向门则我术以令娩，娩必性命无恙矣，一医在傍曰，子在高而腰腹不痛，今夜安能向产门，余为不闻，命弟子策将胆星一二钱，白汤化开，以曲头管灌之，仍捻其鼻使落喉，须臾反张稍定，继以三黄熟艾汤，加朱砂二钱，自亥至丑服五贴尽，烦躁有间，乃大声呼其名才答，试不用管饮药，则自能饮，便探其产户，儿头既已向门，乃用云母散三钱，续与稀粥，助母气以催生，已至黎明犹未分娩，时时目瞪切齿，烦躁闷乱，于是以回生术得娩死胎，即以加味芎归汤，兼用震灵散二日，尚神气未醒，三日而稍辨亲疏，四日而忽开两目，问其母曰，我缘何至此，母曰，你发子痫几死，数日不省，得鹤陵先生治之乃活，妇闻之始知已产矣，唯恶露不下，小腹硬满，用行瘀煎三日，血蔑快下，而小腹软，与加味八珍汤，调燮数日而平复，嗟呼余狐疑不决而不施术，失时姑息，恐不分娩而毙也，故医之临疾患，在权时宜而已，（八）
小田原街卖鱼客甚八妻，产前患脚肿，产后三日身面四肢皆浮，眼胞肿而无缝，小水短少，一臈之后，气喘咳嗽，不能贴席而睡，饮食减三之二，更腰脚愈肿，按之窅然不起，恳予请剂，诊视之，皮肤无光泽，肿势不可言，惟精神存，用禹翼汤十剂而全瘳，（九）
花坊贩缯客妻，产后左脚独肿，大如漆桶，小溲不利，以禹翼汤加桃仁紫葳，小溲日解约三升许，五日而平复，（十）
一贵家乳母，方夏月，忽患恶寒战慄，发热头痛，烦渴引饮，腹里拘急证，医为温病治之已三日，战慄拘急才止，而热势益猛，汗漐然出，饮食不进，呻吟在床枕，偶有误信余之能治伤寒之虚名以劝余者，遂延求治，诊其脉洪数，按其腹软弱如绵絮，拊之而手渐及脐下，则忽鼻嗅血腥，余以为是必窃行堕胎坐药而然者，乃欲询其实，以旁有人不肯出言，出房呼老婢私谓曰，乳母候证非温病，必由小产者尔，乃与行瘀煎兼用失笑散，恶露渐渐下，热解渴止，饮食日进，十有馀日，而诸症平，初老婢闻余言，大愕，乃与其家臣长相商，入房内远人，便以余言诘问之始吐其实矣，乃及其疾患差，即追之，此症孀妇室女，或贫而子多者，往往有匿其实请治者，须以其腹软弱按之如绵絮者，与鼻闻血臭者，断为小产也，若夫寻常经水来者，其腹必不如绵絮，又其血腥颇殊焉，然其血腥之异同，非毛颖所能尽也，有志士其能用意则自判然，（十一）
予同坊第二街舂米客某妻，产后口中糜烂，饮食用糒，（音门粥凝也）犹触口里痛不可忍，因仅啜淡粥之烂者而充饥，治疗三月略不见功，遂来予庐商治，诊视得湿毒候，乃以喉癣汤对蔷薇遗粮汤煎饮之，外以白梅昆布各三钱，巴豆一钱五分，俱烧存性为细末，敷于患处，日三，二十馀日而能食如常，（十二）
鸣户驿淀桥头，太和屋传四郎妻，年二十五岁，天受瘦[wěi]，甲寅五月经止后，气宇不和，饮饵不美，时卧时起，酷似阻病候矣，逮逾两月，小腹微满，重按有块大如鸭卵，或以为妊，或以为非妊，而忽患下利频并，里急后重证，历十馀日而平复，后形容更臞，腹满渐减，于是举家甘分非娠，医亦为畜血疗之数十日，后偶罹阴阳之患，发热恶寒，头痛汗出，面如渥丹，医氏曰，此寻常感伤，谈笑可以已矣，乃发剂调治七八日，病转剧烈，谵语烦躁，昏困不省，心下痞闷，大过下利，小溲赤涩，一医用复元汤投之漠如也，又延一医曰，此小柴胡汤适证也，乃服之，下利烦躁将至颠巇，于是不厌距余庐十有馀里之远，以礼来迓余，余往诊，其脉沉微数，舌胎沉香色，虚里剧动，脐下有一块，（予按扪数回欲判胎与块不能辨认）乃出房问侍病者曰，大便色不漆黑乎，曰黑，又问时无笑乎，曰有，余曰，妇人禀赋薄弱，且曩患下利而正气未复，更用破血之剂，今又患伤寒，已有所问二候，则实不可救疗也，余连辞将去，则房内喧闹，忽报云，妇危急甚，促余进看，行至后堂，看视者云，病妇今跨净器大过讫，而产门下一物见之则胎也，由此昏冒困惫为剧，请速赐治剂，火急之际，余不可辞，先以人参五钱，紧火煎与之，继以还元煎，而后视其所堕胎，其头未生毛发而色红赤，手足细小如厚纸作为者，两手则冒心，两脚则屈曲不伸，其色皆水荭色，唯四末之爪处白肉也，又胸背胁臀，则其色深赤，腹部则紫黑色带青色，肋骨高起膈皮可数，九窍盖白膜而稍高，特鼻隼则隆起而大，脐带甚细色皎白，胞衣留母腹不下，是故未能审也，儿头较身体甚大，余以曲尺度之，自巅至脚底二寸六分，展其脚而度之，则三寸六分，其形如泥塑人可以安掌中也，（图见卷六）余按此妇天赋怯弱，又且多病，其怀孕虽五越月，血气不能将养胎而不长者尔，今视此等胎容，则贺川先生所谓展手膊而依胁膀之说，益难取信也，而此妇疲极羸惫益剧，历三日而卒毙，（十三）
予之同坊，一木工妻，前年春举一子，后未数月经水来如常，而翌年三月，忽经水不来，至五月初，自知为怀孕，遂与其夫相商，就市中堕胎媪用坐药，既而污水漏下，寒慄战齿，烘烘蒸热，腹疼腰痛，苦楚不可言，而胎尚不下，于是怖而求治于余，乃合大剂脱花煎服之乃得分娩，调理七日而全可矣，余看其所堕者，已成形而与前案所论其大小正同，但胞带绊颈一匝，此为异而已，此受孕仅三个月，计日数六十馀日，不但胎成形，又脐带自绊颈，于是便知成胎之始偶有脐带自绊颈者，前哲曰，妊娠至五月始成形，又以脐带绊肩者，此名碍产，即为转身之时所致者，臆度亦甚，今图记其形状以告同志者，使知常套不可信据也，（图式见末卷十四）
高崎侯臣朝冈角左卫门妻，月信不爽期，但其来少而腹渐渐大，或以为娠，或以为瘀，既历数月，犹不能决焉，其归之于娠，亦未能定受胎月，求治于余，余诊按其脉腹曰，盖此八月之始也，朝冈曰，孕而经水来，世有此证欤，余曰，古人谓之漏胎，又名胎漏，及胞阻，或又称狗儿胎，（武州川肥方言曰看花胎）余适记得虞抟属气虚有热之说，乃将四物汤加阿胶白术条芩缩砂香附炒黑艾叶糯米，用之数十日，经水不复来，既而弥月，腰腹不疼痛，而血复漏下，余窃以为此渐迫产气者，乃与补血暖宫之剂，寻四五日，血仍渐渐漏下，腹亦渐渐缩小，后下血块大如鸭卵者两枚，而腹益紧小，且小溲閟绝，初为瘀血者，扬扬得志大言自矜曰，吾侪业医皆三代，诊视必不谬矣，而诮余之诊诀浮焉，乃命使速余至而扣予曰，虽证候如此，足下尚以为妊娠乎，余诊其脉缓弱，候其腹缩小，而小腹结硬如斗，按之如石，询其所下血有臭气乎否，则妇曰，始则血腥耳，今日稍有秽气，余谓朝冈曰，今详内人脉状证候，实非寻常临产候，盖众医所见，或当弗差，虽然余独以难断然为畜血，何则血块既下，而又岂有忽小便閟绝之理哉，此必儿头下坠，而塞人门者也，又腹紧小而不疼痛，脉亦不进，且所下稍有秽气者，是恐子死腹中者也，若夫有力息阵痛等证，则余当一搜宫而即决焉，然其候未有，而岂妄搜阴僻地哉，请俟一宿，则必判然也，如内人命必勿虑，余实有所察焉，遂与盘珠煎而归，其夕力息不来，而果子自临产户，复忙走人迓余，便往命坐婆强努力，遂娩死胎，而妇无恙，嗟乎吾为众医说所惑，以为瘀血，则不能免雪上加霜之谬诊也，医之临疾病，其不可不慎也，（十五）
高砂坊酿家某妻，年向三十，天禀壮实，形体充肥，宽政癸丑四月，经止后孕状既已具，至甲寅二月未产，人或曰，初孕则往往逾期月者耳，便晏然俟焉，又逾月而尚未生，腹渐渐大，而犹抱瓮状，亲知见骇，必非骈胎则品胎也，遂延余请药，余乃据罗谦甫妊娠月足而不产者，当补血行滞之说措剂，（即四物汤加香附缩砂紫苏枳壳桃仁）妇俟分娩日又一日，犹饥人思食，渴者欲水，既而又过一月，妇虑产期之不来，屡责余促免身，余曰，虽积累月于期月，精神气宇，略无小异，何虑之有，古人已有瓜熟自落之譬，则宜任其自然也，余又戏谓曰，昔帝尧十四月生，老聃十八年生，则必当贤才子生，而慰其情矣，而至五月五日夜，遽腰腹稍拘急，产门水少下，于是喜其当产，深夜走使邀余，时余适有微恙，是以馈药不到，明旦不俟日出而往，则医者二人在堂上，余问曰，何以延医之多也，主曰，昨夜君不到，因招邻坊一医，乃诊视曰，此难产也，非我一人可能收，遂延其族医，将与俱併力以强令分娩焉，予就详其证候，非临产候，所谓弄痛耳，乃曰，何可以此为难产哉，二医在傍互目诺，咋舌掩口，余曰，若夫欲早免身，而按腹揉腰，服催生药，则后必噬脐也，乃用十全散五贴，腰腹拘痛顿止而如故，妇厌虽服药其久不产，遂不复服，自是又历一月，而始努力阵痛频来，下血七八升，疼痛止，而腹满减其半，尚未达，稳婆或以为非孕，余往与药，至黎明举一女，而产母平安如常日，但惜生子不出三朝而殇，此妇怀孕既十有五月，而才生产，其子不育者，诚可悼哉，呜呼怀孕变化，无有一定，庸医慌忙每惑人意，业此技者，不可不详练也，（十六）
小网街，一艌匠妻，临产五日不娩，逆予求治，诊察其证候，子既死腹中，与盘珠煎，兼用云母散，自辰至下午，服各三帖尽，殇儿生地，而产后小水不禁，用鹿蛎饮十有馀日，而渐渐复故，（十七）
天野君夫人，年二十三，初受娠孕，禀赋怯弱，原有肝郁症，辛亥九月十五日，生一男子，产后三四日恶露下少，一医作剂进之，泄泻日二三行，至一臈忽精神昏迷，不省人事，小腹有一气起，时时升心下，胸中冲跳不止，烦扰闷躁，痛剧欲死，呻吟撼邻，其父鹈殿君常在傍即按抚胸腹，久之渐定，如眠如醒，津津汗出，过半时许，则惕然惊醒，开眼而发前候，如此者已三日夜，大便微利，小便遗矢，常置败絮于臀下，湿则换易之，故小便清浊难辨，与之粥饭则才食一二口，而后噤口不纳，汤剂丸散种种施之，全然不应，二十九日逆予为治，探其脉沉弦无力，腹濡近虚，据见证则似畜血，视脉与腹，则为心虚肝亢矣，予苦措剂，姑以淡竹茹汤加酸枣仁饮之，外将钩藤钩三钱甘草一钱水煎，送下震灵散二三钱，二日而略无影响，十月二日改用七宝散兼以举卿故拜散，下利始止，谵言妄语转加，以手捶人，乃三黄泻心汤加柴胡钩藤牡蛎，病势愈增剧，至此危急甚，举族叹为物故矣，予亦以屡改方漠如无效，恐诊之未准，明早往而细察之，腹总虚软，手至脐下横骨边重按，则磊块累累在腹底触指下，更重手按之，则患者皱眉，于是方悟病根全在兹，与滞患相搏，诸症丛集者也，便放胆合大剂桃核承气汤，加铁砂二钱钩藤一钱，自旦至夜半，服三剂尽，则至黎明大下三四行，自此病祟十减其六，予以为虽药中肯綮，其人素虚弱，斗药争方不宜久服，改以淡竹茹汤为主，副以三黄加铁砂汤，间服之，三日而诸症大平，小腹块如失，乃改副煎换抑肝散，至十月十日，神思始清，与傍人说话，至十一日始得起床，而又跨净器自更衣矣，乃以十全汤调养旬余而康安如常日矣，患者起床之日，其大孺人喜曰，便溺遗失，已半月，幸依君之力得救一女于死地矣，自此每岁冬夏赠时服白镪，谢活命之恩者六年于今云，（十八）
丰岛街，卖故衣某妻，临盆子露手膊，生婆不能收，迎专科求治，师与门生俱来，殚力罄技，反子益横，其手及肘竟日不产，遂截断其肘，而犹不能，渠以技窍，称病先归矣，门生亦欲辞去，则病家不可，乃扬言曰，诸君已切去儿手，而今弃去则小人无所依倚，惟得分娩，虽死无憾，请为度之矣，门生益騂羞，无能为计，与邻翁相商，夜四鼓，邀予乞诊，门生谒予曰，幸先生来，我将归去，予留之曰，诸君毕力不产，予亦恐不能为也，予姑试之，足下必莫归矣，以其家隘，门生待于邻翁，予乃诊视，子仆于腹中如横梁状，探之得脊骨，此亦艰产中所罕有而实不易治也焉，虽形体已瘁，眼精脉神，俱尚五分存，庶侥倖于万一，亟以芎归理中汤倍用人参煎服，寻以回生术得令免矣，门生闻之，不谒于予，去矣，而当坐婆收拾之，主人取只手于庖厨来，而合藏之，呜呼称今之产科者，仅傅贺川先生说，急于鬻己术，往往致有斯过失，反使先生方术人多置议也，先生尝以有初学术未精欲早施之于事者，引庄子之见卵求时夜之譬以警之，其可不谨哉，（十九）
住吉街，卖油商某妻，年十九，孕逾五月患痢，所下皆白脓，腹痛里急后重，日夜三十馀度，时医治与丹水逆挽汤，逾候，反呕吐头痛，发热口渴，赤白俱下，腰重坠难当，更衣五十馀次，腹疼来则喊叫之声，四舍悚骇，至此疾势危急，家人畏怖胎陨，夜过半亟叩予门，起而问之曰，为产者急矣，即往而诊之，其脉三部弦数，指下累累如薏苡子状，予曰，此有馀症也，急治胎当保持，乃合黄芩加半夏生姜汤，伏龙肝澄清汁煎煮与之，二贴而呕逆顿止，乃改以八味荡滞饮进之，兼服四宝丹十二粒，两日而腹痛缠坠如失，痢减十之六，五日而秽积已尽，糟粕未实，晚间粪如兔屎状者一二枚杂下，改以十全大补汤加酒炒大黄一小匕，駸駸平复，及弥月而生好男子，若拘常禁，不用半夏大黄巴豆等，专用补脾滋血之药，岂不误哉，（二十）
男谷鸠斋妾，妊娠九月忽腰腹痛而产门下血，求治于予，诊之外无寒热，饮食如故，大小便自可，乃将芎归胶艾汤加西洋参一钱，黑炒乾姜三分，兼以双乌散一二钱，三日而腹痛止，下血亦渐渐减，守用前方，八日而全愈，历十有馀日，足月而产一男矣，凡孕而七八月以后，腹痛有所见久不止，则致半产者常多矣，又间有延期月犹不止者，虽饮食健啖，逮临产多生变症难救焉，故妊中下血，不可不惧也，（二十一）
传马街，一商贾某妻，期月临盆，子露手膊不收，呻吟无赖，其邻有所立庵者，虽与予交未深，传闻予之屡救艰产，便致书以求治，时余不在，黄昏归家，则塾生谓曰，传马街产者告急者已三，小子等询之，则使者曰，横生也，予终日省众患疲倦太甚，虽稍生厌心，亦重人命所繫，乃往至所医家，则见一医氏坐堂上披药箱措剂，予问所医曰，邻妇已免乎，曰未也，予曰，良医来制药，我当辞去，所医留予曰，累书迓先生俱不在，是以招弘前候医官樋口道泉亦以当直，令其弟子代之，今请药者即是也，请先生一诊视之，予乃通名刺于医氏毕，问曰，产妇可达欤，曰甚难，因修书呼同学，其来则须相与商矣，予与所医俱至邻家看脉详证，儿露左手已至肘，予曰，此艰产中之尤至难者也，樋口自来施治则可也，今医生曰，宜召同学併力救之，则以手术未精练尔，我与药而用手法，则目下可产也，我非与渠争技，非利赀财，又非显我功以求名，今产妇颇疲睏，若延引时刻，则精神瘁惫，假令产母命殆矣，便主人与所医商确，遂乃托予，作救生汤加人参一钱，以回生术得娩焉，乃与还元煎，相嘱曰，此症不可遽用破血之剂，但宜用补脾暖宫之药，正气旺后随症治之，次晨使奴曰，昨夜忽恶寒战慄，因延他医，医谓前剂欠当，便与折冲饮差，是以姑辞先生治剂，而服前方六日，忽然脱血而毙，（二十二）
福井街，古董客藤八妻，临产五日不娩，服药无数，毫末不效，小便閟绝者三日夜，腹满益甚，却腰腹不痛，唯粪门重坠甚，而喊叫声震中外，坐婆二人，或隔腹推胎，或抱腰提举，或令浴腰以下，交施手法不产，面色青惨，微喘呜呼，脉沉细而数，众医危之，皆辞去，病家亦甘于死邻坊有丰仓氏者曰，片仓深甫有奇见，试问之，遂走使求治，予适不在，弟子伊达生即往与救生加附子汤，探宫视之，得儿臀尻，便初更致书告急，予外归方食，乃吐哺肩舆至，则藤八再拜曰，荆妇命有烧眉之急，叠卵之危，冀以先生灵，得分娩，则假令死亦幸耳，予诊视曰，汝所言实然，虽吾术可以令娩，妇命几危，然见有娩而生者，未闻不娩而活者，乃仿张子和一妇难产取秤钩救之之法，一下手忽然达生，如风灭灯之速矣，此时秽气熏一室，众人一时兀兀欲吐，盖子死于腹中三日以上也，使伊达生下胞衣留门边，乃作还元煎频与之，过一炷香便取下之，直以败絮塞育门防脱血，次日喘鸣止，而手足清冷，脉沉微而结代，予虑正气不能接续，心甚危之，尚依前方倍人参，午后手足温，而好食粥饭，自此日日精神旺，而恶露冉冉下，守用前方八日，駸駸有生意，唯左脚挛痛，双和汤加丹皮泽兰，调理数旬而全安，如此之症，若始用破血之剂，决不能得生也，初学者勿拘拘产后三日必下瘀血之说也，（二十三）
林重藏妻，怀孕八月，患小便滴沥涩痛十馀日，求治于余，乃以石苇散加木通甘草，数日而瘥，而弥月分娩后，恶露不下，饮食无味，熟寐汗出，寸口虚数，余曰，不亟调治恐成蓐劳，乃用内补建中汤加黄耆浮麦，恶露自下，二十馀日而脉和诸证始安矣，此等证，若局局然逐瘀血则去生远矣，（二十四）
远山君夫人，年几三十，怀孕弥月方临产，多进催生药及粥饭，才产下而缘其子已殇，悲伤大过，忽发晕眩，恶露下颇多，吐饮食药汁而胞衣不下，稳婆按腹强令努力引胞茎而不出，渠术极巧言曰，强下之必有不测之变，不如俟其自然下也，自此昏晕往来，脉沉细数，或时沉伏，乃延众医诊视，或曰，脉沉细为虚寒，若胞衣下必脱血，乃以四味回阳饮，参附汤交用之，至次日前症不愈，或曰，夫人平素多郁结，用开郁之剂，则必可晕止而胞衣亦下也，便用沉香香附枳实人参甘草之类，犹不验，于是黄昏走使邀予，乃诊视曰，予见与诸医不侔，今屡晕眩或脉沉伏者，此以胞衣黏著于子宫底血气不顺流故也，胞衣得下则必痊矣，其下之予在生产日行手术，谈笑可奏功，今已失之迟，则假令施术，不得为必可以下也，然为予听，则当万全者十之九矣，亲串议者，哓哓曰，何敢轻试手术乎，宁耐静俟，毋涉险为也，予极言排之曰，胞衣者，乃血肉之渣滓，子生地后，以取下为佳，何得与生产之譬诸瓜熟自辞蒂者同日而论哉，用药俟自下者，是舍纪律而务野战也，若胞更不下二日，则夫人之命，必至颠巇，举族闻予言大悚骇，欲求予治，则又有畏前医与坐婆之言，踌躇不决，漏已近鸡鸣，傍有夫人亲家长臣某者，听予之论，而幡然有悟，乃劝主人，遂亟索予剂，又请手术，便先与含阳散，继以盘珠煎，而后按腹数回，令离胞之黏著于子宫底者，乃欲下而视肚带，则夫人之命，必至颠巇，举族闻予言大悚骇，欲求予治，则又有畏前医与坐婆之言，踌躇不决，漏已近鸡鸣，傍有夫人亲家长臣某者，听予之论，而幡然有悟，乃劝主人，遂亟索予剂，又请手术，便先与含阳散，继以盘珠煎，而后按腹数回，令离胞之黏著于子宫底者，乃欲下而视肚带，则三裂如丝，盖坐婆强引而伤者尔，予百计殚力，胎裂四而悉取下，此时予周身汗津津下，衣里尽如灌水，主人大喜曰，微足下荆妻已为黄泉物必矣，便与还元煎，自此诸患脱然如失，饮食日进，数日而康宁如常，（二十五）
新舆坊木商妇，患产前两脚浮肿，产后三日，面手大肿，小便短少，大便下利，日三四行，时时嗢嗢欲吐，如此者已三日，延余治疗，诊之脉沉紧，余以为临产饮食过饱，因留停而胃中不和也，乃用胃苓汤加神麴山楂子，小便大利，下利止恶露自下，七八日而平复，（二十六）
陶器街一驿户某妻，年三十许，禀厚丰肥，有身其腹甚大，方期月临盆，力息重沓，腰腹烈疼，昼夜不休，坐婆二人，按腹揉腰，挥汗竭力，徒增痛苦，而不能达，已历四日，求治于予，诊之腹坚硬如石，脉不甚数，小便不通一昼夜，予虽知子死腹中，然以形体未甚衰，幸加阵痛一等，或当娩也，乃将大剂脱花煎，水酒各二大碗浓煎与之而还矣，服一剂尽犹不娩，于是黄昏复走使邀予，予便率弟子二人往，则妇呻吟不绝口，予就诊之，则才举声曰，腹痛不可忍，愿割腹出子，则纵死无恨耳，子怜其苦楚之切，先煎人参三钱服之，然后施回生术则渐而儿头出人门，便命弟子出体，予则出房措剂，久之房内低语啧啧，予伺之谓弟子曰，曷出体之迟缓也，对曰，小子等相与凑周身力于双手而曳之，然确然不移也，于是予复用手法齣儿右手，然后令一人踞小儿伸两脚入妇股间抵承臀尻，而以绵衣包儿头，两手紧握之，别以绵布三四尺者缠缚儿颈二三匝，而令门人及其夫紧捉其馀端，予则坐妇左傍隔腹推下胎，便一齐併力引之才得娩矣，予即以冷水一呷，送下桃花散一钱，寻与参耆芎归大剂及糜粥，俟喘息虚里稍定，命门人取下胞衣，妇困惫太甚，仰卧裀褥，不能反侧浃旬，秽物渐渐下，小水遗失不固，守用前方，精神清健，饮饵日加，颇能起床，小水稍固，惟腹满不减，恶露下少，不大便十馀日，脐下有一块，大如拳硬如石，改用桃核承气汤，则日下结粪一二枚，经五六日而恶露微微下，凡用承气汤十有三日，块散腹满减，而起居如常日，唯小水时遗，因与鹿蛎汤十馀日而全愈，此等证若泥产后必逐瘀之说，早与破血之剂，祸不旋踵也，初儿生地时，见之形体肥大，骨肉坚刚，如生后百日已上儿，宜乎其不能自娩矣，嗟微此术不死何待，（二十七）
儿玉君夫人，小产后，经血不止五十日，服芎归胶艾汤，温经汤，并不效，请予治之，先灸关元三十壮，将黄连解毒汤加艾叶蒲黄八贴，而经血始止，（二十八）
新堀街和泉屋平吉妻，娠而五月，产户瘙痒，自将干莱卜叶食盐熏洗之而差，至七月腰以下有微肿，而小便不利，自此水气渐渐充满于周身，两足大瘇，一胫之大几如腰，一指之大几如股，育门起胀几如臀，[足炙]盭而不能立床，仰卧于褥上，而手足不得屈信，诸友交治，既三阅月不效，迫弥月蓐母视之，大骇曰，若其如此而就临盆，必不能免艰产也，病家惶惧，急会亲串评工于治水病者，偶闻予治晴阴街中岛屋某脚气肿满，乞予求治，诊之脉沉弦，渴而饮汤水，予乃以龙胆泻肝汤加滑石猪苓，外以管针刺阴门两边起水疱者各一痏，清水出一掬计，间一日复刺之，而阴肿始消，渴止小便颇多，仍用前方去滑石猪苓，加冬瓜子二钱，六七日而小便大利，水气悉消，起居如寻常孕妇，唯心中懊憹，二陈汤加薄荷栀子旋覆花用之，三日而全痊，经二日分娩如达，子母无恙，一医谓予曰，曩我用真武汤数日，毫末无效，君有何所见，用泻肝汤而成功曷故哉，予曰，阴门瘙痒者，此肝经湿热也，予治其本故取效而已，（二十九）
小松侯臣寺尾坚次内人年三十馀，禀赋怯弱而多产，怀孕八月患腰脚微肿，累日渐加，期月易产后，小便一日夜而一行，不过三合许，如此者十馀日，肿胀日甚一日，两脚肿大不能屈，腹满如鼓，呼吸促迫不能卧，唯倚蓐坐者若干日，诸导水消瘀之剂，莫不概尝，罔有一应，饮饵渐减，小溲益短少，渠自觉危急，乃唤夫嘱后事，同僚海津元畏见而怜之，乃宣言曰，片仓深甫者名士也，能细心察人病，盍召彼令展尽底蕴，遂延予为治，诊之脉沉细而数，颜色青惨，肿气充满全躯，光泽如莹，足心平，气息奄奄，一语而三换气矣，予曰，法在不治，然书曰，医而不起者有矣，未有不药而起者也，我有一奇方，所自制也，其相应则效出人意表，服之五六日内，得见少效，则必可图生，便用禹绩汤二日而无应效，因思虽大便自可，腹满尤甚，此肝气有馀，而脾气失化，胃中生浊，以不能渗入津液于膀胱，故不验也，次日空心与犀角丸二钱同前药吞之，其夜大便三两行，色暗黑，小便多前日二合半，尚以前方加紫葳，再送下丸药，则又下黑便三行，小便利一升余，大有生意也，乃止丸药，自此小便利日一二升，十有七日，而浮肿尽消散，而周身有皱纹，乃以十全汤加人参数钱，首尾一月半，而健步如常矣，（三十）
丙辰杪冬初四黄昏，予从外归，则塾生遽出门迎接曰，小传马街，佛具匠妻，疾危急甚，因速先生诊看者二，予直往其家，则妇坐褥上，床前积褥，褥上安枕，额伏枕上，动摇腰臀，汗出飞飞，叫唤动邻，此以小腹玉户俱胀裂痛剧难忍故也，予询其病由，则其诸父在旁，口将言而嗫嚅，面渥赭而忸怩，予诘之曰，今当令侄艰苦之甚，不详说病由何也，夫虽圣智以望闻问切四者施治法焉，予素非有圣智，恶得不问而尽病情哉，请审具述焉，诸父乃俯首徐应而将发言，则病妇举头面色騂羞曰，请勿高声言矣，便耳语曰，先生谅无哂，侄女生来子户中有一物壅之，其初以不害于小水，父母不为深虑矣，龄及至十七八，月汛未行，虽自忧之，以隐疾羞涩于言，特为经闭求医治，服破血之剂者，积月累岁，绝无应效，后来延数医窃语之，药饵针灸无有虚日，然又无小验，今年春秋已二十，无缘于许嫁，举家忧之，今之为夫者原近邻一工匠，渠不知其所以，偶以艳书挑之，遂互通情，近以媒请娶，因试送之，今几三越月，往而未半月，小腹渐渐胀起，子户一物亦胀益加，十日而来，小腹子户俱疼痛，剧则不可支，或欲飞去壁上，或欲求自尽，饮食俱减，不交睫者五日夜，女科及外科见之不识为何疾，各缚手辞谢，闻先生能疗怪疾救艰产尚矣，特相迎以祈治剂，予窃以为是必阴挺疾，可与蝟皮散泻肝汤之类，然不见其形状则不可决矣，便谓诸父曰，虽隐处不忍视，一匕落咽人命所繫，不可不细察也，遂诸父举灯相与视之，则如鹅卵者，填满于阴中，其色浅红，按之剧痛，乃以指头入阴中四边试浅深，入仅六七分而指头不进，此症目之所稀觏，而亦非阴挺疾，予俯思久之，以为此生来子宫有一膜绝汛期道者，偶得男子欲情数萌而不得遂，经血动而不能漏，充满子宫而所致也，今以阴之四边指头不进者考之，则为皮膜无疑也，即放胆以䤵针刺阴中填满上八九分，乘势向下边割之一寸许，忽黑血如墨者，漉漉为声，涌出三四升，痛楚顿止而精神清快，二十年来不具，脱然复常，后用理血之剂，六日而全瘳，次年正月汛行，戊午三月生男，（三十一）
陶器街岛屋作兵卫妻，妊娠五月，尔来大便泄泻日两三次，延及临月不止，忽晕厥不省人事，其夫灸内庭，吐清水一盂许即醒，继腰腹疼痛，于是惶急求治，适予以微恙辞谢，又恳请云，先生不能来，使门弟子代焉，因命诊于一门人，临其往嘱之曰，凡胎妇方临产晕厥者，非其子死腹中，则产后其妇必毙，鲜有子母俱全者，汝当须细察，必莫仓皇诊视以陨师名矣，门人往诊视，颜色青惨，饮食减半，脉左右细弱，以治中汤加当归桂枝与之，次早遽阵痛来，举男子讫，而产妇忽晕倒昏愦，烦躁呻吟，不遑进药而毙，门人服予之预察精确矣，（三十二）
一染匠之妇，产后五日，精神昏昧，时又谵语，饮食却如无事人，大便泄利，医为血迷治之，延予求治，探其脉细数无根，予曰，此正气大虚，心神放散，而为错语者，于法为不治，虽其善餐不足喜也，辞去不药，明日下午遽烦躁呻吟而死，（三十三）
久保喜三郎君夫人，妊已八月，遍身浮肿，至九月咳嗽气涌，心中懊憹，粥药入口即吐，医治浃旬纤毫罔效，于是求疗于余，乃诊视曰，浮肿非产后不消，须先治呕也，用清膈饮，加知母山栀子，七日而呕止能食，而期月分免后，小水短少，咳嗽益加，余以为内经曰，水病其本在肾，其末在肺，又曰，急则治其标，今咳嗽殊甚，当舍其本而治其标也，便与栝蒌汤，三剂而小水大利，五剂而咳嗽如失，十剂而肿满悉消，自能转侧，惟两脚拘急不能立，八珍汤加牛膝杜仲，调理二旬而全愈，（三十四）


卷六  ——————————————————————————————————————————————————————————————————————————————————————————

卷六  ***************************
怀孕图式，及易产艰产，双生逆生等诸图，产论翼中所载，总三十有二，非不详悉矣，而唯其间被膜胎图，尤欠妥当，因举予之所亲见者，以释医家疑团，其他图记一二所发明者及胞衣形状，聊以补遗漏焉，又并附明钱雷胎元图说，英机黎国救难产图二道，及喎兰医牒分的儿之临产艰易诸图二十有七，以备参考云。
妊娠二三月未成形而堕胎者剖之见里面图（图缺）
大如瓜灰色而稍带淡紫，割之见其里面，则恰如过腊鱼子，其色鲜黄而有青赤筋络。
怀孕六月堕胎图（图缺）
毛发未生，九窍未开，头独大而手足甚小，自巅至脚底长三寸六分，状如泥塑人，非寻常六月胎矣，盖孕妇抱病胎不长者欤，抑病中而受胎者欤，未可知也。
怀孕三月堕胎图（图缺）
胎之形状大小，与前图同，而唯脐带缠颈一匝，世俗以为失踞则脐带必缠儿颈，谁知胚胎之始，有肚带自缠者，孙真人云，三月有血脉，四月形体成，然有未满九十日已如此者，则难一定也。
囊儿生下膈膜睹全形图（图缺）
胞衣在腹前其形椭，上至颔下，下连脐下，其四边薄皮引出，以包裹胎，犹云母屏中物。
正孕图（图缺）
儿倒首向脊里，屈曲手足，著颔于缺盆骨上，而面与膝头相聚，其形如低头窥脐者。
逆孕图（图缺）
儿体素上头下足，此为逆孕，自足出者皆是也。
两胎一胞双首向下图（图缺）
骈胎在子宫中，累重于前后，其分娩则后者先出，而前者后生也。
骈胎一胞一顺一逆图（图缺）
先出者正产，后出者逆生是也。
骈胎各胞双顺图（图缺）
胞之著于子宫里，各异其所矣，此孕盖交接二，而并受胎者也。
骈胎各胞一顺一逆图（图缺）
寻常怀孕胞必对儿腹，骈胎则以与常异，故胞之所在，亦不一定也。
逆产儿头頵腄露全体而头独不出图（图缺）
以儿子逆出既至颈，胞亦随儿自下而盖头上也，非素在头上矣。
子露半身已上因尿脬填满下身不能出图（图缺） 因产后尿脬填满胞衣不能下图（图缺） 胚胎之始脐带不绊颈当欲分娩之际适儿头贯带之曲弯中缠颈产下图（图缺） 胞衣表面图（图缺）
中央最厚，至边而渐薄，高低出没，皱文错交，其色紫红绿黑相杂，而又有紫黑浓斑点。
胞衣里面图（图缺）
纹理筋络，似荷叶里面，而其色淡紫碧，筋络有粗密之异不一样。
子宫形如倒壶卢，其左右上侧，各数丸子附著焉，解体新书所谓卵巢者是也，口形则作十字样，此山胁东洋解刑妇体而所亲见者也。
子宫前面图　子宫后面图（图缺） 胞作车盖状不下图　胞茎在边偶作襞积不出图（图缺） 胞衣离子宫底衣附蒂向下图（图缺）
（寻常胞衣易下者皆为此状）
胞衣黏著子宫底图（图缺）
（此症产讫即不施治术则竟不下而死）
胞茎生边图（图缺） 两胎胞衣图（图缺）
（肚带一生中央一生一边如此者常多）
两胎胞衣异形图（图缺）
（胞茎抽一二寸而作两股此奇中之最奇者也）
两胎胞茎生正中图（图缺） 品胎胞衣图（图缺）
以上二十七图，并周之所录也，今亦举华蛮之图式于后，以备于参考，明钱雷人镜经，胎元图说云，精气盛则成二男，血气盛则成二女，精血皆盛则成一男一女，或精血散分则成品胎，或精血混杂，则成非男非女，男不可为父，女不可为母，皆非纯气，或感邪祟，鬼怪之沴气，则成异类矣。
人镜经胎元图一（图缺）
精胜其血自左子宫受气而男形成
人镜经胎元图二（图缺）
精不胜血自右子宫受气而女形成
周向得英机黎国医所编产科书，然以其文字绝异，固不可读，特其所载易难诸产图，总十有五，而画极精妙最足观矣，盖其遇难产子难达，则必以器出之，虽其器制不能详，此死中求活之一奇器也，因撮出图式二道，以录于此，智巧之士，仿此制造，临事施之，则可谓回生之一助也。
英机黎国救难产图一（图缺） 英机黎国救难产图二（图缺） 一兰书所载剥胞衣里面皮而见筋络图（图缺） 又脐带绊头项图（图缺）
已下二十有七图，喎兰医牒分的儿产科书中所载也，凡从胎之位置正变，以至难易诸产，尽写其形状，究其变态，而其治术论说，亦复详审，虽然以其文异其辞殊，不遽易解，今姑译其图说，请寒岩马文奎，缩其图而摸之，举其梗概，以示同志云。
第一图（图缺）
儿面于腹前，在子宫图，此为正孕，大抵转身而自头出者是也。
第二图（图缺）
儿面于脊骨，在子宫图，此为变孕，以其非正孕，多艰于产，然其将分娩也，或有转身而出者，或有不回身，自足露出者，虽然孕状如此者，每多逆生。
第三图（图缺）
正孕者，儿已转身，而其头直向产门图，此为顺产。
第四图（图缺）
同上子宫口正，而不歪斜，胎之位置亦正，而易产图。
第五图（图缺）
面于背者，已转身将出，而以子宫差宽阔，故儿头未望于其口图。
第六图（图缺）
正孕者，转身欲出，而其颐撑横骨，而不能出，先露双手图。
第七图（图缺）
子宫素倾侧，其底偏于右，而其口向左之监骨捷骨际，是故儿虽已转身，但向其口，而不能出子门图。
第八图（图缺）
儿已转身，而其头抵母之横骨，欲出而不出，力息频到，先出脐带图。
第九图（图缺）
子宫欹斜，而偏于右，其口向左边，因此儿头抵母之左监骨，而不能出，遂肚带先露图。
第十图（图缺）
子宫欹侧，其底偏于右，其口向左捷骨，因之儿头拒左监骨不能出，而肘臂及脐带出图。
第十一图（图缺）
子宫口向左监骨与横骨之间，而儿头碍横骨右边，将先出其肩图。
第十二图（图缺）
儿头拒横骨与监骨，而先出手图。
第十三图（图缺）
儿侧面低头，绊脐带于颈，体屈曲而将先露两脚图。
第十四图（图缺）
子宫不正，其底偏于右，其口向左监骨及捷骨际，而儿体亦倾侧图。
第十五图（图缺）
面于背者必不转身，偶屈折举手脚先露臀尻图。
第十六图（图缺）
儿侧面，体弯屈而举两足，聚于面，其臀向人门，右手先出图。
第十七图（图缺）
儿体颀侧，反折而其腹向子门，乃露脐带图。
第十八图（图缺）
儿体欹侧，仰而屈身，举两脚凑于上背脊向产门，而脐带将出图。
第十九图（图缺）
双胎元颀侧，俱失转身，而不能分娩，先露脐带图。
第二十图（图缺）
儿失转身，而先露右脚图。
第廿一图（图缺）
儿失转身而露两脚图。
第廿二图（图缺）
子宫歪斜，其口向腰椎，是以儿转身将出而头向其口图。
第廿三图（图缺）
子宫不正，其底当脊椎，其口向腹前，儿已转身将出而头拄横骨难出图。
第廿四图（图缺）
子宫不正，儿转身将出而左肩拒横骨图。
第廿五图（图缺）
与前图同，而右肩碍横骨图。
第廿六图（图缺）
子宫不正，其底偏于右，其口向监骨及横骨左边，而儿体亦欹侧而头向其口图。
第廿七图（图缺）
子宫不正，其底偏于右，其口向左监骨及腰椎之间，而几面于背，而向其口图。


附录  ——————————————————————————————————————————————————————————————————————————————————————————

产前后经验方  ***************************
长德散　产讫服此药，必无诸疾。
麻叶（阴乾，收磁器内埋烧麦糠火中，）　血竭　虎骨　乌犀角（各二钱）
上为细末，每服一钱二分，好酒送下，以微醺为炒，产后七日止服，凡服此药产讫不须依椅，惟宜平卧，若产后数十日，旧瘀不尽，发诸疾者，宜用后方。
麻叶（制同上十钱）　血竭　虎骨　乌犀角（各三钱）
上细末，服法如前，忌青菜川鱼等，此方武州足立郡浦和领，芝村，长德寺秘方，里人称枕下药。
莕菜汤（一名长荣汤又称山田摆药）　治产前产后诸病，及金创之妙剂。
当归　川芎　芍药　人参　白术　黄芩　黄连　丁子　沉香　木香　肉桂　萍蓬根（各等分）　甘草（减半）
上锉，除丁沉木桂，余药炒黄色，每服三钱，水煎服，，一方加郁金，熟地黄，（此方修阁家有种种传法，或酒浸，日乾，或炒用，）
赤井龙王汤　治产前后诸疾，及打扑折伤金疮，腹痛食伤，淋疾癫狂，黄胖病，又痈疔诸恶疮，类中风，痘疮后诸症，又能解酒毒，开郁冒，效验难悉述。
当归　川芎　芍药　黄耆（各上）　良姜（中）　萍蓬根（上）　木香　黄芩　黄连（各中）　人参　大黄　肉桂　桂心　甘草（各下）
上锉，土器中炒，每服二钱，沸汤渍绞用，滓再煎服，，有热加柴胡，，金创筋断加槟榔，（中）　丁子，（下），打扑倍萍蓬根。
救急饮　治妇人临产血晕闷绝垂死，或呵欠，或呕逆，或狂躁，或谵语失笑，及一切危症见者。
炮姜　炮黑豆　当归身　川芎　益母叶（各一钱）　玄胡索　牛膝（各二钱）
上水二大碗，煎七分，和新鲜童便一盏服，如血崩不止，本方加炒荆芥，人参各二钱。
赤白带下
白物神散　治妇人带下，因气滞欲郁血郁者。
土茯苓（炒十五钱）　当归　川芎　薏苡仁　牡丹皮（各五钱炒）　人参　甘草（各二钱）
上为细末，每服一钱，白汤送下。
束带饮　治赤白带下，及产后恶露尽后，清血不止者。
续断　炙艾　红花（各上）　地榆　川芎（各中）　地黄　芍药（各中）　当归（上）
上每服四钱，以水一盏半，煎取八分服。
八仙饮　治赤白带下不止，阴门瘙痒。
土茯苓　陈皮　茯苓　木通　当归　金银花　大黄　川芎（各等分）
上八味，每服四钱，水二盏，煎一盏温服。
玄胡索汤　治脐下撮刺痛，阴冷大寒，白带下。
黄柏　苦楝子（各一分）　附子　肉桂（各三分）　玄胡索（二分）　熟地黄（一钱）　炙甘草（二分）
上锉一剂，水煎服。
木香顺气汤　治因七情内伤，下白带。
良姜　乾姜（炮）　茴香　陈皮　缩砂　厚朴（姜汁炙）　桔梗　苍术　甘草　丁香皮　肉桂（各等分）
上锉，每服二钱，水一盏，生姜三片，枣二枚，煎八分服。
治梅毒，及产后，带下久不止方。
十全大补汤去人参，用地黄一钱，加牡丹皮红花各五分，土茯苓二三钱，水煎服，后宜与妙应散。
妙应散
白术　茯苓　陈皮　香附子　川芎　沉香（各六钱）　血竭（七钱）　人参（三钱）　甘草（二钱）
上为细末，每服一钱，白汤送下，，如腰脚冷者，加熟附子二钱。
治带下前阴糜烂痒痛者，用此甚神效。
鳆鱼（去壳用身肠）　菖蒲根（各等分）
入土器中烧存性，细末，白麻油和调敷患处，痒痛立愈。
如圣丹　治妇人赤白带下，月经不来。
白矾　蛇床子（各等分）
为末，醋打面糊丸，如弹子大，以胭脂为衣，绵子裹纳于阴户，如热极再换，（儒门事亲）
坐药方　治妇人久不产，阴中隐隐如虫啮，冷冷如风吹，或转胞不通，或妊子不成，惯堕者。
硫黄　桂皮　川芎　丁香（各等分）
上为细末，以绢袋盛，大如指，束内阴中，坐卧任意，勿走行，小便时取出，更安新者。
又方　治妇人经闭，瘀滞下不断，或浓淋下疳，腐臭不可近，阴中突出，如菌子，如鸡冠，不堪焮痛者。
桃仁　大黄（各一钱）　矾石　龙脑（各五分）
上如前法纳阴中，若夫前方惟宜温下体之气，而后方则下瘀血，及青黄浊汁，以其诸症渐退为度。

经闭血瘕  ***************************
温经汤　治经道不通，绕脐寒疝痛彻，其脉沉紧，此由寒气客血室，血凝不行。
当归　川芎　芍药　牡丹皮　莪术（各半两）　人参　牛膝　甘草（各一两）
上㕮咀，每服五钱，水一盏半，煎至八分，去滓温服。
泽兰汤　调经，通血脉，治经闭。
泽兰（二钱）　柏子仁　当归　白芍　熟地黄　牛膝　茺蔚子（各一钱五分）
上七味，水煎服。
通经散　治妇人经水不来者。
紫檀　红花　牛膝（各二钱）　肉桂　白矾　代赭石（各一钱）
上为细末，分作五贴，三日服尽，尚经水不来者，更加桔矾二分。
本事通经丸　治妇人室女，月水不通疼痛，或成血瘕。
桂心　青皮（去白）　大黄（炒）　乾姜　川乌头　当归　桃仁　莪术　乾漆（各等分）
为末，先将四钱，用米醋熬成膏，和余末调匀，捣千杵，丸如梧子大，晒乾，每服二十丸，淡醋汤下，加至三十丸，温酒亦得。
鳖甲乾漆散　治血瘕症癖。
鳖甲　琥珀　大黄　乾漆（各等分）
上作散，酒服二钱许，少时恶血即下，若妇人小肠中血下尽，即休服也，（本系甄权方，予常加乾漆，用之尤效，）
魁蛤丸　治瘀血作痛，经闭不行。
香附（醋煮四两）　桃仁　瓦楞子（即魁蛤煅醋煮一昼夜各二两）　大黄（蒸）　牡丹皮　当归（各一两）　川芎　红花（各半两）
为末，[飠正]饼丸，梧子大，空心温酒下三五十丸，（生生子方）
乾漆丸　治瘀血在膀胱者。
归尾　红花（各三钱）　乾漆（五钱）　大黄　桃仁（各二钱）
上五味，细末，醋糊丸，梧桐子大，每服二三十丸，白汤下。
溃坚丸　治经闭血痼腹痛者。
生漆　大黄　面粉（各等分）
上三味，炼蜜和调丸，梧桐子大，每服五分，白汤送下，日二夜一，发赤疹为知。

崩漏  ***************************
补气退血汤　治妇人血崩，气血两虚而兼热者。
当归（酒洗）　阿胶　人参　黄耆　白术　栀子（炒黑）　荆芥　黄芩　地榆　艾叶（酢炒各一钱）　川芎（七分）　芍药（八分）　防风（八分）　地黄（一钱半）　黄连　蒲黄（各一钱半）　甘草（三分）
上十七味，水煎，或姜枣汤煎服。
大全黄芩汤　治经血不止。
黄芩　当归　蒲黄　侧柏叶（各四分）　艾叶（一分）　生地黄（二钱半）　伏龙肝（二钱）
上七味，生姜三片，水煎服。
十全大补汤加香附子棕榈灰　治崩中去血过多。
木耳散（百一）　治血山崩。
陈粽　木耳　莲房　槐木（各研存性）
上等分为细末，每服三钱，温酒或米汤调下。
五灵散　治妇人血崩，或作肚腹刺痛者。
五灵脂　蒲黄（炒）　官桂　雄黄　甘草（各等分）
上为细末，每服一钱，姜汤调下。
黄连解毒汤加艾叶　治血崩不止，（方见伤寒启微头痛壮热）
柏叶散（证治大还）　治元气虚弱，崩中漏下，久而不止，又治白带。
柏叶（炒）　续断（炒）　川芎　当归　生地　鳖甲　龟甲　禹馀粮（各一两半）　阿胶　地榆　牡蛎（煅）　艾药　鹿茸　赤石脂（各五钱）
上为细末，米饮下二钱。
益胃升阳汤　治血脱益气，古人之法也，先补胃气以助生长，故曰，阳生阴长，诸甘药为之先务，举世皆以为补气，殊不知甘能生血，此阳生阴长之理也，故先理胃气，人之身内，穀气为实。
黄耆（二钱）　人参　神麴（炒各一钱半）　白术（三钱）　生黄芩（二钱）　升麻　柴胡（各五分）　归身（酒洗）　甘草（炙）　陈皮（各一钱）
上水煎温服，一方用地黄。

乳痈乳结  ***************************
栝蒌牛蒡汤　治乳痈初起，寒热往来，乳房红肿热痛者。
栝蒌仁　牛蒡子（研炒）　花粉　黄芩　皂刺　连翘　金银花　生栀子　陈皮　甘草（各一钱）　青皮　柴胡（各五分）
水二锺，煎八分，入煮酒一杯和匀，食远服。
橘叶散　治妇人有孕，胎热为内吹，有儿吃乳，名外吹，致乳结成肿痛，寒热交作，甚者恶心呕吐，并服之。
柴胡　陈皮　川芎　山栀　青皮　石膏　黄芩　连翘（各一钱）　橘叶（二十个）　甘草（五分）
水二锺，煎八分，食远服，渣再煎服。
清肝解郁汤　治一切忧郁气滞，乳结肿硬，不疼不痒，久渐作疼，或胸膈不利，肢体倦怠，面色痿黄，饮食减少。
陈皮　白芍　川芎　当归　生地　半夏（各八分）　青皮　远志　茯神　贝母　苏叶　桔梗（各六分）　香附（八分）　山栀　木通　甘草（各四分）
水二锺，姜三片，煎八分，食远服。
鲮甲散　治乳痈。
穿山甲　皂刺　橘叶　当归　栝蒌仁　木通（各等分）
上六味，水煎温服。
神效栝蒌散　治乳痈乳癌神效，丹溪亦云妙捷。
大栝蒌（一个去皮焙为末）　甘草（生）　当归（酒浸焙各半两）　乳香（另研）　没药（另研各二钱半）
上为末，每用五钱，醇酒三锺，慢火熬，至一锺，去渣，食后服，如有奶癌便服此药，可杜绝病根，如毒气已成，能化脓为黄水，毒未成，即于大小便中通利。
回乳四物汤　治产妇无儿吃乳，致乳汁肿胀，坚硬疼痛难忍。
当归　川芎　白芍　熟地（各二两）　麦芽（二两炒为粗末）
水二锺，煎八分，食远服。
蒌贝散　治乳中结核渐渐大，坚硬疼痛，根形散漫者。
栝蒌　贝母　天南星　甘草（生）　连翘（各一钱）
水二锺，煎八分，澄渣加酒二分，食远服，一加青皮升麻。
治乳结硬妙方
天南星　百草霜（各等分）
为末，茶汤调，以鸡翎涂之，（予将此方每得奇效）
皂角散　治吹乳。
皂角（烧灰）　蛤粉（各等分）
为末，每服二钱，温酒调下。

乳岩  ***************************
集验良方云，乳岩先因乳中一粒，大如豆，渐渐大如鸡蛋，七八年后方破，破则不可治矣，宜急服此药，生蟹壳砂锅内焙焦为末，每服二钱，酒调下，日日服之，不可间断。
治乳岩奇方
露蜂房　苦楝子　雄鼠屎（各烧存性三钱，鼠屎入水沉者雄浮者雌也）
上为细末，每服一钱，温酒送下，日三。
又方
大栝蒌（一个半生半炒）
酒二锺，煎一锺，食后服。
又方
夏枯草花叶，俱擂，入食盐少许，再和匀敷患处，其效如神，盐分两以适人口为佳。
乳癌神方
守宫（烧存性）
为末，醋和，敷患处。
化癌煎（大西洋方）　治一切癌疮。
奇良（上）　鹿角（生屑上）　桂枝（中）　甘草（下）
每服三钱，水二盏，煎一盏，日服三贴。
十六味流气饮　治乳癌。
当归　川芎　白芍　黄耆　人参　官桂　厚朴　桔梗　枳壳　乌药　木香　槟榔　白芷　防风　紫苏　甘草（等分）
上锉一剂，水煎服。
治乳头裂破方
以蛤粉胭脂等分，水调傅。
治乳头为儿所啮裂破不瘥
粳米饭（烧存性）
为末，傅患处。
又方
鼹鼠烧存性，细末，津液调傅。
疗乳痈初得令消方
赤小豆　菵草（等分）
上为细末，苦酒和，傅之愈。
疗乳痈或疮久不差脓汁出疼痛欲死不可忍。
鹿角（二两）　甘草（半两）
上为细末，用鸡子白和于铜器中，暖温傅患处，日五七易即愈。
东宿治程玉吾内人，妊已七月，乳忽红肿而痛，洒淅恶寒，发热而成内吹，以大栝蒌（四钱）为君，当马尾（二钱）为臣，甘草节蒲公英贝母连翘（各一钱二分）为佐，柴胡青皮（各八分）橘药（五片）为使，水煎饮之，两剂而瘳，此方治验不可胜数，若将成脓，可加白芷，，周依此方，每奏奇效，因举于此。

阴疮　阴肿  ***************************
苦参煎（周新定方）　治妇人阴中生疮，脓汁淋沥疼痛者，神效。
苦参（五钱）　防风　鼠麴草　荆芥　野菊花　蛇床子（各二钱半）
以水二升，煮取一升六合，熏洗即愈。
菖蒲散（赤水）　治月水涩滞，阴户肿痛。
菖蒲　当归（炒各一两）　秦艽（二两）
上每服五钱，入葱白水煎服。
白矾散（同）　治阴肿坚痛。
白矾（五钱）　甘草（五分）　大黄（一两）
上为末，水调如枣大，绵裹内阴中，一日两换，以愈为度。
治妇人阴中突出如菌，四围肿痛，内用补中益气加山栀茯苓车前子，或加味归脾汤，外以生猪脂和藜芦末涂之而收，（同上）
余治一妇人，妊娠六月，阴中突出如菌，其色灰白有皱纹，以龙胆泻肝汤，加白芷金银花，六七日而全愈，顷阅香奁润色，治女人阴门忽生鸡冠或瘰者，用泻肝汤加大黄一钱即消，与余治验正同。
小网街，卖油商，作兵卫妻，产后阴门伤破，数日不瘥，后溃烂脓水常出，而痛楚亦甚，已逾一月尚不愈，予用柞皮汤及薰洗方，十馀日而全安，（二方并见霉疠新书，宜以参看，）
本船街，肉糕铺，平三郎妻，娠孕患子肿，数月不消，渐小便短少，至临月腰脚肿尤甚，忽阴门大肿，如股间挟球，阴肉垂下，殆似牛舌，其色㿠白如水晶，开股屈脚，倚褥仰坐，两膝以枕承之，兀然不能转侧，众医用利水及熏洗之剂，毫末无效，势增剧矣，乃迎予求治，予曰，此症甚易易，即以三稜针刺阴门肿上，左右各三痏，垂肉上一痏，清水滴出，便以故絮裹之，通宵水出尽，而阴门复常，次日予往，则妇离床跪坐，若未始有病者，后逾六日分娩如达，后橐吾饮禹翼汤交用，而腰脚肿悉消，未三候而动履如初。

曲头管图式  ***************************
曲头管图式（图缺）
曲头管长六寸，大如小笔管，曲头七分，于头端上际穿一小孔，为出药处，当以铜或银制之，此管不独可用子痫，又产后痉病，其他卒中风，小儿惊痫等之症，牙关紧闭者，宜以此管灌药矣，而其灌药法，须以管颈入口内，随齿进之，至牙齿不生处，以曲头入上下龈间，乃医自衔药，自管下口向喉里吹灌之，是不须开牙关，落药于咽中之良法也，此管真救卒病之神器，医家不可一日无也。
