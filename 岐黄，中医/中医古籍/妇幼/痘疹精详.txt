
序  ***************************
今将取古圣贤明道之书，经世之典，而为之论说，阐其奥妙，其不至择焉不精，语焉不详者有几？若降而至于医，小道耳，医而专及于痘疹，偏技耳。此而求其精且详焉，似易易也。然吾观古先哲立方垂世，或主寒凉，或主温补，虽各成其是，实各有所偏，偏矣而尚可以云精乎？尚可以云详乎？君子所以于钱、刘、王、陈诸先哲，未尝不为之深惜也。余少事岐黄，亦留心于痘疹，读久吾聂公《活幼心法》，见其随症用方，寒凉温补，初不胶执己见，知痘疹中登峰造极者，惟聂公耳。宗之者张氏逊玉则有《新书》，朱氏纯嘏则有《定论》，皆推原《心法》，而互相发明，故其书并行不悖，为治痘者所遵守。余尝伏而诵之，谓朱之书约而当精矣，而详尚有待也；张之书博而该详矣，而精未尽也。用是息心静气，取二书而合参之，并取他书而旁参之，随其所得，手自抄。非敢谓即精且详也，亦庶几于张、朱二公，少补万一耳。书成，同人请付诸梓，用以《精详》名之，余不能禁也，姑徇所请。因以是弁诸首云。
时乾隆五十九年几次甲寅仲春月上浣之三日耒水周冠甄陶氏序

凡例  ***************************
黄西邱著顺、险、逆三图，诚治痘者之龟鉴。张氏《新书》宗之，自始至终，分列顺、险、逆详明。兹编第删其繁，不敢违其式，欲使阅者一见了然，知顺症不必治，即不容妄治也；逆症不可治，即不容强治也；至于险症，可据书谓调治，亦可因书而类推。
《新书》《定论》两书，辨论症治，俱极明确，但词皆散漫，难于记诵。陈氏飞霞删正《万氏痘麻》，每一症治，先撮大意，纂成七言诗句，繫于其首下，独记诵之便，抑且胸有把握，易于揣摩。余仿其式，于紧要症治，皆先缀数语于前，次及释词，后及方药，亦欲阅者之记诵便而揣摩易耳。若其句调近俗，音韵未叶，则欲其浅显易晓故也，识者谅之。
《定论》于药方，纂成歌词，便于记诵矣。兹编因之于方之通用者，亦纂歌词增入，即未经常用者，虽未辑方歌，必录其方，云不遗也。至其分两多少，俱以半岁孩童为式，大者添之，再小者减之。
是书固以《新书》之论为蓝本，然冯之《锦囊》，论多精确，陈之《集成》，方多平稳，间亦採入，以备参用，诸君谅不嗤其杂也。
医不识病症，犹将不知敌之强弱也；不识药性，犹将不知兵之勇怯也。兹编于病症，固已条分缕晰矣，于药性未尝另载，非略也，以《指南》《金镜》诸赋，已详辨前后之所宜，与前后之所忌，学者览之，自知某症宜某药，某症忌某药，某药宜制造，某药不宜制造，尚何事胪列《本草》陈言乎？
医仁术也，仁者固切于爱人，然于生者爱之，岂于死者独忍之乎？夫灰白二陷，非峻补诚无以拯其危，然治之苟及其时，则千金内托、参归鹿茸二方足矣，何必用天灵盖始为起死金丹乎？而尚奇者，犹曰吾取已死之骸，以救未死之命，此言使我心悸。业是科者，共存不忍之心，则泽及枯骨矣。
善作文者必明前中后章法，善种痘者亦必明前中后治法。故发热见点之初，即当为起胀灌浆之计，起胀灌浆之日，即当为结痂落痂之谋，慎其始以善其后，举手用药，庶保万全。
凡痘发热之初，杂症常多，现点之后，杂症常少，兹编于初热门，详载杂症，非琐也，备不虞也，亦犹现点门之详载异痘，以扩见识云尔。语云：读尽王叔和，不如见得多。此言误人甚矣。夫痘症百变，即熟读诸书，临症犹恐惑于疑似，若仅记十馀成方，口传几个病症，倘遇素所未见未闻者，即束手无策，岂非不读书故耶？业是科者，其勉旃！
书中圈点，非取其文之妙、词之雅也，取其理之确、议之当，为千古不磨之真诀耳，学者切宜谨记，慎勿泛泛读过。此张氏教人看书法也，吾无以易之。

音注  ***************************
●言部
諕，火讶切，音罅，同吓。谇，虽遂切，音祟，责也，谵，之廉切，音詹，多言也。诮，樵去声。谙，音安，练也，熟也。谩，谟官切，音瞒，欺也。讹，吾禾切，音囮，谬也。诃，音呵。
●纟部
络，音洛。绽，堂练切，音电。缚，音博，束也。缝，音逢，又音奉。绢，音狷。练，音炼。扎，侧八切，音扎，缠束也。氤，音因，氤氲，元气也。氲，音温。
●里部
釐，音离。
●食部
饵，音耳，食也。馊，音搜，饭坏也。餕，音俊。蚀，音食，亏败曰蚀。饼，音丙。
●刀部
剂，齐去声，药剂也。剔，音惕，解也。剧，竭戟切，音屐，甚也。刺，郎达切，音辣。刳，音枯，剖也。刺，此去声，以针凿物曰刺。
●穴部
窍，苦吊切，音⿱敫羊，空也。窠，音科，穴中曰窠。窜，七乱切，音串，逃也，窖，音教，深也，穴也。窬，容朱切，音俞。
●毛部
毡，诸延切，音旃，蹂毛成片，故谓之毡。毡，俗毡字。
●肉部
胀，音帐，满也，脓，音农，血溃也。腋，音绎，左右胁下也。腠，音凑，腠理皮肤之间也。膨，音彭，胀也。脊，音积，背心也。臀，徒孙切，音屯，髀也，又腿靥。膈，音隔，胸膈也。胖，音槃，犹大也。⿰⺼庞，同庞，音蓬，充牣也。脸，力减切，音检。腮，苏来切，音鳃，颊腮也。脆，此芮切，音毳，不坚也。肛，音冈，大肠端，肛门也。脐，音齐，子初生所繫处。胞，音抛。膜，音莫。腆，他典切，音[言忝]，厚也，多也。胭，音烟。脂，旨夷切，胭脂，燕国所出，以红兰花汁凝脂为之。臁，音廉，胫臁也。胫，胡定切，音经，膝以下骨也。腿，退上声。胆，都敢切，肝胆。腕，乌贯切，音涴。
●疒部
痂，音加，疮皮也。疕，补委切，音匕，疮上甲。疳，音甘。疹，止忍切，音轸，痘疮为疹。[疒/养]，音养，肤欲搔也，同痒。疔，音丁。痞，部鄙切，音否，腹内结病。疡，音阳，头创也。疗，音料，治也。痫，音閒。疼，音滕，痛也。痱，方味切，音热，生小疮。疤，音巴，疮痕曰疤。痕，胡思切，瘢痕也。瘦，所救切，瘠也。痳，音麻。疽，音苴，疽深而恶，五脏不调所致。痈，于容切，音邕，痈浅而大，六腑不和所生。疖，音节，疡之小者。疥，音戒，疮疥。㾦，音配，疮疕。痊，音诠，病除也。痣，音志，黑子也。癞，音赖，恶疾也。瘙，先到切，音喿，瘙疮也。瘥，坐平声，疾愈也。瘢，蒲官切，音槃，漫也，生漫故皮也。癍，俗瘢字。瘾，音隐。[KT]，同恙，瘟，音温，疫也。瘳，音抽，病愈也。疴，音阿，病也。痍，音夷，疮痍。痼，音顾，久病。⿸疒毒，同毒。癣，藓典切，音獮，徙也，移徙处自广也。疙，鱼乞切，音起，头上疮突起也。瘀，音于，积血也，又依倨切义同。
●页部
颗，科上声，今言物一颗，犹一头也。囟，音信，顶门也。颊，古协切，音荚，面旁也。颐，音夷。颧，音权，辅骨曰颧。颏，音孩，颐下也。
●手部
抖，音斗，同捣，筑也，舂也。搐，敕六切，读若畜，牵制也。掀，音轩，高举也。撏，音寻，取也。掐，音恰，爪刺也。拨，音钵，治也，除也。摸，音莫，手捉也。撮，仓括切，窜入声。搏，音博，击也。挠，尼交切，音饶，屈也。抓，侧绞切，音蚤。捱，宜佳切，音崖，延缓也。掣，尺列切，滞入声，挽也。扯，昌者切，车上声，裂开也。擦，音察，摩之急也。摆，拜上声，开也，拨也。捏，吉典切，音茧，拭也。搅，音绞，手动也。擎，音京，举也。扼，音厄，把也。捉，侧角切，庄入声，握也。搔，音骚，手爬也。捻，音聂，捻也。挂，音卦，悬也。扑，蒲角切，音雹。摽，卑遥切。捻，乃殄切，年上声。攒，徂官切，音巑，聚也。抢，此两切，腔上声，争取也。捶，虽累切，推击也。插，测洽切，音锸，刺入也。挛，恋平声，凡拘牵连击者，皆曰挛。撑，抽庚切，音瞠。撑，俗撑字。抝，同拗，于教切，拗戾固，相违也。
●日部
晒，俗晒字，所卖切，音[酉责]，暴乾物也。[KT]，音广，光貌。瞒，门上声，暗也。晡，奔谟切，音逋，申时也。
●火部
焙，音佩，烘也。炯，音憬，炎蒸也。煮，音主，烹也。燄，音艳，火行貌。焰，音艳，光也。爆，音剥，又音豹，火裂也。炷，音注，灯炷也。灸，音救，灼也。煨，乌灰切，音隈，火中热物。熨，于胃切，音慰，火斗也。烙，音洛，烧也。烬，徐刃切，音尽，火余也。焠，七内切，音倅，烧也。熬，牛刀切，音敖，干煎也。炮，音庖，裹物烧也。烁，式灼切，音烁。烊，音阳，炙也。
●草部
蘸，斩去声，以物投水也。蒜，音算。韭，音久。荤，音熏。荔，音利。蕈，寻上声，菌生木上。蒡，音榜。茸，音戎。艽，音久。著，直略切，音榰，附也。蒌，音楼。菉，同绿。菱，音陵。芸，音云。苔，音台，青苔也，舌上更起一层，如苔起一般，蘖，博厄切，音擘，俗作黄柏。蒺，音疾。藜，音黎。茱，音朱。萸，音俞。葡，音蒲。萄，音陶。苡，音以。荞，音桥。芜，音无。芦，音卢。荟，乌外切，音濊。莱，音赖。菔，音服。药，音约。芽，牛加切，音衙。葶，音亭。苈，音历。革，音毕。茎，何庚切，音经。芫，音元。荽，宣佳切，音绥。
●止部
歪，乌乖切，音崴，不正也。
●心部
怯，乞蓄切，音㾀，懦也，多畏也。悸，其季切，音痵，心动也。恚，胡桂切，音㜇，怒也。懒，落旱切，与嫩同，怠也。惚，音忽，恍惚。
●立部
站，音赞，立也。
●车部
软，而兖切，俗软字，柔也。
●骨部
髓，悉委切，音瀡，骨脂也。骫，音委，骨屈曲也。趑，音咨。趄，音疽，趑趄难行。
●水部
液，音绎，汁也。泡，音抛，水上浮沤也。涩，色立切，音濇，不滑也。汁，音执，液也。溉，音概，灌注也。浇，坚浇切，音骁。滑，户八切，音猾，利也。涸，音渴，竭也。涎，徐连切，音延，口液也。渣，庄加切，音查，渣滓也。淹，文炎切，音醃，留久也。沥，狼狄切，音历。涨，音帐，溢也。淬，七内切，音倅，火与水合为淬。瀑，音仆。溜，之救切，音霤，水溜下也。漂，音飘，动也，浮也。渗，所禁切，音罧，又音侵，下漉也。泔，音甘，米汁也。溺，奴吊切，与尿同，小便也。
●石部
砂，查即切，音沙。硫，音留，硫黄也。硝，音宵。硼，读若朋。磊，音垒。矾，省[礬]字，音烦。磁，音慈，石名，可以引针。砭，贬平声，以石刺病也。
●衣部
裹，音果，包也。祛，去鱼切，音胠。襁，居两切，音镪。褓，音保，襁褓，儿衣也。
●羊部
羶，户连切，音膻，草食者羶，羚，音临。羯，居谒切，音讦。
●鹿部
麝，音射。
●寸部
尅，音刻，约定也，又胜也。
●兀部
尫，乌光切，弱也。
●口部
咳，音慨。嗽，先奏切，音謏。喷，普闷切，音湓，吐气也。嚏，音帝，喷鼻也。嚼，疾爵切，音皭，又才肖切，音诮。咬，五巧切，音骲。噤，巨禁切，音禁，多言也。吼，呼后切，音垢，唬声也。哕，于月切，音黦，逆气也。喘，音舛，疾息也。呕，于口切，吐也。啑，色甲切，音翣。哯，呼典切，音岘，吐也。呛，音锵。吒，陟嫁切，音奼，喷也。嘎，沙去声，音破也。恶，音恶，怒貌，吻，音抆，口边也。咽，音宴，吞也。嘴，祖委切。吮，粗兖切，音隽，舐也。啛，取内切，音倅。喃，尼咸切。啜，昌悦切，音辍，尝也。哑，雅上声，不言也。吃，诘历切，音七。
●尸部
尻，考平声，脊骨尽处也。屎，音豕，粪也。尿，鸟去声，小便也。
●米部
糙，音造，米未舂也。粰，音夫，穀皮，同麸。糊，音胡，黏也。糟，音遭，酒滓也。粃，音比，不成粟也。
●土部
塌，音沓，堕也。坑，客庚切，同阬，虚也，陷也。填，音田，塞也。堆，对平声。堵，音赌，塞也。
●木部
枭，古尧切，音骁。栀，音支。梢，师交切，音弰，物之末为梢。杉，音衫。棕，祖东切，音骏。札，侧八切，束也，同扎。桠，音鸦，木桠杈。梗，古杏切，音鲠。棋，音基。榴，音留。槟，音宾，俗槟字。榔，音郎。棓，蒲侯切，音裒。樱，音惊，樱桃也。
●虫部
蚤，音早，啮人跳虫也。蚊，音文。蜡，力盍切，音腊。蜕，音税，蛇之所解皮。蛔，音回，腹中长虫。蚘，同蛔。蜈，音吴。蚣，音公。虾，音遐。蟆，音麻。蛆，音疽。蚋，儒税切，音芮。蛾，音莪，蚕蛾也。蚬，音显，小蛤也。螃，音旁，螃蟹也。蛤，葛合切，音鸽，蚌蛤也。
●歹部
殇，音商，夭死也。僵，居良切，音姜，死不朽也。
●血部
衂，俗衄字，女六切，鼻出血也。
●面部
靥，于琰切，厌上声。
●齿部
龈，鱼斤切，音䖐，齿根肉也。
●黑部
黯，乙减切，深黑也。
●户部
扈，音祜，跋扈强梁也。扁，音匾。
●曰部
晕，音运，卷也，气在外卷结之也。
●酉部
酿，鱼向切，音粮，酝也。醋，仓故切，音措。酥，音苏，酪也，牛羊乳为之。醃，于言切，音淹，渍藏物也。
●羽部
翳，于计切，音殪，障也。翅，音试。翎，音灵，羽也。
●口部
凸，陀没切，豚入声，高也。
●皮部
皴，七伦切，音逡，皮细起也。
●匕部
匙，辰之切，是平声，匕也。
●佳部
只，之石切，音炙，物单曰只。雏，崇岛切，音䅳，鸡子也。
●犬部
猖，音昌，猖狂妄行。
●豆部
豉，时吏切，音䊓。豌，一丸切，音剜。
●皿部
盏，阻限切，音醆。汤，唐上声。
●门部
闷，莫困切。闪，失冉切，暂见也。
●缶部
罐，音贯，俗作罐。
●白部
皂，俗早字，自保切。
●麦部
麸，音敷，小麦屑皮。
●身部
躲，多上声。
●目部
瞰，苦监切，音阚，视也。瞭，音了，目睛明也。眦，在诣切，音剂，目崖也。瞿，音句。
●人部
僵，音姜，仆也。仆，音赴，偃也。布，音布，遍也。
●力部
劫，音讦，夺也，强取也，曰劫。
●竹部
簇，千豆切，凑也。筯，音住，同箸。簠，音甫。簋，古委切，音晷。爬，蒲巴切，音琶。
●瓜部
瓠，音胡，又音护。瓣，皮苋切。
●禾部
稳，温上声，安也。稔，如甚切，音荏，积久者曰捻。稜，卢登切，音楞。
●金部
镑，铺朗切，音滂，削也。针，音斟，俗作针。钳，其淹切，音箝，以铁有所剂束也。锅，音戈。
●臼部
臼，其九切，音咎。
●邑部
郛，音浮。
●鱼部
鲍，音泡。
●舌部
舐，音古，以舌取物也。
●耳部
耸，息勇切，音竦，高也。
●几部
兜，当侯切，闘平声。
●生部
甦，同苏。
●髟部
鬃，徂宗切，音悰。松，苏宗切，与松同。


卷一  ——————————————————————————————————————————————————————————————————————————————————————————

业医三要  ***************************
一要灵变。盖药以治病，方随症立，切不可胶柱鼓瑟，信其书而不泥于书，用其方而不执成方，随机观变，加减得宜，方为良医。
一要小心。盖小儿不能言语，又无六脉可凭，其腹中之事，全在医者观形察色，审声问症。细细体察，方知其详。若心粗气浮，一望即决，鲜不误人。
一要轻财。医为仁术，当以救人为急，而时医偏以获利为先，一到人家，乘人慌乱，愈出危言，其意以为医之而愈，则显其能，可以索其厚谢；医之不愈，则堪辞责，亦不至于败名。孰知延医之际，父母早已心虚，复加恐吓，于心忍乎？且索利而后与药，贫人未及应允，小儿已生变症，岂不误人性命哉？学者切宜戒之。

辟药室误人  ***************************
病因经络传变，药有君臣佐使，毫釐不差，然后可以驱病。无如世之药室，惟贪蝇头之利，往往不依分两，贵者必少与，贱者必多施，君臣倒置，佐使不分，及药不效，只咎医者，医者亦莫能决，反欲更方，岂知前方对症，乃因为药室误哉。更可恶者，以无为有，以假为真，戕贼人命，甚于盗贼，虽获厚利，神必殛之。奉劝药室，思药为救命之需，必地道得所，炒制得法，分两不差，虽重索药价，亦不为过也。

辟主家怨咎医人  ***************************
夫行术之家，一经其手，无限警心。将发热时，夜卧不安，惟恐症来不顺，及痘出人皆顺症，不觉喜出眉端，稍有险逆，则已惊心动魄。所以然者，盖以既任其责，势难推解，将直言道险，恐受主人之谇，欲隐而不言，又致傍人之诮，食不甘，寝不寐，悉为他人之厄，愁难释，口难言，犹如自己之危，如是而犹责之，则医者之方寸愈乱，又安有奇术乎？盖识由胆张，智从勇决，心无恐惧，则识见自开，奇方自出，症不可救之中，亦或可救矣。况生死数定，宜安于命，哓哓致怨，夫何益乎？

辟预解胎毒论  ***************************
胎毒藏于命门，药之气味无从而入，譬之火石，火藏于石中，不见其吐焰，若以铁敲之，其火星勃然四出。世人不究胎毒之理，刊刻稀痘丹方，谓重者可使之轻，密者可使之疏，稀者可使之不出，此皆无稽之言，切不可听。

论痘宜种  ***************************
世俗道及痘症，其难其慎，每欲避之，以免其厄，不知此本胎元之毒，无人不有，即无人能逃。若遇天行疫气，传染浸淫，毒气必增。况发热之初，不知是痘，或为风寒秽气所触，既使痘毒遏抑，又恐误投药剂，则轻者重而顺者逆，害有不可言者矣。若既种苗，凡饮食衣被预知谨慎，既可无冒风触秽之虞，医者时常省视，亦自无误投药剂之弊，痘出有不吉者乎？

辨苗吉凶  ***************************
夫种痘之家，全恃乎苗之吉。苗之吉者，毒发必由经络，次第传宣，故无一齐涌出之弊。达之皮肤，泄于毛孔，各分道路寻窍而出，又无铺毡蚕种之虞。且毒不遏抑，则血不滞于气道，气血荣畅，痘必光润，起胀灌脓，总无灰白紫黑之患。若苗之凶者痘必凶，一切逆症旋踵至矣。是以种痘宜取吉苗，慎勿妄取凶苗，以致误人而自误也，戒之戒之。

择苗秘诀  ***************************
夫苗者，痘之痂疮也。大凡取苗，要访出痘之乡，吉多凶少，逆症全无，乃往取之。又要看其颗粒分明，无矇头锁颈之弊，头面胸背稀疏，出齐热退，浆足痂厚，润泽光明，乃佳苗也，痘虽多，亦是美种。只要厚实光彩，往取之时须嘱其父母，俟儿睡起，即将睡衣数抖，令痂落于席上，捡取包固，置于身傍，勿令泄气。若疮薄面白者，苗路虽好，究亦无力，种多不发。若出齐犹热者，乃是险症。痂色带黑者，热毒必盛，其苗俱不可用。惟赤色者上，黄者次之，切宜紧记，不可滥取，以致后悔无及。

藏苗法  ***************************
既取苗来，用纸包固，再纳小竹筒中，闭塞其中，勿令泄气。不可晒于日中，亦不可焙于火上，须带在身边，令其自干。且苗包须写取苗月日，盖冬月之苗，留三四十日种之，犹发大半，夏月之苗，过二十馀日，即少发矣。故人众而新苗或少，若兼用旧苗，吹苗时须多放些，种之方能尽发。

论苗贵新  ***************************
痘本胎毒，藏于背骨第七骨节之中，无以触之，则终身不发，必因外面痘毒之气，冲到命门，引之即动。新苗气旺，一吹入鼻，直抵脏腑，故所种必发，发亦必轻。盖苗毒不致逗留，止为招毒之使，而非助伊作恶也，痘安有不顺乎？故放苗之后，七八日间发者，其症必轻，若旧苗气弱，非特种而不发，尤恐外毒容留脏腑，反增内毒之邪，故放苗之后，迟至十馀日，乃发者重，俟加苗后发者亦重，此皆用旧苗之过也，学者可不审乎？

放苗法  ***************************
昔人种痘以棉团蘸其浆脓，塞于小儿鼻孔之内，谓之浆苗。后因出痘之家，不肯与人剔破痘疮，故取其痘痂，研为细末，以银管或小竹管乘苗，男左女右，对上鼻孔，不歪不斜，轻吹入内。未吹之先，令去鼻浆，使无阻滞；吹入之时，即将手闭其鼻窍片刻，令痘毒达入气道方妙。

造银管法  ***************************
以纹银命银匠造成，约五寸长，其端上曲，其管之孔，合鼻之孔，可以入得鼻内，方可。凡种痘，必其门内无天行恶痘，方可与之放苗，若门内正在出痘，而请人种痘，必其症多险逆。苟不访察，而妄与下苗，痘发不顺，医难解辨，悔何及乎？

先观小儿形色然后施苗秘诀  ***************************
人之内毒，虽不可以逆睹，而小儿之气血，观形察色，自可立知。未放苗时，须察其颜色之荣枯，荣则血盛，枯则血衰；观其毛发之焦黑，焦则血枯，黑则血盛。且发疏而嫩者，气多不足；发稠而粗者，气必有馀。既详毛发，再看囟门。囟门阔者，胎元未足，脑骨故尔难收；囟门小者，胎气甚充，阳会所以易合。且五脏之精华，皆著于两目，神光炯炯，内精自足无疑；瞳子昏沉，元神知其未足。山根青者，痰多体弱惯惊风；面色青者，质怯元亏多吐泻。发开路而直竖，断有疳积；唇淡白而倦怠，定作虚看。声亮而长，丹田知其气足；音哑而促，气海自是多亏。指有紫纹而浮起，蓄热将宣；腹有青筋而硬胀，食积已现。是以壮实无病之人，方可与之下种；元亏有病之辈，切勿轻与投苗。外此儿未满周，须虑根基未稳；奶孃鲜乳，亦深缺养之虞。女子若过十四，天癸已动，即防痘发而行经；男子若到十五，欲火或张，更虑房劳而泄损。有孕之妇，恐痘出而胎动难安；孤只之孩，虑风雪而偏凌弱草。腰不挺者，其肾必亏；膝常软者，其髓必薄。偶见令人心怯，即此便是凶机；父母或出危言，究竟终非吉兆。过慎之家，不宜妄种；趑趄之户，切莫轻施。谨嘱后贤，宜从吾论。

论宜敬神  ***************************
鬼神皆天地山川之正气，或忠孝节义之英灵，安可不敬？况司痘之神，尤为显应，故起坛必要敬谨，谢神须要虔诚，晨昏必要香烛茶果，祷祝化财，坛上务宜清洁肃静，如是则神之格思，必获默佑矣。

论宜遵避忌  ***************************
痘疮之毒，乃男女欲火之所凝，其势甚炽，不动则已，动则炎炎莫遏，但清气引之，固有外泄之势，秽气触之，不无内攻之时，种痘之家，可勿慎乎？

避秽气  ***************************
腋下狐臭气，房中淫液气，行远劳汗气，沟粪浊恶气，妇人经候气，诸疮腥臭气，砒硫蚊烟气，误烧头发气，吹灭灯烛气，柴烟鱼骨气，葱蒜韭薤气，煎炒油烟气，醉酒荤腥气，麝香燥秽气。

守禁忌  ***************************
生人往来，詈骂呼怒。
对梳头，对搔痒。
对扫地，对谎言。
使僧道师巫入房，对饮酒歌乐。

调理法  ***************************
冬月宜避风寒，必须置于密室，令其温暖，然衣被亦不宜太厚，炭火亦不宜太烈，恐炎热之气，反助火邪，而包裹太厚，则毒气难泄，又不可不知也。夏月宜取清凉，然亦不可置诸风中，对之动扇，恐腠理开张，风邪一入，即能闭毒，又不可不知也。初热之时，毒火方张，凡荔枝、龙眼、橘饼、冰糖，一切辛热之物不可与食。且鸡助肝火，鱼则生痰，猪肉滞气而清利，麦面积滞而生膨，生冷恐其冰毒，总宜戒之。止可与稀粥、淡饭、素菜而已，乳母俱同此例。若至八九日后，则辛热补物，可以渐进，寒凉之类，又宜禁矣。腐之为言，朽也，败也，以豆为末，用石膏凝之，其寒凉之味乎？世人于五六日内，用腐及香蕈、椿叶伴煮佐食，其意以为淡而能发耳。不知以寒凉供朝夕之需，脾胃壮实者，犹能胜之，倘中州虚弱，不虞其益败乎。试细察之。冬笋，不上林之笋也，供淆馔则美，用于痘疹，殊属无益，医者藉以催浆，又以笋尖作引，虽亦方书所传，识者毋为所惑。鸡肉枭毒，鱼肉腥膻，古人垂戒至严，种痘者动用鱼以起水，鸡以催浆，其杀人于冥冥者不少矣。此由方书所载，或者以一时一证见效，遂传以诬世，用之者可不慎与。

小儿进药法  ***************************
小儿多不肯服药，强之亦不能多进，然病势猖獗，非药力不能驱逐，况痘症限时剋日，当清则宜急清，当补则要速补，用药断不可缓也，故药宜重剂浓煎，止用头服，则药虽少进，亦有力矣。

乳母服药  ***************************
凡小儿不能服药，须随症立方，用大剂令乳母服之，其乳汁自有药力，亦效。

天元赋  ***************************
痘本胎毒，号曰天疮。传染虽由外感，轻重实本内伤。初起太阳，壬水克乎丙火；次归阳明，血水化作脓浆。所喜者红活鲜润，可畏者紫黑焦黄。势若燃眉，变如反掌。皮肤臭烂，血气虚尪。若救焚兮，徙薪胜于焦额；似拯溺兮，落井不暇褰裳。原夫一元肇化，二气成祥，欲火积为痘种，胎毒发为痘疮。命门养虎，秽毒深藏。遇天行之疫疠，触胎毒以为殃。毒之轻者发则微，贵善调养；毒之重者发则密，急要堤防。先事解散兮，十全九八；临时区处兮，算为寻常。大抵气运先藏，痘疹属阳。春夏为顺兮，药其生长；秋冬为逆兮，恶其收藏。暴寒兮恐邪毒之郁遏，暴热兮虑腠理之开张。水泡春而莫治，黑陷夏而为殃。秋斑虑恶，冬疹非祥。此逆四时之令，休夸三世之方。知其凶而治之，自求怨谤；明其吉而往也，得号贤良。且如诸症殊形，六腑异样。肝主泪而水泡，肺主涕而脓浆。心斑红艳，脾疹赤黄。惟肾经之症险，若变黑即危亡。所以观其外症，即可知其内脏。呵欠烦闷兮，肝木之困；咳嗽喷嚏兮，肺金之相。手足冷而昏睡兮，脾土困于中央；面目赤而惊悸兮，心火炎于膈上。耳尻属肾，温暖如常。二处烁热，水枯火炎而必毙；四肢厥冷，中州土败而倾亡。先分部位，次察灾祥。阳明布于面中，太阳行于头上。心肺居胸膈之要，肝胆主胁腋之旁。手足司乎脾胃，腰背统于膀胱。泄泻者邪赴于下，呕吐者毒逆于上。气逆而腹痛隐隐，毒深而腰痛惶惶。心热甚而惊搐，肝邪盛而颠狂。口燥咽乾，肺受火邪而液竭；屎鞭尿涩，肾因火旺而精亡。气弱少食者，难胜其毒；神强能食者，不失其常。欲决轻重，但观发热，若占顺逆，须认成疮。身如炎火，必然毒甚；微微潮热，休试清凉。若寒热之往来，定为吉兆；热一日而即止，实为不详。数番旋止兮，春回阳谷；一齐涌出兮，火烈昆冈。蚤嚼蚊咬，刻期而为鬼录；蛇皮蚕壳，指日而反黄泉。不喜珠红，更嫌灰白，最宜苍蜡，切忌紫黄。色要明润，又恐嫩薄之易破；疮怕乾枯，更畏搔痒之难当。面颊稀而磊落，清安可保；胸膈密而连串，吉凶难量。顶要尖圆，最忌平陷；浆宜饱满，切忌虚空。颜色喜老而愁嫩，皮肤要糙而怕光。焰起根窠，终防痒塌；丹浮皮肉，必主夭殇。头面预肿兮，三阳亢甚；手足厥冷兮，五脏摧伤。疮堆喉舌，毒缠颈项。咽喉痛而呼吸维艰，饮食少而吞吐不易。此天命之安排，岂人力之可仗。烦躁闷乱兮，七神离散；谵妄眩溃兮，五毒猖狂。鼓项战慄兮肺败，咬牙噤齿兮胃凉。渴不住兮焦膈，泄不止兮滑肠。失声兮咽烂，吼气兮腹胀。昼夜搔痒兮，将荣气之外脱；饮食断绝兮，必胃气之内伤。忽肿消而毒入内攻，色变黑而疔起将亡。食谷则哕兮，斯人惧其将丧；饮食则喷兮，医者难展其长。轻重旋而反复，由调理之乖张，轻变重而可畏，重变轻而莫慌。风寒素谨，饮食如常。出入禁乎男女，覆盖适其温凉。内无妄动，治不乖方。此则变轻之候，实为保命良方。若常犯乎禁忌，或误服其丸汤，徒自失其防卫，不知顺其阴阳。外感不正之气，内伤不时之粮，平人且病，思者奚当。无怪顺则险而险则逆，宜乎轻者重而重者而亡。发自肺经，相传脾脏。气热味辛，燥金受克。形寒饮冷，华盖先伤。浩饮则水来侮土，而或泻痢；过食则脾不受谷，而作痞胀。皮毛虚毋，肌肉羸伤。起发迟而不能胖壮，收靥缓而反作烂疮。轻则延绵乎时日，重则泣送乎郊荒。何愚夫之不晓，致生命之早亡。不信医而祷诸鬼神，只杀牲而号乎穹苍。药贵中病，医不执方。喜行温补者，动称乎文中；专行清解者，祖述乎仲阳。孰知因人而治，毋虚虚，毋实实；相时而行，必远热，必远凉。正气为本，戒开门而延盗；解毒为急，休视虎而如狼。首尾不可汗下，法之固执；缓急各有权宜，治之经常。拘其绳墨者，如守株而待兔；惑于方书者，似多岐之亡羊。且如红紫厥肿兮，凉血为上；灰白平陷兮，补气为良。出不快兮责表，实而发散可用；便或秘兮责里，实而疏利何妨。毒不可以速解，毒甚者，令微汗之发越；热不可以尽除，热剧者，使小便之清长。三阴盛而多寒兮，必投辛热；三阳盛而多热兮，无过苦凉。安可恶寒而喜热，莫执贵阴而贱阳。是故补气者，参耆白术；养血者，归芍地黄。发散表邪，轻葛根而重官桂；疏通里实，微枳壳而重大黄。解毒兮苓连栀子，快斑兮牛蒡荆芥。连翘疮中之要药，甘草药中之君王。咽痛求诸甘桔，头痛取乎芎防。木通利其小水，人屎攻其黑疮。气逆兮青皮、陈皮，胃寒兮丁香、藿香。涩泻莫如诃蔻，呕吐无过乾姜。麦冬、乾葛以止渴，厚朴、腹皮而治胀。五味、杏仁，伤风者以之定喘；山楂、枳实，伤食者用之消粮。凡诸药品，各有主张。春夏桂枝而少服，秋冬芩连而莫尝。疮若干枯，白术为其所忌；色若红艳，黄耆非其所长。里虚少食，勿投枳实；表虚多毒，休使生姜。汗自出兮，用乾葛重虚其表；水自利兮，如木通再亏其阳。泄泻黄臭，诃蔻不宜轻用；呕吐清冷，连栀安得作汤。凡用芩连，必须炒制；如加丁桂，必症寒凉，应制伏始不为过，得和平乃是良方。大势若平，馀邪须讲。热毒流肝，双睛生翳；火邪入脾，四肢成疡。口内生疮，烂龈破舌；腹中作痢，腐胃败伤。皮肤嫩而洗浴太早，因以添热；脏腑虚而甘肥太过，遂致内伤。若中风寒，多为咳嗽；无时撏掐，复灌脓浆。既多异症，亦有奇方。望月砂能退目翳，穿山甲排毒无双。枳实山楂，消食出积；柴葛骨皮，退热清凉。咳嗽以款冬杏仁，痢疾以黄连木香。药难悉举，因病设方。但拘于日数者，不知轻重之病；执其偏见者，未察虚实之详。本温再热，已寒又凉。徒自胶而不变，是医治反以增殃。今也泄骨髓之真言，宁子孙而始示；授肺腑之秘诀，牢记诵而勿忘。

指南赋  ***************************
人参补气，炙草和中。用黄耆而实腠理，得蝉蜕而善开提。红花有活血养血之功，生地有凉血行血之效。痘若干红，便宜加入紫草，滑肌开窍，毒壅堪行，热症赖之有益，虚症切莫轻投。山楂善逼疮痍，能消食积，兼理滞气于补益方中，且解郁结于透肌汤内。轻其表而凉其里，功在荆翘；疏其肌而发其壅，莫如蝉木。利咽喉而清气道，能发散而善开提，功必资于桔柏；分清浊而利小便，消痘毒而去⿰⺼庞膨，效莫大于通泽。川芎引清阳而达表，勿缺于未满之前；芍药敛阴气以济阳，可施于行浆之日。牡丹皮去血中之毒，壮热烦红为圣药；地骨皮去气中之毒，毛焦热甚是良功。官桂有鼓动阳气之能，神倦而不振者，用之以收实效；丁香有赞助元阳之力，内虚而不起者，得之以奏奇功。木香顺气而理脾寒，泄泻汤中必用；乾葛松肌而退胃热，渴烦之症宜加。白术、茯苓健脾胃，佐参耆且能益气；当归、生地补阴虚，君枳壳而能滋肾。解蕴毒莫如犀角、黄连，惟热甚乃前后堪用；定心烦莫如门冬、五味，有渴症则终始宜加。大附子返本回阳，能理虚寒而定战慄；天花粉消痰清胃，且收肺气而发声音。白芷排脓，痘毒凭之而运化；紫苏发表，责邪赖是以驱除。羌活有攻毒走表之功，防风有散邪逐毒之妙。殭蚕利于肝筋，止风定痒如神；枳壳快乎胸膈，下气宽胸快速。开腠定喘，力莫大于麻黄，壅遏凭之而发散；平胃温中，功则归于厚朴，腹胀藉是以消磨。龙骨、枯矾，暂为涩泻之用，泄止则不宜施；泽泻、猪苓，有分利水穀之妙，灌脓时当慎用。乾姜温中气而止呕吐，胃寒虚泄者，当用则用；大黄荡肠胃而通秘结，热壅便闭者，宜加略加。牛蒡利咽而善解毒，升麻发毒而善升提。柴胡，前胡，解肌而能退热；黄芩、黄柏，清火而可消斑。止嗽消痰用贝母，清便降火在山栀。牛中黄化风痰而疗癫痫，有扶危救急之功；龙脑片凉心血而起黑陷，具拨乱反正之才。麝香通窍入五脏，亦能发汗；雄黄解毒于六腑，兼可定惊。神砂宁心定志，而有养血凉血之能；珍珠透里入坚，能解骨髓之毒。诃子敛肺气而涩肠，豆蔻温脾胃而止泄。人齿但能发松肌肉，过用则肉裂皮崩。药味不求于异人，取效每存乎常品，明此一篇，思维过半。

节制赋  ***************************
夫病深而药浅，终是无功，病浅而药深，反增他剧，势缓而投急剂，急则拂乱其经，病剧须用劫药，非劫难解其危。以本药而治病，本病去即当行别议；防变症而用变药，变症难逆乎将来。故偏行补法，未必尽为怯弱；专用辛温，岂应概是虚寒？宜用则用，宜去即去，药随病更，方非可执。故升麻进于未点之先，非其时而莫投。身无壮热，休加乾葛柴胡；脸不烦红，勿进芩连翘芥。壅遏只许疏通，投补剂则胸膨减食；内热须宜清利，过发汗则表烂疮疼。热郁心烦，用丁桂须防患目；便溏胃弱，投芩连恐致阳亡。伤食吐酸，先宜消导；不食呕吐，须与和中。粪焦热泄，温补岂其所宜；便溏粪白，凉药总为不合。胃虚弱而滋阴，恐增泄泻；三焦拥而益阳，虑发颠狂。喘满便清，是虚烦而可补；气粗腹胀，加便秘而可通。咳嗽有痰，切勿妄投半夏；胃热作呕，且教慢入乾姜。气虚不振，则参耆易于奏捷；脾胃虚寒，则桂附乃可成功。设令烦渴喘秘，误投辛热，势必反生跋扈。芩连解热毒于未胖之前，荆翘清血热于方胀之始。若还势在行浆，此辈皆为所叱。故六七日内不起，内托保元无禁；八九日外变生，木香异功何疑。补法不宜早施，温药必须在后，发散乃作先锋，温补是为截阵。遵此遗制，鲜致误人，识透元机，方为妙用。

权宜赋  ***************************
痘有缓急，治宜权宜。且如红紫焮肿兮，凉血为上；灰白平陷兮，补气最良。出不快兮为表实，而发散可用；二便秘者为里实，而疏利何妨。毒不能以速散，毒甚者，令微汗之发越；热不可以尽除，热剧者使小便之清长。三阴甚而多寒，药必投乎辛热；三阳数而多热，治无外乎清凉。是故补元气，参耆白术；养荣血，归芍地黄。发表散邪，重柴葛而轻桂枝；疏通实热，微枳壳而甚大黄。解热毒，芩连栀子；快斑疹，紫草荆防。牛蒡、连翘，是痘中之要药；川芎、甘草，乃药内之君王。元参、桔梗，能除咽热；木通、车前，善利膀胱。气逆兮，陈皮、青皮；胃寒兮，丁香、木香。治泄泻兮，诃子、豆蔻；止呕吐兮，砂仁、藿香。祛风热兮，蝉蜕、白附；定惊搐兮，琥珀、牛黄。麦冬、乾葛，清心热而止烦渴；腹皮、厚朴，疗水肿而消腹胀。五味、杏仁，润肺止嗽而定喘；山楂、枳实，消食行滞而偏长。半夏、南星、贝母，悉是消痰之药；麻黄、紫苏、羌活，皆为发散之剂。红花、丹皮，可解血热；鹿茸、山甲，能起痘浆。消食积，神麴、麦芽、草果；理后重，枳壳、槟榔、木香。犀角、羚羊，解乎心肺之热；秦艽、香附，除乎面目之黄。乳香、没药止痛，乾姜、附片回阳。甘草、黄连，清血热而止风嗽；猪苓、泽泻，堪止泻而利小肠。此药味之加减，在医者之权宜，而病症之轻重，又因人而立主方。慎勿胶柱而鼓，乃云医道之良。

金镜赋  ***************************
痘毒未出之初，宜开和解之门；既出之后，当塞走泄之路。壮热腮红，宜服升麻乾葛；面青唇白，急进和表参苏。气粗热壅心烦闷，便秘须当解利，升甘芍葛枳前姜，防芷紫芩各样；喘呼胀满眼中红，肌燥急服疏解，羌活干葛芍升麻，甘桔牛蒡堪夸。发痘之门不闭，则热蒸之毒必解。未见点前，惟兹一法，既敷疮后，又有奇方。稀疏而气血和平，须知安表和中之理，归芎芍药木芩甘，且用益元饮子；稠密而毒气大盛，当识内外分消之妙，荆翘归地芍红芎，通用小连翘饮。疮来赤色热焦枯，急进清凉而解毒。红斑赤紫，芩连犀柏当施；身热疗人，乾葛、前胡并用。气虚而腹膨胀，蝉蜕、枳壳、木通。若遇色来红润，便宜彻去荆翘；如见二便清泄，即是地归俱免，宜加白术、茯苓。精神倦而饮食少，进以人参；出不快而痘不振，兼用楂蜕。初觉繁红稠密，紫草用之无疑；如见毒盛形焦，牛子进之何害？是故三日以前，固宜清解，四日以后，须要权宜。疮头放白，势在行浆，此际最为紧要，必参看内外虚实之异，酌以温平表里之宜。若神壮而气盛，能食而不泄者，痘虽稠密，止用和中表发，防甘楂芎桔归耆，催脓而已；若神倦而气衰，减食而痘陷者，毒若繁壅，必用重剂补益，参耆甘桔桂归芎，托里宜用。设此二方，乃作酿脓之具，脓泡未满，不可轻易其方。痘或变迁不一，另设便宜妙用。至于浆成充足，毒已尽行外化，法当渐进于清凉，气血回元复位，不可重用乎表补，参耆切勿多食，胖甚恐难收拾。若便实而能食，壮热而不退者，便宜疏利为先，升麻乾葛，四顺清凉；倘便溏而减食，壮热而不渴者，则以健脾为贵，木苓通归，防风芍芷。假如内外症平，不必过服药饵。直至结痂以后，再观馀毒有无。当疏利则宜疏利，当调补则宜调补，馀毒若攻，用连翘饮；风热未剥，进益气汤。治法固自多方，总宜对症而治。若无险逆，则安养气血；如和饮食，则调胃健脾。

痘疹脉法  ***************************
左心小肠肝胆肾，右肺大肠脾胃命，分寸关尺三步，以定经络部位。总不外于浮沉迟数四字，决其寒热虚实。但痘自发热至起胀时，毒从内出，阳之候也，脉宜浮洪而数，不宜沉细而迟。自收靥以后，毒从外解，阴之候也，脉宜和缓，不宜洪数。

十二经络  ***************************
手太阴为肺，手少阴心经，手厥阴心包，手太阳小肠，手少阳三焦，手阳明大肠，足太阴脾经，足少阴肾经，足厥阴肝经，足太阳膀胱，足少阳胆经，足阳明胃经。

五脏见症  ***************************
肝主惊搐、头痛、恚怒、摸床、寻衣、眼涩，心主睡惊、烦躁、谵语、妄言、喜笑、见鬼，脾主腹痛、狂闷、颠狂、唇舌、口渴、口撮，肺主喷嚏、咳逆、悲哭、咽哑、鼻涕、气喘，肾主腰痛、身疼、寒战、窜视、咬牙、耳尻冷。

辨脏腑虚实寒热  ***************************
医不明脏腑虚实寒热，举手即错，其戕贼人命者，何异执梃刃以杀之乎？业是科者，当于此细心求之。
〔脏腑虚寒见症〕
寒热往来，恶寒，自汗盗汗，面色青白，唇舌淡白，手足厥冷，眼白带青，目闭无神，粪色青白，倦怠嗜卧，二便清利，吐泻不渴，口鼻气冷，饮食不进，乳食不化，声音微弱，精神困倦，体静昏睡，哯乳便溏，痘势不振，痘色淡白，平陷色灰，痘软不硬，舌无黄苔，咬牙寒战，吐泻蛔虫，痘不粗肥，皮薄娇红。
脉浮细而速是表虚，脉沉细而迟是里虚。
〔脏腑实热见症〕
面赤腮红，大便闭结，小便赤涩，身体壮热，毛焦肤燥，手足燔灼，唇红而紫，舌苔黄黑，心闷口渴，惊悸狂谵，口臭气粗，大便焦黄，腹胀不食，时作乾呕，目红头肿，眼结泪浆，胸膈痞满，咽燥喉痛，咳嗽喘促，上焦气逆，鼻塞牙战，狂叫不宁。
脉浮数而实大，是表热，脉沉实而洪数者，是里热。
〔虚症似实〕
夫元气不能送毒，大热因而不退，亦有烦闷之虞，而发惊谵之症，且毒郁于中，亦能闭结，元虚毒盛，岂敢汗下清凉？然此必痘色淡白，隐隐皮肤之间，唇白面青，而神不振，急与扶元，慎毋清解，痘出而诸症自宁。又或虚火上炎，为喘为渴，此必起于泄泻之后，津液乾枯，故喘渴耳。况灌脓之际，作脓必然身热，起胀必致口乾，疮肿必然啼叫，俱不可认为实热。其后浆足血亏，心神不宁，或有狂言谵语，此症定为虚论。亦或女子经产之馀，男子房劳发痘，阴虚火动，大热颠狂，俱不可云实热。且痘后阴虚发热，必出午未时后。略举数端，宜详悉推求，庶不致有误。
〔实症似虚〕
夫热盛内壅，亦目闭昏沉，不思饮食，火伏中州，亦四肢厥冷，倦怠神迷，然此必二便赤涩，舌有黄苔，治用清解升提，毒出而精神始畅。至于毒攻胃管，必为呕吐，热注大肠，定来泄泻，此非脾胃之虚，是乃毒火内击，以致吐泻交加，岂敢温脾暖胃？且毒壅则痘出不快，血热则痘不升提，必解毒而痘乃出，凉血而痘乃升。又有毒凝血滞而痘不红者，误投补药而反焦枯，必清毒活血而始红润。况六日以前，寒战多属肺热，四五日内，咬牙非是胃寒。要之实似虚者，痘色多紫，舌有苔而小便赤，必在七日以前，总以清解为主；若至八九日来，则脏腑空虚，断不敢云实热；其后收靥之际，亦不可谓纯虚，此际宜消馀毒，因人而治，慎勿差讹。
〔虚症变实〕
气虚痘症，用药对症，调理得宜，则元气可回，腠理可固，脾胃可健，饮食能进，二便能调矣。若补益太过，恐有腹胀喘急之患，只宜消导积滞，行气宽中而已。便实而渴，加麦门冬。或有咽喉肿痛，烦躁闭渴之症，亦宜利咽解热为主。盖喘急腹胀，大便秘结，烦渴咽痛，皆实症，然气能变实者，非原实也，乃病酿而致此，患深之失，只宜补益，不可疏通，设若疾骤作，则病实之气，又虞其复虚矣。
〔实症变虚〕
实热痘症，只宜清凉发散，不宜峻用苦寒。若过用苦寒，必致内伤脾胃，外冰肌肤。脾胃伤，则饮食减而中气损，内脏遂变虚寒，肌肉冰，则血不行而痘不得成浆，痘遂转为陷伏，此热症之所以变虚也。虚症既见，当从虚治，勿谓前之实热，而终不敢补也。

辨表里虚实寒热  ***************************
夫肌肉皮毛著于外，身之表也，肠胃脏腑藏于内，身之里也。表者，痘疮所著现之处，为运化成功之地，不可以不调也；里者，痘疮发端之所，为根本滋润之区，又不可不治也。然为表为里，各有虚实之异，寒热之殊，若不分而别之，晰而明之，恐紊乱倒置，用药不当，以贻学者之误，故条陈而分晰于后。
〔表虚调治法〕
夫表之虚者，必畏寒畏风，唇淡面青，精神倦怠，手足冰冷，其痘出不快，亦不起发，灰白不红，摸过而不碍手，痘与肉色不分，其后皮薄而软，溃烂成坑，或为水泡而难结痂，皆表虚也。盖脾为肌肉之主，肺为皮毛之枢，治此之法，在宁肺健脾，宜用升阳补气之药，内托是得其宜。当此之症，清凉发表，最所忌也。
〔表实调治法〕
夫表之实者，痘疮突绽，肌肉疼痛，舌有黄苔，面赤唇燥，毛发直竖，皮肤乾燥，总无微汗，如此之症，皆表实也。表实则腠理不通，惧其壅毒，治宜解表松肌，升、葛、柴、芩，乃对症之药。若误服耆、术，始虑其闭毒，继不能起发，终难于收靥，害可胜言哉？
〔表寒调治法〕
夫表寒者，痘不起顶，肌肉不秘，毛窍屡开，自汗时淋，战慄时作，咳嗽恶风，常谓身寒，皆表寒也。此必肺气有亏，肌肤不紧，气血怯弱所至。若置之不治，浆清皮薄，灰白水泡之患至矣，宜速与以固表和中之剂，倍加黄耆、肉桂，庶可无虞也。

表热调治法  ***************************
夫表热者，腠理素秘，热气郁滞于肌肉，故潮热不清，面青唇红血紫，而疮焦乾枯，黯无光彩者，不治，则紫黑乾焦铁壳空疮之弊至矣。治此之法，宜凉血解毒，故柴、芩、升麻、红花、紫草诸药，所以不容缓也。
〔里虚调治法〕
夫里虚者，脾气既亏，元阳不旺，其见症也。饮食少进，大便频泄，小便清利，精神困倦，口鼻冷气，多好睡卧，懒于应对，此里虚也。里虚则不能送毒，痘必不能起发，虽起发而顶必陷，色必白，疮必软，而浆必稀，其平塌倒陷之虞立至矣。见此之症，内托之剂，在所必用，凡参、苓、耆、术、桂、附诸品，万不可缺也。
〔里实调治法〕
夫里责于实，而痘之根苗乃固，其饮食如常，大便坚，小便利，而精神清爽者，此脾胃安宁，里气充足，痘必能起胀，斯固不必虑也。第恐里实而有滞积，以致毒郁于中，壮热作渴，咽乾舌燥，烦闷不宁，惊狂谵语，痰壅气促，上下失血，此实脏滞留毒火，不可不急治也，宜凉血解毒，庶可免焦紫黑陷之危，凡助脾补气之药，万勿试焉。
〔里寒调治法〕
痘以阳旺乃升，气温乃化，里寒则五内空虚，难升难化，势必下陷，不亦危乎？里寒之症，其气必凉，其便必泄，面清唇白，手足厥冷，寒战咬牙，不思饮食，痘色灰白，伏陷不起，见此之症，急与温中内托之剂，而重加以桂、附、丁、姜之药，庶可救其危也。
〔里热调治法〕
里虽畏寒，亦不宜热，热者脏腑本多郁火，而毒火又且容留，故烦渴腮红，腹热腾腾不息，小便为之赤涩，大便秘结不通，喘嘘狂叫，如见鬼神，以致火炽阴枯，火炎血紫，其痘必紫黑焦枯，不能灌汁矣。治此之法，急宜滋阴解毒，盖阴盛则火息，毒解则热除，若热结太甚，则与通利之剂，此翘、蒡、芩、连、归、芎、赤芍、红花、紫草所宜急进，然里热而实，犹可任意清凉。若里热而虚，则以扶元而兼化毒之方，权衡轻重，慎勿妄施。
总而论之，里者表之体，而治表亦要和中，表者里之用，而治内又当防外，故外气疏通，则里邪得出，内脏坚固，则外寇难攻。至于寒者虚之甚，虚者寒之甚，若虚寒结于胸臆，然后用药治之，则为时已晚，故里实固能滞毒，火热因实而益炎，当实热俱要清解。至热结宜加疏利，然后乃能安枕，随症加减，方谓良医。

汗下论  ***************************
汗下之说不一，有谓首尾不宜汗下者，有谓首尾宜于汗下者，皆各有所见也。谓不宜汗下者，谓汗以疏表，下以伤里，痘起之初，用药发汗，恐表虚而痘必皮薄浆清，而不坚硬，发痒溃烂，水泡灰白，以贻日后之祸，故首不宜汗也。用药下泻，恐里虚而痘必伏陷不起，咬牙寒战，吐泻不食，而有倒靥之虞，故首不宜下也。若结痂之后，气血已衰，元神已损，倘或汗下，则变症立生，危如累卵，此尾不宜汗下之意也。谓宜于汗下者，谓汗以松肌表。下以泻毒气，痘毒方张之际，若腠理紧秘，则毒气不宣，必至烦闷郁结，稠密不堪，界地不明，而铺毡蚕种之祸，于是作矣。发汗则邪从汗解，变症不生，此首之所以宜汗也。至于毒气在里，秘结不通，小便赤涩，腹痛烦渴，若不速下，则实热留滞于内脏，其痘必致焦紫乾枯，腹胀失血，喘急痰鸣之患立至矣，此首所宜下也。若至于尾，须防馀毒，馀毒内留，非下不除，风寒外搏，非汗不散，此尾所以宜汗下也。以愚论之，痘性原欲外化，非可在内而消，当毒气发越之时，若腠理不秘，身有微汗，则毒气得宣，最为顺痘，原非表虚，不可用黄耆敛汗之药，预固其表。倘身热燎人，唇红面赤，毛发焦竖，而身无微汗，则肌肤壅滞，虑其遏抑，不得不以升麻、乾葛、参、苏解表之剂，急以疏其壅也，但不可用麻黄、羌活之汤，猛以攻其表耳。且既汗不宜复表，复发则必伤元，故见点忌用乾葛者，亦恐过于发表耳。若痘后元气已削，无故断不敢汗，纵有风寒潮热，只可温中带发，补中益气为宜。至如痘前吐泻，俱是毒气奔越，此际不宜骤止，痘出而吐泻自宁。若实热容留脏腑，必有秘结之弊，须用解利之药，如酒制大黄，荡涤肠胃而已，慎勿用破气斩关之猛药，以图一时之效，而不顾其后也。若小便顺利，腹不胀痛，痘色不紫，虽大便秘结，亦不敢用大黄。至痘后作泄，其粪黄臭，则馀毒因之而解，亦不可以骤止，如腹痛膨胀，只宜消导，亦不敢用下药，盖误设药饵，杀人而不见血，医者可不慎乎？

气血论  ***************************
夫人之身，气血为主，至发痘之时，则血以载毒，气以送毒，必气血两旺，然后能逐毒尽出，不留于脏腑。及毒现于皮肤，其高起者，气之充也；红晕者，血之附也。故痘之尖圆，则气盛，痘之红活，则血足，气血充足，乃能运化毒气，灌浆成脓。若气不充，则痘必顶陷而痒，皮薄而软，毒且内攻，杂症由是作矣。盖自汗则元气已败，寒战则肺气已寒，咬牙吐泻，则脾胃之气又亏，若至平陷倒靥，腹胀痰鸣，其毒已攻脏腑，虽补益亦自无功。是以智者决机于先，当痘发之初，虽解毒亦恐伤元；既出之后，贵扶元而兼化毒，此抑邪助正，理所必然；若毒已出外，虑脏腑空虚，固宜补其元气，且真元壮旺，方能克化成浆。至于血也者，气之臣也。如灰白虽属血虚，然补血必须补气；顶起而痘乃红，脚阔是为血散，然敛血又在扶元，盖气旺乃能统血。血陷虽是血盈，然气充而血自降，此养血所以必须补气也。惟痘色淡白则为血亏，宜以补血为君，以补气之药为佐。但六日以前，恐血热气滞，而毒不宣，故温滞之剂，不容妄与，第不可以损元神；七日以后，虑血弱气亏，而毒不化，故补益之药，在所必投，亦要看其虚实，斟酌合宜，庶无后悔。
冯氏楚瞻曰：人之有生，赖乎血气。然血为荣者融也，如水之融，周流灌溉，而无所阻滞；气为卫者围也，如城之围，范护充固于身，而无所屈挠。即痘之一症，始未俱赖乎荣卫。气阳也，血阴也，气阳从于表，血阴从于里，气以成痘之形，气充则顶起圆，晕血以华痘之色，血盛则根窠红活。然气为之主，血为之附，必气血相和于内，则痘毒发扬于外。若气过盛，则发为泡；气虚，则为顶陷，为痒塌，为自汗，为皮薄而软，为寒战，为吐泻，为灰白；血过盛，则为斑丹；血失职，则为滞，为紫黑，为倒靥，或紫赤浮于肌表，而不藏入于泡内；血虚，则为淡白，为根窠无晕，以手摸过，而红色不见，是皆交会不足也。若根焦紫黑者，血热也；顶陷而紫黑者，血热而气滞也，此又不可作气虚，而误用补剂，但宜活血清热解毒，血活则导滞也。

头面  ***************************
冯氏楚瞻曰：痘疮以正面为主。盖五脏之精华，皆上著于面也，故身上疮痒而抓破者，不为大害。惟正面不可犯动一处，苟于眉目鼻面之间，抓破一处者，此毒热也，急用甘、桔、牛蒡之类以解之。其痒即止者，乃佳兆也。如痒不止，则浸淫渐开，其气泄而其痒急甚，必至满面抓破而死。更有起发养浆之时，额上疮如火烧汤浇之状，溃烂破坏，无复完肤，或两颊之傍，亦如是样，不待抓搔而自破烂者，必渐渐溃开，壳焦水去，似靥非靥，其沙崩之势，莫之能御，必至阳气脱而死。更有痘疮作浆之初，未宜收靥，面上诸疮，未尽成脓，而忽鼻准头疮先干如橘子色者，或眉心疮自乾黑者，或两耳上疮自收者，或唇上疮自焦黑者，或两颊疮干陷如饼者，此皆名为倒靥，乃死之候，不可认为正收也。

形色  ***************************
冯氏楚瞻曰：看痘全凭形色，观形色即知顺逆矣。如始出之形，顶尖根圆；起胀之形，发荣滋长；成浆之形，饱满充足；收靥之形，敛束完固，皆正形也，顺也。若始出而如蚊咬，如蚕种，如热痱，如寒慄；直胀而顶平不突，板实不绽；成浆而谷软皮薄；结痂而痂薄如麸，溃烂黏聚，皆形之变也，即可知其逆矣。如出之色，鲜明润泽；起胀之色，顶白根红，而复光润；成浆之色，白而渐黄，苍而淳厚；结痂之色，苍如粟谷；疤痕之色，红润凸起，色之正也，顺也。若初出而淡白乾紫，晦而不亮；起胀而顶色灰滞，根血散漫，或地脚深红；成浆而灰干不润，或浆薄清稀；结痂而痂色麸白；落痂而疤痕淡白紫黑，皆色之不正也，即可知其逆矣。善治痘者，于此求之，则思过半矣。

疏密  ***************************
冯氏楚瞻曰：痘欲其疏，疏则毒少；不欲其密，密则毒多。然疏密之分，尤有喜忌焉。如头面欲疏，是元首不可犯也；颈项欲疏，是管龠不可塞也；胸堂欲疏，是神明之地不可触也；腹背欲疏，是脏腑之所附也。至于手足则不忌其密矣，且谓之疏者，非但稀少也，即密而纵横磊落，大小匀净，亦可以言疏；谓之密者，非必盛多也，但有数处错聚黏连，不分界地，亦可以言密。况疏固是顺，苟见点虽少，而大热不退，唇舌燥裂，大小便秘，烦躁不宁，此毒盛壅遏，不能得出，虽疏未必为吉；密固是逆，苟现点之后，红活滋润，日渐起胀，神气清爽，饮食二便如常，虽密未必为凶，此不可执一论也。

荣枯  ***************************
冯氏楚瞻曰：物湿则润泽，燥则乾枯。痘之荣枯，血实主之，血者所以营阴阳，濡皮毛，流关节也。若疮本疏者，则血不在多，而自易充足。惟疮本稠密者，贵乎血之有馀，则经脉流行，灌溉滋润，自然形色鲜明，根窠红活矣。如血不足而经脉壅遏，窠囊空虚，自必黑燥而不鲜明，枯萎而不润泽，皮肤皴揭而启裂，故经曰：诸涩枯涸，干劲皴揭，皆属于燥。盖由其人血常不足，加以毒火薰灼，是以精血为之益竭，治宜活血凉荣，而散热解毒，滋金润燥，则乾涸渐可挽回矣。

老嫩  ***************************
冯氏楚瞻曰：朝华之草，夕而零落，松柏之坚，凌冬不凋，盖草木有坚脆不同之故也。人之质有厚薄，气有强弱，亦然。痘疮之毒，喜老而恶嫩，如苍蜡娇艳，色之老嫩也；紧实虚浮，形之老嫩也；浓浊稀清，浆之老嫩也；坚厚软薄，痂之老嫩也。然老嫩之故，卫气主之，卫气强则能制毒，故色苍而蜡，形紧而实，浆浓而浊，痂厚而坚，自然易壮易靥，虽有风邪秽毒，不能害也。如卫气弱则不能胜毒，乃色嫩而红，形虚而浮，浆清而稀，痂软而薄，易破易靥，不待风邪秽气，已先败坏矣。故痘之老嫩，气之所致也。至于红者，虽血之体，然血因火动而呈其色，无火虽红必淡矣。其以红为血热者，指深红而言。若夫娇者，气固不足，连血亦虚，无几之血，乘以无根之火，游行于皮肤，因囊郭不厚，故虽红而娇，不若白而老也。

标本  ***************************
冯氏楚瞻曰：病有标本，治有先后，故有从标者，有从本者，有先标后本者，有先本后标者，有标本兼治者，并宜详其缓急而辨其先后。即如痘疮，自人身而言，则气血为本，疮疹为标；自痘疮而言，则疮疹为本，别症为标。如疮子稠密，是故在标之痘为祸。其气若不匀，血若不周，则当匀气活血，而兼行解毒；利久不止，渐成坏症者，则救里发表，兼而行之，此二者，所谓标本兼治者也。若气血充实，但疮毒壅遏，而发不出者，则单行托里解毒为主；疮势太甚，咽喉殊极肿痛者，则用清利咽喉为主；疮势太甚，自利频数不止，则单治自利为主；大小便秘，烦躁喘急，则单以利下为主，此四者所谓急则治其标也。如疮已起发，但气少虚者，即补其气；血少虚者，即补其血，所谓缓则治其本也。如疮势太甚，烦渴不止，则以解毒为主，而兼治其渴，所谓先本后标也。如痘陷泄泻，则先救其里，后攻其表，所谓先标后本也。明乎标本之理，则治法之缓急先后，自不紊矣。

始终  ***************************
冯氏楚瞻曰：治痘之法，贵乎谨之于始，而虑其所终。故曰：上工治未病，中工治将病，下工治已病。治未病者，十全八九，治将病者，十全四五，治已病者，功莫能施。是以发热之初，大热烦渴，而便秘结，腹痛腰疼，鼻乾唇燥，惊悸谵妄者，此毒气郁遏于内，即当防其伏而不出矣；若吐利不止，即当防其中气虚弱，不能助疮成浆，或致倒陷矣。故热则解之，便秘则利之，惊则平之，吐利则止之。且如初出一点血，此春之气，发生之令也；至于起发，此夏之气，长养之令也；水化为浆，此秋之气，成实之令也；脓乾结就，此冬之气，闭藏之令也。若初出而便有水，将发而便戴浆，脓未成便收靥者，此未至而至，谓之太过，须防必有陷伏倒靥，宜急发表托里解毒为主。若应出不出，应起不起，应灌不灌，应收不收者，此至而不至，谓之不及，此必血衰气微，须即防其不出不起。无浆斑烂之症，急宜表暴起发，补托回浆，而兼与匀气活血，助脓解毒为主。又如初出而色艳者，则必皮嫩，嫩则易破，须即防其痒塌；相聚成块者，不可谓疏，须即防有内伏；浆水清淡者，虽已成痂，须即防其后发痈疽；头面预肿者，须即防其易消而倒陷；咽痛者，须即防其失音而呛喉；频更衣者，须即防其倒靥；痘多水泡者，须即防其自利；目涩泪出者，须即防其生翳。杜微防渐，治未病之良法。

论四时调治法  ***************************
夫天时之变迁既异，则人身之感冒亦殊，治痘者，又不可不明时令也。昔人谓春夏为生发之时，阳气在外，此时痘疹得其时令，故多顺症；秋冬为肃杀之气，阴气司令，此时发痘，气不阳和，故多恶候。其说似也，而实不然。盖疫气流行，莫之致而至者，岂必俟时而举乎？况五行各有生杀之机，四时悉有不平之气，如春伤于湿，夏伤于暑，暑湿之邪，皆能遏抑毒气，故治之之法，春必除寒而去湿，夏宜解暑而涤烦，且木旺剋土，春又宜防呕吐，火炎土燥，夏又恐生泄泻，况阳气尽泄，衣被不宜太厚，恐郁火毒于肌肤，而有夹丹之症。至于秋有金风之虞，冬虑大寒之冻，风寒所阻，毒何由宣？故秋宜解表，虑中寒而生他症，冬宜去寒，恐脏冷而有他虞，因时调治，甚勿执一律以相施也。

治痘宜审各方水土  ***************************
夫各方之水土各殊，故斯人之气禀不一，西北性强，南方性弱，北人多肥大，南人多瘦小，皆水土所致也。故南属火，南人性亦畏热；北属水，北人性亦畏凉。医者至其境，又宜观风问俗，因地制宜，庶无差误。

痘发日期  ***************************
痘毒藏于命门，种痘者以外苗引其内毒，吹苗之后，其苗入腹，一日传过一经，要六日方到命门。外苗相感，内毒乃动，算至七日，其毒乃发。若八九日后始发者，苗气弱而传送缓，故稍迟耳。

痘症全期  ***************************
出痘计日有一十二日之期，乃按天时十二个月令也，其中有至理存焉。发热三日，应天时正二三月也；见苗以至出齐，应四五六月也；长浆以及足浆，应七八月也；回水结痂，应十月十一月十二月也，此一定阴阳造化之权衡也。世人不明阴阳造化之理，乃除去发热三日不算，却于见苗之日算起，曰出三日，长三日，灌浆三日，回水结痂三日，是将十五日作十二日也，何其不明之甚也。其曰出三日者，犹无大关系，可混得过去；若曰长三日，则长何物？殊不知长者，长浆也，既云长浆，又曰灌浆，不亦重叠而言之乎？庸医执此，当长浆三日之际，总不言浆，且曰长得症之颗粒好，亦不用药催浆，及后面部转褐色，乃回水之候，彼方用药催浆，痘不甚稠密，尚可延捱，若毒火内盛，及气血虚弱，鲜有不误事者。此皆长三日之一言，误其时日，不能催其长浆，以致脓浆不成，变症蜂生，虽有明师，难保其后矣。或问之曰：子言一十二日，必连发热三日而算，以合天时，正二三月也，若痘出稠密，倘为风寒所束，出得迟滞，三日不能出齐者有之。子今乃曰见苗以至出齐，应四五六月，倘后之人，遵子之说，不待出齐，而用药催浆不失之太早乎？予应之曰：出痘日期，既应天时一十二个月令，有春令发生，夏令长养，秋令成熟，冬令收藏之义，倘未出齐，透一日以象闰月也。推之长浆，不能及时充满，亦可透一日以象闰月，则痘浆未有不成者也。予故曰其中有至理存焉，何前贤于此不深究也，今特表而明之。

痘症传变  ***************************
痘发自肾，而传肝，传脾，传心，传肺，皆自内而出外也，故一二日自肾传肝，传脾自肝，自脾传于心肺，因而出于肌肉，三四日自肌肉而尽出于血脉，四五日自血脉而尽出于皮毛，五六日自皮毛而尽出于痘疹，八九日而浓水渐干，十日而结痂，十一二日而痂落，无留毒，无变症矣。若出于筋而少留于髓，则浑身壮热，口乾闷乱；出于肌肉而少留于筋，则搐掣牵强，紫黑潮热；出于血脉而少留于肌，则痘不肥圆；出于疮疹而少留于皮毛，则痂迟落而多麻瘢，此痘传五脏之说也。痘疹将出，五脏皆有病症，惟肾无留邪者吉，若初热便作腰痛而见黑点者，必死，盖毒气壅盛，一发端而肾即败绝，其毒安能发越乎？

五善七恶  ***************************
冯氏楚瞻曰：痘有五善七恶，治痘者宜熟谙也。何谓五善？一饮食如常，二大小便调，三色泽红活坚实，四脉静身凉，手足和暖，五声音响亮，动止安宁，五者不能毕具，若得二三，自然清吉。七恶者何？烦躁闷乱，谵妄恍惚，一也；呕吐泄泻，不能饮食，二也；青乾黑陷，痒塌破烂，三也；头面预肿，鼻塞目闭唇裂，四也；寒战咬牙，声哑色黯，五也；喉舌溃烂，食入则呕，饮水则呛，六也；四肢厥冷，七也。七恶之中，但见一症，即势不可为。

入门看痘法  ***************************
凡小儿不能言语，又无脉之可凭，医者往视，当以望颜色，审声音，问其饮食、二便、潮热若何，方可辨症下药。一到其家，勿先饮酒，须先净手安坐，宁其精神，定其心志，然后呼病者于明亮之处，定睛先看其精神，精神清爽者无事，神昏目闭者，非元虚则毒闭也；再看其面部，唇舌两颊，及目红赤，而眼有泪浆，唇红紫，舌有白黄苔者，热重毒猛，唇舌黑者不治，面青者有风，唇淡舌无苔者毒轻；热大者毒重，热缓者毒轻；言语饮食二便如常者吉；又看耳后筋纹，淡红色者吉，紫者重，青兼乱纹者凶，又须条均直上耳尖，而无分枝者吉，若分枝缠绕，或横过发际者凶，又耳上属脾，热者重，凉者轻，耳下属肾，凉者重，热者轻，又耳苍黑者属肾热，黑色从太阳绕耳者死；眼内黑珠起浮油者吉，神光不明，珠色转绿，或赤者危，瞳子不明，乌珠不亮者死，目翻白者凶；鼻青主吐乳，鼻有黑气者死，鼻塞流涕者伤寒，鼻燥气粗者毒盛，鼻尖红直上印堂者，心经热盛；肛门如竹筒者死；鱼目鱼口，青遮口角，黑掩太阳者死。

痘疹伤寒辨  ***************************
痘疹发热之初，大抵与伤寒相似，但伤寒从表入里，只见一经之症，痘疹从里达表，而五脏之症俱见，如呵欠烦闷，肝症也；乍寒乍热，手足稍冷，多睡倦卧，脾症也；咳嗽喘嚏，肺症也；骩冷耳凉，肾症也；常形惊悸，心症也。又观心窝有红色，耳后有红纹，或身热而腹尤热，惟中指梢独冷，男左女右，脉从底强，眼有泪影，是痘疹也。以上五脏之症，独见多者，必主其脏之毒尤甚，治者又宜知也。

将捻照法  ***************************
痘初潮热二三日，尚在疑似之间，将草纸作捻子，饱醮清油，乃于灯上往来炽熏，令勿爆吒，将病者房中窗门紧闭，令其黑暗，乃点捻子照之。须一手执捻，一手用掌抵其火光，观两颧宜以捻子在耳边及鼻边平照，观中庭宜以捻子在两目角平照，则痘疹之在皮肤中者，皆历历其可指矣。但麻疹则浮于皮外，而肉内无根；痘疹则从肉底而出，其根甚深，此又所当辨也。

二十四顶方  ***************************
一、肾经发痘，初热腰痛，身如被杖，背不能伸，或连尾髓骨亦痛者。用雄鸡一只，剖开鸡腹，取出肠肝，立将烧酒一盂，喷鸡腹内，安放腰上，用带紧缚，限一炷香为度，其鸡即青臭不可闻，连用二三只，其痛自止，其痘亦出。
二、心经发痘，忽然发搐，症与急惊风同。用桃树皮、葱子、灯心三样抖烂，敷囟门、肚脐，及脚、手掌心，限一炷香为度，则惊自醒，而痘自出，又于手足合谷处，用灯火各灸一壮，以扯散风痰。
三、小儿体性怯弱，或因吐泻之后，其元愈亏，不能胜毒，汗出如珠，四肢厥冷，似睡非睡，眼中露白，症同慢惊，此危候也。急用大附子四钱，乾姜四钱，丁香三钱，陈豆豉三钱，小雄鸡一只，一同捣烂，再用烧酒略炒温，即敷脐上，及二足底涌泉穴，急换一二次，其痘自出，若有泻，加灶心土。
四、后生辈，或失阳之症，方其发痘，欲出不出，狂言乱语，此痘毒不出，郁火攻心，既不敢用清凉之药以解毒，又恐骤用补剂以助火，此最难措手之症。急用雄鸡一只，生剖开腹，以烧酒喷之，敷于脐上，其痘自出，其谵亦宁。凡欲补而不敢补，其痘不能出者，俱用此方，此从外托内奇方也，切勿视为寻常。或遍身发痛，乃毒出肾经，用黑豆一升，煮熟擂敷腰上，即止，盖黑豆能解肾经痘毒也。
五、少年出痘，或当色后，误为发散，传为阴症。用新生鸡蛋三个，取白调乳服，再灸炼脐火，又扯起阳物离粪门各一半，灸七壮，其阳自回。
六、女人天癸已至，当出痘之际，经水忽行，一则惧其污气相冲，二则虑其血衰不能化毒，此最危之险候。急取桃树上寄生擂烂，敷足底下涌泉穴，三炷香为度，经水自回，痘亦万全。
七、孕妇出痘，激动其胎，又不得下，或胎死腹中而不能出，此至危之候。宜取路上推车子，及其所推泥丸，一煎焙乾，研为细末，加威灵仙同研，用酒调为丸，纳脐中，将膏药贴住，三炷香为度，其胎即下，如经水不动，亦可以通。
八、孕妇出痘，腹中作痛，乃胎动也。若不顶住，一经临产，则气血两败，痘必不全。急宜内服安胎散，外用莲蓬壳烧灰存性各三钱，艾叶三钱，共为末，醋调敷脐中，连换三次，其胎自安。
九、少年出痘，吐血衄血不止，此虚火上炎，血不归经，故血妄肆于口鼻，安能载毒出外乎？宜取白果擂水服，后将柏树上寄生二两，山栀根去骨二两，共擂烂敷脐中，连换三次，其血自止。若未止，再用犀角地黄汤与服，其症自愈。
十、痘当起胀之时，忽然便血，血既下崩，安能起胀，最危急也。宜用地榆、生大黄、红花根共为末，烧酒调匀敷尻骨，三炷香为度，连换三次，其血自止。又夹癍夹丹，用土朱、紫草共为末，敷口即退。
十一、肝经出痘，大便下血，眼红气粗，丹痧满面，紫黑不起。用白颈蚯蚓七条焙乾，瓜蒌仁三十粒去油，杏仁十五粒去皮尖，藤茶调匀，作饼贴脐，一炷香为度，连换数次，各症俱退。
十二、肺经出痘，滑精梦遗，咳嗽失音，不省人事。取新生鸡蛋一个，略开一孔，去其黄白，止用蛋壳，将元参二两取汁，灌于蛋壳之中，用纸封固，再将熟黑豆擂烂包裹蛋壳，置火中煨，一炷香为度，取出令退火气，乃将元参汁与服。再用本经方药止之。
十三、小肠出痘，遍身发癍，片红片紫，如云如霞，无痘出见，不省人事。急以雪梨与食，又将芙蓉花、川椒、胡椒共为末，纸卷为条，蘸麻油用灯盏盛之，照于被内，覆盖一时，其癍自退，而痘自见矣。
十四、胃经出痘，咽喉闭塞，或致失声，不思饮食，上吐蛔虫，下泻恶血。急将绿豆为末，以鸡蛋白调之，喉闭则敷于颈，吐蛔则敷于脐上，泻血则敷于脐下，其症自平。
十五、命门出痘，锁眉刺心，烦闷不宁，大热不退，用生艾叶一两，黑豆一撮，白芥子三钱，醋煮一滚为度，共擂烂作饼敷心前，连换数次，热退心宁。
十六、肾经出痘，尻骨疼痛，日夜不宁。用芙蓉根、马鞠草，共擂烂炒温，敷尻骨上，其痛立止。
十七、时值疟疾，而复出痘，口吐白涎，咳嗽失声。用生姜切片，包大附子煨，再取姜汁，和当归、生地，白芍共擂烂，敷脐中，二炷香为度，白涎自止。
十八、痘见脾经，甚为美也，然防禁不周，秽污相冲，痘不起发，狂言妄语，遍身痒塌，抓破出血，声哑气急。此轻症变重也，急用石膏、寒水石、麝香、郁金、甘草共透煮，去甘草渣，又煮乾为末，用蜜调敷胸前，其谵自止，而痘亦起发矣。
十九、痘出太阳，舌心黑，口气臭，大小便不利，而痘红紫者。用青黛、防风、全蝎、石膏、酒制大黄，合匀为末，作饼敷脐中，痘色自活，诸症自退。
二十、痘出太阴，夹癍夹疹，谵语无停，又或误服鹿血，以致失声。用雪梨水磨象牙与服，则谵定声清，癍疹亦退，其痘自出矣。
二十一、痘出而腆胸腰痛，唤叫不宁，用豆豉一碗，胡椒一钱，共擂烂，又将生姜四两，抖汁调匀，炒温敷于胸腰二处，其痛方止。
二十二、痘出肾经，腰腹绞痛，吐泻交作，手足冰冷，大汗如注，此阴盛阳衰，最危险也。急用乳香、没药、人参各一钱，为末作丸，纳脐中，又将艾叶炒热敷于丸上，其症自平。
二十三、痘出不快，烦渴闷乱，睡卧不宁，咳嗽失声，将艾叶一碗，胡椒三十粒，擂烂，调水落过，取汁熬膏，作饼敷脐中，诸症自退。又或痘如麻子一片成毡，此为风毒，非真痘也，因风寒闭塞皮肤，真痘不出故尔，用菱芸子煮水洗浴，再用描爪荔烧烟燻之，则真痘出而痒自止矣。
二十四、女人出痘，经水忽至，用老杉树皮、旧棕、胎发，共烧灰调酒与服，其经立止，故名三灰散。
以上二十四顶方，方书未载，种痘之家，各视为秘传，然亦用之而有效者，故录之以备急用。


卷二  ——————————————————————————————————————————————————————————————————————————————————————————

治痘总论  ***************************
痘本脏中之毒，非犹外染之疮。诸疮虽烈，外染之症，终不至伤脏腑；痘毒虽微，内攻不出，顷刻立殃，治之可不慎乎。方发热之初，内毒已动，虑夫寒邪壅闭，腠理紧秘，而毒气难宣，治宜开提发窍，解毒松肌。最忌骤投辛热，以致助毒为虐，故桂、附、乾姜诸品，万勿乱投；尤忌药中滞补，以致毒不能出，故耆、术、熟地诸药，切莫轻试。惧发惊，宜利小便；虑不出，善用开提。呕吐多是毒攻胃管，痘出而吐自平，勿骤用砂、香止塞；惟面青唇白，虚寒可据，然后稍投和胃之剂。泄泻多是毒气奔越，宜用加味四苓，内分清浊，以导毒于膀胱，毒尽而泻自止。凡诃、术、粟壳，切勿妄施以滞毒气。惟便清粪白，神力困倦，方用参、苓、豆蔻以固其脾。若或寒战咬牙，此际恐为实热，而清胃解肺，其症立平。设或频频腹痛，此内毒作痛，须以解毒为良；若是痛叫太甚，则寒邪积胃，当以平胃为佳。在腰痛最为不吉，速剖生鸡以敷其腰。或发搐不要惊慌，与益元加以镇惊。夫发热固宜发散，尤恐发表太过而表虚，必成溃烂；痘前虽要清解，尤虑清之太甚而里虚，后变灰白。故治之于始，必虑之于终，不可以不慎也。既详发表，须论见标。未热先敷，恐为片贼之标，见之急宜剔破；坎离报点，必为不顺之兆，方出速用灯烧。一日放标者死，二日见点者凶，必三四日而后见点者，乃吉也。且标喜粗肥而嫌琐屑，粗肥则痘稀，琐屑则痘密。一齐涌出，定作南柯；一片红毡，必归阴府。青斑若现，魂归鬼录；焦紫遍身，魄赴黄泉。二便见血，须知莫救；痰鸣腹胀，总是难医。三五成群如梅瓣，后日必成水泡；皮间隐跃似红萍，此际便知不起。点如蚕种，十死一生；形同蚊咬，良医难治。出齐热退，乃为吉兆。若痘齐犹热，急与解毒之剂，而牛蒡、连翘是其圣药；界地不清，速解血分之毒，而红花、紫草可谓良方。清毒活血之药，此际不容少缓。以为灌脓之计，盖毒不清则必焦，血不活则必紫，焦紫之症，安能起胀而升浆乎？但毒不可以尽解，过于解毒，其浆必清；热不可以尽除，身无微热，其脓不成。故一至地清色润，清凉在所必屏，以顾成浆之地，倘至七八日后，则脏腑空虚，候当用补，清解之药，敢复试乎？故胀水之时，忌其泄漏膀胱，利水之剂，切不可用；又忌土燥制水助脾，干乳之药，不可轻尝。至痘之形，畏顶平而脚阔，脚阔由于血散，治当敛血为主；顶平必是气亏，法以补气为先，迨水足而浆犹清，则补益中须加白术，纵或身热口渴，此时定作虚看，况作浆定然身热，痂结乃自退潮，即有谵语狂言，补血宁心自定，若或咬牙寒战，理中桂附无疑。然痘之生死，总看脓浆有无，有浆则生，无浆则死。至于收靥，须从鼻准，地角先收则肾竭，天庭先靥则心焦。声哑痰鸣，死期已至；一时齐靥，顷刻立亡。遍身痂皮如竹纸，收齐亦当长逝；面部手足尽无痂，不久定返泉乡。浆清痂薄，必留馀毒；浆浓痂厚，变症终无。馀毒熏蒸，扶元而兼化毒；冒风潮热，发表而且温中。热泻能消馀毒，不必骤止；盗汗乃是表虚，宜固表肌。手足拘挛，是血气不足；眼目羞明，乃是馀毒之伤睛。为疽为疖，解毒又贵调元；为疳为疥，内解亦兼外敷。变症虽多，因人调治，虚实得宜，自无不效。

初热变症赋  ***************************
初发悠悠身热，尤宜气息和平，二便如常，面容不改，兼之精神清爽，睡卧安宁，便见症来顺候。肌色青而㿠白，精神少而倦怠，此症常作虚看。痘出决然不振，再看哯乳便溏，只宜补益为先。若热盛气粗，烦躁不宁，谵语狂言，面红眼赤，均为内热。如加喘满、腹膨胀、便闭，须知热壅。肌肤燥而毛色焦，口气热而身燔灼，此则蓄热郁遏，内症固重，而外症尤烈，腹胀口张而喘急，啼声不绝而嘎嘎。五窍不通，须防失血，点来隐隐，出恐复颠，吐乳更兼搭眼，面青又见摇头，狂语忽生，发惊先兆。是故热盛者，只宜清凉发散，不宜峻用苦寒。发散则毒得外出，而热自解；苦寒则毒反冰伏，而出愈难。故发散之剂，轻则加升麻、乾葛以疏其热，而烦躁壮热者，非此何以定其标；重则麻黄、羌活以开其壅，而喘急腹胀者，非此何以救其危。未萌先泄，有热症莫作虚看，无热症定为虚论。止实泻以清凉，重加发散；治虚溏以温补，仍用开提。是以内虚误用寒凉，不特助伊作泄；实热而投补剂，尤恐勃增烦剧。安静而能食，勿谓便秘而可下；泄泻而烦渴，休言热症而投凉。宣毒虽贵开提，恐发表太过有伤贞元之气；初热虽当清利，恐清利太甚以致脏腑之寒。虑始虑终，方为妙用；顾首顾尾，乃是良方。凡痘初热之时，毒之轻重，痘之吉凶，皆兆于此。热之微者，毒必轻而痘必稀，吉之兆也；热之甚者，毒必盛而痘必密，凶之机也。此必然之理，医者宜预知之。

发热顺症  ***************************
身热和缓，时热时退，神清气爽，饮食如常，大便稠黄，小便清利，并无杂症者，此顺症也。又初热时或吐或泻，不可骤止。盖吐者，邪从上解，泻者毒自下奔，因吐泻发越，而毒乃轻，是顺症也。若骤以止之，是关门闭盗，轻者反变重矣。不知毒气奔越之吐泻，俟痘出后，将勿药而自止，又何必施治乎？凡不必施治之症，而强治焉，正恐复增他症也。故但戒荤酒，禁风寒，善于调护而已。

发热险症  ***************************
身热燎人，连日弗退，烦躁而口渴，面红而唇赤，小便短涩，饮食减少，此毒盛而闭结于中，故现症如此也。

发热逆症  ***************************
初热头面一片红如胭脂者，不治。初热身如熨斗，眼红唇裂而紫黑者，不治。初热腹痛及腰痛如杖，连尻骨俱痛者，不治。初热目痛无魂昏睡不醒者，不治。初热七孔二便出血不止者，不治。初热声哑神昏，舌头紫黑者，不治。初热吐蛔不止者，不治。初热口吐臭痰，或腹胀痰鸣者，不治。初热四肢厥冷，舌卷囊缩者，不治。初热口中常如食物者，不治。初热胸高而突者，不治。初热目闭咬牙，鼻生黑气者，不治。初热饮食不化，形色青蓝者，不治。初热心窝中及遍身皮内有成块红者，不治。初热唇顶硬肿，神气昏暗者，不治。未热先出贼痘数粒，至热时而俱没者，不治。

初热三日治法  ***************************
初热体实升麻汤，体虚参苏饮差强，无力服参鬚权变，扶元宣解代之良。
释：初热身体平和，不必服药，其或憎寒壮热，头痛咳嗽，鼻流清涕，多因外感，宜于发散，当视儿强弱以用药。体气壮实者，用加味升麻葛根汤；体气怯弱者，用加味参苏饮。但人参价重，人多无力服参，其方无参而复用之，有反误人乎？故又以扶元宣解汤代之，看症加减可也。
●加味升麻葛根汤
方歌：升麻葛根汤四味，赤芍甘草麻葛是，楂防芎桔苏蒡加，体气壮强斯药治。
录方：粉葛（一钱）　山楂（八分，去核）　防风（去芦）　川芎（各七分）　桔梗　苏叶（各六分）　牛蒡（炒研）　赤芍（各五分）　升麻（三分）　甘草（二分，生）　生姜（三片）
同煎，取微汗。
●加味参苏饮
方歌：参苏饮内桔前陈，参苏葛半草云苓，加入楂芎及牛子，体气虚弱用此灵。
录方：前胡（一钱）　茯苓　山楂（去核）　粉葛（各八分）　苏叶　陈皮　川芎（各七分）　桔梗　牛蒡（各五分）　半夏　甘草（生）　人参（各二分）　生姜（三片）
同煎热服，取微汗。
●扶元宣解散
方歌：扶元宣解生耆芎，当归升麻柴桔通，陈皮牛蒡楂肉草，头痛薄荷藁防风。
录方：黄耆（一钱，生）　当归（酒洗）　山楂（去核）　白芷　防风　川芎　陈皮（各七分）　柴胡（去芦）　桔梗　薄荷　藁本（各六分）　牛蒡（炒研）　升麻（各五分）　甘草（三分，生）
咳嗽，加半夏、黄芩；腹痛，加厚朴、香附、木香。生姜三片同煎，热服，取微汗。

毒盛  ***************************
发汗之后热蒸蒸，毒气壅盛急须清，败毒和中加减用，苦寒峻下亦莫轻。
释：既经发汗，儿颇安静，身热稍缓，则姑待之，看其痘出如何，另施方略，盖既汗则不可再发，恐表虚而后难于起胀灌浆也。若依然大热蒸蒸，龈红唇紫，舌有黄苔，口中气臭，烦躁狂谵，口渴饮水，即宜用败毒和中散清之；服此仍烦躁不宁，诸症不减，则毒气壅盛，非一服可清，须速进数剂，其毒乃开。倘大便闭涩，加酒蒸大黄微利之；如外感风寒，见症必头痛鼻塞，此方去芩连，加羌活、白芷、苏叶发散，而兼托痘，则诸症自止。然后看其痘，或稠密，或红紫，或带焦黑乾枯，急于此方内倍加芩、连、紫草，以清血分之毒火，慎勿用苦寒解毒与硝、黄峻下，致内攻告变也。
●败毒和中散
方歌：败毒和中翘桔草，牛蝉前麦芎连好，通麻芩壳紫荆防，便秘蒸黄微利早。
录方：紫草（钱半，研末）　前胡（一钱）　麦冬（一钱，去心）　连翘（去心隔）　川芎　牛蒡（炒研）　木通　荆芥　防风（各七分）　桔梗（六分）　枳壳（五分）　升麻（三分）　黄芩（酒洗）　黄连（酒炒）　甘草（各二分，生）　蝉蜕（一只，闰年加一只，去头足）　大黄（八分，酒蒸）　生姜（一片）　灯心（五十寸）
同煎服。

毒盛元虚  ***************************
元虚神倦便清利，毒盛迷闷热灼人，良工自有两治法，调元解毒服之灵。
释：初热时，若唇淡面青，手足冷，舌无苔，精神困倦，不思饮食，二便清利，脉沉细而迟缓，乃虚症也。若又大热灼人，心中迷闷，则元气虚而毒气又盛，若不急治，恐元亏不能送毒，三四日间，须臾告变，良可悲也。宜急用调元解毒汤。
●调元解毒汤
方歌：调元解毒参耆归，翘蒡芩连防风随，升麻前胡木通草，川芎蝉蜕虚弱宜。
录方：黄耆（一钱，生）　当归（酒洗）　前胡（各八分）　连翘（去心）　防风　牛蒡（炒研）　川芎（各七分）　木通（六分）　黄芩（五分，酒炒）　升麻　黄连（酒炒）　人参　甘草（各三分，生）　蝉蜕（十二只，去头足）　生姜（一片）
同煎温服。

推拿法  ***************************
已经发散难再汗，又因怯弱虑表虚，前贤留得推拿法，松肌发窍药弗如。
释：初发热，或为风寒所闭，一时无表散之药，须用推拿法以松肌表，其毒自出。又或儿素怯弱，复为风寒所束，固不得不发，又恐表虚，用药发表，有伤元气，亦用推拿之法。又或既服表药，依然身无微汗，寒邪闭固，其症不退，欲复用表散之剂，又恐过表以损元神，盖发散之药，多能耗气，推拿之法，不过松肌发窍，运动筋骸而已，窍开则气通，筋运则血行，气血通畅而邪自出，勿谓推拿之无益也。取温水一碗，先用大指蘸水，于小儿两鼻孔洗擦而上推者二十四下，谓之洗井灶；再于印堂用两手指分开，擦二十四下，谓之开天门；又于小儿两手食指，擦下三十六下，以泻三开之火；又于中指擦下三十六下，以泻心经与肝之邪；又将小指数摆，谓之乌龙摆尾；再于脉门擦下三十六下，复擦上十二下；又于掌上顺运八卦，周旋擦一百二十下；然后于虎口及手足凡接骨之处，其穴有窝于各穴窝间，用力俱捏一下；脐下丹田各捏一下，背上两饭匙骨下，及背脊每节骨间，各捏一下，任其啼叫，令汗出而肌松，痘毒亦从而出矣。但推拿后，宜令儿睡发汗，不可冒风，腠理既开，恐风邪之复乘也。

初热杂症治法  ***************************
〔呕吐〕
呕吐顺症何须虑，止忧食积与胃寒，食积平胃散为主，胃寒和胃散可安。
释：发热之初，毒攻胃管，故有吐症，毒气上逆而吐者，其吐必酸刺而有声，吐讫反快，精神不倦，此毒逆上行之吐，因吐而毒亦解，所谓吐为顺症者此也，此不必治，俟痘出而呕吐自平。然其症不一端，有食积作吐者，腹中作膨，隐隐作痛，其痛连绵不已，多在脐以上，面青唇白，而手足冷，升消平胃散主之。有胃气虚弱作吐者，其人面青唇淡，精神困倦，不思饮食，或食下即吐，其吐多顺快而无声，参砂和胃散主之。
●升消平胃散
方歌：升消平胃朴陈芽，白芷苏芎藿附砂，若遇内伤兼外感，须加苍术草羌楂。
录方：附米（一钱，炒研）　麦芽（八分，炒）　紫苏　川芎（各七分）　厚朴（姜炒）　陈皮（去白）　白芷（各六分）　藿香（五分）　砂仁（五分，炒研）
外感，加楂肉七分，羌活六分，苍术五分，甘草三分，煨姜三片。
同煎热服。
●参砂和胃散
方歌：胃气中虚呕吐频，参砂和胃散犹灵，陈皮白术煨姜引，藿半随甘白茯苓。
录方：白术（一钱，土炒）　茯苓（八分）　砂仁（七分，炒研）　陈皮（去白）　藿香（各六分）　半夏（五分，姜制）　人参　甘草（各三分，炙）　煨姜（去皮，三片）
同煎服。
〔吐黄水〕
毒留脾胃中，腹痛吐黄水，治此无奇术，清毒而已矣。
释：腹不痛则无事，若大热熏灼，口中作臭，唇皮硬，舌有苔，腹痛而吐黄水，则毒留脾胃，为祸不浅。
录方：陈皮　厚朴　山楂　牛蒡　石膏　山慈菇　石斛　黄连　木通　白芷　甘草
〔吐清水〕
呕时吐清水，肝盛而胃寒，平肝兼暖胃，脏腑自平安。
录方：砂仁　藿香　陈皮　白术　茯苓　白芍　甘草　煨姜（引）
〔吐臭痰〕
胃中毒火久难堪，故令呕时吐臭痰，清胃解毒有妙药，痰中带血用可参。
释：痰虽火结，吐则内宽，不必治也，惟痰气若臭，乃胃中毒火难堪，急宜清胃解毒，痰中带血亦然。
录方：生地　花粉　牛蒡　山慈菇　人中黄
〔乾呕〕
初热为何有乾呕，毒火内郁不得消，治宜解毒利小便，栀连二陈须早投。
释：初热呕吐，是毒气上攻，总莫骤止，恐闭毒也，惟乾呕之症，乃毒火内郁，不得外宣，故时时张口似吐非吐，最为危险。初见即宜解毒，兼利小便，此方主之。
●栀连二陈汤
方歌：痘疹乾呕症正危，毒火内郁利之宜，连陈半栀茯苓粉，瞿麦应与木通随。
录方：茯苓（七分）　陈皮　瞿麦　木通（各五分）　花粉（四分）　栀仁（姜炒，三分）　黄连（姜炒，三分）　半夏（姜炒，三分）　生姜（一片）
同煎，缓缓服，呕止即勿服。
〔泄泻〕
毒从泻解泻何妨，热甚脾虚始有伤，脾虚须用术苓散，热甚加味四苓良。
释：初热作泻，乃毒气奔越，从泻而解，痘出必轻，故为顺症，不必施治，俟痘出其泻自止。至由寒热虚实而作者，宜详辨而分治之。初热时有脾气虚弱，饮食不化而泄泻者，其泻滑利而色带白，且不变化，如糟秕[米弟]，亦有馊餕气，泻后精神疲倦，面白唇淡，宜以术苓调脾散主之。若小便赤而不利，其粪或黄，或赤，或黑，其气甚臭，泄时有声，直射而远者，是热泻也，用加味四苓散治之。
●术苓调脾散
方歌：脾土中虚泄泻作，术苓调脾扁豆朴，砂仁草附或加参，神麴煨姜炒白芍。
录方：白术（一钱，土炒）　茯苓（去皮）　扁豆（炒，八分）　神麴（炒，八分）　香附（七分，炒研）　厚朴（姜汁炒）　砂仁（炒研）　白芍（各六分，炒）　人参（三分）　甘草（三分，炙）　煨姜（三片）　大枣（一枚，去核）
同煎服。
●加味四苓散
方歌：热甚作泻觉难当，小便红黄毒气猖，加味四苓车术共，芩连牛子一齐尝。
录方：赤茯苓（八分）　泽泄　猪苓　车前（各七分，炒）　黄芩（酒炒）　牛蒡（各五分，炒研）　木通　白术（各四分，酒炒）　黄连（二分）　灯心（五十寸）
同煎，食前服。腹痛，加木香；后重，加升麻；食积，加厚朴、陈皮、山楂、神麴；泄滞红色，加百草霜。
〔泄红〕
热时何泄红，热郁肠胃中，解毒连牛子，慈菇人黄同。
录方：黄连　牛蒡子　山慈菇　人中黄
〔泄白〕
欲知脾胃寒，验之泄时白，但用术苓散，温补甚有益，泄白则属胃，寒故宜温补。
●参苓白术散
方歌：参苓砂草薏苡仁，莲肉山楂五神麴，南术二陈诃蔻四，其间白术两分明。
录方：人参　茯苓　砂仁（炒研）　甘草（炙）　苡仁（炒）　莲肉（去心）　山楂（去核）　神麴（各五钱，炒）　南木香（二钱）　陈皮（去白）　诃子肉（煨，去核）　肉豆蔻（各四钱，面包煨熟包，打去油净）　白术（一两，炒）
共为细末。每用二钱，清米饮调，食前温服。儿有不肯服者，入稀粥内和服亦可。
〔泄黑粪及赤黑水〕
此脏腑已败，不治。
〔吐泻〕
吐泻交作神清爽，腹不疼痛不须药，惟有感寒与停食，升消平胃用之著。
释：发热之初，吐泻交作，腹不疼痛，神气不甚困倦，吐必酸刺而有声，泻必黄色而臭秽，此毒气由吐泻而发泄，所谓吐泻为顺候而不必止者，惟此一症耳。若吐泻交作，而胸腹痛甚，吐则有餕餕之气，泻则有淡白之色者，此感寒而停食也，宜用升消平胃散，加羌活五六分，立效。
●升消平胃散　见卷内呕吐门。
〔闭结〕
便闭虽原内热甚，只宜清解勿峻攻，败毒和中为主剂，加减得宜便自通。
释：闭结者，大小二便不通也。初热之时，凡有此症，俱是内热，小便不利，乃热蕴膀胱，只可于清毒汤中，加车前、木通、滑石，小便自清长矣。大便不通，乃热注大肠，只可于解毒方中，如枳壳以破其滞，黄连以涤其热，大便自行矣。即热结之甚，亦不过加酒制大黄少许，以微利之，切不可过用寒凉，损伤脾胃，无以为起胀行浆之基也，败毒和中散，可加减用之。
●败毒和中散　见卷内毒盛门。
〔寒热并作〕
身寒身热何无定，火动火郁使之然，发表宜用苏解散，加味升麻亦可煎。
释：火动则热，火郁则寒，痘欲出而不能出，气血与毒火相攻，故乍寒乍热也，惟宣毒发表，痘出而寒热自定，宜用苏解散，及加味升麻汤。
●苏解散
方歌：苏解前羌白芷同，荆防升葛紫翘功，牛蒡山楂蝉蜕壳，甘草淮通及抚芎。
录方：前胡（一钱）　粉葛（八分）　山楂（八分，去核）　羌活　白芷　荆芥　防风　木通　川芎（各七分）　桔梗　升麻　紫草　连翘（去心）　牛子（各五分，炒）　蝉蜕（十二只，去头足）　甘草（三分，生）　生姜（三片）
同煎热服。
●加味升麻葛根汤　见卷内初热治法。
〔口渴〕
初逢热渴邪藏里，切忌冰瓜兼冷水，生津止渴是良图，小渴任之而已矣。
释：发热作渴，因痘毒内蒸，销其津液，故口乾而渴微者，频以炒米汤与之。切不可以冰瓜、冻柿、柑、西瓜、菱角之类食之，反伤胃气，亦不可以椒汤饮之，恐生疮毒而有他变。渴甚不止，宜解毒葛根汤。
●解毒葛根汤
录方：升麻　粉葛　花粉　麦冬（去心）　生地　黄芩　甘草　茅根汁
水煎众药熟，以茅根汁兑服。
〔烦躁〕
脏毒炎炎似火煎，几回烦躁难安然，调成解毒汤方就，一服清凉尽日眠。
释：初热毒火鼎沸，五脏不宁，常生烦躁，然毒盛则烦躁亦甚，以解毒汤治之。
●解毒汤
药味与败毒和中散俱同，止少荆芥一味耳。
〔谵妄〕
为甚语言多谵妄，毒迷心窍故失常，解毒汤须加朱粉，定心散更可煎尝。
释：初热谵妄，乃毒气壅盛，朦迷心窍故也，宜解毒清心，降火消痰，则愈矣，用解毒汤，加朱砂、花粉，兼用定心散可也。
●定心散
录方：滑石（六两，飞过）　甘草（一两）　牛蒡（炒，六钱）　木通（六钱）　车前（六钱）　神砂（五钱）
先将神砂另乳，再将诸药研末，后入神砂乳匀。
〔头痛〕
初热头疼毋过虑，止因旦晚或伤风，散寒解表痛自止，起发之时治亦同。
释：初热头痛，多因感冒风寒所致，发表即愈，痘起发时，有此症治同。
录方：升麻　川芎　白芷　防风　藁本　薄荷
〔喉痛〕
初热喉痛毒郁甚，败毒和中加芩元，肿塞吹用冰硼散，饮须甘桔与利咽。
释：痘初发热，咽喉即痛，是毒郁之甚，其火上炎故也，宜用败毒和中散以解其毒。倘咽喉肿塞，不能呼吸，饮食难入，宜用加味甘桔汤，及利咽解毒汤治之，外用冰硼散及吹喉丹为末吹之。
●加味甘桔汤
方歌：加味甘桔用元参，射干牛子两般平，连翘麦冬炒栀子，桔梗甘草共和匀。
录方：元参（一钱）　麦冬（一钱，去心）　牛子（炒，八分）　桔梗（八分）　连翘（七分，去心）　射干（六分）　栀子（六分，炒）　甘草（三分，生）
水煎服。
●利咽解毒汤
方歌：利咽解毒用防风，山豆根与麦门冬，牛蒡黑参苦桔梗，甘草绿豆共煎浓。
录方：麦冬（去心）　牛子（炒研）　黑参（各一钱）　防风　桔梗（各八分）　山豆根（五分）　甘草（三分，生）　绿豆（一撮）　生姜（一片）
同煎，食后缓缓温服。
●冰硼散（即玉锁匙）
录方：硼砂（一钱）　冰片（七分）　朴硝（五分）　殭蚕（三条）
共为细末。以竹管吹入喉中。
●吹喉丹
录方：黄连　青黛　儿茶
共为细末。以竹管吹之。
〔挫喉〕
毒盛逆咽喉，饮食岂能投，甘桔汤为主，毒解自优游。
释：挫喉者，食则必恶，饮则必呛，饮食不能下咽也。初热有此多凶，盖毒气壅盛，上逆咽喉，故饮食难下，急宜解毒利咽，以加味甘桔为主。
●加味甘桔汤　方见上。
〔心胸痛〕
毒气填胸膈，疼痛觉难当，解毒汤加用，应得保安康。
释：初热心胸即痛，且突起而高，此毒填胸膈，凝而不出，其危甚矣，急宜解毒宽胸，用解毒汤，倍桔梗、陈皮，加郁金治之。
●解毒汤　见卷内烦躁门。
〔腰痛〕
初热腰疼症最危，毒滞命门肾早亏，急调扶肾汤与服，外敷又必剖生鸡。
释：痘毒发自命门，初起腰痛，是肾虚不能送毒，或毒盛先败肾经，故腰痛也，痘原于肾，而肾已败，岂不危乎？若连背髓骨尾而痛者，尤危也。急以扶肾逐毒汤与服。又外用顶方，将生雄鸡剖开，即敷腰上，连用二三鸡，痘出痛止可救。
●扶肾逐毒汤
录方：人参　黄耆　怀地　当归　牛蒡　连翘　故纸　杜仲　枸杞　知母　甘草
〔腹痛〕
腹痛刚逢发热时，毒攻于里报君知，大肠秘结须攻下，莫待临危悔已迟。
释：书云：发热腹中痛，痘疮毒内攻，发多生不久，发少更防痈。可见痘疹腹痛，即是毒气内攻，便当托里化毒为上，不可逡巡，以生他变。若饮食如常而腹痛者，宜化毒汤。如大便秘结，烦躁作渴而腹痛者，宜三黄解毒汤。若泄泻而腹痛者，宜建中托里汤。
●化毒汤
录方：粉葛　白芍　青皮　木香　枳壳　山楂肉　连翘　甘草
水煎热服。
●三黄解毒汤
录方：黄芩　黄连　紫草　红花　枳实　淮木通　槟榔　大黄
水煎热服。
●建中托里汤
录方：人参　升麻　粉葛　茯苓　枳壳　苦桔梗　川芎　柴胡　独活　甘草
水煎，姜引，加竹沥兑服。
〔遍身痛〕
遍身何疼痛，平素风寒伤，祛风散寒积，应得复其常。
〔手足痛
毒气滞筋骨，手足自疼痛，桂枝芍药汤，用之必有中。
释：初起凶，盖毒气留滞筋骨，气血又不能活，故也。用桂枝芍药汤与服，失此不治，日后必至风挛。亦有素受风寒而痛者，则以姜葱灰面，共捣烂，用酒炒温，而敷擦痛处，或加苍术更妙。若止一二痛处，肉中如有核者，此疔结于内也，用艾条灸之，或灯火烙之，即愈。
●桂枝芍药汤
录方：桂枝　赤芍　柴胡　独活　羌活　川芎　当归　钩藤　牛蒡　白芷
〔手足摇〕
风生脾胃中，手足摇不定，纵有卢扁术，难医此死证。
〔手足冷〕
浑身发热四肢寒，脾胃虚衰阴冷干，益气补中应令暖，水如过膝急寻棺。
释：凡痘疮浑身宜热，独耳尻二处宜凉，所以痘疹之症，头宜凉，手足宜温，若反冷者，此脾胃虚弱也，四肢脾胃所司，宜补中益气，扶其中气斯可矣。若服药后仍前厥冷者，不治。
●补中益气汤
录方：人参　黄耆　白术　陈皮　当归　青化桂　甘草　煨姜　大枣（引）
水煎服。
〔咳嗽〕
初热何为咳嗽频，风寒火毒是其因，升麻汤可加减用，清火消痰妙如神。
释：咳嗽之症，非肺受风寒，即肺留毒火，治法必以清火消痰为主，用升麻葛根汤。风寒，加陈皮、苏叶、前胡、桔梗、枳壳；毒火，加牛蒡、黄芩、栀子，自愈。
〔气喘〕
初热气喘症最危，须别风火以治之，风寒杏苏饮为主，痰火凉膈汤甚宜。
释：痘初气喘，有因风寒客肺而喘者，必鼻塞喷嚏，以杏苏饮主之，有食热痰积，上冲作喘者，必面赤唇红，以凉膈白虎汤治之。
●杏苏饮
录方：苏叶　枳壳　桔梗　葛根　陈皮　半夏（姜炒）　杏仁　茯苓　甘草　生姜（引）
●凉膈白虎汤
录方：连翘　石膏　知母　黄芩　薄荷　栀子　大黄　朴硝　甘草　粳米（引）
水煎服。
〔声哑〕
啼叫失声无害事，风寒闭塞咳不停，毒壅肺窍音亦哑，均宜甘桔加味灵。
释：初起不治，丹田肺气预败也，然有啼叫而失声者则无妨。若风寒闭塞，必咳嗽不止，宜用甘草、桔梗，加防风、荆芥以疏其风寒，则音亮矣。若热毒壅遏肺窍，必目赤便涩，宜用甘草、桔梗，加射干、牛蒡、元参、连翘、麦冬、栀子以清其毒热，则音开矣。
〔鼻衄血〕
衄血稀疏毒随解，燥热口渴火刑金，犀角地黄清肺饮，外治发灰散功深。
释：鼻衄之症，毒气上冲于肺，以致鼻衄。但血出稀疏，则毒气随之而解，故云顺也。若燥热口渴，而衄血不止，则为毒火刑金，须用犀角地黄汤，及清肺饮治之，外用发灰散，吹入鼻，血即止。又衄不止者，用线在小指甲边著力重扎，扎尽其指，其衄立止，但男左女右，各有分别，此奇方也。
●犀角地黄汤
方歌：犀角地黄芍药丹，血升胃热火邪干，斑黄阳毒皆堪治，或益柴芩总伐肝。
录方：犀角　生地　白芍　丹皮
水煎服。
●清肺饮
方歌：毒气熏蒸鼻流血，休云毒因从血泄，天麦丹皮知母芩，当归白芍花甘桔。
录方：麦冬（钱半，去心）　天冬（去心）　当归（酒洗）　天花粉（各一钱，酒炒）　丹皮（酒洗）　知母（蜜炒）　黄芩（酒炒）　白芍药（各七分，生）　桔梗（六分）　甘草（三分）　生姜（一片）
同煎，入发灰一钱尤妙。
●发灰散
将无病妇人乱发，用肥皂煎水洗净油垢气；又将温汤洗净肥皂气焙乾，用新瓦罐一个，将发填入内令满，用净瓦片盖口，盐和泥封之；又全封瓦罐晒乾，用木灰火围罐一半，煅一炷香久，取出候冷，其灰成块，研令极细。每用二钱，童便七分，酒三分，调服立止。
〔口吐血〕
痘疹吐血最堪愁，神清气爽犹可疗，若兼大小便均下，从来此症死难饶。
释：初发热时呕血，呕血之后，神清气爽，痘粒尖圆红活，此乃毒气因吐血而去也，此时不必用药，姑少待之。若吐血不止，神息昏沉，或大小便并下血，俱不可救，但不忍坐视其毙，以犀角地黄汤清之，庶或侥倖于万一耳。
●犀角地黄汤　见上衄血门。
〔眼出血〕
此毒气横肆上攻，暴烈于精华，安可治乎？
〔耳出血〕
耳为肾窍，毒气烈而肾以败，安可救乎？
〔大便血〕
便血来何处，毒注于大肠，治此多妙剂，对症有三方。
释：毒气炽甚，流注大肠，故大便下血，用加味四物汤，或香连丸，霜榆汤治之。
●加味四物汤
录方：当归　白芍　生地　川芎　荆芥　牡丹皮　黄芩　黄连　地榆
煎服。
●香连丸
录方：木香　黄连
●霜榆汤
录方：黄连　牛蒡　黄芩　厚朴　枳壳　淮生地　红花　木香　地榆　百草霜
〔小便血〕
毒注命门，则膀胱溺血，见此之症，卢扁难医。
〔目闭〕
初起不治，盖精神已衰，不能送毒也，急用内托之剂，痘若托出可救。痘将出时，为风寒所束，而目闭者，用升提达表之药，为之祛寒发痘，或用推拿法以疏通寒邪，再用顶方，以生鸡剖敷脐上，痘出而目自开。
〔眼露白〕
目为五脏精华所萃，睛若上吊，不能运动，则元神将散，又乌能送毒乎？此最危之症，治此总以内托扶为主。惟痘前发搐如此，搐后人醒而即定者，则以风论，痘出而症自平。
〔唇口〕
毒火炎炎脾胃伤，故令唇口改其常，唇紫且裂口生秽，解毒汤加石膏良。
释：五脏虚实，形于唇口，热毒轻者，唇不紫，口不臭；热毒重者，唇必紫黑，或硬或裂，口臭难闻，此皆毒火内炽所致也，宜用解毒汤加石膏以清脾胃之火，又以牛子、连翘、石膏、甘草煎水，时搽唇上，口臭者治亦同。若满口皆白而生口疮者，用清胃散敷之。
●解毒汤　见卷内烦躁门。
●清胃散
石膏、寒水石各一两，俱用火煅，先以黄芩、黄柏、黄连、南星、贝母、藿香、甘草诸药煎熬，至药水一盏，然后将二石火煅置药水中，取起晒乾，又入药水，如是者数次，乃取二石合为末，加硼砂。善治口疮舌烂唇裂。
〔不食〕
痘初不食常作饱，暖胃之药毋遽尝，脾虚始用参术散，毒盛还宜解毒汤。
释：发痘之初，热郁于内必然作饱，不思饮食。此时不可骤用暖胃之药，以滞其毒，故无泄泻而痘红活，虽出齐之后不食亦自无妨。惟痘色淡白，泄泻不食，此脾气虚弱也，人参白术散主之。若大便秘结，痘色紫黯不食，此毒盛血热也，解毒汤治之。
●人参白术散
录方：藿香　白术　葛根　木香　人参　白茯苓　甘草
用生姜引，水煎服。
●解毒汤　见卷内烦躁门。
〔中风〕
发热之时中风邪，口张舌吐症不差，参苏饮及消风散，无药推拿法孔嘉。
释：发热之时，或中风邪，目直视，口张舌吐，不能言语，是中风也，宜用参苏饮或消风散治之。若一时无药，则以姜汁灌下，且用推拿法，汗出自愈。
●参苏饮
方歌：参苏饮内用陈皮，枳壳前胡半夏宜，乾葛木香甘桔茯，内伤外感此方推（去枳壳、木香，加麻黄）。
录方：陈皮　半夏　桔梗　茯苓　紫苏　粉乾葛　前胡　人参　甘草　麻黄
●消风散
录方：羌活　独活　殭蚕　防风　天麻　天花粉　白附　蝉蜕　柴胡　川芎　人参　炙甘草　生姜（引）
〔中痰〕
毒火上腾气道壅，喉中作声是痰鸣，搅涎先用鸭毛入，二陈汤药服之平。
释：发热之时，毒火薰蒸，痰涎壅盛，不能言语，状同中风，但喉内痰鸣，是中痰也，急以生姜汁灌下。若不能进药，须用鸭翅毛透入喉中，搅出痰涎，然后以加味二陈汤治之。
●加味二陈汤
录方：麦冬　前胡　陈皮　半夏　茯苓　栝蒌仁　枳壳　桔梗　杏仁　黄芩　甘草　生姜（引）
水煎服。
〔汗〕
痘初微汗本为顺，但虑太过则亡阳，毒不可闭毋骤止，不复发表即无伤。
释：初热之时，身有微汗，其毒乃出。有汗则不宜发散，然有自汗，有盗汗，自汗者，不发而汗自来，乃腠理不秘也；盗汗者，汗出不自知，乃表虚也。痘未出时，纵有自汗盗汗，皆不可骤止，恐闭其毒气也，但不敢复发以伤其表耳。
〔寒战咬牙〕
初热寒战与咬牙，或因毒火或风邪，总宜清热兼解表，治用羌活汤不差。
释：初热而寒战咬牙，或因素受风寒，毒出而寒邪亦出，故如此；或因毒火留于经络，邪正相争，欲出不出所致，总宜清热透表，不可误投辛热之剂，以羌活汤主之。
●羌活汤
录方：羌活　防风　当归（各八分）　川芎（七分）　薄荷（六分）　胆草　山栀（各五分，炒）　淡竹叶　甘草（各三分，生）　生姜（三片）
同煎服。
〔吐蛔〕
蛔居脾胃本自安，毒火薰蒸故上钻，吐少犹觉无妨事，滚滚而出治之难。
释：蛔虫在脾胃之间，消化食物，初热毒火扇动，蛔不能安，故逆上胃口。或因吐甚而触动其虫者，但出少无妨。若滚滚而上，则火灼内伤，脾胃已坏，不能疗矣。痘后脏之寒凉，蛔亦不安，皆不可治，故曰口吐蛔虫者死。


卷三  ——————————————————————————————————————————————————————————————————————————————————————————

面部诀  ***************************
一看天庭并太阳，二看唇口舌尖方，三看梁上梁下穴，四看喉吻定阴阳，五看诸阳观气色，六看周围八卦方，仔细推寻依法断，神仙妙道自非常。
天庭太阳若明朗，此痘纵变也无妨，二部痘疮如惨暗，孩儿十个九个亡。
喉吻之中怕痘多，再加黑陷死来磨，饮食挫喉难下咽，七朝端的梦南柯。
舌尖一穴统心经，痘疮紫黑令人惊，再加舌有黑疔见，此儿三日见阎君。

论部位  ***************************
痘疮初出红点，先察部位，可知吉凶。盖人之面部，左颧属肝，木也；右颧属肺，金也；天庭属心，火也；地角属肾，水也；准头属脾，土也。正额者，太阳脉之所会；唇颏者，阳明脉之所经；两耳后边，少阳脉之所过。痘为阳毒，故随阳而先见之于面也。但阳明者，胃与大肠所经之地，故先于口鼻两傍、人中上下、腮耳元寿之间，先出者吉。若太阳者，水火交战之处，少阳者，水火相併之冲，故其位先见者凶。其起浆收靥，亦皆如是。至于头乃诸阳聚会之处，面为五脏精华之府，咽乃饮食之道路，喉为呼吸之要区，胸背为心肺所居之地，此五处最宜稀疏，切嫌稠密。盖头颅多者，谓之矇头，则视听废而阳易绝；喉颈多者，谓之锁项，则饮食艰而气易衰；胸背多者，谓之瞒胸覆背，则脏易伤而神易失，是皆逆险之症，所以难治也。他如两颧两颐，亦要界地清而颗粒明，若成一片，如涂朱者，此肝热盛而克脾，肺留毒而内壅，其后必来泄泻，而至喘嗽痰鸣。惟有四肢虽多，亦不为凶。

五脏见症治法  ***************************
痘疹之毒，发于五脏，故五脏皆见症，第取其尤者治之，庶毒不郁于其脏，其脏乃不伤耳。如肝症甚，则用药宜走肝经，肺症甚，则制方宜平肺腑，其馀止兼理之。试举各经而条陈之。心属火，火性上炎而为阳，故其位居于天庭、方广之区，痘出而天庭稠密，则心经之毒甚无疑，法当清心而解毒，麦冬、连翘、黄连、朱砂，不可不用。且心为藏神之舍，谵语狂言，摇头惊搐，皆心家之症，然虚实不可概论。如初发之时，多为实热，其唇必红，其舌有苔，目多上视，口必渴饮，此火燥而神昏乱也，宜以清解为主，然心与小肠相连，清心必须利水，小便利，心火自降，故车前、木通宜加也。若灌脓收靥之际，或有狂谵惊悸，此时定是心虚，治当补血宁心，凡归、茸、远、枣，在所必投。天庭为纯阳，此处不可先收，若满面未靥，而方广先焦，则火烈心灰，此症断然莫治；印堂若见黑点，则胸前舌上，定有疔伤，又不可不详也。肾属水，水性就下而为阴，故其位居于承浆、地角之地，痘出而唇下光明，知其液精充足，虽多亦可无虞；地角若形焦紫，则肾源将竭，痘疮何以成脓？再或腰痛，则为肾败无疑，虽治亦为难救，然不忍袖手旁观，法只滋阴补血，方发之初，内服解毒养血之剂，翘、蒡、归、芎、元枝、故、仲为佳，更以川甲、雄黄为引，外剖生鸡，以敷腰痛，或亦能疗。出齐其痘不振，用猪尾血与人参，加麝香少许。痘将有水，则纯用内托补肾之药，不可少缓。但承浆有黑点，阴中必有疔，此又不可不知也。若诸部未靥，而地角先收，则肾竭源枯，其死必矣。倘阴囊肿胀，则肾毒外泄，不至内攻，有生理也，见此且莫慌张，止宜力为托毒，收靥之后，再解膀胱之热，以加味四苓散加翘、蒡，则其肿自退矣。肝属木，而居左，左颧是其位也，两颊红，而左颧尤甚者，则肝热甚可知，法当清肝化毒，且肝以藏血，血不荣活，皆由毒郁肝经，治宜松肝活血，故芍药、丹皮、柴胡、生地必用，再加红花、紫草、紫花地丁、生甘草等味自明。至痘生水泡，皆因肝盛剋土，至土不能制水，故使水不成脓，是削肝又为承浆之妙用也。且肝来剋土，又有泻青之症，故健脾方中，加用芍药，则肝敛而泄自安。况肝木又生心火，木盛而火愈炎，故惊风癫痫，虽出心经，心伐木而心火乃平。矧肝统筋膜，而司眼目，或手足牵引，目睛上吊，皆是肝经风热，治此又必平肝。至于见症设方，又在良医之妙用也。肺属金，而居右，右颧是其位也。两颧多，而右颧更密者，则肺金毒盛可知，但肺主皮毛，毒虽盛而藏亦浅，故两颧报点，总无凶机。其见症也，多在咽疼咳嗽，治宜松肌解表，理气宽胸，而桔梗、陈皮、芩、连、荆、防为可用，必痘尽出，而咳渐减，痘起胀而嗽已除，则毒不留于肺，庶可无虞。若治之不早，至起胀而嗽愈甚，则毒凝于肺，势必不可成浆。至于声哑，则肺气将绝，其症亦云莫救。若寒战固属肺经，虚实又宜详辨，六日以前寒战，或热盛唇红，必是肺经热甚，投以清金解表之药，其症可以立除；七日以后寒战，则肺寒当补，急施桂、附，必寒退而肺乃安。但肺宜清，不宜敛，敛则腠理不通，毒气何由宣化？故未胀之时，五味、诃子，凡敛肺之药，不可先嚐；若浆成之候，恐肺虚易中风寒，故炙耆诸品，须秘腠以固肺关，清补因时，始不至有误也。脾属土而居中，元寿是其位也，此间见点，百无一凶，但脾乃荣卫之枢，气血赖其滋养，脾土坚强，则毒不下陷，且易成浆，脾胃若败，则五脏立虚，毒气须臾伏陷，变症必至内攻。然痘毒方出之时，毒攻胃管，虽吐亦非胃弱，即咬牙属胃热，而石膏、甘草，恐败胃不敢多服。若或泄泻毒奔腾，治以安脾利水兼解毒，四苓散得其宜。假如秘结脾燥，虽酒制大黄微利，然亦不可猛攻，恐伤肝土之元。若灌脓之后，纯以健脾为主，但木能剋土，虑肝盛或致损脾，故健脾又要平肝，更念土虽剋水，然水壅而土亦崩，又宜疏通水道，水泄而脾乃宁，故止泄又当利水。止有升水之时，白术、淮山莫用，恐土燥而水不升。将靥尤宜土旺，补脾自是良方，前后治之得法，用药乃不差讹。

见点辨症赋  ***************************
痘初见点，宜观痘色荣枯。一来便觉粗肥，稀疏可必；见点如还琐屑，稠密堪知。带热敷疮，陆续出来，虽稠密犹可为救；一齐涌出，纵稀疏未必全生。细细白头如麻子，乾枯便作内攻形；啾啾红点如碎粟，焦萎定成憔悴势。粗肥达顶似佳苗，点子不红终白陷；皮薄头尖如美种，茱萸纹起定空浆。肌嫩则皮薄娇红，黄瘦则痘成褐色。人黑皮粗，痘色必然惨暗，是故婴儿之肌肉不同，不可一例而断，只要绽突有神，不喜颊红乾燥。色润神清，见点如珠如粟；毛焦皮燥，敷疮或紫或焦。虽然带热而出，亦恐密似针头，维是陆续出来，尤忌形如蚕种，如麸如㾦，如疹如疥，根窠不立，脚地全无，犯此数端，皆云莫救。点出如同蚊咬，恶烈胜似蛇伤，一片红若铺毡，神医也言不治。乍起闪如掣电，此症孰是能医。未热先敷数点，俗名报痘，若还热久不敷，此症便作疔看。先发块而后敷疮，块名痘母而必生；先敷疮而后发块，块名鬼种而难痊。避痘避于隐僻，眼胞唇内定多凶；闷痘闷于要处，心胸舌喉皆不吉。顺不畏多，逆嫌一点。冷疔先现，诸痘安敢张形；贼痘若生，诸痘岂能灌汁。辨症若得真详，急宜剔破与灯烧。是以里症未平，痘虽出而毒犹在内，透肌发散，尤加解毒为良；便调人静，身虽热而毒已在表，补兼发散，仍以安表为先。设使内外症平，此候不须过治。再观虚实审详，清补何如。

见点认痘法  ***************************
痘与蚊蚤所伤自异，亦与斑丹疮疥不同。盖蚊蚤所伤，虽有红点，其红必散，摸之而不碍手；斑丹乃浮游之火，亦不碍手；疮疥乃肌肉之毒，虽或碍手，而皮必枯；惟痘毒从骨髓而出，又系精血所运，故方出之时，摸之自然碍手，而且润滑，此痘所以异于凡疮也。

见点用药宜慎  ***************************
见点用药，与初发略同，但初发之药，在发窍而兼解毒；见点之药，宜解毒而佐升提。凡补滞辛热之品，此时犹不敢妄投，故肉桂、附子、丁香、乾姜、炙耆、炙草、鹿茸、鹿血、白术，茯苓、淮山、枣仁、远志、熟地、藿香、砂仁、豆蔻、诃子、五味，一切温滞之药，此际切宜慎之。即用黄耆、甘草，亦用生而不用炙，芍药用赤而不用白，地黄用生而不用熟，盖虑其滞毒气而助毒火，以贻祸于其后也。

见点顺症  ***************************
热至四日，于耳、目、口、腮、元寿之处，先见数点者吉，或两颧报点者亦吉，或面部未见而手足先见者尤吉，此标纵肝肺脾经来也。盖手足元寿见者，是脾经发痘，必主稀少，百无一凶。两颧来者，是肝肺二经，发痘虽多少不同，究皆可治，是以俱为顺症。报点之痘头顶圆净，皮又粗老，坚硬结实，摸之碍手，此元气旺而毒气少也。痘作三四次出，到五日后，方才出齐，头面颈项胸背，俱稀疏者吉。盖头乃诸阳所聚，面为五脏之府，两处若稀，则五脏不留毒气，诸阳悉得上升，且颈项疏朗，则扼要之区不截，胸背不密，则周身之血皆荣，所以云吉，纵四肢稠密，亦是无妨。痘初出，即红活润泽，光明可爱，脚有红晕，而不散漫，痘与肉色，红白分明者吉。痘见点后，潮热渐减，杂症渐退，饮食渐进，吐泻皆止，至五六日后，痘齐热退，杂症全无，饮食如常，精神清爽者吉。以上数条固为顺症，然亦要谨风寒，节饮食，避厌秽，慎起居，荤酒不可多与，药饵不可妄投，倘或不慎，致使轻变重，而顺变逆，不亦深可惜乎。一痘出，潮热方退，不可骤投辛热，盖火焰虽息，而馀烬犹存，一遇燥烈，其火复炎，烦躁谵狂之症，不旋踵而至矣。一见点之后毒之轻者，其热即退，毒之重者，必至五六日上出齐，其热方退，其痘若好，且无他症，虽热无妨，不可妄用寒凉以退热，恐后难于起胀也。一痘方出，而手足冷者，不要惊慌，盖阳气上达以送毒，未及下行手足也，必五六日上，痘将出齐，乃温耳。一痘未出齐，其儿不食，此胃中有热，故不食也，不可认为胃弱，而投暖胃之药，滞其毒气以贻异日之患。

见点险症  ***************************
痘已见形，而烦渴便闭，身犹壮热，则毒气不能尽透，且痘出稠密，颗粒黏连不分，痘色近紫，而黯滞不润泽，痘虽稀疏，而淡白不红活，犹复饮食少进，精神倦怠，虽曰可治，抑亦险矣。

见痘逆症  ***************************
初热一日即出者凶，一齐涌出者死。
痘于天庭、方广、印堂、承浆先见点，稠密惨暗，唇红目赤，色白痰鸣者，不治。
痘密如蚕种，或如釜中滚沸，而无缝者，不治。
痘出不起顶，形如灯烧汤泡者，不治。
痘出如蚊咬者，不治。
痘出即白，与肉色无异，不转红润者，不治。
痘出即紫黑乾枯，如干疥疮者，不治。
痘出即陷，顶中有黑点如针眼者，不治。
痘出即含水珠，皮薄易破者，不治。
痘出烦躁不宁，腰腹痛甚，口臭气粗，痘色紫黑者，死。
痘出狂言见鬼，好饮冷水，点从腰上先出者，不治。
痘出不似痘形，满面血点，如喷丹砂者，死。
痘出或青或黑如痣，或肌肉有成片青黑者，死。
痘出而舌卷囊缩者，死。
痘出浑身发紫泡，刺出黑血者，死。
痘出吐泻不止，蛔从口鼻大便滚滚出者，不治。
痘出即有紫黑之点，大如绿豆，现于两腋及腹上者，不过三日，遍身之痘俱紫黑而死。
痘出即发无名肿毒，此毒气不能泄之于疮，故发此肿也，不治。
痘出稠密，嘴唇崩裂，胃烂发癍者，不治。
痘出斜视若有，正视则无，面如橘皮者，不治。
痘已出后，热一遍，复出一遍者，凶。

见点治法  ***************************
〔应出不出〕
应出不出症有四，表用苏解里导滞，元虚益气保元汤，平和解秽是妙剂。
久吾聂氏曰：自有方书以来，治痘之家，其人不止数百，精于此者，亦有数十人，著书立说，流传天下。然皆详于已出之后，略于末出之先，深言出速稠密之危，不言留中不出之祸。不知已出之毒，外寇也；未出之毒，内寇也。出速而稠密者，外攻也；留中而不出者，内攻也，内寇与外寇势孰急？内攻与外攻祸孰烈？故痘已出而死者，多在旬日之外；痘不出而死者，必在六日之内，徒知御外寇，而不知逐内寇，自古以来，诸贤之为计疏矣，然其失安在？惟在痘未出，急于解毒，而缓于逐毒也。不知未出之时，毒不可解，但当仍汲逐之出外也。予深悟此理，而明鉴其失，故长顾远虑，为未出以前诸症设法，分晰虚实寒热以施治。实热者，宣发其壅滞，以逐毒出外；虚寒者，补助其气血，以逐毒出外。至于急用寒热逐毒内攻等弊，则谆谆致戒，一以救前人之失，一以开后学之迷，虽岐黄复起，不易吾言矣。
释，痘出不快，其症不同，最宜分别。有发热三四日，皮下之点不甚红润，其人声重鼻塞，咳嗽恶寒，迷闷不宁，肤起鸡皮者，是为风邪所闭，腠理不开，故不能出也；或从前失于表解，身无微汗，故有此症，以苏解散主之，若皮下之点红紫，其人唇红舌苔，脐下腹痛，烦闷咬牙，目赤口臭者，是毒气壅盛，滞于气道，故不能出也，解毒导滞汤主之。如更身热，大便闭，加熟大黄微利之。若皮下之点不甚红润，唇淡倦卧，饮食减少，二便清利，目闭无魂者，此元气虚弱，不能送毒，故不出也，急用补中益气，或温中益气，或保元汤以托之。或因邪秽所触，隐伏而出不快，平塌而顶不起，其痘必作痒，宜用平和汤解之，外烧小红枣、苍术，或沉香、檀香、藿香，以避其气，仍看痘色晕脚，伏则宣之，陷则补之。
●苏解散　见卷二寒热并作门。
●解毒导滞汤
方歌：解毒导滞升防芎，柴甲楂蝉牛子同，芩连翘桔麦冬草，枳壳前胡陈皮从。
录方：紫草（研末）　麦冬（各一钱，去心）　山楂（去核）　牛蒡（各八分，炒研）　防风　川芎　桔梗　前胡（各七分）　甲珠　连翘　枳壳（六分）　陈皮（六分）　升麻（五分）　蝉蜕（十二只，去头足）　黄连（酒炒）　甘草（各三分）　姜葱（引）
同煎热服。
●补中益气汤
方歌：补中益气升柴陈，参归耆术甘草平，无参官桂须加入，鹿茸嫩者用之灵。
录方：黄耆　白术（土炒）　当归（各一钱，酒洗）　柴胡（七分）　陈皮（六分）　升麻　人参　甘草（各三分）　官桂（八分）　鹿茸（钱半）　生姜（一片）　大枣（一枚）
同煎热服。
●温中益气汤
方歌：温中益气用生耆，参术归身官桂宜，白芷防芎楂肉草，木香应与白苓陪。
录方：白术（一钱，土炒）　黄耆（生）　山楂（去核）　茯苓（各八分）　香白芷　当归（酒洗）　川芎　防风（各七分）　人参（五分）　广木香　甘草（各三分，炙）　官桂（二分）　生姜（一片）　大枣（一枚，去核）
同煎服。
●平和汤
方歌：秽气相冲不可当，教君急用平和汤，参耆归芍苏防芷，桂桔沉檀乳藿香。
录方：黄耆（一钱，生）　防风　白芷（各七分）　当归（酒洗）　茅桔梗　苏叶（各六分）　白芍（五分）　人参（三分）　官桂　沉香　檀香　乳香　藿香（各二分）　生姜（一片）
同煎温服。
〔印堂承浆广额嘴角鼻孔见点〕
晓星报点非为吉，锁口栏门总不宜，更有承浆广额地，点来烙去岂容迟。
释：诸痘末出，独于印堂先见一颗者，名晓星报点，此痘能闭诸毒，急宜以灯烙之，但小儿畏灯，必然躲闪，须用铜钱一个，印于痘上，令痘从钱眼暴出，然后烙之，乃不差误。又承浆、广额，先见数点，此心肾之苗必凶，又恐为瞰报之贼标，俱速以灯烙之，或用银针剔破，吮去恶血，旋用拔疔散敷之，亦可，此标一除，能减无许之痘。又嘴角有痘曰锁口，鼻孔边痘曰栏门，喉窝之痘主咽痛，心窝之痘主烦闷，耳后窝中、颈项窝间有痘，皆不吉，且痘出不拘何处，但有独大异常者，非贼痘即痘疔也，俱速宜去之。
●拔疔散
明雄黄不拘多少，研细末，又将滚白水泡绵胭脂，取浓汁调点疔头上。
〔一齐涌出〕
毒火迅烈一齐出，良工至此亦慌忙，调元化毒加减用，劝君急急莫观望。
释：身热一二日即出痘，先发于天庭、司空、印堂等处，或一齐涌出，稠密难堪，痘又形焦色紫，此盖毒火猛烈，而气血凝滞，亦不能收束毒火，以致毒火肆行，此症实难救一，急宜活血解毒，宜用调元化毒汤看症加减，莫执成方。
●调元化毒汤
方歌：调元化毒参耆芍，红紫牛蝉荆芥耆，归地前通楂肉翘，芩连草桔防风度。
录方：前胡（钱半）　黄耆（生）　生地　山楂（各一钱，去核）　川当归（八分）　白芍（酒炒）　牛蒡（炒研）　荆芥　木通　防风　连翘（各七分，去心）　桔梗（六分）　紫草（研末）　黄芩（各五分）　人参　红花（酒炒）　黄连（酒炒）　甘草（各三分，生）　净蝉蜕（十二只，去头足）　生姜（一片）
同煎温服。咳嗽，加陈皮，花粉；腹痛，去参、耆，加炒枳壳；大便久秘，去参、耆，加酒蒸大黄微利之；若气血与毒火俱旺，归、芍减三之一，仍去参、耆，加小芎清之。
〔壮热〕
痘方见点热宜减，大热烦闷毒缠绵，清解散花仍壮热，解毒汤须日数煎。
释：痘一见点，则毒气将达皮肤，此时热宜渐退，诸症亦当渐平。若热不少减，宜用清解丸，次服散花丸。倘犹大热蒸蒸，闷乱不宁，其毒必重，其痘必多，急以解毒汤治之，一日须二三服。此际速为解毒，痘或可减，使怠忽视之，则铺毡蚕种，紫黑乾枯之弊至矣。若四五日内，正宜解毒，乃宜清不清，迟延数日，痘成焦紫，而又不敢用凉，悔之将何及乎？
●清解丸
录方：麦冬（八钱，去心）　连翘（去心）　牛蒡（炒研）　黄连（酒炒）　枳壳（各七钱）　荆芥　防风　淮通　前胡（各五钱）　紫草茸　桔梗　蝉蜕　川芎　升麻　元参　人中黄　黄芩（各四钱，酒炒）
共合为细末，米糊为丸，如龙眼核大，青黛为衣。量儿大小，与症之轻重与服。
●散花丸
录方：防风　楂肉　当归　紫花地丁（各八钱）　山慈菇　牛蒡（各七钱，炒研）　荆芥　前胡　青皮　赤芍（各五钱）　蝉蜕　红花　茯神　通草（各二钱）　人中黄（三钱）
上方共为细末，米糊为丸，如龙眼核大，青黛为衣。怯弱者，以生耆煎水为引。
●解毒汤　见卷二烦躁门。
〔惊搐〕
痘将见点忽惊搐，细察外症分所属，毒气壅盛或风邪，元气虚弱须详烛。
惊搐之症，多由心经，有目睛直视上不能言者；有身若反弓，手足僵直者；有目翻白而双手擎拳者；或牙关紧闭，或口出白涎，或舌频出入，名蛇舌风；或大叫如鸦声而即死者，名乌鸦风；或嘴歪头搐者，名黄揭风：或十指擎揸者，名鹦爪风，此皆毒从心经过，故有是症，必痘出而惊乃定。但随搐而随醒者吉，搐醒而有汗者亦吉，盖邪从汗解，痘必出稀，搐定而精神清爽，面不青蓝者吉。若面色青蓝，形神昏暗，醒后目闭无魂，不思饮食，反潮热大作者，是恶候也，其痘必稠密，而难治矣。昔人谓末痘先搐，皆为顺症，岂尽然乎？遇此之症，为父母者，切莫惊慌，止可扶持，不可把捉，恐郁其气，则立毙矣。为医者不可作急惊施治，峻用寒凉之药，倘误用寒凉冰其毒气，不得发越，其儿必毙矣。可不慎乎？
释：发热二三日，痘末见点，及将见点时，忽然惊搐大作，不可惊惶失措，惟详审虚实寒热以用药。有毒气壅盛于内，不能骤发于外而惊搐者，必痘影红紫，气粗身热，面赤唇紫，声音响亮，脉沉而数，宜用清解散以宣之。有为风邪所束，痘毒郁滞而不得出，以致惊搐者，其形色多同前，但声重鼻塞，或流清涕，脉浮而数，宜用苏解散以发之。有元气虚弱，送毒不出而发惊搐者，必痘影淡白，唇淡面青，气缓神倦，脉沉细迟缓，宜温中益气汤以托之。前症分辨明白，用药合宜，一剂之后，痘出而惊搐立止，不可用驱痰峻攻之药，巴豆、芒硝、蜈蚣、全蝎之属。世人不明惊搐之由，不极力托苗，而专作急惊治，误人多矣。
●清解散
方歌：清解荆防升葛通，芩连甘桔茸川芎，前胡蝉蜕蒡翘共，楂肉生姜引有功。
录方：前胡（一钱）　乾葛　山楂（各八分，去核）　防风　荆芥　川芎　连翘　木通　牛蒡（各七分，炒研）　桔梗（六分）　紫草（研末）　升麻　黄芩（各五分，酒炒）　蝉蜕（十二只，去头足）　甘草（三分，生）　黄连（二分，酒炒）　生姜（三片）
同煎温服。
●苏解散　方见卷内应出不出门。
●温中益气汤　方见卷内应出不出门。
●详定灯火穴法
惊搐之症，有用药而搐不止者，又或牙关咬紧，药不能进，急以灯芯蘸油燃灼，按各穴焠之。两手曲池各一穴；两手虎口各一穴；两脚三里各一穴；三里在两脚直下，外臁在膝骨之下，正臁之外，以脚之胫骨而通算之，约有一尺长，则上三寸之下也，言三里者，谓此穴去膝盖最近也，按之正臁骨之外，去臁不远，陷肉处即穴也；两脚鞋带各一穴，在两脚直下，与脚背交接，屈曲之处，世人繫鞋带之所，故俗名鞋带穴，按之骨缝中空有穴，两脚大指与次指相近之桠处，俗名脚虎口穴。男从左手曲池起，以灯火焠之，随焠左虎口，又右手曲池，又随焠右手虎口，又随焠左脚三里，又随焠左脚鞋带，又随焠左脚虎口，又随焠右脚三里，又随焠右脚鞋带，又随焠右脚虎口，男从左上焠下，女从右上焠下，切不可从下焠上。左右上下，共止十穴，每一穴，止用灯心焠一下，不可多焠。凡用灯芯宜用大白灯芯一茎，长不过三四寸，蘸香油润之。又将各穴掐定，用墨笔点真，然后燃灼灯心，按穴焠之，听灯上有爆声上吉。次第如法焠之，抱定睡一个时辰，痘苗出现，惊搐自止。依此治之，百发百中。若烦躁昏闷，不省人事者，则不可救矣。总之用清解散、苏解散、温中益气汤三方，分门别症，可谓详矣。若毒火壅盛于内，大便结燥，又用败毒和中散，加羌活、苏叶、白芷各五分，熟大黄一钱二分，以下之。倘或元气虚弱又兼大吐大泻，必于温中益气汤内倍加参、耆、术、苓，以壮脾元，痘出而惊搐自定，灯火切不可用，盖火能劫其有馀，不能治其不足，慎之慎之。
〔中风〕
痘出传风眼直斜，牙关紧闭袭风邪，此时勿用驱风药，白附姜煎汁当茶。
释：痘症出时，忽然中风，眼目直视，牙关紧闭者，不可用驱风峻药，急宜姜附汤，浓煎灌下，令出微汗即愈。
●姜附汤
录方：白附子（三钱）　老生姜（二钱）
浓煎灌下，汗出即愈。
〔腹痛〕
痘出腹痛有三般，痛而发厥蝉末安，芍药防风疗烦躁，秘结又须化毒丹。
释：痘出腹痛，其症不一，有痛而发厥，痘出不快者，有烦躁叫痛者，有大便秘结而痛者。发厥者，用蝉蜕去翅足为末，每服一钱，痘出自定；烦躁者，用芍药防风汤；秘结者，用大黄化毒汤。
●芍药防风汤
录方：白芍　防风　陈皮　升麻　桔梗　川芎　厚朴　枳实　牛子
●大黄化毒汤
录方：大黄　厚朴　白芍　陈皮
〔烦躁〕
毒火猖狂神不静，故令烦躁异寻常，此时用药无奇巧，总宜凉血解毒汤。
释：痘出烦躁，由毒火大盛，而神不能清，以凉血解毒汤治之。
●凉血解毒汤
录方：当归　生地　紫草　丹皮　红花　香白芷　连翘　桔梗　黄连　甘草　灯心（引）
水煎服。
〔渴〕
痘出稠密毒方盛，那堪脏腑受煎熬，检方难得清凉散，惟有凉血解毒高。
释：痘出稠密，毒火方盛，而津液内伤，故烦渴生焉，亦以凉血解毒汤治之。
〔呕吐〕
火邪犯胃气上腾，几回呕吐禁不能，栀连二陈真妙剂，良医识此已折肱。
释：痘初出而呕吐者，乃火邪犯胃，毒气上腾，故也，以栀连二陈汤治之。
●栀连二陈汤　见卷二乾呕门。
〔泄泻〕
痘出时泻毒因解，泻堪则虞失其常，此际岂容轻补涩，斟酌惟宜柴苓汤。
释：痘初出而泄泻，则火热由泻而解，泻故非所忌也，但泻甚则使传化失其常耳，然亦不敢遽用补涩之药，以柴苓汤治之。
●柴苓汤
录方：赤茯苓　猪苓　泽泻　白术　黄芩　半夏　柴胡　甘草
引用生姜、灯心，水煎服。
〔秘结〕
人身二便若江河，稍不通流壅遏多，四顺饮治大便秘，八正散调小便多。
释：人身之有二便，犹天地之有江河也，江河不可壅塞，而二便不可不通，若秘结，则肠胃壅而毒邪必内滞矣，治宜清火解毒，而便自行。痘初出，大便秘者，四顺清凉饮主之；小便秘者，八正散主之。若至成浆时，切勿轻用，恐脾胃有损，则泄泻陷伏，不旋踵而至矣。
●四顺清凉饮
录方：白芍　当归　甘草　大黄
水煎服。
●八正散
录方：车前　木通　滑石　扁蓄　瞿麦　栀子仁　大黄　甘草
引用灯心，水煎服。
〔痒〕
痘标才见两三颗，爬搔浑身瘙痒多，此是火邪留腠理，急清风火症应瘥。
释：痘初出时，遍身作痒，此火邪留于肌肉皮肤之间，不能即出故耳，宜泻心肝火邪，其痒自除，以清风去火化毒汤升散之。
●清风去火化毒汤
录方：防风　升麻　白芍　桂枝　荆芥　粉干　牛蒡　淡竹叶（为引）
水煎服。
〔咽痛〕
痘出咽疼不治咽，内托方中倍桔梗，痛甚内服鼠黏子，吹用一圣散最稔。
释：痘初出，咽痛不专治咽，惟于托痘方中，倍加桔梗而已。若痛甚，宜鼠黏子汤，外用一圣散吹之。
●鼠黏子汤
录方：鼠黏子（炒研）　射干　桔梗　连翘　甘草（生）
水煎，入竹沥和服。
●一圣散
苦参不拘多少，切片焙乾研为细末，每用一二分吹之，甚效。
〔口秽〕
口中腥臭气冲冲，邪毒炎蒸肺患痈，泻火清金须急用，迟延七日祸相从。
释：痘出而口中之气，腥臭冲人，此肺中邪火，熬煎炎燥，故令腥臭出于口也，急与清金泻火汤解之。倘淹延不治，至七日而死矣。
●清金泻火汤
录方：知母　生地　黄芩　石膏　桔梗　黑栀仁　麦冬　木通　花粉　紫菀　甘草　鲜桑叶（七片为引）
水煎，竹沥兑服。
〔舌疮〕
热留心窍形于舌，治法无奇只清热，犀角清上内治饮，搽用赴筵真妙诀。
释：痘毒留于心经，必形于舌，舌乃心之苗也，故或赤或紫，或黑或肿，或舒舌弄舌，皆热留于心使然也，故以清热为主，以加味犀角治之。至于口舌生疮，若不急治，必至糜烂腐臭，变为恶候，宜内服清上饮，外以赴筵散搽之。
●加味犀角汤
方歌：加味犀角汤，牛桔甘荆防，升麦连栀石，犀角镑可尝。
录方：牛蒡（炒研）　麦冬（各一钱，去心）　防风　桔梗（各八分）　荆芥（七分）　栀子（炒）　石膏（各六分，煅）　黄连（酒炒）　升麻　甘草（各三分，生）
水煎服。
●清上饮
方歌：口舌生疮名热毒，细察痘苗分所属，清上荷防草麦牛，芩连花葛桔翘遂。
录方：麦冬（一钱半，去心）　粉葛（一钱）　花粉（八分）　薄荷　防风　牛蒡（炒研）　黄芩（酒炒）　连翘（各七分，去心）　桔梗（六分）　黄连（酒炒）　甘草（各三分，生）　生姜（一片）
同煎服。
●赴筵散
录方：黄柏（五钱）　薄荷（二钱）
共为细末，入青黛一分，和匀。搽之。
〔寒战咬牙〕
肺有实热因寒战，胃有实热则咬牙，见点治法殊初热，四物汤中酌量加。
释：痘见点后，实热凝于肺胃，而寒战咬牙，不可以初热时治法治也，宜加味四物汤主之。
●加味四物汤
录方：当归　生地　川芎　赤芍　连翘（去心）　木通　麦冬（去心）　石膏（煅）　黄连（姜炒）
水煎服。
〔七晕〕
痘有七晕殊名色，老红红紫乾枯别，淡红淡白气血虚，铺红焦红火毒烈。
释：痘出而根脚有晕，其名有七：老红也，红紫也，红紫乾枯也，淡红也，淡白也，铺红也，焦红也，其中有顺险逆之分焉。苟不辨之于早，未有不悔之于后者，业是科者其慎之。
〔老红红紫〕
痘色老红症顺吉，深红带紫亦堪惜，急用和中散为主，清毒活血宜继入。
释：老红者，晕色红而老，不娇妖也，不闪烁也，不乍红而乍淡也，亦不带紫也，此老红之晕，必发热三日始见点，身体平和，饮食如常，二便皆调，精神清爽，此顺症也；红紫者，痘色深红而带紫也，必发热二日，即见痘苗，身必热蒸烦躁，当以败毒和中散主之，看其出齐，即用清毒活血汤，催其长浆，浆足亦归于顺。
●败毒和中散　见二卷初热门。
●清毒活血汤
方歌：清毒活血紫参耆，牛子当前白芍宜，生地芩连翘桔草，山楂姜引木通提。
录方：黄耆（钱半）　前胡　生地　山楂（各一钱，去核）　当归（八分）　紫草茸（研末）　牛蒡（炒研）　淮木通　连翘（各七分，去心）　桔梗（六分）　人参　白芍　黄芩（各五分，酒炒）　甘草（生）　黄连（各二分，酒炒）　生姜（一片）
同煎服。烦渴者，去参、耆，加麦冬一钱五分，花粉七分。
〔红紫乾枯〕
痘色红紫并乾枯，此为逆症势堪虞，毒火内盛宜急下，依然如故费工夫。
释：红紫乾枯者，初见痘苗，晕脚即红紫乾枯，必发热一日即见点，痘必稠密，热必壮盛，烦躁昏沉，唇焦口渴，大便结燥，小便短涩黄赤，此毒火内盛，急宜下之，以清毒火，仍宜用败毒和中散，加熟大黄以利之，毒火必从此少减。看其出齐，即以清毒活血汤，催其长浆。若根脚红活，痘浆泛起，此尚可救。若仍复乾枯，不见起长，不见泛浆，加之诸症如故，则必不可救矣。
〔焦红〕
痘初见点顶先焦，更加根脚红紫饶，和中散倍芩连紫，稍减清毒活血调。
释：焦红者，初见痘黄，顶乃先焦，根脚红紫有芒角，不见滋润圆活，此乃毒火内盛，急用败毒和中散，倍加芩、连、紫草茸以托之。倘或壮热少减，神气稍清，能食，不甚烦躁，急以清毒活血汤，催其长浆，浆足仍可归顺，此在人神而明之也。
〔铺红〕
气不统血因毒盛，散漫皮肤名铺红，神清能食犹可治，调元化毒妙无穷。
释：铺红者，初见痘苗，通身皮肉尽红，故名曰铺红，良由毒火内盛，气不能统血，散漫于皮肤之间也。若神清能食，痘稀疏者可治。遇此等症，用调元化毒汤，倍参耆以补其气，藉紫草、芩、连以清其毒，庶气充血聚，可挽逆归顺耳。若人事昏沉，则不可救矣。
●调元化毒汤　见本卷一齐涌出门。
〔淡红〕
痘出何为晕淡红，气血虚弱故不同，和中加减烦热用，催浆内托参归茸。
释：淡红者，晕脚四围淡红，有娇妖之色，以纸捻照之，若有红色，若红色不定，将来必变淡白色，此乃气血俱虚。见点之时，见此晕脚，寒凉切不可用，或身不退热，微有烦躁，宜用败毒和中散，去芩、连、紫草茸，加羌活、苏叶、白芷，以托其苗，俟其出齐，以千金内托散，催其长浆，浆足仍归于顺。若先误用寒凉，晕转淡白，急用参归鹿茸汤以救之，缓则成灰陷矣。
●千金内托散
方歌：千金同托十二味，归芍参耆防芷桂，木香甘草及川芎，厚朴山楂姜酒是。
录方：黄耆（二钱五分，蜜炙）　当归（酒洗）　山楂（各一钱，去核）　川芎　防风　白芷　厚朴（各七分，炒）　人参　白芍（各五分）　木香　官桂　甘草（各三分，炙）　生姜（一片）　龙眼肉（三个）
同煎，入好酒和服，随症加减，法同参归鹿茸汤。
●参归鹿茸汤
方歌：参归鹿茸用三钱，蜜炙黄耆贵嫩绵，甘草炮来姜一片，福元好酒服安然。
录方：黄耆（五钱，蜜炙）　人参　鹿茸（各三钱，酒涂炙）　当归（一钱，酒洗）　甘草（五分，炙）　姜（一片）　龙眼肉（三个）
同煎，入好酒一杯温服。
如困倦手足冷，饮食少者，加广木香、公丁香、官桂、砂仁；如浆不足而寒战咬牙者，加熟附子；如大便溏泻，脓浆难成，加白术、白芍、茯苓、木香、丁香、肉桂、豆蔻、诃子。
〔淡白〕
痘形淡白虚弱极，寒凉一滴不可尝，加味参苏初托痘，千金鹿茸后催浆。
释：淡白者，痘之根脚，四围无一丝红色，止有淡白之点，亦不见其有晕也，盖由气血虚极或出此痘。初见此症，宜用加味参苏饮以托之；俟其出齐，即用千金内托散，催其长浆；浆或未足，即用参归鹿茸汤灌之，今日不足，来日再催，亦可转逆为顺矣。
●加味参苏饮　见卷二初热门。
〔夹斑丹疹瘾〕
赤点纷纷号夹斑，如云突起又名丹，碎碎纷纷名夹疹，瘾瘾皮肤更须参。
释：正痘方出之时，有夹斑夹丹，夹疹夹瘾而出者，不可不辨。有红赤小点，杂于痘苗空处，初无头粒，不见高耸，多随出而随没，谓之夹斑，此皮肤素受寒也，用黑参升麻汤治之，以黑参为君。有遍身红赤成片，如云头突起，谓之夹丹，此皮肤火毒也，治当用解毒汤，加黑参为君。有遍身通红，碎碎纷纷，形如麻疹，谓之夹疹，亦用黑参升麻汤，加桔梗、黄芩，宣托其疹，正痘自然依期出透而起发。又有红点隐于皮肤之内，而不见者，谓之夹瘾，亦以黑参升麻汤治之。四者皆浮游之火，散于皮肤，用清解丸，多加黑参，立愈。
●黑参升麻汤
录方：黑参（一钱）　防风　荆芥　牛蒡（各七分，炒研）　升麻（五分）　甘草（三分）
水煎温服。
●解毒汤　见卷二烦躁门。
●清解丸　见卷内热门。
〔夹水痘〕
水痘虽同正痘形，易于起水且无脓，收结当先痂疤少，术家莫藉此为功。
释：水痘者，儿在胞中，其母饮食之毒，或成胎而再交之火也，其毒不藏脏腑，所以不致伤生，依然潮热起水，形与正痘无异，但易于起水，而不灌脓，易于收结，而少痂疤耳。或先正痘而出，或与正痘并出，正痘若好，此不必虑。术家遇此，则谓吾能去恶痘而复出好痘，可笑也。
〔小痘〕
小痘原与大痘殊，形赤故名即相符，毒稀自尔尖圆好，易齐易靥复何虞。
释：痘之大者，俗谓大痘，小痘名赤痘，盖以形而名也。赤痘虽不甚起胀，而尖圆可爱，此乃毒稀之症，故易齐易靥，不如常期，亦无恙也。
〔疔痘〕
紫黑坚硬形独大，先出先长即是疔，能闭痘毒须急治，敷用膏散刺用针。
释：痘之有疔，毒气凝结而成也。痘未出，疔先出，痘未长，疔先长，其色紫黑，其形坚硬，根脚独大，却无红晕，五脏各有所见。心疔色赤，起于颧阜、胸乳之处；肝疔色紫，起于左太阳，左胁、眼胞，两臀阜之处；脾疔色先黄后黑，起于腮颊、中庭、口角、肚腹、手足之处；肺疔色先灰后黑，起于右太阳，右胁、颈项、喉实之处；肾疔色黑，起于地阁、后颈、耳窖、背俞、腰脊、阳茎之处。凡疔能闭痘毒，未齐有疔，则诸毒不能出现；既齐有疔，则诸痘不能起胀；行浆时有疔，则诸痘必致倒陷，其为祸可胜言哉。故初出之时，见有紫黑独大之点，恐其成疔，即宜以银针刺破，吸尽黑血，然后以拔疔散敷其疮口，或用四圣膏贴之，或用三豆汤洗之，俱可；次日再看，若再硬胀，仍然刺破，以前药敷涂，必转红活，方可歇手；若针挑不动，手捻有核，则成疔矣，须用针从四面刳开，以小钳钳出，其形如疔，有半寸许长，拔去其疔，仍以前药敷满疮口，乃可无虞。又手足四肢有痘，惨暗坚硬而甚痛，或外无痘，而内有核作痛者，亦痘疔也，宜以艾火灸之即愈，或以灯火烙之亦效，若不急治，则其疔深陷，穿筋透髓，而烂见骨，甚可畏也。又天庭有黑点，心窝舌上必有疔；地阁有黑点，阴囊必有疔；两颧有黑点，两腋必有疔；准头有黑点，四肢必有疔，此观显可知其隐，又不可不详也。凡用针挑痘疔时，以二指拿针，平平入痘，拨断疔中筋络，众痘即发，但挑时轻重徐疾之间，贵乎得宜，不可挑破顶，亦不可重入伤肌，治者宜详识之。
●拔疔散　见卷内印堂见点门。
●四圣膏
录方：绿豆　豌豆（各四十九粒，俱烧灰存性）　珍珠（煅）　头发（各一分，烧灰）
共为细末。以绵胭脂水调和成膏，将银针拨开疮头，然后涂之。
●三豆汤
录方：黑豆　绿豆　赤小豆（各一合）
研烂为末。用醋研浓浆，时时以鹅翎扫之。
〔贼痘〕
贼痘颗粒大甚速，形虽起胀按之虚，闭毒与疔相上下，火攻针刺治无殊。
释：贼痘者，较之众痘，彼之颗粒独大，初出便如绿豆，过一日大如黄豆，再过一日大如龙眼，其大又甚速也。此痘根窠与顶全无血色，形虽起胀，而按之虚软，或微含水浆而中有黑色，后必带累众痘，不得依期长浆，名之为贼是此故耳。疔痘外形固大，根脚微肿；贼痘外形虽大，根脚不肿，以此分别。又有一种于将热之时，或初热一二日间，即于天庭、太阳见标数点，大如赤豆，光亮好看，过一二日即收没者，犹之贼欲攻城陷地，先命一二细作，探其虚实，故名贼标，此标既没，随即大热攻作，遍身之痘，必如铺毡蚕种，不可救疗，甚可畏也。凡见此症，急用银针刺破，去其恶血，以拔疔散敷其口，或以灯芯蘸清油，当贼痘顶上焠之，其毒即化。然一二颗可依此焠之，倘贼痘出多，灯火恐其难受，可用拔疔散搽之。若焠之不退，搽之不效，诸痘必难成浆，则不可救矣。
〔出而覆没〕
痘出何覆没，气血原两亏，千金内托散，调服岂容迟。
释：痘出而热不退，痘顶不起，根窠不红，若隐若见，出而覆没者，此气血两亏，不能尽发其毒也。若不急治，则毒陷内攻，须臾告变矣。宜速用千金内托散，以托毒外出，而后乃能起胀。
●千金内托散　见卷内七晕门。
〔痘如肉色〕
痘色如肉色，血虚气亦虚，保元与归鹿，活血自有馀。
释：痘出虽稀，而根窠绝无红晕，与肉色无异者，此血虚而气亦不甚振也，以加味保元汤，与归鹿活血汤治之。
●加味保元汤
录方：人参　黄耆　当归　川芎　红花　紫草茸　肉桂　防风
●归鹿活血汤
录方：当归　鹿茸　人参　黄耆　川芎　白芍药
〔手足厥冷〕
痘出脚厥冷，痘白是阴寒，异攻散可服，先用回生丹。
释：痘出身凉，手足厥冷，其痘色更见灰白，且泄泻不食，乃寒厥也，速用起死回生丹，与异攻散救之。
●起死回生丹
录方：丁香（十粒）　乾姜（一钱）
水煎热服，被盖片时，令脾胃温暖，痘自红活矣。
●异功散
录方：人参　白术　当归　茯苓　陈皮　川厚朴　半夏　木香　丁香　肉豆蔻　肉桂　甘草　诃子肉　生姜　大枣（引）
〔痘疮入眼〕
痘疮未入目，黄柏膏保安，已入胭脂水，调点清肝丸。
释：痘疮之毒，第一防眼，所以古人用护眼之法，先以黄柏膏涂之。若已入目，用清肝丸磨水，蒸出药性，以胭脂米研烂入药水中，频频点入，毒散痘收，自不伤目，或独用胭脂水点入亦可。
●黄柏膏
录方：黄柏（一两）　甘草（二两）
共为细末。用新绿豆五合，新汲水三碗，浸豆一昼夜，去豆，入红花一两煮之，其水约减二盏，去红花，入二药末，慢火熬成膏，每用敷眼胞上下，厚涂之，则痘疮不入眼矣。
●清肝丸
录方：白芍　胆草（各一两）　防风　荆芥　薄荷（各五钱）　菊花　蒺藜　连翘　黄芩　辰砂（各四钱）
合末作丸，辰砂为衣。上方清肝退热，除眼中翳膜，凡眼中有痘，红肿不开者，用饭后服，再将此丸磨研，净水浓煎，以渣敷眼胞。又用胭脂抖汁，入药水，时时点入眼，则痘毒不能伤眼矣。
〔逆症〕
痘疮磊落不须防，丛聚相黏定见伤，蚕壳蛇皮生不久，蚤斑蚊迹祸难量。
释：痘疮初出，须看相去远近，若相去三五寸一粒者，轻症也；一二寸者颇密，如二三成丛者，必密而重，如蚕之壳，蛇之皮者，此气至而血不随也，当行气补血，宜祛风匀气散。如蚤之斑，蚊之迹者，此血至而气不随也，当凉血补气，宜参耆和气饮。
●祛风匀气饮
录方：人参　川芎　当归　赤芍　麦冬　北防风　青皮　荆芥　木香　薄荷　甘草
水煎，半饥服。
●参耆和气饮
录方：人参　黄耆　连翘　牛蒡　黄芩　粉乾葛　蝉蜕　当归　木通　桔梗　甘草
水煎服。
出形末定先含水，起发之时便戴浆，脓水末成收靥急，休夸妙术有青囊。
释：痘初出一点血，血化为水，水化为脓，脓成而毒解，此自然之序。若初出之时，即含水珠，或将起发，便戴白浆，或脓水末成，忽然收靥，此毒火大盛，失其自然之序，不应至而至，谓之太过，不久倒陷入里而死，无可治矣。盖不应至而至，所谓早发还先萎也，比之应至不至者，因其气血不充，尚有补救，所谓人夺天功，此则不相侔矣。
〔逆症一十三条〕
久吾聂氏曰：黄西邱著顺、险、逆三图，顺症不须用药，险症有药可治，若逆症虽勉强用药，断不得活。曾立逆症图三十条，予每看痘症，逐年经见，实有一十三图，果系不可治之症，无再生之望，虽细心极力，变方设法，亦不能出西邱范围之外，因以揭逆症一十三条，分例于后，以广后学之见闻。
●矇头（此毒参阳位也）
矇头者，面部身上及手足，俱稀疏，独头上以至发际，形如蚕种，此逆症也。若稠密有界，又当别论。
●盖面
盖面者，他处俱稀疏，独面上形如蚕种，无丝毫空处，此逆症也。若稠密有地界，又当别论。
●托腮
托腮者，他处俱稀疏，独两腮颊及地角，相连一片，形如蚕种，此逆症也。若稠密有地界，又当别论。
●锁项
锁项者，他处俱稀疏，独项间形如蚕种，无丝毫空处，此逆症也。若稠密有地界，又当别论。
●云锦铺胸
铺胸者，他处俱稀疏，独胸前一处，上连咽喉之下，下及两乳之间，形如蚕种，此逆症也。若稠密有地界，又当别论。
●云锦铺肩
铺肩者，他处俱稀疏，独两肩及后颈窝形如蚕种，此逆证也。若稠密有地界，又当别论。
●前后补服
前后补服者，他处俱稀疏，独心窝之下，肛脐之上，脊背风翅骨之下，脊后腰之上，前后如职官穿补服样，或方或圆，一片形如蚕种，此逆症也。若稠密有地界，又当别论。
●断桥
断桥者，他处俱稠密，不分地界，独腰间绝无一点，犹桥之有梁而中断也，故名断桥，此逆症也。若上下别处所出之痘有地界，犹可望生，又当别论。
●虾蟆瘟
虾蟆瘟者，遍身上下，痘出稠密，不分地界，惟胸腹之间，不见痘粒，有似于虾蟆形，故名虾蟆瘟，此逆症也，若稀疏又当别论。
●无根
无根者，通身上下，痘俱稠密，不分地界，独两手心两足心无痘，盖以手足为诸阳之本，阳绝则两手心两足心皆不出痘，此逆症也，若通身出痘稀疏，又当别论。
●玉带横腰
玉带横腰者，他处俱稀疏，独前后腰间，阔不过二寸，周围密如蚕种，如带束腰间一样，此逆症也，倘若稀疏，又当别论。
●枯树挂蛇
枯树挂蛇之症，有单挂，有双挂，有挂在手肱者，有挂在腿股者，他处俱稀疏，独挂处如蛇形而缠绕之，密如蚕种，此逆症出，倘稀疏有地界，又当别论。
●形如瓜瓠
形如瓜瓠者，痘初见标，尚未出齐，以及将出齐之际，痘未见起发，而面部腮颊，以及两目，俱皆肿胀，形如瓜瓠，此逆症也。烦躁昏迷，不省人事者，决不可救。
〔异痘类〕
痘有吉凶，症有生死，不能识其吉凶，焉敢决其生死乎？况有似吉而凶，似凶而吉者，尤不可以不详辨也。
●天根痘
天根者，诸痘不起，惟天庭太阳起灌也，天庭乃诸阳之首，此处若起，则阳气必旺，将渐次而起，十有九生，阳气为痘根本，天庭起者，其根本故也，故名天根而必生。
●天空痘
天空者，诸痘虽起，而天庭晓星不起也，此必其阳气已亏，不能直灌于阳会之处，即诸部起者，必渐剥落，而成空疮。故天庭不起，十有九凶。
●明朗痘
明朗者，诸痘不起，而太阴太阳独起也，太阴太阳，乃日月光华之地，二处灌浆，则血气俱盛，故直达于日月高悬之所，诸痘自将渐次而起，故曰明朗而生。
●明蚀痘
明蚀者，诸痘虽起，惟太阴太阳不起也，日月当明而不明，犹如天狗之蚀矣，此处不明，则气血两亏，故不能充灌乎，阴阳聚精之位，其后诸痘，安能运化而无虞乎，故以死论也。
●海溢痘
海溢者，诸痘不起，而耳后方圆一寸独起也，盖此处属肾，名星宿海，此处升灌，故名海溢，海而充溢，则肾经壮旺，精髓已足，而血不亏，故可治。
●海枯痘
海枯者，诸痘虽起，惟耳后方圆一寸不起也，此处不起，其肾已败，若不调元补肾，后变唇裂齿崩之症，则难疗矣。
●有根痘
有根者，地角方圆，其痘起胀，明润如珠，肾水足也，十有十生，肾为人之根本，故曰有根。
●无根痘
无根者，诸痘虽好，而地角之痘，乾枯不灌，及灰陷白陷者，肾水绝也，治之何益。
●抱鼻痘
抱鼻者，面部俱稀，而鼻梁左右，密如蚕种者，名为抱鼻，此毒聚于脾肺也，其症甚险。
●锁口痘
锁口者，一口角有痘一粒，较诸痘独大，名单锁口，两口角各有一粒，名双锁口，又口之上下四旁，连串环绕者，亦名锁口，此毒拥于脾也，见此急以银针挑破，令出恶血，以拔疔散敷之，或可救。
●猪颈痘
痘出而喉窝及颈窝甚多者，名猪颈，急用药以散其毒，缓则喉痛，咽烂，不进饮食，必难治也。
录方：山豆根　元参　桔梗　生地　川芎　归尾　牛蒡　木通　甘草
●两头痘（自逆症中断桥也）
自胸以上，自脐以下，俱有痘，而中间一截全无者，名两头痘，此气血不能贯通于上下，而腰脐之间，恐为寒毒凝滞也，若不急治，必变灰白之痘，不可救矣。
录方：生黄耆　当归　赤芍　桔梗　防风　厚朴　续断　白芷　山楂　木通　黄豆（三十粒）
●逆痘
上身绝少，下身绝多，或从下身先出，而升浆收结，俱从下身先起，此虽出于常数之外，其实无妨。
●鬼捏痘
通身无一点粒，各处一片红青，形若打伤之状，拟为鬼所伤也，故名鬼捏，遇此等症，何用施治。
●鬼痘
手足胸背俱多，而头面全无者，其痘如鬼，不敢现于阳道也，故名鬼痘，又曰无头痘，此气血不能上升，故头面绝无点粒，急于五日之内，提气上行，令头面略见痘点，乃可。
录方：升麻　川芎　白芷　防风　羌活　前胡　黄耆（生）　当归　桔梗　甘草　生姜（引）
●蛇皮痘
痘出稠密成片，遍身俱无空地，状若蛇皮，故以是名，此乃毒火所致，宜急用解毒，庶或可救。
张氏逊玉曰：昔余孙女出痘如此，发热之时，寒战咬牙，口气臭甚，常如食物。余曰：此恶候也，急与解毒。用解毒汤，日进三四服，及痘出密如蚕种，颗粒不明，乃用前胡、川芎、丹皮、生地、紫草茸、人中黄、连翘、牛蒡、红花、黄芩。连进数服，乃分颗粒，其后去人中黄、紫草、红花、黄芩等药，加生耆、白芷。其水渐升，乃用参归鹿茸汤，加丁香、官桂、白芷、白芍，次加白术，其浆乃足，浆起之候，竟似蛇皮，落痂之际，成片连皮而去，遍身如蛇退壳，手足指甲，无一未落，毛发悉皆脱换，其症果蛇皮也，善以治之，亦竟安全，可见不治之症，亦勿弃而不治也。但症遇恶烈，药必猛攻，而迁延观望，岂能救乎。
●药患痘
初标红润，至八九日忽变陷伏，此必其人气血虚弱，而毒又盛，庸人见其初标明润，而翫忽不治，当药不药，致有此变，或庸医审症未明，误投药饵，致有此变，以为患也，故名药患。诚观此条，当顾名而思义，慎勿潦草而治也。
●九焦痘
天庭、地角、左颧、右颧、耳后、胸、背、手、足九处，皆有一二点黑陷焦枯者，名九焦也，此脏腑皆滞留内毒，将渐遍身焦黑而死，诚不可治之症也。
●伏阴痘
痘不灌浆而泻脓血，此毒气阴伏于内，而不升出于外，故名伏阴，亦不治症也。但痘方不振之际，七八日上，急用温中内托，犹可救疗。
●石臼痘
石臼者，痘四边起而中落，窝虽明亮好看，内并无浆，以手摸之，其硬若石，形如石臼。故名石臼。此毒凝于表，血涸于中，不能运化，其痘必坏不可治也。
●茱萸痘
茱萸者，痘不甚起胀，有乱纹于顶上，形若茱萸，故名茱萸痘，此毒盛而中气又虚，故痘顶有纹，而不尖圆，其后必空，浆倒陷而毙也。
张氏逊玉曰：一儿出痘如此，诸医皆云难治。请余往视，见痘中间多有黑眼。余曰：此毒凝而气不能升，其毒将入脏腑，急为解毒行气，犹为可救。盖此时止六日也，乃用川芎、升麻、生耆、赤芍、牛子、连翘、黄芩、黄连、蝉蜕、白芷、甘草，外以杨柳水洗之。连服数剂，其痘渐圆净，纹与黑眼俱无，后以补气为君，补血为臣，治之竟愈。余治此痘甚多，其先必须解毒行气，茱萸纹乃可除也。
●白浆痘
白浆者，初起发时，疮头即有白浆，其后必成灰白，痒塌而死。盖浆必由脚而起，乃为顺症，此毒参阳分，而阴血不能运化，故不久而即陷伏也。但初起之际，间有数点，即刺去其浆，旋有此者又刺之，时时瞻顾，不可怠玩，内服千金内托散，大补气血，乃可无虞。若遍身如此则难治矣。
●四围痘
四围者，其痘出后，四围旋出小痘，丛簇本痘，故名四围，后必串成一粒，而为水泡矣。此症仅见于手足者则无妨，若遍身如此，即不可治。
●琉璃痘
琉璃者，痘虽光亮，全无血色，明若琉璃，略擦即破，内俱清水，而无脓浆，此气血不能运化毒气而然也。痘初起，见有此痘，急取其尤者，刺去其水，再用实浆散治之。
●实浆散
录方：人参　黄耆　当归　鹿茸　白术　淮山药　山楂　扁豆　白芷　炙草　黄豆（四十九粒）
●草尾珠
草尾珠者，谓遍身之痘俱陷，惟尻骨一围，饱满润泽，其明如珠，犹之草尾露珠也，故以是名。盖尻为肾部，此必肾强，精髓充足，急用内托之剂，则遍身之痘，旋覆起矣。
●黑痘
痘毒随血而出，毒盛血热之甚，故其痘乃黑也，此必死之症，古方虽有数条，总以凉血解毒为主，姑载于后，以备参用。
初见黑点在皮肤之间者，用朱砂、冰片、牛黄，或用猪尾血调人牙散，好酒同服。初见点便黑者，用紫草茸三钱，好酒调服。又皮肤发青紫纹者，用紫草、红花、荆芥、防风、牛子、生耆、升麻、木香、甘草。又黑痕并黑靥者，用蝉蜕五个，紫草茸一钱。又黑如煤炭，血不红活者，用紫草、红花、生地、牛子、赤芍。又黑而软者，气弱而血热也，用保元汤，加红花、紫草、生地。又焦黑潮热烦躁者，用小无比散，加紫草、生地、红花，磨犀角调服。
●人牙散
人牙自落者，火煅存性，入韭菜汁淬之，加乳香一分，穿山甲二分，用鸡冠血葱白煎，酒调服。
●保元汤
录方：人参　黄耆（制）　甘草（炙）
引加生姜，水煎服。
●小无比散
录方：滑石（六两）　石膏（一两，煅）　寒水石（煅）　郁金（甘草水煎透，煅干）　甘草（各五钱）
共为细末。量儿与服。热甚者，加犀角，磨水调服。
●痘复出
复出痘者，初出之痘甚稀，已经起浆收靥，究竟皮肤之内，有痘未出，靥后毒发，常致莫救，此皆元气虚弱，不能送毒故也。凡痘出稀者，须用捻子照之，若皮下隐隐有点，是痘未尽出，宜急用千金散托出其痘，方可无虞。
●千金散
录方：黄耆（蜜炙）　当归（酒洗）　鹿茸（酒炙，各一两）　白芍（炒）　川芎（各四钱）　官桂　炙甘草　山楂（去核）　木香　白芷　厚朴　丁香（各三钱）　防风　桔梗　穿山甲（各二钱）
上方共为细末，将荔枝四两，连肉及壳，慢火熬煎水，以入米糊为丸，如龙眼大。本方有人参一两，临时加用。

云翼子二十八股怪痘  ***************************
●丹云绕顶
遍身痘俱好，惟头顶一片通红，此虚火上炎故也，宜滋阴降火，通利小便，则火泻下行矣。
●紫云贯顶
遍身痘好，但头顶一片焦紫陷伏，此毒凝阳分，阳气莫升，不久而皆伏矣，故不治。
●乌纱覆顶
头上一片，其痘皆黑，连皮肤俱有黑气，此元阳将脱，阳血已死，不治。
●黎花漫头
头上一片俱白陷，此元阳虚弱故也，急用保元汤加肉桂、附子、鹿茸、川芎，犹或可救。
●保元汤　见本卷异痘门。
●霞掩天庭
遍身之痘，磊落光明，惟天庭一片，俱是血泡，连皮俱红，此心经蕴蓄客热，故有是症也，急宜清心解热，以犀角、黄连、麦冬、连翘，加猪心血与服。
●紫萍铺额
额上之痘，形若紫萍，此心经热毒之甚，其人闷乱不宁，若诸部痘好，宜用小无比散，加元参、升麻、犀角与之服，或可以救。
●小无比散　见本卷异痘门。
●乌纱盖额　天庭额颅俱是黑痘，而兼黑气，不治。
●灰扑印堂
印堂之痘有灰色，此心经血虚所致，宜用千金散，加猪心血与服。
●红砂拂面
满面虽分颗粒，但点子红若朱砂，人皆以为好痘，孰知此由血之太盛，若不急治，其红将变紫矣，速宜凉血，乃能起胀成浆。
●杨花拂面
满面之痘，俱白而不振，此气血两亏也，宜用千金散，多用鹿茸，加附子治之。
●赤朱绕唇
唇若涂朱，而或硬裂，此脾经热盛故也，治法宜清脾胃之毒。
●乌饭沾唇
唇皆黑痘，而或唇黑，不治。
●霞锦穿胸
心胸一片，痘无颗粒，界地不明，红紫满胸，如霞如锦，此心经毒火，散漫而不能收拾也，不治。
●黑棋排胸
胸前尽是黑痘，死于三日之内。
●杨花飞胸
胸前尽是白点，全无红晕脚地，此心经血亏所致，失治则转灰陷，急用参归鹿茸汤（见本卷淡红门），加猪心血治之。
●杨花映背
背上痘稠密而淡红，但其红散漫，界地不分，此是心经火毒未清也，宜用元枝、白芍、川芎、丹皮、红花、连翘、麦冬、生黄耆、甘草，失治则不能成浆矣。
●紫萍浮背
背上之痘，形若浮萍，而色俱紫，此毒盛滞于血分，而肾气又不能送毒也，须用调元化毒汤，去防风、荆芥，加猪尾血，如效可救。
●调元化毒汤　见本卷一齐涌出门。
●黑砂满背
背上尽是黑点，不治。
●云铺鱼背
满背青黑如云，痘似鱼鳞之布，此气血已枯，而毒凝不化，决无生理。
●赤鳞穿腹
腹上痘密如鳞，而色红也，此脾胃中多火毒，宜清胃退火，用人参白虎汤，加丹皮、生地治之。
●人参白虎汤
录方：石膏（四钱）　知母（一钱五分）　甘草（三分）　人参（五分）　糯米（一撮）
●黑缎缠腰
腹上连皮及痘俱黑，必腰胀音哑而死。
●白梨落地
痂薄而白，遍体痂痕，尽无血色，此气血两败也，急用十全大补汤以救之，外加鹿茸。
●十全大补汤
方歌：十全大补汤最灵，人参黄耆白茯苓，当归白术肉桂草，白芍熟地及川芎。
录方：熟地　黄耆（各一钱，炙）　茯苓　当归　白术（各八分，炙）　官桂　白芍（各七分，酒炒）　川芎（六分）　甘草（三分，炙）　人参（五分）　煨姜（引）
水煎服。
●葡萄落地
痘前痘后，忽然片片青紫，若葡萄者，两日必死。
●烂粟居臀
遍身痘俱好，惟臀及髓尾，如粟之崇，臭烂难闻者，此下元虚也，宜十全大补汤扶之。
●榴花遍点
面痘俱好，惟四肢红紫，而唇口如朱，或硬裂者，乃脾肺二经热甚也，宜用赤芍、生地、紫草，牛子、石膏、桂枝、甘草与服，可解。
●黑珠遍体
遍身之痘，尽皆枯黑，四肢形如柴炭，命在旦夕，不可用药。致人讥诮。
●杨花发枝
诸痘俱好，惟手足灰白，盖手足属脾胃，是荣卫之元气虚也，宜用人参、鹿茸、白术、黄耆、丁香、附子、当归、肉桂、桂枝、甘草，煨姜引。


卷四  ——————————————————————————————————————————————————————————————————————————————————————————

起胀辨症赋  ***************************
五六日间，痘出齐矣，点至足心，势方安定，犹有陆续不出之状，或隐隐于皮肤之间，而不见其起发者，古名不快，若非风寒壅遏之因，必有气虚不振之过。是故五六日间，痘已出齐，身表宜凉；八九日后，痘欲酿脓，身表宜温。凉则痘之毒气，尽出皮肤，而内不留郁热；温则人之血气，自尔流通在外，易于运化。至此而身不微热，虽未至于冰伏，而痘疮断乎弗长。六七日来，痘颗已成，疮宜肥大而粗，顶要发光而白，方有行浆之势。若还赤色过头，虽见娇红有可爱，延绵八日，依然到头空壳虚花，其内并无浆影。若皮薄而光亮如灯，内含是水，虽头尖而根脚不红，行浆弗实。如热毒盛而未解，则为紫为黑；壅而不起，则为陷为塌；滞而不荣，则为干为枯，为青为灰；怯而不振，则为不快，为停浆。或有肉先肿胀，而痘反不起者；浆则滞而不行，面已虚浮，而痘反退伏者，毒则遏而不出，身不热而痘不起，恐成冰伏之形。此际宜行温药，气血弱而不与，恐成陷伏之弊，治此断用补剂。他如紫色乾枯，切忌温中滞补，止宜活血松肌。若或皮薄浆清，则宜健脾助气，切勿解毒清凉，为壅为滞。烈药虽然可发，透肌尤是良方，溏泄虽宜温补，泻甚当佐升提。界地不分，安能起水；焦紫不退，必致内攻。顶有乱纹宜解毒，猪鬃眼现是危机。此际犹甚解毒，急施拯救之功，迟之二日，则难措手，嗟何及乎？

起胀调治宜急  ***************************
痘出皮肤，要渐渐起胀，盖痘起一分，则毒出一分，必痘胀满而毒乃尽出。倘痘不起胀，则痘虽见点，其毒仍留脏腑，数日之后，其毒内攻，不可救矣。故出齐三日之内，其时日十分要紧，急于此时观察形色，审症用药，犹如拯溺而不可缓，救焚而不可迟也。夫痘之安全，必要浆脓胞满，其次亦要脓浆六七分，方保无虞。痘疮既出，形色显然，其脓之成与不成，浆之足与不足，此时皆可逆观。盖痘出齐后，潮热已退，杂症又除，稀疏明朗，尖圆红润，皮粗而厚，体实而坚者，气血俱盛，毒气又清，必能起胀，必能成浆，此固可预知也。若或稍生不顺，或热不退，杂症不除，色暗而不明，势弱而不振，界地不分，颗粒不圆，紫而不鲜，焦而不润，淡而无血，薄而不坚者，非毒盛之失解，即气弱之当扶，此症若无药救，则必不能起胀，不能灌浆，亦可以先知也。故必于此时，力为调治，犹可救也。失此不治，则不能起胀，又安望其成浆乎？痘之生死，决于痘之起伏，痘起则毒从外出而可化，痘伏则毒留内攻以为殃，故起胀方有生机，陷伏必从死例，此万古不易之论，决无幸全之理，此际可不慎乎？

起胀用药宜慎  ***************************
痘当出齐，宜固肌表，安脾胃。盖肌表为痘疮运化成功之地，肌表不固，则有皮薄浆清、溃烂难痂之患，故八九日上，必用炙耆、炙草，以其补气而实腠理也。脾土不坚，则有泄泻下陷之虞，而痘安能起胀以成浆？故凡滑利下泻之物，戒之切莫与服。且痘当起水之际，又忌利水之剂，虽小便不长，乃津液上升之故，切不可疏利膀胱而通小便，盖小便大利而痘疮之水不能起矣。是故木通、车前、猪苓、泽泻、滑石、茯神，一切利水之药，此时禁而不用。又恐土能制水，凡补脾之药，能燥干津液，其痘必致乾枯，故苍术、白术、淮药、枣仁、苡仁、茯苓、诃子、粟壳、藿香、砂仁，一切乾燥除湿之剂，总不宜投。况津液尽行痘内，多好饮而常口乾，勿用葛根、知母，而骤与之止渴，盖此时忌发表，宜叱清凉也。纵有痰涎，止宜用款冬、花粉，而南星、半夏，恐燥烈而浆不行，川贝、竹沥，又寒凉而虑毒冰伏。至不得已而用芩、连，八九日来，须用参、耆监制。若有热而水不涨，前胡在所必用。头面之痘不起，川芎在所必用。血热而界不分，紫草、红花、生地、赤芍以及丹皮，是活血之圣药，而补血之归、芎，则禁而莫用。盖血既热而复补，必成一片红毡，或顷刻转为焦紫。惟血虚而痘不红，则归、茸必当重用，兼以川芎、白芍、大元枝，以助补血之力；而紫草、红花，是血虚之忌药，遇此症切莫轻投。若热盛而壅毒不起，则连翘、牛蒡、地丁、慈菇，理必用之而解毒，毒之盛者，当用此等以为君，略用荆、防以达表，更加陈、梗以疏通。蝉蜕提毒上行，不可多与，多则恐致空疮；山楂宣通滞气，或清或补，皆当以之为佐，其毒乃不滞留；穿甲透里攻浆，或托或解，总宜以之为使，脏毒乃得外宣；芍药虽皆行血之药，然赤能凉血，白能聚晕，故血热用赤，六日以前，多取赤芍而生用，血散用白，七日以后，须用白芍而炒之；黄耆虽最补气，然生则补中带发，熟则专秘腠肌；甘草虽谓和平，然生则清胃解毒，熟则补气温中，是以二者之药，六日以前生用，七日以后炙施；至于升麻、乾葛、羌活、柴胡、紫苏、麻黄、防风、荆芥、枳壳、槟榔，皆走表散气之药，至此皆不敢用，即不得已而用之，此等但须少与，亦要兼参、耆以扶正气，而后乃不伤元。他如人中黄虽善解毒，用此必合人参，始不至于耗本；淫羊藿虽能攻浆，然亦不敢多服，多则痘必生痒；遍身起而头面犹伏，则重川芎而加升麻为引，用蝉蜕而以笋尖作汤；若头面起而四肢不胀，则去川芎而除桔梗，用桂枝以达四方。若皮薄而软，顶白而平，总以气虚而断，必用人参、黄耆、川芎、肉桂，以补气药为君；若或赤色贯顶，久而血不下附，顶不放光，亦是气虚不能统血，阴盛阳衰之义，宜以扶阳为主，而参、耆、丁、桂，总要多施。最忌此时泄泻，泻则中虚内陷，顷刻立变白灰，此症最为险要，必须补气安脾，参、耆更加诃、蔻，甚则豆蔻丸施，虽谓起水忌脾强，而急则治标为贵，止术、苓、淮山莫用，以诃、蔻为便宜，盖猛药方能止泄，泄定而痘乃升提。气虚下泄待何医？土炒升麻堪济，提气上行能止泄，又堪起痘以高飞，此方奇妙少人知，曾经屡验休疑。倘或摇头点额，其间尚有惊风，莫谓痘出此非凶，镇惊丸犹堪用。七八日上或朦胧，未免心惊热壅，若用宁心补血，定加变症无功。若夫失声咽痛，此际不必惊慌，定是喉中有痘，痘胀故不声扬，呛水而兼吐饭，总因内痘拦当，迨至十日以后，此症一概平康。最怕痘疮陷伏，孩儿十个九亡，又畏痘色青黑，十日内返泉乡。顶焦终不放毫光，有如癞疮模样，十日舌上生疔，十一日见阎王，红毡一片热难当，又怕面如锡荡，蚕形蚊迹恶非常，无药能医此恙，汤泡灯烧莫治，灰黑二陷难医，若是紫白血陷，此症尚可维持，此时杂症是危机，勿谓寻常容易。腹胀喘嘘痰壅，皆为毒陷内攻；大小二便来血，悉为脏败中伤。时时张口欲吐，是毒郁而不祥；浆未行而咬牙寒战，此症已云难治。痘不起而失智无魂，吾知立见夭亡，目上视而不转，或牵衣而弄裳，此等已为鬼录，何须恳祷穹苍。
痘之毒气，出于脏腑；气血拘摄，送于皮肤。故成疮形，初出乃是血点，其后渐渐运化，血化为水，水化为脓，必浆足脓血成，毒乃化尽，然必出于皮肤，而毒始能化也。故痘必起而水乃行，水将行则痘光润。是以痘宜光而不宜暗，宜滑而不宜涩，宜起而不宜伏。究之痘之起与不起，毒之化与不化，皆气血盈虚之故，邪正盛衰之由也，必正气盛而邪气衰，阴阳调和，血气通畅，乃能化毒以成浆。
痘之起胀，虽在六日之后，而调治之药，当施于七日之前。盖痘之所以难起者，必是毒盛痘稠也。凡解毒之药，多是清凉，惟七日以前可用，若八九日上，候当用补，毒若未清，则畏首畏尾，难施治矣。故六七日间毒之盛者，急宜解之，断不可稍迟延也。

起胀顺症  ***************************
痘出齐后，热退身凉，饮食如旧，精神清爽，体畅心宁，上无咳嗽吐逆之弊，下无泄泻秘结之虞，痘稀而朗，颗粒分明，顶尖圆而日起胀，脚不阔而聚红晕，痘顶放光而起，疮底带浆而升，先出者先起胀。痘若出齐至足，而面部水汁俱行，天庭地角总光明，左右颊腮俱润泽，水至八分，其脚便有浆脓，又或水至而即带行浆，更为气强血盛，此等易浆易靥，尤为至美之苗，其次渐渐升灌，亦为最吉之痘。吉痘何须用药，只要饮食调和，起居谨慎，自获平安。切莫妄服药饵，恐庸医反致误人；又莫冒犯秽气，致外邪而触内毒。且肥滑不宜与服，恐滑利而生泄泻，以犯痘家之忌；生冷不可与食，恐冰伏而生腹痛，以致终身之疾。此保赤之良言，故向天下而致嘱。

起胀险症  ***************************
起胀而壮热不退，则毒滞留于内矣，毒气盛则痘色赤紫，甚至焦枯稠密而不分地界，元气虚则痘色灰白而不红活，娇嫩而不苍老，此皆险症也。但神气清爽，饮食二便如常，虽险可治。

起胀逆症  ***************************
头面不起，虽遍身皆起，不治。
痘不肿起，而肉先浮肿，不治。
痘紫黑不起，乾燥不润，惨暗不明者，不治。
痘有紫黑泡刺出黑血，旋而处处有此泡者，不治。
痘灰白不起，渐成塌陷，气促神昏者，不治。
起胀时，痘之四畔旋出小豆，攒簇本痘，成丛似粟者，凶。
起胀时，痘顶即含白浆者，凶。
痘遍身紫点，如蚊所咬者，不治。
手足之痘，见而复隐，起而复塌，或上身带水，下身枯者，凶。
痘顶上有黑眼如猪鬃者，毒入脏腑也，急宜用内托散托之，托而不起，则难救矣。
起胀时，浆水未行，而口唇即有黄浆者，俗名鹅口，最恶候也，急解脾胃之毒，用调元化毒汤，加石膏为君，又用石膏、牛子、甘草煎水，时时搽于口唇，而且与噙，或可解也。不然，唇崩齿落而死。

起胀治法  ***************************
〔出齐发热〕
痘已出齐热宜退，热愈甚兮毒留中，毒壅调元大成妙，元虚内托可奏功。
释：凡痘出齐，必要退热，潮热已退，则毒尽出于皮肤矣。若出齐犹热，是毒犹少留于内也，出齐大热，是毒盛滞于中也。急宜宣毒出外，毒不留滞，则热自退，而痘自长矣。但毒之所以滞者有二，有毒气壅盛而热甚者，其痘必红紫乾焦，兼之烦闷，宜用调元化毒汤以解之，若仍不退，则用大成散以攻之，服此而痘光润起水，即热未尽退，亦当更用补剂，盖八九日上，候当用补，不敢复试清凉也；有元虚不能送毒而热甚者，痘必淡白，虽现点稀疏，亦是留毒未出，不可翫忽视之，宜用千金内托散，托出痘毒，方可无虞。
●调元化毒汤　见一卷初热门。
●大成散
录方：穿山甲（一两）　人中黄　明雄黄（各三钱）　朱砂（二钱）　麝香（二分）
共为细末。冷症温酒送下，热症紫草灯心汤送下。泄泻者忌。
●千金内托散　见卷三七晕门。
〔痘不起胀〕
痘不起胀岂无由，毒盛元虚可推求，伤风伤食皆为累，对症施药莫乱投。
释：痘出齐后，当渐次起胀，然有毒气炽盛血燥而凝，不能起胀者，痘色必红紫而焦枯，宜以清毒活血汤主之。有元气虚弱，血寒而缩，不能送毒而不起胀者，痘色必淡白，顶必不尖圆，根必无红晕，宜用千金内托散及参归鹿茸汤治之。有因风寒闭塞不能起胀者，痘色浅淡黯滞，外症鼻塞恶寒，宜用苏解散以治之。有因内伤饮食，中气为食积所滞，不能宣畅痘毒，而不起胀者，腹必饱胀疼痛，宜用宽中快斑汤治之。此外更有遇天时暄热，又加包裹，以致毒火遏郁，而不起胀者，宜用白虎快斑汤治之。误食生冷，致脾虚而不能起发者，宜用理中快斑汤治之。
●清毒活血汤、千金内托散、参归鹿茸汤　三方俱见三卷七晕门。
●苏解散　见三卷应出不出门。
●宽中快斑汤
录方：陈皮　厚朴　山楂　神麴　川芎　白芷　砂仁　木香　香附　炙甘草
●白虎快斑汤
录方：人参　石膏　甘草　麦冬　升麻　竹叶
●理中快斑汤
录方：人参　白术　黄耆　官桂　木香　丁香　乾姜　炙甘草
泄泻，加肉豆蔻、诃子。
〔面部不起天庭不起手足不起〕
面部不起最为凶，天庭不起死相逢，手足不起脾气弱，三处看清是医宗。
释：凡痘须看面部，面乃五脏元阳之会，面部若起，则遍身虽陷，亦气血灌溉末至，以药力扶之，自能徐徐而起也。若面部不起，而手足先胀，此阳气不能上升，而流窜于四肢，最为凶兆，急用千金内托，多用川芎，加炒升麻以提气上升，必头面起胀，方保无虞。面部又以天庭为紧要，天庭不起，则两颧地角虽起，亦无生机，盖天庭乃至高之所，是诸阳之首，此处不起，则元阳已衰，诸部安能运化，急用昇天散治之。若遍身俱起而手足不起，乃脾气弱而不能灌溉四肢也，宜用补脾快斑汤治之。
●昇天散
录方：黄耆（八分）　人参　当归　川芎（各六分）　官桂　陈皮（各五分）　淫羊藿　桔梗（各四分）　木香　甘草（各三分）　穿山甲（二分）
●补脾快斑汤
录方：人参　黄耆　丁香　防风　防己　薄桂　炙甘草
〔肉肿〕
痘不起胀肉浮肿，虚实分在皮色间，赤紫毒盛宜救苦，元虚淡红大补丹。
释：痘不起胀，而头面颈项肿如瓜瓠，此危症也，须于皮色间辨其虚实，皮色赤紫，则属毒盛，宜用羌活救苦汤治之。皮色淡红，则属气血虚弱，宜用参归大补汤治之。
●羌活救苦汤
录方：黄耆（一钱，生）　羌活　防风　牛子（炒）　白芷（各八分）　川芎　连翘（去心）　桔梗　人中黄（各七分）　蔓荆子（六分）　升麻（四分）
引用荷叶，水煎服。
●参归大补汤
方歌：参归次补炙黄耆，紫茸川芎白芷宜，桔梗山楂防厚朴，木香甘草用休迟。
录方：黄耆（钱半，炙）　当归　山楂（各八分）　川芎　防风（去芦）　白芷（各七分）　厚朴（六分）　桔梗　紫草（各五分，研碎）　木香　人参　甘草（各三分，炙）　生姜（一片）
同煎温服。
〔平塌〕
痘起因何复平塌，寒袭秽冲势使然，或服寒凉痘转白，辨症举方始安全。
释：痘已半起，忽然平塌者，此是元气本虚，或为风寒所触，或为秽气所冲，或误服寒凉所致，宜详审其因。为风邪所触者，必恶风寒，而皮毛标起，用生姜、附子、桂枝，令出微汗而痘复起。为秽气所冲者，其痘必痒，用平和汤，外以沉檀、枣核薰之，其痘即起。误服寒凉者，其痘必白，用内托散，加丁香、附子以补中气，则痘复起。
〔郛郭〕
郛郭充肥完且坚，色多苍蜡或红鲜，如逢破损多嚣薄，纵有良方恐莫延。
释：凡痘郛郭充实，皮囊坚厚，擦之不破，色苍蜡而红活，皆顺症也。若痘虽红鲜，反乾燥而不充肥，此火甚而血不足，宜退火滋阴血，用四物快斑汤。如痘充肥而带湿淫，此湿盛而气不足，宜利湿补气，用四君子快斑汤。如痘虽红活，充肥而皮薄娇红，擦之即破者，此血有馀而气不足，宜大补快斑汤。
●四物快斑汤
录方：当归　川芎　赤芍　生地　升麻　粉乾葛　连翘　紫草　荆芥　牛蒡
水煎，和烧过人粪服。
●四君子快斑汤
录方：人参　茯苓　白术　甘草　黄耆　荆芥穗　防风　白芷　赤芍　陈皮　肉桂
水煎服。
●大补快斑汤
录方：人参　黄耆　当归　生地　川芎　赤芍药　牛蒡　连翘　肉桂　防风　甘草
水煎，入烧过人粪同服。
〔形色〕
形色须教著意观，紫红实热白虚寒，倘然错认分毫处，咫尺云泥祸害端。
释：凡痘疮起发，须谛观形色以定吉凶。如根窠红润，顶苍蜡色者上吉，根窠红顶灰白色者次之。若痘色红紫而焦枯者乃毒火炽盛，血燥而凝，不能起胀而化也，宜用清毒活血汤主之。若痘色淡白，泡不尖圆，根无红晕，而不起胀者，乃元气虚弱，血寒而缩，不能送毒外化也，宜用十全大补汤，加丁香、鹿茸，回其阳气，四肢冷加附子。
●清毒活血汤　见卷三七晕门。
●十全大补汤　见卷三怪痘门。
〔中陷〕
四围起发陷居中，阳气亏衰尚未通，若是中枯成黑子，此名疔痘类非同。
释：痘疮起发，其形不一，有紧小而充实者，俗呼珍珠痘，此痘易壮易靥。有粗大而饱满者，俗呼大痘，此症早壮迟靥。有四围起中心落陷者，俗呼茱萸痘，此痘有轻有重，痘稀者轻，痘密者重，乃中气不足之故，宜用内托散托之，中自起矣。右中心陷而黑者，此毒留于里，中气郁而不升也，宜理中化毒汤治之。若先有水，忽然黑硬干枯而中陷者，是痘疔也，急宜剔破，吮去恶血，以拔疔散敷之，仍用前方与服。
●内托散
录方：人参　黄耆　川芎　当归　防风　白芍药　白芷　桔梗　厚朴　木香　肉桂　生姜（一片）　大枣（一枚）
同煎服。色紫红者，去肉桂、木香，加紫草、蝉蜕；浆不满者，用酒水各半煎，加糯米；不食，加人乳、丁香。
●理中化毒汤
录方：人参　黄耆　当归　白芍　川芎　牛蒡子　连翘　人中黄　穿山甲　防风
加雄黄及烧过人粪。
●拔疔散　见卷三印堂见点门。
〔四围乾枯〕
中心微起四围干，不久焦枯变一般，毒火薰蒸津液竭，理中化毒麦前攒。
释：痘有中心微起而含水意，其四围却乾枯者，此毒火薰蒸，津液将枯之兆，必身热烦躁，若不急治，则尽焦枯而死矣，宜理中化毒汤，加前胡、麦冬以治之。
●理中化毒汤　见上。
〔黄浆〕
方胀带黄浆，毒火内猖狂，急宜针剔破，敷用拔疔良。
释：痘方起胀，而即带黄浆者，此毒火炽甚，故易成浆，俗号抢浆痘，不拘何处，俱急剔破，去其浆脓，以拔疔散敷之，不然，能滞浆路，令诸痘不能成浆矣。
〔铺锡〕
起发犹如锡饼铺，皮肤光若水精壶，其人能食方无虑，不食将为鲍肆枯。
释：凡痘疮稠密，要依次起发红活尖圆者吉，若一齐起发遍身白色，如锡饼形，头目浮肿，此恶候也。若其人能食，无他症，延至日久，浑身皮脱而愈。倘不能食，后必生吐泻、热渴、瘙痒之症而死矣。能食者，宜服助脾快斑汤，以扶其中气。
●助脾快斑汤
录方：陈皮　楂肉　荆芥　牛蒡　木香　杭青皮　枳壳　木通　甘草
水煎服一二剂，不宜多。
〔渴〕
起发之时渴又临，火邪内迫热偏深，急宜解毒生津液，休得俄延向外寻。
释：痘疮作渴，此是常事，盖由于中毒，窍内则燃熬于毒火，外则灌润于疮，故宜渴耳。凡一切瓜果生冷之物，不可与食，惟炒米汤饮之为宜。若渴大甚，其人饮食如常，大便坚实，此内热也，宜生津地黄汤润之。若泄泻而渴，此内虚津液不足，不能上潮于口，宜七味白术散滋之。
●生津地黄汤
录方：生地　麦冬　知母　花粉　甘草　淡竹叶（十片，为引）
水煎热服。
●七味白术散
录方：人参　白术　木香　藿香　茯苓　粉乾葛　甘草　生姜　大枣（为引）
水煎服。
〔泄泻〕
自此常宜大便坚，如逢泄泻痘难全，调脾散贵如期服，豆蔻丸须应候煎。
释：痘自起发之后，大便要坚，若泄泻无休，则痘必内陷，宜急用调脾散、豆蔻丸止之。
●调脾散
录方：白术　茯苓（各七钱）　白芍　神麴　砂仁　莲子　苡仁　楂肉　诃子肉　肉豆蔻（各五钱）　陈皮（四钱）　香附　厚朴　木香　甘草（各三钱）
共为细末。米清汤送下。虚甚者，加人参。
●七味豆蔻丸
录方：赤石脂（煅五次）　枯白矾（各七钱）　肉豆蔻（煨熟，去油）　砂仁（炒）　诃子肉（煨，去核）　白龙骨（煅）　木香（各五钱）
面糊为丸，如绿豆大。用清米饮下，量儿大小与之，不能吞丸者，将丸研碎，入粥内服之亦可。
〔呕哕〕
痘儿呕哕不堪闻，不是寒邪是火焚，妄进汤丸如拙匠，内伤脏腑匪妖氛。
释：凡痘疮乾呕无物，或时常哕逆，此脏腑内伤，冲任之火，上犯清道，故为呕秽恶声，经曰：弦败者声必嘶，木陈者叶必落，脏败者声必哕，针灸无功，汤药无效。此之谓也。如曾伤冷物，受寒气，此寒呕也，宜二陈理中汤。如未伤冷物及寒气，此热呕也，宜二陈一连汤。若咽中有疮，必作痛闷塞而呕，宜加味鼠黏子汤，外用控涎散吹之。
●二陈理中汤
录方：人参　白术　陈皮　半夏　甘草　生姜（三片，为引）
水煎服。
●二陈一连汤
录方：陈皮　半夏　茯苓　黄连　甘草　竹茹　生姜（为引）
水煎热服。
●加味鼠黏子汤
录方：桔梗　牛蒡　射干　防风　山豆根　陈皮　荆芥　连翘　甘草
水煎热服。
●控涎丹
录方：辰砂　雄黄　黄柏　儿茶
共为末。吹喉中。
〔大汗不止〕
起胀不宜常大汗，汗多阴液必消亡，保元汤治阳虚症，阴虚须用六黄汤。
释：痘毒之火，由里达表，初见有微汗者，是荣卫通畅，毒从汗解，实顺症也。但汗为血液，太过则阴液必亡。故起胀时，大汗不止，未行浆恐不能灌，既行浆恐不能靥，既靥尤恐气血虚脱，最为可畏。自汗为阳虚，急于敛汗，以保元汤主之。盗汗为阴虚，急于降火，以当归六黄汤主之。
●加味保元汤
录方：人参　黄耆（各钱半，蜜炙）　白芍（八分，炒）　浮小麦（七分）　桂枝（六分）　甘草（三分，炙）
水煎服。
●当归六黄汤
录方：黄芩（炒）　黄柏（炒）　黄连（炒）　黄耆（生）　生地黄　当归　熟地黄
水煎服。
〔寒战咬牙〕
同一寒战咬牙症，起胀之时属里寒，桂附理中须急进，莫等陷伏转手难。
释：起胀时二便清利，不烦不渴，而寒战咬牙者，乃气血虚弱，正不胜邪故也，以桂附理中汤治之。
●桂附理中汤
录方：官桂　附子　人参　白术　乾姜
〔咳嗽〕
至此犹闻咳嗽频，毒留于肺气难匀，调方化毒汤为稳，加入款桔与天陈。
释：初热时多有咳嗽之症，至此宜减，若仍咳嗽不止，则毒留于肺矣，以加味化毒汤治之。
●加味化毒汤
录方：粉葛　白芍　青皮　木香　枳壳　山楂肉　连翘　甘草　款冬花　桔梗　花粉　陈皮
水煎热服。
〔失声咽痛〕
肺管胀塞音故哑，食入咽痛不须忧，加味甘桔汤煎水，时时口含病即瘳。
释：痘当起胀，肺管之痘，亦起胀阻塞气道，故音哑，胀塞咽中，故食痛，此无妨，但以加味甘桔汤煎水，时时含口中，自愈。
●加味甘桔汤
录方：甘草　桔梗　元参　牛子　黄芩　山豆根
煎水含之，不用服。


卷五  ——————————————————————————————————————————————————————————————————————————————————————————

灌浆辨症赋  ***************************
九日十日，顺候浆行半足，若或稍为不顺，此时方作脓窠，痘内之浆行否，外观便见分明。毒重而壅遏者，乾枯退缩；气盛而升发者，充饱光荣。头面行浆，四肢末起，见之切莫慌张；腿臁发泡，而颊焦枯，见之且休欢喜。既已虑其发呛，且又虑其喘急。饮食不多，或因脏虚而内陷；水浆频进，恐来泄泻而复颠。调理失宜，倒戈反掌。热甚烦渴，到此休依实论；吐兼溏泄，此时定作虚看。紫黑乾枯，急攻发而或可生；气虚塌陷，重温补而幸能活。发呛惧其失声，喘急恐其腹胀。疮或白而少神，根虽红而难治；顶不起而软弱，脚虽赤亦难生。淡白而阔塌，此内必无浆汁；皮薄而娇红，有浆亦是清稀。犯此数端，八九日必然发痒，若还壮热燎人，不痒定行乾燥，紫黑乾枯，不须著眼，中凝血迹，或可幸生。浆既行而半足时则未宜收敛，忽尔一时紫黑，古名倒靥，请君莫谓结痂，攻发若得其宜，此症犹堪复活，旁生血点，再行浆，危症也当文治。若见痰鸣而喘喘，黄泉其迩；失声而悽悽，阳数无几。论死生之决断，总看脓浆之有无，有浆则生，无浆则死。浆有六分犹可活，三分浆汁亦归阴。内托补剂，速宜攻救，迟延一日，莫可谁何，医若救焚，岂可缓乎。

灌浆调治总论  ***************************
凡痘至七日宜灌，八日宜满，九日十日乃浆期也。初出是血，其后血化为水，水化为脓，至于成脓，其毒方化。然必浆满，毒乃出尽；必浆浓，毒乃化尽。痘虽起胀，若不成脓，则毒虽出而末化，势必扰扰于皮肤，倒流入里，故在外则为痒塌，在内则为内攻，而痘疮抓碎，满面无皮，腹胀喘急，音哑痰鸣，不可救矣。是以人之生死，判于脓之有无，有脓则生，无脓则死，理必然也，此灌脓三日之中，乃生死存亡之界，此际可不慎乎？然脓之所以不成者，皆由五六日前，失于解毒，以致毒壅而炽，血燥而凝，气滞而馁，故不能运化以成浆也。然至九日十日以来，内脏空虚，候当用补。且正气与毒气，相持已久，至此元气必衰断，以扶元为主。况痘为脏中之毒，即斩关破壁出于皮肤，脏腑必为不固，若不内托以卫元神，则方出之寇，恐复乘虚而入，此倒陷倒靥之所自来也。至于倒陷倒靥，则毒返内攻，虽有良医莫能救矣。故时至九日，总宜温补，不敢清凉，固肌内托，是此时之要领，健脾补气，为此日之纲常。人参、黄耆，乃助气行浆之要药。当归善于补血，欲行气须用酒洗，恐滑泄则土炒为宜。鹿茸最善攻浆，补血而又能助气。酒酥原是良方。白芷排脓止痛，行浆剂中必用。川芎提气行血，起胀方内宜加。欲敛血以行浆，功莫胜于白芍；欲滋阴而活血，势必用乎元枝。攻毒排脓在川甲；起浆灌汁喜淫羊。丁香暖胃又攻浆，肉桂扶阳而补气。木香行气且行脓，山楂健脾兼散毒。白术、淮山，乃除泡实浆之圣药，凡浆清皮薄者，非此不能解其厄；附子、乾姜，乃暖胃行阳之上品，凡咬牙寒战者，非此孰可救其危。泄泻若来，则术、苓、诃、蔻，力健脾而不畏；呕吐或至，则参、砂、丁、藿，宜温胃以为良。至此虚症若形，任是辛热之剂，总恐之而不惧，纵或稍形热症，亦不敢纯用清凉。石膏、大黄，虑伤脾故不用；前、通、猪、泽，恐利水而干痘。浆虽热毒未清，只用雄黄、牛子，凡芩、连、栀叶，戒之切莫轻试，恐脏寒而告变须臾。即或偶中风寒，用姜、附、桂枝而发汗，凡羌、独、柴、荆、升、防、苏、葛走表散气之药，慎之切莫妄行，虑表虚而变症旋生。若咳嗽痰涎，款冬、白附、桔梗、陈皮可用，而川贝、胆星，清痰之药休行。忽然惊谵狂言，莫谓此为实热，妄行惊风施治而用清解之剂，此是血耗神驰，只宜养心补血，归脾汤实得其宜。又有足挛手战，勿谓风生手足，而用驱风峻药，此亦气血有亏，而不能荣四体，必大补汤加续断，以滋筋血之荣。腹痛多为不吉，平胃散是良方，任他肿胀总无妨，只要痘疮肥壮。七孔流脓不怕，此是内中有痘，于今溃出脓浆。大便或泻脓血，亦非肠胃有伤，皆因腹中有痘，痘溃不要惊慌，调脾解毒最为浓，五芩散加牛蒡。他如口渴身热，是作浆之本症，偏宜用补，切勿投凉；号啼叫痛，是行浆之吉兆，最喜作痛，切忌发痒，痛则其浆必成，痒则其毒不化。顶尖脚聚是气血之调和，知其浆之必满；便不滑利，是脾土之坚刚，勿虑脓之不成。试观痘形，外明内暗，则其行浆已实；粗肥坚硬，喜其中气不虚。由白而黄，其浆已熟；红晕渐小，其浆已行。至脚不红而痘苍蜡，此是成功之地，见此喜出眉端，其后总无变症。面部浆充，遍体之脓，虽有三分未足，吾知生气已成。头面苍黄，四肢浆即清稀，断不至于死地。若其痘也内外俱明，其中必含清水；起而不润，其内必是空疮，脚渐阔而晕渐散，此为平塌；顶渐平而中渐陷，毒入内攻；皮易破而痒愈甚，岂能外化？最忌灰白而伏，尤兼紫黑为殃。疔在舌上最难当，人在其魂已往，抓破并无脓血，十儿九个必亡。若还复堆脓汁，结聚犹带赤黄，此症尚为可救，急用内托之方。汁结形如鸡粪，色灰枯而不光，抓破大凶之兆，十三日见阎王。九日十日肿忽退，此儿端的赴泉乡。十一日间声忽哑，丹田气绝必倾亡。喘嘘而兼腹胀，咳甚而且痰鸣，更或泄泻不留停，药物值下死症。粪门如同竹管，将来定赴幽冥。吐泻蛔虫必死，此其脏腑已倾，遍身鱼泡死堪怜，皆是勿疗之症，若见如此之症，何须罔用精神。
凡治痘之法须宜预虑，莫待变症而始怆惶。故发热之初，当为出痘之计；见点之日，宜思起胀之谋；出齐起水，即要立行浆之地。盖浆之不行，多由毒之内滞；毒之不滞，必解于七日以前。若以前失于解毒，至九日以后，不敢清凉，明知毒入内攻，而亦难于救药。故犯痘之家，必于六日以前，宜急请医调治，勿迁延以致自误；治痘之师，当于七日之内，速为力救危亡，毋怠忽以致误人。若至九日十日以往，而始慌忙求治，则犹苗已稿，即有甘注亦何益乎？余所以痛心疾首，而为天下告戒也。

灌浆顺症  ***************************
九日十日，为灌浆之期，其痘圆满光泽而有脓窠者，其毒渐化而浆行也，色如绿水，而渐变苍蜡，将手按之，其皮坚硬，身全温和，二便如常，饮食能进，并无杂症者，顺候也，不必服药，但节饮食，谨风寒，慎起居而已。
痘至九日，面上即带浆脚，其浆渐升，其晕渐小，其初则如葡萄色，其后则如黄蜡色，而根脚渐收红晕，则浆熟矣，顶射黄浆，则浆满气充，此顺症也。
痘至起胀，腹中作饱，不思饮食，是毒犹滞于内也。若知饥饿，贪慕饮食，是毒不内留，尽皆发出，脏腑清快，而又空虚，乃吉兆也。

灌浆险症  ***************************
痘当起胀之后，气血虚弱者，浆乃迟缓，且皮薄而清稀，毒气盛者，痘色紫赤，且板硬而乾枯，皆险症也，然无他坏症，故尚可治。

灌浆逆症  ***************************
痘色紫黑乾枯塌陷者，不治。
诸痘有浆，而天庭不起，乾枯而陷者，不治。
头面甚肿，疮皆抓破，臭不可闻者，不治。
面肿早退，疮陷无脓，目无神光者，不治。
灰白无脓，擦而即破者，不治。
皮薄无脓，纯是清水，形如水晶者，不治。
二便闭结，腹胀声哑，肌肉焦黑，目闭无魂者，不治。
痘顶不起，脚渐散阔，平塌乾燥，此为倒靥，不治。
灌顶之际，面部诸处，即有乾枯黑靥者，亦为倒靥，不治。
抓破之痘，复与内托，亦不生脓，不补浆，目开肿退，是毒入内攻也，不治。
痘顶有孔，满出脓水堆结，乾枯而色灰白，如天泡疮，及癞头之形者，不治。
起灌之时，忽舌上有黑点，此疔生舌上也，不治。

灌浆治法  ***************************
〔毒盛浆滞〕
痘至灌期浆不升，只因毒盛气血凝，清毒活血汤为主，壮实参耆何须增。
释：痘至九日十日，为灌浆之期，而痘晕红紫，或带乾枯，间有焦黑，此毒火内盛，伤其气血，必不成脓，急宜用清毒活血汤治之。汤内人参、黄耆，形气壮实者去之。
●清毒活血汤　见卷三七晕门。
〔元虚浆清〕
血虚气弱浆难生，虽生皮薄浆亦清，内托参归真妙剂，七真实浆效并宏。
释：痘当灌浆之时，气血虚弱，不能领载其毒，则浆不生，即灌得三四分，而根无红晕，疮不尖圆，皮薄而易破，浆清而色嫩，此气虚血缩，变在须臾，急宜以千金内托散，及参归鹿茸汤补之，或先用七真汤，后用实浆散亦可。
●千金内托散、参归鹿茸汤　二方并见三卷七晕门。
●实浆散　见三卷异痘门。
●七真汤
录方：淫羊藿（三钱）　黄耆（二钱）　人参　川芎　当归　鹿茸（各一钱）　穿山甲（六分）　甘草（五分）　木香（三分）　糯米　黄豆（引）
〔水泡〕
毒不成脓泛于脾，故令水泡满四肢，通身若少治犹易，内外兼理岂容迟。
释：痘之顺症，次第长浆，决无水泡间杂，惟险逆两途，元气内虚，不能送毒成脓，以致毒伏于内，水溢于外，侵克脾经，故四肢常多。大约长浆之时，三分之中，有一分水泡，犹可望生。若通身全是水泡，必变痒塌而死。治以平肝健脾为主，外以针刺去其水，虽百馀颗，亦尽刺之，以除泡散敷之。服药敷方之后，刺破者仍复灌脓，则可望生，倘遍身如鱼泡，则必死矣。
录方：白术　山药　白芍（各二钱）　黄耆　茯苓　白芷　苡仁　鹿茸　当归（各一钱）　官桂（八分）　半夏（七分）　丁香（九粒）　人参（五分）
●除泡散
录方：滑石（二两）　白术　白芷（各五钱）
〔血泡〕
元气虚弱血热横，僭居气位痘通红，刺破敷用拔疔散，内服参耆可奏功。
释：痘当起胀之时，气虚不能统血，血热泛上，僭居气位，故痘红紫而不成浆。又有正痘之旁，忽有小泡夹痘而起，渐渐长大，其色紫赤皆谓之血泡，见此急宜刺破，令出恶血，以拔疔散敷之。有刺去而旋生者，旋覆刺之，若不刺去，则遍身之痘俱变泡，泡与水泡同矣，然紫者犹可救，黑者则不治也，内服宜参耆汤，及扶元活血汤。
●参耆汤
方歌：血泡通红不作浆，惟有参耆四味汤，制草一钱官桂五，管教服药得安康。
录方：黄耆（三钱）　人参　甘草（各一钱）　官桂（五分）　生姜（一片）
同煎温服。
●扶元活血汤
录方：人参　黄耆　白芍　茯苓　红花　元枝　白芷　蝉蜕　牛子　慈菇　穿山甲
〔空仓〕
仓内无粟曰空仓，痘泡无浆名相当，血虚千金内托散，血滞加味四物汤。
释：痘名空仓，由泡内无浆，止有外面一层空壳，加仓内无粟，非空仓乎，当别虚实治之。如痘色淡白，此血虚不能化毒成浆也，宜千金内托散。痘色紫赤，此气行血滞，毒热伏于血分，而不能成浆也，宜加味四物汤治之。虽至日数之多，犹可望生，若少迟延，则变症蜂起。业是科者，当以手指次第按其痘顶，其中空与不空，一目瞭然，倘疑心未决，再以银针挑破痘顶二三颗，则俱空可知，又何疑乎。
●千金内托散　见卷三七晕门。
●加味四物汤
录方：生地（一钱，酒洗）　当归（酒洗）　紫草（各八分，酒洗）　川芎　白芍（各七分，酒洗）　连翘（六分，专心）
水煎服。
〔痒〕
浆行作痛方为吉，浆行作痒定是凶，气虚实表毋迟缓，血热清毒莫从容。
释：诸痛为实，诸痒属虚，《内经》言之详矣。浆行作痛，非头痛、腹痛、腰痛、口舌咽喉痛之谓也，乃脓浆充满，内实而作痛也，此吉兆也。用生白芍末一钱，调酒服之，立止。若当长浆之际，及浆未充满之时，以至回水之候，作痒异常，皆属内虚，急宜大补气血，助其足浆，晕若淡白，既用参耆实表汤，或千金内托散，皆倍加参、耆。晕若红紫，即用清毒活血汤，亦倍加参、耆，助其足浆，浆足而痒自止。外用荆芥穗末，将棉纸卷穗于内，紧捲成筒，火上点灼，按灭火焰，隔一二层纸，于痒处焠之，其痒亦止。有秽气触犯而痒者，急烧苍术、红枣、黄茶叶以解之，再服平和汤，自然痒止。
●和平汤　见卷三应出不出门。
●参耆实表汤
方歌：参耆实表保元汤，官桂芎防芷朴当，甘桔木香姜作引，气虚作痒赖安康。
录方：黄耆（钱半，炙）　人参（一钱）　川芎　防风　白芷　当归（各七分）　厚朴（姜汁炒）　桔梗（各五分）　官桂　木香　甘草（各三分，炙）　生姜（一片）
同煎温服。
〔吐泻〕
行浆吐泻忧痘陷，温胃健脾毋少停，吐用参砂泻参术，七味之外有四苓。
释：痘之行浆，全要脾胃坚固，吐则胃弱，泻则脾虚，痘不虞其落陷乎？急宜温胃健脾，吐用参砂和胃散治之，泻用参术散及七味豆蔻治之。若以知失于密解毒，贤于内而泄泻者异，加味四苓散可也。
●参砂和胃散　见卷二呕吐门。
●参术散　见卷二吐泻门。
●七味豆蔻丸　见卷四泄泻门。
●加味四苓散　见卷二泄泻门。
〔口疮臭烂〕
痘当长浆火内攻，牙龈糜烂臭气冲，始用清毒终至翘，二方加减各不同。
释：痘出稠密，口舌必多破烂，但不宜作臭秽气。若在长浆之际，极力攻浆，不必忧口舌之破烂，或毒火内盛，以清毒活血汤加煅熟石膏，服一二剂，臭秽之气自除。如值回水之候，急用大连翘饮去木通、车前、滑石，加酒炒黄连、煅熟石膏、薄荷、麦冬、花粉、桔梗，连进一二剂，可免牙疳之患。若浆不足，服此臭秽不除，愈见破烂串开，是牙疳已成，再加胡黄连，又用芦荟煅过取末，入前方调服，奏功如神。
●清毒活血汤　见卷三七晕门。
●加减大连翘饮
录方：连翘　牛蒡　柴胡　当归　赤芍　山栀子　防风　荆芥　黄芩　蝉蜕　石膏　川黄连　薄荷　麦冬　花粉　桔梗　甘草
〔咽喉肿痛〕
长浆咽痛毒上炎，催浆利咽治相兼，外用玉锁匙吹法，咽自清平得安恬。
释：痘出稠密，长浆之际，毒火上炎，咽必奇痛，以利咽解毒汤，与攻浆药相间服之，外用玉锁匙末，吹入咽喉，自然奏效。
●利咽解毒汤、玉锁匙　二方俱见卷二喉痛门。
〔呛水〕
呛水出于长浆时，毋因呛水乱纷驰，就中惟有催浆法，浆足咽清饮自宜。
释：痘当长浆之际，饮水而呛，不必治其呛水，惟有催浆一法，催足其浆，浆足自不呛水矣。
〔失声〕
长浆声忽哑，多因气道塞，浆足始无虞，不足补宜亟。
释：痘当长浆之际，忽然失声，因肺管有痘，阻塞气道，故声不响亮，又或儿小痘多，啼哭失声，总以浆足为吉。若浆不充满，又失其声，则是毒陷内攻，肺气将绝，其危甚矣，急用内託大补元气，气旺痘升，其声复完，方保无虞。
〔五陷总论〕
痘出齐后，当治不治，则浆不行，而五陷之症作矣。五陷者，紫陷、黑陷、白陷、灰陷与血陷也。紫、黑二陷，其症属热；白、灰二陷，其症属虚；惟血陷乃是气虚，不能领血毒而外化。故紫黑宜清，白灰宜补，血陷则专补气，此调治之大要，又当详分其目也。
〔紫陷黑陷〕
紫黑二陷由毒盛，清毒活血第一方，更有紫黄无价散，小灵丹及化毒汤。
释：痘出稠密，晕红紫而顶陷下者，紫陷也；甚则转而晕脚乾枯，中有黑脐，而成黑陷，此乃毒火内盛，荣血燥焦故也。宜用清毒活血汤，不加生黄耆、黄芩、黄连、紫草茸以治之。然当紫陷时，不过一二剂，而痘立起，及至黑陷，则毒火亢极，虽用此方，十之中止能救活一二。至于紫黄饮、无价散、丝瓜化毒汤、小灵丹诸方，及水柳草煎水外浴法，用之，亦有效者。
●清毒活血汤　见卷三七晕门。
●紫黄饮
录方：紫草茸　人中黄　人参
●无价散
录方：无病小儿粪阴乾，火煅存性为末，加冰片研入，以紫草煎水调服。弱者，加人参。
●丝瓜化毒汤
录方：丝瓜干（取近蒂五寸，以此为君）　赤芍　红花　当归　紫草　川芎　牛蒡　连翘　升麻　赤小豆　黑豆（等分）
水煎，磨犀角调服。气弱者，加人参。
●小灵丹
录方：大蟾酥（取心肝焙乾，五钱）　人中黄（四钱）　乳没（各一钱五分）　朱砂　雄黄（各一钱）　麝香
共为末，取猪心血、鸡冠血和匀为丸。以紫草汤煎送下。
●水杨柳浴法
释：古方书所载水杨柳是木，今所用水柳是草，生于溪涧水边，其叶如柳，其茎春时青，夏末秋初则赤，条条直上不分枝桠，至秋略含赤花。凡痘焦紫乾枯者，以此洗之，立见光亮，浆水即行，其效如神。已洗之后，若往视之，则已洗未洗之处，其明润焦暗形色判然，取水行浆之效，孰有速于此者，但须用巾醮其药水，频频与拭，必水足而后已也。若秋冬叶落，取根用之。
〔白陷灰陷〕
血亏气弱痘白灰，补养气血毋迟徊，内托参归皆妙剂，随症加药死可回。
释：痘出稠密，其色淡白，根无红晕，而顶陷者，白陷也，甚则痘色如灰而陷矣。此皆气血两虚之症，必大补气血为主，宜用千金内托散及参归鹿茸汤，再添随症药味。泄泻，加豆蔻、诃子；寒战，加附子、泡姜、丁香。但陷伏之症，其病已深，如巨寇入关，非良将重兵不能与敌，且非一战可以成功，故药必重剂，人参、鹿茸至少必用一钱，更不于一二服，遽期其效，必连进数剂，乃可见功。
〔血陷〕
血陷通红不带紫，紫陷属热血属虚，治法无他惟补气，保元汤与参耆符。
释：血陷之症，与紫陷相似，须要详辨，血陷透顶通红，不带紫色。紫陷属血热，必气粗身热，口渴烦躁，治宜凉血为主。血陷属气虚，气弱不能统血，故血潜居气位，痘乃红而陷也，现症必气缓身凉，不烦不渴，治以补气为主，断不可投凉血之剂，加味保元汤，与参耆汤对症药也。
●加味保元汤
录方：人参　黄耆　甘草（炙）　肉桂　附子　川芎
泄泻，加白米、肉豆蔻。
●参耆汤　见卷内血泡门。
〔紫浮萍〕
纷纷小粒连成片，拟以浮萍名不差，清毒汤中生耆倍，胭脂汁调明雄搽，色若淡白虚弱论，内托参归次第加。
释：痘名浮萍，如浮萍之丛聚也；名之以紫，因其色而名之也。此症时气出痘，十之中必有二三。紫浮萍者，或二三十颗，凑合一处，其萍之颗粒独小，周围之正痘独大，紫浮萍黏连一片，止见有小小颗粒，俱皆紫色，而根脚亦紫色一片，不分颗粒，其症有三五处者，有七八处者，有十几处者。治此等症，当长浆之期，内服清毒活血汤，倍加生黄耆，倘受得补，即用人参。外治用真明雄研细末，用滚白水泡细胭脂，取浓汁，调明雄末搽上，日搽三次，则毒气尽行拔出。正痘长浆，彼亦长浆，打成一片，不论三五七八处之多，俱皆成浆，按期亦如正痘回水。至于擦破脓水淋漓，外用松花粉⿰扌艳上，可以收功。若清毒活血汤，不能足浆，则用参归鹿茸汤以补之。倘元气虚弱，亦有浮萍几片，其色淡红或淡白，当用千金内托散，以催浆，如浆不满，即用参归鹿茸汤，大补气血，浆成而毒解矣，切不可用清毒活血汤。外仍用绵胭脂汁，调明雄末搽之。
●清毒活血汤、千金内托散、参归鹿茸汤　三方俱见卷三七晕门。
〔漏浆〕
痘未成脓水先漏，元气虚弱肺亦亏，外须松花粉⿰扌艳上，内治回浆饮甚宜。
释：歌曰：绕试浆来未满囊，疮头有孔漏脓浆，依然团聚封疮孔，泄去真津毒气藏。故痘作脓窠之时，最要皮厚，包裹完固。如脓未成，而疮头有孔，其水漏出，结聚成团，堆于孔外，或水去囊空而乾黑，此名漏疮，乃元气虚弱，而肺气不固也，其症甚险，急用松花粉⿰扌艳上，堵其小孔，结其厚痂。内治须用回浆饮。若脓熟之后，囊皮亦熟，浆水沸出，因而结靥者，此头额正面之间，屡多有之，俗谓之堆屎收，不可以漏疮论也。盖漏疮则脓未成，堆屎收则因脓过熟，其间分辨，正在毫釐之间。
●回浆饮
方歌：回浆饮内参苓术，芍草黄耆及首乌，漏浆须用此调服，补塞何忧气弱虚。
录方：人参（二钱）　黄耆（钱半，炙）　茯苓　白术　首乌（各一钱）　白芍（八分）　甘草（五分）　煨姜（一片）
水煎服。
〔溃烂〕
痘出稠密药力攻，浆足溃烂臭流脓，毒解止用敷治法，清表温表症不同。
释：脓浆充满，而溃烂作臭秽气，多因痘出稠密，药力攻其长浆，浆足而溃烂流脓，喜其溃烂也，喜其流脓也，更喜其多臭秽气也。盖脓成则毒解，止宜用松花粉、除泡散敷之，或茶叶方亦可，不必妄加调治。若身热不结痂，清表败毒汤主之。若身不热不渴，唇淡食少，手足冷，不能依时结痂，须大补气血，助其收结，宜用温表调中汤。
●除泡散　见卷内水泡门。
●茶叶方
录方：多取茶叶，拣取粔梗，入水一煎，取茶叶铺于床上，用草纸隔一层，令儿睡其上，二夜脓水尽干。
●清表败毒汤
方歌：清表败毒地骨冬，牛蒡花粉草翘宗，炒芩泽泻猪苓共，归与同煎用木通。
录方：麦冬（一钱五分，去心）　地骨皮　花粉（各一钱，酒炒）　牛蒡子（炒研）　当归（各八分）　连翘（去心）　猪苓　泽泻　黄芩（各七分，酒炒）　甘草（三分，生）
水煎温服。
●温表调中汤
方歌：温表调中参术耆，丁香熟附桂当归，茯苓甘草乾姜共，白芷防芎一处施。
录方：黄耆（一钱五分，蜜炙）　人参　茯苓　白术（各一钱，土炒）　川芎　当归（各七分）　防风　白芷　乾姜（各五分）　官桂　丁香　附子（各三分）　甘草（一分，炙）　生姜（一片）
同煎温服。
〔痘烂生蛆〕
痘烂生蛆真可畏，毒盛元虚治异方，床铺柳叶令儿睡，无名蛆药⿰扌艳之良。
释：痘烂臭秽，蝇蚋逐臭而至，凡有脓水之处，蛆乃生焉。见之令人可畏，然亦不必惊惶。毒火盛者，用清表败毒汤；元气虚者，用温表调中汤，催其回水结痂。外用柳条连叶铺于床上，令儿睡卧，其蛆自出，或用蛆药搽之，其效更神。
●清表败毒汤、温表调中汤　二方俱见卷内溃烂门。
●蛆药
朱氏纯嘏曰：蛆药原无药名，予家滨大河，每春夏间，鲜鱼广出，居民买来剖而醃之，不过三五日，蝇蚋丛集，蛆生鱼上，採此生叶以押之，其蛆即死，人因呼为蛆药，不知他处亦有此苗否。其苗在地，高不过尺许，叶长寸余而尖，有似于绿豆苗，凡后学于各处见之，以鱼肉生蛆试之，蛆见即死，苗真无疑。摘来以瓦锅焙乾，研为细末。凡痘内有蛆者⿰扌艳上，立刻蛆死。边外有一种开翠花，约长寸余，杆有尺余直挺，小叶其根槌碎，可以杀蛆，其花似金银花，心与花瓣俱一样，但花之颜色不同，极青翠可爱。
〔封仓〕
痘出稠密贵封仓，两目炯然难成浆，封仓止有攻浆法，毒化肿消自安康。
释：痘出稀疏，何必以封仓为顺候；若稠密，必须封闭两目，元气内固，名曰封仓。若两目炯然，决难成浆，如五陷之症，仍照治五陷之药，极力攻浆，两目自然封固，仓不期封而自封矣。封仓之后，必要至十二三日，痘毒已化，乃开目消肿，则为毒化肿消者吉；若九日十日，即开目消肿者，则毒陷内攻必凶。
〔寒战咬牙〕
咬牙寒战灌浆时，气血虚弱又何疑，建中汤固为主剂，参归鹿茸用亦宜。
释：长浆之时，有气血虚弱，而寒战咬牙者，必身凉不渴，大便溏，小便长，而脓色清稀也，宜用建中汤，或加味参归鹿茸汤。至回靥时寒战咬牙者，亦宜用此汤治之。
●建中汤
方歌：咬牙寒战建中汤，参术黄耆熟附当，肉桂炮姜须炙草，川芎姜引用丁香。
录方：黄耆（三钱，蜜炙）　白术（钱半，土炒）　人参　当归（各一钱）　川芎　乾姜　肉桂　公丁香　附子（各五分，制熟）　炙草（三分）　生姜（一片）
温服。
〔谵语〕
脓血淋漓心计虚，舍空神乱若邪居，睡中妄语难苏省，养血安神病自除。
释：凡痘稠密成浆之时，或昏昏而睡，呼之不醒，口中喃喃妄语，如被邪祟之状，时人不知多生惊怪。殊不知此由脓血出多，心脏空虚，神无所依而然，若养血安神，病当自退，宜宁神化毒汤与安神丸，相间服之。
●安神丸　见卷七昏迷门。
●宁神化毒汤
录方：人参　当归　生地　麦冬　木通　石菖蒲　赤芍　栀仁　灯心（引）
水煎服。
〔腹痛〕
疮成腹痛果何因，便秘肠中火炼津，又恐误伤生冷食，消详补泻贵情真。
释：痘出之初腹痛，乃为毒气，若浆足脓成而腹痛，未可以为毒也，当审其大便饮食何如耳。如久未得大便，此燥屎在里而痛，用胆导法，或大黄化毒汤微利之，不可拘于首尾，不可下之说，坐以待变也。若因误伤生冷，或饮冷而痛，宜温中化毒汤暖之方效。
●胆导法
用猪胆汁醋和，以竹管插入肛门中，将汁灌入即便。
●大黄化毒汤
录方：升麻　当归　生地　桃仁　红花　火麻仁　枳壳　大黄　槟榔　生姜（为引）
空心热服。
●温中化毒汤
录方：人参　木香　白术　肉桂　白芍　公丁香　砂仁　枳实　陈皮　甘草　炮姜（灰）　大枣　生姜（引）
水煎服。
〔不食〕
内脏空虚宜嗜食，犹作饱胀毒滞留，急暖胃脾无少待，痘起能食始无忧。
释：八九日前毒未出尽，不思饮食，固其宜也。至此毒宜尽出，内脏空虚，当大进饮食矣，而犹作饱胀者，必毒留内滞，脾胃已败，不亦危乎，急用加味参耆汤，大暖脾胃。若痘起有脓，饮食稍进，方可无虞。
●加味参耆汤
录方：人参　黄耆　山楂　白术　肉桂　公丁香　煨姜（引）
水煎服。
〔便血〕
便下脓血不须疑，肠胃痘溃故如斯，莫将痢疾调方药，只用术苓散得宜。
●术苓导滞汤
录方：白术　茯苓　猪苓　泽泻　牛蒡子　肉桂　发灰
〔诸窍出脓〕
忽尔诸窍尽出脓，令人难测其吉凶，岂知内痘方溃散，不服药饵也从容。
释：行浆之际，有眼耳出脓，鼻窍流脓，口吐臭脓者，皆其内中有痘，不能结痂，溃而出脓，不必施治，自可无虞。


卷六  ——————————————————————————————————————————————————————————————————————————————————————————

结痂辨症赋  ***************************
痘至十三四日，浆行饱满，已宜次第收功，若遇身发大热，停浆不易结痂，此则阳亢阴虚，引以清凉收敛。浆足而或气喘，此症恐为痰壅，痂成而忽尔发惊，必因小便秘涩。若或气虚而陷塌，倒靥而黑焦，一则温补而或兴，一则攻发而或活。泄泻安宁，大虚少毒，内溃则下脓黏，脏毒必然便血。挫喉声哑，浆行饱满亦无妨；痒塌咬牙，便实声清犹可活。靥来痂硬，变症终无；痂脱如麸，须愁馀毒。蒸发或致太过，溃烂难为收拾。身热若致燎人，泡发燎浆可畏。空遗痘壳不成痂，只为浆清热重；腹胀喘虚而塌靥，皆由毒入内攻。痘虽未见黄脓，痂疮却如血赤，若曾解毒于先，此症断知美极。胃气绝则口唇硬肿，肝热盛则目睛吊白。喘急发于泻后，总是气虚而断；泄泻继以烦渴，岂为实热而然。泻泄而烦渴不止，理必可以升提；好饮而发渴愈甚，势必难以援救。气虚寒战，痘疮无恙，即神经浆足难收，便实热蒸须解利。进寒凉以助结痂，叱补法而防过益。此非灌脓之候，何须纯用补剂。至此宜防馀毒，纵用清解何疑。馀热倘或薰蒸，痂疮依然难结，小便必须滑利，浆汁乃始易收，斟酌尽善，因时制宜，方为得法。

结痂调治总论  ***************************
痘至十一二日，其浆已饱宜浓，十二三日浆行至足，面上渐宜收靥，其脓已熟，则浆如黄蜡，而脚渐尔不红，顶心稍瀑黄浆，已具收结之势。于是其脓渐干，其痂渐结，总要痂厚赤黄，最忌疮薄灰白。既于面部先出，当于面上先收。准头先靥，是脾胃气充，日后总无变症；两颊先收，是肺肝气足，必能次第收功。诸部未靥而地角先焦，此为肾水早枯，见之且休欢喜；满面方浆，而天庭先靥，此是元阳剧萎，此症甚是堪虞。盖额头是为纯阳之所，足膝乃为纯阴之地，面部中庭，乃阴阳和会之区，从此先靥，则阴阳和畅，气血调匀，下渐收至于足，上方靥至头颅，此顺候之常数，如是乃可无虞。莫谓痘至此已成功，可以不必调治，更虑脏腑空虚，此际反多变症。阳气不充，则身躯必冷，而浆行何能饱满；脾胃不实，则肌窍必空，虑疮浆倒入者攻。当此时而用药，宜以健脾利水为主。盖脾胃强利，则肌燥而脓易结；小便清利，则湿去而汁易干。又当扶阳固本为先，盖阳气盛则毒在外而痂厚，贞元固则毒不倒靥以为殃。是以人参、黄耆为收成之要药，理中桂附乃结局之良方。此日罕闻血热之症，故红花、生地、紫草、丹皮，一切凉血之药，皆退处屏藩，非急用之上将；惟茯苓、白术、苡仁、淮山，一切助脾之品，皆置之左右，为应用之将军。泽泻、猪苓当用，木通、车前得宜，附子、乾姜可使，砂仁、丁桂堪施。身躯微热有可疑，靥时水火既济，名为烧盘之症热，乃炼就痂皮脓干，身热自过，不须用药。维其收靥过半，大热则为馀毒将兴，须用调元化毒，热退馀毒乃清。凡是接性之处，馀毒在此，现形或是为疽为疖，此等安能伤命？故任他红肿莫惊慌，毒出外攻人不丧。若或阴囊胀肿，肾毒外泄膀胱，若至倒流入里，此儿顷刻云亡。倘有痰涎咳嗽同底，半夏相当，若还声哑最宜详，急看痘疮何样。浆浓痂厚则无妨，此是气虚痰壅生，止用开痰补气，管教声气自扬。若浆清而痘烂，或倒靥而瘙痒，此等若还声哑，不日即赴泉乡。手足时常牵引，恐其筋内生风，僵虫白附芍归芎，补血祛风可用。若是拘挛难转动，血不荣筋气不送，只要行其气血，自可运用流通。倘来泄泻是何因，虚实原分两症，白青滑溜是脾虚，治此法当用补。若还黄赤射漂行，此为馀毒下奔，不必急为止涩，毒因泄泻外行。咬牙寒战无害，理中桂附堪宁；谵妄不须惊怪，宁心补血为宗。便下血脓可治，脏毒不致内攻；吐泻蛔虫必死，脏败此症难医。腹痛而兼膨胀，此为馀毒积陈，且用消导解毒，痛定而胀亦除，止怕痘形倒靥，毒流入里堪虞。牙齿生痒，则毒流于胃腑，将成走马牙疳，急清胃热乃为良，此时若不急救，数日之后为殃，则见龈崩齿落，月馀齿尽沦亡。头目疼痛，则热犯于太阳，吾知目病将作，勿令珠突青盲，急退上鱼之火，清肝解毒相当。此时如验生死，总看痂疮何样。痘靥必要成痂，痂厚赤黄可爱，知其十无一死；遍身俱结厚痂，断其百有百生；收结若至于膝，此其大功已成，足下虽取疮薄，然亦不致伤生。饮食多进，二便如常，精神清爽体安康，更喜瞳人朗朗，杂症全无真可贺，请君药饵且收藏。若或昏昏好睡，此非目闭神亡，血气泄之已极，精神岂得如常，止须调养温补，元神反自安康。前看脓浆为主，今观痂疮为凭，有痂则生，无痂则死，痂厚则毒尽散，痂薄尚有馀殃。虽面部结痂，而遍身如薄纸，此症犹云难救；上身痂结，腿臁下如竹衣，此等必留馀毒；况面目抓破，遍体无痂，其毒岂不内攻；湿烂流脓，其症必险；连皮脱去，此症定凶。一日之间，遍体一齐黑靥，俗云铁甲焦疮，见此断然不治。靥后总无痂疮，此是倒靥无疑，遇此何须施治。至于饮食不进，泄泻无休，喘急气嘘，瞳人已失，目少神光，足冷过膝，肌尽焦黑，唇不盖齿，舌缩痰鸣，死期已至。医人若逢此候，万勿轻投药饵，恐致旁人之讪，招其父母之尤。

结痂顺症  ***************************
痘至十三四日，血尽毒解，其脓渐干，色如疮蜡，或如葡萄色，从目鼻两旁、人中上下、左右二颧收靥起，乃至地角、颈项、胸腹、腰背，逐渐收下，然后上级额颅，下至于足，逐次收结，痂厚疮圆，或黄或赤，杂症全无者吉。痘自人中先收者吉，自元寿先靥者，任凶不凶，盖人中为阴阳交会之所，从此先收，必阴阳和畅，气血均行，元寿乃脾胃中土之区，自此先靥，则脾胃气旺，自能滋养乎百骸，故二处收起，必无凶兆。若额颅、地角及手足心先收则凶，此邪火入于心肾故也。发际以上，阳中之阳，谓之孤阳；足膝以下，阴中之阴，谓之孤阴，孤阴则气难充，孤阳则血难周，痘至二处，所以迟留而缓靥也，必收至足下，而后头颅乃靥耳，不必施治。痘浆已足，色如苍蜡，而身发热者，此回水之候，真阳运化其浆乃干，其痂乃结，古谓烧盘之症，不必施治，倘误用寒凉以退其热，则由轻而变重矣。

结痂险症  ***************************
痘当收靥之时，浆虽充足，色不苍老，或过期而不靥结，或作痒抓伤，而痘颗溃烂，或结痂而不即脱落，或痂落而瘢痕紫黑，皆属险症。然二便俱调，饮食如常者，犹可治也。

结痂落痂逆症  ***************************
遍身未见黄浆，而口唇上下先黄熟，忽而焦者，凶。见此速宜剔破。
痘不待收靥，而皮若剥去者，不治。
未靥将靥时，口唇腐烂，唇白至舌者，不治。
面部胸腹俱未收，而脚先靥者，不治。
遍身发痒，抓破不见脓水，皮卷如豆壳者，不治。
收靥时，痰壅喘急，声哑目闭者，不治。
收靥时目闭腹胀，足冷过膝者，不治。
收靥至颈项或至胸，而不靥下，服药不效者，不治。
痘痂若麸之薄，若煤之黑者，及痂色淡白无光者，凶。
痂结日久不脱，及脱而乾枯不润者，凶。

结痂落痂治法  ***************************
〔阳虚不靥〕
阳气虚弱收靥迟，身凉肢冷症可推，回浆饮固能助结，温表调中用亦宜。
释：痘当收靥之时，真阳运化，身体宜温，乃能回水干脓，倘元气不足，必身凉而手足冷，不能回水结痂矣。须大补气血，助之收结，回浆饮、温表调中汤，皆可用也。
●回浆饮　见卷五漏浆门。
●温表调中汤　见卷五溃烂门。
〔毒盛不靥〕
毒盛未解热蒸蒸，焮赤溃臭变将兴，解毒须用连翘饮，清表败毒用亦灵。
释：痘当收靥之时，有毒盛未解，大热蒸蒸，而当靥不靥者，若不急治，其痘必至焮肿而赤。溃烂而臭矣，宜用大连翘饮，或清表败毒汤以解之。
●大连翘饮
方歌：大连翘饮炒栀芩，柴滑荆防赤芍匀，通牛蝉蜕归车草，便秘蒸黄耆意寻。
录方：连翘（一钱，去心）　柴胡　当归　木通　车前（各八分，炒）　牛蒡（炒、研）　赤芍　防风　荆芥　黄芩（各七分，酒炒）　滑石　栀子（各五分，酒炒）　蝉蜕（十二只，去头足）　甘草（三分，生，去皮）　生姜（一片）
同煎。大便秘，加酒炒大黄一钱。
●清表败毒汤　见卷五溃烂门。
〔湿盛不靥〕
痘当靥时忽外溃，脓水淋漓湿为殃，敷宜草麦松花粉，内治须用除湿汤。
释：痘当收靥之时，有外溃而脓水淋漓者，谓之水靥，乃湿盛为患也。用屋上多年败草末，⿰扌艳上即结痂，荞麦粉铺上亦好，松花粉最妙。若在边外，即以多年黄牛粪，烧灰⿰扌艳上亦好，内须用除湿汤以利之。
●除湿汤
方歌：除湿汤中用二苓，羌防泽桂二术灵，去羌或加干苡木，引无过于姜灯心。
录方：赤茯苓　猪苓　羌活　防风　泽泻　官桂　苍术　白术
一方，去羌活，加乾姜、苡仁、木通。引用生姜、灯心同煎。
〔伤寒不靥
痘当收靥忽感寒，鼻塞头疼势难安，祛寒方可期浆靥，桂枝解毒汤非谩。
释：痘当收靥之时，有为寒气所伤，而不能靥者，现症头疼鼻塞，且流清涕，宜用桂枝解毒汤治之。
●桂枝解毒汤
录方：桂枝　麻黄（炒）　赤芍　防风　桔梗　牛蒡子　川芎　人参　黄耆　甘草（炙）
〔伤暑不靥〕
痘当收靥忽伤暑，口渴心烦目倦开，祛暑方可期浆靥，须啜甘露汤数杯。
释：痘当收靥之时，有因暑气薰蒸而不能靥者，现症口渴心烦，而目倦开，宜用甘露解毒汤治之。
●甘露解毒汤
录方：白术　猪苓　茯苓　木通　麦冬　生地　连翘　官桂　香薷　泽泻
〔痘烂不靥〕
过服热药痘溃烂，加味回浆饮可医，轻粉黄连调搽好，芒硝胆汁敷之宜。
释：痘当收靥之时，有因前过服热药，致痘溃烂不靥者，用回浆饮，加前胡、牛蒡、连翘、麦冬、车前、木通与服，外用轻粉、黄连为末，调油搽之，或以芒硝为末，调猪胆汁敷之亦效。
●回浆饮　见卷五漏浆门。
〔靥速〕
痘未及期忽齐靥，热蒸口渴烦不宁，此是毒火内焚炽，急须清毒莫少停。
释：痘未及收靥之时，忽而一时齐靥，周身颗粒乾燥，热蒸口渴，烦急不宁，此毒火壅盛之故也，宜以清毒散主之。
●清毒散
录方：当归　赤芍　黄连　丹皮　连翘　金银花　牛蒡　木通　生地　甘草
水煎服。
〔倒靥〕
倒靥之症虽不同，气虚毒盛入内攻，良工至此无奇技，参耆大补或奏功。
释：痘至七八日间，脚渐阔，顶愈陷，其色纯白，形如豆壳者，名倒靥也。又有其痘和皮连片脱去者，有先前起顶有清水，一旦水收痘靥，全无痘疮者，世人误认为收靥，岂知好痘收靥，必有痂疮，且缓缓而收，若收速无疮，皆倒靥也。痘至倒靥，则毒入内攻，实难疗矣，宜用参耆大补汤治之。
●参耆大补汤
录方：人参　黄耆　当归　川芎（各一钱）　官桂　山楂　红花　白术（各八钱）　姜　枣（引）
〔中脘痛〕（中脘即心之上下四围也）
释：痘归收靥之时，忽然腹痛，其痛著在中脘，此热毒凝滞瘀血而作痛也，宜用消毒散血汤主之。
●消毒散血汤
方歌：靥时腹痛著中脘，消毒散血汤莫缓，炒过桃仁熟大黄，红花没乳芍牛伴。
录方：牛蒡（炒研）　桃仁（去皮尖，炒研）　大黄（各一钱，酒炒）　白芍（六分，酒洗）　乳香（箸上烘，去油，抖碎为末）　红花（各五分，酒洗）　没药（制同乳香，三分）
水煎温服。
〔疮破流脓〕
痘疮损破口难合，脓血流兮伤骨筋，敷用生肌绵茧散，饮须大补汤为君。
释：痘疮损破，不能合口，脓血常流，名疳蚀疮，因循失治，必致溃筋伤骨，用生肌散，或棉茧散敷之，饮以大补汤为主。
●生肌散
录方：地骨皮　黄连（炒）　黄柏（炒）　五倍子　枯明矾　甘草（各等分）
共为末。掺之。
●绵茧散
录方：出蛾茧不拘多少，每茧用生明矾五分填在内，用火煅过，共矾一两，则加陀僧五钱，白芷二钱，为末，以蜜调敷。
●大补汤
录方：人参　黄耆　当归　官桂　牛蒡子　连翘　茯苓　甘草
〔渴泻〕
痘已回水渴饮泻，加味四苓汤可啜，随用知膏汤葛草，芩连通粉翘牛麦。
释：痘当结痂之时，馀毒未尽，或大渴大泻，须用加味四苓散，泻止，随用加味知膏汤，其渴亦减。
●加味四苓散　见卷二泄泻门。
●加味知膏汤
录方：知母（炒）　石膏（煅）　麦冬（各一钱，去心）　猪苓　连翘（去心）　牛蒡　泽泻　茯苓　乾葛　花粉（各八分）　木通　黄芩（各七分，酒炒）　黄连（酒炒）　甘草（各三分，生）
引加灯心五十寸，水煎服。
〔汗〕
浆足汗不止，外症见身凉，表虚宜何药，加味归耆汤。
释：症当结痂之时，有身凉而汗不止者，此表虚也，宜用加味归耆汤。
●加味归耆汤
方歌：浆足身凉汗不止，归耆酸枣对症方，加以术苓与麦草，表虚服之始安康。
录方：黄耆（三钱，炙）　当归　酸枣仁（各钱五分，炒研）　白术（土炒）　茯苓　麸麦（各八分）　甘草（四分，炙）
白水煎服。
〔痂结不落〕
痘痂不落症各殊，宜分毒热与元虚，毒用解毒茶膏治，虚用参耆鸡茶涂。
释：痘当收靥之后，痂结不落，其症各殊。有痂黑唇红，舌有苔而身有热者，此毒热郁于血分，故不落也，宜用凉血解毒汤与服。外用细茶猪膏，共擂，以绢盛之，印于痂上，茶以解其热，膏以润其燥，而痂自落矣。有痂薄唇白而舌无苔者，此元虚而血不润，故不落也，宜用参耆四味汤，加蝉蜕与服。外用鸡膏细茶，共擂以绢盛之，印于痂上而自落也。
●凉血解毒汤
录方：当归　生地　紫草　红花　连翘　川黄连　白芷　桔梗　甘草
引加灯心，水煎服。
●参耆四味汤
录方：人参　黄耆　当归　甘草（炙）　蝉蜕
〔痘瘢赤肿〕
痘瘢赤肿是何因，血有馀热复感风，解毒防风汤十味，引加生姜妙无穷。
释：痘痂落后，瘢痕赤而且肿，此血有馀热也，复感风寒而发热作痒，宜以解毒防风汤治之。
●解毒防风汤
录方：黄芩　生地黄　连翘　牛蒡　荆芥　防风　金银花　赤芍　升麻　甘草
引加生姜，水煎汤。
〔痘瘢自陷〕
痘瘢自陷何须疑，气血虚兮只用补，八珍增添桂与耆，对症之药病自愈。
释：痘落痂后气血虚者，痘瘢必白且陷，以十全大补汤治之自愈。
●十全大补汤　见卷三怪痘门。


卷七  ——————————————————————————————————————————————————————————————————————————————————————————

痘后辨症赋  ***************************
痘结痂疮，虽生意已成其八九，馀毒未消，而变症正虑其多端。是以眼合腹胀，犹为危候；虚浮不退，尚是凶机。痂既成而反致失声，前疮恐为黑靥；肿未消而眼已先开，眼开疑是内攻。阳气极而狂叫喘呼，肠胃伤而悽悽不宁。至于冷风入胃，则利下脓黏；热渗膀胱，则小便溺血。热毒逗留不化，痂结而壮热憎寒；经络各遗馀毒，日晡而潮热往来。发在午前为实热，烦渴腮红；申时方作是阴虚，便调人静。他如撮唇弄舌，心经热盛何疑；扶肚挺胸，肺胃毒冲有准。身热燎人而便秘，恐来暴急惊风；日常潮热兼泄泻，久变慢脾风症。验丧目于眼合羞明，辨口疳于唇焦齿黑，实热下注大肠，必有秘结之祸；虚寒容留脏腑，乃成泄泻之疴。喘渴须分虚实，验症切勿差讹。欲观痂落之馀，再审瘢痕之色。桃红润泽，荣卫俱安；紫黑乾枯，尚留馀热。粉白为气血之虚，周过也应深逝；走马壮牙疳之烈，月馀亦见长驱。遍体赤斑，乃是失于解利；浑身青紫，一定伤于风寒。馀毒未消，不特为疽为疖；见风太早，恐其复发疮痍。此是先贤之秘诀，故向后学以宣传。

痘后调治总论  ***************************
痘至十五六日，靥齐其功已就，至是虽可无虞，第恐浆清痂薄，致留馀毒为殃。馀毒若在肌肤，是必为疽为疖，疽疖既形，则毒不内攻，此儿知其不丧，虽绵延亦可全生。若热蕴肝经，则目红头痛，而眼合羞明；肺留馀热，则咳逆痰涎，而疮痍外著；实热下注大肠，则大便或来脓血，里急后重，致生痼痢之疴；馀热若渗膀胱，自必阴囊肿胀，以致小便赤痛；若夫口疮腐烂，齿血牙疳，狐惑疮生，皆是胃经有毒；至若惊搐狂言，昏沉朦胧，弄舌撮唇，悉是心家之热。经络若留馀毒，尤恐变生莫测，总随症以调治，有热则退其热，有风则去其风，勿谓痘家之症，遂胶固而不通。但用药不宜太猛，恐元衰难任寒凉，固必慎其药饵，亦宜谨其起居。洗浴太早，恐生浮肿；冒犯风寒，致生潮热；误服食物，致腹胀痛；痘痕损破，乃病疮痍。是以落痂之馀，最要避风寒，节饮食，莫速梳头，莫早洗浴，不可出外行动，不可忍饥过食，热物慎勿多食，生冷切须禁忌。必等气回血复，精神如故，脏腑安宁，然后可以无虞。

痘后逆症  ***************************
痘后发搐，连绵不已者，心气已绝，神无所依也，不治。
面色青白，神气昏暗，目无神光，瞳子不明，心腹疼痛者，不治。
寒战咬牙，手摇足掉，噤口不开者，不治。
目闭腹胀，足冷过膝者，不治。
牙龈腐黑，臭不可闻者，不治。
抓破穿肌，遍身肉烂者，不治。
口鼻出蛔，滚滚而上者，胃绝也，不治。
潮热不退，肌肤尽落，其瘦如柴者，不治。

痘后治法  ***************************
〔潮热〕
痘后潮热有数端，气血回元不必药，虚热宜用补中汤，馀毒连翘饮加削。
释：痘后发热，症有数端：有气血回元而热者，则悠悠潮热，不烦不渴，不一二日，气还血复，热自退矣，不必服药。有气血两虚而热者，其热稍缓，头热面不甚热，手足心热，手足背不热，精神倦怠，大小便利者，乃虚热也，其热多在午后，故曰发在午前为实热，申时方作是阴虚，宜用补中益气汤，与十全大补汤治之。有馀毒攻作而热者，胸腹手足头面俱热，心烦口渴，大便秘，小便赤，乃毒盛也，急用大连翘饮治之，迟则必生痘毒矣，然此汤不可过用，须看强弱加减可也。
●补中益气汤　见卷三应出不出门。
●十全大补汤　见卷三怪痘门。
●大连翘饮　见卷六毒盛门。
〔痘烂复灌〕
痘后发痒由血热，甚则溃烂复灌浆，芩柏牛地银红草，煎油搽之是妙方。
释：痘后发痒，甚而溃烂，复至灌浆，皆血热之症，然毒气外泄，故用方搽之即愈。
录方：黄芩　黄柏　牛蒡　紫草　银花　红花　生地　甘草
共煎，油搽之即愈。或用黄豆烧灰，调油搽之亦可。
〔痘后诸疮〕
痘后诸疮名各殊，总由风寒与毒余，治宜驱风兼解毒，火灸水洗及调敷。
释：痘后遍身肢节上生疮者，名为疳蚀，此由风寒相搏，而气血凝滞于腠理也，以绵茧散敷之自愈。有见风太早，致成瘢癣，而出脓汁者，烧乾牛粪敷之。有皮肤之下，隐隐而起者，俗呼疙疮，宜服解毒药，外用漆蚬剖开，取其腹内之水洗之，或用蚬壳煎水亦可。蚬生鱼池泥中，形如螃壳，凡割漆者，必用此壳，俗呼漆蚬。又有用活石、甘草为末调敷，名天水散。有痘痂落后，抓破出血，成血风疮，每至春夏即发，秋冬自愈，俗名痘风疮，外用黄丹、黄柏、黄芩、大黄、轻粉为末，猪油调敷，内服苦参丸，再于风池、曲池、三里诸穴，以火灸之，则永不发矣。
●绵茧散　见卷六疮破流脓门。
●苦参丸
录方：苦参　元参　栀仁（炒）　防风　枳壳　独活　黄连　黄芩　大黄　菊花
共为细末，蜜调作丸，如梧桐子大。每服五十丸，酒送下。
〔呕吐〕
痘后瘦削频呕吐，胃气虚寒又何疑，急用香砂六君子，升消平胃却不宜。
释：痘后忽然呕吐，不思饮食，若形气瘦削，此虚寒也，急宜用香砂六君子汤，加煨姜以温之，若用升消平胃，其症必死。又有痘出稠密，浆不甚满，迟延日久，饮食多减，痰液必盛，用养胃开痰汤，加减服之。
●香砂六君子汤
方歌：四君子汤中和义，参术茯苓甘草比，益以夏陈名六君，祛痰补气阳虚饵，除却半夏名异功，或加香砂胃寒使。
录方：人参　白术　茯苓　甘草　半夏　陈皮　木香　砂仁
●养胃开痰汤
方歌：养胃开痰参术草，茯苓山药山楂宝，莲肉陈皮半桔奇，渴服麦冬五味早。若还吐逆藿香砂，黄土鼻间须论讨。
录方：人参　白术（炒）　茯苓　山药　山楂（去核）　莲肉　麦冬（各一钱，去心）　陈皮（八分去白）　藿香　砂仁（各七分，炒）　半夏（姜炒）　桔梗（各五分）　五味（九粒，去骨）　生姜（一片）
同煎温服。
〔牙疳〕
痘后牙疳毒热攻，口臭龈肿多痛疼，内服清毒凉血饮，外敷救苦蚕蜕灵。
释：痘后生牙疳者，乃馀毒未解，上攻牙齿而然也。初起口臭龈肿，牙缝出血，时多疼痛，甚则色黑腐烂，牙齿脱落，穿腮破颊，蚀透鼻唇，多致不救。初起须急急调治，内服清毒凉血饮，外敷救苦散，及蚕蜕散即愈。
●清毒凉血饮
方歌：清毒凉血治牙疳，知母石膏生地连，归芍大黄山栀子，丹皮荆芥连翘煎。
录方：石膏　生地　大黄（各一钱）　当归　山栀子　荆芥　连翘（各八分）　知母　丹皮（各七分）　赤芍（六分）　黄　连（三分）
水煎服。
●救苦散
录方：人中白（焙乾）　青黛　冰片　殭蚕　寒水石
共为末。洗净恶血，以此敷之。
●蚕蜕散
录方：枯矾（三钱）　人中白　五倍子　蛇床子（各三钱）　蚕蜕（一钱）
共为末。洗净恶血，以此敷之。
●〖附〗噙方
石膏　牛子　连翘　黄芩　生地　紫草　蛇床子　甘草
煎水噙之。
〔唇口生疮〕
痘后狐惑症最恶，治法须用除䘌丸，鹅口疮又分赤白，服洗方同敷异丹。
释：上唇有疮虫，食其脏，其名曰狐；下唇有疮虫，食其肛，其名曰惑，皆由里热生虫，内食脏腑，以及于肛，而外于唇之上下，乃有疮形也，必其人昏昏好睡，不思饮食，其声嗄哑，而音不亮，即狐惑也，此最恶之候，宜用除䘌丸治之。又有口舌生疮，赤者名赤口疮，白者名白口疮，又通名鹅口疮，内服俱用洗心散，外皆以鹅涎洗之，即鹅粪煎水洗之亦可。又有用地脾虫，蘸米泔水洗之者，惟敷药赤者用阴阳散，白者用朱矾散。
●除䘌丸
录方：使君子肉（三钱）　黄连（三钱）　芜荑（钱五分）　芦荟（钱三分）　川楝子肉（一钱）　蝉蜕（烧灰，三分）
共为末，用乌梅洗净去核，捣烂和末为丸。米饮下。
●洗心散
录方：黄连　当归尾　生地　大黄　木通　薄荷　连翘　牛蒡子　甘草　灯心（为引）
水煎热服。
●阴阳散
录方：黄连（一钱）　乾姜（一钱，炒黑）
共为末。茶洗疮口，敷之。
●朱矾散
录方：朱砂（二钱）　枯矾（一钱）
共为末。茶洗疮口，敷之。
〔赤火流丹〕
恶症无如痘后丹，皮肤蕴火毒相干，看他所发归何部，心肾之经治亦难。
释：赤火流丹，恶候也，流移红肿，其痛手不可近，此因蓄火大甚，不能发泄，郁于肌肉之间，故发而为丹。从头上起，过心即死；从足下起，过肾即死。内服元参化毒汤解之，外用瓷锋砭法。
●元参化毒汤
录方：元参　当归尾　生地　红花　连翘　石膏　赤芍　地骨皮　防风　木通　荆芥　淡竹叶（十片，为引）
水煎服。
●瓷锋砭法
用上清瓷器，轻轻敲破，取其锋锐者一枚，将筋头劈破横夹瓷针，露锋于外，将线扎紧，以磁锋正对丹毒之处。另以筋一条，于磁锋筋上，轻轻敲之，其血自出，多刺更妙，毒火出尽，立时见功。治丹若不砭去恶血，专用搽敷，十不救一。
〔咳嗽〕
痘后还愁咳嗽多，总由毒火肺中磨，清金降火兼调气，肩息胸高若命何。
释：痘疹之后，惟肺受伤，至于收靥毒解，宜乎宁矣。若反咳嗽喘急，乃毒火流入肺中也，当清金降火，宜宁肺汤。倘服药而嗽不止，胸高肩息者，不治。又有元气虚弱，风邪入肺而咳嗽者，必乍寒乍热，宜用补中益气汤加桔梗、陈皮、半夏、白附、杏仁治之。
●宁肺汤
录方：知母　牛蒡　沙参　生地　麦冬　地骨皮　石膏（炒）　阿胶（生）　前胡　白芍　甘草（炙）　新桑叶（七片）　枇杷叶（一片）
引水煎，入竹沥兑服。
〔手足厥冷〕
收后浑身手足寒，好将气血作虚看，六经脉细如将脱，急服生脉散自安。
释：痘靥之后，手足厥冷，六脉沉细，元气大虚，急用调元生脉散，以温之，稍用寒凉，必取败亡也。
●调元生脉散
录方：人参　黄耆（蜜炙）　白术（土炒）　当归（酒洗）　五味　麦冬（去心）　官桂
虚冷甚者，加熟附片。生姜、大枣为引，水煎服。
〔手足拘挛〕
身已康宁手足挛，分明血少致斯愆，当归桂枝汤诚妙，看症加药无弗痊。
释：痘后手足拘挛，不能屈伸转运，乃血少不能养筋，又或外被风寒水湿所致耳，切不可用发散并驱风之药，以耗其血，只宜当归桂枝汤，补脾养血，则手足自和。
●当归桂枝汤
录方：人参　当归　川芎　白芍　黄耆　漂苍术　黄柏　甘草
气虚肢冷，加附片；血气大虚者，加鹿茸、虎胫、淮牛膝；感冒风寒以致筋骨疼痛，加羌活、防风。
〔惊搐〕
收靥之馀惊搐生，责其毒火未全清，清心散火风邪退，发作无休命必倾。
释：痘后发搐，乃毒化未尽，火毒攻心所致也，此时血气已衰，正不胜邪，故曰痘后发搐，是凶机。然搐而易退者，尚可以治；若连绵不已，则必死矣。宜用清神散火汤，或红粉丸治之。
●清神散火汤
录方：木通　元参　麦冬　黄连　当归　人参　茯神　甘草　灯心（为引）
加辰砂末调服。大便秘者，加酒大黄；弱者，倍人参。
●红粉丸
录方：胆星　天竺黄　辰砂　胭脂米
共为末。生姜薄荷汤下。
〔昏迷错语〕
睡思沉沉不识人，恍疑中酒妄言频，只因热伏心包络，导赤解毒汤入神。
释：收靥而好睡，乃毒解神虚，此常事，不必施治。若连日不醒，口中喃喃，自言自语，形如醉人，每多错语者，此邪热乘于心胞也，宜以导赤解毒汤或安神丸主之。
●导赤解毒汤
录方：木通　车前　生地　麦冬　茯神　黑柏仁　人参　菖蒲　甘草　灯心（为引）
水煎服。
●安神丸
录方：牛黄　黄连　当归　黑栀仁
共为末，入猪心血和匀为丸，如绿豆大，朱砂为衣。每服五七丸，灯心汤下。若无真牛黄，则加贝母、胆星、琥珀。
〔饮食倍进〕
痘后脏虚贵能食，饮食倍进亦失常，此是内热易消烁，治以四顺饮为良。
释：痘后固贵能食，若面赤喘急，二便秘涩，而饮食倍进，此内热易于消烁也，若不急治，必生他症，宜以四顺饮主之。
●四顺饮
录方：当归　大黄　白芍　甘草
〔不食〕
收后缘何食不思，胃寒热滞少人知，见食呕逆因伤食，辨症制方贵得宜。
释：痘后脏腑空虚，最要能食，方可滋养百骸，以复元气。然有脾胃虚寒，而不欲食者，必唇舌俱白，而身复凉，精神困倦，懒向人言，须用人参、黄耆、当归、白术、川芎、茯苓、丁香、肉桂、砂仁、乾姜、山楂、麦芽。有脾胃滞留馀热而不欲食者，必舌心有苔，腹胀微热，仍用前消导解毒之方为主。有一向能食，忽然闻食则呕，而不欲食者，必为伤食所致，若不施治，必成疳劳，须用平胃散，加三稜、莪术、枳实、良姜，及保和丸治之。
●保和丸
录方：人参　白术　茯苓　甘草　山楂　麦芽　神麴
共为末，米糊丸。米饮下。
〔浮肿〕
忽尔浑身肿胀形，或风或水或食停，肿因肺热宜清表，胀属脾家利解宁。
释：痘后脓血去尽，脾土已亏，气血俱衰，邪易入而食易伤，故或感风湿，或伤饮食，或滞馀毒，皆发为浮肿。然感冒风寒者，多自面目先肿，而身热口渴，仍宜汗解，用加味五皮汤。感湿气而肿者，多在足下先肿，其形光亮，以手按之，而即有窝，其起亦缓，此由脾胃已虚，饮水过多，蓄湿于内，所食过多，积热于中，仍宜解利，宜厚朴汤。倘属虚胀，不可妄攻，但宜莱菔子丸。又有食积而兼滞毒者，多自腹先肿起，必腹中隐隐作痛，不思饮食，大便黄臭，小便赤涩，治当消导解毒为主。
●加味五皮散
录方：五加皮　桑白皮　茯苓皮　大腹皮　姜皮　羌活　苍术　桂枝　防风　防己　淮木通　猪苓　甘草　灯心（为引）
水煎热服。
●厚朴汤
录方：苍术　厚朴　陈皮　大腹皮　茯苓皮　猪苓
因于食者，加神麴、山楂、三稜、莪术。生姜、大枣为引，水煎热服。外用苍术、檀香烧烟薰之，以被蒙盖，令出湿水，其肿即退。
●莱菔子丸
录方：莱菔子（五钱，炒研）　洋胡椒（厚朴煎汤浸过，晒乾用，二钱）　白术（炒，二钱）
共为末，蜜丸。每服一钱，陈皮汤下。
●〖附〗食积兼滞毒浮肿方
苍术　厚朴　陈皮　香附　川芎　大腹皮　山楂　神麴　牛蒡　连翘　木通　车前子　半夏　甘草　茯苓皮
〔毒火攻目〕
痘后馀毒上攻目，头顶疼痛势难当，清毒保目须急进，翳生还用拨翳汤。
释：凡人之有两目，犹天之有日月也，风雨晦冥，朔望薄蚀，日月遭其障蔽，亦有时无光也。然薄蚀不过一二时刻，复还本体之光明，风雨晦冥，俟其雨罢云收，日月之光明仍旧。观此可以悟毒火攻目之根源，并可以参透久吾聂氏订方命名之精微矣。夫男女失明，其症不一，有因修造兴工动土，其年值本命之方，而成眼患者，名曰犯眼。有因感冒风寒，火热交併而为眼患者，名曰火眼。有因内有积热，热久成疳，疳蚀两目，或蚀一目，名曰疳蚀眼。以上诸症，亦有调治得宜，久患而随愈者，亦有翳障不开，终身失明者，然不过千百中，仅见一二而已，惟痘后坏眼者甚多。前哲著书立说，俱言目中有痘独久，吾聂氏曰：此非有形之痘，乃无形之痘也。痘毒攻眼，皆因长浆之际，医不能及时用药攻浆，致浆不充满，及至回水之际，外现身热头疼之症，并眼胞红肿，不能开视，而毒火攻目之症，俱已全现。此时稍能用清毒保目汤，服一二剂，尚可以解，上攻之毒乃委而去之。且曰眼中有痘，伤坏两目，痘结成翳，非人力之所能为也。嗟嗟！庸医误人，莫此为甚。盖有形之痘发于咽喉者有之，发于口舌者有之，然外痘起胀，内痘亦起胀，外痘收靥，内痘亦收靥，惟入眼之毒，必作于收靥之时，与咽喉口舌之痘迵异，此以知非有形之痘，乃无形之毒也明矣。夫眼有阴阳之别，左阳而右阴也。眼有五脏之分，黑珠属肝，大小眦属心，白珠属肺，黑珠中之一点真水属肾。肾乃夭一所生之水，澄清如镜，万物毕照，鸢飞则目中有鸢，鱼跃则目中有鱼，人对面见之则为瞳人，是目中之水，照见人而为瞳人，非目中实有瞳人也。眼外之上下皮属脾。痘后坏眼，翳膜独遮瞳人黑珠，别处无有翳膜，岂必与脾肺不受毒耶？缘因痘出稠密，毒火上炎，攻于两目，眼胞必肿，紧闭不开，热泪长出，眦脓黏滞，失此不治，毒火愈炎，攻脾而两眼胞红肿，攻心而大小眦红肿大痛，攻肺而白珠红花障蔽，日夜啼叫，痛苦异常，夫然后欲开不得开，欲视不得视，内动肝气，肝家之相火，与痘家之毒火，内外夹攻，而肾水烁干，肾既困矣，肝家黑珠之翳膜，渐渐侵入瞳人，或从左入右，或从右入左，或从下犯上，甚至毒亢极，当顶而遮蔽瞳人，两目丧明，不几成一废人乎。学痘科者，当脓浆未成及未满之时，必当细心研究。气血两虚者，急用参归鹿茸汤以攻之，今日不满，明日再攻。若毒火内盛，而气血凝滞者，急用清毒活血汤以攻之，今日不足，明日再攻。攻之不长，又不充满，处于无可奈何，即于清毒活血汤内，加皂刺、黄土、炒穿山甲前足甲片研末，入于汤内，煎熟服之。此攻烂之法，救命之权也。如此及时用药，浆无不足，决无毒火攻目之症，然亦有不寒而误服桂、附，不虚而妄用补剂，至火热上炎，攻于两目，身热头痛肿闭难开，急用清毒保目汤，解上攻之火毒。服一二剂后，看其目中果有翳膜遮蔽，则用清毒拨翳汤从容调治，或隔一日一剂，或隔二日一剂，切不可过用寒凉，责效于数剂之间，计功于旬日之内，又不可听世俗眼科用药点磨。更有一法，用蝉蜕猪肝散，每日清晨，用公猪肝七尖四两，按四时也；兔粪八枚，按八节也；蝉蜕二十四只去头足，按二十四气也。先将兔粪、蝉蜕清水二大碗，入磁罐内，慢火熬滚，令其性味俱出，后将猪肝七尖，切成薄片，入于汤内，一刻即熟，先饮汤，后食肝。若得黑褐羊肝更好。汤散兼治，两月之久，翳可消一半，百日之久，自可全愈，止要性情不躁暴，不恼怒，并戒食煎炒辛热之物而已。
●清毒保目汤
方歌：清毒保目荷柴蝉，翘桔荆防赤芍缘，升麻牛子归芎草，酒炒栀芩降火全。
录方：柴胡（一钱）　桔梗　当归（各八分，酒洗）　连翘（去心）　荆芥　防风　赤芍　川芎　牛蒡（各七分，炒研）　黄芩（酒炒）　薄荷　升麻（各五分）　蝉蜕（十二只，去头足）　山栀子（炒）　甘草（各三分，生）　灯心（五十寸，为引）
同煎服。
●清毒拨翳汤
方歌：清毒拨翳草连栀，牛贼蒙精决蒺藜，生地羌防柴菊葛，川芎花粉荷归宜。
录方：生地（钱半，酒洗）　当归（一钱，酒洗）　柴胡（八分）　牛蒡（七分，炒研）　蒙花　穀精草　草决明　白蒺藜（研）　防风　甘菊花　粉葛　川芎　薄荷（各七分）　木贼　山栀子（酒炒）　羌活（各五分）　黄连（酒炒）　甘草（各三分，生）　生姜（一片）
同煎，食后良久服。
〔痢疾〕
痘后忽然痢疾生，湿热伤中症非轻，白属伤气和中妙，红属伤血导滞灵。
释：痘后忽患痢疾，当看其或赤或白，或赤白相兼。白属气分，芩、连俱不可用，以养胃和中汤主之；赤属血分，以加减清热导滞汤，加红花、桃仁、地榆主之。
●养胃和中汤
方歌：养胃和中用山药，参苓术草白芍药，陈皮砂仁建莲子，扁豆炒研须去壳。
录方：白术（一钱，炒）　山药　茯苓　陈皮　莲子　扁豆（各八分，炒研）　白芍（五分，酒炒）　砂仁（各五分，炒研）　人参　甘草（各三分）
一方加木香三分。生姜三片，陈老米三钱，作引。
●加减清热导滞汤
方歌：加减清热导滞汤，当归白芍朴槟榔，陈皮枳壳翘蒡草，芩连楂肉广木香。
录方：陈皮（八分）　当归（不用尾）　山楂（各七分，去核）　厚朴（炒）　槟榔　白芍（生）　枳壳（麸炒，各五分）　连翘　牛蒡（各三分，研）　木香　黄芩（酒炒）　甘草（各二分，生）　黄连（一分，酒炒）
加桃仁、地榆各五分，红花三分，生姜三片，作引，同煎服。
补论：李氏东垣曰：痘症下痢，须用升麻提起正气，使痘不致下陷，可见痘中治痢，须用保元汤，加升麻为主，然后随其赤白加减治之，在痘中不致陷伏之虞，痘后可免丧元之祸也。
●加味四物汤　治赤痢。
录方：当归　白芍（炒）　生地　川芎　黄芩（炒）　黄连（炒）　木香　桃仁　红花　甘草
水煎服。久而不愈，去桃仁，加阿胶、朱砂、黑姜。
●加味四君子汤　治白痢。
录方：人参　茯苓　白术（土炒）　甘草（炒）　黄芩（炒）　木香　黄连（炒）　陈皮　滑石
里急后重，加枳壳、生白芍；肛门突出，加升麻；久而不愈，加黄耆、乾姜、砂仁。水煎服。
●加味八珍汤　治赤白相兼。
即四物四君子合饮，而加黄芩、黄连。若小便赤涩而烦渴者，加生地、木通、车前、麦冬。
〔似痢非痢〕
释：痢之为症，险恶异常，若不辨别明白，用药多有错误。如痘后便下脓血，腹下间或作痛，但不里急后重，以此迥异。如所便之脓血，以清水试之，搅动浮有痘痂样，此因肠胃有痘，收结滑下，此亦无妨，可用大连翘饮以清解之，此症肚腹不痛为不同耳。若痘后肠胃发痈，必先作腹痛，痈熟内溃，所便脓血俱有，知是痈破脓血注下，不过二三日腹痛自止，仍用大连翘饮以清解之，一剂即止，不可多服，切不可用大黄下行之药。
●大连翘饮　见卷六毒盛不靥门。
〔发痈〕
馀毒未尽发痈疽，大连翘饮三豆敷，平坡漫肿无地界，托里消毒免忧虞。
释：痘当起长灌脓之时，医者不能及时攻浆，以致脓浆不足，及至回水结痂之后，偏身发热蒸蒸，毒气凝聚于一二处，红肿坚硬，此为馀毒未尽而发痈也。亦有误服补剂热药，助其毒火薰蒸，而凝结于肌肉皮毛之内者，其中有阴阳之分焉。或头上，或手足上，初起肿而红，高耸有顶，此阳毒也，宜外敷三豆丹，内服大连翘饮，可消则消之，不可消则攻破出脓。尽用生肌散贴万应膏，则全愈矣。或发热蒸蒸，各处平坡漫肿，不分地界，不见高耸，既无头脚，亦无红色，此阴毒也，急宜托里解毒，使顶渐高耸，脚渐收束，毒内作脓，脓成而毒亦解，犹可望生，遇此危症，切勿缓图。
●三豆丹　见卷三疔痘门。
●大连翘饮　见卷六毒盛不靥门。
●生肌散　见卷六疮破流脓门。
●托里消毒散
方歌：平坡漫肿阴毒攻，参耆玉烛归地从，翘牛苓术银花刺，赤芍防风白芷同。
录方：黄耆（生）　玉烛（各二钱）　当归　熟地　白芷（各钱半）　白术　连翘（去心）　牛蒡（炒研）　赤芍　金银花　防风（各一钱）　茯苓　皂角剌（各八分）　人参
酒掺服。
补论：凡痘后之人，元气必弱，虽解馀毒，亦当顾其元气，故清解方中，俱宜加以参、耆。盖痘发馀毒不致内攻，未必夭人性命，若求欲速效峻，用清解之剂，恐元气一耗，祸起萧墙，是不死之症，反立致其死者，不堪悲乎！余见世之庸医，遇痘后潮热，馀毒发蒸，恒据聂公之书，辄投大连翘饮，以致变生莫测，令人不可救者，不可屈指数也。故余治馀毒，必先调元以固其本，而兼解毒以治其标，标本兼治，十无一危，且须内外交攻，毒始除去。看其硬之高起者，是溃脓之所也，宜用针锋刺去恶血，然后用药四围敷之，留口莫敷，令出毒气，再用膏药贴之，拔尽脓汁而自愈矣。若已成脓，亦以针刺之，令脓溃而痛立除，亦以膏药收功。
●铁箍散
备方：取树上百足虫，用新瓦煅成灰为末，调油敷之。其虫腹下尽皆生足，其背壳硬，跌下地来，即首尾交合如环，其大如指，长二寸许。
●芙蓉膏
芙蓉花或叶或皮或根俱可，惟花更佳，黄荆子各等分，共捣碎，用鸡蛋调敷，留顶莫敷，连敷二三次，其效如神。
●如意散
生半夏　大黄（各一两）　生南星（八钱）　郁金　姜黄　白芷　苍术（各五钱）
共为末。用醋调敷。一方用紫花地丁，擂酒与服，捣碎外敷。
●十六味流气饮　治痘痈肿痛元气素虚者。
人参　川芎　当归　赤芍　防风　南木香　黄耆　薄桂　白芷　桔梗　槟榔　台乌药　厚朴　紫草　枳壳　甘草
气血虚而泻利者，加熟附子；大便秘结，加酒蒸大黄。水煎，半饥服。
●连翘解毒汤　治痘痈肿痛，能食而元气强者。
连翘　白芷　川芎　赤芍　牛蒡　当归尾　穿山甲　甘草
水煎服。
〔汗〕
●腠理疏通两汗倾，卫虚荣弱两无情，建中自汗汤偏胜，盗汗当归六黄平。
释：经曰：卫气者，所以温肌肉，充皮毛，肥腠理，司开阖也。痘后卫气受伤，故收靥之后，卫弱而汗出也。醒时常出为自汗，宜建中汤；睡著而出者为盗汗，宜当归六黄汤。
●建中汤
录方：黄耆（炙）　官桂　白芍　当归　甘草（炙）　生姜　大枣（为引）
水煎热服。
●当归六黄汤　见卷五汗门。
〔诸失血〕
血在身中本自宁，火邪迫血血违经，鼻中血出堪调治，便尿中来命不停。
释：痘后忽见血症，最为危候，盖鼻血出于肺，吐血出于胃，溺血出于小肠，便血出于大肠，皆由毒入于内，迫血妄行，急宜凉血地黄汤止之，服药后血不止者，不治。
●凉血地黄汤
录方：黄连　当归尾　怀生地　黑元参　炒栀仁　生甘草　莲蓬壳（烧灰，为引）
水煎服。鼻血，加丝茅根、新桑叶；吐血，加熟石膏、知母、香附、童便；尿血，加木通、滑石；便血，加秦艽、槐花、地榆；诸血不止，加炒蒲黄、生藕节、生柏叶。
〔吐蛔〕
忽吐蛔虫症已非，要知内热又常机，但闻食臭虫斯出，呕吐心烦虫作威。
释：伤寒吐蛔责之胃寒，痘症吐蛔，责之内热。由热涌出者，宜黄连止蛔汤。
●黄连止蛔汤
录方：黄连　黄柏　乌梅　人参　白术　川附片　大枣（引）
水煎服。
〔小便赤涩〕
小便宜清偶涩迟，膀胱蓄热少人知，不将导赤为良法，只恐迁延有变时。
释：凡痘疹小便始终宜清，若使赤涩，此热积膀胱，宜加减导赤散以清其心。
●加减导赤散　录方：木通　车前　瞿麦　滑石　栀仁（炒）　赤伏苓　淡竹叶　灯心（为引）
水煎热服。
〔大便秘结〕
便贵滋荣乍觉难，谁知肠胃液津干，润肠胆导宜兼用，纵有馀邪便后安。
释：凡大便始终须宜润泽，一二日一次为佳，若痘后大便秘结，乃痘出太多，血枯气不润肠，宜润肠丸兼胆导法。
●润肠丸
录方：当归尾　怀生地　火麻仁　光桃仁　莱菔子（为引）
水煎热服。


卷八  ——————————————————————————————————————————————————————————————————————————————————————————

襁褓芽儿出痘  ***************************
所为芽儿者，不分男女，或生下不上十日，或半月一月，俱谓之芽儿。以其初出胎怀，随母在产房之内，未经风日，如谷种之萌芽，此虽吴楚俗语，其中有至理存焉。如身热一日，切不可指为惊风杂症，用药妄治。予曾治一芽儿出痘，先问其家有出痘之男女否乎？彼曰有。予向主人曰：今且勿药，姑少待之，俟来早再看。至次早看其面郭，已报痘苗两三颗矣，亦不必用药，俟至三日，痘已出齐，通身上下手足，不满二三十颗，至第四日，次第长浆，第五日灌浆充满，尖圆红润，第六日浆足回水，先从肾囊结痂，有两三颗黑色。予初见之而惊疑，因其身又不热，乳又好，睡又安静，因思未出房帏，时令之浊气，沟渠之秽气，俱不能侵，且肾囊居至下之位，天一所生之真水系焉，地六成之，是肾气生于五行之初，而亦成于五行之始，宜其先靥。及至七日，而通身之痘痂，已落其半。此乃出于常格之外，未可以一十二日拘泥也，或问之曰：子言未出房帏，时令之浊气，沟渠之秽气，不能侵犯，固言之有理，独不思产妇房中，产妇怀内，能无产后瘀血而厌秽者乎？予笑而应之曰：气血原属一本，非外人可比，正所谓母不厌子也。

年长男子出痘  ***************************
男子自二十三十以及四五十岁，俱谓之年长，有婚配多年者，亦有生子及孙者，未免真元亏损，更加时令不正之气，传染而出痘。顺症固不必药，险症易于变逆矣。治者须知水虚则难制火，故虽见口渴心烦、鼻衄咽痛热症，不可纯用清凉苦寒之剂。五六日前，惟用参麦清补汤，足以清热，足以催浆，连服三五剂，必能奏效。设至七八日，脓浆不行，急宜以参归鹿茸汤，内调鸡冠血治之，但得浆行，庶可无虞。
●参麦清补汤
方歌：参麦清补甘草芍，半生半熟红花著，生耆归地桔川芎，花粉前蒡楂肉度。
录方：炙甘草（三分）　生甘草（二分）　酒炒白芍（五分）　生白芍（三分）　红花（酒洗，炒）　人参（各五分）　生黄耆（三钱）　前胡　生地黄　麦冬（酒蒸晒乾，去心）　山楂（各一钱，去核）　白花粉（酒蒸晒乾）　牛蒡（各八分，炒研）　当归（酒洗）　川芎　桔梗（各七分）　生姜（一片）　龙眼肉（二个）
同煎温服。
●参归鹿茸汤　见卷三七晕门。

室女出痘治法  ***************************
〔发热行经〕
室女出痘天癸至，发热升麻葛根汤，元气虚弱参苏饮，腹痛酒炒香附良，如期毒亦随血解，不须妄治过惊慌。
释：室女者，十四岁以后，谓天癸已至尚未嫁者也。若发热之际，天癸暴至，不必惊惶，当问其及期否，或前后错日否，又问其腰痛、腹痛否。惟按发热治法，用升麻葛根汤，或元气虚弱，则用加减参苏饮。倘或腹痛，加酒炒香附以和其气。如月经如期而行者，则毒随血解，不必妄加施治。
●升麻葛根汤、加减参苏饮　二方俱见卷二发热门。
〔经行先期〕
发热经行非正时，火邪迫血血奔驰，凉血解毒方中病，元参地黄汤亦宜。
释：女子非经行之期，于发热时，而经水忽至者，乃火毒内炽，触血妄行，其毒必盛；其血必多，急用凉血解毒汤，倍加连翘、牛蒡，或元参地黄汤治之。若因循隐忍，则血愈虚而毒愈炽，不旋踵而伏陷内攻，虽有良医，亦难治其后矣。
●凉血解毒汤
方歌：先期经水或妄行，毒火内扰于胞中，凉血解毒归地紫，翘芷牛桔连丹红。
录方：当归（钱半，酒洗）　生地（一钱，酒洗）　紫草茸（研末）　白芷（各八分）　桔梗（六分）　丹皮（五分）　黄连（酒炒）　红花　生甘草（各三分）　连翘　牛蒡子（各钱半，炒研）　灯心（为引）
水煎服。
●元参地黄汤
录方：生地　元参　丹皮　升麻　栀仁（炒）　蒲黄（炒）　甘草（生）　灯心（十茎）
水煎热服。
〔行经不止〕
热入血室血妄行，过期不止使人惊，四灰调酒须先服，四物解毒毒自清。
释：发热之初经期适至，则毒随血解固不须治，然过三四日，血犹不止，此热邪乘血室之虚，迫血妄行，治之不容缓也，急以四灰散，调酒与服止之，若犹不止，宜以四物解毒汤加元参、甘草治之。
●四灰散
录方：旧棕　老杉树皮　胎发　脐带（俱烧灰存性）
调酒服。
●四物解毒汤
录方：当归　生地　白芍　川芎　黄连　黄柏　黄芩　栀仁　元参　甘草
水煎热服。
〔经后谵妄〕
适逢发热经斯断，热入子宫谵妄生，此际莫作实热治，逍遥归脾后先清。
释：发热时经水适断，宜早服柴胡四物汤，以防血室空虚，毒邪乘虚而入，致生他疾。若憎寒壮热，神识不清，见闻妄诞，言语错乱，此阴虚似实，切不可以实热治之。盖经行之后，血室空虚，心以生血，血竭则心神不宁，肝以藏血，亦且藏魂，血尽肝虚，神魂自不能定，此谵妄所由来也。痘未出，宜以逍遥散加丹皮主之；痘已出，宜以加味归脾汤主之。
●柴胡四物汤
录方：当归　川芎　生地　白芍　柴胡　人参　黄芩　麦冬　知母　地骨皮　淡竹叶　生姜（一片）
同煎热服。
●加味逍遥散
录方：白术　茯苓　当归　白芍　生地　柴胡　甘草
加丹皮、栀仁。
●加味归脾汤
录方：人参　黄耆　白术　茯神　枣仁　远志　当归　木香　甘草
加柴胡、栀仁。
〔崩漏〕
崩漏多时血已枯，适逢出痘更堪虞，十全大补汤虽缓，济弱扶倾在呼吸。
释：女子正值崩漏，适逢出痘，则气血俱虚，必不能送毒出外，急宜大补气血，否则痘不能出，虽出亦易倒陷矣。遇此之症，速以十全大补汤，或参归鹿茸汤主之。
●十全大补汤　见卷三怪痘门。
●参归鹿茸汤　见卷三七晕门。
〔闭经〕
女子居经日已赊，况逢此际又天花，桃仁四合虽除垢，犹虑胞门隐毒邪。
释：女子一向经闭，血海已涸，适逢出痘，毒气滞于冲卫之间，致生乖戾者有之，故发热之初，即当涤除停垢，以桃仁承气汤主之，后以四物汤合匀气散调理之。
●桃仁承气汤
录方：桃仁（二十粒，去皮尖，研泥）　大黄（二钱，酒润）　红花（一钱）　桂枝尾　甘草（各五分，生）
先煎大黄、红花、桂枝、甘草，汤成去滓，入桃仁泥，化开，空心服。
●四物合匀气散
录方：当归　川芎　白芍　生地　木香　京楂肉　炙甘草
水煎不拘时服。
〔失音〕
经行暴哑毒邪侵，血出津枯乍失音，养血利窍凭何药，当归养心胜千金。
释：女子出痘，经水忽行，暴哑不能言，盖心主血，舌乃心之苗，血去则心虚，心虚则少阴之脉，不能上荣于舌，故至失音，先以当归养心汤，养其心血，利其心窍，自然能言，后以十全大补汤调之。
●当归养心汤
录方：当归　人参　麦冬　生地　茯苓　甘草（生）　灯心（十二根，为引）
水煎服。
〔起灌经行〕
起发成浆忽动经，气随血散岂能停，十全大补可通用，调元内托陷伏灵。
释：女子出痘，当起浆灌浆之时，忽然行经，恐血气太虚，痘易倒陷，急宜大补气血，用十全大补汤，或参归鹿茸汤主之。治若少缓，致痘应起不起，应灌不灌，顶陷灰白，仍宜用十全大补汤，及调元内托散，外用胡荽酒喷之，使痘起浆行，或于空处，又出一层，则为吉也。若服此不效，寒战咬牙，喘急腹胀，反增他症，则不治矣。
●调元内托散
录方：人参　黄耆　肉桂　木香　当归　川芎　白芍　附片
●胡荽酒
录方：胡荽（四两，切片）　黄酒（半斤）
同煎。

孕妇出痘治法  ***************************
妊娠出痘有真传，惟有安胎法最先，不可令胎轻触动，胎元触动命归泉。
释：妊妇出痘，痘家最忌。盖痘毒出于五脏，痘毒发越，则风火相搏，必致动胎，胎动则气血耗散，势必不能送毒行浆。况痘家用药，多主补温，如半夏、肉桂之类，皆为孕妇所忌，而黄芩、乌药，又非痘家所宜，此孕妇出痘，所以最难调治也。遇此总以清热安胎为主。
〔发热〕
孕妇出痘本异常，初热不必问奇方，升麻葛根加芩术，托痘保胎两安康。
释：有孕之妇，遇出痘时，急宜远出回避。若至出痘，当发热时，即以保胎为本，以托痘为标，仍用升麻葛根汤，加酒炒黄芩、土炒白术，以保护其胎元。夫黄芩寒凉，易至冰毒，若无孕不敢早用，然有孕而毒火薰蒸，不用黄芩以清内热，胎必不能保矣。至于出齐，热或未清，黄芩亦不妨再用。
〔见点〕
见点调治问如何，安胎饮宜服之多，渴用参术散加减，泄须黄芩二汤和，血动四物芩连入，腰疼保和散不颇。
释：孕妇出痘，终始以安胎为主，故见点后，多服安胎饮为佳。渴者，则用人参白术散加减。泄者，则用黄芩汤合四君子汤内加诃子。血动者，四物加芩连。腰疼者，保胎散宜早服。总之不问轻重，悉以清热安胎为主。
●安胎饮
录方：人参　白术　条芩　当归　白芍　川芎　砂仁　苏叶　陈皮　地黄（熟）　甘草　生姜（三片）　红枣（三枚）
水煎温服。
●黄芩汤合四君子汤
录方：黄芩　白芍　人参　茯苓　白术　甘草　诃子
●芩连四物汤
录方：当归　白芍　地黄　川芎　黄芩　黄连
●保胎散
方歌：保胎当归川芎草，茯苓玉竹续杜炒，黄芩白术各等分，腰疼用此方宜早。
录方：玉竹（四钱，酒蒸）　当归（三钱，酒洗）　续断（酒炒）　杜仲（各钱半，盐水炒）　茯苓　黄芩（酒炒）　白术（各一钱，土炒）　川芎　甘草（各八分）
水煎服。
〔灌浆〕
痘晕红紫须清毒，白术加入五六分，淡红淡白内托散，去桂增术可解纷。
释：长浆之际，痘晕红紫，此血分有热，必用清毒活血汤，内有黄芩，外加白术五六分，以固胎元，胎必不动。若痘晕淡红以及淡白，必用千金内托散，倍加参、耆，去肉桂，外加白术一钱，以固胎元，胎必不动。此母子兼治之法也。
〔堕胎〕
孕妇出痘势正危，更逢胎坠莫迟疑，外用平入大产法，内将汤药按症施，加味保元治稠密，十全大补调元亏，小腹若痛瘀末尽，用黑神散正相宜。
释：孕妇出痘，以安胎为主。若从前不能按法调治，至热气内蒸而堕胎者多矣，遇此等症，令老成稳婆，撑扶产母，以热水净沐下身，扶其上床，不要倒睡，必须强坐一二刻，用滚水，渗白酒一锺，入童便半盏和服，行其瘀血。若痘稠密，用加味保元汤。气血虚甚，用十全大补汤。若小腹急痛，瘀血未尽也，宜黑神散以涤除之，寒凉切不可用。
●加味保元汤
方歌：加味保元参耆归，川芎芷桔厚朴随，紫草防风牛子共，白芍肉桂最相宜。
录方：人参　黄耆　当归　川芎　白芷　桔梗　厚朴　紫草　防风　牛子　白芍　肉桂
●十全大补汤　见卷三怪痘门。
●黑神散
方歌：黑神散中熟地黄，归芎甘草桂炮姜，蒲黄黑豆和香附，去瘀生新是良方。
录方：地黄（熟）　当归　川芎　甘草　肉桂　炮姜　蒲黄（炒）　黑豆　香附（醋炙）
童便酒调服。
〔产后出痘〕
产后如逢出痘疮，此时胎去免忧惶，只凭补助收功效，莫犯寒凉生气伤。
释：妇人产后出痘，只以大补气血为主，十全大补汤，是此时要方，方中白芍，亦用好酒炒熟，不可妄用寒凉，以伤生发之气也。


卷九  ——————————————————————————————————————————————————————————————————————————————————————————

麻疹金镜赋  ***************************
麻虽胎毒，多带时行，气候寒温过当，男女传染而成。其发也与痘相似，其变也比痘匪轻。愚夫每多翫忽，乌知系乎死生。毒起于胃，热流于心。始终之变，肾则无症；脏腑之伤，肺则尤甚。初时发热，俨似伤寒，目出泪而不止，鼻流涕而不干，咳嗽大急，烦躁难安。以火照之，隐隐皮肤之下；以手摸之，磊磊肌肉之间。其形如疥，其色若丹，随出随没，乍隐乍现。根窠若肿兮，麻而兼瘾；皮肤若赤兮，麻且杂斑。似锦而明兮，十有九吉。如煤而黑兮，百无一痊。麻毒最重，治法不同。微汗常出，热势越而不留；清便自调，毒气行而不壅。腠理拂郁兮，即当发散；肠胃秘结兮，急与疏通。苟视大而若细，恐变吉而为凶。故衄血不必忧，邪从衄解；利泻不必止，毒以利松。所喜者身中清凉，可畏者咽中肿痛。饮水不休，法在生津养血；饮食若减，方须清胃和中。又如出之太迟，或为风寒所束，急宜发表；出之过甚，犹虑积热恒多，更须解毒。毋伐天和，常视岁气。寒威凛凛，毒势郁而不行；火热炎炎，毒气乘而作疠。或施温补，勿助其邪；若用寒凉，休犯其胃。制其过但取其平，驱其邪勿伤其正。或寒或热，药性之阴阳自异；为虚为实，人生之强弱不齐。人品固宜详观，药味亦当深究。防风、荆芥，散腠理之留邪；升麻、葛根，开荣卫之蕴热。点子未现之初，乃先行之要药。人参养气，生地凉血，气虚血热，非此难安；黄连入心而泻火，黄芩入肺以清金，热留心肺，非此莫除。元参石膏，治邪火之浮游；栀子连翘，开恶毒之郁结，此疹家之要药。解毒方中，必用瓜蒌；润肺止渴，须合麦冬。知母降火生津，必同黄柏，当烦渴在所必加。芍药住乎腹痛，白术止乎脾泄，小便涩兮芩通，咽喉痛兮甘桔。心神悸兮镇以辰砂，大便秘兮利以大黄。牙齿生疳，文蛤配乎溺白；喉痹咽痛，射干助以牛蒡。五味、杏仁，治喘气之嘘嘘；薄荷、竹叶，解肤热之烊烊。火烧人屎，蜜炒麻黄，发癍毒之出现，令邪气之舒张。枳壳、山楂，消脾积而化毒；兜铃、地骨，解肺热以回疮。麻疹既出，将息尤难，坐卧宜暖，饮食宜淡。风寒若受兮，为肿为热；咸酸不禁兮，为咳为喘。秽若触兮发痒，严寒搏兮消没。调理失宜，轻而变重；饮食不节，安者反危。便多脓血兮，肠胃夹热；咳多痰涎兮，华盖伤寒；口烂唇疮，心脾之火未退；毛焦发藁，荣卫之液将枯。治此变症，各有奇方。身热不退，柴胡乾葛四物；口疮若甚，甘桔对乎三黄。消肿各定喘兮，葶苈有效；化痰止咳兮，顺气为良。气血果虚，八珍增损而可用；水穀不纳，二陈斟酌以相当。痢血兮，香连丸，去蔻而加地榆、芩、柏；咳血兮，五拗汤，去麻而加茅根、地黄。此疹家之治法，继痘科而再详。

麻疹西江月  ***************************
胎毒现为麻疹，盖因毒火薰蒸，遍身点似朱砂形，发自胃经一定。切忌黑癍死症，最宜赤似朱樱，大都治法喜清凉，不许辛甘犯禁。
麻疹因何咳嗽，只缘心肺相连，肺金毒火苦熬煎，以致咳嗽气喘。治宜清金降火，不可误用辛甜，譬如疱子蒸笼烟，只要气松火遍。
初热状似伤寒，其间如何分辨，症多咳嗽有红斑，喷嚏眼中水现。或见腹中疼痛，或时吐泄相兼，麻疹吐泻不须嫌，毒因呕泄而宜。
麻与痘疮异治，二家不可同方，痘宜温补麻宜凉，只要现形为上。风寒闭而不出，其间凶险难当，急宜发散保安康，最怕神昏腹胀。
凡遇麻疹出现，详看时令如何，假如日暖又风和，败毒荆防方可。若是时行疫热，芩连消毒宜多，用心调理救沉疴，坐井观天莫学。
且论荆防败毒，真为发散仙方，荆防生地要相当，酒炒芩连二样。桔梗甘草人参，连翘牛蒡无双，元参黄柏制更良，竹叶升麻停当。
又有芩连消毒，散火解毒尤佳，芩连栀子及升麻，桔梗元参多把。石膏甘草知母，连翘牛子红花，引用淡竹要多加，此个方儿无价。
发散仍前不出，真个令人忧疑，麻黄酒蜜炼如煤，芩连栀柏当施。更著大黄酒炒，连翘牛蒡相宜，石膏蝉蜕紫红归，不效命离尘世。
如见出时紫黑，此痘自古多凶，急求人粪路朝东，火煅成灰取用。细研酒调吞下，须臾黑色转红，若还依旧黑朦胧，管取黄梁一梦。
麻已现形发热，化斑汤是真传，石膏甘草及元参，桔梗连翘灵验。若是毒多热甚，芩连消毒为先，大便秘结大黄添，务使微溏数遍。
麻疹类多咽痛，火邪薰灼无他，连翘甘桔要多加，牛蒡射干同下。外用十宣妙散，吹喉休要吁嗟，假如药后有争差，消毒芩连妙也。
麻疹更兼泻痢，预先用药调医，泻时减桂五芩宜，加上甘草滑石。如是痢兼赤白，香连丸子相随，大端痢止便为奇，不效令人疑忌。
麻咳声声气促，只消降火清金，赤苓栀子并黄芩，枳梗石膏灵应。知母人参地骨，瓜蒌杏仁元参，麦冬牛蒡妙如神，竹叶将来作引。
麻后切防四症，因循多致误人，遍身久热欠清宁，咳嗽连声牵引。牙齿疳生走马，痢下赤白难禁，各求方法贵精纯，始称医中绝品。
为甚身中壮热，只因馀毒连绵，金花丸子用芩连，猪胆栀仁堪羡。郁金雄黄解毒，灯心地骨汤煎，若还脾弱热长延，集圣胃芩任选。
咳嗽频频不止，或因不忌酸咸，又加火毒肺家延，尤恐胸高气喘，体实兼行葶苈，神虚清肺为先，如斯调理保安痊，莫向风波弄险。
口舌生疮臭烂，此名走马[亠/凶]疳，金花丸子好求安，外用除疳妙散。先取尿缸白垢，火煅白色如盐，再将五构铜绿添，砒枣烧灰灵验。
赤痢下时鲜血，黄连柏叶槐花，枳壳荆芥穗同加，痢止血除方罢。白痢吴萸滑石，樗根枳壳升麻，乌梅取肉作丸佳，赤白香连可下。
四疾更防死症，临门休要错差，儿多体热瘦如麻，咳嗽面青声哑，走马唇穿齿落，痢多噤口吁嗟，此般即是死冤家，任是神仙也怕。

四方疹名各别  ***************************
京师内外呼为「温疹」，河南呼为「粰疮」，陕西山西呼为「䐃疮」，山左呼为「疹子」，浙江呼为「痧疹」，湖广江西呼为「麻疹」，福建两广云贵四川呼为「疹子」。名虽不同，实皆正疹也，调治之法不殊，避忌之说无二。

麻家四忌  ***************************
一忌荤腥煎炒。疹初出时，以至出齐之日，俱忌食荤腥，即素菜亦忌煎炒，以其能助胃火故也，古云荤痘素麻，信哉。
一忌生冷汤粥糖食酸咸。疹初出时，以至出透之日，未免口渴烦躁，喜食生冷，然果生则难克化，物冷则能冰伏，故忌之。至粥及米汤、糖饼、面食、枝圆之类，食之恐助毒火；酸咸则引咳嗽，俱宜禁止。
一忌风寒。出疹之时，风寒闭塞，毛窍不开，毒何由出，即已出又恐收回，要其再出，其为难矣，慎之，慎之。
一忌房帷厌秽。出疹之时，内外俱宜洁净，勿使污秽气息，触犯出疹男女，致生变症，慎之。

治麻三忌  ***************************
一忌骤用寒凉。麻虽热痘，固不宜用辛热之剂，然初热之时，虚实之症未形，骤以苦寒之药峻攻之，几何不冰伏其毒而不得出，反至内攻乎？故善治者，惟宣毒而不郁毒，止解毒而不冰毒也。
一忌误用辛热。麻水热症，复投辛热之物，是犹火上覆加薪也，其毒不愈横乎？故疹初出时，即有四肢厥冷者，亦热极似寒，切不可误以为虚，而妄投以热药也。即遇天时大寒，止宜置诸温室，亦不可投以辛热之物，以助腹中之火也。
一忌误用补涩。毒火之发，贵疏通而嫌补滞，盖疏通则毒得外泄而解，补滞则毒必内伏为殃，故初发之时，即吐泻不止，切不可误用参、术、诃、蔻补涩之药，以启内攻之祸。

麻疹辨论  ***************************
麻痘皆胎元之毒，而有阴阳之分，痘为阴毒，麻为阳毒。毒藏阴分者，贵阳气之壮热，乃得上升而起灌，故治痘必用参、耆、术、桂，以阳药而化阴伏之邪；毒在阳分者，贵阴血之活动，始不黑焦而内攻，故治麻多用归、芍、地、芎，以滋阴而降燥烈之火。况阴主闭藏，故痘毒深而难解；阳主发散，故麻毒浅而易消。且脏阴多虚寒，故治痘之法，虽解毒亦要温中；腑阳多实热，故治麻之道，宜发表而尚清凉。矧痘毒必须外化，化尽方可无虞，是以迁延时日，治始贵虑其终；麻毒但要发出，出尽则无后患，是以时日无多，治此止须解表。然麻毒虽藏于腑，而阳毒之激烈，一发即蒸于肺，肺主皮毛，实受其毒，故发热之初，鼻流清涕，咳嗽喷嚏，音哑咽痛，而肺经见症独多，其异于伤寒者，止有眼胞略肿，眼泪汪汪，面浮腮赤，是以知为麻症耳。其初发也最忌风寒，尤嫌秽浊，宜置之洁净之所，处于温暖之室。辛热之物，恐郁毒火，万勿与尝；生冷之果，恐冰毒气，切莫与食。室内宜有香薰，而使秽不能触。用药必须发散，以开肌表之肤。盖腠理开张，而毒不内郁，馨香时接，而毒得外升。此初热之调理，再观症而察形。若潮热甚微，二便不秘，饮食如常，精神清爽，身润泽而有汗，唇不紫而自荣，舌无黄白之苔，口无秽臭之气，此其内毒最轻，知其症之必顺，不须用药费辛勤，自可安然平定。若或鼻衄吐血，请君不必惊惶，血从衄解有何妨，此症从不危亡。呕吐毒攻胃管，泄泻莫作虚看，腹痛多为内热，惊谵心经火旺，初以发热为是，终以清解为良。发热三日以后，麻疹已现皮肤，以火照之，如霞如锦，以手摸之，如粟如麻，一日而出三遍，三日而出九回，至于五六日间，麻毒尽出，其热渐退，热退人安，其症方平。当其现形之际，不畏疮之稠密，惟喜色之红活。故色之明润，虽一片成毡，吾亦知其堪救；若疮来紫黑，中稀疏不密，吾亦谓其难医。是以红色者轻，紫色者险，青黑色者，则为不治之症矣。盖血以载毒，血活则毒必清，毒壅则血必热，紫而转黑，则毒凝而血已死矣，又安得活乎？治此之法，如点来焦黑，必以清毒为主，尤以活血为先，凡芩、连、栀、柏、翘、蒡、石膏、元参、知母、甘、桔、荆、防，一切清肺解毒之药，此时不容缓进。至于红花、归尾、紫草、地黄、丹皮、赤芍、荆芎、川芎，一切滋阴活血之药，当此急进其方。虽人有强弱，不可因体弱而妄进补剂，以致助毒为虐，在怯弱之儿，不过于解毒剂中，用人参而略扶元气。第麻虽热症，亦不可因症热而过用苦寒，以致耗其元气，当热清毒解之馀，即宜调其脾胃，而思固其本原。若热盛而药微，则杯水固难救车薪，倘毒轻而药重，是驱盗自伤其门壁，均非所云善治也。总之未出之先，宜发为主，发毒尽出，自不内攻，虽红肿之甚，状若漆疮，亦不足虑；既出之日，概以解毒为良，毒清血活，方能化于皮肤，以免馀毒之祸。调理得宜，十有十全，苟失其宜，杀人亦如反掌，可不慎乎。

麻疹顺症  ***************************
或热或退，无他症者轻。发热三日见点者轻。头面先见，次两颐透出，乃至于足，形若芥子，色若桃花，作二三番齐透者轻。红活润泽，头面匀净而多者轻。出透三日而后渐收者轻。

麻疹险症  ***************************
头面两颐难透者重。两颐如紫云成片者重。红紫惨暗，乾焦不润者重。疹中夹斑气逆者重。咽喉肿痛不食者重。移热大肠变痢者重。

麻疹逆症  ***************************
发热五六日不见标者逆。黑暗乾枯一出即没者不治。鼻青粪黑者不治。鼻扇口张，目无神光者不治。胸高气喘，心前扇动者不治。头面不出者不治。

麻前治法  ***************************
痘为阴毒，其势稍缓，或死或生，尚判于成浆之日，麻为阳毒，其势甚烈，为存为亡，早定于方出之时。故发热三日，麻当现于皮肤，若腠理紧闭，不能出现，则毒作内攻，须臾告变，故痘则虑难成浆，麻则惧其不出，此麻前痘后，最为紧要，古今之通义也。
〔宣毒发表汤加减法〕
麻与伤寒究竟殊，妄施汗下反多虞，过用寒凉亦冰毒，惟有发表汤相符。
释：麻初发热，与伤寒相似，但麻疹则面颊赤，咳嗽喷嚏，鼻流清涕，目泪汪汪，呵欠喜睡，或兼吐泻，为不同耳，若以伤寒治，而妄施汗下，则增其热，则咳血烦躁，目疼咽痛之症生矣。下则虚其里，而滑泄滞下之症起矣。更有虑其毒盛，而过用寒凉，则毒必冰伏，多致内攻，喘闷而毙矣。故此时治法，以宣毒发表汤为主，纵有杂症，照本方加减可也。
●宣毒发表汤
方歌：宣毒发表升葛前，荆防枳桔薄牛连，木通竹叶随甘草，寒热芩麻著意权。
录方：前胡　淡竹叶（各一钱）　乾葛（八分）　木通（七分）　防风　桔梗　连翘（去心）　荆芥（用穗）　牛蒡（各六分，炒研）　枳壳（五分，麸炒）　升麻　薄荷　甘草（各三分，生，去皮）
引加芫荽，无芫荽，用葱白，水煎服。天气大寒，加麻黄三分；天气大热，加酒炒黄芩五分；食滞，加山楂肉五分。
〔风寒闭塞〕
麻当初出感风寒，身热无汗头疼难，升麻葛根汤对病，苏芎牛蒡服自安。
释：麻疹只怕不能出透，出透毒便解矣。若发热之时，为风寒所伤，必身热无汗，头疼恶寒，而出不快矣，宜用升麻葛根汤，加苏叶、川芎、牛蒡以治之。
●升麻葛根汤
方歌：升麻葛根汤四味，赤芍甘草麻葛是，再加苏叶芎牛子，麻感风寒斯药治。
录方：升麻　葛根　赤芍　甘草　苏叶　川芎　牛蒡
〔毒热壅滞〕
麻子因何出甚迟，毒热壅滞势诚危，栀仁解毒药难缓，随症加减服之宜。
释：麻当出时，有毒热壅滞，而出不快者，必大热薰蒸，面赤唇紫，烦躁不宁，宜用栀仁解毒汤，随症加减治之。
●栀仁解毒汤
方歌：栀仁解毒芩连膏，翘牛麻母计分毫，紫防赤草佐栀子，此外减加细推敲。
录方：黄芩　黄连　石膏　连翘　牛子　升麻　知母　柴胡　防风　赤芍　甘草　栀仁
烦渴，加麦冬；嗽甚，加杏仁、桔梗、花粉；无汗，加麻黄；大便秘，加酒制大黄。
〔气虚不出〕
正气虚弱毒难宣，面白神疲不乐言，扶元讵敢用峻补，人参败毒毋更翻。
释：麻当出时，有正气虚弱，不能送毒出外者，其人身止微热，面白唇淡，精神倦怠，然不敢用峻补之剂，以人参败毒治之，可以扶元，亦可以宣毒。
●人参败毒散
方歌：疹初欲出奈气虚，人参败毒保无虞，枳桔赤芎参甘草，二活之外有二胡。
录方：枳壳　桔梗　赤茯苓　川芎　人参　甘草　羌活　独活　柴胡　前胡　生姜（引）
水煎服。
〔烦渴〕
麻初烦渴毒上燎，津液频枯胃脘焦，加味麻葛治未出，已出白虎汤可疗。
释：麻症烦渴，纯是毒火上炎，肺焦胃干，心火内亢故也。麻未出，宜用升麻葛根汤，加天花粉，麦冬；麻已出，宜用白虎汤，或人参白虎汤合黄连解毒汤。
●加味升麻葛根汤
录方：升麻　葛根　赤芍　甘草　天花粉　麦冬
●白虎汤
录方：石膏（煅）　知母（生）　甘草（生）
引用粳米，水煎服。
●人参白虎汤合黄连解毒汤
人参　知母（生）　石膏（煅）　甘草（生）　黄连　黄柏　黄芩　栀仁（炒）　糯米（一撮，为引）
水煎热服。壮旺实热者，去人参；大热不退，渴甚者，加竹叶、麦冬。
〔谵妄〕
麻初谵妄岂无根，只因毒盛心神昏，未出已出须分治，三黄解毒方并存。
释：麻疹初发，狂言妄语，人事不清，此由毒火大盛，热乘于心故也。麻未出，以三黄石膏汤治之；麻已出，以黄连解毒汤治之。
●三黄石膏汤
录方：麻黄　淡豆豉　石膏　栀仁　黄连　黄芩　黄柏
水煎服。
●黄连解毒汤
录方：黄连　黄芩　黄柏　栀仁　加丹皮　生地　连翘　甘草　金银花
引加灯心，水煎服。
〔咳嗽〕
麻初咳嗽有两端，或因毒盛或风寒，毒盛泻心汤可治，风寒麻葛汤自安，已出咳嗽火伤肺，清金宁嗽非等閒。
释：麻疹初发咳嗽，有因毒盛者，有因风寒者。毒盛则唇红目赤，烦渴不宁，以泻心汤治之。风寒则鼻塞声重，喷嚏恶寒，以加味升麻葛根汤治之。若麻已出，咳嗽，此火毒内蒸，肺叶焦举，以清金宁嗽汤治之。
●泻心汤
录方：桑白皮（蜜炙）　地骨皮　淡竹叶　连翘　元参　天花粉　川贝母　黄连　灯心　甘草
●加味升麻葛根汤
录方：升麻　葛根　赤芍　甘草　前胡　桔梗　苏叶　杏仁（去皮尖，炒）
●清金宁嗽汤
录方：橘红　前胡　杏仁（去皮尖，炒）　桑白皮（蜜炙）　黄连　栝蒌仁　桔梗　浙贝母（去心）
引用生姜、红枣，水煎服。
〔喘急〕
咳嗽连声气喘急，麻家遇此最为凶，杏仁汤宜未出日，出用化痰丸自松。
释：麻疹初发热时，未见出现，咳嗽不止，无汗而气喘，此由表实毒不得出故也，以黄连杏仁汤发之自愈。若麻已出，犹咳嗽气喘，此火毒内蒸，肺受煎熬故也，以化痰清火丸清之自愈。
●黄连杏仁汤
录方：黄连（酒炒）　陈皮（去白）　桔仁（去皮尖，炒）　麻黄（去节）　枳壳（炒）　乾葛　生姜（引）
●化痰清火丸
录方：犀角　连翘　丹皮（各一两）　生地（二两）　赤芍（六钱）　当归尾（八钱）　黄连（四钱）　牛蒡（五钱）
共为细末，炼蜜为丸，如弹子大。淡竹叶汤下。
〔咽痛〕
毒火薰蒸气上腾，咽喉自此痛频增，甘桔汤通前后用，加减停当效自宏。
释：麻疹咽痛，本为常候，乃为毒薰蒸而痛也，勿与喉痹同论，妄用针刺，只以甘桔汤为主，按其前后表里加减用之。
●甘桔汤
录方：甘草（生）　桔梗　牛蒡　灯心（十茎，为引）
水煎服。表实，加防风、荆芥、升麻、元参；里热，加黄芩、连翘、元参。
〔腹痛〕
麻前腹痛辨宜真，毒壅食滞是其因，毒壅败毒散甚妙，食滞平胃散如神。
释：麻前腹痛，有由毒壅者，有由食滞者。毒壅则面赤唇红，烦渴不宁，以荆防败毒散治之；食滞则精神倦怠，腹中作膨，以加味平胃散治之。
●荆防败毒散
录方：荆芥　防风　升麻　生地　黄芩（酒炒）　黄连（酒炒）　桔梗　连翘　牛蒡　元参　黄柏（酒炒）　人参　淡竹叶　甘草　灯心（十茎）
水煎服。
●加味平胃散
录方：苍术（炒）　厚朴（姜炒）　陈皮　甘草（生）　防风　升麻　葛根　枳壳（麸炒）　麦芽　山楂（去核）
引用生姜、灯心，水煎服。
〔汗衄〕
麻前汗衄无容止，毒从此解症自轻，汗多白虎汤合用，衄甚地黄汤可清。
释：麻初发热，有遍身自汗者，有鼻中出血者，俱不可遽止，盖毒从汗衄而解，其麻易出，其症自轻也。但不可太过，如汗出太多，则恐津液耗散，表虚过甚，致生他症。宜用人参白虎汤，合黄连解毒汤清之。血出不止，则恐阴血耗甚，不能生津降火，宜用元参地黄汤凉之。
●人参白虎汤合黄连解毒汤　见卷内烦渴门。
●元参地黄汤
录方：元参　生地　丹皮　栀仁（炒）　升麻　白芍　蒲黄　甘草（生）　丝茅根（七茎，为引）
水煎热服。
〔吐泻〕
麻初吐泻症非寒，误用补滞起祸端，乾呕始用解毒治，竹叶石膏亦可餐，泻甚伤脾四苓散，实热芍药汤始安。
释：痘初吐泻，纯是热症，不可作寒论。吐者毒逆上行，攻于胃管，因吐而毒乃解；泻者毒趋下降，注于大肠，因泻而毒乃泄。故大吐大泻，不必惊惶止涩，俟升麻出而吐泻自宁。倘误用暖胃，补脾温滞之药，恐滞毒于内，反成坏症矣。惟是欲吐不吐，时时张口而作乾呕，此毒壅于胃而不能出，诚险症也，宜用元参解毒汤治之，而竹叶石膏汤，亦治呕吐通方。欲泄不泄，里急后重，此实热滞于大肠，将成痼痢矣，宜用黄芩芍药汤治之，而加味四芩散，亦治水泻要剂。
●元参解毒汤
录方：元参　黄芩　栀仁　桔梗　生地　乾葛　荆芥　甘草　淡竹叶（三十片）　灯心（三十根，为引）
水煎服。或加木通、车前、滑石。
●竹叶石膏汤
录方：淡竹叶　石膏　陈皮　半夏　茯苓　甘草
水煎服。
●黄芩芍药汤
录方：黄芩　赤芍　升麻　生地　木通　枳壳　当归尾　黄连　人参　甘草
加酒制大黄以利之。
●加味四苓散
录方：白术　赤茯苓　猪苓　泽泻　木通　车前　牛蒡　黄芩
〔红肿太甚〕
麻发于心色喜红，红肿太甚毒薰烘，化毒清表方固稳，或用大青汤亦通。
释：麻喜稠密，稠密不堪，麻喜通红，或红肿太甚者，皆毒盛热炽之故，但已出于外，不留于内，必不至于伤生，须清火解毒，自获平安，不必过为惊惶也。
●化毒清表汤
方歌：化毒清表葛参蒡，天地翘草连桔防，栀芩通薄前知母，渴加麦膏秘大黄。
录方：元参（一钱）　木通　花粉　地骨皮（各八分，酒洗）　前胡　乾葛　知母　连翘（去心）　桔梗　牛蒡（各七分，炒研）　黄芩（酒炒）　薄荷（各五分）　黄连（酒炒）　栀仁（炒黑）　防风　甘草（各三分，生，去皮）　淡竹叶（一钱）　灯心（五十寸）
水煎服。渴，加麦冬、煅石膏；大便秘，加酒炒大黄。
●大青汤
录方：大青　元参　生地　石膏（煅）　知母　木通　荆芥　地骨皮　甘草（生）　淡竹叶（十二片，为引）
水煎热服。一方加栀仁、桔梗、人中黄。
〔淡白紫黑〕
痘逢赤艳忧毒甚，麻见红鲜喜毒松，白色血虚犹可疗，黑斑虽治恐终凶。
释：痘麻之色，不可同论，痘怕大红，忧毒盛也；麻发于心，红者火之正色，故通红则毒得松也。若麻色淡白，则属血虚，宜以养血化斑汤或养荣汤治之。如麻色黑者，则热毒炽极，为十死一生之症，须用大青汤或紫草解毒汤，甚则下之，以图万一耳。
●养血化斑汤
录方：人参　当归　生地　红花　蝉蜕　生姜　大枣（引）
水煎服。
●养荣汤
录方：当归　川芎　红花　赤芍　人参　甘草
●大青汤　见卷内红肿太甚门。
●紫草解毒汤
录方：麻黄　紫草　红花　穿山甲　殭蚕　黄连　蝉蜕　牛蒡子　人中黄
〔已出覆没〕
已出覆没症其危，或因风寒或元亏，风寒消毒升麻好，元亏参连汤可医。
释：麻已出而覆没者，或因风寒所触，而毒气退缩，或元亏毒甚，而麻出覆没，若不急治，则必内攻而死矣。风寒，宜速用消毒升麻汤乘热服之；元亏毒盛，宜用参连汤重加分量服之。
●消毒升麻汤
录方：升麻　葛根　荆芥　牛子　赤芍　甘草　生姜（引）
水煎热服。
●参连汤
录方：人参　黄连（各等分）
水煎服。
〔连出不收〕
麻之出没合阴阳，渐出渐收始无妨，连出不收宜清解，消毒饮与化斑汤。
释：麻疹出没，当以六时为准，如子后为阳，午后为阴，阳候出者至阴分而收，阴候出者至阳分而收，此阳生阴成阴生阳成，造化自然之妙，故渐出渐收者，合乎阴阳消长之义，其毒轻而症顺也。若一出之后，连绵三四日而不收者，此毒火大盛，邪发未尽，内留馀热，脏腑薰蒸，所以外疹难收也，宜用消毒饮治之，或用化斑汤，及化毒清表汤，大青汤俱可。
●消毒饮
录方：荆芥　牛子（炒研）　连翘（去心）　石膏（煅）　元参（各二钱）　桔梗　前胡（各一钱）　黄芩（酒炒）　花粉　淮木通　防风（各八分）　甘草（六分）
水煎服。
●化斑汤
录方：元参　知母　石膏　牛子　连翘　地骨皮　升麻　淡竹叶　甘草　糯米
水煎服
●化毒清表汤、大青汤　二方俱见卷内红肿太甚门。
〔出后烦热〕
麻出身犹苦热烧，毒邪壅甚急难消，清表化毒为主剂，解表须用大连翘。
释：麻疹欲出，则遍身发热，既出即身宜清凉，若犹沸沸大热，烦渴不宁，此毒发未尽，尚留于肺胃之间，宜审其表里，用化毒清表汤，及大连翘汤治之。
●化毒清表汤　见卷内红肿太甚门。
●大连翘汤
录方：连翘　防风　瞿麦　荆芥　木通　车前子　柴胡　蝉蜕　赤芍　黄芩　滑石　当归尾　栀仁　紫草茸　灯心（十茎）
水煎热服。如大便秘，加酒制大黄微利之。

麻后治法  ***************************
〔麻后烦热〕
麻后留连热不断，肌肤消瘦发毛疏，两柴胡汤先后用，纵有烦热可渐除。
释：麻疹收后，身有微热，此虚热也，不须施治，待气血和畅，自然清凉。若热大甚，日久不减，以柴胡麦冬散清之。如发枯毛坚，肉消骨立，以柴胡四物汤调之。
●柴胡麦冬散
录方：人参　柴胡　沙参　麦冬　元参　龙胆草　甘草（炙）　灯心（一团，为引）
水煎热服。
●柴胡四物汤
录方：人参　柴胡　黄芩　当归　川芎　怀生地　白芍　麦冬　知母　地骨皮　淡竹叶　桑叶（三片，为引）
水煎服。
〔麻后咳嗽〕
炎炎胃火金遭克，咳嗽连声痰阻隔，肺中伏火清肺饮，门冬汤并治血热。
释：麻疹收后微咳，此肺气末平，不必调治。若咳转甚，发则连绵不已，此肺中伏火，宜用清肺饮清之。至气促声哑，身时有热，嗽则出血者，名为顿嗽，此热乘于肺而然也，宜多服门冬清肺汤，加连翘主之。若咳久不止，面浮目肿，胸高肩耸，血自口鼻中出，摆手摇头者，则不可治矣。
●清肺汤
方歌：麻后咳嗽用清肺，麦冬地骨桑皮里，甘桔黑参花粉芩，柴陈生地通膏治，肺家热极加丹皮，添上翘牛陈可去。
录方：麦冬（钱半，去心）　石膏（煅）　生地（各一钱）　元参　花粉（各八分）　桔梗　黄芩（酒炒）　木通（各七分）　柴胡（六分）　桑白皮（蜜炙）　地骨皮（各五分）　陈皮　甘草（各三分，生，去皮）　灯心　淡竹叶（为引）
肺热极，去陈皮，加连翘（去心）、牛子（炒研）各六分，丹皮五分。
●门冬清肺汤
录方：天门冬　麦门冬　生地　知母　地骨皮　黄芩　前胡　沙参　甘草（炙）　鲜桑叶
〔麻后气喘〕
麻后气喘奈若何，自有妙剂起沉疴，清金降火汤固稳，清肺饮尤用之多。
释：麻后气喘，最是恶症，迟延失治，多致不救，盖毒火未除，金受其克，清金降火汤、清肺饮皆对症药也。
●清金降火汤
录方：元参　黄芩（炒）　栀仁（炒）　天门冬　麦冬　杏仁　石膏　紫苏　桔梗　桑白皮　茯苓　贝母　黄连（炒）　陈皮　瓜蒌仁　当归　白芍　甘草　生姜（引）
●清肺饮　见卷内咳嗽门。
〔口疮咽痛〕
麻后口疮喉兼痛，毒热上攻势最重，调治无逾败毒散，清胃利咽用之中。
释：麻后馀毒未清，上凝口舌，则口舌生疮，上攻咽喉，则咽喉肿痛，治宜清胃解毒，以败毒散主之。
●败毒散
方歌：疹后口疮喉作痛，柴参芩柏翘牛用，金银甘桔粉丹皮，赤芍薄荷生地并，犀角镑来入药煎，散称败毒膏竹重。
录方：生地（钱半）　桔梗　连翘（去心）　牛子（炒研）　花粉　元参　金银花（各八分）　丹皮　柴胡　黄芩（各七分）　薄荷　黄柏（蜜水炒）　赤芍（各五分）　甘草（三分，生，引加）　石膏　淡竹叶（各一钱）　灯心（五钱二）
水煎，再用生犀角磨汁，和药同服。
〔牙疳〕
麻后牙疳症最危，势如拯溺岂容迟，两清胃散皆可服，敷搽诸方贵及时。
释：麻后毒流入胃，致牙龈黑烂，口臭牙痒，常常出血，为走马牙疳，久而穿颊破腮，唇缺齿落而毙，此最危之症，治之者如救焚拯溺，不容稍缓。初起时，即宜以清胃化毒汤，或噙且服，用文蛤散与雄黄散搽之，又或以清胃败毒散与服，用救苦散与马鸣散敷之，亦可有能愈者。
●清胃化毒汤
录方：石膏（三钱）　牛子　连翘　生地　黄芩　甘草　槟榔（各一钱）　使君子肉　紫草　金银花（各六分）
煎水，时噙与服。
●清胃败毒汤
录方：殭蚕（五条，炒）　金银花（一钱）　生地（钱五分）　沙参　茯苓　桑白皮（各一钱）　丹皮　黄柏　连翘（各七分）　甘草（三分）
●文蛤散
录方：雄黄（五钱）　五倍子（二钱）　枯矾　蝉蜕（各一钱）
共为末。先将清茶，或米泔水洗净，然后以末药敷之。
●雄黄散
录方：雄黄（三钱）　黄柏（二钱）　蛇床子（一钱）
共为末。先以艾叶煎汤洗净，后以末药敷之。有加苋菜烧灰者更妙。
●救苦散
录方：人中白（火煅过，五钱）　寒水石（水飞过，三钱）　黄柏　冰片　白殭蚕（各钱半，炒）　真牛黄（二分）
共为末。先以清茶洗净，后以末药搽之。
●马鸣散
录方：人中白（火煅如盐，五钱）　马鸣蜕（即殭蚕，火煅过，二钱五分）　五倍子（二钱）　白明矾（二钱，将矾打成块，装入五倍子内，火煅，以矾枯为度，为末）
共为末。以米泔水洗口，然后敷药。
〔麻后烦渴〕
麻后烦渴留馀热，清解只宜竹石汤，参麦母草从膏叶，涤烦消渴胜清凉。
释：麻后烦渴，亦属馀热，郁于心胃，但不必遽用苦寒猛剂，以伤肺腑，只以竹叶石膏汤饮之，馀热必解，便胜一服清凉散矣。
●竹叶石膏汤
录方：淡竹叶　石膏（煅）　人参　麦冬（去心）　知母（生）　甘草（生）
水煎服。
〔麻后发搐〕
麻后发搐不须惊，只因馀热上薰心，安神丸子导赤送，一切风药可勿寻。
释：麻后发搐，乃馀热上攻乎心，故有是症，不可指为惊风，而误用风药，宜以导赤散，加人参、麦冬，煎汤，送安神丸治之。
●导赤散
录方：生地　木通　甘草（生）　人参　麦冬（去心）　淡竹叶（为引）
水煎送安神丸。
●安神丸
录方：黄连　当归　麦冬　茯苓　甘草（各五钱，炙）　辰砂（一钱）　梅花片（二分半）
共为细末，以膹猪心血抖和炼蜜为丸。
〔麻后痢疾〕
麻疹热毒留肠胃，未经清解凝成痢，二丸治法分虚实，总以导滞汤为最。
释：麻出之时，曾作泄泻，未经清解，以致热毒留于肠胃，及麻收之后，变为休息痢，或赤或白，里急后重，此馀热滞于大肠也，须辨虚实而治之。实热用三黄丸利之，虚者用香连丸解之，然清热解毒，导滞行气，总以清热导滞汤为最，诚治痢之良方也。
●三黄丸
录方：黄芩（酒蒸）　黄连（酒炒）　大黄（酒制九次，三味等分）
共为细末，米糊为丸，如梧桐子大。每服二三十丸，空心白水送下。
●香连丸
录方：木香（三两）　黄连（一两，外用吴茱萸五两浸水同炒，去吴茱不用）
共为末，以醋糊为丸，如梧桐子大。米汤送下。
●清热导滞汤
方歌：清热导滞皆良药，芩连楂草青陈壳，地榆牛子翘槟红，秘甚应加须急著。
录方：当归　山楂（各一钱，去核）　连翘　牛子（各八分，炒研）　陈皮　白芍（生）　厚朴（姜炒）　黄芩（酒炒）　枳壳（各七分，麸炒）　地榆　黄连（酒炒）　槟榔　桃仁（各五分，去皮炒）　青皮　红花（各三分）
秘甚者，加酒制大黄八分。淡竹叶一钱、灯心五十寸为引，水煎服。
〔麻后腹痛〕
麻后时常腹作痛，身热食少毒内留，大黄化毒汤下泄，毒退热除痛即疗。
释：麻后身热不退，饮食不进，常常腹痛者，此馀毒内留而作痛也，须用大黄化毒汤，令其不泄，则毒退热除而痛定矣。
●大黄化毒汤
录方：白芍（二钱）　厚朴（钱半）　大黄　枳壳（各一钱）　陈皮（七分）　甘草（三分）
〔麻后昏乱〕
神昏志乱如见鬼，阴衰邪毒入心肝，当归养血汤须用，更有黄连安神丸。
释：麻后时发壮热，神昏志乱，如见鬼神者，此阴血衰耗，致毒邪入肝而传于心故也，治宜安荣养血、定志宁神，须用当归养血汤与黄连安神丸主之。
●当归养血汤
寻方：当归　川芎　生地　麦冬　木通　淡竹叶　枣仁　栀仁　甘草　灯心（引）
大便秘，加酒制大黄。
●黄连安神丸
录方：黄连　胆草　石菖蒲　茯神（各二钱）　当归（一钱）　全蝎（七个，去刺）
共为末，汤浸蒸饼和猪心血为丸。灯心汤下。
〔麻后元虚〕
从来麻疹喜清凉，不欲温补致毒狂，果系气血两衰败，止用调元健脾汤。
释：麻后杂症，多系馀毒未尽，故有清解之方，绝少温补之剂。果其面青唇白，精神困倦，的系气血两虚，止用调元健脾汤。
●调元健脾汤
录方：人参　黄耆　当归　茯苓　百合　薏苡仁　白芍　沙参　丹皮　麦冬　甘草
如有泄泻，白色者，加木香、白术；黄色者，加黄芩、车前。
麻后内热不清，夜卧不宁，或生疮疥。
●大真膏
录方：生地　麦冬（去心）　元参　沙参　黄耆（生）　白术　薏米（各四两，生）　知母（炒）　桑皮（各三两）　茯苓　茯神　枣仁（去壳，炒）　当归　丹皮　紫菀　橘红（各二两）
以上各味，按法炮制，入砂锅内，用长流水浸，以桑柴文武火煮两个时辰，去渣澄清，加蜜再熬成膏，盛净器中。服三五匙，滚白水调服。
麻后馀毒发痈，肢节疼痛。
●羌活散
录方：羌活　穿山甲（各一两）　大黄　全蝎　白芷（各五钱）　甘草节（三钱）　乳香　没药（各一钱）　一叶金（三条，去头足）　或加皂角刺（一钱）
共为末。酒调服，取汗为度。
附录：麻发痒，用酒遍身擦之，痒即止。
〔中恶〕
麻后虚弱失调理，外虽无病内实亏，偶然中恶多暴死，人参汤或可支持。
释：麻后元气虚弱，失于调理，外虽无病，内实空虚，卒然心腹绞痛，汗出如雨，朝发而夕死者，谓之中恶，用人参汤研苏合香丸救之。感风寒而起者，用升消平胃散加木香治之。
●苏合香丸
录方：沉香　麝香（研）　诃子（煨去核）　丁香　荜茇　白术　青木香　香附（炒，去毛）　檀香　薰陆香　乌犀角　安息香（另为末，用无灰酒熬膏）　朱砂　龙脑
苏合香油入安息香膏内，将药末研匀，炼蜜和丸。人参汤下。
●升消平胃散
录方：香附（一钱，炒研）　麦芽（八分，炒）　紫苏　川芎　山楂（各七分）　厚朴（姜炒）　陈皮（去白）　白芷（各六分）　藿香　苍术　砂仁（各五分，炒研）　甘草（三分，炙）　加木香（七分）　煨姜（三片）
同煎热服。
〔麻后禁忌〕
麻收禁忌切须防，盐醋鸡鱼慎勿尝，欲莫从心终是福，物多爽口定为殃。
释：麻后内脏空虚，盐、醋、鸡宜慎，误食煎炒，则成痢疾。误食生冷，则成痞块。食肉太早，则每岁逢出疹之月，多致下痢脓血。误食鸡鱼，则终身皮肤粟起，如鸡皮之状，遇时行疹疫，又复重出。误食盐醋，致令咳嗽。误食五辛，则主惊热。须过四十九日，或百日之后，方无禁忌，欲免后患，须宜节之。
〔孕妇出麻〕
孕妇出麻治法殊，安胎清热费工夫，四物汤固为主剂，倍加芩艾信非迂。
释：孕妇出麻，以安胎清热为主，胎不动，则麻亦易出矣。然古人徒知清热以安胎，不思麻未出而即以清热为事，则麻难出，而内热愈深，是欲保胎，反以伤胎也。宜轻扬表托，则麻出而热自清，继以滋阴清解，庶于麻于胎，两无妨碍，不安胎而胎自安矣。
●四物汤
录方：当归　川芎　生地　白芍　黄芩　艾叶
〔奶麻子〕
婴稚初离胎壳中，遍身斑驳似珠红，胎中热毒于今现，莫作时行麻疹攻。
释：小儿初生，尚未满月，忽遍身现红点者，俗呼奶麻子是也，此由胎中受热，又染时行，故生下即发。然脏腑娇嫩，不胜汤丸，只少与葱白汤，使皮窍中微汗润泽，毒得尽解，即要用药，宜以溯源解毒汤与乳母食之，乳母亦须食淡茹斋，谨避风寒，禁忌生冷酸咸之物。
●溯源解毒汤
录方：当归　生地　川芎　白芍　沙参　黄连　陈皮　人参　木通　连翘　甘草
水煎，乳母服之，不可令儿服。
〔盖痘疹〕
痘疮方愈麻随发，盖痘解毒名义别，馀热须清无多方，连翘饮加石粉叶。
释：痘至回水结痂之际，复又身热，遍身上下通红，名盖痘疹，又名解毒疹。曰盖痘者，痘之上盖一层疹也；曰解毒者，此疹一出，可以解痘后之毒也。此等症候，盖因灌浆之时，痘必稠密，极力用药催浆，过于温补，热滞脾肺，故出是疹，治以清解馀热为主。
●大连翘饮
录方：连翘（一钱，去心）　柴胡　当归　木通　车前（各八分，炒）　牛子（炒研）　赤芍　防风　荆芥　黄芩（各七分，酒炒）　栀仁（酒炒）　滑石（各五分）　蝉蜕（十二只，去头足）　甘草（三分，生，去皮）　生姜（一片）
同煎服，加煅石膏、花粉、淡竹叶各一钱。
〔痧疹瘾疹〕
痧瘾非疹亦名疹，内因火灼外风湿，本非胎毒病常轻，清热疏风即安辑。
释：痧、瘾二疹，不在正疹之列，亦不由于胎毒而致，乃心火灼于肺经，又外受风湿而成也。小儿居多，大人亦时有之。此皮肤小疾，常见出一次，又出一次，及有连出不已者，无关利害，微用疏风清热之剂即愈，以荆防败毒散主之。
●荆防败毒散
录方：荆芥　防风　枳壳　桔梗　茯苓　川芎　柴胡　前胡　薄荷　羌活　独活　甘草
生姜（一片）
同煎服。

补论  ***************************
●西河柳
西河柳又名观音柳，乃透麻疹之圣药也。冬月用枝梗，春夏用枝叶。若在穷乡僻壤，医药不及，可用数钱煎汤服之，麻即出现。
●秀菜
秀菜又名芫荽，亦透麻疹之圣药也。生取来，连根带叶捣烂，约三四钱，入磁碗内，用滚白水半锺，滚白酒半锺，同入碗内，泡少顷，其味自出，服之疹出更快。若无芫荽苗叶，其子研碎服之，亦可。再加芝麻同研服更妙。穷乡僻壤，用此可当良医。


卷十  ——————————————————————————————————————————————————————————————————————————————————————————

事神仪节  ***************************
痘神尊显，固当敬以尽报事之礼，但贡表陈词，必执器行唱，便似僧道伎俩，非吾儒气象矣。新书所载科仪，未免近俗，恐为大方家所笑也。其所书神位，殊属拉杂，甚觉无谓。又痘神天姥娘娘，乃慈悲观世音菩萨化身，菩萨持斋戒杀，何用三牲酒醴乎？兹故详为裁定，而附以迎神祈神送神表文，每当祭告之时，俱备香茶素果，虔诚默叩，焚表化财而已。昌黎公登岳诗曰：潜心默祷若有应，岂非正直自能通？准此以事痘神，谁曰不可？

起坛条规  ***************************
建坛须择净室，起坛宜选吉期。将写神位，先要盥手，将鲜色红纸，排定行式，然后用净砚香墨新笔，端正楷书，安止停妥。再将红彩一匹，张挂神位上，神位下书童男童女姓名，然后将香茶素果，供奉神前。率主人行叩首礼毕，焚表化财，虔诚毋忽。

写神位款式  ***************************
药王会上历代神医。
天姥娘娘慈仁圣母香位坛下，投契男女童某姓某名痘府散花破厌解厄仙师。

起坛迎神表文  ***************************
维某年某月某日，弟子某率某，省某府某县某乡信士某等，谨以香茶果品之仪，虔诚顶礼，稽首顿首，拜献于天姥娘娘慈仁圣母之香位前曰：维大造之氤氲，铸群生而毕肖，独斯人之灵秀，超庶类而常尊。分阴分阳，柔刚之用既广；成男成女，乾坤之道日新。禀清宁以诞育，无灾害而长生。尔乃坎离交构，火既伏于丹田，因之毛里甫离，毒且伏于内腑。赤子无知，呱呱而泣；成人有觉，皇皇靡宁。天地能覆载之，而不能保之于生后；父母能鞠育之，而不能出之死中，籍非神助，奚自安全，伏惟圣母娘娘，秉好生之德，以保赤为心，敕封于宋，历数代而共沐恩施，效灵于今，佐熙朝而广事乐育，洵称众人之母，不枉少者之怀。信士某等，一介愚民，叨生中土，幸伉俪之谐，宜其室家，占寝与之梦，从以孙子舐犊情深。虽云寒暑克调，护鸦念切，犹期痘疹无恙。爰恳祷于圣母，用敬迓夫莲舆，暂离云山，俯临蓬筚，观兹弱女童男，三三五五，祈共登诸仁寿；种之珍花珠果，朗朗疏疏，俾各庆夫平康，岂惟孩稚敛福，抑且合室蒙麻，庶仁恩于以广播，而报事目是无穷，某等不胜诚惶诚恐，稽首顿首，谨具表以闻。

祈祷表文  ***************************
盖闻劳苦倦极，未尝不呼天。而天未闻即拯其厄？疾痛恻怛，未尝不呼父母。而父母岂能遽使之安？况痘疮更甚于劳苦，而孩稚已遘此疾痛。若不仰祈于圣母，又将申祷于何神？恭惟圣母娘娘，好生之德，固已克符于天。保赤之心，亦复何异乎母！屈莲舆于蓬筚，此处即是功德场。种嘉果于婴孩。何人不祈平安福！敬献香茶，上稀宝，鉴怜某等半生鞠育。若子若孙，止此遗雏数个。沐神庥一念慈悲。亦轻亦快。各布珍珠数颗。花圆润而红活，具有日新之机；浆浓厚而充盈，伫看痂成之候。凡此休征，固某等阶属望，于今拜祷，赖圣母之光被，伏愿深仁广播，厚泽宏施，俾赤子安閒而无劳苦。人人各有二天。使痘疮圆成而无疾痛。在在称为众母。某等不胜欢欣鼓舞，激切瞻仰之至，谨具表以闻。

解坛送神表文  ***************************
盖闻天造无私，群称覆载之广，斯人有憾，常慨生成之偏，在参赞归之至圣，而调变望诸明神，恭惟圣母。如天好生，德与高厚媲美；代天宣化，功同发育无疆。某等素沐握泽，复迓新禧，幸三尺稚弱之子，胎脱换骨，无殊父母重生，俾一家老少之徒，心定神閒，乃复寝食不废，叩恩匪浅，仰报何时。方期洁治频繁，表野人献芹之意；又惧尘生蓬筚，贻簠簋不饰之羞。爱奉金巵，钱归仙府。马前罗拜比，尽是生全儿郎；道旁奔驰，谁非救活子女。补造化而不言功，纪不尽去思之碑，博施济而不知倦，行且慰将来之望。加惠靡已，瞻依曷穷，某等不胜感恩戴德之至，谨具表以闻。


跋  ——————————————————————————————————————————————————————————————————————————————————————————

跋  ***************************
余自舞勺时从余兄游，耳提面命，垂十馀年，凡一字之识，一得之解，皆自兄来者也。兄勤于经史，而淡于功名。壬午、乙酉两赴秋闱，即弃举子业，而留心轩岐，谓学期济世，医可济人，可无负所学矣。其于医也，博览方书，而自加抉择，故其治病无不应手而愈，有非时俗所能望其项背者。晚尤注意痘疹，谓钱、刘、陈、王，既失之偏，张、朱师仰聂氏，虽得其宗，惜其书皆散漫，而不便记诵。爰是按痘疹先后之期，与调治正变之法，编为歌诗，加以注释，使人一见了然，诚痘疹之龟鉴也。犹以诸症未备，无暇详编为恨，嘱余增订，余承命再三，因循未果，而兄已旋逝。览其遗书，潸然泣下，谨将平日兄所巳订者而深思之，并所未载者而旁及之，两阅寒暑，始克成书。转其原本，虽增十之有七，然不敢以增订自居，盖馀生平一字之识，一得之解，皆自兄来。且以未得兄校正，恐幽冥之中，无以惬兄意也，四方君子，有匡余所未逮者，余所深幸也，夫亦兄所厚望也。
时嘉庆十年仲春月朔八日同怀弟冕南循氏敬跋于石峰之慎独轩
