
序  ***************************
粤稽古来产书，惟《产宝》诸方及《产育宝庆》方，见于《永乐大典》，藏于我朝四库，世间多不传，所传者《胎产心法》《达生篇》诸书，择焉不精，语为不详，皆不得为善本。阳湖张仲远先生有《产孕集》一书，推原人生受命之始，因时调护之力，变故挽回之法，无乎不备。而其措词雅驯，推本阴阳生化之原，关睢之乱，尤以隐维世道，默挽人心，所以端本于闺门，立极于椎辂，其用心深矣至矣，其济世广矣久矣。是书向有刻本，风行海内，先生自序剀切详明，行箧擦损，无可仿写，梓人重刊，聊叙颠末。
光绪二十四年岁在戊戌冬十月长白济世谨序


上篇  ——————————————————————————————————————————————————————————————————————————————————————————

辨孕第一  ***************************
二气相感，合而生神，两精相搏，聚而成形，阳奇而施，阴偶而承，阳施而静，阴承而动，静则阳凝，动则阴摄，动静互根，形神交倚，而孕以成。易曰：天地絪縕，万物化醇，男女构精，万物化生。故乾坤消息而变万类，日月运行而生寒暑。鸟兽草木昆虫鳞介之属，莫不附阴化阳，因气成质，其生虽不同，而所以生者一也。人为万物之灵，得天地之正，具五德之全，经纬蕃变，与上下参。男禀阳，得乾道；女禀阴，得坤道。乾主动而生静，坤主静而生动。乾动则阳施，坤静则阴承。阳生静则气化而神生，阴生动则精融而形成。神裕其始，而形要其终，故孕者始于神而终于形，生于阳而成于阴也。凡物生易而成难，未孕之先，两气相感，如磁引针，如珀黏芥，适然而合，其动以天，非阴阳离决，气惫精涸者，鲜不凝合，自然生化，绝无人功。即孕之后，积气成形，分别百体，营建藏府，条理络脉，灌溉筋骨，阅三百馀日，乃成为人。日滋月遂，尽取给于母气，苟失其道，或生而不育，形体不具，气血薄弱，寿命夭折，譬之果实之属，风雪侵之，非立见萎落，即不适于口，故未孕之先，无俟人力，既孕之后，半由人功。摄养以安之，药物以助之，调其阴阳以煦之，绝其贼害以固之，祛其疾痛以卫之，皆人力之所为也。古者，妇人别立治法，以有月事产孕之异，而产孕尤重。盖产孕者，生人之始，而保护又产孕之始也。愚者不察，或误孕为疾，而肆其攻击，或误疾为孕，而养虎贻患，小则伤体，大则伤生，深可悯焉。辨孕之法，《素问》曰：阴搏阳别，谓之有子。又曰：足少阴脉动甚者，妊子也。《脉经》曰：脉滑疾而重，按之散者胎已三月。脉重按之不散，但疾不滑者，五月也。又曰：三部浮沉正等，按之无绝者，妊也。《千金方》论曰：脉平而虚者，乳子法也。手少阴脉动甚者，妊子也。尺中之脉，按之不绝者，法妊娠也。诸家论脉，其说不一，要不外滑利和平，不偏不弊，所谓身有病而无病脉，身无病而有病脉，为简而易明。经闭吐逆，体怠恶食，而脉反平和，是有病而无病脉也；外无吐逆诸病，体旺如昔，而脉反滑利动疾，是无病而有病脉也。脉象微妙，骤不易知，差之毫釐，谬以千里。善诊者，心领神会，毋事固执，斯为善也。怀妊之候，必病恶阻，若沉重愦闷，不欲饮食，又不知患所在，头重眩晕，四肢惰懈，不欲执作，喜啖酸咸果实，多卧少起，气逆呕吐，盖由经血既闭，水渍于藏，藏气不宣，血脉不行，故有此候。察其候，合其脉，孕之是非，无所遁矣。若兼有表里诸疾，脉不可辨，则别有验之之法：以雀脑芎藭一两，当归七钱为末，分二服，煮艾汤，或醇酒下之，二三时间，觉腹中脐间微动，即为有孕，或以醋煮艾汤半盏服之，有孕必大痛，无孕则否。妊娠四月，男女可分。脉法：左疾为男，右疾为女，左右俱疾，为产二子。左手沉实为男，右手浮大为女，左右俱沉实，生二男，左右俱浮大，生二女。左尺偏大为男，右尺偏大为女，左右尺俱大为产二子。又法：左尺中浮大者男，右尺中沉细者女。若脉不可知，则有辨法：令人按其腹，如覆杯者，男也，如肘项参差起者，女也。左乳房有核者，男也。右乳房有核者，女也。孕妇行坐，自后急呼之，左回首者男，右回首者女。盖左右者。阴阳之道路也，阳亲其左，阴亲其右，自然投托，各就其所。气血因之，故脉象应之，盛于左，则左疾而大，盛于右，则右疾而大。其有异孕，无所归属，则两者皆见。尺中者，肾部也。肾主胞门，孕之所在，阳具于左，故浮大，阴具于右，故沉细也。男形常伏，女形常仰，故揣腹可知。乳为阴府，下通胞门，阴盛则结，各就其位，气血偏盛，则身有偏重，视其回首可知者，必慎护其重也。《千金方》又言：男子左乳房结核者生男，右乳房结核者生女。妇有孕而验其夫，原其所始，理亦可通，而所以结核之故，终不可解矣。

养孕第二  ***************************
妊娠一月，名始胚，足厥阴脉养之。其经内属于肝，肝主筋及血，是时血行否涩，毋为力事，必令安静，嗜酸咸，食宜麦，毋食腥辛。若曾孕一月而堕者，宜预服补胎汤以养之。
●补胎汤
乾地黄（一两）　白术（一两）　生姜（一两）　防风（六钱）　大麦（二合）　乌梅（三合）　细辛（三钱）　吴茱萸（一合）
八味，以水三升，煮一升，分三服，热而渴者。去吴茱萸、细辛，加栝蒌根三钱，见《千金方》。
二月，名始膏，足少阳脉养之。其经内属于胆，主精，是时精成于胞里。若曾孕二月而堕者，宜预服黄连汤以养之。
●黄连汤
黄连（二钱）　人参（三钱）　吴茱萸（一合五勺）　生姜（一两）　生地黄（一两六钱）
共五味，以水三升，煮一升，分四服，日一。若觉不安，加乌梅三合，见《千金方》。
三月，名始胞，未有定仪，见物而化，手心主脉养之。其经内属于心，当静谧以定心气，食谷宜稻，羹宜鱼。若曾孕三月而堕者，宜预服茯神汤以养之。
●茯神汤
茯神　丹参　龙骨（各三钱）　阿胶　当归　甘草　人参（各一两）　大枣（二十一枚）　赤小豆（二十一枚）
九味，水三升，煮一升，分四服，七日后，更作。腰痛者，加桑寄生六钱，见《千金方》。
四月，始受水精，以成血脉，手少阳脉养之。其经内输于三焦，是时形体已具，当盛其气血，以通耳目而行轻络。若曾孕四月而堕者，宜预服菊花汤以养之。
●菊花汤
菊花（如鸡子大一把）　麦门冬（三合）　大枣（十二枚）　人参（五钱）　当归　甘草（各六钱）　阿胶（一两）　生姜（一两六钱）
八味，以水三升，煮半，内清酒一升，并胶煎取一升，分二服。若受寒者，加麻黄，见《千金方》。
五月，始受火精，以成其气，足太阴脉养之。其经内属于脾，是时四肢皆成，宜适饥饱，其食宜甘，羹宜牛羊，和以茱萸，养气以定五藏。若曾孕五月而堕者，宜预服安中汤以养之。
●安中汤
黄芩（三钱）　当归　芎藭　乾地黄　人参（各六钱）　甘草　芍药（各一两）　生姜（二两）　麦门冬（三合）　五味子（一合五勺）　大枣（三十五枚）
十二味，以水二升三合，清酒一升五合，煮取一升，分四服，日三，夜一，七日后，更作，见《千金方》。
六月，始受金精，以成其筋，足阳明脉养之。其经内属于胃，主口目，是时口目皆成，身欲微劳，以变腠理，纫筋以养其力，以坚背膂。若曾孕六月而堕者，宜预服麦门冬汤以养之。
●麦门冬汤
麦门冬（三合）　人参　甘草　黄芩（各六钱）　乾地黄（一两）　阿胶（一两三钱）　生姜（二两）　大枣（十五枚）
八味，以水二升三合，煮减半，内清酒六合，并胶，煎一升，分三服，中间进糜粥。见《千金方》。
七月，始受木精，以成其骨，手太阴脉养之。其经内属于肺，主皮毛，是时皮毛已成，宜劳身动作，以运血气，食谷宜粳稻，避寒就燥，以密腠理，以养骨而坚齿。若曾孕七月而堕者，宜预服葱白汤以养之。
●葱白汤
葱白（长二寸十四茎）　麦冬（三合）　旋覆花（六勺）　黄芩（三钱）　人参（五钱）　甘草　当归　黄耆（各一两）　阿胶（一两三钱）　生姜（二两六钱）
十味，水二升六合，煮减半，内清酒一升，及胶，煎一升余，分四服，日一服，温进。见《千金方》。
八月，始受土精，以成肤革，手阳明脉养之。其经内属于大肠，主九窍，是时九窍皆成，无使气极，以密腠理而泽颜色。若曾孕八月而堕者，宜预服芍药汤以养之。
●芍药汤
芍药（一两三钱）　生姜（一两三钱）　厚朴（六钱）　甘草　当归　白术　人参（各一两）　薤白（三合）
八味，以水一升六合，酒一升，煮一升，分三服，日一。见《千金方》。
九月，始受石精，六府百节，莫不毕具，足少阴脉养之。其经内属于肾，肾主续缕，是时经脉续缕皆成，穀气入胃，毋犯冷湿，饮宜体，食宜黍，缓带自持，以养毛发，致才力。若曾孕九月而堕者，宜预服猪肾汤以养之。
●猪肾汤
猪肾（一具）　茯苓　桑寄生　乾姜　乾地黄　芎藭（各一两）　白术（一两三钱）　附子（三钱）　大豆（一合）　麦门冬（三合）
十味，以水三升，煮肾令熟，去肾，纳诸药，煎取一升，分三服，日一。见《千金方》。
十月，足太阳脉养之。其经内属于膀胱，五藏完备，六腑齐通，纳天地气于丹田，使关节人神皆备，待时而出，宜服滑药以速其生（以上本徐之才说）。若曾孕十月而不产者，宜预服八物汤。
●八物汤
人参（三钱）　白术（三钱）　茯苓（三钱）　甘草（一钱）　陈皮（一钱）　芎藭（一钱五分）　当归（三钱）　熟地黄（三钱）　白芍（一钱五分）
共作一服，以水一升，煮四合，日一服。见《万病回春》。
凡孕十月，三阴三阳各养三十日，内输五精，外受五气，惟手少阴太阳不养。心为君主，统摄百脉，下主月水，上为乳汁，手太阳合之，故不专养。天气盛于东南，地气盛于西北，故万物之生，始于东南而成于西北。养孕之脉，始于足厥阴，东方木，生气之原也。继之以手心主，南方火，长气育之也。继之以足太阴阳明，中央土，化气宣之也。继之以手太阴阳明，西方金，收气坚之也。继之以足少阴太阳，北方水，藏气成之也。天一生水，故始受水精；土载万物，故终受土精。气以顺养，精以逆受，相生无不及，相剋无太过，犹之四时递嬗，自春而夏而长夏而秋而冬而一岁成，五气互生，自木而火而土而金而水而一人成，其理一也。孕之生也，阴阳相合，气含阴阳，则有清浊，清者浮升而善动，浊者沉浊而善静，动静相交，阳中之阴沉而下降，阴中之阳浮而上升。阳之升也，自东而南；阴之降也，自西而北。阳升于东，则魂具而化神；阴降于西，则魄藏而凝精。神化则气生精，凝则质结，故孕一月如露珠，太极也，阴阳之未判者也。二月如花蕊，太极生两仪也。阳升阴降，阴阳之已分者也。三月至五月，形体具而四肢成。阳自东而南，阴自西而北，五神既宅，四维乃张，两仪生四象也。六月以后，筋骨皮毛，九窍百节，无不毕具，阴阳交育，精气旋生，四象生八卦也。八卦生而天道备，十月尽而人道具，所谓万物一太极，一物一太极也。知孕之所以生，则知所以养之之道矣。凡孕三月，体虚者宜常服滋生汤。
●滋生汤
熟地黄（三钱）　白芍　甘草　芎藭　当归　阿胶（各一钱）　黄芩（六分）　砂仁（一钱）　糯米（百粒）　或参术养胎饮
●参术养胎饮
人参（一钱）　白术（三钱）　茯苓（二钱）　炙甘草（八分）　归身　白芍（各一钱五分）　阿胶（二钱）　陈皮（八分）
体过实者，宜《金匮》当归散。
●金匮当归散
当归　川芎藭　黄芩　白术　白芍（各一两）
治为末，每服一钱，百沸汤调下。见《丹溪心法》。
挟寒者，宜减味保胎丸。
●减味保胎丸
白术　熟地　阿胶（各二两）　当归　杜仲（各一两五钱）　川断　川芎藭（各一两）　艾（五钱）
八味，捣末，杵枣为丸，每服五十丸。
挟热者，宜黄芩散。
●黄芩散
黄芩（一钱）
捣末，浓煎白术汤调下，日一。见《丹溪心法》。
或芩术汤。
●芩术汤
黄芩（三钱）　白术（一钱五分）
二味作一服。见《丹溪心法》。
或白术丸。
即前方十倍为丸，如桐子大，日三十丸。见《丹溪心法》。
将产体实而旺者，宜达生散以速之。
●达生散
大腹皮（二钱）　甘草（一钱五分）　当归　白术　白芍（各一钱）　人参　陈皮　紫苏　枳壳　砂仁（各五分）　青葱（五寸）
十一味，作一剂，孕九月后服之。日一服，体旺者，至产而止。见《丹溪心法》。
凡孕无论虚实，皆宜服便产方，三四月后，三十日服一剂，八九月，二十日服一剂，将产之月，日一服之。是方制合精良，无可增减，俗传谓宫中十二味，系明嘉靖间太医所作，如法服之，绝无难产之患，真良方也。
●便产方
当归（一钱五分）　芎藭（一钱五分）　厚朴（七分，姜汁炒）　枳壳（六分，炒）　菟丝子（二钱，酒洗）　艾叶　羌活（各五分）　贝母（一钱）　荆芥（八分）　黄耆（七分，蜜炙）　白芍（一钱二分，炒）　甘草（五分）
水煎随宜服之。见《保产辑要》。

孕宜第三  ***************************
人有清浊厚薄之异，智愚善恶之殊。揆其所始，皆由祖气。祖气者，先天之气也。气清则善，气浊则恶，清则圣哲，浊则昏愚。然而凶顽之质，亦生圣人，贤哲之嗣，或多昏昧，何也？是岂祖气之有所变易乎？盖生成有消息之理，长养寓补救之方也。凡物阳生而阴成，生人之初，禀气于父，两气既合，胚胎以凝，自此以往，日滋月遂。至于成人，皆由母气，蕴为五神，发为五气，育为五精，结为五藏，开为五官，气以煦之，血以濡之，得其道则气厚而神清，失其道则气浊而神昏。清则可以反浊，浊则可以害清，自然之理也。譬之稼穑，良莠不同，由于种之美恶，然使土瘠气薄，暘雨不时，灌溉失度，则虽美种，不如荑稗；上沃气厚，燥湿均平，种虽不良，亦必大熟。故祖气者，稼穑之种也。母气者，土气也。气煦血濡者，暘雨也。摄养之道，灌溉之力也。稼穑不能专恃天时，因有灌溉之法，生人不能专恃父气，必有补救之方，调之使均，摄之使平，反昧为哲，易浊为清，精微之道也。子居母腹，以母气为气，以母血为血，母呼亦呼，母吸亦吸，善心生，则气血清和，而子性醇；恶心生，则气血浑浊，而子性劣。而母气之清浊善恶，又随时而迁，触物而变，非有一成不易之常。气主于心，心之神主内而应外，外有所接，则神动而气随之。所接善，则阳气动而为清；所接恶，则阴气动而为浊。故妊子之时，必慎所感，人生而肖万物者，皆母之感而肖化也。古者，妇人妊子，寝不侧，坐不边，立不跸，不食邪味，割不正不食，席不正不坐，目不视邪色，耳不听淫声，则生子端正，才德过人。昔大任有身，能以胎教，乃生文王之圣，君子美之（以上本《列女传》）。故旧说谓受孕三月，逐物变化，使妊母常观犀象珠玉宝玩之物，礼乐钟磬俎豆之事，诵诗书箴诫，琴瑟咏歌，欲得贤人长者。论述古今忠孝之事，盛德大业之人，则生子多男，气正而质纯，贤良而寿考，亦不过欲和其心志，绝其嗜欲，使心静于内，虑谧于中，清气充满，浊气自消，即胎教之道也。夫草木之生，其形色臭味，皆秉天理自然之化，而何以迁地则形色皆殊，而技者又有栽种灌溉之法，可以转白为赤，易苦为甘。草木尚然，况人之至灵者乎？至男女之分，定于祖气，非人力所能转移，旧有转女为男之法，如系弓弩弦，（《千金方》，取弓弩弦一枚，绛囊盛带左臂，或繫腰下，百日后，乃去之）。佩雄黄，（《千金方》，雄黄一两，绛囊盛带之）。置斧床下，（《千金方》，以斧一柄，置妊母床下，系刃向上，勿令人知）。或验或否，会其适然。然亦可以祛邪辟恶，以卫阳气，无损于事。若欲服药物以改之，无是理也。妊母常食松子，令子坚实，常食砂仁，可令速产。《达生编》云：常以麻子油和腐皮食，可令滑胎。又云：始觉有妊，以布一幅，横束之，上紧下宽，至临产始去，可令易生。盖使腹中遏窄，胎不上长，乍去则骤宽，产时便利故也。大凡摄养之道，在善调其心气，此非医者所能为。夫生子不善，人之所恶，人之不善，虽由习欲，实本性生。孔子曰：惟上知与下愚不移。推原其故，皆由未生以前，理微而显，事小而大，在智者心知其意而变通之。教于已生之后，莫若教于未生之时。以可为者责之人，以不可为者听之天，是亦为人父母者所当究也。

孕忌第四  ***************************
生人诞育，天理自然，阴阳滋化，本无灾害。而每有孕而不固，固而不育，育而辄夭者，岂生化之理有所异哉？摄养有乖，逆其滋生之道也。古者妇人有孕，即退居别室，谨持胎教，故弥月而生，无灾无害。今人不然，或有孕而不知，不事养护，其知者又不知所忌，不慎起居，劳役失宜，举止违理，欲其无患，不亦难乎？夫人有富贵贫贱之异，而诞育则皆同，而产孕之变，多起于富贵之家，人与禽兽，各禀气血以生，而禽兽之生，初无堕落难产之患，岂非嗜欲有多寡之异，生理有顺逆之分乎？
怀孕之后，首忌交合，盖阴气动而外泄，则分其养孕之力，而扰其固孕之权，且火动于内，营血不安，神魂不密，形体劳乏，筋脉震惊，动而漏下，半产难产，生子多疾而夭，淫浊而钝，甚至孕犹未固，辄动而堕之。一再堕后，胞室寒滑，随孕随堕，终身无子而不自知，亦可慨矣。居处动作，最易损伤，起于细微，人所不觉，体候虚羸者，尤宜慎之。毋登高，毋作力，毋疾行，毋侧坐，毋曲腰，毋跛倚，毋高处取物，毋向非常处大小便，毋久立，毋久坐，毋久卧，毋犯寒热，毋冒霜雪露雾暴雨酷日烈风疾雷，毋视日月薄蚀虹霓星变，毋观土木工作及怪兽异鸟奇诡之物，毋入神庙寺院，睹狰狞险恶之状，一举一动，必谨饬之。五志之发，鲜能和平，而产孕最宜调抑。孕藉母气以生，呼吸相通，喜怒相应，一有偏倚，即致子疾，宜和其心志，毋暴喜，毋过思，毋怒，毋恐，毋悲，毋忧虑，毋郁结，颜无忤色，口无恶声，心无杂念，使血气和平，德性凝定，不特孕安，且生子英贤，无疾而寿矣。其饮食，则以冲和澹泊为正，节厚味，禁腥浊，毋饮醇酒，毋食异味。《千金方》云：食山羊，令子多疾；食兔，令子缺唇；食犬肉，令子无声；食桑椹鸭卵，令子侧出心寒；食雀，令子性淫；食鳖，令子项短；食姜芽，令子多指；鸡合糯米食，令子生寸白虫；鸡及干鲤鱼食，令子生疮；食鲜菌，令子惊风；食冰浆，令胎绝；食骡马驴肉无鳞鱼螃蟹，皆令难产；食薏苡苋菜蒜葱麦芽，皆令堕胎。其药味则宜和平调摄，毋犯金石，毋近毒药，大热大燥、大攻大表、大寒大凉、走窜迅疾泄利之品，咸宜禁止，即需施用，宜详酌而慎处之。凡妊娠，起居饮食，惟以和平为上，不可太逸，逸则气滞，不可太劳，劳则气衰。五月以前宜逸，五月以后宜劳。冬毋太温，夏毋太凉，食毋过饱，饮毋过多。养孕之经，不可灸刺。无故不宜服药，调之抑之，务使无偏则得之矣。

孕疾第五  ***************************
妊娠诸疾，与常人殊，故治法亦异。子居母腹，藉母气固之。母气不顺，子不得安，必有堕落之患。子气既损，母气亦伤。治之者，或仅护胎孕，不敢攻疾，或亟于治疾，不顾子气，致子母交损，大小殒亡，惨烈之祸，于此为甚。《素问》曰：妇人重身，毒之何如？曰：有故无殒，亦无殒也。大积大聚，可犯之也，衰其大半而止。夫大积大聚，病之重者。苟不亟治，立见危迫，故必毒之，使邪去而孕安。然恐药势太过，正气易伤，故衰其大半，即止不治。古人立法，动出万全，不可不究也。
怀妊之后，必患恶阻，恶阻者，谓恶心阻其饮食也。由于经脉既闭，藏气不宣，津液停瘀，水湿为患，故其候四肢沉重，恶食呕吐，偏嗜一物，头痛眩晕，多卧少起。若面色如故，脉象和平，此不须医，但调其饮食，适其寒温，缓缓可愈。其甚者，大吐呕血，食饮不下，寒热往来，心中愦闷，恶闻食臭，肢节疼痛，疲怠自汗，色萎肢瘦，势若危殆，或施治不善，逆其胎气，致暴作吐下，困顿欲绝，则宜橘皮茯苓汤。
●橘皮茯苓汤
橘皮（一钱）　茯苓（二钱）　苏梗（八分）　归身（一钱五分）　白芍（一钱五分，炒）　砂仁（五分）　生姜（捣去汁，三钱）　青竹茹（八分）　炙甘草（五分）
作一服。三四服不愈，宜半夏茯苓汤，三五服必愈。
●半夏茯苓汤
半夏　茯苓（各三钱）　乾地黄　生姜（各二钱二分）　橘皮　旋覆花　细辛　人参　芍药　芎藭　桔梗　甘草（各一钱七分）
十二味，以水三升，煮取一升，分三服。若客热烦渴，去细辛，加前胡、知母各一钱七分。若冷痢者，去干地黄，加桂心一钱五分。熬服后，忌生冷醋滑油腻等物。见《千金方》。
妊娠伤寒，以安胎为主，无犯胃气。不可妄汗吐下，泄利小便。其候轻者，头痛，烦热，宜芎苏饮。
●芎苏饮
芎藭　紫苏叶　白芍药　白术　麦门冬　陈皮　乾葛（各一钱）　甘草（五分）　生姜（三片）　葱白（三茎）
十味，作一服。见《东医宝鉴》。
甚者，壮热不解，欲汗之，宜葱白汤。
●葱白汤
葱白（十茎）　生姜（六钱）
二味，以水一升，煮五合，作二服。见《千金方》。
不解，宜拭身法。
●拭身法
麻黄（二两六钱）　竹叶（三合）　石膏（一升，为末）
三味，以水二升六合，煮取一升，去滓，冷拭身体，以故布掩头额心胸，燥则易之。见《千金方》。
热病者，宜豆豉汤。
●豆豉汤
豆豉（三合）　葱白（一两六钱）
二味，以水二升，煮一升，分三服，取汗。见《千金方》。
大烦热，宜葛根汁饮解之。
●葛根汁饮
葛根汁（六合）
分三服，间四刻许进一服。见《千金方》。
皆须用固孕法，以安其孕。
●固孕法
取灶中黄土，水和涂脐，干复涂之。见《千金方》。
●又方
萍、朴硝、大黄、蛤粉、蓝根，等分贴脐上，见《得效方》。
妊娠烦懑闷瞀，谓之子烦。此由痰湿堙郁，热气薰蒸，上焦之气不得流畅，热郁过甚，则胎动漏下，宜竹沥汤。
●竹沥汤
竹沥（三合）　麦门冬　防风　黄芩　茯苓（各一两）
五味，以水一升，煮六合，分三服，日一。见《千金方》。
中风口噤，项背强直，筋脉拘挛，发搐不止，痰盛昏迷，或时作时止，名曰子痫，宜四物汤，量加驱风逐饮之药，甚则宜羚羊角汤。
●羚羊角汤
羚羊角（镑）　枣仁　独活　五加皮（各一钱二分）　防风　薏苡仁　当归　芎藭　茯神　杏仁（各七分）　甘草　木香（各五分）　姜（三片）
作一服。见《医学正传》。
水肿胀满，谓之子肿，其候或遍身浮壮，或手足挛肿，或肚腹壅大，高过心胸，气逆喘急，甚则损胎，此因水气过甚，正气不化，溢于皮肉，轻者产后即愈，不必施治，甚者宜鲤鱼汤。
●鲤鱼汤
鲤鱼一头（重十两）　白术　生姜（各一两六钱）　芍药　当归（各一两）　茯苓（一两三钱）
六味，以水四升，煮鱼熟，澄清取二升六合，内药煎取一升，分三服。见《千金方》。
或苓术汤。
●苓术汤
茯苓　白术（各一两三钱）　黄芩　杏仁（各一两）　旋覆花（三钱）
五味，以水二升，煮八合，分三服。见《千金方》。
小水淋痛，谓之子淋，此由下焦气化，壅闭不行，故水道不利，郁而为痛，宜葵子散解之。
●葵子散
冬葵子　赤茯苓
各等分，为末，每服二钱，米饮调下。见《金匮要略》。
若便闭不通者，谓之转胞，乃胎气陷下，壅遏过甚，气道梗阻，故水不得通，虚人多有之。宜参术饮。
●参术饮
人参　白术　半夏　陈皮　芎藭　当归　芍药　乾地黄（各一钱）　甘草（五分）　生姜（三片）
作一剂，服后，探吐之。见《丹溪心法》。
甚者宜肾气丸。
●肾气丸
熟地（八两）　山茱萸（四两）　山药（四两）　丹皮（三两）　茯苓（三两）　泽泻（三两）　附子（一两制）　肉桂（一两）
丸如桐子大，每服十五丸，米饮下。见《金匮要略》。
若遗溺者白薇方主之。
●白薇方
白薇　芍药
各等分，为末，酒服一钱。见《千金方》。
久嗽不止，谓之子嗽，此外感风寒也。甚则动胎，宜百合汤。
●百合汤
百合（三钱）　紫菀（一钱）　贝母（一钱）　白芍（一钱五分）　当归（一钱五分）　前胡（五分）　茯苓（二钱）　桔梗（一钱五分）　苏叶（五分）
九味，作一服。
下痢赤白，谓之子痢。其候腹中疼痛，里急后重，不得以寻常治法施之，宜薤白饮。
●薤白饮
薤白（三合）　石榴皮　黄连（各六钱）　阿胶（一两）　地榆（一两炙）
以水二升，煮六合，分三服。见《千金方》。
若注下不止，宜胶艾汤。
●胶艾汤
阿胶　艾叶　石榴皮（各六钱五分）
以水二升，煮六合，分三服。见《千金方》。
若下脓血，宜白术汤。
●白术汤
白术　当归　黄芩（各三钱）
作一服。见《医学正传》。
寒热往来，一日一作，或间日一作，若有定期，谓之子疟。发当夏秋，宜香薷保安汤。
●香薷保安汤
香薷（八分）　柴胡　羌活（各五分）　陈皮（六分）　白术（二钱）　黄芩（一钱）　炙甘草（四分）　当归（一钱五分）　生姜（一片）　枣（二枚）
作一服。
在冬春，宜驱邪汤。
●驱邪汤
白术　藿香　砂仁　茯苓（各一钱）　橘红　草果（各八分）　甘草（五分）　姜（三片）
作一服。见《丹溪心法》。
胸满腹胀，气逆上干，谓之子悬。此由中焦气结之故，多得之愤郁惊惶，宜紫苏饮。
●紫苏饮
紫苏叶（一钱五分）　人参　大腹皮　芎藭　陈皮　白芍　当归（各一钱）　甘草（五分）　姜（三片）　葱（三茎）
作一服。
或葱白汤。
●葱白汤
葱白（二十茎）
以水一升五合，于银石器内，煮取半升，顿服，并食葱。见《妇人良方》。
若心痛者，宜竹皮汤。
●竹皮汤
青竹皮（三合）
以酒六合，煮三两沸，顿服。见《千金方》。
腹痛者，宜芩术汤。
●芩术汤
黄芩（一两）　芍药（一两三钱）　白术（六两）
以水二升，煮取一升，分三服。见《千金方》。
腰痛者，大豆酒主之。
●大豆酒
大豆（三合）
以酒一升，煮取六合，顿服。见《千金方》。
妊娠下血，谓之漏胞，甚则崩决不止，阴气不固，热动于内，伤其脉络，故营血内溢，血尽则死，宜地黄饮。
●地黄饮
生地黄（二两六钱）
清酒一升，煮三沸，去滓，频频服之。或入鸡血少许。见《千金方》。
或地黄散。
●地黄散
乾地黄
捣末，酒服三指撮许，三服瘥。见《千金方》。
若胎动不安，腹痛绕脐，腰背皆痛，卒有所下，或叫号口噤，四肢厥冷者，宜艾叶汤。
●艾叶汤
艾叶　阿胶　芎藭　当归（各一两）　甘草（六钱）
以水二升六合，煮一升，分三服。见《千金方》。
若因交合而动胎者。宜八物胶艾汤。
●八物胶艾汤
人参　白术　茯苓（各二钱）　芎藭（一钱五分）　当归（一钱五分）　白芍（二钱）　乾地黄（三钱）　阿胶（二钱）　艾叶（八分）
见《医学入门》。
因饮酒而伤者，宜黄芩汤。
●黄芩汤
黄芩　白术　当归　砂仁（各一钱）
作一服，日二。见《得效方》。
因喜怒而伤者，宜佛手散。
●佛手散
当归（五钱）　川芎藭（三钱）
作一服。见《丹溪心法》。
因郁闷而伤者，宜葱白汤（见前子悬下）。
因劳役而伤者，宜安脉汤。
●安脉汤
人参　白术（各二钱）　当归（一钱五分）　阿胶（三钱）　炙甘草　陈皮（各五分）　芎藭（一钱）　菟丝子　黄耆（各一钱五分）　杜仲（二钱）
因跌坠而伤者，宜续杜丸。
●续杜丸
续断　杜仲（各二两）
枣肉捣为丸，如梧桐子大，每服五十丸，米饮下。见《医学入门》。
若腰痛损伤下血不止，宜马通汤。
●马通汤
马通汁（三合）　乾地黄　阿胶（各一两三钱）　当归　艾叶（各一两）
以水一升六合，煮取八合，内马通汁，及胶令烊，分三服。见《千金方》。
若胎奔上抢心，危急之候，宜艾叶地黄汤。
●艾叶地黄汤
艾叶（一两）　阿胶　芎藭　芍药　甘草　当归（各六钱）　乾地黄（一两三钱）
以水一升六合，煮取一升，内好酒一升，内胶，令消，分三服。见《千金方》。
甚者，血从口出，逆不得息，宜蟹爪汤。
●蟹爪汤
蟹爪（三合）　甘草　桂心（各三钱）　阿胶（六钱）
以东流水三升，煮一升，内胶，分二服，口噤不能服者。抉口灌之。药下便活也。生胎即安，死胎即下。见《千金方》。
若因毒药攻胎，胎动欲堕，血逆冲心，闷乱喘促，大汗不止者，宜白扁豆散，以解其毒。
●白扁豆散
白扁豆
为末，新汲水调下二三钱。口噤者，斡开灌之。见《得效方》。
若因高取物胞系有伤，儿啼腹中，则令妊母曲身，向地拾物，须臾即止。若腹中作钟鸣声者，取鼠穴中土噙之。
八九月喑不能言者，不须治之，产后即愈。
凡胎动，无故而动，及体素羸弱者，乃冲任脉虚，不得固摄，当大补之。腹痛者，宜行其气。损伤者，宜行其血。余各因其所由治之。
未及期而产，谓之半产，即堕胎也。损气耗血，甚于正产，二三月犹轻，六七月为最重，譬之果未熟而强摘之，其根蒂必伤也。故凡半产，当与正产同其调养，而尤加意焉。宜因其所伤而补益之，以善其后。前列诸法，皆可参用。若轻易视之，则一次半产，后遂习以为常，不得谓非失治之过也。半产后，治疾之法，与正产稍异，盖正产恶露多，半产恶露少也。若有腹痛等疾，宜温补之。逐瘀破血之药，用宜审察。若数日后大热而渴，面红眼赤，欲饮凉水，昼夜不息，此大虚也。寒凉下咽，即死不治，宜当归补血汤。
●当归补血汤
黄耆（一两）　当归（二钱）
水煎，作一服。见《内外伤辨》。
若血崩不止者，宜摄阴汤。
●摄阴汤
黄耆（五钱）　阿胶（三钱）　归身（二钱）　白术（二钱）　甘草（五分炙）　棕榈皮（一钱，炙）　乌贼骨（一钱五分，炙）　荆芥（一钱，炒）
其他诸症，并详正产，相时度势，消息用之，未可拘泥为也。


下篇  ——————————————————————————————————————————————————————————————————————————————————————————

辨产第六  ***************************
孕满十月，待时而生，自然之道，无所勉强。而世俗不察，或未产而强速之，致有横逆之变。推其故，由于未明其理，不辨其候而然。故初觉腹痛，遂谓欲生，稍事迟延，遂谓难产，方药以攻之，非法以扰之，使气瞀神乱，子母俱死。富室巨家，其弊尤多，本安也而自危之，本生也而自杀之，可悯也已。辨产之法，《脉经》曰：妊妇月满，则脉离经。离经者，《难经》所谓一呼三至曰离经，一呼一至亦曰离经也。又曰：尺脉转急，如切绳转珠者，欲产也。《千金方》论曰：将产者离经，离经者其脉浮。朱彦修曰：离经六至，沉细而滑。按：切绳转珠，动疾之象，即一呼三至之义，一呼三至，一吸三至，呼吸定息，脉七至，闰以太息，脉八至，疾之甚也。朱说与《千金方》不同，当以《难经》《脉经》为正，要之胎动欲产，无论浮沉迟速，皆有动象，无动象者，非正产也。
正产腹痛，必连腰及脐，或牵引脊背，胎气陷下，或目中生火，穀道挺迸，浆血下后，腹痛愈紧，乃为欲生。若渐痛渐缓，或乍紧乍慢，即浆血交下，皆非正生。《达生编》言试痛正产之辨，误以试痛为正产之害，推勘极精，多可採者。《达生编》云：初觉腹痛，第一以忍痛为主，无论为主产，为试痛，痛久自生。更宜养神惜力，以安睡为妙，不可轻易临盆。盖子居母腹，端坐不动，至生时转身向下，妊母安卧，腹中不至逼窄，易于转身。若未及转身，遂使坐草，则婴儿难于转运，复用力以注之，则是先出而成逆产；转身未定，用力逼之，则手先出而为横生，或首骨偏碍，而为偏产。种种弊端，皆基于欲速之故。故临盆以缓为正，即使过迟，亦无妨碍也。又曰：孕至八九月，或妊母有火，起居不时，令孕不安，因而作痛，所谓试痛也。但须照常眠食，甚则服安胎药一二剂即止，若误作欲产，遽令坐草，即使勉强能生，母气必损，子亦多夭，犹之剖卵出雏，裂茧取蛹，安望生耶？又曰：腹痛有感寒伤食之候，亦宜辨别。伤食者，当脐而痛，手按转加，或脐旁如有膹起者，不连腰及脊，寒痛多在脐下，绵绵延延，无所增减，得暖稍安也。凡此皆极言欲速之害，而归于辨产未明。盖妊母多畏难产而欲速产者，在主者察脉晰理，明辨而调抑之。事常而易变，苟不慎察，戕害生命，亦非俯育之道，慎毋谓闱房琐屑之事，非丈夫所宜知，而忽略视之也。

产戒第七  ***************************
产育顺事，而俗人多扰乱之，致反顺为逆。此虽习俗使然，亦不知之过也。辑产时所当戒者著于篇，使览者凛焉。
妊母将产，率多疑惧，腹痛紧急，气血下注，神不能安，易于惊惶，初次产育，尤为易扰。而不知者，稍有不顺，辄恐惧无主，大事张皇，致妊母心乱神散，气惫而逆。气逆则血涌，气惫则力衰。婴儿之生，虽自能转动，亦藉母气助之，气逆力衰，何以能下？唯宜温慰妊母，使勿惊疑，即有不顺，勿使知觉，俾心定气凝，神安力旺，无论本属顺生，即遇恶候，亦可反逆为顺也。
《千金方》论云：产事虽系秽恶，然不得令死丧污秽之人视之，犯者多致难产。又忌多人瞻视，惟得一二人在室，产后乃可告人，亦以人众则易于惊扰，致妊母心神不定故也。
室中宜适温凉，夏暑过甚，勿掩门户，以器贮新汲水石许，置室中以辟热气，免致昏晕。天寒，宜置火暖之，毋得太炽，令火气熏灼。室中人毋大声，毋多语，毋嗟咨太息，参讶骇，毋叱吒，毋祈神问卜，宜安静如常。
妊母宜惜力，宜安卧，卧宜正，不可左右，毋摩腹，毋按腰，毋妄动，毋轻坐草，初产及天寒尤忌，美其饮食，频频与之。若虚羸者，不能多食，以糜粥杂入参末饮之。毋乱服方药，毋轻试异术，必辨明正产。胞水已下，交骨不开，或交骨已开，而子久不下，择平和之药，稍稍助之。要之产前调摄既善，亦无须此。
接儿老妪，俗谓稳婆，宜预择妥善者用之。盖隐曲之事，非此辈不能为，而愚蠢奸狡之辈，或妄为动作，故事恐吓，戕人性命，以炫己之术，不可不慎。大率以年老为佳，盖年老则历事多而性稍醇也。
产后勿问男女，须收拾既定，然后告人，世有急于求嗣者，堕地得男，而产母暴喜，遂致昏晕，得女，则产母不悦，家人又从旁懊恼之，致有郁厥血逆之患，宜预防也。
大凡产厄，误于张皇者半，误于怠忽者亦半。产育固生人常事，然苟主者不察，而漫然听之，则产母无主而惊疑，为害亦大。往见拘迂者，矫张皇之弊，谓婴儿可以自出，无藉乎人，因闭门安卧，勿令人知，而产母体素羸弱，气血虚少，又性本娇怯，不能忍痛，曲腰护之，偏倚妨之，辗转敧仄，致婴儿不得转动，交骨不得开张，气血下注，久无泄路，势必逆而上行，一日之间，而子母俱死。如此者，何啻无故而自杀之哉！此皆不明其理，不究其道，愚而自用，残贼人偷。夫产孕者，生生之本，天理之原，似续攸关，断宜详慎也。

用药第八  ***************************
产时用药，有二弊焉。方伎之士，多取速效，肆用峻利之药，以炫己之术。其效者，药甫入口，而难产即下，众人骇服，推为神奇。而不知一时便利，子母大伤，至产后发疾，遂至不起，婴儿或坠地不举，或举而辄夭，而又委之天命，归咎后医，日杀生命，而人莫之知，深可痛惜。古方如兔脑、鼠肾、蛇蜕，回生诸药，只堪备至急之用，安可妄试？尤有甚者，挟不经之术，无稽之方，展转传布，谬为仙授，乘人之急，以胁人之利，功则归己，过则归人，世俗愦愦，多为所愚，不可譬晓，此一弊也。而矫其弊者，遂谓产孕本无须用药，常变顺逆，悉静而听之于天，斯言诚善，然必自怀妊至临产，摄养无乖，然后可也。苟或不善，即可反顺为逆，而仍执勿药之说以自愚，是何异未能辟穀，而谓人可勿食耶，此二弊也。且天下亦或有生而难产者，或未孕之先，即有宿疾，或气血羸弱，骨格紧密，脉络坚致，皆令难产，亦藉临时药力以扶助之。但宜斟酌尽善，择平和之品，醇正之法，相不得不用之时，而后用之。如加味芎归汤、佛手散，味和而力厚，气平而效速，斯为善也。
●加味芎归汤
当归（一两）　川芎（七钱）　龟板（手大一片醋炙研）　妇人发（如鸡卵大一枚，瓦为焙存性）
水一升，煎四合服之。见《医学入门》。
●佛手散
见前孕疾篇。
富贵之家，产后必服人参，而致死者多。矫其弊者，并倡产后无补益之说，而致死者亦多。盖不明其理，左右皆误。夫产后诸疾，多出于虚，人参非不可用，而用之亦自有法。得其法，益身而却疾，不得其法，致疾而促生，不可不辨。服参之法，在子方坠地，参已入口，一刻之间，过此一刻，便不可服。盖产时气血下注，上中二焦，尽属虚寒，产后气复上行，下焦恶血填凑，血道梗塞，气道亦滞，骤加补中之药，血道未开，气道益阻，遂有恶露不行，瘀血上逆之患。若当儿甫堕地，一刻之间，气血犹未上行，藏府空虚，脉络困乏，人参入腹，甘温之性，宅中土而运脾精，辅正气而逐恶血，洒播精微，灌溉经脉，气强则行速，脉润则道通，恶露顺下，乳汁通流，焉有他患？且新产之后，百脉皆动而下行，自下而上，瘀浊者去，精华者留，有更新之象。妇人宿疾，多在血分，平时所不能除者，此时可以除之。却病益身，非妄说也。
凡欲服参者，将产时，即宜制就，汁宜浓厚，可以一饮而尽，（或以人参一二钱，研为末，另以钱余煮汁调服，亦可，）令一人司之，俟儿首既出，即与服之。参尽而儿适堕地，乃为合法。苟失其法，为害非小，而复归咎于参之不可用，岂不谬哉！
产时应变，皆仓猝之际，所有药物，亦宜预筹，有备无患，不可渴而掘井，斗而铸兵也。

应变第九  ***************************
产育本顺事，不幸而至于逆，变起仓卒，安危繫于片时，亦人生至急之事，极难之治也。应变之术，宜切究焉。凡产之变有五：曰横产，曰逆产，曰偏产，曰碍产，曰盘肠产。
横产者，儿横腹中，手臂先出。治法：令产母仰卧，嘱收生妪，徐徐推儿下身，令直上，以手中指摩其肩推上而正之。又以手摩其耳，令头正自生。或以小针，刺儿手，入一半分，徐徐送入，不入，以盐涂之。
逆产者，儿未转身，两足先出，以盐涂儿足心，针刺如上法，或以爪搔之。并以盐摩母腹，儿得痛痒，惊缩而转，自当回顺。
偏产者，产时，儿首偏挂一傍，虽近产门，只露頞角，终不得下。治法：令收生妪，以手徐徐正其头，若因脑骨偏拄穀道，当以绵衣炙火令热，裹手于穀道外，徐徐推之。俟正，然后坐草。若产时儿不向产门，直趋穀道者，宜熬盐令热，以紬裹于穀道外熨之。
碍产者，儿首正抵产门，久而不下。此必转身时，脐带攀挂儿项，或肩。当急令安卧，令收生妪，推儿近上，徐徐通手以中指按儿两肩，理脱之。然后坐草，盖此候最为险恶，慎毋轻易用力。若缠绕于项，复用力以注之，则其缠愈紧，致子死腹中，不可不慎。凡横逆诸产，如法拯救，皆宜内服，加味芎归汤、佛手散，（加味芎归汤，见用药篇，佛手散，见孕疾篇，）以助之。若不能用法，但令静心安卧，服前药一二剂，亦效。
盘肠产，子肠先出，儿即随下，或肠随儿下。此由下焦素虚，不得收摄，气血下注，无以固之。或用力太过，一次如此，凡产皆然，宜以温汤润之。温谕产母勿令惊慌，以好醋半盏，新汲水加醋十之七，调和，骤噀产母面或背，三噀则收，或以磨刀水，微润肠，煎磁石汤一盏饮之。或以蓖麻子捣敷产母顶心，视收入，速洗去，迟则为害。内宜服补益升提之药，慎护其肠，勿令见风，或遭风侵，多有不能收入者。
产时交骨不开，最为恶候，此由阴气大虚，血液衰少，宜加味芎归汤（方见前）。甚者，加桂少许。
子死腹中，其候心腹胀闷，重坠异常，产母面赤舌青，指甲皆青，或口出恶臭者是也。若面舌唇口俱青，口沫出者，子母俱死。面青舌赤者，母死子生，宜佛手散（方见前）或平胃散。
●平胃散
苍术　厚朴（姜汁炒）　陈皮（各三钱）　甘草（一钱二分）
水煎，加朴硝二钱，化服，其效颇速，见《局方》。
或蟹爪汤。
●蟹爪汤
蟹爪（一升）　甘草（一尺）　阿胶（一两）
以东流水三升，煮蟹爪甘草，得一升，去滓，内胶，令烊，分二服。见《千金方》。
若双胎，一死一生者，服之能令生者安而死者出。若干燥著脊不能下者，宜葵子汤、脂蜜酒，以滑之。
●葵子汤
葵子（三合）　阿胶（一两六钱）
以水一升六合，煮六合，顿服未效，再作一服。见《千金方》。
●脂蜜酒
猪脂　白蜜（各三合）　醇酒（六合）
合煎取六合，分二服。见《妇人良方》。按：无猪脂，以麻子油易之亦可。产时用力太过，水衣早破，浆水尽下，产户乾涩，或坐草日久，为风所吹，因而肿胀，多致难产。或产时子忽不动，是妊母力乏之故，勿误为死，肆用攻逐，皆宜加味芎归汤（方见前）。
产时，妊母忽猝然气痿晕绝，目翻口噤，面黑唇青，口沫流出，子母俱殒。若两颧微见红色，子死母生，此至危之候，宜霹雳丹救之。
●霹雳丹
蛇蜕一条，蚕退纸并烧存性各用二钱，男子头发饶灰，路旁左足草鞋，烧存性，各用一钱，乳香五分，黑铅二钱五分，水银七分五釐。
以铅和水银，入锅中，火上熔化，结如砂子，研治为末，和诸药以獖猪心血和丸，如梧桐子大，金箔为衣，每用三丸，流水下，或煎化灌之。见《医学入门》。
婴儿既生，胞衣不下，亦多危险。《达生编》云：用力太早，交骨强开，儿甫出而骨即随闭，以致不下。宜急断脐带，以麻线将脐带繫紧又双折之，再系一道，勿令风入，以轻物堕之。但令产母，安心定气，稍迟当痿而下，慎勿令收生妪，妄用手取，致损及脏腑，因成恶疾。若血流入衣中，为血所胀，致不得下，腹中胀满，下冲心胸，疼痛喘急者，宜佛手散（方见前）。
若以手按之，痛稍缓者，此气虚也，宜益母汤。
●益母汤
益母草（一两）
酒煎，加童便一杯服之。见《达生编》。
若危者，宜牛膝汤。
●牛膝汤
滑石（二钱，研末）　木通　当归　牛膝　瞿麦（各一钱五分）　冬葵子（二钱）
共作一服。见《局方》。
若急上抢心者，或死胎上抢心者，宜用熨法。
熨法，取蚁垤土一升，熬热囊盛熨心下，令不得上。见《千金方》。
若轻者，以草纸烧烟，熏产母之鼻，令纳气即下。或以发入口作呕，亦佳。《千金方》载产时禳法，虽未明其理，而颇有效验，并附著以备用。凡欲产宜脱寻常所著衣，笼灶头及灶口，令至密，即易生。若逆生者。以手中指取釜底墨，书儿足下，作×形，即顺生，或书父名于足心，或以车辖脂如上法书画。若胞衣不下，取夫内衣盖井上，即出。本草载临产取赤马皮铺身下，又以海马石燕两手持之，皆令速产云。
凡应变，皆以凝神息虑为主，毋得张皇，以扰产母。心欲细而定，智欲敏而速，法欲简而捷，药欲峻而安。毋取劫功，毋贻后患。凡遇危急，无不皆然，不特产孕之一端也。

调摄第十  ***************************
产后调摄，最宜详慎。盖产后气血虚少，络脉空乏，肢节懈怠，腠理开张，皮毛不实，营卫不固，血道易塞，气道易滞，故致疾之易，而去疾之难，莫甚于此。产后致疾，皆起于纤细易忽之间，其源甚微，其发至钜。闱房琐屑之事，主者所不及检，医书所不能详，不识避忌，不知防范，或致疾而终身不愈，或疾作而危在片时。往见一妇，产时至速，不及告人，遂产于地，产后人知，始扶卧于榻，三日后，大热不止，医以为血瘀也，而以桃仁承气投之，数日而死。一时不谨，为害如此，况其大焉者乎！故善调摄者，不使致疾，并可去宿患之疾，不可不知也。
凡产后，产母勿令安卧，宜以高枕倚之。膝宜竖起，勿得伸直，须闭目静神，勿令熟睡，历十二时乃可安卧（少须八九时）。若倦怠者，宜频频呼之，常令欲醒。亦毋高声急语，致使惊恐。盖产后气血上行，若遽令安睡，则气逆而血壅，多致昏晕，必预防之。膝宜竖者，膝伸则筋骨内掩，恐碍恶露也。
婴儿坠地，即取铁秤锤或石子，入火烧红，以醋向产母淬之，使气入鼻，不特可以辟秽，且能收敛神气，散解恶血以杜血晕，或日淬一二次，三日后止，更佳。
室中宜避风，丝毫罅隙，必掩塞之。宜适温凉，母犯寒暑。将寒即衣，骤暖毋易。夏虽大暑，勿得解衣，毋浴，毋以扇招风，宁失过暖，毋失过寒。
产后宜益母草煮汁，和童便服之。或和清酒，日三五服，三日而止。自产之次日始，日服生化汤一剂。
●生化汤
川芎（一钱）　当归（五钱，炙）　甘草（五分，炙）　乾姜（五分）　桃仁（十粒，去皮尖）
以水二盏煎一盏，入清酒一合，温服。
五日而止，瘀未尽者，七日止。大虚者，可加人参少许服之。二三日后，或寒热交作，此骨合也，虚人多有之，但诊无他患，如法服生化汤，勿妄用他药。十二日后，恶露将尽，气血更新。体虚者，宜服补虚汤。
●补虚汤
人参　白术（各三钱）　当归　川芎　黄耆（各二钱）　炙甘草　陈皮（各八分）　乾姜（五分，炒）
八味作一剂，日一服。见《医学入门》。
十数服，有宿疾者，宜服永安汤。
●永安汤
人参（一钱）　熟地（三钱）　当归（三钱）　芎藭（二钱）　阿胶（一钱五分）　白术（二钱）　续断（一钱五分）　桃仁　乌贼骨（各一钱）　吴茱萸（四分）
十味，作一服，食前温进，日一。
或泽兰汤。
●泽兰汤
泽兰（二钱）　香附（二钱）　当归　芎藭（各一钱五分）　芍药　乌药（各一钱）　人参（一钱）　阿胶　黄耆　白术（各三钱）　红花（五分）　生姜（二钱）
作一服，食前温进。
或羊肉汤。
●羊肉汤
羊肉（十两）　黄耆（一两）　大枣（三十枚）　茯苓　甘草　当归　麦冬　地黄　芍药（各六钱）　肉桂心（三钱）
以水六升，煮羊肉，取三升，内药，煎取一升，分三服，温进。见《千金方》。
相疾之轻重、体之偏寒偏热而用之，或十馀服，或数十服，可使宿疾尽去，体弱反强。
饮食宜澹泊，毋食盐，犯之令无乳，毋食生冷坚硬，一切异物，参食炙煿煎炒，毋过于肥腻，皆令致疾。十日内毋食猪肉，一月内毋食猪脂，犯之令经络壅塞。凡食肥甘之物，皆宜去油脂，以清淡为上，清本乎阳，可以益神而育精，浊本乎阴，足以致滞而成积。而酸咸之味，凝血阻脉，尤为切忌也。产后一月，俗谓之满月，二月谓之大满月，此二月内，不宜力役动作，不宜交合，心志宜和，思虑宜绝，悲恐忧郁，大喜大怒皆不可犯，七情伤人，甚于六气。世有产后羸瘠，谓之蓐劳，多至不治，皆不知调摄之故也。

怀婴第十一  ***************************
《千金方》论曰：婴儿初生，当即举之。举之稍晚，则令中寒。先浴之，然后断脐。断脐不得以刃，令人隔衣咬断之，以暖气呵之，然后缠结。所留脐带须令至小儿足跌，短则儿腹中不调，常下痢。若先断脐，然后浴者，则脐中水，令常腹痛。其脐断讫，连脐带中多有虫，宜急拨去之。不尔，则入儿腹成疾。裹儿脐法，椎治白练，令柔软，方四寸，新绵厚半寸，与帛等合之，调其缓急，急则令儿吐。若十许日，儿怒啼，似衣中有刺者，此或脐燥，还刺其腹，当解之。易衣更裹时，闭户下帷，燃火令温暖，仍以温粉粉之。若脐不愈，烧绛帛末粉之。若脐中水，当炙粉絮以熨之，不时治护。
浴儿法，汤须调冷热，冷热失宜，令儿惊。凡儿冬不可久浴，久则伤寒，夏不可久浴，久则伤热。浴儿者，以猪胆汁一枚，取汁投汤中以浴之，终身不患疮疥。儿生三日，宜用桃根汤浴之良。
●桃根汤
桃　梅　李根（各三两）
以水三升，煮二十沸，去滓，无根，枝亦可。
生男，宜用父故衣裹之。生女，宜用母故衣裹之。皆勿用新帛衣，不可过厚，令伤儿皮肤，害血脉。婴儿始生，宜时见风日，凡天气和暖无风，宜令乳母将儿于日中嬉戏，则血凝气刚，肌肉牢密，堪耐风寒，不致有疾病。
《达生编》云：儿生三日，浴之，俗谓之洗三。如冬寒切不可洗，然《千金方》谓小儿不浴，令毛落，则不浴，亦非良法，宜如上法蔽风燃火，下帷而浴之。又云：断脐必以艾蘸油为燃，燎断之，令暖气入腹，常视之，勿令湿，较《千金》法为佳。南中收生妪断脐，多于连胞衣处断之，并留胞衣少许，先繫紧，然后断之。虽脐带稍长，易于妨碍，然可免入风泄气之患，亦可用也。
婴儿甫生，气欲绝不能啼，以暖水灌之。不啼以绵絮包裹之，勿断脐，以纸捻蘸油燃火于脐带下熏之，令暖气入腹，更以热醋汤，荡洗脐带，令气回啼哭如常，方可断脐。
若面青身冷口噤者，乃胎寒也，宜殭蚕散急救之。
●殭蚕散
白殭蚕　木香　肉桂　陈皮　炙甘草　槟榔（各五分）
水煎取汁，以帛蘸入儿口中。见《医学入门》。
若因脐缠喉管碍产者，急去其所缠之脐，轻按其背俞及胸口，徐摩其喉管，即气复而啼。
初生有即死者，急看儿口中悬雍，前齶上有泡，如石榴子，以指摘破出血，以帛拭去，以发灰糁之。若令恶血入口中即死。初生撮口不饮乳，名曰马牙，不治则死。马牙之候，儿齿龈有小泡，如粟米状，急以针挑出血，用墨磨薄荷汁，断母发裹手指，蘸擦口中令遍，勿饮乳，一时许，即瘥。
初生穀道无孔，不得大便，急用金玉簪，揣其是孔处，刺通之。以苏合香少许，作小铤，纳孔中，或以油纸铤，纳孔中，勿令复合。
若非无孔，而大小便不通者，气胀欲绝。令妇人以温汤漱口，吸咂前后心并脐下、手足心，共七处，每咂三五次，漱口更咂，取红色为度，须臾自通，不尔则死。或以葱汁、乳汁各半，调匀抹儿口中，与乳吮下，亦通。
若小便不通，不欲饮乳者，以葱白一寸，四破之，以乳汁入银石器内煎灌之。
若生鹅口疮者，其候口内白屑遍生，舌上鼻上皆有之，不能吮乳。急以乱发缠指，蘸薄荷汁，或井华水，拭之。三日当脱，若不脱，可煮荴木汁，令浓，以帛缠箸头，拭之。无荴木，慄木亦可，或以白杨枝烧沥涂之。
初生遍体无皮者，以白早米粉扑之，候生皮乃止。若如鱼泡，如水晶，碎则水流者，以密陀僧为末糁之。
初生患连舌，以爪摘断之。微有血出，无害，若血出不止，以发灰敷之。连舌者，舌下有膜，如榴子中隔连接舌下，令儿言语不转也。
生六七日后，气血收敛成肉，则口舌喉颊清净。若喉里舌上，有物如芦管中盛水状者，若如胀起者，可以绵缠长针，留刃如粟米大，刺决之，令气泄，去青黄汁，日一刺之，不过三刺即愈。著舌下者，名曰重舌，著上齶者，名曰重齶，治如前法。
初生感风，鼻塞不通者，取皂角草乌，等分为末，姜汁调敷囟门，或以姜汁调天南星末敷之。
外肾缩入不得出者，以硫黄、茱萸各五钱，为末，以蒜汁调涂脐腹，仍以蛇床子烧烟燻之。
初生遍体发丹毒，赤肿游走，若入腹即死，名曰赤游，乃胎热也。宜以细针，随赤晕周匝，刺出恶血，仍以芭蕉汁或蛴螬汁涂之。或以赤小豆末，和鸡卵白涂之，亦良。
初生二三日，面目绕鼻，左右皆黄，闭目撮口而啼，口中乾燥，四肢不得伸缩者，乃血脉不敛也。血气沮败，不成肌肉，故有此候，宜龙胆汤。
●龙胆汤
龙胆草　钩藤皮　柴胡　黄芩　桔梗　芍药　茯苓　甘草（各八分）
以水三合，煮二合，儿生一日至七日，以三勺，分三服，八日至十五日，以四勺，分三服，十六日至二十日，以六勺，分三服，二十日至三十日，以一合，分三服，三十日以外，以二合，分三服。凡寒热，惊掣，变蒸，不解，客忤，惊痫，食积，皆可服之。见《千金方》。
凡婴儿甫出，先以绵裹指拭口中及舌上恶血。若啼声发，便入腹中，以成百病，断脐后宜与甘草汤。
●甘草汤
以甘草如手中指一节，打碎，以水六勺，煮取三勺。见《千金方》。以绵裹沾取，与儿吮之，计得一蚬壳许入腹止。儿胸中有恶物者，当快吐之。若不吐，须臾更与。尽之若不吐，是无恶物，勿更与也。
凡母乳儿不欲太饱，饱则呕吐，如太饱，则以空乳乳之，自消。夏不去热乳，令儿呕，冬不去寒乳，令儿咳且痢，甫交合即乳，令儿羸瘠交胫不能行。将乳，当先去宿乳，又用力极挼之，勿令乳急出，令儿噎。若急出，以指按夹之，噎则夺之，令得息然后乳之。儿若卧，乳母当以臂枕之，令乳与儿平，令儿不噎。欲寐，则夺其乳，恐填塞口鼻，且或致过饱。母卧，母以口鼻向儿，恐气吹其巅顶。母有热，勿乳，犯之令儿变黄。母怒，勿乳，犯之令生惊，发疝，上气颠狂。母醉，勿乳，犯之令身热腹痛。母新吐下，勿乳，犯之令儿虚羸，皆所当慎。
富贵家，多置乳妇，而愚蠢之辈，不知慎护，不识避忌，寒燠失候，饥饱违理，因而致疾者最多。故善怀婴者，当自乳为善，必欲置乳妇，宜择气血清和，肥白壮盛之妇，毋犯胡臭，瘿瘻，瘑疥，痴癃，白秃，疬疡，耳聋，齆鼻，癫痫之疾。夫乳者，血气之所为也。儿之性情未定，藉血气以涵养之，苟饮以恶浊之乳，则气血日昏，性情日劣，变清明而为愚蠢，为患实深，又不特致疾之一端也。
大凡婴儿气血薄弱，施治难于常人，小有不慎，即生重疾。愚医不察，拘执谬说，肆用毒药，往往而殇。夫疾作而治之于后，曷若未疾而慎之于先？未生则调之于母，既生则适其饥饱，量其寒温，疾从何生？而烦广施谬方，遍倡邪说耶，集《怀婴》一篇，有心保赤者，所当览也。

拯危第十二  ***************************
产后诸疾，危迫者多，顷刻生变，有延医治药所不及者。孙子所谓发于秋毫，广于嵩岱也。而世俗治此，恒昧其道，稍有不顺，辄谓不治。治之不善，又不啻下石而杀之。盖能起死而定乱者鲜矣，著拯危一篇以政惑焉。产后血晕，最为危急，其候儿甫堕地，母即昏绝，不省人事，急令妇女以膝裹绵软旧衣曲抵产户，勿令气泄，一人以一手挽头发，一手掩口鼻，俟稍转动，乃可用药。若不醒，以韭菜一把，细切，瓶盛之，灌以热醋，以瓶口向产母鼻管熏之。仍以铁石器火烧淬醋，令室中常得醋气，或以醋噀其面，或以漆器烧之。用药宜辨虚实，虚者其候昏闷烦乱，卒然晕倒，口张，手撒遗尿，鼾声，四肢厥冷，寸口脉微细散乱，或伏匿不至，此正气大虚，微阳欲脱，阴离阳决，危在俄顷，救之稍迟，则气不复返，宜清魂散。
●清魂散
人参　泽兰（各一钱二分）　炙甘草（一钱）　当归　芎藭（各二钱）　荆芥穗（一钱）
作一服，水煎，加清酒引。见《妇人良方》。
定气饮。
●定气饮
人参　白术　阿胶（各三钱）　炮姜　熟附子（各一钱）　大枣（五枚）　炒粳米（一撮）
浓煎，分二服，温进。
独参汤。
●独参汤
人参（四五钱）
长流水浓煎厚汁灌之。见《医说》。或加炒米一撮，炮姜一钱尤妙。
六味回阳饮。
●六味回阳饮
熟地黄（五钱）　当归（三钱）　炮姜（二钱）　熟附子（二钱）　肉桂（二钱）　人参（三钱）
见《幼幼集成》。
相度用之实者，心下满急，神昏口噤，腹胀气粗，两手拳握，脉无虚象，乃下血过少，恶露上逆，当破其恶血，宜黑神散。
●黑神散
肉桂　当归　白芍　炮姜（各二钱）　乾地黄　炒黑大豆（各五钱）
见《幼幼集成》。
夺命散救之。
●夺命散
没药　血竭各等分，治为末，每用三钱，童便清酒各半，煎数沸服，神效。见《丹溪心法》。
若舌强不语者，败血壅其脉络也，宜四味散。
●四味散
当归　延胡索　血竭　没药（各一钱）
每用二钱，童便或清酒调下，或并煎作汤，亦可。见《丹溪心法》。
若见鬼谵妄，言语颠倒，眼见黑花者，宜辨虚实，误者即死。体素虚弱，下血过多，昏迷不省，瞑目无所知，甚则循衣撮空，错语失神者，虚也。又谓之郁冒，暴亡其血，阳神无所依附，宜安神饮治之。
●安神饮
人参　柏子仁（去油，各三钱）　黄耆　阿胶　当归　茯神（各一钱）　肉桂　炙甘草（各一钱）
共作一服。
体素壮实，下血未多，发狂见鬼，面青口噤，角弓反张者，实也。败血乾心，乱其神明，宜苏合香丸一钱，童便调服，或夺命散四味散皆宜（方俱见上）。
血崩不止，是谓重伤，其候血暴下如注，急若山崩，故名曰崩。唇青肉冷，汗出目瞑，此由阳气大虚，不得收摄，故直下无制，溃决而不可止，宜朝宗汤。
●朝宗汤
归身（一两）　芎藭　乾地黄（各五钱）　芍药（三钱）　人参　黄耆　肉桂　炙甘草（各二钱）
分二服。
补气养血汤。
●补气养血汤
人参　黄耆　当归　白术　芍药　阿胶　芎藭（各二钱）　艾叶　青皮　香附　甘草（各五分）　熟附子（一钱）　缩砂仁（一钱）
共作一服。见《万病回春》。
或摄阴汤治之。若少腹满痛，肝藏已坏，不可治矣。
●摄阴汤
熟地黄（五钱）　人参（三钱）　黄耆（二钱）　当归（一钱五分）　荆芥穗（炙）　棕榈皮（炙）　甘草（炙各一钱）　熟附子（一钱五分）
作一服。
衄血者，口鼻血出不止，口鼻起黑色如烟煤，是胃绝也。气血散乱，多不可治，急以绯线一条，併产母顶心发二茎，合系产母手中指节，令极紧，仍用荆芥散。荆芥穗为末，每服二钱，童便调下，口噤开灌之。见《妇人良方》。产后大喘，乃死候也。此由阳气素衰，所下过多，血竭于下，气留于上，无所依附，独聚肺中，孤阳绝阴，命在呼吸，宜独参汤（方见上）、定气饮（方见上，炮姜，宜易乾姜）、六味回阳饮（方见上），轻者小参苏饮。
●小参苏饮
浓煎苏木汁，调人参末二钱，或三钱，作一服。见《东医宝鉴》。
若血下少而作喘者，其喘不甚，由于瘀血入肺，窒碍气道，宜桃仁汤治之。
●桃仁汤
桃仁（二钱，炒）　杏仁（二钱，炒）　当归　贝母（各二钱）　茯苓（二钱）　乾姜　人参（各五分）
若咳逆不止欲死者，以肉桂五钱，姜汁三合，同熬，稍服半合许，以手摩肺俞令热，以余汁涂之。时摩时涂，汁尽即愈。见《妇人良方》。
阴脱者，子宫脱出，或脱出如脱肛者，盖产时弩力所致，宜当归黄耆饮。
●当归黄耆饮
黄耆（三钱，酒炒）　人参　当归（各二钱）　升麻（五分）　甘草（八分）
上作一服，水煎，日二。见《丹溪心法》。
若脱出如线，长三四尺，手触之则痛甚者，宜慎护之。不可令断，断则死。以姜三片，连皮捣之。清油二斤，和炒，以油干为度，以熟绢五尺许，叠数层，承其线，屈曲作圆形，纳户口，以绢袋盛姜，温熨之。冷即易，一日夜当入其半，二日当愈，仍内服失笑散助之。
●失笑散
五灵脂　蒲黄等分为末，每服二钱，童便或酒调下。见《局方》。
凡产后危症，皆属虚寒，恶血为患，仅十之三四。而昧者多以去瘀破血赅之，肆用攻伐，复杂寒凉，邪说盛行，古法晦昧。夫血已亡而复破之，阳已衰而复泄之，危如转烛。主救犹恐不及，而尚妄谬为之耶！有识者尚其慎之，毋为邪说所惑也。

去疾第十三  ***************************
产后治疾，当以温补为主，去瘀次之。《千金方》论曰：妇人产讫，五藏虚羸，惟得将补，不可转泻，若其有病，不须快药，若行快药，转更增虚。就中更虚，向生路远。朱彦修曰：胎前毋滞，产后毋虚，亮哉斯言，不易之法也。而方今医者，用法多殊，阳虚发热，妄用滋降，气逆作喘，谓之痰火，岂未见《千金》诸说耶？朱氏为滋阴降火之祖，而于产后大热，亦用乾姜，虽说理未明，而用法则合，而宗其说者，并此而背之，可异也已。
《脉经》曰：产后之脉，洪实不调者死，沉微附骨者生。又曰：沉小者生，实大坚强急者死。盖产后当虚，沉小而微，虚寒之象也。当虚反实，则阴阳相併，气血瞀乱，《素问》所谓气并则无血，故脉象反盛，犹之真藏之脉，多属坚强，绝无生意者也。知脉理则知治法，知治法则知病情矣。
大凡产后诸疾，虚寒者十之六七，瘀滞半之，内伤外感又半之，而总不外温补二法。常有之候，曰恶露不行，曰发热，曰尿血，曰无乳汁，曰头脑心腹腰胁痛，曰呕吐，曰淋沥，曰遗溺，曰泄痢，曰便秘，曰阴肿痛痒，曰交骨不合。其甚者，曰伤寒，曰中风，曰浮肿，曰虚实。凡此数者，世俗犯之，有终身不愈者。至中风虚劳，多归不治，由古法久废，下士多愚，非必死之症也。
恶露之候，产后下血过少，腹满而胀，痛引少腹，牵掣腰背，宜加味生化汤。
●生化汤
加泽兰（二钱）　延胡（一钱五分）　益母草（三钱）
甚者，逆抢心胸，手足厥冷，唇乾腹大，短气促喘，宜甘草汤。
●甘草汤
甘草　芍药　桂心　阿胶（各一两）　大黄（一两三钱）
以东流水三升，煮一升，内胶，令烊，分三服。见《千金方》。
若败血不下，成块作痛，俗谓之儿枕痛，乃血瘕也，宜失笑散（方见拯危篇）、立效散。
●立效散
五灵脂
为末，每服二钱，温酒调下。见局方。
●古铁酒
古铁五钱，火烧令赤，以酒三合，入淬之，温服。见《千金方》。
乌贼骨汤治之。
●乌贼骨汤
乌贼骨（三钱）　桃仁（二钱）　当归　芎藭　芍药　阿胶（各一钱五分）　肉桂（五分）　五灵脂（一钱）
作一服。
产后发热，其候大热烦躁，昼轻夜重，或谵语神昏，脉虚大者，虚也，宜当归补血汤（方见孕疾篇）。腹内痛，有块者，瘀也，宜生化汤（方见调摄篇）。感冒者，宜补虚加乾姜汤。
●补虚汤
加乾姜一钱，作一服。见《丹溪心法》。
四物炮姜汤。
●四物炮姜汤
芎藭（一钱五分）　芍药（二钱）　乾地黄（三钱）　炮姜（二钱）　当归（三钱）
若因蒸乳而热者，乳必胀痛，去乳汁即愈。若往来寒热者，宜柴胡汤主之。
●柴胡汤
柴胡（八钱）　黄芩　人参　甘草（各一两）　生姜（六钱）　大枣（十二枚）　半夏（三合）
以水三升。煮一升五合，分三服。见《千金方》。
新产无乳，其故有二：阳虚阴盛，无以化之，营血不得温升，故不能生乳，体素羸弱者多有之。旧说所谓血虚无乳者，即此候也。宜益阳以化阴，温经以通络，宣营汤主之。
●宣营汤
当归　黄耆　阿胶（各三钱）　人参（五钱）　芎藭　芍药（各二钱）　川贝母（一钱）　炮姜（一钱）　红花　甘草（各五分）
十味作一服。
气滞血阻，脉络不通，乳道壅闭，亦无乳，宜猪蹄汤。
●猪蹄汤
猪蹄（二枚）　通草（二两）
以清酒三升，浸之，加水一升，煮一升，饮之。见《千金方》。《达生编》无通草，加生黄耆（一两），当归（五钱），白芷（五钱），名通脉汤。
或贝母汤主之。
●贝母汤
贝母（一钱五分）　连翘（二钱）　当归　川芎藭（各二钱）　桔梗　白芷（各一钱）　赤芍　川续断（各一钱）　红花（五分）
头痛者，血虚也，其候痛连巅项，掣引脑项，紧急欲死。厥阴少阳阳明之脉，会于巅，络于额，贯于脑，骤亡其血，脉络不安，故震动而痛，宜小补血汤。
●小补血汤
川芎藭（三钱）　党参（一两）　阿胶（五钱）　生姜（二钱）
即少挟风邪，不可发散，宜一奇散主之。
●一奇散
川芎藭　当归（各二钱）　荆芥穗（一钱）
作一服。见《东医宝鉴》。
心腹疼痛，多由血瘀气结，挟寒而起，宜芎归理中汤。
●芎归理中汤
芎藭（一钱五分）　当归　党参　白术（各三钱）　炮姜　枳实（各一钱）　桃仁（一钱五分）
若虚羸而腹痛，少气不得息，少腹拘急，牵引腰背，不能饮食者，宜内补当归建中汤。
●内补当归建中汤
当归（一两三钱）　芍药（一两六钱）　甘草（三钱）　生姜（二两）　桂心（六钱）　大枣（十八枚）
以水三升，煮一升，分三服。见《千金方》。
腰痛者，下焦虚寒，血滞不行也，宜续断饮。
●续断饮
续断（三钱）　当归　阿胶（各二钱）　杜仲（三钱）　桃仁　延胡（各一钱五分）　肉桂（五分）
胁痛者，肝虚也，宜四物乾姜汤。
●四物乾姜汤
当归　乾地黄　芍药（各三钱）　川芎藭　乾姜（各一钱五分）　枣（五枚）
冬月产后脐下痛者，宜羊肉汤。
●羊肉汤
羊肉（四两）　当归　陈皮（各二两）　生姜（一两）
水一升，酒五合，煮八合，分三服。见《医学正传》。
呕逆之候，腹胀懑闷，食入即吐，此败血瘀阻，胃气不降也，宜抵胜汤。
●抵胜汤
芍药　半夏　泽兰　人参　陈皮（各一钱五分）　甘草（五分）　姜（七片）
作一服。见《医学正传》。
淋沥遗溺，由于下焦虚寒，或产理不顺，妄用谬法，损伤府络，宜桑螵蛸散。
●桑螵蛸散
桑螵蛸（十五枚）　鹿茸　黄耆（各一两五钱）　牡蛎　人参　赤石脂　厚朴（各一两）
治为末，每服一钱，米饮调下。见《东医宝鉴》。
鹿角霜饮。
●鹿角霜饮
鹿角霜（五钱）　熟地黄（八钱）　党参　黄耆（各三钱）　韭子（一钱）　肉桂（一钱）　菟丝子（二钱）
损者，宜参术膏。
●参术膏
人参　白术　黄耆（各二斤）
熬膏，每服二钱，米饮下。见《丹溪心法》。
或参术饮，然宜速治，缓则无及矣。
●参术饮
人参（二钱五分）　白术（二钱）　黄耆（一钱五分）　陈皮　桃仁　茯苓（各一钱）　甘草（五分）
以猪羊脬一个煮汤，入药再煎去滓，作一服。见《丹溪心法》。
尿血者，血随溺下，渗沥不已，甚则溺孔作痛，宜竹茹汤。
●竹茹汤
竹茹（六合）　人参　芍药　桔梗　芎藭　当归　甘草　桂心（各三钱）　熟地黄（二两三钱）
以水三升，煮取一升，分三服。见《千金方》。
若渴，或淋而渴者，宜竹叶汤。
●竹叶汤
竹叶（一升）　生姜　半夏（各一两）　大枣（十四枚）　小麦（二合）　甘草　茯苓　人参（各三两）　麦门冬（一两六钱）
以水三升，煮竹叶小麦取二升，内药，煮取九合，分三服。见《千金方》。
产后泄痢，多因脾虚感寒，其候杂下五色，或赤白脓血，日十数行，腹痛困顿，宜芍药汤。
●芍药汤
芍药　乾地黄（各一两六钱）　甘草　阿胶　艾叶　当归（各六钱）
以水二升，煮八合，内胶，分三服。见《千金方》。
甚者，桂蜜汤。
●桂蜜汤
桂心　甘草（各六钱）　乾姜（六钱）　附子（三钱）　蜜（三合）　当归（一两）　赤石脂（三两）
以水六升，煮一升，内蜜煮数沸，分三服，日一。见《千金方》。
禹馀粮汤。
●禹馀粮汤
禹馀粮（五钱）　白术　乾姜（各二钱）　党参（一两）　茯苓（三钱）　陈皮　川芎藭（各一钱）　炙甘草　木香（各一钱）
分二服。
久不已者，宜豆麦饮。
●豆麦饮
大豆（微熬）　小麦　蒲黄（各三合）　吴茱萸（一合）
以水三升，煮一升，分三服。见《千金方》。
泄泻者，宜安中汤。
●安中汤
白术（三钱）　当归　党参（各二钱）　炙甘草　陈皮　砂仁　麦芽（各一钱）　生姜（七片）　大枣（五枚）
或补中益气汤。
●补中益气汤
黄耆（一钱）　人参　白术　当归（各五分）　甘草（三分）　陈皮　升麻（各四分）　柴胡（五分）　姜（三片）　枣（三枚）
作一服。见《脾胃论》。
便秘不通，多由津亏之故，或误发其汗，阳泄于外，胃气不降，宜泽府汤。
●泽府汤
阿胶　当归（各三钱）　桃仁　麻仁（各二钱）　党参（三钱）　红花（五分）
降胃汤。
●降胃汤
人参　陈皮（各一钱）
作一服。
阴肿痒痛，木郁下陷也，宜温肝汤。
●温肝汤
柴胡　白芍　川芎（各一钱）　当归　首乌　白术　苡仁（各三钱）　葱白（七枚）
外以蛇床子煮汤熏洗之。
交骨不合，阳气大虚也，宜十全大补汤。
●十全大补汤
人参　茯苓　白术（各二钱）　乾地黄　黄耆　当归（各三钱）　白芍　川芎（各一钱五分）　肉桂（一钱）　甘草（五分）
或加味芎归汤（方见前）。
产后伤寒，治法与产前同，产前宜安胎，产后宜补血，小柴胡汤主之。
●小柴胡汤
柴胡（三钱）　黄芩（一钱）　人参　半夏（各一钱）　甘草（五分）　姜（三片）　枣（二枚）
作一服。见《医学入门》。
若因伤寒时疾，热入血室者，宜小柴胡加桃仁五灵脂汤。
小柴胡汤加桃仁、五灵脂各一钱
或柴胡地黄汤。
●柴胡地黄汤
柴胡　地黄（各三钱）　人参　半夏　黄芩（各二钱）　甘草（五分）　姜（三片）　枣（二枚）
作一服。见《得效方》。
热渴者，熟地黄汤。
●熟地黄汤
栝蒌根（三钱）　人参　麦门冬（各一钱五分）　熟地黄（一钱）　甘草（五分）　糯米（百粒）　姜（三片）
见《得效方》。
人参当归饮治之。
●人参当归饮
人参　熟地黄　当归　白芍药　麦门冬（各一钱）　桂皮（五分）　青竹叶（十片）　粳米（一合）　姜（三片）　枣（二枚）
见《医学入门》。
中风之候，舌寒唇急，手指振动，甚则牙关紧急，手足瘛瘲，背项强直，一身皆重，或痛或痒，呕逆直视，角弓反张，名曰蓐风。此因虚风冷湿，及劳伤所为。《千金方》论曰：凡产后诸风，不得用毒药，不得发汗，特忌吐利，犯之必死。盖阳虚阴惫之候，中气未定，乙木不得温升，郁而生风，播煽藏府，外则风冷袭之，束其皮腠，表气壅遏，激烈愈增，内外交煽，津液消亡，筋脉挛缩，故手足瘛瘲，牙关紧急，项背强直，角弓反张，诸症作焉。较之寻常中风之候，其甚十倍，治亦如之，非可忽略为也，《千金》大豆紫汤。
●大豆紫汤
大豆（二升）　清酒（三升）
以铁铛猛火炒豆焦，令烟出，以酒沃之。去豆，服三合，一日尽之。见《千金方》。
独活汤。
●独活汤
独活（五两三钱）　大豆（二升）　旧酒（三升）
以渍独活再宿，若急用，微火煮令减一升，另炒大豆焦，以此沃之，去豆，分五服，日三，夜二。见《千金方》。
华陀愈风散。
●华陀愈风散
荆芥炒为末，每服三钱，豆淋酒调下。见《得效方》。按：豆淋酒，即上大豆紫汤，每服一合。
海藏防风当归散。
●防风当归散
防风　当归　芎藭　熟地黄（各二钱五分）
作一服。见《东医宝鉴》。
皆精当可用。若中柔风者，举体疼痛，自汗出，宜独活当归汤。
●独活当归汤
独活（二两六钱）　当归（一两三钱）
以酒二升六合，煮取一升三合，分四服。见《千金方》。
若夏秋，宜用浴法。
浴法　盐（一升六合）　鸡毛（一把）
烧作灰，以水二斗三升，煮盐作汤，内鸡毛灰浴之。见《千金方》。
产后浮肿，乃大虚也。脾恃中气以运阴阳，中气者，阳气也。产后亡血，阳气大虚，脾无所恃，失转运之正，水气停蓄，津液阻梗。木郁于左，无升达之力。金逆于右，无下行之路。气位于上，水位于下。肺不降则水上逆，肝不升则气下陷，上逆则肿头目，下陷则肿肚腹。四肢者，诸阳之本，脾之所属也。血亡阳散，失所依附，渔于四末，而水湿随之，无所泄越，故壅阻而为肿。前人论此，谓恶血流入四肢，夫恶血瘀滞，能为痿痹而不为浮肿，浅小之见，无足深辨。前人诸方，精者绝少，宜驭中汤。
●驭中汤
黄耆　人参　白术（各五钱）　茯苓　当归（各三钱）　炙甘草（一钱）　陈皮（一钱）　苡仁（一两）　肉桂（一钱）　生姜（三钱）　大枣（十二枚）
作一服。
小肾气汤。
●小肾气汤
熟地黄　当归　人参（各三钱）　泽泻（一钱五分）　白术（五钱）　熟附子（二钱）　肉桂（一钱）　茯苓　（三钱）
作一服。
若因中风而肿者，宜大豆酒治之。
●大豆酒
大豆（一升）
以水六升，煮取一升半，去豆，更煎，减半升，内白术（二两六钱），附子（一两），独活（一两），生姜（二两六钱），添水三升，煮二升，内好酒（一升六合），再煎，取一升五合，分五服。见《千金方》。
产后虚劳，名曰蓐劳。其候乍起乍卧，饮食不化，时作嗽咳，目昏头痛，口渴盗汗，寒热往来，喘乏自汗，少气惊悸，此由摄养不善，内伤七情，阳陷阴逆，升降倒置，藏府交病，表里均亏，误用寒凉，即死不治，宜羊肉汤。
●羊肉汤
羊肉（一斤去脂）　当归　桂心　甘草（各六钱）　芎藭（一两）　芍药　生姜（各一两三钱）　乾地黄（一两六钱）
以水五升，先煮羊肉，取二升三合，内药，煮取一升，分三服。见《千金方》。
猪肾汤。
●猪肾汤
猪肾（一具，去脂四破之）　香豉（用绵裹）　白粳米　葱白（各三钱）
以水一斗，煮取二升，任意服之。见《千金方》，或加当归人参各六钱，见《广济方》。
羊肉黄耆汤。
●羊肉黄耆汤
羊肉（十两）　黄耆（一两）　大枣（三十枚）　茯苓　甘草　当归　桂心　麦门冬　乾地黄　芍药（各六钱）
以水六升，煮羊肉，取三升，内诸药，共煮六合，分三服，一日尽。见《千金方》。
鹿肉汤。
●鹿肉汤
鹿肉（一斤五两）　乾地黄　甘草　芎藭　黄耆　芍药　麦门冬　茯苓（各六钱）　人参　当归　生姜（各三钱）　半夏（三合）　大枣（二十枚）
以水八升，煮肉取四升，内药，取一升六合，分四服。见《千金方》。
当归芍药汤，消息治之。
●当归芍药汤
当归（一两二钱）　芍药　人参　桂心　生姜　乾地黄　甘草（各三钱）　大枣（二十枚）
以水二升，煮取一升，分三服。见《千金方》。
若流汗不止者，宜鲤鱼汤。
●鲤鱼汤
鲤鱼（十两）　豉葱（各三合）　乾姜　桂心（各六钱）
以水二升，煮鱼取二升，内药，煎六合，去滓，分二服。见《千金方》。
虚烦者，人参汤。
●人参汤
人参　当归　麦冬　乾地黄　桂心（各三钱）　大枣（二十枚）　粳米（三合）　芍药（一两三钱）　淡竹叶（一升）
以水四升，先煎竹叶及米，取二升六合，内药，煮一升，分三服。见《千金方》。
甘竹茹汤。
●甘竹茹汤
甘竹茹（三合）　人参（三钱）　茯苓　甘草（各六钱）　黄芩（一两）
水二升，煮六合，分三服。见《千金方》。
兼见大热者，宜知母汤。
●知母汤
知母（一两）　芍药　黄芩（各六钱）　桂心　甘草（各三钱）
水二升，煮八合，分三服。见《千金方》。
胸中逆气者，宜薤白汤主之。
●薤白汤
薤白　半夏　甘草　人参　知母（各六钱）　石膏（一两六钱）　栝蒌根（一两）　麦门冬（一合五勺）
以水四升，煮取一升三合，分五服。见《千金方》。
若因交合过早，劳损下血者，宜熟地黄汤。
●熟地黄汤
熟地黄（一钱五分）　当归　蟹爪　鹿角胶　男子裤裆（烧存性，各一钱）　伏龙肝（七分）　白茯苓　芍药（各五分）　桂心　甘草（各二分半）
作一服。见《医学正传》。
凡此诸候，皆常见之疾，达其理，通其法，无有不瘳。外此则有跌仆损伤，一切非常异候，皆不具著。明其大旨，推广而贯通之，亦可无所窒滞矣。


跋  ——————————————————————————————————————————————————————————————————————————————————————————

史跋  ***************************
圣贤中庸工夫，全讲平易近人，医小术耳，而理亦不能外。是编豹人弟向仲远借读，赴蜀时留在案头，偶阅一过，觉天地进化之理，已了了在人心目。理虽至精，而愚夫愚妇无不可知，始叹近世医家好读奇僻，皆醉人吃语耳。仲远家学渊源，抱负不浅，乃读书数十年而无所试，只此偏长薄技，见重于时，亦可哀也，然而已足千古矣。
道光丁酉十月淮扬史丙荣

吴跋  ***************************
二五絪縕，妙合而凝。诞弥厥月，瓜熟蒂落。此天地自然之道，不必以人事计之者也。然妊子之妇，调护识别，自有法度，七情交战，六气横攻，一有不慎，不得不藉药饵为补救之术。是书阳湖张子所手集，曾刻于吴中三松堂潘氏，法多经验，世推善本。潘子子宜随侍闽省，箧中携有是编，锓之版以广其传。夫僻壤穷乡，胎教不明，药石误投，号呼莫救者多矣。拯闺闼之呻吟，杜婴孩之夭枉，妇子熙熙，咸登仁寿，安知非是书之一助也，小道云乎哉。
同治辛未秋八月平江吴大彬跋

潘跋  ***************************
《产孕集》十三篇，阳湖张子所著。济世利人，实非浅鲜。道光乙巳家补之叔祖为之校订，刊于吴门，一时风行，不腔而走。嗣煅于兵火。同治戊辰，重付剞劂志厚，随侍十闽，箧中携有是编，见之者咸以为善，接踵向索，而版存里中，猝无以应，因复为锓版以广流传，并识其缘起于此。
同治辛未秋八月潘志厚谨跋
