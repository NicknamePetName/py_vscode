
痘疹世医心法自序  ***************************
家世业医，方脉悉有异传，吾奉先子之训，凡医者流，按图索骥，未免多歧亡羊也。吾乃本之《素》《难》，求之《脉经》，考之《本草》，参之长沙、河间、东垣、丹溪诸家之书，抽关启钥，探玄钩隐，颇得其趣，日录所见，积久成轶。如《素问》则有浅解，《本草》则有拾珠，《脉诀》则有约旨，《伤寒》则有蠡测，又如《医门摘锦》《保婴家秘》，皆恃井蛙之识，梧鼠之能，不敢自售以买笑也。惟痘疹一科，钱氏用凉泻，陈氏用温补，立法不同，执偏门之说者无以白二先生之心，先子为吾剖析发明：仲阳之用凉泻因其烦躁、大小便不通也；文仲之用温补，因其泻渴、手足冷也，虚则补之，实则泻之，所谓无伐天和，无翼其胜也。吾谨识之，但遇斑疹，如教施治，多所全活，乃叹古人立法之善，先子用法之精，非滞隅之能及。如是搜辑家教，汇成歌括，命曰世医心法，用寿诸梓与天下后世共之，庶先子之仁术，与钱陈二家同芳，不徒泯泯已焉耳。先子讳筐，字恭叔，行三，菊轩号也。
时嘉靖二十又八年岁己酉冬十二月既生魄后学楚万全拜手书

万全痘疹碎金赋题跋  ***************************
嘉靖丙午，予尝手作小儿及痘疹赋西江月，以教豚犬。至己酉冬，又著《痘疹心要》，久藏于家，不知有交相传录者，更剽窃为己作刊之。彼时见亦未定，信笔草草，安可示人。今特改正，以补前之罅漏耳。
隆庆戊辰秋九月全自述

痘疹格致要论自序  ***************************
先子菊轩翁，豫章人也。成化庚子，客游于罗，以医鸣，小方脉为最。及生不肖，乃家焉。尝语全曰：吾活人多矣，尔后必昌。时玉泉张子、柳溪胡子，悉罗之巨儒，命全受业于二先生之门。业几成，而先子殁矣。孤弱不能自致。自经书子史律历，以逮百家，各有著述。暇则取先子方脉，手教读之。诸方脉中，惟天行斑疮为毒最酷。古人论治略相异同，怪其教外有别传也。沉潜秘旨，发挥奥义。如胎毒之论，归肾之辨，皆昔人所未及者。笔而成帙，自愿痘论至药性，凡十一卷。犹恐识之不精，语之不切，未敢轻以示人。胡子三溪、肖子楚梧、万子宾兰，见而说之，强予梓刻，命曰《格致要论》。予不能咈，并《世医心法》付书肆刻之。玩是书者，念吾心之独苦，或有取焉尔。

孙应鳌痘诊心要序  ***************************
隆庆纪元，予辖楚藩。以女病诸医用药皆不效，闻罗田有万生疗小儿有神验，亟延至之。命之诊治，女病果愈。予政暇时时与万生卮谈，乃万生非如他医，但了一方一脉自售其术。其为业，自《素》《难》下级近代医书，靡不究悉源委，剖别是非，又能溯诸六经性理，根于吾儒之道，信有本矣。盖万生少尝从事科举，以不得志，遂隐于医，宜其世之为医者不能望而及也。万生著有《痘疹心要》一书，予为梓之，俾表见于世。以予爱女求医之心推之，则为父母之保赤子者，斯心犬略皆同。而赤子之最难保，莫过痘疹。得是书审察之，剂量调摄之，万生之术溥而大行，安谓其不得志耶。
淮海山人孙应鳌书

重刻痘疹心要自序  ***************************
盖有不知而作者，自用自专，愚孰甚焉。孔子表章六经，垂宪万世，犹曰述而不作，信而好古，示不敢专以自用也。予谓孔子徒，亦惟多闻多见，择而识之，虽百家众技之书可以利诸人者，靡不玩索，况医术之仁为斯民立命者乎！又乃先子专门之业所当记述者乎！窃思方脉之中，保婴最难，婴孺之疾，痘疹最酷，不敢自用自专。考诸前言往行，广询博访，不拘偏见迂说，务约于中，间亦附以己意，著为《痘疹心要》，凡三易稿。其初本，择焉未精，语焉未详，意浅辞俚，有好事者剽窃以为己述，刻之南赣。次乃改作，抚治郧阳右中丞孙公淮海，取其改本刻于行都司。黄州守孙公怀堂又取郧本刻之载归四明。其书既出，视初本虽颇精祥，然有未尽之证、未立之法，恐不足以活矢殇，广仁爱，垂久远也。于是，补其阙略，附以医案，属望有力者锓诸梓焉。庶天下后世之习幼科者无沧海遗珠之叹，为得鱼兔之筌蹄云尔。若夫不知而作者之罪，予弗敢辞。

万全痘疹心要改刻始末  ***************************
—赣本《痘疹骨髓赋》及《西江月》，乃嘉靖丙午、丁未二年所作，以教诸子。故其意浅，其辞俚，使之易晓且易于记诵也。
其《世医心法歌括》，又嘉靖己酉、庚戌二年所作，欲以传后，未敢示人。
右前四年所作，乃吾长男万邦忠私授于喻朝宪，宪授于王濂，王濂得之以为己述，刻于赣州军门。
—郧本《痘疹心法格致要论》，吾于嘉靖壬子、癸丑二年所作，其书虽成，久藏于箧，未敢示人，恐为木灾。至隆庆己巳年，钦差抚治郧阳等处右佥都御史孙，取而刻之于行都司，临刻时，予取《骨髓赋》改之，曰《碎金赋》。
—黄本乃隆庆辛未年黄州太守孙所刻，与郧本同，重刻也。
—今本吾因刻过《世医心法》，尚有未尽之证、未立之法，阙略颇多，未为全书，况吾历年已老，尝事且久，故取其往日所治之证、经验之法，因案以立括，因括以附案，补其阙略，凡百馀条，非曰尽之，如有未备者，以俟后之君子。

孙光祖读世医心法叙  ***************************
予尝谓仁者以天地为一体，孔子之志在安老、信友、怀少。圣人岂能必天下无一物不得其所哉，愿其心欲使天下物各得所。苟可以安老、信友、怀少，圣人所必为也。此其心，天地万物一体之心也。予友父冈秦君，新元初年，子多痘疹不育。后得楚黄人黄廉痘疹书，阅其实实虚虚之辨，解毒补疗之法，分门别症，因病用药，井然有条，因录发归。遍授诸儿医，多所全活。己巳夏，予守黄，过梓里以书黄本，且素与予同志，以其详语予，欲得原本广传，斯固仁人一体之念也。予以郡事未逮。今年夏觐回，得罗田万全《痘疹心法》数卷，即万密斋《痘疹世医心法》故付梓而广之，遍授诸医，使因病溯源，随方投剂，海内生得其少而壮，壮而老，其有补于世，岂浅浅哉。予治黄逾二年，即未能扶摩教育，悉除民苛毒，出民疾苦，得是尽而传布之，俾黄少有长，壮有养，老有终，以复于隆古之治，则是刻也，所以体怀少之仁者在是，而于夫子之教可抚悖矣。遂漫笔书之，令业医者知取衷云。
岁癸酉秋九月黄守四明孙光祖书于怀古草堂

陈允升刻痘疹心要序  ***************************
医之难莫如小儿，小儿医之难则莫如痘疹。余初得子女，痘皆险甚，赖医药以生，于是科特究心焉。在楚时，到处求方书。至均州，而得万氏所著痘疹书，前为《世医心法》者卷十二，后为《格致要论》者卷十一，合而名之曰《心要》。其辨症最核而参方最精，根极于《素》《难》微旨，而人人可以与知，是痘科指南也。携归四岁，而少女痘发，恶候并见，医莫措手，余但按是书扶起之，则益敬重若神人授矣。均州本旧多舛讹，余手校成善本，常置箧中。大儿执之以请曰：儿常忆痘剧时，祖不食父亦不食，凡为人父子者情皆然也，梓是书以传世，于孝慈宁不广哉！余善其言而从之。
万历癸未夏六月吉赐进士第督学使者吴门陈允升识

曹继孝重刻痘疹心要序  ***************************
不佞孝至会稽之三月，日夕以劻勷不逮为惧，遂谒慈溪怀堂孙公而请教焉。公昔在吾郡曾刻《痘疹心要》贻不佞，因恳致谢。公曰：何为谢也？不佞孝曰：往年旅食金台，值豚儿患痘，其症甚剧，于是遍诸善医者视之，及痘已布而善医者先后引去，亦危矣。乃为无聊计，据是书按方投剂焉，计数日，遂奏效。此其惠胡可弗谢，而其书又胡可弗传也！行将梓之，以广公惠。公曰：君可以语政矣。保赤子者，心诚求之则靡不少中，幼吾幼以及人之幼，盖王道也，君之爱其子如此，惟恐医之弗善而方之不良也。推是以概一邑之人，孰非吾之子乎！不务德惠而专务一切苛惨以绳之，虽可薄收精核之名，然民不得遇国医而饮良剂，亦失国家命医之意矣。以君之惓惓欲广其书，知君之必为此不为彼也，故曰可以语政。因次第其语，付王生锺瑞、王生杰校刻之。司理陈公旧得督学陈霁岩善本，请以互证，大得其益。夫上一书也，霁岩曾刻于苏，怀堂曾刻于黄，孙淮海先生又曾刻于郧阳。固不能使是书之家给人足也，则是刻亦非赘矣。况由是广之，使越之婴稚得是书以取效于十之六七，其于不佞孝保民素餐之咎，亦藉以少释，不犹愈刻诗文者乎！
万历十三年秋月曹继孝识

张鹤鸣刻痘疹心要后序  ***************************
衡南曹君欲刻《痘疹心要》，谋于余。余览其书目，叹曰：诚仁书也。古方书如丹溪、东垣，诸名家备矣。或且称其各成一家说，善医者务神其意，无执其方也。若痘疹之倏忽异症，至难执矣。其能出此刻之外而有异说，更以意加损其治方者耶？往余见时气偶值，以痘疹殇者比屋皆然，盖误于庸医之手者不少也。兹刻也，穷本源之妙，析症候之微，歌章便诵习而不忘，方类易检阅而可据，岂直业医者定执此以往称善也，凡有爱子之心如衡南君之按方投剂，罔不奏效矣。夫人而病，孰不需医，顾医所语症种种，人自有病有不病者，痘疹一症，其谁能免焉？要之，人之生，坐此症而殇强半也。君今爱其子以及天下之子，直欲广是刻家传而人诵之，固其仁天下之心也，其真为民之父母哉！继自今获，藉以全活者，何限罔非君仁之所锡矣。仁者之后必昌，正覩君家嗣伟然令器也，前痘症亦何虑之过也。越数月，书已校正于王生锺瑞、王生杰矣。于其成也，问序于余，遂书之。
万历乙酉秋山阴令彭城张鹤鸣书

丁此吕重锲痘疹心要序  ***************************
余兄弟少未布痘，先大夫日惟是为兢兢。执友汪公慕仙，专门国手也。先大夫居常以孺子为属，汪公亦慨然任之曰：是诚在我。逮岁辛酉（嘉靖四十年），馀年十二，家兄十五，且受室矣。馀一日对客方构思为文，忽称腰痛甚，至不能任坐起，先大夫亟命人掖之入。夜半，渴甚，饮水尽一石，犹索饮不置。时医二三人环视，咸谓是伤寒剧症耳。汪公至，稍一察之，独不言而退，私谓先大夫：次郎布痘矣。两辅间业已隐隐起，君独不见乎！其尽谢诸医，令我得展布，不尔，我且去矣。惟君慎图之。先大夫素神汪公，惟其言而莫之违也。始终惟公所调剂，不敢揉他医一语。余痘未结痂，家兄复布。兄既长而且新受室，日委顿，酬应间先大夫大惧不胜痘，乃痘色复不佳。汪公愈益狎视之，谓可旬日愈耳。已而一一符其言。大都余主泻，家兄主补，公未尝执一治也。而幸并无恙。先大夫与公固称平生欢，公亦自谓全二子以付先公，可无负生平矣。乃余犹能彷彿愦愦时记公所论说，率根极脉理而深探其源，然后因时以通其变，故投之辄效。是年所手起危证不下数十人，不独余兄弟俩也。间常问公：痘科有奇方乎？公曰：岂其无之，乃所谓奇者偶一幸中耳。非能正正奇奇，而要以本源胜者也。时医猥不察而偶有听睹，辄宝之如灵蛇，至杀人无悔，盖亦重可哀矣。余幸不即填沟壑，尚图有所论著与寓内有识者一印证焉，吾子识之。余比别公赴楚臬，二三稚子复相继布痘。公廨中以道远无由得公一审视，方用恐恐。既乃得郡大夫萧君所授此书，余召医按书而求，酌方以治，二儿并次第愈。是书不必言，言与汪公合，要以大指则公所谓以本源胜，非如世之约一方一药为奇者可同日语也。原刻固在楚，久而駸湮，余因重付剞劂，以奓其传。书不必自汪公出，而余之刻此书则师公意也。且藉此以报公，不然，世岂乏方书而好以是勤梓人哉！
万历戊子上巳西昌丁此吕识大儿立先书

秦大夔重刻痘疹心要引  ***************************
是编实馀江右携归。江右人共珍之，而珍之亦不独江右。余亦因而珍之未试也。及余儿京天行增剧，诸国手辄望却引，余家侄位从旁袖出一编，是刻也，于以试诸孙子，无不应手辄验。予若梦醒，遂检方为药，计日顿愈。予益因而珍之。且时时向侍御梅公、大参朱公道及，两公更时时携去试验，亦足珍矣。奈家有和璧，什袭藏之，谓生齿何？乃相谋公诸梓。梓成，予览竟，笑曰：秦越人饮长桑君上池水，垣视一方人，则户喻家至，宁任疲耶？样成无胫而驰，人持一荆山瑜矣。是梓也，予与家侄辨其璞，大参、侍御公赏其鉴，则思庵龚善人而钩铁画银及之矣。
万历辛丑夏秦大夔舜卿识

龚景福跋  ***************************
不佞雅嗜方书，获善方辄修饵施焉。无何自唸曰：夫疴也，人所时有，施之能几？无若以方传之之为慱也。业有《外科杂集》等刻，廉宪朱公序之详矣。一日适侍御柳公所，睹其案头痘疹一书，询之，乃大参秦公宦游携来者。治法精备，此外不再得。侍御公曰：痘疹，凡厥育婴者不免，而医药比他科尤称难，盍以是书公之，令多所全活乎！遂授不佞以归，付之剞劂氏刻，再阅月而告竣。窃自喜曰：是刻也，庶可为人间广嗣者之一助云。
时万历辛丑中秋日清源龚景福汝承父识


卷之一  ——————————————————————————————————————————————————————————————————————————————————————————

痘疹碎金赋二首  ***************************
〔赋上〕
痘本胎毒，俗曰天疮，虽疠气之传染，实杀机之显彰，变迁莫测，酷恶难当。肌肉溃脱兮，若蛇蜕皮、龙蜕骨；精神困顿兮，如蚓在灰、蟮在汤。疮有疏密兮，疏者轻而密者重；毒有微甚兮，微则祥而甚则殃。笑彼拘于日数者，未达迟速之变；悲夫惑于鬼神者，不求医药之良。乾坤妙合，震巽分张。受气于父兮，得阳精而凝结；成形于母兮，赖阴血以资养。民多嗜欲，气匪淳庞，淫火炽于衽席，食秽蓄于膏粱。精血禀其毒气兮，甚于射罔；形体负其杀气兮，险于锋鋩。或谓去其口血兮，不过脱空之语；或谓解其胎毒兮，未见抵圣之方。五运统于南北兮，有太有少；六气分于主客兮，曰阴曰阳。变化各正，胜复靡常。得其序而气治兮，国无疵疠；失其序而气乱兮，民有疹疡。应至而不至兮，其气徐，贵迎之以夺其势；未应至而至兮，其气暴，姑持之以避其强。不知此而妄作兮，违时者败；能审此而慎动兮，顺天者昌。春令温和而升生，夏令暑热而浮长，秋令清冷而降收，冬令寒冽而沉藏，是得四时之正，不为万物之伤。冬反燠暖兮，勾萌早发；春反慄冽兮，蛰虫且藏；夏反清肃兮，凉风袭肉；秋反蒸褥兮，暑汗沾裳。若此逆气兮，染之者即成疫疠；又有虚风兮，中之者必致夭伤。受父母之秽毒兮，隐于黝僻；触天地之疠气兮，发其伏藏。自内而出兮，布于四体；自外而散兮，根于五脏。肝主泪而为水疱，肺主涕而作脓囊，心则斑而且赤，脾则疹而又黄，肾乃封藏之本，变则黑陷之象。可喜者，苗而秀，秀而实，如鸟之脱距；所恶者，枯而陷，陷而伏，如虎之负冈。东赤，南白，西黄，北黑，各分布而有定；春生，夏长，秋收，冬藏，自流行而无疆。初出血点兮，红鲜得生之气；次化水液兮，白莹渐长之状。脓成而色黄兮，欲收之候；痂结而色黑兮，已藏之象。谓肾无证者，似去冬不能成岁；谓黑为逆者，如废北何以调阳。方其发生兮，春夏为顺，而秋冬非吉；及其收敛兮，秋冬为顺，而春夏不藏。应发生而反收敛者，谓之陷伏；应收敛而反发生者，谓之烂洋。顺者不必治兮，待其平复；逆者不可治兮，避其怨谤。若逢险症，必在奇方。治不乖方兮，险变顺而春回幽谷；药不对病兮，险变逆如火烈崑冈。病似顺而反逆兮，认之要惯；病似逆而反顺兮，察之贵祥。似粟堆聚坚硬兮，孰若磊落而稠密；如丹艳赤娇嫩兮，不如淡白而老苍。初出现而亟水，乍起发而戴浆；脓未成而乾黑，囊未满而萎黄。早发先萎兮，如园林之花蕊；暴长遽消兮，似沟涧之潦潢。是谓夺命之症，休夸折肱之良。轻或变重兮，误服药而或犯禁忌；重或变轻兮，得遇医而且善调养。蚊迹蚤斑兮，不旋踵而告变；蛇皮蚕壳兮，惟束手以待亡；夹斑夹疹兮，斑疹消而足喜。顶平，顶陷者，平陷起而莫忙，切戒临病挥霍，最宜用药审详。病有标本兮，视急缓以立法；药有补泻兮，因虚实而立方。噫嘻兮，医无定法；迷乱兮，药有定方。大率贱攻而贵补，故多喜温而恶凉。设若病遇虚寒兮，温补有效；假如证属实热兮，辛香敢尝。辛热下咽，阳之盛者必困：苦寒入胃，阴之盛者乃戕。戒汗下于首尾兮，恶攻之说：补脾土以制肾水兮，喜补之常。不知补者之短，奚论攻者之长。形尖圆而光壮兮，气之充拓；色鲜明而润泽兮，血之涵养。可以勿药，是谓无恙。灰白平陷兮，气血虚而补之以温；红艳焮肿兮，气血热而泻之以凉。气至而血不足兮，虽起发，根窠不肥；血至而气不足兮，虽明润，郛郭不长。泥章句以举一隅者，守株安可得兔；驰辨说而执两端者，多岐必然亡羊。脾为水穀之本，固不可以不补；肾为津液之源，尤不可以不浆。土虽为水之坊，水能制火之亢。肾主骨髓兮，倒陷入于骨髓者莫救；肾司闭藏兮，变黑至于闭藏者可防。是皆归肾之害，岂可谓肾之强。毒火燔灼兮，肾水且涸；营气败坏兮，脾土亦伤。故补脾不如救肾，而养阴所以济阳。炅则气血淖泽而不敛，寒则气血凝涩而不章。气血失养，痘疹受伤。或受于热兮，为烦躁，为赤，为痛；或受于寒兮，为振慄，为白，为痒。顺时令之寒暄，禁人畜之来往。勿动溷厕之臭，勿烧檀麝之香，恐乘虚而易入，反助毒以为殃。痘虽吉而犯多凶，屡经怪变：症虽恶而调则善，终见安康。若夫痘疹之热，相似内外之伤。邪火煊赫兮，玉石俱焚；真水静顺兮，波浪不扬。喷嚏咳嗽兮，肺金流铄；项急顿闷兮，肝木披创。呵欠惊悸兮，心虽君主而不宁；吐泻昏睡兮，脾则仓廪而不藏。各脏有证，惟肾无象；不受秽毒之火，独见耳骩之凉。热微兮毒少，热甚兮火旺。大热安静兮，毒随热出而无虑；小热烦躁兮，毒与热留而可防。凶灾莫测兮，又热又渴；轻疏可许兮，乍热乍凉。吐泻勿止兮，便毒得越而无遏；惊悸不定兮，恶毒深入而反藏。血妄泄于空窍兮，死期速于弹指；语妄涉于鬼神兮，变候易于反掌。形证定其疏密，部位决其存亡。如痘分布兮，且颗粒而其疏已定；如麻堆聚兮，更模糊而其密堪伤。挨颊绕口兮，庚戊阳明之位；颧间额上兮，壬丙太阳之乡。头为元首之尊，最怕矇头；项乃关津之要，偏嫌锁项。鼻准初出兮，淫毒犯于天根；耳轮先现兮，邪火侵乎玉堂。渐次出兮，吉兆；齐涌出兮，凶状。痘将出而热减兮，药勿妄服；痘正出而热剧兮，医宜早防。解其火毒兮，恐郁遏而乾枯；养其气血兮，欲流行而舒畅。远寒热之犯兮，损之益之，而必使和平；助春夏之令兮，达之发之而必使长旺。治其未乱兮，彻桑土于迨雨；知其必渐兮，戒坚冰于履霜。出欲尽而不留，发欲稳定而齐长。苗渐成窠兮，气之所呴；血渐化水兮，血之所养。疏则毒少兮，头面不肿而休怕；密则毒多兮，气血不充而莫慌。时日既足兮自翘，翘而杂起；表里无邪兮，勿汲汲以作汤。所谓良将用兵，善攻不如善守；又云上农治田，勿助生于勿忘。咽喉急痛兮，勿违时而早治；头面预肿兮，但引日以必亡。小便欲清兮，大便却欲其坚实；淡味可食兮，厚味不可以啖尝。茹淡者，胃气不损；养厚者，火邪益亢。或见黑黯兮，点之速以胭脂；或遇乾枯兮，浴之贵以水杨。瘙痒忽生兮，取茵陈以熏燎；爬搔不宁兮，虽卢扁而彷徨。痘长满水，毒化成浆。爱其稠浓兮，恶其清淡；取其满足兮，舍其虚洋。欲知透与不透兮，于手足而细察；欲知足与不足兮，于辅颊以端详。设四末之未透，取脾胃而服药；如一方之未足，视经络以求方。譬如为山兮，勿功亏于篑土；又如执热兮，宁濯洗于探汤。面颊最嫌破顶，肩背尤怕焦囊。肿忽消兮气脱，语忽妄兮神亡。食谷则呕兮胃烂，饮水则呛兮咽伤。咬牙兮，肝火炽而肾败；寒战兮，阳气弱而阴强。脓反干兮倒陷，脓不成兮伏藏。叫哭不止兮，毒攻肠胃；闷乱不宁兮，火烈膈肓。仓廪不藏兮，魂魄归于溟漠；水泉不出兮，姻亲泣于北邙。脓血已化，收靥相当。兆自唇吻兮，浆吐结如珠粒；断自人中兮，部分发默以意量。令行秋冬兮，依先后而不乱；气别阴阳兮，循上下而有常。颧上平干兮，应乎倒靥；额间先收兮，谓之不祥。痂不落而壅肿兮，由荣血之淖溢；疮尽裂而皱揭兮，此卫气之残伤。当靥不靥，当藏不藏。便秘未通兮，里气热而凉导；便溏不实兮，中气虚而温养。热伤皮毛兮，怪肺金不收馀气；温伤肌肉兮，责脾土不燥残浆。头疮堆脓不平兮，孤阳似鳏而不生；足疮包水不干兮，纯阴如寡而不长。饮食减少兮，迤逦引日而毙：烦热增剧兮，倏忽绝命而亡。若问痂皮之不脱，其间病气之相妨。痘若败坏兮，补空痘勿疑番次；疮如溃烂兮，成溃疮莫压脓浆。遍身浸淫兮，黏被席而最苦；正面肿灌兮，息腥臭而再妨。利多水液兮，此蓄水之病也，水去尽而自止；便多脓血兮，此倒靥之症也，脓去尽而可详。瘢痕凹凸兮，陷者虚而突者实；痂皮嫩薄兮，里则固而外则疡。邪气尽而正复，痂皮脱而身康。苟幼躯之多病，定馀毒之有藏。出或未尽兮，无空痘须防卒暴；发或未透兮，无溃脓必发疽疡。不及期兮早收，毒火焰而可怕；或过期兮不靥，邪气留而堪怅。身热审其虚羸，咽哑观乎呕呛。忽洒淅而肌热兮，知风寒之外感；暴吐泻而腹痛兮，必饮食之内伤。病有苦而眩晕兮，凶多吉少之占；身无邪而昏瞀兮，否去泰来之象。声音不出兮，求诸肺肾之经；斑疹复现兮，责其心脾之脏。疳蚀出血者，难治；洞泄完穀者，莫讲。勿谓痘收而纵驰，勿谓毒去而迨遑。正气浸长而未复，邪气方消而未殃。特犯禁忌兮，今即生变；恣食肥甘兮，后必有殃。疥癞腐溃兮，一面黥瘢而似鬼；痈疽流注兮，四肢残废而如尪。目肿赤痛兮，冷痘入而成翳；齿宣黑烂兮，热毒浸而溃床。虽曰馀毒之为害，抑皆定数之莫防。形容顿改兮，令人骇愕；调治悔迟兮，空自惆怅。谓人不能胜天兮，何以立乎医药；谓医不如用巫兮，安能格乎穷苍。但逢出痘之岁，多求解毒之方。重者必轻兮，轻者不出；凶者变吉兮，吉者何妨。其方则有，其效未尝。与其先事而轻妄，孰若临时以消详。审天气之灾祥兮，必解其郁；视形气之勇怯兮，各平其脏。欲避疠气传染兮，必先择地之善；欲仗药力调护兮，尤要识医之良，惺惺参苏乃发散之妙剂（惺惺散，参苏散），人参通圣诚疫疠之奇方（人参败毒散，防风通圣散）。热而惊悸兮，导赤泻青合用（导赤散，泻青丸），热而焦渴兮，柴胡葛根作汤（小柴胡汤，升麻葛根汤）。自利兮黄芩（黄芩芍药汤），不便兮清凉（四顺清凉饮）。腹痛毒攻兮，匀气散再加枳实；腰痛病剧兮，败毒散更入木香。调元可补兮，表里实者勿饮调元汤；承气可攻兮，脾胃弱者莫尝小承气汤。养正兮，黄耆、人参、甘草；解毒兮，连翘、山豆、牛蒡。咽喉痛苦兮，甘桔汤中加大力；斑疹夹出兮，防风散内去硝黄（防风通圣散）。小便赤涩兮，连翘导赤（连翘饮，导赤散）；大便滑泄兮，豆蔻木香（豆蔻丸，木香散）。疮若干枯兮，四物合乎凉膈（四物汤，东垣凉膈散）；痘如黑陷兮，夺命助以水杨（夺命丹，水杨浴法）。赤艳焮肿兮，解毒入生黄归芍（黄连解毒汤）；灰白平塌兮，异功用桂枝耆防（钱氏异功散）。气虚而毒盛者，无价四君枳实（无价散，四君子汤）；血虚而毒盛者，无价四物牛蒡（四物汤）；气血两虚兮，十全无价（十全大补汤）。便溺俱阻兮，八正三黄（八正散，三黄丸），再用胆导之法，以泄毒气之藏。黑陷审其虚实，虚者大补，实者凉膈（十全大补汤，河间凉膈散）。痒塌分其急缓，急者异功，而缓者调阳（陈氏异功散，调阳即调元汤）。昏闷谵妄兮，龙脑膏孰知其妙；虚烦迷乱兮，抱龙丸莫及其良。满面燥痛兮，百花调水（百花膏）；遍身溃烂兮，败草铺床（败草膏）。蝉蜕去目中之肤翳（蝉蜕散），苦参治身上之淫疮（苦参丸）。虚热多汗兮，调元汤引用浮麦；食积肠痛兮，脾积丸饮以原汤。饥不喜食兮，异功宜久（钱氏异功散）；渴欲饮水兮，白术可尝（白术散）。败毒通圣允矣，冲阵之先锋（人参败毒散，防风通圣散）；调元异功信乎，殿后之大将（调元汤，钱氏异功散）。大抵医要识症，药不执方。专行温补者，则宗乎文中，喜用凉泻者，则师乎仲阳。不解其书兮，似瞽冥行于溪径；未会其神兮，如矮仰望乎宫墙。叹吾年之耄兮，欲深造而力不足；惧斯道乎晦兮，特发明而言不章。呕尽心肺兮，非欲立异；劳费颊舌兮，岂敢恃长。幸取正于巨眼，徒见笑于大方。
〔赋下〕
疹属君火，气本少阴。传于其子兮，故为脾胃之症；乘于其妻兮，现乎皮毛之分。亦胎毒之所发，因疫疠而成。咳嗽喷嚏兮，辛金烁于丁火；顿闷泣出兮，君主御乎将军。迎而夺之兮，其锋易挫；随而击之兮，其锐难胜。如折勾萌兮，斧斤不用；苟得燎原兮，玉石俱焚。其色如斑兮，摸之有迹；其形似痘兮，视之无津。朝出暮收兮，发之于阳，暮出朝收兮，发之于阴。变化莫测，出没靡定。大抵爱赤而恶黑，治者喜凉而忌温。赤如点朱兮，火明彰显之象；黑如洒墨兮，火郁曛昧之甚。制以酸凉兮，收炎光于丽泽；投以辛热兮，纵赫曦于重明。败毒防风开发斩关之将（人参败毒散，防风通圣散），解毒连翘制伏降虏之兵（黄连解毒汤、连翘饮）。如锦烂熳兮，服化斑而艳敛（化斑汤）；似火熏蒸兮，饮凉膈而热清（东垣凉膈散）。咽痛兮，甘桔牛蒡止咳嗽更能润肺（甘桔汤）；溺涩兮，导赤芍药定惊悸又可凉心（导赤散，一名火府汤）。便秘兮承气胆导（调元承气汤，胆导法），便泄兮黄芩猪苓（黄芩芍药汤，猪苓汤）。大渴兮，膈焦置瓜蒌于白虎（白虎汤），苦烦兮，里热加山栀于安神（安神丸）。无伐天和兮，使阴阳之适调；勿犯胃气兮，虽攻补之不尽。痘欲尽发而不留，疹欲尽出而无病。或邪气之郁遏兮，留而不去，或正气之损伤兮，困而未伸。毒归五脏，变有四症；毒归脾胃兮，泄泻不止而变痢；毒归心肝兮，烦热不退而发惊；咳嗽久而血出兮，毒归于肺；牙齿烂而疳餂兮，毒归于肾。轻者，从制以向善，平之有功；重者，拒敌而肆恶，攻之不胜。热不除者，调元汤加麦冬知母，作搐兮，药以抱龙温惊（琥珀抱龙丸，钱氏温惊丸），咳不止者，阿胶散（小阿胶散）加杏仁枳实，带血兮，专以补肺太平（钱氏补肺阿胶散，十药神书太平丸）。注下兮，异功猪苓泽泻（钱氏异功散），虚滑者大作参苓（参苓白术散），滞下者，异功当归芍药；休息者，少与真人（真人养脏汤），惟有牙疳之病，原呼走马之名，初息臭而腐肉，渐血出而穿龈。内服地黄兮，制其火怪（地黄丸）；外擦蚊蛤兮，杀其䘌精（蚊蛤散）。牙若脱落兮，崩砂之状可畏，声若哑嗄兮，狐惑之证难明。应出不出兮，发之初惺惺，次通圣夺命，大发而有准（惺惺散，防风通圣散，夺命丹）。应收不收兮，解之初葛根，次化斑凉膈，大解而最灵（升麻葛根汤，化斑汤，河间凉膈散）。色淡白兮为虚，四物去川芎加红花桂枝（四物汤），色紫黑兮血热，化斑去人参加玄参烧粪（化斑汤）。夺命发斑疹之圣（夺命丹），无价解疫疠之神（无价散）。发不出而烦躁兮，虞不能腊；黑不变而谵妄兮，食不及新。热蒸蒸兮色赤，痢滴滴兮气腥。羸瘦骨肉之脱，瘈瘲神识之昏。喘急兮，胸高肩耸；疳烂兮，漏腮缺唇。休夸三世之妙手，难留一息之游魂。岂不闻误服汤丸兮，不如勿药；又不见特犯禁忌兮，可以自省。爱吃咸酸兮，咳嗽连绵而未已；喜啖辛燥兮，火热燔灼而不宁。甘甜过而齿龋，生冷多而粪清。鸡则生风之畜，鱼则动火之鳞。鸡鱼贪而乱食，风火併而起衅。邪反滋甚兮，为斑疹而不息；毒反深入兮，值疫疠而再经。斯则疹之遗毒，亦若痘之馀症。欲决内伤，须详外症。目常赤痛兮，青童抱火；鼻常鼽血兮，素女卧薪。病牙齿以终身兮，玄武困于汤镬；发癫痫而连年兮，朱雀惊于烧林。溲数短涩兮，乃州都之遭火；便溏垢蛊兮，必仓廪之被焚。哮喘炎上之象，丹瘤赤熛之形。唇舌多疮兮，门户残烟未熄；咽喉常肿兮，管龠馀烬犹存。敬求其故兮，则一言之可尽；欲拨其本兮，岂一旦之能平。噫！此赋之作，效蛙之鸣。词虽鄙俚兮，积如磊石；法则珍秘兮，故曰碎金。

原痘论  ***************************
上古之时，未闻疮之症，《素》《难》之文，鲜有及者，岂其人淳庞朴野，积精全神，虚邪苛毒，莫之能害欤。或云，自建武征虏，遂染其毒，流布中国，谓之「虏疮」。或曰「圣疮」，言其变化莫测也。或曰「天疮」，言为天行疫疠也。或曰「百岁疮」，言人自少至老，必作一番也。或曰：「豌豆疮」，言其形之相似也。故病此者，如蛇蜕皮，如龙蜕骨，死生存于呼吸之间。夫上古所无，而末世有之，抑时世异耶！抑人将失之耶！予思其由天地之气，春夏生养之纪也；其物熙熙，秋冬杀戮之纪也；其物黟黟，时逮末世，已非泰和之景，不可谓非时世之异。然人日习伪，不知持满御神之道，七损八益之数，务快其心，以散其真，不可谓非人自失之也。有论秽毒者，有论淫火者，有论时行正病者，靡有定论；将谓秽毒淫火，邪则一岁之中，大而郡县，小而村落，病者相似，而死相继，比屋哭声，秽毒淫火，未必人人若此之甚也，将谓时行正病，邪何以自少至老，但作一度，厥后再无传染也？盖父母于子，一体而分，精血之毒已蓄于阳，施阴化之始，固不待诞生之顷，咽其血而后有是毒也。况男子惜其气以养其精，女子耗其气以养其血。苟失所养，即贻他日之患，子之受于父母者虽殊，其为毒则一也。岂有男子淫火起于气，为阳毒而易治，女子淫火起于血，为阴毒而难治之理耶？至于天行正病，亦有其时，但遇天年之所加，及有四时不正之气，即知有是正病也。然则待时而发者，胎毒也。或速而危，或徐而持，或暴而死者，气之微甚所使也。发则其毒泄矣。所以终身但作一度，后有其气，不复传染焉。
痘为胎毒昭昭矣，其间或疏而轻，或密而重，或重变轻，或轻变重，变化叵测，是又有说焉。疏而轻者，始终如一；密而重者，变怪百出。或因父母相传而然，或因疫疠相染而然，或因鬼疰相著而然。杳冥恍惚，出于闻见，思虑之所不及。此与智者道之，痴人前不必说梦也。何者？盖痘疹之毒，父母原自有之，虽尝作过一番，而脏腑、经络、皮毛、肌肉、骨髓之间馀毒犹有存者，一旦分形化气，注之于子，其毒亦随之泄矣。所以子之疮瘢，多肖亲也。加之调摄失宜，放恣无忌，其毒益甚。疮痘之候，沉因危笃者，未必非父母之所致也。凡子之侏儒、跛躄，必肖于亲，况疹痘之毒乎？且人受天地之气以生，天地之气变，人之气亦变，或遇迁正失守，淫胜郁复之纪，德令乖常，异灾迭见，自然疠气传染，证候相似，所以轻则俱轻，重则俱重。若有主之者，是则疫疠之所为也。故人之疫疠而死者，精灵不散，游魂往来，随气而行。常以其气疰于平人而为之疾；如瘵疠之传染，然形质庞厚，福泽悠远者，不能相及。苟体虚福薄之人，阴为舛乱之岁，则膏肓之竖，台骀之祟，互相染著，反复变化，术不能禁，工不能治也，此非鬼疰之害乎？夫治此三者，当奈何？曰：必为之豫解其毒，平其气，迁其处，庶乎可免矣。

胎毒论  ***************************
易曰：大哉乾元，万物资始。又曰：至哉坤元，万物资生。夫乾称父，资始者，气之始也。坤称母，资生者，形之始也。人之有生，受气于父，成形于母，是以毛发、皮肤、肌肉、筋骨、四肢百骸，其来固有自矣。然则胚胎造化之始，精施血受之候，辅翊调养，抑岂无道耶？奈何为父者，以酒为浆，以妄为常，以欲竭其精，以耗散其真，命门衰败，阳道勿兴，乃服助阳之剂。至于阳火益炽，阴水益枯，失其乾道，此父遗毒于气之始也。为母者，褊急妒忌，以致冲任气逆，月事不时，乃服暖宫之剂，煎熬真阴，血中伏火，失其坤道，此母遗毒于形之始也。且古之男子，必待妇人月水时下之后，与之交媾，以成其胎，妇人有孕，则居侧室，以保其胎，而又不妄作劳，饮食必谨。今之夫妇，不知此理，情欲妄动，饮食妄嗜，此父母之遗毒，又不特一朝一夕而已也。况子喘息呼吸，气通于亲，故蓄毒于肠胃、膈膜、皮毛、筋骨之间，待时而发，或为疮疟，或为惊忤，或为丹瘤。胎毒之间，惟痘最酷，加以天地肃煞之气，岁运乖戾之变，水土之不齐，疫疠之交作，则夭昏稚殪，难以枚举，是虽气数，抑人之所自致欤。诚使为父母者，以继嗣为重，以无后为虑，节其嗜欲，守其禁忌，父之有疾，责而治之，母之有疾，责而治之，必使精血和平，则阳施阴化，气清形粹，子亦不撄其毒，复何夭殇之恫耶？
或曰：儿在胎之时，其母不畏禁忌，恣意所欲，加添滋味，好啖辛酸，或食毒物，其气搏于胞胎之中，所以儿受此毒，发为疮疹也。殊不知人之有生，受气于父，成形于母，胞胎之毒，父当分任其咎，未可专责母也，如东垣所论红丝瘤是也。
又曰：胎在腹中，食母秽液。至生之时，啼声一发，口中所含恶血随吸而下，寄于右肾胞络之中。疮疹之发，乃下焦相火炽也，盖儿在胞中，赖母气以养其形，母怀胎之时，天食以五气，各有所凑也。如臊气凑肝，焦气凑心，香气凑脾，腥气凑肺，腐气凑肾之类。地食以五味，各有所入也。如酸味入肝，苦味入心，甘味入脾，辛味入肺，咸味入肾之类。至于五志之动，各有所伤。如怒伤肝，喜伤心，思伤脾，忧伤肺，恐伤肾之类。儿之受病于母者，不特始生咽血一事而然也。
又曰：小儿疮疹，五脏之中，惟肾无候，以在腑下，不能受秽故也。夫肾有两枚，左为肾，右为命门，男子以藏精，女子以系胞胎。胚之初，精血混合，设有其毒，肾先受之，岂有肾在腑下，而不受毒者哉？况肝生筋，心生血脉，脾生肌肉，肺生皮毛，肾生骨，设使肾无所受，何以能生骨也？既疮疹诸症，起于右肾之下，行足太阳之经，足太阳膀胱，肾之腑也，安得为肾无候乎？或曰：诸痛痒疮疡，皆属心火。今谓起于右肾者，君火在相火之右，但立名于君位，而天气不加，相火者守位而奉天之命，以宣行君火之气，所以心者，君火也，欲彰其德；右肾为命门，相火代君之令而行之耳，故曰起于右肾之下也。
昔人谓儿在胞中，饥则食母之血，渴则饮母之浆，予独谓其不然。盖儿始受气之时，一月胚，二月胎，不过一点精血，凝结中涵生意也，至三月以后，其形渐成，在胞之中，譬诸禽鸟雏在卵壳中，浑融变化，熏蒸滋养，惟所受太初之气，渐自生长，日月既足，乃破其胎卵而出矣。何以能饮食耶？必谓有所饮食，则胚胎之初，形象未具，何饮何食耶？且血者渣滓之物，入则有出，十月之前，所饮所食之血，又从何道出耶？若生下口含恶血，乃母临蓐之时，血秽流溢，入儿口中，未必便是先在腹中所食之血也。但云儿在胎中，滋养形体，长育变化。培根蒂者，则在母之血液也。

疮疹惟肾无候论  ***************************
钱氏曰：痘疹始出之时，五脏证见，惟肾无候，但见平证耳，骩（尾觚骨也）凉、耳凉是也。骩、耳俱属于肾，其居北有主冷也，后人不知肾独无候之理，遽谓肾在府下，不受秽毒，所以无候，欲专补脾土以制肾水，又欲虚其肾，以免黑陷之变。《内经》曰：君火之下，阴精承之。五气不可以偏胜，苟失其平，则为灾孽。今疮毒之火，起于三焦，煎熬脏腑，燔灼皮肉，非肾水有以制之，则慓悍之势，莫之能御。惟肾无候者，所以存生生之源，见阴阳造化之妙也。又肾在下而主骨，肾独无侯者，此疮疹之毒升浮发散而出于外，不然，则反陷伏入于内矣。观其但见平者，乃耳骩如常，不似浑身之热，非谓真冷也。盖肾主骨，骩者骨之本也，肾通窍于耳，故骩凉耳凉，为肾不病，若反热，则火炎水涸，真阴败绝，而死不旋踵矣。或欲用四君子汤，专补脾土以制肾水者，殊不知白术之燥，肾之所恶，茯苓淡渗肾中津液，肾本无侯，而又伐之，所谓诛罚无罪也，或见钱氏用百祥丸，以下肾之实者，又欲虚其肾，以防黑陷之变，不知百祥丸正谓黑陷，为毒气入肾，故以百祥丸下。若不烦躁，大小便秘，安可下之乎。谓之实者，邪气实也，苟无黑陷而下之，宁不反虚其里，自取陷伏之变乎？或云：以泻膀胱，非泻肾也，此文饰之词，不足信也。然则保脾土以制肾水者非欤？曰：察其虚实，如果内虚泄泻，则补脾土，使里气实，疮疹不至于陷伏；若内实，则补脾之说，正犯实实之戒。但云补脾土使毒不陷伏而归于肾，则可；谓补脾土以制肾水，则不可。

肾主痘中之水论  ***************************
论者皆曰，痘疮惟肾无证，肾不可实，肾实则为黑陷，有欲虚其肾之意，是未知五行生化之理也。盖心肝脾肺肾，五行之所属也，声色臭味液，五行之所化也。《难经》云：肝色青，其臭臊，其味酸，其声呼，其液泣；心色赤，其臭焦，其味苦，其声言，其液汗；脾色黄，其臭香，其味甘，其声歌，其液涎；肺色白，其臭腥，其味辛，其声哭，其液涕；肾色黑，其臭腐，其味咸，其声呻，其液唾。此五脏之中，各具一五行也。然肝主色，五色之变，在乎木也；心主臭，五臭之变，在乎火也；脾主味，五味之变，在乎土也；肺主声，五声之变，在乎金也；肾主液，五液之变，在乎水也。此一脏之中，统体一五行也。既曰肝为水疱，以泪出如水，泪则肾之液也；肺为脓疱，以涕出稠浊，涕则肾之液也；心为斑，以血色赤而小，血则肾之液也（在内为血，在外为汗）。夫五脏之液，皆本于肾如此。然则痘中之水，肾乃主之，至于结痂，则土来制水而干较，所以脾主结痂，其色微黄也。肾又为封藏之本，痘之痂靥，肾又主之。观乎此，不可谓肾无证，亦不可使之虚也。虽曰肾主黑陷，乃火太过，水不能胜，津液枯萎而变矣。

痘疹五脏证见论  ***************************
凡病发于一脏，惟痘疹之症，五脏悉见。盖儿受父母之气以成形，属毛离里，喘息毕通，肝气通于筋，心气通于血脉，脾气通于肌肉，肺气通于皮毛，肾气通于骨髓，至发痘疹之时，内连脏腑，外达百骸，所以五脏悉具也。故发热之初，呵欠顿闷，肝证也；乍凉乍热，手足稍冷，多睡，脾证也；面燥，腮赤，咳嗽嚏喷，肺证也；惊悸，心证也；骩凉、耳凉，肾之平证也。于其证之多寡，可以知其脏之主病矣。自是之后，初出一点血，心也，诸疮属心，其毒斩关而出，血先受之也。血化为水，肝也，肝主泣，水疱者，泪出如水也。水化为脓，肺也，肺主涕，脓疱者，似涕稠浊也。脓成毒解而结痂者，脾也，脾属土，万物功成于土，痂皮微黄者，土之色也。其所以收敛闭藏者，肺与肾也。肺主收敛，肾主闭藏也。如初出一点血，隐伏皮下，不成颗粒者，毒伏于心，其死至速。出如水珠，皮肉染丹者，毒伏于肝，必加痒塌而死，出如灰白，皮枯不润者，毒伏于肺，必喘呼闷乱而死。出于皮下，肉先浮肿者，毒伏于脾，必至灌烂，呕泻不食而死。出多血疱，黑陷者，毒伏于肾，必血妄行而暴死矣。如初出成颗，渐乾黑者，玄府闭塞，毒无从出，其血先干，转添闷乱而死者，心之病也。血化为水，浮囊嫩薄者，肌肉已败，必至痒塌，肝之病也。脾主肌肉，肝木克之，脾败者，死。皮破复灌，饮食能进，此脾土尚强，肝木不能犯之也。水化为脓，脓未及成，忽然收较，痂皮焦黑，肺之病也。未至而至，是谓太过，反兼火化也。若于空中再出一番，此肾不受邪，复还于肺，从下上者，顺也。以痘疹言之，裹束于外者，脾也，脾虚则易破；充拓于里者，气也，肺主气，肺虚则不起发；荣于根脚者，血也，肝主血，肝虚则色不荣；痘中之水，肾也，肾虚则乾枯，黑陷，痒痛者，心也，心主火，实则痛，虚则痒。以痘之色言之，红活者，心也，恶其娇艳；中黑者，肾也，恶其焦陷；浆白者，肺也，恶其灰褐；苍蜡者，肝也，恶其青干；淡黄者，脾也，恶其肉烂。临病之工，审察五脏以施方，治无不效矣。

脏腑主证治  ***************************
肝者，罢极之本，魂之居也。主风，恶风，其色青，属木，其味酸，其臭臊，其华在爪，其充在筋，其液为泪；其声为呼，在变动为握，开窍于目。实则目直大叫，呵欠，顿闷，项急，虚则咬牙多欠；热则手寻衣领及乱捻物。诸风振掉，皆属于肝。肝苦急，急食甘以缓之，甘草；欲散，急食辛以散之，川芎；以辛补之，生姜；以酸泻之，芍药。
心者，生之本，神之变也。主惊，恶热，其色赤，属火，其味苦，其臭焦，其华在面，其充在血脉，其液为汗，其声为笑，在变动为噫，开窍于舌。实则叫哭发热，饮水而搐；虚则困卧，悸动不安；热则合面睡，口中气温，上窜咬牙。诸痛痒疮疡，皆属于心。心苦缓，急食酸以收之，五味子；欲软，急食咸以软之，芒硝；以咸补之，炒盐；以甘泻之，甘草。
脾者，仓廪之本，营之居也。主困，恶湿，其色黄，属土，其味甘，其臭香，其华在唇四白，其充在肉，其液为涎，其声为歌，开窍于口，在变动为哕。实则困睡，身热饮水；虚则吐泻生风。诸湿肿满，皆属于脾。脾苦湿，急食苦以燥之，白术：欲缓，急食甘以缓之，甘草；以甘补之，人参；以苦泻之，黄连。
肺者，气之本，魄之处也。主喘，恶寒，其色白，属金，其味辛，其臭腥，其华在毛，其充在皮，其液为涕，其声为哭，开窍于鼻，在变动为咳。实则闷乱喘促；虚则哽气长出；气热则手掐眉目面。诸气愤郁，皆属于肺。肺苦气上逆，急食苦以泻之，诃子皮（一作黄芩）；欲收，急食酸以收之，白芍药；以辛泻之，桑白皮：以酸补之，五味子。
肾者，主蛰藏之本，精之处也。主虚，恶燥，其色黑，属水，其味咸，其臭腐，其华在发，其充在骨，其液为唾，其声为呻，开窍于二阴，又云开窍于耳，在变动为慄，虚则目无精光，畏明，然骨重肾怯，则猝失音。诸寒收引，皆属于肾。肾苦燥，急食辛以润之，知母、黄柏；欲坚，急食苦以坚之，知母；以苦补之，黄柏。

六气十二经所主证治  ***************************
太阳所至为腰痛，太阳病，发热，腰痛脊强，项[几][几]，头痛，小便赤涩。足太阳膀胱经，气病则肾痛腰似折，血病则狂颠疾。手太阳小肠经，气病则嗌痛颌肿，血病则颊肿。寒淫于内，治以甘热，佐以苦辛，以咸泻之，以辛润之，以苦坚之。寒淫所胜，平以辛热，佐以苦甘，以咸泻之。足太阳经，麻黄、桂枝、泽泻、黄柏；手太阳经，生地黄、赤茯苓。二经通用羌活、防风、藁本。
阳明所至为皴揭。阳明病，身热，目赤，作渴，谵妄，大便秘。足阳明胃经，气病则喜呻数欠，惊妄发狂，血病则唇胗喉痹。手阳明大肠经，气病则颈肿，血病则鼽衄，喉痹。燥淫于内，治以苦温，佐以甘辛，以苦下之。燥淫所胜，平以苦温，佐以酸辛，以苦下之。足阳明经，半夏、苍、白术、防风；手阳明经，连翘、秦艽、麻仁。二经通用升麻、葛根、白芷、石膏、大黄。
少阳所至为嚏呕疮疡，恶病暴死。少阳病，乍寒乍热，胸胁痛，乾呕心烦。足少阳胆经，气病则口苦，善太息，血病则腋下肿。手少阳三焦经，气病则嗌肿、喉痹，血病则目锐眦痛，颊痛。火淫于内，治以咸冷，佐以苦辛，以酸收之，以苦发之。火淫所胜，平以咸冷，佐以苦辛，以酸收之，以苦发之，以酸复之。足少阳经，半夏、龙胆草、连翘；手少阳经，川芎，熟地黄、附子、细辛、黄耆。二经通用柴胡、青皮。
太阴所至为中满吐下。太阴病，自利，四肢逆冷。足太阴脾经，气病则舌本强，食则呕，善噫，血病则溏泄。手太阴肺经，气病则喘咳，血病则渴、烦心。湿淫于内，治以苦热，佐以酸淡，以苦燥之，以淡泄之。湿淫所胜，平以苦热，佐以酸辛，以苦燥之，以淡泄之。足太阴经防风、苍白术、当归、白芍药、吴茱萸、黄耆、人参、甘草、砂仁；手太阴经，升麻、白芷、桔梗、麻黄、黄芩、栀子、石膏、天麦门冬、桑白皮、杏仁。
少阴所至为疡疹。少阴病，咽痛、口舌燥。足少阴肾经，气病则善恐，血病则舌乾，咽肿，嗜卧。手少阴心经，气病则嗌乾，渴而欲饮，血病则衄蔑血汗。热淫于内，治以咸寒，佐以甘苦，以酸收之，以苦发之。热淫所胜，平以酸寒，佐以苦甘，以酸收之。足少阴经，附子、丁香、桂、黄耆；手少阴经，麻黄、桂心、生地黄、黄连、当归。二经通用独活、细辛。
厥阴所至为呕泄。厥阴病，四肢厥冷，时作搐搦，舌卷卵缩。足厥阴肝经，气病则腰痛，嗌乾；血病则呕逆，飧泄，遗溺，闭癃。手厥阴心包络，气病则臂肘挛急，腋肿胁痛，血病则烦心，掌中热。风淫于内，治以辛凉，佐以苦甘，以甘缓之，以辛散之。风淫所胜，平以辛凉，佐以苦甘，以甘缓之，以酸泻之。足厥阴经，羌活、吴茱萸、甘草、当归、龙胆草；手厥阴经，熟地黄、牡丹皮。二经通用柴胡、青皮。
凡痘疹发于三阳者可治，发于三阴者不可治。


卷之二  ——————————————————————————————————————————————————————————————————————————————————————————

气运  ***************************
疮疹之候，或间数年而发，或发则连年不已，何也？经曰：不知年之所加，气之盛衰，虚实之所起，不可以为工矣。盖司天者，主行天之令，上之位也；岁运者，主天地之间，人物化生之气，中之位也；在泉者，主地之化，行乎地中，下之位也。一岁之中，有此上、中、下三气，各行化令，气偶符会而同者，则通其化，其中于人则病矣。所以疮疹必待其年而发也。六十年中，天符十二年：戊子、戊午、己丑、己未、戊寅、戊申、乙卯、乙酉、丙辰、丙戍、丁巳、丁亥。其中有四年为太乙天符：戊午、己丑、己未、乙酉。谓之天符者，司天与运同也。太乙天符者，司天与运及辰之同也。岁会八年：丙子、己丑、丁卯、甲辰、甲戍、戊午、己未、乙酉。谓之岁会者，运与支同也，同天符六年：甲辰、甲戍、庚子、庚午、壬寅、壬申。同岁会者六年：癸卯、癸酉、癸巳、癸亥、辛丑、辛未。谓之同者，谓岁运与在泉合其气化，阳年曰同天符，阴年曰同岁会也。五者杂而言之，共三十六年，合而言之，止有二十六年。经曰：天符为执法，岁运为行令。太乙天符为贵人。邪之中人，则执法者，其病速而危，行令者，其病徐而持，贵人者其病暴而死也。又子午之岁，少阴君火主之，寅申之岁，少阳相火主之。经曰：少阴所至为疡疹；少阳所至为嚏、呕、疮疡、恶病暴死。凡此数年，刚柔失守，升降窒抑，旧者不退，新者不迁，则连年发而不已也。

疫疠  ***************************
疮疹虽胎毒，必待时令不正之气相传染而发。盖春气温和，夏气暑热，秋气清凉，冬气冷冽，此四时正气之序。若春应暖而反寒，夏应热而反清，秋应凉而反热，冬应寒而反温，此非其时而有其气，为不正之令也。夫人感之，或为寒热，或为疟痢，或为喉痹，或为肿，或为斑疹，谓之天行正病。又云：疫疠是以一岁之中彼此传染，大小相似。又若冬温，阳气暴泄，至于来岁必发疮疹，何也？盖小雪以后为终之气，太阳寒水主之，水德不彰，使厥阴少阴木火之气反来乘之，阳气早发，奉生者少，故来春，民多病也。况疮疹之毒，藏于至阴之下，发于太阳之经，当其时而动其气，毒乃发矣。此冬温之后，必发疮疹也。凡此不正之气，发之泄之，解之平之，勿犯岁气，是谓良工。故治疫疠者，以解毒为急。

部位  ***************************
诸疮皆属心火，心之华在面，疮病之候，但以面之部各位占之，思过半矣。且痘疹阳毒，诸阳皆聚于面，吉凶善恶，尤易见也。额属心火，如印堂以上，发际以下，横两日月角位，先见红点，先作浆，先结靥者，此恶候也。盖心为君主，毒发于心，故先见于其位，君危则十二官皆危，其死速矣。左脸属肝木，右脸属肺金，如两脸先见红点磊落者，吉；如相聚作块，其肉硬肿者，死。盖肝藏魂，肺藏魄，生意既绝，魂魄将离，故不治也。颊属肾，承浆横抵两颊先见红点，先发先靥者，吉。此位虽属肾，然三阳三阴之脉皆聚于此，阴阳和，故可治也。鼻属脾土，若准头先出先靥者，凶。盖脾属土，四脏禀命于脾，毒发于脾土，败则四脏相随而败，故绵延日久后毙也。肾之窍在耳，又云心开窍于耳，心肾皆少阴君火也。又少阳相火之脉，行耳之前后，凡在耳轮先现红点者凶。盖君相二火用事，燔灼之势难以扑灭也。惟口唇四围，先出先起先靥者，大吉。盖阳明之脉，挟口环唇，胃与大肠主之，无物不受故也。

脉候  ***************************
痘疹有形之证，无所用诊，又岁气主之，似不必诊。经曰：微妙在脉，不可不察，察之有纪，从阴阳始。是则不可不诊也。先哲有言曰：疮痘脉静身凉者生，脉躁身热者死。可见疮疹亦用诊矣。故小儿七岁以上，四至为平脉；七岁以下，六至为平脉。或云八至者，非也。大抵小儿之脉，多带紧数，《玉函经》云：自然紧数甚分明，都缘未散精华气。又疮毒之脉，多浮大而数。《伤寒论》云：浮为风虚，大为气强，风气相搏，必成瘾疹。又云：数脉不时，则生恶疮也。脉六至为数，如过于本脉为太数，邪气实也；不及本脉为迟，迟则正气虚也。诊脉之法浮以候表，沉以候里，浮而数，表热也，浮而迟，阳气衰也，沉而紧，里热也，沉而细，元气脱也。痘疹之阳脉，浮沉宜带洪实，弱而无力，为阳病见阴脉。仲景曰：阳病见阴脉者，死。凡诊得浮而无根，瞥瞥如羹上之肥，数而急疾，连来如雀之啄，细而欲散，荣荣如蛛之丝，迟而欲绝，滴滴如屋之漏，沉而时见，如鱼之跃，皆死脉也。

气血  ***************************
人之一身，本乎荣卫。卫者，阳气，所以开阖橐龠，运动枢机者也。荣者，阴血，所以充溢脏腑，灌溉肢体者也。故气虚则神气息，血虚则化源绝，二者不可偏胜也。痘疹之毒，本于五脏之液，各随经络部位，直犯荣卫而出，气血从之。观其裹束坚厚，窠囊充长者，气之足也。根牙红活，形色润泽者，血之足也。气血既足，则痘易发易靥，不须施治，以蹈实实之戒。如平陷嫩薄者，气之病也，乾枯紫黑者，血之病者，责而治之，不可因循，以贻后悔。然脾胃者，气血之父也，心肾者，气血之母也，肝肺者，气血之舍也。脾纳水穀，其悍气注于肾而为气，肾舍于肺而为卫，以温分肉，充皮毛，肥腠理，司开阖也。卫气虚则疮不起发，其毒乘气之虚而入于肺，肺受之则为陷伏而归于肾矣。脾纳水穀，其精气注于心而为血，心舍于肝而为荣，以走九窍，注六经，朝百脉也。荣血虚则疮不光泽，其毒乘血之虚而入于肝，肝受之，则为痒痛而归于心矣。凡治此者，气病治气，血病治血，寒则温之，热则清之，虚则补之，实则从之，仍以脾胃为主，不可犯之也。

阴阳  ***************************
《内经》曰：阴在内，阳之守也；阳在外，阴之使也。阴者，血也；阳者，气也。《难经》曰：气以呴之，血以濡之。言气以行其血，血以濡其气也。痘疮之出，其浮沉聚散，使于外者，阳之德也；灌注滋润，守于内者，阴之德也。阳守乎阴，阴使乎阳，互为其用，所以易发易收也。若阴不足，则阳不长而枯萎之变出焉；阳不足，是阴不生，而陷伏之变出焉。必阴阳相济，毒化而解矣。故治此者，春夏养阳，秋冬养阴；辛甘发散为阳，酸苦涌泄为阴，咸味涌泄为阴，淡味渗泄为阳。阴病治阳，阳病治阴，从阴引阳，从阳引阴，寒之而热者取之阴，热之而寒者取之阳。形不足者温之以气，阳也；精不足者益之以味，阴也。是皆《素》《难》之所秘，能达阴阳之理，可以为人司命矣。

标本  ***************************
病有标本，治有后先，有从标者，有从本者，有先标后本者，有先本后标者，有标本兼治者，视其急缓，其法不同也。痘疮之候，自人身而言，气血为本，疮疹为标。自疮疹而言，疮疹为本，别证为标。如疮子稠密，在标之病也，视其气之不匀，血之不周，以匀气活血，兼行解毒，此则标本兼治也。疮若起发，气或虚者，补其气，血或虚者，补其血，此缓则专治其本也。气血充实，疮或壅遏者，单行托里解毒之剂，此急则专治其标也。疮势太甚，咽喉肿痛者，以治咽喉为主，此急则治其标也。疮热太甚，自利不止者，以止利为主，此急则治其标也。利久不止，渐成坏疡，救里发表，兼而行之，此亦标本兼治也。先救其里，后攻其表，此则先标后本也。大小便秘，烦躁喘呼者，急利之，此急则治其标也。疮热太甚，烦渴不止，以解毒为主，兼治其渴，此先本而后标也，凡此之类，扩而充之，以尽其余，则治不紊矣。

形色  ***************************
或云：痘疮之候，无以脉诊，言形色可辨也。谓之形者，痘之形也。故尖圆坚厚，始出之形；发荣滋长，欲壮之形；饱满充足，成浆之形；敛束完固，收靥之形。与大豆、豌豆、绿豆相似者，皆正形也。或平或陷，形之变也。如初出时，空若蚕种之蜕，隐如蚊蚤之迹，薄如麸片，密如针头，若热之痱，寒之粟者，不能起发而死。黏聚模糊，肌肉虚浮，溶软嫩薄，皮肤溃烂者，不能收靥而死。谓之色者，痘之色也。喜鲜明而恶昏暗，喜润泽而恶乾枯，喜苍蜡而恶娇嫩。红不欲焰，焰则易破；白不欲灰，灰则难靥。由红而白，白而黄，黄而黑者，此出形起发、成浆结痂之正色也。出形而带紫，起发而灰白，此色之变，惟辨痘之形色，可知死生之期。

疏密  ***************************
痘欲其疏，疏则毒少，不欲密，密则毒甚，此古今确论也。疏密之分，各有喜忌，如头面欲疏，元气不可犯也。颈项欲疏，管龠不可塞也。胸背欲疏，脏腑俞募之所附也。若夫手足，不忌其密矣。谓之疏者，非但稀少也。铺排磊落，大小匀净，亦可以言疏。谓之密者，非必盛多也。攒聚黏连，片复亦片，虽只数处，亦可以言密。疏而凶者，亦有数等。如初出时才见红点三两处，其热便退，可以语其疏也。苟大热不解，唇口燥裂，大小便秘，烦躁不宁，或身无热，但增烦渴者，此由毒甚郁遏于中，不能遽出，日复渐出，渐加稠密，一也。又如初出一两点，顶尖焦黑，或三四粒作一堆者，仅见数处，他无所出，喜睡，不食，烦渴，大小便涩，此由毒伏于中。加谵妄者，不待起发而死，若能起发，后必发痈毒也，二也。亦有出现实疏，遂生翫忽之心，禁忌不守，风寒不避，饮食所伤，汤丸之试，变生不测，三也。设有密而吉者，治之早，卫之严，里无病而疮悉成也。

轻重  ***************************
痘有轻重，轻者不须服药，但加保护而已；重而未成坏疮者，可急治之，重而且坏，不可治也。何谓之轻？轻者作三四次出，大小不一等，根窠红，肥泽充满，头面稀少，眼中与喉舌无疮，能食，大小便如常，此毒之轻也。重者一齐出，起发收靥如期，能食，其重之可治者；若头面颈项，胸背喉舌皆疮，稠密无缝，或灰白色，或青紫陷下，或外白里黑，或外黑里赤，食谷则哕，饮水则呛，或自利不止，或大便不通，此重之不可治者也。然有轻变重者，以犯房室，触秽污，食生冷，冒风寒，惑于鬼神，误投汤药，此人事之失也。有重变轻者，以避风寒，节饮食，忌生冷，远人物，医不乖方，此人事之得也。吁！本轻本重者，诿之于命；变轻变重者，非人所自致欤！

顺逆  ***************************
古人谓：疮疹春夏为顺，秋冬为逆。春三月谓之发陈，万物以生；夏三月谓之蕃秀，万物以长，得其时，所以顺也；秋三月谓之容平，草木萎落；冬三月谓之闭藏，蛰虫坯户，违其时所以逆也。此亦语其生、长、收、藏之理，岂有春夏皆顺而吉，秋冬皆逆而凶者乎？如春失养生，夏失养长，则春夏亦逆；秋能养收，冬能养藏，则秋冬亦顺也。惟痘出一般，疏密得所，不愆其期，症之顺也。痘出来杂，带斑带疹，稠密无缝，常失其期，症之逆也。噫！春夏为顺，秋冬为逆，古人之言，岂真拘拘于时令之说耶？盖春夏发生之令也，秋冬杀伐之令也，痘疮之出，起发者，得春夏之令，所以为顺；陷伏者，得秋冬之令，所以为逆，其斯之谓欤？春脓疱（金剋木），夏黑陷（水剋火），秋斑（火剋金），冬疹（土剋水），为之逆者，此不经之谈。黑陷一症，四时不治，何但在于夏耶？故非其时而有是症者，气血和平，脏腑充实，莫不皆顺。如其时而有是症者，气血衰弱，脏虚惫者，莫不皆逆。

痘有怪变  ***************************
夫痘曰圣疮者，谓之变化莫测也。若正而顺者，自然苗而秀，秀而实，以成造化之功。被邪而逆，则有许多怪变焉。
一曰试痘，初发热两三日，面上报出红点，磊落稀疏，十分可喜也，不起发，也不灌脓，至五六日后都不见了。其人面多青黑，精神困倦，再过两三日后遍身发热，其痘一齐涌出，善医者能保其一二，其实不可治者多矣。
二曰痘母，初发热四五日后，其痘不出，或肩背上或胸前忽然肿起一块，小者如杯，大者如盘；又有发热二三日后，面上遍身，其痘尽出，至起发时，中间有痘疮三五糊涂，根脚顽硬，但见此症，多不可治。
三曰鬼痘，发热三日出痘，又三日磊落稀疏，十分可喜，至起发时，痘顶作脓如绿豆色，根脚红圈戴艳，至六七日后，其疮自破，个个深孔如钱錾中心之状，必不可救。又有一等，起发之时，忽有疮顶变黑，抚之则痛者，急以法救之，以待传开，不可活矣。
四曰烂痘，初出之时，十分可喜，至于起发作脓之时，自然溃烂破损，此病甚危。
五曰干痘，出形之后，细密混杂，如疹如疥，皮肤乾燥，疮头焦黑，不能起发而死。
六曰空痘，出现时好，起发时好，只到灌脓之时却不作脓，一片空壳，此症若不死，必发痈毒，大抵不可活者多矣。
七曰生痘，痘疮之出，即如枝头之果，以渐成熟。今起发之时，中心平陷，再不满顶。至于作脓之时，四围红紫，尤是生血，不化脓浆，其期已过，不见成熟之色，此症必死。

虚实  ***************************
不知虚实者，不可以为工。经曰：无虚虚，无实实。虚实之分，不可不知也。经曰：必先度其形之肥瘠，以调其气之虚实。此以形体别虚实也。又曰：谷盛气盛，谷虚气虚。此以饮食别虚实也。又曰：脉实血实，脉虚血虚。此以血脉别虚实也。又曰：邪气盛则实，精气夺则虚。此以邪正别虚实也。大抵实者，邪气实也；虚者，正气虚也。经曰：邪之所凑，其气必虚。留而不去，其病则实是也。又云：五实死者，谓邪气之实也；五虚死者，谓正气之虚也。疮痘之症，其人形体肥健，饮食能多，六脉洪实，素无疾病，大便如常，疮色红润者，此表里正气俱实也，不须服药。若形体羸怯，素多疾病，饮食减少，六脉微弱，吐利频频，疮色淡嫩，若此，表里正气俱虚也，陈氏温补之法可用。如疮热太盛，焮肿痛胀，大热不退，烦渴昏睡，大小便秘，此表里邪气俱实也，钱氏凉泻之法可用；如疮本稠密，焮发红活，吐利不食者，此表虚里实也，于补汤中加解毒药；如疮色淡白，发不透满，大小便秘，浩饮大嚼者，此里实表虚也，于解利中加发散药。又如疮痛者，邪气实也，当活血以开其郁。若痛如刀剜，闷乱大叫者，勿治。疮痒者，正气虚也，当补气以燥其湿。如爬搔不定，破烂皮脱者，勿治。灰白者，气虚也，参耆之功为大；乾燥者，血虚也，归芎之力宜多。虚则补之，实则泻之，中病则已，无过其制，此治之权衡也。若本实而反补之，则毒气弥盛，或为溃烂，或为痈肿，或为目病，或为咽疮，或为失血，皆补之过也。如本虚而反泻之，则正气益虚，或为吐，为利，为厥逆，皆泻之过也。经曰：毋致邪，毋失正，绝人长命。其此之谓欤！

动静  ***************************
凡物得其平则静，失其平则动。经曰：阳气者，静则养神。柔则养筋。又曰：阴气者，静则神藏，躁则消亡。夫患痘者，阴阳俱病，息欲其匀，语欲其少，寐欲其定，寤欲其宁，饥则索食，渴则少饮，触其疮则吟，拂其欲则鸣，此平人之候，神清气定，谓之静而吉也。如呻者，身有苦也；自语者，神不清也；喘粗者，内热也；肠鸣者，泻也；坐卧不定者，心烦也；啼叫不止者，痛也；摇头者，风也；指欲搔者，痒也；咽物难者，咽痛也；咬牙者，必肝热也。若闷乱躁扰，谵妄昏眩，如见鬼状，摇头扭项，手舞足掷，目睛上翻，寒战咬牙，语音不出，则皆死候矣。如病向静，忽作扰动者，异也，以法求之。如疮色变，无他候者，此戾气所触也。如疮色不变，又无他症，此必有因，但俟自定。其有目瞑息微，四肢僵直，口噤疮坏，昏睡不醒者，此真气将脱，魂魄欲离之兆，又不可作静论也。

痛痒  ***************************
诸痛为实，诸痒为虚。谓之实者，邪气实也；谓之虚者，正气虚也。又疮疹为火，火盛则痛，火微则痒，故常作痛者，此邪气之实也。盖痘疮之毒，发于皮肤肌肉之间，气以束之，血以润之，酝酿其毒，以抵于化，正气周旋而不舍，毒气变化而未成，郁而作痛，此其常也。毒化脓成，其痛自止。若肉如刀割，肤如锥刺，一向痛而不止，大叫多哭，此则皮伤肉败，不胜其毒，又痛之变也。常作痒者，此正气之虚也。经曰：胃者，水穀之海，六腑之大原也。五味入口，藏于胃以养五脏。胃气既虚，则水穀不化，津液内竭，不能输精于皮毛，气失其卫，血失其荣，不能酝酿，毒气以至于成，使毒气浮沉隐伏，聚散倏忽，灼于皮毛，所以痒也。此其为异，补其气血，和中托里，其痒必止。若一向瘙痒，时甚一时，爬抓破坏，皮脱肉坑者，此毒气内陷，正气外脱，不旋踵而告变矣。如先痛后痒，此常候也。盖先则毒未解化，其火正盛，宜尔作痛，厥后脓成毒解，火气渐微，宜尔作痒也。

老嫩  ***************************
尝观朝华之草，夕而零落；松柏之坚，凌冬不凋。夫以草木坚脆不同，坚者难坏，脆者易伤，况于人质有厚薄，气有强弱耶？彼疮痘之毒，喜老而恶嫩。苍蜡娇红，色之老嫩也；紧实虚浮，形之老嫩也；浓浊清淡，浆之老嫩也；坚厚软薄，痂之老嫩也。老嫩之故，卫气主之。经曰：卫气者，所以温分肉，充皮肤，肥腠理，司开阖者也。是故卫气强则分肉坚，皮肤厚，腠理密，而开阖得也。所以收敛禁束，制其毒而使不得以放肆。故色苍而形紧而实，浆浓而浊，痂厚而坚，自然易壮易靥，虽有邪风秽毒，弗能害也。如卫气弱则分肉脆，皮肤薄，腠理疏，而开阖失也。所以不胜其毒，而毒得以恣其猖狂之性。故色娇而红，形虚而浮，浆清而淡，痂软而薄，易破难靥，不待邪风秽气而先败害矣。观夫疮之老嫩，则气不可不养也。

荣枯  ***************************
夫物湿则润泽，燥则乾枯，荣枯之分，血实主之。故血者，所以荣阴阳，濡皮毛，流关节也。疮本疏者，血不在多而易充足；疮本稠密，贵乎血之有馀矣。苟血有馀，则经脉流行，沦于肌肤，浃于皮毛，灌溉滋润，肥泽长养，自然形色鲜明，根窠红活也。如血不足，则经脉壅遏，窠囊空虚，黑燥而不鲜明也，枯萎而不肥泽也，皮肤皴揭而启裂也。经曰：诸涩枯涸，干劲皴揭，皆属于燥。又曰：燥胜则乾。由其人血常不足，加之以毒火熏灼，反兼燥金之化，精血并竭，是以有此症也。法宜活血养液，散火解毒，清金润燥，则乾涸可回。观夫疮之荣枯，而得养血之理。其或湿气太过，疮本浸淫，犯之则破，溃烂难靥者，此又火极而兼水化也。脾强则生，脾弱则死。

善恶  ***************************
夫良工者，必知疮之善恶，善则就之，恶则去之。疮痘之症，有五善，有七恶。五善者：饮食如常，一善也；大小便调，二善也；疮红活坚实，三善也；脉静身凉，手足和暖，四善也；语声清亮，动止安宁，五善也。五善之证，不能悉俱，但得一二，自然清吉。七恶者：烦躁闷乱，谵妄恍惚者，一恶也；呕啘泻利，饮食不能者，二恶也；疮青乾黑陷，痒塌破烂者，三恶也；头面预肿，鼻塞目闭唇裂者，四恶也；喉舌溃烂，食入则咳，水入则呛者，五恶也；寒战咬牙，声哑色黯者，六恶也；腹胀喘促，四肢逆冷者，七恶也。七恶之中，但见一症，势不可为。七恶之外，复有浑身血泡，心腹刺痛，陷伏不出，便溺皆血，寻衣撮空者，是又卒死之候也。

始终  ***************************
治痘之法，贵乎谨之于始，而虑其所终，庶无后日之悔。经曰：上工治未病，中工治将病，下工治已病。未病施治，十全八九，治将病者，十全四五，治已病者，功莫能施。发热之初，大热渴烦，大便秘，腹痛腰痛，鼻乾唇燥，惊悸谵妄，此毒气郁遏于内，即当防其伏而不出也。吐利不止，即防其中气虚弱，不能助疮成就，或致倒陷也。故热则解之，便秘则利之，惊则平之，吐利则止之。且如初出一点血，此春之气，发生之令也；至于起发，此夏之气，长养之令也；水化为浆，此秋之气，成实之令也；脓乾结靥，此冬之气，闭藏之令也。初出而便有水，将发而便戴浆，脓未成而便收靥，此未至而至，谓之太过，必有陷伏，发表托里，解毒切不可缓。应出不出，应起不起，应收不收，此当至而不至，谓之不及，必责以气衰血微，而匀气活血解毒之法，不可不急施也，又如初出色艳者，皮嫩，皮嫩则易破，当防其痒塌也；相聚成块者，不可谓之疏，此有伏也；壳空无水者，后必发痈：头面预肿者，防其易消而倒陷，咽痛者急解之，防其失声、呛喉也；中多水泡者，后必自利；目涩泪出者，防其有肤翳也；频更衣者，防其倒靥。疮破不结痂，此倒靥也。尧夫云：与其病后才服药，孰若病前能自防，其此之谓欤！


卷之三  ——————————————————————————————————————————————————————————————————————————————————————————

发热  ***************************
疮疹发热，与伤寒相似。但伤寒只见一经形症，若杂疹则面燥腮赤，呵欠顿闷，乍凉乍热，多睡，咳嗽喷嚏，惊悸吐利，手足稍冷，骩凉耳凉也。然发热者，疮疹常候也，不可尽除之，但热微毒亦微，热甚毒亦甚。
初发热时，精神清爽，唇鼻滋润，更无他症者，此热在表，其痘必疏，不须施治。
初发热时，浑身壮热，然熇熇不渴，清便自调，此邪在表，拂郁于皮肤之间，宜以轻扬之剂发之，升麻葛根汤主之（一），甚则羌活汤主之（十）。
初发热时，其热烙手，目赤，鼻乾，唇燥，小便赤，大便闭，烦闷不安，此表里俱热，毒气壅遏，宜发表攻里，双解散主之（四）。
初发热时，表不大热，其人烦躁不安，此热在里也，以三黄丸微利之（八）。
初发热时，腹中痛者，此毒气与穀气相併，宜利之，去菀陈莝，使毒气得泄，穀气得消，备急丸主之（九）。
初发热时，咳嗽甚者，参苏饮主之（三）。
初发热时，或乘疫疠之气，人参败毒散主之（二）。
初发热时，或为风寒所袭，出不快者，桂枝葛根汤（五），双解散（四）去大黄主之。
如疮既出，其热便退，疮本必疏。若一向热不衰者，此疮必密，急解其毒，连翘升麻汤（六），代天宣化丸（十二）主之。
如疮已出，但微发热，不须治之。盖疮疹属火，非热不能成就也。
如疮浆脓已成，毒气已尽，又复发热者，俗呼为干浆者是也，不须施治。
如结痂之后，其热不退者，此邪气未尽，正气未复。热微者不须治之；热甚者当视其虚实。

渴  ***************************
疮疹渴者，里热也。盖三焦者，水穀之道路，津液者，水穀之精华，变化流行，以灌溉乎三焦也。疮疹之火，起之于内，销烁水穀，不得以变化津液，灌溉脏腑，故渴也。又疮本稠密，津液外泄，化为脓浆，不能滋养真气，亦渴也。小渴者，常病也，不须治之；大渴者，视其虚实，以法治之，切不可以冷水，红柿、梨、橘、西瓜等物与之，恐损脾胃，致生灾异也。
如发热时便大渴者，此热在里也，葛根解毒汤（二十一）主之。
如能食而渴者，肺热也。经曰：「心移热于肺。传为膈消。由心火上炎，乘于肺金，熏蒸焦膈，搏耗津液，故渴也。治在上焦，人参白虎汤（二十四）加黄连。
如不能食而渴者，脾虚也。叔和云：口乾饶饮水，多食亦肌虚。由脾素弱，不能为胃行其津液，故渴也。治在中焦，参苓白术散（二十三）主之。
如自利而渴，邪传肾也。《正理论》云：自利而渴者，属少阳虚，故引水自救。盖肾主五液，其脉络于肺，系舌本。邪传于肾，则开阖不司，故自利，自利则津液不足，肾水乾，不能上润于舌，故大渴也。治在下焦，宜温之，陈氏异功散（二十六）主之。
如渴而大便秘者，宜利之，四顺清凉饮（二十七）主之。

腰痛  ***************************
疮疹发热，先腰痛者，最宜忌之。经曰：腰者，肾之府也。又曰：太阳所至为腰痛。盖足太阳膀胱经为十二经首，其脉侠脊，入循膂络肾。疮疹之毒，起于右肾之下，循足太阳膀胱，散于诸经，乃邪由里传表也。如初发热，其腰即痛，此邪由膀胱直入于肾，故关节不利而腰痛，亟解毒以泻少阴之邪，发表以通太阳之经，使邪气不得以深入，疮虽稠密，或可愈也。治若以缓，则太阳之邪由表以传于阳，少阴之邪由里以传于阴，表里受病，阴阳俱伤，荣卫之脉不行，脏腑之气皆绝，或为黑陷，或为痒塌，终莫能救。
凡发热便腰痛者，先服人参败毒散（三），次服五苓散加独活主之（二十八）。

腹痛  ***************************
《内经》腹痛，皆属于寒。惟有一症为热。疮疹腹痛，皆属毒热也。诀云：发热肚中痛，斑疮腹内攻，发多防不透，发少更防痈。是也。或有兼食积者。
如初发热，便腹痛者，此毒气内攻，须急治之，不可逡巡，以贻后悔；便调者，四君子汤（二十）去白术加青皮、木香、山楂肉、枳壳；便秘二三日未行者，承气汤（三十）主之。
如发热腹痛，大渴烦躁，大便秘，狂妄者，三乙承气汤（二十）主之。
如发热腹痛，大便如常者，化毒汤（三十二）主之。
如发热腹痛，大便自利者，黄耆建中汤主之（三十）。
如疮已出至收靥时，原无腹痛，忽然作痛，此必有饮食也。消息审问，曾因饮冷水者，五苓散主之（二十八），或用黄耆建中汤加白术、乾姜、人参（三十一）。曾伤食者，问伤何物，丁香脾积丸主之（三十二），用原物汤送下。
如疮已出至收靥，原无腹痛，忽然作痛，亦未伤饮食，但观其大便何如。若便秘者，此燥屎也，以三黄丸（八）微利之；大便自利者，此虚痛也，黄耆建中汤（三十一）主之。
如因寒而痛者，理中汤（三十四）加白芍药、桂主之。
如发热时，心腹绞痛，烦闷叫呼，或疮陷伏，胀满疼痛喘促者，此恶毒之气，攻刺肠胃，燔灼脏腑，必不可治。

惊狂  ***************************
惊者，口眼喎邪，手足搐搦，随发随止。狂者，手足扰乱，言语乖越，发而不止。惊者，心主火而恶热，肝风而善动。疮疹之火，内生于心，心移热于肝，风火相搏，故发为惊搐也。此其常候，俗呼惊痘。最吉者，以牵引伸缩，骨节开张，腠理疏解中存发散之义，疮出而惊即止。若一向发而不已，此则可恶，乃毒内伏于心故耳。狂者，心为火而主神，肾为水而主志，火起于内，浊乱扰动，心神不守，肾志不宁，故发为狂也。有大便秘硬而狂者，此谓有燥屎，为阳明经。但数日不更衣，是以《难经》所谓重阳者狂也。如昏不知人，起卧不安，又为不治之症。
如初发热惊搐者，导赤散（三十五）加辰砂，兼羌活汤主之（十）。若发热不休，小便利者可治。小便不利者难痊，以导赤散（三十五）、牛黄清心丸（三十六）相兼治之。
如疮疹收靥之后又发惊者，此真气虚弱，火邪内攻，宜急治之，恐久成痫，以贻终身之害，宁神汤（三十九）、抱龙丸（四十）主之。
如初发热，大便自调，狂乱者，五苓散（二十八）加辰砂主之。
如大便秘者，轻则三黄丸（八），甚则承气汤（三十）主之。

谵妄  ***************************
谵者，多言也；妄，虚妄也；谵妄者，妄有见闻而语言无伦也。皆邪气炽盛，正气虚弱，神识不清之所致。夫言为心声，心热则多言。睡中呢喃者，热之微也；寤而语言差谬，热则甚矣。亦有胃热而谵语者，大便必硬，数日不更衣方是。妄有闻见而谵语者，其候难治。盖肾主志，开窍于耳，在目为瞳子，毒邪入肾则志丧，志丧则耳目妄有闻见，故曰失志者死。《难经》云：脱阳者见鬼。
初发热，时谵语者，毒邪犯心，心为热冒，其神浮越，宜泻火镇神，导赤散（三十五）、牛黄清心丸（三十六）兼而治之。
如肠中有燥屎，三五日未更衣者，宜涤肠解毒，宜四顺清凉饮（二十七）、三黄丸（八）主之。
如起发成浆，欲靥之时，忽然神昏谵语，此由疮本稠密，精血外耗，不能养神，宜养血泻火，安神丸（四十七）主之。
如昏不知人，语言无伦者，死。经曰：衣被不敛，言语不避亲疏者，神明之乱也，故不可治。
如初发热，便妄有见闻，状如见鬼而畏怖者，不治。此症自始至终，皆不可有，乃神志俱丧，躯壳徒存，不过引日而已。

吐利  ***************************
疮疹，吐利常候也。经曰：诸呕吐暴注，皆属于热。盖三焦为水穀传化之道路，热火内迫，则传化失常，而吐利并作，火性燥动迅欻故也。邪在上焦，但吐而不利，邪在下焦，但利而不吐，邪在中焦，则上吐下利。又里气上逆而不下则吐，气下而不上则利。疮症初发热时，有吐利者，不可骤止，令邪气上下得出也。吐利久不止，方可治之，更宜消息。
如初发热，自利青绿水或黄色者，皆热也，黄芩汤（四十一）主之；兼吐者，黄芩加半夏汤主之（四十二）。不可误用理中汤，反增内热也。
如初发热自利，一日夜只三四行者，此不必治，痘出利自止矣。
如初发热，自利清白色者，此里有寒也，理中汤（三十四）主之。
如自利久不止，此有湿也，宜分利小便，固涩肠胃，恐虚里气，致生陷伏也，以五苓散（二十八）、豆蔻丸（四十六）相兼治之。
如初发热，暴吐不止，此火气上逆也，茱连散（四十八）主之。

呕吐哕  ***************************
仲景云：声物兼出为呕，物独出为吐，声独出为乾呕。干犹空也，明其无物也。然乾呕与哕，皆声之独出者，乾呕其声轻小而短，哕其声重大而长。呕吐哕，疮疹最恶候也。盖胃为水穀之海，上通乎咽，内而不出。如初发热有是症，此火邪犯胃，其气上逆，治之则易（见上条）：若自出现以致收靥有是症者，乃疮集于咽门，攻于胃脘，吞嚥不利，治之则难。由于不知预解咽喉之法，渐变为失音，呛水，而不救矣。
如因饮水过多而呕吐者，此水逆也，五苓散（二十八）主之。
如因伤食而呕吐者，以丁香脾积丸微利之（三十三）。
如无上症而呕哕者，人以胃气为本，胃者土也，土败则木来侮之。今木侠相火之势上乘乎胃，其气自脐下直犯清道，上出于贲门（胃上口也），微则乾呕，甚则哕，土败之相也。《太素》曰：弦绝者，其声嘶败；木陈者，其叶落；病深者，其声哕，短针无取，毒药无攻，谓不治也。

泄利  ***************************
凡疮未出而利者，邪气并于里，肠胃热甚而传化失常也（治见上文）。疮已出而利者，邪气并于表，正气方逐邪气，主乎表而不主里，则里气虚不能停纳水穀，故亦自利也，宜从气虚而治。疮疹所忌，内虚泄泻，凡觉腹疼，或漉漉响趋小腹者，皆欲作利，宜先以法治之。治之不止，此开肠洞泄，惟二剂可以收之。《圣济经》曰：滑则气脱，欲其收者是已。如服涩剂而利不止，经曰：仓廪不藏者，是门户不要也。《金匮要略》曰：六腑气绝于外者，手足寒；五脏气绝于内者，利不止。五夺之中，此为最甚。但正气内脱者，淹延而死，邪气内陷者，烦渴而死，此为异耳。
自起发以至收靥，大便常宜坚实，忽然自利者，理中汤丸（三十四）主之。
如因饮冷水自利者，所谓湿胜则濡泄也，宜温中利小便。以理中汤丸（三十四），理中气，胜水寒；五苓散（二十八），利小便去水也。
如因伤食自利者，所出必酸臭，乃饮食自倍，肠胃乃伤也，宜先去积，以丁香脾积丸（三十三），后补脾胃，益黄散（四十五）主之。
如利久不止，先服陈氏木香散（二十五），兼豆蔻丸主之（四十三）。更甚者，陈氏异功散主之（二十六）。此药太峻，不可猛浪。
如结痂时，暴泄不止者，消息所出之物。痂皮脓血者，顺；水穀不分者，逆。如利脓血不止者，热毒下流也，香连丸主之（五十）。

大小便秘  ***************************
凡病疮疹者，小便欲其流而长，大便欲其润而实，则邪气不伏，正气不病。经曰：小便数，大便必硬，虽二三日不更衣无苦也。如觉小水少，则病增进。盖心主疮而属火，心移热于小肠，小肠移热于膀胱，膀胱为津液之府，气化则出。气为火食，不能传化，而津液不出，故小便秘也。疮疹发热，大便欲润，若二三日不行，宜急利之，恐伤胃不通，荣卫不行，疮出转密也。惟疮起发之后，大便却宜坚实，如能食而大便常行者，不须忌；若过四五日不行，则热盛生湿，其疮难靥，亦宜微利之。设使大小便俱不通，则邪毒内蓄，三焦阻绝。经曰：一息不运，则机缄穷，故大小便不通者，死。」
凡疮疹小便少者，热微。导赤散（三十五）加山栀仁；热甚，八正散主之（四十六）。
如发热时，大便不行，热微者，三黄丸（八）；甚则承气汤主之。
如发热至收靥，大小便不行者，用胆导法（五十一），不可通用利药。但疮乾黑陷，大便秘，烦躁者，百祥丸（五十二）牛李膏（五十三）主之。如无此药，以承气汤代之（三十）。

咳嗽  ***************************
肺主气，其变动为咳。咳者，肺症也。疮疹发热之初，便有咳嗽者。肺为五脏之华盖，疮疹之火，挟君相二火之热，上熏乎肺，肺气焦举，故气逆而咳也。疮疹既出，其咳更增者，此喉咙有疮，淫淫如痒，习习如梗，故咳也。疮疹收后而咳者，此卫气虚弱，腠理疏开，风寒外袭，肺气逆而不收，故亦咳也。
如初发热咳嗽甚者，先以参苏饮发之（二），次以甘桔汤（七）合泻白散（五十四）加牛蒡子治之。
如疮已出咳甚者，甘桔汤（七）加牛蒡子主之。
如疮先壮，收靥身热，咳甚者，人参清膈散主之（六十一）。
如疮已靥，咳嗽者，不问形寒饮冷所致，宜人参清膈散主之（六十一）。
如斑疮咳嗽，身热而渴者，生地黄散主之（五十九）。

喘急  ***************************
诸喘皆属于火。肺者，脏之长也，为心华盖。心火炎上，则肺焦叶举，气逆不利而喘也。有因风寒而喘者，有因伤食而喘者，惟疹疮之喘独属于火，若加泄利、腹胀、烦躁者，则不可治。
如初发热便喘者，前胡枳壳汤主之（五十六）。大便秘者，可用。服此不止，以葶苈丸治之。
如喘，大便自利者，黄芩汤（四十一）加五味子、人参主之。
如疮正盛，忽然喘急者，此恶候也，当详审。如因伤食，穀气蒸而为热，上乘于肺作喘者，宜利之，丁香脾积丸主之（三十三）。食去热除，喘自定矣。
如因感冒风寒而喘者，麻黄汤主之（六十七）。
如泄泻内虚，腹胀而喘者，陈氏木香散主之（二十五）。利止喘定者，生；滑利不禁，喘满增盛者，气脱候也。
如疮内伏不出，或出复陷，腹胀闷乱而喘者，必死。

自汗  ***************************
自汗者，不因发散而自然汗出也。卫气者卫护皮肤，肥实腠理，禁固津液，使不得妄泄也。疮疹之火，由里达表，干于卫气，皮肤为之缓，腠理为之疏，津液外泄，故自汗也。凡病自汗，不宜遽止之。疮疹自汗，实为美症，乃阴阳气和，荣卫通畅，邪气不留，易出而解也。又心主汗，诸疮皆属于心，自汗出者，毒气外泄也。虽然热之甚者，亦为汗解，身腹清凉，此毒散也。若汗出不止，其热反剧，此邪气并于阳而阳虚，宜敛汗固表，清热解毒，使卫气充实，无痒塌溃烂之患。如疮已收较，痂皮脱落，自汗者，此气虚也，宜补阳救阴，使气无泄。睡中汗出，心有热也。其汗上至头，下至颈，不过胸者，乃六阳虚汗也，不须治之；上至颈下至脐者，此胃虚也；手足漐漐者，胃热也，宜止之；如汗出如油，发润如洗，喘不休者，此为肺绝之候。
如汗大出不止，身壮热者，当归六黄汤主之（六十八）。
如疮收后，汗出不止者，十全大补汤主之（三十八）。若更不止，调败蒲散（七十）同服，外用温粉扑法（六十九）。
胃虚自汗者，调元汤（十八）。不止，调败蒲散同服（七十）。
胃热，手足自汗多者，人参白虎汤（二十四）加黄连主之。

失血  ***************************
气为阳，血为阴，阳主动，阴主静。人身之血，不可妄动也。经曰：阳络伤则血外溢，血外溢则衄血；阴络伤则血内溢，血内溢则后血。今疮疹之火，熏灼于里，迫血妄行，血亦随火而动，阳络伤则血从上焦出，或衄血，或呕血；阴络伤则血从下焦出，或溺血，或便血。阴阳俱伤，血上下出也。诸失血，惟从鼻出者，或有可治之理，其馀皆死症也。亦有痘疹灌烂不能收较，出血不止者，此阳疮出血，亦不可治。
凡疮疹衄血，内热也，玄参地黄汤主之（六十五）。衄血者，佳；一向不止者，勿治。

烦躁  ***************************
烦者，扰扰而烦；躁者，愦躁之躁。合而言之，烦躁皆热也。析而分之，烦，阳也，热之轻者；躁，阴也，热之甚者。《难知集》曰：火入于肺，烦也；火入于肾，躁也。疮疹烦躁，须宜忌之。若吐利厥逆，腹胀喘促而烦躁者，昏不知人；谵妄狂扰而烦躁者，谓之闷乱。皆不治之证。
如肺热而烦者，至卧不安，审于何时。若初发热便烦者，此毒火内郁，人参白虎汤（二十四）加栀子仁主之。若疮发见犹烦者，此毒伏于内，未尽出也，消毒饮（十六）、夺命丹（十七）合而服之，若疮出尽，又皆起发，犹烦者，此内热也，牛黄清心丸主之（二十八）。
如肾热而躁者，必曾自利。轻则陈氏木香散（二十五），甚则陈氏异功散（二十六）主之。
如扬手掷足，欲去衣被者，此热甚于表也，羌活汤主之。
如神识昏迷，反复颠倒者，此热甚于里也。导赤散（三十五）、牛黄清心丸（三十六）合而治之，龙脑膏甚妙。
吐利不食而烦躁者，正气虚也，陈氏木香散（二十五）主之。
如六七日不大便，腹满而烦者，内实有燥屎也。轻则用三黄丸（八）微利之，甚则承气汤（三十）下之。
如昼日烦躁，夜则安静者，此阳甚于昼，至夜则阳气退而安静也。人参白虎汤加栀子仁主之（二十四）。
如昼日安静，夜则烦躁者，此阳陷入于阴，夜则阴盛，阴阳交争，故烦躁也。四物汤（十九）加栀子仁主之。

夹疹  ***************************
疹，一名麻子，君火所为也。或曰：脾为疹。经曰：少阴所至为疡疹，在人则心火主之。夫心火亢甚则制己所胜，焚灼肺金，肺主皮毛，故疹毒见于皮肤之间，如蚊蚤所咬之状。疮痘只出一般者善；若与疹毒并出，谓之夹疹，其候极恶。惟痘本稀疏而夹疹者，庶乎可治。疮本稠密，与疹并出，彼此相混，琐碎莫辨，急用辛凉之药发而解之。如疹毒渐消，疮本磊落者，亦可治也。疹痘相併，毒不少减，此危恶之疾，孰能料其生乎？
疮出夹疹者，荆防败毒散主之（七十一），疹毒消者可治。如疮收靥后复出疹者，此馀毒解散之兆，不须治之。

夹斑  ***************************
《活人书》云：伤寒下之太早，热气乘虚入胃发斑。下之太迟，热留胃中发斑，胃烂亦发斑。斑者，乃热毒郁遏，煎熬阴血，血得热而不解，浮于肌肉为斑，足阳明胃主之。痘疹初出，皮肉红肿，片片如锦纹者，此夹斑也，以辛凉之药解之，其斑渐退。疮本坚实者，吉；否则皮肤斑烂，疮易瘙痒，所谓皮嫩易存者是也。如赤斑成块，其肉浮肿结硬者，又名丹瘤，其毒最酷。疮未成就，此先溃烂，工不可治。
疮出夹斑者，荆防败毒散主之（七十一），斑退可治。

痘疔  ***************************
痘疔者，热毒蓄积，气血腐坏而成也。状有数种，乃疫毒之气最为恶候，宜谨察之！有肌肉微肿，状如堆粟，不分颗粒者，此气滞血凝，毒气郁结也；有初出红点，渐变黑色，其硬如石者，此肌肉已败，气血中虚，不能戴毒而出，反致陷伏也；有中心黑陷，四畔突起戴浆者，此血随毒走，气不为用也；有中心戴浆，四畔干陷焦黑者，此气附毒出，血不为使也；有头戴白浆，自破溃烂者，此气血不充，皮肤败坏也；有为水泡，溶溶易破者，此火湿并行，气血不能敛束也；有为血泡，色紫易破者，此血热妄行，不能自附于气也；有疮头针孔，浆水自出者，此卫气已败，其液外脱也。此数症者，于五六日间候之，但见一症，即不可治。
凡痘疮及发之时，但见乾燥，其痘焦黑者，即内服夺命丹（十七），外用四圣散（七十二）涂之。
如原有疮疹，或灌疮未愈，或疮将靥较，瘢嫩者，至痘出之时，其处痘本攒聚，形色黑溃，急以针刺破之，吮出毒血，外以四圣散（七十二）涂之，内服加味四圣散（六十四），调无价散（七十三），并夺命丹（七十）主之。
如疮焦黑，浑身皆是者，看大便何如。若大便秘者，内服承气汤（三十），调无价散（七十三），外用水杨汤浴法（七十五）；大便利者，内服十全大补汤（三十八）、陈氏木香散（二十五），调无价散（七十三），合夺命丹（十七），外用水杨汤浴法（七十五）。

痘癞  ***************************
痘癞者，热毒拂郁，气血虚弱，肌肉败坏。经云：热胜则肉腐者是也。《正理论》曰：脉浮而大，浮为风虚，大为气强，风气相搏，必成瘾疹，身体为痒。痒者名为泄风，久则为大癞。凡气血充实者，外无虚风，内无强邪，必无是病。惟气血素虚者，不能荣卫于身，易感天地肃杀之气。皮肉之内，虚风居之，兼以痘疹，疫疠恶气，击搏燔灼，流散四布，随空而出，所以疮本稠密，身无完肤，瘙痒难任，肌肉溃乱而痘烂成矣。急用大补气血，清热解毒之法，庶可求全。若得败面堕鼻，唇崩目盲，肢体伤残，不至殒命，亦为废人矣。
凡疮破成癞者，用十全大补汤（三十八）、苦参丸（七十七）合而服之，外用灭瘢救苦散涂之（七十八）。

痒塌  ***************************
诀云：虚则痒，实则痛。此大概言之。痘疮之痒，其候不同。有方出而身痒者，初见红点，遍身作痒，此邪气欲出，皮肤闭密，其火游移往来，故痒也，与伤寒太阳经病身痒者同论。可发之，使皮肤纵缓，腠理开通，邪气得泄。疮出而痒，云所谓火郁则发之者是矣。有将收较而痒者，其脓已成，其疮将回，邪气散而正气复，荣卫和畅，故痒也，与痈疖将痊而痒者同论。不须服药，但谨护之，勿令撏掐，以致肿灌，所谓美疾者是已。有起壮泡浆而痒者，当血以化水，水未成脓之时，其毒未化，浑身瘙痒，爬搔不宁，此恶候也，与伤寒阳明经病皮中如虫行者同论。所谓虚风外搏，邪气内强，痒而不止，为泄风者是已。此视疮之乾湿，以风药佐之，必令痒去，方为佳兆。若痒甚不休，疮坏皮脱，其毒复陷，谓之痒塌，必不能治矣。大抵出形而皮肉红艳，起发而皮嫩多水者，其后常致塌也。
如初出身痒者，可发之，桂枝葛根汤（五）加制麻黄、牛蒡子主之。
如起发养浆而痒者，通用十全大补汤（三十八），加防风、牛蒡子主之。
如疮干而痒者，宜养血润燥，以四物汤（十九）合消风化毒汤（八十二）、夺命丹（十七）主之，外用茵陈熏法（八十一）。
如疮湿而痒者，宜养气去湿，以四君子汤（二十）合消风化毒汤（八十二）、夺命丹（十七）主之，外用茵陈熏法（八十一）。
如疮痒溃烂黏衣，被席难任者，以十全大补汤（三十六）加防风，合夺命丹（十七）主之，外用败草散（八十）。
如疮将收而作痒，误犯破损，不肯干较者，用白虎散贴敷（七十九）。

陷伏  ***************************
伏者，毒蓄于里而不出也；陷者，毒出而复陷入也。此皆恶候。伏为一症，陷有数种。伏候于见形之时，其人疮出，热不少减，烦渴闷躁，此皆伏毒未得尽出也。陷则见形之后，其血渐干而变黑者，谓之黑陷。浆水未成，破损痒塌者，谓之倒陷。脓成复化为水，不肯结痂者，谓之倒靥，亦陷类也。其疮黑色，皆谓之黑陷。凡斑疹黑色，皆不治之。以肾为水，其色黑，乃肾之真脏色见也。粗工不知变黑归肾之理，妄谓肾不可实，欲泻肾而使之虚，不知人之一身，大言阴与阳，小言心与肾，即方家所谓真水真火也。疮疹之火发于中，赖此一点真水以制其亢，苟欲泻之，则火无所制，本先拔矣，岂治之要哉？然谓肾者，以肾主骨髓，又主闭藏也。盖痘疹秽毒，由骨髓而达于筋肉、皮毛之间，乃自内而外，其毒得泄。今既陷伏，则自外而复入于骨髓，谓之归肾也。又初出形之时，春气发生之令也。出形而黑，是春行冬令矣。起壮之时，夏气长养之令也，起发而黑，是夏行冬令矣。养浆之时，秋气成实之令也，脓干而黑，是秋行冬令矣。故皆谓之逆。结痂之时，冬气闭藏之令也，此肾之症候，若不著痂，脓水浸润，此冬行春夏之令。亦谓之逆。惟知造化之机，可以语归肾之说，其色黑者，火化也。观物之乾者，其色黑，出于火者色亦黑，岂可谓之水乎？经曰：火发而曛昧，知此可以语黑陷矣。
凡疮伏而不出者，双解散主之（四）。
如倒陷者，看其六腑何如。大小便秘，四顺清凉饮（二十七）合夺命丹主之（十七）；泄利气弱者，十全大补汤（三十八）合夺命丹主之（十七），并外用胡荽酒（八十四）、水杨汤（七十五）。
如将起发，疮亦有水，但色黑黯者，以十全大补汤（三十八）调无价散（七十三）主之。或以快斑汤（十五）、夺命丹（十七）合而服之。
如倒靥者，亦视其大便何如？大便秘，宜利之，三黄丸（八）、四顺清凉饮（二十七）；泄利，宜补之，轻则十全大补汤（三十八），甚则陈氏木香散（二十五），并外用败草散（八十）主之。

壅肿  ***************************
经曰：热胜则肿。大抵毒之盛者必肿，毒微者不肿。凡疮出尽，应期起发，头面以渐浮肿者，此毒火发起，聚于三阳之分，欲作脓血，故宜皮肉焮肿也。设当起发之时，头面不肿者，必疮本磊落，毒气轻浅，虽尔作脓，根不佔处，所以不肿，不须治之。如疮本模糊，起发不肿者，此毒伏于内，不即发泄，不可以毒轻论也。如起发肿大，皮肉如常，疮尖而圆，粒粒分明者，此佳兆也。若皮色鲜红，疮本成串，黏聚平塌者，若疮色灰白成饼，如锡面者，若疮焦紫无水者，皆凶兆也。有先起发，头面预肿者，此兼疫毒之气，名大头瘟者是也。腮颐预肿者，此名蛤蟆瘟也，须兼疫气而治，多凶少吉。大凡疮肿者，直至干浆结痂之时，毒化而肿消矣。故应肿不肿，应消不消者，谨提防之。
凡疮肿胀面浮目闭者，急与解毒、护目、救咽喉，相兼治之，内用消毒化斑汤（八十四），外用神应膏（六十六）护目。
凡疮肿胀，初防瘙痒，正面之中，不可少有破损者。苟生痒破沙崩之势，渐不可为，邪气内伤，真气外泄，肿消而死矣。但得破者复灌，消者复肿，饮食如常，大小便自调者，变凶为吉，用十全大补汤（三十八）、苦参丸（七十七）合而治之。
如疮色灰白，面肿如锡饼者，但看其人脏腑何如。若能食，大便调，小便长，无他苦者，多吉；若不能食，吐利并作，或生瘙痒者，多凶。
如头面预肿，或腮颊预肿者，此时行疫毒也，并用羌活救苦汤主之（八十三）。

溃烂  ***************************
痘疮所贵者，坚实不破，圆净成痂也。其有溃烂者，火胜也。经曰：热胜则腐肉。火之为用，猛虐峻暴，近之则燥痒不宁，迫之则焦痛难忍，灼之则糜烂成疮。故败物者，莫如火也。火生于空，非虚不燃，乘之以风，其焰益烈。痘疮溃烂，由肌肉素虚，邪风侵袭。风者，善行数变，行诸脉俞，散于荣卫之间，一旦毒发于里，风应于表，风火相扇，肌肉愤䐜，皮肤决裂而疮坏矣。如脓成而溃，则毒已化，但黏衣渍度，不能干较，古方以败草散主之，诚良法也。脓浆未成，其毒未化，痒破溃烂者，则卫气暴泄，津液不荣。譬草木剥削其皮，枯萎而死矣。经云：根于中者，命曰神机，神去则机息。根于外者，命曰气化，气止则化绝。此之谓也。

厥逆  ***************************
逆者，四肢逆而不温也。厥者，冷也，又甚于逆。四肢者，诸阳之本，常宜和暖。如指头微寒者，阳气衰也。阳气起于十指之端。足心冷者，阴气胜也。阴脉集于足下而趣于足心。如疮焦黑，烦渴顿闷，促而厥逆者，此阳毒内陷，热气逆伏，手足为之冷，所谓热深厥亦深，火极似水者。如疮本灰白，泄利而厥逆者，此元气虚惫，阴阳不相顺接，而手足为之冷也。疮疹之候，头常欲凉，足常欲温，故头温足冷者不治，厥逆乃疮家恶症也。
如因热深而厥者，大便不通，三乙承气汤（三十）主之。疮黑者，百祥丸（五十二）、牛李膏主之（五十三）。
如因泄利，气虚而厥者，陈氏木香散（三十五）、陈氏异功散（二十六）主之。
但十指头痛寒者，四君子汤（二十）、理中汤（三十四）并加桂主之。
如疮始出，手足便冷者，其人先有吐利。四肢者，皆禀气于胃，脾胃气弱，不得至经，理中汤（三十四）加桂主之。

寒战咬牙  ***************************
战者，森然若寒，振振然摇动也。咬牙者，上下片牙相磨而鸣也。经曰：诸风振掉，皆属肝木。寒战而振振摇动，风之象也。火气冲物亦然。钱氏曰：肝主风，虚则咬牙多欠。又曰：上窜咬牙，心热也。然则寒战咬牙，心肝二脏主之。或以寒战为气虚，咬牙为血虚，或以咬牙为齿藁，谓精液不足者，皆不知此意。痘疹所恶者，寒战咬牙，或单见一症，或二症并见。若疮已坏，加之喘促闷乱，死无日矣。
如疮初出寒战者，此邪气将出，外与正争，故振振摇动，火之象也。疮出乃定，柴胡桂枝汤主之（八十五）。
如疮出稠密，焮发肿痛，经脉动摇，时时振动者，不可谓之寒战，待脓成痛去而解。
有筋惕肉瞤者，经络之血为疮所耗，不能荣养肌肉，主时筋脉，故惕惕然而手足自跳，瞤瞤然而肤肉自动也，不可谓之寒战。但养其气血，十全大补汤（三十八）主之。
咬牙呵欠者，肝虚也。肝属木，临官于寅，寅为相火，火盗木气，故肝虚之症形焉。阳引而上，阴引而下，则呵而欠也。阳上极而下，阴下极而上，则合而啮也。十全大补汤主之（三十八）。
上窜咬牙者，心热也。诸疮皆属心火。上窜者，火炎上之象也。咬牙者，火气动摇之象也。导赤散（三十五）加酒炒黄连、牛蒡子主之。
如寒战咬牙并作者，则少阴专主之，观其痘本密。
如疮出溃烂，寒战咬牙者，此手少阴心火也。经曰：热胜则肉腐。寒战咬牙，火气动摇之象也。
如疮本焦黑，寒战咬牙者，此足少阴肾水也。肾色黑，为主蛰，封藏之本。乾黑者，真脏色见也。肾气寒，在变动为慄。寒战者，肾本病也。肾主骨，牙者骨之馀。寒战则鼓颔而两牙相轧咬牙者，肾寒所发也。此二症者，在心热则清之，在肾寒则温之。其病已坏，治之何益？

暴哑失声  ***************************
痘疮最要语声清朗，若有猝失音者，凶兆也。先哲有言曰：疮已出而声不变者，形病也；疮未出而声变者，气病也；疮出而声不出者，形气俱病也。其候有三，须要识得。
有心刑肺而失音者。肺属金主声，中有二十四空，凡发诸语言者，皆其空中之气鼓动也。五行金空则鸣，实则哑。疮疹之火起于心，上熏于肺，肺气胀郁，故窍塞而无声也。以导赤散（三十三）合甘桔汤（七）加炒牛蒡子主之。或甘桔汤加炒牛蒡子、天花粉、苏叶主之。
有心虚而语声低小不出者。叔和心脏歌云：声言爽气清。盖心主血，痘疮稠密，其疮都要贯串得到，血为亏损故也。血去舍空，故声不扬。以导赤散（三十五）加人参、麦门冬、石菖蒲主之。
有毒归肾而失声者。经曰：足之少阴，上繫于舌，络于横骨，终于会厌。会厌者，音声之户也；舌者意志之机也；横骨者，神气所使，主发舌者也。疮黑陷伏，则毒入肾，邪气上客于厌，则厌不能发，发不能出，开阖不利，故猝哑也。
有喉舌溃烂而失声者。咽喉者，所以司呼吸，纳饮食，发音声，犹管龠也。毒火上熏，咽喉先受，贲门、会厌、舌齶之位，皆疮所聚。初出之时，失于调治，以致咽喉肿塞，管龠窄狭，舌本强硬，呼吸不能，饮食不入，意志不出矣。此上二症，治之则难。

呛水吐食  ***************************
《难经》云：会厌为喉门。胃为贲门。病痘之人，毒火上熏于肺，灼于胃，肺与胃之上口皆有疮而伤矣。水入则呛者，贲门伤则水不得入，溢于会厌，会厌掩而不内，故气逆喷出而呛也。食入则吐者，贲门伤则门户隘塞，食物不能直奔于胃，缓则汩汩而下，急则阻而吐出矣。此其恶候，鲜有生者。其或舌上有疮烂破，如蜂窠之状，舌痛强硬，不能为用，延纳水穀，亦使水入则呛，食入则吐，待舌疮平则安矣。


卷之四  ——————————————————————————————————————————————————————————————————————————————————————————

验头面  ***************************
论曰：轻者，头面稀少，又胡荽酒法，不欲喷头面。以诸阳之会在于头，心之华在于面，痘为阳毒而必主之，故痘疮头面稠密者，重；头面预肿者，凶；头面疮破烂腥臭者，凶。欲占疮之轻重、吉凶，莫如头面也。人之一身，内则心为君主，外则头为元首。言病有真心痛、头痛，见难轻犯也。经曰：精明之府，头倾视深，精神弃矣。故占人之生死者，亦莫如头。凡疮初出，从他处先见，渐登于头，起发收靥皆然。他处皆有疮而头独稀，此佳兆也。若于头额之间先出，先戴浆，先干收，先破损，其疮稠密无缝，肉下浮肿，皮上溅起粗肤者，皆凶。惟疮遍身俱收，而头上不收，或熟自破，或脓出结如堆积者，不须怪。盖天地之化，孤阳不生，孤阴不长，阳变阴合，彼此相成。头者，诸阳之会，无阴相济，所以难收也。
又病闭目摇头者，死。此阳脉不治，谓心绝也。经曰：十二经脉，三百六十五络，其气皆上走于面而走空窍。又肝开窍于目，肺开窍于鼻，脾开窍于口，心肾开窍于耳。又修真家云：面有七窍，内应乎心。又相术但观人之面以知祸福。可见面不可败也。凡疮稠密，七窍闭塞，败面者，凶。以脏腑经络之气皆病也。又诸阳皆聚于面，痘为阳毒，初出之时，必先于面，然面有部位，其候不同。额属心，离火之位，火性急烈，不可冒犯。凡疮出现，泡浆干收，先从额上起者，凶。左颊属肝，震木之位；右颊属肺，兑金之位。二处不论先后，但疮欲磊落坚厚。若模糊成块，浮嫩易破，溃烂灌肿者，凶。盖肝藏魂，肺藏魄，肝肺俱败，魂魄以离。故凡病痘两腮冷，或木硬者，死。颏属肾，坎水之位。此处先出、先壮、先靥者，吉。疮疹出于肾则吉，入于肾则凶也。鼻属脾，坤土之位。亦不论前后，但不欲模糊早干收也。若未成浆，鼻头先干黄色凶，此脾土将败，真脏色见。
人中为阴阳之分，故南村辍耕录以泰卦象之。人中而上，分为三部，人中而下，变分为三部。发际之上，阳之上也；两眉之间，阳之中也；山根以下，阳之下也。自口至两乳间，阴之上也；自心蔽骨至阴毛际，阴之中也；自阴而下，阴之下也。凡疮之出现、起发、收靥，自人中而分，上下循序，阴阳和畅，虽多且密，亦可言吉。若或舛差，虽是稀少，亦可言凶，此有伏也。
发热之时，面色明莹者，吉；面赤若涂朱者，重。此邪气拂郁于阳明胃与大肠也。阳明之经上循于面，故面赤色，宜以清凉解毒之药少通利之。面垢惨黯者凶。疮疹之火，发自少阳，面垢者，少阳候见也。《针经》云：少阳病，甚则面微尘，宜表里双解。盖少阳从中治也。

验耳目鼻  ***************************
经曰：肾通窍于耳。耳者，肾之外候也。肾之为脏，水脏也。天一生水，受气之初，先生两肾，而一阴藏焉，又有相火存乎命门之中。疮疹发热，耳独凉者，疮疹为火，痛不受邪，存水之主，以制阳光也。如耳反热，则水不胜火，将有归肾之变。痘疮之候，先观耳后，有红缕者。盖手少阳三焦之脉，从膻中上出缺盆，系耳后，直上出耳角，红者火色也，此疮疹之火，发自少阳，自见于其经也。凡疮自耳先出，未及成浆，耳轮先靥者，渐萌归肾之势矣。
目者，心之使也，神所寓焉。发热之初，观其两目，神倦不欲开者，痘也。目中汪汪若水者，疹也。诸疮皆发于心，故候见于目也，目赤者，热甚也。心恶热，急解之。经曰：肝通窍于目。疮疹发热，目连眨者，肝有风也，风入于目，上下左右如风吹，不轻不重，儿不能任，故目连眨也。目直视者，肝有热也。热入于目，牵其筋脉，两眦俱紧，不能转盼，故目直也。得心热则搐者，风火相搏也，痘疮发搐，此其常候，但泻心肝之火，搐止则吉，搐不止则凶。《针经》曰：五脏六腑之气，皆上注于目，而为之精，精之窠为眼，骨之精为瞳子，筋之精为黑睛，血之精为络，气之精为白睛，肉之精为渎束裹撷。痘疮之毒发于五脏六腑，毒之甚者，眼必受之，古人留护眼之法，其意深矣。凡疮出太甚，两眼常出泪者，肝热也，此时眼中无疮，但内服泻肝火之药。盖眼中之痘，常在收靥不齐之后有之，如疮入目成肤翳者，切不可用点药，损睛破瞳，成废人矣。痘疮收后，目不可开者，肝热则目涩不敢开，明暗皆然，心热是明则合，暗处则开，谓之羞明，此有馀热在心肝也。如疮未成脓，肿去目闭者，疮已过期，收靥不齐，目闭不开者，疮坏欲变。目上窜者，心绝也；直视不转者，肾绝也；非泣而泪自出者，肝绝也；微瞑者，气脱也；血灌瞳子者，火胜水竭，皆死候也。
经曰：肺通窍于鼻。疮疹发热之初，喷嚏者，火邪上干于肺，外应于鼻而痒则嚏，鼻乾黑燥者，火刑于金，金体本燥，得火反甚，急宜清金泻火，以解其毒。鼻衄者，血得热而妄行，故衄出于鼻，急与凉血泻火以解其毒。鼻流清涕者，疹也，疹发于心，心肺相连，以火链金，热极而反化为水也。疮出之后，鼻塞不通者，热也。火主䐜胀，疮已成浆收靥之时，鼻塞不得息者，此鼻内有疮，脓涕沾结，可用金银小簪以通之，如疮未成浆，鼻端先乾者凶。经曰：脏真高于肺，以行营卫阴阳也。邪火刑肺，肺败不能输精于皮毛，故皮毛焦枯，先见于鼻，营卫不行，阴阳不续，以渐遍身皆乾枯而死矣。凡疮变坏，鼻中血出者，涕自流出者，鼻孔开张喘急者，肺绝之候，皆死症也。

验唇口牙齿  ***************************
脾之窍通于口，其华在唇四白，《脉诀》云：应唇通口气。疮疹发热之初，口中和，唇色红润者吉。如口燥唇裂，其毒必甚，急解之。疮出稠密，唇口疮子相黏，诸疮未发，此疮先已戴浆，诸疮未收，此疮先已焦黑者凶。面疮肿灌，唇上疮裂成块干溅者重。如疮出太密，口中臭气者，脏腑败坏，故息出于口也。疮欲变坏，唇上缩者，脾绝也；唇下自呷者，鱼口也；口中涎如胶黏者，脾津竭也，皆不可治。疹家唇口生疮声哑者，狐惑症也，不急治之，杀人。上片牙隶于坤土，乃足阳明胃脉之贯络也，下片牙隶于乾金，乃手阳明大肠脉之贯络也。疮疹发热之初，口开前板齿燥者，里热也，宜以清凉之剂微解之。咬牙者，牙乃骨之馀，肾主骨，寒战咬牙，毒归于肾，必死。如发热咬牙者，有欠则为肝热，目上窜则为心热，此欲作搐也。疮已收靥，牙龈溃烂者，此内疮未得平复也，勿作走马疳疮治之。疹后牙龈溃烂，血出肉黑气臭者。此乃是走马疳也。

验喉舌  ***************************
咽者胃之系，主内而不出，所以司饮食也。喉者肺之系，主出而不内，所以司呼吸也。人之咽喉，乃紧要橐龠门户也。经曰：一阴一阳结，谓之喉痹，一阴者，手少阴君火心主之脉气也；一阳者，手少阳相火三焦之脉气也。二脉并络于喉。疮疹之毒，君相二火主之，其火上蒸，咽喉最为先受，故发热与出形之初，必问其咽喉痛与不痛，先与发散解利之，令毒得出，不留连于咽喉间也。若不知此义，以解利于先，则咽喉肿塞，饮食不入，呼吸不能，死在旦夕矣。如疮出太甚，审察咽喉，若内无疮，又不痛者，此毒已尽出，不须虑之。如内多疮，又加痛苦者，切防收靥之时，呛水吐食失声之变。如病益甚，喉中气响，汩汩如水声者，死。
舌者心之候。脉诀曰：外应舌将荣。又脾之脉络于舌。舌之在人，延纳饮食，主持声音，其用亦大矣。疮疹发热，其舌红润者吉，舌燥如芒刺者，里热甚也，急解之。《针经》曰：热病口乾舌黑者死。吐舌者，脾有热也。脾微热则舌络微紧，时时舒舌，勿用冷药及下之，或饮水者，医疑为热而下之，误也。饮水者，脾胃虚津液少故耳。疮出之后，舌上稠密，出如堆粟，破如蜂窠者危。更加饮水则呛，食物则哕，声哑不出者，必死之症。疮出太甚，弄舌者凶。

验颈项  ***************************
经曰：东风生于春，病在肝俞，在颈项。颈项者，生气之本也。又曰：天气通于肺，地气通于嗌。天食人以五气。喉者，气之所由也，故喉主天气。地食人以五味。咽者，味之所由也，故咽主地气。颈项者，咽喉之管束也。又三阳之脉自颈而上，三阴之脉自颈而还，颈项者，阴阳之道路也。痘疮之候，颈项欲疏，若缠项而出，稠密太甚者，谓之锁项，废其管束，阻其道路，上不得降，下不得升，内者不出，外者不入。经曰：出入废则神机化减，升降止则气力孤危。此死之征也。凡病深项软者死，骨败也。

验胸腹  ***************************
经曰：「凡刺胸腹者，必避五脏。胸腹者，脏腑之郭也。又曰：鬲盲之上，中有父母。盖言心肺也。故痘疮轻者胸前无。胸腹出太甚者，必重也。其中于脏，各有期日。凡病深喘急，胸骨扇动者，肺焦胀也；左乳下动脉突出者，宗脉绝也，皆不可治。疮疹腹痛者，毒未尽也，更宜详审。

验手足  ***************************
四肢者，诸阳之本，疮出欲疏，其发欲透，其靥欲齐。如应出不出，应发不发，应收不收，此脾胃气虚，不能旁达四肢也。发热，手寻衣领，乱捻物者，肝热也。手掐眉目鼻口者，肺热也。手足搐搦者，心肝风火相搏也。各随其脏而泻之。足凉者，此常候也，疮疹肾不受邪，肾主足，故足宜凉。手足冷者，脾脏怯也。四肢皆禀气于胃，而不得至经，必因于脾，乃得禀也。脾怯不能为胃行其津液，故冷耳，宜温之。疮已出现，手足多水泡者，此肝胜脾衰，为鬼贼，宜亟治之，不久便生痒塌也。如遍身皆发，手足不透，是空壳者，此脾胃虚弱，津液耗竭，荣卫凝冱，故其毒亦郁而不发也。不能食者死，能食者必发痈疽。疮热太甚，手足冷者，不治。疮未成浆，手足皮脱者，必死。疮已正靥，惟足不收者，足为纯阴，无阳相济，所以收迟。《玉函经》曰：孤阳寡阴即不中，譬诸鳏夫及寡妇。如疮始成浆，他处未收，手足心先靥者，其后必生怪疾也。疮靥之后，手足关节肿痛者，必发痈也。疮痒手足搔乱者凶。

验寝卧  ***************************
夫卫气者，昼则行阳，夜则行阴，得阳则寤，行阴则寐，人之常也。疮疹发热便昏睡者，心主热，脾主困，心受气于脾，故发热昏睡，此常候也。起卧不时者，人有热也，必多陷伏之变。合面睡者，里热也。大抵疮疹始终安寝者吉。盖气血强盛，荣卫流行，邪气出于表而不在里则神安，神安则志定，是以得安寝也。若气血衰弱，荣卫滞涩，邪在于里而热，心恶热则神不安，神不安则志不宁，是以烦躁闷乱，谵妄而不得眠也。亦有毒伏于中，神丧气脱，僵卧如尸，呼之不应，饮食不知者，不可以嗜卧论，乃死痘也。

验饮食  ***************************
经曰：人以水穀为本，故人绝水穀则死。仲景曰：水入于经，其血乃成，谷入于胃，脉道乃行。可见水穀之悍气为卫，精气为荣，水去则荣散，谷消则卫亡矣。凡痘疮能食者，虽重亦吉，不能食者，虽轻亦危矣。然有不能食而生，能食而死者，何也？盖不能饮食者，脏腑内实，大便不行，有平日之穀气为主，疮成之后，自消穀气而思食矣。其能饮食者，邪气杀穀，即叔和所谓口乾饶饮水，多食亦饥，虚者是也。将不久而变生焉。惟疹家多不能食，以口中不和，不思饮食也。


卷之五  ——————————————————————————————————————————————————————————————————————————————————————————

治痘要略  ***************************
尝读汉史，高祖踞洗以待英布而辍洗进郦，其武帝登厕以召卫青，而不冠不见汲黯，盖于甲冑之士，狎嫚以折其猛悍之气，于缙绅之士，廉恭以励其耿介之操，甚有似于医之治病也。故毒药攻邪，武夫之狎嫚也，菖阳引年文士之谦恭也，抑其过，裨其不及，约之于中而已矣。
夫治痘者，必先视其人之勇怯，次审其邪之盛衰，又参以时之寒暖，逐日浅深，临时消息而施方治，无不效矣。黄帝与四方之问，岐伯举四治之能，厥旨渊矣。经曰：形不足者，温之以气；精不足者，补之以味。此因人之勇怯而施方治者也。盖形者，气之充也，形不足者气必虚，气为阳，而以之补气，如参、耆之属是矣。精者，血之化也，精不足者血必弱。味为阴，而以之补血，如归、芎之属是已。经曰：其在皮者，汗而发之；其实者，散而泻之。此因邪之盛衰而施方治者也。盖邪在表则留连肌肉，壅塞经络，以轻剂发之，轻可去实，麻黄、葛根之属是已。邪在里则三焦凝滞，五内郁遏，以泄剂泻之，泄可去闭，如大黄、牵牛之属是已。经曰：春夏养阳，秋冬养阴。此因时之寒燠而施之治者也。盖春夏乃岁半之前，天气主之，治在心肺，心肺为阳，故宜心肺之药为多，如芩、连、荆、防之属是已。秋冬乃岁半之后，地气主之，治在肾肝，肾肝为阴，故宜肾肝之药为多，如丁、桂、姜、附之属是已。此亦论其凡例耳。故用寒远寒，用热远热者，语其常也。发表不远热，攻里不远寒者，语其变也。治热以寒，温而行之，治寒以热，凉而行之，虚则补之，实则泻之，折其郁气，滋其化原，以平为期，治之要也。世俗治痘者，偏执首尾不可汗下之说，喜补而畏攻，取温而舍凉，不知形之盛衰，邪之表里，时之寒燠，而妄施治，习以成俗，莫之救正也久矣。经曰：诸痛痒疮，皆属心火。又曰：少阳所至为疡疹。则痘为火毒昭昭矣。苟皮肤闭密，应出不出，非用汗剂以微发之，则疮子何以得出耶？火郁则发之，是汗剂亦可用也。毒伏于里，焚灼肠胃，六腑闭结，大小便不通，非用泄剂以微利之，则毒气何以得解耶？是下利亦可用也。夫何权贵之家，据忌汗下之说，任己而不任人，无异于教玉人雕琢玉者。庸医之流，恐其逆人之意而不己用，不若顺人之心而可获利，亦任人而不任己，无异于仆厮以听人之役使者。幸遭轻疾，乃贪天功以为己有，病或不救，委之于数，良可恫哉！夫调瑟者，必移其柱，围棋者，务求其生。攻补之法，合宜而用，绳墨不拘，权衡自执，则桂附硝黄何妨于合饮，参苓芫遂无嫌于并进，所以能致中和，育万物，参三才也，其功岂小小哉！

攻补利害  ***************************
经曰：毒药攻邪。谓之攻者，发汗、吐、下三法也。又曰：虚则补之，实则泻之。谓之虚者，正气虚也；谓之实者，邪气实也。泻即攻之谓也。痘疮轻疏，更无他苦，不须服药，攻补皆勿用也。设若邪气方盛，正气未衰，不知攻邪为急而反补之，贻祸非浅。诚以攻补利害言之，如发热之时，烦渴惊妄，目赤唇焦，大便秘，小便不利，不以轻剂发其表，凉剂攻其里，而反用参术之类以补之，则增闷乱昏愦，毒伏于内而不出矣。如疮出太甚，焮肿红艳，烦渴不止，大小便秘结，不以凉剂解其表，寒剂攻其里，而反补之，则增溃烂痈肿目病之变。凡若此者，医害之耳。世俗补者，喜用四君子汤，不知白术燥津液，茯苓渗津液，疮子乾燥，宁不为害耶？内虚吐泻，疮色灰白者，则补为利，而攻则有害。内实能食，疮色紫赤者，则攻为利，而补之害不小矣。譬诸暴寇侵我都鄙，扰我人民，掠我府库，则必驱而逐之。虽至残害其民，亦不为虐，寇退之后弔死问孤，抚绥其民，未为晚也。痘疹之毒，犹暴寇也，人之元气，犹民也，攻即驱逐之也，补即抚绥之也。治痘疹之法，必欲发表攻里，使之尽出，然后补而调之。如元气素弱者，当未出之，先补之可也。俟其出而补之，如寇之来而修城池，何济于事耶？今之世不知攻补之理，喜补其虚，畏攻其实，问其用补药，则曰：此王道也。多饮之而不知戒。问其用攻药，则曰：此伯道也。宁逡巡就死而不敢饮吁！知攻之害而不知补之害，知补之利而不知攻之利。俗之不美，抑如是哉！故为工者，虚实在人，攻补在己，应变而施，合于权衡，斯得矣。

巫医得失  ***************************
医为人药，所以寄死生也；巫为人祝，所以交鬼神也。《礼》曰：庖人虽不治庖，尸、祝不越尊俎而代之。言所职不同也。今之治痘者，率信巫而不信医，犹以庖人代尸祝之事，岂不瞶眊也哉，曾有龙树王禁咒科，为人治诸疾者，彼乃移精变气之术，以我正气攻彼邪气，非若今之所谓祷也。又如葛仙翁，许真君，尝以符水救人疾者，彼乃全精御气，谓之天人者，能夺造化于呼吸之间，亦非若今之所谓巫也。人之为巫者，秘篆灵文，不晓其义，曾有如龙树王、许旌阳之术者乎？今之祷者，不过杀牲以遍告于淫祀之神，曾有自陈过失，昭然惕悟者乎？噫！作善降之百祥，作不善降之百殃。福而可祈，则富者可以徼福，贫者不得以蒙其福利矣。况痘疹之毒，禀于父母，有生之初，藏于五脏、百骸之内，必饮之以汤液，攻之以药石，然后能驱而出之，使之解化，岂寻常符水所能治耶？符水且不可治，徒以杀牲，益见其谬矣。或曰《周礼》季冬大傩旁磔，季春九门磔禳，皆用牲杀以驱疫疠，然则彼皆非欤？曰：季冬之月，日经虚危，坟墓四司之气，能为疫疠以害乎民，故大傩旁磔以禳除之。季春日，从胃历昴有大陵积尸之气，疠鬼随之而行，九门磔禳以毕春气，此君相之事，所以燮调阴阳，参赞化育，为生民立命也。又岂若今之所为，矫诬上帝，亵渎神明者耶？经曰：拘于鬼神者，不可与言至德；恶于针石者，不可与言至巧。其斯之谓欤！

杂症宜攻  ***************************
或谓病痘之人，脏腑动摇，血气亏损，如有杂症，戒其峻治。殊不知痘之为病，贵于荣卫流通，血气充养也。调护保爱，常恐有杂症以介乎其间。人之气血，只有许多，苟添一症，则亏一分，亏一分则于痘上增一分病矣。谓之杂症者，不过内外伤而已。故天地之气，感则害人皮毛，谓之外伤，外伤则表病，表病则或出不快，或发不透，或靥不齐，是因外伤而贻患于疮也。须从外伤之症攻之，但发散中兼救表解毒之法。水穀之气，感则害人肠胃，谓之内伤。内伤则里病，里病则或吐或利，或腹痛或喘满，而致为伏、为陷，是因内伤而贻患于疮也。须从内伤之症攻之，但清导中兼补中托里之法。亦有不因内外伤而生异症者，此则毒之所为，专从痘症论之，亦须急治，勿使毒气滋蔓，以成大戾也。

坏病不治  ***************************
治痘之法，常须识症。苟有杂病，迎而夺之，勿使滋蔓致成坏病也。病至于坏，治之无及。如发热吐利并作者，此毒火内攻，令其上下得出也，勿骤止之；疮出而吐利不止，宜急止之，恐其内虚，毒伏而不出也，自此以后，吐利不止者，坏病也。发热惊妄者，内热也，急止之；疮出之后，反加谵妄者，坏病也。发热腹痛者，毒也，急攻之；攻之不止，其疮乍见乍隐者，坏病也。疮出模糊者，急攻之；颗粒不成，但加虚肿者，坏病也。疮出皮红者，急解之；红艳不退，疮出嫩薄者，坏病也。疮出焦黑者，毒深也，急攻之；红润不回，反见乾没者，坏病也。疮出带水者，肝病也，急解之；若生瘙痒，坏病也。疮痒破损，急治之；破者不灌，空中无痘，坏病也。疮败成痈，急救之；痂皮不结，深溃出血者，坏病也。头面预肿，疫毒也，急解之；其肿忽消者，坏病也。又于喘急而闷乱不宁者，肺绝也；直视摇头，心绝也；泄利水穀不化，脾绝也；手足搐搦，肝绝也；溲便遗失，肾绝也；寒战咬牙，手足厥冷，咽哑失声，皆坏病也。

饮食所禁  ***************************
经曰：饮食自倍，肠胃乃伤。言平人也。病痘之人，肠胃先困，饮食可不谨欤？故五味之入，各有所宜，各有所禁，如芳草之气，美酒之气，盛而慓悍。肥者令人内热，甘者令人中满，煎者使人热中。食毒、负毒者，其毒必发，乘气、伏气者，其气则灵，以致偏热偏寒，动风动火。一切辛酸炙煿油腻之物，不知禁口，若贪食之，则肠胃仅存冲和之气，不但为之伤，而乖戾之渣滓，又能助毒为虐矣。所可食者，糜粥淡菜，间以獖猪精肉饲之，使肠胃常实，血气常充，以助痘之成就，仍无太饱，无太饥，热无灼灼，寒无苍苍，以伤脾胃也。吾见痘中喜饮酒者，多目疾，喜食甘者，多齿疾，喜酸咸者，多喘咳之疾，贻祸终身。诗曰：爽口物多终致病。邵子岂欺我哉？

异气所害  ***************************
夫痘者，天行正病也。所居欲静，所御欲洁，但见真候，即当洒扫房室，修饰帷帐，避风寒，远人物，调护保养，以待收成。若犯异气之感，倏忽变化，留连反复，未免为坏病也。故保痘之法，毋太寒，寒则血凝冱而气滞；毋太热，热则血淖泽而气淫；毋焚诸香，香气窜而动火；毋扫地，毋掘沟，恐动尘草粪溺之气；毋使犬豕得人，毋使丧孝得近。如遇天地卒有风霾雷雨之变，宜谨护之，毋使乖戾之气乘空而入也。如有病痘死者，宜远避之，毋使疠气得相传染也。所居之室常要明亮，毋得太暗，使幽阴之气胜也。《西山记》曰：近秽气而触真气。观诸幼孩，血气未足，有客忤之症，破伤痈疽，少犯风寒秽恶之气，即增变异，况痘家乎？

起发不透  ***************************
痘疮所喜者，起发成浆，斯无留毒也。疮出疏者，亦易起发，疮若稠密，则难起发矣。然应起发而不起发者，气虚也；应作脓而不作脓者，血虚也。曾未起发作脓，一向空虚者，谓之伏；将欲起发作脓而忽平塌者，谓之陷。遍身起发，手足独迟者，脾胃不足也。起发将半，不能充顶者，元气素弱也。此皆留毒于内，日后必有馀毒也。惟背疮平塌，不须责之。

收靥不齐  ***************************
痘疮脓成之后，应结痂而不结痂者，气虚也。盖气主外，虚则不能约束皮毛，收敛津液也。或因内实便秘，不能成痂者，或因内虚便泄，不能成痂者，或因饮水太多，湿伤脾胃不能成痂者，或因盖覆不谨，冲冒寒热不能成痂者，或因撏搐反复，灌烂不能成痂者，其候各不同也。惟头足收靥独后，此常症也。盖天地之化，生于阳者成于阴，生于阴者成于阳。头为诸阳之会，自额以上，阳之阳也，阴气不达。诸阴皆集于足，自膝而下，阴之阴也，阳气不盈。所以收迟，如遍身收靥不齐，不能成痂者，此倒靥也，日后必有馀毒。手足不能成痂，彼此串连成泡，此脓已化，毒已解。外泡未破，内肤已生，针破之无妨也。间有不能收较，反增溃烂，脓水不干者，此疳蚀疮也。久而不愈必成陷，瘻烂见筋骨而死。如正面灌烂，脓血痂皮结成一片，焦裂溅起者，能食则吉，不能食则凶。

差后馀症  ***************************
痘疮已靥，其痂不脱，此脾胃弱也。其人少食，血气不充，不能填满肌肉，滋益皮毛，令痂不得脱也。如痂已落，发热作渴者，阴阳俱虚也。盖阳虚则外热，阴虚则内热，由疮出太甚，气耗血虚，津液枯涸，故热而渴也。微热不可妄治，甚者以补药求痊，亦不可多用凉药也。痘疮差后，脏腑未实，血气未平，疮瘢未老，肌肉尚嫩，腠理尚疏，风寒易感，若出风太早，或因澡洗则风寒乘虚而入，为寒热，为喘咳，为肿。于补药中微发之可也。如内伤饮食，肠胃新虚，不胜水穀，穀气留薄，或因内伤，或饱闷，或烦躁，或吐、或利，或腹中痛，于补药中消导之可也。戒勿因循，酿成坏病，此大虚之后，不任病者也。

痘后馀毒  ***************************
凡痘不分疏密，但要其出必尽而无留伏，其发以渐而透，其收以期而净。若出不能尽，发不能透，收不能齐，未免有馀毒也。出之尽者，作三四次出，大小不一等，至成浆收靥之时，于疹空中犹出未已。若只始出一层，后无补空之痘，此有伏也。发之透者，谨于手足候之，充拓饱满，可以谓之透。盖手足位远，若只平塌，不能成脓，此毒虽出不能旁达四肢，必复陷而入也。收之齐者，自面而下，痂皮洁净，中无溃烂，可以谓之收齐。若收太急，或不成痂，此必有陷，收之急者，火逼之也。凡若此者，皆有馀毒，须看部位，分经络，别脏腑，补之，利之，解之，以平为期。治之不已，此坏病也，不须再攻。
如毒留于肝，则为目病，或目肿痛，或肤翳内障，或羞明瘾涩难开。
如毒留于心，则为惊搐癫痫，为斑瘤，为诸血症。
如毒留于脾，则为痈肿，出于手足骨节之间。
如毒留于肺，则为喘为咳。
如毒留于肾，则为败疮而死。（为骨节。）
如毒留于肠胃，则为利脓血。


卷之六  ——————————————————————————————————————————————————————————————————————————————————————————

痘疹症似伤寒辨  ***************************
伤寒之邪自表入里也，前三日在表，可汗而散，后三日在里，可下而解。疮疹之邪，自里达表也。本与伤寒不同。先贤谓其相似者，盖恐人审候不明，误作伤寒失于汗下也。不特伤寒相似，内伤发热亦相似。凡外感之热，热在表也；内伤之热，热在里也。疮疹表里俱热也。外感则汗之，得汗热自平矣；内伤则下之，物去热亦去矣。疮疹不可妄汗下，虽汗下，热不少减。然三者发热虽同，症亦自别。外感发热，面赤，恶风寒，头疼，身重，腰重，呵欠，顿闷，昏睡，喷嚏，喘咳，惊悸；内伤发热，面黄红，恶饮食，腹痛，昏睡，烦躁则手足热，吐利则手足冷。疮疹发热，腮赤，昏睡，呵欠，喷嚏，咳嗽，吐利，身重腰痠，顿闷，烦躁，惊妄，耳凉，骩凉，手足时冷，热乍进乍退也。如值疮疹大行之时，不问外感内伤，但发热不退，皆作疮疹也。惟挟外感者，兼发散而治，挟内伤者，兼消导而治，无内外因者，只从疮疹治也。

痘疮首尾不可汗下辨  ***************************
今之治痘者曰：首尾不可汗下。听者和之曰：痘宜温补，汗下不可也。此亦喜补恶攻之遗弊。殊不知痘疹之法，莫要于解毒，或攻，或补，务使毒气得解而已。如其气血和畅，荣卫流通，表里无邪，其出则尽，其发则透，其收则时，非但不可汗下，虽温补亦不可用也。设使外感风寒，约束皮肤，闭塞腠理，疮出不快，此当汗之，令阴阳和，荣卫通，而疮易出，毒得解散可也。苟不汗之，则毒无从得出，留伏于内，未免闭门留寇之祸矣。如大热不退，烦渴转增，谵妄昏沉，便溺阻塞，此毒蓄于肠胃之间，与穀气并，宜急下之，使脏腑疏通，陈莝涤去可也。苟不下之，则藏污蓄毒，煎熬于中，无养虎遗患之悔乎？故大要曰：谨守病机，各司其属，有者求之，无者求之，盛者责之，虚者责之，必先五胜，疏其血气，令其条达，而致和平。此之谓也。

痘疮不可以日期论辨  ***************************
或曰：痘发于前七日，自现红点至疱浆也；结于后七日，自疱浆至结痂也。前后以十四日为限，此其大略耳。盖人禀赋有厚薄之殊，毒气有浅深之别，时有寒暖，治有工拙也。如壮实之人，疮本稀疏，能饮食，当和暖，守禁忌，故有八九日而愈者，不待十四日也。虚弱之人，疮本稠密，饮食俱废，气候乖常，调理失度，起发不透，收靥不齐，或延至一月而愈，又不止十四日也。治痘之工，不可拘于日数，苟拘日数，则出现未定，而先戴浆者有之，不可谓其成脓也；起发未透，而先干陷者有之，不可谓其结靥也。有收太急而凶者，有收迟而吉者，有绵延日久而毙者，是岂日数可限耶？或者取伤寒传经之日数，谓十二日已过，其邪传尽自愈，不知伤寒之邪，或在表，汗而已者；或在里，下而已者；或过经复传而不解者，亦未可以日期限也。痘疮之邪，初出一点血，血化成水，水化成脓，脓成毒解而收矣，何必拘以日数也。然欲知其易发易靥者，莫如以疮为主。如形紧磊落，色润红活，尖圆厚实者，自然易发易靥也；如稠密黏连，平塌灰白，嫩薄淫湿者，难发难靥，更有馀毒也。经曰：知其要者，一言而终，不知其要，流散无穷，故医莫贵于知要也。

大人小儿富贵贫贱不同辨  ***************************
疮疹之症，自王公以至庶民莫之能免者，天下之人莫有不本于父母，均是人则均是毒矣。有轻有重，有疏有密，何也？盖失精血者，治合异乎婴孩，粱膏饫者，疗莫同于藜藿。且如小儿变蒸未周之时，脏腑尚脆，气血尚少，其疾则多胎毒也。至于能食，则有伤食之症矣。大人天癸方动之时，欲火未淫，天真未耗，其疾则多内伤也。至于相感，则有阴虚之症矣。饭藜藿者，负饥渴劳役之伤；饮膏粱者，发痰火积郁之病，一旦有疮疹之症，当相兼而治之也。故治婴孩则急于解毒，常恐其不胜，而大人则兼气血之虚以治矣。治贫贱则急于解表，惟恐其难出，而富贵则兼表里之虚以治矣。虚则补之，实则泻之，不虚不实，守以待之，此治痘之要也。

升麻葛根汤辨  ***************************
或因痘疮一见红点，便忌葛根汤，恐发得表虚也。人皆信之，愚独谓其不然。按本草，升麻解疫毒，又升阳于至阴之下，以助发生之气。痘乃疫毒，得此解之，令其升发，决无下陷归肾之症矣；葛根能解热毒，疏通荣卫之气，使疮易起发，无伏无陷；芍药养阴，阳胜则阴虚，痘本阳毒，真阴受伤，非此不可；甘草能解诸毒，泻邪火，犹不可缺，是皆痘家切要之药，宜常用之，岂有发得表虚之理，遂置之弗用也耶？但谓一见红点，磊落轻疏者，为毒少，不须再服。苟痘稠密，其毒太甚，安可弃之不用耶？！

疮疹顺逆辨  ***************************
古者著书，有泛语其概者，有直道其实者，以意逆志，不以词害意可也。钱氏小方脉之祖，医中之圣，无出其右者宜，若所著之论，更无可议矣。然亦有未可尽信者，或泛语其要概，或后人补之者也。如云：先发脓疱，后发疹子者，顺，脾肺相生也：先疹子后斑子者，顺，心脾相生也；先发水疱后发疹子者，逆，肝克脾也；先发脓疱后发斑子者，逆，心克肺也：先发脓疱后发水疱多者，顺，少者，逆，肝多肺少，木乘金衰也；先水泡后斑子多者，逆，少者，顺，子衰母旺则顺，水衰火乘则逆也。此皆泛语其概耳。其曰：凡痘疹只出一般者善，此则直道其实者也。夫四毒之发，各有其时，脓疱最酷，疹次之，水疱又次之。斑为轻，分作四番，其毒则微，一併夹出，其毒则甚矣。如云春夏为顺，秋冬为逆。春脓疱，金剋木也；夏黑陷，水剋火也；秋斑子，火剋金也；冬疹子，土剋水也。此亦泛语其概耳。其曰黑者，无问何时，十难救其一二，此则直道其实者也。盖四者之毒，常乘天地不正之令而发，乃疫疠之气传染相似，时亦不得主之也。又云：冬月肾旺，又盛寒，病多归肾变黑，此则后人因秋冬为逆，而杜撰以补之者也。钱氏谓春夏为顺，秋冬为逆者，盖以疮疹属阳，春夏为阳，秋冬为阴，从其气则顺，违其气则逆，不过欲，人常和暖，而从春夏之比，未常拘定某症，必某时为顺也。即如冬月变黑之说，则凡冬月皆属肾，无分轻重，皆变黑而死。天地之气，必不如是之隘，钱氏之意，亦不如是之拘也。但曰冬盛寒，腠理闭塞，气血凝滞非和暖，疮难成就可也，何必以变黑归肾，独生于冬乎？彼夏盛热，腠理开张，气血淖泽，亦有变黑归肾而死，何不云夏有黑陷乎？设云夏火旺，肾不主事，则夏黑陷为逆之言，又何自而取乎？况黑陷为逆，四时皆然，亦不独在于夏也。吾固知非钱氏之言。孟子曰：尽信书，则不如无书。信哉。

疮疹变黑归肾辨  ***************************
水火者，阴阳之迹也。坎离者，水火之位也。心肾者，坎离之配也。故水阴也，而生于阳，离中之阴，乃真水也；火阳也，而生于阴，坎中之阳，乃真火也。阴根于阳，阳根于阴，互为其根，此所以能变合而生万物也。孔子赞《易》以坎为血，卦为赤，离为鳖，为蟹，为螺，为蚌，为龟，其义可见。以人身言之，血阴也，气阳也，心配离而生血，阳中有阴乃真阴也；肾配坎而生气，阴中有阳乃真阳也。故心中之血，即肾中之真水也，灌溉滋濡，水之德也；肾中之气，即心中之真火也，呴嘘鼓动，火之象也。然水善而火恶，老子曰：上善若水，下恶如火。善恶之分也。况人之两肾，左为水，右为火。经曰：七节之旁，中有小心。小心者，命门相火也。以其为君之相，故云小心，行君之令，故云命门也。夫以一水立乎二火之间，其不胜也明矣。运之于中而使火不赫曦，水不涸流者，有神以主之也。所谓神者，何物也？太虚之中，神之栖也。然水火不并立，各有所胜，盛衰之变，此其常也。故盛则薄，所不胜而乘所胜也，命曰气淫；衰则所胜妄行，而所生受病，所不胜薄之也，命曰气迫。疮疹之火，起于命门之下，二火相合，所谓得助者强也。相火复挟君火之势，肆其狂獗，销铄燔灼，无所不至。可恃者，心中之真水尚有以制之。奈何阳道常饶，阴道常乏。赫曦者其气淫；涸流者其气迫，并真水亦亡之而已矣。经曰：成败倚伏生乎动，动而不已则变作焉。真水既亡，津液暴绝，其气滞，其发燥藁，不能润乎皮毛，滋乎腠理，而疮中之血，亦干而黑矣。是则变黑者，血色本赤，而干则变黑也。谓之归肾者，血本肾中之阴，血乾则肾水亦干矣。此肾虚之症，岂有肾实为邪之理乎。

痘疮变黑有顺逆辨  ***************************
邵子观物篇曰：东赤，南白，西黄，北黑，此正色也，验之于晓、午、暮、夜之时，可见之矣。由是推之，婴儿始生而赤，长稍变而白，病则黄，老死而黑。物生地下而赤，稍长而白，萎落而黄，枯藁而黑。凡物皆资一阳之气以生，此四色者，乃一阳之气，色之逆变者。夫痘疮由出现而起发，起发而成浆，成浆而结痂，亦人身中一阳之气之流行也。其出现而赤，起发稍变而白，成浆则黄，结痂则黑，此亦色之递变自然而然者，乃症之顺，未可全以变黑为不正之色也。夫以变黑为逆者，以四时言之，春主生，夏主长，秋主收，冬主藏，此自然之序，递相成功者也。痘疮出现，犹春之生也，起发犹夏之长也，成浆犹秋之收也，结痂犹冬之藏也，亦自然之序。苟出现而黑色，是春行冬令矣；起发而黑色，是夏行冬令矣；成浆而黑色，是秋行冬令矣，不循递变之次，故谓之逆。黑者，肾之色也，为启蛰封藏之本，故以变黑为归肾也。又肺主皮毛，心主血脉，脾主肌肉，肝主筋，肾主骨髓。疮疹之毒，由内而外为顺。内者不出曰伏，已出复入曰陷，不能成浆谓之倒陷，不能结痂谓之倒靥。曰伏，曰陷，曰倒，皆由外而内，入于骨髓。故曰：归肾为逆也。

诸痛痒疮皆属于心辨  ***************************
经曰：少阴所至为疡疹。又曰：诸痛痒疮，皆属于心。夫疮疹之毒，发于五脏六腑之液，各随其经络部位而出，视其疏密，知其毒之多寡，不但少阴心脏专主之。而经专以心言者何？盖火之为物，微则痒，近则痛，灼之则成疮。心者火也，故诸痛痒疮，惟心主之。又心为君主之官，经曰：主不明，则十二官危。使道闭塞而不通，形乃火伤。疮疹之毒，虽出于五脏六腑，而其能为形病者，实君不务德，使邪火得逞也。《周礼》曰：夏时有痒疥病，亦此意也。

过饮冷水变生诸症辨  ***************************
痘疮发渴，切不可与冷水。俗夫不知，谓水可胜火，习以与之，病者适中其欲，亦贪而不止。设值天时暄热，气血强盛者，犹或可胜；若精神痿弱，脾胃虚惫者，水寒相搏，未有不成坏病者矣。有饮水而黑陷痒塌者，脾虚不能胜水，水气寒反从肾化，故归肾也；有饮水而不发不靥者，脾恶湿，为水所淫，不能生肌肉布散血气也；有饮水而渴转增者，水停心下而不行，则肾气燥，肾恶燥，故咽乾渴不止而死也；有饮水而喘或咳者，饮冷伤肺故也；有饮水而吐者，胃本虚，虚寒相搏，食入不纳也；有饮水而利者，胃为仓廪之官，水渍入胃，湿多成五泄也；有饮水而腹痛者，腹为阴，水寒犯之，故痛也；有饮水而咳逆者，中焦虚寒，又得冷水，使中焦之气不行，故气逆而咳也，其病曰䭇。凡若此者，皆饮水之过，临病之工，当须识此，勿令误也。

钱氏陈氏立法用药同异辨  ***************************
世之论治痘者，皆曰：钱氏治痘，专用凉泻，陈氏治痘，专用温补。遂喜用陈氏之方，不惟不知钱氏立方之意，而陈氏急救之法亦并不知而已矣。姑摘取二公之言，参互考覈而后知二公之治，未尝不同也。尝观钱氏曰：凡疮疹当乳母慎口，不可令饥及受风寒。陈曰：子母当须慎口，首尾不宜与吃，是同一调养也。钱曰：疮疹始出，未有他症，不可下也。陈曰：若无他症，不宜服药。是同一禁忌也。钱曰：疮疹属阳，故春夏为顺。陈曰：遇春而生发，至夏而长成，乃阳气熏蒸，自然易出易靥。是同一喜好也。钱曰：恶寒不已，身冷出汗，耳骩反热者，肾气太旺，脾虚不能制也。陈曰：其疮痒疡，寒战咬牙，是脾胃肌肉虚也，是同一归重于脾也。钱曰：惟用温凉药治之，是钱亦有用温补之时矣。陈曰：如六七日，身壮热不大便，与三味消毒散，微得利即住。是陈亦有用凉泻之时矣。钱曰：更看时月。陈曰：须分表里虚实。是二公之法，因时制宜，未必如今人一偏之说也。其不同者，惟于黑陷痒塌。钱则主大戟之寒以下之，陈则主丁桂之热以补之。人见其偏寒偏热之不同，即谓钱专用凉泻，陈专用温补，殊不知钱之所下者，乃邪气在里，里实之症也，观其烦躁，大小便不通是已。陈之所补，乃邪在表，表虚之症也，观其泄渴手足冷是已。虚则补之，即钱氏之惟用温凉药治之法也；实则泻之，即陈氏所谓与三味消毒散得微利即住法也，各因一症而发其实，未尝不同也。然钱急于解毒攻邪气也，陈重于和中补正气也。邪气解则正气自平，正气实邪气未有不去者矣，是又二公之异而同也。二公立法之善，未始不同如此。至用二公之法，乃有效者，有不效者，此不善用法者之过，非制法者之弊也。噫！医者意也，为上者，不惟其法，惟其意，则二公法外不传之意，自得于神会之下矣。

补脾土泻肾水辨  ***************************
杨氏曰：痘疮毒根在里，妄下之则毒气得以深入，土不胜水而成黑陷。胡氏曰：若其救疮痘于黑陷之后，孰若保脾土于未下之先。由二公之言观之，因其妄下而虚其里，以致黑陷，此医责虚取实之过，非肾之疾也，故戒之。若救黑陷于妄下之后，孰若保脾土而不下之为善耶？钱氏曰：凡疮疹，当乳母慎口，不可令饥及受风寒，必归肾而变黑，难治也。又曰：治之宜解毒，不可妄下，下则内虚，多归于肾。上言即保脾土之法，下言即不可妄下而成黑陷之说也。盖痘疮始终以脾胃为主。经曰：脾者，土也，治中央，常以四时长四藏。各十八日寄治。若饮食失节，寒温不适，脾胃乃伤，所以不可令饥及受风冷也。疮疹之邪，自内而外，苟壮热烦躁，大渴，大小便不通，目赤，唇焦，此毒伏在内而不即出，下之可也。若疮尽发于外，清便自调，不烦不渴，此里无邪，不须服药。如妄下之，则诛罚无过，反虚其里，所以归于肾矣。然则变黑归肾，皆由外受风冷，内伤饮食，及妄下之所致，非肾本有之疾也。其曰：土不胜水者。经曰：穀气通于脾，六经为川，肠胃为海。又曰：饮入于胃，游溢精气，上输于脾，脾气散精，上归于肺，通调水道，下输膀胱，水精四布，五经并行。可见水入于胃，必待脾为转化而达于川海也。今脾虚则不能转化使之四布，而渚蓄于胃。脾恶湿，为水所渍，则土益败，故曰：土不胜水也。肾虽主水，乃天元真一之气，道之本也，非此水则天地之生意息矣。若土所不胜之水，乃饮食形质之物，非肾之真水也。既非肾水而曰归肾者，肾主骨髓，又主闭藏，言妄下则里气虚，疮疹之毒，复自外陷入于里。其外黑陷者，肾之化也，其里入于骨髓，肾之主也。况汗之则亡阳，亡阳则心先受之；下之则亡阴，亡阴则肾先受之，所以归于肾也。其曰保脾土于未下之先者，谓不可妄下也，谓适其寒温，节其饮食也。时俗不识此理，乃谓四君子汤，保脾土之要药，宜常服之，以防变黑归肾之症。陈氏曰：凡疗疮疹，先分表里虚实，若虚实不分，则无所治。又曰：若无他症，不宜服药。如里气果虚，四君子汤，要药也，里实可以服之乎？盖参术补阳，芎归补阴，阴阳不可偏胜，偏阴偏阳则病矣。经曰：久而增气，物化之常也；气增而久，夭之由也。又曰：无盛盛，无虚虚，而遗人夭殃。脾胃素实，又服实补之药，正所谓盛盛也。常服之，则久而增气，两实相轧而变生焉。谓之变者，经云：阳盛则外热，阴虚则内热，外内皆热则喘渴。又曰：阴不盛其阳，则脉流薄疾，并乃狂。又曰：阴气少而阳气胜，故热而烦懑也。又曰：两阳相得而阴气虚少，水不能灭胜火而阳独治。独治者，不能生长也。又曰：阳胜则身热，腠理闭，喘粗为之俯仰；汗不出而热，齿乾以烦，竟腹满死。又曰：荣气不从，逆于肉理，乃生痈肿。又曰：脾移热于肝，则为惊衄。凡若此者，皆妄补之过也。夫妄下则脾虚而归肾，妄补则脾实而乘肾。经曰：岁土太过，雨湿流行，肾乃受邪乘之谓也。惜乎！人但知妄下之，则脾虚变黑而归肾，不知妄补之，则脾实反增溃烂倒靥，而亦归于肾也。然则百祥丸之所下者，何邪也？钱氏曰：青乾紫陷，睡昏，汗出不止，烦躁热渴，腹胀，啼喘，大小便不通者，困也。若黑紫干陷者，百祥丸下之；不黑者，慎勿下。盖左肾，水也，右肾，命门相火也。相火相挟君火之势以侮肾。相火者，肾水之贼也，水火不并立，一胜则一负。疮疹之火起于命门之下，因相火之势，假君火之威，煎熬真阴，津液内涸，肾不能制，反为所胜，毒邪留连于内而不肯出，所以黑紫干陷也。其症昏睡汗烦，燥渴，腹胀，喘啼，大小便秘，皆里实之症，故宜以百祥丸下之。苟无是症，必不可下也。钱曰：所用百祥丸，以泻膀胱之腑，腑若不实，脏自不盛也。何以不泻肾？曰：肾主虚，不受泻。噫！钱氏一则曰妄下不可，一则曰肾主虚不受泻，其惓惓立命之心，抑何深长也哉！夫肾主虚，不受泻，如此安得妄补脾土，以为肾水之贼欤？其泻膀胱之腑，又有深意存焉。盖脾输精于肺，肺下输于膀胱，膀胱之水，乃是平日所饮渣滓之物，非肾之真水也。膀胱又是太阳之经，为十二经之属，四通五达之衢也。凡有邪气，必先经此而传。疮疹之邪，由膀胱之经，上风府，至巅，下额，会手太阳小肠之经于面。小肠者，丙火也，亦挟君主丁火之势而不受邪，其毒留于足太阳膀胱之经而不得散。膀胱者，壬水也，为火所迫，不免自附于肾，引癸水以自救。钱氏恐其毒归于肾，先于膀胱中泻之，即迎而夺之之意。二服不效而作寒战，则毒入于肾矣。肾变动为慓，真脏症见，故知死也。曰：腑不实者，邪气去也；脏自不盛者，不入于脏也。不实不盛，悉邪气也，岂有泻正气之理乎。可见由膀胱受邪而黑陷者，里实也，宜以百祥丸下之；由脾受邪而黑陷者，里虚也，不可以百祥丸下之。不审虚实之症，概以百祥丸下之，谓之里虚。经曰：候邪不审，大气已过，泻之则真气脱，此之谓也。其曰：下之复恶寒不已，身冷出汗，耳骩反热者，死，肾水太旺，脾虚不能治也。此即所谓无里症而妄下之者也。无里症而下之，则脾土无故而被转下之药，肾未受泻，脾已先伤，阴气内盛，阳气外绝，故恶寒不已，身冷汗出，耳骩反热也。肾何以旺？阴气盛也。阴阳相离，则受伤之脾，安能复为之主，而使之再合耶？故曰脾不能治也。其曰下后气温身热，欲饮水者，可治，以脾旺胜肾，寒去而温热也。治之宜解毒，此即所谓有里症而宜下之者也。盖先则烦躁，热渴，腹胀，啼喘，大小便不通，今下之身热气温者，火气去也；欲饮冷水者，馀邪未尽也，故又曰治之宜解毒。脾旺胜肾者，大戟主行十二水，脾土本强，能运其物，注于下焦，以泄下焦之邪，此脾旺胜肾也。寒去而温热者，太阳寒水之邪已去，布散于经，小肠热火承之，故温热也。大抵阳并于阴，则阴实而阳虚，外寒内必热也；阴并于阳，则阳实而阴虚，邪自内而外，外热里必平也，故曰可治。不但痘疮恶变黑，如阳毒发斑，内伤发斑黑者，皆不可治，抑岂肾水为邪乎？故病疮、病虫皆恶黑者。北方属水，其色黑，入通于肾，居亥子之位，万物生于子而死于亥。肾者生死之户也，变黑而死。归根覆命之时也。此天地之道，阴阳之化，生长收藏之机，非知道者，不足以语此。噫！此实出吾肝鬲之要，非有蹈袭，亦非好辨以乱人听，但恐世之曲学者，不知虚实之理，补所不当补，泻所不当泻，盛盛虚虚，遗人夭殇，无异于操刃之杀人也。借使钱氏复生，必谓吾言为信，观此者，不主先人之言，亦必谓吾言之不诬也。

泻脓血痂皮水穀辨  ***************************
钱氏曰：疮黑而忽泻，便脓血痂皮者，顺；水穀不消者，逆。夫痘疮自内而外，谓之正出，自外而内，谓之倒陷。从外收者，谓之正靥，从内收者，谓之倒靥。倒陷倒靥，内穿膈膜，坏脏腑，皆恶候也。倒陷者，十无一生，倒靥者，十或救三。钱氏谓疮黑而忽泻，其倒靥之类乎？盖疮黑本是死症，里实者可下之。忽然作泻则不必下，毒气由外入内，脏腑之气不通，荣卫之气不行，表里俱病，不急下之，转增烦闷而死，故主百祥丸下之。若自利则火性急速，不少停于肠胃之间，肠胃热甚，亦自失其转化之常，故暴注而泻，泻则毒从利灭，亦若下之义。当时暴泻，未必便脓血痂皮也，抑将淹延数日，而后是脓血痂皮也。何以有是脓血痂皮者？痘疮内陷，则脏腑鬲膜之间，亦如外出之状；泻脓血者，内溃之症也；泻痂皮者，内靥之症也。泻脓血痂皮，为顺者，邪在腑也，在腑得由肠胃而出，故顺；泻水穀者，脏也，邪在脏不得由肠胃而出，所去者，肠胃之水穀耳。人绝水穀则死，故逆。然其水穀不化，不可误认为寒。仲景曰：邪热不杀水穀。水穀不化者，火迫而出也。钱氏谓泻痂皮者，是脾气得实，肾虽用事，脾可制之。泻水穀者，是脾虚不能制肾，故自泄也。读者不识此义，即谓脾土可以制肾水，有欲专补脾土之意，殊不知脾胃者，仓廪之官，以纳水穀者也。肾开窍于二阴，以司开阖者也，火气不迫，肾必受之，开阖不利，不能禁固便溺，所以暴泻也。曰肾用事者，肾为火所役也，若自用事，则能封闭约束而不泻矣。脾可制之者，言门户虽弛，仓廪犹藏，能制其水，不为湿所胜也。至于水穀不化，则泌别无统，幽阑不关，脾亦不能自胜其湿，故自泄也。然五虚之中，泄泻为甚，痘疮自利不止，鲜有痊者。予以言断之曰，能食者，吉；不能食者，凶。故经云：浆粥入口，泄住止，则虚者活。此其验也。

斑疹论  ***************************
斑疹之症，布在方册者，或谓心为疹，或谓心为斑，脾为疹，或谓胃为斑者，何也？经曰：少阴所至为疡疹。少阴者，心与肾也。心配离，离中之阴己土也。丁己同生于酉。酉者，肺金，帝旺也。肾配坎，坎中之阳戊土也。戊癸化火而生于寅。寅者，三焦火长生也。斑隐隐在于皮肤中，大者成片，小者状如蚊蚤所咬，点点赤色。疹则成颗粒，见于皮肤之外，如疥子然，有形可摸，俗名麻子者是已。斑之方萌，又与蚊迹相类。发斑多见于胸腹，病人昏愦，先红后赤者是也，伤寒热病多有之。蚊迹只在于手足，病人安静，先红后黄者是也，内伤热病多有之。此二症，发斑，人常有之，非由胎毒，乃时行热症也。至于疹子，则与痘疮相似，彼此传染，但发过不再作也，乃心移热于脾，脾移热于肺，发而为疹。凡病疹者，必咳嗽，火刑肺也。丁心火，己脾土，辛肺金，皆隶于酉，造化之理同一位。谓疹为心者，语其本也；谓疹为脾者，语其标也。语心脾而肺在其中矣。肾主二阴，司开阖，三焦之火亢甚，妻从夫，化合于胃而为斑。凡病斑者，必自利，或大便结燥也。癸肾水，戊胃土，与寅三焦相火同位者，亦造化之理。语三焦，而心在其中矣。故发斑见于胸腹者，三焦之位也。蚊迹见于手足者，胃主四肢也。疹者，母传子也；斑者，妻从夫也，知造化之理，而治斑疹，不难矣。

五行生死论  ***************************
按五行之理，生于阳者死于阴，生于阴者死于阳，抑隔别损益之数欤。夫五脏六腑者，所以配五行也，腑为阳，脏为阴。腑生于阴，脏生于阳，根阴根阳之义也。腑死于阳，脏死于阴，分阴分阳之义也。阳之所死，阴之所生；阴之所死，阳之所生。阳极而生阴，阴极则生阳之义也。自子至巳，为阳而统乎足；自午至亥，为阴而统乎手，亦阴阳互为其根也。以腑言之，水火者，南北之对也。壬膀胱水生于申。申者，手少阳三焦位也。经曰：三焦者，决渎之官，水道出焉。故壬水生于申，死于卯者，水月象也。生于西，死于东矣。丙小肠火生于寅，寅者，足少阳胆位也。胆为甲木，甲禄在寅，故丙火生于寅，死于酉者，火日象也。生于东，没于西矣。金木者，东西之对也，甲胆木生于亥者，风木之分。经曰：风生木。故甲木生于亥。死于午者，木阳也，午则阴生而阳死矣。庚大肠金生于巳。巳者，六阳之位，卦应乎乾，乾为金，故庚金生于巳。死于子者，金阴也，子则阳生而阴死矣。此四腑生死之理也。然木主于东而生于北者，水流趋东以生木也。火主于南而生于东者，钻木取火，木所生也。金主于西而生于南者，金曰从革火所出也。水主于北而生于西者，水西而东，金所生也。以五脏言之，丁心火，生于酉。酉者，肺旺之位也。坎中之阳，乃火之原。坎位于子，辛金所生，不能再生丁火，故丁火乘辛金生旺之气而生于酉，所以心与肺相运而位乎上也。死于寅者，寅乃显明之地，丁为阴火，其光自伏矣。癸肾水生于卯。卯者，肝旺位也，离中之阴乃水之原。离位于午，乙水所生，不能再生癸水，故癸水乘乙木生旺之气，而生于卯，所以肾与肝相连而位乎下也。死于申者，申，手少阳相火，所谓一水不能胜二火也。又水生于一，一者，天元初动之气也，于卦为震，在卯之中，所以癸水生于卯，而震初爻为子水也。火生于二，二者，地元初动之气也，于卦为巽，阳自下而上，阴自上而下，兑为少阴，巽之反也，在酉之中，所以丁火生于酉，而先初爻为丁火也。乙肝木生于午者，乙震木也，青龙之象，寄生于午，龙从火里出也。死于亥者，午为一阴，至于亥而极，阴老不能生乙木也。辛肺金生于子者，辛兑金也，白虎之象，寄生于子，虎向水中生也。死于巳者，子为一阳至于巳而极，阳老不能生辛金也。又肝在下，阴也，阴生于午；肺在上，阳也，阳生于子。此四脏生死之理也。夫阳则顺者，阳道常饶，故左行而有馀，此六腑之气常盛，而病在腑易已也。阴则逆者，阴道常乏，故右行而不足，此五脏之气常弱，而病在脏难愈也。若夫脾者，己土也，离中之阴是已，故离纳己。胃土，戊土也，坎中之阳是已，故坎纳戊。己土生于酉，死于寅者，心象离而生己土，故己与丁同生死也。戊土生于寅，死于酉者，肾配坎，肾有二枚，左为水不能生土，右为相火能生土，故戊与相火同生死也。然脾得心之气多而喜热，从火化也。胃得肾之气多而喜寒，从水化也。食热则损胃，食寒则损脾，养生之道，所以贵适其寒温，热无灼灼，寒无沧沧也。故伤风冷则胃强而脾弱，脾不主事，胃与右肾相火相合，而同归于火，所以戊癸化火也。伤热则脾强而胃弱，胃失清化之令，脾与心火相得而致敦阜，所以火炎则上益燥也。苟得其养，则脾胃禀中和之气，而阴阳无偏胜之疾；苟失其养，则脾气归于心，而成溃烂痒塌之疮，胃气归于肾，而成陷伏青黑之变，知乎此，可以语疮疹之治矣。


卷之七  ——————————————————————————————————————————————————————————————————————————————————————————

先哲格言  ***************************
凡一十八家。
钱氏仲阳曰：痘疹侯，面燥腮赤，目胞亦赤，呵欠顿闷，乍凉乍热，咳嗽喷嚏，手足梢冷，夜卧惊悸，多睡，并疮疹症，此天行之病也，惟用温凉药治之，不可妄下及妄攻发。
凡痘疹若出，辨视轻重者，一发便出尽者，必重也；疮夹疹者，半轻半重也；出稀者轻，里外肥红者轻，外黑里赤者微重也；外白里黑大重也；疮端里黑，暗如针孔者，势剧也；青乾黑陷，睡昏，汗出不止，烦躁热渴，腹胀啼喘，大小便不通者，困也。
凡疮疹，当乳母慎口，不可令饥及受风冷，必归肾而变黑，难治也。
有大热者，当利小便，有小热者，宜解毒。若黑紫干陷者，百祥丸下之，不黑，慎勿下。更看时月轻重。大抵疮疹属阳，出则为顺。治之宜解毒，不可妄下，下则内虚，多归于肾。若能食而痂头焦起，或未焦而喘实者，可下之。
身热烦渴，腹满而喘，大小便涩，面赤闷绝，大吐，此当利小便；不瘥者，宣风散下之。若五七日痂不焦，是内发热，热气蒸于皮中，故疮不得焦痂也，宜宣风散导之，用生犀磨汁解之，使热不生，必著痂矣。
惟斑疹能作搐，疹为脾所生，脾虚而肝旺乘之，木来胜土，热气相击，动于心神，心喜为热，神气不安，因搐成痫。斑子为心所生，心生热，热则生风，风属于肝，二脏相搏，风火相争故搐也，治之当泻心肝。
疮疹始出，未有他症，不可下也，但当平和药，频与乳食，不受风冷可也。如疮疹三日不出，或不快，即微发之。发之不出，即加药；加药不出，即大发之。如大发后，及脉平无症者，即疮本稀，不可更发也。有大热，当利小便，小热者当解毒，若出快，勿发勿下。
陈氏文中曰：小儿疮疹已出未出之间，有类伤寒之状。其疮疹病症，突然增寒壮热，身体疼痛，大便黄色，此乃正病也，若无他疾，不宜服药。
凡疮疹先分表里虚实，不分，则无所治。
小儿神气软弱，疮疹自初出两三日至十三日，当忌外人，恐有卒暴风寒秽恶之气，触儿疮疹。
小儿疮疹始出一日至十日，浑身壮热，大便黄稠，是表里俱实也，其疮必光泽，必起发，必肥满，必易靥，而不致损伤也。其疮不光泽，不起发，根窠不红，或腹胀，或泻渴，或气促，是表里俱虚也。其疮不光泽，不起发，根窠不红，谓之表虚也；或泻渴，或腹胀，或气促，谓之里虚也。
若泻频多，津液内耗，血气不荣，其疮虽是起发，亦不能靥也。
庞氏安常曰：若身疼壮热头痛，不与小汗，何由表散？六腑久闭，毒攻腰胁，或心腹胀闷，不与微利，何由释去？故当消息汗下，然则寒药固不当行，温药又增热毒，若热势太甚，脉候浮迟，则温性之药不阻表里之气者，可冀冰释。云不可汗下，寒热之药只可紫草一味者，乃滞隅之流。
天行发斑疮，须臾遍身皆戴白浆，此恶毒。
凡觉冬温，至春夏必发斑痘。
此患小便涩有血者，中坏也。疮黑陷无脓，十死不治。斑痘已出，不可正尔，发表，更增斑烂，以表虚故也。
河间刘氏曰：斑疹之病，其状各异。疮发掀肿于外者，属少阳三焦相火也，谓之斑，小红点，行于皮肤之中不出者，属少阴君火也，谓之疹，凡显斑症，若自吐泻者，慎勿乱治，则多吉，谓邪气上下皆出也。
大凡疮疹，首尾皆不可下，恐妄动而生变。此谓少阳通表里，宜和之也，当先安其里，以解毒，次微发之。如大小便不秘者，虽微发之，大便过秘，宜微利之。
首尾不可下者，首曰上焦，尾曰下焦。若已吐利，不可下也，便宜安里药三五服。如能食，大便秘者，宜微疏利之，若内虚而利者，宜安里药三五服，末后一服，调微发之药服之。大抵安里之药多，发表之药少，秘则微疏之，令邪气不壅并，而能作番次，使儿易禁也。
大凡小儿斑疹已发，有疮有声者，乃形病气不病也；无疮无声者，乃气病形不病也；有疮而无声者，是形气俱病者。
斑子者，是相火行于三焦，真阳气之所作也。若气入肺变脓疱，入肝为水疱，自病为斑。心乃君，心入于脾作瘾疹，为肺主皮毛，心不害肺金，此乃君德也。
已发便稠密，形势如针头者，当轻发其表，凉其内，连翘升麻汤。若斑已发稠密，甚而微喘饮水，有热症，当以去风药微下之。若出不快，清便自调，知为在表不在里，当微发之，升麻葛根汤。若清乾黑陷，身不热，大小便涩，则知热在内，大黄汤下宣风散。身表大热者，表症未罢，不可利大便。若斑疹已出见小热，小便不利者，当利小便；已发后有馀毒不散，为复有身热痈疮之类，当用解毒之药也。
刘提点曰：痘疹最要，大小腑分晓，所以钱氏四圣散用木通、枳壳极妙。若大小腑自流利，则不必苦泥。
痘疹发未透，宜用四君子汤加黄耆、紫草煎。方医云：百病不可损其胃气，故多用四君子汤及糯米等，助其胃气。
刘洙小儿痘子诀中云：疹子疮发如脓窠，不肯靥者，但调沙糖水与吃。亦曾试用，但吃沙糖水后，多是爬搔了，疮子成片去，结瘢不好。发斑用人齿散，但钱氏方中用麝香及酒调难用，盖疮痘家怕麝香与酒气触了。若用，只是紫草煎汤自好。
东垣李氏曰：其子在腹中，十月之间随母呼吸。呼吸者，阳气也。而生动作，滋益精气神，儿随日长，皮、肉、筋、骨、血、脉、形、气俱足。十月降生，口中尚有恶血，啼声一发，随吸而下。此恶血复归命门胞中，僻于一隅，伏而不发，直因内伤乳食，温热之气下流，合于肾中，二火交攻，致荣气不从，逆于肉里，恶血乃发。诸斑疹皆出于膀胱壬水，其疡后聚肉理，归于阳明，故始显之症，皆足太阳壬膀胱克丙小肠，其始出皆见于面，终归于阳明肉理，热化为脓者也。二火炽盛，反胜寒水，遍身俱出，此皆从足太阳传变中来也，当外发寒邪，使令消散，内泻二火，不令交攻其中，令湿气上归复其本位。此《内经》之法，览者详之。
夫斑疹出者，皆因内伤，必出斑，荣气逆故也，大禁牵牛、巴豆。
凡生脓疱、小水斑、疹瘾三色，皆荣气逆而寒复其表，宜以四味升麻汤中加当归身、连翘，此定法也。
如肺成脓斑，先嗽喘，或气高而喘，但加人参，少加黄芩，以泻伏火而补元气。如心出小红斑，必先见嗌乾，惊悸，身热，肌肉肿，脉弦洪，少加黄连。如命门出瘾疹，必先骨疼身热，小加生地，又加黄柏。如斑已出，时时与桔梗汤宽胸膈，利咽喉，不可计服数。
海藏王氏曰：夫斑之为病，皆由子在母腹中时浸渍，食母血液，蕴而成毒，皆太阴湿土壅滞，君相二火之所作也。因而真气既盛，正气又旺，邪无所容。或因伤寒，或因伤食，斑由是而生焉，治当何如？外者外治，内者内治，中外皆和，其斑自出。至于恶寒者发之表，大热者夺之，渴者清之，大便秘结者下之，小便不通者利之，惊者安之，泻者分之，可以执一为哉。
前人言首尾俱不可下者，何也？曰：首不可下者，为斑未显于表，下则邪气不得伸越，此脉症有表而无里，故禁，首不可下也。尾不可下者，为斑毒已显于外，内于根蒂，大便不实，无一切里证，下之则斑气陷，故禁，尾不可下也。又如所言，温暖盖复不令通风，以其斑未出，或身表凉而恶寒，或天令寒而恶冷，温暖盖复不令通风可也。斑若已出，身热天暄，何必用盖覆而不使之通风乎？后人执此二句，首尾俱不可下，温暖不令通风，不知天令之所加，人身之所感，致使误人多矣。噫！首尾不可下者，以其终始脏腑原无凝滞也，若有一切里症及大便结者，安得不下？温暖不使之通风，以其发在冬时，故如此也，若在夏时，斑虽未出，亦不用于此也。
丹溪朱氏曰：调护之法，首尾俱不可汗下，但温凉之剂兼而济之，解毒、和里、安表而已。虚者益之，实者损之，冷者温之，热者平之，是为权度，借喻而言，亦如庖人笼蒸之法，但欲其松耳。盖毒发于表，如苟妄汗则荣卫一虚，重令开泄，转增疮烂，由是风邪乘间，变症者有之。毒根于里，如苟妄下，则内气一虚，毒不能出而反入焉，由是土不胜水，变黑归肾，身体振寒，耳⿰耳九反热，眼合肚胀，其疮黑陷，十无一生。
凡热不可骤遏，但轻解之，若无热则疮又不能发也。初起时自汗不妨，盖温热熏蒸而然故也。
疏则无毒，密则有毒，宜凉药解之，虽数帖亦不妨，庶无害眼之患。
炉灰色白静者，作寒看；齐涌者、燥者、掀发者作热看。黑属血热，凉血为主；白属气虚，补气为主；中黑陷而外白起得迟者，则相兼而治。
凡痘疮分表里虚实，吐泻少食为里虚；不吐泻能食为里实。里实而补则结痈肿，陷伏倒靥为表虚，灰白者，亦表虚。红活绽凸为表实，表实而补，则溃烂不结痂。
痘疮分气虚血虚，用补药。气虚者，人参白术加解毒药；血虚者，四物汤中加解毒药。
调解之法，活血，调气，安表，和中，轻清消毒，温凉之剂兼而治之。温如当归、黄耆、木香辈；凉如前胡、乾葛、升麻辈。佐之以川芎、白芍、枳壳、桔梗、羌活、木通、紫草之属；则可以调适矣。
黑塌二种，因气虚而毒气不能尽出者，酒炒黄耆、紫草、人参辈。黑陷甚，亦用烧人屎。
痒塌者，于形色脉上分虚实。实则脉有力气壮，虚则无力。虚痒以实表之剂加凉血药，实痒如大便不通，以大黄寒冷之药少与之，下其结粪。
疮乾者，宜退火，只用轻剂，荆芥、升麻、葛根之类；温者用泻，温乃肌表间热，宜用风药，白芷、防风之类。上引，用升麻、葛根；下引，用槟榔、牛膝，助以贝母、忍冬草、白芷、瓜蒌之类。
颜色正者为上。将欲成就，却色淡者，宜助血药，用当归、川芎、酒洗芍药之类，或加红花。将成就之际，却紫色者，属热，用凉药解其毒，升麻、葛根、酒炒芩连及连翘之类。
将靥时如豆壳者，盖因初起时饮水多，其靥不齐，俗呼倒靥不好，但服实表之剂消息他大小便，如大便秘，通大便，小便秘，通小便。
痘疹用药，固有权度，大小二便不可不通。其大便自所下黄黑，则毒气已成，不必多与汤剂；若大小二便一或秘焉，则肠胃壅遏，脉络凝滞，毒气无从发泄，眼闭声哑，肌肉黧黑，不旋踵而告变矣。
近时小儿痘疮，止宗陈文中木香散、异功散，殊不知彼立方之时，为运气在水运司天，时令又值严冬大寒，为寒气郁遏，痘疮不红绽，故用辛热之剂发之。今人不分时令寒热，一概施治，误人多矣。
陈氏亦可谓善求病情者矣，大率归重于太阴一经。盖以手太阴属肺，主皮毛；足太阴属脾，主手足。肺金恶寒而易于外感，脾土恶湿而无物不受。其用丁香、姜、桂，所以治其肺之寒，用附子、半夏，所以治其脾之湿。使脾与肺果有寒与湿，而兼有虚也，中病则已，何伤之有？今徒见出迟者、身热者、泄利者、惊悸者、气急者、渴思饮者，例与木香散、异功散，间有偶中之效，不思一偏之祸，若钱氏方固未尝废细辛、丁香、白术、参、耆辈，率有监制辅佐之药，但其用寒凉者多，而于补助一法，略示端绪。钱氏意深矣，亦将俟观者而扩充之。夫渴者，用温凉药；痒塌者，用补药。自陈氏发之，迥出前古，然其间多用燥热，或未适中，恐其造方之际，必有夹寒而痘者。
沧州吕氏曰：凡乳婴之与童艸当歧为两头以治之，乳婴当兼治乳母，俾其气血清和，饮食有节，投以调气通荣之剂，以酿其乳，使儿饮之，则其疮必肥满光泽，无陷伏之忧，童艸之子必当备，切其脉，审其表里虚实以汗下之，苟不实不虚，则但保其中和，使脾气流畅，则肺金藉母之助，易于灌脓，速于成痂，无倒陷之患。或至壮盛而肤腠厚密，尤须预为汗解。或大便结与溲涩者，犹宜下之、利之，庶无患也。
足胫热，两腮红，大便秘，小便涩，渴不止，上气急，脉洪数者，已上七症，不宜服热药。
足胫冷，腹虚胀，粪青色，面㿠白，呕乳食，目睛青，脉沉微者，以上七症，不宜服寒药。
肺主气，气不足则致后三症：自汗，声不出，疮顶陷塌不绽肥，并宜十奇散。自汗倍黄耆，声不出倍桔梗。
心主血，血不足则致后三症：灰白色，根窠不红，不光泽，并宜芎归汤加芍药、紫草、红花，良验。
凡值天时不正，乡邻痘疮盛发，宜服禁方，不出方。
凡觉痘疮欲发，当先解利，与伤寒相类，疑似之间，兼用解毒。胡氏曰：非微汗则表不解，解表当于红斑未见之时宜用。
凡痘疹出不快者有五症，临病审而调之。
一症天时严寒，为寒所折，不能起发，宜解寒温表。
一症炎暑隆盛，烦渴昏迷，疮出不快，宜解暑。
一症服凉药损伤脾胃，或胃虚吐利，当温中益气。
一症或成血疱，一半尚是红点，此毒气发越不透，必不能食。大便如常者，宜半温里，半助养之剂。
一症外实之人，皮肤厚，肉腠密，毒气难以发泄，因出不快，宜解毒。
身体温暖者，顺；寒凉者，逆。能食，大便实者，顺；不能食，大便利者，逆。
夫痘疮之毒，最怕秽恶之气触犯，切不可信僧道，看经解秽，况无纤毫之力，而反恐被其秽恶之气触犯，亦不可恃其能解，而不预防。戒之，戒之！
张氏焕曰：痘子气匀则出快。盖血随气行，气逆则血滞。
石壁胡氏曰：小儿难任非常之热，亦不可任非常之冷。如热药太过，轻则吐利腹胀，重则陷伏倒靥，宜温凉适中可也。
仁斋杨氏曰：诸热不可骤去，宜轻解之，盖痘疮无热，则不能起发。
痘疮发于肌肉，阳明胃气主之，脾土一温，胃气随畅，决无陷伏之患。
李氏曰：比之种豆，值天时暄暖则易生。
节斋王氏曰：若痘疮虚怯，淡白色，痒塌，此属虚寒，宜用陈文中方。若发壮盛，齐涌红紫色，躁痒，此属热毒，急宜凉血解毒。自陈文中方盛行后，属虚寒者率得生，属热毒者悉不救。痘是胎毒，古人法，治只解毒，然气血虚，则送毒气不出，及不能成就，故陈文中之法亦千载妙诀，补前人之未备者。但温补之法既行，而解毒之旨遂隐，故救得一边，又害了一边。痘是胎毒，自内出外，一二三日方出齐，毒气尚在内，出至六日则当尽，发于表，七八九日成脓而结痂矣。若毒气盛，不能尽出，过六日毒反内入脏腑，故须于六日以前，毒气该出之时，急服凉血解毒之药，以驱出之，六日以后，医无及矣。
痘疮多者，是毒气多，便先宜解毒。然多则恐气血周贯不足，故随后亦宜兼用补药，以助成脓血。
鳌峰熊氏曰：人有虚实之不同，病有浅深之各异，壮实之人，病无诸症，或疮发而轻者，皆得依期而愈。倘气候乖常，寒暄失度，毒气弥盛，当作血疱而不疱，当结脓窠而不结，遂生诸症，稽延日数，难以定期矣。
慈溪赵氏曰：痘疮灰白不发者，作寒看；红凸齐绽者，作热看，其要在解毒，和气活血，温中安表而已。寒者温之，热者减之。减之不可多，盖痘疮非热则不能发也，宜温和之剂扶而济之。
桂岩魏氏曰：夫气血盛，斯毒易解；气血损，则毒难愈。惟气血少弱者，虽毒不能顿解，然生意未始不出乎其中，故必加以补益扶持之功。治所当治，顺所当顺，斯其悔吝，无不平矣。
先翁菊轩公曰：痘疮不怕稠密，只要能食，无不痊者。丸用药不可犯其胃气，盖人以胃气为本。


卷之八  ——————————————————————————————————————————————————————————————————————————————————————————

或问  ***************************
凡三十七问。
或曰：痘疮之名何义？
曰：古人谓之斑疮，后人因其形似痘，故曰痘疮，又曰豌豆疮。今又呼为珍珠痘者，以其形圆紧而小也。又呼为大痘者，以其形圆充实而大也。有呼茱萸痘者，以其二三成丛，中心落陷也。有呼为蛇皮者，因其空壳无水，如蛇蜕之皮也。有呼为锡面者，以其成饼带灰白色也。是皆因象取名，无别义理。但珍珠痘最轻，大痘次之，茱萸痘最重，锡面、蛇皮则死症也。
或曰：痘疮发热，何以能预识其轻重而解之耶？
曰：凡发热乍进乍退，气色明莹，精神如常，大小便调，能食不渴，目清神润，此毒轻也，痘必稀疏；纵出多，亦自易发易靥也。如壮热不减，气色惨暗，精神昏闷，大便或秘或泻，不能食，目赤唇焦，此毒重也。痘必稠密，宜预解之。其出疏者，防其有伏，未可便许其疏。但看热减渴止，精神爽快，清便自调，能食，更无他苦，是真疏且轻也。
或曰：既识其候，如痘稠密，何以解之？
曰：诸疮皆属于心，心之华在面。如初发热，青筋现露，目中泪出，此毒发于肝，肝木生心火，从后来者为实邪，肝为水疱，风火相煽，必作瘙痒，宜先解肝之毒。面赤如锦，额上红筋露现，谵妄多惊，此毒发于心，心火自旺为正邪，君主不明必有陷伏，不治。口乾唇焦，面黄而燥，此毒发于脾，心火生脾土，从前来者为虚邪，脾为斑，心为疹，必有夹斑夹疹。又脾主肌肉，为火所灼，必作溃烂，宜先解心脾之毒。面色㿠白，鼻中乾燥，或流清涕，或衄出，此毒发于肺，心火刑肺金，乘其所胜为微邪，宜略解肺之毒。面色黑，气如烟，目中见鬼，头热足冷，此毒发于肾，肾水克心火为贼邪，必成黑陷，不治。
或曰：痘子出形，轻重吉凶何以别之？
曰：痘子出形，其热便退，三五磊落，相去位远，其疮圆净，以火烛之，皮中无复红点，此候必疏而轻。如疮大出，热不少减，细碎丛聚，无有空肤，以火烛之，皮下通红，此必密而重也。
或曰：古方预解痘毒，谓重者能令出疏，轻者能令不出，其言信乎？
曰：痘之疏密，本毒之多寡，毒之所受，本于父母始生之初，区区药石，岂能解之，而使重者必疏，轻者不出耶？但谓解之，使无郁遏陷伏之患则可，谓解之使重者必疏，轻者不出，吾不知也。
或曰：解毒之方，若是不必用欤？
曰：何可废也！盖解毒之法要分三治：一则视其父母平日有馀不足之病而解之，一则视其年气运疫疠之变而解之，一则视其人所见气色所禀虚实而解之。秤物平施，因时制宜，岂有定方耶？如代天宣化丸，只解得气运疫疠之变。
或曰：痘疮始终，何以能吉？何以能凶？请详言之。
曰：疮子之出，不问疏密，但其出必尽，其发必透，其靥必齐，不徐不疾，适如其期，能食，大小便调，此可言吉。如一齐涌出，其发不透，其靥不齐，或太急，或太迟，不能如期，食少，大便自利，此可言凶。与之期日，出不能尽而伏者，四五日死。起发不透而枯萎痒塌者，七八日死。收靥不齐而灌烂者，常在一旬之外，绵延日久而毙也。
或曰：何谓其出不尽？
曰：作三四次出，大小不一，等收靥之时，空中犹有出者，俗呼为落零痘子者是也。必有此候，方无馀毒。
或曰：何谓其发必透？
曰：初出一点血，以渐长大，血化为水，水化为脓，其顶圆，其脚润，其脓稠，充实饱满，审察手足，莫下皆然，可谓透矣。盖手足位远，一时难透。脾主四肢，脾胃气虚者，手足疮子常发不透，至于靥后，多成痈毒也。
或曰：何谓其靥必齐？
曰：自上而下，循次收敛，无有溃烂，痂皮坚厚是已。
或曰：何谓不疾不徐，适如其期？
曰：自出现而起发，起发而成浆，成浆而收靥，先后循次，上下周匝，轻者七八日，重者十二三日，此其期也。若出未定而先㴠水，将起发而便戴浆，脓未成而就干收，此失之太疾，由毒火併迫，气血奔腾，未至而至，谓之太过也。如应出不出，应发不发，应收不收，此失之太缓，由毒火郁遏气血，即当至而不至，谓之不及也。过与不及，皆死症也。
或曰：痘疮何以取能食与大小便？
曰：痘子之出，惟资气血以助其成。欲表里无邪也。人能食，则气血自充，大小便调，则里无邪。
或曰：亦有不能食而愈者何？
曰：大便必实，数日不更衣，赖平日之穀气以养之，虽不食无苦也，然起发收敛落痂，终不及能食者之易焉耳。
或曰：痘疮痛痒何以别之？
曰：出现之初，无有痛痒，至于起发养浆，其疮始痛。痛者毒欲出也，脓成毒解，其疮则痒。痒者，邪去而正气复也。如此痛痒，痘家常候。若当出现起发，脓水未成之时，忽然瘙痒者，此恶候，亦须分其虚实，如掀发红嫩，大热烦渴，大便秘，小便少，此邪太甚而痒也；形色灰白平陷，大便自利，此正气不足而痒也。其云，诸痒为虚，诸痛为实者，亦大略之言耳。
或曰：凡视痘子，先能识其作痒否？
曰：凡痘子初出，色娇皮嫩肉红者，疮子起发多成水疱者，其后皆痒塌死也。
或曰：疮子皮嫩色娇必作痒何也？
曰：皮肤者，皮在内约束经脉，肤在外分布腠理，皮深厚或肤浅薄，疮子之出，皮厚色老者，皮肤坚者，毒有约束，不得肆其猖狂之性，故能渐次成熟，以致收敛也。皮嫩色娇者，皮肉已虚，但层薄肤以包于外，不能约制毒邪，风火相煽，游散往来，故痒易破也。
或曰：尝见疮子有干痒者，有湿痒者，何也？
曰：干痒者，火甚也，其治在心；湿痒者，火湿并也，其治在脾。譬之火炙汤沃，皆能作痒，然疮干而痒者必死。心为君主不可犯也。疮湿而痒者，或有可治。脾属土，无定位故也。
或曰：疮子作痒，爬搔溃烂而不死者，何也？
曰：其人能食，疮之破者，复加肿灌，脓血稠浊，痂皮润落，原无痘处，补出一番，语音清亮，此为里实表虚，毒不能入，故溃烂而不死也。若不能食，饭入则呕，水入则呛，声哑言微，面疮臭烂，痂皮焦起，大便不固，此为表里俱虚也，淹延引日而尽矣。
或曰：何谓陷伏？
曰：内者不出谓之伏。外者复入谓之陷。如应出不出，应发不发，伏也。谓毒气留伏于中而不出也。陷有二种，起发有水，不能成脓而遽乾者，或已成脓复化成水者，谓之倒陷。脓已成就，不即结痂而溃烂者，谓之倒靥，皆陷也。谓里虚，毒气乘虚而陷入也。
或曰：痘疮何以能发渴？
曰：初发热便渴者，火邪内蒸，焦膈熏嗌，故渴也，宜以清凉之剂解之。痘出稠密而渴者，此气血分散，津液虚耗，故渴也，宜以滋补之剂收之。自利渴者，此脾胃虚，津液少，宜以补中之剂升而润之。若疮细密不起发，不光泽，不收靥，好饮冷水，不能食，或大便泻，邪火益炽，真水已枯，不治之症也。
或曰：痘疹咽痛者何？
曰：火性炎上，疮疹邪火熏灼于中，咽喉先受，宜急解之。不然，咽喉受伤，肿塞灌烂，呕食呛水，暴哑失声，治之无及矣。
或曰：痘疮呛食失声，有生有死者何？
曰：疮子之出，失于早治，咽喉都有，外者未成，内者先热。一旦收靥，饮食则喷而出，乃咽伤痛不能直入也。语音不清，乃咽乾而语不能出也。但观疮子是属正靥则生，非正靥则死。能食则生，饮食俱废则死。
或曰：痘疹自利者何？
曰：肠胃受热，传化失常也，大凡疮疹发热类多吐泻，不须遽止，令毒邪上下得出也，待疮出定，里气和而利止。利不止者中气被伤，不能禁固也，宜急止之，恐表虚复生他变。
或曰：痘疮烦躁者何？
曰：痘家喜静，毒气外出，中无留邪，脏腑和平，心神安泰，如多寤少寐，啼哭不止，此内热也。心恶热，不能安眠而哭，谓之热烦。痘疮掀发光壮，欲待成浆而哭，此疮作痛不能忍，谓之疼烦，皆常候也，待疮平热退而安。若昏愦躁扰，循摸闷乱，此谓丧神失志，十无一生。
或曰：痘疮寒战咬牙，有生有死者何？
曰：以疮为主，无变候则生，疮坏则死。若疮密甚掀肿，身体摇动者，此转移艰难，主持不定，不可谓之寒战。时渴思饮，吞嚼牙鸣者，不可谓之咬牙。
或曰：痘后发痈毒者何？
曰：疮至成脓，则毒化而解，如未成脓，倏尔干收，则毒不化，故重发痈毒也。
或曰：痘后目中肤翳，此初出现便有痘子乎？
曰：初出那得便有，只缘收靥不齐，面疮肿烂，毒气攻眼，而后有之也。或因误服辛热之药，喜食炙煿之物，亦能令目肿痛。今人但见疮子初出，目中流泪，便谓眼有痘，殊不知肝热则泪出于目，肺热涕出于鼻，脾热则涎出于口，心热则汗出于面。大热液出，造化之理也。目中肤翳，乃疮瘢也。惟内服药，久自退去，不可妄用点割，自取损睛之患。
或曰：痘子收后，忽无故而暴死者何？
曰：非正靥也，于收太速太迫之耳，毒气复入，真气先败，不死何为！
或曰：疮毒内陷，亦有不死者何？
曰：或发痈肿则毒得泄，更审毒归何脏也。如毒归脾肺则为痈肿，甚则烂见筋骨而死；毒归肝则为目病，甚则筋骨不固而死：毒归心肾，则无疾而暴死。
或曰：痘疮治法，皆言发表和中解毒而已，不识三者何先？
曰：发表最先。大凡痘疹只要发出得尽，不使伏于中。发表须兼解毒，非发表自发表，解毒自解毒也。疮疹已出，表里无邪，不须服药。如疮发太甚，里实能食者，解毒之法可单用也。疮出已甚，里气不和，或吐，或利，于和中法内略兼解毒可也。若疮疹无邪，惟里气虚者，只用和中，不必解毒。
或曰：发表和中解毒，以何药为主治？
曰：发表须辛甘清阳之剂，如羌活、防风、升麻、白芷、桂枝之类。盖辛甘发散，清阳发腠理也。和中须甘温浊阴之剂，如人参、当归、甘草、芍药之类。盖中不足者，以甘补之，又浊阴走五脏，归六腑也。解毒须苦寒之剂，如牛蒡、连翘、葛根、芩、连、栀、柏之类。盖毒者火也，若能泻火故耳。但解毒药须酒炒而用之，勿令犯胃气也。
或曰：古人云，痘疮首尾不可妄下，信乎？
曰：「不可妄」三字，最宜详味。盖治痘之方，当时必有不问虚实，一概轻用巴豆、牵牛之属以下之，故戒之。首尾不可妄下，苟可下而下之，非妄也。可下之症，巴豆、牵牛亦不可轻用，况不可下者乎？如曰首尾不可汗下，乃拘泥之见，非通变之术矣。
或曰：疹爱清凉痘爱温，其然乎？
曰：此亦拘泥之说。疹爱清凉，设使天气大寒，气血凝冱，不用温复，何以能出？痘爱温，设使暑热之时，气血淖泽，更加温暖，宁不溃烂乎？故治疹者，宜专用清凉解毒之剂；治痘者，宜温凉解毒之剂，兼而用之可也。
或曰：陈文中治痘之法行之久矣，人或喜而取之，或畏而舍之，何也？
曰：舍之不敢用者，固不知文中立法之善，取而用之者，亦不知文中制方之本旨，胥失之矣。文中有言曰：热则气血和畅，自然出快。又曰：表里俱实则不致痒塌。此发前人所未发，乃千古不刊之秘也。观其痘疮引证，或因泄泻，或因寒战咬牙，足指冷，或因痒塌，或因泻渴不止，皆脾胃肌肉虚，气血衰，津液少，故用木香散、异功散，再加丁香、官桂以治之。今则不审虚实，于起发光壮，表里皆实者，概而用之，可乎？
或曰：人有终身不出痘者，何也？
曰：痘乃胎毒，又名百岁疮，天下之人岂有无父母而生，能逃于造化之外者哉？但云受天地之清气，禀父母之清气，气清质粹，无有秽毒，当天令种痘之年，亦曾发热，只出一两点而不觉也，岂真终身不出乎？
或曰：世俗保养痘子者，习用僧道洒水诵咒以解魇，可乎？
曰：世俗已久，不能遽改，用与不用，从其所好，不可阻止。设有变怪，归咎于医，而悔僧道之未用矣。
或曰：痘子收后，表里无邪，复作昏晕者，何？
曰：邪气已去，正气方生，乃否极泰来之兆。


卷之九  ——————————————————————————————————————————————————————————————————————————————————————————

治痘凡例  ***************************
凡四十三条。
凡发热疑似之间，宜用人参败毒散一剂（二）以发之，是与不是，一发便明。大抵疮疹只要发尽，不使伏留于中也。
凡初发表，要看天时。如天时大寒，则腠理闭密，气血凝涩，防其发泄得迟，有毒气壅遏之变，以辛热之药发之，宜桂枝葛根汤（五）、五积散（八十六）去乾姜主之。如天时太热，则腠理开张，气血淖泽，防其发泄太急，有溃烂之变，以辛凉之药解之，宜升麻葛根汤（一）、双解散（四）主之。如不寒不热，天气温和，只人参败毒散（二）甚佳。
凡初发热二三日，间有惊搐者，以导赤散（三十五）、羌活汤（十）、辰砂散（八十七）主之。大便秘者，三黄丸（八）微利之；小便涩少者，导赤散（三十五）；渴甚者，葛根解毒汤（二十一）；腹中痛者，桂枝大黄汤（二十九）；腰痛者，人参败毒散（二）；自利者，黄芩汤（四十一）；吐利者，黄芩加半夏汤；如脾胃素弱，自利清白者，理中汤丸（三十四），或四君子汤（二十）、肉豆蔻丸（四十三）合而服之。
凡痘子出现，疏则毒轻，不可妄治。密则毒甚，却要磊落，大小分明，不相黏连，略与托里解毒之剂，快斑汤（十五）、消毒散（十六）主之，使之易发易靥。如出太密，黏连模糊，其毒犹甚，托里解毒之剂宜多饮之，以防痒塌黑陷之变，更察外症，可治则治，不可治则勿治。
凡痘子出形，皮肉如常，根苗明润，此毒轻也，不可妄治。如皮肉昏黑，或赤肿，根苗乾枯青紫成灰白者，此毒甚也，以消毒散（十六）、夺命丹（十七）合服。
凡痘子已出，自放膘之日算起，如当起发，不应有浆，先有戴浆者，如当作浆，不应收靥便有干收者，此皆恶候，治之无功。
凡痘子之出，最要唇润舌润，红鲜如常，其毒则轻。如唇焦破裂，舌燥有芒，为毒火太甚，表里郁遏，急宜解之，黄连解毒汤（八十九）加大力子，东垣凉膈散（一四七）更妙。
凡痘已出，头面要稀疏磊落，颈项上宜少不宜多，胸前要少而疏，如此其毒则轻。如面上模糊一片，未发先肿，缠项稠密，胸前亦密，此毒甚也，慎勿治之。
凡痘子初出，磊磊落落似稀疏之状，其后旋加，日多一日，此毒伏于里，里气虚弱不能使之即出，要大补兼解毒，或十可救其二三也。十宣散（三十七）加无价散（七十三）主之。
凡痘子初出，便自手足先出者，他处未起而手足先起，他处未收而手足先收者，此阳火太旺，宜用解毒抑阳扶阴之剂，四物汤（十九）合黄连解毒汤（八十九）主之。如他处俱起而手足起迟，他处俱收而手足不收者，此脾胃虚弱不能行其气血，达于手足，宜补脾胃，十全大补汤（三十八）、桂枝芍药汤（九十）主之。
凡痘子出尽，正将起发，其中有发血疱者，此毒伏于心，即死。有发水疱者，此毒伏于肝，旋见痒塌而死。
凡痘子始出，须问咽喉痛与不痛，但有微痛，急与解之，令得疏通，甘桔汤（七）加牛蒡子主之。大抵痘家，要以解咽喉为急务，不知此义，以致失声乾哕，水穀不入，喷吐而出，悔无及矣。
凡痘子不渴者，里无热也，不须妄治。渴者有热，此亦常候，切不可与冷水、瓜、梨、柑、柿、糖蜜之属，恐损脾胃，致生他变。小渴者，以炒米汤与之；大渴者，人参麦门冬散（二十二）主之。痘子稠密，津液少者，补中用十全大补汤（三十八），解毒用葛根解毒汤（二十一），相间服之。自利而渴，轻则白术散（二十三），甚则陈氏木香散（二十五）主之。
凡痘子要大小便自调，则里气和，无留邪也，故小便宜长而清。如小便赤涩，导赤散（三十五）；小便短少，八正散（四十六）；痘出太密，小便不通者，连翘汤（八十八）。盖疮子发热，不可骤去，惟利小便以折其郁。如痘稠密，小便少者，此气血衰少。津液虚耗，非热也，不可利之，反损真阳之气，十全大补汤（三十八）主之。能食者，大便宜润，有入必有出也；不能食者，大便宜实，存旧穀气以养气血也；如四五日不行，大便结燥者，用胆导法（五十一）导之，不通，以三黄丸微利之；如大结腹胀者，以三乙承气汤（三十）下之；如大便泄泻，即止之。盖痘疮要里气实，恐泻得脾胃虚也。轻则理中汤丸（三十四）、益黄散（四十五）、豆蔻丸（四十三），甚则陈氏木香散（二十五）、异功散（二十六）主之。
凡痘子，大便出血，看其血来何如，又看是何时？如疮子正壮，大便数日未尝行，血从粪出者，此肛门伤，血出也。如疮已收，大便脓血者，此倒靥之血也。非此一类，但溺血便血者，乃脏腑败坏，阴血妄行，必死之候。
凡痘子，腹中常宜宽舒，为里无邪。若腹胀满，须审其伤食否，及大小便何如。如曾伤食，微满不痛者，木香大安丸（九十一）；胀满腹痛甚者，脾积丸（三十三）；小便不通者，百祥丸（五十二）；大便不通者，宣风散（九十二）主之。此上诸症，皆实胀者也，故宜利之。若自利腹胀，乃虚胀也，陈氏木香散（二十五）主之。
凡痘子，手足常宜和暖，头宜凉，故头热手足冷者，不治。如因泄泻手足冷者，此脾胃虚弱也，陈氏木香散（二十五）、异功散（二十六）圣药也。如大热渴，大便秘，烦躁，手足冷者，此阳极似阴也，三乙承气汤主之（三十）。凡手足冷者，恶候也。手足诸阳之本，阳脱故冷。
凡痘家，能食者，不问稠密，皆吉；不能食，虽疏亦难发难靥。疮密者危，盖人绝水穀则死，表里皆病则困也。有欲食而不能食者，必喉舌有痘作痛，艰于吞嚼也，宜以烂粥米饮频频与之，以助脾胃之气，更以甘桔汤（七）加牛蒡子，以解咽喉、利胸膈也。
凡痘疮饮食之间，毋令太饥，毋太饱，毋太寒，毋太热，以损脾胃。但与糜粥烂饭，淡薄滋味以养之，切忌肥甘、煎炒、五辛，一切动风动火之物。
凡痘子出得稀疏者，自然易发易靥，不可妄治。若疮稠密，常患其发不能透，宜细视之。但红活不甚长大者，气不足也，用四君子汤（二十）合芍药散（十三）加烧人屎治之。如不润泽而干，此血弱也，用活血散（十四）加消毒饮（十六）与之。如不起发，不红活者，平灰白者，此气血俱虚也，用十全大补汤（三十八）加烧人屎、牛蒡子与之；如有青乾者，内服快斑汤（十五）加烧人屎合夺命丹（十七）与之，外用四圣散（七十）合胭脂涂法（七十六），或用胡荽酒（七十四），或用水杨汤浴法（七十五），务求光壮红而后已。如中间有成水疱者，防其痒塌，宜先补脾胃，疏风泻火，使肌肉实，不作痒可也。十全大补汤（三十八）加防风、大力子主之。
凡痘子，贵在调养。如天大寒，盖覆常宜温暖，勿使受寒，恐毒气为寒所触而不得出也；如天大热，不可盖覆，却宜清凉，勿使客热与毒相併，致增烦躁，使疮溃烂也；如时有迅雷风烈暴雨之变，宜谨帷帐，添盖覆，多烧辟秽香（九十三），以避一时不正之气，勿扫房屋，勿动沟渠，勿起溷厕，恐秽臭触疮而增痒痛也。勿烧诸香，恐其动火也。
其门户常须关闭，伏事之人，选其谨厚洁净者，无狐臭者，使之看守保护，内者勿出，外者勿入，恐有不洁触犯其疮也，痘家所忌，男女房事及尸气最毒，其他则妇人月事、酒气、五辛之气、远行染带之气，皆宜避。如夜房室中有虚响，此不祥之兆也。
其病者，卧处常要无风，又要通明，切忌幽暗。夜静不断灯火，不离亲人看守，恐有痒痛与之抚摩，或有饮食一时得具，恐他人未必尽心也。
凡痘子，脓成浆熟，或痒误犯破者，恐复灌烂不能成痂。若脓浆未成之时，不可犯破半个，必然痒塌而死。
凡痘子势重者，以脉候之。脉洪实者，吉；浮数虚小者，凶。故云脉静身凉者，生；脉躁身热者，死。又阳病得阴脉者，死。
凡痘子瘙痒者，须于形色上详审。如疮一向起发红活，光壮肥满，忽然瘙痒者，此秽气所触也，宜内服十全大补汤（三十八），外用茵陈蒿熏法（八十一）；甚破者，以白龙散敷之（七十九）。如疮本乾枯，又添瘙痒者，火甚也；如疮厚带水，皮肉嫩薄又痒者，此温热也；摆头摇项，手动作，昏闷者，死症也。
凡痘子已熟，忽作瘙痒抓破者，此脾胃虚弱，不能荣养肌肉也，内服四君子汤（二十）加黄耆、官桂，外以败草散（八十）主之。如因自利，脾胃虚致痒塌者，陈氏木香散（二十五）、异功散（二十六）主之。
凡痘子出盛咳嗽者，此肺中有火，或咽喉有疮作痒也，只用甘桔汤（七）加牛蒡子多服良。如唾涎带血，此咽中疮或齿缝中出也，不须妄治。
凡痘子黑陷，古方用穿山甲者，取其穿肠透膜而善走也；用人齿者，取牙齿乃骨之馀，肾主骨，可以入肾也。此二物者，但借为嚮导解毒之剂以施治则可，若单用之，何济于事哉？有用烧人屎者，盖屎大解疫毒，痘乃时疫所发，故宜用之，若加入发表和中解毒汤尤良。
凡痘子已出之后，最怕泄泻，恐脾胃虚，里气弱，不能助疮成就，反致倒陷，以理中汤（三十四）、肉豆蔻丸（四十一）合而治之。如泄久不止，疮痒塌，手足冷，寒战咬牙者，陈氏木香散（二十五）、异功散（二十六）主之。
凡痘子，寒战、咬牙、足冷者，恶候也，急用陈氏之法救之。疮坏者勿治。
凡病痘者，疮本稠密，转动之间，身体振摇者，此一身被疮所困，不能支持，转动艰难之状，断不可便作寒战，妄投热药也。有只咬牙者，此心肝二经火旺也。盖肝虚咬牙，心热者亦咬牙，勿便作不治论。
凡痘子已熟，不肯结痂溃烂者，其人必不能食，或曾吐泻，脾胃虚弱也，内服十全大补汤（三十六），外用败草散（八十）主之。如大便不通，此内热也，用胆导法（五十）以去其结粪，外以天水散（九十四），蜜水调刷，以解肌表之热。
凡痘子收后，目瘾涩羞明，或泪出者，此肝火虚旺也，洗肝明目散主之（九十五）。如目中翳膜遮睛者，蝉蜕散（九十六）主之。
凡痘子收后发痈毒者，要分经络，论气血多少而治，不可妄用利药，宜大补气血，盖此时气血已虚，十全大补汤（三十六），忍冬草主之，外用敷贴，败毒膏（九十七）主之。
凡痘子用药，须分气血虚实、毒气盛微而治。故灰白者、不起发者、痒塌者、吐利者、寒战咬牙者、手足冷者，皆气虚也，宜用补气之剂；疮乾者、不红活者、脓水少者，皆血虚也，宜用补血之剂；稠密者、掀肿者，皆毒甚也，宜用解毒之剂；陷伏者，气血解毒兼治。
凡用补气，宜四君子汤，如疮带湿，或有自利，用之可也。若疮乾者，白术燥津液，茯苓渗津液，或便秘实者，不可用。
凡用补血宜四物汤，如疮干或色太娇，用之可也。若能食者，生地泥膈，白芍收敛肠胃，必不可用也。
凡解毒不过黄连、黄芩、黄柏、栀子、连翘、牛蒡子、升麻之属，俱用酒制，恐其寒凉反损脾胃也。若欲行表，须少加桂枝，他如紫草、山豆根、葛根之类，则不必用酒制矣。
凡用解毒药，要别脏腑，分阴阳而治之。如黄连解心火，黄芩解肺火，栀子解肝火，黄柏解肾与三焦火，石膏解脾胃火，木通解小肠火，黄柏又解大肠火，连翘、牛蒡子解疮毒火，山豆根、紫草解痘毒火，升麻解疫毒火，各有主治不同也。又岁半已上属阳，心肺主事，宜黄柏栀子多用之。
凡治痘子，要识症候。如症稀疏，根窠红润，不泻不渴，乳食不减，四肢温和，身无大热，如此候者，不须服药，惟善调护，以待成就而已；若痒塌，寒战咬牙，渴不止，痘紫黑色，喘渴不宁，灰白色，顶陷，腹胀，头温足冷，闷乱饮水，气促，泄泻，渴，如此候者不必服药，虽强治之，亦无功也。
凡治痘疮，善攻不如善守，表里无邪，不须妄治。有若贪利之人，不分虚实，妄投汤丸，谓曾治某病治其病，贪天功以为己有者，以致虚虚实实，致生变异，误人性命，此医之罪也。
时俗出痘子者，谓是天疮，不肯请医看治，但谓僧道咒水解厌，习以成风。毒之轻者，能食者，幸以痊愈；设或变症一出，不可救疗，诿之于命而不知省，此时人之罪也。


卷之十  ——————————————————————————————————————————————————————————————————————————————————————————

药性主治及修制法  ***************************
痘疹之法，其要在分气血虚实，及发表和中解毒三治而已。经曰：辛甘发散为阳，酸苦涌泄为阴。又曰：清阳发腠理，浊阴走五脏；清阳入四肢，浊阴归六腑。又曰：形不足者，温之以气；精不足者，补之以味。味归精，气归神。可见药有寒热温凉之性，酸苦辛咸甘淡之味，浮沉升降补泻之用，各有所宜，不可不知也。今将痘疹合用之药，分气血解毒三类，各具性味主用，修制于下，以便观览检阅之暇，未必无小助也。

气类  ***************************
凡四十五品。
●人参　味甘气温，气味俱薄，浮而升阳也。入手太阴肺经、足太阴脾经。
补上焦元气，升麻为之使；补下焦元气，泻肾中之火邪，茯苓为之使；主补五脏，生津液止渴，治脾肺阳气不足，胃中冷，吐利。
择坚实白净者佳，去芦用，肺热咳甚者少用，以苦茶汤浸过无妨。
●黄耆　味甘气温平，气薄味厚，可升可降，阴中阳也。入手少阳三焦，手太阴肺经，足太阴脾经。性畏防风，黄耆得防风，其功愈大，盖相畏而相使也。
补胃气，实皮毛，盖治脾胃虚弱，疮疡血脉不行，内托必用之药也。止虚汗，去肌热，止消渴，止腹痛泻利。
择柔韧皮微黄肉中白者佳。痘家宜生用，补虚宜炙用。痘子不发宜酒炙透用，手足疮不起，以桂枝煎，酒浸过，炙用。
●白术　味甘气温，味厚气薄，可升可降，阴中阳也。入手太阳小肠，手少阴心。主足阳明胃，足太阴脾，足少阴肾，足厥阴肝经。
主温中，强脾胃，进食，止下泄，利小便，和中益气，生津止渴。
择内白而坚者，去芦，刮去外黄皮用。有油者，中腐者勿用。疮乾者禁用，燥湿故也。止泄用东陈壁土炒过用。
●苍术　味苦甘辛，气温，味厚气薄，可升可降，阴中阳也，入足阳明胃、足太阴脾经。
主除恶气，辟疫疠气，健胃安脾，宽中进食，发汗。故苍术发汗，白术止汗。
择坚实中白净者，刮去外粗皮令白，切片，以糯米浓泔浸透，摝出晒乾，取向东陈壁土炒黄色用。疮湿痒者，及下结痂宜用之。痘家常宜烧之，以辟不正之气，勿制。
●陈皮　味辛苦，气温，味厚气薄，浮而升阳也。
导滞气，止呕咳吐逆。去白，理肺气降痰；留白，理脾胃消食。
择红黄色陈久者佳。用温水洗净，去白者去白，留白者略去筋膜，切，晒乾用。止吐者，以向东陈壁土炒过用。
●青皮　味苦辛，气寒，气味俱厚，沉而降阴也，入手少阳三焦，足厥阴肝经。
散滞气，泻肝气，消食破积。
择小而皮薄陈久者佳。用温水洗浸，切开去中穰与白，令净，锉碎晒乾。此痘疮必用之药，能泻肝，令不成水疱而作痒也。又起发迟者，痒塌者，并不可缺。
●石菖蒲　味辛苦，气温。
通九窍，出音声，主痈肿疥瘙，遍身热毒痛痒。
于山涧中取之，不闻人声及不露生者。择节密者佳，刮去外粗皮，疮疹惊痫，神妄谵妄者必用之。疮后不著痂，溃烂成疮疥者，宜入丸用。
●五味子　味酸，气温，味厚气轻，阴中微阳降也。入手太阴肺、足少阴肾经。
主咳逆上气，生津止渴。
择肥大润泽者佳。去梗，酒洗净，晒乾，痘家咳甚者宜用。
●贝母　味辛苦，气平微寒。
主咳嗽上气，消痰，又敷恶疮，能敛疮口。
择白而肥大生者佳。去心，温水洗过，切，晒乾用。
●细辛　味大辛气温，气厚于味，阳也，少阴经药。
散水寒，治内寒，消死肌，又主喉痹。
择细茎气烈者佳。去芦并叶，以温水洗过，晒乾。宜少用。痘子初发表及痒塌者，用之良。
●乾姜　味辛，气大热，气味俱厚，半沉半浮，可升可降，阳中阳也。
能温脾理中，止吐泻，去脏腑沉寒。生用发诸经之寒，其馀炮用。
择新者，温水洗浸，火炙令胖松用。惟内虚泄利不可缺，内实者戒用。
●生姜　味辛，气微温，气味俱轻，阳也。
益脾胃，散风寒，治痰嗽，止呕吐，能杀半夏之毒。
择老者，水洗去泥，勿去皮用。痘疮不起发，灰白色者宜用之。如起发光壮红绽者不可用。若止呕吐，须去皮，纸包慢火中煨过用。
●麻黄　味苦甘，气温，气味俱薄，阳也。轻清而浮升也。手太阴肺之药，入足太阳膀胱、手少阴心、阳明大肠经，荣卫药也。发散风寒，泄卫实，去荣中寒，又消赤黑斑毒。
《衍义》云：病疮疱倒靥黑者，麻黄去节半两，以蜜一匙同炒良久，以水半升煎，去上沫，再煎去三分之一，乘热尽服之。避风，伺其疮复出。一法用无灰酒煎，但小儿不能饮酒者难服，然其效更速。
择陈久者佳，摘去根节，先用沸汤泡过三次，晒乾细切，又以蜜酒各半，浸良久，再晒乾，用瓦器炒，令焦黑色。凡痘疹出迟，及痘子黑陷者，倒靥者，并宜用之。
●白芷　味辛气温，气味俱轻，阳也。通行手足阳明经。
主一切疮疥，排脓止痛，内託生肌。
择白而坚实者，去蛀者，内青黑者不用。凡痘疮发表及溃烂者，手足发痈毒者，并宜先用之。
●附子　味辛甘，气大热，其性走而不守，可升可降，阳也。
补助阳气不足，温热脾胃，治四肢厥逆。
择顶平而圆，重一两者佳。先以童便浸过，纸包慢火中炮，令极热去皮脐，切片，再用防风、甘草煎汤，乘热浸过，晒乾用之。惟痘疹泄泻，内虚手足冷，寒战咬牙，灰白色，或痒塌者可用之，其馀不可妄用。
●半夏　味辛苦，气平，沉而降，阳中阴也。入足阳明胃、太阴脾、少阳胆经。
化痰，止呕吐，益脾胃之气。
择白净脐正而圆者佳，用沸汤泡洗，令滑尽，切片，晒乾。若止咳化痰，再用生姜自然汁浸过。凡渴者禁用，燥津液故也。
●木香　味辛苦，气温，味厚于气，阴中之阳也，沉而降。
主邪气，辟疫毒，能调气和胃，散肺中滞气，止泻渴。
《伤寒类要》云：天行热病，若发赤黑斑，木香二两，水二升，煮取一升，顿服。
择形如枯骨，黏牙者佳。不宜见火，诸汤中宜磨服之，此与青皮乃痘疹切要之药，以其能行气也，惟泄利药宜煎服。
●肉豆蔻　味辛苦气温，入手阳明大肠经。
主调中下气，止泻利，开胃消食。皮外络，下气解酒毒，治霍乱。
择油色肥实者佳，用面包裹，慢火中煨熟，乘热以重纸包，捶去油，入丸药内用，乃内虚泄泻之要药，非此勿用。
●砂仁　味辛苦，气温，入手足太阴经。
主虚冷泄痢，治脾胃气血结滞不散。
择无壳，米坚实者佳。研碎入药。凡痘疮内虚泻利者宜用，伤食者不可缺。若妇人妊娠出痘疹者，又宜用。带壳者，炒过研碎入药，乃安胎之圣药也。
●桂　味辛甘，气热，气味俱薄，体轻而上行，浮而升阳也。入手少阴经，桂枝入足太阳经。
通荣卫，开腠理，和气血，散风寒。痘疮不起发，不光壮，非此不可，乃发表要药也。
择薄而味厚者佳。刮去粗皮用。手足痘子发不透者宜此引经，若疮痒塌，寒战咬牙者，宜加用之。若内虚腹胀，用厚而味辛者，刮取内肉，名桂心。惟妊妇出疮不可用，能堕胎故也。
●茯苓　味甘淡，气平，气味俱薄，能升降，阳也。白者入手太阴，足太阳、少阳；赤者入足太阴，手少阳、少阴。
抱根生者，名茯神。
调胃气，伐肾邪，降肺火，益气力，止泻，利小便，生津液。凡补中气不足用白，欲利小便用赤，盖白者能补，赤者能利也。并削去皮用。如心热神昏者，用茯神去皮，与中木用。
●丁香　味辛气温，纯阳，入手太阴肺，足阳明胃，少阴肾。
主温脾胃，止呕逆，去胃中寒。
凡痘疮泄泻，脾胃虚弱不足者，必用之。若痒塌，寒战咬牙，足冷者，此与桂并宜加用之。盖丁香救里，官桂发表也，非此症不可用。
●藿香　味辛，气微温，气厚味薄，浮而升阳也。入手足太阴经。
助脾开胃，温中快气，治吐逆，为最要之药。
叶择取真者，带芳香之气者佳。去枝茎，以水洗去，晒乾用。入乌药顺气散则理气，入黄耆四君子汤则理脾。
●槟榔　味辛苦气温，气薄味厚，沉而降，阴中阳也。
消穀逐水，除痰癖，破滞气，泄胸中至高之气，能合药口。
择形若鸡心，正稳尖长，心不虚，中有锦纹者佳。痘疹家惟利药内用之。研细末入药，能坠诸药至于极下也。
●枳壳　味苦酸辛，气微寒，气厚味薄，浮而升，微降，阴中阳也。
主胸膈痞塞，散结气，逐水，消胀满，安胃，化痰涎，消食，又治遍身风疥，去风在皮肤中如麻豆，苦痒，通利关节，主皮毛胸膈之病。
择陈久坚厚、不烂、不蛀者佳。以温水洗浸，刮去穰白，麸炒令熟用。此痘疮必用之药，故四圣散有枳壳以能治遍身风疹苦痒，又能开胃消食，利五脏，通关节也。
●枳实　味苦酸，气寒。
大抵与枳壳同。枳壳大，性平而缓治高。高者主气，治在胸膈。枳实小，性酷而速治下，下者主血，治在心腹，故有高下缓急之分。
消食散败血，化心胸痰，主风痒痹，通利关节，逐停水，消胀满。
择陈久肉厚，不蛀不烂者佳。以温水洗浸去穰白，麸炒令熟用。
●厚朴　味苦辛，气温，气厚味厚，体重浊而渐降，阴中阳也。
温中益气，厚肠胃，走冷气，消宿食，治腹痛、胀满、散结之神药。
择肉厚紫色者佳。削去粗皮，以生姜自然汁涂之，慢火上炙，令透，锉用。凡痘疮胀，非此不除。
●乌药　味辛，气温。
主中恶，心腹痛，虫毒疰，忤鬼气，宿食不消，天行疫瘴，治一切气。
择肉白者佳，刮去外粗，去芦用，乃发表中药。
●巴豆　味辛，气温。
此斩关夺命之将，不可轻用。荡涤五脏六腑，开通闭塞，利水穀道。
去壳，择取肉白者，去皮膜与心，以银石器慢火炒令黄色，捣烂如膏，又以重纸捶去油，自散如霜，入丸药中，惟伤食、腹胀、作痛可用。
●大腹皮　味辛，气微温。
下一切气，健脾开胃。
鸩鸟多栖此树上，细分开，先以酒挼洗去浊，仍以大豆汁洗之，晒乾用。
●吴茱萸　味辛苦，气温。大热，气味俱厚，阳中阴也。入足太阴、少阴、厥阴经。
主温中下气，治脾胃伤冷，呕逆胸满。
择粒小者去枝梗，先以沸汤浸去苦汁，凡六七遍，晒乾，于瓦器内慢火炒过，惟痘疮饮冷伤胃，呕逆不止者用之。
●紫苏　味辛甘，气温。
解肌发表，治心腹胀满，开胃下食。
用叶惟发表，汤药用之，手挼令碎。
●大枣　味甘，气平温。气厚，阳也。
安中养脾，助十二经，平胃气，补少气少津液，身中不足。
择肉厚味甘者佳，水洗过，劈去核。凡补药不可缺，若用作丸，去皮核，捣烂如膏用之。
●牵牛子　味苦，气寒，善走。
主下气，利大小便，以气药引之则入气，以血药引之则入血，大泻元气，用者戒之！不胀满，不大便秘者，勿用。
取黑者炒过，研取头末入丸药内用，痘疹黑陷，大小便不通，烦躁者，宜用之。非此症，不可妄用也。
●乌梅　味酸气平，阳也。
收肺气，止下痢，涩肠止泄，去痰止渴。
择肉多者，以温水洗去核，令净用。
●杏仁　味甘苦，气温。入手太阴经。
主咳逆上气，下气定喘，润心肺，散肺经风咳嗽，消心下急满痛，散结润燥。
择去双仁者，以汤浸去皮尖，炒令黄色，研如泥用。
●粳米　味甘，气平，微寒。入手太阴、少阴经。
益正气，止烦渴，止泻，平和五脏，补益胃气，其功莫及。杵令精凿为糜粥，常用之良，其泔水煮温，止渴犹佳。
●陈仓米　味甘咸酸，气温。
除烦渴，开胃气，止泻。
取多年仓庚中香黄者佳。凡痘疮泄渴，甚者可用。此炒熟煮汤饮之。
●酒　味苦甘辛，气大热，入行药势，能行诸经。
凡痘疹解毒药，须酒浸洗，炒用，可以通行一身之表。
●赤石脂　味甘酸，气温。阴中之阳。
止泻利，涩可主脱。赤石脂为收敛之剂也。
择赤色细腻者佳。研极细入丸药内用。痘疮泄利者，非此不可。
●枯白矾　味酸涩，气寒。
止泄利与赤石脂同功，又治疳蚀疮。
择白净光明者，以瓦罐盛之固脐，火煅过用。入丸药中，单以止泄。
●浆水　味甘酸，气凉微温。
主调中引气，开胃止渴解烦，去脾胃中热。
以熟粟米入水洗，新鲜白花者佳，陈久者不可用。痘疹大渴，宜饮之。
●龙骨　味甘，气平，微寒，阳也。
主脱，固气，涩肠。
择白者研极细入丸，痘疹惟滑泄者用之。
●麝香　味辛气温。
取当门子，痘疮惟黑陷者，用此引发表解毒之剂，直入骨髓，透脏腑，拔除毒气，使之发散也，非黑陷与伏，切忌妄用。
●穿山甲　气微寒。
取嘴爪上甲，以向东陈壁土拌炒，令焦黄色，研极细。此与麝香同功。痘疮陷伏者，藉此引导诸药，非陷者勿用，反耗气血也。

血类  ***************************
凡一十七品。
●当归　味辛甘，气温，气味俱轻，可升可降，阳也。入手少阴心、足太阴脾、厥阴肝经。头止血，身和血，尾破血，全用无效。
治血通用，能使气血各有所归，故名当归。和血补血，破血，大补不足。
择肥软者去芦，以酒洗净，晒乾。如痘子血热者，用尾；血虚者，用头身。
●川芎　味辛，气温，气厚味薄，浮而升，阳也。少阳引经，入手足厥阴经。
上行头目，下行血海，通肝经，血中之气药也。散肝经风，头面风不可缺。温中散寒，开郁行气，燥湿。
择形块重实如雀脑，色白者佳。凡头面疮不起发，或作痒者，非此不可。白芷为之使。
●芍药　味苦酸，气微寒，气薄味厚，阴也，降也，阴中之阳。入手足太阴经。
益肝缓中，扶阳收阴，补血，散恶血，脾经之药。白者补，赤者泻。赤者，利小便下气；白者，止痛散血。冬月减芍药，以避中寒。
凡痘疮初发表，或血热，或小便不利，并用赤；如气血虚，脾胃弱及和中，并用白。俱酒浸透，切片，晒乾，炒过用之。如疮痒塌，或手足不起发者，此脾虚也。只用白者，以桂煎酒浸炒用。
●地黄　味甘苦，气寒，气薄味厚，沉而降，阴也。
生者大寒，入手太阳经、少阴经。凉血生血，补肾水，真阴不足，泻脾中湿热及血热。
熟者微温，入手足少阴经、厥阴经，大补血衰。
择肥嫩大者，水浸验沉者乃佳。阴乾，生者名乾地黄，凡痘疹血热者，疮乾枯者，身大热者，宜用之。酒蒸黑烂者，名熟地黄，凡血虚者，宜用之，并须酒洗浸，晒乾用。
●天门冬　味苦甘，气寒，气薄味厚，阴也。入手太阴肺、足少阴肾经。
泻肺火，疗热侵肺，吐衄妄行，定肺气咳逆喘息促急，润燥止消渴。
择肥大者，汤浸去皮去心，曝乾用。肺火甚者，非此不除。
●麦门冬　味甘微苦，气平微寒，阳中微阴。入手太阴肺经。
治心肺热，泻肺中伏火及治血妄行；主口乾燥渴，病后虚热，能润经复脉，益血除烦。
择肥大者去枝梗，汤浸去心用，不则令人烦。痘疹躁渴，最宜多用。
●红花　味辛甘苦，气温，阴中之阳。
多用则破血，少用则入心，养血和血，与当归同功。
子吞数粒，主天行疮子不出。汁及胭脂能点黑斑，凡痘疮色红紫者，血热也，用花以酒洗晒乾入药。疮子黑陷，用子以酒浸晒乾，慢火微炒，研烂入药。
●牡丹皮　味辛苦，气寒，阴中微阳。入手厥阴、足少阴经。
主惊痫邪气，泻阴中火，除衄血吐血。
择肉厚者去心，痘疮血热者宜之。
●牛膝　味苦酸，气平。
主四肢拘挛，不可屈伸，活血生血，能引诸药下行。腰腿之疾不可缺。
择长大而柔润者佳。去芦，酒洗阴乾用。
●蒲黄　味甘，气平。
主利小便，止血消瘀血，治一切吐衄、肠风、血痢、尿血。若破血消肿，即生用，补血止血，则炒用。
●续断　味苦辛，气微温。
主伤，补不足，调血脉，止痛生肌。
择节节断，皮黄皱者佳。酒浸，晒乾用。
●茅根　味甘，气寒。
补中益气，利小便，除瘀血，止消渴，解肠胃热。
掘取新鲜者，择肥大白净者，捣碎，绞取自然汁入药。
●大、小蓟梗　味甘苦，气温。
主养精保血，止吐血、衄血、下血。
妇人痘疹，经血妄行者，非此不可。
●香附子　味甘，气微寒，阳中之阴。
能下血开郁，又逐去凝血，炒黑能止血。凡血气药必用之，能引血药至气分而生血。妇人之仙药也。
石臼中杵净，勿犯铁，以童便浸，晒乾，炒黑，杵末用。
●地骨皮　味苦，气寒，阴也。入足少阴、手少阳。
主五内邪气，热中消渴，及去肌热，凉血，凉骨。
择肉厚者，温水洗净，去骨，晒乾用。此与牡丹皮同为解肌热之剂，但牡丹皮解无汗骨蒸，地骨皮解有汗骨蒸。
●苏木　味甘酸咸，气平，阳中之阴。
主破血，排脓，止痛消痈肿。
锉细，酒浸，煮取浓汁入药。
●桃仁　味苦甘，气平，阴中阳也。入手足厥阴经。
主瘀血、血闭、血结、血燥，通大肠。
择去双仁者，以汤浸，去皮尖，研如泥用。此与杏仁同润大肠，但杏仁治气秘，桃仁治血秘。


卷之十一  ——————————————————————————————————————————————————————————————————————————————————————————

解毒类  ***************************
凡六十八品。
●甘草　味甘，气平，生寒，熟温，阳也，无毒。入足厥阴、太阴、少阴经。
主五脏六腑，寒热邪气，解毒，温中，止渴，解百药毒。缓能解诸急，热药用之缓其热，寒药用之缓其寒；生用，大泻热火，消疮疽；熟用，能补三焦元气，健脾和中，养血补血。梢子生用，除胸中积热，去茎中痛；节生用，消肿导毒。
刮去皮。凡痘疹常用。取小者生用。惟大补，取大者炙熟用。若欲解疫疠毒气，于冬至日，将甘草刮去皮，以竹筒一头留节，盛一头以物塞之，置厕缸中，四十九日取出用，名人中黄，解痘疹恶毒最佳。
●黄芩　味苦，气平寒，味薄气厚，阳中阴也，可升可降。入手太阴肺经。
主诸热，解在肌风热，泄肺中火邪及胃中湿热，主天行热疾，利小肠。枯飘者名宿芩，入肺经，酒炒上行。圆实者名子芩，入大肠，除热。
刮去外粗，切细，以酒浸，晒乾，再浸，再晒，酒尽为度，瓦器慢火炒焦用。如孕妇出疮疹者，择条实黄芩，以水浸试，沉者佳，生用，勿以酒炒，清热降火，为安胎圣药也。
●黄连　味苦，气寒，味厚气薄，阴中阳也，可升可降。入手少阴心经。
解热毒，泻心火，止惊悸，止消渴，调胃厚肠，除脾胃中湿热。主热气目痛，及诸疮肿毒，必用之。
梅师方云：伤寒病，发豌豆疮，未成脓，以黄连四两，水三升，煎一升，去滓分服。
择肥大坚实者，刮去鬚毛，切细，以酒浸，晒乾，再浸，再晒，酒尽为度，瓦器慢火炒焦用，暑月出疹生用。
●黄柏　味苦，微辛，气寒，气味俱厚，沉而降，阴也。足少阴经药，太阳引经药。
主五脏肠胃中结热，泻膀胱，清小便，降相火。
择紧厚鲜黄者，刮去粗皮，切细，酒制，如上芩连法。
●栀子　味辛，气寒，气薄味厚，轻清上行，气浮而味降，阳中阴也。入手太阴经。
主五内邪气，胃中热气，善除心中客气，虚烦不得眠。又大病后亡血亡津液，脏腑无润养，内生虚热，非此不除。又能屈曲下行降火。
择七稜及肉鲜红者。去内热用仁，以酒制，如上芩连法；去肌表热和皮用，如上制法。
●连翘　味辛，气平微寒，气味俱薄，阳也。可升可降。手足少阳经、阳明经药，入手少阴心经。
泻心火，降脾胃湿热，除心经客热，主诸痈毒恶疮有神功。去核去穰，以酒浸过，晒乾，研细用。
●山豆根　味苦甘，气寒，主解诸毒，消疮肿，治咽喉肿痛，犹解痘毒。
经验方：患麸豆疮，水研山豆根少许服。
凡用，研水入药内。
●牛蒡子（一名恶实，一名鼠黏，一名大力子）　味辛苦，气平。
主疗风、毒肿、疮疹、喉痹、风热痰壅、咽隔不利、头面浮肿。
王氏博济治痘疱将出，以牛蒡子炒令熟，杵为末，每服一钱，入荆芥穗，水一盏，同煎至七分，放温服。如疮疹已出，更服亦妙。
以酒淘去砂土，又掠去浮面者不用，取沉重者晒乾，瓦器上炒令声尽，研细用。此痘疹必用之药。
●羌独活　味苦甘辛，气平微温，气味俱轻，浮而升阳也。
紫色而节密者为羌活，手足太阳引经药，又足厥阴少阴经药。黄色而作块者为独活，足少阴行经之药。俱透关利节，乃拨乱反正之主。
择去腐烂者。痘疮发表，必用之，二活皆不可缺。
●升麻　味甘苦，气平微寒，味薄气厚，浮而升，阳也。阳明引经药，亦走太阴经。
主解百毒，辟瘟疫邪气、时气，疮家之圣药；解脾胃肌肉间热，及发散本经风邪。若元气不足，阳气下陷者，用此升提阳气上行。
《圣惠方》治小儿斑疮及豌豆疮、心燥、眠卧不安，用川升麻一味，不拘多少，细锉，水一盏煎，去滓取汁，以绵沾汁洗拭疮上。
《外台秘要》比岁有病：天行时病，发斑疮，头面及身须臾周匝，状如火烧，疮皆戴白浆，随决随生不治，数日必死。差后瘢点弥岁方灭，此恶毒之气所为，以水煮升麻，绵沾洗之。
择形轻而黑，坚实者第一，细小皮青绿色者佳，谓之鸡骨升麻。去黑皮及腐烂者，如疮出迟，起发迟者，以酒洗过用。
●葛根　味甘，气平，性轻浮，阳也。足阳明胃行经药。
主消渴，身大热，解毒，解肌发表出汗。治脾虚而渴，能升提胃气，除胃热，治天行时病，壮热烦渴热毒。
择白净多粉者佳。削去皮，凡发表解肌热，切细用；若止渴捣碎，以糯米泔滤取粉用。
●防风　味甘辛，气温，纯阳。脾胃二经行经药，太阳经本经药。乃卒伍卑贱之役，随所引而至者也。
泻肺实，散头目中滞气，除上焦风邪之仙药。
择实而脂润，头节坚者佳。去芦，并叉头叉尾者不用，发表不可缺。如疮痒密者，与黄耆同用；如手足疮不起发者，与白芍、桂枝同用，须以酒洗之。疮湿者用之，风胜湿也；疮乾者亦用之。又药中润剂。
●荆芥穗　味辛苦，气温。
辟邪气，通利血脉，传送五脏，能发汗动渴，又主疮疡，破结聚气。
取花实成穗者，去灰土用。凡痘子出发不快不透者，皆不可缺。
●桔梗　味辛苦，气微温，味厚气清，阳中之阴。
治鼻塞咽喉痛及喉痹，利嗌咽胸膈之气。治肺热嗽逆，消痰涎肺痈，又能开提气血，能载诸药不下沉，故名舟楫。
择白净坚实者，截去头及两畔附枝，切片，以米泔浸一宿，阴乾用。
●柴胡　味辛，气平微寒，气味俱轻，阳也，升也。少阴经、厥阴经行经之药。
主寒热邪气，推陈致新，又有引清气行阳道，升提胃气，上行春令。
择独根柔软者，去芦叉尾者，发表退热用之。
●前胡　味苦，气微寒。
主心腹结气，治时气发热，推陈致新，去痰实下气最要。
择肥实柔软独根者佳。去芦叉尾用。
●石斛　味甘，气平。
治胃中虚热有功，平胃气，长肌肉，逐皮肤邪热痱痛及脚膝软弱。
择取新者，去枝节，酒洗，蒸过用。
●车前子　味甘咸，气寒。
主利水道、小便淋漓。虽利小便而不走气。疗肝中风热冲目赤痛。
择去沙土，研细入药，凡痘疹小便不通，最宜。
●白蒺藜　味苦辛，气温，微寒。　
治身体风痒，去恶血，长肌肉，明目轻身。
择白者炒，先捣去刺后，研细入药。痘疹瘙痒溃烂者宜此。
●玄参　味苦咸，气微寒。足少阴经君药。
此乃枢机之气，管领诸气，上下肃清，而不独治空中氤氲之气，无根之火。此乃圣药也。
择肥大者，去芦梢，勿犯铁。
●郁金　味辛苦，气寒，纯阳。
主血积下气，凉心止血，破恶血。此芳草也，因轻阳之性，古人以治郁遏。
择圆而长如蝉蜕，色赤如姜黄者。痘疹陷伏，须此发之。
●龙胆草　味苦涩，气大寒，气味俱厚，沉而降，阴也。
除胃中伏热，时气温热，止惊惕，治两目赤肿，睛胀疼痛不可忍。
去芦，酒洗净，再浸，晒乾用。疮疹目赤痛，非此不除。
●防己　味辛苦，气平寒，阴也。通行十二经。
主肺气喘嗽，杀痈肿恶结，诸蜗疥癣虫疮；除邪，利大小便。汉主水气，木主风气。
择纹如车辐坚鲜者佳。如治咳，生研末入丸用，如治痘疹陷伏，须酒洗浸，晒乾用。
●瓜蒌根　味苦，气寒，味厚，阴也。
主消渴身热，烦满大热，唇乾口燥，排脓消肿毒，生长肌肉。
新取入地深大而有粉白净者佳。凡痘疹溃烂，削去皮用。如大渴者，削去皮，置石钵中擂烂，以糯米泔水搅开，滤取粉，名天花粉，阴乾用。
●苦参　味苦，气寒，沉，纯阴。
治时气恶病，大热及遍身热，细疹痒痛，治大风有功。削去皮，切细，酒浸，蒸，再浸再蒸，酒尽为度，阴乾。凡痘疹痒瘙溃烂如癞，以此作丸，效；如咽喉痛，生研细末用。
●茵陈　味甘辛，气平微寒，阴中微阳。入足太阳经。
解伤寒烦热，行滞气，化痰利膈。
择陈久者佳。凡夏月痘疹热甚，小便不利者宜用。如痘子瘙痒，可为熏药，以能去湿热也。
●知母　味苦辛，气寒，气味俱厚，沉而降，阴也。足少阴经本药。
主消渴热中。补肾水，泻肾中火，消痰止嗽，润心肺，患人虚而口乾者多用。
择取肥实肉白者，去皮毛，勿犯铁，惟疹子多用之。
●马兜铃　味苦，气寒。
主肺热咳嗽气上逆，痰结喘促。
只取向里面子，去壳膜，炒用。
●大黄　味苦，气大寒，气味俱厚，沉而降，阴也。入手足阳明经。
荡涤肠胃，推陈致新，通利水穀，性走而不守。泻诸实热不通，心腹胀满，下大便结燥。号将军，取其荡涤峻快也。
择坚实锦纹者佳。切，以酒浸，蒸，九浸九蒸，晒乾用，痘疹惟大便不通，腹胀烦躁者宜之，不可妄用。
《圣惠方》治时气发豌豆疮，用川大黄半两，微烘，以水一大盏煎服。
●葶苈　味辛苦，气大寒。
治肺壅上气，咳嗽，喘促，痰饮，通利水道。走泻为功，大降气，病人虚者宜远。
择味甜者，以酒淘净，晒乾，纸上微炒，研，入丸用。惟疹子咳不止宜之。
●猪苓　味苦甘而淡，气平，气味俱薄，升而微降。入足太阳、少阴经。
解伤瘟疫大热，除湿利水，治渴。
择坚实内白者佳。去黑皮，疮疹惟小便涩者用之。
●泽泻　味甘咸，气寒，气味俱厚，沉而降，阴也。入足太阳、少阴经。
治淋闭，逐膀胱、三焦停水，泻肾邪，除湿行水，为最要之药。
择白净者，刮去皮毛，治与猪苓同。
●木通　味辛甘，气平，气味俱薄，阳也。
除脾胃寒热，通利九窍、血脉、关节，治五淋，利小便，导小肠热，出音声，疗耳聋，治鼻塞，散痈肿、诸结不消。
择小者去皮用。凡痘疹小便不利者最宜之。如痘后发痈毒者，用木通节，酒洗，浸，晒乾。
●瞿麦　味辛苦，气寒，阳中微阴。
治关格，诸癃结，小便不通，决痈肿排脓，明目去翳。
摘去枝梗取实用。凡痘疹小便不利，与木通同功。
●紫草　味苦，气寒。
治伤寒时疫，发疮不出者，利九窍，通水道。
经验后方，治婴儿童子患疹痘疾，用紫草二两，细锉，以百沸汤一大盏泡，便以物合定，勿令气漏放，如人体温，量儿大小，服半合至一合。服此药者，虽出亦当轻减。
择肥嫩者，去芦用之。如痘疮，大便滑利者，勿用。
●大戟　味苦甘，气大寒，阴中微阳。
主行十二水，伐肾邪。
去芦，泔水浸洗，晒乾。惟痘疹黑陷归肾，大小便不通，腹胀烦躁者，宜以泻膀胱之邪，非此勿用。
●大青　味苦，气大寒。
主疗时气，天行热疾。解一切斑疹热毒。
凡出疹子用之，痘子勿用。
●射干　味苦，气平，微温。
止喉疼咽痛不得消息，散结气，消肿毒。行太阴、厥阴之积痰，使结核自消甚捷。勿久服，令人虚。
掘取新者，去根，切片，以甘草水浸，晒乾。疮疹咽痛者用之。
●菊花　味苦甘，气平寒。
明目，养目血，去翳膜。
择花黄味甘，应候开者佳。去枝叶用。主痘后目病。
●木贼　味甘微苦。
主目疾，退翳膜，明目，益肝胆。
去节，以酒润湿，火上烘用，治痘后目疾。
●穀精草　味辛，气温。
主明目，去肤翳。
●淡竹叶　味辛甘，气寒。
凉心经，除烦热，止渴。
择节间有白粉者是。不可以山谷中生者为之。
●桑白皮　味甘辛，气温。入手太阴经。
泻肺气有馀，喘嗽唾血，消痰止渴，去肺中水气。
新掘取入土深东行者佳，出土上者杀人。刮去青黄薄皮，勿令皮上涎落，细锉，以蜜水浸透，晒乾，再浸，如此三次，炒黄色用。
●蔓荆子　味苦辛甘，气微寒温。阳中之阴。太阳经药。
主风头痛，脑鸣，目泪出。散风邪，除目睛内痛。
择净以酒浸，晒乾。痘疮头面大肿者宜用。
●密蒙花　味甘，气平，微寒。
主青盲肤翳，赤涩多哆泪。消目中赤脉，小儿麸豆及疳气攻眼。
择净花以酒浸一宿，候乾，又以蜜合调蒸之，晒乾。痘后目病用之。
●诃梨勒　味苦酸，气温。性急善降。
开胃，涩肠止泻痢，又治肺气因火极郁遏，胀满喘急咳嗽。味酸苦，故有收敛降火。
择六稜黑色肉厚者佳。去核，痘疮内虚泄泻，必用之药也。
●马齿苋　味酸，气寒，性滑。
《肘后方》疗豌豆疮。马齿苋烧灰，敷疮根上，须臾逐药出，若不出，更敷良。
用叶小者。节叶根有水银，入药去茎节，烧灰不去。
●胡荽　味辛，气温。
疗沙疹豌豆疮不出，作酒喷之立出。
经验方：小儿痘疹不出，欲令速出，用胡荽二三两切细，以酒二大盏，煎令沸沃，胡荽便以物合定，不令泄气，候冷去滓，微微从项以下，喷一身令遍，除面不喷。
●香薷　味辛，气微温。
治伤暑，除烦热，调中温胃，利小便。肺得之则清化行而热自下。
用茎穗叶，去根以上半，夏月出痘疹不可缺，清暑故也。
●薄荷　味辛苦，气凉，气味俱薄，浮而升，阳也。入手太阴，厥阴经。
主贼风伤寒，发汗，通利关节，又小儿风泛，惊风壮热。乃上行之药，能引诸药入荣卫。
择叶小如金钱者佳。去茎用叶，痘疹发表药用之。
●山楂子（一名球子）　味甘酸，气温平，阴中阳也。
消食行结气、健胃。又摧疮疡，消滞血。
择色红肉厚，无虫者佳。蒸，去核用。
●胡麻（一名巨胜子）　味甘，气平。
补五内，益气力，长肌肉，坚节骨，疗疥癣，浸淫恶疮。
择如油麻紫黑色者佳。酒淘，浸，晒乾，炒用。痘后或烂疮者最宜。
●生大豆　味苦，气平。
解诸毒，除胃中热，五脏结积。
《子母秘录》治小儿斑疹痘疮，熟煮大豆，取汁服之。
择黑而小者，其壳去目中麸翳。
●淡豆豉　味苦，气寒。
治伤寒时疾，发汗，主寒热瘴气恶毒，烦躁满闷。
痘疹发表解表宜用之。择新者、无盐者佳。
●赤小豆　味辛甘酸，气温平。阴中之阳药也。
主下水，排痈肿脓血，热中消渴，止泻，利小便，解诸热毒。
以此煎汤，饮之甚佳。
●绿豆　味甘，气寒。皮寒肉平。
治消渴，丹毒烦热，风疹，解诸毒未出。
疮疹者宜煮食，勿去皮，皮能去目翳。
●丹砂　味甘，气微寒。
痘将出密，调服解毒，令出少。
大块光明者佳。细研水飞，用此物镇养心神。宜生用。
●朴硝　味苦辛咸，气寒，气薄味厚，沉而降，阴也。
主诸寒热邪气，逐六腑积聚，破留血停痰痞满，大小便不通，推陈致新，治天行热疾，消肿毒，排脓，软坚。
梅师方：伤寒发豌豆疮未成脓，研芒硝，用猪胆相和，涂疮上，立效。非大小便秘结，烦闷欲死者，不可轻用。
●滑石　味甘，气寒，性沉重。入足阳明经。
主燥湿，实六腑，化食毒，行积滞，逐凝血，解燥渴，补脾胃，降妄火之要药。
择白如凝脂软滑者佳，青黑色粗者不可用。研细，水飞过用。痘疮溃烂，宜此敷之良。疹毒发渴宜用。
●石膏　味辛甘，气微寒，气味俱薄，体重而沉降，阴也。入手太阴、少阳，足阳明经。
主时气肌肉壮热，大渴引饮。清金制火，润肺，除三焦大热，泻胃火，解肌化斑毒。
择细理白泽者佳。研极细用。惟疹最宜，痘家少用。
●腊雪　味甘，气寒。
解一切毒，治天行时气瘟疫。
腊月取，以瓶罂收贮，封固，埋土中候用。
●密陀僧　味咸辛甘，气平。
主金疮，口疮，面上瘢靥。谭氏小儿方：疗痘疮瘢面靥，以密陀僧细研，水调夜涂之，明旦洗云，平复矣。
●龙脑　味辛苦，气温，属阳。
经验后方：治时疾发豌豆疮及赤疮，心烦狂躁，气喘妄语，或见鬼神。取一盏细研，旋滴猪心血和丸，如鸡头肉大，每服一丸，紫草汤下，少时心神便定得睡，疮复发透，依旧将息取安。
●犀角　味苦酸咸。又云甘辛，气寒。
主百毒，疗伤寒瘟疫，烦闷大热。
丹溪云：属阳性走，败疮痘后，用此散馀毒。若无馀毒而血虚者，不宜用。
●蜜　味甘，气平微温。
色白如膏者佳。
《外台秘要》：比岁有病，天行疹发疮，头面及身，须臾周匝，状如火疮，皆戴白浆，随决随生。不即疗之，数日必死，此恶毒之气。世人云：建武中，南阳击虏，染惹流入中国，呼为虏疮，诸医参详治之方，取好蜜遍摩疮上，以蜜煎升麻，数数拭之。
●蝉蜕　治目昏翳，又风气客热，皮肤瘙痒不止。又水煎汁，治小儿出痘疹不快，良。
凡痘疹出不快，或倒陷、黑陷者，择完全者，以温酒洗去土，勿去爪翅，研细入药，调服。若去目翳，去爪翅，研细，入汤调服。
●人屎　气寒。
主疗时行大热狂走。解诸毒，治疮疹黑陷，烧过服之甚佳。
于腊月东行，取绝乾者，以火烧令烟尽，研细用。
●人牙齿　气平。
除痨，治痘虫毒气。
入药烧用。
●忍冬藤（一名金银花，一名左缠藤，一名鹭鸶藤，一名老翁须，一名水杨梅）　味甘，气温，无毒。
主热毒。
●蒲公英　味甘，气平，无毒。入阳明经、太阴经。
主化热毒，消恶肿结核者，大有奇功。
●蟾酥　五月五日取者佳。


卷之十二  ——————————————————————————————————————————————————————————————————————————————————————————

治痘歌括  ***************************
有引。
治痘节要，诸家论之已详。大抵临病应变，因时制宜。其用归于使人正气不损，邪气得释而已。后世不知古人制方，一以中和为贵，曲学偏见，滞于一隅。喜行温补者，既昧乎解毒之巧；专用凉泻者，又失其和中之旨。妄投汤饵，侥倖成功，设遇脉症乖常，时势差异，惟束手待毙焉耳。况虚虚实实，令人夭折者，又纷然乎其间哉。予因此惧，乃蒐辑往哲诊治之法，及先君经验之方，汇成歌括，凡百九十四首，序次成书，庶临病之工，阅而取之，参详审论，斟酌施治，以收十全之功。幸无得鱼而忘筌也。
●万全识

治痘总歌括  ***************************
凡一十九首。
痘疹原因胎毒成，发生须是待天行，
如逢疫疠将成候，预解汤丸最可凭。
痘疹之病，皆由父母胎毒蓄于命门之中。命门者，右肾相火也，为人身生化之本，故毒藏焉。如遇冬令温和，阳气暴泄，人则感之，触动相火，至春夏生长之时，其毒乃发，传染相似，是谓天行疫疠也。未出痘疹者，但觉冬温，即当预防，宜服解毒之药，如辰砂散（八十七）、消毒保婴丹（十一）、代天宣化丸（十二）皆可用也。频与之，使疮疹之毒轻减，自然易出易收，无陷伏、郁遏、留连之患。其辰砂散、消毒保婴丹、代天宣化丸以解时行疫疠之毒则可，或因父母精血不足者，或其人素有他疾者，或发热之时，别脏形症发见者，并宜兼而治之，不可徒恃解毒，而竟忘其本也。
如脾胃素弱者，宜以养脾为重，解毒次之，养脾丸（一。六）服三之二，解毒三之一。
如因父母奉养过厚，精血蓄毒，素多胎病者，宜二毒并解，以溯源解毒汤（一百零八）、代天宣化丸（十二）相兼服之。
邑人黄凤山为陈留丞归，一子五岁，请预解痘毒法，予曰：令嗣气色明润，胎禀壮实，痘出必疏，若更服药，则益疏矣。乃与代天宣化丸服之，后痘甚疏，不药而安。
未病先知是上工，能言轻重吉和凶，
不离气色分清浊，脏腑精微阿睹中。
经云：上工治未病者，或望而知之，或闻而知之，或问而知之，或切脉而知之，是谓神圣工巧。疮疹之毒，发于五脏而心主之，故曰：诸痛痒疮，皆属于心。心之华在面，吉凶轻重，可望见其气色之清浊而知之。如青气见者，此肝之色，肝木生心火，为实邪，宜先泻肝，羌活汤主之（十）。如赤气见者，此心本经，为正邪，宜泻心，导赤散（三十五）主之。如黄红气见，口唇燥者，此脾之形色，心火生脾土，为虚邪，宜先泻脾，泻黄散主之（一。九）。弄舌者，亦脾热，以导赤散、泻黄散合治之。如白色见带燥，鼻中干，或清涕出者，此肺之色，心火克肺金，宜泻肺中之火邪，泻白散（五十四）加黄芩、山栀仁、天花粉、桔梗主之。如黑气色见者，此肾之真脏色见，水剋火，为贼邪不治。
预知疮疹吉凶机，气色都于面部推，
年上山根尤紧要，红光可喜黯青疑。
五脏皆属于面，左颊为肝，右颊为肺，额上为心，颏为肾，鼻为脾。又目为肝之窍，鼻为肺之窍，口为脾之窍，耳为肾之窍，舌为心之苗。若未出疮疹之先，面部诸位明润者，吉；暗燥者，凶。又相书分山根为命宫，年上管疾厄。若二宫红黄光晶者，吉；青黑者，凶。故二处尤紧要也。
凡天行痘疹之时，传染流布，男女大小有未出痘疹者，视其形色情性，可以预言轻重吉凶也。此吾家传秘诀，贤于命卜远矣。
盖五脏精华皆见于面，而脏气独盛者，色亦应之。故肝气盛者色青，心气盛者色赤，脾气盛者色黄，肺气盛者色白，肾气盛者色黑。但欲明润，不欲枯藁，吉凶之兆于此决矣。
一、观其色红白明润，与平日同，无改变者，吉；如红赤而太娇，㿠白而无採，顿然改变，异于平时者，凶。又如额有青纹，目有赤脉，口有黑气，耳有尘痕者，大凶之兆也。
二、观其形精神爽畅，动止便利，言语清亮者，无病也，吉；如精神衰弱，动止迟留，言语低微，异如平时者，凶。又原具寿相者，吉；如有夭相，头破颅解，项小（不能任元），脚细（不能任身），目无精采，或睛露神，啼声断续，笑语无情（不由喜引自笑语也），聪慧太早，肉浮骨软者，凶之兆也。
三、观其情性，未发热时忽生喜心，若与父母爱恋不忍舍者，及闻见怪异言语妄诞者，凶之兆也。
邑令公云阁朱公义男，一子甫周岁，以示全，全曰：笑无情，恐出痘耳。诀云：喜引才方笑。此子不待喜引自笑，谓之无情。笑者心之声，火之象也。经曰：诸痛痒疮疡，皆属心火。故恐出痘也。朱公惑。次年果痘，头面肿痒死。
友人胡三溪中年得子，项小声小，予告之曰：项者，头之茎，名曰天柱，项不任元，天柱颓矣；声者，气之发，声微不扬，元气弱也。诚恐出痘不胜毒。果九岁出痘，乍见乍隐，鼻滴血死。
邑人李新芳子，四岁得惊风，予医愈，乃曰：以吾儿托公。予曰：令嗣胎禀怯弱，精神短少，若调理数年，胃气充实，出痘无妨。但恐痘太急耳。次年果痘密甚，不成脓死。
邑人周柳溪，止一子，五岁未出痘，癸丑正月廿三日，发热，请予视之，见面多青黑色，目无神，元气怯弱。予曰：当亟治。周不喜予言。予曰：邪气有馀，元气不足，若不亟治，后发血疱不可为也。彼更请医张鹏，作外感治，且汗且下，至廿八日，果发血疱卒。
蕲水周蕙长男妇鲁氏，新寡，二男二女皆未痘，请予视之，予往见二男、长女面色娇赤，光太露，额有青纹，惟小女形实气充，面色明莹，乃告之曰：若出痘，惟小女吉也。鲁以言太直，不听。半月后长女、二男相继以痘殒，小女存。
蕲水徐长溪三子，癸丑春出痘，季子先病痘卒，次子又卒，惟长子存。亟延予治之。时未发热，予观长溪色忧情苦，予告之曰：令嗣当出痘时，精神爽健，气色光晶，年寿明润，印堂黄光，寿相，又顺候，其痘必疏，不须医治，毋疑虑也。顷之果出痘甚疏，未药愈。
发散为阳收敛阴，始终一气自流行，
试观春夏多蕃秀，才到中秋少发荣。
尝论痘之症，乃人身中一阳之气，始于发生，终于收敛，流行递变，以至于尽。譬诸草木，春生夏长，秋实冬藏，皆此一阳之气自为始终者也。故治痘者，先要识得此气，其来不可御，其序不可紊，尽其裁成辅相之道，以左右民，然后谓之良医也。所谓道者，明于阴阳，和于术数也。盖天食人以五气，寒热温凉平也；地食人以五味，辛甘酸苦咸也。天有阴阳，故温热为阳，而寒凉为阴；地有阴阳，故辛甘为阳，而酸苦咸为阴。一物之中，亦有阴阳，故气薄者，阳中之阳，厚者，阳中之阴；味薄者，阴中之阳，厚者，阴中之阴。清阳升浮，发腠理而实四肢；浊阴降沉，走五脏而归六腑。所谓明于阴阳者，此也。至于立方之旨，如辛甘发散为阳，则用辛凉甘寒之剂，味虽阳而气则阴也；酸苦涌泄为阴，则用酸热苦温之剂，味虽阴而气则阳也。气味相和，阴阳相济，必使阳毒之气顺其流行之势，而不失其递变之序。始于春夏，终于秋冬，所谓和于术数者，此也。今之医痘者，辛甘温热之群聚，偏于阳而不知济之以阴；酸苦寒凉之合同，偏于阴而不知济之以阳。使痘之气有春无秋，有冬无夏，是皆昧于阴阳之理，不知术数之奥，以夭人命，医云乎哉！
首尾汗下谓不宜，寻常执著岂通医，
若分虚实能权变，可夺乾坤造化机。
首尾不可汗下，古人必有所为而发。今徒拘执不可汗下之言，设若遇外感寒邪，腠理闭密，其出不快，其发不透，不与辛甘发散之剂，宁无壅遏之患乎？又如大小便秘结者，不与苦寒泄利之剂，宁无胀满烦躁乎？但察其虚实，与时权变，可汗即汗，可下即下，中病则已，勿过其制，然后谓之通医。
邑训导马公顺，蜀人也，一孙五岁出痘，至八九日脓成将靥，忽腹痛烦哭，大便秘，马骇甚。予曰：此结粪也，当急下之。马公曰：痘疮首尾不可下，今当收靥，中气要实，敢下耶？予思不急下，加腹胀、气喘且不救。乃作桂枝汤，暗入酒蒸大黄，煎服，下燥粪，腹痛即止，痘靥而安。马公知之，谢曰：非子通变，几误此孙。
痘疮无病勿服药，实实虚虚不可错，
几多狂瞽昧经文，壁上安鼠翻成恶。
痘疮一科，自始至终如无病者，不可服药。古人云：无病服药，如壁中安鼠。试确论也。盖治病之工，只有补泻二法，果虚则补之可也，若元气素厚，穀气素强者，而复补之，则有实实之变。果实而泻之可也，若元气素薄，穀气素弱者，而复泻之，则有虚虚之变。如此之类，岂不为壁中安鼠者乎？今之业医者，但思医不用药，何以为功而取利也，不论虚实，妄投药饵，幸而中病则大言以彰其功，一有误焉，则掩饰其过而推託于命矣。
痘疹伤寒疑似间，古人分证可相参，
莫将汗剂先轻试，发散惟令表里安。
疮疹发热与伤寒相似，但伤寒只见一经形症，若痘疮则五脏之症皆见。如呵欠顿闷，肝症也；乍凉乍热，手足梢冷，多睡，脾症也；面燥腮赤，咳嗽，喷嚏，肺症也；惊悸，心症也；骩凉耳凉，肾之平症也。如初发热，疑似之时，不可遽用发汗之剂，如麻黄桂枝汤类。盖疮疹表里俱热，苟轻发汗则腠理开张，表气益虚。脏腑阳盛，其气转增，但以升麻葛根汤（一）、人参败毒散（二）、羌活汤（十）、参苏饮（三）之属解之，使表里气和。
凡痘疹五脏见症，要察何脏之症为甚，即主其脏之毒多。如肝症毒多者，必发水疱，生瘙痒，成目疾，宜预解肝之毒，羌活汤（十）加青皮、柴胡。肺症毒多者，必增喘嗽、烦渴不止，手掐眉目鼻面，宜预解肺之毒，泻白散（五十四）合甘桔汤（七）加牛蒡子、天花粉。心症毒多者，必伏不起，谵妄，饮水，烦哭，咬牙，宜预解心之毒，导赤散（三十五）加黄连、辰砂。脾症毒多者，必成灰白色，痒塌吐利，宜预保养脾胃，以解其毒，四君子汤（二十）、调元汤（十八）加白芍药、防风、连翘。肾不见平症，耳骩俱热者，死候也。
痘疹主治，解表、和中、解毒三法也。解表兼发散之义，使邪气尽出于外，不使留伏于中，如防风、白芷、荆芥穗、升麻、葛根、柴胡、桂枝之属。和中专主脾胃兼助血气，使里气常实，血气不亏，助养痘疮而待其成，不致痒塌倒陷，如黄耆、人参、白芍药、当归、木香、陈皮之属。解毒只泻火、凉血、清气，使毒邪有制，不为正害，如山豆根、大力子、紫草、连翘、芩、连、栀子之属。
痘疹发热疑似时，伤寒伤食莫辨之，
试将解发真良剂，入口能令解却疑。
痘疮发热与伤寒伤食相似，疑似之间，可以解发之药服之。若是痘症，则痘子即出，不是痘症，则热退而解矣。如症似伤寒者，面赤，柴葛败毒散主之（二，附方）；症似伤寒者，面黄，香苏败毒散主之（二，附方）。
始终清便自调佳，便溺阻艰事可嗟，
腹胀喘烦多壅遏，急施疏导解留邪。
痘疮始终要小便长而清，大便疏而润，谓之里气和。若有阻艰，则毒邪留伏于里，肠胃壅遏，不得运化，但见少有阻涩，须微利之。小便涩者，导赤散（三十五）、连翘汤（八十八）；大便硬二三日不更衣者，柴胡饮子（九十九）良，胆导法（五十一）。大小便俱不通，胆导法（五十一）、柴胡饮子（九十九）。如逡巡不早治，以致腹胀喘气烦躁者，治无及矣。
痘疮为阳待热成，微微发热始和平，
假如大热身犹火，解毒常教小便清。
痘疹属阳，非热不能成就，故治不可尽除其热。但微发热，不渴，大小便自调，此肌表疮本之热，非里热也，谓之表里无邪，不可妄治。身热如火，疮势稠密，其毒必盛，宜解毒兼利小便，连翘升麻汤（六）、连翘汤（八十八）。
始终能食最为良，平日其人脾胃强，
食少却防中气弱，淹留引日变疮疡。
痘疮始终以脾胃为主，故人能饮食者，气血充实，自然易壮易靥；食少者，起发收靥，不能快易。治痘之工，于食少者必须详审，若平日能食，今因痘出而食顿减，或咽痛，饥欲食而不能，宜解利咽喉，甘桔汤（七）加牛蒡子。或咽痛，或咽不痛，不饥不欲食，又得大便何如。大便硬，此赖平日穀气以为主，虽数日不便无妨，不可妄补以增内热，亦不可妄解毒以损脾胃；大便一日一行，则内之穀气有限而气血易衰，须用和中四君子汤（二十）加炙黄耆、木香、青皮；不可解毒者，脾胃虚也，大便泻则里虚，宜急止其泻，四君子汤（二十）、黄耆建中汤（三十）、理中汤（三十四），并加诃子肉合肉豆蔻丸（四十三），或钱氏异功散（四十四）、益黄散（四十五），甚则用陈氏木香散（二十五）、异功散（二十六），此二药太峻，非内虚泻甚，不可轻用。若向能食，一旦忽减，不咽痛，但腹中满或痛，此必伤食，以养脾丸（一。六）、木香大安丸（九十）消导之，甚则以丁香脾积丸（三十三）、原物汤下，以微利之。复食，以四君子汤（二十）合匀气散（十三）或养脾丸（一百零六）调服之。
最宜安静号和平，表里无邪志自宁，
忽然烦扰宜详审，外怕神亡转闷昏。
痘疮以安静为贵，饮食坐卧如常，此表里无邪，号曰和平。忽然烦扰不安，多哭，宜审视疮势形色，如疮起发，光壮不渴，大小便调，此疮正发，毒邪散布气血，弸急而痛，谓之痛烦，不须施治，待脓成毒化痛止而烦去矣。如疮正色，问之不痛，但觉心烦不安，此内热也。心恶热谓之热烦，以导赤散（三十五）加栀子仁、麦门冬，或以牛黄清心丸（三十六），灯心汤下。如疮红紫乾燥，壮热口渴，狂乱昏闷，谵语，如见鬼状者，退火回生丹（一百零五，附方）。如疮瘙痒，此欲陷也。疮乍见乍陷，此有伏也。目闭妄言，谓之神衰，不治。
邑人汪我溪次女，丁卯冬出痘，延长儿邦忠视之，起发灌脓时，昏睡不思食，予谓忠曰：此心血不足，邪火内熏，神昏症也。命以龙脑安神丸与服，有倾苏，痘亦平。
程希文次子，辛未春出痘，发热现形时，烦躁谵语，来告予以病症，予授一方，用木通、山栀仁、麦门冬、牛蒡子、连翘、甘草，灯心作引，水煎调辰砂末，连服三剂，病退痘出，如期愈。
痒塌方将倒陷时，急凭妙剂强扶持，
空中痘出无番次，损处多脓功可施。
痘疮喜厚实坚牢，尖圆饱满，若顶平皮薄色淡，忽然瘙痒损塌者，此脾胃弱，肌肉虚，欲变倒陷也，宜十全大补汤（三十八）加防风、荆芥穗服之，外用茵陈熏法（八十一）。如痘空中原无痘处复出，大小不一，等作三四番出，其破损处复加肿灌成脓，能食，大便调者，可治。若痒不止，皮脱疮干，或利，或大便秘，闷乱者，此已陷也，不可再治。
陷伏需分实与虚，莫于临症更踌躇，
死生倏忽如翻掌，幽谷春回庆有馀。
凡痘疹内者不出，谓之伏；外者复入，谓之陷。陷伏之症，有实有虚。如大热，渴，大小便不通，烦躁谵语，妄有见闻，狂乱腹胀者，此实也。实者，邪气壅遏，侵蚀正气，宜内服百祥丸（五十二）、牛李膏（五十三），或宣风散（九十二），枣变百祥丸（一二六）。外用水杨汤（七十五）浴之，得利，疮出者佳，更以仙圣散（六十二）、加味四圣散（六十四），并加烧人屎调之。
如因吐泻不止，渴喜饮水，腹胀，手足冷，或寒战咬牙者，此虚也，虚者，正气虚弱，不能制伏邪气，令得反复，宜内服快斑汤（十五）合匀气散（十三）、夺命丹（十），甚则陈氏木香散（二十五），异功散（二十六），外用水杨汤（七十五）浴之。得泄止疮出者佳，更以十全大补汤（三十八）加烧人屎调之。此上二症，并用神应夺命丹（十七，附方），如法施治。疮不出，反加烦躁昏不知人者，死症也。
大抵看痘之法，其出欲尽，出不尽者，伏也；其发欲透，发不透反平塌者，倒陷也；其收欲净，脓溃皮破收不乾净者，倒靥也。陷伏之症，谓之逆症，非冲击猛峻之剂，安能成起死回生之功哉？时医欲以寻常之药治陷伏之病，其犹放雀搏鸇，驱羊敌虎，其勿克也，明矣。轻者夺命丹（十七），甚者神应夺命丹（十七，附方）。如倒靥之症，气实者解毒内托散（一二二，附方），气虚者调元汤（十八）加白芷、桂、防风、当归主之。服药之后有三验法：原疮复肿以成脓者，一验也；原疮已干，别于空中复出一层，起发养脓，但如正痘收靥者，二验也；不肿不出，只变自利下脓血者，三验也。有此三验者，吉；无之者，凶。
四时分治候须明，暑湿风寒不可轻，
异气莫教相触犯，致令翻变乱其真。
古人养生或治病者，常顺四时之气，谓之勿伐天和。如春夏养阳，秋冬养阴，饮食起居，各有攸宜。凡痘疹发热之时，其初发表解肌各有主方，春用羌活汤（十），夏用五苓散（二十八），秋用参苏饮（三），冬用五积散（八十六）。四时通用人参败毒散（二）。又如春肝旺，风木主事，调养之法宜四物汤（十九）加防风、黄芩、木香、青皮、羌活，以折风木之胜，又以四君子汤（二十）加白芍药、桂心以补脾之受制，相间服之。夏心旺，热火主事，宜黄连解毒汤（八十九）合天水散（九十四）以清热火主事，宜以调元汤（十八）加麦门冬、五味子以补肺之不足。秋肺旺，燥金主事，宜泻白散（五十四）合甘桔汤（七）加牛蒡子、马兜铃以散肺中之邪，又以四物汤（十九）去川芎加天、麦门冬、天花粉以润其燥。冬肾旺，寒水主事，宜五积散（八十六）以散表之寒，理中汤（三十四）加炙黄耆、木香、丁香以胜里之寒，此四时之治法也。如天有暴风，连日不止，恐有风邪，桂枝葛根汤（五）；夏日盛暑，或非时之热，人参白虎汤（二十四）；冬月严寒，或非时之寒，四君子汤（二十）加桂枝、生姜；久雨湿盛，五苓散（二十八）加苍术。此四候者，必疮变色有异症，可依其法治之。苟无他候，不可妄治，惟谨帷幕，远风寒，毋令大热，毋令大寒，但常和暖，更常服蝉蜕膏（一。五），盖此方能御风邪，避恶气，透肌快斑疹也。房屋中常烧辟秽香（九十三），勿得间断。
治痘皆言要补脾，补中有害少人知，
一朝阳盛阴先绝，到此临危悔却迟。
痘疮虽以脾胃为主，但谓不可攻击以损中和之气，然亦不可妄补，而使之太过也。若果吐利，饮食少者，四君子汤（二十），圣药也。苟得食，大便硬，此里本实，复以四君子与之，则为实实，阳胜阴亏，不久而生变矣。况白术燥津液，茯苓渗津液，气盛血枯者，其贻害岂小哉？吾见世人匀用补药者，或增烦躁，或成溃烂，往往不悟，良可慨夫。
痘疮脉候贵和平，胃气悠长最要清，
弦数浮洪为实候，微沉迟涩是虚因。
痘疮之脉，中和安平为贵，不可躁疾微小，故曰脉静身凉者生，脉躁身热者死。又阳病得阴脉者死。夫四时以胃气为本，胃气者，弦不弦，石不石也。故弦数浮洪为太过，为实，实者，邪气实也；沉迟微涩为不及，为虚，虚者，正气虚也。皆死候之脉，所以人无胃气则死。
痘逆症逆色脉逆，此候未闻人救得，
但观色脉有可为，对病真药须详细。
治痘之法，色脉为本，病症为标。若痘逆，如陷伏之类；症逆，如烦躁闷乱、腹胀足冷之类；色逆，如气色昏黯、皮肉黧黑之类；脉逆，如躁疾鼓搏，谓之阳盛阴虚，沉微濡弱谓之阴盛阳虚。四逆俱全，标本同病，表里皆伤，不可治也。若只痘逆症逆，六脉调匀，五色明润者，此标病本不病也，急治其标以救其本。对病之药，良工得之。
郧阳抚院孙公，一女七岁，己巳四月七日发热，全在幕下，见其面赤腮躁，知是痘症。次日，口角旁便见红点如蚊迹状，不成颗粒，一逆也；腰痛，腹痛，二逆也；昏睡谵语，三逆也；乾呕，四逆也。初九日，公见其状，抚膺大恸，全以色脉无恙，再三慰之，不信，但垂泪曰：尔痘疹书明言不治，何又相诳也？全告曰：此病在经络，犹可治也。但因中气久虚，不能驱毒外出耳。公乃命进药。予用保元汤以补中气，加羌活、防风、荆芥、柴胡发散表邪，木香、山楂驱逐里邪，调辰砂末以解毒。初九、初十、十一日连进三剂，十三日午时忽昏晕，目闭、口噤，神色俱变，公与夫人皆哭，全急告曰：此有冒汗来也，汗出痘亦随出，谓之冒痘。须臾视之，果得大汗而痘尽出矣，复用钱氏异功散加黄耆、白芷调理而愈。公拱谢曰：不负吾为尔梓痘疹书也。
壬申春，郡人王蒸湘子出痘，请予往治，痘已尽出，问其详，时有董医在，答曰：正月廿七日发热，廿八日现形，自额上起，今三日矣。予思额上初出者重，三五成丛者重，五心俱有者重，锁项者重，乃逆痘也。及审其症，腹胀大而紧，肠中汩汩有声，大便如黄金色，乃脾败，逆症也。因其一子，托治甚切，设法调治，腹胀不减，肠鸣如故，起发之初，心窝中有一痘戴浆者，随即破灭，背疮尽成水疱，目中泪出，两拳紧握，予甚恐，此脾土败，肝木胜之候也，盖肝为水疱，其为变也握，不泣而泪出，肝绝也。未五日而唇疮乾黑，背疮尽破，诊其脉濡弱沉细，其脉又逆，六日而痒作，摇头扭项，逆症也，且求粥食且急，病名除中，又逆症也。予思急进保元汤合桂枝汤调独圣散服之，复见红点，蒸湘喜曰：此有生意矣。予曰：若渐出一层小痘则吉，只恐膏之将灭也，必大明而后灭。果红点复隐，加喘而绝。
怪痘形容有数般，上医临症尽须谙，
谩夸君有如神术，纵疗何能得保全。
怪痘者，乃逆痘之中最甚者也，形症不一，宜辨之。
—痘子初出时，面胸手足已见红点，却不起发，不成脓水，随即收敛，若加闷乱气喘者，即死，此内陷症也。若无喘烦之症，名曰试痘。过五七日复发热出痘者，其痘必重。
—痘子出现，三两成丛，根脚坚硬成块者，此名痘母。不治，六七日死。
—痘子将出，身上有红肿结硬处，似瘤非瘤，似痈非痈，亦名痘母。不治，三五日死。
—痘子初出便成血泡，或水泡，随即破坏，此名烂痘。不治，二三日死。
—痘子出后，遍身都是空壳，不作脓水者，此名空痘。不治，八九日死。不死者，亦发痈毒难调。
—痘子出现，起发之时，中陷乾黑者，此名鬼痘，宜用胭脂水涂，勿使蔓延。若不急治，当靥不靥，乍起乍塌，多作番次而出，连绵日久而死。
—痘子出现起发时，中间有痛如刀剜者，叫哭不止，此名痘疔。不治，五六日死。
—痘子起发时，枯燥不润，塌伏不起，皮肤皱揭者，此名干痘。不治，五六日加烦满喘急而死。
—痘子起发时，皮嫩易破，摸之湿手者，此名湿痘。不治，六七日痒塌而死。
—痘子起发时，疮色娇艳，皮肉绯红者，此名嫩痘。八九日后不能成痂，痒塌死。
—痘子起发养浆之时，疮头有孔，浆水漏出者，此名漏疮。五六日后，痒塌死。
—痘子脓水将成之时，其疮自破，有孔而深，此名倒陷，不治。
—痘子将靥时，不能成痂，皮脱肉黑者，此名倒靥，不治。
—痘子将靥之初，不能成痂，皮肉溃烂，脓水淋漓者，此名痘癞。能食生，不能食死。


卷之十三  ——————————————————————————————————————————————————————————————————————————————————————————

发热症治歌括  ***************************
凡一十九首。
痘疹发热似伤寒，症治分门不一般，
疏解透肌斑毒出，阴阳和畅少留连。
伤风寒，腠理闭密，阳气拂郁而发热，其症恶寒畏人，怕露头面，以温热之剂发之，邪气去，阳气舒畅，汗出而解，再不传入于里，为痞满燥实也。痘疹毒发于里，阳气熏蒸而热，其症恶热，喜露头面，以温凉之剂解之，使荣卫疏通，阴阳和鬯，毒由筋骨脏腑而达于肌肉皮毛，渐化而解之，不留连郁遏于里也。
邑令公云阁朱公，子九岁，庚申三月发热呕吐，召全视之。全曰：痘也。公曰：不然，昔在蜀已出过，痘迹固在。全曰：此水痘瘢迹，非正痘瘢也。公又坚执为伤食。全辨之曰：痘疹发热，与伤寒、伤食相似，伤寒发热则面红，手足微温；伤食则面黄白，手足壮热；痘疹发热，男则面黄体凉，女则面赤腮燥，其足俱凉。今公子身热面黄足凉，乃痘疹也，经云：痘乃胎毒，五脏各具一症，发热呵欠、惊悸，心也；项急顿闷，肝也；咳嗽喷嚏，肺也；吐泻昏睡，脾也；耳凉骩凉足凉，肾也。以此论之，乃痘症，非伤食也。公又曰：未见五脏诸症，只呕吐足凉，恐非痘也。全曰：公子脾胃素弱，痘毒乘虚，故发在脾，但见呕吐一症，热才三日，姑俟明旦再议。次日以灯视之，皮下隐隐红点而唇边已报痘矣。公惟一子，心甚忧惧，全告曰：颗粒分明，部位正当，此顺痘也。公问宜服何药，全曰：痘无病，不宜服药，但适寒温，调其饮食，期十三日安。后果然。
发表时师少定方，古人专主葛根汤，
能通权变知增损，何必多方立纪纲。
古人治痘以葛根汤为主，后世好奇多立方法，法愈多而治愈难矣。苟能变通，自发热以至收靥，葛根汤皆可增损用之，不特发表解肌而已。今葛根汤一为主治，随症立增损法于后。
初发热解表加柴胡、羌活、白芷、桔梗、防风。口乾渴，内热也，加葛粉、天花粉、麦门冬。自利加条实黄芩（生用）。呕吐加半夏、生姜。腹中痛加木香、青皮、枳壳、山楂肉。腰痛加独活、北细辛。头痛加羌活、藁本、蔓荆子。惊搐加木通、生地黄、灯心。小便少加木通、车前子、瞿麦。大便秘加大黄。衄血加山栀仁、玄参、生地黄。发热三四日，热甚不减，加解毒药大力子、连翘、紫草、桔梗。疮不出加防风、蝉蜕、荆芥穗、红花子。眼痛加密蒙花、柴胡、龙胆草。疮出后太稠密加人参、当归、木香、紫草、大力子、防风、桔梗。咽痛加桔梗、连翘。疮干或带紫，或色太赤者，血热也，加当归梢、生地黄、红花、地骨皮、牡丹皮。疮灰白色，平陷者，气虚，加人参、白术、木香、官桂。手足疮不起，脾胃不足也，加防风、官桂、人参、黄耆。疮太密，起发不透又渴者，此津液不足，加人参、麦门冬、天花粉。泄泻者，里虚也，加人参、白术、诃子、白茯苓。疮不著痂者，湿热也，加黄耆、防风、官桂、白芷。
解表升麻汤最良，红斑虽见饮何妨，
时师胶柱无通变，才见红斑不敢尝。
古人谓，但见红点便不可服升麻葛根汤，恐发得表虚也。此盖为痘疏毒少者言，后人不达立言之旨，遽谓凡出痘子，才见红点，真不可服，殊不知升麻葛根汤四味乃发表解毒、疏通血气，升降阴阳之剂，痘出太密，正宜常服以解之，令陷者升，燥者润，郁者疏，过者平，阴阳不衰而阳毒不亢也。苟谓痘疏毒少者，虽他药不可服，况葛根汤乎？
痘疹未形先发热，吉凶轻重如何别，
热微毒少吉堪言，热甚毒多凶可决。
疮疹发热，热气微者，其毒必少，痘出自疏，易发易靥，不须服药。热气甚者，其毒必多，痘发自密，难发难靥，且多他变，宜预解之，宜连翘升麻汤（六）或如圣汤（一。四）、解毒快斑汤（一。四，附方），併合代天宣化丸（十二）主之。或有热微痘出反密者，其人必口燥渴，唇焦裂，小便赤少，大便秘，身虽不大热，却蒸蒸然，此毒深热亦深，故表不大热而里热也，宜急解之，柴胡饮子（九十九）。或有热甚，痘出反疏者，其人必不渴，唇润，目无赤脉，大小便调，身虽大热，但熇熇然，此毒浅热亦浅，故表热里气和也，只以升麻葛根汤。
发热大渴热在中，舌燥唇焦毒火攻，
莫比寻常些小渴，养阴解毒有神功。
此心经出痘症也，痘疹发热有不渴者，热在表不在里也。有小渴者，痘疹之热生于内，心主热，心移热于肺故渴，此常候耳，切不宜与冷水、红柿、西瓜之属，恐冷伤脾损肺，但与陈廪米作汤饮之。若大渴嗌乾唇焦舌燥，此心火太炎，肾水不升，毒火妄蒸。血枯液耗，宜急解之，葛根解毒汤（二十一）大剂饮之，不止更加黄连以泻心火之有馀，黄柏、知母以滋肾水之不足。舌润则生，舌如芒刺则死，盖舌为心之苗，少阴之脉荣于舌也。如发热自利而渴者，此津液不足也，黄芩汤（四十一）加人参、白术、麦门冬主之。
热时腹痛阵难禁，脏腑之中毒气侵，
发热疏通如痛减，切防陷伏变非轻。
此脾经出痘症也。诀云：发热肝中痛，斑疮腹内攻，发多防不透，发少更防痈。可见痘疹腹痛乃恶候也。凡发热腹中便痛者，此毒气内攻也。宜发表疏里，桂枝大黄汤（二十九）主之。若原无腹痛，发热二、三日后，大便不通而痛者，此燥屎与毒相併而痛也，胆导法（五十一）、宣风散（九十二），择而用之。有谵妄狂乱者，内服退火回生丹（一百零四，附方），外用胆导法（三十四）加桂心。或因多食而痛者，此冷痛也，理中汤（三十四）加桂心。或因多食而痛者，此食积痛也，微则木香大安丸（九十一），甚则承气汤（三十），丁香脾积丸（三十三），原物汤下。已上诸可下者，若脾胃素弱之人，不可与下，反伤脾胃，宜补中顺气汤（九十一，附方）主之。原无腹痛，自利后痛者，此虚痛也，黄耆建中汤（二十一）加木香、青皮，或化毒汤（三十二）主之。如疮乍出乍隐，此伏也，防风通圣散（四）。疮出尽者，再以神应夺命丹（十七）大发之。疮不出者，勿治。
黄冈索希文为罗田吏，一子十三岁，发热、腹痛、烦渴。万世乔先作伤食治，热不除，腹痛甚极。复延予，予曰：此痘也。腹痛者，毒气内攻也；烦渴者，神不得安，津液干也。法当解毒托里，不可缓也。世乔坚执为伤食症。五日后，其痘一齐涌出，未及起发，乾枯内陷而卒，其母泣曰：悔不用万君之言。
发热腰疼最可讶，膀胱传肾变凶邪，
急宜解散阴中火，莫待流殃却痛嗟。
此肾与膀胱二经出痘症也。痘疮初发热便腰痛，其后多不可治之症。盖由太阳膀胱而传小肠，乃自下而上，自内而外为顺，今由膀胱传入于肾，乃陷于至阴之下而不得升，伏于骨髓之中而不能出，故疮疹归肾者死。但觉腰疼，宜急发散，令毒化解，复出于太阳而行阳道也，人参败毒散（二）或五苓散（二十八）加独活、细辛主之。
英山一富家子，年十六患痘。发热腰疼，来请予治，予问：曾婚否？曰：未也。连进人参败毒散，二服痛止，痘出而安。若曾有房室者，不可治也。
腰痛虽云大不祥，女轻男重更消详，
未婚可许真元固，已娶堪忧相火狂。
经曰：腰者，肾之府也。乃人身之枢纽，诸骨之根柢。痘疹腰疼，最为大忌。女子抱阴而生，其中有阳；男子抱阳而生，其中有阴。阳道常饶，阴道常乏，故男重女轻也。
男子未婚者，肾中真阴未损。已娶者，则阴水亏而阳火炽矣，此又男子轻重凶吉之辨，不可不知。
惟有斑疹能作搐，要识病源属肝木，
木能胜脾又归心，风火相争多不足。
此肝经出痘症也。斑疹发热之初，多有作搐者，盖疹为脾所生。脾虚而肝旺乘之，木来胜土。热气相击动于心神，心喜为热，神气不安，因搐成痫，斑子为心所生，心生热，热则生风，风属于肝，二脏相搏，风火相争，故发搐也。以导赤散（三十五）加辰砂末与泻青丸（一一。）合而治之，如再不止，小便利者可治，以导赤散（三十五）送下牛黄清心丸（三十六）或粉红丸（一一一）。小便不利者勿治。其有不作搐，只多叫哭者，肝热也，目必直视，泻青丸（一一。）。目不直视，烦渴多哭者，心热也，导赤散（三十五）加黄连、栀子仁主之。
邑人胡元溪，一子甚珍爱，未痘，延予视之，予曰：令嗣五岳端立，三关明润，骨坚肉实，神俊气清，出痘必疏。壬寅五月末旬，发热作搐，元溪夫妇忧惶无措。予曰：此佳兆也。以辰砂散投之，搐止痘出。予又曰：凡痘起胀，未有头面不肿者，此痘颗粒紧小，必不大肿面貌如常，期十二日而安。果然。
予次男邦孝，辛卯春，方四岁，发热卒惊而绝，其母大哭，予曰：此痘疹也。乃掐合谷，得苏，与导赤散、泻青丸一服而搐止，痘出甚密，幸无他病，十三日而靥。予时制满起复，追崔宗师至枣阳，往返半月抵家，又出疹愈。
发热吐利如并作，上下毒出无壅遏，
三焦火邪热中求，日久不休脾胃弱。
此脾胃二经出痘症也，疮疹发热吐利非寒症。经曰：诸呕吐暴注，皆属于热。三焦者，水穀传化之道路，为热所迫则传送失常，吐利并作，上焦多吐，下焦多利，中焦吐利俱多。不须骤止，吐利中有疏通之义，邪气上下得出，无壅遏也。如欲止之，自利者，黄芩汤（四十一）；吐利者，黄芩加半夏汤（四十二）；吐者，茱连散（四十八）、橘皮汤（四十九）。更详审吐利所出之物，如吐酸水者，利色黄或青绿者，其气臭者，皆热也；若吐清淡之水，利下清白不臭，未可作热治之，乃内虚也，四君子汤（二十）加诃子肉，益黄散（四十五）。利久不止，四君子汤（二十）送下肉豆蔻丸（四十三）。
邑人胡玉峰第三子，方二岁，染痘自利，三日不止，请予治之。彼欲进理中汤加诃子、肉豆蔻。予曰：不可。此协热利也，宜用黄芩芍药汤，便观其形色，利当自止，不必服药。次日痘出，利果止。
一小儿发热之时，自利大孔如竹筒状，清水流出，逆症也。予思乃火甚于内，肺金不收令也，以黄芩芍药汤加乌梅，一服而利止。
发热谵妄如见鬼，神识不清毒在里，
镇神解毒以平期，一向不休病不起。
此纯阳无阴之症。初发热便妄有所见闻，妄言如见鬼状，此为恶候。盖毒攻于里，心志昏惑，神识不清而然。况小儿神气怯弱，鬼魅易侵，又厉鬼常乘疫气而行，乘人之虚而疰之。故凡痘疹妄见妄闻，妄言如见鬼者，不可治也。须审发于何脏，如目直视，手寻衣领乱捻物，此发于肝，为亡魂；闷乱喘促，手掐眉目鼻面，此发于心，为丧神；困睡，手足瘈瘲，不思饮食，此发于脾，为失意；目无精光，畏明欲坠下而缩身，此发于肾，为失志。故曰真脏见者不治。
或发热时无此症，因大便秘结却有之，此内热也，先以三黄丸（八）、胆导法（五十一），解利其热，后以导赤散（三十五）送下牛黄清心丸（三十六），或粉红丸（一百一十一），以镇其神。病已者，可治；连作不已者，勿治。
邑人胡三溪子，己酉冬痘，时常以手自掩其面，身下缩，频呼曰：我怕。若有所见者。请予视之，予曰：逆症也。经曰：肾败者失志，目中见鬼，死不治。钱氏云：肾病则下窜。此痘发于肾，不可为也。果然。
一妇人年二十馀，发热，五日痘不出，常起摸床壁，昏不知人，口喃喃不休。请予视之，曰：死症也。果然。
本邑周璜子，年十三染痘，发热五日，痘不出，发狂谵语。请予治之。予往，见其族兄周尚贵在，亦明医也，乃问曾服药否？曰：连进保元汤三剂矣。予曰：误矣，犯实实之戒也。凡治痘者，发热之初，惊者平之，渴者润之，吐利者和之，便秘者利之，热甚者解之，如无他症，不须服药。今观此子元气素厚，饮食夙强，乃以保元汤，助火为邪，毒气郁遏，至于狂妄。热已剧矣，宜急下之。与三黄汤得利，狂止痘出，至十七日乃靥。
蕲水汪沙溪家，癸丑年出痘，请鲁家湖黑神托巫语云：尔家十八人，六人不可救也。初出痘，一婢死，急请予往，又一婢发热癫狂，予见之曰：热剧矣，当速解之。沙溪曰：专为吾孙请公，非为此婢也，且神言不吉者六人，奈何？予曰：人有贵贱，医无分别，仆到当悉治之，神言不足信也。乃作三黄汤大剂与之，得利，热减神清，痘出而安。馀十七人，悉活之。
身上蒸人手足厥，曾多吐利脾虚怯，
补中发表要兼行，莫向人前浪饶舌。
此纯阴无阳之症。痘疮发热，手足却宜和暖，虽云足属肾要凉，凉非冷也，只与常人同，遍身皆热而此同常人，故称凉，亦和暖之意，非真冷也。若手足冷，由其人曾多吐泻，脾脏虚怯，脾主四肢，所以冷，冷为恶候，不可单用发表，反损脾胃，宜和中发表兼用；痘出以脾胃为主，又宜急与大补汤以饮之，不可因循空淡废事也。先以黄耆建中汤（三十一）加防风、羌活，或四君子汤（二十）加黄耆、桂枝、防风以发之，发后以四君子汤（二十）加黄耆、白芍、当归、桂心，以补脾胃，养气血而助痘疮之成就也。
发热之时血妄行，不知何道血先奔，
但从鼻出宜凉解，别道来时可痛心。
人身之血，不可妄动。痘疹发热有失血者，由毒火郁遏于里，煎熬蒸灼，迫血妄行，血亦随火而动。但从鼻出者，此火刑于肺，鼻为肺之窍，宜泻火凉血清肺，以玄参地黄汤（六十五）调郁金末，加茅根自然汁，磨京墨汁饮之，衄止者佳，衄出不止者勿治。若从口出者，从大小便出者，皆卒死之候。
里中林霄，年二十馀染痘，初发热，小便血，予闻之叹曰：不可为矣。或问其故，予曰：乙未春，蕲水桃树垇徐氏出痘，死者十八人，皆小便血也。霄越三日殒。
昼夜如蒸热不已，消详内外分调理，
假如咽痛食难尝，急解咽喉无后悔。
乍凉乍热，痘疹常候。若遍身如火，昼夜不休，此心火亢甚，脾土益燥，为失其常。宜消详表里症候以施治也。如口燥渴，目赤，唇焦，大小便不利，此表里俱热也，双解散（四），柴胡饮子（九十九）、胆导法（五十一）。如咽喉痛，甘桔汤（七）加牛蒡子或射干、鼠黏子汤（六十）加桔梗，使咽喉爽快，胸膈开豁。失今不治，他日咽喉闭塞，水入则呛，谷入则呕，暴哑失声，悔之无及。
发热浑身汗漐漐，阴阳和畅宜沾湿，
热从汗减毒从出，汗泄不休须早治。
痘疹发热有自汗者，此荣卫气和，腠理疏通，以漐漐然身常润湿为贵。盖热以汗减而无拂郁，毒从汗出而无壅遏也，不须治之。若汗大出则阳气暴泄，阴气反弱，痘必难发难靥，宜急止之，调元汤（十八）圣药也。热甚汗泄者，当归六黄汤主之（六十八）。
壮热恶寒形似疟，邪正交争荣卫弱，
莫将寒战妄猜疑，发热何曾闻此恶。
如初发热，时时恶寒，身振振摇动如疟之状，其人卫气素虚，荣血亦弱，不能逼毒快出，使毒邪留连于经络之中，欲出不出，与正相争，故振振者，火象也，以柴葛桂枝汤（八十五）加黄耆主之，疮出即愈。不可错认作寒战，妄投陈氏辛热之剂，以误人也。
吾长孙祖善，邦孝长子，二岁时染痘，发热，三日内忽寒战似疟，孝泣曰：死矣。予笑曰：尔为医救病如篙工，然忽遇风浪，手足自乱，何以渡人？此儿元气充盛，毒气微少，邪不胜正，故作寒战而退，试观其痘必少也。果只五七粒，七日愈。
发热之初便咬牙，心肝热壅势堪嗟，
早分形症施方法，莫向东风恨落花。
痘疹咬牙，乃恶候也。如发热之初便咬牙者，此与痒塌、吐泻脾胃弱者不同，须审形症，分治之。若多欠、咬牙、顿闷者，肝脏风热也，羌活汤（十）；目上窜咬牙者，心脏热也，导赤散（三十五）。不可妄用陈氏辛热之剂。
胡三溪子，己酉冬出痘，初发热便咬牙，戛戛有声，精神昏愦，予见之叹曰：逆症也，乃肾虚症。盖肾主骨，齿者，骨之馀，肾水不足则毒火无制；火气煽动，故上下相戛而有声。陈氏所谓齿藁者是也。果卒。
发热之时喘息频，喉中涎响势堪惊，
急宜解散真高火，勿使炎威烁肺金。
此肺经出痘症也。经曰：脏真高于肺。又曰：诸气逆喘急，皆属于火。如发热之初便喘急气逆，喉中涎响，此恶候也。故云：喘无善病。此毒火内蒸，上熏于肺，肺焦叶举，所以喘息涎响也。火郁则发之，宜清金散火汤主之（六十七，附方）。若眼闭口张，肩息足冷者，不治。
黄冈程旋溪子，未一岁，时值家中出痘，请予视之。予见此儿多笑，知其心火有馀，乃令蔡朝扆用黄连一钱，山栀仁七分，辰砂五分，水为丸服之。三日后，笑渐减少。时辛未三月十九也，廿一日发热，忽作喘，喉中涎响，汩汩有声，旋溪惊，予曰：此肺热症，幸不肩息足冷。乃作清金散火汤，一剂而减半，再剂而喘定。
未发痘疮先发痈，根窠坚硬色鲜红，
此名痘母休轻视，纵有灵丹也不中。
凡发热，三五日内痘形未报，胸背手足先有团聚成块者，坚硬红肿，似痈非痈，此名痘母，乃逆症也，十发九死，真人解毒汤以主之（三十九，附方）。
麻城周愚斋长媳，寡，惟一女，出痘，使使延予。予问状，曰：发热五日余，未见痘出，但背上发一肿毒。予曰：不可治也。非痈，乃痘母也。三日后果有凶闻。
〔发热时辨生死诀〕
一发热三日之内，用红纸条蘸麻油点火照心窝间。若有一块红者，或遍身有成红块者，八九日后，决死勿治。
一发热三日之内，遍身一齐出红点，如蚕种样，摸之不碍手者，决死勿治。
一发热三日之内，腹内大痛，又腰疼及痘出乾枯，亟痛不止者，决死勿治。
一发热三日之内，面上有一片红者，色如胭脂，六日后，决死勿治。
一发热三日之内，不问口鼻、大小便，但出血者，三日后，决死勿治。
一发热三日之内，妄见妄语，昏不知人者，三日后，决死勿治。
一发热三日之内，腹胀而痛，大叫不止者，三日后，决死勿治。
一发热三日之内，其热忽退，烦躁闷乱，坐卧不安，外虽清凉，内却热也。若见闷乱腹胀，手足冷，气喘者，即死勿治。


卷之十四  ——————————————————————————————————————————————————————————————————————————————————————————

出见症治歌括（凡二十二首）  ***************************
凡二十二首。
热蒸三日痘现形，此为常候不须评，
过期不及多乖气，论治先分虚实因。
痘疮之毒蕴伏在里，非热蒸则无自而出，是以古书云：热蒸三日而斑生，发热三日痘疮以渐旋出者，不论疏密皆吉。得常候也。疏者不须服药，密者以和中解毒之剂审而调之。如才发热一二日间，痘疮便一齐涌出者，须问其数日前曾有热否，如曾数日前进退热，以过期论，惟原未发热，至今才热，便斑现，此表气虚，荣热卫弱，腠理不密，肌肉不实，不能约束于外，使毒火冲击，故出太骤也，宜用实表之剂可已。无痒塌，无溃烂，实表解毒汤主之（一一二）。如发热四日至五六日后始出者，须审视曾有内伤外感否？盖伤风寒，伤食之热久而不去，则以蕴疮痘之毒，亦能乘间而出，不可以过期论，惟无内伤外感之因，一向热而不出，此里气虚不能驱逐其毒，使之即出，而毒邪得以留连、停伏于脏腑肠胃之间，宜先用托里之剂，令其快出，次以和中之剂多服之，可以无伏、无陷、无倒靥。托里宜托里快斑汤（一一三），或十宣散（三十七）；和中宜四君子汤（二十）加黄耆，或调元汤（十八）合匀气散（十三）主之。
发热微微报痘疏，未曾起发早先收，
此名试痘休空喜，一涌齐来甚可忧。
痘曰圣疮，谓变化莫测也。有等身无大热，报痘又疏也。不灌脓也不结靥，三五日后痕迹不见者，此名试痘，不可误作轻看，再过三五日忽作大热，其痘一齐涌出，此有险逆二症，宜审治之。
蕲水李双溪家出痘，长子病痘死，次子出痘三四粒，未起发而隐，身亦无热。幼子病，请予往。予曰：小令嗣神采明润，形体充实，出痘必轻。次令嗣气色昏黯，精神倦怠，出痘必重。众皆曰已出过三二粒收矣。予曰：不然，痘出虽有轻重，未有不成脓结痂者。先者试痘，其症为逆，身无热，伏在内也。时一日者，言次君有大灾，如予言，众哂之，数日次子作大热，痘齐涌出，身无空肤。予用参、耆、归、芎、甘草节，以养气血，荆、防、木通、青皮、牛蒡子、连翘、金银花、酒炒芩、栀、桔梗以解毒，作大剂一日一服，调理至十三日后，遍身溃烂，不即收靥，予改用十全大补汤去桂加白芷、防风，外用败草散贴衬前后三十馀日而安。日者亦抵掌曰：予言如何？
痘出迟迟有数般，皮肤闭密属风寒，
内虚自利须分辨，毒伏三焦治却难。
痘疹之出，自有常期，如过期应出不出，有数症不同，不可不辨。或内素实之人，皮厚肉密，毒气难于发越，一旦恃其体厚，不怯风寒，又为外邪所袭，或体素弱者，风寒易感，以致腠理闭密，气血凝涩，故应出不出也。其症头痛四肢拘急，偎倚盖复，常恶风寒，此类宜发之。气强者用双解散（四），气弱者用参苏饮（三）或惺惺散（一一四）；或内虚者，脾弱食少，宜用补脾之剂加行气发表药，四君子汤（二十）、调元汤（十八），并加木香、青皮、黄耆、桂枝；或脏腑自利，宜用温里之剂，黄耆建中汤（三十一）、益黄散（四十五），并与夺命丹（十七）合进；利未止者，豆蔻丸（四十三）合进。盖里温则气不消削，气不消削则不陷伏矣。若依上法分治，犹不出者，此毒壅伏于三焦，不久而变生焉。
邑人王云野子，二岁，发热，出红点一二粒，请予视之见额纹青气，年上赤光，乃告之曰：此险痘也，先出者名试痘，中气不足，毒气隐伏，故出不快也。以调元汤加防风、木香，服后其痘旋出，喜无他症，十三日安。
数日蒸蒸出不齐，欲行疏发意生疑，
按方加药观疮热，表里平和痘本稀。
闻人氏观云：是疮疹之症，热数日而不发见者，进退皆难，便欲大发之。惧其本稀而成斑烂，不发之，又无以出其毒气。古人立论，始以药发之，微发不出则加药，加药不出则大发之，大发之后所出不多，气候和平，无他症者，即是治本。稀不可更发也。以此言之，发不至太过，守不至不及，乃用药之圆活也。愚按古方用发表者，升麻葛根汤，轻剂也；惺惺散，重剂也。谓微发，谓加药者，或先用轻剂，后用重剂，或只用本剂。先小作汤，少饮之；后渐加大，多饮之。非谓于本方之外，再加辛热大发之药也。
应出不出却如何，发表和中良验多，
腹胀屎硬烦躁甚，通肠解毒救沉疴。
凡痘疹过期应出不出者，或因外感风寒，依上发表之法；或因内虚泄泻，依上和中之法。如按调治，犹不出快，热反甚，大渴，腹胀满，大便硬结不通，烦躁不安者，此毒邪壅伏于内，三黄汤（八）、柴胡饮子（九十九），择而用之，甚则三乙承气汤主之（三十），并用胆导法（五十一）。闻人氏云：且身热脉数，大便秘而腹胀，此热毒壅遏，未见形状者，当微下之。非微下则热不减，此是始者，热在里，斑未出之时也。若斑点隐隐在皮肤中者，是已发越在里，疮正发时，则不可妄下也。又有结脓窠痂疕之际，脉尚洪数，能食而大小便秘，此表已罢，里有热毒，宜微利之。大抵脏腑有热，往往利大小便者，以其主出而不内故也。
邑人馀光庭，庠生也，年十九岁染痘，发热五日不出，请予及韩雨峰治之，雨峰佳医，与予素善。予问其症，未更衣三日，诊其脉细而数，虽有下症，元气怯弱，不可下也。乃谓雨峰使作胆导法，不得通，病者烦躁，家人惶惶，予思发热日久，毒留其中，燥粪闭塞，肛肠乾枯，气不得行，血不得润，胆导力小，不能通也。自立一法，取猪尿胞一枚，以猪胆汁半杯，清油半杯，蜜半杯，三物搅匀入胞中，如作胆导法，取下燥屎二十馀枚，气通热解神清痘出。予笑曰：此法外意也。
胡三溪初生二子，丁酉年入监，乃以长子托予，次子托万绍，戊戌春，长子先出痘，予守治十一日而安。随次子出痘，予闻其乍热乍退，两足冷，数日不大便，痘先出者，犹是红点，亦不起发，念三溪之常好，往视之，惊曰：此逆痘也。绍曰：热微痘亦微，热甚毒亦甚。今热不甚，顺痘也。予曰：不然，毒本火毒，待热而发，如发热而不烦不渴，大小便如常，精神清爽者，此热在表，其里无邪，毒火发越而痘易出易靥也。若烦躁不安，大小便艰，昏昏喜睡，此毒火内蕴，不得发越，表热虽微，内热则甚。何谓热微毒亦微也？此子乍热乍退者，毒火往来也；大小便不通者，毒火郁遏也；痘见红点而不起发者，毒火之陷伏也；足冷者，火之极而兼水化，谓之厥逆也。绍不以为然。至次日红点俱没，烦躁转甚，绍曰：此内收也。予嘿而不应，因叹曰：医贵同心，执己见以误人命耶，此何为者？翌日死。
痘出面须令气匀，更宜和暖气如春，
气匀出快无壅滞，偏热偏寒气不行。
张氏从道云：疮痘气匀即出快，盖气匀则荣卫无滞。匀气之药如桂枝、防风、荆芥穗、薄荷叶，所以行在表之气，而使之无滞也，故凡发表之剂多用之；木香、青皮、枳壳、木通所以行在里之气，而使之无滞也，故凡和中之剂皆用之。又疮出之时，常宜和暖，如三春发生之气，则气血和畅，自然其出快，其发透，其靥齐；若偏于太热，则壮火食气，其气反虚而不能行；偏于太寒，则气凝涩而不得行矣。
疮出热退毒已尽，蒸蒸不减毒尤甚，
番次常出渐加多，外边只怕乖形症。
痘疮之症，其初不免于发热者，未出毒邪，在里煎熬气血，熏蒸脏腑而然。疮既现形则毒泄而热解，所以疮出热退者，疮本必疏；若疮已出热不少减，此毒蕴于中，其势方张，其疮必密，宜急解其毒，连翘升麻汤（六）加防风、荆芥穗、地骨皮，或解毒防风汤（一。一）加升麻或东垣鼠黏子汤（一。七）。服汤之后，疮或不出，或再出，其热顿减者，为气和也。热若不减，疮渐加多，再消详大小便何如。大便不通，柴胡饮子（九十九）；小便不利，连翘汤（八十八）；大小便俱不通，八正散（四十六）；自利者，黄芩汤（四十一）加白头翁，酒黄连调赤石脂末。里气和，解毒矣。如更加渴，烦躁不已，或谵妄，或腹胀满，气促，或自利不止，手足厥冷，此乖戾之症，勿治。
麻城邹清溪，一子五岁出痘。先请傅医治之，服保元汤热益甚，又请李医，至曰：险痘也。清溪不安，延予视之，曰：此顺痘也，期十八日安，不须服药。众曰：今自发热，日计已六日矣，何以须十八日？况痘不服药何以得痊。今进保元汤三剂，尚有一剂未服。予曰：痘不可以日期算，出已尽，发已透，脓已满而后收靥可期也。今痘出而热转甚者，出未尽也，由服保元汤犯实实之戒，故令出迟，靥亦迟矣。吾闻善攻不如善守，本无他病，何以药为？吾为尔保全是子，无忧也。已而果然。
出现先于面部中，其间凶吉妙难通，
绕唇夹颏方为吉，额角眉心总是凶。
经曰：诸痛痒疮，皆属心火。心之华在面，痘疮之火其出先在于面，但观其出之部位，可以知其候之凶吉。如先在唇四畔出者，吉。盖太阳之邪下传阳明，阳明者，胃与大肠，积陈受污，气血俱多，又口为水星，颏颐属肾水，火为水制，不能作虚也。如在额角眉心先出者，凶。盖太阳足壬膀胱水，手丙小肠火，丙火独旺，不受壬水之制，其毒并于膀胱之经而先自病。膀胱多气少血，又正额属心火，火不务德，妄行无忌，心为君主之官，主危，则十二官皆危矣。凡起发成浆结痂，亦如此论。
头面呼为元首尊，咽喉紧隘譬关津，
莫叫疮子多稠密，锁项矇头总不应。
经曰：头者，精明之府。又曰：春气者，病在头。可见头乃人真元会聚之所，为发生之本。又面列五官，分五行，而五脏之华皆见于面，是头面者，人君之象，至尊至贵，不可凌犯者也。咽者，胃脘水穀之道路也，主内而不出，喉者，肺脘呼吸之往来也，主出而不内。在人之身，譬犹关津要路也。疮痘之出，最要头面稀少，头项无，方是吉兆。若头面多者，谓之矇头，诸阳独亢，五官俱废，神明失守，精华自萎，经云：神去则机息，气止则化绝者，此也；颈项多者，谓之锁项，内者难出，外者难入，上者不升，下者不降，经云：一息不运则机缄穷，一毫不续则霄壤判者，此也。故皆不治。又五心有痘者，重。谓心窝及两手足心也（即劳宫、涌泉二穴）。
胸前头面总宜疏，手足虽多不用忧，
若是遍身都密甚，却愁气血不能周。
陈氏文中曰：痘疮轻者，作三四次出，头面稀少，胸前无。盖头面者，诸阳之会，胸者，诸阳之所受气。此数处痘子宜少不宜多，以清阳之分不可浊乱也。手足虽诸阳之本，乃身所役使，卒伍卑贱之职，非若头面为元首也；又居四末，非若胸膈心肺之居，神明之舍也。故虽稠密不必忧也。若头面胸项手足稠密琐细一样者，却悉气血衰微，脾胃虚弱，不能周流灌注，起发不透，收靥太迟，而生他变矣。
最宜磊落如珠豆，偏怕相黏聚作堆，
蚕壳蛇皮生不久，蚤斑蚊迹死相随。
凡痘疮之出，不论疏密，而论磊落如珠如豆，颗粒分明，尖圆紧实，虽密无妨，此谓出尽无留毒也。如黏聚成丛，模糊作块，不分颗粒，恰如红瘤，虽只一二处，未可言疏，此谓之伏。出未能尽，若待后者再出，则先者或陷而复隐，或痒而俱溃成坏疮矣。此犹淹延引日，久而后毙。若如蚕之壳，蛇之皮，此气至而血不荣也，谓之乾枯。如蚤之咬，蚊之嘬，此血至而气不充也，谓之陷伏。不能引日奄忽而死矣。
初出形来艳色娇，定知皮嫩不坚牢，
溶溶破损添愁绪，个个成浆喜气饶。
痘疮初出与未病时皮色一般者，善。若疮太赤，根下皮色通红，此血热气不能管束也，后必起发太骤，皮嫩易破，痒塌而不可救。宜急解血分之热，四物汤（十九）加升麻、地骨皮、红花、紫草或消毒饮（十六）、活血散（十四）合而饮之，待色少淡，急补气分之不足。四君子汤（二十）加黄耆、防风、木香，或调元汤（十八）、参苓白术散（二十三）合而饮之，仍用血气二方，相间而服。若成浆不破损，吉；服药不效，反增瘙痒者，凶也。
邑人胡近城次子，庚午冬未痘先两颊赤燥，请予八子邦靖视之，予谓靖曰：《伤寒论》云：面色缘缘赤者，阳明热也。若不预解，至出痘时，此处必甚稠密而赤，贯串难靥。教以升麻葛根汤加防风、牛蒡子、连翘，三服而红色尽去，痘出亦疏。
汪怀江次子，五岁，出痘甚密，且红艳。怀江恐其不吉，请予四子邦治医。予谓治曰：险痘也。气实血热，可治也。教用当归梢、赤芍药、生地黄、防风、荆芥穗、牛蒡子、连翘、桔梗、甘草，以解其毒，连进三剂，红色尽退，犹未发透。再教用黄耆、防风、甘草、赤芍药、牛蒡子、桔梗、青皮、山楂肉、连翘，调理十五日而靥。
最怕头焦乌焠焠，更愁皮嫩水溶溶。
肤中寒粟工知避，皮上针头治罔功。
痘疮初出有四善：红活明润，紧实坚厚，尖圆布散，磊落稀疏。盖痘子赖血以润之，血活则其色如丹砂、如鸡冠。若毒凝血滞，则遂成黑色。今头焦黑者，乃荣血不能流行内外，毒气壅遏，此症甚危。其人必大小便秘，喘急烦躁，宜用柴胡饮子（九十九），当归丸（一。。），通关散（一一五），三乙承气汤（三十），看轻重紧慢用之，以解里之急。得利后，以紫草饮（六十三），加味四圣散（六十四）调无价散（七十三），以解表之毒，仍用胭脂涂法（七十六）。疮变红活以渐起发者，吉；若更乾黑者，凶。庄氏云；斑疮倒靥而黑色者，谓之鬼疮。痘子赖气以束之，脾胃强，气实，而肌肉厚，皮肤坚，今痘皮嫩薄，溶溶如淫湿之状，乃脾胃气虚，其人必少食或自利，宜用十全大补汤（三十八）去生地黄，加防风、白芷，外用天水散（九十四），蜜水调拂疮上，以解表之湿热。疮若起发成浆者，吉；渐变痒塌者，凶。闻人氏云：痘疮作痒，深为可虑。能调和爱护，勿令有此，乃为上策。痘子初出，不成颗粒，但皮肤间济济簇簇如寒风粟子之状，或出形与针头相似，稠密无缝。此皆恶候，良工避之，勿与施治也。
痘疮初出解咽喉，喉痹咽疮毒火饶，
只恐后来封管龠，锁喉声哑治徒劳。
凡疮疹未有咽不痛者，心胃有热，上攻于咽，乾涩而疼，宜于发热初出之时，预解之，甘桔汤（七）加牛蒡子，甚者东垣凉膈散（一四七，附方）加牛蒡子，令毒火解散，不停留于咽喉之间致生他变也。若初时陷忍不即解之，以致毒留咽喉，发而为疮，肿胀溃烂，水穀不入，呼吸不能，声哑难言，却欲呼医，悔无及矣。所以甘桔汤（七），疮出之后，常宜饮之，利咽喉，宽胸膈，清肺金，解毒火也。如无口舌生疮，齿浮龈肿者，宜甘桔汤（七）合黄连解毒汤（八十九）加牛蒡子。水浆不入者，射干鼠黏子汤（六十）加桔梗、荆芥穗、山豆根。已上症候须能食，脏腑亦热方可用。如上焦虽热，却觉小便清，大便溏，饮食不进者，只用甘桔汤（七），不须加牛蒡子。盖其性凉为疮疹所宜服者，能透肌出痈疮，是以疮疹易出也。大便利则不可服。
英山马四衢，一子五岁出痘，痘不起发，延予视之，予曰：此顺痘也。马氏兄弟曰：不起发何如？曰：毒甚者，则头面肿，毒微者则头面不肿，非不起发也。又呼咽痛，四衢忧之，予曰：此痘家常病，喜喉舌无疮，颈项间痘稀，不足怪也。乃以甘桔汤加牛蒡子，水煎，细细嚥之。咽痛即止，饮食无阻，十三日安。四衢曰：问吾小豚，咽痛服药辄效，何神也？予曰：痘疹者，火毒也，火气上熏咽喉，岂不作痛？故用桔梗之苦以开其结，甘草之甘以泻其火，牛蒡子之辛以解其毒，是以效也。若喉舌有疮，则壅塞溃烂，颈项多痘则封锁熏炙，必为呛水失声之症。令嗣无之，故曰不足怪也。马氏称善。
若恐斑疮入眼中，古方护目有神功，
眼多眵泪睛多赤，急泻心肝免毒攻。
痘疮方出之时，使不入目，以神应膏（六十六）涂眼四周，或只以胭脂取汁涂之，或传以水调黄柏末，或以白芥子末水调涂足心，此皆养护之良法也。若眼中流泪或多眵，或目中红赤，此肝火太旺，宜早解之，洗肝明目散（九十五）加蝉蜕。又有忌食之法，如浓厚滋味，牛鸡鹅鸭，皆不可食；往往食鸡鹅鸭卵，未有不为目害者，但令食淳淡之物，或少入盐，亦无害。如湫隘之家，不可煮鸡鹅鸭卵，其气相袭，亦能损目，不可不知。
痘疮只出一般奇，夹疹夹斑都不宜，
消疹化斑令毒解，若还不解势倾危。
钱氏云：痘疮只出一般者，善。凡痘初出，其间碎密若疥子者，夹疹也；皮肉红肿成片者，夹斑也。疹由心热，斑由胃热，宜急解其毒。消疹，用黄连解毒汤（八十九）合消毒汤（十六）；化斑，用人参白虎汤（二十四）合消毒散，或只用升麻葛根汤（一）。夹疹者，加防风、荆芥穗、木通、麦门冬、黄连；夹斑者，加石膏、人参、大青、玄参、淡竹叶。如疹散斑解，现出正痘，疏密停匀者，吉：痘被疹斑夹杂不能起发者，凶。
蕲水罗良制妻鲁氏，年二十七出痘，遍身红斑如蚊迹，众医视之，皆曰不治。请予往。予观其神识精明，语言清亮，诊其六脉调匀，问其饮食如常，大小便调，不烦不渴，但遍身红斑，稠密无缝，色且艳。予曰：此夹斑痘症也。鲁畏死，乞救甚哀，予曰：此病非吾不能治。斑痘相杂，故难识耳，解去其斑，则痘自现，汝切勿忧。亟作荆防败毒散加玄参、升麻作大剂一服，次早视之，则斑迹不见，痘粒可摸矣，再进一服，其痘起发，调理半月而安。
蕲水汪白石婢，方二岁，出痘，遍身红点，大小相杂，无有空处。白石曰：此女难治。予曰：此夹斑、夹疹、夹痘症也。乃教吾次男邦孝以升麻葛根汤加防风、荆芥、玄参、连翘、牛蒡子、淡竹叶、木通一服，减十之三；再服，减十之七；三服，痘磊落明白。白石曰：先生神术也。
热病相传发疱疮，须臾周匝尽成浆，
见而便没为肤疹，相类斑疮折后殃。
闻人氏云：伤寒热邪在表，里未能作汗，或当汗不汗：热郁于肌肤，故发疱疮。色白，或赤如火丹，头作浆，白脓者，轻；根下紫色隐隐，在肌肉者，重。甚者五内七窍皆有之，其形亦如痘。小儿肌肉嫩薄，尤多此症，非正疮痘也。又曰：六腑属阳，有热则易出，是以作肤疹，一出即遍身肌皮之上如痱疮，细疱子，见而便没，其所受气浅故也。五脏属阴，有热则难出，其为疮痘在肌肉血脉之间，必先发红斑而后如豆，故名疮痘，其所受气深故也。大抵暴热而便出者，必肤疹；久热而难出者，必是正疮痘。肤疹非正疮痘也。愚按疮痘初出，五脏不同，肝水疱，其色微青而小；肺脓疱，其色微白而大；心为斑，色赤而小；脾为疹，色赤黄而浅。及五七日之后，不问其初出自何脏，悉成血疱。血疱成脓疱，正如豆样；脓疱之后，结痂疕则愈，此方是正疮痘也。或人疑之，曰：肺既为脓疱，而血疱之后又成脓疱者，何也？盖脓疱之出于肺者，言其初时淡淡如脓，其色白而非黄，俗称白痘者是也，若血疱之后所结脓胞，则是其疮已熟，譬诸果之成实，饱足充满，包裹黄脓，其色黄而非白也。
热热红斑出复收，曾将形症细推求，
若无变症无他苦，折过天疮不用忧。
人有恒言，自少至老有不出痘者，乃天赦日生，不出也。予初不信，岂有天赦日生便不出痘者？痘乃胎毒，一名百岁疮，谓其自少至老不能免也，或在痘疹大乱中曾发热来，但见一二三四粒而不觉也，此痘之最轻者；近见有出红斑者，数日尽收，痘亦不出，更无陷伏，恶痘痈疥馀毒，自后痘疮再不出者，或是之类欤。盖胎受之。毒，在心为斑，在脾为疹，在肝为水痘，在肺为脓痘，惟肾无病。故斑疹、水痘、脓痘，俱同一类。但受毒甚者，四病悉具；受毒微者，平生只见一病矣。
本邑各衙出痘，先二衙一子一女出，长子后发热，见红斑，予疑是夹斑症，三四日后其斑尽收，热退身凉，痘不出。四衙小男女正出痘，一子发热，亦出红斑，亦无恙。乃信人有不出痘者，或发斑，或发疹，或发水痘，皆可折过也，必在正出痘时方论。
热甚从来出亦难，平和汤剂解烦冤，
莫将辛热轻催併，猛虎何当有翼添。
疮痘本因热而出，热势甚则其出愈难，故斑点未见之时，惟当用平和药，如升麻葛根汤（一）、参苏饮（三）、东垣鼠黏子汤（一。七）、惺惺散（一四。）等解利之。或有不问虚实，便以辛热之剂大发之，施之，虚者犹庶几焉，若盛实之人，热毒瀰漫，荣卫闭塞，里毒甚者，大便不通，小便如血，是谓郁毒不散，毒气无所从出，反攻脏腑。表毒甚者，疮凹而不起，遂成倒陷，或为溃烂，或为痈疮，当此之际，不能解利至于毙者多矣。是阳盛热炽，无阴气以感之也。用消毒饮（十六），柴胡饮子（九十九），得毒气解散，荣卫流通，痘将自起矣。
痘子依稀略见形，浑身瘙痒苦难禁，
皮肤拂郁宜疏解，莫作肌虚一类评。
凡痘疮初出之时，便身痒爬搔不宁者，此毒火留于肌肉之间，应出不出，游散往来，故作痒也，与伤寒太阳证，身痒汗不出者同论，桂枝葛根汤（五）加荆芥穗、牛蒡子主之，不可作肌肉虚痒也。
英山郑斗门，一子出痘，将见形，作痒不能禁，亟请予治，迎谓曰：吾只此子，今痘作痒奈何？予曰：起发时作痒者，逆也；贯脓时作痒者，逆也；将靥时，作痒者，险也。险者可治，逆者不可治也。出见便痒，经传中原无是症，待吾思之。顷之，予谓之曰：吾思仲景伤寒正理论云：太阳经病，身痒者，此邪在表，欲出不得出也，桂枝麻黄各半汤。阳明经病，皮中如虫行者，此肌肉虚也，建中汤。令嗣身痒正是痘欲出不得出，与太阳症同，非阳明肌肉虚症也。乃以各半汤方内去桂、杏，加升麻、葛根、牛蒡子，一服而痒止，痘出甚密。留予守治半月而安。斗门谢曰：非公达仲景之妙，安能有此子也？
夹斑夹疹利清水，妄见妄言摸床被，
烦渴唇裂眼珠红，不遇明医病不起。
此险痘也。夹斑夹疹，眼红唇裂者，表热也；烦渴，利清水，妄见妄言，循被摸床者，里热也。其利清水者，内有燥屎，所饮之水自肠中渗泄而下也。谵妄摸床，神识不清也。表里俱热，不与发表攻里，其病难痊，双解散（四）不去，加芒硝主之。若增闷乱，足冷，腹胀，气喘，决不可治。
吾第七子妇徐，患痘大热大渴，眼红唇裂，自利清水，妄见妄语，循衣摸床，遍身红斑俱如蚊迹，皆逆症也。人皆危之。予议曰：此毒在三焦，表里俱热，非大发大下之剂，不可救也。乃以通圣散全料大剂与之，才一剂而前症悉去，痘即出现甚密，复用十全大补汤去桂加防风、金银花、连翘、桔梗调理愈。其痘自下收起，亦奇事也。
发热过期痘未彰，红斑隐隐肉中藏，
忽然大汗人昏倒，冒痘谁知是吉祥。
凡发热至五、六日，痘应出而不出，以灯照之，只皮肤中隐隐有红点，其人色脉平和，精神爽畅，虽烦不躁，虽渴不消，虽腹痛而不苦，虽便实而不硬，忽然眩冒大汗出者，此名冒痘症也，毒气一齐从汗而出，再无壅遏之患，乃吉兆也。
〔出痘时辨生死诀〕
—痘出时，心腹大痛不止，口中出臭气，疮出紫黑色黯者，决死勿治。
—痘出色白皮薄而光，根窠全无红色，或根下带一点红，三五日后如绿豆样，此痘决不能成脓，只成一泡清水。抓破即死。勿作好痘治之。
—痘出色红带艳，皮肤尽红者，必不能成脓，痒塌而死，勿治。
—痘出疮顶焦黑，根窠枯燥者，必不能起发，四、五日死，勿治。
—痘出全不起，顶如汤泼及灯火焠者，六七日后决痒塌死，勿治。
—痘出都是紫黑血疱者，即死，勿治。
—痘出不快，乍见乍隐，口臭血出者，即死，勿治。
—痘出就是清水，皮薄脚太红者，五六日后痒塌而死，勿治。
—应出不出，只见红斑如蚊迹者，即死，勿治。
—痘出都是空壳，不成脓水者，死，勿治。
—痘出便是黑斑，如痣大，又肌肉有成块黑者，即死，勿治。
—痘未出，胸背手足后有一块红肿如痈者，即死，勿治。


卷之十五  ——————————————————————————————————————————————————————————————————————————————————————————

起发症治歌括  ***************************
凡三十五首。
五六日间起发时，俗师计日岂曾知，
不分虚实论轻重，偏执方书只补脾。
痘疮之症，热三日，出三日，后方起发，此常论也。盖先出者先起，后出者后起。痘疏毒轻，气禀厚者，自易出、易发、易靥；痘密毒重，气禀薄者，自难出、难发、难靥。未可拘定日数。时师不知虚实补泻之理，但于起发初便用补脾。果内气不足，少食者，用之允当；若内实便秘，能食之人，宁不党邪为恶乎？非徒无益，而反害之。
蕲水罗野松，年十六出痘，其父月湖延予视之。予往，先有张医在。张之言曰：凡出痘者，春夏为顺，秋冬为逆，今冬出痘时逆也。痘起发头面要肿，今被寒气郁遏，毒不得出，故头面不肿，证逆也。奈何？予曰：不然。春夏为顺，秋冬为逆，非以时言，以痘症言也。盖春夏者，发生长养之令也；秋冬者，收敛闭藏之令也。痘本阳毒，自出现而起发，自起发而成脓。如苗而秀，秀而实，故曰春夏为顺；如应出不出。应发不发，谓之陷伏，故曰秋冬为逆。头面不肿者，顺痘也；头面浮肿者，险痘也；头面预肿者，逆痘也。今痘本磊落，尖圆坚实，其毒轻微，故起发而头面不肿。若顶平根阔，肌肉鲜红，此为毒甚，不待起发而头面先肿矣。张曰：起发太迟，由虚寒始，宜服温补。予曰：痘无病，不须服药。吾观此痘红润鲜明，表气实也；大小便调理，气实也；无热无渴，无他病也。于此补之，谓之实实。公且止。吾计十数日必收靥矣。果未尝进一刀圭药也。
大抵疮标只要稀，毒轻疮少不须医，
若逢稠密毒邪甚，解毒和中早烛机。
凡痘疮疏则无毒，密则有毒。痘疏毒少者，邪不胜正，其气和，其势顺，不须服药；痘疏密布散，邪正相持，其气病，其势险，此宜抑邪扶正，使邪气亟夺，不为正气之贼；痘稠密无缝，正不胜邪，其气乖，其势逆，善治者十可救二三，不善治者束手待毙而已。故顺者不必治，逆者不可治，险者贵治。此以下专言险逆者之痘治也。
几多先密后稀疏，便有先疏后稠密，
不是良工曾见惯，他将怪变问师巫。
凡看疮痘有先密后疏者，此夹斑、夹疹也；初出看之，一片红点，斑疹相杂，难以分辨，至起发时斑疹尽散，惟痘独在，故先似密而后实疏也。有先疏后密者，此一顺一逆也。痘科云：轻者作三四次出，大小不一等，故先似疏而后渐密，此顺痘也，吉；若初出看时，只见面上胸前有三五处颗粒，模糊，根脚肿硬，待至起发则一齐涌出，故先虽疏而后尤密，此逆痘也，凶。
先后大小尽出齐，以渐起发适如期，
尖园红活都光壮，表里无邪福所归。
痘子轻者，作三四次出，大小不一等，其起发亦先后循次，大小分明，不相连串，颗粒尖圆，根窠红活光壮肥泽，此表无病。饮食如常，小便清，大便润，此里无病，大吉之兆，不须服药。
起发如期贵适中，太迟大骤类成凶，
谁知骤发亦骤陷，发若迟时毒复壅。
痘子起发，只以出匀为期，不可拘定日数。疮出以渐，其发亦以渐，谓之适中。若以一齐涌出，便皮肉虚肿。一齐焮发者，此表气虚，毒气奔溃而出，表虚不能收敛，必生痒塌，或成溃烂，急宜救表，十宣散（三十七）调无价散（七十三），活血散（十四）合消毒散（十六），相间服之。若出已尽，当起不起或起不透，此里气虚，毒气留伏，壅遏而不出，必增烦躁，腹满喘促，若后为痈毒，急宜救里，十全大补汤（三十八）合匀气散（十三），或参苓白术散（三十）调无价散（三十七）服之。
痘子如今出已匀，可知形状重和轻，
莫将汤液求奇中，治不乖方藻鉴明。
痘疮之出，有重有轻，观其形状即可知之。如一发便出尽者，必重也；痘夹疹者，半轻半重也；出稀者轻。里外肥红者，轻；外黑里赤者，微重也；外白里黑者，至重也。疮端里黑点如针孔者，势剧也。青乾紫陷，昏睡汗出，烦躁热渴，腹胀啼喘，大小便不通者，困也。善用药者，能使轻者易安，重者不至大困，斯可谓之十全矣。
变轻变重转移间，莫道人为不胜天，
堪笑愚夫多不晓，空谈气数盖前愆。
古人云：轻变重，重变轻。轻者，指出稀者，里外肥红者，人见其轻，遂生怠忽之心，不避风寒，不节饮食，不慎禁戒，不择医巫，以致感风则生外热，伤饮食则生内热，热气熏蒸，或翻生痘疮稠密者，或痘后目盲发痈，或腹胀，或烦躁，或吐利。犯禁戒则为瘙痒，为溃烂；医之误，则补所不当补，泻所不当泻；巫之误，则咒水洒之，以伤其表，令之饮水以伤其里，往往变成重疾。设有不幸，归之气数，抑何愚哉。重者，指出密者，外黑里赤者，外白里黑者。人知其重，能存忧惧之心，适其温寒，慎其饮食，禁戒必守，医巫必择，自然易发易靥，故能变为轻也，如此者，非人能胜天乎？
闻人氏云：禀气实者，夏酷暑而不甚畏热，冬严寒而不甚畏冷；禀气怯者，易寒易热，天寒阴雨，则感寒湿而濡泻，天气稍炎，则伏热中暍。是故先知节候者，能辨阴阳寒暑之盛衰。经云：阳盛人耐冬不耐夏，阴盛人耐夏不耐冬。此亦知人禀受之不同，且自立夏气变纯阳，万物盛大，治药者，用热远热，如桂枝、麻黄之辈，必加知母、升麻、石膏等服之。立冬气合纯阴，治药者，用寒远寒，如用诸凉剂，中病即止，不必尽剂。又如冬温暖，则虚者安而实者病；夏寒凉，则实者安而虚者病。冬温暖，夏寒凉，非节之气，来暴而去速，在人将摄之如何耳。
钱氏云：凡痘疹，当乳母慎口，不可令饥及受风冷。闻人氏云：凡人一日不食则饥，触风冷则病。况小儿当疮痘之际，正欲赖穀气以助其内，避风寒以护其外，苟穀气亏少，风寒侵袭则为患，可胜言哉。乳下婴儿宜常令其母饮食充足，居处避风。能食童子，专令老成耐事人，时时管顾，虽然事亦贵得其平，或者以失饥、冒风寒为戒，遂致过饱极温，非徒无益而又害之。疮痘之家宜备知之。
闻人氏云：疮痘之出，盖热邪内外蒸发，其有当热作之时，忽遇天气大寒，热气方运出而暴寒折之，外寒为内热拒而不得入，内热为外寒闭而不得出，毒气壅于肌皮之间，如隐疹，如痣点，或青或紫，俚俗云鬼捻青者是也。壮年出者，皮肤厚，肉理密，多有此症。凡是却寒、温肌、透表之剂，皆可选用也。
凡冬春之间，常有暴寒，忽为寒气所侵，其痘色变，或灰白，或青，顽木凝冻不能起发者，桂枝葛根汤（五）、麻黄汤（六十七）去杏仁、石膏合服，待痘略起，再以十宣散（三十七）发表托里也，外用胡荽酒（七十四）。
凡春夏久雨，为寒湿之气所害，不能起发者，五苓散（二十八）加苍术、防风主之，多服更佳。
闻人氏云：婴儿、童子必竟纯阳。当疮痘未出之先，或遇天气暄热，当与疏利，庶几起发之日，其热必轻。疏利之说，非是转下。疏者，疏散热气；利者，滑利九窍，使无壅遏之患而已。疏利用轻清之剂。彼转下者，非猛浪不可。疏利转下，相去远甚，不可不辨。
凡夏秋之间，常有酷热，忽为热气所蒸，其痘色变，或大赤焮发，或糜嫩不坚实，先以五苓散（二十八）合黄连解毒汤（八十九），或升麻葛根汤（一）合人参白虎汤（二十四）以解其热，次以调元汤（十八）加麦门冬、五味子以补其气，外用天水散（九十四）合百花膏（九十八）遍涂之。
凡伤冷水、沙糖、西瓜、红柿、菱芡、柑橘、水梨一切生冷之物腹痛者，丁香脾积丸（三十三），原物汤下。有泻者，钱氏异功散（四十四）加丁香、诃子主之。如伤肥甘油腻糕粽一切热物腹痛者，备急丸（九）、原物汤下。此上二症，得利后并用四君子汤（二十）加陈皮、木香，或钱氏异功散调之（四十四）。
凡食过饱，稍觉不快者，木香大安丸主之（九十一）。损谷则愈，不可妄下。钱氏云：惟用温凉药治之，不可妄下及妄攻、发。又云：疮痘始出，未有他症，不可妄下也。此言常候，戒人猛乱。若有前外伤内感之症，安可徇常。
闻人氏云：木得桂则枯，雌黄遇胡粉则黑，柑得脯则坏，物之相畏，有如此者。痘疮之畏秽恶杂气，其理亦如是也。仲景云：疮痘欲出之间，宜烧苍术、猪甲二物，仍令人谨伺门户，勿使生人辄入，亦忌劳力人、狐臭人，若行房触犯，最为大害。妇人经水适来，尤当回避，床帐左右前后宜挂胡荽，以酒喷之，或烧乳香尤妙。盖荣卫得香则运行甚速，或可使疮毒易出。苟防备一不如法，则祸患踵至。欲出者，使之不出；已出者，斑烂成片，甚者，疮黑陷伏，加以烂臭，痛如刀剜，闷乱而死。其中纵得安者，亦令瘢痕经年黑色或反成疥癣，不可不戒。
凡病疮起发即当禁戒房事，室中常烧辟秽香（九十三），令烟不绝，更多烧硬石以水浇之，若有触犯，疮或色变，或作痒者，以茵陈熏法解之（八十一）。
徽人吴印墩子出痘，胡三溪邀予同往。视之，磊落红活，顺痘也。其儿脾胃素弱，起发略迟，复请医万世乔，见不起发，谓其气虚，妄投陈氏木香散一剂，痘转平不起，又投陈氏异功散一剂。其家惊惧，再请予同三溪，视之曰：噫！死矣。
蕲水一屠家子出痘，正灌脓时，请一巫者诵咒噀水解厌后，忽加瘙痒，痘形容塌，其色青白而气腥臭。予往，视之曰：此犯房室秽气也。急令买胶枣三斤，烧烟燻之，疮转红活而痒亦止。问其故，老巫他往而子代之，有房事。
疮痘起发辨形色，人身之中惟气血，
虚实寒热此中求，仔细消祥行补泻。
痘疮之毒，必气以呴之，血以濡之，而后可得成熟也。故于起发之时，光壮者，气有馀也；肥泽者，血有馀也。气血有馀，表里俱和，不须服药，如形长大，如色枯燥者，此气至而血不荣也，宜四物汤（十九）加人参、麦门冬；色红润而形平陷者，此血至而气不充也，宜四君子汤（二十）加黄耆、官桂、川芎；形平陷，色枯萎者，此气血俱不足也，宜十全大补汤（三十八）合无价散（七十三）主之；色灰白者，气虚也，四君子汤（二十）加黄耆、当归、官桂；色红紫者，血热也，四物汤（十九）加红花、地骨皮、牡丹皮。
起发迟迟顶又平，色多灰白气虚论，
紫红血热须清解，枯萎还从不足云。
凡痘疮起发迟滞，顶平色灰白者，气虚也。其人平日食少，脾胃不足，人参白术散去乾葛加桂（二十三），十全大补汤（三十八）去地黄加木香主之。如曾有吐泻以致气弱者，四君子汤（二十）合益黄散（四十五）主之。泻未止者，四君子汤（二十）吞肉豆蔻丸（四十三）；甚者，陈氏木香散主之（二十五）。若红紫色掀肿者，血热也，四物汤（十九）合消毒散饮（十六）加红花，外用胭脂涂法解之（七十六）。乾枯者，血虚也，四物汤（十九）加人参、麦门冬、地骨皮，外用胭脂涂法（七十六）、水杨汤浴法（七十五）。
疮痘起发视根窠，红活充肥血气和，
若是乾枯青紫黯，急宜养血莫蹉跎。
起发之时，根窠红活，形见润泽者，此血随气行，灌注诸疮，自然红活肥泽，不须服药。如虽起发，乾枯无水，谓之不肥泽；带青紫黯色，谓之不红活。其变为黑陷，乃血虚也，四物汤（十九）加人参、麦门冬、紫草、红花，间进调无价散（七十三），或吞夺命丹（十七），外用胭脂涂法（七十六）。
渐长尖圆厚且坚，其形光壮色红鲜，
气充血旺无亏欠，平陷浮囊气不全。
起发之时，不徐不疾，以渐长大，尖圆磊落，光壮坚实，根脚红活。此气充足，载血而行，透彻诸疮，自然尖圆光壮，不须服药。如虽红活，顶平中陷，不成尖圆，色嫩皮薄，不能坚厚，其变为痒塌，为留伏壅遏，乃气虚也，四君子汤（二十）合匀气散（十三）加黄耆、官桂，或人参白术散（二十三）加黄耆、官桂、防风，或调元汤（十八）加官桂、防风、白芷、荆芥穗，或十全大补汤（三十八）去地黄，加防风、白芷，或十宣散（三十七），皆可选用。若疮皮薄色嫩娇淫，淫而湿者，此气不胜血，宜补气凉血，四君子汤（二十），四物汤（十九）去川芎、地黄，加官桂、黄耆、防风、荆芥穗。如浮囊虚起，壳中无水者，此气不依血，血不附气，其变为痒塌，为痈肿，十全大补汤（三十八）去白术加大力子、连翘、防风、烧人屎。
邑人胡半峰，子五岁出痘，起发时，顶平而陷，请予视之。予曰：顺痘也。凡出痘者，以气血和平为主，尖圆坚实者，气也；红活明润者，血也；红活平陷者，血至而气不足也；圆实而色白者，气至而血不足也；平塌灰白者，气血俱不足也；掀肿红绽，气血俱有热也。令嗣痘出既密，时日未到，气血未周，以渐起发，得其常也，故曰顺痘，不须服药。已果然。
四围沸起陷居中，胃气亏虚发未通，
外白中心成黑点，是名鬼痘急宜攻。
痘疮起发，尖圆为贵，如四围起，中心平陷者，此有二种：有血化成水，四围高起，中心略低凹者，俗呼为茱萸痘，此中气不足，发未透彻故耳；能食者，至养浆之时，尽充满而起矣；不能食者，宜扶中气，人参白术散（二十三）主之。有四围沸起，中心落陷无起，尤是死肉，其形如钱，宜急攻之，若待渐变黑点，不可为矣，此名鬼痘，四君子汤（二十）合九味顺气散（一百零二），加烧人屎或紫草饮（六十三），或紫草饮子（一百一十七），连进服之，外更用胭脂涂法（七十六）。
中心凸起四沿平，外黑里红一例论，
此是表邪多壅遏，疏邪发表令调匀。
痘疹起发有中心凸起，四围干平无水者，或里红外黑者，此由平日感受风寒，皮肤坚木，以致痘毒郁而不散，宜桂枝葛根汤（五）、十宣散（三十七），以散表邪，外用水杨汤浴之（七十五）。
发时磊落最堪夸，三五黏连便不佳，
若是糊涂成一块，切防瘙痒又来加。
痘疮起发贵于颗粒分明，如痘彼此相串，皮肿肉浮，或于本痘四旁旋出小痘，攒聚胖长，渐成一块，此候最重，宜以快斑汤（十五）合消毒饮（十六），加烧人屎服之。更宜禁忌，以防毒犯。
自此常宜大便坚，如常调润更清安，
莫将汤剂轻投试，偏热偏寒变易生。
痘疮自起发之后，大便常宜坚实，缘小儿脆弱，身热而大便不通者，则易实，大便自利者，则易虚。虽四五日不大便，无忧也。不能食者，听其自便，赖旧穀气为养，至四五日后则脓化毒消，解利之剂可用也。能食者，三日后不通，不腹满，不里急后重，则亦不必攻之，可用胆导法（五十一）导之，不通以当归丸（一。。），令微润过，使气道升降，无壅遏之患，不可妄下。
其人能食素脾强，大便虽溏也不妨，
切莫汤丸将峻补，反增里热作馀殃。
凡能食者，大便喜润，赖新谷以为养，而旧垢之不留，自然脏腑流利，血气和平。不可妄用温补，反增里热。
忽然暴泄势堪惊，毒入大肠亦有因，
勿待内虚成倒陷，上工治病贵能迎。
胃主腐熟水穀，大肠主传送已化之物，故食多少，可以知人穀气之虚实；大便滑涩，可以知人脏腑冷热。大便如常是亦痘疹之一顺也。如起发之时忽然泄泻，此宜急止之，恐肠胃虚，真气脱也，须辨冷热虚实。如泄泻而手足冷，面色青白，疮不红绽者，冷症也，理中汤丸（三十四）、肉豆蔻丸（四十三）、益黄散（四十五），甚则陈氏木香散（二十五）、异功散（二十六），皆可用也。泻下之物黄又酸臭，渴，手足心热，面赤，疮红绽掀发者，热症也，黄芩汤（四十一），五苓散（二十八）主之。脾胃怯弱，精神慢而不食者，为虚，当温养之，益黄散（四十五）；身热中满，渴而不食者，为实，当清利之，五苓散（二十八）。其人或脏气自脱，或因服寒药致令疮毒陷于大肠，泻下如豆汁或便脓血，或便黑汁，口内臭气，唇焦目闭加腹胀者，必亡也。
起发时常验手足，发如不透多反复，
此宜脾胃弱中求，尚怕差迟作痈毒。
痘疮起发欲透，惟四肢稍远，不宜均齐，必脾胃素强，能食多者，不须虑此。若脾胃素弱，又食少者，手足上疮常发不透。盖脾主四肢，脾虚则不能行其津液，灌溉四肢，所以发迟，以补脾为主，快斑越脾汤（一一九），如不令透，其后手足必作痈毒。又手足痘疮多发水泡者，此肝乘脾也，先泻肝，羌活汤（十）加柴胡；后补脾，人参白术散（二十三）去葛根加桂。如见而复隐，越而复塌，色紫黑者，此肾乘脾，不可治。
蕲水汪沙溪子痘出脓成时，头面腹背皆饱满，惟手足自肘膝至掌指犹未起发，予惊曰：「脾主四肢，此子脾胃何甚弱也」。祖母叶氏曰：「吾孙生三日母即死，是吾嚼粥饭养大也」。予用建中汤加黄耆、防风，只一服而疹尽起，肿作脓矣。时沙溪夫妇信奉鲁湖黑神于家，此子寄名于神，未出痘先神降童云：坛保吾老黑承管，只要痘出得少，至是痘甚密。予等朝夕笑玩，以计逐之使去。
头面斑疮总属阳，升生浮长类相常，
微微渐肿疮红润，骤肿疮平可预防。
头面属阳，痘疮亦属阳，以类相从，故出现起发收靥自头面始。升生浮长，阳之性也。痘疮起发，头面以渐肿大，升生浮长之性，不须忧恐，只要疮子磊落红活，光壮肥泽，待至成脓之后，毒化结痂而肿亦渐消矣。
如疮黏连，通串模糊成饼者，又要红活润泽，以快斑汤（十五）、消毒饮（十六）合而饮之，或消毒化斑汤（八十四）以解其毒，更以甘桔汤（七）加牛蒡子相间与之，以利咽喉，宽胸膈，令饮食无阻也。又以神应膏护目（六十六）。若灰白青黄乾燥，疮面肤起者，皆死症也。其头面肿有不闭目者，毒浅而轻。有闭目者，毒深而重。亦待疮熟肿消而目自开。若疮未成，肿消目开者，此陷也，勿治。详见后头面预肿条。
凡痘将起发，头面预肿者，此时行疫疠之气，名大头瘟，其毒最酷，急用羌活救苦汤（八十三）解之。
起发之初未试浆，口唇疮色早焦黄，
如斯恶候无人识，待得收时作祸殃。
口唇者，脾之外候。人以脾胃为本，不宜受伤，如初发热唇焦裂者，此毒发于脾，便宜解之，泻黄散（一百零九）。不知早治，痘子之出，丛集于唇，及至起发，其疮先熟，内带黄浆，此恶候也。待诸痘成浆，此疮已靥，唇皮揭脱，渐变呕食呛水，昏睡而没矣。
起发疮头带白浆，不知何处便非祥，
谩夸国手移天力，空自叨叨说验方。
痘疮由红斑而水泡，水疱而脓疱，脓疱而结痂，有自然之序，若初起发，疮头便带白浆者，不分何处，并非佳兆，不特口唇为然也。
出形未定先㴠水，起发之初便戴浆，
脓水未成收靥急，不堪有此命终亡。
痘疮初出一点血，血化为水，水化为脓，脓成毒解，此自然之序也。若初出之时，半是水疱，或才起发便有戴浆者，或未成脓即干收者。火性躁急，失其自然之序，不应至而至，所谓早发还先萎也。此毒火所为，倏急之间，焰息气尽而死矣。
蕲水李望松在监时，其子一岁，在家中出痘，请吾往视之，起发时都是水痘。予曰：痘乃胎痘，五脏各具一症：肝为水疱，肺为脓疱，心为斑，脾为疹，肾为黑陷。此乃肝脏之症，喜皮厚肉坚而色苍蜡。若皮薄色娇不可治也。乃以四君子汤加黄耆、防风、牛蒡子，母子同服，十三日安。
邑令君梁厚村公子出痘，起发时多成脓疱，请予治之。予告曰：此险痘也，治太晚矣。公曰：但尽尔术。二日瘙痒作而殒。
英山郑雨川子，九岁出痘，起发时额上两颊皆成水疱，吾曰：逆痘不可治也。痘症自有次序，初出一点血，化为水，水化为脓，脓成而毒解矣，有如苗而秀，秀而实。今方苗而秀，吾恐早发还先萎也，七日后再论。未及七日，大痒而死。
最爱尖圆成个个，生憎坚硬作堆堆，
非瘤非核非痈肿，怪事令人叹几回。
凡痘疮起发之时，磊落分布者，乃表里疏通，上下发泄而毒气解散，顺痘也；若颗粒丛聚，根窠坚硬者，乃气血凝滞，肌肉败坏而毒气郁积，逆痘也。瘤者，丹瘤也，似瘤之红而不痛。核者，结核也，似核之坚而不动。痛者，痈疽也，似痈之肿而不溃。此荣血不流之病，十无一生，不出四五日，必瘙痒闷乱而死。
起发浑如汤火伤，黏连成疱水洋洋，
皮肤溃烂真元散，鹤唳猿啼到北邙。
凡痘疮初出细密，模糊不成颗粒，至于起发之时，尽成大疱，清水虚痒，此卫气不敛之病，逆痘也。不出二三日，皮脱肉乾，闷乱而死。
此上二症，乃恶毒之气，须于出现起发之时候之，若到成脓则无之矣。
起发一齐如锡面，皮肤浮肿形容变，
其人能食乃为佳，食减气虚作凶断。
痘疮最要以渐起发，磊落红活。如一发都起，无复颗粒，模糊串连，不红活带灰白色，面上浮肿如锡饼形，此恶候也。其人能食，大小便如常，无他症候者，吉；若食顿减，或原不能食者，凶。
一男子年二十馀，出痘甚密，起发时肿异常，面如锡饼，形状可畏。人皆危之，予所喜者，饮食如常，大小便调，安静而睡。一医欲投木香散，予曰：痘疹无疾，不须服药。色白者，痘出太多，气血未能周遍也，数日之后自然收靥矣。果二十馀日而安。
一小儿出痘甚密，不甚起发，面如锡饼，食少而渴。一医欲投木香散，予曰：此儿无吐泻里虚之症，不可用也。乃以保元汤加当归、赤芍、防风、桔梗、牛蒡子，调理而安。
一妇人二十四五，出痘甚密，面肿甚，身无完肤，七八日后眉心、唇上有成白浆者。或谓正当作脓之时，予曰：未也。面疮带赤，犹是血色，未曾化水，遽尔成脓，此恶候也，后必溃烂而死。果然。
热有大小治不同，古人取譬似蒸笼，
不知邪气分深浅，妄治何能得适中。
钱氏云：有大热则当利小便，小热者当解毒。大热谓身热脉实，大小便秘结而渴。惧其变生他疾，故利小便八正散（四十六），通关散（一一五）。大便秘者连翘汤（八十八），导赤散（三十五）加人参、麦门冬，使心火有所导引，则虽不用冷药，热亦自减去矣。疮痘不至热过，不为冷误，甚为良法。小热解毒之说，谓小热不解，大热必生，利其小便，则虑损气，故但可解毒而已，甘桔汤（七）加牛蒡子、荆芥穗。
发热痛痒是何因，痛实痒虚理自明，
大凡痛者终多吉，诸痒曾无一吉云。
经云：痒为虚，痛为实。内快外痛为外实内虚，内痛外快为内实外虚。又曰：诸寒为痛。痘疮起发，痛者有二：一则毒邪欲出，气血随之肌肉弸急而痛，九味顺气散（一。二）合活血散（十四）主之，一则皮肤厚，肉理密，为外寒相搏而痛，桂枝葛根汤（五）主之。身痒亦有二症：一则气血不足，其痒为虚，十全大补汤（三十八）主之；一则能食淡以致，蝉蜕膏（一。五）主之。凡痘疮作痒，深为可虑。
一小儿起发作痒，予曰：诸痒为虚，此非虚也，乃火邪也，人以汤沃之，火炙而痒，可以例推。乃用升麻葛根加防风、荆芥、紫背浮萍，只一服而痒止。
一小儿痘起发时，痘疮作痛而呻吟。予曰：痘胀作痛者佳，脓成痛自止矣。今痛太甚者，血热也。升麻葛根汤加红花、连翘、牛蒡子、忍冬花，服之即止。
腹胀之候最不佳，痘疮有此可伤嗟，
气和自尔无烦满，毒气壅留势渐加。
痘疮起发而腹胀者，有二症：一则阴阳不和，盖痘疮正发，热毒方盛，必生烦满，宜以葛根解毒汤（二十）、人参麦门冬散（二十二）、人参白术散（二十三）之类与之。不知此理，或饮冷过多，或误投凉剂，热为冷所激，欲出而不能，冷热相搏，毒不发越，故令腹胀。且伤于冷者，必不能食，大小便利，腹中虚鸣，此伤冷，阴阳气不和也，急当以温中药，疏逐冷气，冷气散则腹胀自消，益黄散（四十五）去甘草，加姜制厚朴；甚者气喘发厥，疮白而无血色，多至不救，陈氏木香散（二十五），圣方也。昧者反用峻下之药，致令重困，死。一则毒气陷伏入里，必有他症相杂，或烦躁大渴，或大小便秘，或啼哭不止，但用温平解毒快气之剂，紫草饮子主之（一一七）若腹胀而目闭，口中如烂肉臭者，其症为大恶。
出尽方将起发期，箇中乾黑令生疑，
此为黑陷休轻视，渐变加多不可为。
凡痘疮以起发光壮，红活肥泽为顺，若将起发之时，中间有乾黑不起者，须急治之，不可因循以致传变加多，不可药救矣。
邑令君朱云阁公子出痘，至起发时，项后手背有二痘变黑者，摸之则痛。此痘疔也，急取胭脂数贴，水浸取汁涂之，尽汁而止。次日视之，已红莹起发矣。
邑人汪我溪子出痘，起发时有变黑者，予以云阁公子之事语之，教取胭脂汁涂其内，周氏不听，予谓我溪曰：不用吾言，蔓延不可为也。后果一身尽成黑痘而塌，复出一层又塌，如此者三而卒。
王思泉子出痘，起发时渐变黑，急请予治，已蔓延一身矣。其兄少峰议曰：吾闻痘疮变黑归肾者不治。公谓何如？予曰：黑痘有二症：一则乾枯变黑者，此名倒陷，乃邪火太炽，真水已涸，故曰归肾不治。一则痘色变黑未至干塌，此疫毒之气所谓火发而曛昧者也。令侄之痘，正是此类，吾能治之。乃用当归梢、生地黄、赤芍药、酒红花以凉血，黄耆、人参、生甘草以泻火补元气，酒炒芩、连、牛蒡子、连翘、升麻以解毒，防风、荆芥以疏表，每剂入烧人屎一钱。连进十三剂，痘色转红，脓成而收靥矣。少峰曰：吾未见能治黑痘者，人夺天巧，信哉！
李良臣子出痘，至起发时变黑而干，急延予治，乃问：其大小便何如？乳母答曰：自初发热到今，未大便。曰：此热盛于内，宜急解之。因制一方，用麻黄，酒蜜拌炒焦黑，红花子、紫草、人中黄、连翘、酒蒸大黄、烧人屎，水煎服，外用胆导法取下燥屎，痘转红活，后以四物汤去川芎，加紫草、木通、枳壳、生甘草，调理收靥而安。
陷伏恶候古今传，变黑谁知有数般，
痘疹不宜轻见此，徒夸五色大还丹。
痘疹自内不出谓之伏，自外伏入谓之陷。痘疮黑陷，当分四症：一则感风寒，肌窍闭塞，血凝不行，必身痛，四肢微厥，斑点不长，或变黑色，或变青紫隐疹，此为倒伏也，宜温肌发散，桂枝葛根汤（五）加麻黄、蝉蜕，或以紫草饮（六十三），吞夺命丹（十七），外用胡荽酒喷之（七十四），水杨汤浴法（七十五），须令温散寒邪，然后热气伏行，则其斑自长矣。二则毒气太盛，内外蒸烁，毒气入里，必心烦狂躁，气喘妄言，如见鬼神，大小便秘，渴而腹胀，此为倒陷伏也。病邪轻者，宜利小便，解毒连翘汤（八十八）、通关散（一一五）；甚者以百祥丸（五十二）、牛李膏（五十三），以泻膀胱之毒，令阳气复还，脾胃温暖。服之身温欲饮水者，可治，是脾强胜肾，陷者当复出矣；若加以寒战身冷，汗出耳尻反热，死。然百祥丸太峻，今以宣风散（九十二）、三乙承气汤（三十）、枣变百祥丸（一二六）代之，外以水杨汤浴之（七十五）。三则内虚而不能使阳气以副荣卫者，出而覆没，斑点白色或黑色，其人必不能乳食，大便自利，或呕或厥，此胃虚而不出，谓之陷伏也。宜用温中之剂，令其胃暖，荣卫复行，则当自出矣，宜调元汤加丁香、官桂（十八），理中汤（三十六）加黄耆、官桂；甚则陈氏木香散（二十五）、异功散（二十六），皆可用也；外用胡荽酒喷之（七十四）。或因误下之后，毒入里而黑陷者，则宜温养而表出之，先以理中汤（三十四）温养其里，后以桂枝葛根汤（五）疏解其表也，不出再加麻黄。四则被房室等杂秽恶气冲触而黑陷者，则宜熏解之，内服紫草饮子（一一七），外用胡荽酒喷之（七十四），茵陈熏法（八十一）。
痘疔治法果多方，只要疏通解散良，
不使毒邪当伏陷，得行权处勿泥常。
痘疹之毒，自内而出，冲突气血，发散腠理，初出一点血，乃身中气血被毒驱逐见于皮肤之外。其成形者，气也；成色者，血也。毒火太甚，煎熬气血，先至之，气则削矣，血则枯矣，气削血枯，腠理反闭，毒不得出，未免复入于底，遂成陷伏。时人以黑疮子为痘疔，又曰鬼痘者，深恶而畏之词也。此乃毒气郁遏，非外感风寒，内虚吐利，杂气触犯者可比。古人立方，如大小便秘，腹胀烦躁者，则下之；但大小便秘者，则利小便解毒；自利者，以泻脓血为顺，水穀为逆，却不立方，以毒虽入腹，皆泻出也。攻之则无所攻，补之则不可补，昏闷不醒者，用龙骨膏（一。五）以去心中之邪；枯黑不起者，或内用无价散（七十二）以解在内之邪，或外用水杨汤（七十五）、四圣散（七十二）、胭脂涂法（七十六），以解其表，使邪气得出，皆良法也。为工者，合下即下，合利即利，合发即发，或解其里，或解其表，应变出奇，勿泥常法可也。
蕲水汪白石出痘，方八岁，请予往治。起发时有黑枯者，予曰：此痘疔也。乃用四圣散，胭脂汁调，银簪拨开痘头涂之，即转红活，亦不延蔓，数日后应收不收。问之，不更衣七日矣，知其肠内燥结，其家信佛事，禁杀，予强取猪肉，烂煮，和汁与食，果肠润便通，痘旋收靥。
英山郑鄫子，三岁出痘，请予往治。起发时肩膊腰臀间，有数个乾黑者。急以胭脂汁调四圣散，银簪拨开痘顶，入药于中，须臾起发红活，亦不延蔓。时鄫叔郑斗门善医，同在调理，因问予曰：痘疮变黑有可治者不可治者，何也？予曰：痘疮变黑，其症为逆，治之贵早，不可缓也。缓则延蔓。传变，倏出倏没，迤逦而死矣。治此症者，亦有数法，如四围有水，中心黑陷者，只用胭脂涂法，须频频作之，直待转红起胖而止；如痘子乾黑，概括脚坚硬者，可用四圣散，即今之治法也；若皮肉不活，根脚不肿者，决死勿治；若起发有水，顶平而黑者，宜内服凉血解毒药加烧人屎，外用胭脂涂法；若大便不通者，此里热熏蒸得之，宜内服四物、三黄汤，外用胆导法，得利后而变红活也；若泄泻者，此虚寒也，宜用保元汤加木香、桂；如尽乾黑，烦躁闷乱者，决死，不治。斗门拱手称谢曰：名下无虚士，敬受教。
几经发疱多凶恶，原有疮瘢休认错，
痘集成丛肌肉败，色多青紫宜敷药。
痘疮发疱，亦与黑陷相类，外内出入虽不同，而毒气壅郁则一也。或发水疱，或发血泡，或赤、或紫、或黑，但见此症，十无一生。然亦有似是而非者，不可不辨。其人身上原有灌疮，或破伤未痊，或虽痊，瘢痕尚嫩，一旦痘出，则疮瘢四围痘必丛集者，物从其类之理也。发生之后，必然作泡者，腐败皮肉气色先变，宜与完肤有别也。治此者，先以针刺破，吮出恶血后，以胭脂涂法（七十六）合百花膏（九十八）敷之。此疮又易作痒，起发之后，常宜以茵陈熏法（八十一）熏之。勿令抓伤，若被爬搔则反复灌烂淹延不愈，变为疳蚀坏疮，以致不治者多矣。
疮多平陷发未透，时日已过增烦躁，
啼哭呻吟不忍闻，何堪谵妄又狂叫。
疮痘起发欲透，磊落尖圆，光壮肥泽者，上也；根脚横开，皮起水涨者，次也；顶皮不起，根脚不开，犹是先出之形，不见新生之水，此谓起发不透。审察症候，如气本实者，必曾感风寒，以桂枝葛根汤（五）合夺命丹（十七）发之；如气本虚，必不能食，或吐利，以人参白术散（二十三）合夺命丹（十九）以补中气而发表邪；如欲成陷伏者，依前四法治之；若时日已多，发犹不透，或烦躁不安者，此毒热在里，心恶热，以导赤散（三十五）送服牛黄清心丸（三十六），以解散热毒，导此心火也。或啼哭者，凡人五脏平和则神宇安静，今五脏蕴毒，内外蒸郁，神不安舍，以导赤散（三十五）送服安神丸（四十七）、通关散（一一五）。使郁热解散，神宇清快也。若谵言妄有见闻，时狂叫者，此五脏热毒蕴积，阳气独盛，无阴气以和之，退火回生丹（一。四，附方）；大便必不利，以当归丸（一。。）。微利之，再行胆导法（五十一），使无留滞，易快利也，甚则防风通圣散主之（四）；若昏不知人，腹胀喘呼，死症也。
发热推来几日经，时时烦躁未曾停，
如狂屎黑知瘀血，不尔还为燥屎论。
凡痘疮出不快，发不透，靥不齐，有烦躁者，此有二症：如面黄大便色黑，烦躁喘渴，或如狂，或喜忘，腹胀或痛，此为有瘀血在里也，宜当归丸（一百），或四顺清凉饮（二十七），并加桃仁、酒红花；甚者桃仁承气汤主之。如便血下黑粪，而又睡不醒者，心为血之主，睡不醒则心之神昏矣，玄参地黄汤（六十五）加木通、麦门冬。若无面黄、屎黑，如狂喜忘之症，只大小便不通，烦躁腹胀者，此有燥屎也。此却真狂谵妄，以三黄丸（八）、四顺清凉饮（二十七）、三乙承气汤（三十）、当归丸（一百）、胆导法（五十一），看病轻重，择而用之。如偏执不可下之说，以致陷伏而死者，医之咎也。
口中气出臭冲人，饮食俱难又失声，
寒战咬牙多闷乱，体寒呕泻总归冥。
凡起发之时，痘疮稠密，又见陷伏烦躁狂叫之症，或口中出臭气者，此毒火熏煎，肺烂胃败之气也；或不饮食失声者，此咽喉肿烂也；寒战咬牙者，邪传肾也；或闷乱者，神已丧也；或体寒者，阳脱也；或呕、或泻者，肠胃俱败也。经云：五脏气绝于内者，利不止；六腑气绝于外者，手足厥。凡见以上诸症者，皆不治也。
痘疮起发肿为奇，头面预肿又不宜，
五脏精华从此散，真人独跨綵凤归。
凡痘疮起发时，头面不肿者，毒微，上吉之兆也。痘以渐长，头面以渐肿，待至脓成收靥，而后肿渐消者，常候也。如痘未起发头面先肿，皮光色艳如瓠瓜之状，此恶毒之气上侵清虚之府，与大头瘟病同。况五脏精华皆聚于头面，而泥丸宫者，又元辰真人出入之处也。恶毒上侵则五精俱丧，元辰亦忘，精丧神亡，其后必痒塌而死矣。初肿之时，急以羌活救苦汤（八十三），多服有效。
〔痘疮起发辨生死诀〕
—起发时，根窠太红，头面皮肉红肿如瓠瓜之状者，七日之后死，勿治。
—起发时，遍身痘顶皆黑，其中有眼如针孔紫黑者，三日后死，勿治。
—起发时，两腮虚肿成块，肩膊腰臀皆有成块坚硬者，五日死，勿治。
—起发时，有痘变黑乾枯者，延及遍身俱乾黑者，七日后死，勿治。
—起发时，先出痘形，以渐不见者，三日内死，勿治。


卷之十六  ——————————————————————————————————————————————————————————————————————————————————————————

成实症治歌括  ***************************
凡三十四首。
痘疮成实作脓窠，只要脓成饱满多，
根脚红鲜色苍蜡，刻期收靥保元和。
痘疮初出一点血，只成小小血疱，起发则渐长大，血化成水，为水疱，至水疱转作脓疱，始成实矣。成实之时，却要个个成脓，肥泽饱满，根脚红活。又苍蜡色，如此者，可以刻定日数，而知收靥之期。
陷起平尖根脚红，窠囊血水尽成脓，
自然表里无邪毒，莫使汤丸又妄攻。
疮痘初出或中心陷下者，或顶平者，或根窠白色者，其人能食或治不乖方，以致起发之后，陷者尽起，平者复尖，白淡者变红活，窠中血水以化为脓。夫陷起平尖，起发可谓透矣；红活饱满，气血可谓足矣；水化为脓，毒亦解矣；表无痒痛之症，里无吐泻之症，是表里又无病矣。如此坐视收靥，不可妄投汤剂。
一面起发如初出，一面成脓有后先，
发已透时脓又熟，毒随脓化病除根。
痘子轻者，常作三四次出，有大小，有先后，起发亦作三四次。先出者，先起；后出者，后起。大者，自大；小者，自小，亦如初出之样。待至养浆，则先长者，先作浆；后长者，后作浆。大小亦如之，磊落分明，不相黏连者，上也；痘子密者，长大胖壮，以至作浆未有不相串，只要陷者尽起，无起不透，转成脓浆，次也。脓成之后，毒气已解，无复留伏矣。
痘熟浑如果熟形，外无娇色内多津，
脓浆饱满回苍蜡，可许如期结靥成。
凡痘疮发热三日，出现三日，起发三日，养脓三日，结靥三日，共三五一十五日，乃大率常数也，惟痘密毒甚者，常过其期，痘稀毒微者，常不及期，虽不可以日期计，亦当以常数为定则也。初出见时，其形小，其色红，乃是一点血。至起发，其形圆，其色红白，乃血化为水也。养脓，则其形大而坚，其色红而黄，乃水化为脓也。结靥则其形大而软，其色红而黑，谓之苍蜡，此脓熟欲靥之状，如果之熟，自然外皮软而内肉烂也。假如十日以后，正当成脓结靥之时，其形平陷，其色红紫，外不胖壮，内无脓水，此名生痘，血至而气不至，乃倒陷也，不出十日内，腹胀气喘，闷乱而死。
李廷让子四岁，出痘十日后，予视之。见其痘顶平陷，根窠红紫，昏睡不食。予曰：不可救也。次日死。
起发圆圆不作脓，一身郛郭总成空，
如斯空痘真凶险，若不伤残也发痈。
痘疮起发，小者渐大，平者渐高，陷者渐起，外带红色，内涵清水，以至养脓，则皆胖壮红润，脓浆饱满，此顺痘也。若形色灰白，脓水清淡者，险痘也。虽不伤残，亦发痈毒。外若虚胀，内无水浆，此名空痘，气至而血不至，亦倒靥之类，乃逆痘也，不出十三日，必痒塌而死。
待到成浆却要浆，切防清水及空囊，
囊空无水邪犹伏，清水非浆痒莫当。
凡痘疮，出欲尽，发欲透，至于养脓，便要成脓饱满者，脓已成也，浑浊者，脓之形也；黄白者，脓之色也。若当作脓之时，犹是空壳，此气载毒行，血不附气，毒在血也。血既不至，则毒犹伏于血中而不出，四物汤（十九）合紫草饮（六十三）加蝉蜕主之。如已成水，清淡灰白，不能作脓，此气血俱虚。所有之水，乃初时一点血气，解而为水，非自内潮起之水，十全大补汤（三十八）。此二症者，为痒塌，为痈毒，不可不知也。
张月山妹出痘，起发只空壳，延予视之。予曰：此气有馀而血不足也，则在肝经，用四物汤、小柴胡汤服之，虽作脓，亦未饱满而收。予曰：凡痘疮不成脓，或脓少者，皆发痈毒，此足厥阴肝病，必发顶疽。已果然。
痘疮只说待脓成，谁晓成脓未足凭，
饱满坚牢诚可喜，湿淫软薄又堪惊。
人言痘疮只到成脓则毒气化解，便称无患，不知脓亦有凶有吉。如疮皮坚厚，脓浆浑浊，约束完固，无少破损，此真吉兆，若疮皮软薄，脓水清淡，渗漏淫湿，易于破损，此尤凶也。惟疮久熟，时日已过，当靥不靥者，则脓复化为水，皮亦易破，勿依此论。
正作脓时不作脓，此于黑陷理相同，
但将四症分虚实，那得多方指聩聋。
痘疮起发后，正待作脓，却不成脓者，此与不起发而黑陷者，分四症同论。如感风寒则当温散，桂枝葛根汤（五）加黄耆、白芷、防风：毒气盛则宜托里解毒，利小便，紫草饮子（一一七）连翘汤（八十八）相间服之；大便秘者，宣风散（九十二）；内虚宜温里，十全大补汤（三十八），陈氏木香散（二十五）；触犯宜熏解，内服紫草饮子（六十三），外用茵陈熏法（八十一）；若烦躁昏闷者，龙脑膏（一。五）。
脓浆方作谨看承，勿比初时一例论，
毒气从今将解散，病人到此减精神。
痘疮起发之初，当避风寒，远人物，节饮食，守禁戒也。到此养浆之时，比之起发，尤加谨焉可也。盖前此，人病未久，气血犹强，足以御乖戾之变；至此则气耗血亏，精神减损，少有乖戾，不能任之，况疮始成就，尤易触犯，不可不加谨矣。如天大热，则撤去衣被，令常清凉，但谨门窗帷帐，勿使邪气透入；天大寒，则添厚盖复，令常温暖，更用亲人左右夹之。房室中可明亮，勿绝灯火，常烧辟秽香（九十三）加乳香，令香气袭人，日夜常用人看视，互相更代，勿令疲倦，恐或作痒为之抚摩，莫使误破，以致溃烂结痂不美。
遍身痘疮欲成浆，只要其人脾胃强，
食少便坚中气足，便清能实却无伤。
痘疮已长，脓浆欲成之时，专以脾胃为主，脾胃强则气血充实，自然脓浆易成，饱满坚厚，不须服药；脾胃弱则气血衰少，不能周灌于身，使之作浆虚软清淡，虽有浆亦水而已，宜十全大补汤（三十八）去地黄，加木香，或人参白术散（二十三）去葛根，加黄耆、官桂，多服佳。然脾胃强弱，于食多少，大便坚利求之。食少，大便坚者，脾胃之气犹足也；若泄泻，则脾胃益虚，四君子汤（二十）送下肉豆蔻丸（四十三），利止复以人参白术散（二十三）去葛根加黄耆、官桂服之。便清能食，不能食者，亦依上法，如能食，大便坚，数日未更衣者，用胆导法（五十一）通之，使气得疏通，荣卫和畅，不致斑烂也。
先时泄泻总非佳，到此非佳尤可佳，
津液已衰脾胃弱，岂堪泄痢又来加。
痘疮出形起发，并不宜泄泻，恐里气虚，毒邪不出，反成陷伏，故以泄利非佳兆也。若成浆之时，尤不宜泄，比之于前又甚焉。盖前此为病未久，脾胃尚强，足以任之；今则病久，津液已衰，脾胃已弱，若复泄泻，则仅存之气，重竭于内，方张之毒不能成于外，或为痒塌，或为倒靥，或寒战咬牙，虚惫而死，轻则人参白术散（二十三）去葛根，加木香、官桂、黄耆，甚则陈氏木香散（二十五）、异功散（二十六）、肉豆蔻丸（四十三）并进。
予长子邦忠，三岁出痘，先君年八十始得一孙，与先母珍爱甚笃，至脓成将靥时，忽作泄泻，疮变灰白，先君曰：此虚寒症，命作木香散服之，未尽其剂，泄止疮复红活。时邻居曾显荣长子，出痘密甚，将靥亦泄泻，痘变灰白又作痒，亟来请药，先君即以前未尽剂，姑与服之，泄亦止而疮转红活不痒矣。
泄泻古人原有别，肠垢鹜溏分冷热，
痘中泄水泄血脓，勿使汤丸轻止涩。
经云：协热而下痢者，其肠必垢；协寒而痢者，其溏似鹜。寒则温之、涩之，热则通之、清之，此古人治法也。痘疮养脓收靥之时，有泄泻者，此为大忌，恐中气虚而毒复陷也，故专以温补止涩之法为正。然有痢清水者，有痢脓血者，又不可与虚寒者，衮衮同论治也。盖痢清水者，曾有大渴，饮水过多，蓄积于中，渍灌肠胃，今乃作痢，此蓄水泄也，水去尽则止；痢脓血者，因痘不收，以成倒靥，中气充实，毒不得留，乃自大便而下，此倒靥泄也，泄尽脓血自愈。若不知此二症，待其自愈，若妄投止涩之剂，则根蒂未除，枝蔓滋长，源泉欲塞，决溃更多，吾见其误死者多矣。
郡别驾，壬峰肖公女，七岁出痘，先请杜近林治之，连服保元汤。公因疮密忧甚，延予视之。予曰：表里俱实，虽密，顺痘也，不必服药。公江西永丰人，彼处出痘者，专食鸡。予以里实，告鸡不可食，公不听，日取大鸡烂煮，以汁饮之；至脓成将靥时，忽大泄，日夜五六次，所下皆清水。公命止之，全曰：里气太实，正须泄耳。次日泄益甚，予视其痘饱满红润，不与药服，公怒曰：吾女好痘，莫有失也。予曰：保无他。杜亦惑，欲进肉豆蔻丸，予止之。至第三日大泄水一行，予告公曰：泄止矣。公问：未服药，何以止？予曰：此坐饮鸡汁太多，汁水留薄肠胃之中，今泄者，名蓄水泄也，水尽泄自止，与四君子汤加陈皮调理而安。公甚称服。
失气原来足太阴，肠中喷响足阳明，
相同泄泻休差误，穀气消亡大限临。
按《灵枢经》：足太阴脾经，是动则病得后，与失气，则怏然而衰。足阳明胃经是动则病腹胀喷响，可见失气者，脾败而穀气下脱也；肠鸣者，胃败而中气下陷也。病痘之人，不宜有此。与泄泻同，皆是死症。泄泻者，水穀糟粕之物；肠鸣失气，肠胃生养之气也。
痘疮手足最宜温，热甚须知毒亦深，
若是四肢多厥逆，此为恶候必归冥。
痘疮，手足和平为贵。养浆之时，手足发热，手足必有汗，此毒热郁于中，必大小便不通，脉滑沉数疾，宜利之，三乙承气汤（三十）去芒硝主之。手足厥逆者，此阳气欲脱，必自利不止，或吐，脉沉细微弱或浮大而虚，急温之，理中汤丸（三十四）加熟附子，或陈氏异功散（二十六），服药后，手足和暖者，生；厥者死。若大小便秘，烦躁狂妄，腹胀喘渴，脉沉滑数，疮不起者，此陷伏之症，为阳厥，百祥丸（五十二），三乙承气汤（三十）主之。
浆成毒解贵安宁，脏腑平和神宇清，
烦躁不眠何以辨，但从疮痘认分明。
痘疮始终贵于安静，脓成之时，毒已化解，脏腑平等，神宇爽快，尤宜安静也。若忽加烦躁不得眠者，但就痘子上辨之，如脓多清淡，尚不满足，此毒犹在里，未得尽出也，龙脑膏主之（一。五）；如脓已成又饱满，因发热干浆而烦者，此宜利小便，导赤散主之（三十五）；如痘太密，脓成之后，心血亏虚，虚烦不得眠者，四物汤（十九）去川芎加人参、麦门冬、栀子仁，又酸枣仁汤（一二一）主之。
几见成浆饮食难，锁喉呕秽病相干，
语言清亮终须吉，暴喑无声疗莫痊。
凡痘疮密，咽中亦有之，成浆之时，咽疮早熟，肉虚皮薄，易致破损，疮瘢新嫩，触之即痛，痂皮黏滞，痰涎缠裹，所以堵塞饮食难入，勉强吞嚥，则为疼痛所苦，痰涎所格，是以水入则呛，谷入则呕也。如语言清亮者可治，甘桔汤（七），加牛蒡子、天花粉，利咽膈，化痰涎，惟多饮之，自然平愈。若声哑嗄，言语不出者，咽喉溃烂，不可治矣。
一小儿痘本轻疏，因伤食，腹痛而呕，用平胃散加砂仁、藿香叶、煨生姜而呕止。
一小儿，因食生冷，伤脾胃而呕，痘变灰白，用钱氏异功散加砂仁、丁香、官桂而呕止。
一小儿，痘密甚，喉舌都是，将靥时呛水呕食，杂脓血、痂皮、痰涎而出，用甘桔汤加牛蒡子频呷之，调理而安。
一小儿，脓成浆靥，忽作乾呕，虽不饮食，常自呕哕，予视其痘不作脓，不满顶，曰：此逆痘也。乃诵木陈叶落、弦绝声嘶之言以告之。后失声闷乱而死。
痘疮皮嫩色娇红，待到成脓痒又攻，
调理勿令今有此，除非肿灌痘重重。
凡痘疮，皮嫩色娇者，到成脓时多生瘙痒，先当调理，勿令有此可也。若失于早治而发痒者，内服消风化毒汤（八十二），外用茵陈熏法（八十一），破者以白龙散（七十九）敷之。大抵痘疮作痒乃是恶候，吉少凶多。如其人能食或大便坚，抓破之处，复灌成脓，原无痘处，续出大小不等，虽尽痒破，可内服十全大补汤（三十八）、苦参丸（七十七），间与之，外以灭瘢救苦散（七十八），合百花膏（九十八）涂之。若瘙痒之时，其人颠倒闷乱，抓破之处不复肿灌，或成坑窟；或即乾黑；或皮自脱，又加以呛水、呕食，水浆不入，或泄泻，或寒战，或咬牙，或失声，或手足厥逆，或狂叫，皆死症也。
待到成脓结靥时，最嫌瘙痒又相催，
苗而不秀空惆怅，雨打梨花落树枝。
痘疮始终所忌者，瘙痒也。到得成脓将靥，十分凶险，已过大半，若无瘙痒，可计日求安矣。如作瘙痒，吉凶犹未可知，必视其所发，观其所因，察其情状，以施治法，以决生死，可以谓之良工也。视其所发者，或发于手足，或发于胸背，拂之则止，禁之则听者，吉；若发于正面，瘙痒不止，皮脱肉乾者，凶。观其所因者，或因吐泻少食，脾胃既弱，气血不荣者，虚痒也，可用陈氏温补之法，则痒可止；或因秽恶之气，触动邪火者，暴痒也，惟用熏解之法即止，或因痘疮之熟，邪气尽解，正气渐生，气血调和而痒者，此美疾也，不须服药；若无所因，自生瘙痒者，原是恶痘，不得善成。察其情状者，如瘙痒之时，乍作乍止，精神清爽，不自抓搔，欲人抚摩者。生；若瘙痒无时，神识昏沉，胡抓乱舞，摇头扭项者，决死，勿治。
胡三溪女，七岁出痘，初发热，两手如捻物状。时喻正甫亦在，予曰：此肝病也。经云：其为病也，握，宜平其肝，以泻青丸方去大黄加甘草、柴胡、青皮，一服而握止。予欲再进一剂，其母匡氏不喜，喻顺其情呼曰：好痘勿药。予曰：噫！凡肝病者，多水疱而作痒。吾欲止之未发之前，既不听，七日后再议。予但言用心守护。果至第六日夜，面疮尽抓破矣，匡乃大哭，请予治之，喻亦叹曰：何变之速耶？予曰：向欲预防此变，尔等不信，今何叹惜哉？请勿忧，予能治之。乃用保元汤加防风、白芷，一服痒止，再服著痂，而疮亦平。
正面诸疮不可伤，略伤一处便非祥，
当时即止浑无忌，破尽须教日下亡。
凡视痘疮，以正面为主，五脏精华皆萃于面故也。身上疮有痒者，或至抓破不能为害，惟正面疮不可犯动。苟于眉目鼻面之间抓破一处，此肺有热也，急用甘桔汤（七十）加牛蒡子以解之，其痒既止，乃佳兆也。若痒不止，津淫渐开，气愈泄而痒愈急，必满而抓破，死。
额上疮如沸水浇，溶溶破烂不坚牢，
渐涎面颊都如是，泄尽元阳限倒头。
凡痘疮起发，养浆之时，额上疮如火烧汤浇之状，溃烂破坏，无复完肤，或两颊之旁亦如是样，不待抓搔而自破烂者，以渐而开沙崩之势，莫之能御，谷焦水去，似靥非靥，阳气脱而死。
准头唇上与眉心，耳畔诸疮不可轻，
脓未得成先黑靥，莫将干较与时人。
痘疮作浆之初，面上诸疮未尽成脓，或鼻准头疮先干，如橘子色者，或眉心疮自乾黑者，或唇上疮自焦黑者，或两耳上疮自收者，或两颊疮如饼，中间干陷者，此名倒陷，乃死之候，不可认作正收，对人妄言。
邑庠生吴近滨二女出痘，请予调治。长女顺吉，次女将养脓，面上有干靥者，犯倒陷，逆症，原无治法。乃主一方，用黄耆、人参、甘草节、当归、赤芍药、生地黄、金银花、牛蒡子、连翘、麻黄（蜜酒拌炒黑）、红花子水煎，调穿山甲末，且告之曰：此药服后，若疮先乾者，复起作脓，未乾者胖壮饱满，痘空地上再出小痘，上也；痘不作脓不补空，或发痈肿，次也。否则无可为汁矣。连进三服，已乾者不肿，未乾者饱脓，空中补痘不多，手足发痈，后以十全大补汤加金银花、连翘调理而安。
蕲水邱莲塘季子出痘，正作脓，瘙痒烦哭。亟请予往，见其面痘磊落红绽，脓浆未熟，两颊先干，皮肉木硬。因其珍爱，难以凶告，但曰左颊属木肝也，肝主血藏魂；右颊属金肺也，主气藏魄。两颊木硬，气血不荣，魂魄不靖，所以烦哭也。莲塘固请用药，予辞不能治，欲解其毒，则中气反伤，欲补其中，则邪火正盛，故告退。是夕加烦而死。
手足诸疮要饱浆，充肥苍蜡喜脾强，
淡清虚瘪多灰白，纵得干收有后殃。
手足痘疮最要脓浆饱满，乃脾胃强，气血足也。若灰白色，或清淡水，或虚馁鳖瘪，此脾胃弱，快斑越脾汤主之（一一九）如此者，纵得收靥后，必手足腕膝及关节之处，发痈毒也。
两臀肩背诸疮子，展转揩摩最受亏，
惟有正疮能耐久，不然黏著便无皮。
痘疮初出起发，邪气虽旺，正气亦强，足以任之。至于成浆则气血渐耗，精神渐弱，有不胜之状，起止艰难，多喜仰卧，惟肩膊背臀之疮，展转摩迭最受亏苦。若痘好者，自然坚厚，耐久不破；其次则收靥稍迟，脓自溃；最可恶者，如汤火之疱，水去皮脱。又疮自破，清水非脓，黑䵟乾焦，是不治之症。
才试浆时未饱囊，疮头有孔漏脓浆，
依然团聚封疮口，泄去真津毒气藏。
痘作脓窠之时，最要皮厚，包裹完固，若脓未成，忽然疮头有孔，其水漏出，或结聚成团，堆于孔外者，或水去窠空自乾黑者，俗名漏疮，必死。若脓熟之后，窠皮亦熟，浆水拂出，因而结靥，此头额正面之间，多有之，俗谓之堆屎收，不可以漏疮例论，盖痘疮脓未成，堆屎收脓，过熟也。
遍身疮痘作脓窠，涕唾稠黏咯吐多，
强忍直当收靥后，自然毒解得平和。
痘疮者，每至作脓窠之时，咯唾痰涎稠黏脓结，或有脓血夹杂者，咽喉不利，饮食亦少，此肺受火邪，津液不足，故多黏痰。喉舌牙齿之间，疮溃血出，惟用甘桔汤（七）加牛蒡子、天花粉清肺化痰，利咽膈。直待收靥之后，自然和平，不可妄用大凉之剂。
疮痘脓浆赖血成，几何津液受熏蒸，
舍空血耗神明乱，睡里呢喃唤不醒。
痘内之脓，皆身中之血熏蒸而成，疮痘稠密，脓血周遍，津液消耗。心主血，血虚则舍空，故心热者，虚烦不得眠，酸枣仁汤主之（一二一）；心虚者喜睡，梦中呢喃如与人言，多怪诞之事，唤之不醒，安神丸主之（四十七），若昏闷甚者，先以龙脑膏（一。五）开其心窍，后以安神丸（四十七），人参麦门冬汤送下。
蕲水徐桂山子文祯，年十七出痘，请予调治，至脓成将靥时，忽发狂，妄语、起舞，或殴人骂人，皆平日仇恨者，一身之疮尽迸破，父母恐有魇咒，亟延田巫禳之。田尽其术，病者不少宁，乃问予。予曰：信巫不信医，待巫无验，吾方治之，田亦自知非魇，乃告予曰：请用药勿相拘也。予用安神丸一百粒，作二次服，良久始省，问其所为梦也。
起发成脓未失期，渴而饮水不须疑，
气亏血少无津液，润燥生津法更奇。
痘疮之出，全资血气之养，以致成就，今痘出太密，取用过多，气不期而自亏，血不期而自少，故津液不足，咽乾膈焦而渴也。法宜养气生血，益津润燥，人参麦冬散（二十二）、葛根解毒汤（二十）主之，切不可以冷水、西瓜、红柿、梨、蔗、菱、藕生冷之物及寒凉之药，损其胃气，则津液不生，烦渴不止，而变生焉。
麻城邹渍溪子出痘，至养脓时大渴不止，予议用人参麦门冬散，傅医即依本方修合，予谓曰：此乃疮出太甚，津液不足之症，白术燥津液，茯苓渗津液，皆所禁也。予借古方而行己意，教以本方去白术、升麻，加生地黄、天花粉、知母、淡竹叶，一服渴止。
邑孝廉万宾兰子出痘，至养脓时大渴不止，予用人参麦门冬散，去白术、升麻，加生地黄、天花粉作大剂代汤饮之，一服渴止。
脓窠已作中无毒，腹痛多因燥屎攻，
若是便清曾受冷，好将汤散急温中。
痘疮初出腹痛者，毒在里也。桂枝大黄汤（二十九）。起发不透，腹痛者，陷伏也，三乙承气汤（三十）、宣风散（九十二）。作脓腹痛者，毒已出，又无陷伏，其人不大便者，必燥屎也；当归丸（一百）胆导法（五十四）以通之。便清者，必受冷也，急与理中汤（三十四）加肉桂，或黄耆建中汤（三十一）加木香主之。
表里无邪一向安，忽然腹痛又加烦，
痘疮色变成灰木，此候曾因饱食干。
痘疮其出已尽，其发已透，其脓已成，表无邪也。能食，小便清，大便润，里无邪也。一向平安。忽然腹胀作痛，烦躁喘促，痘疮色变如灰木之状，此必伤食得之，先以丁香脾积丸（三十三），原物汤下，去其宿食；后以人参白术散（二十三）去葛根加青皮、橘皮，与养胃丸（一。六）相间调之。
蕲水李宅一女出痘，至脓成将靥时，忽腹胀且痛，气喘呻吟，请予治之，予视其病，疮既胖壮，脓又饱满，诊其脉弦滑，予曰此非痘毒，乃伤食也。因问曾食鸡肉糯米饭。予曰：急下之。女之祖知医，乃曰：痘疮首尾不可下，恐虚其里，不靥也。予曰：病不执方，药贵对症，有是病则投是药，下之无妨。遂以原物作汤吞丁香脾积丸，得利而安。
英山金宅一子出痘，成脓时忽腹胀作痛，气喘烦闷，延予视之，其痘光壮饱满，非毒也，必曾伤食。问之果因面食过饱，乃用原物汤送下丁香脾积丸得利，病稍定，再用钱氏异功散加青皮、山楂，一服而愈。
未得成脓先溃烂，此候得之轻发散，
除非脾胃本来强，曾见几人成倒陷。
夫痘疮脓熟溃烂者，常候也。若未成脓，先即溃者，此名斑烂。斑烂之由，病当发散而不发散，则毒气闭塞，喘促闷乱；不当发散而误发散，则热毒随阳气暴出，遍身皮肉溃烂，此不善发表之过，治之宜调脾进食，令大便得所，安养荣卫，生肌解毒，解之不至于冷，调养不至于热，方为良法，宜十全大补汤（三十八），去桂加防风、荆芥穗，多服佳。大便秘，以胆导法（五十一）润之。脓水不干，以败草散（八十）衬之，斑烂作脓痛甚者，以天水散（九十四）和百花膏（九十八）涂之。又有发表过甚，外为斑烂而内虚，阳气不守，脏腑自利，此又急当救里解表，陈氏木香散主之（二十五），厥阴者，异功散（二十六）。
邑丞雷省斋次孙五岁出痘，延予四子邦治视之，此孙尝拜医万世乔为恩父，世乔恃熟，专恣无忌，邦治用药，必力阻之。其孙衣以厚绵，围以厚被，日夜向火，任其饮酒，未七日而靥。予闻日期未足，其收太急，亲往视之，见其自面至腰，溃烂平塌，无作痂者，乃告曰：此非正收，是倒靥也，亟用托里解毒之药，减去衣被，再勿近火饮酒，可保无事，因立一方，以黄耆、白芷排脓托里，防风、蝉蜕以疏表，青皮、桔梗以疏里，牛蒡子、甘草以解毒，只一服而溃疮腹胀，大便脓涎，此毒气中外无留矣。予辞归，又告曰：勿再服药，恐生他病也。
痘疮磊落本无多，到得成脓不结窠，
不是脾虚常食少，定知陷伏认差讹。
曾见痘疮初出磊落，起发亦透，只待结脓窠之时却不作脓，往往变为坏症者，或因其人不能食，脾胃虚，又自利不知调理者，或出未匀，发未透，毒气陷伏，妄谈稀疏者，此皆人事之不修，非干时毒而然也。
失声四症要端详，肺浊心微声不扬，
哭语无闻因肾怯，哑嗄不出是咽伤。
失声之症，痘疮所忌，当于养脓收靥时候之，有吉有凶，不可一概作凶断也。此有四症：如声浊不清响者，此火毒上熏，肺先受之。肺主五声，肺热则胀，孔窍闭塞，命书云：金空则鸣，金实无声是也，甘桔清金散主之（七，附方）；如声小气短，近听则闻者，此心火太亢，血藁气消，故虽有声而不远扬。叔和云声言爽气清是也，导赤通气汤（三十五，附方）。此上二症可治。若啼哭无声，而见其泪出，语言无声而见其口动者，肾败也；其声哑嗄如破、如硬者，此喉溃烂也。此上二症不治。
予长子邦忠妇李氏，年十八岁出痘，至成脓时经水忽行，所下血块且多。吾妻钱氏以告，未逾日，妇猝失声，问之但摇头垂泪，自知必死，家人惧甚，予思痘疮变黑归肾，宜有猝失声之症，今痘已成脓，饱满红润，何以有是逆症也。沉吟良久，亟呼邦忠曰：勿乱，吾得之矣。内经云：妇人重身九月而哑者，少阴之脉不荣于舌也，夫少阴者，心也。心主生血，诸疮皆属于心，疮毒之火内起于心，迫血下行，故经血来也。舌者心之苗，血去则心血虚，不能上荣于舌，故舌萎缩而猝失声不能言也。乃以生血散去五味子，加当归身、生地黄服之，良顷之，愈。后以十全大补汤，加麦门冬调理而起。
蕲水肖家一子，三岁出痘，请吾长子邦忠治，将靥时忽然失声，邦忠以问予，予乃示以四症。忠曰：啼哭有声，但言语重浊不清响也。予曰：此肺热也，教以甘桔清金散，服之而安。
寒战咬牙虽不祥，养脓结靥更宜防，
能将形症分凶吉，可许婴童司命长。
痘疮所忌者，寒战咬牙二症也。单见且凶，况双见乎？养脓结靥之时，尤不可见，然亦有凶有吉，不可不辨也。如掀肿红紫，大小便秘，烦渴饮水，此表里俱实之症，战者疮痛而振摇也。咬牙者，忍痛而咬其牙也，乍作乍止宜四顺清凉饮（二十七），加连翘、木通、金银花主之。如青乾黑陷，大小便不通，烦躁大渴不止者，此纯阳无阴之症，宜防风通圣散（四）合枣变百祥丸主之（一二六），若腹胀气喘，谵妄足冷者，倒陷也，不治。
如溃烂灰白，泄泻不止者，此纯阴无阳之症，宜陈氏木香散（二十五）、异功散（二十六）主之，若瘙痒闷乱，腹胀气喘，足冷者，倒陷也，不治。
邑人胡玉峰子，出痘甚密，请予调治。予曰：此儿脾胃素弱，当用补胃之剂，便气血旺而痘易成就也。玉峰不听，至成脓后过期不靥，遍身溃烂，寒战咬牙，失声悉具。玉峰恐不祥，三倩匠合木而吾三逐之。玉峰问故，予曰：战者，变身溃疮，坐卧艰难，不能自任，非鼓颔寒战也。咬牙者，龈疮相痒相戛而鸣，非神昏斗齿也。失声者，欲得肉食，公不与，日夜啼哭得之，非咽烂呛水也。公不用吾言，以致此极，若肯进补脾之药，则即靥矣。乃从吾言，予用调元汤加防风、白芷，暗入熟附子一片，连进三剂而安。
咳逆原知有几般，此名恶候古今传，
若逢呕哕须同论，莫作寻常小病看。
咳逆呕哕，三者皆恶候也。诸病深者，不宜有此，况痘疹乎？咳逆者如噎食噫气之状，俗呼吃逆者，是也。咳逆之声小且短，其气似入而非入；呕哕之声大且长，其气似出而非出。呕者声清，哕者声浊，皆有声无物也。大抵诸病之症，曰火、曰痰、曰虚，惟痘疮专主火、主虚也。经曰：木陈者，叶必落；弦绝者，声必嘶；病深者，声必哕。由此观之，其为死症明矣。
邑庠生馀光庭十九岁出痘，延予与韩凤岐治之。十日后脓成将靥，忽作咳逆，诊其脉促而代，予谓韩曰：咳逆者，恶症也；促代者，怪脉也。痘疮顺症，饱满明润，何以得此脉症也。韩亦忧疑。予思咳逆三症：一曰胃寒，二曰水逆，三曰胃败，皆不相干。经曰：诸气逆冲皆属于火。此火气炎上之象，乃问其大便何如？曰：自出痘到今，七日未更衣。予曰：燥屎壅塞，下窍不通，毒火炎上，出于上窍，故咳逆也。促代之脉，得之咳逆，气逆脉亦逆也。又取猪胞导之，取下燥屎，咳逆即止，而脉亦调匀也，随起。
痘疮正色喜红鲜，到得脓成又不然，
曰白曰苍皆正色，若犹红嫩转成愆。
邵尧夫曰：东赤，南白，西黄，北黑，此正色也。验之于晓午暮夜之时见之矣。此一阳之气色，色之递变也。故东赤者，乃一阳发生之气，如木之始萌也。递而变南白者，乃长养之气，如火之大明也。谓之白者，非素白之白，乃洁白之白也。递而变西黄者，乃收敛之气，如金之从革也，递而变北黑者，乃闭藏之气，如水之潜伏也。若痘疮初出一点血，东赤也。血化为水，南白也。水化为脓：西黄也。脓干为痂，北黑也。亦一阳之气色，色递变，皆正色也。假如痘疮脓成将靥之时，犹带红鲜之色，反为逆症，故以为灰白苍蜡为得秋冬正气也。
蕲水徐淑道，十三岁出痘，请先君菊轩医治，一日归家而叹。全问曰：有何事？先君曰：蕲水徐生出痘，父丧母寡，今不可治矣。全问其症，先君曰：痘已成脓，只待收靥，今变黑归肾，故不可治。全曰：全能治之。乃往视之，见其痘磊落，脓浆饱满，神识清爽，语言清亮，自告予曰：先生救我。问其大便，五日未通。全告先君曰：此痘正宜收靥，里实热蒸，故溃烂也。其色苍黑，亦正色也，但解其里即靥矣。先君问以何方？全曰：四顺清凉饮与之。一服，下燥屎二十馀枚，痘随收靥而安。先君问全曰：汝未习医何以知其变色为正气色，非归肾也？全曰：此在邵子皇极经世中，乃诵其东赤、南白、西黄、北黑之言，而详解之。先君喜曰：汝以儒为医矣。
邑人汪汝愚，乃大宾次子，大川之侄也，大宾早被雷厄。有三子，长子幼子皆死于痘。汝愚痘将靥，灰白溃烂，神昏不醒，大川亟请予往，谓此侄之病，与前相似，幸而得生，吾弟有后，但恐不可治也。予视之曰：无伤，不必服药，但与公同守三日，收靥也。川问曰：若不服药，何以能痊？予曰：疮白者，乃热太过而白，如果熟溃烂之状，非虚也。神昏者乃邪尽正回，否极泰来之兆，非昏瞀也，再待三日则正气复而病痊矣，果然。
〔痘疮养脓决生死诀〕
—养脓时，只是清水，皮薄如水疱者，三四日后决瘙痒抓破而死。设不痒塌，亦发痈死，勿治。
—养脓时，乾枯无水，都是空壳，决作瘙痒或发痈死，勿治。
—养脓时，未成脓浆，犹似血水，忽然干收者，决死勿治。
—养脓时，忽然作痒，正面抓破，皮脱肉乾黑者，决死勿治。
—养脓时，忽然泄泻，日夜无度，汤丸不效，足冷者，决死勿治。
—养脓时，或疮色青紫，或带灰白，寒战咬牙，失声者，决死勿治。
—养脓时，腹胀气喘，足冷闷乱者，决死勿治。


卷之十七  ——————————————————————————————————————————————————————————————————————————————————————————

收靥症治歌括  ***************************
凡十九首。
脓窠结就正鲜肥，疮顶微焦欲靥时，
渐次干收无急慢，痂皮圆净转春晖。
痘疮成脓之后，鲜明肥泽，饱满坚实，以手拭之，疮头微焦硬者，此欲靥也。大小先后，以渐次靥，不失太急，不失太缓。已靥者，痂壳周圆无有突凸陷凹者，乾净无淫湿破溅者，此为正靥，否极泰来之象也。
痘疮收靥有真诀，面上身中要合格，
面上吐浆顶聚珠，身中结痂坚如墨。
凡痘疮收靥之时，面上是一样收，身上是一样收，谓之合格，乃正靥也。面上痘疮收格，痘顶吐脓，结聚如珠子样，满面皆然，磊落可观，惟两耳与身上同。身上痘疮收格，皮脓乾结如螺，靥样紧净坚厚，易自脱落。
收靥如将日数拘，几曾等得不差殊，
但凭本痘分疏密，更向其人论实虚。
俗谓几日发热，几日出形，几日起发，几日作浆，几日收靥，此大略之言耳。痘有疏密，毒有微甚，人有虚实，岂可一切拘以日数。如疮本疏者，其毒微，其人中气实，又能食，自然易出易靥，固不待于旬日者。如疮本密者，其毒甚，其人中气实又能食，荣卫调和，内外无诸伤犯，至十二三日，可以刻期收靥也。若其人中气虚，食少，或内外曾有伤犯，或遇气修乖变，因而难靥，岂可必拘以日数哉。
痘疮收靥已无邪，不疾不徐乃更佳，
太疾却防馀毒壅，太迟溃烂不成痂。
凡痘疮收靥之时，毒邪已解，只要先后有次，疾徐得中，如收太急者，毒邪未尽，煎熬津液，以致速枯，必为目病，为痈毒，为诸怪疾，甚至横夭，宜微利之，以彻其毒，当归丸主之（一。。）。如收太迟者，中气已虚，脾胃太弱，不能荣养肌肉，使之完就，以致溃烂。内服十全大补汤（二十八），外用败草散（八十）衬之。
英山沉翰女，年十九出痘，其婿请予视之，起发未透，脓浆未成，收靥太急，非正靥也。适佔得涣之巽，予曰：病既逆，卦象又凶，不可为矣，果死。一子十岁出痘，将靥亦与其姊症同，及卜亦得涣之巽，人皆惧。予曰：勿忧，此可治也。其婿曰：同一病，固一卦象，有可治不可治，何也？予曰：以病言之，令正收靥太急，面无完疮，故曰不治。令舅面疮半靥，脓肿尚存，故曰可治。以卦言之，先以夫占妻，用财为主，卦中无财，兄弟发动，又克妻财，所以凶也。后以父占子，用子为主，子孙旺相，兄弟发动，能生其子，所以吉也。已而果然。瀚曰：公何？但神医，亦神卜也。
当收不收疮溃烂，内外审候是何变，
以法求之要著痂，痂不得成为倒靥。
痘疮过期不收，遍身溃烂者，此与斑烂不同，乃热太过也。其候不同，或于天寒，失于盖复，使疮受冻而不收者，宜服五积散（八十六），外用乳香烧烟于被内熏之。或因天热过求温暖，使疮被蒸而不收者，宜内服人参白虎汤（二十四），或五苓散（二十八），外减去衣被，令少清凉，以天水散（九十四）扑之。大便秘结，内外极热，毒气散漫，无阴气以敛之而不收者，宜内服宣风散（九十二），或三黄丸（八）、四顺清凉饮（二十七），外用胆导法（五十）以败草散（八十）衬之，或泄泻气虚，脾胃弱，津液少，肌肉虚而不收者，宜内服陈氏木香散（二十五），外用败草散（八十）。或渴饮冷水过多，以致水渍脾胃，湿淫肌肉而不收者，内服五苓散（二十八）。或因食少气虚而不收者，人参白术散（二十三）去葛根加桂主之。已上诸症，以法治之，已溃者，结薄痂，未溃者结痂方为佳兆，若痂皮俱不结者，成倒靥矣。
邑文学胡小山，长女未嫁，出痘甚密，脓成过期不靥，请予调治。此女平日脾虚食少，性不肯服凉剂，予乃以钱氏异功散加木香、青皮、炼蜜作丸，米饮送服，调理而愈。
小山子胡仁山，幼时出痘甚密，脓成不靥，渐至溃烂，请予调治。予问自起发以来，未得大便，里实热蒸，故不成痂，议欲下之。小山曰：此子素弱，恐不可下之，时有一术士王克廉符水甚验，乃书一符，焚而服之，少顷腹中鸣而利下清水，众皆称谢，予亦喜之。但思久未更衣，岂无燥粪？至次日痘亦溃烂，予作胆导法，取下燥粪十四枚后，皆溏粪始行，痘亦收尽而安。
一小儿，因渴饮水过多，湿伤脾胃不能收靥，以四君子汤，以人参补中，白术燥湿，茯苓渗水，甘草解毒，加防风以胜皮毛之湿，白芷以逐肌肉之水，桂以利关节而去寒水之邪，砂仁以温胃止渴，调理而安。
一小儿，大便不通，热蒸于内，而生其湿，以致浸淫不能成痂，用当归梢，生地黄以凉血，麻子仁以润燥，酒大黄以泻热开结，生甘草以和中，得利而安。
一小儿，泄泻不止，食少。此里虚不能收靥，用陈氏木香散合肉豆蔻丸服之，愈。
遍身溃烂少完肤，脓血淋漓势已痡，
坐卧不能惟用衬，瘢痕欲灭却宜敷。
痘已成脓之后，过期不靥，以致溃烂，脓汁淋漓，不可著席，黏惹疼痛者，用败草散（八十），或荞麦粉（一二三）以绢袋盛于身体上扑之，更多布席上衬卧尤佳。面上欲成瘢鼾者，用灭瘢散（七十八）和百花膏（九十八）敷之。
邑人蔡承盛子出痘甚密，先延甘大用，衬脓成后，过期不靥，面疮溃肿，起止呻吟，呛水吐食，语音不清，甘谓不治而去，复请予。予视其病，面疮肿起，正在灌脓，遍身皆然，非倒靥也。呛水呕食者，口唇肿硬，吞嚥不便，非咽喉溃烂也。语音不清者，鼻中壅塞，气不得通，非失音也。疮毒尽出，表病里和，可治也。乃制一方，用苦参酒浸牛蒡子、白蒺藜、何首乌、荆芥穗各等分，为细末，酒糊为丸，淡竹叶煎汤下，调理一月起。
时邻居一小儿，病症相同，亦请予视。予曰：不可治也。或问何故，予曰：症不同也。彼痘过期，痘熟宜靥，此痘犹生未得成脓，不宜靥者一也。彼痘肿胀犹灌脓血，此则面平目开，皮脱肉乾二也。彼痘喉舌无疮，此则咽舌溃烂，呛水失声三也。彼家俬与蔡氏求药，服之无效，死。
胡三溪长女十二岁，出痘甚密，延喻南麓视之，以参耆大补之剂服之，二十日后过期不靥。予往视，见其疮已溃烂，幸非倒靥，乃犯温补药多，里邪尽出，表毒不解，急宜解表，勿使皮肉腐烂。喻犹强执为是，又过五日不收，复请吾长子邦忠。予教用防风、荆芥、升麻以解表胜湿，白芷以蚀脓逐水，连翘、牛蒡子、甘草以解其郁蒸之毒，肺主皮毛，因参、耆之补肺热且甚，时值夏火正旺，用黄芩（酒炒）以泻肺中之火，解时令之热。调理一月而安。
但到收时脓自干，收藏敛束贵周圆，
莫教溃烂痂皮嫩，至此还将倒靥看。
痘子初出磊落成个，后来长大作脓，始相连串，外虽相串，皮下犹一个是一个，至于结痂肿消脓干，现出初来本形，所以收藏敛束要完全坚厚，覆成个数为贵。或根脚相通皮肉尽串者，结痂之时，亦要乾净，无有淫湿及溅破者，次也。若未成痂者溃烂，已成痂者只是嫩皮，此倒靥也。
蕲水董希周女，十九岁，辛丑十二月中旬出痘，请江万吉治，延至岁终不得收靥，精神已昏，饮食俱废，江不能治而去。予往视之，僵卧如死人，任其开衾，详看无所知，及诊其脉，洪实调匀。其祖父廷宪在，素知医者。予告曰：此痘倒靥，逆症也，不可治，惟脉洪实调匀，不疾不徐，予今弃症从脉治之，若得坏疮复起，新痘复出，人事清爽，饮食如常，则无事矣。乃用升阳散火汤加黄耆、当归、木香、青皮，连进三剂，初三日复出一层新痘，旧者尽干，初五日出尽，周匝一身，病者亦渐苏省，能言语，求饮食，依期起发养脓，至十三日靥，后以十全大补汤调理。希周父子拱手谢曰：此病皆曰不可为，非公神手，何以生此女耶？予曰：痘倒靥，必归于肾，今幸愈，尤当慎目疾也，宜预解之。希文又不听，半月后，右目痛不能开，果丧明。
痘臭须知有几般，时师莫把混同谈，
养脓有觉为凶兆，结靥才知作吉看。
《难经》云：心之臭焦，肝之臭臊，脾之臭香，肺之臭腥，肾之臭腐，五臭皆属于心，故曰臭从火化也。《内经》云：诸痛痒疮疡，皆属心火。故痘疮之症，心火主之，凡论痘疮到结靥时才有臭者。此痘子成熟之气，邪气自内而出也，吉。若养浆之时，即有臭者，此毒火薰蒸之气，积于中而见于外也，凶。又或瘙痒抓破及溃烂肿灌之时，其臭焦者，心火盛者，危。其臭臊者，肝火盛也，死，其臭腥者，肺火盛也，危。其臭腐者，肾火旺也，对为腐痘之气，必死不治。惟臭香者，脾也，水穀之府，无所不受，故吉。
收靥原来贵整齐，臭腥溃烂事生疑，
过期见此还为顺，未及收时作逆推。
痘疮收靥，圆净坚厚。如螺靥者，上也；头穿脓出。堆聚成痂，如鸡屎者。次也；皮破脓出，痂薄如纸者，又其次也；皮烂脓溃，不成痂皮，脓汁腥臭者，期为下矣；如已过期，譬如瓜果熟久则烂，此造化之常，还作顺看；若未及期，则为斑烂，乃逆候也，变倒靥而死。
邑文学卢半默妻李氏，出痘甚密，未及成脓，面疮自破，皮肿脓聚，气多腥臭，过期不靥，饮食渐少，锁喉呛水。请予视之曰：形症俱恶，恐不得痊。延二十馀日殒。
倒靥谁知毒入里，死中求活治得理，
便秘腹胀急下之，自利则将来物取。
痘毒当靥不靥，复入于里者，谓之倒靥，此死症也。元气素怯，又不食，常自利者，陈氏木香散（二十五）、异功散（二十六），死中求活，圣药也。如原无泄泻，大便久秘，今添腹胀喘呼，此毒之盛，薄蚀元气，复入于里，宜急下之，排毒散（一二二）。若不急下，则肠胃不通，荣卫不行，益加喘满燥闷而死矣。若毒入里，忽自利者，此人脾胃素强，毒气难留，故自利之，须看利下之物，如利痂皮脓血者，毒气得出，为顺，不可止之，待利尽脓血自愈。如利水穀者，此毒气反驱水穀，脾虚不能制之，其症为逆，不可治也。
原疮溃烂覆成疮，痘出重重渐作浆，
此候未曾成倒靥，便坚能食得为良。
如痘疮破损溃烂者，复肿灌作疮不致乾枯，原无痘疮处复出一层，如初出之状，亦以渐起发作脓者，此里气充实，毒不得入，犹在于表，未成倒靥，逆中之顺症也。但疮子重出一番，必其人能食，大便坚，足以胜其再作之毒。如食少，大便润者，用十全大补汤（三十八）、人参白术散（二十三）相问服之。自利者，陈氏木香散（二十五）、异功散（二十六）、肉豆蔻丸（四十三）主之。盖病久气虚，惟利温补，不可再解毒也。
一小儿痘靥后，复出一层小痘，其家惊忧，请予视之，曰：佳兆也。痘科云：轻者作三四次出，大小不一等。重者一齐涌出此痘最轻，且无馀毒，发已尽矣，其人大悦。
邑人吴若泉子，三岁出痘，请予长男邦忠视之，予偕往，予曰：毒气有馀，穀气不足，此儿食少，故不靥也。间服何药？予谓邦忠曰：无药可解，能食则生，不能食则死。次日思食，所食且多。予闻叹曰：死急矣。邦忠亦疑曰：能食而曰死急，何也？予曰：谓之能食者，久不食而今思食，自少加多，胃气复也。今忽多食，乃胃败火盛，邪火杀穀，名曰除中，况膏之将灭，必大明而后灭，死在旦夕间矣。次日果死。
—痘将靥，忽作泄泻，口渴饮水，小便短少，其痘胖壮红润，此内热也。用五苓散加黄芩、芍药煎，调益元散服之，愈。
—痘起脓成能食，一向溏泄未止，用钱氏异功散加木香、诃子肉服之，愈。
—痘成脓，面部将靥，因渴引饮过多，以致自利，用白术散服之，渴泻俱止，愈。
—痘成脓少食，忽作泄泻不止，痘变灰白，用木香散、豆蔻丸服之，愈。
—滑泄不止，食少腹胀，足冷，痘灰白色，脉细无力，此犯五虚不治，必死。
靥时表解里当和，忽尔通肠泄奈何，
不是里虚元气脱，必然倒靥毒邪多。
痘子初出以来，表里俱病，收靥之时，表邪已解，里气当和，大便宜润，小便宜清，忽尔洞泄水穀者，此中气暴虚不能禁固水穀，或毒气乘虚入里，欲作倒靥，并宜陈氏木香散（二十五）、异功散（二十六）、肉豆蔻丸（四十三）主之，利止者佳；利不止者，阳脱而死。
溃疮最毒面居先，阳毒从阳心火炎，
能使便调无别苦，可投良剂保伤残。
痘疮溃烂先伤于面者，面乃诸阳之会，痘乃纯阳之毒，以类相从，如水就湿，火就燥也。又心之华在面，诸疮皆属于心。心火上炎之象，如面疮已破，肿消目开者，此不著痂，先以乾燥，病为倒靥，死在旦夕。如已破复灌，满面成饼，焦裂溅起，脓血淋漓，食谷则呕，饮水则呛，咯唾黏涎，语音哑嗄，口中气臭者，此脏腑败坏，故诸症尽见也，淹延闷绝而死。如疮溃肿，饮食无阻，大小便调，更无他苦，如上症者，此则可治，内用十全大补汤（三十八）、升阳解毒汤（一二四）相间服之。外用灭瘢救苦散（七十八）、百花膏（九十八）合而敷之。
阴阳界限在人中，任督分来上下通，
宜向此间渐收靥，阴阳相济得和同。
人中为任督交会之衢，督乃阳脉，自人中而上，任乃阴脉，自人中而下，故自准头至印堂，与项至鸠尾相应，印堂至发际以上，与膝以下相应。痘疮收靥，但观面上收到之处，则知身上收到之处矣。凡痘自人中上下左右，先出先靥者，吉。阴阳变合，相济之理也。若自额角先靥者，孤阳不生；足下先靥者，孤阴不长，皆凶兆也。
蕲水柴大愚妻周氏甘七岁，出痘甚密，脓成时请予治之。予见鼻准先干，曰：此凶症也，不可治矣。或问此痘将收而不治，公误耶？予曰：起发未透，脓浆未熟，不当靥也，况痘疮收靥自有次第，形色亦殊，先自口唇两旁收起。漏浆堆脓，面疮皆然，自项而下，则成瘪壳。今痘未熟而靥，乃倒陷也，自鼻先收，失其序也。不漏浆者，乾枯也，予不能治，辞去，后三日死。
阴阳相济得相成，阴寡阳孤势不行，
不信但看头与足，痘疮难靥自分明。
造化之理，生于阳者，阴成之；生于阴者，阳成之。痘疮收靥，头自发际以上，阳气独盛，谓之孤阳；足自膝以下，阴气所聚，谓之寡阴。所以诸疮皆靥之后，此二处难靥，乃造化自然之理，不可作倒靥论。
曾见伤犯灌成疮，待到收时不靥浆，
脓汁淋漓多痛楚，急宜治疗免残伤。
痘疮结脓窠之先，或曾伤犯破损者，灌烂成疮，至于收靥，此独不靥，脓汁不干，更多痛楚。若不急治，渐成疳蚀疮，损骨伤筋，以致横夭，宜内服十全大补汤（三十八），外用灭瘢散（七十八）和百花膏（九十八）敷之。
几个顽疮不肯收，无时痛楚血常流，
此成疳蚀难调理，日久堪嗟一命休。
痘以成疳蚀疮者，若在肢节，及诸虚怯软弱，血气俱少之处，色青紫黑，肿痛溃烂，以渐延开，血自出者，难治。若所生之处，在于阳分，不痛不烂，色不变，血不出者，以绵茧散（一二五）主之。
一向浑身只温暖，忽加烦热减精神，
干浆焦靥宜如是，只怕生来内外因。
痘疮常宜温暖，有热不可尽去。如一向身温，今又发热者，俗名干浆，此亦常候。只怕内伤饮食，外感风寒，以致发热，又当别论。然病久气虚，不敢轻用汗下。因外伤者，桂枝葛根汤（五）加人参。因内伤者，木香大安丸（九十一）主之，并宜用连翘汤。凡痘出太密，身有壮热可嫌者，连翘汤，圣药也（八十八）。
待到浑身脓水乾，纷纷时俗怠心生，
不知禁忌多翻变，一篑难成九仞山。
收靥之时，人心怠忽，居处饮食，不知禁忌，以致变生异症，滔滔皆是也。
〔痘靥辨生死诀〕
—痘靥时，面上遍身臭烂不可近，目无神采者，死，勿治。
—痘靥时，遍身瘙痒，抓破无水，皮捲起如豆壳乾者，决死。勿治。
—痘靥时，两腮乾硬，按之如石者，决死，勿治。
—痘靥时，泄泻不止，遍身溃烂足冷者，决死，勿治。
—痘靥时，瘙痒不止，寒战咬牙失声者，决死，勿治。
—痘靥时，呛水失声，乾呕者，决死，勿治。
—痘靥时，痂皮不脱，不思饮食，昏愦闷乱者，决死，勿治。


卷之十八  ——————————————————————————————————————————————————————————————————————————————————————————

落痂症治歌括  ***************************
凡一十一首。
疮痂自脱痘瘢明，无凹无凸皮肉平，
容貌不殊原未病，泰来否去一番新。
收靥之后，其痂亦先后以渐自脱，其瘢鲜明，光润平整，无赤黑，无凸凹，容颜依旧，五官，四肢并无伤残，此大顺吉者，人生过此，又一番新也。
满面天黥黑䵟添，形容变尽发毛更，
旁人乍见应难识，恰似重来生一般。
靥后痂落，满面瘢痕，或赤或黑，五官废缺，四肢伤残，毛发尽脱，形容大改。此险中得生者，如再生一般也。
落痂之后瘢赤黑，爱养能教瘢自灭，
突起还将风热论，凹陷却因虚里得。
疮痂落后，其面瘢或赤或黑者，用四白灭瘢散（一二七），临睡以清蜜水调搽面上，至晓以水涤去之，自然白莹脱去，更宜爱护，不得早见风日，经年不灭。如疮瘢突起成凸者，此热毒未尽，解毒防风汤（一百零一）主之，外更用蚬子肉水摩之。如陷下成凹者，此脾胃虚不能长肌肉也，人参白术散（二十三）加黄耆主之。
靥后痂皮令自脱，日久不脱脾胃弱，
莫教撏掐又伤肤，番覆成疮肤似剥。
痘疮收后，其痂自脱者佳，不脱以百花膏润之（九十八），令其速脱，稍迟则乾硬深入肌肉，经久方脱，遂成瘢痕。然久而不脱者，脾胃虚也，人参白术散（二十二）加黄耆、官桂主之。不可撏剥去，若不禁手，反伤皮肤，复灌作疮，番复溃烂，一时难愈，其后多成疥癞也。
一小儿靥后，痂皮不脱，问予。予曰：此脾肺二经不足也。盖肺主皮毛，脾主肌肉，其气不足，故痂难脱。乃用钱氏异功散加黄耆、桂服之，愈。
一小儿痘后，一身尽靥，痂皮尽脱，惟头与足不靥，其家甚忧。延予治之，予曰：此常候也，何劳治。盖天地间物，以阳济阴，以阴济阳，阴阳相济而成造化，人之一身诸阳，皆聚于头，乃阳中之阳，谓之孤阳。诸阴皆会于足，乃阴中之阴，谓之寡阴。孤阳不生，寡阴不育。所以头疮不收者，孤阳无阴也；足疮不收者，寡阴无阳也。久当自痊，但迟迟耳，不须服药，亦无方也。请者喜而退。
痂皮不脱日时深，陷入肌肤必作瘢，
胸背四肢由自可，面颜岂可著瘢痕。
凡疮痂日久，当脱不脱者，胸背手足无妨，惟面上不脱，必成瘢陷。未脱者，以百花膏润之（九十八），令其易脱，脱尽之后，瘢痕黑黯者，以四白灭瘢散涂之（一二七）。
痂脱瘢痕黑暗多，劝君未可许无疴，
毒邪归肾谁知得，只要其人表里和。
凡痘瘢头面浑身并黑暗者，未可便说无事，犹恐目前未甚作脓，收靥太急，此倒靥归肾也。但察其表里，如壮热大渴未除，烦闷昏睡少食，或大便不通，或自利，此真倒靥归肾也。若身温暖爽快，食渐加，大小便调者，此疮瘢本色，无虑也。
一小儿痂落后，其瘢白色，或问予，予曰：此气虚也。肺为气之主，其色白，当用参耆大补之剂，否则有变。其人曰：痘已收完，何变之有？一月后大喘而死。
收靥迟迟不脱痂，神昏喜睡此无他，
只因气弱神先倦，缓治求痊不必嗟。
如收靥既迟，疮痂不落，昏昏喜睡者，此邪气已退，正气未复，脾胃虚弱，宜调元汤（十八）加麦门冬，合安神丸（四十七），或只用酸枣仁汤（一二一）缓缓调理，待气血平复，荣卫和畅而安矣。
脱痂胃气未全舒，饮食安能便有馀，
若使食多休浪喜，胃中邪热不曾除。
疮痂既落，中气暴虚，多不能食，必藉人参白术散（二十三）去葛根，加陈皮、木香以调养之。其间或有疮痂起而能食者，是胃中宿有蕴热放也。盖胃热则消穀，所以能食。其人必大便稍秘或难，当用三黄丸（八）利之，否则恐胃热不去，郁为口臭、齿腐、生风之症，流散四肢，则发为痈疽肿毒。然有一等脾胃素壮实者，平素能食，大便亦不至有秘结之患，此又不可一概论也。凡痘自成脓后，先四五日未大便者，最惟胆导法（五十一）。
痂起浑身一扫空，瘢痕凸肿尽成脓，
依然个个如先样，形症轻微却不同。
痘疮收靥后，痂皮尽脱。曾见瘢痕凸起，复作脓窠，依旧结一层疕子者，或因收靥太骤，毒气未尽，或因误服温补之药，或多啖肥甘之物，饮酒，喜食煎炒辛热，或因出风太早，荣卫郁而不通，皆能覆成此症，亦与前日一般，但无苦耳。若此者，毒邪外散，决无留毒之患。
邑丞雷省斋次孙出痘，落痂后月馀，面瘢凸肿，今始发泄也。凡毒自内而外者，吉。乃用当归梢、赤芍药、防风、荆芥、连翘、牛蒡子、玄参、蝉蜕、升麻作散，淡竹叶煎汤调服，安。
一小儿落痂后，瘢内凸起，且作痒，请予。予曰：此风热也。用人参败毒散加防风、荆芥，一服安。后有患此者，用荆芥败毒散加人参服之，外浴水杨汤，皆效。
一小儿落痂后，瘢毒不平。人问予，予曰：痘家戒食姜，恐靥不齐，瘢不平也。问之果然。
一小儿落痂后，瘢肿覆成，疮久不愈。请予治，予曰：此痘毒疮也，由犯手撏掐，不得自脱，故皮肉受损而复作疮，以苦参丸与服而愈。
疮痂起处落纷纷，几处犹然脓水浸，
硬疹蓄脓原毒壅，空囊停水里肌平。
痘疮溃烂不结痂者，此倒靥也。或三五处肿溃烂不结痂者，疳蚀疮也。若已正靥，痂起自脱，或面上，或手足成片结硬，疮头虽焦，中蓄脓浆者，此是原出痘子之初，其处太密糊涂成片，无复颗粒，所以毒壅于里不能起发作脓结痂也，但用灭瘢救苦散（七十八）和百花膏（九十八）涂之，待脓尽痂起自愈。或手足腕膝之间，疮窠连串。作大一块，脓化作水，停蓄于中，恰如囊袋，皮不破，水不出，日久只如是者，此里面肌肉已好，原日疮皮剩于外也，宜用针决去其水，自干脱矣。
差后心虚气未平，便宜调护保安宁，
皮肤嫩薄风寒袭，肠胃残伤水穀停。
痘疮新差之后，气血未复，视之未靥，尤加调护可也。盖痂皮起落，肌肉新嫩，不宜澡洗，增减衣服，则表已虚，寒暑之气易袭也。疮毒内作，脏腑俱伤，毒虽外散，肠胃已弱，不宜饮冷，伤饥过饱，则里气虚，饮食之物易伤也。时俗不知此理，谓之已痊，再无他变，怠玩纵弛，致生后灾，一旦病生，悔之晚矣。


卷之十九  ——————————————————————————————————————————————————————————————————————————————————————————

痘后馀毒症治歌括  ***************************
三十六首。
痘疮靥后喜无邪，人渐清宁食渐加，
若此痘中还更苦，莫言无事便矜夸。
或问痘后馀毒可前知乎？曰：痘未靥时，毒气未除，正气未舒，如蟮在汤，如蚓在灰之状。痘已靥后，毒气已尽，正气将复，如困鱼入水，囚鸟出笼之状。但察其身无热，口不渴，大小便调，腹中无痛，精神渐壮，饮食渐加，此真安乐之时，岂有馀毒哉！若身热而渴，腹痛吐泻，或小便赤涩，大便坚秘，精神昏愦，四肢倦怠，饮食减少，坐卧不安，此有馀毒伏藏，必生后灾。以此决之。可前知也。
痘疮轻者自无乖，逆重从来有后灾，
不是毒邪根里得，或自调治误中来。
凡痘疮轻者，其本疏，其毒微，其症顺，自然易靥，无馀毒也。重者其本密，其毒盛，其症险，自然难出难靥，有馀毒也。逆者，或伏，或倒陷，或倒靥，幸脾胃素强，调治又早，不至大困，亦作馀毒。钱氏云：其病有三：一者疮，二者痈，三者目赤，以症求之，尚不止，此亦有出已尽，发已透，靥已齐者，复作馀毒，此由温补之过，饮食之失而得之。故治痘后馀毒，或补，或发散，或解利，要在分表里，论虚实，不可一概妄投汤剂也。
痘疮靥后难调理，表里俱虚勿纵施，
此与伤寒复同病，补虚为本而已矣。
痘疮之后，表里俱虚，要避寒暑，戒频洗以养其表；节饮食，远房室以养其里。《伤寒赋》云：劳食再复，病名内伤，言其虚也。又云：诸食皆复，饮酒则甚，诸劳皆复，御女必死。言犯其虚者，不可治也。如小儿则在父母调护，大人宜自保而勿失焉。治其病者，惟以补虚为本，所因之病，以末治之。
古云痘毒只三门，自我推求未足凭，
五脏有邪皆有症，各随形症审来因。
痘科云：痘后馀毒，一者疥，二者痈，三者目赤。夫疥者，心病也；痈者，脾病也；目赤者，肝病也。胎毒之发，五脏各有一名：如心为斑，脾为疹，肺为脓疱，肝为水疱，肾为黑陷是也。发热之初，五脏各具一症：如呵欠、惊悸属心，项急、顿闷属肝，喷嚏、咳嗽属肺，吐泻、昏睡属脾，耳凉、足凉属肾是也。何以馀毒只心肝脾三脏有之乎？以三脏之症，又不止于此乎！或者举其重而言之，欲人推广之耳。如毒归于心则为斑疹，为惊悸，为痒痛，为壮热，为咽乾而渴，为汗，为丹瘤。毒归于肝，则为闷乱，为水泡，为腰痛，为目病，为卵肿，为乾呕，为手足拘挛，为吐蛔，为寒战咬牙。毒归于肺则为咳，为喘，为衄血，为疮乾燥皱揭，为肩臂痛。毒归于脾则为吐，为泻，为肿，为胀，为腹痛，为唇疮破裂，为舌本强，为手足病，为不食。毒归于肾，为黑陷，为猝失声，为手足逆冷，为咽中干痛，为饥不欲食，为多睡。毒归于肠胃，为泄，为利脓血，为肠鸣、失声，为大便不通。毒归于膀胱，为小腹满痛，为溺血，为遗尿，为头肿痛，为目上视。已上五脏之症，略举其概，临病之工，不可不审。
郡别驾壬峰肖公女，乙丑冬出痘，请全调治，缘娇惜太过，非鸡与煎熬厚味不食，而彼处风俗有病者，必服附子，食雄鸡，灸关元。全请戒之，不听，全告曰：不肯慎口，他日蓄毒作病，必费调理。公不肯信，自丙寅年后，两目出泪，眼弦赤烂。全曰：此毒发于肝，肝火旺也。公曰：目上下弦属脾，脾有热乎？全曰：此因泪，泪不止，浸淫烂溃也。乃用泻青丸方去大黄，加柴胡、黄芩、密蒙花，炼蜜为丸。服半年后而目不出泪，眼弦平复。丁卯夏，又小便如靛青点滴，著肉处皆烂成疮疱。全曰：此亦肝火也。公曰：膀胱之热。全曰：肝色青，乃肝移热于膀胱也。又用泻青丸方去大黄，加柴胡、木通、车前子、炼蜜为丸，服之安。公曰：悔不早听佳论耳。
痘后留邪作肿痈，或为结核论相同，
但将毒气分深浅，莫使馀邪透骨缝。
此下二条言痈毒也，皆由毒气留藏经络，故于肌肉虚变，或关节动摇处红肿而成痈。又或既平之后，失于解利，馀毒太盛，外不得泄于皮肤，内不得入于脏腑，聚而不去，遂为之痈。如毒气浅者，止生结，皆肿毒疮疖而已，甚者至头项、胸胁、手足肢节，尽掀肿作痛，但发一二处，或根浅者，可治。若流注起伏，根深蔓引者，小则溃筋脱骨，必为残废之疾，甚则绵延日久，死。
邑文学胡近滨长女，出痘不甚密，亦不十分光壮饱满，与药，点滴不入口，盖平生不肯服药也，收靥时一片薄壳，逆痘也，足膝发痈毒，与药一饮而尽。近滨夫妇喜。予曰：勿喜，病不可为也。近滨问故，予曰：脾主味，开窍于口。经云：口和则知五味矣。令爱素不肯服药，今肯服药，且尽是不知味而脾败矣，况膝膑之处，脾实主之。脾败则亦不能成脓，及请方士蔡谷阳针之，果皆清水，次日死。
蕲水夏佐南长子，痘后手足发痈，请予视之。见其面色黧黑，精神疲睏，饮食且少。予曰：令嗣之痘，未得起壮，收靥太急，今发痈毒，乃倒陷归肾症也，必不能成脓而死。果然。
一小儿痘后发痈，即请予治之。予用十全大补汤加连翘、金银花治之，愈。盖其痈已溃，故用是方。凡溃痈者，以是治之，未有不愈者。
一小儿痘后发痈，即请予治。予用解毒内托散调理，愈。
黄冈蔡丹泉子，痘后卵肿，吾子邦正视之，作厥阴肝经病是也。丹泉不自安，使人问予。予曰：非痈，乃厥阴肝病。因寄一方，用小柴胡汤加青皮、木通、山楂肉调理，愈。
看在何经用引经，肿时不与溃时论，
补中托里分虚实，决毒排脓视浅深。
凡治痘痈，先看在何经络，分气血多少用引经药。如太阳经，羌活、防风；阳明经，升麻、白芷；少阳经，柴胡；少阴经，独活；太阴经，防风；厥阴经，柴胡。若初红肿硬痛者，以针刺之，口吮去恶血，以拔毒膏（九十七）敷贴，解毒内托散（一二二，附方）。气实能食，大便坚者，用排毒散（一二二）疏利之。气虚食少者，用十宣散（三十七）或流气饮（一二八）。毒泄而小者，只内服小柴胡加生地黄汤（一二九），外用神功散，或拔毒膏贴之（九十七），此治肿疡之法也。若已成脓而未溃者，以铍针决去其脓，勿使内溃。已溃者，用十全大补汤主之（三十八），此治溃疡之法也。大抵痘毒发痈，在手肘腕，足膝膕中者多，若在手腕发者，属手太阴肺经；在足膕发者，属足太阴脾经，并用解毒内托散主之（一二二，附方）。
遍身疥癞候何宁，败面残形亦可矜，
撏掐肤伤为毒浅，薰蒸肉烂受邪深。
此一条言疥毒也，痘后遍身疮癣如疥如癞，脓血浸淫，皮肤溃烂，日久不愈，此毒气瀰漫，散于皮肤，宜升麻葛根汤（一），解毒防风汤（一。一），苦参丸（七十七）主之。若因撏掐成疮者，只以百花膏（九十八）涂之。
疳蚀顽疮亦可嫌，时时流血不曾干。
穿皮销肉成瘢陷，腐骨伤筋作夭残。
此毒在脾也。痘后疳蚀疮者，毒壅肌肉，内透筋骨，外连皮肤，时痛出血，日久不痊，亦恶候也，内服十全大补汤（三十八），外以绵茧散贴之（一二五）。
毒败皮肤有几般，或为瘾疹或成丹，
丹瘤凝结从深论，瘾疹分疏作浅看。
此毒在心肺二经也，痘后毒气散于皮肤肌肉者，病有数般，或为瘾，皮上起如疙瘩，瘙痒抓搔更多，内服解毒防风汤（一。一），外以箪衣汤（一三。）洗之。或为疹皮上如蚊虫所咬之迹，或如小疥子，即麻子也，升麻葛根汤（一）加防风、荆芥穗主之，热甚渴者，与以人参白虎汤（二十四）相合服之。或为丹瘤红肿作痛，手不可近，流移上下，过心肾者，即死。宜内服小柴胡加生地黄汤（一二九），外用蜞针法吮去恶血自消（一三一），或用砭法。若但红不肿不痛者，斑也，人参白虎汤（又名化斑汤，二十四）加玄参、大青叶、生地黄主之。
眼中膜翳忽遮睛，瘾涩难明若雾云，
但用汤丸频解毒，勿轻点洗反伤明。
此下二条言目病，毒在肝也，疮痘毒气之为目翳也。盖自脏而达外，治之法，但活血解毒而已，活血不致于热，解毒不致于冷，五脏平和则翳当自去，不可轻用点药，反致损睛，宜蝉蜕散（九十六）、四物汤（十九）加柴胡。
暗中强视泪盈腮，略见阳光不敢开，
此是羞明差别法，莫将肤翳混同猜。
痘后目闭，泪出不敢见明者，此羞明症也，唯于黑暗处则能开，才见明则阳光烁之，泪自溢出，瘾涩难开，宜洗肝明目散（九十五）加密蒙花。目中赤者，洗肝明目散（九十五）主之。
邑丞雷省斋一孙出痘，七日倒靥，予往视，发出，雷公问曰：再服何药？予曰：痘既发出，毒犹太甚，欲解其毒，中气素虚，恐伤中气，又致倒靥；欲补其中，恐助毒火，又伤其目，不如节饮食，适寒温，以待自安。时万世乔欲进补中药，闻予言，止。偶因伤食发热，予不在，世乔言于众曰：昔欲用药，密斋力阻，今亟矣，奈何？公怒，乃作参耆温补剂服之，韩观岐与吾子邦治不敢止，予闻之往问曰：劝勿服药，恐其伤目，何求效速耶？雷公曰：但得生，虽带疾何妨？盖谓必不得生也。予又告曰：令孙必无事，他日损目，须记吾言。今果两目俱盲，雷公始悔不用予言，遽疏世乔。
邑司训月山王公公子，痘后两目畏明。予曰：肝火太旺，宜服泻肝散加柴胡、蝉蜕、黄芩，初一剂，用酒制大黄，公子畏苦药，果成内障，目盲。
邑人徐少柳子，痘后两目不开，吾儿邦治医不效，乃请予视之，予曰：两胞高肿而不流泪，决非痘翳，乃脾经湿热也，遂制一方，用苍术（童便浸）、黄连（酒炒）、防风、升麻、生甘草。为末，蜜水调服，愈。
邑人肖天秩一子，痘后目有白翳，延予视之，曰：此痘瘢也，治之无功。果盲。
蕲水徐淑道，出痘不靥，先君命全治之。肖桂屏再请团风李医视之，用陈氏木香散一服。予曰：误也，必损目矣。果损一目。
蕲水周望峰女，出痘后目闭不开，予曰：令爱痘顺，无馀毒，必羞明症也。乃试之，向暗则开目，目不赤，嚮明则闭，又不流泪，此肝经火邪未除耳，乃用羌活、防风、当归梢、川芎、柴胡、蔓荆子、密蒙花、生甘草、淡竹叶，一服而目开，遍身痘瘢肿凸而起，再用四物汤加防风、荆芥、人参、连翘、生甘草，服之，愈。
吾邑多云山周宅一小儿九岁，痘后出外忽头肿，两目不开。请甘大文视之，大文问予，予曰：此非痘毒，乃风热也。口授一方，用羌活、防风、升麻、柴胡、当归、川芎、藁本、蔓荆子、细辛、甘菊花、黄芩（酒炒），往治之，愈。
热毒乘虚入腹中，大肠乾涩便难通，
如逢热结膀胱里，溲不来时又病癃。
此言毒在大肠、膀胱也。痘后毒入腹中，热气并于小肠，则小便不通；并于大肠，则大便不通；如前后部俱不通者，热势愈甚。小便不通者，五苓散（二十八）、导赤散（三十五）；大便不通者，三黄丸（八）、四顺饮（二十七）、三乙承气汤（三十）；大小便俱不通者，八正散（四十六）、通关散（一一五）斟酌用之。凡靥后馀毒未尽，有诸热症者，并宜大连翘汤（八十八），多服佳。
而今泄利又何如，治法难将一例拘，
能食渴多知是热，脉微食少又为虚。
此下皆毒在肠胃症也，痘后泄泻，其症有二：如能食而渴，脉盛者，此热入大肠也，渴者，内热也，食能多者，邪热杀穀也，脉盛而数，热症谛也，宜黄芩汤（四十一）加黄连；如食少不渴，脉微小者，此里气虚不能禁固水穀也，宜四君子汤（二十）加诃子，肉豆蔻，或理中汤丸（三十四）加熟附子。甚者以肉豆蔻丸止之（四十三）。
泄利频频见脓血，此是大肠多蕴热，
莫将倒靥一般论，只宜解毒不宜涩。
痘后便脓血者，此热毒入大肠也，宜四物汤（十九）加黄芩、黄连、枳壳、荆芥穗，或黄连解毒汤（八十九）加生地黄，勿作倒靥及用劫涩药也。
邑人张国重子，痘靥时面疮溃肿，脓水浸淫，泄下脓血后重不食，先请闻延南作噤口痢治，不效，请予治之。予察其症，乃是倒靥，非痢也。在痘科中，利下脓血痂皮者，生；水穀不化者，死。在伤寒厥阴经病论则曰：热蓄于里，当便脓血，勿治；利尽脓血，自愈。予思此疾不死，不可亟治，乃买药制药，故延缓以待之，数日后，度其脓血将尽，乃用四君子汤加白芍药、枳壳、黄连、木香，一服，后重除，利稍止，再服而能食，三服而痘靥。
胃家有热难留食，胃冷无缘纳水浆，
若是痘家多属热，呕家圣药是生姜。
此言毒在胃也，胃主纳而不出，大小肠主出而不纳。痘后呕吐者，是馀毒在胃也，然有冷热二症；如心烦作渴，食乳甚急，聚满于胸中，然后吐出如射，其人面色带赤，手足心热，居处喜凉，此热毒也；如乳食水浆随吐，面色青白手足冷，大小便自利，此冷吐也。热吐者，橘皮汤（四十九）加黄连、竹茹；冷吐者，益黄散（四十五）。痘后馀毒多是热邪，但闻食臭，即吐不能食，木香大安丸（九十一），或养脾丸（一百零六），并用生姜汤下。有饮水而吐者，必吐清水，名水逆，五苓散主之（二十八）。
一向蒸蒸热未除，治宜详审勿差殊，
便难烦渴方为实，清便饥疲本是虚。
此毒在心经也，痘疮自初以来，一向发热，至于差后犹不少减者，此有虚实二症。如大便难，小便赤，能食而烦渴者，此实热也，三黄丸（八）或四顺饮（二十七），先解利里热，后用升麻葛根汤（一）加地骨皮解表热也。盖升麻葛根汤治疮疹未发之先，已发之后，身热药也。如大便不秘，小便不赤，坐立振摇，饮食不甚进者，此虚热也，以调元汤（十八）加知母、麦门冬。虚甚者加炒乾姜，或熟附子少许以调之。
一小儿痘后发热，大小便难，疮瘢带赤，他医言虚，欲用保元汤，予曰：不可，此实热也，因食辛热之物得之。果因食鸡而得，以连翘饮服之，愈。
一小儿痘后发热不止，食少喜睡，延予视之，疮瘢黑黯，乃知痘毒有陷也。予问：此儿痘疮脓水必清，痂皮必薄否？其家答曰：果然不成脓不结痂，但水出皮脱而干也。予告之曰：凡痘出初，壮热昏睡，常候也，痘既收后，则邪气已尽，正气当复，热渐退，食渐加，精神渐爽，亦常候也。今皆不然，吾恐术无用矣。遂辞归。半月后，忽昏冒死。
邑染匠徐姓者一子，痘后发热，诸医或用小柴胡汤，或用竹叶汤，或用黄连解毒汤，皆不效，热益甚，请予治之。予用保元汤加当归（炒）、黑乾姜，一服热去。
遍身青黑色非常，口噤涎潮身反张，
手足时时频瘈瘲，不逢识者少安康。
此毒在肝经也，此中风也。痘疮方愈，荣卫正弱，不知避忌，忽遇节令气交，八方不正之气乘虚而入，故为此症，宜消风散（一三二）二钱，入蝉蜕末一钱，分为三服，投生姜、薄荷汁及酒各数点。温汤进之，连进二三服，或作瘾疹，或再出肤疹而愈，后以抱龙丸调理（四十）。
搐搦非时俗曰惊，只因热毒内归心，
若有伤食增潮热，腹满多烦乃食蒸，
此毒在心肝二经也。痘后非时搐搦者有二症：一则心热留而不去，热甚生风，风火相搏，其人必喉中有痰，目直上视，面赤引饮，居处喜冷，宜导赤散（三十五），泻青丸（一一。）清心泻肝，后以抱龙丸（四十）调之。一则病后多食，胃弱不能胜谷，谓之食蒸发搐，其人必潮热，大便酸臭，秘泄不调，或呕吐腹痛，先以备急丸（九）、丁香脾积丸（三十三）利之，彼用木香大安丸（九十一）、钱氏异功散（四十四）调理。取愈不如只用抱龙丸（四十）更佳。
手足拘挛不得伸，起居艰苦只呻吟，
要知养血真良法，莫误终身作废人。
此毒在肝脾二经也，痘后手足拘挛，屈伸不便者，乃血耗气虚，不能荣养于筋，宜十全大补汤（三十八）去地黄、白茯苓，加川续断，多服佳。气虚者少加川乌炮过。行经，不可误作风治，妄行发散，反耗阴血也。
邑令君唐肖峰以公子十二岁，戊辰正月出痘时，唐公要吾偕入京，乃延予四子邦治，八子邦靖，同韩凤岐医治，痘靥后右肩发一红肿，非痈也。韩以针刺之，其手不能举，三月末，肖峰北归，至上蔡闻之甚忧。予慰之曰：勿忧，及至察之，其手不痛，但软弱无力，不能自举，必用左手持之，乃能举。唐公问故，予曰：此肝热气虚也。盖肝主筋，资血以养，寒则缩，热则张，惟补气养血则病自痊。乃制一方，用人参、黄耆、当归、川芎、白芍药、川续断、甘草节、白术、桔梗、木香、薏苡仁、防风，共为细末，山药作糊为丸，服至半月而愈。
终日昏昏似醉人，口中妄语若邪侵，
谁知热入心包络，解毒安神泰宇清。
此毒在心也，痘后昏昧不解识人，口中常妄语如邪祟状，此热移入心包络，宜导赤散（三十五），吞安神丸（四十七）也，待醒后以调元汤（十八）加麦门冬、生地黄，四物汤（十九）加石菖蒲、木通、山栀仁相间服之，以抱龙丸调理而安（四十）。
卒然昏睡不知人，饮食俱忘唤不醒，
邪毒从今都解散，精神自此渐和平。
此差后虚病也，痘后卒然喜睡，状如眩晕，身无热，口中无妄语，其人痘出必重，又少食。今毒气已解，正气未复，故邪退而喜睡，乃否极泰来之象，不须妄治，逡巡甦醒矣。用抱龙丸（四十）调理。
蕲水汪元士子，癸丑四月出痘，靥后忽然闷绝，目闭口合，一家大哭。予曰：勿哭，吾固知有此病也。乃命吾次子邦孝作调元汤加麦门冬浓煎汁，斡开口，少与咽之，又令煮粥汤相间进之，须臾，平复如故，元士曰：神哉，先生之术！敢问何以预知有此？予曰：正气素弱，邪气方盛，壮火食气，气益弱矣。今邪气既退，正气将生，乃否极泰来之兆，所以戒勿扰乱，待其自苏。人不知此意，卒见闷绝，便将抱动，呼唤号哭，神气一散，其不救者多矣。时有二医在侧，周医云：曏者起病，日犯太乙天符，尚恐有变。予曰：运气之论，岐黄之秘旨，专论其年，非谓起病日也。况主客之气，胜复之变，一岁之中，难以预料，岂可以是料病吉凶也？信如尔言，太乙天符日起病者凶，然则太乙天符年有病者，皆不可治也。向医曰：尚有馀毒。予笑曰：取钱氏小儿书来，痘后馀毒有样，一者疥，二者痈，三者目赤，未尝言有昏瞀也。盖痘疮或出不尽，发不透，靥不齐，或空壳无水，或清水非脓，此则有馀毒也。今此痘起发胖壮，脓水饱满，有何馀毒哉。
一朝手足冷如冰，盖覆重加不得温，
痘正盛时为逆症，病今差后作虚论。
厥逆者，痘疹逆候也。若在正盛之时，十无一生，今病已愈，气血久虚，脾胃大困，宜有此厥逆也，用调元汤（十八）加当归身、熟附子以主之。
咳嗽时多不得安，更兼涕唾尽稠痰，
莫拘死局轻调理，好把权宜用散丸。
此下皆毒在肺症也。咳嗽者，痘疹常症也，有寒有热，有虚有实，不可拘泥一定之法，如自初出咳嗽到今未愈者，此肺中馀邪未尽也。宜甘桔汤（七）合泻白散（五十四），加牛蒡子、马兜铃主之。如咳而热，大便难，小便赤者，此热毒也，宜黄芩泻肺汤（五十五）主之。大便润者，人参白虎汤（二十四）合甘桔汤（七）主之。如咳而大便溏，小便清，无大热渴者，此虚也，宜人参清膈散（六十一）主之。如咳而血出者，甘桔汤（七）加牛蒡子、软石膏、茅根汁主之。如向不咳，今始咳者，此风寒外感也，麻黄汤（六十七）主之。
黄冈陶前墩子，出痘将靥时，咳嗽喘急，吾子邦正医，用甘桔汤加牛蒡子、麦门冬服之，未效，请予视之，予谓邦正曰：汝用方是，此症肺有火邪，火郁宜发之，即如前方去麦门冬，加紫苏、地骨皮，服一剂即效。
咳嗽之时两胁疼，阴阳左右被邪干，
不能升降多壅滞，解毒平和病早安。
经云：左右者，阴阳之道路。左右，两胁之谓也。疮疹后咳嗽胁疼，由余毒在中，阴阳之气不能升降也。胁居一身之左右，阴阳二气之所行也。胁痛是气不能升降之故，但解毒，毒气去则真气行，所苦自平，宜小柴胡加枳桔汤（一三三）服之。
未出腹疼斑毒攻，而今解毒已无壅，
不因燥屎或伤食，必是中虚要建中。
此毒在脾也，疹疮未出而腹痛者，乃斑毒内攻也。今毒已解，无复壅遏，腹中痛者，一则因大便未通，燥屎作痛，备急丸（九）主之。一则因食过多，胃虚不能消穀。腹痛者，便秘，丁香脾积丸（三十三）；便利，木香大安丸（九十一）主之。但燥屎痛者，病在下焦；伤食痛者，病在上焦，手不可按。若原食少，大便常润，忽尔作痛，此虚寒症也。病在中焦，用手按摩，黄耆建中汤（三十一）主之。
馀毒留居心胃中，膈焦咽燥渴来攻，
若是脾虚津液少，自然形症不相同。
此毒在心胃也。痘家作渴，亦是常事，如痘后不宜有渴，忽然渴欲饮水，心胃二经受邪热故也，其人必能食，大便秘，小便赤，舌燥咽乾，宜人参白虎汤（二十四）加黄连主之。若食少，大小便自调，虽好饮汤，咽舌不燥，此脾胃虚津液不足也，宜人参白术散（三十三），不愈，人参麦门冬散（二十二）加天花粉主之。
病后那堪猝失音，语言不出意沉沉，
咽伤苦痛痰多结，心热留邪舌不荣。
此毒在肾也，痘后失音有二：咽痛不能言者，此毒气结于咽喉之间，痰壅作痛而不能言，天花散（一。三）主之。心热不能言者，心中邪热未彻，肾虚不能上接于阳，虽有声而不能言，四物汤（十九）去川芎，加麦冬、白茯苓主之。
正气将回食渐加，缘何恶食却堪讶，
不因食壅脾重因，或食中虚病未差。
此下毒在脾经也，痘后邪气尽退，正气将复，脾胃略舒，宜渐能食也。若原不食，今日喜食太过，或原能食，今又骤加，以致恶食、不食者，此皆内伤有馀症也，宜木香大安丸（九十一）主之。如向未食，今犹不喜食者，此脾胃中气不足，宜人参白术散（二十三）去葛根，加陈皮、木香，研末，取二两，另用糯米二两、绿豆二两，各炒研末相和，枣子汤调服，稍能食更兼进养脾丸（一。六）、抱龙丸（四十）。
寒热往来形似疟，不问早晚如期作，
只因调护少疏违，故惹风寒相击搏。
痘后忽发寒热如疟状，至后如期即发者，此脾虚气弱，失于将息，重感风寒，宜先以柴葛桂枝汤（八十五）发去新受表邪。后以调元汤（十八）加当归、陈皮、白术调之。
面目虚浮忽改形，腹中胀满喘声频，
邪风入肺疏通去，宿垢伤脾解利行。
此毒在脾肺二经也。痘后面目虚浮，或久则一身皆肿者，此表气不足，出风太早，风邪乘虚而入，其治在肺，宜五皮汤（一三四）先加桂枝，微汗之后，只服本方。若遍身皆肿，以胃苓汤（一三六）合五皮汤（一三四）主之。痘后腹虚肿胀满，或气喘粗者，此有宿垢在里，不问馀毒、食积、蓄水，并宜先利之，以塌气丸（一三五），利后以胃苓汤（一三六）去甘草，加人参、黄耆、大腹皮调之。其治在脾，如因新食作胀不肿者，只木香大安丸（九十一）。
一小儿痘后洗浴，面目一身尽肿，请予治。予曰：此水气也，用四君子汤以补脾去湿，加黄耆以实表，防风以胜肌表之湿，麻黄以逐皮间之水，一服而肿减，后以钱氏异功散加猪苓、泽泻调理而安。
漐漐浑身汗未休，肤濡发润亦堪忧，
卫中气弱荣中热，若到亡阳治不瘳。
此毒在心也。痘后自汗盗汗，皆卫气弱，荣血热，肌肉虚也，宜调元汤（十八）、当归六黄汤（六十八）相间并调败蒲散（七十）服之，如汗出甚，再用温粉扑法扑之（六十九）。若浑身如水，发润者，或汗出如珠者，皆亡阳症，不治。
血在身中怕妄行，火邪迫血血离经，
鼻中衄出堪调理，便溺中来祸非轻。
此毒在心肝二经也。痘后失血，症乃馀毒，热邪迫血妄行也。自鼻出者，玄参地黄汤（六十五）主之，外用栀子炒焦黑，研末吹之。自溺出者，八正散（四十六）主之。自大便出者，桃仁承气汤（一二。）主之。此与上自汗症同为热也。上是热在卫，故汗出；此是热在荣，故血出。二症大便秘者，并与四顺清凉饮（二十七）主之。
蛔动如从吐利中，必然肠胃热邪冲，
若闻食臭虫才出，此症虚寒勿妄攻。
此毒在肝也。痘后或吐蛔者，皆热毒入里也。热在胃则吐蛔，热在肠则利下蛔，利者，黄芩汤（四十一）加桃仁、艾叶；吐者，黄芩半夏汤（四十二）加乌梅、川椒。若不吐利，但闻食即吐蛔者，此胃久虚，虫无所食，故闻食臭即吐，食已易饥，宜理中汤丸（三十四）加乌梅肉、黄连、川椒主之。
狐惑之症声哑嗄，唇口生疮诚可讶，
龈根溃烂疳蚀疮，息臭血出名走马。
此毒在肾也。痘后吐利蛔出者，此虫为热所蒸而为蛔厥。若不吐利，内蚀脏腑者，为狐惑。狐惑之症，其人好睡，默默不欲食。上唇有疮，虫蚀其肝；下唇有疮，虫食其脏。其声哑嗄，上下不定，故名狐惑。此候最恶，麻疹后尤多，化䘌丸（一三九）主之。如大便结者，以桃仁承气汤（一二。）加槐子利之，或只牙齿龈肉溃烂者，此痘疕脱去，痰水浸渍为疳蚀疮，用绵茧散（一二五）敷之。若气臭血出者，又名走马疳疮，内以黄连解毒汤，（八十九）加雄黄为丸，竹叶汤下，外以马鸣散敷之（一三八）或口舌生疮者，并宜洗心散（一三七）。已上诸症，大便秘者，并用四顺饮（二十七）利之。
痘后宜行解利良，勿令热毒得为殃，
若逢馀毒为诸症，缓药安能得早康。
痘疹后须当解利，勿使馀毒或在表，或在里，变生诸症也。解利之剂，如三黄丸（八）、四顺饮（二十七）之类。若失于解利致生诸症，须当用切中病源之药急治之，不可缓，恐令病势滋蔓，反害人也。今人不能究其病因，一概用不急之药，如四君子之类，其意但欲逃差谬耳，何尝实能究其致病之由而药之耶？急治之中，惟在识其虚实，苟禀受既实，荣卫充壮，病后有热者，即与解利，缓治不可也。所禀怯弱，病后荣卫大虚，坐立振摇。饮食少者，却宜和缓之药以扶持之，候其饮食如故，荣卫既充，然后微微解利，未为之晚。或至虚之人，不必解利可也。
能医恶疮是良工，不宜怪异及虚惊，
若然乍见成凶兆，枉请师巫祷鬼神。
祯祥者，福之基。妖孽者，祸之萌。出痘之家，最宜内外肃静，大吉之兆也。若有鸦鸣鼠闹，虚响火光，蝙蝠入室，葱蒜扑人，夜生怪梦，病见死人，是皆不祥之兆也。苟非积善之家，方兴之世，鲜能免其祸者矣。
胡松山子出痘，在母黄氏怀中，半夜后此儿却在地下。肖楚梧子出痘，日中时忽闻一阵蒜气过。胡三溪子出痘，有鸦日日聒噪。胡叔卿子出痘，近夜时楼上忽闻桌倒声，视之无他。王来楼子出痘，有蝙蝠飞入室，后皆凶。


卷之二十  ——————————————————————————————————————————————————————————————————————————————————————————

疹毒症治歌括  ***************************
凡二十六首。
疹为胎毒发于心，肺与相连热毒侵，
咳嗽鼻中清涕出，且观双目泪盈盈。
痘疹皆胎毒所发，毒者火也。故痘子大而掀肿者，少阳三焦火也。阳道常饶，故大而肿。疹子小而碎密者，少阴心火也。阴道常乏，故小而密。三焦水穀之道路，脾胃主纳水穀，治痘专以脾胃为主。心肺属阳而位乎上，心火旺则肺受之，治疹先以肺为主，观其咳嗽者，火炎则肺叶焦举也，鼻流清涕者，鼻为肺之窍，以火烁金而液自流也。目中泪出者，肺热则移于肝，肝之窍在目也，或手掐眉目，唇鼻及面者，肺热症也。
凡遇冬温最不祥，民多疫疠发疮疡，
或逢斑疹相传候，可用汤丸最解良。
春温夏暑秋清冬寒，此四时之主气也。冬应寒而反温，阳气暴泄，火令早行，人感之者，至于来春必生疮疥。未出痘疹者必感而出，虽曰胎毒，未有不由天行者，故一时传染，大小相似，但见痘疹之出，宜先服消毒保婴丹（十三）、代天宣化丸（十二）以预解之，可使毒散，不为已甚也。
斑疹须明岁气先，勿轻汗下作伤寒，
察人虚实施方法，莫犯天和损寿元。
痘疮之症，其初发热，与伤寒相似，但疹子则面颊赤，咳嗽喷嚏，鼻流清涕，目中泪出，呵欠喜睡，或吐泻，或手掐眉目鼻面，宜用升麻葛根汤（一），不可作伤寒妄用汗下也。汗之则增其热，为衄，为咳血，为口疮咽痛，为目赤痛，为烦躁，为大小便不通。下之则虚其里，为滑泄，为带下。经曰：必先岁气，毋伐天和。言不可妄汗下也。如手足稍微冷，恶寒而无汗，面色青惨而不舒，左额有青纹者，伤寒之热也。手足稍微温，发热有汗，面赤而光者，伤风之热也，并宜惺惺散（一一四）发散之。目胞肿而右颊有青筋，发热而头额腹肚最甚，或兼呕吐腹疼者，伤食之热也。备急丸（九）下之。面色青红，额正中有纹，手掌心有汗，时作惊惕，手络脉微动而发热者，此惊热也，泻青丸（一一。）、牛黄清心丸（三十六）主之。身热而倍能食，唇红颊赤，大小便秘，胁下汗者，此风热也，宜宣风散（九十二）。已上诸热，久而不去，内外感发则所蕴疮疹之毒，亦能乘间而出矣。
疹喜清凉痘喜温，能知疹痘不同论，
疹苗痘实无人解，谨始虑终用意斟。
疹喜清凉，痘喜温暖，此法人皆知之。然疹子初出，亦须和暖则易出，所以发苗之初，只要发出得尽，则毒便解，若痘必苗而秀，秀而实，而后毒解也。痘子成实之时，若太温热则反溃烂不收，是痘之后亦喜清凉也，故治痘疹者，无过热，无过寒，温凉适宜，阴阳自和，是为得之。
疹毒从来解在初，出形毒解却无忧，
腹中胀痛邪犹伏，喘促昏沉命必殂。
疹子只怕不能得出，若出尽则毒便解。故治疹子者，发热之时，当察时令寒暄，以药发之。如时太寒，以桂枝葛根汤（五）发之，太热以升麻葛根汤（一）合人参白虎汤（二十四）发之。不寒不热，以荆防败毒散（七十一）发之。如兼疫疠之气，以人参败毒散（二）发之。如尽一剂不出，再作本汤发之，外用胡荽汤（七十四）以苎麻蘸酒遍身戛之，务令亟出。如三四作，更不出，加腹中胀痛，气上喘促，昏闷谵妄者，必死症也。
邑人胡道松，四岁病疹，先请甘大文视之，三日疹不出，烦躁甚，乃请予，文又作荆防败毒散，予止之曰：此皆发热之药，无解毒之用，况天大热又无时令之药一二味在内，则阳愈胜，阴愈亏，阴阳不和，此疹所以不出也，吾作东垣凉膈散加玄参、升麻，一服疹出，三日起。
过期不出势淹延，毒伏身中出现难，
急用透肌休怠玩，岂堪脏腑受熬煎。
发热六七日已后，明是疹子，却不见出，此皮肤坚厚，腠理闭密，又或为风寒袭之，曾有吐利乃伏也，急用托里发表之剂，麻黄汤（六十七）去杏仁，加蝉蜕、升麻，外用胡荽酒（七十四）、散麻刮之。如一向未更衣者，毒甚于里，伏而不出，河间凉膈散加牛蒡子（一四七）主之，发之解之再不出者，死症也。
甘大文从吾学医，长男发热，予见之曰：疹也。三日不出，身凉神倦，坐卧不宁。予谓大文曰：汝子疹毒不出，外凉内热，毒火内伏，故烦而坐卧不安也。不急治且危，文泣求医。予乃用葛根汤加麻黄、石膏以发之。一服疹尽出，色白不红。予曰：此血虚也。用四物汤加防风，一服色变红，遂愈。
蒸蒸发热咳声频，目胀面浮气上行，
坐卧不安痰唾少，肺焦叶举热邪蒸。
疹子初发热时，未见出现，咳嗽百十声不已，上气喘急，面浮目胞肿，时卧时起，此毒火内蒸，肺叶焦举，宜甘桔汤（七）合人参白虎汤（二十四），去人参加牛蒡子、薄荷叶主之。
火热熏蒸汗润身，毒邪并迫血违经，
汗多卫表邪从散，血去荣中毒少轻。
疹子发热，或自汗出，或鼻衄者，不须止之，亦发散之义。故汗者，毒从汗散。衄者，毒从衄解，但不可太过。如汗太多，人参白虎汤（二十四）合黄连解毒汤（八十九）主之。衄太多，玄参地黄主之（六十五）。
发热之时吐利并，任他所出不须惊，
胞胎蓄毒从今解，肠胃停污自此清。
疹子发热吐利，纯是热症，不可作寒论，乃火邪内迫，上焦出吐，下焦多利，中焦吐利，并多自利，宜黄芩汤（四十一）。吐利宜黄芩加半夏汤（四十二），自利里急后重者，宜黄连解毒汤（八十九）合天水散（九十四）主之。
毒火熏蒸气上炎，咽喉自此正烦疼，
从来痘疹多咽痛，莫作寻常喉痹看。
痘疹咽痛亦是常候，乃毒火上熏而痛也，勿作喉痹同论，妄用针刺。喉痹内作痈肿，故宜针决去恶血，痘疹只是咽乾作痛，宜甘桔汤（七）加牛蒡子，或射干鼠黏子汤（六十）细细嚥之。
痘疹如焚引水饶，炎邪未许一杯浇，
咽喉乾燥心家热，津液枯虚胃脘焦。
疹子渴喜饮水，纯是火邪，肺焦胃干，心火内亢故也。
初发热渴者，升麻葛根汤（一）加天花粉、麦门冬。渴甚者，人参白虎汤（二十四）合黄连解毒汤（八十九）主之。
一齐涌下莫惊惶，顷刻浑身朱锦装，
似痘出时随又没，如斑红处却成疮。
痘疮贵三四次出，谓出匀。麻疮贵一齐涌出，谓出尽。麻子只要得出便轻减，以火照之，遍身如涂朱之状，此将出之兆。出形细密，与痘疮密者相似，但疹子粒粒成疮，非若斑之皮红在片，如蚊咬之迹也。
痘疮赤艳痒来攻，疹子红鲜毒得松，
白疹血虚犹可疗，黑斑候恶莫相逢。
疹痘之色，不可同论。大抵痘怕太红，皮嫩易破，必生瘙痒。疹喜通红，疹发于心，红者火之正色也。若疹色淡白者，心血不足，养血化斑汤（一四一）主之。色太红焰或微紫者，血热也，或出太甚者，并宜大青汤（一四一）主之，黑者死症也。
疹子出没合阴阳，出以温和没以凉，
连出不收阳气盛，迟迟间出是阴强。
疹子出没常以六时为准，假如子后出，午时即收，午后出者，子时即收，乃阳生阴成，阴生阳成，造化自然之数也。凡此旋出旋收者轻，若一出连绵三四日不收者，乃阳毒太盛，宜大青汤（一四一）解之。逡巡不出者，乃风寒外束皮肤闭密也，宜荆防败毒散（七十一）。
疹出浑身似火烧，毒邪壅甚急难消，
解肌只许皮肤暖，救里宜令便溺调。
疮疹非热不出，疹子欲出则遍身发热，或烦躁，或头眩，或身拘急，及既出则身便凉，诸病悉解，此一层疹子随收矣。如疹子既出，热甚不减，此毒壅遏，宜大青汤解其表（一四一）。便涩者，以黄连解毒汤（八十九）合化斑汤（二十四），或大连翘汤（八十八）解其里。大便不通者，河间凉膈散加牛蒡子（一四七）。
疹疮出尽得安宁，邪未尽时气未平，
拂拂热烦邪尚炽，频频呕泄毒犹蒸。
凡疹子只要出得尽，则毒邪解散，正气和平。如拂拂发热，烦闷不宁，如蛇在灰，如蚓在尘之状，或呕吐，或注泄，此毒邪壅遏尚未出尽。烦热者，黄连解毒汤（八十九）。呕泄者，柴胡橘皮汤（一四二），并外用胡荽酒（七十四），以苎麻蘸酒遍身戛之，待疹出尽则烦热自出，呕泄自止矣。
疹毒馀邪最作殃，几经恶候致张皇，
时行疠气传相似，疫鬼勾魂赴北邙。
疹子欲出未出之时，宜早发散，以解其毒，则无馀灾。若不预解，使之尽出，以致毒蓄于中，或为壮热，日久枯瘁，或成惊痫，或为泄痢，或咳血喘促，或作疳虫而死，此虽一时疠气之染，未有不由于人事之未尽者。
疹后流连热不除，蒸蒸烙手发毛枯，
肉消骨立成疳瘦，得遇良工病可苏。
疹子收后，身有微热者，此虚热也。不须施治，待气血和畅自然退去，若热太甚，或日久不减，以柴胡麦门冬散（五十七），甚则以黄连解毒汤（八十九）合人参白虎汤（二十四），与前方相间服之，如发枯毛竖，肉消骨立，渐渐羸瘦者，柴胡四物汤（一四三）主之。
发热无休神渐昏，忽然瘈瘲事堪惊，
莫将风痫同调治，小便宜多患早宁。
疹后热不除忽作搐者，不可与急惊风同论，用导赤散（三十五）加人参、麦门冬送服安神丸（四十七）。小便清者可治，短少者不可治，宜抱龙丸（四十）。
疹毒流殃走马疮，牙龈溃烂食难尝，
唇疮声哑成狐惑，漏颊穿喉旦夕亡。
凡疹后牙根黑烂，肉腐血出，臭息冲人者，曰走马疳，马鸣散（一三八）主之。若面颊浮肿，环口青黑，颊漏齿脱，唇崩鼻坏者，死症也。如唇口多疮，其声嗄哑者，曰狐惑，以化䘌丸（一三九）主之。更烦躁昏闷失声者，死症也。
疹毒渐成休息痢，昼夜不停多窘急，
勿轻劫涩图霸功，切忌噤口成恶疾。
疹后泄利日久不已者，曰休息痢，不可妄施涩剂，以成霸功，宜黄芩汤（四十一）合天水散（九十四），与香橘丸（五十）相间治之。若呕吐不能食者多噤口，更肠滑不止，或下鲜血，或如尘水者，皆死症也。
郧阳杨举人子，疹后利下鲜血，予授一方，用当归梢、生地黄、白芍药，条芩（炒）、黄连（炒）、人参、生甘草、枳壳、乌梅肉调理而愈。时郡中出疹，但病利血者，杨公授此方皆效。
疹后连绵上气咳，发作百声终不歇，
胸高肩息目虚浮，摆手摇头泉下客。
疹子收后微咳者，此肺气未平也，不须调治。若咳转甚，喘气逆气，发则连绵不已者，此肺中伏火，金虚叶焦，故咳也。宜人参清膈散（六十一）主之。身热者，麦门冬清肺汤（一四四）主之。若咳久不止，面浮目胞肿，胸高而喘息，则耸肩血自口鼻出，面色青或赤，鼻燥昏闷，摇头摆手者，皆死症也。
郡人周小川族人，一小女疹后咳嗽失声，予授一方，以甘桔汤加炒牛蒡子、炒枯芩、天花粉作散，薄荷叶汤调，再煎一沸，服之愈。
疹家禁忌法须防，盐醋鸡鱼不可尝，
欲莫从心终是福，物多爽口定为殃。
疹家通禁鸡鱼炙煿盐醋之类，直过七七之后，方可食之，惟宜食淡，不可纵口，致生他疾也。
疮疹收还幸平复，饮食如常无臲卼。
心腹绞痛忽倾亡，还是气虚中恶毒。
曾见痘疹收后，动止出入，饮食如常，忽然心腹绞痛而死者，还是元气怯弱，乘以疫疠之气，正不能胜邪，伏于中，外若无病，内已亏损，故一中而死，谓之中恶。
婴稚初离胎壳中，遍身斑驳似朱红，
胎中热毒皮中现，莫作时行斑疹同。
凡小儿初生未满月者，遍身红点，俗呼奶麻子是也。此由胎中受热，故生下发见于皮肤，不可作时行疹子论，妄用汤剂。盖脏腑娇脆，气血怯弱，不能胜汤丸也。宜用溯源解毒汤（一。八）与乳母服之。
发热蒸蒸便已硬，皮红似锦是名斑，
莫将疹毒雷同论，笑煞时人丑类看。
凡天行若病，大便硬结，热留胃中，故发斑不可以疹子同治，妄用发散之剂，反增危剧，宜人参白虎汤（二十四）去人参，加大青、玄参、生地黄主之。大便秘者，以三黄丸（八）微利之。


卷之二十一  ——————————————————————————————————————————————————————————————————————————————————————————

妇人痘疹症治歌括  ***************************
凡一十二首。
妇人痘疹最难医，阴质从来血已亏，
待得疹疮将发日，只愁天癸有当期。
正理论云：婴儿女子，益以滋甚，以女人阴质，血常不足也。痘疹始终以气血为主，一或不足则变生焉，故女子十四已后，有出疮疹者，常恐天癸之行，血走气虚而成陷伏也。
发热经行非正时，火邪迫血血奔驰，
急须凉血停为美，莫待中虚悔却迟。
痘疹发热，经水忽行，却非天癸之期，此毒火内蕴，扰乱血海，迫经妄行，月事不以时下，以玄参地黄汤（六十五），或四物汤（十九）合黄连解毒汤（八十九），以凉血为主，必欲其止。如久不止，中气虚弱，致生陷伏者，有之。
发热期逢经水行，毒邪行解免烦蒸，
过期不止须当虑，补气温经令出匀。
发热之时，经水适来如期，此积污得去，毒亦轻解，不须治之。若过四、五日犹不止者，此热邪乘血室之虚，迫血妄行，宜先服小柴胡加生地黄汤（一二九）以清血室之热，后用十全大补汤（三十八）以补气血之虚，令其出匀，易发易靥也。
发热适逢经水断，血室空虚防他变，
若然谵妄神不清，热入血宫治勿缓。
发热之时，经水适断，宜早服柴胡四物汤（一四三）加桂枝，以防血室空虚，毒邪乘虚而亦致生他疾也。若已增寒壮热神识不清，妄诞见闻，言语错乱，此为热入血室。血室者，冲脉是也，肝主之。肝藏血，肝为血海，天癸之后，血室既空，热乘而入，宜四物汤（十九）合导赤散（三十五），加麦门冬，与安神丸（四十七）相间服之。
女子居经日已赊，岂堪疮疹病来加，
却愁血海停污垢，更怕胞门伏毒邪。
女子经闭，谓之居经，满而不泻，病在心脾。经云：二阳之病发心脾，女子不月。疮疹之毒属于心，又以脾为主。心脾先病，血室不行，冲任之间，已多积垢，一旦疮疹之火郁于命门胞户之中，当出不出，毒邪留伏，致生乖戾者有之。故发热之初，即当涤除停垢，桃仁承气汤（一二。）主之，后以四物汤（十九）合匀气散（十三）加红花、木通治之。
崩漏无时血已枯，泻而不满脏中虚，
岂堪当此天行病，济弱扶危救幻躯。
女子一向崩漏未止，气血已虚，若当天行疮疹，必不能任其毒，惟宜大补气血为主，十全大补汤（三十八）。疮出灰白平陷，难发难靥者，更加熟附子一二片。
起发疱浆忽动经，血虚气弱事堪惊，
食多气壮无他虑，不用须防陷伏临。
痘子出现已后，最宜表里俱实，饮食能多，若当起发疱浆之时，天癸忽动，人但知恐被秽气触动正气，不知自身之血不足为靥。但血出而气亦虚，毒邪乘虚陷入于里，惟元气素壮，又能食者，必无是变。如气虚食少之人，未有不成陷伏者。宜十全大补汤主之（三十八），虚甚加熟附子。
经行暴喑猝无音，血出津枯舌不荣，
养血通心言语出，一朝身价重千金。
女子种痘，经水忽行，暴喑不能言语者，心主血，舌乃心之苗，血去则心虚，心虚则少阴之脉不能上荣于舌，故猝失音不语也，先以当归养心汤（一四五），养心血，利心窍，待其能言，以十全大补汤（三十八）调之。
月事如行变坏疮，内虚陷伏已乖常，
药灵中病终须吉，症逆违师倏忽亡。
月事大行，其疮不起发，不光壮，不饱满，不红活，顶平陷，色灰白或青乾黑陷者，此里虚之候。疮复陷入也，宜十全大补汤（三十八），夺命丹（十七）相间服之。其疮胖胀红绽，或疮空中再出一番者，大吉之兆。若加腹胀喘促，谵妄闷乱，寒颤咬牙，手足厥逆者，必死也。
妊娠疮疹治应难，惟有安胎法最先，
不可令胎轻触动，胎元触动命将残。
孕妇出痘，始终以安胎为主，不可犯动其胎。其初发热，以参苏饮（三）发之，疮出现后，多服安胎饮为佳（一百四十六）。渴者，人参白术散（二十三）；泄者，黄芩汤（四十一）合四君子汤（二十）加诃子；色灰白，起发收较迟者，十全大补汤（三十八）去桂。
邑文学程文达一女，年二十出痘，且有娠五月矣，请予治之。诊其脉男胎也，惟以清热解毒和中安胎为主，乃用黄芩、白术为君、人参、生甘草、当归身、生地黄、白芍药、紫苏叶佐之，自初出至成浆无他苦。予闻家中被盗而归。适有蕲水郭医至，进药一服，胎堕，果男胎也。亟请予至，痘变灰白，平塌成倒陷也，里虚故耳，询所用方，乃独圣散。予曰；噫！穿山甲、麝香，皆堕胎药，胎去气血益虚，疮毒内陷不可救也。遂辞归，三日卒。
疮正甚时正临产，几人束手功莫展，
涤除恶露相时行，补益元神休忌惮。
孕妇出痘，正当甚时，忽临正产蓐者，只以大补气血为主，十全大补汤（三十八）。若腹中微痛，此恶露未尽也，宜去之，四物汤（十九），用熟地黄去芍药，加乾姜、桂心、木香、黑豆。
产后如逢出疹疮，此时胎去免忧惶，
只凭补益收功效，莫犯寒凉生气伤。
妇人产后出痘疮者，只以大补气血为主，十全大补汤（三十八），白芍药用桂、酒炒用，不可妄用寒凉，恐损发生之气。


卷之二十二  ——————————————————————————————————————————————————————————————————————————————————————————

古今经验诸方  ***************************
凡八十五方。
●一、升麻葛根汤　解发痘疹之良方。
葛根　升麻　白芍药　甘草（各等分）
上锉细片，水一盏，煎七分，去滓，温服无时。
●二、人参败毒散　解疫疠，发痘疹之良方。又主腰痛。四时通用。
羌活　独活　前胡　柴胡　川芎　白茯苓　枳壳　桔梗　人参（各等分）　甘草（减半）
上锉细末，加生姜三片，水盏半，煎一盏，去滓，温服无时。
一方加薄荷少许。
●附方：柴葛败毒散　疑似伤寒，以此解发。
柴胡　葛根　人参　羌活　防风　紫苏叶　荆芥　桔梗　甘草
生姜三片，水煎服。
●附方：香苏散毒散　疑是伤食，以此解发。
香附子　紫苏叶　苍术　厚朴　青皮　甘草　山楂肉
生姜一片，水煎服。
●附方：升阳散火汤
升麻　葛根　独活　羌活　防风　柴胡　人参　甘草　赤芍药
水煎服。
●三、参苏饮　解发痘疮之良方。
人参（三分）　紫苏叶　桔梗　乾姜　前胡（各四分）　陈皮　茯苓（各五分）　枳壳（三分半）　半夏（二分）　木香（一分半）
上锉细末，加生姜三片，水一盏，煎七分，去滓，温服无时。
●四、双解散（即防风通圣散、益元散二方也）
痘疮表里俱实，非此不解。
防风　川芎　当归　白芍药　大黄　薄荷叶　连翘（各五分）　石膏　桔梗　黄芩（各八分）　白术　桂枝　荆芥穗（各三分）　滑石（二钱四分）　甘草（一钱）
上锉细末，加生姜三片，水二盏，煎一盏，去滓，温服无时。
●五、桂枝葛根汤
葛根　桂枝　赤芍药　升麻　防风　甘草（各一钱）
上锉细末，加生姜三片，淡豆豉一钱，水一盏，煎七分，去滓，温服无时。
●六、连翘升麻汤
连翘（二钱）　升麻　葛根　桔梗　甘草（各七分）　白芍药（五分）　薄荷叶（少许
上锉细末，加淡竹叶。灯心，水盏半，煎一盏，去滓，温服无时。
●七、甘桔汤　解咽喉之良方。
甘草（二钱）　桔梗（一钱）
上锉细末，水一盏，煎七分，去滓，食后温服。
●附方：甘桔清金散　治肺热声不清响者。
桔梗（一两）　甘草（五钱）　牛蒡子（炒，七钱）　连翘（去心，五钱）　诃子皮（五钱）
共为细末，每服一钱，薄荷叶少许，同煎服。
●八、三黄丸　解毒。里实者可用。
黄芩（五钱）　黄连　大黄（各二钱半）
上为细末，雪水捣丸，绿豆大，朱砂为衣，每服五七丸，食前灯心汤下。
●九、备急丸
木香（二钱半）　大黄　牵牛末（各五钱）
上为细末，神麴糊丸，绿豆大，每服五七丸，食前山楂煎汤下。
●十、羌活汤　解发痘疮，兼治肝热。
羌活　川芎　防风　山栀仁　龙胆草　当归（各等分）　甘草（减半）
上锉细末，加薄荷叶少许，淡竹叶，水一盏，煎七分，去渣，温服无时。
●十一、消毒保婴丹
缠豆藤（或黄豆、绿豆根上缠绕细红丝者，于八月福生生[无/灬]日採之，阴乾，听用一两五钱）　黑大豆（三十粒）　赤小豆（七十粒）　新升麻（七钱半）　山楂肉（一两）　荆芥（连穗，五钱）　防风（去芦，五钱）　生地黄（酒浸，焙，一两）　川独活（五钱）　甘草（生，五钱）　当归（酒洗，五钱）　赤芍药（七钱半）　黄连（去枝梗，五钱）　桔梗（五钱）　辰砂（另研，水飞，一两）　牛蒡子（炒，一两）　老丝瓜（隔年经霜者，取连藤蒂五寸，烧存性，二个）
上十七味，各研细末，和匀，用净沙糖拌丸如李核大，每服一丸，浓煎甘草汤化下。其药味味预备，须待春分秋分，或正月十五日，七月十五日，十月十五日，洒扫静室，至成修合，忌妇人并孝服人、猫犬见之，合毕焚香叩齿，日出时，望东吸气一口吹布药上，向太阳密咒曰：神仙真药，体合自然，婴儿吞服，天地齐年。吾今奉太上老君、急急如律令敕（一气七遍）。
●十二、代天宣化丸（即韩氏医通五瘟丹）
甘草（甲巳年为君土）　黄芩（乙庚年为君金）　黄柏（丙辛年为君水）　山栀（丁壬年为君木）　黄连（戊癸年为君金）　连翘（佐）　山豆根（佐）　牛蒡子（佐）
先视其年所属者为君，次四味为臣，君药倍用，臣药减半，佐视臣又减半。共为细末，于冬至日修合，取雪水煮升麻汁打面糊为丸，辰砂为衣，淡竹叶煎汤下。
嘉靖甲午春，痘毒流行，病死者十有八九，乃一厄也。时有预服三豆子汤、丝瓜辰砂散者，凡方书所载预解痘毒之法，靡不用之，未见效者。予窃思痘疹疫疠之毒，因岁运灾眚之变，难以药解，而人事未尽，又不可诿之天数也，于是检阅上方，乃于韩氏医通得五瘟丹，以五运为主，喜曰：此解毒神药也。依方修合，施售与人，但服之者，莫不轻疏，人皆神之。因命之曰：代天宣化丸。
●十三、匀气散
木香　青皮（各五钱）　山楂肉（二钱半）
上为细末，每服一钱，甘草汤调服。
●十四、活血散（即芎归汤）
当归　川芎（各等分）
上为细末，每服一钱，红花汤调下。
●十五、快斑汤　治起发迟。
人参（五分）　当归　防风　木通（各一钱）　甘草（三分）　木香　紫草　蝉蜕（各二分）
上锉细末，水一盏，煎七分，去渣，温服无时。
●十六、消毒饮　解痘毒。
牛蒡子　连翘　甘草　绿升麻　山豆根　紫草（各等分）
上锉细片，水一盏，煎七分，去渣，温服，不拘时。
●十七、夺命丹
麻黄（酒蜜炒焦）　升麻（各三钱）　山豆根　红花子　大力子　连翘（各二钱半）　蝉蜕　紫草　人中黄（各三钱）
上研细末，酒蜜和丸，辰砂为衣，薄荷叶煎汤下。
●附方：神应夺命丹
辰砂（择墙壁镜面者，白纱囊盛之，用升麻、麻黄、紫草、连翘四味，同纱囊放沙罐内，入新汲水，以桑柴火煮一昼夜，取出辰砂，研细，仍将煮砂药汁重纸滤去渣，水飞取末，待乾听用，二钱）　麻黄（不去根节，酒蜜拌，炒焦黑色，八分）　蝉蜕（水洗净，去足翅，三分）　紫草（酒洗，五分）　红花子（五分）　穿山甲（酒炙拌，五分）　真蟾酥（三分）
上药共研细末，用醋酒拌丸，分作十粒，周岁者半丸，二岁者一丸，服至三丸，热酒化服，厚盖取汗，汗出痘随出也。择天医生[无/灬]日修合。
此方与三酥饼同。
●十八、调元汤（即保元汤）　痘科良方。气壮实者不宜。
人参（二钱）　黄耆（三钱）　甘草（一钱）
上锉细，加生姜一片，水一盏半，煎一盏，去渣温服，不拘时。
●十九、四物汤　养血。
当归　川芎　芍药　地黄
上锉细片，水一盏，煎七分，去渣，温服无时。
●二十、四君子汤　补气。
人参　白术　茯苓　甘草
上锉细末，水一盏，煎七分，去渣，温服不拘时。
●二十一、葛根解毒汤　痘中止渴良方。
葛粉　天花粉　麦门冬　生地黄　升麻（各等分）　甘草（减半）
上锉细片，取糯米泔水一盏，煎七分，去渣，入茅根自然汁一合服之。
●二十二、人参麦门冬散　治痘中渴。
麦门冬　葛粉（各二钱）　人参　甘草　升麻（各等分）　白术
上锉细片，加糯米一合，淡竹叶七片，水一盏，煎，米熟去滓，温服。
●二十三、人参白术散（又名参苓白术散）　治痘泄渴。
人参　白术　藿香　木香　甘草　白茯苓（各一钱）　乾姜（二钱）
上锉细，加生姜一片，水一盏，煎七分，去渣，温服无时。
●二十四、人参白虎汤（又名化斑汤）　解斑疹良方。
人参（一钱）　知母（三钱）　甘草（一钱）　石膏（五钱）　糯米（一合）
上锉细，水二盏，煎待米熟，去渣，温服无时。
●二十五、陈氏木香散　治虚寒证，纯阴无阳者。
木香　大腹皮　人参　肉桂　半夏　青皮（炒）　赤茯苓　前胡　诃子肉（煨）　炙甘草　丁香（各等分）
上锉细，加姜一钱三分，水一盏，煎。如虚加黄耆等分，糯米一撮，同煎。
●二十六、陈氏异功散　治虚寒症，纯阴无阳者。
木香　当归　茯苓（各三钱半）　肉桂（二钱）　人参　陈皮　肉豆蔻　丁香　半夏（各二钱半）　白术　厚朴　附子（各一钱半）
上锉细，每服三钱，加生姜三片，枣二枚，煎，先服，去附子亦可，若里虚泻甚，又不可无附子。量儿岁数加减服之。
●四十七、四顺清凉饮　治里热症，大便结。
当归　白芍药　大黄　甘草
上锉细片，水一盏，煎七分，去渣，食前服。
●二十八、五苓散　治表里有热，小便不利。
泽泻（一钱半）　白术　赤茯苓　猪苓（各一钱）　肉桂（五分）
上锉细，加生姜一片，枣一枚，水一盏，煎七分，去渣，温服。
●二十九、桂枝大黄汤　治腹痛、大便不通良方。
桂枝　白芍药（各二钱半）　甘草（五分）　大黄（一钱半）
上锉细，姜一片，水一盏半，煎一盏，去渣，食前温服。
●三十、三乙承气汤　治实热症，纯阳无阴者。
大黄　厚朴　枳实（各一钱）　升麻（五分）
上锉细，水一盏，加姜一片，煎七分，去渣，食前服。
●三十一、黄耆建中汤　治里虚腹中痛。
黄耆　人参　桔梗　白芍药　甘草（各等分）
上锉细，加姜三片，枣二枚，水一盏，煎五分，去渣，温服。
●三十二、化毒汤　治痘未出腹痛者。
肉桂（五分）　白芍药　甘草（各一钱）　青皮　木香　枳壳（各七分）　山楂肉　连翘（各五分）
上锉细，水一盏，煎七分，去渣，温服，不拘时。
●三十三、丁香脾积丸　治痘中伤食。
三稜（去毛，醋浸，煨）　莪术（去皮，加土制，各五钱）　丁香　木香（各五钱）　青皮（去穰）　乌梅（烧存性）　猪牙皂（烧存性，各三钱）　巴豆（去壳取肉，四十九粒）
上为细末，醋调神麴糊为丸，如绿豆大，每服五七丸，原物汤送下。
●三十四、理中汤丸　治虚寒。
人参　白术　甘草　乾姜（各等分）
上锉细，水二盏，煎一盏，去渣，温服。若欲为丸，研细末，炼蜜为丸，如弹子大，每服一丸，白汤送下。
●三十五、导赤散　治心热发搐。
生地黄　木通　甘草（炙，各等分）
上锉细，加淡竹叶七片，水一盏，煎七分，去渣，温服。
一方加人参、麦冬。
●附方：导赤通气　治心虚声不扬者。
木通　生地黄　甘草　人参　麦门冬　石菖蒲　当归身
灯心作引，水煎服。
●三十六、牛黄清心丸　治心热神昏。
黄连（生，五钱）　黄芩　山栀仁（各三钱）　郁金（二钱）　辰砂（一钱半）　牛黄（二分半）
共研细末，腊雪调面糊丸，如黍米大，每服七八丸，灯心汤下。
●三十七、十宣散（一名十奇散，一名托里十补散）　治痘痈。
黄耆　人参　当归（各二钱）　厚朴　桔梗　川芎　防风　甘草　白芷（各一钱）　桂心（三分）
上为细末，每服一钱，或二钱，木香汤调下。
●附方：真人解毒汤　治痘母。
忍冬花（半斤）　甘草节（一两）　木通　防风　连翘（各三钱）
分作三剂，用酒水各半煎服，以肿消痘出为度。
●三十八、十全大补汤　补养气血，痘科良方。
黄耆　人参　当归　白芍药　白术　生地黄　白茯苓（各一钱）　川芎　甘草（各五分）　官桂（三分）
上锉细，加姜三片，枣一枚，水一盏半，煎一盏，去渣，温服，不拘时。
●三十九、宁神汤
人参　当归身　生地黄　麦门冬（各一钱）　山栀仁　甘草（炙）　黄连（炒，各五钱）　石菖蒲（三分）　辰砂（末，一分）
上锉细，加灯心半钱，水一盏，煎七分，去滓，调辰砂末，搅匀，食后温服。
●四十、抱龙丸（又名琥珀抱龙丸）　治痘惊。
真琥珀　天竺黄　白檀香　人参　白茯苓（各一两半）　粉草（去节，三两）　枳壳（面炒）　枳实（面炒，各一两）　辰砂（水飞，五钱）　山药（去黑，炒熟，一斤）　牛胆南星（一两）　金箔（一百片）
各取细末，再筛和匀，每药一两，取新吸水一两，重入乳钵内杵匀，丸如皂角子大，阴乾，勿用日晒，则燥裂矣，每服一丸，薄荷煎汤化下。
●四十一、黄芩汤　治协热而利。
黄芩（一钱半）　甘草（炙，一钱）　白芍药（六钱）
上锉细，加大枣二枚，水一盏，煎七分，食前温服。
●四十二、黄芩加半夏汤
即前黄芩汤内加半夏二钱，生姜一钱。
●四十三、肉豆蔻丸　治协寒而利。
木香　砂仁　白龙骨　诃黎勒（各五钱）　赤石脂　白枯矾（各七钱半）　肉豆蔻（五钱）
上为末，面糊丸，黍子大，一岁服三、五十丸，米饮汤下。
●四十四、钱氏异功散　补脾胃。
人参　白茯苓　白术　甘草　陈皮（各等分）
上为末，每服二钱，生姜五片，枣二枚，水一盏，煎七分，去渣，食前服。
●四十五、益黄散　补脾虚寒。
陈皮（一两）　青皮　诃子肉　甘草（炙，各五钱）　丁香（一钱）
共为末，每服二钱，水一盏，煎六分，去渣服。
●四十六、八正散　大小便不通。
滑石　瞿麦　大黄　木通　萹蓄　车前子　栀子仁（各一钱）　甘草（五分）
上锉细，加灯心一钱，水一盏，煎七分，食前服。
●四十七、安神丸
黄连　当归身　麦门冬　白茯苓　甘草（各半两）　朱砂（一两）　龙脑（二分半）
上为末，汤浸蒸饼，和獖猪心血捣匀，丸黍米大，每服十丸，灯心汤下。
●四十八、茱连散　治乾呕。
黄连（半两）　吴茱萸（二钱）　青竹茹（一团）
上二味同炒，研细末，每服半钱，生姜汤调服。
●四十九、橘皮汤
橘皮（半留白，半去白，炒，二钱）　半夏（一钱）　白茯苓（一钱半）
上锉细，加姜五片，水一盏，煎七分，去渣服。
●五十、香连丸（一名香橘丸）
黄连（以吴茱萸五钱同炒，去吴茱萸不用，一两）　木香（半两）　石莲子肉（二钱半）　陈皮（半两）
上为细末，醋调神麴糊为丸，如麻子大，每服二、三十丸、陈仓米汤下。
●五十一、胆导法　此通大便秘结之良法也。不损中气，强如用药。
用大猪胆一枚，以鹅翎筒两头截齐，一头入胆中，钱牢扎定，吹令气满，纳入穀道中，直待气通取去。
●又：猪胞导法：
用猪尿胞一个，以竹管插放胞口中吸起，又取猪胆汁、生蜜、清油各半杯搅匀，灌入胞中又吹起，以线扎定如上胆导法，尤捷。此因治余先庭新立法也。
●五十二、百祥丸（一名南阳丸）
红牙大戟不拘多少，浆水煮极软，去骨，日中晒乾，复内原汁中，煮汁尽，焙乾为末，水丸如粟米大，每服一、二十丸，研末芝麻汤下。
●五十三、牛李膏（一名必胜膏）
牛李子不拘多少，取汁，石器中熬成膏，牛李子野生道边，至秋结实，黑丸成穗，每服皂子大，煎杏胶汤化下。
此上二方，治痘疮黑陷，便秘里实症。
●五十四、泻白散（又名泻肺散）　治肺热而喘。
桑白皮　地骨皮（各一两）　甘草（炒，半两）
上为末，每服一二钱，加粳米一百粒，水一盏，煎六分，食后服。
●五十五、黄芩泻肺汤　治肺热里实症。
黄芩　栀子　枳壳　甘草（炙）　薄荷　连翘　杏仁（去皮尖）　大黄　桔梗（炒）
水煎，食后服。
●五十六、前胡枳壳汤
前胡　枳壳　茯苓　大黄　甘草（各五钱）
上锉细，每服三钱，水煎。如身温脉微，泻者，勿服。
●五十七、柴胡麦门冬散
柴胡（五分）　龙胆草（三分）　麦门冬（分分）　甘草（二分）　人参　玄参（各五分）
上锉细，水煎服。
●五十八、葛根麦门冬散　治斑疹毒，大热而渴。
乾葛　麦门冬（各半钱）　石膏　升麻　赤芍药　甘草　茯苓　人参（各五分）
上锉细，加淡竹叶七片，水一盏，煎七分，去渣服。
●五十九、生地黄散　治斑疹肺热喘咳。
生地黄（一钱）　麦门冬（五分）　杏仁　款冬花　陈皮（各八分）　甘草
上锉细，水煎服。
一方加桔梗五分。
●六十、射干鼠黏子汤　治咽喉痛。
鼠黏子（炒香，四两）　甘草　升麻　射干（各一两）
上锉细片，每服二钱，水一盏，煎服。
●六十一、人参清膈散　治肺热鼻乾、涕唾稠黏。
人参　柴胡　当归　白芍药　知母　桑白皮　白术　紫菀　茯苓　黄耆（炙）　甘草　地骨皮　桔梗（各五分）　黄芩（二分半）　石膏（七分）　滑石（七分半）
上锉细，加姜三片，水一盏，煎七分，食后服。
●六十二、仙圣散　治痘疹不起发，因内实者。
紫草　木通　甘草　黄耆（炙）　枳壳（各等分）
上锉细，加糯米一百粒，水一盏，煎，待米熟，去渣服。
●六十三、紫草饮　治痘疹黑陷不起。
紫草　芍药　麻黄　当归　甘草（各等分）
上锉细，水一盏煎，不拘时服。
●六十四、加味四圣散　治痘疮黑陷、倒陷。
紫草　木通　木香　黄耆（炙）　川芎　甘草　人参（各等分）　蝉蜕（十个）
上锉细，加糯米一百粒，水一盏，煎服。
●六十五、玄参地黄汤　治痘疹衄。
玄参　生地黄　牡丹皮　栀子仁　甘草　升麻（各一钱半）　白芍药（一钱）
上锉细，加炒蒲黄半钱，水一盏，煎七分，去渣服。
●六十六、神应膏　护目方。
黄柏（一两）　真绿粉（一两半）　甘草（四两）　红花（二两）
上为末，用胭脂水和蜜水调涂两眼四畔之疮痘上。
●六十七、麻黄汤
麻黄　杏仁　甘草（各等分）　石膏（倍用）
上锉细，加腊茶叶一钱，水一盏，煎七分，去渣，不拘时服。
又方去石膏，加桑白皮。
●附方：清金散火汤　此上二方治痘疹初发热而喘。
麻黄（炒）　苏叶　桔梗　甘草　牛蒡子（炒）
水煎服。如腹胀，加川厚朴、大腹皮，大小便秘，加葶苈（炒）、栀子仁（炒）。
●六十八、当归六黄汤　治自汗盗汗。
当归　生地黄　熟地黄　黄耆（炙，各一钱）　黄芩　黄连　黄柏（各五分）
上锉细，水一盏，煎服。
●六十九、温粉扑法　治汗出太多不止。
黄连　牡蛎粉　贝母（各半两）　粳米粉（一升）
上为细末，敷于身上。
●七十、败蒲散（又名止汗散）　止汗。
用败蒲扇烧灰，每服三钱，温酒调服，不拘时。
●七十一、荆防败毒散　治痘疹之发散药也。
柴胡　甘草　人参　桔梗　川芎　荆芥穗　茯苓　枳壳　前胡　羌活　独活　防风（各等分）
上锉细，加薄荷五叶，水一盏，煎七分，去渣，温服。
●七十二、四圣散
凡痘不起发，变异而痛者，痘疔也（一名鬼症）。此下二方治痘疔。
绿豆　豌豆（俱烧存性，各四十九粒）　珍珠（一分）　油头发（烧存性，一分）
上为末，胭脂汁调，先以银簪拨开黑疮，此涂之。
●附方　治痘疔。
雄黄（一钱）　紫草（三钱）
上为细末，胭脂汁调，银簪挑破黑疔，入药在内。
●七十三、无价散　治黑陷疫毒良方。
用人、猫、猪、犬粪，腊月内烧为灰，沙糖水调服。
●七十四、胡荽酒　治倒陷。
胡荽四两，切，以好酒二盏，煎一二沸，入胡荽，用物盖定再煎，勿令泄气，放冷，每吸一口微喷从背至足遍，勿喷头面。病人常令闻荽气。
●七十五、水杨汤　治倒陷良方。
水杨，即忍冬藤也，春冬用枝，秋夏用枝叶，锉断，用长流水一大釜，煎六七沸，先将三分中一分置浴盆内，以手试不甚热，亦不可太温，先服宜用汤药然后浴洗，渐渐添汤，以痘起发光壮为度，无次数。
●七十六、胭脂涂法　治黑痘良方。
先以升麻一味，煎浓汤，去渣，却用胭脂于汤内揉出红汁，就以本绵蘸汤，于疮上拭之。
●七十七、独圣散　治痘疮倒陷。
牛蒡子（炒，五钱）　白殭蚕（二钱半）
上味入紫草三茎同煎，连进二服。
●七十八、苦参丸　治痘后溃烂成疥。
苦参（一两）　白蒺藜　何首乌　牛蒡子　荆芥穗（各一两半）
共为末、酒调面为丸，竹叶汤下。
●七十九、灭瘢救苦散　治烂痘以此敷面，如误抓破者，用之敷贴最良。
密陀僧　滑石（各一两）　白芷（半两）
上为细末，湿则乾擦之，干则好白蜜调敷。
●八十、白龙散　治烂痘及抓破者。
用干黄牛粪，在风露中多久者，火煅成灰，取中心白者为末，薄绢囊裹，于疮上扑之。
●八十一、败草散　治烂痘及不成痂者，用此铺摊被席。
多年屋上烂茅草，择净者，为末擦之。墙上烂草亦佳。以多受风露之气，故能解痘疮毒。
●八十二、茵陈薰法　治痘疮瘙痒。
用干茵陈研末捣枣膏和丸，如鸡子大，晒乾，烈火烧烟燻之。
●八十三、消风化毒散
防风　黄耆　白芍药　荆芥穗　桂枝　牛蒡子　升麻（各等分）　甘草（减半）
上锉细，加薄荷七叶，水一盏，煎七分，去渣，温服无时。
●八十四、羌活救苦汤
羌活　白芷　川芎　蔓荆子　防风　桔梗　黄芩　连翘　升麻　大力子　人中黄（各等分）
上锉细，加薄荷叶七片，水一盏，煎七分，去渣，食后温服。
●八十五、消毒化斑散
升麻　柴胡　桔梗　甘草　龙胆草　牛蒡子　连翘　防风　蝉蜕　密蒙花（各等分）
上锉细，加淡竹叶十片，水一盏半，煎一盏，食后服。
●八十六、柴葛桂枝汤
柴胡　葛根　甘草　桂枝　防风　人参　白芍药（各等分）
上锉细，加生姜三片，水一盏，煎七分，去渣，温服，不拘时。


卷之二十三  ——————————————————————————————————————————————————————————————————————————————————————————

古今经验诸方  ***************************
●八十六、玉积散　冬月痘出不快，用此发之。
白芷　川芎（各二分）　桔梗（一分半）　芍药　甘草（炙）　茯苓　当归　桂枝　半夏（各二分）　陈皮　枳壳　麻黄（各五分）　苍术（一钱）　厚朴（四分）
上除桂、枳二味，别为粗末，外十二味锉细，慢火炒令转色，摊冷，次入二味末，令匀，水一盏半，姜三片，煎一盏，去滓，温服，不拘时。
●八十七、辰砂散　预解痘毒。
好辰砂（一钱）　丝瓜近叶（三寸，连子烧灰存性，此物发痘疮最好）
上研末，密水调服，尤佳。
●八十八、连翘汤　此解里热良方，痘疹通用。
连翘　防风　瞿麦　荆芥穗　木通　车前子　当归　柴胡　蝉蜕　赤芍药　黄芩　白滑石　山栀子　甘草（各五分）
上锉细，加紫草五分，水一盏半，煎一盏，去滓，食前温服。
●八十九、黄连解毒汤　此解火毒，痘疹通用。
黄连　黄芩　黄柏　栀子（各等分）
上锉细，水一盏半，煎一盏，去渣，热服。
●九十、桂枝芍药汤
桂枝　白芍药　防风　黄耆（炙）　甘草（各等分）
上锉细，加枣二枚，水一盏半，煎七分，去滓，温服。
●九十一、木香大安丸　治伤食。
木香（二钱）　黄连　陈皮　白术（各三钱）　山楂肉　莱菔子（炒）　枳实　连翘　神麴（炒）　麦蘖（炒）　砂仁（各一钱半）
上为末，神麴糊为丸，陈仓米汤下。
●附方：补中顺气汤
人参　当归　木香　青皮　山楂肉　厚朴　甘草（炙）
上锉细，水煎服。
●九十二、宣风散　治黑陷里实，以代百祥丸、牛李膏。
槟榔（二个）　陈皮　甘草（炙，半两）　牵牛（四两，用半生半熟，取头末一两）
上为细末，二、三岁，蜜汤调下半钱，已上一钱，食前服。
●九十三、辟秽香　痘家常宜焚之。
苍术（一斤）　大黄（半斤）
上锉细研末，放火炉中烧之，不可间断。
●九十四、天水散　治痘乾燥而痛。
白滑石（四两）　甘草（一两）
共为细末，白汤调服，或用涂痘，甚佳，以蜜水调刷之。
●九十五、洗肝明目散　治痘后目疾。
当归　川芎　羌活　防风　山栀仁　龙胆草　柴胡　木贼　密蒙花（各等分）
上锉细，共为末，每服一钱，淡砂糖水调服。
●九十六、蝉蜕散　治痘后目疾良方。
蝉蜕　密蒙花　黑豆蔻　望月沙（各等分）
共为细末，每用一钱，以猪羊肝一片，批开，入药末在内，用苎麻扎定，米泔煮热，频与食肝饮汤。
●九十七、拔毒膏（一名必胜膏）　治痘痈。
马齿苋（杵汁）　猪膏脂　石蜜　生绿豆（末）　赤小豆（末）
上，以三味，共熬为膏，徐肿处，如干，以水润之。
●九十八、百花膏　治痘燥，以痂皮溅起作痛。
石蜜不拘多少，略用汤和，时时以鹅翎刷之，疮痂亦易落无痕。
●九十九、柴胡饮子　治痘疮表里俱实良方。
防风　当归　白芍药　柴胡　黄芩（炒）　人参　甘草　大黄（各等分　渭石倍用）
生姜一片，水煎服。
●一。。、当归丸　治便坚，三五日不通者。
当归（半两）　黄连（钱半，炒）　大黄（二钱半）　甘草（炙，一钱）　紫草（三钱）
先以当归、紫草熬成膏，以下三味研为细末，以膏和为丸，如胡椒大，三岁以下儿服十丸，七八岁儿服二十丸，食前米饮下。渐加，以和为度。
●一。一、解毒防风汤
防风（一钱）　地骨皮　生黄耆　白芍药　荆芥穗　鼠黏子（各五分）
上锉细，水煎服，或加升麻五分。
●一。二、九味顺气散（又名匀气散）
白术　白茯苓　青皮　白芷　陈皮　乌药　人参（各半钱）　甘草（二分）　木香（二分）
上锉细，水一盏，煎七分，去滓，温服。
●一。三、冯氏天花散　治痘失声。
天花粉　桔梗　白茯苓　诃子肉　石菖蒲　甘草（各等分）
上为细末，用水调半匙在碗内，外以小水竹七茎，黄荆七条，缚作一束，点火在碗内煎，临卧服。
●一。四、如圣汤
芍药　升麻　乾葛（各一钱）　甘草　紫草　木通（各五分）
上锉细，加姜一片，水一盏，煎七分，去渣，温服，不拘时。
●解毒快斑汤
羌活　防风　升麻　葛根　柴胡　川芎　白芷　紫草　桔梗　甘草　麻黄（炒）
上锉细，生姜葱白作引，水煎服取汗，解去热毒，则痘自易出易靥也。
●附方：尤胆安神丸　治痘中昏闷谵妄良方。
水辰砂（一钱）　龙脑（五釐）　牛黄（五釐）
共研为细末，取獖猪心中血，小猪尾尖血，和丸，如绿豆大，每服一丸，新汲水化下，灯心煎汤亦可。
●附方：退火回生丹　治痘中狂妄神方。
滑石（一钱）　辰砂（一钱）　冰片（三釐）
共为细末，冷水调一分服，得睡少时，神安气宁，痘转红活矣。
●一。五、蝉蜕膏
蝉蜕（去毒）　当归　防风　甘草　川芎　荆芥穗　升麻　白芍药　人参
共为末，炼蜜丸如芡实大，每服一丸，薄荷汤下。
●一。六、养脾丸
人参　白术　当归　川芎（各一钱半）　木香　青皮　黄连　陈皮（各一钱）　砂仁　山楂肉　神麴（炒）　麦芽（炒，五分）
共为细末，水调神麴糊为丸，如麻子大，每服三、五十丸，陈仓米饮汤送下。
●一。七、东垣鼠黏子汤
鼠黏子（炒香）　当归身　甘草（炙，各一钱）　柴胡　连翘　黄耆　黄芩（各一钱半）　地骨皮
共锉细，水一大盏，煎六分，去渣，温服。腹空服药，毕日休与乳食。
●一。八、解毒汤（又名溯源解毒汤）　解胎毒良方。
当归身　川芎　生地黄　白芍药　甘草（生）　人参　连翘　黄连　陈皮　木通（各等分）
共锉细，加淡竹叶十片，水一盏，煎半盏，去滓，温服，无时。
●一。九、泻黄散（一名泻脾散）　治脾热。
藿香叶（七钱）　山栀仁（一两）　石膏（半两）　甘草（七钱半）　防风（二两）
共锉细，用蜜酒微炒香，为末，每服二、三钱，水一盏，煎七分温服。
●一一。、泻青丸（一名泻肝丸）　治肝热作搐良方。
羌活　大黄（炒）　川芎　当归　防风　山栀仁　龙胆草（各等分）
上为末，炼蜜丸，鸡头子大，每服半丸至一丸，竹叶汤同沙糖水化下。
●一一一、粉红丸（一名温惊丸）
牛胆南星（四两）　朱砂（一钱半）　天竺黄（半两）　坯子胭脂（一钱）　龙脑（五分）
共为末，用牛胆汁和丸，鸡头子大，每服一丸，小者半丸，沙糖温水化下。
●一一二、实表解毒汤
黄耆　人参　当归梢　生地黄　白芍药　甘草　柴胡　地骨皮　酒片芩　玄参　升麻
共锉细，加薄荷叶少许，淡竹叶十片，水煎温服无时。
●一一三、托里快斑汤
当归　黄耆　川芎　木香　青皮　牛蒡子　紫草　连翘　木通　防风　桂枝　蝉蜕
共锉细，加淡竹叶十片，水煎，温服，不拘时。
●一一四、惺惺散　解发痘疹良方。
桔梗　人参　甘草（炙）　白茯苓　白术　瓜蒌根（各等分）　细辛（少许）
共为末，每服二钱，水一盏，入薄荷叶五片，煎七分，温服，不拘时。
一方有防风、川芎。
●一一五、通关散　此药通心经，利小便，良方。
山栀仁　大黄（炒，各一分）　木通　甘草（炙）　赤茯苓　车前子（炒）　瞿麦　滑石　人参（各二分）　萹蓄（炒，五分）
共锉细，水一盏，灯草十根煎半盏，温服。
●一一六、蝉壳明目散　治痘后目疾。
蝉蜕（去足翅）　地骨皮　黄连　牡丹皮　白术　菊花　苍术（米泔浸，切，焙，各一两）　龙胆草（五钱）　甜瓜子（半斤）
共为末，每服一钱半，荆芥煎汤调下，食后及临卧时各一服治时疾后馀毒，上攻眼目甚效。忌热面，炒豆，醋酱等物。
●一一七、紫草饮子　治倒陷腹胀，大小便秘。
紫草茸　人参　山楂肉　蝉蜕　枳壳　穿山甲（土拌炒）　木通（各等分）
共锉细，水一盏，煎五分，作三四次温服。
●一一八、经验方　治痘眼。
白菊花　绿豆皮　穀精草（去根，各半两）
共为细末，每服抄一大钱，乾柿一个，生粟米泔一盏，熬米泔尽，将柿去核食之，一日可食三枚，无时。病浅者二十日，远者一月必效。
●一一九、快斑越脾汤　治痘疮手足不起发者。
黄耆（炙）　白芍药　桂枝　防风　甘草（炙）
上锉细，加生姜一片，枣一枚，水煎，不拘时服。
●一二。、桃仁承气汤
桃仁（二十个，去皮尖，研泥，勿煎）　大黄（二钱）　官桂（研末，勿煎）　红花（各一钱）　甘草（五分）
上三味研细，水一盏，煎七分，去滓，入官桂末、桃仁泥化开，食前服。
●一二一、酸枣仁汤
酸枣仁（去壳取仁）　甘草（炙）　生地黄　栀子仁　麦门冬　人参　当归身（各等分）
共锉细，如灯心，水一盏，煎七分，去渣，不拘时服。
●一二二、排毒散　治痘毒发痈。
大黄（一两）　白芷　沉香　木香（各半两）　穿山甲（上炒焦卷，七片）　当归梢（一两）
上为细末，看虚实大小加减，长流水煎沸调服。
●附方：解痘内托散　治痘痈。
金银花　黄耆　当归　防风　甘草节　赤芍药　荆芥　连翘　木通
水煎，入酒少许服。
●一二三、荞麦粉　治痘疮溃烂。
荞麦一味，磨取细面，痘疮破者，以此敷之，溃烂者，以此遍扑之，绢袋盛扑以此衬，卧尤佳。
●一二四、升麻解毒汤
当归　升麻　柴胡　桔梗　牛蒡子　甘草　蝉蜕　连翘　防风　密蒙花　荆芥（各等分）
上锉细，水一盏，煎七分，去渣，食后温服。
●一二五、绵茧散　治痘后疳蚀疮。
出蛾绵茧（不拘多少）　白矾（捣碎入茧内，以炭火烧令矾汁尽）
共研极细末，每用干贴疳疮口内。
●一二六、枣变百祥丸　此可代百祥丸、牛李膏用。
红牙大戟（去骨，不用白者，一两）　青州枣（去皮核，三十个）
上用水一盏，同煎，水尽为度，去大戟不用，将枣捣烂为丸，从少至多，木香汤吞，以利为度。
●一二七、四白灭瘢散　治痘后面瘢，以此敷之。
白芷　白附子　白殭蚕　鹰矢白　密陀僧（各等分）
共研极细末，以水调搽面䵟，神效。
●一二八、流气饮　治痘痈。
川芎　当归梢　白芍药　防风　人参　木香　黄耆　紫苏叶　甘草节　桂心　桔梗　白芷　厚朴　乌药　枳壳　鸡心槟榔（各四钱）
共锉细末，水一盏，煎七分服。气血虚而自利者，加熟附片，大便实者，加大黄。
●一二九、小柴胡加生地黄汤　治痘痈。
柴胡　人参　黄芩（各三钱）　甘草（炙，二两）　生地黄　半夏（汤泡七次，姜汁拌炒，各二两）
共为粗末，每服三钱，水一盏，生姜三片，枣一枚，煎半盏，去渣，温服。
●一三。、筚衣汤　治瘾疹疙瘩作痒。
炊饭筚衣煮水，洗瘾起疙瘩者神效，如无，以炊筚煮汤亦好。
●一三一、蜞针法　治痘痈及丹瘤。
取水蛭大者五六条，放肿处，吮去恶血，可以消丹瘤，可以消痈肿。
●附方：砭法　治丹瘤。
用细瓷器，击碎取有锋鋩者，以箸一根劈开头夹之，用线缚定，两指轻捉箸梢，令瓷锋正对患处，悬寸许，再用箸一根，顿击箸头，今毒血遇击，刺之皆出。
●一三二、消风散
人参　羌活　川芎　甘草（炙）　防风　荆芥穗　白茯苓　蝉蜕（去毒）　厚朴　白殭蚕（炒）　陈皮（去白）　藿香叶（各半两）
共为末，每服二钱，清茶调下。
●一三三、小柴胡加枳桔汤
柴胡（一钱）　半夏　甘草（各半钱）　人参　黄芩（各三钱）　枳壳　桔梗（各一钱）
共为粗末，每服三钱，水一盏，姜一片，煎六分服。
●一三四、五皮汤　治痘后面肿。
桑白皮　地骨皮　生姜皮　大腹皮　五加皮（各等分）
共锉细，取长流水一盏，灯心十二茎，煎七分，温服。
●一三五、塌气丸　治腹胀。
木香（半两）　鸡心槟榔（白者，一只）　黑牵牛（二两半生半炒，取头末，一两）
共为末，神麴糊为丸，如黍米大，姜汤下。
●一三六、胃苓汤　治痘后遍身浮肿。
猪苓　泽泻　白术　白茯苓　苍术　厚朴（紫油者，姜汁炒）　陈皮　桂心　甘草
共锉细，水一盏，煎七分，去渣，温服不拘时。
●一三七、洗心散　治口舌生疮良方。
当归　生地黄　木通　黄连　麻黄　大黄　薄荷叶（各等分）
共锉细，水一盏，加灯心引，煎七分，去渣，温服。
●一三八、马鸣散　治走马牙疳良方。
人中白（即溺桶底白垢也，以物刮取，用新瓦盛之，火煅过，如白盐，乃佳，半两）　马鸣退（即蚕退纸也，火烧过，二钱半）　五倍子（生一钱，另用一钱，同矾煅枯）　白矾（二钱，捶碎，另取五倍子一钱，入矾于内，以火煅枯）
共为极细末，以米泔浓汁浸洗，以此敷之。
●一三九、化䘌丸
黄连（半两）　蜀椒（去闭目者，用开口者，炒去汗，二钱）　苦楝根白皮（阴乾，二钱）
共为末，用乌梅肥者七个，艾汤浸去核，捣烂和丸，艾汤下。
●一四。、养血化斑汤　治白疹。
当归身　生地黄　红花　蝉蜕　人参（各等分）
共锉细，水一盏，姜一片，煎六分，去渣，温服无时。
●一四一、大青汤　解斑疹火毒良方。
大青　玄参　生地黄　石膏　知母　木通　甘草　地骨皮　荆芥穗（各等分）
共锉细，水一盏，淡竹叶十二片，煎七分，去滓，温服无时。
●一四二、柴胡橘皮汤
柴胡　橘皮　黄芩　半夏　人参　白茯苓（各等分）
共锉细，加竹茹一团，生姜一片，水一盏，煎七分，去渣，无时服。
●一四三、柴胡四物汤　治疹后馀热。
柴胡　人参　黄芩　当归身　川芎　生地黄　白芍药　地骨皮　麦门冬　知母　淡竹叶
共锉细，水一盏，煎七分，去渣，温服不拘时。
●一四四、门冬清肺汤　治疹后咳嗽不止。
天门冬　麦门冬（各去心）　知母　贝母　桔梗　款冬花　杏仁（去皮尖，炒研）　马兜铃　甘草　地骨皮（各等分）
共锉细，水一盏，煎七分，去渣，温服。
●一四五、当归养心汤
当归身　麦门冬　升麻（炒）　甘草（炙）　人参　生地黄（酒洗）
共锉细，加灯心十二茎，水一盏，煎七分，去渣，食后服。
●一四六、安胎饮　娠妇痘疹常宜用之。
条实黄芩（沉水者，二钱）　白术　当归身　白芍药　人参（各一钱）　川芎　陈皮　大腹皮（黑豆水浸，酒洗净，各八分）　甘草　紫苏叶（八分）　连壳砂仁（炒研，五分）
共锉细，水一盏半，糯米一撮，煎一盏，去渣，温服，无时。
●一四七、河间凉膈散　解痘疹表里俱热，纯阳无阴之痘。
大黄　朴硝　甘草（各五分）　连翘（一钱）　栀子　黄芩　薄荷（各二分半）　淡竹叶（五片）
共锉细，作一服，水一盏，煎八分，去渣，入蜜一匙，和匀服。
●附方：东垣凉膈散　解痘疹里热良方。
即前方去大黄、朴硝，加桔梗。
