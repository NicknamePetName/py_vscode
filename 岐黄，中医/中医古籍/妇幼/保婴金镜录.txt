
面部见色主症  ***************************
面部见色主症图（图缺）
凡小儿半周两岁为婴儿，三四岁为孩儿，五六岁为小儿，七八岁为龆龀，九岁为童子，十岁为稚子矣。
《全幼心鉴》云：小儿半岁之间，有病当于额前、眉端、发际之间，以名、中、食三指横按之，儿头在左举右手，在右举左手，食指为上，中指为中，名指为下。若三指俱热，主感受风邪，鼻塞气粗，发热咳嗽；若三指俱冷，主外感内伤，发热吐泻；若食、中指热，主上热下冷，若中指热，主夹惊；食指热，主胸膈气满，乳食不消。
窍谓额间赤色，主心经风热，烦躁惊悸。若发热作渴饮水，或发叫哭，属本经实热，用泻心汤，以清心火。微赤则困卧而悸，发热作渴饮汤，属虚热，用秘旨安神九，以生心血。青黑主惊风腹痛，或瘛瘲啼叫。青黑甚，主心腹疼，此寒水胜心，火为贼邪，用益黄散，以补脾胃。微黄皮躁，主惊疳，此心经疳症，用秘旨安神丸，以养心血。骨蒸作渴，盗汗，头发干黄，此为肾疳，用地黄丸，以滋补肝肾。
左脸青，或兼赤，乃肝经风热，项强，顿间发搐，目札瘛瘲，用柴胡清肝散主之；虚热，用地黄丸补之。青黑主肝克脾，虚寒惊搐腹痛，用六君、姜、桂温之。微赤主潮热，血虚心躁，用秘旨安神丸，佐以地黄丸。
右脸赤，主肺、大肠实热，气粗咳嗽，发热饮水，用泻白散。若哽气出气，唇白气短，属虚热，用五味异功散；脾热所传，用清胃散；心火所刑，用人参平肺散。淡赤主潮热心躁，或大便坚秘，用宣明柴胡饮子，以疏导其热。如潮热未止，更用钩藤饮，以清肝补脾。色青白，主咳嗽恶心，先用惺惺散，解其表邪，健其脾土；继以六君子汤，调补中气。色青黑，主惊风腹痛，盘肠内吊，此肝木侮脾土，用六君子汤加钓藤钩，以调补元气，不宜治肝。
鼻色赤，主脾胃实热，身热饮水，饮食如常，用泻黄散，清热理脾。微赤主脾经虚热，饮食难化，而不思食，用五味异功散，以补中健脾。色身黄主小便不通，鼻中乾燥，气粗衄血，乃脾热传于肺肾，先用济生犀角地黄汤，清热养血；后用地黄丸，以滋益肾水。色淡白，乃脾气虚弱，主泄泻，饮食不化，用六君子以调补中气。青色主脾土虚寒，肝木所胜，用五味异功散加木香、炮姜，温中平肝。
颏间色赤，主肾与膀胱阴虚有热，而小便不通，用四物汤加山栀，以养血清热。赤甚主膀胱气滞而热结，用五淋散，以分利其邪。若鼻准微黄，兼右腮微赤，乃脾肺燥热，不能化生肾水，用黄芩清肺饮；膀胱阴虚，阳无所生，用滋肾丸。若颏间微赤，乃膀胱阳虚，阴无所化，用六味地黄九。若兼小腹胀满，或阴囊肿胀，属阴虚湿热壅滞，用六味丸，加车前子、牛膝。兼脾肺气虚，不能通调水道剂，亦用前药。其小便赤色，久而尿血，亦属肝肾气虚有热，用六味地黄丸主之。不应，则用补中益气汤，益脾肺，生肾肝。若小便后出白津，或茎作痛剂，属肝经湿热，先用龙胆泻肝汤，后用六味地黄丸。
印堂色青黑，主腹痛夜啼，此脾经虚寒，脾属至阴，故夜间腹痛而啼，用钓藤饮。色淡白主泄泻，饮食不化，属脾气虚弱，用五味异功散加木香主之。
目内色青，主肝经风热发惊。若直视叫哭，属肝经实热，用抑肝散；兼咬牙顿闷，属虚热，用六味地黄丸。色赤主心肝二经发热，抽搐烦躁。若小便赤属小肠实热，用导赤散；若惊悸倦怠，属肝经血虚，用六味地黄丸。色黄主脾积少食，夜间发热，用四味肥儿丸。饮食停滞，吐泻并作，用胃苓散去桂，加茵陈、山栀。目鲜发搐眼眨，属风热相搏，先用柴胡栀子散，后用六味地黄丸。眼泡微肿，主久咳恶心，或脾疳食积，用五味异功散，补脾肺，兼肥儿丸，以消积滞。或目视不明，或雀目揩拭眉眼，此欲生风也，急用抑肝散以解之。睛尾红丝，乃肝木胜脾土，先用四君子加柴胡、山栀，后用地黄丸。
人中色黄，主伤食；青主乳食不化，嗳噫酸腐。此脾虚停滞，用平胃散以消积和中。色青赤，主惊，肝气伤脾，用五味异功散加柴胡，以平肝补中。
唇色白，主吐涎呕逆，或吐血便血。乃脾气虚弱，不能摄涎，统血归源，急用六君子汤，调补中气，则诸病自愈，切忌凉药。若色赤乾燥而皱者，主脾经有热，发热作渴，口中气臭，大便不通，烦躁不寐，先以清胃散治其热，更以六君子汤加黄连、山栀，兼补其脾。色黄主脾经食积泄泻，饮食不化，以六君子汤温补中气。色赤兼白，主衄血，乃脾肺虚热，不能摄血，用圣济犀角地黄汤，以清热补血，兼用六君子以补脾。气久不愈，用麦门冬散，或人参补肺汤。
口畔色黄，主脾经积热，用清胃散，以理脾清热。若唇口抽动，主惊热不安，用五味异功散加山栀、钓藤钩，以补脾平肝。若口流涎，唇色紫，乃胃气虚寒也，用益黄散。若腹中痛，口吐涎水者，乃虫痛也，先用芜荑散，后用调中丸。不吐涎者，乃积痛也，但用五味异功散，调补胃气。手足并冷，用理中汤加乌梅，温补中气，则虫不动，而痛自止矣。亦有积痛者，或吐后痛止，或去后痛止者，宜用消积丸消导积滞，佐以异功散调补元气。
耳前微赤，此少阳经风热也，用柴胡栀子散，生肝血，清肝火。微黄主睡中惊悸咬牙，因肝脾虚热，宜用四君子加芎归以安神。
耳轮乾燥，主骨疳蒸热，为肾经虚热也，用六味地黄丸补之。若小便后出白津，或阴茎痒痛者，属肝经湿热也，先急用龙胆泻肝汤，后用六味地黄丸。若禀气不足，或早近女色，致小便涩滞，或作痛如淋者，急用六味地黄九、补中益气汤，滋其化源。或大小便道牵痛者，尤为虚也，亦用前药，加牛膝、车前子、肉桂救之。如手足逆冷，或畏寒饮食，阳气虚寒也，急加附子，多有生者。
大抵小儿之症，多因禀赋脏气不平，或乳食寒暑失宜，或妊娠饮食起居，六淫七情所致。若初病元气无亏，乳食如常，发热壮热，二便秘结，作渴饮水，卧不露睛者，悉属形病俱实，当治邪气。若病久元气已亏，食少发热，口乾饮汤，呕吐泄泻，肢体畏寒，卧而露睛者，悉属形病俱虚，当补正气。况今之小儿元气，与昔不同，用药失宜，脾胃先伤，岂可泥古方而施治哉？余故考诸名家，宗诸东垣，于凡诸症，各补以方药，治者能即色以验其病，察病以固其本，斯无失矣。是以古之治病，望色为先也。且惊则气散脉乱，不可专诊，故必兼察色。《心鉴》云：若面色未尽，当参之以指脉；指脉未尽，当参之以面色。色脉兼尽，无馀蕴矣。

治验  ***************************
一个儿，瘛瘲啼叫，额间青黑，此惊风，肝木乘脾，腹中作痛也。先用六君子汤加木香、柴胡、钓藤钩，啼叫渐缓。更加当归，又二剂而安。
一小儿，呕吐不食，手足搐搦，痰涎上涌，手足指冷，额黑唇青，此肾水胜心火也。用五味异功散，加木香、炮姜，顿安。乃去炮姜，再剂而愈。
一小儿，烦躁惊悸，热渴饮冷，额间色赤，此心经实热所致。先用泻心汤，一服稍缓。又用柴胡栀子散而瘥。
一小儿，四肢消瘦，肝腹渐大，寒热嗜卧，作渴引饮。余曰：症属肝脾。名为丁奚晡露也。以白术散为主，佐以徐氏十全丹，月馀诸症渐愈。乃以异功散加当归，及六味丸，又月馀，寻愈。
一小儿，患前症，诸疳悉具，热如火炙，病状不能尽述。朝用异功散，夕用四味肥儿丸，月馀，诸病稍愈。佐以地黄丸，自能行立，遂朝以地黄丸，夕以异功散，及虾蟆丸，数服而全愈。
一小儿，肢体消瘦，肚腹胀大，行步不能，状如蜘蛛，颇能饮食，作渴发热，去后臭秽，此脾藏伤也。以十全丹数服，诸症渐愈。又用异功散、肥儿丸调理，肢体如常。
一小儿，发热拘急，或四肢瘛瘲，左腮色赤，此心肝二经风热相搏。先用柴胡清肝散，以清心肝之热；次用六味地黄丸，以生肝肾之血，顿安。
一小儿，发搐啼叫，手足指冷，左腮青黑，此肝脾虚弱，肾水反侮脾土。用六君子汤加姜桂，一剂顿安。又以四君子加芎归，及补肝散而愈。
一小儿，潮热烦躁，左腮青赤，此心肝血虚。用秘旨安神丸，及四物汤加防风、酸枣仁治之，寻愈。又用六味地黄丸，调补肝肾而痊。
一小儿，潮热发搐，痰涎上涌，手足指冷，左腮至申酉时，青中隐白，手足时搐。此肝经虚弱，肺金所胜而潮搐，脾土虚弱而手足冷也。用补中益气汤，以调补脾肺；用六味地黄丸，以滋补肝肾而愈。盖病气有馀，当认为元气不足。若用泻金伐肝，清热化痰，则误矣。
一小儿，发热咳嗽，左腮色赤，此肺金有热，用泻白散而愈。复感冒风邪，前症更作，又加声重流涕，用参苏饮加杏仁、桑皮而愈。但右腮仍赤，兼额微赤，此兼心火乘肺金也，用人参平肺散，一剂遂痊。
一小儿，五岁作渴，右腮鼻准微赤，或饮冷水，或服凉药，即时呕吐。余曰：右腮微赤，肺经虚热也。鼻准微赤，胃经虚热也。此胃虚不能生肺耳。先用四君子加升麻，一剂服之而不吐。又用白术散，二剂而不渴。再用四君子，四剂而安。
一小儿，潮热烦渴，大便乾实，气促咳嗽，右腮色赤，此肺与大肠有热。用柴胡饮子，一服诸症顿退。后因微惊，又发搐咬牙，顿闷。此肝脾气虚也，用四君子，加芎、归、钓藤钩而愈。
一小儿，咳嗽恶心，鼻塞流涕，右腮色青白。此脾肺气虚，而外邪所乘。先用惺惺散，咳嗽顿愈。但饮食不思，手足指冷。此外症虽去，而元气尚虚也。用六君子少加升麻，一剂而痊。
一小儿，腰曲啼叫，右腮色青黑，此脐腹内痛，即盘肠内吊也。因脾土虚寒，肝木来乘故耳。用六君子加木香、钓藤钩，顿愈。
一小儿，发热，饮食少思，大便不实，常服芦荟等丸，视其鼻赤。此寒凉之剂，复伤脾土而虚热也。用五味异功散，数剂而元气复。
一小儿，小便不利，鼻乾衄血，鼻间色赤，属脾肺有热。用济生犀角地黄汤，前症已愈，后颏间常赤，作渴有痰。此禀赋肾气不足，用地黄丸，而诸症皆瘥。
一小儿，发热作渴，用泻黄散，大便重坠，口角流涎，仍欲泻火。余曰：鼻准青白多而黄色少，属脾胃虚寒，肝木所侮。盖口角流涎，胃气不能统摄也；大便重坠，脾气不能上升也。不信，另用凉剂，果眉唇微动，四肢微搐。余曰：此虚极而变慢脾风也。用六君子加当归、木香、炮姜、钓藤钩，二剂益甚。意欲更剂。余曰：此药力未及也。设前药不对其症，祸在反掌矣。仍以前药，加炮附子一片，服之即安。乃去附子，又二剂，调理而愈。
一小儿，小便不利，服五苓散之剂，不应，颏间及左腮色赤。乃肝肾虚热，用四物汤加山栀而愈。后因感冒，误用发汗，小便仍前不利。余用补中益气汤加麦门、五味，调补脾肺而愈。
一小儿，小便不利，及茎中涩痛，或尿血石，此禀赋肾热为患。此则五淋散以疏导，又用滋肾丸、地黄丸，补其肝肾渐愈。出痘后，小便短赤，颏间右腮或赤或白。属肺肾气虚而热也，用补中益气汤、六味地黄丸而痊。
一小儿，印堂青黑，至夜啼搐。余谓脾土虚寒，用钓藤饮而安。后因惊发搐夜啼，用钓藤饮，前症顿止。又用异功散而愈。
一小儿，八岁，腹肿胀，脐凸出，大便下血，粪亦似痢，小水短少，面目皆黄，两腮兼赤。此食积伤脾，又兼肝木所侮脾土。盖脾病则肺气虚，而不能生肾水矣，故有是症。当先消导其积滞，遂用越鞠丸末加三稜、蓬术三钱，以淡姜汤调和，入酒二匙服之，腹中鸣动，二便顿利。再服二钱，腹脐顿消。却用大安丸末二钱，腹脐全消，便血亦止。自进薄粥杯许，腹中顿痞，恶心吐痰不出。此脾虚不能腐化而成痰滞也。用六君子末二钱，以姜汤和服，调补胃气，饮食渐进。但日晡热倦，腹中觉胀。此脾虚，故阴分而作，用补中益气汤而痊。后复伤食，发热腹胀，小便下血，保和丸四服而愈。
一小儿，目内色青，发搐，目直上视，叫哭不已。或用牛黄清心丸，不愈，反咬牙顿闷，小便自遗。此肝经血气虚甚故耳。余用补中益气汤，及六味地黄丸而痊。
一小儿，发搐目札，属肝胆经风热。先用柴胡清肝散，以清其肝；后用六味地黄丸，以补其肾而痊。
一小儿，眼泡微肿，咳嗽恶心，小便泔白。余谓脾疳食积，脾气虚甚也。以五味异功散为主，佐以四味肥儿丸而愈。后不禁饮食，视物不明。余曰：此脾胃复伤，须补养为主。不信，乃服峻厉之剂。后变风症，竟为不起。
一小儿，人中青黄，嗳腐酸气，用平胃散一服，宿滞顿化。余云：不必多药，但节其饮食自愈。不信，复伤食而嗳腐，另用克治之药，更加吐泻，以致不救，惜夫！
一小儿，伤食呕吐，服克伐之药，呕中见血；用清热凉血之药，又大便下血，唇色白而或青。问其故于余。余曰：此脾土亏损，肝木所乘而然也。令空心用补中益气汤，食远用异功散，以调补中气，使涎血各归其源而愈。
一小儿，五岁，食粽后，咬牙欲吐，顷间腹胀，昏愦，鼻青黄赤。此脾土伤，而心肝所动，食积发厥也。先令鸡翎探吐出酸物，顿醒。节其饮食，勿药而愈。
一小儿，生旬日，而目青黄。此胎黄症，娠妊胃热也。用泻黄散，乳调少许即愈。后复身黄吐舌，仍用前散而安。
一小儿，四岁，发热饮冷，口内生疮，额鼻黄赤，吐舌流涎。余谓心脾有热，用导赤、泻黄二散而愈。后复作，余因他往，服清热化痰等药，前症益甚，更弄舌。余用异功散加钓藤钩而安，又用六君子汤而愈。盖吐舌者，为脾经实热，而舌长出也；弄舌者，乃脾经虚热也，令舌时舒而即收也。治者审之。
一小儿，三岁，言步未能，牙发犹少，体瘦骨立，面赤作渴，服肥儿丸，不应。余谓此肾虚疳症，乃禀赋精气不足故也。盖肥儿丸，脾胃经之药也，久服则肾益虚而疳益甚。不信，果牙发渐落。余用六味地黄丸加鹿茸、五味子，半载，元气健而诸症愈。

虎口三关脉纹主症  ***************************
虎口三关脉纹主症图（图缺）
《水镜诀》云：阴阳运合，男女成形，已分九窍四肢，乃生五脏六腑。部位各分，逆顺难明。若凭寸口之浮沉，必乃横亡于孩子。须明虎口，辨别三关，消详用药，必无差误。未至三岁，看虎口及三关。若脉见风关，初病则易治，交气关则难治，交命关则病深死症。又当辨其色，如兽惊三关必青，水惊三关必赤，人惊三关必黑。若紫色主泻痢，黄色是雷惊三关。脉通度是极惊之症，必死。或青或红，有纹如线直者，是母食伤脾。左右一样者，是惊与积齐发。纹有三条，是肺生风痰。或作齁䶎声。色青是伤寒，主痰嗽。色红主泻。有黑相兼主下痢，红多者赤痢，黑多者白痢；有紫相兼，虎口脉乱，乃脾胃不和。盖脉纹见有五色，由其病甚。纹色更变，至于纯黑者，不可得而治矣。又当参辨脉形主之。

十三指形生症  ***************************
十三指形生症图（图缺）
愚谓：古人云：小儿为芽儿。如草之芽，如水之沤然也。盖因脏腑脆嫩，口不能言，最难投剂。是以有察面色而知其所属，次验虎口以辨其所因矣。然犹未足以尽病之证，故余复注十三指形，实为治法之简便尔。若流珠形者，主饮食所伤，内热欲吐，或肠鸣自利，烦躁啼哭，用胃苓膏，消饮食，分阴阳。若食既消，而仍吐泻肠鸣，用香砂助胃膏，温补脾胃。。环珠形，主脾虚停食，胸膈张满，烦渴发热，用五味异功散加山楂、枳实，健脾消食。后用六君子汤，调养中气。。长珠形，主脾伤积滞，肚腹作痛，寒热不食，先用大安丸补其积滞，次以五味异功散健其脾气。。来蛇形，主脾胃湿热，中脘不利，乾呕不食，此疳邪内作，用四味肥儿丸治疳，用四君子补脾。。去蛇形，主脾虚食积，吐泻烦渴，气短喘急，不食困睡，先用六君子汤加山楂、枳实健脾消积，次以七味白术散调补胃气。。弓反里形，主感冒寒邪，哽气出气，惊悸倦怠，四肢稍冷，小便赤色，咳嗽吐涎，先用惺惺散助胃气，祛外邪，后以五味异功散加茯神、当归，养心血，助脾气。若外邪既解，而惊悸肢冷，乃脾气尚虚，宜七味白术散补之。若闷乱气粗，喘促哽气者，难治，肺虚甚也。。弓反外形，主痰热，心神恍惚，夹惊夹食，或食痫风痫，脾肺气虚，而风热痰甚也，先以天麻防风丸祛外邪，又以五味异功散调中气。。枪形，主风热生痰，发搐惊风，先用抱龙丸，如未应，用牛黄清心丸。若传于脾肺，或过用风痰之药，而见一切诸症者，专调补脾胃，其病自愈。。鱼骨形，主惊痰发热，先用抱龙丸，如未应，属肝火实热，少用抑青丸，随用六味地黄丸。或发热少食，或痰盛发搐，乃肝木克脾土也，用六君子加柴胡，调补脾土而制肝木。。水字形，主惊风食积，胸膈烦躁，烦闷少食，或夜啼痰盛，口噤搐搦。此脾胃虚弱，饮食积滞，肝木克脾土也。初患用大安丸，消导饮食；次以六君子汤加钓藤钩，补中清肝。若已服消食化痰等剂，反伤元气者，用四君子加升麻、柴胡、钓藤钩，以升补脾胃，平制肝木。。针形，主心肝热极生风，惊悸顿闷，困倦不食，痰盛搐搦，先用抱龙丸祛风化痰，次用六君子汤加钓藤钩，平肝实脾。。透关射指，主惊风痰热，聚于胸膈，乃脾肺亏损，痰邪乘聚，先用牛黄清心丸，清脾肺，化痰涎，次用六君子汤加桔梗、山药，补脾土，益肺金。。透关射甲，主惊风，脾土亏损，肝木剋制之败症，急用六君子汤加木香、钓藤钩、官桂，以温脾土。未应，即加附于，以回阳气，多得生者。
流珠，只一点红色，环珠差大，长珠圆长。已上非谓圈子，总皆红脉贯气之如此。来蛇即是长珠散，一头大，一头尖。去蛇亦如此。分上下朝。故曰：来去角弓反张，向里为顺，向外为逆。枪形直上，鱼骨分开。水字，即三脉并行。针形，即过关一二粒米许。射甲命脉，向外透指，命脉曲里。虽然，余常治之，亦有不专执其形脉而投剂者。盖但有是症，即服是药而已。
●流珠形症
一小儿，发热吐泻，腹胀不乳，其纹如流珠。此脾胃气伤。先用香砂助胃膏，后用六君子汤全愈。
●长珠形症
一小儿，寒热作呕，饮食不入，按其腹乃哭，脉纹如长珠。此饮食停滞也。先用大安丸，吐泻宿滞遂安。但唇目抽动，大便稀黄，此病邪去而虚热所迫也，用六君子汤加钓藤钩而愈。
●环珠形症
一小儿，胸腹膨胀，发热顿闷，脉纹如环珠，以手按腹即哭。此属脾胃虚，而饮食停滞也。先用保和丸一服，前症如失，更加烦渴，按其腹不哭矣。此宿食去，而脾胃复伤也。用五味异功散加柴胡治之，顿瘳。
●来蛇形症
一小儿，不时于呕，乳食不进，胸腹膨胀，其形如夹蛇。此脾胃虚而成疳也。用四味肥儿丸治疳，佐以四君子加芜荑健中而痊。后伤饮食，吐泻完穀，形气甚困，四肢微搐，视其纹如去蛇。余曰：且不用药。次日吐止，但搐而泻青黄。此脾土虚而肝木胜，用六君子加钓藤钩而瘥。
●去蛇形症
一小儿，未及周岁，气短喘急，乳食少进，时或吐乳，视其形如去蛇。乃脾伤而食积。先用六君子加山楂、枳实，渐愈。后乳食复伤，吐泻作渴，候二日不止，与胃苓膏以治吐泻，七味白术散生胃气而愈。
●弓反外形症
一小儿，睡卧惊悸，发热痰盛，脉形如弓之向外。此因惊木旺，伤脾而食不消也。先以天麻防风丸祛风定惊，后用五味异功散壮脾止搐而瘥。
●弓反里形症
一小儿，沉默昏倦，肢冷惊悸，其纹如弓之向里。此脾肺气虚，而外感寒邪也。先用惺惺散以解外邪，调胃气，诸症顿愈。但手足逆冷，又用六君子汤调补元气而安。
●枪形症
一小儿，患咳嗽，服牛黄清心丸，加喘促腹胀。余视其右脸赤脉，纹形如枪，属脾气复伤，用六君子汤，顿安。
●鱼骨形症
一小儿，沉困发热，惊搐不乳。视其脉纹，如乱鱼骨。此风热急惊之症也。先用抱龙丸少许，祛风化痰。后用六君子汤加柴胡，壮脾平肝而愈。
●针形症
一小儿，咳嗽发热，右脸赤色，作渴烦闷。倦怠少食，肚腹作胀，脉纹如针。此风邪伤肺，而饮食伤脾也。先用六君子汤加桔梗、杏仁、柴胡，一剂诸症少愈。后去杏仁、柴胡，再剂而安。
●水字形症
一小儿，发热夜啼，乳食不进，昏迷抽搐，痰盛口噤，脉纹如水字。此脾肺气虚，风木听乘，痰食积于胸腹也。先用大安丸，后用六君子加钓藤钩而痊。
●透关射指形症
一小儿，发热，右脸赤，咳嗽痰盛，其脉纹透关射指。余以为风邪蕴结于肺而痰作，用二陈汤加桑皮、杏仁、桔梗治之。自用发散降火之剂，风痰不退，发热益甚。余曰：此脾肺俱虚，治失其宜。遂用五味异功散加桔梗，四剂渐愈。又用六君子汤而痊。
●透关射甲形症
一小儿，停食发热，服芩、连、三稜、厚朴等剂，饮食日少，胸腹膨胀，其纹透至指甲。用补中益气汤加木香、钓藤钩，温补脾气，制肝本，数剂渐效。又用六君子汤加炮姜，治之而安。其泛用金石脑麝，祛逐之剂，变惊而殁者，不能枚举。惜哉！
愚谓：凡小儿在月内外者，调补之剂，每服亦不过二三匙。若表散攻伐之药，则每服只可匙许而已，过多则反伤元气。余当量大小虚实加减。若乳母之疾，致儿为患，当治母为主，子少服之。后仿此。

儿科方药  ***************************
●钱氏泻青丸　治肝经实热。急惊加搐。
羌活　大黄（煨）川芎　山栀仁（炒）龙胆草（酒炒）当归　防风（各等分）
上为末，炼蜜丸，芡实大。每服半丸，煎竹叶汤，入砂糖化下。
愚按：前方足厥阴经解散肌邪，疏通内热之药也。若大便秘结，烦渴饮冷，饮食如常者，属形病俱实，宜用此以泻之。若大便调和，烦渴饮冷，属病气实而形气虚，宜用抑肝散平之。若大便不实，作渴饮汤，饮食少思，肌体倦怠者，属形病俱虚，宜用地黄丸补之。大抵前症，若肝经血虚风热，先用四物汤加钓藤钩，以生肝血；继用四君子汤，以补脾土。若因肝经血燥痰盛，用地黄丸，滋肾水生肝木；四君子加芍药，实脾土生肺金。若因肺金克肝木，用六君子汤加芍药，实脾土以平肺金。若屡行攻伐，而脾土虚寒者，急服六君子汤加丁香、木香，补脾胃以培阳气。若因乳母恚怒，肝火致儿为患者，母服加味逍遥散，子亦吮数滴。
●钱氏地黄丸　治肝疳白膜，遮睛泻血，失音身瘦，疮疥。又治肾祛不言，解颅行迟等症。一名六味地黄丸。
熟地黄（八钱，酒洗）山茱萸肉　乾山药（各四钱）泽泻　牡丹皮　白茯苓（各三钱）
上为末，用地黄膏，量加米糊，丸桐子大。每服二三十丸，空心白汤化下。其地黄用生者，自制杵膏。
愚按：前丸治肝经血虚燥热，或肾经虚热作渴，小便淋秘，痰气上壅；或风客淫气，患瘰疬结核；或四肢发搐，眼目瞤动；或咳嗽吐血，头目眩晕；或咽喉燥痛，口舌疮裂；或自汗盗汗，出血诸血；或禀肾不足，肢体瘦弱，解颅失音；或畏明下窜，五迟五软，肾疳肝疳；或早近女色，精血亏耗，五脏齐损。凡属肾肝诸虚不足之症，皆宜用此以滋化源，其功不能尽述。
●泻白散　治咳嗽痰喘，面肿身热。
桑根白皮（炒黄）地骨皮（各一两）甘草（炒，五钱）
上为末，每服一二钱，入粳米百粒，水煎。
愚按：《活人方》云：喘者，肺气盛而有馀。然气盛当认作气衰，有馀当认作不足，盖肺气盛者，肺中之火盛也。有馀者，肺中之邪有馀也。其脉右寸必浮而有力，右颊色赤，前药所以泻之。世之多不用人参，盖泥于肺热还伤肺之说，以致误人多矣。前症若乳母感冒风寒，肺经蕴热，致儿为患者，用十味参苏饮。若乳母膏粱醇酒积热，致儿为患，用加味清胃散。
●钱氏泻黄散（一名泻脾散）　治脾热吐舌。
藿香（七钱）山栀仁（炒，一两）石膏　甘草（炒，各五钱）防风（二两）
上蜜酒微炒为末，每服一二钱，水煎。
愚按：前方治脾胃实热之法也。若作渴饮水，肢体壮热，元气无亏者，宜用之。若作渴饮热，弄舌体温，元气虚弱者，宜五味异功散。
●钱氏泻心汤　治心经实热。
黄连
上为末，每服一钱，临卧温汤调下。
愚按：前症若仰面而卧，叫哭，发热饮水，或发抽搐，属心经实热，宜用前方。若合面而睡，惊悸，上窜咬牙，属心经虚热，宜用导赤散。若因乳母膏粱醇酒，致儿发热者，用加味清胃散，令母服，子亦饮数滴。
●钱氏益黄散（一名补脾散）　治脾胃虚冷吐泻。
陈皮（一两）青皮　诃子肉（各五分）甘草（炙，五分）丁香（二钱）
上为末，每服二钱，水煎。
愚按：前症若脾土虚寒，或寒水侮土，而呕吐泄泻，手足并冷；或痰涎上壅，睡而露睛，不思乳食，宜用此方。若因脾土虚弱吐泻者，用六君子汤加柴胡。如不应，或手足俱冷，属虚寒也，更加木香、炮姜。若因乳母脾虚肝侮，亦治以前药。若乳母郁怒，致儿患前症，母服加味归脾汤。
●东垣人参安胃散　治脾虚伤热，乳食呕吐泻痢。
人参（一钱）黄耆（二钱）生甘草　炙甘草（各五钱）白芍药（七分）白茯苓（四分）陈皮（三分）黄连（炒，二分）
上为末，每服二钱，水煎。
愚按：东垣先生云：益黄散，内有青皮、丁香，辛热，盖为寒水侮土而设也。若因热药巴豆之类，损其脾胃，或因暑热，伤乳食而成吐泻，口鼻气热，而致慢惊者，宜服前方。
●钱氏异功散　治吐泻不食。凡虚冷症，先与数服，以正胃气。
人参　茯苓　白术　甘草（炒）陈皮（各等分）
上为末，每服二三钱，姜枣水煎。
愚按：前方治脾胃虚弱，吐泻不食；或惊搐痰盛；或睡而露睛，手足指冷：或脾肺虚弱，咳嗽吐痰；或虚热上攻，口舌生疮，弄舌流涎。若母有症，致儿患此者，母亦当服之。
●十全丹　治丁奚晡露。
青皮　陈皮　莪术（煨）川芎　五灵脂　白豆蔻　槟榔　芦荟（各五钱）木香　使君子　虾蟆（炙，各一钱）
上为末，猪胆汁浸糕糊丸，麻子大。每服二十丸，米饮下。
愚按：汤氏云：前症因乳哺不调，伤损脾胃，不思饮食，气血日损，四肢日瘦，肚腹渐多，是名丁奚。呼吸少气，汲汲苦热，谓之哺露。属形病俱虚，治以前药，宜佐以异功散，壮脾胃以行药势，庶可得效也。
●平胃散　治乳食过伤，腹鸣呕吐，或米穀不化。
厚朴（姜汁制）陈皮（各三两）甘草（炙，二两）苍术（五两，米泔浸）
上为末，每服二钱，姜汤调。
愚按：前方若乳食停滞，嗳腐吞酸，呕哕恶心者，宜服此方。若饮食既消，脾胃虚弱，呕吐恶心者，宜用四君子汤。
●四君子汤　治脾气虚损，吐泻少食。
人参　白术　茯苓　甘草（各等分）
上每服二钱，姜枣水煎。
愚按：前方若脾胃虚弱，或因克伐之剂，致饮食少思，或食而难化，或欲作呕，或大便不实者，尤宜用之。若兼痰嗽气逆，肢体倦怠，面目浮肿，宜六君子汤。
●六君子汤　即四君子加陈皮、半夏。治脾胃气虚，吐泻不食，肌肉消瘦；或肺虚痰嗽，喘促恶寒；或肝虚惊搐、眩晕、自汗诸症，并宜服此，以滋化源。
●二陈汤　治脾虚中脘停痰，呕吐恶心。
半夏（炮）陈皮（各五钱）茯苓（二钱）甘草（炙，一钱）
上每服二钱，姜水煎。
愚按：前方若脾虚痰饮，呕吐恶心，用之良验。若因饮食伤胃所致，宜用六君子汤，调补中气。
●胃苓汤（为末，蜜丸，名胃苓膏）　治肠胃受湿，呕吐泄泻。
白术　茯苓　泽泻　厚朴　猪苓　陈皮　甘草（各等分）桂（少许）
上为末，每服二钱，姜水、灯心、陈皮煎汤调。
愚按：前方若停食吐泻，小便短少，腹胀作痛，宜用此以分利之，更用六君子汤以调补脾胃。
●钓藤饮子　治一切惊风潮搐，目视昏迷。
钓藤钩（二钱）蝉壳（五个，去翅足）独活　防风　天竺黄　羌活　川芎（各三钱）升麻　麻黄　草龙胆　甘草（炙，各二钱）
上为末，每服二钱，水煎。
愚按：前方若外感风邪，形病俱实者，宜用之。若形气虚而病气实者，宜用惺惺散加钓藤、麻黄。若外邪既去，而形病俱虚者，宜用异功散。
●肥儿丸　治肝疳食积，肢体消瘦，二便不调。
黄连　神麴　木香（各一两五钱）槟榔（二十个）肉豆蔻（煨，二两）使君子（酒浸，去皮）麦芽（炒，各四两）
上为末，神麴糊丸，麻子大。每服二三十丸，米饮下。
愚按：前方若食积五疳，发热口渴，大便不调，小便不清；或颈项结核，发稀成穗，寒热作渴，宜用之。若脾胃稍虚者，用五味异功散兼服；虚甚者，异功散为主，佐以前药。
●济生犀角地黄汤　治脾胃郁热，衄血吐血。
生地黄（五分）犀角（镑）赤芍药　牡丹皮（各一钱）
上水煎服。如无犀角，暂以升麻代之。
愚按：前方若肝脾虚热，吐血，衄血，便血，或发热作渴，大便秘，小便赤，宜用之。若热既退，而渴血未止，或目晡益甚者，阴血虚也，四物汤加参术主之。若热既退，而饮食少思，肢体倦怠者，胃气虚也，四君子加当归主之。
●徐氏惺惺散　治外感风寒，鼻寒痰嗽，身体发热。
桔梗　细辛　人参　白术　甘草（炙）瓜蒌根　白茯苓（各等分）
上为末，每服二钱，入薄荷五叶，水煎。
愚按：前方若感寒邪，时气风热，痰壅咳嗽，或抽搐瘛瘲，痰气喘促，用之。若外邪解，而病益甚，或更兼他症，但调补元气。
●徐氏加减抱龙丸　治风痰咳嗽。去天麻，即钱氏抱龙丸。
雄黄　辰砂（各二钱）天竺黄（四钱）麝香（五分）天麻（六钱）牛胆南星（九钱）
上为末，煮甘草糊丸，皂角子大。二岁一丸，薄荷汤下。
愚按：前方若风热痰嗽，或急惊发搐，昏睡咬牙，形病俱实，宜用此方。若初冒风寒咳嗽，痰盛气喘者，属客邪内作也，先用十味参苏饮。若邪既解，而腹胀吐泻，或发搐咬牙，睡而露睛，属脾肺气虚也，用五味异功散，切忌祛痰表散。若过服而致前症者，尤宜温补脾肺。
●十味参苏饮　治感冒发热，头疼伤风，咳嗽伤寒，痰饮凝滞。
人参　紫苏（各八分）茯苓　陈皮　半夏　前胡　枳壳（麸炒）葛根　桔梗（炒，各六分）木香（五分）甘草（炒，五分）
上每服二三钱，姜水煎。
愚按：前方虽有参苓补气，而表散之味或多。若病久元气虚弱者，以六君子加桔梗、乾葛，补而散之。若因感外邪，而喘嗽腹胀，或饮食少思，大便不实者，此脾肺之气虚也，必用六君子之类，庶无误矣。
●秘旨安神丸　治发热惊啼，颊赤壮热。
麦门冬（去心焙）牙硝　白茯苓　乾山药　寒水石（煅）甘草（各五钱）朱砂（一两）龙脑（二分半）
上为末，炼蜜为丸，芡实大。每服半丸，滚汤化下。
愚按：前方若口舌生疮，吐舌饮水，发热惊搐，啼哭烦躁，面赤，属心经实热，宜用此泻之。若目拽搐搦，面青寒热，属肝经风热，用六味地黄丸。若恶寒饮汤，属脾气虚弱，用异功散。若前症益甚，兼手足并冷，睡而露睛，属脾胃虚寒也，用六君加木香、炮姜补之。
●四物汤　治肝脾血虚，发热惊搐，瘰疬丹毒。
当归　川芎（各一钱）芍药　熟地黄（各五分）
上水煎服。
愚按：前方若血虚发热，或因失血，或因克伐，或因久病，致晡热内热，或烦躁不安，皆宜服之。经又云：血生于脾。若脾虚不能生血者，宜用四君子加当归、酒炒白芍以补脾。
●白术散　治积痛，和胃气，生津液。
人参　白术　藿香叶　木香　甘草　白茯苓（各一两）乾葛（二两）
上每服二钱，水煎。
愚按：前方若脾胃气虚，作渴饮汤；或因吐泻，津液亏损，烦渴引饮；或脾胃虚弱，腹胀泻渴，弄舌流涎，手足指冷，宜服之以温补脾气，化生津汲。
●人参平胃散　治心火刑剋肺金，咳嗽发热，口渴痰盛。
人参　陈皮　地骨皮　茯苓　甘草（各一钱半）五味子（杵，炒，四分）知母（炒，七分）青皮　天门冬（去心，各四分）桑白皮（炒，一钱）
上水煎服。
愚按：前方若心火克肺，传为肺痿，咳嗽喘呕，痰涎壅盛，胸膈痞满，咽嗌不利，宜用之。若因肝木太过而致，当补肺经。若因肾水不足，当补脾肺。若因心火旺而自病，当利小便。
●黄芩清肺饮　治肺火燥热，口渴便秘。
黄芩（炒，二钱）栀子（三个，杵碎，炒）
上水煎服。
愚按：前方治肺经阴虚火燥，而小便不通。若因脾经有热，当清其脾。若因心火克肺，当制其心。
●滋肾丸　治禀父肾虚火燥，小便秘赤。
黄柏（酒炒）知母（酒炒，各一两）肉桂（二钱）
上为末，水丸，桐子大。每服百丸，空心白滚汤下。
愚按：前方若禀父肾虚，发热便赤，或足热腿软，热在下焦血分，最宜此药。如不应，或脾肺燥热所致，并宜六味丸，以滋其化源。
●清胃散　治胃火牙痛，或连头面。
升麻（五分）生地黄　牡丹皮　黄连（炒）当归（各三分）
上水煎服。
愚按：前方治脾胃实火作渴，口舌生疮；或唇口肿痛，齿龈溃烂，焮连头面；或恶寒发热；或重舌马牙，吐舌流涎之类，子母并宜服。若因胃气虚弱，或因寒凉克伐，胃气虚弱，而口舌生疮；或弄舌发热，饮食少思；或呕吐困睡，大便不实，流涎龈烂者，用五味异功散。
●补中益气汤　治中气虚弱，体疲食少，或发热烦渴等症。
人参　黄耆（各八分）白术　炙甘草　陈皮（各五分）升麻　柴胡（各二分）当归（一钱）
上姜枣水煎，空心午前服。
愚按：前方若因药克伐，元气虚损，恶寒发热，肢体倦怠，饮食少思；或兼饮食劳倦，头痛身热，烦躁作渴，脉洪大弦虚；或微细软弱，右关寸独甚，亦宜用之。大凡久病，或过服克伐之剂，亏损元气，而诸症悉具者，最宜前汤调补。若母有前症，致儿为患者，尤宜用之。
●天麻防风丸　治惊风，生热喘粗，多睡惊悸，手足搐掣。
天麻　防风　人参（各三两）蝎尾（去毒，半两）甘草　朱砂　雄黄（各一钱半）牛黄（一钱）麝香（五分）殭蚕（炒，一钱半）
上为末，炼蜜丸，樱桃大，朱砂为衣，每服一丸，薄荷汤下。
愚按：前方若因外邪所感，风痰壅盛而患急惊者，宜用此药驱散之。若因肝脾气虚，风痰壅盛，而患似前症，用异功散调补之。若因脾气虚，肝木所乘，而患慢惊者，宜用异功散加姜桂温补之。不应，急加附子。
●五淋散　治膀胱有热，水道不通，或小腹肿胀者。
赤茯苓　赤芍药（各五分）山栀（炒）当归（各三分）甘草（二分）
上用灯心十茎，水煎服。
愚按：前方果因积热壅滞，而小便不通者，宜用此药治之。若过用寒凉，损其阳气，而不能化生者，用四君子以滋脾肺。若禀赋足，三阴虚损而患前症者，宜用六味地黄丸加车前子，补而通之。未应，更加牛膝。最忌疏导。
●消积丸　治食积面黄，大便酸臭。
砂仁（十二个）丁香（九个）乌梅（三个）巴豆（二粒，去油，取霜）
上为末，糊丸，黍米大。每服二三丸，温水下。
愚按：前方温胃消导之重剂。若食积既去，而脾气亏损，发热作渴，肢体倦怠，饮食少思者，当参前五味异功、七味白术二方，按法主治。
●温脾散　治脾气虚寒，口角流涎。
半夏曲　丁香　木香（各一两）乾姜（炮）白术　陈皮（各半两）
上为末，每服二钱，米汤调。
愚按：前方温补脾胃之良剂。若口渴饮热，肢体倦怠而流涎者，宜用异功散加炮姜。若肢体发热作渴，饮水而流涎者，宜用泻黄散。
●保和丸　治饮食停滞，胸膈痞满，嗳气吞酸，或吐泻腹痛。（加白术即大安丸）
神麴（炒）山楂　半夏　茯苓（各一两）陈皮　连翘　萝卜子（炒，各五钱）
上为末，粥丸，桐子大。每服二三十丸，白汤送下。
愚按：前方行气克滞之剂。若元气无亏，暴停乳食，而致斯症者，宜用此消导之。若元气虚弱，而乳食所伤者，必调补胃气为主，而佐以消导。若乳食已消而作呕者，乃胃气被伤，当用异功散补之。不宜仍用前药，重损胃气。治者审之。
●助胃膏　治脾胃虚寒，吐泻等症。
人参　白术（炒）白茯苓　甘草（炙）丁香（各五钱）砂仁（四十个）木香（三钱）白豆蔻（十四个）乾山药（一两）肉豆蔻（四个，煨）
上为末，蜜丸，芡实大。每服十丸，米饮化下。
愚按：前症若吐泻酸秽，是乳食内停也，宜用保和丸以消导之。若吐泻，乳食难化，是脾胃虚弱也，用异功散以调补之。若吐泻少食，腹痛恶心，脾胃俱虚也，用六君子加木香以培补。若睡而露睛，手足并冷，或寒战咬牙，脾胃虚寒也，用六君子加木香、炮姜以温补。如不应，宜急加附子以回阳。
●牛黄丸　治风痫昏闷，抽搐潮热。
牛黄（胆制）全蝎　蝉蜕（各二钱半）防风　白附子　天麻　殭蚕（炒，各钱半）麝香（少许）
上为末，煮枣肉杵丸，绿豆大。煎荆芥、生姜汤下。
愚按：前方兼治风痰咳嗽，喘促发热，惊悸不宁，实祛风化痰散气之药。审有是症，而用之，其功效如影响也。若脾肺气虚，而痰涎壅盛，肝脾血虚，而惊痫抽搐，必当以固本为主。不可泛用，恐虚其虚，而益其患也。治者慎之。
●柴胡饮子　治一切肌热，蒸热积热，或汗后馀热，即宜用柴胡饮子。
黄芩（炒）甘草　大黄（炒）芍药（炒）柴胡　人参　当归（各等分）
上姜水煎服。
愚按：前方若肠胃壅滞，大便秘结，作渴饮水，表里实热者用之。若汗后发热，属血虚，气无所附，而浮于外，切不可用。治者审焉。
●归脾汤　治脾血亏损，健忘惊悸等症。
人参　黄耆　茯神（去木，各一钱）甘草（炒，五分）白术（炒，一钱）木香（五分）远志（去心）酸枣仁（炒）龙眼肉　当归（各一钱）
上水煎服。
愚按：前方若乳母忧思伤脾，血虚发热，食少体倦；或脾不能摄血，以致妄行吐下；或健忘怔忡，惊悸少寐；或心脾作痛，自汗盗汗；或肢体肿痛，大便不调；或经候不准，晡热内热；或耳唇流注等症，致儿为患者用之，令子母俱服。
●八味地黄丸　即六味地黄丸加肉桂附子各一两。
愚按：前方治禀赋命门火衰，不能生土，以致脾土虚寒，或饮食少思，或食而不化，脐腹疼痛，夜多漩溺等症。经云益火之源，以消阴翳，此之谓也。或乳母命门火衰，儿饮其乳，致前症者，子母并宜服之。
●加减八味丸　即六味地黄丸加肉桂一两，五味子四两。
愚按：前方治禀父肾阴不足，或吐泻久病，津液亏损，口乾作渴；或口舌生疮，两足发热；或痰气上涌；或手足厥冷等症。
●八宝汤　即前四君、四物二汤合方也。
愚按：前方治气血俱虚，阴火内热；或因克伐之剂，脾胃亏损，肌肉消瘦等症。
●十全大补汤　即八宝汤加黄耆、肉桂。
愚按：前方治气血弱虚，或禀赋不足，寒热自汗，食减体瘦，发热作渴，头痛眩晕，最宜用之。
●加味逍遥散（去牡丹皮、山栀，名逍遥散）　治肝脾血虚等症。
当归　甘草（炙）芍药（酒炒）茯苓　白术（炒）柴胡（各一钱）牡丹皮　山栀（炒，各七分）
上水煎服。
愚按：前方若乳母肝脾血虚内热；或遍身搔痒寒热；或肢体作痛，头目昏重；或怔忡颊赤，口燥咽乾；或发热盗汗，食少不寐；或口舌生疮，耳内作痛；或胸乳腹胀，小便不利，致儿为患，尤宜用之。
●九味龙胆泻肝汤　治肝经湿热，或囊痈下疳，便毒，小便涩滞；或阴囊作痛，小便短少。（愚制）
龙胆草（酒炒，五分）车前子（炒）木通　当归尾　泽泻（各五分）甘草　黄芩（炒）生地黄　山栀（各三分）
上水煎服。（即龙胆泻肝汤）
●抑肝散　治肝经虚热，发搐；或发热咬牙；或惊悸寒热；或木乘土，而呕吐痰涎，腹膨少食，睡卧不安。（愚制）
软柴胡　甘草（各五分）川芎（八分）当归　白术（炒）茯苓　钓藤钩（各二钱）
上水煎，子母同服。
●栀子清肝散（一名柴胡栀子散）　治三焦及足少阳经风热，耳内作痒生疮，或出水疼痛；或胸乳间作痛，寒热往来。（愚制）
柴胡　栀子（炒）牡丹皮（各二钱）茯苓　川芎　芍药　当归　牛蒡子（炒，各七分）甘草（三分）
上水煎服。若太阳头痛，加羌活。
●柴胡清肝散　治鬓疽，及肝胆三焦风热怒火之症，或项胸作痛，疮毒发热。（愚制）
柴胡（一钱半）黄芩（炒）人参　川芎（各一钱）山栀（炒，一钱半）连翘　甘草（各五分）桔梗（八分）
上水煎服。
●小柴胡汤（加山栀、牡丹皮，名加味小柴胡）　治伤寒温热，身热恶风，头痛项强，四肢烦疼，往来寒热，呕哕痰实，中暑疟疾，并服之。（阎注）
柴胡（二钱）黄芩（炒，一钱半）人参　半夏（各七分）甘草（炙，五分）
上姜水煎服。
愚按：前方若肝胆经风热，肝火瘰疬，寒热日晡，往来发热，潮热身热，不欲饮食；或怒火，口苦耳聋，咳嗽；或胁痛胠满，小便不利；或泻泄，吐酸苦水；或肢体搐动，唇目抽札，并宜用之。
●砭法　治丹毒疔疮，红丝走散；或时毒，瘀血壅盛；或色赤走胤。用细磁器击碎，取有锋芒者，以箸劈开头，夹之，麻线缠定，两指轻撮箸，稍令磁芒正对患处，悬寸许，再用箸频击之，令毒血遇刺即出。凡毒血凝滞于外，真气不能胜散者，急用此法以去之，否则为害甚矣。
●芜荑散　治虫动腹痛。
白芜荑（炒）乾漆（炒烟尽，各等分）
上为末，每服三五分，发时米饮调下。
愚按：前症乃脏腑虚弱，或胃冷胃热，而动往来，攻心作痛，叫哭仰身挥手，心神闷乱，吐涎沫，或清水肌瘦，沉默，皆其症也。《保生方》云：蛔虫乃凡虫之一，人腹中皆有之。其外症，腹上青筋，恶心吐水，面无正色，唇缓而白，目无睛光。若虫食上部，则上唇内有白点。虫食下部，则下唇内有白点。腹中诸虫，朔日后其头向上，望日后其头向下。如急于用药，先以肉物近儿烹炙，使闻香味，虫头亦向上。则药易效。
●调中丸　治泄泻青白，腹痛肠鸣，呕吐酸水，不思乳食。
人参　甘草（炒）白术（炒，各五钱）乾姜（四钱，炒）
上为末，姜汁面糊丸，绿豆大。每服二三十丸，米饮下。
愚按：前方一名温中丸，即人参理中丸也。若肾水侮土而虚寒旨，加半夏、茯苓、陈皮。或呕吐，更加藿香。泄泻加木香。
●香连丸　治诸痢并水泻。
黄连（二十两，净）吴茱萸（十两，净）木香
上将前二味用热水拌和，入磁器内，置热汤，日同炒，黄连至紫色，去茱萸。用黄连为末，每末四两，入木香末一两，和匀，淡醋糊丸，黍豆大。每服二十丸，白汤下。
●朱砂安神丸　治心疳及怔忡，心下烦躁。
朱砂（四钱）黄连　生地黄（各五钱，杵膏）生甘草（二钱五分）
上为末，用米糊丸，黍米大。每服十丸，白汤下。
●人参补肺汤　治肺症，因肾水不足，虚火上炎，咳吐脓血，发热作渴，小便不利。
人参　黄耆　白术　茯苓　陈皮　当归　山茱英肉　山药　五味子（杵，炒）麦门冬　甘草（炒，各五分）熟地黄　牡丹皮（各一钱）
上作二三服，水煎。
●补肝散　治肝经气虚，吐血失血；或两胁胀满，筋急面青，小腹胀痛；或两目不明，不时叫喊。
山茱萸肉　当归　五味子（炒，杵）山药　黄耆（炒）川芎　木瓜（各五钱）熟地黄　白术（各二钱）独活　酸枣仁（炒，各一钱）
上为末，每服一钱，水煎。
●越鞠丸　治乳母六郁，传儿为患，或胸满吐酸，齿痛疮疥等症。
苍术　神麴（炒）香附子　山楂　山栀（炒）抚芎　麦芽（炒，各等分）
上为末，水调神麴糊丸，桐子大。每服二三十丸，白滚汤下。子母并服。
●麦门冬散　治脾胃气虚有热，吐血衄血，久不愈者。
五味子（杵，炒，十粒）　麦门冬　黄耆（炒，各一两）当归　人参　生地黄（各五钱）
上分五服，水煎。
●杨氏十全丹　治丁奚哺露。（说见前十全丹下）
槟榔　枳壳（麸炒）青皮　陈皮　三稜（煨）蓬术　砂仁（各一两半）丁香（二钱半）木香（二钱）香附（一两）
上为末，神麴糊丸，黍米大。每服二十丸，米饮下。
●四味肥儿丸（一名小肥儿丸）　治食积脾疳，目生云翳；或两耳出脓；或口舌生疮，牙根腐烂，身瘦生疮；或小便澄白，腹大筋青，一切疳症。
黄连（炒）芜荑（炒）神麴　麦芽（炒，各等分）
上为末，水糊丸，桐子大。每服一二十丸，空心白滚汤下。
●蟾蜍丸　治无辜疳症。一服虚热退，二服烦渴止，三服泻痢愈。
蟾蜍（一枚，夏月沟渠中，取腹大、不跳不鸣、身多㿔者）
上取粪蛆一杓置桶中，以尿浸之，却将蟾蜍跌死，投与蛆食，一昼夜。用布袋盛蛆，置急流中，一宿取出。瓦上焙乾为末，入麝香一分，粳米饭丸，麻子大。每服二三十丸，米饮下。其效如神。
●柳叶散　治热毒口疮。
黄柏（炒）蒲黄　青黛（真正者）人中白（煅，各等分）
上为末，敷之。
●抱龙丸　治伤风温疫，身热昏睡，风热痰实壅嗽。又治惊风潮搐，及蛊毒中暑。
雄黄（二钱五分）辰砂（另研，五钱）天竺黄（一两）牛胆南星（四两）麝香（五分，另研）
上为末，煎甘草膏丸，芡实大。每服一丸，白汤化下。
愚按：前丸化痰祛邪清热之功居多，属肝心实热而致者，用之殊效。若脾肺虚热，而见昏睡痰嗽，当用宝鉴天麻散，以调补元气。
●制附子法
附子重一两三四钱，有莲花瓣头，圆底平者。先备童便五六碗，将附子放在灶上，炙良久，乘热投童便中，浸五七日。候润透，揭去皮，切四块，仍浸二三日。用粗纸数层包之，浸湿，埋灰火，半日取出，切片。检有白星者，瓦上炙至无白星为度。如急用，即切大片，用童便炙二三沸，热瓦熟，用之。
