
序  ***************************
世之什袭而藏者，金玉玩好已耳；稍有关于世，则乌得什而藏之。关于世者，兵、农、钱、谷，重莫与医埒也；老人、弱子，又莫若妊妇重也。盖人之身一，而妊妇之身二。方儿为胚胎，性精血而身母腹，母寒热为儿寒热，母虚实为儿虚实。医于此，可少忽乎？顾帏幕中乍佩宜男，而辄先露草者比比然。岂妊家固有专门，治验未多灵剂耶！予每慨于斯。一日，张孝廉心如过予，烧烛检书，阅数十笥，独胤产无成编，相与咨嗟永夜，为出所藏，付之订梓。噫！古今憷惕恻隐之心能于婴儿者，其于儿之始基，更何如乎！证类若干条，方採若干首，妊家胎产前后。

张序  ***************************
予昔在括苍，其府库多奇书。守兹土者，云间新宇俞公，馆穀不佞，得尽阅焉。于岐黄别笥，有产便数种，予请携归，间以试之室人，无弗效也；试之亲故，无弗效也；叩之业是，又弗有知也。欲梓之以广其传，计偕上春官弗逮，而室人重身，竟殒于产中，过听庸医，家弗知检也。予痛恨甚焉！居无何，侄远文妇，一如室人之误，而弗知救。一月之间，里妇相次殒者三四。噫！是予过也，衣珠而弗之省也。过金坛，怀之以质宇泰王公，并得王公手录，远文梓之，名曰《胤产全书》。谈者乃侈曰：是书也，成可以赞天地之化育。予何敢！远文亦何敢！第吾两人均伤弓之鸟，睹伤弓者，不觉故疮痛；如宋人得不龟手之药，因欲尽愈夫水战者耳，不敢望封爵，其敢拟天工？先哲谓：一介之士，苟存心于利物，必有所济，吾两人任斯语已矣！若夫云间俞公之授是书，金坛王公之参是书，功德不可思议者也！今而后，家置一册乃可。
海阳张受孔题


提纲  ——————————————————————————————————————————————————————————————————————————————————————————

卷一  ***************************
●求子类
男子聚精论　一寡欲，二节劳，三息怒，四戒酒，五慎味，久则精聚神全，阳气自胜，一往而孕。
●葆真丸　专治男子九丑之疾，茎弱不振，振而不丰，丰而不循，循而不实，实而不坚，坚而不久，久而无精，精而无子。此方补十二经络，开积聚，进饮食，除伏热，强筋骨，轻身明目，去冷除风，治五劳七伤，神应。
千金种子丹　治虚损梦遗，白浊脱卸，令人多子。
聚精丸　填精髓，助阴扶阳，简而神妙。
五子衍宗丸　此药添精补髓，⿸疒转利肾气，不问下焦虚实寒热，服之自能平和，古今第一种子方。
十子丸　生精益肾，反老还童，老年服之必连举子。
●调经类
经候总论
审经多少
当归饮　阳胜阴月候多者，此抑阳助阴，调理经脉。
七沸汤　阴胜阳月候少者，治荣卫虚，经水愆期，或多或少，腹痛并治。
紫石英丸　此药理其阴阳，调其血气，使不相乘，以平为期。
四物芩术汤　经水过多，为虚热，为气虚，不能摄血者。
四物葵花汤　治经水涩少。
论先期后期
先期汤　治经水先期而来，宜凉血固经。
过期饮　治经水过期不行，乃血虚气滞，法当补血行气。
四物芩连丸　治经水如黑豆汁。
温经汤　治妇人血海虚寒，月水不调。
滋血汤　治妇人血海久冷，滋养荣血。
姜黄散　治血藏久冷，月水不调，脐腹刺痛。
秦艽丸　治妇人子宫极寒者。
卷柏丸　此药养血润燥，治妇人冲任本虚，血海不足，不能流通经络，月水不调，赤白带下，三十六种疾，并皆治之。
南岳夫人济阴丹　治妇人血气久冷无子，及数堕胎，月水不时崩中漏下。此方除宿血，生新血，遂能孕育，兼治产后百病，男子诸疾。
暖宫丸　治冲任虚损，下焦久冷，月事不调，不成孕育，崩漏下血，赤白带，并皆治之。
启宫散　治妇人肥盛不能孕育等证。
附　启宫丸
螽斯丸　治症同前，与前连服。
正元丹　调经种子。
宝嗣丸　治妇人中年无子者，服之即能孕育，男妇俱效。
大荡胞汤　治妇人全不产育，及二三十年不育者，乃污血积冷所致，服此剂必孕。
坐导药　治全不产及断绪，服前荡胞汤恶物不尽，用此。
香附散　治妇人气盛于血。

卷二  ***************************
发育论
候时论
交会旺相日
交会禁忌
孕成男女论
●候胎类
神方验胎散　妇人三两月，月经不行，疑是有孕，却疑血滞，心烦寒热恍惚，此药可验。
探胎散　妇人胎气有无，疑惑之间，以此探之。
●养胎类
逐月养胎法
禁忌针灸
滑胎散　能瘦胎易生。
怀孕忌服药
饮食忌
起居忌
●恶阻类
保生汤　姜参半夏丸　半夏茯苓汤　茯苓丸　集验方
旋覆半夏汤　治妊娠恶阻，吐逆酸水，恶闻食气，多卧少起。
白术散　治恶阻吐清水甚者，害十馀日，水浆不入者。
人参丁香散　治恶阻胃寒，呕吐逆吐食，及心腹刺痛。
醒脾饮　治阻病呕逆不食，甚者中满，口中无味，寒热。
人参橘皮汤　治阻病呕吐痰水。
竹茹饮　妊娠恶食，心中烦愦，热闷呕吐。
归原散　恶阻呕吐不止，头痛全不食，用此理血归原。
丹砂散　妊娠胃虚气逆，呕吐不食。
●安胎类
论安胎药剂
安胎饮　治胎寒腹痛，胎热多惊，腰痛腹满，胞急或顿仆闪肭，忽有所下，或饮食毒物，或感时疾，往来寒热，致伤胎脏。
附　固胎汤　白术散
二香散　治妊娠胎动不安，气不升降，饮食不美，呕吐酸水，起坐觉重。
附　顺气饮
阿胶散　或因顿仆，胎动不安，腰痛腹满，或有所下，胎上抢心。
立效散　治胎动不安，如重物所坠，冷如冰。
产宝方　治妊娠无故胎动，腹内绞痛，烦闷。
养生必用治胎动方　疗胎动去血，腰腹痛。
附　葱白羹汤
止痛安胎饮　胎动充心，烦闷欲死，安胎止痛。
护胎法　治妊娠胎动不安，护胎捷效。
附　黄芩汤
小品止痛汤　疗妊娠重下，痛引腰背，安胎。
黄耆汤　胎动不安，腹痛下黄汁。
银苎酒　治妊娠胎动欲堕，腹痛不可忍。
附　地仙煎
蕲艾汤　妊娠胎动，昼夜叫呼，口噤唇塞，及下重痢不息。
附　吴茱萸汤　固胎方　寄生汤
集验方　妊娠二三月至八九月胎动不安，腹痛，已有所见方。
●子悬类
紫苏饮　治妊娠怀胎近上胀满疼痛，谓之子悬。兼治临产惊恐气结，连日不下。
当归汤　治胎动荡，心烦闷，口乾，横生倒产，上冲下筑，唇口青黑，手足厥冷。
灵保饮　治胎上逼，心烦闷，六七月后胎动困笃。
保生秘录　胎动上逼，心痛。
又附《秘录》
三神汤　治妊娠遍身痛，冲心欲死，不能饮食。
葛大仲方　疗妊娠卒胎上逼，心痛。
●子烦类
竹叶汤　治妊娠心惊胆怯、终日烦闷。
竹茹汤　治妊娠烦闷或胎不安。
附　麦门冬汤　清平饮
●子淋类
葵芍汤　尿涩小便不通，热痛。
地肤大黄汤　疗妊娠子淋，宜下。
安荣汤　妊娠小便涩少，遂成淋沥。
大腹皮散　治妊娠大小便赤涩。治胎前诸般淋沥小便不通。
●转胞类
肾气丸　妊娠小便不通，烦热不卧，名为转胞。以胞系了戾，故致此病。
归母苦参丸　治妊娠小便难，饮食如故。
螵蛸散　疗小便不通及胞转。
附　独圣散　葵子茯苓散　仙杏丸
●遗尿类
白薇散　疗妊娠遗尿及不知出。
●尿血类
地黄饮　妊娠劳伤经络，有热在内，热乘于血，得热则流溢渗入脬，故令尿血。
附　阿胶散　姜蜜汤
●脏躁类
淡竹叶汤　妇人心虚惊悸，悲伤不止，此名脏躁。
附　甘麦大枣汤
●漏胎下血类
大全方　治妊娠三四月，腹痛时时下血。
济生如圣汤　治胎动腹痛，或为漏胎。
桑寄生散　治胎漏经血妄行，淋沥不已。
附　郑氏人参散　奇圣散　防风黄芩丸　地黄汤　干桃散　保命枳壳汤
●心痛类
火龙散　治妊娠心气痛。
产宝方　妊娠卒心痛，气欲绝。
附　白术汤　千金方
●心腹痛类
当归芍药散　妊娠腹中绞痛，心下急痛。
葱白饮　疗妊娠腹痛，并胎动不安。
附　薤白饮　枣盐汤　茅根酒　千金方
●小腹痛类
七仙饮　妊娠被惊恼，胎向下不安，小腹痛连腰下。
●腰腹及背痛类
通气散　治妊娠腰痛状不可忍，此药神效。
五加皮散　妊娠腰痛不可忍，或连胯痛。
五加皮丸　先服前散，后服此丸。
附　紫酒　斑龙散　菖蒲饮　立安饮
●心腹胀满类
仓公下气汤　妊娠心腹胀满，两肋妨闷，不下饮食。
附　枳壳汤
●胎水满类
天仙藤散　治妊娠通身肿满，心腹急胀，手足面目皆浮。
崔氏方　疗妊娠体肿，水气，心腹急满。
附　葶苈子散　防己汤　千金鲤鱼汤　肾著汤　五皮散　全生白术散
●伤食类
木香丸　治妇人有妊伤食。
●白术散　治妊娠气不调和，饮食易伤。
●积聚类
驱积丸　血块如盘，有妊难服峻剂，此方主之。
●伤寒类
柴葛散　妊娠伤寒百节痛，壮热不急，治即效。
耆术散　伤寒安胎。
葱姜饮　伤寒憎寒壮热，当发其汗。
附　卷荷散　浮萍散　救急散　二胡散　催生汤
●咳嗽类
款冬花散　妊娠心膈痰毒壅滞，肺气不顺，咳嗽头痛。
紫菀汤　治妊娠咳嗽不止，胎不安。
百合散　妊娠风壅咳嗽，痰多喘满。
附　马兜铃散　麻黄散　苦梗散　二冬饮
●中恶类
当归散　治妊娠中恶，心腹疼痛。
附　补遗方
●中风类
防风散　治妊娠中风卒倒，心神闷乱，口噤，四肢急强。
防己散　妊娠中风，口眼喎斜，手足顽痹。
附　白殭蚕散　赤箭丸　白术酒
●子痫类
羚羊角散　治妊娠冒闷，角弓反张，名曰子痫风痉。
羌活酒　妊娠中风，痉，口噤，四肢强直，角弓反张。
●瘛瘲类
钩藤汤　治妊娠风热搏击，手足相引，搐溺不已。
●眩晕类
消风散　治妊娠肝脏热毒上攻太阳穴，胸膈涎壅，头旋目晕，或腮项肿核。
犀角散　妊娠诸风热困倦，时发昏眩。
●惊悸类
大圣散　治妊娠怔悸，睡里多惊，腹胁膨胀，坐卧不宁。
竹叶汤　妊娠心惊胆怯，终日烦闷。
附　竹茹汤　麦门冬汤　柴胡散　益母散
●霍乱类
人参散　治妊娠霍乱吐泻，心烦腹痛。
益智仁散　妊娠霍乱，腹痛，吐利不止。
附　木瓜煎　缩脾饮　竹茹汤
●疟疾类
驱邪散　治妊娠停食、感寒，发为疟疾。
七宝散　治一切疟疾，或先寒后热，或先热后寒。
●痢疾类
黄连汤　治妊娠下痢赤白脓血不止。
当归芍药散　治妊娠下痢，腹痛。
附　丹凤散　挟热方　挟寒方　厚朴散　水煮木香丸　治临产痢疾方。

卷三  ***************************
●大小便类
葵子汤　治妊娠得病六七日以上，身热入脏，大小便不利，安胎除热。
六圣散　妊娠大小便不通，热闭心膈，腹胁胀闷，妨害饮食。
附　车黄散　大腹皮汤
●吐血、衄血、咳嗽唾血类
必胜散　妊娠血妄流溢，吐血、衄血、呕血、咯血。
●胎自堕类
济生芎藭补中汤　治怀孕血气虚弱不能卫养，以致数月而堕。
阿胶汤　妊娠数堕胎，小腹㽲痛不可忍。
附　杜仲丸　四制艾附丸　删繁方安荣汤　安胎饮
●小产类
人参汤　治半产后，血下过多，心惊体颤，头目晕转，或寒或热，脐腹虚胀、疼痛。
生地黄汤　妊娠胎气损动，血气不调，或颠仆闷坠，以致胎堕，堕后恶滞不尽，腹中痉痛。
附　人参黄耆汤　丹参饮　止痛饮来　当归酒　羚羊角散　乌金散　猪膏饮　白蜜汤　牛膝汤　泽兰汤　生羊饮
●胎不长类
安胎白术散　治妊娠宿有冷，胎痿不长，或失于将理，伤胎多堕，此药补荣卫养胎气。
黄耆散　主妊娠胎不长，安胎、和气、思食、利四肢。
附　人参丸　集验良方
●日月未足欲产、过期不产类
集验知母丸　治日月未足而痛如欲产者，兼治产难及子烦。
槐子丸　妊娠月数未足而似欲产腹痛者。
附　治过期不产方
●鬼胎类
雄黄丸　妊娠是鬼胎，致腹中黑血散下腹痛。
延胡散　治妇人鬼胎，血气不可忍方。
补遗方　妇人鬼胎如抱一瓮。
●孕痈类
立安散　治孕痈立验。
●子啼并腹内钟鸣类
●临产须知类
荷叶散　盛暑，临产三日发大热，脉大虚疾，恶露不行，败血攻心，狂言叫呼，奔走、拿捉不住。
羊肉汤　寒月，寒入产门，脐下胀满，手不可犯，此名寒疝。
●催生类
佛手散　丹溪云：催生只用此散，最稳当又效捷。
催生如圣散　治漏血胎干、难产痛极者。
催生柞木子饮　治难产或横或倒，死胎烂胀腹中，此方神效。
乳珠丹　催生并治横逆不顺，胎下胎衣不下。
附　开骨膏　催生丹　如意散　易产天麻丸　如圣散　无忧散　固血催生方　催生百灵散　半夏汤　胜金散　至宝催生丸　如圣膏　万金不传遇仙丹　立圣丹　神母散　神验散
●交骨不开类
加味芎归汤　治临产交骨不开，产门不闭，此汤主之。
●诸产逆类
横产治法
倒产治法
蛇蜕散　治妊妇产时不肯伸舒，多曲腰睡忍痛，儿在腹中不能得转，故先出，谓之逆生。须臾不救，母子俱亡。
偏产治法
碍产治法
坐产治法
盘肠产治法
●子死腹中下死胎类
乌金济生散　治难产热病，胎死腹中，或颠仆损胎，或产未到经血先下，恶露已尽，致胎乾子死，身冷不能自出等证。
附　香桂散　大腹子饮　朴硝散　千金方　回生饮　一字神散　神龙散　杨氏方　取死胎法　牡丹丸　千金神造汤　至稳方　霹雳夺命丹
产后调养法　凡饮食起居禁忌等法。
●产后调理类
加味理元汤　治产后调理脾胃，美饮食，平脏腑，和气血，百疾不生。
四物理中汤　治新产气血俱伤，脾胃不调，百日内宜服。
四味汤　治产后一切诸疾，才分娩一服尤妙。
玉露散　治产后乳脉不行，身体壮热疼痛，头目昏眩，大便涩滞，此药凉膈压热下乳。
附　地仙煎　桃仁煎　产后醋墨　琥珀散　千金增损泽兰丸　黑神散
黑龙丹　治产后诸血疾，产难胎衣不下，危急疾垂死者。
●胞衣不下类
夺命丹　花蕊石散　藭归榆白汤　必效牛膝汤　千金急备丸　下胎丸　广济治胎衣不出方
●血晕附厥逆类
清魂散　治产后败血流入肝经，眼花头目旋晕，闷绝不知人，口噤气冷。
保命荆芥散　治产后风虚血晕，精神昏昧。
附　来苏散　归元汤　广济方　独龙散　单行散　复生散　夺命散　保命红花散　花蕊石散　张氏方
●血不下类
芍药散　疗产后三四日　恶露不下。
荷叶散　疗产后恶露不下，腹中疼痛，心神烦闷。
附　没药丸　千金保命方
蒲黄散　俱治产后血不下。
●血不止类
川芎芍药汤　治产后血崩、眩晕不知人事。
神功散　治产后亡血过多，心腹彻痛，然后血下久而不止。亦治赤白带下，年深，诸药不能疗者。
附　千金独圣方　牡蛎散　豆淋酒　广济神方
●心痛类
大岩蜜汤　产后心痛，为阴血亏损，随火上冲心络，名为心胞络痛。
七气手拈散　治产后心气攻痛。
失笑散　治心腹痛欲死，百药不效，服此顿愈。
●腹痛类
延胡索散　治产后儿枕腹痛。
附　四汁饮　黑神散　山楂饮　当归血竭丸　产宝方　金匮方　千金桃仁散
●胁胀痛类
经效方　治产后血气，胁胀肋痛。
当归乾姜散　治产后腹痛，胁肋胀满。
附　选胜方
●腰痛类
千金大豆酒　产后中风，腰背强痛，烦热苦渴，头身皆重，风冷伤寒所致。
救急方　治妇人产后余血不尽，流入腰脚疼痛，胸满气急两胁痛。
附　广济方　当归黄耆汤
●头痛类
川芎散　治产后头痛。
二寄散　治同前。
加减四物汤　治产后头痛，血虚、痰癖、寒厥，皆令头痛。
●遍身疼痛类
趁痛散　治产后气弱血滞遍身疼痛，及身热头痛。
●中风类
防风汤　治产后中风，背项强急，胸满短气。
经效茯苓汤　治产后风虚头痛，语言蹇涩。
附　云岐汤　保命血气汤　华佗愈风散　乾葛汤　天麻散　当归散　羚羊角散　羌活防风散

卷四  ***************************
●瘛瘲类
至圣防风汤　治风虚发热，项背拘急，肢节不随，恍惚狂言不自觉悟，脚气缓弱。
海藏愈风汤　即华佗愈风汤，治同前症。
增损柴胡汤　治产后感异证，手足牵搐，涎潮昏闷。
秦艽汤　前症已去，次服此药，去其风邪。
●拘挛类
芎藭汤　治产后中风，四肢筋脉挛急疼痛，背项强急。
防己膏　产后中风，四肢筋脉挛急，身体麻痹。
●不语类
七珍散　产后虚弱，停积败血于心窍，心气闭塞，舌强。
孤凤散　治产后闭目不语。
附　参连饮　逐血补心汤
●狂言谵语颠狂乍见鬼神类
荷叶散　产后败血冲心，发热，狂言奔走，脉虚大者。
乌金散　治产后三五日或半月忽狂言乱语。
附　四物补心汤　茯神散　柏子仁散
●惊悸恍惚类
白茯苓散　治产后心神惊悸，言语失常，恍惚不定。
产乳七宝散　初产后宜服，调和血气，补虚，安心神，镇惊悸。
琥珀地黄散　治血虚多惊，及产后败血诸疾。
附　千金方　天麻丸
●发热烦渴类
三之一汤　治产后虚劳发热，日久不安。
三分散　治产后日久虚劳发热。
附　加味逍遥散　没药丸　竹叶汤　甘竹茹汤　人参当归汤　《产宝》方（治产后大渴不止）　黄芩散　竹叶归耆汤　玄胡索散　回津丸
●自汗盗汗类
全生活血汤　治发热自汗盗汗，目䀮䀮四肢无力，口乾头晕，行步攲侧。
麻黄根散　治产后虚汗不止。
附　经效方　止汗散　人参汤　当归六黄汤
●往来寒热类
加减乌金散　治产后寒热似疟。
增损柴胡汤　治产后虚，发寒热，饮食少，腹胀。
附　熟地黄散　黄耆丸
●疟类
草果饮子　治产后疟疾寒热相半，或多热者。
生熟饮子　治产后疟多寒者。
七宝散　久而不已者用此截之，方见胎前疟。
●蓐劳虚羸类
石子汤　疗产后虚羸喘乏，乍寒乍热如疟，四肢疼痛，面色痿黄，名曰蓐劳。
猪腰子粥　治蓐劳发热。
附　人参鳖甲散　牡丹散　黄耆煮饮　十全大补汤　黄耆建中汤　当归羊肉汤
●痞闷类
见睍丸　产后胃虚，不化饮食，口乾燥渴，心下痞闷。
生地黄汤　产后烦闷，虚热血伤，风邪乘之，气乃不宣而痞塞，生热烦疼，口乾闷多好饮水。
●腹胀类
●水肿类
小调经散　产后四肢浮肿，败血停蓄腐烂如水，故令面黄，四肢浮肿，服此血行肿消自愈。
乾漆散　治产后遍身青肿疼痛，及产后血水疾。
附　枳术汤　夺魂散　张氏方　加味八物汤
●积聚类
芍药汤　治产后诸疾不可攻，宜养阴去热，其病自安。
《丹溪心法》　产后消血块。
附　产宝方　四神散　桂心丸
●霍乱类
立定散　治产后霍乱吐利，腹痛烦渴，手足厥冷。
温中散　产后霍乱吐泻不止。
附　附子散　龙肝散
●呕吐类
开胃散　治产后胃气不和，呕吐不止，全不纳食。
立效方　疗产后呕逆不止。
附　石连散
●吃逆类
丁香散　治产后心烦咳噫不止。
附　产宝方　羌话散
●咳嗽类
旋覆花汤　治产后伤风，寒喘咳嗽，痰涎壅盛，坐卧不宁。
知母饮　治产后恶露上攻，流入肺经咳嗽宜服，若伤风痰嗽，却以寻常伤风药主治。
附　经效方　百合散
●喘类
血竭散　治产后败血冲心，胸满上喘，命在须臾。
参苏饮　产后血入于肺，面黑发喘欲死者。
附　大补汤　五味子汤
●血崩类
固经丸　治产后伤耗经脉，劳役损动，致血暴崩，淋沥不止，急宜服此以止之。
瑞莲散　治产后恶血崩漏，状如泉水。
附　白芍药散　阿胶丸　菖蒲酒
●月水不调类
琥珀调经散　治产后经脉不调，四肢烦疼，饮食全少，日渐瘦。
姜黄丸　治产后虚乏不足，心胸短气，腹内紧急，腰背疼痛，月水不调，食少烦渴，四肢无力。
●泻利类
调中汤　治产后泻利腹痛，水穀不化，洞泄肠鸣，胠胁䐜胀，痛走不定。
茯苓汤　治产后泄。
附　人参白术散　归芎散
●赤白痢疾类
急救散　治产后赤白痢，腹中绞痛。
黄连丸　产后赤白痢，腹中绞痛不可忍。
白头翁散　治产后下痢虚极者。
附　神马饮　经效方　当归饮　神龟散　独栀散
●大便秘涩类
麻仁丸　治产后肠胃虚，津液不足，腹闷胀燥，粪在脏腑，乾涩未出，服此以津润之。
附　四物青皮汤　神应散
●大小便不通类
桃仁散　治产后膀胱气滞血涩，大小便秘。
车前散　治产后大小便不利下血。
乳饮　治产后大小便不利，诸药不应者。
●淋闭类
茅根汤　治产后诸淋，无问冷、热、膏、石、气结，悉主之。
附　滑石散　张不愚方　鱼齿散　灸法
●小便数类
桑螵蛸散　治产后小便数及遗尿。
附　栝蒌汤
●小便不禁类
止遗方　治产后尿不禁，面微浮，略发热于午后，此膀胱为坐婆所伤。
附　广济方　千金方　固脬散　补脬饮　鸡内金散
●小便出血类
血馀散　治小便利。
附　崔氏方　补遗方　二汁饮
●阴脱产门不闭类
硫黄散　治产后劳伤阴脱。
附　桃仁膏　硫黄汤（治产劳，玉门开而不闭）　熨法　归芩散　外治方　补遗方
●乳少类
漏芦散　疗乳妇气脉壅塞，乳汁不行，经络凝滞，奶乳胀痛，留蓄邪毒或作痈肿，服此内消乳汁通行。
附　产宝方　涌泉散　锺乳散　灵苑立效方　罗氏涌泉散
●吹奶类
栝蒌散　天南星散　皂角散　百药煎散
●妒乳类
连翘汤　治产后妒乳并痈。
附　瓜蒌饮　神应散　赤龙皮汤
天麻汤　飞乌膏散
●补遗经验异证治类
灸法　女人无子，及已经生子久不再孕，怀孕不成者。
胜金丸　治妇人久虚无子，及产前后一切病患，大有效。
温中龙骨散　治妇人腹下十二经绝产，诸症异验。
小白薇丸　治妇人冲任虚损，子脏受寒，久无子息，及断续不产。
附　乌鸡煎丸　济阴丹　莪术散　温白丸　琥珀泽兰煎
●喑症类


妇人脉法  ——————————————————————————————————————————————————————————————————————————————————————————

妇人脉法  ***************************
妇人尺脉常盛，而右手脉大皆其常也。若肾脉微涩，或左手关后尺内脉浮，或肝脉沉而急，或尺脉滑而断绝不匀，皆经闭不调之候也。
妇人三部脉沉浮正等，按之无绝、无他病而不月者，有娠也。又尺中有神，与关相应和滑者亦然。
妊娠初时，寸微小，呼吸五至三月而尺数也。脉滑疾，重以手按之散者，胎已三月也；脉重手按之不散，但疾不滑者五月也。经曰：阴搏阳别，谓之有子。夫阴谓尺中搏，谓搏击于手，此阳施阴化，法当有娠。
妇人妊娠四月，欲知男女法，左疾为男，右疾为女，俱疾为生二子。
又法：得太阴脉为男，得太阳脉为女，太阴脉沉，太阳脉浮。
又法：左手沉实为男，右手浮大为女，左右手俱沉实猥生二男，左右手俱浮大猥生二女。
妇人经自断而有躯，其脉反弦，其后必大下，不成孕也。
寸口脉弦而大，弦则为减，大则为芤，减则为寒，芤则为虚，寒虚相搏，脉则为革，妇人半产漏下。
少阴脉浮而紧则疝瘕腹中痛，半产而堕伤；浮则亡血，绝产恶寒。
妇人妊娠七月，脉实大牢强者生，沉细者死。
妇人妊娠八月，脉实大牢强弦紧者生，沉细者死。
妇人怀孕离经其脉浮，设腹痛引腰脊，为今欲生也。但离经者不病也。
又法：妇人慾生，其脉离经，夜半觉，日中则生也。（此离经非《难经》一呼三至、一呼一至也，此谓离乎经常之脉也。）
新产小缓滑者生，实牢坚者死。
新生乳子脉沉小滑者生，实大坚弦急者死。
新生乳子因得热病，其脉悬小，四肢温者生，寒清者死。
新产因中风伤寒热病，喘鸣而肩息，脉实大浮缓者生，小急者死。
新产之后寸，口脉焱疾不调者死，沉微附骨不绝者生。
脉微弱而涩，年少得此为无子，中年得此为绝产。
肥人脉细，胞中有寒，故令少子；其色黄者，胸上有寒。
寸口脉沉而迟，沉则为水，迟则为寒。寒水相搏，趺阳脉伏，水穀不化，脾气衰则鹜溏，胃气衰则身体肿。　少阳脉卑，少阴脉细，男子则小便不利，妇人则经水不通。经为血，血不利则为水，名曰水分。
寸口脉沉而数，数则为出，沉则为入，出则为阳实，入则为阴结。趺阳脉搏微而弦，微则无胃气，弦则不得息。少阴脉沉而滑，沉则为在里，滑则为实，沉滑相搏，血结胞门，其脏不泻，经络不通，名曰血分。经水前断后病水，名曰血分，此病为难治。先病水后经水断，名曰水分，此病易治。何以故？去水，其经自当下。
寸口脉微而涩，微则卫气不足，涩则血气无馀。卫不足，其息短、其形燥。血不足，其形逆。荣卫俱虚，言语谬误。趺阳脉浮而涩，涩则胃气虚，虚则短气，咽燥而口苦胃寒，涩则失液。少阴脉微而迟，微则无精，迟则阴中寒，涩则血不来，此为居经，三月一来。
脉微血气俱虚，年少者亡血也，乳子下利为可。不者，此为居经，三月一来。
妇人月经一月再来者，经来其脉欲自如常；而反微，不利不汗出者，其经二月必来。
寸关调如故，而尺脉绝不至者，月经不利，当患少腹引腰绞痛，气积聚上攻胸臆也。
尺脉来而断绝者，妇人月水不利。
尺脉滑血气实，妇人经脉不利。
肝脉沉，主月水不利、腰腹痛。
脉来至状如琴絃，苦少腹痛，主月水不利，孔窍生疮。
月经不通，脉绝小实者生，浮虚者死。
经不通，绕脐寒疝痛，其脉沉紧，此由寒气客于血室，凝结不行，积血为气所冲，新血与故血相搏，故痛。
疝瘕积聚，脉弦急者生，虚弱小者死。
少阴脉滑而数者，阴中则生疮。
少阴脉滑则气淋，阴中生疮。
少阴脉弦者，白肠必挺核。
少阴脉浮而动，浮则为虚，动则为痛，妇人则脱下。
寸口脉微而弱，气血俱虚，妇人下血呕汁出。
尺中虚者漏血、小便不禁。
尺脉急而弦大，风邪入少阴之经，女子漏白下赤。
崩漏下血，寸口脉微迟、尺脉微弦，微迟为寒，在上焦但吐尔。今尺脉微弦，如此主小腹引腰脊痛者，必下血也。
尺寸脉虚者漏血，若脉弦者不可治。
尺中微而滑者带下病。
妇人带下六极之病，脉浮则为肠鸣腹痛。紧则腹中痛。数则为阴中痒痛，则生疮。弦则阴疼掣痛。
妇人带下脉浮，恶寒漏下者不治。
漏血下赤白，脉迟或虚小滑者生，急疾大紧数者死。
漏下赤白，日下血数升，脉急疾者死，迟者生。
凡妇人、室女病伤寒及诸寒热气滞，须问经事若何。产后须问恶露有无多少。


卷一  ——————————————————————————————————————————————————————————————————————————————————————————

求子类  ***************************
胡氏曰：男女交媾，其所以凝结而成胎者，虽不离乎精血，犹为后天滓质之物，而一点先天真一之灵气，萌于情欲之感者妙合于其间。朱子所谓禀于有形之初，而不能不粹养于真斫之后，故医之上工，语男则以精言，语女则以血言。著方立论男以聚精为要，女以调经为先，而又参之补气行气之说，察其脉络，究其亏盈而治之，然后一举可孕，天下之男无不父、女无不母矣。

男子聚精  ***************************
袁了凡先生云：聚精之道，一日寡欲，二曰节劳，三曰息怒，四曰戒酒，五曰慎味。今之谈养生者，多言採阴补阳，久战不泄，此为大谬。肾为精之府，凡男女交接，必扰其肾，肾动则精血随之而流外，虽不泄精，已离宫未能坚忍者，亦必有真精数点随阳之痿而溢出，此其验也。如火之有烟，岂有复反于薪者哉！是故贵寡欲。精成于血，不独房室之交损吾之精，凡日用损血之事，皆当深戒。如目劳于视则血以视耗，耳劳于听则血以听耗，心劳于思则血以思耗。吾随事而节之，则血得其养而与日俱积矣。是以贵节劳。主闭藏者肾也，司疏泄者肝也，二脏皆有相火，而其繫上属于心。心，君火也，怒则伤肝而相火动，动则疏泄者用事，而闭藏不得，其职虽不交合，亦暗流而潜耗矣。是故当息怒。人身之血。各归其舍则常凝。酒能动血，人饮酒则面赤、手足俱红，是扰其血而奔驰之。血气既衰之人，数月无房事，精始厚而可用。然使一夜大醉，精随薄矣，是故宜戒酒。《内经》云：精不足者补之以味。然酿郁之味，不能生精，惟恬淡之味，乃能补精耳。盖万物皆有真味，调和胜而真味衰矣。不论腥素淡煮之得法，自有一段冲和恬淡之气，益人肠胃。《洪范》论味而曰：稼穑作甘，世得之味，惟五穀得味之正，但能淡食穀味最能养精。故曰慎味久而精聚神全，阳气自胜，一往而孕育且寿。
●葆真丸　专治九丑之疾。言茎弱而不振，振而不丰，丰而不循，循而不实，实而不坚，坚而不久，久而无精，精而无子，谓之九丑之疾。此药补十二经络，起阴发阳，能令阳气入胸，安魂定魄，开三焦积聚，消五穀进食，强阴，益子精，安五脏，除心中伏热，强筋骨，轻身明目，去冷除风，无所不治。此药平补，多服常服最妙。七十岁老人尚能育，生非常之力，治五劳七伤，无子嗣者。
鹿角胶（半斤，锉作豆大，就用鹿角霜拌炒成珠，研细）　杜仲（去粗皮，切碎，用生姜汁一两，同蜜少许，拌炒断丝，三两）　乾山药　白茯苓（去粗皮，人乳拌炒，晒乾，凡五七次）　熟地黄（各二两）　菟丝子（酒蒸捣焙）　山茱萸（肉，各两半）　北五味子　牛膝（去芦，用酒蒸）　益智仁（去壳）　远志（泔水煮，去骨）　小茴香（青盐三钱同炒）　破故纸　川楝子（去皮核，取净肉，酥炙）　川巴戟（酒浸，去心。已上各一两）　胡芦巴（同故纸入羊肠内煮，焙乾，一两）　柏子仁（去壳，另研如泥，半两）　川山甲（酥炙）　沉香（各三钱）　全蝎（去头足尾，一钱五分）
上件各制为极细末，以好嫩肉苁蓉四两，酒洗净，去鳞甲皮垢，开心，如有黄白膜亦去之，取净二两，好酒煮成膏，同炼蜜和前药末捣千馀下，丸如梧桐子大。每服五十丸，淡秋石汤、温酒任下，以乾物压之，渐加至百丸。服七日，四肢光泽、唇脸赤色，手足温和，面目滋润。又能消食理脾，轻身和气，语言清亮，是其效也。
●千金种子丹　此方服之，令人多子。并治虚损梦遗，白浊脱卸。
沙苑蒺藜（取净末，四两，如蚕种，同州者佳，再以重罗罗二两极细末、二两粗末，用水一大碗，熬膏伺候）　莲鬚（四两，极细末，金色者固精，红色者败精）　山茱萸（用鲜红有肉者，去核，制极细末，净三两）　覆盆子（去核，取细末二两）　鸡头实（去壳，取细末，四两）　龙骨（五钱，入砂锅内煅通红，去火毒方用）
上用伏蜜一斤，炼净，滴水成珠，止用四两，将前五味重罗过，先以蒺藜膏和作一块，再入炼蜜，石臼内捣千馀下，丸如豌豆大。每服三十丸，空心盐汤送下。忌欲事二十日，此药延年益寿多子，不尽述。
●聚精丸　填实精髓，助阴扶阳，简而神妙。
黄鱼鳔胶（白净者一斤，切碎，用蛤粉炒成珠，以无声为度）　沙苑蒺藜（八两，马乳浸三宿，隔汤蒸一炷香，取起，焙乾）
上为末，炼蜜丸，如梧子大。每服八十丸，空心温酒、白汤任下。忌食鱼及牛肉。
●五子衍宗丸　男服此药，添精补髓，⿸疒转利肾气，不问下焦虚实寒热，服之自能平和，古今种子秘方。
甘州枸杞子　菟丝子（酒蒸，捣成饼。各八两）　辽五味子（一两）　覆盆子（四两，酒洗，去目）　车前子（炒，二两）
共为细末，炼蜜丸，如梧桐子大。每服空心九十丸，上床时五十丸，白沸汤或盐汤送下，冬月用温酒送下，修合日春取丙丁己午，夏取戊己辰戌丑未，秋取壬癸亥子，冬取甲乙寅卯。忌师尼、鳏寡之人及鸡犬六畜见之。
●十子丸　四明沉嘉则无子，七十外服之连举子。
槐用子（和何首乌蒸七次）　覆盆子　枸杞子（去枯者及蒂）　桑椹子　冬青子（四味共蒸。各四两）　菟丝子（去壳，酒蒸）　柏子仁（酒浸，蒸）　没石子（照雷公制）　蛇床子（蒸）　北五味子（去枯，打碎蜜蒸。已上各二两）
上为末，炼蜜丸，如梧桐子大。每服五六十丸，淡盐汤下，乾点心压之。

调经类  ***************************
〖经候总论〗
岐伯曰：女子七岁肾气盛，齿更发长，二七而天癸至，任脉通，太冲脉盛，月事以时下。天谓天真之气，癸谓壬癸之水，壬为阳水，配丁而化水，癸为阴水，合戊而化火，故曰水火者，阴阳之征兆也。女子阴类，故得癸焉。冲为血海，任主胞胎，二脉流通，经血渐盈，应时而下，天真气降，与之从事，故曰天癸也。常以三旬一见，以象月盈则亏，不失其期，又名月信也。若遇经行，最宜谨慎，否则与产后证相类。若被惊恐劳役，则血气错乱，经脉不行，多致痨瘵等疾，若逆于头面、肢体之间，则重痛不宁；若怒气伤肝，则头晕、胁痛、呕血而瘰疬、痈疡；若经血内渗，则窍穴淋沥无已。凡此六淫外侵而变证百出，犯时微若秋毫，成患重如山岳，奚望其嗣哉！且夫血者水穀之精气也，和调五脏，洒陈六腑，在男子则化为精，在妇人上为乳汁，下为血海。故虽心主血，肝藏血，亦皆统摄于脾，补脾和胃，血自生矣。凡经行之禁，禁用苦寒辛散之药，饮食亦然。凡妇人月水不调，由风邪乘虚客于胞中，而伤冲任之脉。心脾平和则经候如常，七情内伤，六淫外侵，饮食失节，起居失宜，脾胃虚损，心火妄动，则月经不调矣。盖血生于脾土而实统摄之。故凡血病，当用苦甘之剂以助阳气而生阴血。又经水者阴血也，阴必从阳，故其色红，禀火色也。血为气之配，气热则热，气寒则寒，气升则升，气降则降，气凝则凝，气滞则滞，气清则清，气浊则浊。见有成块者气之凝也；将行而痛者气之滞也；来复作痛者气血俱虚也，色淡者亦虚也，而有水混之也。错经妄行者气之乱也，紫者气之热也，黑者热之甚也，今人但见紫者、黑者、作痛者、成块者，率指为风冷而行温热之剂，则祸不旋踵矣。若夫外邪冷症，初感入经必痛，或不痛者，久则郁而变热矣。且寒则凝，既行而紫黑者故非寒也。故用药当审其虚实寒热，而调血即兼调气，治无不愈。如虚中有热，月事不来，四物汤加芩。常过期者血少也，以芎、归、参、术与痰药。过期紫黑有块作痛，血热也，以四物汤加香附、黄连。过期色淡挟痰者，二陈汤加芎、归。紫黑色成块者，热极也，四物汤加黄连。常不及期者，血热、血滞也，四物汤加芩、连、香附。临经将来作痛者，四物汤加桃仁、香附、黄连。血枯，四物汤加红花、桃仁。痰多佔住血海地位因而下多者，目必渐昏，肥人有之，以南星、苍术、川芎、香附作丸服之。肥人躯脂满经闭者，导痰汤加芎、归、连，不可服地黄，盖泥肠故也。如用之，以姜汁炒。肥人子少亦由痰多，脂膜闭塞子宫，不能受入阳精而施化也，宜服前药。瘦人子宫无血，精气不聚，可用四物汤养血养阴等药。
调经散　月候不调，或前或后，服此调经成孕。
川当归（一两，酒洗）　麦门冬（去心．二两半）　吴茱萸（一两，去闭目，沸汤七次）　人参（一两）　半夏（一两，汤泡七次）　白芍药（一两）　川芎（一两）　牡丹皮（去心，一两）　肉桂（一两，不见火）　阿胶（炒成珠）　甘草（各一两）
上㕮咀，每服三钱，水一盏半，生姜五片，煎至八分，食前稍热服之。
●审经多少　妇人病，多是月经乍多乍少，或前或后，将发疼痛。医家不审，一例呼为经病，不知阳胜阴、阴胜阳，所以服药无效。盖阴气胜阳则胞脏寒，气血不运行，经所谓天寒地冻，水凝成冰，故令乍少而在月后。若阳乘阴则血流散溢，经所谓天暑地热，经水沸溢，故令乍多而在月前，和血气，平阴阳。
●当归饮　阳胜阴，月候多者，此抑阳助阴，调理经脉。
当归（微炒）　地黄（酒蒸焙）　川芎　白术　白芍药　黄芩（各等分）
每服三钱，水一盏半，煎八分，空心温服。
●七沸汤　阴胜阳，月候少者，治荣卫虚，经水愆期，或多或少，腹痛。
当归　川芎　白芍药　蓬术　熟地黄　川姜　木香（各等分）
每服四钱，水一盏半，煎至八分温服。
●紫石英丸　理其阴阳，调其血气，使不相乘，以平为期，妙甚。
紫石英（细研水飞）　川乌（炮）　杜仲（炒去丝）　禹馀粮（煅、醋淬）　远志（去心）　泽泻　桑寄生　桂心　龙骨（另研）　当归　人参　肉苁蓉（酒浸）　石斛　乾姜（炮）　五味子　甘草（炙。各一两）　牡蛎（煅）　川椒（去目，炒去汗。各半两）
上为细末，炼蜜丸，如梧桐子大。每服二十丸，食前米饮汤下。
●四物芩术汤　经水过多为虚热，为气虚，不能摄血。
当归　川芎　芍药　地黄　黄芩　白术（各等分）
上水煎服。
又经水过多为热，乃阴挟热所致，当补阴清热。
黄芩（炒）　芍药（炒）　龟板（炙。各一两）　椿树根皮（七钱半）　黄柏（炒，三钱）　香附（二钱半）
上为末，酒糊为丸。空心白汤下五六十丸。
●四物葵花汤　治经水涩少。
当归　地黄　川芎　芍药　葵花（各一两）
一方，加红花、血见愁煎服。
又方　治经水少而血和。
当归　川芎　生地　熟地　芍药（各一两）
●先期后期　王子享曰：经者常候也，谓候其一身之阴阳愆伏，知其安危，故每月一至。太过不及，皆为不调。阴太过则先期而至，阳不及则后时而来，有乍多乍少、断绝不行、崩漏不止，皆由阴阳盛衰所致。
●先期汤　治经水先期而来，宜凉血固经。
生地　川归　白芍药（各二钱）　黄柏　知母（各一钱）　条芩　黄连（姜汁炒）　川芎　阿胶（炒。各八分）　艾叶　香附　甘草（炙。各七分）
水二盅，煎一盅，食前温服。一方加人参五分。
●过期饮　治经水过期不行，乃血虚气滞，法当补血行气。
熟地黄　白芍药　当归　香附（各二钱）　川芎（一钱）　红花（七分）　桃仁泥（六分）　蓬莪术　木通（各五分）　甘草　肉桂（各四分）
水二盅，煎一盅，食前温服。
又方　补血行气。
当归（一钱半）　川芎（五分）　熟地（一钱）　白芍（一钱）　桃仁（二十个）　红花（五分）　香附（一钱）　蓬术（一钱）　甘草（五分）　苏木（一钱）　木通（二分）　官桂（五分）
白水煎，空心服。
●四物苓连丸　治经水如黑豆汁。
当归　地黄　川芎　芍药　黄连　黄芩（各一两）
上为末，醋糊丸服。
●温经汤（《和剂》）　治妇人血海虚冷，月水不调。
川芎　当归　芍药　蓬术（各一钱五分）　人参　牛膝（各一钱）　桂心　牡丹皮（各一钱）　甘草（五分）
水二盅，煎至一盅，不拘时服。
●滋血汤　治妇人血海久冷，滋养荣血。
当归（一钱半）　川芎　麦门冬（去心）　牡丹皮　人参　芍药　琥珀（另研。各一钱）　半夏曲　官桂　阿胶（炒）　酸枣仁　甘草（各五分）
水二盅，生姜三片，煎一盅，食前服。
●姜黄散　治血脏久冷，月水不调，脐腹刺痛。
姜黄　白芍药（各二钱）　玄胡索　牡丹皮　当归（各一钱半）　蓬术　红花　桂心　川芎（各一钱）　上作一帖，水一盅，酒半盅，煎一盅，不拘时服。
●秦艽丸　治妇人极寒者。
秦艽　桂心（不见火）　杜仲（姜汁炒断丝）　厚朴（各三钱）　乾姜（炮）　沙参　牛膝（酒浸）　半夏（汤泡。各五钱）　生附子（去皮脐）　茯苓（一两五钱）　人参（一两）　细辛（一两五钱）
上为末，炼蜜为丸，绿豆大。空心醋汤、米饮任下五十丸。觉有孕即止。无夫之妇不可服，以其太热也。
●卷柏丸　此药养血润燥，治妇人冲任本虚，血海不足，不能流通经络，月水不调，赤白带下，三十六种疾并皆治之。常服和经络，暖五脏，润肌肤，长发，去穜除风，令人有子。
卷柏（去根）　当归（酒洗，焙）　艾叶（炒。各二两）　熟地黄（洗焙）　川芎　白芷　柏子仁（微炒）　肉苁蓉　牡丹皮（各一两）
上为细末，炼蜜和丸，梧桐子大。每服五十丸，用温酒或米饮送下，空心食前服。
●南岳夫人济阴丹　治妇人血气久冷，无子及数堕胎，皆因冲任之脉虚损，胞内宿挟疾病，经水不时暴下不止，月内再行或前或后，崩中漏下，三十六疾，积聚症瘕，脐下冷痛，小便白带，已上诸疾皆令孕育不成，此药兼治产后百病，百晬常服，除宿血，生新血，令人有子，亦生子充实。并治男子亡血诸疾。
木香（炮）　京墨（煅）　茯苓　桃仁（去皮尖，麸炒。各一两）　蚕布（炮）　藁本　秦艽　石斛（酒浸炒）　桔梗（炒）　人参　甘草（各三两）　牡丹皮　乾姜（炮）　细辛　桂心　当归　川芎（各五钱）　苍术（米泔浸、八两）　大豆卷（炒，半升）　川椒（去目併合口，炒出汗）　山药（各三两）　泽兰叶　熟地黄（酒浸烙干）　香附子（炒。各四两）　糯米（炒，一升）
上为细末，炼蜜丸，每两作六丸，如弹子大。每服一丸，细嚼温酒送下，淡醋汤化服亦可，空心食前服。
一方　山药、川椒各三两。或以醋糊为丸，如梧桐子大，每服五十丸，依前服亦可。
●暖宫丸　治冲任虚损，下焦久冷，月事不调，不成孕育，崩漏下血，赤白带下，并皆治之。
生硫黄（六两）　赤石脂（火煅）　海螵蛸　大附子（炮去皮脐。各三两）　禹馀粮（九两，火煅醋淬）
上为细末，醋糊为丸，如梧桐子大，每服三十丸，空心用温酒或醋汤送下。
●启宫散　妇人肥盛者，多不能孕育，以身中有脂膜闭塞子宫，以致经事不行；瘦弱妇人不能孕育，以子宫无血，精气不聚故也。肥人无子宜先调理。
当归（一两，酒洗）　茯苓（二两）　川芎（七钱半）　白芍药　白术　半夏（汤洗）　香附米　陈皮　甘草（各一两）
作十帖，每帖姜三片，水煎，吞后丸药。
●启宫丸
白术（二两）　半夏曲　川芎　香附米（各一两）　神麴（炒）　茯苓（各半两）　橘红（四两）　甘草（二钱。以上共为末）
粥为丸，每服八十丸。如热多，加黄连、枳实各一两。服前药讫，却服后螽斯丸。
●螽斯丸
附子（制）　茯苓（各六钱）　厚朴　杜仲　桂心　秦艽　白薇　半夏　乾姜　牛膝　沙参（各二钱）　人参（四钱）　细辛（五钱）
上为末，炼蜜和丸如小豆大，每服五丸，空心酒下，加至十丸不妨。觉有娠三月后不可更服，忌食牛肉马肉，则过月难产，累服神应。
●正元丹　调经种子。
香附（一斤，同艾三两先以醋同浸一宿，然后分开制之，酒、盐、酥、童便。各制四两）　阿胶（蛤粉炒，二两）　枳壳（四两，半生用，半麸炒）　淮生地（酒洗）　熟地（酒浸）　当归身（酒洗）　川芎（炒。各四两）　白芍药（八两，半生半酒炒）　加白茯苓、琥珀治带。
上为末，醋糊丸，如梧桐子大，空心盐汤吞五六十丸。
●宝嗣丸　庞丞相夫人三十九岁无子，服此药十四日有孕，后生九子。男妇皆可服。
吴茱萸　白及　白蔹　白茯苓　陈皮（各一两）　细辛（五钱）　桂心　五味子（各四钱）　白附子（炒）　川牛膝　厚朴（制。各三钱）　人参　当归　乳香（各一钱）　没药（八分）
上十五味，经尽后，一日连进二服，交会必有孕，见效不可再服，恐生双胎。
●大荡胞汤　治妇人全不产育，及断绝久不产三十年者，乃污血积冷宜服。
朴硝　牡丹皮　当归　大黄（蒸一饭久）　桃仁（去皮尖。各三两）　细辛　厚朴（姜汁制）　桔梗　赤芍药　人参　茯苓　桂心　甘草　牛膝（去芦）　陈皮（各二两）　附子（炮，一两半）　虻虫（去翅足，炒焦）　水蛭（炒枯。各十枚）
上件以清酒五升，水六合，煮取三升，分四服，日三夜一，每相去三时更服，如常覆被少时，取汗。汗不出，冬月著火笼，必下积血及血冷赤脓，如赤小豆汁，本为妇人子宫内有此恶物，或天阴脐下痛，或月水不调，为有冷血不受胎，若斟酌下尽，久弱大困不堪，更服亦可，二三服即止。如大闷不堪可食酢，饮冷浆一口即止，然恐去恶物不尽，不大得药力，若能忍服尽大好，一日后仍著坐导药。
●坐导药　治全不产及断续。服前荡胞汤恶物不尽，用此药。
皂角（去皮子）　吴茱萸　当归（各二两）　细辛（去苗）　五味子　乾姜（各一两）　黄葵花　白矾（枯）　戎盐　蜀椒（各半两）
上为细末，以绢袋大如指长三寸余盛药令满，缚定，纳妇人阴中，坐卧任意，勿行走，小便时去之，更安，一日一度，易新者必下清黄冷汁。若未见，病出无间止，可十日安下。本为子宫有冷恶物，故令无子，值天阴冷则发疼痛，须候病出尽方已，不可中止，每日早晚用荬菜煎汤薰之。
一凌霄花，妇人闻其气不孕。
●香附散　妇人气盛于血，所以无子，香附乃妇人之仙药，不可谓其耗气而不服。
香附（炒四两）　茯神（一两）　陈皮（二两）　甘草（一两，炙）
上为末，每服二钱，沸汤调服。


卷二  ——————————————————————————————————————————————————————————————————————————————————————————

发育论  ***************************
予尝谓男女受天地之全，阳施阴化，妙合自然，犹春气鼓荡万类，一仲葭管之灰即枯荄硗土，勾萌毕达。所以然者，得阴阳之和而成充气之体也。造物独不全于人乎，盖由男精病于斫丧，女血苦于阻遏，日损日亏，奚嗣之望。故发育之理不蕲于人，人自薪于发育耳。是以男莫先于聚精，精聚则神全，神全则本立；女莫先于调气，气调则血附，血附则经平，二者既得其理，发必中的，而生育矣。故云：女不孕，咎于经不调；交不孕，咎于精不射。然未达鼓琴之说欲成音响者，必先操缦以和其弦。一有不调，曲不成声，盖亦以其不可偏胜也。嗣育一端何以异此？今人不归咎于精血之不充，而谓数奇之不偶，皆不知本者也。

候时论  ***************************
袁了凡先生云：天地生物必有氤氲之气，万物化生必有乐育之时，氤氲乐育之气，在人与物触之而不能自止耳，此天然之节候，生化之真机也。世人种子有云：三十时辰两日半，二十八九君须算，此特言其大概耳。丹经云：一月止有一日，一日止有一时，凡妇人一月经行一度，必有一日氤氲之候，于一时辰间，气蒸而热，昏而闷，有欲交接不可忍之状，此的候也。于此时逆而取之则成丹，顺而施之则成胎矣。其曰三日月出庚。又曰温温铅鼎，光透帘帏，皆言其景象也，当其欲情浓动之时，子宫内有莲花蕊者，不拘经净几日，自然挺出阴中，如莲蕊初开，内人洗下体，以手探之自知也。但含羞不肯言耳。男子预密告之，令其自言，一举即中。盖女人月经方绝，金水才生，此时子宫正开，乃受精结胎之候，妙合而凝之时。过此佳期，子宫闭而不受胎矣。

交会旺相日  ***************************
春甲乙，夏丙丁，秋庚辛，冬壬癸。春秋冬常忌丙丁。又《摘玄》云：二月乙酉日午，比首卧，合阴阳，生子必贵。

交会禁忌  ***************************
晦朔弦望，虹霓地震，日月薄蚀，雷电霹雳，大地晦冥，大风大雨大雾大寒暑，日月星辰之下，神庙寺观之中，井灶圊厕之侧。
塚墓尸柩之旁此时此地受胎，非止百倍损于父母，而所生之子，亦必有盲聋、喑哑、顽愚、残疾、夭折、不仁不义、不孝不悌之类矣，可不慎欤！可不慎欤！

孕成男女论  ***************************
男女之分，亦皆有说，月候方住一日、三日、五日交会者成男，双日者成女。又云：阴气先至者成男，阳气先至者成女，又云：阴气先至者成男，阳气先至者成女，盖阴阳配合，二气交感。若阴血先至，阳精后冲，纵气来乘，血开裹精，阴外阳内则成坎卦而成男；若阳精先入，阴血后参，两傍横气来助，精开裹血，阴内阳外则象离卦而为女。故《脉诀》云：夫乘妻兮纵气露，妻乘夫兮横气助，子乘母兮逆气参，母乘子兮顺气护。《易》曰：乾道成男，坤道成女，乾坤，阴阳之性情也；左右，阴阳之道路也；男女，阴阳之仪象也。父精母血因感而会，精之泄，阳之施也；血能摄之，阴之化也。精成其骨，此万物之资始于乾元也；血成其胞，万物之资，生于坤元也。阴阳交姤，胎孕乃凝，胎之所居，名曰子宫，一系其下，上有两歧，一达于左，一达于右，精胜其血，及刚日阳时感者，则阳为之主，受气于左子宫，而男形成；精不胜血，及柔日阴时感者，则阴为之主，受气于右子宫，而女形成。是知男女之分已定，于万物资始，乾元之际，阴阳交媾之时，昧者不悟，妄有转女为男之法，是不明感交之理矣。

受胎类  ***************************
《素问》云：妇人足少阴脉动甚者妊子也。又阴搏阳别，谓之有子。妊娠初时寸微小呼吸。五至三月而尺数也，脉滑疾，重以手按之散者，胎已三月也。脉重手按之不散，但疾不滑者，五月也。

候胎类  ***************************
凡妇人妊娠四月，欲知男女，遣妊人南行，呼之左回首者是男，右回首者是女。盖男胎在左则左重，故回首时慎护重处而就左也。女胎在右则右重，故回首时慎护重处而在右也。推之于脉，其义亦然。胎在左则血气护胎而盛于左，故脉亦从之而左疾为男，左大为男也。胎在右则血气护胎而盛于右，故脉亦从之而右疾为女，右大为女也。此男女不易之理。
●神方验胎散　妇人三两月月经不行，疑是有孕，又疑血滞心烦，寒热恍惚，此药可验取之。内也外有身病无邪。脉以《素问》脉法推之，十得八九矣。
真雀脑芎（一两）　当归（全用，重一两者，只用七钱）
上为细末，分作两服，浓煎好，艾汤一盏调下，或好酒服。可待三两个时辰间觉腹脐微动而频，即有胎也。动罢即愈，安稳无虞。如不是，胎即不动，所滞恶物自行，母亦安也。如服药不效，再煎红花汤调下，必有神效。
又方　三月后经血不行，欲验是胎。
用真川芎（一两）
细末浓煎，艾汤空心调服。觉腹中微动则有胎，若在脐下动者，乃血症也。不动者血病，更看尺脉不止则是胎。
●探胎散　妇人胎气有无疑惑之间，以此探之，有胎则吐，无胎不吐。
皂角（去皮）　甘草（各一钱）　黄连（半钱）
上为细末，作一服，温酒调服。

养胎类  ***************************
妇人妊娠一月名始胚，足厥阴脉养之。二月名始膏，足少阳脉养之。三月始名胎，手心脉养之。四月始受水精以成血脉，手少阳脉养之。五月始受火精以成其气，足太阴脉养之。六月始受金精以成其筋，足阳明脉养之。七月始受木精以成其骨，手太阴脉养之。八月始受土精以成肤革，手阳明脉养之。九月始受石精以成毛发，足少阴脉养之。十月脏腑、关节、人神具备，此其大略。若细推之，受胎在腹，七日一变，展转相成，各有生相。今妇人堕胎在三月、五月、七月者多，在二、四、六月者少，脏阴而腑阳，三月属心，五月属脾，七月属肺，皆在五脏之脉，阴常易亏故多堕耳。如昔曾三月堕胎，则心脉受伤，须先调，不然至三月复堕；昔曾五月堕胎，则脾脉受伤，至五月复堕，宜先治脾。惟有一月之内堕胎，则人皆不知，但知不受妊，不知其受而堕也。一月属肝，怒则堕，多洗下体，则窍开亦堕，一次既堕，则肝脉受伤，他次又堕。今之无子者大半是一月堕胎，非尽不受妊也。故凡初交之后，最宜将息，勿复交接，以扰其子宫，勿怒、勿劳、勿举重、勿使洗浴，而多服养肝平气之药，胎可固矣。

逐月养胎法  ***************************
北齐徐之才云：妊娠一月，名曰始胚，饮食精熟酸美，受御宜食大麦，无食腥辛，是谓才正。

禁忌针灸  ***************************
妊娠一月，足厥阴脉养，不可针灸其经。（即大敦、行间、太冲、中封、五里、中郄等穴是也。）足厥阴内属于肝，肝主筋及血，一月之时血行痞涩，不为力事，寝必安静，无令恐畏。
妊娠一月，阴阳新合为胎，寒多为痛，热多卒惊，举重腰痛、腹满、胞急，卒有所下，当预安之。
●乌雌鸡汤
乌雌鸡（一只，治如食法）　茯苓　阿胶（各二两）　吴茱萸（一升）　麦门冬（五合，去心）　人参　芍药　白术（各三两）　甘草　生姜（各一两）
上㕮咀，以水一斗二升，煮鸡取汁六升，去鸡，下药煎取三升，内酒三升，并胶烊化三升，放温，每服一升，日三服。
●补胎汤　若曾伤一月胎者，当须服此。
细辛（一两）　防风（二两）　乾地黄　白术（各三两）　生姜（四两）　吴茱萸　大麦（各五合）　乌梅（一升）
上八味㕮咀，以水七升，煮取二升半，分三服。先食服。寒多者倍细辛、茱萸，热多渴者去之，加瓜蒌根二两。若有所下，去大麦，加柏子仁三合。一方有人参。

二月养胎法  ***************************
妊娠二月名始膏，无食辛燥，居必静处，男子勿劳，百节皆痛，是为胎始结。

妊娠二月禁针灸  ***************************
妊娠二月，足少阳脉养，不可针灸其经。（如胆窍、丘墟、跗阳、绝骨、外丘、阳陵泉等穴是也。）足少阳内属于胆，胆主精，二月之时儿精成于胞里，当慎护惊动也。
妊娠二月始，阴阳踞经，有寒多坏不成，有热即萎悴、中风，寒有所动摇，心满，脐下悬急，腰背强痛，卒有所下，乍寒乍热宜服。
●艾叶汤
艾叶　丹参　当归　麻黄（各二两）　人参　阿胶（各三两）　甘草（一两）　生姜（六两）　大枣（十二枚）
上九味㕮咀，以酒三升、水一斗煮，减半，去滓，内胶，煎取三升，分三服。一方用乌雌鸡一只，宿肥者治如食法，割头取血内三升，酒中相和，次以水一斗二升先煮，取汁，去鸡内药，煎取三升，内血酒并胶，煎取三升，分温三服。
●黄连汤　若曾伤二月胎者，当预服此。
黄连　人参（各一两）　吴茱萸（五合）　生姜（三两）暴　生地（五两。一方用阿胶）
上五味㕮咀，以酢浆七升，煮取三升，分四服，日三夜一，十日一修合。若颇觉不安，加乌梅一升。加乌梅者不用浆，直用水耳。一方用当归半两。

三月养胎法  ***************************
妊娠三月名始胎，当此之时未有定仪，见物而化，欲生男者操弓矢，欲生女者弄珠玑，欲子美好数视璧玉，欲贤良，端坐清虚，是为外象而内感者也。

妊娠三月禁针灸  ***************************
妊娠三月，手心主脉养，不可针灸其经。（如中冲、劳宫、大陵、内关、间使、郄门、曲泽等穴是也。）手心主内属于心，毋悲哀、思虑、惊动。
妊娠三月为定形，有寒大便青，有热小便难，不赤即黄，卒惊恐，忧愁嗔怒喜，顿仆，动于经脉，腹满绕脐苦痛，或腰背卒有所下，宜服。
●雄鸡汤
雄鸡（一只，治如食法）　黄芩　白术　生姜（各一两）　麦门冬（五合）　芍药　大枣（十二枚，擘）　甘草　人参　茯苓　阿胶（各二两）
上㕮咀，以水一斗三升煮鸡减半，出鸡内药，煮取半，内清酒三升，并胶煮取三升，分三服，一日令尽，当温卧。一方用当归、川芎各二两，不用黄芩、生姜。
●茯苓汤　曾伤三月胎者，当预服此。
茯神　丹参　龙骨（各一两）　阿胶　当归　甘草　人参（各二两）　大枣（一十一枚，擘）　赤小豆（二十一粒）
上九味㕮咀，以酢浆一斗，煮取三升，分四服，先食服。七日后服一剂。腰痛者加桑寄生二两。（深师有薤白二两、麻子一升。）

四月养胎法  ***************************
妊娠四月，始受水精以成血脉，食宜稻粳，羹宜鱼雁，是谓盛血气以通耳目，而行经络。

妊娠四月禁针灸  ***************************
妊娠四月，手少阳脉养，不可针灸其经。（如关冲、阳池、内关、三阳、天井、曲垣等穴是也。）手少阳内输三焦，四月之时，儿五脏顺成，当静形体，和心志，节饮食。
妊娠四月，有寒，心下愠愠欲呕，胸膈满，不欲食；有热，小便难，数数如淋状，脐下苦急。卒风寒，颈项强痛，寒热，或惊动，身躯腰背腹痛往来，有时胎上迫胸，心烦不得安，卒有所下，宜服。
●菊花汤
菊花（鸡子大一枚）　麦门冬（一升）　大枣（十二枚）　人参（一两半）　甘草　当归（各二两）　麻黄阿胶（各三两）　半夏（四两）　生姜（五两）
上十味㕮咀，水八升煮减半，内清酒三升并阿胶，煎取三升，分三服。温卧当汗，以粉粉之，护风寒四五日。一方用乌雌鸡一只，煮汁煎药。
●调中汤　若曾伤四月胎者，当预服此。
白芍药　生姜（各四两）　厚朴　生李根白皮　枳实　白术　柴胡（各三两）　续断　川芎　甘草（各一两）　当归（一两半）　乌梅（一升）
上十二味㕮咀，水一斗，煮取三升，分四服，日三夜一。八日后复服一剂。

五月养胎法  ***************************
妊娠五月，始受火精以成气。卧必晏起，沐浴浣衣，深其居处，厚其衣服，朝吸天光，以避寒殃。其食稻麦，其羹牛羊，和以茱萸，调以五味，是谓养气，以定五脏。

妊娠五月禁针灸  ***************************
妊娠五月，足太阴脉养，不可针灸其经。（如隐白、大都、公孙、商丘、三阴交、漏谷、阴陵泉等穴是也。）足太阴内输于脾，五月之时，儿四肢皆成，无太饥，无甚饱，无食乾燥，无自灸热，无大劳倦。
妊娠五月，有热，苦头眩，心乱呕吐；有寒，苦腹满痛，小便数。卒有恐怖，四肢疼痛寒热，胎动无常处，腹痛，闷顿欲仆，卒有所下，宜服。
●阿胶汤
阿胶（四两）　人参（一两）　生姜（六两）　当归　芍药　甘草　黄芩（各二两）　旋覆花（二合）　吴茱萸（七合）　麦门（冬一升）
上十味㕮咀，水九升，煮药减半，内清酒三升并胶，微火煎取三升半，分四服，日三夜一。先食服便愈。不瘥再服。一方用乌雌鸡一只，割取咽血内酒中，以水煮鸡汁煎药，减半内酒并胶，煎取三升半，分四服。
●安中汤　曾伤五月胎者，当预服此。
黄芩（一两）　当归　川芎　乾地黄　人参（各二两）　甘草　芍药（各二两）　生姜（六两）　麦门冬（一升）　五味子　大麻仁（各五合）　大枣（三十五枚）
上十二味㕮咀，水七升，清酒五升，煮取三升半，分四服，日三夜一。七日后复一剂。
●安胎当归汤　若妊娠五月，举动惊愕胎不安，小腹痛引腰胳，小便下血。
当归　阿胶（炒）　川芎　人参（各一两）　大麦（十二枚）　艾叶（一把）
上酒水各三升，煮至三升，内胶令烊，分三服。一方有甘草，无参、枣。

六月养胎法  ***************************
妊娠六月，始受金精以成其筋，身欲微劳，无得静处，出游于野，数视走犬及视走马，食宜鸷鸟猛兽之肉，是谓变腠理纫筋以养其力，以坚背臀。

妊娠六月禁针灸  ***************************
妊娠六月，足阳明脉养，不可针灸其经。（如厉兑、丰隆、阴市、三里、上下廉等穴是也。）　足阳明内属于胃，主其口目。六月之时，儿口目皆成，调五味，食甘美，无大饱。
妊娠六月，卒有所动不安，寒热往来，腹内胀满，身体肿，惊怖忽有所下，腹痛如欲产，手足烦疼，宜服。
●麦门冬汤
麦门冬（一升）　人参　甘草　黄芩（各二两）　乾地黄（三两）　阿胶（四两）　生姜（六两）　大麦（十五枚）
上八味，以水七升煮减半，内清酒二升并胶，煎取三升，分三服，中间进糜粥。一方用乌雌鸡一只，取汁煎药。
●柴胡汤　若曾伤六月胎者，当预服此。
柴胡（四两）　苁蓉（一两）　白术　芍药（一作紫葳）　甘草　麦门冬　芎藭（各二两）　生姜（六两）　乾地黄（五两）　大枣（三十枚）
上㕮咀，水一斗，煮取三升，分四服，日三夜一，中间进糜粥，勿食生冷及坚硬之物。七日更服一剂。一方有黄芩二两。
●旋覆花汤　疗妊娠六七月，胎不安常处。亦治阻病。
旋覆花（一两）　厚朴（制）　白术　枳壳　黄芩（炒）　茯苓（各三两）　半夏（炒。一方无）　芍药　生姜（各二两）
上水一斗，煮取二升半，分五服，先食服，日三夜二。忌羊肉、饴、醋、桃、李、雀肉。

七月养胎法  ***************************
妊娠七月，始受木精以成其骨，劳身摇肢，无使定止，动作屈伸，以运血气，居处必燥，饮食避寒，常食稻粳，以密腠理，是谓养骨而坚齿。

妊娠七月禁针灸  ***************************
妊娠七月，手太阴脉养，不可针灸其经。（如少商、鱼际、列缺、尺泽、天府等穴是也。）手太阴内属于肺，主皮毛，七月之时儿皮毛已成，无大言，无号哭，无薄衣，无洗浴，无寒饮。妊娠七月，忽惊恐摇动，腹痛卒有所下，手足厥冷，脉若伤寒，烦热腹满，短气，常苦颈项及腰背强，葱白汤主之。
●葱白汤
葱白（长三四寸，十四茎）　半夏　麦门冬（各一升）　旋覆花（二合）　黄芩（一两）　人参（一两半）　甘草　当归　黄耆（各三两）　阿胶（四两）　生姜（八两）
上十二味㕮咀，水二升，煮减半，内清酒三升及胶，煎取四升，每服一升，日三夜一，温卧，当汗出。若不出者加麻黄二两，煮服如前法。若秋后勿强责汗。一方以黄雌鸡一只，割咽取血，内酒中，煮鸡取汁以煎药。
●杏仁汤　若曾伤七月胎者，当预服之。
杏仁　甘草（各二两）　紫菀（一两）　锺乳　乾姜（各二两）　麦门冬　吴茱萸（一升）　糯米（五合）　五味子（三合）
上九味㕮咀，以水八升，煮取三升半，分四服，日三夜一，中间进食。七日服一剂。一方用白鸡一只，煮汁煎药。

八月养胎法  ***************************
妊娠八月，始受土精以成肤革，和心静息，无使气极，是谓密腠理，而光泽颜色。

妊娠八月禁针灸  ***************************
妊娠八月，手阳明脉养，不可针灸其经。（如商阳、二关、合谷、上下廉、三里、曲池、肩井、肩髃等穴是也。）手阳明内属于大肠，主九窍。八月之时，儿九窍皆成，无食燥物，无辄失食，无忍大起。
妊娠八月中风寒，有所犯触，身体尽痛，乍寒乍热，胎动不安，常苦头眩痛，绕脐下寒，时时小便白如米泔，或青或黄，或使寒慄，腰背苦冷而痛，目䀮䀮，芍药汤主之。
●芍药汤
芍药　生姜（各四两）　厚朴（二两）　甘草　当归　白术　人参（各三两）　薤白（切，一升）
上八味㕮咀，水五升，清酒四升，合煮取三升，分三服，日再夜一。一方用乌雌鸡煮汁煎药。
●葵子汤　若曾伤八月胎者，当预服此。
葵子（二升）　甘草　厚朴（各二两）　白术　柴胡（各三两）　芍药（四两）　生姜（六两）　大枣（二十枚）
上八味㕮咀，水九升，煮取三升，分三服，日三。凡十日一剂。一方用乌雌鸡煮汁煎药。
●丹溪缩胎丸　八九个月用之。
黄芩（夏一两，秋七钱，冬五钱，炒）　白术（二两）　陈皮（三两，去白）　茯苓（七钱半）
上为末，粥丸桐子大。

九月养胎法  ***************************
妊娠九月，始受石精以成皮毛，六腑百节，莫不毕备。饮醴食甘，缓带自持而待之，是谓养毛发、致才力。

妊娠九月禁针灸  ***************************
妊娠九月，足少阴脉养，不可针灸其经。（如涌泉、然谷、太溪、交信、筑宾、复溜等穴是也。）足少阴内属于肾，肾主续缕。九月之时儿脉续缕皆成，无处湿冷，无著灸衣。
妊娠九月，若卒得下痢，腹满悬急，胎上冲心，腰背痛不可转侧，短气宜服。
●半夏汤
半夏　麦门冬　吴茱萸　当归　阿胶（各二两）　乾姜（一两）　大枣（十二枚）
上七味㕮咀，以水九升，煮取三升，去滓，内白蜜八合，微火上温，服四服痢即止。一方用乌雌鸡煮汁煎药。
●猪肾汤　若曾伤九月胎者，当预服此。
猪肾（一具）　茯苓　桑寄生　乾姜　乾地黄　川芎（各三两）　白术（四两）　附子（中者一枚）　大豆（三合）　麦门冬（一升）
上㕮咀，以水一斗煮肾，全熟去肾，内诸药，煎取三升半，分四服，日三夜一。十日更一剂。
●丹溪缩胎丸　九个月用之。
黄芩（一两，宜热药不宜凉药，怯人减半）　枳壳（炒，七钱半）　白术（一两）　滑石（七钱半，临月十日前小便多时加此一味）
上为末，粥丸如梧子大，每服二十丸，空心热汤下。

妊娠十月养胎法  ***************************
妊娠十月，五脏俱备，六腑齐通，纳天地气于丹田，关节人神皆备，但俟时而生。
妊娠十月，形神俱备，日满即产矣。宜服滑胎药，入月即服。
●滑胎散　瘦胎易生。湖阳公主每产累日不下，南山道士进此方。
商州枳壳（二两）　粉草（一两）
上为细末，百沸汤点二钱服，空心，日三服。凡怀孕七八个月已上，服之令儿易生。初生胎小微黑，百日以后渐渐变白，此虽谓胎易产，然抑阳降气为众方之冠。
●怀孕忌服药
蚖斑水蛭地胆虫，乌头附子配天雄，踯躅野葛蝼蛄类，乌喙侧子及虻虫。牛黄水银并巴豆，大戟蛇蜕及蜈蚣，牛膝藜芦并薏苡，金石锡粉及雌雄。牙硝芒硝牡丹桂，蜥蜴飞生及䗪虫，代赭蚱蝉胡粉麝，芫花薇蓹草三稜。槐子牵牛并皂角，桃仁蛴螬和茅根，欓根硇砂与乾漆，亭长波流菵草中。瞿麦䕡茹蟹爪甲，蝟皮赤箭赤头红，马刀石蚕衣鱼等，半夏南星通草同。乾姜蒜鸡及鸡子，驴肉兔肉不须供，切须妇人产前忌，此歌宜记在心胸。

饮食忌  ***************************
一受孕之后，切宜忌不可食之物，非惟有感动胎气之戒，然于物理，亦有厌忌者。设或不能禁忌，非特延月难产，亦能令儿破形母损，可不戒哉！
食鸡肉、糯米合食，令子生寸白虫。食羊肉，令子多厄。食鲤鱼鱠及鸡子，令子成疳多疮。食犬肉，令子无音声。食兔肉，令子唇缺。食鳖，令子项短及损胎。食鸭子共桑椹同食，令子倒生心寒。食螃蟹，令子横生。食雀肉合豆酱食之，令子面生䵟[黑曾]黑子。食豆酱合藿香食之，堕胎。食水浆，绝产。食雀肉，令子不耻，多淫。食山羊肉，令子多病。食生姜，令子多指、生疮。食虾蟆、鳝鱼，令儿喑哑。食驴骡马肉，延月难产。

起居忌  ***************************
妊后勿乱服药，勿过饮酒，勿妄针灸，勿向非常地便，勿举重登高涉险。心有大惊，犯之难产子，疾病勿多睡卧，时时行步。体虚肾气不足，生子解颅脑破不合，宜温补。脾胃不和，荣卫虚怯，子必羸瘦。自家及邻家修造动土犯其胎气，令子破形殒命。刀犯者形必伤，泥犯者窍必塞，打击者色青黯，繫缚者相拘挛。有此等验如影响，切宜避之。

恶阻类  ***************************
治妇人经候不行，身无病而似病，脉滑大而六脉俱匀，乃是孕妇之脉也。精神如故，恶闻食臭，或但嗜一物，或大吐，或时吐清水，此名恶阻，切勿作寒病治之，宜服此药。如觉恶心呕吐，加丁香、生姜煎服。
●保生汤
人参　甘草（各二钱半）　白术　香附子　乌药　橘红（各半两）
上㕮咀，每服三大钱，水一盏半，姜五片，煎至七分去滓，温服无时，或作末子调服。
●姜参半夏丸　妊娠呕吐不止。
乾姜　人参（各一两）　半夏（汤洗去滑，二两）
上三味末之，以生姜汁糊为丸，梧桐子大，每服十丸，日三服。
●半夏茯苓汤　治妊娠恶阻，呕吐心烦，头目眩晕，恶闻食气，好食酸咸，多卧少起，百节烦疼，羸瘦有痰。
●胎孕不安
半夏（洗，一两二钱半）　赤茯苓　熟地黄（各七钱半）　橘红　旋覆花　人参　芍药　川芎　桔梗　甘草（各半两）　细辛（三钱）
上㕮咀，每服五钱，姜七片，水煎空心服。兼服茯苓丸。若有客热烦渴、口疮，去橘红、细辛，加前胡、知母七钱五分。若腹冷下痢，去地黄，加炒桂心半两。若胃中虚热，大便秘，小便赤涩，加大黄七钱半，去地黄，加黄芩二钱五分。
●茯苓丸　治妊娠阻病，心中烦闷，吐痰眩晕，先服半夏茯苓汤二剂，后服此药。
赤茯苓　人参　桂心　乾姜　半夏（汤泡七次，炒黄）　橘皮（各一两）　白术　葛根　甘草　枳壳（各二两）
上为细末，炼蜜为丸，如梧桐子大，每服五十丸，米饮下，日三服。一方加麦门冬。《肘后》加五味子。
●集验方　疗妇人妊娠恶阻，呕吐不下食。
青竹茹　橘皮（各三两）　生姜　茯苓（各四两）　半夏（五两）
上细切，以水六升，煮取二升半，去滓，分三服。不瘥，频服。忌羊肉、饴、鮓等物。
●旋覆半夏汤　治妊娠恶阻，吐逆酸水，恶闻食气，多卧少起。
旋覆花　川芎　细辛　人参　甘草（炙。各七分）　当归　半夏（汤泡）　赤茯苓　乾生姜　陈皮（各钱半）
水二盅，姜五片，煎至一盅，不拘时服。
上诸方并用半夏，盖取其辛以散结气、泻逆气，故呕恶自止，非专为痰设也。楼全善曰：《大全方》论半夏动胎而不用，仲景方乃用之，予治妊娠阻病累用，未常动胎也。经云有故无殒是也。
●白术散　治恶阻吐清水，甚者害十馀日，水浆不入。
白术（一两）　人参（半两）　丁香（二钱半）　甘草（一钱）
上为细末，每服二钱，水一盏，姜五片，煎七分温服。
●人参丁香散　治妊娠恶阻，胃寒，呕逆翻胃，吐食及心腹刺痛。
人参　丁香　藿香叶（各二钱半）
上为散，每服三钱，水一盏，煎七分，温服不拘时。
●醒脾饮　治妊娠阻病，呕逆不食，甚者中满、口中无味，或作寒热，服之神效。
草豆蔻（以湿纸裹，灰中煨，令纸干取出，去皮用）　厚朴（姜制。各半两）　乾姜（一两）　甘草（一两二钱半）
上为细末，每服二大钱，水一大盅，枣二枚，生姜三片，煎八分，去滓呷服。病轻者只一两服便能食。
上诸方与前茯苓丸并用。丁香、乾姜惟中寒脉迟者宜之。
●人参橘皮汤　治阻病呕吐痰水。
人参　橘皮　白术　麦门冬（各一两）　甘草（三钱）　厚朴　白茯苓（各五钱）
上为粗末，每四钱加淡竹茹弹子大，姜三片，水煎。
●竹茹饮　妊娠恶食，心中烦愦，热闷呕吐。
青竹茹　麦门冬（各三两）　前胡（二两）　橘皮（一两）　芦根（一握）　如体热、四肢烦热，加地骨皮一握。
上切细，以水一大升，煮半升，去渣分两服，食前服。
上方用竹茹、门冬、芦根，皆气凉而性和，有热无寒者通用之平剂也。
●归原散　治妊娠恶阻，呕吐不止，头痛，全不入食，服诸药无效者，用此药理血归原则愈。
人参　甘草　川芎　当归　芍药　丁香（各半两）　白茯苓　白术　陈皮（各一两五钱）　枳壳（去穰炒）　桔梗（炒。各二钱五分）　半夏（汤洗七次，炒黄。一两）
上㕮咀，每服三钱，生姜五片，枣一枚，水同煎。

安胎类  ***************************
丹溪云：妊娠因火动胎逆，上作喘者，可用条芩、香附之类。夫黄芩乃安胎之圣药，俗人不知以为寒而不敢用，谓监热药可以安胎，殊不知胎前当清血养血，则血循经不妄行，故能养胎。产后却不可用黄芩，产后宜大补气血为主，虽有杂症，以末治之。黄芩安胎，乃上中下三焦降火下行之药；砂仁安胎，乃血中之气药，能治痛行气；阿胶安胎，治血虚胎不安者用之。
●安胎
安胎有二法：因母病以动胎，但疗母病而胎自安；因胎不坚固致动以病母，但疗胎则母自瘥。若偶然胎动不安、腰痛者，须进安胎药二三服，胎安止。
●安胎饮　治胎寒腹痛，胸热多惊，举重腰痛，腹满胞急，或顿仆闪肭，忽有所下，或饮食毒物，或感时疾，往来寒热，致伤胎脏。
当归　枳壳（炒。各一两半）　粉草（炙，一两）　糯米（二合）　熟地黄（二两）　川芎（一两五钱）
上锉，每服四钱，水盏半，姜五片，枣一枚，加金银少许，同煎七分，食前服。虚弱加黄耆。下血加炒阿胶。下血不止加熟艾。腹痛加白芷、白芍药。减食加人参、白术。
●固胎汤
地黄　川芎　黄芩（各五分）　归身尾　人参　白芍药　陈皮（各一钱）　白术（一钱半）　甘草（三分）　黄柏（炒，少许）　桑上羊食藤（圆者，七叶）　糯米（十四粒）
上㕮咀，水煎服。
●白术散　妊娠养胎主之。
白术　芎藭（各一两）　蜀椒（七钱半，炒出汗）　牡蛎（半两）
上四味杵为散，酒服一钱匕，日三服，夜一服。但苦痛加芍药。心下毒痛倍加芎藭。心烦痛，吐不能饮食加细辛一两，半夏大者二十枚，服后更以醋浆水服之，复不解者小麦汁饮之。已后渴者大麦粥服之。病虽愈，服之不置。
●二香散　治妊娠胎动不安，气不升降，饮食不美，呕吐酸水，起坐觉重。
香附子（一两）　藿香（叶）　甘草（各三钱）
上为细末，每服二钱，不拘时沸汤调下。
●顺气饮　产前服之安胎。
紫苏叶　木香（炮）　人参　草豆蔻　茯苓（各一两）　甘草（半两）　大腹子（一两，如气弱者不用）
上㕮咀，每服三钱，水一盏，苎根三寸，糯米少许，煎至七分，去滓温服。
●阿胶散　治妊娠或因顿仆胎动不安，腰痛腹满，或有所下，或胎上抢心。
熟地黄（二两）　白芍药　艾叶　当归　甘草　阿胶　黄耆（各一两）　一方有川芎。
上㕮咀，每服半两，姜三片，枣一枚，水同煎服。
●立效散　治妇人胎动不定，如重物所坠，冷如冰。
川芎　当归（各等分）
上为粗末，秤三钱水煎，食前温服。
●产宝方　治妊娠无故胎重，腹内绞痛烦闷。
当归　桑寄生（各一两）　川芎（七钱半）　豉八合阿胶（五钱）　葱（十四茎）
上水二升，煮八合，下胶烊，温分二服，空心服。
●养生必用治胎动方　救急疗胎动去血，腰腹痛。
阿胶　川芎　当归　青竹茹（各二钱）
上以水十盏，内银一斤，煮至五盏，去银入上件药三味，煮至二盏半，去滓，入胶再煎，胶烊，分温三服，空心自早至暮昼，未效再作。
●葱白羹饮　胎动不安。
好银煮水，加葱白作羹，食佳。
●止痛安胎饮　胎动充心，烦闷欲死，安胎止痛。
当归（酒洗）　川芎　人参　阿胶（炒成珠）　甘草（炙。各一两）　葱白（切一升）
上水七升，煮三升，分三服。
●护胎法　治妊娠胎动不安，护胎捷效。
鲤鱼（二斤）　粳（一升）　葱（一握）　豉　姜
上作臛食之，每月一度。
●黄芩汤　治妇人胎孕不安。
黄芩　白术（各半两）　当归（二钱）
上作一帖，水二盅煎至一盅，不拘时服。
●小品止痛汤　疗妊娠重下痛引腰背，安胎。
当归　阿胶　乾地黄　黄连　芍药（各一两）　鸡子（一枚）　秫米（一升）
上七味，以水七升，搅鸡子令相得，煮秫米令如蟹目沸，去滓，内诸药，煮取三升，分四服。忌芜荑。
●黄耆汤　胎动不安，腹痛下黄汁。
糯米（一合）　黄耆　川芎（各一两）
上细锉，水二大盏，煎至一盏三分，温服。
●银苎酒　治妊娠胎动欲堕胎，腹痛不可忍。
苎根（二两，锉）　银（五两）　清酒（一盏）
上以水二大盏，煎至一大盏，去滓，分二服。
●地仙煎　治妊娠胎动，烦闷不安甚。
生地黄杵取绞汁，每服一小盏，煎令沸，入鸡子白一枚，搅令匀，顿服。
●蕲艾汤　治妊娠胎动，昼夜叫呼，口噤唇塞，及下重痢不息。
艾叶（五两）　以好酒五升，同煮取四升，去滓，更煎取一升服。口闭者开口灌之，药下即瘥。
●吴茱萸汤　胎常堕落而不能结实，或寒或热。
吴茱萸（半两）　炙甘草（半两）　黄耆　熟地　川芎　人参　浙术（各一两）
上为末，空心酒调二钱。忌菘菜、醋。
●固胎方　胎气不固常小产。
当归　川芎　芍药　地黄　阿胶（炒）　香附　白术　黄芩　砂仁　糯米　煎服。
●寄生汤　治胎气不安及五个月以后者。
桑寄生（洗，锉）　秦艽　阿胶（各半两）　糯米粉
上以新汲水三升，先下桑寄生、秦艽二味，煮至二升去滓，次下阿胶、糯米，再煮约一升，止服三服，空心食前日午服之。忌酒醋三五日。妊娠胎气至五月已后不安者，服之必效。须见妊妇好饮酒，食咸酸五辛胎必动，不可不知。
●集验方　妊娠二三月至八九月，胎动不安，腹痛已有所见。
艾叶　阿胶　当归　川芎（各三两）　甘草（一两）
上细切，以水八升，煮取三升，去滓，内胶令烊，分三服，日三。

子悬类  ***************************
●紫苏饮　治妊娠胎气不和，怀胎近上胀满疼痛，谓之子悬。兼治临产惊恐，连日不下。
紫苏叶（一两）　大腹皮　人参　川芎　陈皮　白芍药（各半两）　当归（七钱五分）　甘草（二钱半）
上细锉，分作三服，每服用水一盏半，生姜四片，葱白七寸，煎至七分，去滓空心服。
●当归汤　治妊娠胎动，荡心闷绝，烦躁口乾，横生倒产，上冲下筑，迷闷，唇口青黑，手足厥冷。产科名保安散。
当归　阿胶（炒）　甘草（各一两）　人参（两半）　连根葱白（一握）
一方无甘草，有川芎、厚朴。《产宝》有川芎。
上细切，水二升，煮四味至升半，去滓下葱，再减三合，温服一剂，分为二三服。
●灵保饮　治妊娠胎上逼心，烦闷，六七月以后胎动困笃。
用葱白二七茎，浓煮汁饮之。若胎未死即安，已死即出，未效再服。
●保生秘录　治胎动上逼心痛。
取艾叶如鸡子大，以头醋四升，煎取二升，分温服。
又《秘录》：胎上通心，热痛下血。
神麴半斤，捣碎，和热水绞出汁三盅，温服即止。
●三神汤　治妊娠遍身痛，或冲心欲死，不能饮食。
白术（五两）　黄芩（二两）　芍药（四两）
上水六升，煮取二升半，分作三服，缘胎有水致痛兼易产。
●葛大仲方　疗妊娠卒胎上迫心痛。
取弩弦，急带之立愈。

子烦类  ***************************
妊娠苦烦闷者，以四月受少阴君火气以养精，六月受少阳相火气以养气。若母心惊胆寒，多有烦闷，名曰子烦也。妊娠子烦，是肺脏虚而热，乘于心则心烦，停痰积饮在心胸间，亦令烦也。若热烦但热，痰饮而烦则呕吐涎沫，恶闻食气，烦躁不安，均谓之子烦。
●竹叶汤　治妊娠心惊胆怯，终日烦闷。
白茯苓（三钱）　防风　麦门冬（去心）　黄芩（各二钱）
上作一服，水二盅，竹叶五片，煎至一盅服。
●竹茹汤　疗妊娠烦躁，或胎不安。
用淡青竹茹（一两）
以水一大升，煮取四合，徐徐服尽为度。
●麦门冬汤　妊娠心惊胆怯烦闷。
麦门冬　白茯苓　防风（各三钱）　人参（一钱五分）
上作一服，水二盅，生姜五片，淡竹叶十片，煎至一盅，去滓服。
●清平饮　妊苦烦闷。
麦门冬　茯苓　防风　知母　竹沥
上水二盅，煎一盅，下竹沥，食后服。

子淋类  ***************************
妊娠小便淋者，乃肾与膀胱虚热，不能制水，然妊妇胞系于肾，肾间虚热，而成斯证。甚者心烦闷乱，名曰子淋也。
●葵芍汤　尿涩，小便不通，热痛。
冬葵子（一两）　芍药（炙，一两）　条黄芩（五钱）　车前子（五钱）　赤茯苓（五钱）
上㕮咀，每五钱，水二盏煎八分，食后温服。
●地肤大黄汤　疗妊娠子淋宜下。
川大黄　地肤子（各三两）　知母　黄芩　猪苓　赤芍药　通草　升麻　枳实　甘草（各二两，末，调服）
●安荣散　治妊娠小便涩少，遂成淋沥。
麦门冬（去心）　通草　滑石　人参　细辛（各三钱）　当归（酒浸）　灯草（各半两）
上为细末，每服二钱，不拘时，麦门冬煎汤调服。
●大腹皮散　治妊娠大小便赤涩。
大腹皮　枳壳（去皮，麸炒）　甘草（炙。各一钱）　赤茯苓（去皮，三钱）
上为细末，每服二钱，不拘时，浓煎葱白汤下。
又方：治胎前诸般淋沥，小便不通。
槟榔　赤芍药（各等分）
上锉，每服五钱煎，温服甚效。

转胞类  ***************************
妊娠小便不通，为小肠有热，传于胞而不通耳。又胎满逼胞，多致小便不利，烦热不得卧，而反倚息者，此名转胞，以胞系了戾，故致此病。宜肾气丸主之。
●八味地黄丸
地黄　山茱萸　山药　茯苓　泽泻　丹皮　大附子　桂
炼蜜为丸，梧子大。每酒下十五丸至廿丸，日再服。
张远文曰：余室人怀孕五月而转胞，医投他剂，反增胀剧证。诸方书皆用八味丸主之，时医泥于桂、附，卒不敢用，七日而毙。后一邻妇症同，馀力以八味丸服之，小便遂行，大便亦下，再以前丸加车前子一剂，肚腹顿利而安。大悔前为医误后，识此方之妙，故为志之。如丸剂不能速合，遂配煎药服之。
●归母苦参丸　治妊娠小便难，饮食如故。
当归　贝母　苦参（各四两）
上为末，炼蜜丸，如小豆大，服三丸，加至十丸。
●螵蛸散　疗小便不通及胞转。
用桑螵蛸一味，捣末，米饮服方寸匕，日三服。
●独圣散　治妊娠小便不通。
蔓荆子为末，每服二钱，食前浓煎葱白汤调下。
●葵子茯苓散　妊娠有水气，重身小便不利，洒淅恶寒，起即头眩。
葵子　茯苓（各三两）
上二味，杵为散，饮服方寸匕，日三服，小便利则愈。
●仙杏丸　治妊娠卒不得小便。
杏仁一味，去皮尖，捣丸绿豆大，灯心汤吞七丸，立利。

遗尿类  ***************************
●白薇散　妊娠遗尿及不知出。
白薇　白芍药（各等分）
上为末，酒服方寸匕，日三服，空心。
又方　治妊娠小便不禁。
桑螵蛸（二十枚，炙黄）
上为细末，每服二钱，空心米饮调下。此药前以小便不通，今又治不禁，盖两用之也。

尿血类  ***************************
●地黄饮　妊娠劳伤经络，有热在内，热乘于血，血得热则流溢，渗入脬，故令尿血也。
生地黄（一斤，切）
上以酒四升，煮取二升，分温三服。亦疗落身后血。
●阿胶散　治症同前。
阿胶　熟地黄（各等分）
上为细末，空心粥饮调下二钱。
●姜蜜汤　治妊人小便尿血。
生姜（七片）　蜜（半盏）　白茅根（一握）
上入水浓煎服。

脏躁类  ***************************
妇人心虚惊悸，悲伤不止，此名脏躁，宜服此。
●淡竹茹汤
麦门冬（去心）　小麦　半夏（汤泡。各二两半）　人参　白茯苓（各一两半）　甘草（一两）
上锉，每服四钱，姜五片，枣一枚，淡竹茹一团如指大，同煎温服。
又方：治脏躁自悲、自哭、自笑。
上以红枣烧存性，米饮调下。
●甘麦大枣汤　治同前。
甘草（三两）　小麦（一升）　大枣（十枚）
上以水六升，煮取三升，温分三服。亦补脾气。

漏胎下血类  ***************************
夫妊娠漏胎者，谓妊娠数月而经水时下也。此由冲任脉虚，不能约制手太阳、少阴之经血也。冲任之脉为经络之海，起于胞内手太阳小肠脉也、手少阴心脉也，是二经为表里，上为乳汁，下为月水。有娠之人，经水所以断者，壅之养胎，蓄之以为乳汁也。冲任气虚，则胞内泄，不能制其经血，故月水时下，亦名胞漏。血尽则人毙矣。又有因劳役、喜怒哀乐不节、饮食生冷、触冒风寒，遂致胎动。若母有宿疾，子脏为风冷所乘，气血失度，使胎不安，故令下血。又因气虚，血虚，血热，胎本不固，房室不节，先满而后随者，须作漏胎治，不可不审。
●胶艾汤　不问月数浅深，安胎。
熟地黄（二两）　艾（炒，二两）　当归（二两）　甘草（炙，一两）　川芎（二两）　阿胶（一两）　黄耆（一两）
每服三钱，水盏半，煎七分服。
●大全方　治妊娠三四月，腹痛，时时下血。
续断（二两）　艾叶　当归　熟地黄（各六两）　竹茹　阿胶　鸡苏（各一两）
水一升，煎取六合，空心再服。
●济生如圣汤　治胎动腹痛，或为漏胎。
鲤鱼皮　当归（酒浸）　熟地黄（酒蒸）　白芍药　阿胶（蚌炒粉）　川芎　续断（酒浸）　甘草（炙。各等分）　一方有乾姜、竹茹。
上㕮咀，每服四钱，水一盏，苎根少许，姜五片煎，温服。
●桑寄生散　治胎漏经血妄行，淋沥不已。
桑寄生　当归（酒浸）　川芎　川续断（酒浸）　阿胶（蛤粉炒）　香附子（炒去毛）　茯神（去木）　白术（各一钱）　人参　甘草（炙。各半分）
上作一服，水二盅，生姜五片，煎一盅，不拘时服。
●郑氏人参散　治胎漏，败血凑心，日渐胎干，子母危困。
人参　黄耆（炙）　阿胶（炒。各五钱）　竹茹　木香　炙甘草　附子（炮。各五钱）　川芎　陈皮　苎根（各二钱半）　生姜（一钱，炮黑）
上㕮咀，每四钱，糯米三七粒，水煎热服。忌生冷、鸡鸭、鱼、面。
●奇圣散　治妊娠下血不止。
鸡肝三个，用酒一升，煮熟，共食之，大效。
●防风黄芩丸　治肝经有风热，致血崩、便风、尿血。
用黄芩（炒焦）　防风（等分）
为末，酒湖丸，如梧子大。每服三五十丸，食远或食前米饮或温酒下。
●地黄汤　治经血妄行，及鼻衄不止。
生地黄（酒擂取汁，半两）　薄荷（三钱）　甘草（一钱）
上二味为末，新汲水合地黄汁调，食后服。
●干桃散　治胎血下不止。
取桃树上干不落桃子，烧灰和水服，瘥。（本草云：桃奴破血。）
●保命枳壳汤　治妇人胎漏下血，及因事下血。
枳壳　黄芩（各五钱）　白术（一两）
上为细末，每服七钱，水一盏，煎七分，食前服。
●大全方　治妊娠忽下黄汁如胶、如豆汁，胎动腹痛。
粳米（五合）　黄耆（六两）
上以水七升，煎取二升，分为四服。

心痛类  ***************************
妊娠心痛，乃风邪痰饮交结，若伤心正经为真心痛，朝发夕死，夕发旦死；若伤心支络，则乍安乍作；若伤于子脏，则胎动而血下。
●火龙散　治妊娠心气痛。
川楝子　茴香（炒。各三钱）　艾叶末（盐炒，一钱半）
上水二盅，煎至一盅，不拘时服。
●产宝方　妊娠卒心痛，气欲绝。
川芎　当归　茯苓　厚朴（制。各一两）
上水六升，煎取二升，分二服。
●白术汤　妊娠卒心痛，欲死不可忍者。
白术（三两）　赤芍药（二两）　黄芩（一两半）
上切，以水六升，煮取二升半，分三服，半日令尽，微下水令易生。忌桃、李、雀肉等。
●千金方　疗妊娠心痛。
青竹茹（一升）　羊脂（八两）　白蜜（三两）
上三味合煎，每服枣核大三枚，食前服，日三服。

心腹痛类  ***************************
夫妊娠心腹痛者，或由宿有冷疼，或触风寒，皆由脏虚而致发动也。邪正相击而并于气，随气上下，上冲于心则心痛，下攻于腹则腹痛，故令心腹痛也。邪正二气交攻于内，若不时差者，其痛冲击胞络，必致动胎，甚则伤堕也。多是风寒湿冷、痰饮与脏气相击。
●当归芍药散　妊娠腹中绞痛，心下急痛。
白芍药（半斤）　当归　茯苓　白术（各四两）　泽泻　川芎（各二两）
上为细末，每服二钱，食前温酒调服。
●葱白饮　疗妊娠腹痛，并胎动不安。
葱白（切，一升）　人参　厚朴　阿胶　川芎（各二两）　当归（三两）
上水七升，取三升，分三服。（一方有甘草，无厚朴、川芎。）
●薤白饮　疗妊娠腹内冷痛，忽胎动。
薤白（一升）　当归（四两）
上水五升，煮取二升，作三服。
又方：妊娠忽心腹腰痛不安，二三月娠者。
当归（三钱）　阿胶（炒，二钱）　甘草（炙，二钱）　葱白（四钱）
上锉，分二服，每服水二盏，煎大半盏服。
●枣盐汤　妊娠忽腹绞痛，三五月娠。
大枣（十四枚，烧存性）　盐一（钱，烧令赤）
上为末，取一撮许，酒调服之愈。
●茅根酒　妊娠胎动欲落，腹中痛不可忍。
上等银（一斤）　茅根（二斤，去黑皮）
以水九升煮银，取五升，入清酒一升，同煎茅根，取三升，分三服，立安。
●千金方　疗妊娠腹中痛。
生地黄（二斤）　取汁，酒（一升）　合煎减半，顿服愈。

小腹痛类  ***************************
妊娠小腹痛者，由胞络虚，风寒相搏，痛甚亦令胎动也。
●七仙饮　妊娠被惊恼，胎向下不安，小腹痛连腰，下血。
当归　川芎（各八分）　阿胶（炙）　人参　艾叶（各四分）　大枣（二十枚）　茯苓（十分）
上水四升，煮取二升，温分三服。
又方　川芎为细末，酒调下。

腰腹及背痛类  ***************************
肾主腰足，因劳伤损动其经，虚则风冷乘之则腰痛，冷气乘虚入腹则腹痛，故令腰腹相引而痛。其痛不止多动胎气，妇人肾以系胞，妊娠而腰痛甚者则胎堕也。
●通气散　治妊娠腰痛状不可忍，此药神效。
破故纸（不拘多少），瓦上炒香熟为末，嚼胡桃肉一个，空心温酒下三钱。
●五加皮散　妊娠腰痛不可忍，或连胯痛，先服此药。
杜仲（四两，炒）　五加皮　阿胶（炙）　防风　川芎　金毛狗脊　白芍药　细辛　萆薢（各三两）　杏仁（八十枚，去皮尖，麸炒）
上水九升，煮取二升，去滓，下胶，作三服。
●五加皮丸　症同前，先服前散，后服此丸。
续断（炒）　杜仲（各二两半）　芎藭　独活（各三两）　五加皮　狗脊　萆薢　芍药　诃子肉（各四两）
上为末，炼蜜丸，如梧子大，空心，酒下四十丸，日三。
●紫酒　治妊娠腰痛如折。
大黑豆（二合）　炒令香热，以酒一大盏，煮取七分，去豆，空心顿服。
●斑龙散　妊娠腰背痛，不得翻覆。
鹿角（长六寸，烧令赤，酒中淬，再烧再淬，以角碎为度），取所淬酒饮之。一方：鹿角为末，酒服亦可。
●菖蒲饮　卒腰痛不安，或腰痛胎转，抢心下血。
用菖蒲汁、酒一升服之。
又方：用艾叶一把，如鸡子大，以酒四升煮二升，分为二服，良。
●立安饮　疗触动胎，以致腰背痛。
杜仲　五加皮　当归　芍药　川芎　萆薢（各等分）
上水七升，煮取一升半，分温三服。

心腹胀满类  ***************************
夫妊娠心腹胀满者，由腹内素有寒气致令停饮，妊娠重因触冷发动，与气相平，故令心腹胀满。
●仓公下气汤　妊娠心腹胀满，两胁妨闷，不下饮食。
羌活　赤芍　甘草　槟榔　青皮　大腹皮　陈皮　赤茯苓　半夏　桑白皮　桂心（各半两）　紫苏茎（二两）
每服三钱，水一盏，姜五片，枣一枚，煎七分服。
●枳壳汤　治妇人妊娠腹胀。
枳壳（三两）　黄芩（一两）
为粗末，每服五钱，水盏半煎，温服。
又方：妊娠心下满，气急切痛。
赤茯苓（六分）　桑白皮（五分）　前胡（四分）　郁李仁　槟榔（各三分）
上为细末，水一升，煮取一半，去滓，夜卧服。

胎水满类  ***************************
夫妊娠肿满，由脏气本弱，因产重虚，土不剋水，血散入四肢，遂致腹胀，手足面目皆浮肿，小便秘涩。又或遍身肿满，心腹急胀，名曰胎水。
●天仙藤散
天仙藤（洗，略炒）　香附子（炒）　陈皮　甘草　乌药
上等分，为细末，每末三钱，水大盏，姜三片，木瓜三片，柴胡三叶，同煎至七分，放温澄清，空心食前服，日三。小便通，气脉顺，体轻，肿渐消，不须服。
●崔氏方　疗妊娠体肿，有水气，心腹急满。
茯苓　白术（各四两）　旋覆花（二两）　杏仁　黄芩（各三两）
上细切，水七升，煮二升半，分温三服。忌桃李、雀肉、酢物。
●葶苈子散　疗妊娠遍身洪肿。
葶苈子（一两）　白术（五两）　茯苓　桑白皮　郁李仁（各二两）
上为粗末，水六升，煮二升，分三服，小便利即瘥。
又方：泽泻　葶苈子（各二两）　茯苓　枳壳　白术（各六两）
上细切，水六升，煮取二升半，分温二服，小便利即瘥。
●防己汤　治妊娠脾虚，通身浮肿，心腹胀满，喘促，小便不利。
防己（钱半）　桑白皮　赤茯苓　紫苏叶（各二钱）　木香（半钱）
上一服，水二盅，生姜五片，煎一盅，食前服。
●千金鲤鱼汤　妊娠腹大，胎有水气。
白术（五两）　白芍药（三两）　当归（三两）　白茯苓（四两）
上锉细，用鲤鱼一个，不拘大小，破洗鳞腹，白水煮熟取汁，去鱼不用，每服四钱，入鱼汁盏半，姜七片，橘皮少许，同煎七分，空心服。以胎水去尽为度。
一方加人参、泽泻。
又方：妊娠遍身浮肿。
山栀子（炒，一合），米饮调服。
●肾著汤　治妊娠腰脚肿。
茯苓　白术（各四两）　乾姜　甘草　杏仁（三两）
上每服四钱，水一盏半，煎至七分，食前服。
●五皮散　治胎水寻常，脾虚肿满。
大腹皮　桑白皮　生姜皮　茯苓皮　橘皮
上等分，每服半两，水二盏半，入木香，水一呷，同煎至八分，去滓，空心温服。
●全生白术散　妊娠面目虚浮，如水肿状。
白术（一面）　生姜皮　大腹皮　陈皮　茯苓皮（各半两）
上为细末，每服二钱，米饮调下。

伤食类  ***************************
经云：饮食自倍，脾胃乃伤。又云：阴之所生，本在五味，阴之五宫，伤在五味。若妊娠饮食不节，生冷毒物恣性食啖，致伤脾胃，故妊娠伤食最难得药，唯此二方最为稳捷。
●木香丸　治妇人有孕伤食。
木香（二钱）　人参　三稜　白茯苓（各三钱）
上为细末，面糊丸，如绿豆大，热水吞三四十丸。
●白术散　治妊娠气不调和，饮食易伤。
白术（炒）　紫苏（各一面）　人参　白芷（炒。各七钱半）　川芎　诃子皮　青皮（各半两）　甘草（二钱五分）
上为末，每服二钱，水一盏，姜三片，煎七分，温服。

积聚类  ***************************
黄帝问曰：妇人重身，毒之何如？岐伯曰：有故无殒，亦无殒也。帝曰：愿闻其故，何谓也？岐伯曰：大积大聚其可犯也，衰其大半而止，过者死。
●驱积丸　血块如盘，有孕难服峻剂，此方主之。
香附子（醋煮，四两）　桃仁（去皮尖，一两）　海粉（醋煮，二两）　白术（一两）
上为末，面糊丸服。

伤寒类  ***************************
热病防损胎，非时之气伤损妊娠，热毒之气侵损胞胎，遂有胎坠漏血，俱害子母之命。
●柴葛散　妊娠伤寒，百节痛，壮热，不急治即胎落。
柴胡　乾葛　知母　石膏（各六钱）　大青（八钱）　栀子（一两）　升麻（八钱）　葱白（切，半盏）
上水七盏，煎至三盏，分三四服服之。
●耆术散　伤寒安胎。
黄耆　白术（等分，新瓦上炒令香）
上为末三钱，水一盏，姜三片，枣一枚，煎七分服。
●葱姜饮　伤寒憎寒壮热，当发其汗。
葱白（三两）　姜（一两，切片）
上每服三钱，水一盏半，煎八分，热服出汗。
●卷荷散　伤寒大热，闷乱燥渴，恐伤胎。
嫩卷荷叶（焙乾，一两）　蚌粉（半两，雪白极细者）
上为末二钱，蜜少许，同新汲水调下，食前服。多，合涂腹上亦妙。
●浮萍散　时气热病护胎法。
干浮萍草　朴硝　大黄（炒）　蛤粉（炒）　蓝根
上为末二钱，贴脐上。安胎，解燥热，和脏腑。
又方：井中泥涂心下，干则易之。又取灶中心红土为末，水调涂脐下二寸，阔五寸，干复涂之。
●救急散　妊娠伤寒，热不止，发斑，或赤黑，小便如血，命欲绝，胎欲落。
栀子仁　升麻　大青　生地黄　石膏　葱白　黄芩
上白水煎。忌热物。
●二胡散　妊娠伤寒。
柴胡　前胡　当归　人参　生地黄　芍药　甘草
上姜三片，煎服，要汗加葱白。
妊娠伤寒伤风，毋轻服药，发热头痛，恶风身热，用芎芷香苏散。
妊娠热痛六七日，极者伤胎儿死，身冷不能自出，须用暖胎药，服黑神散，温酒调，暖胎自出。评此不若催生汤。
●催生汤
苍术（二两）　桔梗（二两）　橘红（六钱）　白芷　桂心（去皮）　炙粉草（各二两）　当归（酒洗）　乾姜（炮）　厚朴　芍药　半夏（洗）　川芎（炒。各四两）　南木香　杏仁（一钱，炒）
上每服三钱，水盏半，姜枣煎半盏服。

咳嗽类  ***************************
夫肺内主气，外司皮毛，皮毛不密，寒邪乘之则咳嗽。秋则肺受之，冬则肾受之，春则肝受之，夏则心受之，其嗽不已，则传于腑。妊娠患此不已则伤胎。
●款冬花散　妊娠心膈痰毒壅滞，肺气不顺，咳嗽头痛。
款冬花　麻黄　贝母（煨）　前胡　桑白皮　紫菀（各半两）　旋覆花　白术　甘草（各二钱半）　石膏（一两）
上㕮咀，每服四钱，水一盏，姜三片，煎七分，温服。
●紫菀汤　治妊娠咳嗽不止，胎不安。
紫菀（一两）　桔梗（半两）　甘草　杏仁　桑白皮（各二钱半）　天门冬（一两）
上㕮咀，每服三钱，竹茹一团，水煎去滓，入蜜半匙，再煎一两沸，温服。
●百合散　治妊娠风壅咳嗽，痰多喘满。
百合（蒸）　紫菀茸（洗）　白芍药　赤茯苓（去皮）　桔梗（炒）　前胡（各去芦）　贝母（去心。各钱半）　甘草（五分）
上水二盅，姜五片，煎至一盅，不拘时服。
●马兜铃散　妊娠胎气壅滞，咳嗽急。
马兜铃　桔梗　人参　甘草　贝母（各半两）　陈皮（去白）　大腹子　桑白皮　紫苏（各一两）　五味子（二钱半）
上㕮咀，每服四钱，姜三片，水煎服。
●麻黄散　治妊娠外伤风冷，痰逆咳嗽不食。
麻黄（去节）　陈皮（去白）　前胡（各一两）　半夏（汤泡，炒）　人参　白术　枳壳（炒）　贝母　甘草（各半两）
上㕮咀，每服四钱，葱白五寸，姜三片，枣一枚，水煎服。
●苦梗散　治妊娠肺壅，咳嗽喘急。
桔梗　紫苏　人参　桑白皮　贝母　甘草（各半两）　麦门冬（去心）　赤茯苓（各一两）　麻黄（七钱半）
每服四钱，水二盅，生姜三片，煎一盅服。
又方：贝母去心并皮，炒黄为末，砂糖拌匀，丸如芡实大，每服一丸，噙化。
●二冬饮　嗽而痰中见红。
归身　熟地黄　天门冬　麦门冬　紫菀　桑皮　杏仁　甘草　桔梗　黄芩　五味子　阿胶（炒）
上水煎，入小苏汁同服。有痰加竹茹一捻。

中恶类  ***************************
夫妊娠忽然心腹刺痛，闷绝欲死者，谓之中恶，邪恶之气中胎伤于人也。所以然者，血气养胜而为精神之主。若血气不和，则精神衰弱，故邪毒之气得以中之，妊娠之病，亦致损胎也。
●当归散　治妊娠中恶，心腹㽲痛。
当归　丁香　川芎（各三两）　青橘皮（二两）　吴茱萸（半两，去梗，汤泡三次，炒黑）
上为细末，温酒调一钱，不拘时服。
●补遗方　治妊娠中恶，心腹绞急切痛，如鬼击之，不可按摩，或吐血或衄血者，用熟艾如拳大，煮汁频服。
又方：用盐一盏，水二盏，调和服，以冷水噀之，吐出即安。

中风类  ***************************
夫四时八方之气为风也，不从其令来者为虚邪，贼害万物，人体虚则中之。若风邪客于皮肤，入于经络，即顽痹不仁，若入于筋脉，挟寒则挛急喎僻；挟温则弛纵；若入脏腑则恍惚惊悸。凡五脏俞皆在背，脏腑虚，寒邪皆从俞而入，随所伤脏腑经络而为诸病。妊娠中风，若不早治，则令堕胎也。
●防风散　洽妊娠中风卒倒，心神闷乱，口噤不能言，四肢急强。
防风　葛根　桑寄生（各一两）　羚羊角屑　细辛　当归　甘菊花　汉防己　秦艽　桂心　茯神　甘草（炙。各半两）
上㕮咀，每服八钱，水一盅半，生姜五片，煎至一大盅，去滓，入竹沥半合，搅匀，温服无时。
●防己散　治妊娠中风，口眼喎斜，手足顽痹。
防己　羌活　防风　麻黄（去节）　黄松木节　羚羊角屑（各一两）　桂心　荆芥穗　薏苡仁　桑寄生　甘草（炙。各半两）
上㕮咀，每服五钱，水一盅半，生姜五片，煎至一大盅，去滓温服。
●白殭蚕散　治妊娠中风，口噤，心肠痰涎壅滞，言语不得，四肢强直。
白殭蚕（炒）　天麻　独活（各一两）　麻黄（去节，两半）　乌犀角屑（七钱半）　白附子（炮）　半夏（汤洗七次，姜制）　天南星（炮）　藿香（各半两）　龙脑（二钱半，研）
上为细末，入研药令匀，每服一钱，生姜薄荷汤调下，日三服。
●赤箭丸　治妊娠中风，手足不随，筋脉缓急，言语蹇涩，皮肤不仁。
赤箭　萆薢（酒浸）　麻黄（去节）　独活　鼠黏子　熟地黄　羚羊角屑（各一两）　阿胶（炒）　防风　川芎　当归（炒）　薏苡仁　五加皮　秦艽　汉防己（去皮）　柏子仁　酸枣仁（炒）　丹参（去芦。各钱半）
上为细末，炼蜜和捣三五百下，丸如梧子大，每服三十丸，豆淋酒送下，食前服。
●白术酒　治妊娠中风，口噤语言不得。
白术（一两半）　独活（一两）　黑豆（一合，炒）
上细锉，以酒三升，煎取一升半，去滓，温分四服，口噤者拗口灌之，得汗即愈。
又方　治妊娠因感外风，如中风状，不省人事。
熟艾（三两）
陈米醋炒令极热，以绢帛裹熨脐下，良久即省。

子痫类  ***************************
妊娠体虚受风，而伤太阳之经络，后复遇风寒相搏，发则口噤背强，名之曰痉。又云：痉，其候冒闷不识人，须臾自醒，良久复作，谓之风痉，一名子痫，亦名子冒，甚则反张。
●羚羊角散　治妊娠冒闷，角弓反张，名曰子痫风痉。
羚羊角（镑）　独活　酸枣仁（炒）　五加皮　薏苡仁（炒）　防风　当归（酒浸）　川芎　茯苓　杏仁（去皮尖。各五分）　木香　甘草（炙。各二分）
上姜水煎服。
●羌活酒　治妊娠中风、痉，口噤，四肢强直，角弓反张。
羌活（两半）　防风（一两）　黑豆（一合，炒去皮）
上二味㕮咀，好酒五斤浸一宿，每服用黑豆一合，炒令熟，投入药酒一大盏，候沸即住，去滓，分两服灌之。

瘛瘲类  ***************************
瘛者筋脉急而缩也，瘲者筋脉缓而伸也，一缩一伸手足相引，搐搦不已，大抵与婴孩发搐相似，谓之瘛瘲也。此证属风，风主摇动，心火肝木风热炽而为瘛瘲也。
●钩藤汤
钩藤钩　当归　茯神　人参（各一两）　桑寄生（半两）　苦梗（一两半）
上为粗末，每服五大钱，水二盏煎至一盏，去滓，温服无时。忌猪肉、菘菜。若烦热，加石膏二两半。临产月，加桂心一两。

眩晕类  ***************************
●消风散　治妊娠肝脏热毒上攻太阳穴，胞膈涎壅，头旋目晕，或腮项肿核。
石膏（煅）　防风　羌活　甘菊花　川芎　羚羊角（镑）　当归（酒浸）　大豆黄卷（炒）　荆芥穗　白芷（各一钱）　炙甘草（五分）
上作一服，水二盅，好芽茶半钱，煎至一盅，食远服。
●犀角散　治妊娠诸风热困倦，时发昏眩。
犀角　人参　山栀仁　羌活　黄连　青黛　川芎　吴白芷　茯苓　甘草（各一钱，炙）
上作一服，水二盅，生姜三片，竹叶七叶，煎至一盅，食远服。

惊悸类  ***************************
●大圣散　治妊娠怔悸，睡里多惊，腹胁膨胀，坐卧不宁。
白茯苓　麦门冬　黄耆（蜜炙）　当归（酒洗）　川芎（各一钱半）　木香　人参　炙甘草（各一钱）
上作一服，水二盅，生姜五片，煎至一盅服。
●竹叶汤　治妊娠心惊胆怯，终日烦闷。
白茯苓（三钱）　防风　麦门冬（去心）　黄芩（各二钱）
上作一服，水二盅，竹叶五片，煎至一盅服。
●竹茹汤　疗妊娠烦躁，或胎不安。
用淡青竹刮茹一两，以水一大升，煮取四合，徐徐服，安为度。
●麦门冬汤　治妊娠心惊胆怯烦闷。
麦门冬　白茯苓　防风（各三钱）　人参（一钱半）
上作一服，水二盅，生姜五片，淡竹叶十片，煎至一盅，去滓服。
●柴胡散　治妊娠心烦，头目昏重，心胸烦闷，不思饮食。
柴胡（两半）　赤茯苓　麦门冬（各一两）　枇杷叶（去毛）　人参　橘皮　甘草（各半两）
㕮咀，每服四钱，水一盏，姜三片，煎七分服。
●一母散　治妊娠服药致胎动气不安，有似虚烦不得卧。
知母（二两，洗焙）
上为细末，以枣肉为丸，如弹子大，每服一丸，煎人参汤送下。

霍乱类  ***************************
饮食过度，触冒风冷，阴阳不和，清浊相干，谓之霍乱。其间或先吐，或腹痛吐利，是因于热也。若头痛体疼发热，是挟风邪也。若风析皮肤则气不宣通，而风热上冲为头痛。风入肠胃则泄利呕吐甚，手足逆冷，此阳气暴竭，谓之四逆。妊娠患之多致伤胎也。
●人参散　治妊娠霍乱吐泻，心烦腹痛。
人参　厚朴（姜制）　橘红（各二钱）　当归（炒）　乾姜　甘草（炙。各一钱）
作一服，水二盅，姜三片，红枣三枚，煎至一盅服。
●益智仁散　治妊娠霍乱腹痛，吐利不止。
白术（炒）　益智仁　枳壳（麸炒）　橘红（各七钱半）　草豆蔻（煨去皮）　良姜（炒。各半两）
上为散，每服三钱，水煎入姜半分，去滓温服。
●木瓜煎　治妊娠霍乱，吐泻转筋，入腹则闷绝。
吴茱萸（汤泡七次）　生姜（切。各七钱半）　木瓜（切，一两半）　一方有怀香（七钱半）　甘草（一钱）　茱萸（半两）　加紫苏煎。
上细锉，水二盏，煎一盏二分，去滓，分三服，热服。
●缩脾饮　解伏热，除烦渴，消暑毒，止吐利。霍乱之后服热药太多致烦躁，宜沉井水中候冷，频服。
草果仁　乌梅肉（各三两）　甘草（二两半）
上㕮咀，每半两，水一碗，姜十片，煎八分，沉冷服。前方用乾姜、豆蔻、茱萸俱大温之剂，若发热烦渴脉数阳证，服之即死，宜用后方。
●竹茹汤　治胃热呕吐。
乾姜（三两）　半夏（汤洗七次，姜汁半盏，浆水一升，煮耗一半，取七钱半）　甘草（七钱半）
上㕮咀，每服五钱，水二盅，姜三片，竹茹鸡蛋大，枣一枚，煎至一盏，去滓温服。
●益元散　治症同前。

疟疾类  ***************************
妊娠病疟，乃夏伤于暑，客于皮肤，至秋而发，阳盛则热，阴盛则寒，阴阳相杂，寒热俱作。妊娠而作，多伤于胎。
●驱邪散　治妊娠停食感冷，发为疟疾。
白术　草果仁　高良姜（炒）　缩砂仁　橘红　白茯苓（各一两）　藿香叶（一两）　炙甘草（五分）
上作一服，水二盅，姜五片，枣一枚，煎一盅服。
●七宝散　治一切疟疾，或先寒后热，或先热后寒，或寒多热少，或热多寒少，或一日一发，或一日两三发，或日连发，或间日发，不问鬼疟、食疟，似疟者并皆治之。
常山　厚朴（姜制）　青皮　陈皮　甘草　槟榔　草果（去皮。各等分）
㕮咀，每服半两，于未发隔夜用水酒各一盏，煎一大盏，去滓，露一宿，再用酒水煎滓一次，去滓，亦露一宿，来日当发之早烫温，面东先服头药，少顷再服药滓，大有神效。世医妊娠疟疾不用常山等药，故岐伯曰：有故无殒，何疑攻治！

痢疾类  ***************************
妊娠痢，乃肝木克脾土，宜平肝补脾。若黄而兼白，乃子令母虚，须补脾胃。若黄而兼黑，是水反侮土矣，必温补脾胃。若黄而兼赤，乃心母益子，但补子益气。若肠胃虚弱，风邪客之，或胎气不安，急补脾胃而自安矣。
●黄连汤　治妊娠下痢，赤白脓血不止。
黄连（一两）　厚朴（姜制）　阿胶（炙）　当归　乾姜（各两半）　艾叶　黄柏（各一两）
上为细末，空心，米饮调下方寸匕，日三。
●当归芍药散　治妊娠下痢腹痛。见前心腹痛。
●立效饮　治妇人胎前产后赤白痢。
生姜（年少者百钱，老者二百钱，取自然汁）　鸭子（一枚）
上将鸭子打破，倾入姜汁内搅匀，煎八分，入蒲黄三钱，再煎五七沸，空心热服，立效。
●丹凤散　妊娠下痢赤白，绞刺疼痛。
鸡子（一枚，乌鸡者佳，破孔头，出清苗，黄用）　黄丹（一钱，入鸡子壳内，同黄搅匀，以厚纸糊牢，盐泥固济，火上煨，焙乾为细末）
上每服二钱，米饮调下，一服愈者是男，二服愈者是女。
又方　妊娠下痢腹痛，小便涩。
当归　黄耆（各一两）　糯米（一合）
上细切，和水煎，分四服。
●挟热方　妊娠下痢。
黄连　黄柏（各一两）　山栀仁（二十枚）
上㕮咀，每服五钱，水二盏，浸二时久，煮十馀沸，顿服。若呕，加陈皮一两半，生姜三两。
●挟寒方　妊娠白脓痢，腹中冷。
乾姜（四两）　赤石脂（六两）　粳米（一升，炒黄）
上用水七升，煎取二升，温分三服。
●厚朴散　治妊娠下痢，黄水不绝。
厚朴（姜炙，三两）　黄连（三两）　肉豆蔻（一枚，连皮用）
上为粗末，水煮顿服。
●水煮木香丸　治久痢里急后重，日夜无度，其效如神。
罂粟壳（去穰壳，三两）　青皮（去白）　甘草（炒。各二两四钱）　诃子（炮，去核，八两）　当归　木香（各六两）
上为末，炼蜜丸弹子大。每服一丸，水煎化，空心服。
●治临产痢疾方
用栀子烧灰，末之，空心，热水调下一匙。甚者不过五服。
又方：治胎前产后痢疾。
龟板一个，醋炙，末之，米饮调下。


卷三  ——————————————————————————————————————————————————————————————————————————————————————————

大小便类  ***************************
夫妊娠大小便不通，由脏腑之热所致，若大肠热则大便不通，小肠热则小便不通，大小肠俱热则大小便俱不通，更推其因而治之。
●葵子汤　治妊娠得病六七日以上，身热入脏，大小便不利。安胎除热。
葵子（二升）　滑石（四两，碎）
上水五升，煮取一升，去滓尽服，须臾下即愈。
又方　利大肠。
葵子（一合）　川朴硝（二两）
每服三钱，水煎温服。
●六圣散　妊娠大小便不通，热闭心膈，腹胁胀闷，妨害饮食。
大黄　木通　槟榔（各一两）　枳壳（七钱半）　大腹子（三个）　诃子（四个，去核，半生半熟）
上为末，以童便一盏，葱白二寸，同煎至六分，调下二钱。
●车黄散
车前子（一两）　大黄（炒，半两）
上为细末，每服三钱，空心，蜜汤调下。
●大腹皮汤　治妊娠大小便不通。
枳壳　大腹皮　赤茯苓（各一两）　甘草（二钱）
上为末，葱白汤调下，二钱。

吐血衄血咳呕血类  ***************************
妊娠吐血者，皆由脏腑有伤。凡忧思惊怒皆伤脏腑，气逆于上，血随而溢，心闷胸满，久而不已，心闷甚者死。妊娠病此，多堕胎也。
●必胜散　妊娠血妄流溢，吐血、衄血、呕血、咯血。
熟地黄　小蓟（并根用）　人参　蒲黄（微炒）　当归　芎藭　乌梅肉（各一两）
上各药捣，罗为粗散，每服五钱，水一盏半，煎至七分，去滓，温服。
又方　治吐血不止。
马气勃用生布擦为末，浓米饮调下。
又方　治鼻血。
用白茅花浓煎汁服。

胎自堕类  ***************************
阳施阴化，胎孕乃成，血气虚损，不足营养，其胎自堕。或劳怒伤情，内火便动，亦能堕胎。推原其本，皆因于热，火能消物，造化自然，病原乃谓风冷伤于子脏而堕，此未得病情者也。
●济生芎藭补中汤　治怀孕血气虚弱，不能卫养，以致数月而堕，服此安全。
芎藭　五味子　阿胶（蛤粉炒）　乾姜（炮。各一钱）　黄耆（蜜炙）　当归（酒浸）　白芍药　白术（各钱半）　杜仲（炒，去丝）　人参　木香（不见火）　甘草（炙。各五分）
上作一服，水二盅，煎至一盅服。
●阿胶汤　妊娠数堕胎，小腹㽲痛不可忍。
阿胶（炙燥）　熟地黄（焙）　艾叶（微炒）　芎藭　当归（切，焙）　杜仲（去粗皮，炙，锉）　白术（各一两）
上每服四钱，水一盏半，枣三枚劈破，同煎至八分，去滓，食前温服。
●杜仲丸　治妊娠三两个月胎动不安，防其欲堕，宜预服之。
杜仲（姜制，炒去丝）　续断（酒浸。各二两）
为末，煮枣肉杵丸梧子大，每服七十丸，米饮下。
●四制艾附丸　治妇人数堕胎，由气不升降，所以胎气不固，犹宜服此。
香附（杵去毛，净，一斤分四分：一分酒浸，一分醋，一分童便，一分盐水，各浸七日，取去焙乾）
上为细末，醋煮糊和丸，梧子大。每服七十丸，空心温酒下。肥人只依本方，瘦人加泽兰叶、赤茯苓各二两。
●删繁方　治妊娠数落而不结实，或冷或热，百病之源。
甘草　黄耆　人参　川芎　白术　地黄　吴茱萸（各等分）　一方有乾姜、当归。
上为末，空心，温酒调二钱。忌菘菜、桃、李、雀肉、醋。
●安荣汤　治胎气不固，常得小产。
当归　地黄　川芎　芍药　阿胶　黑香附　白术　黄芩　砂仁　糯米
水煎服。
●安胎饮　妊娠五七个月，前有小产症者，服此可保全产。
白术（一钱）　人参（五分）　当归（一钱）　川芎（五分）　熟地（一钱）　白芍药（一钱）　陈皮（五分）　甘草（三分）　紫苏（二分）　炙黄芩（五分）
上件姜三片，水煎食前服。若是八九个月内，加大腹皮、黄杨脑七个，犹妙。

小产类  ***************************
夫妊娠日月未足，胎气未全而产者，谓之半产。盖由妊娠冲任脉虚不能滋养于胎，胎气不固或跌扑闪坠致气血损动，或因热病、温疟之类，皆令半产，俗呼为小产。小产不可轻视，宜将养十倍于正产。半产重于大产，如慄熟自脱，半产如生採破其皮壳，断其根蒂，故半产肥肉皆腐烂，当补其虚损，生其肌肉，益其气血，去其风邪，养其脏气，故宜十倍正产将养。
●人参汤　治半产后血下过多，心惊体颤，头目晕旋，或寒或热，脐腹虚胀疼痛。
人参　麦门冬（去心，焙）　生地黄（焙）　当归（洗，焙）　芍药　黄耆　白茯苓（去皮）　甘草（炙。各一两）
上件每服三钱，水一盏，煎七分，去滓，食前温服。
●生地黄汤　妊娠胎气损动，血气不调，或跌扑闪坠以致胎堕，胎堕后恶滞不尽，腹中㽲痛。
生地黄（焙，一两）　大黄（泡，煨）　芍药　白茯苓（去黑皮）　当归（切，炒）　细辛（去苗）　甘草（炙）　黄芩　桂（去粗皮。各半两）
上㕮咀，每服五钱，水一盏半，入生姜、大枣，拍碎，同煎至一盏，去滓服。
●人参黄耆汤　治小产气虚，血下不止。
人参　黄耆（炒）　当归　白术（炒）　白芍药（炒）　艾（各一钱）　阿胶（二钱）
上作一剂，水煎服。
又方　治妊娠损动，下血不止。
甘草（一两，炙）　阿胶（二两）　鸡子（一个）
上以水二大盏，煮甘草一盏三分，去滓，下鸡子、胶，候胶烊，搅匀，分三服。
●丹参饮　妊娠胎堕，下血不止。
丹参（十二两）
细切，酒五升，煮取三升，分三服。
●止痛饮　小产后心腹疼痛。
当归　川芎　熟地黄　白芍药　玄胡索　桃仁　红花　香附　青皮（炒黑）　泽兰　牡丹皮
白水煎，入童便、酒各小半盏，煎服。
●当归酒　治堕胎后血不出。
当归（炙令香）　芍药（炒。各二两）
㕮咀，每服三钱，无灰酒一盏，入生地黄汁一合，银器内慢火煎至七分，去滓温服，恶血下为度。
●羚羊角散　小产后血不出，小腹满痛。
用羚羊角烧灰，细研如面，每服三钱，不拘时，以豆淋酒调下。
●乌金散　妊娠堕胎后，恶血不下。兼治诸疾血病。
好墨（二两，折二寸挺子，烧通赤，用好醋一升淬七遍，又再烧通赤，放冷，另研为末）　没药（研）　麒麟竭（各二钱半）　麝香（一钱）
上为细末，每服温酒调下一钱匕。如血迷心，用童便加酒调下二钱。
●猪膏饮　治堕胎血不出，上抢心疼痛烦愦。
猪膏（七合）　白蜜（三合）　生地黄（切，二两）
上先将猪膏、地黄相和煎令赤色，去地黄，内蜜胶搅匀，温分二服，相次再服。
●白蜜汤　堕胎后恶血不出。
白蜜（二两）　生地黄（取汁，一盏）　酒（半盏）
上汁与酒共入铜器中，煎五七沸，入蜜搅匀分两服，三剂百病可愈。
●牛膝汤　治胎堕胞衣不下。
当归（切，炒）　牛膝（酒浸，切，炒焙。各两半）　木通（锉）　滑石（研。各二两）　冬葵子（炒，二合）　瞿麦穗（一两）
上每服三钱，水一盏半，煎至七分，去滓温服。未下再服，以下为度。
●泽兰汤　治堕胎胞衣不下。
泽兰叶（切，研）　滑石末（各半两）　生麻油（少许）
上水三盏，先煎泽兰至一盏半，去滓入滑石末并油，再煎三沸，顿服之。未下更服。
●生羊饮　治妊娠胎死腹中，胞衣不下，及产后卒有别病，欲至狼狈。
刺热羊血，饮一小盏，极效。

胎不长类  ***************************
妊娠不长者，因有宿痰，或失调理，以致脏腑衰损，气血虚弱，而胎不长也。当治其痰疢益其气血，则胎自长矣。
●安胎白术散　治妊娠宿有冷，胎痿不长，或失于将理，伤胎多堕。此药补荣卫养胎气。
白术　川芎（各一两）　吴茱萸（汤泡，半两）　甘草（炙，一两半）
为细末每服二钱，食前温酒调下。忌生冷果实。
●黄耆散　主妊娠胎不长，安胎和气，思食、利四肢。
黄耆　白术　陈皮　麦门冬　白茯苓　前胡　人参（各七钱半）　川芎　甘草（各半两）
上㕮咀，每服三钱，水一盏，姜三片，枣一枚，煎至七分，去滓温服。
●人参丸　主妊娠胎不长，宜服养胎。
人参　白茯苓　当归　柴胡　刺蓟　厚朴　桑寄生（各一两）　枳壳（七钱半）　甘草（半两）
上为细末，炼蜜丸如梧子大，每服二十丸，食前温水吞下。
●集验良方　治妇人怀胎不长。
鲤鱼长一尺者，去肠，肚、鳞，以水渍没，内盐及枣，煮熟取汁稍稍饮之。当胎所腹上，当汗出如牛鼻状，虽有所见，胎虽不安者，十馀日辄一作，令胎长，甚平安。

日月未足欲产、过期不产类  ***************************
妇人怀胎有七月八月而产者，有至九月十月而产者，有经一年二年，乃至四年而后产者，各依后法治之。
●集验知母丸　治日月未足而痛如欲产者。兼治产难及子烦。
知母不拘多少，为细末，炼蜜丸，如鸡头大，温酒嚼下，日三服。
●槐子丸　妊娠月数未足，而似欲产腹痛者。
槐子　蒲黄（各等分）
为细末，蜜丸梧子大，温酒下二十丸，痛止为度。
●治过期不产方
生地　当归　川芎　芍药　香附　桃仁　枳壳　缩砂　紫苏
水煎服即生。

鬼胎类  ***************************
夫人脏腑调和则气充实，风邪鬼魅不能干之。若荣卫虚损，则精神虚弱，妖魅鬼精得入于脏，状如怀娠，故曰鬼胎也。
●雄黄丸　治妊娠是鬼胎，致腹中黑血散下，腹痛。
雄黄（细研）　鬼臼（去毛）　莽草　丹砂（细研）　巴豆（去皮心油）　獭肝（炙令黄。各半两）　蜥蜴（一枚，炙黄）　蜈蚣（一条，炙黄）
上为细末，蜜丸梧子大，空心温酒下二丸。两服当利，如不利加至三丸。初下清水，次下虫如马尾状无数。病极者下蛇虫或如虾蟆卵鸡子，或如白膏，或如豆汁，其病即除。
●延胡散　治妇人鬼胎血气，不可忍方。
斑蝥（去头足，炒）　延胡索（炒。各三钱）
上为细末，再研如面，温酒调服半钱，胎下为度。
●补遗方　治妇人鬼胎如抱一瓮。
吴茱萸　川芎　秦艽　柴胡　殭蚕　巴戟　巴豆（不去油）　芫花（醋煮，各二两）
上为末，炼蜜丸梧子大，每服七丸，蜜酒下，即出恶物而愈。上方俱犯毒物，非鬼胎不可轻用。

孕痈类  ***************************
按孕痈即是腹内患痈。
●立安散　治孕癣立验。
乌药，用五钱，水一盏，牛皮胶一片，煎至七分，温服。
又方　薏苡仁煮汁饮之。

子啼并腹内钟鸣类  ***************************
是症子在母腹中脐带上疙瘩，儿含口中者，因妊妇登高举臂，脱出儿口，以此作声。
一法用空房中鼠穴土，或黄连浓煎汁饮之即止。
一法令妊妇曲腰就地，如拾物状，仍入儿口，即止。
孕妇腹内钟鸣。
用鼠窟前后土为细末，研麝香，酒调二钱，立愈。

临产须知类  ***************************
临月断不可洗头，以免横生逆产。
临产月须要紧梳头，以候一月之后。
月数满忌，才觉腹痛，惊动不可太早，太早则大小霍乱。信卜筮称说神鬼多方恐怖则气怯，气怯则上焦闭，下焦胀气乃不行，致产不利，犯此宜服紫苏饮。方见子悬条内。
外来閒杂妇人、丧孝、秽浊等人预宜杜绝，勿令触犯胎气，致产不利，产后客气犯儿，亦主害子。
未产一月以前，忽然脐腹疼痛有如欲产，仍却无事，是名试月，非正产也。但一切产母未有正产之候，即不可令人抱腰，产母亦不可妄乱用力。盖欲产之妇脐腹疼痛，儿身未顺，收生之妇却教产母虚乱用力，儿身才方转动，却被产母用力一逼，使儿错路，忽横忽倒、不能正生，皆由产母用力未当之所致也。凡产母用力须待儿子顺身，临逼门户，方始用力一送，令儿下生，此产母用力之当也。若未有正产之候，而用力伤早，并妄服药饵令儿生下，譬如揠苗而助长，无益有害。
凡十月未足临产腹痛，或止或作，或痛不甚，名曰弄痛，非正产之候；或腹痛甚而腰不甚者，非正产之候；胎高未陷下者，非正产之候；穀道未挺迸者，非正产之候；水浆未破，血未出者，非正产之候；浆水虽出而腹不痛者，非正产之候。凡有正产候，且令扶行熟忍，如行不得或凭物坐之，或安卧之，或服安胎药三服，得安即止，慎勿服催生药饵，怆惶令产母忧恐，务令安心存养，如觉心中烦闷，可取白蜜一匙，新汲水调下，切勿妄乱用力，先困其母。直待子逼门户，腰至痛极，眼中如火，穀道挺迸时是正产，方可用力并服催生药。
正产十月满足，忽腰腹作阵疼痛，相次胎气顿陷，至于脐腹痛极，乃至腰间重痛，穀道挺迸，继之浆破血出，儿子遂生，名曰正产。
凡催生妊妇欲产，浆破血下，脐腹作阵疼痛极甚，腰重穀道挺迸，已见正产之候，儿却未生，即可服药催之。或有经及数日，产母困苦，已见正产之候，但儿难生，亦可服药，以助产母之正气，令儿速得下。
产当盛暑，要令温凉得所，不可恣意取凉，伤胎损气。亦不可人多热气逼袭产母，使产母血沸而有发热、头痛、面赤、昏昏如醉，乃至不知人事。
●荷叶散　盛暑临产三日发大热，其脉虚疾而大，恶露不行，败血攻心，狂言叫呼奔走，拿捉不住。
乾荷叶　生地黄　牡丹皮
浓煎汤，调下生蒲黄二钱，一服即定，恶露即下，遂安。
冬月天冷，产母经血得冷遂凝，以致儿不能生下，此害最深。若冬月产者，下部不可脱去绵衣，不可坐卧寒处，当满房著火，常有暖气，令产母背身向火，令脐下腿膝间常暖，血得热则流散，使子易生。
●羊肉汤　寒入产门，脐下胀满，手不可犯，此寒疝。
当归（二钱）　生姜（一两）　精羊肉（四两）　陈皮（半两）
水三碗，酒少许，煎至二碗，分二服。或少入葱、盐亦佳。
腹痛才作，便谓生产，坐婆疏狂，不候时至便言试水，试水并胞浆先破，风入产门，以致肿胀门户，狭小乾涩难产。
及产，产母忍痛，不肯舒伸行动，曲腰眠睡，胎元转动寻至生门被遮闭，又转又寻至三，胎已无力，决主难产。
产母如觉饥饿，可进以软粥饭勿令饥渴，恐致产时困乏无力。若不饥渴，不须强与饮食。

催生类  ***************************
大凡生产，自有时候，未见时候，切不可强服催生滑胎等药，或势不得已则服之。凡服催药，必候腰痛甚、胎陷下、浆血破，方可服，切不可坐早及令坐婆乱动手。
大法用药，滑以流通涩滞，苦以驱逐闭塞，香以开窍遂血，气滞者行气，胞浆先破、疲睏者固血。
●佛手散　丹溪云：催生只用此散最稳当，又效捷。
川芎（二两）　当归（三两）
上为细末，每服二钱，水一盏，酒二分，同煎七分，温服。
●催生如圣散（滑剂）　歌曰：黄葵子炒七十粒，细研酒调济君急。若遇临危产难时，免得全家俱哭泣。
黄蜀葵子小半合。一方二钱重。研烂以酒滤去滓，温服神效。或漏血胎干难产痛极者，并进三服，良久腹中气宽胎滑即产。须见正产候方可服之。
又方　以香油、白蜜、小便和匀各半盏，调前边益母草末服。
又方　治横倒生者。
明阿胶（炒）　滑石（末。各一两）　葵子（二两）
上水一盏半，煎至一盏，去滓，分二服。
●催子柞木饮子（苦剂）　治产难，或横、或倒、死胎烂胀腹中，此方用之神效。
大柞木枝（一大握，长一尺，寸锉，洗净生用）　甘草（大者五十，锉作五段）
上用新汲水三升半，同入新磁瓶中，以纸三重封紧，文武火煎至一升半，令香。候产妇腰重痛欲坐草时，温饮一小盏。腰未重痛勿服。便觉心下开豁，如觉渴再饮一盏，至三四盏觉下重便生。此方最稳最验。
●乳珠丹（香剂）
用通明乳香研细，以猪心血为丸梧子大，朱砂为衣，日乾，每服一粒，催生冷酒化下，良久未下，再服一粒。若大段难产以莲叶心蒂七个，水二盏煎至一盏，放温化下一粒。若久未下，再服，其验如神。如胎下胎衣不下者，服此便下。若胎横逆不顺，即先服神应黑神散，再服此药催之。合药时要五月五日午时极妙。
又方
通明乳香如皂角子大，为末，腰痛时新汲水一小盏，入醋少许同煎，令产母两手捉两石燕，坐婆调药饮水，须臾坐草便生，无痛楚神方。
●开骨膏　五月五日午时作。
乳香研细，滴水丸如芡实大，每服一粒，酒吞下。
●催生丹　治产妇生理不顺，产育艰难，或横或逆。
十二月兔脑髓（去皮膜，研如泥）　母丁香（一钱，细末）　乳香（二钱半，另研）　麝香（另研，一钱）
上三味拌匀，以兔脑髓和丸鸡头实大，阴乾，油纸裹，每服一丸，温汤下即产，儿手握药出。
●如意散　临产腰疼方可服之。
人参（为末）　乳香（各一钱）　朱砂（二钱）
上同研，临产急用鸡子清一个调药末，再用生姜自然汁调开冷服。如横倒等即时端顺，子母无恙。
●易产天麻丸　行血。
天麻（即益母草，六月间带根花叶採，晒乾，不以多少）
为末，炼蜜丸龙眼大，临产热水嚼一丸，能除产后百病。
●如圣散　专治孕妇难产。
紫苏叶　当归（各等分）
上㕮咀，每服三五钱，用长流水煎服。如无流水，以水顺搅动煎服即下。
又方　用紫苏煎汤，调益元散服之，即产。
●无忧散　治胎胞气逆，临蓐难产。
当归（酒浸）　川芎　木香（不见火）　白芍药　枳壳（去白，盐炒）　甘草（炙。各一钱半）　乳香（另研）　血馀（烧存，另研）
上作一服，水二盅煎至一盅，入乳香、血馀和服。
●固血催生方　治胞浆先破，恶水来多，胎干不下时先与四物汤。
当归　川芎　地黄　芍药
水煎服，补养血气。次更浓煎葱汤，放冷令坐婆洗产户，须是款曲洗，令气上下通畅。更用酥调滑石末涂产户里，久服神妙乳珠丹，或葵子如圣散。
●催生百灵散　治逆产横生疲胎。
百草霜　香白芷（不见火，为末）
上二味，等分研匀，每服二大钱，以童便并少米醋打为膏，沸汤调下。《集验》用酒、童便各半盏同煎，才沸即热服，不过再服即产。
●半夏汤（破血）　治胎干而不能产。
半夏曲（一两半）　大黄（五钱）　肉桂（七钱半）　桃仁（三十个，微炒）
上为粗末，先服四物汤一二服，次服半夏汤，姜三片，水煎。
●胜金散　治难产，逐败血。即自生顺，逆则转正，子死腹中则胎软膨宽即产。《千金》不授。
王不留行　酸浆草（死贻，焙用）　茺蔚子　白蒺藜（去刺）　五灵脂（行血，宜生用。各等分）
上为散，每服三钱，取利方水一盏半，入白花刘寄奴子一撮，同煎，温服大效。
●至宝催生丸
何首乌（白色者，二两，酒洗净，去皮，捣碎，乾末）　川乌（四两，湿草纸裹煨，取出，去皮苗，待草乌同制）　两头尖（草药，勿认作鼠粪。擦去黑皮，净二两）　大当归（酒洗，四两）　草乌（四两，先洗净，去黑毛，同川乌俱切为片，用无灰酒煮一日，捣成饼，晒乾为末。前三乌俱不可犯铁器）　苍术（四两，米泔水浸，去粗皮，换酒浸切一宿，刮去皮，晒乾）　人参（去芦，四两）　桔梗　甘草　白芷　白术　川芎　天麻　茴香　麻黄　防风　荆芥（已上各四两）　木香　细辛　血竭（各一两）
上制为极细末，炼蜜丸，如栗子大，每重二钱二分，临产红花、当归煎酒化服。如难产胞衣不下，进三次，服三丸即下。
●如圣膏（外取）　治产难，并治胞衣不下，兼治死胎。
蓖麻子（七粒）
去壳细研成膏，涂脚心，胞即下，速洗去，不洗肠出。却用此膏涂顶上，腹自缩入。
●万金不传遇仙丹
蓖麻子（十四粒，去壳）　朱砂（研）　雄黄（研。各一钱半）　蛇蜕（一尺，烧存性）　一方蓖麻子三粒。
上为末，浆水饭为丸，弹子大，临产时先用椒汤淋涤脐下，次安药一丸于脐中，用蜡纸数重覆上，阔帛束之，头生下急取去药一丸，可用三次。
●立圣丹　治产难危急者。
寒水石（四两，生用二两，煅赤二两）
上同研细，入朱砂同研，如深桃红色，每用三分，井花水调如薄糊，以纸花剪如杏叶大，摊贴脐心，候乾再易，不过三上便产。横逆恶候死胎不下并治，神验。
●神母散　产难经日不生。
云母粉（半两）
温酒调服，入口即产，万不失一。
●神验散　治催生果效，灵妙之理人所难通。用实殊效。临产时令人路上寻破草鞋一只，取耳烧灰，温酒调下三钱匕。得左足者男，右足者女，覆者死，侧者有惊，果是神奇。用此送催生丸犹妙。

交骨不开类  ***************************
交骨不开，产门不闭，皆由元气素弱，胎前失于调摄，以致血气不能运达而然也。交骨不开者阴气虚也，用此汤主之。
●加味芎归汤
川芎　当归（各一两）　自死龟板（一个，酥炙）　妇人发（生男女勿者，一握，烧存性）
上为散，每服五钱，水煎，约人行五里即生，如胎死亦下，灼过龟板亦可。

诸产逆类  ***************************
●横产治法
横产者儿先露手，或先露臂，此由产母未当用力而用之过也。儿身未顺．用力一逼，遂至身横，不能生下，当令产母安然仰卧，后令看生之入先推其手，令入直止，渐渐逼身以中指摩其肩，推上之正之。或以指攀其耳而正之，须是产母仰卧，然后推儿直上，徐徐正之，候其身正煎催子药一盏，吃了方可用力，令儿下生，此名横产。
●倒产治法
倒产者，产母胎气不足，关键不牢，用力太早，致令儿子不能回转便直下，先露其足，当令产母仰卧，令看生之人推其足入去，不可令产母用分毫力，亦不得惊恐，使儿自顺云。
●蛇蜕散　治妊娠欲产时，不肯伸舒行动多曲腰，眠卧忍痛，儿在腹中不能得转，故脚先出，谓之逆生。须臾不救，母子俱亡。
用乌蛇蜕（一条）　蝉蜕（十枚）　血馀（一握，用胎发）
并烧灰存性，研，分二服，温酒调，连进之，仰卧。少顷或用小线钱于儿脚心，刺三五刺，用盐少许涂刺处，即时顺生，母子俱活。
又方　横倒难生。
蛇蜕（一条全者）　蚕故纸（一张）
上二件，皆入新瓦瓶中，盐泥固济，烧存性，为末，煎榆白皮、乳香汤，调下一钱，二服出。
又方　横倒先露手足。
阿胶（炒）　滑石（一两）　黄葵子（一合）　酥（一两）
每服四钱，水一大盏，煎至一盏，一二次服。
又方　横逆不顺，子死腹中。
伏龙肝（即灶心多年土，红者佳）
上研细末，温酒调下一钱，其药儿头戴出妙。
●偏产治法
偏产者，儿身未正，产母用力一逼，致令儿头偏拄左腿或偏拄右腿，故头虽露，偏拄一畔不能生下。当令产母仰卧，次令看生之人轻轻推儿近上，以手正其头，令儿头顶端正，然后令产母用力一送，即便生下。若是小头头后骨偏拄穀道，只露其颅，当令看生之人以绵衣炙温，裹手于穀道外方轻轻推儿头令正，便令产母用力送儿生下。
●碍产治法
碍产者，儿身已顺，而露正顶不能生下。盖因儿身回转，肚带攀其肩，以此露正顶而不能生，当令产母仰卧，令看生之人轻推儿近上，徐徐引手以中指按儿肩下，扒其肚带，仍须候儿身正顺，方令产母用力一送，使儿生下。以二四产看生人，非良手不可轻用。
●坐产治法
坐产者，儿将欲生，其母疲倦久坐椅褥，抵其生路，急于高处系一手巾，令产母以手攀之，轻轻屈足坐身，令儿生下，非坐在物上也。
●盘肠产治法
盘肠产者，临产母肠先出，然后儿生，产后其肠不收。其法以盆著温水盛其肠，令产母仰卧，与说不妨以安其心。却以好米醋半盏、新汲水七分调匀，噀产母面，一噀一缩，三噀收尽。或背侧打猛省而收。
又古方
以蓖麻子仁四十九粒，研，涂产母头顶，肠收上即急洗去，其肠若干，以磨刀水少许湿润之，内用磁石煎汤饮之，即收上。磁石须阴阳家用有验者，若以水湿母面，恐惊则气散。
又方　产后肠不收。
香油五斤煎热，盛盆中，候温，坐油盆中约一食时，以皂角末吹入鼻中，嚏作立上，妙。
又方
半夏为末，搐鼻中则肠上矣。
又方
以大纸捻蘸香油点灯，吹灭以烟薰产母鼻中，肠即收上。
又方
肠出，盛以洁净漆器，浓煎黄耆汤浸之，肠即上。
又方
用枳壳煎汤温服，良久即入。

子死腹中下死胎类  ***************************
产难子死腹中者，多因惊动太早，或触犯禁忌，致令产难，胞胎已破，无血养胎，枯涸而死故也。须验产母舌，若青黑，其胎死矣，当下之。
大法，寒者热以行之，热者凉以行之，燥者滑以润之，危急毒药下之。
〖热剂〗
●乌金散　治难产热病，胎死腹中，或因颠仆，或从高坠下，或房室惊搐，或临产惊动太早、触犯禁忌，或产时未到，经血先下，恶露已尽，致胎乾子死，身冷不能自出。但视产妇面赤舌青是其候也。面青舌赤，母死子活，唇青吐沫，子母俱毙。又有双胎，或一死一活，其候难知，临时观变。
●济生散
熟地黄（洗，切，焙乾，酒炒）　真蒲黄　大当归　交趾桂　杨芍药　军姜（去皮）　粉草（各一两）　小黑豆（四两）　百草霜（五钱）
上为末，每服二钱半，醋半合许，沸汤六七分浸起，温服。疑二之际且饮佛手散，酒水合煎二三服，探之若未死，子母俱安。若胎已死，立便逐下。的知其胎死，进此药，后更服香桂散，须臾如手推下。
●香桂散　下死胎。
桂枝（三钱）　麝香　当门子（一个）
用研，暖酒服，须臾如手推下。一方单用桂末一钱，痛时童便调下，名救苦散。
〖寒剂〗
●大腹子饮
大腹子　赤芍药　榆白皮（各三两）　当归（一两，炒）　滑石末（七钱半）　瞿麦　葵子（炒）　茯苓　粉草　子芩（各半两）
上为粗末，每服四钱，水一盏，煎七分，去滓温服。
●朴硝散　疗死胎不出。
用朴硝（半两）　细研，以温童便调服，屡效。
又方　子死腹中不出。
用辰砂一两，水煮四五沸，为末，取酒调服立出。
〖滑剂〗
●千金方　治子死腹中。
用葵子末，酒服方寸匕。若口噤不开，格口灌之。药下即活。
又方　疗妊娠胎死腹中，或母疾欲下胎。
榆白皮煮汁，服三升。
●回生饮　子死腹中，或半生不下，或半著脊骨在草不产，血气上荡母心，面无颜色，气欲绝。
猪脂（一斤）　白蜜（一升）　淳酒（二升）
上三味合煎取二升，分为二服，不能饮随量服。
〖毒剂〗
●一字神散　治子死胎不下，胞破不生，此方屡效，救人无量。
鬼臼（黄色者，不拘多少，去毛碾为末，极细如粉，不用罗，以手指捻之）
上每服二钱，用酒一盏，同煎八分，通口服神效。
〖杂方〗
治生产不顺，胎死腹中，胞衣不下，临产危急。
●神龙散
蛇退（一条全者，香油灯上烧，研）　麝香（少许）
上为末，童便、酒各半盏，调一服即生下。
●杨氏方　疗有孕月数不足，子死腹中，母欲闷绝，取大豆（一方黑豆）三升，醋煮浓汁二升，顿服立效。
〖取死胎法〗
用乌鸡一只去尾，细切，以水三升煮取二升，去鸡，通手用衣帛蘸磨脐下，胎自出。
又方　子死腹中不出。
用黄牯牛粪涂母腹上立出。热佳。
一方以牛屎炒大热，入醋半盏，经青布包于脐，上下熨之，立下。
●牡丹丸　生子下血过多，子死腹中，憎寒，手指甲青，面色黄黑，胎上抢心，闷绝欲死，冷汗自出，喘满不食。或食毒物，或误服草药伤胎下血，胎尚未损可安，已死腹中即下，胎死腹中危甚亦用。
牡丹皮　白茯苓　桂心　桃仁　赤芍药
上等分为末，蜜丸弹子大，每服一丸，细嚼，淡醋汤送下。连进数丸。
●千金神造汤　妊有两子，一死一活，服此死者出，生者安。
蟹爪（一升）　甘草（三两）　阿胶（三两）
上用东流水一斗先煮蟹爪、甘草，得三升去滓，次入阿胶令烊，顿服之不能尽，分二三服。若妊母困弱，仰口纳药，药入即活。药用东向灶，以苇薪煮之。
●至稳方　胎死不出，以此下之。
先用平胃散以酒煮二服服之，次研细朴硝二钱，以童子小便调服，即下。
●霹雳夺命丹　须至诚修合，勿令妇人鸡犬见。
蛇蜕（一条，入瓦罐内煅）　千里马（路上拾左脚旧草鞋洗净烧灰，一钱）　金银箔（各七片）　发灰（二钱）　马鸣退（即蚕退，烧灰，一钱）　乳香（半钱，另研）　黑铅（三钱半，溶开，水银七钱半，共搅，炒成研用）
上用豶猪心血丸，如梧桐子大，倒流水灌下二丸。如灌不行，化开灌救。

产后调养法  ***************************
凡生产毕，饮热童便一盏，不得便卧，且宜闭目而坐，须臾上床，宜仰卧不宜侧卧，宜坚膝未可伸足，高倚床头，厚铺茵褥，遮围四壁，使无孔隙，免致贼风。及以醋涂鼻，或用醋炭及烧漆器，更以手从心擀至脐下，使恶露不滞，如此三日，以防血晕血逆。不问腹痛不痛，有病无病，以童便和酒半盏，温服五七服妙。酒强行血亦不可多，恐引血入四肢，且能昏晕，宜频食白粥少许。一月之后，宜食羊肉、猪蹄，仍慎言语、七情、寒暑，梳头洗足以百日为度。
若血气素弱，不计日月，否则患手足腰膝痠痛等证，名曰褥劳，最难治疗。初产时不可问是男是女，恐因言语而滞气，或以爱憎而动气，皆能致病。不可独宿，恐致虚惊；不可刮舌，恐动心气；不可刷齿，恐致血逆。须血气平复，方可治事。不可在房煮粥煎药，动其虚热。犯时微若秋毫，成病重如山岳。
凡产后百日，乃可会合，不尔至死虚羸，百疾滋长，慎之。
凡妇人患风气，脐下虚冷，莫不由此早行房故也。产后七日内恶血未尽，不可服汤，候脐下块散，乃进羊肉汤。

产后调理类  ***************************
丹溪云：产后以大补气血为先，虽有杂症，以末治之。产后一切不可发表。产后戒用芍药，以酸寒伐生发之气也。
●加味理元汤　新产之后虽无疾，故宜将息调理脾胃，美饮食，则脏腑易平复，气血自然和调，百疾不生。
人参　茯苓　白术　甘草　陈皮　藿香　缩砂仁　黄耆（各等分）
上锉散，每服四钱，姜三片，枣一枚，煎温服。
●四顺理中汤　治新产血气俱伤，脾胃不调，百日内宜服。
人参　乾姜（炮）　白术（各一两）　甘草（炙，半两，为细末）
上炼蜜丸，如梧子大，每服五十丸，空心米饮下。
●四味汤　治产后一切诸疾。才方分娩，一服尤妙。
当归（心膈烦加半钱）　玄胡索（气闷喘加半钱）　血竭（恶露不快加半钱）　没药（心腹撮痛加半钱）
上等为细末，每服二钱，食前以童便一盅，煎至六分温服。
●玉露散　治产后乳脉不行，身体壮热疼痛，头目昏眩，大便涩滞，此药凉膈压热下乳。
人参　白茯苓　甘草（各半两）　川芎　苦梗（炒）　白芷（各一两）　当归（二钱半）　芍药（七钱半）
上为细末，每服二钱，水一盏，煎至七分，温服。如烦热甚、大便秘者，加大黄二钱半。
●地仙煎　治产后诸疾。
生地黄汁　生姜汁（各一升）　藕汁（半升）　大麻仁（三两，去壳，研）
上和匀，入银器内，慢火熬成膏，温酒调服半匙，更以北术煎膏入半匙，尤佳。
●桃仁煎　疗产后百病诸气。
桃仁（一千二百枚，去皮尖及双仁，熬令黄色）
上捣令极细，以上等酒一斗五升，同研三四遍，如作麦粥法，以极细为佳，入小长颈瓷瓶中密塞，以面封之，纳汤中煮一伏时不停火，亦勿令火猛，使瓶口常出在汤上，勿令浸之。候热取出，温酒服一合，日再服。
●产后醋墨
松烟细墨（不拘多少，用炭火煅通红，以米醋淬之，再煅淬，如此七度）
上研令极细，用绢罗过，才产了，服二钱。以产便调下。
●琥珀散　治产后一切危急之疾。
琥珀　朱砂　麝香　香墨（醋炙）　殭蚕　当归（各二钱半）　鲤鱼鳞（炒焦）　桂心　百草霜　白附子　梁上尘（炒令烟出，筛净。各半两）
细末之，炒生姜，热酒服二钱，效。
●千金增损泽兰丸　疗产后百病，理血气，补虚劳。
泽兰　甘草　当归　川芎（各一两七钱半）　附子（炮）　乾姜　白术　白芷　桂心　北细辛（各一两）　北防风　人参　牛膝（各一两二钱半）　柏子仁　熟地黄　石斛（各一两半）　厚朴　藁本　芜荑（各五钱）　麦门冬（去心，二两）
共为细末，炼蜜如梧子大，温酒下二十丸。
●黑神散　治产后恶露不尽，胞衣不下，攻冲心胸，痞满。或脐腹坚胀撮痛，及血晕神昏，眼黑口噤，产后瘀血诸疾，并皆治之。
又名乌金散，治产后十八证：一曰因热病胎死腹中。二曰产难。三曰胎衣不下。四曰血晕。五曰口乾心闷。六曰乍寒乍热。七曰虚肿。八曰乍见鬼神。九曰月内不语。十曰腹痛泄泻，兼服止泻调气药。十一曰遍身疼痛。十二曰血崩。十三曰血气不通，咳嗽。十四曰寒热心痛，月候不来。十五曰腹胀满，呕逆不定，次服朱砂丸二三日，炒生姜，醋汤下七丸。十六曰产后口鼻黑色起及鼻衄，不可治。十七曰喉中气喘急，死不治。十八曰中风，兼荆芥散。
熟乾地黄　蒲黄（炒）　当归　乾姜（炮）　桂心　芍药　甘草（各四两）　黑豆（炒，去皮，半升）
上为细末，每服二钱，酒、童便各半盏同煎服。
●黑龙丹　治产后一切血疾，产难胎衣不下，危急恶疾垂死者，但灌药得下，无不全活。
当归　五灵脂　川芎　良姜　熟地黄（各一两）
上细锉，以沙合盛赤石脂，泥缝纸筋，盐泥固济，炭火十斤，煅令通赤，去火候冷开，看成黑糟色取出，细研却入后药。
百草霜（五两）　硫黄　乳香（各一钱半）　花蕊石　琥珀（各一钱）
上五味并细研，与前五味再研如法，修制和匀，以米醋煮，糊丸如弹子大，每服一丸，炭火烧令通赤，投于生姜自然汁与童便，入酒漉出控干，研细，只用此酒调下。

胞衣不下类  ***************************
胞衣不下者，母生子讫，流血入衣中为血所胀，故不得下。治之稍缓腹胀满，以次上冲心胸，疼痛喘急，必致危殆，急服夺命丹逐去衣中之血，血散胀消，胎衣自下。又儿产出胎衣不落，世谓之息胎，由产初时用力，比儿出体已疲惫，不复能用力，产胞经停之间而外冷乘之，则血道涩，故胞衣不出。急须以方药救治。不妨于儿，所奈者胞系连儿脐，胞不出，即不得以时断脐、浴洗，冷气伤儿，即成病也。旧法胞衣不出恐损儿者，急宜断脐带，以少物系坠，系坠切宜用心先系，然后截断。不尔则胎上掩心而死。系坠则使其子血脉不潮入胞中，则胞衣自当萎缩而下纵淹延数日，亦不害人，须令产母安心。
●夺命丹
附子（半两，煨）　牡丹皮（一两）　乾漆（二钱半，碎之，炒烟尽）
上为细末，以酽醋一升，大黄末一两，同熬成膏，和药丸如梧子大。温酒吞五七丸，不拘时服。
●花蕊石散　治产后气欲绝，缘败血不尽，血迷血晕，恶血奔心，胎死腹中，胎衣不下至死者，但心头暖，急以童便一钱取下恶物如猪肝，终身无血风、血气疾，膈上有血，化为黄水即吐出，或小便中出。若先下胎衣，则泛泛之药不能达。若先治血闷，则寻常之药无此功，无如此药有两全之妙。
花蕊石（一斤）　上色硫磺（四两。各细研）
上二味，相拌令匀，先用纸和胶泥固，瓦罐子一个，内可容药，候泥干，入药在内，密泥封口了，焙笼内焙令透热，安在四方砖上。（砖上书八卦五行字。）
用炭一秤，笼叠周匝，自巳午时从下生火，渐渐上撤，有坠下火放夹，火上直至经宿，炭消火冷，又放经宿，冷定取出，细研，以绢罗至细，瓷合内盛，依法用之。
●藭归榆白汤　治胎衣不下。
芎藭　当归（焙。各半两）　榆白皮（一两，锉）
上为细末，每服三钱，食前用生地黄汁同温酒调下。
●必效牛膝汤　治胎衣不出，脐腹坚胀，急痛即杀人。服此药胞即烂，下死胎。
牛膝　瞿麦（各四两）　当归（三两）　通草（六两）　滑石（八两）　葵子（五两）
上细切，以水九升，煮取三升，分三服。若衣不下，服此药衣即烂出。
●千金急备丸　治产后恶血冲心，胎衣不下，腹中血块。
以锦纹大黄（一两）
为细末，用酽醋半升，同煎如膏，丸如梧子大，温醋汤吞五丸或七丸，须臾恶血即下，愈。
●下胎丸
半夏　白蔹（各半两）
上为细末，丸如梧子大，食后半夏汤下三十丸，渐加至五十丸。
又方　胎衣不出，若腹胀则杀人。
黑豆（三合，炒令熟）
入醋一盏，煎三五沸，去豆，分三服，酒煮亦可。
广济治胎衣不出方。
用灶突中土，三指撮，以水服之。
又方　鸡子一枚，苦酒一合，和饮之立出。
又方　红花一两，酒煮浓汁服。
又方　皂角刺烧为末，每服一钱，温酒调下。
一法，欲产时先脱所著衣以笼灶，既易产，胞衣易下。
一法，取夫单衣盖井上，立出。

血晕附厥逆类  ***************************
产后血晕者，由败血流入肝经，眼黑花，头目旋晕，不能起坐，甚致昏闷不省人事，谓之血晕。细酒调黑神散最佳。庸医或作暗风、中风治之，误矣！凡血晕热乘虚逆上凑心，故昏迷不省，气闭欲绝是也。其由有三：有用心使力过多而晕，有下血多而晕，有下血少而晕，晕虽不同，治当详审。下血多而晕症但昏闷烦乱，宜补血清心药。下血少而晕乃恶露不下，上抢于心，心下满急，神昏口噤，绝不知人，当用破血行血药。郭稽中论产后气血暴虚，未得安静，血随气上，迷乱心神，故眼前生花极甚者，令人闷绝不知人，口噤神昏气冷，医者不识，呼为暗风，若作此治，病必难愈，宜服清魂散即愈。
●清魂散　（表）
泽兰叶　人参（各二钱半）　川芎（半两）　荆芥（一两）　一方有甘草二钱。
上为末，用温酒、热汤各半盏，调一钱，急灌之，下咽眼即开，气定即醒。
●保命荆芥散　治产后风虚血晕，精神昏昧。
荆芥（一两三钱）　桃仁（炒，五钱）
上细末，熟水下三钱。微喘加杏仁（炒）、甘草（各三钱）。
又方　产后血晕神妙。
用荆芥穗为末，童便调下二三钱。
上荆芥利气，虚人不可服。
●来苏散（里）　治临产用力太过，气血晕闷，不省人事。
木香（不见火）　神麴（炒）　陈皮（去白）　白芍药　阿胶（蛤粉炒）　麦糵（炒）　黄耆（去芦）　生姜（炒黑。各一钱）　糯米（一撮）　苎根（洗净，一钱半）　甘草（炙，半分）
上作一服，水二盅，煎至一盅，斡开口，灌下即愈。
●归元汤　治产后去血过多，血晕不省。
川芎　当归（各等分）
上作一服，水二盅，煎至七分，食前服。腹中刺痛加白芍药。口乾烦渴加乌梅、麦门冬。发寒热加白芍。水停心下加茯苓、生姜。虚烦不得眠加人参、竹叶。
●广济方　治产后血晕，心闷不识人，神言鬼语，气急欲绝。
芍药　甘草（各一两）　丹参（七分半，併为㕮咀）　生地黄汁（一斤）　生姜（汁）　白蜜（各二合）
上水二升，先煎前药取八合，下二汁及蜜，和匀分两服。
又方　产后余血攻心，或下血不止，心闷面青，身冷气欲绝。
新羊血一盏饮之妙，日三服。
又方　产后忽冒闷汗出，不识人者，暴虚故也。
破鸡子三枚，吞之便醒。若未醒，可与童便一升甚验。若产后去血多者，又增此疾，与鸡子不醒者，可急作竹沥汁，一服五合，须臾不定，再与五合，频与三五服瘥。
●独龙散　（下血少而晕者，宜破血行血。）妇人产后血晕，此乃虚火载血渐渐晕将上来。
用鹿角烧灰出火毒，研极细，用好酒、童便调灌，下一呷即醒。此物行血效。
●单行散　治产后血晕昏迷不省，冲心闷绝。
五灵脂（二两半，生姜炒）
为细末，每服二钱，温酒调下。口噤者拗开口灌之，入喉即愈。
一方加荆芥为末，童便调服。如崩不止加当归、酒、童便煎，不拘时服。
●复生散　治下胎，或血上冲心已死。
用郁金烧存性、为末，二钱，浓醋一合，调灌活。
●夺命散　治产后血晕，血入心经，语言颠倒，健忘失志，及产后百病。
没药　血竭（各等分）
上研细为末，才产下便用童便、细酒各半盏，煎一两沸，调下二钱，良久再服，其恶血自循下行，更不冲上，免生百疾。白汤调下亦可。
●保命红花散　治产后血昏、血晕、血崩及月事不匀，远年乾血气。
乾荷叶　牡丹皮　川当归　红花　蒲黄（炒。各等分）
上细末，每半两酒煎和渣温服，如胎衣不下，榆白皮汤调下半两。
●花蕊石散　治产后气欲绝，恶血奔心欲死者，但以童便调一钱服之，取下恶物为妙。（见胎衣不下。）
又方　治产后血晕，心闷乱恍惚如见鬼。
生益母草汁（三合，如无根亦可）　生地黄汁（二合）　童便（一合）　鸡子清（一枚）
上前三味煎三四沸，后入鸡子清搅停，作一服。
●张氏方　治产后血晕、全不省人事，危极者。
上切韭菜，入有嘴瓷瓶内，煎热醋沃之，便密系瓶口，以瓶嘴向产妇鼻孔，令醋气透入。须先扶病人起坐，恶血冲心故有此症。韭能去血中之滞血，加以醋气运达之，用无不效。

血不下类  ***************************
夫恶露不下者，由产后脏腑劳伤，气血虚损，或胞络挟于宿冷，或产后当风取凉，风冷乘虚而搏于血，血壅滞不宣，积蓄在内，故令恶露不下也。
●芍药散　疗产后三四日恶露不下。
芍药（十分）　知母（八分）　生姜　当归　蒲黄（各四分）　红花（二分）　荷叶中心蒂（七枝）　生地黄汁（二合）
上细切，以水二升，煎至七合，去滓服。
●荷叶散　疗产后恶露不下，腹中疼痛，心神烦闷。
乾荷叶（二两）　鬼箭羽　桃仁　刘寄奴　蒲黄（各一两）
上为粗末，每服三钱，以童便一大盏，姜二片，生地黄一钱，捣碎同煎至六分，去滓，无时热服。
●没药丸　治产后恶露方行而忽然断绝，骤作寒热，脐腹百脉皆痛如锥刺非常。此由冷热不调，或思虑动作气所壅遏，血蓄经络。
当归（一两）　桂心　芍药（各半两）　桃仁（去皮尖，炒研）　没药（研。各二两半）　虻虫（去足翅，炒）　水蛭（炒焦。各三十枚）
上为末，醋糊丸如豌豆大，醋汤下三丸。
●千金保产方　治妇人恶血不下。
当归（炒）　芫花（炒。等分）
上为细末，每服三钱，酒下。
又方　用好米醋淬末，以童便酒下妙。
●黑龙丸　见前。
●蒲黄散　治产后血不下。
蒲黄（三两）
水三升，煮取一升，顿服。

血不止类  ***************************
夫产后恶露不绝者，由产后伤于经血，虚损不足，或分解之时恶血不尽，在于腹中，而脏腑挟于宿冷，致气血不调，故令恶露淋沥不绝也。
●川芎芍药汤（虚者补之）　治产后血崩，眩晕不知人事。
川芎　芍药　当归（各等分）
上㕮咀，每服四钱，水盅半，煎至七分，去滓热服。
又方　疗产后七八日恶露不止。
败酱草　当归（各六分）　芍药　续断（各八分）　川芎　竹茹（各四分）　生地黄（炒乾，十二分）
上细锉，以水二升，煮取八合，空心顿服。
●神功散（热者清之）　治产后亡血过多，心腹微痛，然后血下久而不止。亦治赤白带下，年深诸药不能疗者。
贯众（状如蝟刺者，一个全用，只揉去毛，花蔓用之，不锉断）
上用好醋蘸湿，慢火炙令香热，候冷为细末，米饮调下二钱，空心食前服。
●千金独圣方（陷下者举之）　治产后恶血不尽，或经月半岁者。
升麻（三两）　清酒（五升）
煮取二升半，分温再服。
●牡蛎散（脱者涩之）　治产后恶露淋沥不绝，心闷短气，四肢乏弱，头目昏重，烦热不思饮食，面黄体瘦。
牡蛎（煅）　川芎　熟地黄　白茯苓　龙骨（各一两）　续断　当归　艾叶（酒炒）　人参　五味子　地榆（各半两）　甘草（二钱半）
上为末，每服二钱，水一盅，生姜三片，枣一枚，煎至六分，去滓食前服。
●豆淋酒（污血）　产后犹有馀血、水气者。
黑豆五升，熬令烟尽，于瓷器内以酒一斗淬之。盖豆淋酒治污血，又能发表也。
●广济神方　治产后恶血不绝，崩血不可禁，腹中绞痛，气息急。治蓐中三十六疾。
乱发（烧存性，一两）　阿胶（二两）　代赭石　乾姜（各二两）　马蹄壳（一个，烧）　乾地黄（四两）　牛角䚡（五两，醋炙）
上为细末，炼蜜丸，如梧子大。每服三四十丸，空心米饮，日二服。
《秘录》治胎落下血不止。
桑木中蠹虫烧末，酒服方寸匕，日二服。

心痛类  ***************************
产后心痛，为阴血亏损，随火上冲心络，名曰心胞络痛，宜大岩蜜汤治之。若伤寒心痛，名曰真心痛，朝发夕死，夕发朝死，无药所救。
●大岩蜜汤
生地黄　当归　独活　吴茱萸　芍药　乾姜　甘草　桂心　小草（各一两）　细辛（半两）
上为散，每服半两，水三盏，煎一盏，去滓稍热服。
●七气手拈散　治产后心气攻痛。
玄胡索　小茴香　白芍药　乾漆（炒）　枳壳（各二两）　黄连　石菖蒲　香附子　苏叶（各一钱半）　没药　乳香（各一钱）　甘草（六分）
上锉散，分用二服，每服用水一盏半，姜三片，煎至七分，空心服。
●失笑散　治心腹痛欲死，百药不效，服此顿愈。
五灵脂　蒲黄（各等分）
上为末，先用酽醋调二分熬膏，入水一盏，煎七分，食前热服良验。

腹痛类  ***************************
产后小腹作痛，俗名儿枕块。儿枕者，因母胎中宿有血块，因产时其血破散，与儿俱下则无患矣。若产妇脏腑风冷，使血凝滞于小腹，不能流通，则令结聚痛疼，名之曰儿枕也。
●延胡索散　治产后儿枕腹痛。
延胡索　当归（各一两）　真琥珀　蒲黄（炒。各二钱半）　赤芍药（半两）　桂心（半两）　红蓝花（二钱）
上为细末，以童便合酒温温调三钱，食前服。
又方　产后三日，血块痛发热。
五灵脂（略炒）　牡丹皮　没药　滑石
上研细，分五帖，豆淋酒调之，食前服。
●失笑散　行散之。（见心痛。）
●四汁饮　治血瘕痛无定处。
童便（三升）　生地黄汁　生藕汁（各一升）　生姜汁（二升）
上先煎三味约三分减二，次下姜汁，慢火煎如稀饧，每取一合，温酒调下。
●黑神散　治产后血块痛，经行腹痛，经脉不调。
熟地黄（一斤）　陈生姜（半斤）
上二味同和炒乾为末，每服二钱，乌梅汤调下。常服酒调。经脉不通，乌梅荆芥酒调下。
●山楂饮
用山楂浓煎汁入砂糖少许，再煎热服。
●当归血竭丸　治妇人产后恶露不下，结聚成块，心胸痞闷及脐下坚痛。
当归　血竭　芍药　蓬术（炒。各二两）　五灵脂（四两）
上细末，醋糊为丸，梧子大。每服五十丸，食前温酒送下。
●产宝方　产后血下不尽，腹中痛无计。
青木香　当归　牛膝　川芎　黄耆　芍药（各八分）　大黄（十三分，浸）　芒硝（十二分）
细切，水七升煮二升半，入大黄更三沸，分三服。
●金匮方　产后腹痛，烦满不得卧。
枳实（炒令黑，勿太过）　芍药（各等分）
上二味，杵为散，服方寸匕，日三服。并生痈脓，以麦粥下之。
●千金桃仁散　治产后腹痛。
桃仁（半升）　芍药　川芎　当归　桂心　乾漆（碎，熬）　甘草（各二两）
细切，水八升，煮二升半，分三服。

胁胀痛类  ***************************
产后两胁胀满气痛，由膀胱宿有停水，因产后恶露下不尽，水壅痞与气相搏，积在膀胱，故令胁肋胀满，气水相击，故令痛也。
●经效方　治产后血气胀，胁肋痛。
当归（十二分）　芍药　苦梗　槟榔　枳壳（各八分）　桂心　青木香　柴胡（各六分）
上㕮咀，以水二升，煎取八合，去滓。空心分温二服。
●当归散　治产后腹痛，胁肋胀满。
当归　乾姜（等分）
上为末，每服三钱，水一盏煎八分，入谷醋少许，食前热服。
●选胜方　产后恶露不下，血气壅痞，胁肋胀痛，不食。
苏木　紫葛（各十二分）　芍药　当归（各八分）　桂心　蒲黄（各六分）　生地黄（汁，三合）
上㕮咀，以水二升，煎取七合，下蒲黄，分两服。
又方　理血气烦闷，胁肋胀满及痛。
芍药（八分）　蒲黄　延胡索（各四分）　当归（六分）　荷叶蒂（炙，三十分）
上水二升煎取七合，后入蒲黄，空心分作两服。

腰痛类  ***************************
肾主腰脚，产后腰痛者为女人肾位系胞，产则劳伤肾气，损动胞络，虚未平复而风冷客之，冷气乘腰，故令腰痛也。
●千金大豆酒　产后中风，腰背强痛，烦热苦渴，头身皆重，此因风冷及伤寒所致。
用大豆（五升，炒令烟出）　以酒一升投之，密盖令温，去豆服一升，日夜数服。卧取微汗避风，有加羌活服尤妙。
●救急方　疗妇人产后余血不尽，血流入腰脚，疼痛，胞满气急，两胁痛。
生姜（一斤）　淡竹叶（一斤，切）
上二味，以水二升，煮取一升，去滓，分温二服。
●广济方　治产后虚冷，血气流入腰腿，痛不可转。
败酱　当归（各八分）　川芎　桂心　芍药（各六分）
上㕮咀，水二升，煮取八合，分温二服。忌葱。
●当归黄耆汤　治产后腰痛不可转侧，自汗壮热，身体强气短。
黄耆　芍药（各二两）　当归（三两）
上锉，每服四钱，姜四片，水煎温服。

头痛类  ***************************
头者诸阳之会也，产后五脏皆虚，胃气亏弱，饮食不充，穀气尚乏，则令虚热，阳气不守，上凑于头，阳实阴虚则令头疼也。
●川芎散（行气）　治产后头痛。
真天台乌药皮　大川芎（等分）
上为细末，每服三钱，烧红秤锤淬酒调服。
●二奇散（行血）　治同前。
当归　川芎
上为细末，每服二钱，水一盏，煎七分，温服。
●加减四物汤
治产后头痛。血虚、痰癖、寒厥皆令头痛。
苍术（一两六钱）　羌活　川芎　防风　香附（炒）　白芷（各一两）　石膏（二两半）　细辛（一两）　当归　甘草（各半两）
上粗末，每用一两，水煎不拘时服。如有汗，知气弱头痛也，方中加芍药三两，桂一两半，生姜煎。如痰癖头痛加半夏三两，茯苓一两，生姜煎。如热痰头痛加白芷三两，石膏三两，知母一两。如寒厥头痛加天麻三两，附子一两半，生姜三片煎。

遍身疼痛类  ***************************
产后百节开张，血脉流散，遇气弱则经络肉分之间血多流滞，累日不散，则骨节不利，筋脉急引，故腰背不得转侧，手足不得动摇，身热头痛。医以伤寒治之，则汗出而筋脉动摇，手足厥冷，变生他病。
●趁痛散　产后气弱血滞，遍身疼痛，及身热头痛。
牛膝　当归　桂心　白术　黄耆　独活　生姜（各半两）　甘草　薤白（各二钱半）
上㕮咀，每服半两，水二盏，煎一盏半，去滓食前服。
又方　治产后遍身青肿疼痛及众疾。
牛膝　大麦糵（各等分）
上为细末，以新瓦罐中填一层麦糵，一层牛膝，如此填满，用盐泥固济，火煅通红，放冷，研为散。但是产后诸疾，热酒调二钱下。

中风类  ***************************
产后中风者，由产时伤动血气，劳损脏腑，未曾平复，起早劳动，致令气虚而风邪乘虚入之，故中风风邪客于皮肤经络，但痛痹羸乏少气，筋脉挟寒则挛急喎僻，挟湿则纵缓虚弱，若入诸脏，恍惚惊悸，随所伤腑脏经络而治。
●防风汤　治产后中风，背项强急，胸满短气。
防风　独活　葛根（各五两）　当归　人参　白芍　甘草（炙。各二两）
上为㕮咀，每服八钱，水二盏半，枣子二枚劈破，同煎至一盏，去滓温服。
●经效茯苓汤　治产后风虚头痛，语言謇涩。
茯苓　防风　乾葛（各八钱）　麦门冬（去心，一两）　芍药　黄芩（各六钱）　犀角屑（四钱）　甘草（炙，二钱）
上㕮咀，每服一两，水一大盏半，煎一盏，去渣温服。
●云岐方　治产后中风，半身手足不遂，言语謇涩，恍惚多忘，精神不定。
独活　当归　芍药　防风　川芎　玄参　天麻（各五钱）　桂心（三钱）
上㕮咀，以水八升，煮取二升半，分为三服，觉效更作一剂。又作丸，每服二十丸。如有热加葛根五钱。有冷加白术五钱，若有气症加生姜一两半。若手足不遂加牛膝一钱半，萆薢三钱，黄耆四钱。若腹痛加当归、芍药各七钱半。若不食加人参五钱，玄参一两。若寒中三阴，所患必冷，小续命汤加生姜煎。若暑中三阳，所患必热，小续命汤去附子，减桂心一半，加薄荷煎。
●保命血气汤　治产后诸风，痿挛无力。
秦艽　羌活　防风　白芷　川芎　芍药　当归　白术　茯苓　熟地黄（各等分）
上为末，一半蜜丸一半散，酒调下五七十丸妙。
●华佗愈风散　治妇人产后中风，口噤，手足瘛瘲如角弓，或产后血晕不省人事，四肢强直，或心眼倒筑。吐泻欲死。
用荆芥穗（微炒，为末）
每服三钱，豆淋酒调服，或童便服之。口噤则挑齿灌之，龈噤则灌入鼻中，其效如神。大抵产后大眩则汗出而腠理疏，易于中风也。
●乾葛汤　疗产后中风，口噤不能言。
独活（二两）　乾葛（一两半）　甘草（炙，半两）　生姜（一两二钱半）
上㕮咀，每服一两，水二大盏煎一大盏，去滓温服。
●天麻散　治产后中风口噤。
天麻（七钱半）　白附子（炮）　天南星（炮）　半夏（汤洗七遍，去滑，姜制）　乾蝎（炒。各半两）
上为细末，每服一钱，生姜薄荷酒调下，斡开口灌。
●当归散　治妇人产后中风，牙关紧急，不省人事，口吐涎沫，手足瘛瘲。
当归　荆芥穗（各等分）
上为细末，每服二钱，水一盏，酒半盏，煎一盏，灌之。如牙关紧急，斡开微微灌之，但下咽即生，屡用救人，大有神效。
●羚羊角散　治产后中风，身体反张。
羚羊角（屑）　当归（各七钱半）　独活　防风　麻黄（去节。各一两）　人参　赤芍药　细辛　桂心（各半两）
上㕮咀，每服八钱，水一大盏半，生姜五片，煎至一大盏，去滓温服。
●羌活防风散　中风口噤，四肢痹麻不仁或角弓反张。
羌活　防风（二两）　大乌豆（一升，炒）
上以酒五升，先浸二味经宿，大豆乘热投中搅匀，密封一日，以汤煮瓶良久，服八合，覆衣取汗略略，却急速以豆淋酒服之，即愈。


卷四  ——————————————————————————————————————————————————————————————————————————————————————————

瘛瘲类  ***************************
瘛者筋脉拘急也，瘲者筋脉张瘲也。经云：肝主筋而藏血，盖肝气为阳为火，肝血为阴为水。此症因产血过多，阳火炽盛，筋无所养而然耳。
●至圣防风汤　治风虚发热，项背拘急，肢节不随，恍惚狂言，来去无时，不自觉悟。亦治脚气缓弱甚效。此药温和不虚人。
秦艽　独活　麻黄（去节）　半夏（汤泡七次，切片）　防风（各二两）　升麻　防己　白术　石膏（煅）　白芍药　黄芩　甘草　当归　远志　人参（各一两）
上为粗末，入半夏片令匀，每服四钱，水二盏，生姜七八片，煎至一盏，去滓，取清汁六分，入麝香末少许，食后临卧带热服。
●海藏愈风汤　即华佗愈风汤，治前症。
●增损柴胡汤　治产后感异证，手足牵搐，涎潮昏闷。
柴胡（三钱）　黄芩（一钱二分）　人参　甘草（炙）　半夏（各一钱半）　知母（一钱）　石膏（二钱）　黄耆（二钱半）
上㕮咀，分二服，水二盏，姜三片，枣二枚，煎八分服。
●秦艽汤　前症已去，次服此药去其风邪。
秦艽　芍药　柴胡（各一钱七分）　炙甘草（一钱三分）　黄芩　防风（各一钱二分）　人参　半夏（各一钱）
上㕮咀，分二服，每服水二盏，姜三片，煎八分，食远服。

拘挛类  ***************************
产后中风，筋脉四肢孪急，是气血不足，脏腑俱虚。劳役虚损，正气未复，为风所乘，风邪冷气客于皮肤经络，令人顽痹不仁，风气入于筋脉，挟寒则挛急也。
●芎藭汤　治产后中风，四肢筋脉挛急疼痛，背项强急。
芎藭　羌活　当归　酸枣仁（炒）　羚羊角屑（各七钱半）　防风　牛蒡子（各一两。炒）　桂心　赤芍药（各半两）
上㕮咀，每服八钱，水一大盏半，煎至一大盏，去滓温服。
●防己膏　治产后中风，四肢筋脉挛急，身体麻痹并宜用之。
汉防己（去皮，半斤）　茵芋（五两）
上㕮咀，用酒五升，浸药一宿，取猪肪脂一斤，文武火熬三上三下，成膏，摊在纸花上，贴病人患处，以热手不住摩膏上。

不语类  ***************************
人心有七孔三毛，产后虚弱多致停积败血闭于心窍，神志不能明瞭。又心气通于舌，心气闭塞则舌亦强矣，故令不语。
●七珍散
人参　石菖蒲　生地黄　川芎（各一两）　细辛（一钱）　防风　辰砂（另研。各半两）
上为极细末，每服一钱，薄荷汤调下无时。
●孤凤散　治产后闭目不语。
用生白矾末，每服一钱，热水调下。
●参莲饮　治产后不语。
人参　石莲肉（不去心）　石菖蒲（各等分）
上每服五钱，水煎。
●逐血补心汤　治产后失音不语。
红花　赤芍药　生地黄　桔梗　苏叶　前胡　茯苓　防风　牛胆南星　黄连　粉葛（各二钱）　当归（三钱）　薄荷　人参　升麻（各一钱半）　半夏（二钱五分）　甘草（一钱）
上锉为散，分作二服，每服水一盅半，姜三片，煎至七分，空心服，滓再煎。

狂言谵语颠狂乍见鬼神类  ***************************
夫产后语言颠倒，狂言谵语如见鬼神。产后因惊败血冲心，昏闷发狂，或因产伤血脉，心气既虚，败血停积，上干于心，心中烦躁，言语颠错，卧起不安，乍见鬼神。
●荷叶散　产后败血冲心，发热狂言奔走，脉虚大者。
乾荷叶　生地黄　牡丹皮（等分）
三味浓煎汤，调生蒲黄末二钱匕，一服即定。
●乌金散　治产后三五日，或半月之间，忽狂言乱语，目见鬼神等证。
当归　远志肉　川芎　酸枣仁　白术　赤芍　香附　辰砂（另研入）　熟地　羌活　防风（各二钱）　茯神（二钱）　半夏（三钱）　全蝎　麦门冬　人参　牛膝　天麻（各一钱）　甘草（九分）　陈皮　白芷（各一钱半）
上锉散，作二服，水一盅，生姜三片，葱三枝，入金银同煎一碗，温服。
●四物补心汤　治产后言语恍惚，颠倒错乱。
当归（五钱）　川芎　生地黄　白芍药　茯神　半夏　桔梗　白术（各四钱）　陈皮（三钱）　甘草（一钱）
上锉为散，分作六服，每服用水一盅，姜三片，煎至七分，空心温服。有热加酒炒黄连二钱，无热不用。
●茯神散　治产后血邪，心神恍惚，言语失度，睡卧不安。
茯神（一两，去皮木）　人参　龙齿（研）　琥珀（研）　赤芍药　黄耆　牛膝（各七钱半）　生地黄（一两半）　桂心（半两）
上为末，每服三钱，水一盅，煎七分，去滓温服。
●柏子仁散　治产后狂言乱语，皆因内虚败血挟邪气攻心。
柏子仁　远志（去心）　人参　桑寄生　防风　琥珀（另研）　当归（焙）　生地黄（焙）　甘草（各等分）
上为粗末，先用白羊心一个切片，以水一大盏半，先煮至九分，去羊心入药末五钱，煎六分，去滓服。

惊悸恍惚类  ***************************
产后脏虚，心神惊悸，由体虚心气不足。心之经为风邪所乘，或恐惧忧迫，亦令心气受于心邪。若惊不已则悸动不定，其状目睛不转而不能动。诊其脉动则为惊，弱则为悸，令人心神恍惚不定也。
●白茯苓散　治产后心神惊悸，言语失常，心神昏愦。
白茯苓　熟地黄　人参（各一两）　远志（去心）　白芍药　黄耆　桂心　当归（炒）　甘草（炙）　麦门冬（各一两）　石菖蒲　桑寄生（各七钱半）
上为㕮咀，每服八钱，水一大盏半，生姜五片，枣三枚，竹叶三七片，煎至一大盏，去滓温服。
●产乳七宝散　初产后服之调和血气，补虚，安心神，镇惊悸。
朱砂（水飞）　桂心　当归　川芎　人参　白茯苓　羚羊角（烧存性。各二钱）　乾姜（一钱）
为细末，每服一钱，用羌活豆淋酒调下，不饮酒，清米饮调下。
●琥珀辰砂散　治血虚多惊，及产后败血诸疾。
辰砂　琥珀　没药（并细研）　当归（各等分）
上为细末，每服二钱，空心白汤调下，日三服。
●千全方　疗产后暴苦，心悸不定，言语错乱恍惚，皆因心虚所致。
茯苓（三两）　芍药（二药）　甘草　桂心　当归（各一两）　生姜（一两半）　麦门冬（去心，一升）　大枣（三十枚）
上为散，水三升煎取一升，去滓分作两服。
●天麻丸　疗产后中风，恍惚语涩，四肢不随。
天麻　朱砂（水飞）　防风　羌活（各一两）　殭蚕（炒，七钱半）　乾蝎（炒）　白附子（炮）　五灵脂（炒。各半两）　雄雀粪（炒）　牛黄（另研。各二钱半）
上为细末，糯米饭为丸，如梧子大。每服二三十丸，薄荷酒送下，日进三服。

发热烦渴类  ***************************
产后虚烦发热，乃阳随阴散，气血俱虚。若恶寒发热，烦躁作渴，急用十全大补汤。若热愈甚急，加桂、附。若作渴面赤，宜用当归补血。渴若误认为火症，投以凉剂，祸在反掌。
●三之一汤　治产后虚劳发热，日久不安。
柴胡　黄芩　人参　半夏　川芎　当归　芍药　熟地　甘草（各一钱半）
作一帖，水二盅，姜三片，红枣一枚，煎一盅服。
●三分散　治产后日久虚劳发热。
川芎　当归　芍药　熟地黄　白术　白茯苓　黄耆（各一钱）　柴胡　人参　半夏　甘草（各半钱）
上作一服，水二盅，生姜三片，红枣一枚，煎至一盅，食前服。
●加味逍遥散　治产后发热，口乾作渴，唇裂生疮。
当归　白芍药　乾葛（各二钱）　生地黄　川芎　黄芩（各一钱半）　人参（九分）　麦门冬（九分）　柴胡（一钱）　乌梅（二个）　甘草（六分）
上锉散，分作二服，用水一盅煎七分，空心服。
产后发热多属虚寒，惟乾姜加入补药中神效。此丹溪法也。
●没药丸　治产后心胸烦躁，恶血不快。
没药（研）　蛮姜　延胡索　乾漆（炒）　当归　桂心　牛膝　牡丹皮　乾姜（各等分）
上为细末，醋煮面糊丸，如梧桐子大，煎曲汤下十丸至十五丸。
●竹叶汤　治产后短气欲绝，心中烦闷。
竹叶（切细）　麦门冬　小麦（各一升）　甘草（一两）　生姜（二两）　大枣（十二枚）
上切，以水一斗，煮竹叶、小麦至八升，去滓，纳余药，煮取三升，去滓温服。虚悸加人参二两，少气加糯米五合。
●甘竹茹汤　治产后内虚烦热短气。
甘竹茹（一升）　人参　茯苓　甘草（各一两）　黄芩（三两）
上㕮咀，以水六升，煮取二升，去滓，分三服，日三。
●人参当归汤　治产后去血过多，血虚则阴虚，阴虚生内热，令人心闷短气，自汗头痛。
熟地黄　人参　当归身　肉桂　麦门冬（去心。各二钱）　白芍药（炒，二钱半）　血热甚者加生地黄（二钱）
水二盅，糯米一合，竹叶十片，煎一盅，食远服。
●产宝方　治产后大渴不止。
芦根（切，一升）　瓜蒌　人参　甘草　茯苓（各三两）　大枣（二十枚）　麦冬（四两）
上以水九升，煮取三升，分三服，顿服，四剂即瘥，忌菘菜。
●黄芩散　治产后血渴，饮水不止。
黄芩　麦门冬（各等分）
上㕮咀，每服三钱，水盏半，煎八分，去滓温服。
●竹叶归耆汤　治胃气虚弱，口乾作渴，恶冷饮食者。
竹叶（一钱半）　黄耆（二钱）　白术　人参　当归（各一钱）　麦门冬（七分）　甘草（炒，五分）
上水煎服。
●玄胡索散　治产后失血，渴不止。
郁金　乾葛　桂心　青皮　枳壳　玄胡索
上等分，以好醋浸一宿，焙乾末之，每服二钱，陈皮汤调下，日三夜一。
●回津丸　产后虚渴，去血多，津液少，肾气虚，引饮无度，当养血通气，回津补气则安。
白芍药　泽泻　茯苓　川芎（各一钱）　当归　白术　五味（各二钱）　乌梅肉（一钱）
上为细末，炼蜜丸，热水吞下三十丸。一方加甘草二钱，诃子一钱。

自汗盗汗类  ***************************
产后虚汗不止者，由阴气虚而阳气加之。里虚表实，阳气独发于外，故汗出也。血为阴，产则伤血，是为阴气虚也，阳加于阴，故令汗出。阴阳虚弱，不复则汗出不止多，产后多汗，遇风变成痉，纵不成痓，亦虚之。短气，身体柴瘦，口乾燥，久则经水断绝，由津液竭也。
●全生活血汤　治发热自汗盗汗，目[忄莽][忄莽]，四肢无力，口乾头晕，行步欹侧。
升麻　芍药（炒。各三钱）　柴胡　当归　防风　羌活　独活　葛根　甘草（炒。各二钱）　川芎　藁本（各一钱半）　生地　熟地（各一钱）　细辛　蔓荆子（各五分）　红花（三分）
上每服五钱，水煎热服。
●麻黄根散　治产后虚汗不止。
当归　黄耆　麻黄　牡蛎（煅为粉）　人参　粉草（各等分）
上㕮咀，每服四钱，水一盏，煎七分，去滓温服。
●经效方　治产后汗出不止。
黄耆（十二分）　白术　牡蛎（煅）　茯苓　防风　麦冬（去心）　生地黄（各八分）　大枣（七枚）
上㕮咀，水二升，煮取七合，去滓，空心分温两服。
●止汗散　治产后盗汗不止，一应汗多者皆可服。
牡蛎（煅，研粉）　小麦麸（炒令黄色，碾为粉）
上等分，和匀，煮生猪肉汁调下二钱，无时服。
●人参汤　治产后诸虚不足，发热盗汗。
人参　当归（各等分）
上为末，以猪腰子一只，去脂膜，切小片子，以水三升，糯米半合，葱白二条，煮米熟，取清汁一盏，入药二钱，煎至八分，温服。
●当归六黄汤　治气血虚热，盗汗不止。心血不足加酸枣仁（炒）。
当归　熟地　黄耆（炒。各二钱）　生地　黄柏（炒黑）　黄芩（炒黑）　黄连（炒黑。各一钱）
上水煎服。

往来寒热类  ***************************
产后血气虚损，阴阳不和，败血不散，能令乍寒乍热。阴胜则寒，阳胜则热，阴阳相乘，或寒或热。若因产劳伤脏腑，血弱不得宣越，故令败血不散。入于肺则热，入于脾则寒。若误作疟治之则谬矣。
●加减乌金散　治产且寒热似疟。
厚朴　柴胡　黄芩　麻黄（各二钱）　陈皮　当归　川芎　桔梗　茯苓（各一钱半）　桂枝　苍术　白芷　枳壳（各一钱）　羌活　草果　半夏（各二钱）　甘草（九分）　白芍药　熟地黄（各一钱半）
上锉为散，分作两服，每服用水一盅半，生姜三片，葱三茎，煎一盅服。有汗加当归、川芎、白芍、熟地，有胀倍厚朴、陈皮，有热加柴胡、黄芩，有寒加苍术、草果、桂枝，有痰多半夏、桔梗、茯苓，有头痛多川芎、白芷、羌活，有泻去枳壳、甘草不用。
●增损柴胡汤　治产后虚，发寒热，饮食少，腹胀。
柴胡　人参　甘草　半夏　陈皮　川芎　白芍药（各等分）
上每服三钱，姜五片，枣二枚，水同煎，食后，日二服。
●熟地黄散　治产后蓐劳。皆由体虚，气力未壮，劳复，四肢烦疼，时发寒热，不思饮食。
熟地黄　人参　白芍药　白茯苓　白术　续断（各两）　黄耆　桂心　五味子　当归　川芎（各七钱半）
上㕮咀，每服四钱，姜三片，枣一枚，水煎服。
●黄耆丸　治产后蓐劳，寒热进退，头目眩痛，骨节痠疼，气力羸乏。
黄耆　鳖甲　当归（炒。各一两）　桂心　白芍药　续断　川芎　牛膝　苁蓉　沉香　柏子仁　枳壳（各七钱半）　五味子　熟地黄（各半两）
共为细末，炼蜜丸，如梧子大。每服四五十丸，食后粥饮下。

疟类  ***************************
产后疟疾，多由污血挟寒热而作，或因脾胃虚弱，饮食停滞，或外邪所感，或郁怒伤脾，或暑邪所伏，审证而治。
●草果饮子　治产后疟疾寒热相半者，或多热宜此。
半夏（汤泡）　赤茯苓　甘草（炙）　草果（炮，去支）　川芎　陈皮　白芷（各二钱）　青皮（去白）　良姜　紫苏（各一钱半）　乾葛（四钱）
上㕮咀，每服三钱，水一盏，姜三片，枣二枚，同煎至七分，去滓，当发日侵晨连进三服，无有不安。
●生熟饮子　治产后疟多寒者。
肉豆蔻　草果仁　厚朴　半夏　陈皮　甘草　大枣（去核）　生姜
上八味等分，细锉和匀，一半生，一半用湿绵纸裹，煨令香热，去纸，与一半生者和匀。每服五钱，用水二盏，煎至七分，食前一服，食后一服。
●七宝饮　久而不已者，用此截之。（方见胎前疟。）

蓐劳虚羸类  ***************************
产后蓐劳者，此由生产日浅，血气弱，饮食尚未平复，日月未满，气血虚羸，将养失所，风冷客之。风冷搏于气血，则不能温于肌肤，使人虚乏劳倦，颜容憔悴，食饮不消。风邪感于肺，肺受微寒，故咳嗽口乾，遂觉头昏，百节疼痛。荣卫风邪流注脏腑，盗汗颜发，寒热如疟，背膊烦闷，四肢不举，沉重著床，此则蓐劳之候也。
●石子汤　疗产后虚羸喘乏，乍寒乍热如疟，四肢疼痛，面色萎黄，名曰蓐劳。
猪石子（一双，去膜脂，四破）　香豉（一方无此，有知母）　葱白（切）　粳米　当归　芍药（各二两）
上㕮咀，分两剂，每剂用水三升，煮取一小碗，去滓，分三服。
●猪腰子粥　治蓐劳发热。
用猪腰子一枚，去白膜，切作柳叶片，以盐酒拌，先用粳米一合，入葱椒煮粥，盐醋和，将腰子铺碗底，以热粥盖之，如作庵生状，空心服。
●人参鳖甲散　治蓐劳血气虚损，劳动成痨。其状虚羸，乍起乍卧，饮食不消，时有咳嗽，头目昏痛，发歇无常，夜有盗汗，寒热如疟，背膊拘急，沉困在床，服此大效。
人参　桂心　当归　桑寄生　白茯苓　白芍药　桃仁　麦门冬　熟地黄　甘草（各半两）　续断（二钱半）　牛膝（七钱半）　鳖甲　黄耆（各一两）
上为细末，每服先以猪腰一对，去筋膜，以水两大盏，生姜半钱，枣三枚，煎至一盏，去猪肾、姜、枣，然后入药末二钱，葱白三寸，乌梅一个，荆芥五穗，煎至七分，去滓，空心晚食前温服，此药神效。
●牡丹散　治产后虚羸发热、自汗，欲变蓐劳，或血气所搏，经候不调，或寒热羸瘦。
白芍药　当归　五加皮　地骨皮　人参（各半两）　没药　桂心（各二钱）　牡丹皮（三钱）
上为细末，每服二钱，水、酒各半盏，开元钱一枚，麻油蘸之，同煎七分，去滓，通口服，煎不得搅，吃不得吹。
●黄耆煮饮　产后蓐劳，肌肤黄瘦，面无颜色，或憎寒壮热，四肢痠痛，心烦头痛。
鳖甲（醋煮）　黄耆（各二两）　桂心　当归（炒）　桑寄生　白茯苓　白芍药　人参　熟地　麦门冬　甘草（炙。各半两）　牛膝（七钱半）
上为细末，每服用猪石子一对，去脂膜，切破，先以水一盏，入姜半钱，枣三枚，煎至七分，去石子、姜、枣，却下药五钱，更煎至四分，去滓，空心晚食前温服。二滓并煎。
●十全大补汤　治诸脏亏损，气血俱虚，恶寒发热，或自汗盗汗，便血吐血，或大便不实，饮食少思，或胸腹作痛，口舌生疮，或耳目不明，牙齿不固。
人参　白术　白茯苓　黄耆　当归　熟地（酒洗蒸，焙）　白芍药（炒）　川芎（各一钱）　肉桂　甘草（炙。各五分）
上姜、枣水煎服。
●黄耆建中汤　治产后诸虚不足，发热或恶寒，腹痛。
黄耆（炒）　肉桂（各一两）　白芍药（炒，二两）　甘草（炒，十钱）
每服五钱，姜、枣、水煎服，日二三服。虚甚加附子。
●当归羊肉汤　治产后虽无疾，但觉虚弱，兼心腹痛。
肥羊肉（一斤，去脂，水一斗，煮取八升，去肉）　当归（五两）　黄耆（四两）　生姜（六两）
上以肉汁煮三味，取二升五合，分为四服。若觉恶露不尽，加桂三两，恶露下多加芎三两，有寒加茱萸一两，有气加细辛二两，有热加生地黄汁二合。

痞闷类  ***************************
产后荣卫大虚，血气未定，食面太早，胃不能消化，面毒结聚于胃脘，上薰胸中，是以口乾燥渴，心下痞闷。医者不识，认为胸膈壅滞，以药下之，万不得已，但服此药。
●见睍丸
姜黄（炒）　三稜（醋炒）　荜澄茄　陈皮（去白）　良姜　人参　蓬莪术（酒炒。等分）
上为细末，用萝卜捣烂、绞取汁，煮面糊为丸，如梧子大，每服三十丸，萝卜汤下，白汤亦可。
●生地黄汤　产后烦闷，虚热血伤，风邪乘之，气乃不宣而痞塞，生热烦疼，口乾闷多好饮水。
生地黄　清酒（五升）　生姜汁（三合）　当归（一两，为末）　童子小便（一升）
上和煎三四沸，分四服。药消进食，食消进药。

腹胀类  ***************************
产后腹胀满闷，呕吐不定，此因败血散于脾胃，脾受则不能运化精微而成腹胀，胃受之则不能受纳水穀而生吐逆。若与寻常治胀止吐药治，更伤动正气。但服抵圣汤入生姜半两，焙乾水煎。方见胎前腹胀。《局方》平胃散加人参亦可。

水肿类  ***************************
产后四肢浮肿者，败血乘虚停枳，循经流入四肢，留淫日久，却还不得，腐烂如水，故令面黄，四肢浮肿。医人不识，便作水气治之。凡治水多用导水药，极虚人，产后既虚，又以药虚之，是谓重虚，往往多致夭枉，但调经散血行肿消则愈。
●小调经散
没药　琥珀　桂心　芍药　当归（各一钱）　细辛　麝香（各半钱）
上为细末，每服半钱，姜汁、温酒各少许，调停服。
●乾漆散　治产后遍身青肿疼痛，及产后血水疾。
乾漆　大麦糵（等分）
上各为细末，以新瓦罐子中铺一重麦糵，一重乾漆，如此填满，用盐泥固济，火煅通赤，放冷，研为散，但是产后诸疾，热酒调下二钱。
●枳术汤　治心腹坚大如盘，边如旋盘，水饮所作，名曰气分。
白术（三两）　枳实（一两半）
上㕮咀，每服四钱，水一盏半，煎至七分，去滓温服，腹中软，即当散也。
●夺魂散　治产后虚肿，喘促，利小便则愈。
生姜（三两，取汁）　白面（三两）　大半夏（七枚）
上以生姜汁拌面，裹半夏为七饼子，煨熟为末，水调一盏，小便利为效。
●张氏方　治产后血虚，风肿、水肿。
●泽兰叶　防己（等分）
上为末，每服二钱，温酒调下，不饮者醋汤调亦可。
●加味八味汤　治产后遍身浮肿，气急潮热。
人参　白茯苓　熟地黄　小茴香（各三钱）　白术　川芎（各四钱）　当归　白芍药　香附子（各五钱）　甘草　黄芩　柴胡（各一钱）
上锉散，分作六七服，每服水一盏半，姜三片，煎至七分，空心热服尽此药，方服调经丸。若肚痛加延胡索、乾漆、枳壳各三钱，若呕吐恶心加良姜、砂仁各二钱，若手足麻痹加肉桂一钱半，若咳嗽加五味子、款冬花、杏仁。

积聚类  ***************************
夫积者阴气也，五脏所生；聚者阳气也，六腑所成。皆由饮食不节，寒热不调，产后血气伤于脏腑，脏腑虚弱，为风冷所乘，与血气相结，故成积聚症块。
●芍药汤　治产后诸疾不可攻，宜养阴去热，其病自安。
芍药（一斤）　黄芩　茯苓（各六两）
上锉散，每以半两，水煎温服，日三。
丹溪心法　产后消血块。
滑石（三钱）　没药　血竭（各二钱）
上为细末，醋糊丸。如恶露不下，以五灵脂为细末，曲糊丸，白术汤、陈皮汤任下。
又方　消血块。
香附（童便浸）　桃仁（去皮留尖。等分）
上为细末，醋糊丸。
●产宝方　疗血瘕痛无定处。
童便（三升）　生地黄汁　生藕汁（各一升）　生姜汁（三升）
上先煎前三味约三分减二，次下姜汁，慢火煎如稀饧，每服取一合，暖酒调下。
●四神散　治产后瘀血不消，积聚作块心腹痛。
川芎　当归　乾姜　赤芍药（各等分）
上为细末，每服二钱，食远用温酒调服。
●桂心丸　治产后血气不散，积聚成块，上攻心腹，或成寒热，四肢羸瘦烦疼。
桂心　当归　赤芍药　牡丹皮　没药　槟榔（各半两）　青皮　乾漆（炒烟尽。各七钱半）　大黄　桃仁（去皮尖）　三稜（煨）　玄胡索　鳖甲（酥炙）　朴厚（制。各一两）
上为细末，炼蜜丸，如梧子大。每服三四十丸，食前温酒送下。

霍乱类  ***************************
产后霍乱，气血俱伤，脏腑虚损，或饮食不消，肠胃风冷，阴阳不和，秽浊相干，气乱于肠胃之间，真邪相搏，冷热不调，上吐下痢，故曰霍乱也。
●立定散　治产后霍乱吐秽，胸闷烦渴，手足厥冷。
白术　橘红　麦门冬（去心）　乾姜　人参（各一两）　甘草（半两）
为粗末，每服四钱，水一盏，生姜五片煎，去滓温服。
●温中散　治产后霍乱，吐泻不止。
人参　白术　当归　草豆蔻仁　乾姜（各一两）　厚朴（制，两半）
上为粗末，每服三钱，水煎服。
●附子散　疗产后霍乱不止，手足厥冷。
附子（炮）　白术　当归　吴茱萸（洗）　桂心　人参　丁香　橘红　甘草（各半两）
上为细末，每服二钱，粥饮调下。
●龙肝散　吐逆不受汤药。
以伏龙肝细末三钱，米汤调下即受。

呕吐类  ***************************
夫胃为水穀之海，水穀之精以为血气，荣润脏腑，因产伤动脏腑，有时气乘肠胃，肠胃燥涩，其气则逆，故呕逆不下食也。
●开胃散　治产后胃气不和，呕吐不止，全不纳食，宜服此药。
诃子肉（一两半）　人参（一两）　甘草（半两）
上三味为细末，别以半夏半分，生姜一分，薤白二七茎，水一大盏，煎至六分，去滓，分为两服。
●立效方　疗产后呕逆不止。
橘皮（一两）　半夏曲　甘草（各半两）　藿香（三两）
上为细末，每服二钱，水一盏半，姜三片，煎六分温服。
●石莲散　治产后咳逆呕吐，心怔目晕。
石莲子（去壳，一两半）　白茯苓（一两）　丁香（五钱）
上为细末，米饮调三钱，无时服。
又方　内热呕吐，服前药不效。
枇杷叶（去毛，蜜炙）　茅根（各五钱）
煎浓汤，入芦根汁半盏，和匀服。

吃逆类  ***************************
肺主气，五脏六腑俱禀于气，产后气血脏腑俱伤，而风冷搏于气，气则逆上，脾虚聚冷，胃中伏寒，因食热物，冷热气相冲击，使气逆而不顺，则吃逆也。
●丁香散　治产后心烦，咳噫不止。
丁香　白豆蔻仁（各半两）　伏龙肝（一两）
上为细末，煎桃仁、吴茱萸汤调下一钱，如人行五里再服。
●石莲散（见呕吐）
●产宝方　疗产后吃逆三日不止欲死方。
桂心（半两）　姜汁（三合）
上同煎取三合，以大火炙手摩背热时，涂药汁尽，妙。
●羌活散　治吃逆。
羌活　附子（炮）　蘹香（炒。各半两）　木香　白姜（炮。各二钱半）
上五味为末，每服二钱，水一盏，盐一捻，煎十数沸，热服，一服即止。
又方　治产后吃逆。
用乾柿一个，切碎，以水一盏，煎六分，热呷之。

咳嗽类  ***************************
肺主气，产后血虚，肺经一感微邪，便成咳嗽。或风，或热，或寒，或湿，皆令咳嗽也。若产后吃盐太早而咳嗽者难治。
●旋覆花汤　治产后伤风寒喘咳嗽，痰涎壅盛，坐卧不宁。
旋覆花　赤芍药　荆芥穗　半夏曲　前胡　甘草（炙）　茯苓　五味子　杏仁（去皮尖，麸炒）　麻黄（各等分）
上㕮咀，每服四钱，水一盏半，生姜三片，枣一枚，煎至七分去滓，食前温服。有汗者去麻黄。
●知母饮　治产后恶露上攻，流入于肺经，咳嗽，宜服此药。若伤风痰嗽，却以寻常伤风药主治。
知母　贝母　白茯苓　人参（各二钱）　桃仁　杏仁（并生，去皮尖。各一钱）
上作一服，水二盅，煎至一盅，食后服。
●经效方　疗咳嗽多痰，唾黏气急。
前胡　五味子　紫菀　贝母（各一两）　桑白皮　茯苓（各二两）　淡竹叶（二十片）
上㕮咀，水二升，煎至八合，去滓，食后分二服。
●百合散　疗产后咳嗽气急。
百部根　苦梗（各六分）　桑白皮（二十分）　干百合　赤茯苓（各八分）
上㕮咀，水二升，煮取七合，去滓，食后分两服。

喘类  ***************************
产后所下过多，荣血暴竭，卫气无主，独聚肺中，故令嗽也。此名孤阳绝阴，为难治。若恶露不快，败血停凝，上薰于肺，亦令喘急，但服夺命丹，血去喘自定。
●血竭散　治产后败血冲心，胸满上喘，命在须臾宜服。
真血竭（如无，紫矿代）　没药
上等分研细，每服二钱，用童便合好酒半大盏，煎一沸，温调下方产。下一服上床良久再服。其恶血自循经下，更不冲上，免生百病。
●参苏饮　治产后血入于肺，面黑发喘欲死者。
人参（一两，为末）　苏木（二两）
上以水两碗，煮取苏木一碗以下，去滓，调参末随时加减服，神效。
●旋覆花汤（见前咳嗽）
若伤咸冷饮食而喘者，宜见睍丸。（见前痞闷类。）
●大补汤　治产后百日外面青浮肿，唇口气急有汗，乃大虚之症，急用服此。
当归头　大川芎　大白术　白芍药　白茯苓（多）　人参（多）　黄耆（多）　五味子　熟地黄　乾姜　甘草（少）
上锉散，水煎服。如痰不退加川乌、木香，另磨入服。有泻加诃子肉、豆蔻、粟壳。
●五味子汤　治产后喘促，脉伏而厥。
五味子（柞，炒）　人参　杏仁（各二钱）　麦门冬（去心）　陈皮（各一两）
上姜三片，枣二枚，水煎服。

血崩类  ***************************
产卧伤耗，经脉未得平复，劳役损动，致血暴崩，淋沥不止。或因酸咸不节伤蠹，荣卫衰弱，亦变崩中。若小腹满痛，肝经已坏，为难治，急服固经丸以止之。
●固经丸
艾叶　赤石脂（煅）　补骨脂（炒）　木贼（各半两）　附子（一枚，炮）
上为末，陈米饭和丸，如梧子大，每服二十丸，食前温酒下，米饮亦得。
●瑞莲散　治产后恶血崩漏，状如泉水。
瑞莲（百枚，烧存性）　棕榈（烧存性）　当归　桂心（各一两）　鲤鱼鳞（烧）　川芎（各七钱）　槟榔（二枚）
上为细末，每服三钱，煨姜酒调下，如未止更进一服。或非时血崩，无药可治，但进三服即止。
●白芍药散　治产后崩中下血，淋漓不绝，黄瘦虚损。
白芍药　牡蛎　乾姜　熟地黄　桂心　黄耆　鹿角胶　龙骨（各一钱）　乌贼血骨
上为末，每服二钱，食前温酒下。
●阿胶丸　治产后崩中，下血不止，虚羸无力。
阿胶　赤石脂（各一两半）　续断　川芎　当归　甘草　丹参（各一两）　龙骨　鹿茸（酥炙）　诸鱼骨　乌贼血骨　鳖甲（炙。各二两）
上共为细末炼蜜为丸，梧桐子大。空心，温酒一日二三十丸。
●菖蒲酒　治产后崩中下血不止。
菖蒲（一两半，细锉）
以酒二盏，煮取一盏，去滓，分三服，食前。

月水不调类  ***************************
产后月水不调者，由产伤动，血气虚损，风邪冷热之气客于经络，乍冷乍热，冷则血结，热则血消，故血或多或少，或在月前或在月后，故名不调也。
●琉珀调经散　治产后经脉不调，四肢烦疼，饮食全少，日渐羸瘦。
琥珀　牛膝　生乾地黄　当归（各一两）　桃仁　赤芍药（各半两）
上为细末，每服三钱，水一盏，姜三片，煎六分，去滓服。
●姜黄丸　治产后虚乏不足，心胸短气，腹内紧急，腰背疼痛，月水不调，食少烦渴，四肢无力。
姜黄　当归　熟地黄　牡丹皮　厚朴（制）　桂心　川芎　续断　桃仁　白术（各一两）　赤芍药　木香（各七钱半）　羚羊角屑（二钱半）
上为细末，炼蜜如桐子大，每服三十丸，食前服，温酒下。

泻痢类  ***************************
产后腹痛泻痢者，皆因产后肠胃虚怯，寒邪易侵，若未满月饮冷当风，乘虚袭留于盲膜，散于腹胁，故腹痛作阵或如锥刀所刺，流入大肠，水穀不化，洞泄肠鸣，或下赤白，胠胁填张，或痛走不定，急服调中汤立愈。若医为积滞取之，祸不旋踵。
●调中汤
高良姜　当归　桂心　芍药　附子（炮）　川芎（各一两）　甘草（半两）
上为粗末，每服三钱匕，水三盏，煎一盏，去滓热服。
●茯苓汤　治产后泄。
茯苓　川芎　黄芩　白术　乾姜　滑石　陈皮　芍药（炒。各等分）
上水煎服之。
●人参白术散　治产后泄泻。
人参　白术　茯苓　甘草　陈皮　半夏　制厚朴　砂仁　当归　神麴（炒）
姜三片，水煎服。
●归芎散　治产后身热，腹痛泄泻。
当归　川芎　白芍药　玄胡索　砂仁甘草　白术　神麴　茯苓　乾姜皮
水姜煎服。

赤白痢疾类  ***************************
产后痢疾者，由产劳伤，脏腑不足，劳动太早，误食生冷，风冷乘虚误入肠胃，生冷难化之物伤于脾胃，皆令洞泄、水泻，甚者变为痢也。若血渗入大肠则为血痢，难治，世谓之产子痢也。得冷则白或如鱼脑，得热则赤黄或为骤血，若冷热相搏，则下赤白痢或脓血相杂。若下痢青色，则极冷也。若饮食不进，日夜无度，产后本虚，久痢不止，必至危笃，当慎治之。
●急救散　治产后赤白痢，腹中绞痛。
芍药　阿胶　艾叶　熟地黄（各一两）　甘草　当归（各三两）
上㕮咀，水煎分二服，空心饮。
●黄连丸　治产后赤白痢，腹中搅痛不可忍。
黄连（四两）　阿胶　蒲黄　栀子仁（各一两）　当归（二两半）　黄芩　黄柏（各二两）
上为末，炼蜜丸，如梧桐子大，每服六七十丸，米饮吞下，日三夜一。
●白头翁散　治产后下痢虚极者。
白头翁　阿胶（各二两）　黄连　黄柏　秦皮（各三两）　甘草（二两）
上以水七升，煮取二升半，纳胶令消尽，温分三服。
●神马饮　治产后血痢，小便不通，脐腹疼痛。
用生马齿苋捣汁二大合，煎一沸，下蜜一合，调顿服。
又方　产后痢日五十行者。
取木里蛀虫粪屑炒黄，急以水沃之，令稠稀得所，服之即瘥。
●经效方　治产后久痢，津液涸渴不止。
龙骨（十二分）　厚朴　茯苓　黄耆　麦门冬　人参（各八分）　生姜（六分）　大枣（十四个，并细锉）
上以水一大升，煮取七合，空心分两服。
●当归饮　产后痢疾。
当归　川芎　芍药　香附（炒）　陈皮　茯苓　甘草　砂仁　泽泻　白术　神麴（炒）　乾姜（炒）　木香（不见火，为末，余药煎熟，入末服）
上水煎服。
●神龟散　治产后胎前痢疾。
败龟甲一枚，米醋炙，研为末，醋汤调下。
●独栀散　妇人临产痢疾。
山栀不拘多少，烧灰为末，空心温服，热水调下一钱，甚者不过五服。

大便秘涩类  ***************************
产卧水血俱下，肠胃虚竭，津液不足，是以大便秘涩不通也。若过五六日腹中闷胀者，此乃燥粪在脏腑，以其乾涩未能出耳，宜服麻仁丸以津润之。误为有热，投之寒药，则阳消阴长，变证百出，性命危矣。
●麻仁丸
麻仁（研如泥）　枳壳　人参（各一两）　大黄（半两）
上为末，炼蜜丸，如梧桐子大，空心温酒下二十丸。未通渐加丸数，不可太过。
●四物青皮汤
当归　川芎　生地　芍药　青皮（去白）
水煎服，甚效。
●神应散　产后秘结不通膨满者，气急坐卧俱难。
用大麦糵炒共同为末，酒下一合，神效。

大小便不通类  ***************************
产后大小便不通者，肠胃本挟于热，因产血水俱下，津液燥竭，肠胃痞涩，热气结于肠胃，故令大小便不通也。
●桃仁散　治膀胱气滞血涩，大小便秘。
桃仁　葵子　滑石　槟榔（各等分）
上为细末，每服二钱，空心葱白汤调下。
●车前散　治产后大小便不利下血。
车前子　黄芩　蒲黄　牡蛎　生地黄肥市　芍药（各一两五钱）
上为细末，空心米饮服方寸匕。忌面蒜。
●乳饮　治产后大小便不通，诸药不应者，令饮牛乳、人乳尤善，一日稍通，三日而痊。

淋闭类  ***************************
产后诸淋，因产有热气客于脬中，内虚则起数，热则小便涩痛，故谓之淋。有因产损气虚则挟热，热则搏于血，即流渗于胞中，故血随小便出而为血淋，淋者淋沥之谓也。
●茅根汤　治产后诸淋，无问冷、热、膏、石、气结悉主之。
白茅根（八两）　瞿麦穗　白茯苓（各四两）　葵子　人参（各二两）　蒲黄　桃胶　滑石　甘草（各一两）　紫贝（十枚，煅）　石首（鱼头中石，二十枚，烧）
上锉散，每服四大钱，水一盏半，姜三片，灯心二十茎，煎至七分，去滓温服。亦可为末，木通煎汤调下二钱。如气壅闭，木通、橘皮煎汤调下。
●滑石散　疗产后淋。
滑石（一两二钱半，研）　通草　车前子　葵子（各一两）
上为末，以浆水调服方寸匕至二匕为妙。
●张不愚方　疗产后小便不通淋闭。
陈皮（一两，去白，为末）
空心温酒调下二钱，一服便通。
●鱼齿散　治产后淋，小便痛，及血淋。
白茅根（五两）　瞿麦　车前子（各二两）　鲤鱼齿（一百枚，为末）　通草（三两）　冬葵子（二合）
上水二升，煮取一升，入鱼齿末，空心服。
灸法　产后小便不通，腹胀如鼓，闷乱不醒，盖缘未产之时因积冷气，遂致产时尿胞运动不顺。
用盐于产妇脐中填与脐平，用葱白剥去粗皮十馀根作一缚，切作一指厚，安盐上，用大艾炷满葱并子大小以火灸之，觉热气直入腹中，即时便通神验。

小便类  ***************************
产后小便数者，乃气虚不能制，或因稳婆不慎以致胞损，而小便淋沥，或因膀胱气虚而小便频数，或膀胱阴虚而小便淋沥，随经补治之。
●桑螵蛸散　治产后小便数及遗尿。
桑螵蛸（三十枚，煨）　鹿茸（酥炙）　黄耆（各三两）　牡蛎（煨）　人参　厚朴　赤石脂（各二两）
上为末，空心粥饮调下二钱。
●栝蒌汤　疗产后小便数兼渴。
桑螵蛸　甘草（并炙）　黄连　生姜（各二两）　栝蒌根（三两）　人参（三两）　大枣（五十枚）
上细切，用水七升煮二升半，分三服。忌猪肉、冷水。
又方　治产小便数及遗尿。
益智仁为末，米饮调下。

小便不禁类  ***************************
妇人产蓐产理不顺，致伤膀胱，遗尿无禁，或因收生不谨，损破尿脬，致患此疾。
●止遗方　产后尿不禁，面微浮，略发热于午后，此膀胱为坐婆所伤。
黄耆　归身尾　芍药（各一钱半）　白术（一钱）　人参　陈皮（各五分）　甘草（炙，少许）
上水煎热服之。
●广济方　治产后小便不禁。
鸡尾毛烧存性，酒调下一匕，日三服。
●千金方　治产后遗尿不知出。
白薇　芍药（各等分）
上为末，酒服方寸匕，日三。
●固脬散　治妇人临产时伤于脬破，小便不禁。
黄丝绢（自然黄者，染色不用，三尺，以炭灰汁煮极烂，以清水洗去灰令净，入黄蜡半两，蜜一两，茅根二两，马屁勃末二钱）
上用水二升，再煎至一盏，空心顿服，服时饮气服之，不得作声，作声无验。
●补脬饮　治产后伤动脬破，终日不小便，但淋湿不干。
生丝绢（黄色者，一尺）　白牡丹皮根木　白茯苓（各一钱）
用水一碗，煎至绢烂，如饧服之，勿作声，作声无效。
●鸡内金散　治产后溺床失禁。
以鸡䏶胵一具并肠，洗，烧为末，酒调服方寸匕。

小便出血类  ***************************
产后小便出血者，因气虚而热乘之，血得热则流散，渗于胞内，故血随小便出。
●血馀散　治小便利血。
乱发（汤洗垢腻净）
上烧研为末，米饮调服方寸匕。
又方
用滑石研发灰等分，每服一钱，地黄汁调下。
●崔氏方　疗产后血渗入大小肠。
蜜（一大合）　车前子（捣汁，一升）
上相和煎沸，分两服。
●补遗方　治产后小便出血。
川牛膝（去芦）
水煎服。
●二汁饮
生地黄汁（半升）　生姜自然汁（半合）
上相和服之。

阴脱产门不闭类  ***************************
妇人趋产劳力，努咽太过，致阴下脱若脱肛状。及阴下挺出，逼迫肿痛，举重房劳皆能发作，清水续续，小便淋露。
●硫黄散　治产后劳伤阴脱。
硫黄　乌贼鱼骨（各半两）　五味子（二钱半）
上为末，掺患处。
●桃仁膏　治产后阴肿妨闷。
桃仁（去皮尖）　枯矾　五味子（各等分）
上以下二味为末，研桃仁为膏，拌匀傅之。
●硫黄汤　治产劳，玉门开而不闭。
硫黄（四两）　吴茱萸　菟丝子（各一两半）　蛇床子（一两）
上每服四钱，水一碗，煎数沸，滤滓，洗玉门，日再洗。
●熨法
单炒蛇床子，乘热布裹熨患处，亦治产后阴痛。
●归芩散　治阴下脱。
当归　黄芩（各二两）　芍药（一两半）　蝟皮（烧存性，半两）　牡蛎（煅，二两半）
共为末，每服二钱，温酒米汤任意调下。忌登高举重。
又方　产后子宫不闭。
补中益气汤加白芍、醋附、半夏、酒芩，热不退加酒柏。
●外治方　治产后阴肿下脱，内出玉门不闭。
石灰（一升，炒极热）　汤二升投灰中，适温冷澄清，坐水中以浸玉门，斯须平复如故。
又方　疗产后阴下脱。
烧兔头末傅之。
又方
以铁精粉上推内之。
●补遗方　治产后生肠不收。
用枳壳煎汤，坐浸良久即入。
又方
蓖麻子十四粒去壳，捣烂涂顶心，如收即洗去。
又方
五倍子、白矾煎汤，浸洗良。

乳少类  ***************************
妇人乳汁或行或不行者，皆由气血虚弱，经络不调所致也。乳汁勿令投于地，虫蚁食之令乳无汁。大抵妇人素有疾，在冲任经者，乳汁少而色带黄，所生之子怯弱而多疾。
●漏芦散　疗乳妇气脉壅塞，乳汁不行，及经络凝滞，奶乳胀痛，留蓄邪毒，或作痈肿。此药服之自然内消，乳汁通行。
漏芦（二两半）　蛇蜕（十条，炙）　瓜蒌（十个，急火烧焦存性）
上为末，温酒调下二钱，服药后即以猪蹄羹投之。
又方
葵菜子（炒香）　缩砂仁（各等分）
上为细末，每服二钱，热酒调下，滋益气脉荣卫，行津液，极有验。
●产宝方　疗产后乳无汁。
土瓜根　漏芦（各三两）　甘草（二两）　通草（四两）
上水八升，煎取二升，分温三服。忌如常法。
●涌泉散　疗产乳无汁，亦治乳结痈肿。
穿山甲（洗净，一两，灰炒燥）
上为细末，酒调服方寸匕。
●锺乳散　疗乳妇气少血衰，脉涩不行，乳汁绝少。
成炼锺乳粉（研细）　浓煎漏芦汤，调下二钱。
●灵苑立效方
粳米　糯米（各半合）　莴苣子（一合，并淘净）　生甘草（半两）
用水二升，煎汁去滓，三服立下。
●罗氏涌泉散　治妇人乳汁因气绝少。
瞿麦穗　麦门冬（去心）　龙骨　穿山甲（炮黄）　王不留行（各等分）
上为细末，每服一钱，热酒调下，后吃猪蹄羹少许。

吹奶类  ***************************
产后吹奶者，因儿吃奶之次，儿忽自睡，呼气不通，乳不时泄，蓄积在内，遂成肿硬，壅闭乳道，津液不通，伤结疼痛。亦有不痒不痛，肿硬如石，名曰吹奶。若不急治，肿甚成痈。产后吹奶少若缓治结痈致死，时或有之，速用皂角散、栝蒌散，傅以天南星散，以手揉之则散矣。
●栝蒌散
乳香（一钱，研）　栝蒌实（一个）
研匀，温酒煎服。
●天南星散
南星为末，温汤调以鹅翎醮涂患处。
●皂角散
歌曰：妇人吹奶治何如，皂角烧灰蛤粉和，热酒一杯调八字，须臾揉散笑呵呵。
●百药煎散　治奶结肿硬痛。
用百药煎为细末，每服三钱，酒一盏，煎数沸，热服。
●青桑散
青嫩桑叶研细，米饮调摊纸上贴之。

妒乳类  ***************************
妒乳者，由新产后，儿未能饮之，及乳不泄，或乳胀，捏其汁不尽，皆令乳汁蓄结，与血气相搏即壮热，大渴引饮，牢强掣痛，手不得近是也。初觉即以手捋捏去汁，更令傍人助吮引之，不尔或作疮有脓，热甚必生痈也。轻则为吹乳、妒乳，重则为痈。虽有专门，不可不知。
●连翘汤　治产后妒乳并痈。
连翘　升麻　芒硝　玄参　芍药　白蔹　防风　射干　大黄　杏仁　甘草（各一钱）
上作一服，水二盅，煎一盅，食后服。
●瓜蒌饮　治产后妇乳初结，胀不消，令败乳自退。
瓜蒌（一个，半生半炒）　大粉草（一寸，半生半炙）　生姜（一块，半生半煨）
上同锉，用酒一碗煮取一盏，去滓服之，其痛一会不可忍，即搜去败乳。临卧再一服，顺所患处乳侧卧于床上，令其药行故也。
●神应散　治吹乳作痈。
葵茎及子，捣筛为散，酒服方寸匕即愈。
又方　疗乳肿将次结成痈。
上以马溺涂之立愈。
●赤龙皮汤　凡妇人女子乳头生小浅热疮，搔之黄汁出，浸淫为长百种，疗不差者，动经年月，名为妒乳。
槲皮（三升，切）　以水一斗，煮取五升，夏冷用，秋冬温之，分以洗乳。
●天麻汤
天麻草（五升，切）　以水一斗半，煎取一斗，随寒温分洗乳，以杀痒也，洗毕敷膏散。
●飞乌膏（散）
用烧朱砂作水银上黑烟（三两，熬令焦燥）　矾石（三两，烧粉）
上二味，以绢筛细，以甲煎和之令如脂，以傅乳疮，日三作。
又方　治乳头破裂痛。
苎麻根捣，傅之愈。
又方　取秋后冷落茄子花裂开者，阴乾烧存性，水调涂之。

补遗经验异症治类  ***************************
妇人无子非药可疗者二，若年命相剋，坟墓不嗣是也。病夫病妇疾劳伤气血，并候不调，将理失宜，饮食不节，乘风取凉，冷气乘虚结于子脏，决难有孕。自少有疾，多服热药，天癸早耗，终身无子。女人血弱，子脏冷滞，久不生育。丈夫劳伤风虚目暗，精气不浓，精清如水，精冷如冰，不能施化，皆宜服药。产育正治之外，更有异症非经图所载者，今广诸见闻，以备症疗治。
●灸法　女人无子，及已经生子久不再孕，怀娠不成者。
上以女人右手中指节文一寸，女指向上量之，用草一条是七寸，舒足仰卧，以所量草，自脐心直垂下至草尽处，以笔点之，此不是穴，以原草平榻，横安前点处，其草两头是穴，按之有动脉，各灸三壮如箸杪大，极有神效。
●胜金丸（和血温经）　治妇人久虚无子，及产前后一切病患。兼治男子下虚无力。此药能安胎催生，妊胎临月服五七丸，产时减痛。妇人无于是子宫冷，如服二十丸，男女自至。又治积年血风，脚手麻痹，半身不遂，赤白带下，血如山崩，及治产后腹中结痛，吐逆心痛，子死腹中，绕脐痛，气满烦闷，失盖汗不出，月水不通，四肢浮肿无力，血劳虚劳，小便不禁，中风不语，口噤，产后痢疾，消渴，眼前见鬼迷晕，败血上冲，寒热头痛，面色萎黄，淋沥诸疾，血下无度，血痢不止，饮食无味，产后伤寒，虚烦劳闷，产后血癖，产后羸瘦。凡妇人众疾，不问年深日近，并宜服之。一名金不换，治妇诸虚不足，心腹疼痛。
藁本　当归　石脂（赤白皆可）　白芍药　人参　白薇　川芎（不见火）　牡丹皮　桂心　白芷　白术（米泔浸）　白茯苓　玄胡（各一两）　甘草（炙）　山药（各五钱）
上为细末，炼蜜丸，如弹子大。每服一丸，温酒化下。初产了用热醋汤下，食前服此方。凡妇人怀身便服此药，甚有神效，常服尤妙。
●温中龙骨散（涩脱燥湿）　治妇人腹下十二经绝产。一曰白带，二曰赤带，三曰经水不利，四曰阴胎，五曰子脏坚，六曰藏癖，七曰阴阳患痛，八曰内强，九曰腹寒，十曰脏闭，十一曰五脏痠痛，十二曰梦与鬼交，并宜服之。
龙骨（三两）　半夏　黄柏　灶中黄土　桂心　乾姜（各二两）　石韦　滑石（各一两）　乌贼鱼骨　代赭（各四两）　白殭蚕（五枚）
上治下筛，酒服方寸匕，日三。白多者加乌贼骨、殭蚕各二两。赤多者加代赭五两，小腹冷加黄柏二两，子脏坚加乾姜、官桂各二两。以上多随病增之。服药三月有子即住药，太过多生两子。当审方取好药。寡妇童女不可妄服。
●小白薇丸（和剂）　治妇人冲任虚损，子脏受寒，久无子息，及断续不产。此由上热下冷，百病滋生，或月水崩下，带漏五色，腰腹疼重，面黄肌瘦，或因产乳不能将护，路厕太早，或久坐湿地，或冷风从下入血脏，既虚风邪内乘，或月水当行失于调摄，伤动胞络，阴阳不和，上焦虚阳壅燥，下脏邪冷结伏，致使胎孕不成，冷极伤败，月水不匀，饮食减少，夜多盗汗，面上䵟[黑曾]，齿摇发落，脚膝痛重，举动少力，并宜服之。
覆盆子（去梗）　菖蒲（微炒）　远志（去心）　桃仁（去皮尖，麸炒黄）　白茯苓（去皮）　藁本（去苗）　卷柏（去根）　肉桂（去粗皮）　人参（各三两）　白龙骨且　川椒（去目併合口者，炒出汗）　白薇（去苗。各一两）　乾姜（炮）　细辛（去苗）　蛇床子（炒）　当归（去芦）　车前子　芎藭（各半两）　熟地黄　麦门冬（去心。各一两半）
上为细末，炼蜜和丸，如梧桐子大。每服三十丸，空心，用温酒或米饮送下。此药常服壮筋骨，益血气，暖子宫，除风冷，令人有子。
●乌鸡煎丸（和剂）　治妇人胎前产后诸般疾患，并皆治之。此药温经之剂，气血攻补备焉。
乌雄鸡（一只）　乌药　石床　牡丹皮　人参　白术　黄耆（各一两）　苍术（米泔浸，切，焙，一两半）　海桐皮　肉桂（去粗皮）　附子（炮，去皮脐）　白芍药　蓬莪术　川乌（炮）　红花　陈皮（各二两）　玄胡索　肉豆蔻　木香　琥珀　熟地黄（洗焙）　草果（各半两）
上细锉，用乌雄鸡一只，汤撏去毛及肠肚，将上件药安放鸡肚中，用新瓷瓶以好酒一斗同煮令乾，去鸡骨，以油单盛，焙乾为细末，炼蜜和丸，如梧桐子大，每服三十丸。
胎前产后伤寒，蜜糖酒下。胎前气闷壮热，炒姜酒下。赤白带，生姜地黄酒下。产后败血注心，童子小便炒姜酒下。产后血块填筑，心腹疼痛，玄胡索酒下。胎前呕逆，姜汤下。催生，炒蜀葵子酒下。安胎，盐酒下。室女经脉当通不通，四肢疼痛，煎红花酒下。血气攻刺心腹疼痛，煎当归酒下。血晕，棕榈烧灰，酒调下。血邪，研朱砂、麝香酒下。血闷，煎乌梅汤、研朱砂下。子宫久冷，温酒或枣汤下，空心，日一服。血风劳，人参酒吞下。小腹㽲痛，炒茴香盐酒吞下。血散四肢，遍身虚浮黄肿，赤小豆酒下。常服，温酒、醋汤任下，并空心食前服。
●济阴丹（理气活血消积）　治妇人血海虚冷，久无子息，及产后败血冲心，中风口噤，子死腹中，擘开口灌药，须臾生下，便得无恙。治堕胎，腹中攻刺痛，横生逆产，胎衣不下，血晕血癖，血崩血滞，血入四肢，一应血脏有患，及诸种风气或伤风吐逆咳嗽，寒热往来，遍身生疮，头痛恶心，经脉不调，赤白带下，乳生恶气，胎脏虚冷，数曾堕胎，崩赤不定，因此成疾。室女经脉不通并宜服之。当曰暖子宫，和血气，悦颜色，退风冷，能消除百病。
三稜（二两）　蓬术（一两，切片，煨）　苍术（泔浸，去皮）　枳壳（去穰）　大艾（去梗）　刘寄奴　香附子（净）　败姜（各一两半）　乌豆（三合。已上九味以谷醋三升，煮乾，取出，焙乾）　当归身（酒蒸）　橘皮（去白，细红者佳）　白芍药（各一两半）　蒲黄（隔纸炒）　牡丹皮（去骨）　官桂（去粗皮）　赤芍药　片姜黄　青皮（去白。各一两）　生地黄（酒浸）　熟地黄（酒浸）　川芎（各七钱半）　玄胡索（炒）　五灵脂（酒煮）　白术（煨。各半两）
上为细末，以糯米粉、谷醋打糊为丸，如梧桐子大，每服五十丸，空心，沉香汤送下，苏汤、盐汤下亦可。
●莪术散（理气养血，受妊之源）　随证酌量加入。
莪术（煨）　川芎　当归　熟地黄（酒蒸，洗）　白芷　茴香　杨芍药　甘草（各一两）
上为细末，每服二钱，盐酒调下。
月水不调匀，银器，加灯心。安胎加黄耆、生地黄。补虚调气加生姜、红枣。遍身虚肿加当归酒。小便不通加滑石末。心虚加朱砂，研末调。败血冲心，腹疼如刀刺，烧秤锤红淬酒。如不退，五灵脂酒洗秤。遍身疼，炒姜酒。吐酸水，加丁香七粒，煎汤甚力也。空攻眼目浮肿，加荆芥。小腹痛，加木瓜、艾。上惟浮肿，用姜汤或葱汤。胃虚恶心加藿香。冷嗽加桑白皮、乾柿。头痛，加川芎、细辛。血风潮热，加生姜、红枣。虚汗，加麻黄根。吐不止，加青陈皮。血风腰痛，加芸台子，槌碎。女人血结不通，手发挛急，不知其数，荠菜一摄，顺流水柳汁下。手足痹，樟柳根浸酒。女人血气成块筑心，银子、灯心。血崩、赤白带，真龙骨末，好红酒调。血风冲心，狂言乱语，浑身壮热，加桃柳枝七寸。血刺成块不散，菴䕡，女人癖气、膈气，炒茴香酒。妇人不问虚热伤风，潮热憎寒，一切百病，先以三服，随证汤引投之，服以他药调理甚应验。冷嗽猪血。心燥猪肝酒。催生顺流水、滑石、禹馀粮、榆白皮、坯子、乳香、葵子、酸车草汁煎汤、黄柞叶垂下者。胎衣不下，再加荗术、地黄、竹青。行血，菴䕡、生地黄、红花、苏木、陈艾，减杨芍药，加赤芍药。妇人病去经调，自成妊娠。
●温白丸　治妇人病去，继续而生，带下淋沥，五邪失心，忧愁思虑，意思不乐，饮食无味，月水不调，及腹中一切疾病，有似怀孕，连年累月，羸瘦困弊，或歌或哭，或如鬼所使，以上诸症皆令无子，服此药效。
桔梗　柴胡　菖蒲　吴茱萸（汤泡七次，焙乾）　紫菀（去苗土）　黄连（去毛）　肉桂（去粗皮）　厚朴（去粗皮，姜汁炙）　人参　茯苓　皂角（去皮、子，炙）　蜀椒（去目，并含口者，炒出汗）　巴豆（去皮心膜，出油，炒，细研。各半两）　川乌（炮，去皮脐，二两半）
上为细末，研匀，炼蜜丸，梧子大，每服三丸，渐加至五七丸，食后临卧，姜汤送下。
●琥珀泽兰煎（和剂）　治妇人三十六种血气，八风五痹，七症八瘕，心腹刺痛，中风瘫痪，手足痠疼，乳中结瘀，妊娠胎动，胎死不出，产衣不下，败血凑心，头旋眼花，血疰四肢，浑身浮肿，冲任久虚，绝产无嗣，早晚服食。或因有子，经脉不调，赤白带下，恶心呕逆，身体瘦倦，怀妊八月，一日一服，滑胎易产。
琥珀　泽兰叶　牡丹皮（去心）　紫巴戟（去心，糯米炒）　茴香　五味子（去梗）　五加皮　刘寄奴（去枝）　白芷　川当归（酒浸）　赤芍药　金钗石斛（去根，酒浸）　川芎　白芍药　生地黄（洗，焙）　熟地黄（洗，焙）　人参　白术　附子　艾叶（醋炒，糯米糊调成饼，焙乾，为末。各一两）
上为细末，炼蜜和丸如弹子大，每服一丸，食前用温酒磨化服。漏胎刺痛，煮糯米饮下。寒热往来，四肢烦痛，煎青蒿酒下。妇人、室女经闭，煎红花酒下。血晕不省人事，童子小便和暖酒下。催生，鸡子清和酒下。血气血块攻刺心腹，烧秤锤淬酒下。伤寒及中风口噤，煎麻黄汤下，以被盖出汗即愈。心惊悸及头痛，薄荷酒下。咳嗽煎桑白汤下。血气攻疰，浑身瘙痒，头面麻痹，炒黑豆浸酒下。产后产前常服，不生诸疾，甚效。

喑症类  ***************************
孕妇不语非病也，间有如此者，不须服药，临产月但服保生丸、四物汤之类，产下便语，得亦自然之理，非药之功也，医家不说与人，临月则与寻常之药，产后能语，则以为医之功，岂其功也哉！黄帝问曰：人有重身，九月而喑，此为何也？岐伯对曰：胞之络脉绝也。帝曰：何以言之？岐伯曰：胞络者繫于肾，少阴之脉贯肾系舌本，故不能言。帝曰：治之奈何？岐伯曰：无治也，当十月复。
治妇人生下孩儿但不能发声，谓之梦生，世俗多不知救，深为可悯。今后有此，切不可断脐，将胞衣用火炙令暖气入儿腹内。却取猫一只，用青布袋裹其头足，使一伶俐妇人拿住猫头向儿耳边，以口著力咬破猫耳，猫忽大叫一声，儿即省开口发声，遂得生矣。
又法　儿因难产或逆产下不哭，微有气者，即以本父母真气度之，亦活。皆经验方也。
