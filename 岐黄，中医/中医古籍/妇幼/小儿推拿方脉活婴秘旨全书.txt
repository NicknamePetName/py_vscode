
叙  ***************************
余曰：育养小儿，难事也。读康诰《保民如保赤》，诚求可知矣。盖因体骨未全，血气未定，脏腑薄弱，汤药难施。一有吐泄、惊风、痰喘、咳嗽诸症，误投药饵，为害不浅。唯推拿一法，相传上帝命九天玄女按小儿五脏六腑经络，贯串血道。因其寒热温凉，用夫推拿补泄。一有疾病，即可医治，手到病除，效验立见。询保赤之良法也。但此专用医者之精神力量，不若煎剂丸散，三指拈撮，便易从事，故习学者少而真传罕觏矣。予得此良法秘书已久，历试都验，不忍私藏，意欲公世，因而手著，最为详晰，分为上下二卷。养育之家，开卷瞭然，随用之效。育婴妙法，尽载斯编矣。
康熙辛未年重刊
绣谷龚云林书于保仁堂

小儿椎拿活婴秘旨序  ***************************
余专心慈幼，几二十馀年。每患药饵为小儿之所苦，思得是术以佐理之。然博採群书，俱繁冗沓杂，茫不知所从事。今幸逢洪都舒时卿手授兹集。在龚云林先生当日，已经三刻，其书大行。慨自我清定鼎，兵燹屡经之馀，是集概不见传，书版久废。余与舒时老暨张友开翁，因旧本次序紊淆，三面订定，重刻行世，亦以志周先生之功亏不朽，而见舒氏之世传为非虚云。
皇清康熙五十年辛卯秋鹅湖王大卿题

小儿推拿方脉活婴秘旨全书序  ***************************
夫医业一十三科，贵妙通玄之秘，病情百千万变，当原感受之因。然医岂易言哉，且世之业医者良多，而求穷医之道，明医之理，穷病之原，察病之变者几希。此盖以艺视医，不以道视医，盖由未尽儒者道故也。若悟真子，幼称英敏，志期向素，习于儒业，登作者坛。后游金陵，客于繁阳，归而徙儒就医，考古证今，通玄入妙。更精于儿科推拿，尤独步也。予也壮游楚洛，南历开闽，过踵陵之，不得闻悟真子名矣，因踵其门，扣其倚，聆其音，窥其赤，果深入岐黄之域，更精研秦越之书，且夕寓焉。每于风霜月夕之下，相与谈《素问》，皆得师授而谙理奥，出手泽一编，乃推拿方脉之书，真儿科之切要者，予因阅是书而知悟真子之心，果悟真矣。推小儿之禀赋，察病受之浅深，知药石之难投，审经络之可据，拿经点穴，泻实补虚，透彻详明。奚啻夜光之璧，通函察隐不减，照乘之珠，因劝之付梓人，以广其传，逐授笔书于首云。
康熙甲午年孟春月重镌


卷一  ——————————————————————————————————————————————————————————————————————————————————————————

总论  ***************************
尝闻小儿方脉科，古人谓之哑科，最难调治，何也？盖婴童之流，难问症、察脉故耳。抑且脏腑脆嫩，孟浪之剂，峻寒、峻热不敢轻试。且儿在襁褓，内无七情、六慾交战，外无大风、大寒相侵，何婴儿疾繁且甚欤？大抵，半胎毒、半伤食也，其外感风寒，什一而已。曰：脐风、胎惊、痘疹、斑疮、惊痫、发搐、痰壅、赤瘤、白秃、解颅、鹅口、重舌、木舌诸症，岂非孕母不谨胎毒所致欤？且小儿在胎，母饥亦饥，母饱亦饱。辛辣适口，胎气随热；情欲动中，胎息辍躁。或多食煎煿，恣味辛酸；嗜欲无节，喜怒不常，皆能令儿受患。母既胎前不节，胎后又不能调，惟备姑息，未足百啐，饵以酸咸；未彀甫周，啖以肥甘，百病由此而生矣。曰：吐泻、黄疸、五疳、腹胀、腹痛、水肿、疟、痢、痰喘，岂非乳食过伤，调养失宜所致欤。此古者妇人妊子，寝不侧，坐不边，立不跸；不食邪味，不听淫声，不视邪色，有旨哉，幼幼之法，必深得造化生生不息之意。此古人多寿考，儿少夭折也。有等禀性温良之妇，有娠，不嗜欲、纵口，生儿少病，而痘疹亦稀。为儿医者，临症之际，宜察色、观形，不宜卤莽。如颊赤，知心热；鼻红。知脾热；左腮青，知肝气有馀；右腮白，知肺经不足；颏白，知肾虚。更参虎口三关之脉，小儿病情斯过半矣。

蒸变论  ***************************
小儿初生，血气未足，阴阳朱调，骨骼未全，故有蒸变之候。每三十二日一变，六十四日一变蒸。变则精神易，蒸则骨骼成。或发热，或吐或汗，呻吟，不食，烦啼，鼻塞，咳嗽，痰涎。变候七日，蒸过十三。初变：肾水，志，身热，耳骫冷。二变一蒸：膀胱，上唇肿如卧蚕。三变：心火，学笑，生惊悸。四变二蒸：小肠，浑身壮热而硬。五变：肝木，夜多啼哭。六变三蒸：在胆，学坐，闭目，生惊搐。七变：肺金，学语，牙齿生。八变四蒸：大肠，学硑。喷嚏，泄泻。九变：脾土，吐、泻，识人，知喜怒。十变五蒸：属胃，微汗、腹痛，呼父母。心包、三焦无形，故无蒸变。五蒸十变，天地生成之数全矣。八蒸者，后三大蒸，渐学移步，能应名。共五百零十二日，变则手足受血，足能行而手能持，亦有胎气壮实，喑变而无诸症者，此骨节脏腑由变而全，而胎毒亦由变而散也。

惊风论  ***************************
经云：诸风掉眩，统属肝木。小儿纯阳，真水未旺，心火已炎，故肺金受制，无以平木。故肝木有馀，而脾土常不足也。失于保养，塞暄不调，以致外邪侵袭；饥饱失节，以致中气损伤，而急惊、慢惊之候作矣。故急惊属肝，风木有馀之症；慢惊属脾，中土不足之候。有馀，则清之、泻之；不足，则温之、补之。急惊之症，因闻霹雳之声，或骡马禽兽之唬，以致面青、口噤、声嘶、发厥。过则容色如常，良久复作，身热，面赤，引饮，口鼻气热，二便黄赤，惺惺不睡。盖热盛生痰，痰盛生风，因惊而发耳。慢惊之症，因饮食不节，损伤脾胃，吐泻日久，中气大虚，发搐无休，身冷，面黄，不渴，口鼻气寒，二便清白，露睛，昏睡，目上视，手足瘛瘲，筋脉拘挛。盖脾虚生风，风盛则筋急，即天吊风是也。钱氏谓：急惊无阴之症，心经实热，阴不能配阳，为阳盛阴虚之候；慢惊是无阳之症，脾土虚甚，火不能胜水，为水甚火虚之候。故急惊者，十生一死；慢惊者，十死一生。当谙此理，不可混作一途。

诸疳论  ***************************
经云：数食肥，令人内热；数食甘，令人中满。盖其病因肥甘之所致，故名曰疳。夫襁褓中之乳子，与四五岁之孩提，乳哺未息，胃气未全，而穀气未充也。不能调助，惟务姑息，舐犊之爱，恣良肥甘，瓜果生冷，一切烹饪调和之味，朝餐暮飧，渐成积滞胶固，以致身热体瘦，面色痿黄，肚大青筋，虫疰泻痢，诸疳作矣！

吐泻论  ***************************
经云：诸呕吐酸，暴注下迫，皆属于热。又曰：湿盛则濡泄。夫小儿吐泻，皆由乳食过度，冷热不调，脾胃不和，传化失常，停滞于内，外感寒热，而吐泻作矣。泻黄、呕逆为热，泻清、吐乳为寒。须认切当，可也。

婴童赋  ***************************
乾元好生，坤元长养。人禀阴阳，天地囊龠。父精、母血以成形，天清、地浊而升降。顾一月之胎，形如珠露；二月之胚，痕若桃花。三月、四月，而男女形象分明；五月、六月，而五脏六腑具足。七月，发发生而关窍通；八月，动其手而游其魂。九月，儿身三转；十月，母妊当分。儿在胎而餐母血；母嗜欲最要提防。母寒、子寒，母热、子热。男女初生，调理须要得宜；肠胃未充，饭食不宜哺啜。六七日脐带未乾，纵炎热休频浴水。或缘客气相冲，遂染脐风恶候。盘肠，疝气，撮口，噤风，皆因风火为殃，未满十朝难治。若是初生，形如哑子，缘母饮冷，寒入肺经；昼夜啼哭彻晓，皆由热盛心惊。癣疥多因胎热，身黄名曰胎黄。马牙疳、七星丹，针而复缴；木舌风、重舌风，刺而后敷。更有蒸变，骨骼乃成。三十二日一变，六十四日一蒸。八蒸、十变，志意渐生；长智、长骨，能应能行。是儿暗行蒸变，必缘禀赋完全。胎惊、内钓，夜啼声多，属脏寒；泻青、泻黄兼吐乳，须分寒热。虽云惊症多般，大抵风、痰、食、热。发为搐搦，咬牙，寒战；变为循衣，眼窜，筋挛。治法：导食、豁痰作主，清心、泻木为先。更有慢惊，起于脾虚，露睛、昏睡；身寒虚变，脾风速死，天钓惊抽，眼目痓痫，取下风痰。更有诸疳，多伤食积。心、肝、脾、肺、肾，五脏异症；丁奚、哺露症，急治尤难。痢乃物积、气滞，疟分邪客、水火。肚痛当分虚实，吐乳总曰胃寒。解颅、语迟、夜滞颐，盖是原虚；口疮、鹅口、癞头疮，原由胎毒。赤瘤、火眼，皆从火热；囟高、囟陷，咎归脾虚。如斯古怪，更为何因？岂非乳母不善调治，致儿百病丛生者乎。临症三思、诊视，庶几起死、回生。

面部险症歌  ***************************
额上红多热燥多，若逢青色急惊疴，形如昏暗多应死，青贯山根奈若何？
囟门肿起定为风，此候应知最是凶，忽陷成坑如盏足，不过七日命应终。
印堂青色搐惊多，红主心惊白主和，或见微微青紫色，只因容忤症相过。
山根青现两遭惊，紫色伤脾吐泻因，红色夜啼声不歇，若逢白色死之形。
年寿黄为吐泻基，若然㿠白是为虚，两颐赤为啼哭热，更兼黄色吐因之。
鼻准微黄紫庶几，深黄死症黑应危，人中短缩缘吐利，黑形唇反定难医。
鼻门黑燥渴难禁，面黑唇青命不存，肚大青筋俱恶候，更嫌身有直身纹。
唇上鲜红润者平，燥乾红热即黄生，白形失血青惊重，黑纹绕口死之征。
承浆青色食时惊，黄多吐逆是真形，烦躁夜啼青主吉，金匮青生亦主惊。
青脉生于左太阳，须惊一度见推详，赤是伤寒微燥热，黑青知是乳多伤。
右边青脉不须多，有则频惊怎奈何？红赤为风抽眼目，黑青三日见阎罗。
忽见眉间紫带青，看来立便见风生，青红碎杂风将起，久病眉红是死形。
白睛青色有肝风，有积黄形不及瞳，若见黑精黄色现，伤寒发疽是其踪。
两颊风池二气黄，躁啼吐逆色鲜红，更如火煅还多燥，肺家客热死非空。
两颊黄为痰塞咽，青色肝风红主热，赤是伤寒黄主淋，二色精详分两颊。
左腮红为痰气盛，右腮红是风寒症，面而黧黑危急形，面带微红惊且热。
面白黄多吐利因，面青唇白急惊成，面白唇青方疟疾，面多白色腹中疼。
面红唇赤是伤寒，面目皆黄湿热端，面黄弄舌心烦躁，面肿虚浮咳利干。
两眉红主夜啼多，眉皱头疼痢疾呵，眼胞浮肿咳之久，不尔因疳疟痢疴。
瞑目昏昏似睡兮，不转睛而半露征，纵开目内无光彩，此症由来号慢脾。
耳轮乾燥骨蒸容，耵聍耳内自流脓，耳轮冰冷知麻痘，耳后红丝缕亦同。
鹅口口中皆白垢，脾热必然多口臭，鱼口鸦声最不祥，舌唇黑色应难救。
口张出舌是惊风，重舌木舌热干中，舌上生舌阳毒结，舌上生芒刺亦可。
舌上白滑亦难医，舌上黑胎全不和，舌上黑色命将休，舌卷难言死可知。
咬牙寒战痘疮传，牙根出因是牙鲜，牙根白色泻痢急，齿嚼咬人不久延。
牙稿焦枯脾热致，牙折肾经疳积是，牙床痒塌咬牙疳，牙关紧急惊风使。
口沫啼叫虫痛乎，涎来清白胃寒虚，吐涎黄水非良候，壅塞风痰吐尽奇。
呵欠面黄脾土虚，面青呵欠是惊迷，面红呵欠为风热，呵欠久病阴阳离。
呵欠气热是伤寒，呵欠喘急伤风传，多眠呵欠因疲倦，呵欠烦闷痘疮传。

险症不治歌  ***************************
小儿症候要佔详，闭目摇头搐一场，鼻头汗出兼吐痛，手抱胸前毕竟亡。
白膜侵入瞳人内，四肢不收候可伤，指上黄纹青惊变，鱼口鸦声不久长。
太阳青筋生入耳，定睛鱼口亦非良，赤脉贯睛非吉兆，舌纹目下亦多殃。
莫教口鼻蛔虫黑，鸦声啼哭是难量，胸陷唇乾手足冷，掌冷头低亦主亡，此时纵惜如珍宝，也须顷刻葬荒冈。

面部捷径歌（此色与三关看法同）  ***************************
舌纹交错紫兼青，急急求医免命倾，盛紫再加身体热，定知啼哭见风生。
紫少红多六畜惊，紫红相併即疳成，紫点有形如米粒，伤风积食证堪评。
紫散风传脾脏间，紫青口渴是风痫，紫隐深沉难疗治，风痰祛散命须还。
红赤连兮赤略轻，必然乳母不相应，两手忽然无脉见，定知冲恶犯神灵。
黑轻可治死还生，红赤伤寒痰积停，赤青脾受风邪症，青黑脾风作慢惊。

小儿无患歌  ***************************
孩童常体貌，情态自殊然，鼻内干无涕，喉中绝没涎。头如青黛染，唇似点朱鲜，脸方花映竹，颊绽水浮莲。喜引方才笑，非时手不掀，纵哭无多哭，虽眠未久眠。意同波浪静，性若镜中天，此候俱安吉，何愁疾病缠。

夭症歌  ***************************
身软阳痿头四破，脐小脐高肉不就，发稀色脆短声啼，遍体青筋俱不寿，尻肿膑骨若不成，能踞能行皆立逝。

面部五色歌  ***************************
面赤为风热，面青惊可详，心肝形见此，脉症辨阴阳，脾肺黄疳积，虚寒㿠白伤，若逢生黑气，肾败即须防。

虎口三关察症歌  ***************************
欲知虎口何处是？男左女右第二指，先分风气命三关，细察根源寻妙理。
初得病时见风关，稍进惊痰气关里，若到命关直透时，危急存亡须审视。
色红易疗紫则进，青极变黑终不治，纹青枝紫伤风症，纹紫枝红伤寒病。
肺热时结红米粒，黑色透唇伤暑论，青纹泻痢胃家寒，白色微微却是疳。
枝赤涎潮胸否膈，黄纹隐隐困脾端，枝形恰似垂钓样，风寒二症分其向。
向外伤风有汗形，向内伤寒无汗恙，关上枝青鱼刺形，惊疳虚风三部分。
枝直悬针青黑色，水惊肺热慢脾并，枝如水字三关有，咳嗽积滞风疳久。
枝如乙字青红纹，总是惊风慢脾咎，一曲如环乳食伤，两曲如钩冷之端。
三曲长虫伤硬物，双钩脉样定伤寒，枝形或若似弯弓，如环如虫又不同，乱纹十物如川字，食积疳成五脏风。

虎口脉纹五言独步歌  ***************************
虎口脉纹多，须知气不和，色青惊积聚，下乱泻如何？青黑慢惊发，入掌内吊多，三关若通度，此候必沉疴。青红惊急症，黄黑水伤残，紫色生惊搐，红筋热在肝。关中存五色，节节见纹斑，风关通九窍，色色是风纹。关中青与白，定是食伤生，气关从气论，因气便成形。未过三关节，相逢可贺生，命关生死路，风气两相攻。过了三关节，良医总是空，五指梢头冷，惊来不可当。梢头如火喷，原因食伤夹，若逢中指热，必定是伤寒。中指独自冷，麻痘症相传，红纹如线样，伤风发搐惊。右手病在脏，食伤惊积生，纹见三叉祥，生痰夜作声。有青并有黑，吐泻搐非轻，赤多因隔食，青是水风伤。筋纹连大指，阴症候相当，悬针主泻吐，生花定不祥。手足软腹胀，吐乳乳之伤，鱼口鸦声现，犬咬并人伤。黑时因中恶，白疳黄脾伤，青色大小曲，人惊并四足。赤色大小曲，水火飞禽扑，黄紫大小曲，伤米面鱼肉。黑色大小曲，脾风来作搐，囟门八字天，三关惊透亡。黑目相冲恶，掌冷亦堪伤，手足麻冷死，歪斜恐难当。口意心拽并，气吼此儿亡，鼻红兼嘴黑，华胥入梦乡。

五脏主病歌  ***************************
心经热盛定痴迷，天河推过到阳池，肝经有病人多痹，推动脾土病能除。脾经有病食不进，推动脾土病必应，肺受风寒咳嗽多，可把肺经久按摩。肾经有病小便寒，推动肾水即救得，大肠有病泄泻多，大肠推抹待如何。小肠有病小便闭，横门[月反]门推可记，命门有疾原气亏，脾土太阳八卦为。三焦主病多寒热，天河六腑神仙诀，膀胱有病作淋疴，肾水八卦运天河。胆经有病口作苦，只从妙法推脾土，胃经有病寒气攻，脾土肺金能去风。

掌上诸穴拿法歌  ***************************
三关出汗行经络，发汗行气是为先，大肠侧推到虎口，止泻止痢断根源。脾土宜补直为清，饮食不进此为魁，泄痢羸瘦并水泻，心胸痞气塞能开。掐心经络节与离，推离往乾中要轻，胃风咳嗽并吐逆，此经推效抵千金。肾水一纹是后溪，推上为补下为清，小便闭塞清之妙，肾经虚便补为奇。六腑专治脏腑热，遍身潮热大便结，人事昏沉总可推，去病犹如汤泼雪。总筋天河水除热，口中热气并括舌，心经积热火眼攻，推之即好真秘诀。四横纹和上下气，吼气肚痛皆可止，五经能通脏腑热，八卦开胸化痰逆。胸膈痞满最为先，不是知音莫可传，水火能除寒与热，二便不通并水湿。人事昏沉痢疾攻，疾忙须救要口诀，天门虎口须当竭，[月斗]肘生血顺是妙。一指五指节与推，惊风被唬要须知，小天心能生肾水，肾水虚少须用意。[月反]门专治气发攻，扇门发汗热宜通，一窝风能治肚痛，阳池专一治头疼。二人上马清补肾，威灵卒死可回生，外劳宫治泻用之，拿此又可止头疼。精灵穴能医吼气，小肠诸气快如风。

掌面推法歌  ***************************
一掐心经二劳宫，推上三关汗即通，如若不来加二扇，黄蜂入洞助其功。侧掐大肠推虎口，螺狮穴用助生功，内伤泄痢兼寒疟，肚胀痰吼气可攻。一掐脾经屈指补，艮震重揉肚胀宜，肌瘦面若带黄色，饮食随时而进之。肾经一掐二横文，推上为清下补盈，上马穴清同此看，双龙摆尾助其功。肺经一掐二为离，离乾二穴重按之，中风咳嗽兼痰积，起死回生便晌时。一掐肾水下一节，便须二掐小横文，退之六腑凉将至，肚膨闭塞一时宁。总筋一掐天河水，潮热周身退似水，再加水底捞明月，终夜孩啼即住声。运行八卦开胸膈，气喘痰多即使轻，[月反]门重揉君记取，即时饮食进安宁。眼翻即播小天心，望上须当掐下平，望下即宜将上掐，左边掐右右当明。运土入水身羸瘦，土衰水盛肚青筋，运水入土膨胀止，水衰土盛眼将睁。阴阳二穴分轻重，寒热相攻疟痢生，痰热气喘阴重解，无吼无热用阳轻。运动五经驱脏腑，随时急用四横文。

掌背穴治病歌  ***************************
掌背三节驱风水，靠山剿疟少商同，内外间使兼三穴，一窝风止头疼功，头疼肚痛外劳宫，潮热孩啼不出声，单掐阳池头痛止，威灵穴掐死还生。一掐精灵穴便苏，口歪气喘疾皆除，内间外使平吐泻，外揉八卦遍身疏。

二十四惊推法歌  ***************************
兔丝惊主口括舌，四肢冷软心家热，推上三关二十通，清肾天河五十歇。运卦分阴亦三十，二十水底捞明月，葱水推之蛤粉擦，手足中心太阳穴。洗口米泔仍忌乳，顷刻其惊潜咸灭。
马蹄惊主肢向上，四肢乱舞感风吓，推上三关五十通，三次掐手五指节。补脾运卦四横文，各加五十无差迭，走磨摇头三十遭，天门入虎神仙诀。姜水推之生冷忌，上马揉之汗不歇。
水泻惊主肚中响，遍身软弱嘴唇白，眼翻寒热不调匀，推上三关加半百，补脾运卦五十遭，天门入虎三次诀，横文四十[月斗]揉十，大蒜细研重纸隔，敷脐大久小片时，风乳饮食皆忌得。
鲫鱼惊主吐白沫，肢摇眼白因寒唬，十三关上好追求，肺经走磨五十歇。八卦四十横纹二，四次掐手五指节，上马三遭茶洗口，蛤粉涂顶惊自灭。
乌纱惊主唇肢黑，面有青筋肚作膨，食后感寒风里唬，三关五十逞奇能。运卦补脾并补肾，半百还揉二扇门，分阴二十横四十，二十黄龙入洞增。麝香推罢忌乳风，虚汗来多补土行。
乌鸦惊大声即死，眼闭口开手足舞，此是痰多被唬惊，三关二十应无苦，推肺运卦分阴阳，补肾横文五十主，按弦走磨只三次，天心一掐葱姜补，细茶洗口取微汗，蛤粉涂顶忌乳风。
肚胀惊气喘不宁，青筋裹肚眼翻睛，此子只缘伤乳食，二十三关即效灵。大肠阴阳并八卦，补脾补肾半百匀，天门虎口只三次，五十横文最有情。二十水底捞明月，葱姜推取汗频频，捣葱用纸重包裹，敷向胸前忌乳风。
潮热惊多生气喘，口渴昏迷食感寒，推关六腑各六十，河水阴阳四十完。八卦横文须半百，三次天门入虎看，姜葱推汗泔洗口，茱萸灯草脚心安。
一哭一死惊夜啼，四肢掣跳起登时，有痰伤食仍伤热，八卦三关二十施。分阴阳清天河水，六腑清凉半百奇，横文四十推盐水，薄荷煎汤口洗之。生冷乳时须禁忌，搽胸用蛤更敷脐。
缩沙惊至晚昏沉，人事不知口眼掣，痰症三关四十推，八卦三十肾二百，虎口阴阳五十匀，指节一百为真诀，揉脐一十麝香推，蛤搽手足风忌得，研茶作饼内间敷，洗口还须汤滚白。
脐风惊主口吐沫，四肢掣跳手拿拳，眼翻偏视哭不止，三关一十问根源，运卦清金并补肾，龙戏珠背五十圆，指节数番姜水抹，米泔须用洗丹田。
慢惊咬牙眼不开，四肢掣跳脾虚是，八卦三关五十通，天门指节数番治，补肾五十十走磨，天心揉之风乳忌。
急惊捏拳四肢掣，口歪惊主感风寒，一十三关五十腑，补肾推横五十完，运卦走磨加二十，威灵掐穴汗漫漫，推时更用葱姜水，洗口灯心忌乳寒。
弯弓惊主肢向后，肚仰上哭不出声，痰积三关推二十，五十须当把肺清。入水走磨加数次，一十天门入虎真，麝香水推荷洗口，百草霜敷治噤声。
眼睛向上天吊惊，哭声大叫鼻流清，清肺推关并运卦，推横补土又分阴。各加五十无差别，走磨二十掐天心，推用葱姜尤忌乳，宗因水唬致惊深。
内吊咬牙苦寒战，掐不知疼食后寒，推关清肾仍清肺，补土五十一般般。天门虎口加二十，摘果猿猴半百完，推用麝香甘草洗，忌风生冷乳兼寒。
胎惊落地或头软，口噤无声哑子形，胎毒推关兼补肾，补土清金半百勤。横文二十威灵掐，虎口天门数次灵，灯火顶头烧一燋，涌泉一燋便安宁，葱姜推后应须退，不退应知是死形。
月家惊撮口拿拳，眼红不响抹三关，横文阴阳皆二十，运卦清金半百玄。取土入水运数次，指节数次二人连，葱姜推后灯芯洗，蛤粉敷两太阳边。
盘肠气喘作膨胀，人形瘦弱肚筋青，脏寒运卦推关上，指节横文补肾经，补脾五十天心掐，外劳揉之立便轻，艾饼敷脐葱水抹，麝香搽向脚中心。
锁心惊主鼻流血，四肢冷软火相侵，推关补肾天河水，运卦天门五十真。清肺分阴各二十，米泔洗口麝香淋，蛤粉细研搽两额，还敷手足两中心。
鹰爪掐人眼向上，哭时寒战眼时光，肺风被吓仍伤食，二十三关分阴阳，清金补土横文等，各推五十用生姜，走磨入土皆数次，取肝灯芯洗口汤。
撤手惊主手足掣，咬牙歪口被风吓，心热推关二十通，运卦资脾加半百，横文指节及天门，各加数次为准则，走磨一十葱姜推，取汗微微惊自歇，仍将蛤粉搽手心，洗口茱萸须记得。
袒手惊主手袒下，眼黄口黑面紫青，舌动只因寒水唬，五十三关把肺清。补肾横文入虎口，八卦天河半百经，入水数次姜推汗，麝香敷向涌泉真，洗口细茶忌风乳，却能起死致安宁。
看地惊主眼看地，手掐拳时心热真，八卦横文皆五十，三关一十掐天心，虎口[月反]门皆数次，葱姜洗口用灯芯。

杂症推拿歌  ***************************
吐逆四肢冷肚响，吐乳须知胃有寒，三关水火各二十，清金清肾四横文。八卦各皆加半百，数次天门虎口完，十揉[月斗]肘椒葱汁，茱萸蛤粉脚心安。
肚痛三关推一十，补脾二十掐窝风，运卦分阴并补肾，揉脐入虎口中心，各加五十掐指节，[月斗]肘当揉二十工，艾敷小肚须臾止，虎口推完忌乳风。
火眼三关把肺清，五经入土捞明月，各加二十[月斗]肘十，清河退腑水阳穴，五十横文十戏珠，两次天河五指节。
气肿天门是本宗，横文水肿次详阅，虚肿肚膨用补脾，此是神仙真妙诀。
黄肿三关并走磨，补肾皆将二十加，补土横文皆五十，精灵一掐服山楂，推时须用葱姜水，殷勤脐上麝香搽。
走马疳从关上推，赤凤阴阳一十归，清河运卦兼捞月，各加五十麝香推，烧过倍子同炉底，等分黄连作一堆。
头痛一十向三关，清土分阴并运卦，横文及肾天河水，太阳各安五十下，阳池一掐用葱姜，取汗艾叶敷顶上。
痰疟来时多战盛，不知人事极昏沉，阴阳清肾并脾土，五十麝香水可寻，走磨横文各二十，桃叶将来敷脚心。
食疟原因人瘦弱，不思饮食后门开，一十三关兼走磨，补土横文五十回，[月斗]肘一十威灵掐，上马天门数次归。
邪疟无时早晚间，不调饮食致脾寒，上马三关归一十，补脾补肾掐横文，五十推之加[月斗]肘，威灵三次劝君看，阴阳二关须详审，走气天门数次攒。
白痢推关兼补脾，各加五十掌揉脐，阴阳虎口仍揉肘，二十清肠取汗微，葱姜少用揉龟尾，肚痛军姜贴肚皮。
赤痢三关推一十，分阴退腑及天河，横文五十皆相等，揉掌清肠龟尾摩，半百各加姜水抹，黄连甘草起沉疴。
痢兼赤白抹三关，阴阳八卦四横文，龟尾大肠揉掌正，揉脐五十各相安，葱姜推罢忌生冷，起死回生力不难。
痞痢推关补脾土，五节横文二十连，退腑一百盐揉否，螺狮艾叶及车前，细研敷向丹田上，白及将同牛肉煎。
热泻推肠退六腑，八卦横文及掌心，揉脐五十同清肾，姜水推之立便轻。
冷泻推关及大肠，运卦分阴补肾乡，各加五十推姜水。走磨指节并脐旁，掌心数次同龟尾，此是先贤治泻方。
伤寒潮热抹三关，六腑阴阳八卦看，清肾天河加五十，数次天门入虎钻，五指节当施五次，葱姜推罢立时安。
吐法天河捞明月，数番六腑五指节，螺狮苜蓿贴丹田，大泻大肠真妙诀。小便不通用蜜葱，作饼敷囊淋自泄，若将捣烂贴丹田，此法能通大便结。

验症加减法  ***************************
小儿初生月，胸膈手频翻，此病号领膈，父母惜儿难。
心中有痰，气不转，面黄，眼直视，不食，肚上青筋，用滚痰丸一行，随用石膏烧末，蜜汤下。
小儿初生月，肢体瘦无涯，头角毛稀少，原因鬼主胎。
小儿初生月，七吼血流鲜，指甲唇毛缺，胎中损莫收。
小儿初生月，两眼烂其弦，此症胎中热，惊风最是先。
此肝经有热，眼目赤肿，鼻气急，口吐涎痰，先服滚痰丸；后用寒水石方、四黄散治之，切不可点。
小儿初生月，啼哭作鸦声，泻下如蓝色，胎中更积惊。
此心中有惊，拿十二经络，服镇惊丸，薄荷汤下。后用桃红散，灯心汤下。
小儿初生月，吐浮热中胎，不识常乳哺，原因是吐来。
此儿受寒，眼目青，四肢冷，先吐、后泻，用通关散吹入鼻中；次用捉虎丹治上；泻后，用平胃散治下。
小儿翻吐后，搐热气长吁，此病知医疗，其原号胃虚。
此体弱，元气虚，不思饮食，肌肉不生，益黄散治之。
小儿惊吐后，食物不过喉，目定浑身肿，看看命不留。
小儿惊热重，吐泻后心烦，赤点连皮肿，医人仔细看。
吐泻后，热泄，阳发在外，不能退热，先拿经络；后用姜汤磨滚痰丸。定搐用通关散吹入鼻中。
小儿初得病，体热目皮张，父母忧惊死，医人见识长。
拿左手、右足，用通关散吹之。
小儿惊积后，最要补肠中，此病虚中积，久病更加脓。
肚腹溏泄无常，有积，滚水下千金丸，后用平胃散补之。
小儿惊泄久，眼慢困沉沉，手足时加搐，良医谓慢惊。
泄久脾虚，睡卧不醒，属内寒矣，与急惊相似，不可用凉药。用姜汤磨牛黄丸，后用益黄散治之。
小儿惊泄后，偃蹇若风瘫，此气为中疗，医人仔细看。
此症难识，先用通关散吹之，不开，不治；开则用降痰丸治下。
●开关散　细辛　麝香　皂角
儿小沉久病，慢慢患无时，欲死频来去，经云号慢脾。
眼目望上，即同天吊惊风，先服滚痰丸，后用寒水石治之。
小儿惊风重，走注四肢瘫，作热时加搐，惊来泪不干。
四肢无力，日夜啼哭，拿十二经络，用灯芯汤送牛黄丸。
小儿肠冷后，时热复加惊，咳嗽痰成壅，看看啼没声。
眼珠黄，心中痰结，声气闭塞，用黄荆子汤下滚痰丸。热退，用伏龙肝煎汤，下山豆根、青礞石，即愈。
小儿初生月，噤口病非轻，吃乳频吐沫，须令父母惊。
此名噤风：口噤，眉蹙，面红，大声。三日去脐，作脐风论。风在皮，无药治之。
小儿初生月，腹紧哭声长，此气胎中受，经云号锁阳。
此腹紧，作夜啼，用灯心膏汤治之。
小儿初生月，舌缩哭声沉，愚者何能识，惊痰上锁心。
此痰与积病相同，用滚痰丸治之。
●十二手法主病赋
黄蜂入洞治冷痰、阴症第一；水底捞明月主化痰、潮热无双。凤凰丹展翅同乌双龙摆尾之功；老翁绞[冖/八/曾]合猿猴摘果之用。打马过天河止呕、兼乎泻痢；按弦走搓磨动气、最化痰涎。赤凤摇头治木麻；乌龙摆尾开闭结。二龙戏珠利结止搐之猛将；猿猴摘果祛痰截疟之先锋。飞筋走气专传送之；天门入虎之能血也。

十二手法诀  ***************************
黄蜂入洞法：大热。一掐心经，二掐劳宫。先开三关；后做此法。将左、右二大指先分阴阳；二大指并向前，众小指随后，一撮、一上，发汗可用。
水底捞明月法：大凉。做此法，先掐总筋，清天河水，后以五指皆跪，中指向前，众指随后，如捞物之状，以口吹之。
飞经走气法：化痰，动气。先运五经文；后做此法。用五指开张，一滚，一笃，做至关中，用手打拍乃行也。
按弦走搓磨法：先运八卦；后用二大指搓病人掌、三关各一搓；二指拿病人掌，轻轻慢慢如摇，化痰甚效。
二龙戏珠法：用二大指、二盐指并向前，小指在两旁，徐徐向前，一进、一退，小指两旁掐穴，半表里也。
赤凤摇头：此法，将一手拿小儿中指；一手五指，攒住小儿[月斗]肘，将中指摆摇，补脾、和血也。中指属心、色赤，故也。
乌龙摆尾法：用手拿小儿小指，五指攒住[月斗]肘，将小指摇动，如摆尾之状，能开闭结也。小指属肾水、色黑，故也。
猿猴摘果法：左手大指、食指交动，慢动；右手大指、食指，快，上至关中，转至总筋左边，右上至关上。
凤凰单展翅法：热。用大指掐总筋；四指皆伸在下，大指又起，又翻四指，如一翅之状。
打马过天河：温凉。以三指在上马穴边，从手背推到天河头上。与捞明月相似。俗以指甲弹响过天河者，非也。
天门入虎口法：右手大指掐小儿虎口；中指掐住天门；食指掐住总筋，以五指攒住[月斗]肘，轻轻摇动，效。

寸口脉诀歌  ***************************
小儿有病须凭脉，一指三关定其息，浮洪风盛数多惊，虚冷沉迟定有积。小儿一岁至三岁，呼吸须将八至看，九至不安十至困，短长大小有形千。小儿脉紧是风痫，沉脉须知乳化难，腹痛紧弦沉实秘，沉而数者骨中寒。小儿脉大多因热，沉细原因乳食结，弦长多隔肝风，紧数寒惊四肢掣。浮洪胃口似火烧，沉疴腹中痛不歇，虚滞有气更兼风，肺孔多痢大肠血，脏腑三部脉来分，但以浮沉迟数则，风痰疾喜迟而浮，急大洪数儿不瘳。紧大邪气风痫作，弦急寒邪风冷求，寒疟脉弦而带迟，热疟脉弦而带数。下简之脉喜细微，浮大见时难用药，吐泻顺脉小而微，乳后辄吐脉乱宜。中暑霍乱喜浮大，最嫌沉细与沉迟，急惊之脉弦数急，慢惊之脉宜沉细。疳积诊时洪大宜，沉细必然无药治，水肿浮大得延生，细沉难以望安宁。吐衄腹痛沉细吉，浮数弦长药不灵，紧数细快无他疾，沉缓不能消乳食，气喘身热宜滑净，脉涩四肢寒者危。

人门先知诀  ***************************
生死入门何处断，指头中用掐知音，此是小儿真妙诀，更于三部看何惊。

虎口三关察脉图  ***************************
紫热红伤寒，青惊白是疳，黑时为中恶，黄即困脾端。
三关青：鸟兽惊。浮因风受；沉因食受。
三关赤：水惊。浮因风受；沉因食受。
三关黑：是人惊。浮，热在外；沉，热在内。
（图缺）
掌面诸穴图（图缺）
凡诸文，三关通度，俱皆恶候，然不越惊、热、风、痰而已。
运水入土：能治脾土虚弱，小便赤涩。如脾土虚，泻痢，即运土入水；如小便赤涩，即运水入土。
总筋，属土，总五行，以应脾胃。主温热。外通[月反]门，周流一身；壅塞之症及诸惊，皆掐此。
赤筋：属火，以应心、小肠，主霍乱、作寒，掐此。
青筋：阳木，以应肝、胆，主温和，通两目，赤涩、红生、多泪，掐此。
白筋：浊阴，属金，以应肺、大肠，通一身之窍。微凉，胸膈痞满，头昏，生痰；退热掐此。
黑筋：重阴，属水，应肾、膀胱，通两耳。主冷气、尪羸、昏沉，掐此。

掌面诸穴图  ***************************
掐心一节及劳宫，推三关，能出汗；后做黄蜂入洞（心在中指）。
内劳宫：屈中指尽处是穴，发汗用。
天河水：在总筋下三指。掐总筋，清天河水，水底捞明月，治心经有热。
（图缺）
横文掐至中指尖，主吐（横文在掌尽处）。
无名属肺。掐肺一节及离宫节，止咳嗽；离至乾中，要轻。
小指属肾。掐肾一节，小横文、大横文、退六腑，治小便赤涩。运五经文，治五脏六腑气不和。
运四横：和上下不足之气，气急、气喘、腹肚疼痛。
大指属脾。掐脾一节，屈指，为补。小儿虚弱，乳食不进。
[月反]门：在大指节下五分，治气促、气攻。[月反]门推向横文，主吐；横文推向[月反]门，主泻。
横文两旁，乃阴阳二穴。就横文上，以两大指中分，望两旁抹，为分阴阳：肚胀、腹膨胀，泄泻，二便不通，脏腑虚，并治。
运八卦：开胸膈之痰结。左转止吐；右转止泻。
天心穴：乾入寸许，止天吊惊风，口眼歪斜，运之，效。
虎口对天门：推之，名天门入虎口。推后，二指拿定二穴，一指掐住总筋，以手揉[月斗]肘，是也。
清天河，分阴阳，赤凤摇头，止夜啼。
掐中指一节及指背一节，止咳嗽。

掌背穴图  ***************************
掐五指背一节：专治惊吓，醒人事，百病离身。
掐大指少商穴：治湿痰，疟、痢。
靠山穴：在大指下掌根尽处腕中，能治疟疾，痰壅。
威灵穴：在虎口下两旁歧，有圆骨处。遇卒死症，摇掐即醒。有声则生，无声则死。
一扇门，二扇门：在中指两旁夹界下半寸是穴。治热不退，汗不来，掐此，即汗如雨，不宜太多。
掌背穴图（图缺）
精灵穴：在四指、五指夹界下半寸，治痰壅、气促、气攻。
二人上马：在小指下里侧，对兑边是穴。治小便赤涩，清补肾水。
外劳宫：在指下，正对掌心是穴。治粪白不变，五穀不消，肚腹泄泻。
一窝风：在掌根尽处腕中。治肚痛极效。急慢惊风。又一窝风掐住中指尖，主泻。
阳池穴：在掌根三寸是。治风痰，头痛。
外运八卦：能令浑身酥通。

脚上诸穴图  ***************************
膝眼穴：小儿脸上惊来，急在此掐之。
前承山穴：小儿望后跌，将此穴久掐，久揉，有效。
解溪穴：又惊、又吐、又泻，掐此即止。
鞋带穴：小儿望后仰，掐此，效。
若小儿惊急掐人，眼光掣跳，寒战，咬牙，将大指一节久揉，即止。掐左足，右手，又将手中指一节掐三下。
揉龟尾并揉脐，治水泄，乌纱膨胀，脐风、急慢等症。
后承山穴：小儿手足掣跳，惊风紧急，快将口咬之，耍久，令大哭，方止。
脚上诸穴图（图缺）
仆参穴：治小儿吼喘，将此上推、下掐，自然甦醒。如小儿急死，将口咬之，则回生，名曰老虎吞食。
正面图（图缺）

五色不治歌  ***************************
青色如针两目下，良医也须怕。忽然腹痛面青时，何必更求医。青色横目及入耳，此症应知死。赤侵眉间死无疑，七日可为期。青色如针入口里，报君三日已。黑色遮眉入绕目，命殂何太速！黑起眉间也不良，十日定知亡。人中黑色入口里，必做黄泉鬼。眼目自闭睁睁开，死信也将来。水肿之病目输黑，报道肾经绝。久咳唇白及绕颐，死日不多时。孩童吐血鼻塞白，命殂救不得。久病忽然面似妆，不久见阎王。目陷无光兼直视，祸从三朝至。更有瞳人不转动，休将良药用。口噤全然不进乳，此病必难许。泻下之物如瘀血，此儿休望活。利久不食又咬人，终与鬼为邻。泻利不止热又生，如何想命回。久吐不止止又吐，此病人鬼数。耳内生疮黑斑出，医人休用术。下粪黑色不止时，不必望生期。久嗽四肢皆厥冷，备起棺木等。小儿腹胀喘又粗，终须向死途。这般诸恶症，枉费用工夫。
小儿牙关紧闭，将夹车穴揉之，自开。

正面部位歌  ***************************
中庭与天庭，司空及印堂，额角方广处，有病定存亡。青黑惊风急，体和滑泽光，不可陷兼损，唇黑最难当。青甚须忧恐，昏暗亦堪伤，此是命门地，医师要较量。
额上属心，鼻准属土，左腮属肝，右腮属肺，下颏属肾。
天吊惊：眼向上不下。将两耳珠望下一扯，一掐，即转。
肝惊起发际，肝积在食仓，肝冷面青白，肝热正眉端。
正身图（图缺）
脾惊正发际，脾积唇应黄，脾冷眉中岳，脾热太阳侵。
肺惊发鬓赤，肺积发际当，肺寒人中见，肺热面腮旁。
背面图（图缺）
撮口惊图（图缺）
肾惊耳前穴，肾积眼包相，肾冷额上黑，肾热赤食惊。
缩纱惊（图缺）
心惊在印堂，心热额角荒，心冷太阳位，心热面颊妆。
撮口惊：服乳即吐，人事昏沉，急须用灯火煅曲池各一燋，虎口各一燋，一窝、中脘各七燋。
缩纱惊：日轻、夜重，人事昏迷，四肢软，如坐地。用桃皮、生姜、飞盐、香油、宫粉和匀，推之。两膝、委中、内关穴上，猪尾骨上，各用灯火断之。
急惊风图（图缺）
慢惊风图（图缺）
双眼翻白，青筋，气吼、撮口、吐沫即死者，急惊风也。用灯火断眉心一燋，鼻梁一燋，心演一燋，两手总筋各一燋，两足鞋带穴各一燋。以生姜、香油、热推之。
慢惊风：盖因逐日被唬，雨湿所伤，惊恐所致。露睛，昏睡，咬牙，口歪，心间迷闷，多于吐泻后得之。掐住眉心良久，太阳、心演推之；灯火断眉心、心演、虎口、涌泉穴各一燋，香油调粉推之。
膨胀惊：寒热不均，有伤脾胃，饮食太过，胃不克化，气吼，肚膨，肚上青筋，两眼翻白。用灯火断心演内三燋，囟门三燋，肚脐四燋，两膝二燋，鞋带各一燋，总筋各一燋。
膨胀惊图（图缺）
鲫鱼惊：因寒受风，痰涌结，吼气不绝，口吐白沫，四肢舞，眼白。用灯火断虎口各一燋，囟门四燋，口角上下四燋，心演内一燋，脐下一燋。
夜啼惊：又名肚胀惊。肚上青筋，腹胀如鼓，哭声大叫，一哭，一死，手足热、跳。用生姜、潮粉、桃皮、飞盐推；灯火断眉心一燋，平心三燋，太阳各一燋，囟门四燋，喉下一燋。
鲫鱼惊图（图缺）
夜啼惊图（图缺）
脐风惊：多在三朝、一七。内发五脏冷寒，肚腹作胀，两口角起黄丹，口内、心演有白泡疮，挑破出血，效。灯火断囟门四燋，喉下一燋，心平三燋。
挽弓惊：因饮食或冷、或热，伤脾胃，失调理。冷痰涌于肺经。四肢向后仰上，哭不出声，两眼密闭，如挽弓之状。灯火断青筋缝上七燋，喉下三燋，绕脐四燋，鱼肚一燋。
胎惊：因孕母食荤毒之物，受劳郁之气，落地或硬或软，眼不开，如哑子形，是母腹中受胎毒也。断背脊筋缝上七燋，顶上三燋，喉下三燋，绕脐四燋，涌泉各一燋。
脐风惊图（图缺）
挽弓惊图（图缺）
乌鸦惊：因食乳哺，被唬，或吃冷物，伤荣卫，大叫一声、一死，眼闭，一掣一跳，闻响即唬，心经有热，用老鸦蒜烧过，车前草擂水服。灯火断囟门、口角各四燋，肩井、[月斗]肘、手掌各一燋，心演、鼻梁、鞋带一燋。一方：老鸦蒜烧为末，心窝擦之。
胎惊图（图缺）
乌鸦惊图（图缺）
乌缩惊：因食生冷太过，或迎风食乳，血经变成沙，行遍身，四肢黑，肚上青筋过脸，腹胀，唇黑，内有寒，主吐泻。用灯火断青筋缝上七燋，立效。
月家惊：因母当风睡卧，或月内受风，痰涌心口，落地，眼红，撮口，捏拳，头偏左右，哭不出声，肚腹青筋，气急。灯火断胸前七燋，绕脐四燋，青筋缝上七燋，百劳穴二燋。
乌缩惊图（图缺）
月家惊图（图缺）
天吊惊：因母与之风处，乳食所伤，风痰经于胃口，头后仰，脚后伸，手后称，眼翻白向上。灯火囟门四燋，肩井二燋，总筋、鞋带各一燋，喉下二燋，绕脐四燋。用鹅一只，扎在伞下，扎住鹅嘴、取涎、饮之，效。
肚痛惊：因生冷过多，乳食所伤，脏腑大寒，身软弱，口角白，眼翻，四肢冷，腹内痛，身发颤，用灯火断肚脐四围四燋。
天吊惊图（图缺）
肚痛惊图（图缺）
看地惊图（图缺）
看地惊：因乳食受伤，夜眠受惊，饮食冷热不调，两眼看地，一惊便死，手捏拳，头垂不起，口歪、咬牙，用灯火断喉下三燋，囟门四燋，绕脐四燋。
潮热惊：因失饥、伤饱、饮食不纳，脾胃虚弱，遍身潮热，脚向后乱舞，用灯火断手上螺狮骨一燋，虎口一燋，绕脐四燋。
潮热惊图（图缺）
蛇丝惊图（图缺）
蛇丝惊：因食无度，口拉舌，四肢冷，口噙母乳，一喷一口青烟，肚上青筋起，气急。用灯火断胸前六燋；小便头上掐之。用蛇蜕四足缠之、便好。
马蹄惊：因与荤毒之物食之，热干脾胃，头向上，四肢乱舞，如马举蹄。天心穴掐之，心经掐之，用灯火断两掌心并肩井各一燋，喉下三燋，脐下一燋。
马蹄惊图（图缺）
鹰爪惊：因乳食受惊，夜眠受唬，手抓人衣，仰上，哭声大叫，身体寒战，捏拳，手爪往下，口向上，肺经有热。灯火断头顶、眉心、两太阳、掌心、心演、涌泉、大敦穴各一燋，绕脐一转。
鹰爪惊图（图缺）
水泻惊：因寒热不调，肚中响而作痛，两眼白，口唇白，身体软弱，用灯火断眉心一燋，心演一燋，总筋各一燋，一窝风各一燋，鞋带穴各一燋，颊车穴各一针。
水泻惊图（图缺）
撒手惊：双手袒下，一撒即死，咬牙，口歪，手足掣跳，用灯火断总筋各一燋，一窝风各一燋。
撒手惊图（图缺）
内吊惊：因食感寒，咬牙、寒战，眼向内翻，人事昏沉，掐不知疼，用灯火断囟门四燋，心演内一燋，两手总筋各一燋。
迷魂惊：昏沉不知人事，咬牙、一死。先掐眉心、鼻梁下，后用灯火断心演内一燋，鞋带穴一燋，总筋各一燋。
内吊惊图（图缺）
迷魂惊图（图缺）

补遗脐风论  ***************************
夫小儿惊症，而脐风最酷，诚为可畏。其候：锁喉、撮口，俗云荷包风，十无一生。原因风湿所伤，或因尿在衣内，遂袭成风。又因三五日脐落之后，频与之浴，水入脐内，变作盘肠痧气作痛。近时论云：皆由临盆之时，产母立高，小儿落地，胞尚未来，脐带吊动肚皮脂膜，以致血脉沸腾，急胀如鼓，风痰潮作，更袭外风而撮口、锁喉、噤风之症作矣。用细辛为末，或用乌梅蘸擦牙关，吐涎便愈。详看肚脐四围，有紫黑筋形，用小针挑出紫黑血，愈。用面作饼子，贴脐中央，艾火灸三四壮。又法：用灯火烧脐断，妙。又法：看口内喉演有白泡疮如豆大，挑破，出血，效。

刺泡法  ***************************
小儿初生下即死，看儿口中前齶上有泡，名曰悬痈。以手指掐破，用帛拭净，即活。若血入喉，即死。

回气法  ***************************
初生气欲绝，不能啼者，必是难产，或冒寒所致。急以棉絮包裹，抱怀中，未可断脐带，且将包衣置炭火中烧，仍作大纸条，蘸清油、点著，于脐带上往燎之。儿得火气，由脐入腹；更以热醋汤洗带，须溲即回。啼叫如常，方可洗浴断脐。

通便法  ***************************
初生下，大、小便不通，腹胀欲绝者，急令其母以温水漱口，吸咂儿胸、背、心并脐，两手、两足四心，共七处。凡三五次，以红赤为度。须溲、即通。不然无生意。

贴囟法  ***************************
治初生时，被风吹，鼻塞，服药不退，用南星为末，生姜自然汁调成饼，贴囟上，自愈。
治初生下，遍身无皮，但是细肉，宜速用白早米粉干扑，候皮生，乃止。
治小儿初生，遍身如鱼泡，或如水晶，碎则成水，用密陀僧，研极细末掺；仍服苏合香丸。
治七日肾缩，乃初生受寒所致。硫黄、茱萸等分，为末，研大蒜，调涂其腹；仍以蛇床子微炒，火烧、烟燻。


卷二  ——————————————————————————————————————————————————————————————————————————————————————————

病机纂要  ***************************
尝谓脏腑病因，数变莫测。暑湿风寒易辨；经络虚实先明。心主惊而肝主风；脾主困而肺主喘。肾水为脏，专主于虚。肝实：则两目直视，大叫、呵欠，项急、烦闷，泻青丸须宜早啜；肝虚：则咬牙，多欠，气热外生，气湿内生，地黄丸犹所堪裁。叫哭、发热、饮水、搐，降君火，导赤、泻心；困卧、悸动、体不安，补心脾，粉红丸子。脾实：困睡、身热，引饮水，泻黄散可服；土虚：吐泻、生风，异功散、益黄散堪尝。肺实：闷乱、喘促，有饮水、不饮水之分，功成于泻白；金虚：气硬、唇白，有色泽、色不泽之别，效奏于阿胶。肾本虚而无实，目无光而畏明。额解颅而面㿠白，地黄丸而补肾虚。大都：筋脉统属于肝；热盛，则直视有准；风生，则连札无疑。风热相攻，反张而痓，百日内发，是曰胎惊。真惊三发则死；假惊何用求神。或起于风寒跌扑；或由于鸡犬声闻。惊分急慢；症别阴阳。急者活而慢者危；急宜凉而慢宜补。抱龙丸、镇惊丸总在滚痰；保生丹、醒脾饮，尤尊至宝。咳嗽何因，风寒痰火。有声无痰兮，肺被火炎；有痰无声兮，脾遭湿挠。春作气升夏火炎，秋从湿热冬寒滞。痰臭结痈在肺，午后嗽作。阴虚久嗽，龟胸须知。莫如，百合丹、款花膏，专除久嗽；参苏饮、豁痰汤，更治风寒。夏伤暑而秋作疟，食生冷而结痰。涎气、正气交攻；阴分、阳分各别。一日一发在阳分，可行截法；间一日发在阴分，养正而痊。痢多滞下，有赤、有白。物积内而气滞中；白乾气而赤乾血。绿如菜色，良由风湿之因；黄而带赤，盖是热积所致。瘀渗、兜涩莫试；通因通用为宜。呕吐因过饱，冲寒、痰火併胃虚所致。烦渴、挟暑；肢冷、中寒。月里婴儿吐乳，却缘何故？哭声未定，乳之，气逆上行。大都：正胃、调脾；治法：降痰、下气。霍乱吐泻并转筋入腹；日热夜寒互激，邪正难分。转筋者，风生肝木；大泻者，脾受湿侵。吐乃火炎心上，阴阳二气相承。暑湿、霍冷、为当寒兮，姜附可称。小儿泄泻，食积之因。水泻皆缘，湿盛；完穀、盖是脾虚。数至而便无粪，泄名大瘕泄。不泄而或多矢气，湿滞痰凝。五苓散效如奔马；导滞汤速若驱霆。疳之得名，过食肥甘。白膜遮睛，发穗、毛乾、生癣疥；青筋绕肚，吃泥、泻痢、脱肛门。身寒、身热；或吐、或喘。吃茶叶，虫居心上；啮[鼠攴]炭、虫食肝经。肾则吃盐、面地；胆则喜醋、贪酸。虫若归脾，好吃土而并生米；上行啮肺，喜咬布以及衣裳。长虫、寸白及蛔虫，此因宿食居脾胃。芜荑、贯众，杀虫圣药；肥儿、脱甲，疳积仙方。惊痰：乳食作块而痛；惊癖：痰凝当心作痛。痰癖，多啼，心上下痛。壮热疳癖，身痛兼羸。右胁块如掌迹，腑癖、不动，不迁移，两胁疼似杖形，食疼而来往冲心。除惊痰，滚痰为上；疗积食，消导居先。惊积：夜啼，溺黄，粪青；风积：目青，露白，壮热。乳积：面黄，乳罢哭而吐乳；疳积：身黄，肚胀，数为更衣。惊要镇心；食须消导。热症故有多般；要识阴阳虚实。壮热、不言、面赤，心经独受风邪。气热伤肺；湿热伤脾。参详外感、内伤；亦有似疟、非疟。身热、恶热、尤饮水，总属内邪；身热、恶寒、不饮水，皆为表症。身热、头疼、恶寒、无汗，是伤寒；头疼、身热、有汗、恶风，为风邪。阴虚：日轻、夜重，血上追寻；阳虚：日重、夜轻，气中调理。阴虚阳盛：啮冰雪尚不知寒；阴盛阳虚：啜沸汤尤为不热。风寒：表散；食积：下平。虚宜补而实可泻；痰须豁而热自清。汗本于心，内血外液。自汗，盖属阳虚；盗汗，却缘阴竭。黄耆六一散，能令汗自灭。咽喉肿痛，潮起风痰。双单乳鹅，痄腮，喉痹，急慢缠喉、锁口，风痰火热相煎。腹痛因寒，亦多火热。手不可近为实；按之痛止为虚。无休、无歇为寒；时痛、时止为热。绞肠沙，痛则口唇青黑；手足青冷，则危笃难医。当胸却是心疼；膈下积居胃脘。小腹寒疼，当脐食积。膀胱虚冷无约制，故令睡里遗尿；小肠心热入膀胱，小便因而赤涩。溺闭、腹痛，名曰盘肠；小便溺血，古称风闭。曰便浊，曰癃闭，疳火热而客下焦；曰鸡灯、曰砂疳，阴囊肿而溺沙石。欲解斯危，清心、导赤；水肿之原，土亏水泛。气化失度，清于皮肤。先喘、先喘后胀，起于肺，先清金，而后利水。先胀，先胀后喘，起于脾，先利水，而后清金。当分阳肿、烦渴，溺赤。阴肿、不渴，溺白。各别。腰上肿，发汗可散；腰下肿，利水可痊。疹子之因，天行热毒。泄泻、烦呕、昏闷、足冷、脉洪、咳嗽。轻则发为疹子；重则变作斑烂。锦文尚可，黑斑死形。赤瘤，丹毒朵朵、类若红霞；身热，肿痛昏昏、目闭头低。颈上起、过胸则死；足上生，过肾难医。杂症剧烦，略举其要。庶后学知揭其提纲，而辟其遄谬。

寒门总括歌  ***************************
百日胎寒与脏寒，中寒内钓疝同看，停伤食积留中脘，吐泻频啼哯乳干。小腹痛攻心与胃，虚膨满闷两眉攒，吐涎面白啼声细，寒战唇青手足拳。吐出不消纯下白，四肢厥逆夜滋煎，如斯已上皆寒症，万勿因循变病端。汤则理中加减用，或投七服七香丸，若能依此为施治，起死回生是不难。
●小七香丸　此乃总要之剂。能治小儿诸寒之病。其药皆温暖之剂，有益于脾胃者，故皆可服之。
香附　缩砂　益智　陈皮　蓬术（俱用炒）　丁皮　甘松
为细末，姜汁糊丸，如黍米大。
●理中汤　治胃寒、呕吐、心腹绞痛，一切寒症。
人参　白术　乾姜（煨）　甘草（炙）
加姜、枣，水煎。
凡治寒：脏寒，手足拳曲，脸面青白，肠鸣，口冷，声细，寒战，或口噤、不乳，加木香、肉桂、芍药（炒）。
凡中寒：腹痛、疝气者，痛从小腹引至心、胃。口吐清水，面色青白，手足厥冷者，加吴茱萸、小茴香、川楝、青皮、枳壳。
凡寒吐泻者，乳片不消，多吐、少出，泻痢青白，小腹作痛者，加木香、半夏；吐甚者，加丁香。
凡脾胃受寒，饮食虽少，用即作饱，不易消化，加丁香、山楂。
凡寒：腹胀大，虚膨、青筋，内痛，喜食热物，加大腹皮、槟榔、木香。
凡奔豚、疝气，乃肾气之积寒，自小腹下有物如笔管，升上即痛，加泽泻、良姜、青皮、木香。
凡哯乳者，口角垂涎、乳食不消化，加枳壳、藿香。
凡寒疝，夜啼，更尽则复卧，哭多，睡少；天明则已。腰曲，额汗，眼中无泪，面色青白，渐入盘肠，加茱萸、茴香。
凡盘肠内吊者，身曲、躯偻、气不舒畅，加缩砂、吴茱萸、没药、木香、葱白同煎。

热门总括歌  ***************************
小儿生下胎受热，目秘胞浮大便结，湿热熏蒸遍体黄，小便淋漓或见血。满口或疳或赤游，发喘咽痛木舌，胎毒疮疡痛莫言，多啼不乳呻吟剧，诸症皆由壅热为，大连翘饮不虚设，三黄化毒丹可兼，顿命慈母生欢悦。
●三黄丸　上焦、中焦蕴热之症，并宜服之。
大黄　黄芩　黄连
为末，水丸。灯芯汤下。
●五福化毒丹　治小儿胎热、蕴热、胎毒、口疮。
玄参　桔梗（各五钱）　人参　青黛（各一钱）　赤茯苓　马牙硝（各二钱）　甘草（二钱）　麝香（三分）
已上八味，各为末，蜜丸，如芡实大。每服一丸，薄荷汤下。
●大连翘饮　治三焦积热，大、小便不利，目赤、目肿，丹毒，口疮，重舌，木舌，咽痛，疮疡，蕴热等症，并皆服之。
连翘　瞿麦　滑石　牛蒡　车前　木通　山栀　当归　防风　黄芩　荆芥　柴胡　赤芍　甘草　蝉退
水煎服。有加减法，如下：
胎热者，加地黄。胎黄者，加茵陈。目赤，加黄连、羌活。小便涩者，加猪苓。大便秘者，加大黄、枳壳。大便血者，加地榆、槐角、枳壳。小便血者，加石莲、麦门冬、生地。丹毒遍体，加黄连、犀角。胎毒、疮疡，加升麻、当归梢。发颐，加羌活、白芷。咽痛，加桔梗、薄荷。重舌、木舌，加黄连、犀角、朴硝。弄舌、脾热，加石膏。

急惊歌  ***************************
热甚生风作急惊，卒然目札有痰鸣，面青脸赤频牵引，实热凉惊与利惊。金箔镇心羌活散，稀涎更下滚痰轻，搐而不已头多汗，生死还期自晓明。

慢惊歌  ***************************
过服寒凉大病馀，或因吐泻久成之，脾虚胃弱风邪入，眼慢腾腾搐四肢。面色白青身发冷，痰涎额汗露睛微，或兼下痢终难治，药用温脾与补脾。

胎惊歌  ***************************
壮热腮红心不宁，四肢抽掣冷痰生，时时呕吐身僵直，半岁不由胎受惊。又或项间生大块，此名惊风积而成，消痰清热先须理，定魄安魂用镇惊。

天吊惊歌  ***************************
天吊原由积热生，涎潮心络又多惊，双眸翻上唇多燥，项强痰鸣手爪青。

脐风撮口惊歌  ***************************
小儿脐风名不一，胎风锁肚吊肠疾，更有卵疝共五般，皆由湿热风相击，口吐白沫手足冷，唇白紫黑气促极，腹大青筋哭啼多，撮口不乳四肢直，药用宣利使气通，珍珠夺命皆当急。

禁口惊歌  ***************************
禁风口噤不能啼，胎中热毒入心脾，眼开舌间如粟粒，不能吮乳受羁迷。

脾风惊歌  ***************************
脾风之候面额青，舌短头低又露睛，睡里摇头频吐舌，呕腥口噤咬牙龈。手足搐而兼冷厥，十中九死没痊平，身冷身温脉沉细，醒脾一服见安宁。

发搐症歌  ***************************
发搐令人最可惊，左视无声右有声，女右无声搐左有，阴阳故尔两相承，五脏虚实观前赋，退热除痰自有精。

盘肠惊歌  ***************************
盘肠气痛腰背曲，乾啼额汗冷双足，多因生下感风寒，降气沉香为可服。

内吊惊歌  ***************************
内吊腹痛多啼哭，唇青囊肿体伛偻，反张眼有红筋起，寒结胎中更积惊。
凡治诸惊，先要行痰。一见牙关口噤，先将稀涎散用白汤调一二匙，灌服。如口噤不能下咽者，即从鼻管中灌入。牙关稍舒，即以鹅翎蘸姜汁，频探喉，得吐风痰，随进滚痰丸使其痰下降；然后用四磨汤行其气。气行，则痰亦行。稍得甦醒，以金箔镇心丸、抱龙丸次第与服。如痰盛不得吐，用姜汁、竹沥三四匙，灌之。又以搐鼻散，捻纸条，蘸药取嚏。依法而行，如不嚏，或啼声不出，口噤不食，额汗如珠，遗尿，喷药者，决不可治也。
●抱龙丸　滚痰丸　（二方见前）
●金箔镇心丸　此方药性中和，能截风、定搐，化痰、镇心、安神。急慢惊风，慢脾，胎惊，天吊，皆治之。
雄黄（五钱）　朱砂（三钱）　天竺黄（五钱）　胆星（一两）　茯苓（五钱）　防风（三钱）　白附（三钱）　牛黄（一钱另研）　真麝香（一钱另研）　山药（三钱）　蝉蜕（十四个）　全蝎（十四个去土）　片脑（三分）　金箔（五十片）　殭蚕（二十条，炒去丝）
为末，大米糊为丸，金箔为衣。
●稀涎散　痰壅咽喉，牙关紧闭，用此开之。
猪牙皂角　明矾　如要吐，加瓜蒂等分
为末，每服一匙，白汤灌下。
●搐鼻散
半夏　细辛（各二钱）　荆芥（七分）　牙皂（三钱）　麝香（一分）
上为末，用纸条蘸药取嚏，为效。
●四磨汤　能行气、行痰。
槟榔　木香　枳壳　乌药
上四味，不切，但用姜汤水磨服。
●人参羌活散　截风、定搐、豁痰、安神。
柴胡　独活　天麻　前胡　人参　甘草　地骨皮　川芎　枳壳　茯神　羌活　桔梗　陈皮　防风　殭蚕　蝉蜕
加姜汁、竹沥，煎。
凡痰盛，加南星。泻者，加诃子、泽泻。大便结，加皂角。昏迷不醒，加黄连。壮热，加黄芩。嗽，加杏仁。天吊，加钩藤。心跌，加当归。目连眶瞤动，乃肝风盛也，加青皮、黄连。胸膈不宽，加枳实。
●醒脾饮　治慢惊、慢脾风。
人参　白术　茯苓　厚朴　橘红、甘草　半夏　藿香　天麻　木香　乾姜　莲肉
姜、枣、陈米百粒，同煎。言语不出者，加石菖蒲；泻者，加诃子；四肢厥冷，加附子；搐者，加全蝎、蝉蜕。
●珍珠丸　治惊风、撮口。一日一丸。至七日，用七丸。
南星（炮）　天麻　白附（二钱炒）　腻粉（五分）　巴霜（一匙）　芜荑　滑石　全蝎（面炒各二钱半）
上为末，糊丸，麻子大。薄荷汤送下。
●夺命散
赤脚蜈蚣（一条，去头、足，炙焦）　麝香（少许）
为末，猪乳调服。
●保命丹　治胎惊，内吊，肚腹紧硬，睡卧不安，多啼，一切风痰。
全蝎（十四个去毒）　防风（二钱）　殭蚕（去丝）　天麻（各二钱）　南星（泡）　白附子　麝香（五分）　金箔（十片）　蝉蜕　朱砂（各一钱）
热症：加牛黄、脑子、硼砂。
上为末，米糊丸，每两作四十丸。
●乳香丸　治惊风、内吊、腹痛、多啼。
乳香（五分）　没药　沉香（各一钱）　蝎梢（十四个）　鸡心槟榔（一钱五分）
上为末，炼蜜丸，如梧桐子大。每服二丸，菖蒲、钩藤汤调下。
●当归散　治小儿夜啼者，脏寒而腹痛也。面青、手冷、不吮乳，是也。宜此方。
当归（去节）　白芍药　人参（各一钱半）　甘草（炙）　桔梗　橘皮（各一钱半，去白）
上为末，水煎半盏，时时少与服。又有热痛，亦啼叫不止，夜发，面赤，唇焦，小便黄赤，与三黄丸，人参汤下。
●沉香降气汤　滞气，胸膈痞塞，心腹胀满，喘促短气，乾哕，烦满，咳嗽，痰涎。
香附子（一两半、炒、去毛）　沉香（一钱）　砂仁（三钱）　甘草（七钱半）
上为末，每服一钱，入盐少许，沸汤点之。清悬雾露，空心服之。去邪恶气，使无瘴疫。
●至宝丹　治诸痫、急惊，心热、客忤，烦躁，风涎，搐搦。
生犀屑　生玳瑁屑　琥珀（研细水飞）　雄黄（研、水飞，各一两）　金箔（五十片，半为衣）　银箔（五十片）　片脑（研）　麝香（各一钱，研细）　牛黄（半两，研）　安息香（一两半，为末。以无灰酒滤去砂石，约取一两，慢火熬成膏）
上，生犀屑、玳瑁，捣为细末，研入诸药，令匀。将安息香膏汤煮过，和搜为剂。如干，即入熟蜜，磁器中旋化为丸，如梧桐子大。每服二丸，人参汤下。
●急慢惊风不治歌
惊风睛定要推求，口噤声焦脉数忧，眼合不开并窜瞪，面绯面黑手难收。口张吐沫气粗大，发直摇头汗不流，齁䶎喉鸣鼻端冷，遗尿泻血并皆休。

惊痫症歌  ***************************
牛马猪羊鸡五痫，须识惊风食与痰，角弓反张目直视，目瞪吐沫闭牙关，五形五脏须分晓，牛黄丸可取风痰。
●五色丸
朱砂（另研）　珍珠末（各五钱）　水银（二钱半，一作三两）　雄黄（一两，一作三两）　黑铅（二两，同水熬。按：用黑铅二两，水银当作二两者，为是，无疑矣）
上，炼蜜丸，如麻子大。每服三、四丸。煎金银、薄荷汤下。
●细辛大黄汤　治风痫、内热。
天麻　防风（各半两）　细辛　大黄（焙）　川芎（各二钱半）　甘草（炙一钱半）
上锉散，每服一钱，入犀角少许、煎服。
●牛黄丸　治风痫迷闷，搐掣、涎潮。
牛胆南星　全蝎（六个）　蝉蜕（各二钱半）　防风　白附子　天麻　直殭蚕（炒各钱半）　麝香
上为末，以煮枣肉根、水银五分，入药，为丸，绿豆大。每服二丸。荆芥、生姜汤下。
●七宝镇心丸　治惊痫、心热。
远志肉（姜汁焙）　雄黄　铁粉　琥珀　朱砂（各一钱）　金银箔（二十片）　麝香（少许）
上为末，枣肉丸，梧桐大。每服一丸，麦门冬煎汤下。

伤寒门总括歌  ***************************
伤寒六脉皆浮紧，虎口三关纹紫红，发热恶寒腰脊强，头疼吐逆闷烦攻。夹惊卧睡时惊掣，夹食馊酸噎气充，无汗必须微解散，太阳莫使过经凶。
治法：用抱龙丸。春用：参苏饮。二方俱见前。
●十神汤　治感伤寒
川芎　白芷　麻黄　陈皮　紫苏　香附　升麻　乾葛　芍药　甘草
加姜、枣，煎服。
有汗，去麻黄。热盛，加黄芩。咳嗽，加半夏、杏仁。咽痛，加桔梗。发谵，加柴胡、黄芩。泄泻，加诃子、木香。吐逆。加姜汁、半夏。顶痛，加羌活、藁本。里热甚，则大便燥结，加大黄。大便结，加枳实。便血，加桃仁。

伤风门总括歌  ***************************
伤风贪睡面青黄，呵欠频频热似汤，口吐气来浑似火，鼻流清涕嗽生痰。法当解表消痰嗽，加减参苏饮正当，便用抱龙兼锭子，霎时云散日回光。

咳嗽歌  ***************************
咳嗽皆因风入肺，重则喘急热不退，肺伤于寒嗽多痰，伤于热者声壅滞。寒宜发散热则清，实当泻胃虚补肺，嗽而不已便成痫，痰盛不已惊风至，眼眶紫黑如伤损，嗽而有血难调治，疏风豁痰补泻明，款花膏子妙通神。
●辰砂抱龙丸　此剂乃利惊、疏风、豁痰、清热、中和之药。为活幼之首方也。
治急、慢惊风，脾风，伤寒，伤风，咳嗽生痰，喘急，昏沉，发热，鼻流清涕，或吐泻，风暑，十种热症。睡中悸掣，痧疹，斑疮，胎风，胎惊，胎热，百病皆治。
天竺黄（四钱，须要嫩白者佳）　牛胆星（三两四钱五分为衣）　雄黄（秋冬三钱，余减半）　麝香（三分，痘疹中不用）　甘草（三钱）　天麻（五钱）　防风（三钱）　朱砂（四钱，一半）
痘疹时行，加天花粉四钱。
上为末，蜜丸，芡实大。雪水糊丸，尤佳。姜汤，或薄荷汤下。
●保生锭子　治急慢惊风，痰涎壅盛，搐搦。
胆星　白附子（泡）　辰砂（水飞各一钱）　麝香（二钱另研）　天麻（泡）　防风　全蝎（去尖）　羌活（各五钱）　蛇含石（煅四次，水飞，四两）　金箔（十三片，为衣）
为末，大米糊，作成锭。每服半锭，薄荷汤下。
●定喘紫金丹　此方专治喘嗽气急之症。药有大毒，量情用之，可也。
淡豆豉（一两）　人言（一钱）
将豆豉浸四、五日，已软，研烂，和人言为丸，绿豆大。每岁一丸，临卧，冷茶送下。
●疏风化痰丸　治小儿风痰咳嗽，惊热及喘。
半夏（一两泡）　南星（二两姜制）　白附子（一两）　明矾（五钱）
上为末，大米糊为丸，黍米、滑石或辰砂为衣。
●礞石滚痰丸　此方非独治痰有功，利积尤妙。但脾虚者勿用。
青礞石　大黄（酒蒸两半）　黄连（两半）　沉香（五钱）
上为末，水丸，黍米大。每二、三十丸，白汤下。
●加味参苏饮　治寻常外感，并痧疹前后，悉用。
人参　紫苏　柴胡　陈皮　甘草　枳壳　前胡　白芷　半夏　桔梗　乾葛　茯苓　青皮
加姜、葱，煎服。
本方用参，亦当量情。病者体虚、胃寒，则用；馀症去之。肺热因不利者，加黄芩。初起，发热，痘疹者，加升麻。痰盛者，加南星、竹沥。壮热者，加黄芩。风盛似欲发搐者，加防风、天麻。项背拘急，加独活。头痛，加川芎、细辛。鼻塞，加细辛、白芷。初嗽，加麻黄、杏仁。痰壅、热盛，加桑皮、葶苈。久嗽，加杏仁、五味、贝母。肺虚，唇白而嗽，不能接气者，加人参、阿胶、糯米。初时感冒、欲冷、取汗、发散者，加麻黄、苍术。春冬感冒风寒而甚者，倍加羌活。风寒已经发散，惟热不愈者，另用小柴胡汤；去本方。
●豁痰汤　治感冒，或惊风痰盛者，用之。
南星　半夏　橘红　紫苏　黄芩　枳壳　前胡　桔梗　杏仁
加姜汁、竹沥，煎服。
风痰吐涎，加防风。食积痰，面黄，少食，或多食即饥，皆胃热而化为痰，吐出黄色而稠黏者，加神麴、麦芽、山楂。热痰，是一向热而不已，肺受其热，则吐出成块者，加山栀子，天花粉。结痰，加瓜蒌仁。湿痰，加白术。寒痰，喘而嗽者，加麻黄、乾姜。
●款花汤　治痰嗽，久而不止者，如神。
款花　茯苓　杏仁　桑皮　五味　贝母　紫苏　乌梅（各等分，蒸过，舂烂、取肉，研，和前药末，加乾姜，共为末）
蜜丸，姜汤煎服。
天麻（五钱）　山药（二两）　款花（三两）　阿胶（五钱）　粟壳（二两，去蒂）　乌梅肉（三两）　桑皮（六钱）　麻黄（五钱）　杏仁（二两）
如前丸服。

斑疹门总括歌  ***************************
疹如麻子斑如锦，水痘如珠赤痘红，四症总因风与热，各分调理莫相同。
●加减四味升麻汤　此升发之剂。但宜一二服，则当止。多用，则过表。
升麻　葛根　芍药　甘草　防风　桔梗　紫苏　苍术　陈皮　枳壳　柴胡　姜　枣引。
水痘、赤痘，即此一服，不用加减。见疹，热不退，加玄参。呕吐，加藿香。泻甚者，去苍术、枳壳，加诃子、肉果。咳嗽有痰，加半夏、桑白皮、杏仁、五味子。泻痢后，内虚，加茯苓、白术。腹痛：加苍术。鼻衄，加茅花、生地；谵语，加黄芩。

伤寒斑疹不治歌  ***************************
病人目陷口开张，身臭唇青命不长，更看人中反向上，爪甲青黑命将亡。口中冷气出无归，斑黑昏沉不透肌，发直毛焦兼喘急，汗如珠子定难医。

吐泻门总括歌  ***************************
小儿吐泻何以分，伤食冷热风所因，肚热脚冷不饮食，日晡潮热往来生。面黄腹痛馊酸吐，泻而不化兼臭腥，急须消导香稜剂，七香丸子效通灵。冷吐乳片不消化，多吐少出泻痢清，木香豆蔻还须服，五苓汤散服当经，夏月暑湿唇脸红，吐少出多泻发筒，心烦口渴小便赤，不须加减多神功。
●七香丸　治吐，消积、温胃效。方见前。
●香稜丸　消积、温脾。
川楝　茴香　蓬术（各一两，炒）　木香　三稜　青皮（各五钱）　丁香（一钱）　枳壳（一钱，面炒）
上为末，醋糊丸，如绿豆大。每服一二十丸。
●木香豆蔻丸　治吐、泻。
诃子（四两煨）　乾姜（三两煨）　木香（五钱）　豆蔻（五钱）
上为末，面糊为丸如芡实大。夏月，减乾姜，加白果、黄连。冬月，依本方。
●加减五苓散　分理阴阳。
猪苓　泽泻　白术　茯苓　肉桂（少许）
姜、枣煎。
吐泻并作，加藿香、白术、苍术。寒吐、寒泻，则乳片不消，下利清白，腹疼，加煨乾姜。腹痛，加煨芍药。热吐、热泻，则吐利黄水，泻下如筒，加炒黄连、芩。久泻，加诃子、肉果。久吐，加丁香。宿食不消，吐、泻馊酸、腥臭，加楂子、神麴、麦芽、枳壳。伤食甚者，加槟榔、草果。小便不利，加滑石、木通。吐泻久而成虚渴，加人参、麦门冬、天花粉。脾胃受湿，倍加白术、半夏。饮食不进，加益智、大腹皮。虚胀，加莱菔子、大腹皮。胃口作痛，加草果、豆蔻、木香、山楂。胸膈饱闷，加枳实。饮食不消者，加枳实。生痰，去桂，加橘红。小便自利，去猪苓。夏伤暑，加黄连、白扁豆。小腹痛，加盐炒茱萸。胃气不足，加人参、炒黄米、煨芍药。

吐泻不治歌  ***************************
唇红作泻肛如石，神脱口张浑不食，汗流作喘腹常鸣，面色昏沉齿露黑。脉洪身热吐蛔虫，鱼口鸦声并气急，吐利不止常脱肛，吃下药物随时出，有药不投定归冥，良医一见须抛掷。

疟疾症歌  ***************************
小儿疟疾多因食，邪正交攻寒热逼，截之太早反不良，初乃清脾饮消释，次进截疟不二饮，神功一服如金石。
●清脾饮　消导宿滞，和顺阴阳。
青皮　苍术　厚朴　陈皮　甘草　茯苓　半夏　柴胡　黄芩　草果　枳壳　紫苏　川芎　香附
姜、枣煎服。
●截疟不二饮
槟榔　草果　知母　贝母　陈皮　枳壳　苍术　半夏　柴胡　常山　乌梅
上用水、酒各半，姜三片，煎半盏，露一宿，明日五更，温服。

疟疾不治症歌  ***************************
荏苒经旬疟不除，更加泻利闷如痴，蒸蒸作热浑身瘦，肚大青筋鼻似煤。饮食未尝洁口腹，囟门填陷项常垂，生痰喘急时加嗽，纵有良工不可医。

痢门总括歌  ***************************
向因积久多成痢，湿热肥甘滞所为，或赤或黄或下白，要分气血属何之。从前导气汤先用，次后香连养脏施，噤口刮肠当介意，平调脏腑治须知。
●导气汤　痢疾初起，先进此药，去其宿垢，然后调和脏腑。
槟榔　枳壳　黄连　甘草　芍药　厚朴　升麻　山楂　神麴
禀厚者，加大黄、芒硝。
上㕮咀，姜三片，水煎，温服。
●香连丸
宣黄连（二两。用吴茱萸二两同炒，去吴茱萸不用）　木香（三钱）
上为末，神麴糊丸，如绿豆大。每服三十丸。
●养脏汤　此药平调脏腑，去积，和中。
白术　厚朴　陈皮　茯苓　甘草　槟榔　枳壳　木香　黄连　川芎　芍药　莲肉　诃子
加姜、枣同煎。
赤痢，加地榆、当归。白痢，加乾姜。赤白相兼，加当归、乾姜。纯血，加生地、当归、地榆、黄芩。腹痛，加乳香、没药。久痢，加粟壳（蜜炙）。噤口，加石莲、糯米。乾呕，加藿香。发热，加柴胡、知母。元气下陷，加人参、柴胡。胸膈不宽，加砂仁。作渴，加麦门冬、五味子、天花粉。里急后重，加枳壳、木香。小便不利，加滑石、猪苓、泽泻。

痢疾不治歌  ***************************
粪门如筒脉洪数，发热不食兼作渴，泻下浑如烂鱼肠，豆汁屋水交相错。汗出如油啼不休，肚腹疼痛阴囊缩，或如痈脓鸡子臭，有药莫投修棺椁。

疳积门总括歌  ***************************
心肺肝脾肾五疳，形容羸瘦发毛干，四肢枯细尿如乳，肚大筋青饮食贪。心症口乾时燥热，虚惊面赤更心烦，摇头揉目睛生膜，发直筋青热在肝。咳嗽气粗多喘急，肺家洒淅热仍寒，遍身疮疥形如鬼，足冷龈宣把肾参。腹满气粗频泄利，脾虚偏爱土泥飧，潮热骨蒸多盗汗，劳疳羸瘦面黄颜。脊疳脊骨如刀锯，指背生疮可验看，脑热囟高疳在脑，乾疳乾渴大便难。热疳便涩身如火，泄利频频认作寒，齿痒多啼唇口紫，蛔虫盘结胃肠间。丁奚项小并胸陷，肉削尻高脐又翻，哺露往来虚热甚，头开呕吐胃中关。无辜脑项因生核，不破须知治疗难，五疳消积肥儿剂，脱甲同投便见安。
●五疳消积散
三稜　蓬术（各一斤）　神麴　麦芽　青皮　山楂　川楝　黑丑　槟榔（各二两）　陈皮（一斤）　莱菔子（四两）
上为末，面糊为丸，如绿豆大。每服二三十丸，米汤下。
●肥儿丸
胡黄连　芦荟　麦芽　芜荑（各二钱）　使君子　宣黄连　木香　槟榔　肉果（煨，去油，各五钱）　神麴　白术　茯苓（各一两）　续加秦艽　地骨皮　龙胆草（各一两）　胃弱者，加人参（五钱）
上为末，醋糊、神麴为丸，芡实大。每服二十丸。
●脱甲散　治骨蒸晡热，五疳羸瘦，夹惊夹食，伤风伤暑伤积，大小便闭塞，伤寒发热，口渴等症。
柴胡　当归　龙胆　白茯苓　人参　甘草　川芎　麻黄　知母　加连须葱白同煎
上十味，知母、当归，顺正阴阳；人参、甘草，和脾益胃；柴胡、川芎去寒邪；茯苓、胆草，止渴、生津；麻黄去节留根，功全表里。惊痫之候，用之立见效。

疳积不治歌  ***************************
疳极丁奚哺露时，腹膨脐突面黄羸，吐虫泻臭头开解，鹤膝伶仃总莫医。

伤积总括歌  ***************************
积因停滞在胸中，乳食虚惊气所锺，腹痛面黄晡作热，尪羸烦渴泻流通。饮食不化酸腥吐，复以滋煎两目红，急用香稜消积剂，莫教日久致头空。
●香稜丸　消积丸　（二方俱见前）
●加减流气饮　治胸膈痞塞，气不升降，喘急不安，积聚沉滞，发热，不思饮食，噫气、吞酸，或秘或利等症。
木香　枳实　蓬术　陈皮　青皮　槟榔　三稜　苍术　草果　大腹皮
大便闭，加大黄。身热，加柴胡。内热，加黄连。胃中作痛，加炒益智仁、草豆蔻。腹胀、小便不利，加桑皮、茶叶。呕吐，加藿香、半夏。伤冷积滞，加乾姜、肉桂、砂仁。

脾胃门总括歌  ***************************
脾属阴兮胃属阳，一身墙壁作中央，土生万物须和畅，一有亏兮杂病干。或吐或膨时泄泻，或烦或渴不加飧，常吞助胃温脾药，生冷休贪便见安。
●助胃膏　专治脾胃不正，或吐或泻，饮食少进，面黄唇白，虚烦作渴之症。
木香　乾姜　炙草（各三钱）　山药　莲肉（去心）　白术　茯苓（各一两）　肉果　诃子（各四钱）　神麴　麦芽（各五钱）　人参（二钱）　砂仁（二钱）　丁皮　白豆蔻（各一钱）
上为末，蜜丸，芡实大。
●人参养胃汤
苍术　厚朴　陈皮　炙草　茯苓　半夏　芍药　人参　白术
加姜、黄米同煎。
呕吐，加藿香、木香。泻，加肉果、诃子。腹胀，加枳壳、大腹皮。不思饮食，加益智。
●肿胀门总括歌
小儿肿胀脾家湿，脏腑气虚即或极，或因停积于胃中，或因疟痢虚而得。疳气痞块或血虚，饮食饥饱皆为积，医人审察盛与衰，分气补虚不可失。有积当与渐消之，固本正标方是的，阴囊无缝掌无纹，脐突如李面黧黑，唇焦口燥脉不来，有药莫投徒用力。
●分气饮　治四肢浮肿，气喘短急。
桔梗　茯苓　陈皮　桑皮　枳壳　大腹皮　草果　半夏　苏子　木通　木香
小便不利，加猪苓、泽泻。腹泻，加肉果。腹痛，加肉桂。胸膈不宽，加砂仁。
上，各加姜、枣、灯芯同煎。
●补脾饮　治脾虚受湿，浮肿，及吐泻痢后，皆服之。
人参　白术　茯苓　厚朴　陈皮　甘草　木瓜　青皮　木香　乾姜　砂仁　大腹皮
上㕮咀，加姜、枣、灯芯同煎。

自汗盗汗大汗症歌  ***************************
小儿盗汗不须医，额汗至胸亦阳虚，更有胸下当脐汗，此汗皆因脾胃虚。伤寒疟疾皆将愈，汗分四症分明起，蒸蒸振汗不战慄，若还战慄汗兼耳。
●止汗散　治睡而自汗。
故蒲扇，火烧，存性，去火毒，研末。每服三钱，温酒下。
●黄耆六一散
黄耆（六钱）　甘草（一钱）
上为细末，滚水下。

腹痛症歌  ***************************
腹痛多缘乳食积，邪气正气相交击，挟寒挟热亦其因，面赤壮热知端的，面青肢冷是因寒，清热温凉积消息。
●消积丸
丁香（九粒）　砂仁（十二个）　巴豆（去油净）
上为细末，面丸，如黍米大。每服二三丸，温水下。
●四顺饮　治挟热腹痛。
赤芍药　当归　甘草　大黄（各等分）
欲利小便，用赤芍药。虚热，加甘草。下利，减大黄。胃风邪，加去节麻黄。中风、体强、直眼上视，加独活。
水煎，温服。
●七气汤　治气道壅塞，攻冲作痛。
半夏（五两，制）　人参　辣桂（各二两）　甘草　陈皮　香附
加乾姜、生姜三片，枣三枚，水煎服。

蛔虫痛歌  ***************************
小儿腹痛是虫攻，多食肥甘故长虫，口涎吐沫兼清水，唇鼻人中黑气冲。
●集效丸　治虫痛。
木香　鹤蝨　槟榔　诃子（煨）　附子（去皮脐）　芜荑　乾姜　大黄（两半，炒）　乌梅（二钱半）
上为末，炼蜜为丸，陈皮、醋汤下。
●一方　用鸡子炒白蜡，陈酒糊丸，服。
●一方　用楝根白皮，用二陈汤同煎服。

夜啼客忤惊歌  ***************************
夜啼脏冷使之然，腹痛多啼作熬煎，心经烦热小便赤，脸红舌白热之根。客忤却缘神气嫩，外邪异物忤其前，惊啼口吐青黄沫，瘛瘲如痴喘息牵。
●火花膏　治壮热，夜啼，冷痛。
清油灯花七颗　涂乳上，令儿吮之。
●碧霞散　治壮热、夜啼。
柏叶（半斤）　南星　殭蚕　全蝎　郁金　雄黄（各一钱）
上为末，每服一钱，薄荷、蜜水调。

蒸变症歌  ***************************
小儿脏腑未全成，长养之时作变蒸，变则气升蒸则热，八蒸十变便成人。
●益气散　治变蒸、气升。
木香　白术　人参　茯苓　防风　川芎
上㕮咀，姜三片，艾二枚，水煎，温服。
●惺惺散　见痘症方　治变蒸，发热、咳嗽。

解颅总括歌  ***************************
肾经主髓脑为海，头缝开时肾气亏，面多㿠色睛多白，长而少笑瘦而羸，须服地黄丸补肾，柏子三辛救此危。
●地黄丸　见后方内
●柏子仁散　治头颅不合。
防风（二两）　柏仁（一两）
上为末，乳汁调涂。
●三辛散　治脑角大，囟不合。
细辛　桂心（各半两）　乾姜（一钱）
上为末，乳汁调涂囟上，干时再涂，面赤，是效。

囟陷症歌  ***************************
小儿囟陷因何致，热渴引饮成泻痢，积久因而气血虚，髓不能充有若是。
●狗头骨散　治囟陷。
黄狗头骨，用火炙黄，为末，以鸡子清调敷。
●地黄丸　方后见

囟填症歌  ***************************
囟填之症囟门高，饥饱无常乳不调，或寒或热乘脾胃，脏腑不和自汗浇，气则上充填满起，囟肿如堆短发毛。
●大连翘饮　见前
●柴胡散　治囟肿及伤寒表症。
石膏　黄芩　甘草　赤芍　葛根（各二钱半）　麻黄（去节）　柴胡（半两）
上㕮咀，每服二钱，入生姜少许，葱三寸。

赤游风症歌  ***************************
赤瘤丹毒从何起，只因热毒客腠理，气血相抟发皮肤，缘母过食煎炒取，烘衣未冷与之穿，赤肿游行至遍体。
●白玉散　见后方
●防风散
防风（半两）　朴硝　犀角　黄芩　黄耆　升麻（各二钱半）
上为末，竹叶汤下。

语迟症歌  ***************************
小儿长大不能言，在母胎中惊怖然，邪气乘心舌无力，故令迟语受熬煎。
●菖蒲丸　治心气不足，舌本无力，迟语。
石菖蒲　丹参（各一钱）　赤石脂（三钱）　人参（去芦，半两）　天门冬（去心，二钱）
上为末，蜜丸，麻子大。滚水、食后服。或加黄连。

滞颐症歌  ***************************
口为脾窍液津兮，涎流出口滞于颐，只为脾虚无约制，温脾温胃世间稀。
●温脾丹　治滞颐
半夏曲　丁香（各一两）　乾姜　白术　青皮　陈皮（各半两）　木香（一两）
上为末，糊丸，如黍米大。每岁十丸，米汤下。
●温胃散　治滞颐
半夏　人参（去芦）　甘草　乾姜　肉豆蔻　白术（各半两）　丁香（一钱）
上为末，每服二钱，生姜煎水，食前服。

癞头疮症歌  ***************************
小儿出生癞头疮，满头邋遏出浓浆，父母胎前恣情欲，致儿生下受灾殃。
●通圣散　大黄酒炒，共为末，以酒拌，焙乾，每服一钱，水煎服。以白炭烧红，淬入水中，乘热洗之。
●脱蜕散　洗净敷上。
胡荽子　伏龙肝　乌龙尾　黄连　白矾
上为末，以麻油调敷，湿则干渗。
●一抹散
松皮（烧存性，二两）　黄丹（水飞，一两）　白矾（火枯，五钱）　大黄（三钱）　轻粉（四钱）　白胶香（水飞，倾石上，一两）
上为末，香油搽。
●一扫丹　以水洗净后，敷药。
松香（四两）　麻油（四两）
上将青布捻成条，入松香于内，将麻油浸透，以器盛之，两头著火，滴油于器内，取搽效。
丹溪治一小儿，二岁，满头生疮。一日，疮忽自陷，遂患痰喘，知其为胎毒也。询其母，孕时，多食辛热之物，遂以人参、连翘、黄连、甘草、陈皮、川芎、芍药、木通浓煎，入竹沥。服之，数日而安。

重舌、木舌、弄舌  ***************************
心窍出舌而主血，脾之经络出于舌，二经有热舌重生，弄舌单主脾家热，木舌肿如猪舌同，心脾积热无差迭。
●蒲黄散　治重舌。
竹沥调蒲黄末，敷之。
●黄柏丹　黄柏，不拘多少，用竹沥浸水，点之，效。
●治木舌方
黄葵花（研细，一两）　黄丹（五钱）
上二味，为细末，点七次，无有不效。
●独脑散　治舌肿满口。用梅花脑子点舌，即消。
●泻黄散　方见后　治弄舌，水煎服。

鹅口、口疮、重齶歌  ***************************
白屑满口如鹅口，热盛心脾发口疮，胎毒熏蒸之所致，上齶悬痈著承浆，此名重齶因脾热，急宜刺破免生灾。
●泻心汤　方见前　用蜜水调服。
或用柏末敷，效。
或用白杨木，烧、沥、敷之。
●调黄散　治白屑满口。
枯矾（一钱）　牙硝（五钱）　朱砂（二钱）
上为细末，每服一字。取鹅口涎调涂舌上，先以手指缠乱发拭垢净，然后敷药，效。
●鹅口方　用地鸡擂水，涂之，效（即砖下扁虫也）。或用飞丹掺之。
●辰砂七保散　治舌上生疮，壮热，伤风等症。
麻黄（去节）　白术　当归　大黄　赤芍　荆芥　前胡　生地　甘草（各等分）
上为末，用薄荷煎汤下。伤风发散，用生姜：惊，用辰砂。
●牛黄散　治重齶。
玄精石（一两）　铅霜（五钱）　龙脑　朱砂　牛黄（各二钱半）
上为末，用针刺破出血，莫令入喉，盐水洗净，敷药。

龟胸龟背歌  ***************************
肺经受热致龟胸，胸上高如龟脊同，胀满攻于胸膈上，母食辛温热乳冲，客风入脊成龟背，龟尿点脊有神功。
●百合丹　治龟胸。
大黄　天门冬　杏仁（去皮尖，另研）　桑白皮　葶苈（炒）　百合　木通（各等分）
上为末。
●泻白散　见后
●取龟尿法　：以荷叶盛龟，用镜照之，尿自出。

行迟大法歌  ***************************
小儿五百日当行，蒸变才周骨始全，二三五岁尤难走，肝肾虚而骨不坚，肾不扶肝筋力弱，五茄虎骨走天边。
●五茄皮散
五茄皮散一加皮，二木瓜同牛膝宜，米饮更浸些小酒，食前调服治行迟。
●虎骨丸
虎骨丸中虎骨汤，桂芩生地膝芎当，枣仁炼蜜丸吞下，子女行迟用此方。

脱肛症歌  ***************************
肺气虚时脱出肛，小儿此症不须慌，泻痢久而气下坠，涩肠文蛤好推详。
●脱肛方
用陈壁土、泡汤、熏、洗、效。
用五倍子，为细末，敷，而频托入，效。
用鳖头，浇，存性，香油调敷；或烧烟燻之。
●涩肠散　治久痢，大肠脱出。
赤石脂　诃子（去核）　龙骨（各等分）
上末，腊茶少许，和药掺上，绢帛揉入。治痢，米汤调下。

遗尿症歌  ***************************
小儿遗尿细推详，肾膀虚弱致其殃，清冷气虚无约制，故令不禁溺于床。
●益智神苓散
益智（生）　白茯苓（去皮）　茯神（去皮，各等分）
上为末，空心、清米饮调下。
●加味地黄丸
生地黄（酒洗一两）　白茯苓（二两）　山药（一两）　破故纸（研炒）　山茱萸肉（二两）　牡丹（一两）　泽泻（一两）　肉桂（五钱）　益智（研）　人参（各一两）
上为末，炼蜜为丸，如芡实大。盐汤送下。兼服肥儿丸，效。
小儿脱囊：阴囊肿大，坠下而不收也。亦有囊皮脱烂者。
木通　甘草　黄连　当归　黄芩
上等分，水煎，食前服。囊烂者，以野紫苏叶面青、背红者是。为末，香油调敷。皮脱、睾丸露者，外以青荷叶包之，敷药，自生皮。
小儿脐中汗出并痛，用枯凡干敷；或用柏末敷。
治泄泻不止，硫黄、滑石，共为末，米饮调下。
●一方　治撮口，殭蚕，为细末，蜜调涂，妙。
●奇方　治泄泻，胡椒为细末，姜汁调，敷脐妙。

奏效方  ***************************
●钱氏泻青丸　治目直大叫、项急、烦闷，肝实症也。
羌活　胆草　当归　栀子　防风（去芦）　川芎　大黄（纸包煨）
上为末，炼蜜为丸，鸡子大。每一丸，竹叶煎汤调下。
●地黄丸　治咬牙，寒战，肝虚症也。
山茱萸　牡丹皮　山药　泽泻　熟地黄（酒洗）　白茯苓（各四钱）
上为末，蜜丸，梧桐子大。空心服五七丸，温水下。
●泻心汤　治叫哭，发热，饮水而搐，心实症也。
黄连（一两去芦）
上为末，每服一钱，温水下。
●导赤散　治法同前
木通　甘草　生乾地黄（各等分）
上为末，每服二钱，淡竹叶汤下。
●粉红丸　治困卧，悸动不安，心虚症也。
朱砂（一钱五分，研）　天竺黄（五钱）　龙脑（一钱，另研）　牛胆南星（四两）　胭脂（一钱）
上为末，牛胆汁和丸，如弹子大，砂糖水温服。
●泻黄散　治困睡，身热，弄舌，脾实症也。
山栀仁（二两）　石膏（五钱）　甘草（六钱）　防风（七钱，去芦）　藿香（七钱）
上为末，每服一钱，灯芯汤下。
●异功散　治吐泻，生风，虚冷，不饮乳，脾虚症也。
人参　白术　白茯苓　甘草　陈皮
上为末，每服一钱，姜、枣煎汤下。
●泻白散　治闷乱，喘促，或饮水，肺实症也。
桑白皮（去皮，一两，炒）　甘草（半两，炒）　地骨皮（一两，焙）
上为末，每服一钱，水一锺，粳米一合，煎至七分，空心服。
●阿胶散　治嗽，喘，咆哮，昏沉，肺虚症也。
阿胶（一两，面粉炒）　甘草（三钱）　黍黏子（一钱，炒）　杏仁（七个，去皮尖）　糯米（一两）　马兜铃（五钱）
上为粗末，每服二钱，白水煎服。
●益黄散　治脾虚，冷积，不能消食。
陈皮　青皮　诃子肉　甘草（各五钱）　丁香（二钱）
每服二钱，白水煎服。
●六一散　治伤暑湿。降痰、助脾。
滑石（六两）　粉甘草（一两）
止汗，加黄耆三钱；一方，加辰砂。
上为细末，滚水汤下。
●清凉散　治潮热，效。
银柴胡　胡黄连（等分）
上为末，灯芯汤下。丸亦可。
●还魂丹　治急慢惊风。吹鼻。
二寸蜈蚣一个虾，四两白芷与天麻，再加二字黄花子，死在阴灵要返家
●青丸子　化痰。
青黛（五钱）　南星（炒过，五钱）　巴霜（五分）
●红丸子　下痰。
朱砂（一钱，水飞过）　半夏（姜制，五钱）　巴霜（五分）
●白丸子　吐痰。
白附子（五钱，生用）　寒水石（硝煅，半两）　巴霜（五分）
●黄丸子　泻痰。
大黄（煨过，五钱）　郁金（五钱）　巴霜（五分）
●化痰丹　治食积，痰气，疟、痢。又名化铁丹。
八梅十六豆，一豆三胡椒，青陈各半两，醋打面糊调。加上莱菔子，青木不相饶，小儿多食积，是铁化能消。
上为末，糊丸，如绿豆大。随宜用引。
●千金丸　治小儿虫积，气，肚痛。
枣肉（十个，去核）　巴霜（一钱）　没药（一钱）　木香（一钱）　乳香（一钱）
上共碾成丸，绿豆大。五七丸，滚白汤送下。
●平胃丹　治食不消，疳积，膨胀，鸭溏。
山楂肉（一钱）　神麴（一钱）　白术（一钱）　青皮（二钱）　甘草（八分）　白茯苓（一钱）　厚朴（二钱）　三稜（一钱，酒炒）　莪术（一钱，酒炒）　黄芩（一钱，酒洗）　香附（一钱，童便炒）　苍术（一钱，米泔浸）　陈皮（一钱，去白）
上为细末，糊丸，如弹子大。每服一丸，姜汤下。
●降痰丸
防风（六钱，去芦）　茯苓（五钱）　轻粉（一钱）　朱砂（钱半）　青黛（一钱）　蝉退（四十个，水洗）　独活（三钱）　殭蚕（三十，炒）　全蝎（三十，水洗）　南星（一钱）　青礞石（五钱。火煨。用焰硝在内，封固、火煨）
上为细末，糊丸，如粟米大。一服三、五丸，滚汤下。
●牛黄镇惊丸　治惊风、急惊诸症。
天麻（五钱）　白术（二钱）　远志（五钱）　白附（二钱）　柴胡（五钱）　麝香（一字）　全蝎（三十，水洗）　川芎（五钱）　代赭（一两，醋煮）　礞石（火煅，五钱）　麻黄（五钱，去节）　天竺黄（四钱）　沉香（五分）　独活（一钱）　朱砂（五分）　防风（五钱）　蝉退（五钱）　牛黄（三钱）　荆芥（五钱）　粉甘（五钱）　殭蚕（五钱）　犀角（一钱）　珍珠（三分，腐煮）　琥珀（三分）
上为末，糊丸，如梧桐子大，金箔为衣。随症用引，每一丸。
●弭风丸　治急、慢惊风。
全蝎（十四，去毒）　殭蚕（二钱，去丝）　白附（二钱）　天麻（三钱）　巴豆（十四，去油）　朱砂（二钱）　防风（三钱）　牛黄（一钱）　金箔（二十为衣）　茯神　唇砂
上为末，米糊为丸，粟米大。一岁一丸，灯草汤下。
●紫金锭
滑石（二两，丹皮煮过）　胆星（二钱）　山药（二钱）　蜈蚣（一条，去头足）　殭蚕（五钱）　全蝎（二十）　白茯苓（一两）
上为末，用麻黄四两，甘草四两，熬膏为丸，如芡实大。朱砂五钱，为衣，或用金箔。急惊，薄荷、灯心汤下；慢惊，姜汤下。
●八仙汤　家传秘方。不拘小儿百疾，皆治。引经开后。
巴霜（一钱）　朱砂（五分）　郁金（五分）　乳香（三字）　没药（三字）　沉香（五分）　木香（四分）　雄黄（六分）
上为末，滴水为丸，如粟米大。每服二三丸，随宜引。
惊痫发搐，金子汤下。潮热、变蒸，灯芯汤下。
伤风、伤寒，姜汁汤下。痰涎、齁䶎，姜汁、竹沥汤下。食积、肚痛，山楂、麦芽汤下。疟疾，灯芯、竹叶、麦芽汤下。痢疾、泄泻，姜汁汤下。
●散风醒脾丸　家传慢惊秘方。
蝉退（炒）　防风　全蝎（炒）　麝香　朱砂　天麻（炒）　白附（各五钱）　金箔（五十片）
上为末，饭为丸，如绿豆大，金箔为衣。服一二十丸。
●一七散
一片朱砂一片雪，七个殭蚕七个蝎。
不论急惊与慢惊，调时须用人生血。
●豆蔻丸
胡黄连（五钱）　神麴（五钱）　麦芽（五钱）　槟榔（三钱）　木香（二钱）　肉豆蔻（面包煨）　使君子肉（各一钱）
上为末，醋糊、神麴为丸。每服二十丸，米汤送下。
●肥儿丸
胡黄连（五钱）　神麴（五钱）　麦芽（五钱）　槟榔（三钱）　木香（一钱）　肉豆蔻（面包煨）　使君子肉（各三钱）
上为末，神麴、陈米糊为丸。每服二十丸，米汤下。
●加减肥儿丸
蟾酥（一个，酥炙）　白术（土炒）　陈皮　槟榔　芜荑（去壳）　胡黄连（酒炒）　雷丸　乾漆（火煅烟尽）　黄连（酒炒）　使君子肉　枳实（麸炒）　木香　厚朴（姜汁炒）　芦荟（各三钱）
上为末，老米糊为丸，如绿豆大。滚汤下。加减看儿大小。
●益脾散　治泄泻。
苍白（术）　厚朴（姜汁炒）　人参　茯苓（各一两）　甘草（三钱，炙）　白芍　陈皮（各一钱）　砂仁（二钱）　山药（五钱）　老米（五合）　莲子肉（去心，五钱）
上为细末，每服三五钱，滚水调下。
●消积丸
木香（二钱）　山楂（二两，去壳）　麦芽（二两，炒）　川芎（一两）　乾漆（一两，火煅）　厚朴（一两，姜汁炒）　黄连（一钱，姜汁炒）　枳壳（三钱，去蘘炒）
上为末，糊丸，如绿豆大。每服一二十丸，白汤下。
●内消丸　治四肢浮肿。
青皮（五钱）　巴豆（七钱，去油）　木香（一钱）　防己（钱半）　丁香（十四个）
上，以巴豆同青皮炒苍色，去豆不用，入前药，同为末，饭丸，如黍大。男用陈皮汤下，女用艾叶汤下。
●连床散　治癞头疮及遍身，阴囊作痒，抓出黄水，痛甚。
黄连（去芦，五钱）　蛇床（去壳，二钱半）　五倍子（一钱二分）　轻粉（二钱五分）
上为末，先用荆芥、葱白煎汤洗，拭乾，用清油调敷。
●六神丹　治潮热，风痰。
天花粉　石膏　白附子　滑石（各三钱）　朱砂　青黛（各一钱）
上为末，薄荷、灯心、茶汤下。
●清金散　治鹅口疳、走马疳、锁口疳。
青黛（五分）　硼砂（五分）　黄柏　枯矾　雄黄（各五分）　飞丹　冰片（各一钱）　铜绿（三分）
上为细末，井水调，敷口中。
●白玉散　治赤游丹毒。
寒水石（煅存性，水飞过，二两。）　朴硝（二两）　青黛（三钱）　甘草（三钱）　姜黄（一两）　当归（一两）　柏末（二钱）
上为末，用芭蕉根汁，加蜜调，以鹅翎扫上，干即再敷。
●如金散　治疥癣。
寒水石（火煅、水飞）　无名异　铜青　飞丹　水银　轻粉　大枫子　苦参　柏末　枯矾　雄黄（各等分）
上为末，蜡烛油调搽。从腹上搽起。
●无价散　治面上生疮，疳疮，耳疳。
烟岸　枯矾　柏末　飞丹（各等分）
上为末，用香油调搽。
●导滞汤　治泻痢初起。
当归　黄芩　大黄　槟榔　白术　甘草　黄连　桂枝
白，加姜；赤，加甘草。胃弱，去大黄，加白术土炒。
上㕮咀。姜三片，空心温服。
●一方　治月蚀疮。
蔷薇根（四钱）　地榆皮（二钱）　轻粉（三分）
上为末，用盐汤洗净后，敷此药。
●一方　治锻链疮。
煅银罐子（一个）　轻粉（五分）
上为末，油调搽；湿则乾掺。
●一方　治走马疳。
鸡内金（灯烧存性）　黄柏　白矾　麝香
上为未，用米泔水搅，贴口中。
●一方　治汤火疮。
用蛤蟆二十个，用木油或桐油，煎蟆取油搽，效。
●一方　治夜啼。
用黑牛，生为末，水调，敷脐下。
●一方　治口渴、潮热。
马前子（一个）　礞石（一块，煅）　白水磨，服。
●一方　治潮热。
寒水石（三钱）　朱砂（五分半）　滑石（一两）　甘草（六分）
上为末，冷水调服。
●一方　治肚痛。
用莱菔子煎汤服；或炒为末，抹乳上，令几吮饮之。
●一方　治舌上出血。
牙硝（一钱）　发余（一分），敷在舌上，效。
