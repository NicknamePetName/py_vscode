

首篇  ——————————————————————————————————————————————————————————————————————————————————————————

西山真仙卫生歌  ***************************
天地之间人为贵，头象天兮足象地。父母遗体宜宝之，箕畴五福寿为最。卫生切要知三戒，大怒大欲并大醉，三者之中有一焉，须防损失真元气。欲求长生先戒性，火不出兮神自定。木若去火不成灰，人能戒性还延命。贪欲无穷忘却精，用心不住定无神，劳神散尽中和气，更仗何能保此身。心若太费费则竭，形若太劳劳则歇，神若太伤伤则虚，气若太损损则绝。世人慾识卫生道，喜乐有常嗔怒少，心诚意正思虑除，顺理修身去烦恼。春嘘明目夏呵心，秋呬冬吹肺肾宁，四季常呼脾化食，三焦嘻却热难停。发宜多梳气宜炼，齿宜频叩津宜咽。子欲不死修崑崙，两手揩摩常在面。春月少酸宜食甘，冬月宜苦不食咸，夏月增辛聊减苦，秋辛可省但加酸，季月少咸甘略戒，自然五脏保平安。若能全减身康健，滋味偏多无病难。春寒莫放棉衣薄，夏月汗多宜换著，秋冬身冷渐加添，莫待病生来服药。惟有夏月难调理，内有伏阴忌冰水，瓜桃生冷宜少餐，免得秋来成雪痢。心旺肾衰切须记，君子之人守斋戒，常令充实勿空虚，日食须当去油腻，太饱伤神飢伤胃，大渴伤血多伤气，飢餐渴饮莫太过，免致膨脝损心肺，醉后强饮饱强食，未有此身不生疾。人资饮食以养生，去其甚者将安适。食后徐行百步多，手摩心腹食消磨。夜半灵根灌清水，丹田浊气切须呵。生脍偏招脾胃疾，鮓酱胎卵兼油腻，陈臭醃腊尽阴类，老衰莫欲更食之，自藉寇兵无以异。炙煿之物须冷吃，不然损齿伤血脉。晚食常宜申酉前，向夜徒劳滞胸膈。饮酒莫教令大醉，大醉伤神损心志。渴来饮水兼吃冷，腰脚自兹成重坠。常闻避风如避箭，坐卧须当预防患。况因食后毛孔开，风才一入成瘫痪。不问四时俱暖酒，太热又须难向口。五味偏多不益人，恐随脏腑成殃咎。视听行坐不必久，五劳七伤从此有。四肢亦欲得少劳，譬如户枢终不朽。卧不厌踧觉贵舒，饱则浴兮飢则梳，梳多浴少益心目，默寝暗眠神晏如。四时惟夏难将摄，伏阴在内腹冷滑。补肾汤药不可无，食物稍冷休哺啜。心旺肾衰何所忌，特忌疏通泄精气。寝处须宜密室间，晏居静虑积心意。沐浴盥漱皆暖水，卧冷枕冷俱勿喜。瓜茹生冷不宜人，岂独秋来多雪痢。伏阴在内冬三月，切忌汗多阳气泄。阴雾之中少远行，暴雷骤雨宜速避。道家更有颐生旨，第一令人少嗔怒，秋冬日出始离床，春夏鸡鸣宜早起，子后寅前睡觉来，瞑目叩齿三十六，吸新吐过两三口，咽漱玉泉须养胎，热摩手心熨两眼，仍须揩擦额与面，中指时将摩颈鼻，左右耳轮筌数遍，更能干浴遍身间，按髀时须扭两肩，总有虚劳诸冷气，何忧腰背复拘挛。嘘呵呼嘻吹及呬，行气之人系六字，果能依用口诀中，新旧有疾皆可治。睹虽云属少年，稍知樽节乃无愆。閒情息气宜闻早，莫使羽苞火内燃。有能操履长方正，名却无贪利无竞，纵向歌中未尽行，百行周身亦无病。
卫生歌终

后卫生诀  ***************************
饮酒可以陶性情，太饮过多防有病。肺为华盖恐受伤，咳嗽劳神多损命，甚勿将盐去点茶，分明引贼入其家。下焦虚冷令人瘦，伤肾伤脾防病临。坐卧切防风入脑，脑内入风人不寿；更兼醉饱卧风中，风才一人成灾咎。雁有序兮犬有义，黑鲤朝北知臣礼。人无仁义反食之，天地神明俱不喜。况云牢字从牛起，更兼狱字从犬礼，劝人莫食牛与犬，一世瘟疫总不染；三代不食犬与牛，子孙荣贵做公侯。此言莫道虚诳语，皆载口言书上头。养体须当节五辛，五辛不节食伤神。莫教引动虚阳发，精竭神枯疾病萦。不问在家并在外，若遇迅雷风雨至，急宜端肃敬天威，静室处心宜敬避。恩爱牵绵不自由，利名萦绊几时休。放宽些鬚子孙福，免得中年早白头。顶天立地非容易，饱食暖衣皆可喜。思量无以报洪恩，朝夕焚香谢天地。身安寿永意如何？胸内平和积善多。惜命惜身兼惜气，请君熟玩卫生歌。

养生却病歌  ***************************
世言服灵丸、饵仙药，白日而轻举者，但闻而未见也。至于养气之言，可以养元之道，人禀气血而生。摄生论云：摄生之要，必去其害生者。此言明也。予所编养生却病歌，採诸家养生之要而为言，人能依而行之，则获安乐。若尽其诀，亦长年之可觊。今录其歌于后。
又曰：万物惟人为最贵，百岁光阴如寄旅，是非留意修养中，未免疾病为心累；何必飡霞饵丹药，妄意延龄等龟鹤。但在饮食节欲间，去其甚者得安乐。食后徐徐行百步，两手摩胁并摩腹，须臾转手摩肾堂，谓之运动水与土。仰面仍呵三四呵，自然食积得消磨。醉后饱卧皆无益，渴饮飢餐犹戒多。食不欲多兼欲速，乍可少餐相接续。自死之牲皆勿食，馒头閒□不相和。


广嗣要语本序  ——————————————————————————————————————————————————————————————————————————————————————————

序  ***************************
溯洄子俞桥序曰：阴阳之道，顺则生乾，逆则生坤，扩而充之，天机之秘尽。予早岁得遇异人，授以大道。三十年间，岁月如流，而盟诠未证。夫顺修，乾上而坤下，以有形交无形，女子怀胎者，人道也。逆修，地上而天下，以无质交无质。顺而有形者，后天太极之气也。逆而无质者，先天太始之气也。盖顺则有尽，逆则无穷，有形则有坏，无质则无败。是以至人退阴进阳，斥有从无，舍河江汗漫之未流，溯金水清纯之初气。道在掌握，而鬼神莫能窥；身在樊笼，而死生莫能累。人道固近，而仙道岂远！奈何智者过之，愚者不及。不有其传，罔臻妙义。予晚岁用顺修之道，得生三子。不敢自私，因著广嗣要语，少指迷途。近有数刻本附方者，为锦衣万君鹿园所刊。附经者为州守刘君仲衡所刻。惜其流布未洽，用捐微禄，倩工重梓，以为广传之云尔。

总论  ***************************
盖由而观之，天不无日月星辰，地不无树木黍稷，人不无生育，物不无胎卵湿化，要知得其养耳。得其养，则硗者以肥，瘠者以沃，草木何惧乎不蕃，黍稷何惧乎不秀。夫人亦由是也。苟形质强壮，而嗜欲无节，久之不免虚衰。赋禀怯薄，而摄养有道，终焉亦能完实。不特少健而老衰，早壮而晚惫，滋培保护之间，固可以挽秋冬而复春夏也。昔者，名医罗天益云：戊午春，桃李始花，雨雪厚寸，叟令人击树坠雪，焚草于下。是年果结萧然，而此园结果甚多。然则天地之气，尚可以法转移；于人之身，岂无所用其力焉。愚乃不惭愚昧，积以平时缙绅方士之说，质诸古今名家论议，著为调理精血、直指其源、男女服药三论，阴阳虚实四图，合用方法三十五道，附录经验秘方二十二道，号曰广嗣要语。精切晓明，纤芥不隐。信此以行，将见天下无不可父之男、无不可母之女，而螽斯之庆，而子孙蕃茂矣。

调理精血要论  ***************************
求嗣之道，在于男精女血充实而无病也。苟有病焉，必资明医论症调之。夫精者，血也，水也，阴也，盖以有形言之也。有形而能射者，则又为气、为血、为阳所使然也。论曰：孤阳不生，独阴不成。无形则阳无所附，无阴则阳无所依。是精兼气血、兼水火、兼阴阳，总属肾与命门二脉，以沉静为平。若见命门脉细或绝，阳事疾弱，是为阳虚，法宜补阳。若见命门脉洪大鼓击，阳事坚举，是为相火妄动，法宜滋阴制火。启玄子曰：壮水之主，以制阳光。若见肾脉洪大，或遗精尿血，是为阴虚，法宜补阴。若见肾脉虚微太甚，别无相火为病，法宜阴阳双补。又如经者，血也、水也、阴也；假如火色而为赤也，随气而行，依阳以运。亦若精之兼气血、兼阴阳、兼水火者也。其候以一月为期，上应月之盈亏，故名曰月水。应其期则平，失其期则病。先其期者，血热也；过其期者，血虚也。过期而色淡者，有痰也，或曰血虚也。经行而成块者，气凝之也，或曰风冷乘之也。将行而作疼者，气之滞也；行后而作痛者，气血俱虚也。经水紫黑者，气血俱热也。虽然又当察其时寒暖、脉之迟数、症之冷热，平而调之，以复常候，不可一途而取。夫男精女血既充，别无他疾，惟守投虚之法，是为知要。

直指真元论  ***************************
结胎者，男女精血也。男属阳而象乾，乾道资始；女属阴而象坤，坤道始生。阳主动，故能施发；阴主静，故能承受。夫动静相参，阴阳相会，必有其时，乃成胎孕。凡经净一三五日，新血未盛，精胜其血，血开裹精，精入为骨，男胎成矣。二四六日，新血渐长，血胜其精，精开裹血，血入本㞐，女胎成矣。七日至十日，鲜有成者，纵皆女胎。欲求子者，全在经净一、三、五日以里交合。如俯首拾芥，万举万当。斯时男女无暴怒、无醉饱，毋食炙煿辛热，毋用他术助长，阴阳和平，精血调畅，交而必孕，孕而必育，育而必子，坚壮强寿。至真切要，在此数语。受娠之后，宜令镇静，血气安和，则胎孕长养。又宜内远七情，外薄五味。大冷大热之物，皆在所忌。苟无胎痛、漏血、泻痢及风寒外邪，不可轻易服药，亦不得交合阴阳，触动欲火。未产，则胎不常；既产，则胎毒不已。降生之后，摄养一如胎前。盖母食热则乳热，母食寒则乳寒，母食膏粱野味之物，则乳毒。有此数者，子受其害矣。求嗣之道，诚不出此。然源头一节，尤当研究。男子十六而精必通，必三十而娶；女子十四而天癸至，必二十而嫁。皆欲阴阳二气充实。或精未通而御女，经始至而近男，未充而伤，未实而动，根本既薄，枝叶必衰，嗣息岂能蕃衍！先儒言：寡欲多男子。盖寡欲则不妄交合积气储精，待时而动，故能有子。予为不在于此为寡欲，凡心有所动既是欲。心主血而藏神，属手少阴；肾主精而藏志，属足少阴。心神外驰，则肾志因乱，其于交会之际，殊无静一清宁之气，所泄之物，同归腐浊而已，安能发育长养于其间哉！《书》曰：人心惟危，道心惟微。夫能精一道心，俾常为一身之主，则邪思妄念，自尔退听，欲寡而神益完，不惟多子，抑且多寿。养身莫善于寡欲，正此谓也。

男女服药论  ***************************
男子以阳用事，从乎火而主动，动则诸阳生。女子以阴用事，从乎水而主静，静则众阴乘。故治男子，毋过温热以助其阳；治女子，毋过寒凉以益其阴。古人以黄柏知母之药，每用于男子；而乾姜艾叶之剂，恆绝于妇人。男女阴阳，自然之体，固有不得而同者，至于七情内伤、六淫外侵，发为诸症，治寒以热，制热以寒，随病推移，安能执此。但男女嗣续稍迟，虽无疾病，当加调护。男子阳动之体，惟虑合而易失，未获中其肯綮。女子阴静之质，多若交而弗孕，不能逆其生成。由是培养之术，若不可废。在男子则用思仙丹丸，固其阴以为持久之计；在女子则用启荣丸，鼓作微阳，以为发育之基。窃观古今种子之方，不偏于寒，即偏于热，务张其功以矜世；不析其理以示人，往往服之，反致求全之毁。故述二方，以为世之求嗣者助云。

实阳能入虚阴之图  ***************************
（图缺）
成胎
实阳能入虚阴，为男子阳精充实，适值女人经后血海虚静，子宫正开，与之交合，是谓投虚，一举而成胎矣。经尽一日交会成男，二日成女，三日成男，四日成女，五日成男，六日成女，取奇阳偶阴之义，过六日无用矣。大抵前三日新血未盛，精胜其血，血开裹精，必成男胎；后三日新血渐长，血胜其精，精开裹血，多成女胎。凡交会，必半夜生气时，有子皆男而寿。

实阴不能受阳之图  ***************************
（图缺）
妄施
实阴不能受阳，为女人经尽六日之后，新血方盛，血海充满，若与交合，以实投实，多不成胎。
又有妇人素禀怯弱，虽经后旬日，血海未满，亦覆成胎，然皆女胎，亦血胜其精之故也。

微阳不能射阴之图  ***************************
（图缺）
治男
微阳不能射阴，为男子阳精微薄，虽逢女人血海虚静之日，流而不射，多不成胎。盖因平日嗜欲不节，施泄太多所致，法宜补益精元，并用功夫存养，毋令妄动，候阳精充实，方按投虚之法，一举而成胎矣。
两尺脉大而数，小便常赤，未交易兴，既交易泄，或自遗梦遗，真精不固，治在补阴。
两尺脉微而迟，小便常清，阳事不举，勉力入房，未觉先痿，或所泄清淡微薄，治在补阳。

弱阴不能摄阳之图  ***************************
（图缺）
治女
弱阴不能摄阳，谓女人阴血衰弱，虽投真阳强壮之精，不能摄入子宫，是以交而不孕，孕而不育。或因病后、经后、产后调理失宜，劳动骨节，亏损阴血所致。治宜调经养血之要。

调元  ***************************
阳虚，右尺命门脉细微，精清，服还少丹、巨胜子丸。阴虚，左尺肾脉洪大或数，遗精、尿血、淋涩等症，服丹溪大补阴丸、加味虎潜丸。相火妄动，阳事数举，右尺命门脉洪大，此为水不胜火，与阴虚同治法，补阴则相火自降也。阴阳俱虚，两尺脉微弱无力，真精薄，服八味丸、补天丸。

调经  ***************************
经先期者血热，服四物汤，加芩、连之类。过期者血虚，四物汤加参、耆、白术、陈皮之类。过期而色淡者有痰，二陈加芎、归。紫黑色及有块，血热，四物加芩、连、香附之类。行后而作疼者，气血俱虚，服八物（珍）汤。经行不止者，四物加阿胶、荆芥穗之类。

安胎  ***************************
胎痛乃血少，四物加童便、制香附，共为末，紫苏汤调下。有所激触而疼者，芎归汤探之。胎动属火，四物加条芩之类。胎动不安，及下血，用集验方、秦艽丸汤。胎动不安，或因房室不节，有所触动，四物加胶、艾、条芩、白术之类。妊娠恶阻，肥人有痰，瘦人有热，胃气不安，用人参橘皮汤、保生汤、集验青竹汤。怀胎不问几个月日，但觉胎气不安，腰腹微痛，饮食不美，用安胎饮。

便产  ***************************
妊娠七八个月，恐胎气展大，难产，宜服束胎丸。妊娠八九个月，肥味膏粱之人，胎气壅隘，宜服枳壳散，间二三日一服。或达生产（散），救生散；临月用神寝丸、三合济生汤。难产用催生丹、遇仙丹。如圣膏、猪肝蜜酒法。胎衣不下，或血乾，或血冷凝涩，宜服夺命丹、牛膝汤，或前方如圣膏。又方用红花一两，酒煮浓汁服之。
又法：令产妇自衔发尾在口，呕哕即下。

交会宜忌日  ***************************
宜旺相日：春，甲乙寅卯；夏，丙丁己午；秋，庚辛申酉；冬，壬癸子亥。宜忌日：晦朔弦望、大风、大雨、虹霓、雷电、云雾、昏暝、日月薄蚀，三光之下及秋冬丙丁日。

附方  ***************************
秘授金锁思仙丹
治男子嗜欲过多，精气不固，涩以去脱之剂。
莲花蕊（十两，暖，无毒，镇心、益颜色，忌地黄、蒜）　石莲子（十两，味甘平，温，无毒，经秋正黑，沉水者是也。本功安心正渴，治腰疼泄精。入药内，去心取粉）　鸡头（十两，味甘平，无毒，益精气、强志。用则取其实，捣烂，晒乾，再捣，筛取粉）
上用金樱子三斤，取霜后半黄者，木臼中转杵，却刺勿损，劈为两片，去子，水淘净，捣烂，入大锅，以水煎，不绝火，约水煎半，取出沥过。重煎如稀饧。市肆乾者焙之，用水浸软，再煎令如法。入前三味末，和丸，桐子大。每服三十丸，空心盐汤服。一月见效，即不走泄。候妇人月信住，取车前子一合，煎水空心服之，一交成孕。依方服至多日，精神强壮，能成地仙。忌时葵菜、车前子。
按《本草》：金樱子，味酸涩平，无毒。疗脾泄，涩精气。精气滑脱者，服之自固。或言其性涩，乃因无是病而用是药，且无配制而作单煎服。吁！涩可去脱，十剂之—法，良工不能更其道也。夫鸡头实，味甘平，无毒，补中益精。石莲子，味甘寒，无毒，安心神，养气力，治泄精。莲花蕊，无毒，镇心，益颜色。服饵家取鸡头实，和熬金樱子，煎和丸，补下益人，名水陆丹。仙方取鸡头实，并莲实，合饵养之，能驻年。昔人得其一二，功效若此。思仙合众妙而有之，信可尚矣。
玉钥启荣丸
治女人无病，经事调匀，容颜不损，但久无胎孕。妇人者，众阴之所集，常与温居。今失所养，则子宫有阴无阳，不能生育。用此丸，平调气血，鼓作微阳。生育之要药也。
人参　白术　甘草　当归　川芎　熟地　没药　藁本　白薇　白芷　茯苓　牡丹皮　白芍药　赤石脂　玄胡索（各—两）　
上药将石脂、没药另研外，其馀用醇酒浸三日，焙晒乾，为细末，足十五两。又用香附子，去皮毛，水醋浸三日，炒乾为细末，亦十五两。将前共十六味，用重罗筛极细末，炼蜜丸桐子大，瓷器中封固。每服五十丸，空心，温酒或白滚水送下。以乾物压之，待月事后，受妊为度。
还少丹
治右尺命脉微细，阳事痿弱，精气不足，阳虚之症。
山药　牛膝（去芦，酒浸）　远志（去心）　巴戟（去心）　山茱萸（去核）　五味　苁蓉　杜仲（炒，去丝）　茴香　白茯苓（各一两）　枸杞　熟地（各一两五钱）　菖蒲　楮实子（各一两）　
上为末，用枣泥炼和丸，如桐子大。每服三五十丸，温酒或盐汤送下，食蒯艮，一日用三服。
巨胜子丸
治右尺命门脉虚微欲脱，阳痿不举，阳脱之症。
熟地黄　生地黄　何首乌　川牛膝　天门冬　肉苁蓉　枸杞子　菟丝子　巨胜子　白茯苓　柏子仁　酸枣仁　破故纸（炒）　巴戟天（去心）　北五味　覆盆子　怀山药　楮实子　天雄　续断（各一两）　鸡头肉　莲花蕊　韭菜子　胡芦巴　真川椒（各五分）　木香（二钱五分）　
上为末，炼蜜丸桐子大。每服七十丸，虚甚者百丸，空心温酒下。
大补阴丸
治左尺肾脉洪大或数，遗精尿血。壮阴之要药也。
黄柏（盐水炒）　知母（盐水炒，各四两）　熟地黄　龟板（去旁，酥炙，各六两）　
上为末，炼蜜，和猪脊髓丸，桐子大。每服七十丸，空心盐汤送下。
补阴丸
治左尺脉洪大或数，精元不固。补阴制血之药也。
黄柏（盐水酒炒，半斤）　知母（同上制）　熟地（各三两）　白芍（炒）　川牛膝（酒洗）　虎胫骨（一两，酒浸，酥炙）　陈皮　琐阳　当归　龟板各四两，酒浸，酥炙
上为末，酒煮羊肉丸，桐子大。每服五十丸，空心，盐汤送下，各加乾姜半两。
加味虎潜丸
治左尺肾脉虚数，精神短少，腰肢无力。补肾养血之要剂也。
人参　黄耆（蜜水炒）　白芍（炒）　黄柏（酒炒）　当归（酒洗）　山药（各一两）　琐阳（酥炙）　枸杞　龟板（酒洗，酥炙）　龟虎胫（同上炙）　菟丝子（酒洗，炒，各五两）　破故纸　杜仲（盐水炒断丝）　五味子　牛膝（酒洗，各七钱五分）　熟地（四两）　
上为末，炼蜜，和猪脊髓丸，桐子大。每服百丸，空心，温酒，或盐汤送下。
八味丸
治两尺脉微弱，阴阳俱虚。双补之剂。
紫河车（一具，即胞衣。男用女胎，女用男胎，俱用头胎为佳。若不能有，即壮妇人者亦可）　黄药（酒炒）　龟板（炙，各三两）　杜仲（酥炙）　牛膝（酒浸，各二两）　陈皮（一两）　
加乾姜半两，夏加五味子一两。以上共为细末。将紫河车水洗净，布绞乾，用酒煅烂。入诸药末，共捣匀，焙炒，再为末，酒和丸桐子大。每服百丸，空心，沸汤或温酒下。
四物汤
治女人血分，或寒或热，经事前后不调，或多或少，以致崩带血块积诸症，用此加减。
当归　川芎　芍药　熟地（各等分）　
水煎服。
芎归汤
一名佛手散。补血活血，生新去败。产前胎后皆可服。
用当归、川芎二味，各等份，每服四五钱，入酒一杯，煎欲干，加水一杯，再煎二三滚，去渣，温服。
安胎饮
治妇人怀妊，不问几个月，但觉胎气不安，腰腹微痛，饮食不美，用此汤服之。
白术　白芍　熟地　当归（各一钱）　甘草　缩砂　紫苏（各三分）　人参　川芎　黄芩（各五分）　
上药作一剂，加生姜一片，水煎温服。
集验方
治妇人胎动不安，及下血。服之可愈。
艾叶　阿胶　川芎　当归（各三钱）　甘草（一钱）　
上药将阿胶存外，用水四茶杯，入药内，同煎至二杯，去渣，纳阿胶于内，煎令化，分三服，一日用完。
秦艽汤
治症同前。
秦艽　艾叶（醋炒）　阿胶（蛤粉炒）　
各等分，为粗末。每服五钱，水二杯，元米百粒，煎至一杯，去渣温服。
人参橘皮汤
治妊娠恶心阻食。和中安胃之药也。
白术　麦门冬（去心）　橘红　人参（各一两）　白茯苓（二两）　厚朴（姜汁炒，二两）　甘草（三钱）　
上为粗末。每服四钱，水杯半，用淡竹茹弹子大一枚、生姜三片，煎至七分，去楂，澄清，空心温服。
保生汤
治妇人恶阻。养胃调气之剂。
人参（八分）　甘草（五分）　白术（一钱）　橘红（一钱二分）　乌药（一钱）　香附（一钱）　
上药用水一锺，生姜五片，煎七分，去楂，不拘时温服。呕吐，加丁香同煎服。
集验青竹茹汤
治妇人恶阻，清痰止呕之药。
竹茹（弹子大一枚）　橘红（一钱五分）　生姜（二钱）　茯苓（一钱五分）　半夏（二钱，汤泡七次）　
上药用水二锺，煎七分，去查，温服。忌食羊肉、饧、酢等物。
束胎丸
治妇人怀孕七八个月，恐胎转大难产，用此药扶助母气，束紧儿胎。
白术　陈皮（各一两）　茯苓（一钱五分）　条芩（酒炒，夏用一两，春秋用七钱五分，冬用五钱）　
上为末，粥和丸，桐子大。每服五六十丸，食前白汤、米饮送下。
枳壳散
治妇人怀孕八九个月，禀质肥厚，胎气壅隘。此必宽和母气，令儿易产。
商州枳壳（五两，麸炒赤）　粉草（一两，炙）　香附（一两，炒）　
上为末，每服二分，空心滚水调服，一日服三剂。
一方加元米炒，同为末，白汤点服，令儿易产，初生微黑，百日肥白，此为古方之妙。若孕妇稍弱，恐胎寒腹痛，胎弱多惊，内可加当归、木香各五分，则阳不致强，阴不致弱，二气调和，有益于胎产。
达生散
治妇人怀孕八九个月，服此以扶正气，散滞气。妊妇稍虚者，尤为更妙。
大腹皮（姜汁煮）　白术　白芍　当归（各一钱）　甘草（一分五釐）　陈皮　人参　紫苏茎叶（各五分）
上药作一剂，水煎服。夏加黄芩或黄连、五味子，春加川芎、防风，秋加泽泻，冬加缩砂。或通加枳壳、缩砂。胎动加苎根、金银花，气上加紫苏、地黄，性急加柴胡，多怒加黄芩，食少加缩砂、神麴，渴加麦门冬、黄芩，能食加黄杨脑，有痰加半夏、黄芩。随症加之尤妙。
救生散
治孕妇禀受瘦怯，不宜服枳壳散破气之药。此方安胎益气，令儿易产。
人参　神麴（炒）　麦芽（炒）　诃子（煨，去核）　白术（麸炒）　橘红（炒）
上药各等分，为细末，每服三钱，水一杯，煎七分，空心温服。
议云：谓今八月合进瘦胎、易产之药，若枳壳散，非为不是。但妊妇肥实者，可用也。若本瘦怯，不宜服此药。惟救生散安胎益气，有子紧小、无病、易产，最为稳当。
神寝丸
治孕妇临产月日，破滞气，瘦胎易产。
通明乳香（五钱，另研）　商州枳壳（一两，麸炒）
上为末，炼蜜丸桐子大，空心温酒，或米饮服二三十丸。临月用之，瘦胎易产，极妙。
三合济生汤
以枳壳、芎归、达生三方，抽其精粹，合成此汤，治临产艰难，虽一二日不下者，服之自然易便。
枳壳（三钱，麸炒）　香附（一钱五分，炒）　粉草（七分）　川芎（一钱）　当归（三钱）　苏叶（八分）　大腹皮（姜汁洗，一钱五分）
上药，用水二锺，煎至一半，待腰腹痛甚，服之即产。
催生丸
治孕妇生理不顺，产育艰难，或横或逆，大有神效。宜用天医月日合。
十二月兔脑（去膜，研如泥）　通明乳香（一钱，研细）　母丁香（一钱，为末）　麝香（一钱，研）
上以乳麝丁香拌匀，入兔脑髓为丸，鸡豆大，阴乾，油纸密封固，临产服一丸，温水送下，立产。男左女右，手□握出，神效。
催生不传遇仙方
治妇人坐草艰难。
蓖麻子（十四个，去壳）　朱砂　雄黄（各一钱五分）　蛇蜕（一尺，煅）　
上为细末，粥和丸，弹子大。临产时，先用川楝汤，淋洗脐下，纳药一丸脐中，仍以蜡纸数重覆药上，软帛拴系，产则急取药去，一丸可用三次。
如圣膏
治同前。
用蓖麻子七粒，去壳细研成膏，涂产妇脚心。如产，急急洗去，迟则肠出，却以此膏涂顶上，肠自缩入。又方：用蓖麻子百粒，加雄黄一钱同研，用如前法。
猪肝蜜酒法
治妇人胞水早行，胎涩不下。
猪肝（一斤）　白蜜（一斤）　醇酒（一斤）　
上三味，共煎至二斤，分作二三服。如不能服者，随多少缓缓服之，即下。
夺命丹
治妇人血冷凝涩，胎衣不下。
大黄（四钱，漓醋煎膏）　黑附子（二钱，泡去皮）　丹皮（四钱）　乾漆（炒烟尽）　
上为末，以大黄膏同鸡子白捣成丸，桐子大。酒温急吞五七丸。如未下，用后方。
牛膝汤
治妇人生产不顺。用此方，滑利水道，令儿易下。
牛膝（一钱，酒洗）　瞿麦（一钱）　滑石（二钱）　当归（酒洗）　木通（各一钱）　葵子（一钱二分五釐，如无，用黄蜀葵花）　
上药分三服，水二锺，煎八分，温服。须宜先修合，预备为上。

补附广嗣方  ***************************
五子衍宗丸
凡男子服此药，添精补髓，疏利肾气，不问下焦虚实寒热，服之自能平和，旧称古今第一种子方，人能世服此药，子孙蕃衍。嘉靖丁亥，于广信郑中丞府得之。张神仙四世，予及数人，用之甚验。
五味子（一两，去枝梗，捣，晒乾）　枸杞子（九两）　菟丝子（七两，蒸，捣饼）　覆盆子（五两，淘去花叶，晒乾）　车前子（三两，微炒，扬去土）　
上药宜择道地精新者，晒焙乾，各为细末，称定，炼蜜丸桐子大。每服七十丸，空心盐汤送下。冬月温酒服。合药日，春取丙丁己午日，夏取戊己辰戌日，秋取壬癸子亥日，冬取甲乙寅卯日。须用上旬晴霁之日，忌鸡犬异类所见。
百子建中丸
凡女服此药，调经养血，安胎顺气。不问胎前产后，月事参差，有馀不足，诸症悉皆治之，更益胎嗣。此方，太仆鲍璧所验，其妻三十而不生育，忽经事不至，十月腹鼓大，面无病容，皆谓有妊。一日忽产秽物盈桶，视之皆败痰积血。后服此丸，不一年生一子。予曰常以此二方济人，无不效者。
真阿胶（二两，蛤粉炒成珠）　蕲艾叶（二两，去筋膜，醋煮乾）　当归（二两，壮大者，酒洗，去芦）　川芎（二两，去芦）　熟地（二两）　白芍（二两）　香附子（十二两。赤心者佳，去毛杵成，米醋各半浸一夜，晒）　
上药宜择道地，除熟地另研，称定各为细末，炼蜜丸桐子大。每服八十丸，空心，少醋点沸汤下。内寒者，温酒下。
此二方，不热不寒，不补不泻，药物近易，性味平和，明效大验，详载本草。予中年得此方，信心服饵，连生三子，后转施多人，罔有不应。太仆史室久不得育，服百子建中丸，两月受妊，后生一子。但修合日时，俱用上旬生气之日，并有吉星照曜。如此，无不效验。
神效黑附方
治妇人久不生育，经事不调，及坠胎者。服之无不立效。
香附子（一斤。要北方香附米，去毛，分作四分，一分好酒浸，一分米泔水浸，一分童便浸，一分醋浸，各浸一日夜）　艾绵（四两。要洁净无细梗及灰尘者。用醋二大碗同香附一处煮乾，石臼内约杵三千下，以烂为度。捻作饼子，钱样大，用新瓦灰火焙乾，捣成末）　白茯苓（一两，去皮净）　当归（一两，去皮净，酒浸一夜）　人参（一两）　川芎（一两，去土，净大者）　大熟地（一两，酒浸，去土。又用酒浸一夜，饭上蒸）　木香（五钱，要广南香）　上等徽墨（一两，火煅醋淬）　
上药九味，各为细末，醋和丸桐子大。每服五十丸，空心陈酒送下。此方是闻人道长所传。
何首乌丸
乔白岩服。
何首乌（三斤，用铜刀或竹刀切片）　牛膝（一斤，去苗，锉）　
上药用黑豆一斗，淘洗净，用甑一口，先以豆铺甑底，后铺何首乌，又铺豆一层，再铺牛膝，重重铺好，安釜上蒸之，令豆熟为度。去豆取药晒乾，又换豆蒸之，如此三次，去豆取药为末，蒸枣肉为丸桐子大。每服五十丸，食前温酒服之。忌食萝卜、葱、蒜。何首乌乾者，米泔水浸软，切之。
又方：萧东之传云，蒋敬所服此。
何首乌，雄雌各半斤，铜刀去粗皮为片，米泔水浸夏一宿、春秋二宿、冬三宿，取出晒乾为末。无火病者，以枣肉为丸，或蜜丸，清晨盐汤送下，或酒下尤佳。《本草》服何首乌，用茯苓煎汤，胜似盐汤。
上二方，杨后江服此连孕，及人传服者，皆验。
延年益嗣丸
男服。
生地黄（酒浸一宿，晒乾）　熟地（酒洗净，晒乾）　地骨皮（各五两，酒洗，晒乾）　人参（三钱）　茯苓（酒浸，晒乾）　天门冬（酒浸三时，去心，晒乾）　麦门冬（同天门冬煮，一样各五两）
上用何首乌半斤，鲜者，用竹刀刮去皮切片；如干者，米泔水浸软，刮去皮，亦切片。置砂锅内，下用乌羊肉一斤、乌豆三合，量著水用，上加蓖，放此药上蒸一二时，取出晒乾，共为细末，炼蜜为丸桐子大。每服三五十丸，清晨温酒送下。此方，崇德县韩主簿传。
加味益母丸
女服。
益母草（半斤）　川芎　赤芍　当归　广木香（各一两）
上为末，蜜丸桐子大。每服五十丸，用好酒或童便，酒下其妙非常，百日可孕。
上二方，余夫妇同服，有验。
四制香附方丸
香附米（一斤，用酒，醋，盐汤，童便各浸三日，沥乾，炒当归四两，酒浸）　川芎（四两）　白芍（四两，酒炒）　白术（二两）　陈皮（二两）　熟地（四两，姜汁炒）　泽兰叶（二两）　黄柏（二两，酒炒）　甘草（一两，酒炒）
上为末，酒和丸。每服七十九，空心，白滚水下。此方调经养血，顺气健脾。如信，服此有妊。
琥珀调经丸
治妇人无子，□能经正。
香附子（一斤，童便，好醋各浸半斤，浸七日）　蕲艾（去枝梗者四两。入香附子内搅匀，每加好醋五碗，入砂锅内同煎，干为度，晒乾为末。另作后药）　当归（二两，酒洗）　川芎（二两）　熟地（二两，酒蒸，另研，入前药）　芍药（二两，煨）　琥珀（一两，另研）
上为细末，共一处捣研细，醋和丸桐子大，每服百丸，空心艾醋汤送下。
济阴丸
女服。
赤芍（四两，去芦）　川芎（同上）　生地黄（四两，去苗）　当归（四两，去芦）　好艾（一斤，去梗）　香附（一斤）　
上分为四份，用醋、童便、盐水、酒各浸一夜，俱浸一宿，加醋三斤，拌匀，以砂锅煎尽为度。取出晒乾，为末，醋和丸桐子大。一日三餐，饭前，每服五、六十丸，令人体壮，经调有孕。服久诸症不作。
雏鸡丸
用头窠乌骨鸡，雌雄各一只，置放一处，不可与群鸡相混，候生卵时，将初生卵记放，待生足，将初生卵顶上开一窍，用朱砂三钱，当归、芍药、川芎、熟地各二钱，为细末，将卵黄倾出，和药末，仍入壳内，以厚纸封之，众卵内覆之。待群鸡生，将药卵出壳，以蜜丸之，空心，好酒服三、四十丸，此甚见效，药完即有孕。此方宣府镇守总兵马仪都督所传。
煮附丸
专治妇人心怀郁结，经不能调，故不得孕。此方甚效，不须更服他药。
用川附子，不拘多少，去毛皮，米泔水浸一宿，晒乾。用好醋，砂锅内旋醋添煮透，取出焙乾为末，仍用醋和丸桐子大。每服五十、七十丸，服久即经调有孕。
温脐种子法
五灵脂　香白芷　青盐（各二钱）　麝香（一分）
上为末，以荞麦面汤和，搓成条子，圈于脐上，以前药入于其中。用艾灸之，但脐内微温即好，不过二三度。
兜肚方
白檀香（一两）　灵陵香（五钱）　马蹄香（五钱）　香白芷（五钱）　马兜铃（五钱）　羚羊角（一两）　木鳖（八钱）　甘松（五钱）　升麻（五钱）　丁香（七钱）　血竭（五钱）　麝香（九分）
上药分作三个兜肚，内用蕲艾、絮绵，俱装白绫兜肚内。其法：初带者，三日后一解，至第五日复带，专治痞积、遗精、白浊、妇人赤白带下，及经脉不调，久不受孕者，皆可。第五日带后，至一月后，即能常带，惟孕妇不可用。
益母草丸
上单用益母草一味，为末，忌用铁器，炼蜜丸弹子大，每服一丸，久服令人有子。此先祖兰窗公所常施而有验者，其妇人胎前产后诸疾，治无不效。服法备载于积善堂中。

妊妇五忌  ***************************
崑山顾状元刊施
一、勿睡热炕。南方火箱亦同。
二、勿饮烧酒。切不可饮。黄酒有药，亦不宜多饮。
三、勿食煎、炙、煿、厚味之物。
四、勿食葱、蒜、韭、薤、胡椒、茱萸。
五、勿于星月下仰卧，及当风处洗浴坐卧。

小儿五宜  ***************************
一、凡小儿初生，宜先煎浓黄连、甘草汤，急用软绢或丝绵包指蘸药，抠出口中恶血。如或不及，即以药汤灌之。待吐出恶沫，方与乳吃，令出痘稀少。
二、凡小儿初生三五月，宜绷缚令卧，勿竖头抱出，免致惊痫。
三、凡小儿饮乳，与食相远，不宜一时混吃，令儿生疳癖积。
四、凡小儿初生，宜用老年人旧服做衣，与小儿穿。真气相滋，令儿有寿。富贵之家，不宜用绫缎之衣，令儿折福。
五、凡小儿四五月，止与乳吃。六个月后，方与稀粥哺之。周岁以前，不宜食荤物，并生冷之物，令儿多疾。待至二三岁后，脏腑稍壮，才与荤物。

延生第一方  ***************************
镇江钱医官传。
小儿初生，脐带落后，取置新瓦上，用炭火四围炙之，待至烟尽，放地上，用盏盖之，存性，研为末。先取朱砂透明者，研极细末，水飞过。脐带若有五分重，加朱砂二分五釐，用生地、归身煎浓汁，三□壳调和三味，抹儿上齶间及乳头上。一日之内，儿食乳尽，次日，大便遗下秽污浊垢之物，终身永无疮疾及诸症。此永无外疾真妙法也。
神功消毒保婴丹
凡小儿未出痘疹者，每遇交春分、秋分时，服一丸，其痘毒能渐消化。若只服三次者，亦得减少。若服三年六次，其毒尽能消化，必保无虞。此方神秘，本不欲轻传，但慈幼之心，自不能已，愿与四方好事君子共之。
缠豆藤（一两五钱。八月中，收青豆梗上缠细红丝者用之，採取阴乾）　黑豆（三十粒）　赤豆（七十粒）　山楂肉（一两）　新升麻（七钱五分）　荆芥（五钱）　防风（五钱）　赤芍药（五钱）　生地黄（一两）　川独活（五钱）　甘草（五钱）　当归（五钱）　连翘（七钱五分）　苦丝瓜（二斤。五寸长者，隔年经霜者妙，烧灰存性）　黄连（五钱）　桔梗（五钱）　辰砂（水飞，另研）　牛蒡子（一两，纸炒过）　
上各为细末，和匀净，砂糖拌丸李核大。每服一丸，煎浓甘草汤化下。其药须用精料，遇春分、秋分、或正月十五日、七月十五日修合，务在精诚。忌妇女、鸡犬见。合时向太阳祝药曰：神仙真药，修合自然，婴儿吞服，天地齐年，吾奉太上老君，急急如律令敕。一气七遍。
治小儿口齶牙根生白点，名马牙，不能食乳。此比鹅口不同，少缓即不能救，多致夭殇，急用针缚箸上，将白点挑破出血。用陈京墨磨薄荷汤，以手指拈母油发，蘸墨遍口齶擦之，勿令食乳。候睡一时醒，方与乳，后再擦之，即愈。
牛黄抱龙丸
此方治一切急慢惊风，及风热风瘫，屡服效验。用薄荷煎汤，磨服一丸，儿小，分三四次服。
胆星（八分）　雄黄（一钱五分）　辰砂（一钱二分）　殭蚕（三钱）　钩藤（一两五钱）　人参（一钱五分）　茯苓（一钱五分）　天竺黄（二钱五分）
上药共为细末，加牛黄二分、麝香五分，同研细末，入前药。又研匀，将甘草四两，锉碎，用水二大碗，煎成一盏，丸如芡实大，金箔为衣，阴乾，藏入蜡丸中，勿泄气，每令见微火为妙。
上各附方，乃自验及人服屡验，皆秘方也。兹前阐录，以广前方之所未备。盖人之禀养不齐，病亦随异，故方各有宜，在人择而用之，则无不效矣。
嘉靖丙申九日鹿园居士万表识


坎离种子神方叙  ——————————————————————————————————————————————————————————————————————————————————————————

叙  ***************************
余少娶，既壮，而熊黑之祥不协。稽诸古方，曾服世传南岳魏夫人济阴丹、续嗣阴生丹、紫石英丸、秦桂丸等剂，俱勿获效。因阅丹经子书，究阴阳交媾之道，穷生身受气之初，成人成仙之道，先天后天之分，乃知大道之在斯也。遂悟古方，因病而说，效于彼者，必不效于此。苟不明阴阳化育之机，徒藉服药以求嗣，犹缘木而求鱼也。于是遍历江湖，幸而遇上人方师父，怜余多病身弱，以致求嗣之塞，教以摄生保身之道，袖出方书一帙，受余戒曰：是书乃雷公岐伯指示内外交养之机，中摘出坎离种子神方一卷，百投百中，宜敬秘之，勿妄传于无德。余拜受详玩之，乃知斯书深明二五，妙合生育之道。按卦五方，推移投疾之法，大臻妙理，非执方胶柱之比，诚有功于斯世。依制服之，家室一时而孕，竟一男一女产焉。越四载，复制前药服之，验如其初。余药馈亲友试之，俱各得嗣。后游金陵，将此方见授于缙绅士庶，悉获其效。久知是方百发百中，而神化之道，不可诬也。窃见世人无子，往往信服金石房中之药，不惟不效，抑且增致他疾，噬脐莫及，心实悯之。昔蘧伯王恶独为君子，有善而不共诸人，岂有道者哉！敢不自讳，遂将此方逐一致诚较正，录梓与天下求嗣者共之，以布阴骘，保我子嗣克昌，然济人利物之心，又孰有加于此哉！
夫好善乐成，孰无此心，行之而不乐，未必得以成乐之，而时未至，亦未必竟以成也。余昔好奇术，凡阴阳医卜之书，靡不究览。遇有奇术，切于人道者，辄录以藏之。彼种子神方，旧在余所，常举以济他人，悉有效应，甚珍而欲刊久矣。因不得其详而止，是所为乐之而未得时者也。今以薄宦都下，见小川王先生之本奇书，乃得以详玩先师注述之意，首尾条贯，一览瞭然，诚藏书也。嗣续乃人伦之大，不得自私，余乃请诸先生，愿捐资翻刻以传于世，是所谓得其成，乐其成，庶不负好善之初心也。得是书者也，他日子嗣森森，岂可忘此书之功，及用心之意哉，遂书以录之。

论阴阳生育之道  ***************************
二五之精，妙合而凝，人乃生焉。盖阴阳生五行，五行翊阴阳，以生人也。人得父母之精血以成形，精血生五脏，五脏复滋精血而生子焉。父母之精血，先天之气也；五脏之精粹，后天之气也。人之饮食入胃，其精气之上濡脾肺，以及心，肝，肾，潜滋暗长，以翊先天，此先天后天之间，成人成仙之机也。其玄言妙道，未敢轻泄，但于实理易见者求之，则曰：取将坎中实，来填离中虚。玄理妙诀，尽在斯矣。详见成男成女论内。

辨脉种子法  ***************************
男女者，阴阳也。夫妇者，刚柔也。阴阳成象，刚柔成质。人禀天地以生，有男女，则有夫妇之道焉；有阴阳，则有刚柔之义。阳刚而阴柔，故天覆而地载。是故生育之理，以女子为受孕之本，男子运生化之源。《易》大过卦，九二爻词曰：枯杨生梯，老夫得其女妻，老阳遇少阴，有子之道。故夫虽老而得女妻，犹能成生育之功也。故当先调女子经脉，以为受孕之本。《脉经》曰：若问女子何因，尺中不绝，胎脉方真。《内经》云：阴搏阳别，谓之有子。大抵女子先宜无病，而经脉调和，方能有子。且如六脉四至平和，不沉不浮，不洪不弱，而两尺往来流利，滑实不绝，虽不药而自孕。或有太过，皆当依法调理。经曰：左太阳脉沉实为男，右太阴脉沉大为女。又曰：孕妇行履时，左足先行为男，右足先行为女。左阳右阴，刚柔之义也。必先辨明此理，而后可以入妙道。若夫男子运生化之源者不调燮，下元亏损，则亦不能运化。其义详见后「调元论」云。
谨按诗小雅云：维熊维罴，男子之祥，阳物在山，刚也。维虺维蛇，女子之祥，阴物穴处，柔也。人之动静梦寐，精神感召，与天地阴阳相与流通，而况于男女刚柔之实理乎！
先天归一汤　又名启扁汤。
人参（八钱）　台术（一两，麸炒）　茯苓（一两）　国老（四钱）　川归（一两二钱，酒浸）　脑芎（一两）　白芍（八钱）　生地（一两，酒洗）　砂仁（七钱、微炒）　莎草根（七钱）　广皮（六钱）　丹皮（七钱，去骨）　半夏（七钱，汤泡）　川牛膝（八钱，酒洗）　
上十四味，共作十剂，水二锺，姜三片，煎八分，空心服。渣再煎，用水一锺半，煎七分，临卧服。经未行前服五剂，行后服五剂。服完十剂后，即服丸药。如无他病，只照本方服之。如有他疾，宜照后加减服之。经调脉和，自然得孕。
加减法：
妇人子宫久冷不孕，加乾姜、肉桂各五分。何以知其冷？丈夫交合之时，当自觉之。如冷甚，灸丹田七壮极效，在肚脐下三寸。
妇人子宫太热，则伤胎，加黄柏、知母各六分。何以知其热？亦丈夫当自觉也。
白带、白浊、白淫，时下俗云「下寒」，非寒也，乃是妇人素虚，浊气下陷故也。有痰者亦然。当加白芷一两、升麻五钱，或倍加半夏。如不能服药，灸中极七壮极效，在脐下四寸。气不流通者，加木香三分。
平素虚劳自汗，或恶寒，加黄耆、肉桂；咳嗽加阿胶、贝母各四钱；劳热血枯加柴胡、鳖甲。
劳甚腰背疼者，灸膏肓二穴各七壮，在背脊四椎下、近五椎两旁各开三寸。《明堂》云：生无所不疗，令人有子，甚效。
饮食减少，倍白术、陈皮，加厚朴、神麴各五钱。肥白人痰盛，迷塞子宫，加南星、三稜各六钱。
经水将行，小腹作疼者，有瘀血也，加桃仁、红花各四钱，蓬术五钱、玄胡索四钱；如未效，去人参，加五灵脂六钱，半炒半生，用乳香三钱。
腰腿痠疼者，加杜仲一两二钱、羌活三钱、桃仁四钱。
经水行后作疼者，虚也，加熟地黄六钱、当归八钱、五味三钱。
胁腹有痞块者，去牛膝，加三稜、莪术各六钱，桃仁、枳实各五钱。前五剂加槟榔五钱，后五剂不可加。
腹有鬼胎者，状如怀胎，非真胎，因气裹精而结，无血也。宜用桃仁、乾漆、肉桂、麝香、水银之类，丸服以去之。然后再用归一汤，以俟经调，仍然得胎。
经水前期而至者，加黄芩五钱，炒真蒲黄五钱。
经水过期而至者，加乾姜五钱，丹皮五钱，红花三钱。
经水枯闭者，只依本方连服至二十剂，即有效。
经水崩漏不止者，加莲蓬壳灰五钱，白芷八钱，猪头骨灰六钱，熟艾三钱，黄芩五钱。
平日有风气寒湿疼痛者，加秦艽三钱，羌活七钱，乳香、没药各五钱，或加苍术。有热疼痛，加黄柏。
心腹膨胀者，加大腹皮三钱，木香三钱，槟榔五钱。
小便涩小不通者，加猪苓、泽泻。亦不宜多用，恐泄肾气。
室女经脉滞涩不通者，谓之冲任不调也。前方内加刘寄奴六钱；不应者，加卫茅三钱，神效。
已上本方，先圣按卦推移制造，不宜任意加减。只可随症依此加减之法用之。其效如桴应鼓如神。
后天物化丸
服前汤药已尽，经脉已调，自然妊娠。倘有未应，即宜此丸药，依法不差，大臻实效。此丸男女同服。
鹿茸（三钱，酥炙）　蛇床子（四钱，微炒）　熟地（一两）　肉苁蓉（五钱，酒蒸，捣膏）　肉桂（三钱）　牛膝（六钱）　半夏（六钱）　人参（五钱）　砂仁（六钱）　川柏（一两，童便浸，炒）　秦艽（八钱）　川楝（八钱）　杜仲（一两，姜制）　白芷（八钱）
上十四味，择壬子日，如法制过，捣罗细末，炼蜜丸如桐子大。每服四十八丸，空心淡醋汤下，或酒下亦可。觉有孕遂止。男服用酒或盐汤下。男亦可以常服，服久更好。

男子服药调元论  ***************************
女子有病，经脉不调，不孕者最多。男子亦有少年元精不固，亦有老年元阳虚惫者，不宜用汤药，只可服后天物化丸则效。此药大固元阳，有生生化化之功也。如男子素强壮者，不必服之。男年三四十岁，娶妻妾三五房，从不见孕者，乃禀受元气虚弱，元气虚则元精淡，元精淡则元神疲，元神疲则不能施化。虽则交合，则阳精不能冲射阴血而凝结也。如此之辈，则妻妾不须服药；但男子自己服此药，然后依法调治。馀存口诀，见后成男成女论内。犹切忌不明正道，信服金石房中之药，致生他疾，戒之慎之！又方：男若虚甚者，用海狗肾。
谨按：已上汤丸等剂，俱预制下，男女依法各服，候头一月经行净后交合。不孕，至次月又如前月，女服汤药十剂，更如法服丸料，待经行后交合，准孕。准孕决不出六十四日之外也。亲试甚验，及与人调治，无不验者。此可见先圣立法之妙，而又可敷受之验也。

先天归一汤论  ***************************
昔太乙雷公、天师岐伯制方之始，察阴阳，按八卦，原太初太始而立方。以人身之血气，即天地之有阴阳也，故制四君子汤以养气，乾道也；制四物汤以养血，坤道也；合四物四君子名八珍汤，象乾坤之生六子，八卦全也。是以先天归一汤，以乾坤为父母，以六卦为子女，以四物四君为君，而以六味臣药佐之，此先圣作法，参天地阖辟之机也。
乾坤大父母图说
太阳乾父　☰
震长男　☳
坎次男　☵
艮少男　☶
乾三阳
太阴坤母　☷
巽长女　☴
离中女　☲
兑少女　☱
谨按：孕元立本日，有太初，有太始，浑沦既判，既见气矣，故曰太初；既立形矣，故曰太始，气初形始。天地相因，生生化化，品物彰矣，故曰：大哉乾元，万物资生。乾坤大父母者，乾坤以太阳太阴相合，而生六子也。

后天物化丸论  ***************************
天地生物之始，乾坤为父母，气化也，故曰先天。男女生子之始。坎离为父母，物化也，故曰后天。是以先圣制后天物化丸，以鹿茸、杜仲、牛膝、人参，滋肾以升坎水也；蛇床子、地黄、黄柏，摄心以降离火也。坎离复生六卦为六子，故复以六味之药，以佐坎离为六子，水火升降，阳施阴化，物各付物。有子之道，亦犹气化而然，此先圣立法，赞天地化工之神妙也。
坎离小父母图
少阳坎父　☵
巽二阴　☴
艮二阴　☶
坤三阴　☷
少阴离母　☲
震一阳　☳
兑二阳　☱
乾三阳　☰
谨按：拟形殊禀曰：天地者，形之大也；阴阳者，气之大也。惟形与气相资而立，未始偏废。男女媾精，万物化生，天地阴阳之形气寓焉。语七八之数，七，少阳也；八，少阴也。相感而流通，故女子二七而天癸至，男子二八而精至，乃顺阴阳交合，而兆始也。语九十之数，九，老阳也；十，老阴也。相包而赋形，故阴穷于十，男能圆之；阳穷于九，女能方之，是以阴阳相生而成物故也。坎离小父母者，坎离以少阳少阴相合而生六子也。

成男成女论  ***************************
夫夫妇形气于天地，坎离中媾于乾坤，何以不能育耶？盖由男女有疾，气血偏胜，子偏不启，或启之非道，媾之不时，治之无法，则终身不孕，孕之不育，育之不寿，寿之不福也。其义云何？盖坎为少阳，坎中满，男子要实也。故男子预服物化丸，摄心以滋肾，寡欲以养精，伏气以凝神，无中生有，必候蓄积盛而后交也。离为少阴，离中虚，女子要空也。故女须预服归一汤，随月魄以生血，按地潮以通经，法先天推陈以致新，所以候经净而后合也。经云：取将坎中实，来填离中虚，诚妙道也。如此，则生子坚固而多福。馀存口诀。《脉经》云：阴血先至，阳精后冲，血开裹精，精入为骨，是离变而乾也，而男形斯成。阳精先至，阴血后参，精开裹血，血入居本，是坎变而为坤也，而女形斯成。或云：有转女为男之法，此乃世俗妄语。谁有此理，后天未布，漠然太虚，而先天以主之矣。且夫元气孕育皆始于子，自子推之，男左旋，积岁三十而至已；女右旋，积岁二十而至已。已为正阳，阴实从之。自已怀胎，男左旋十月而生于寅，女右旋十月而生于申。申为三阴，寅为三阳，而生育之道，先天已著定矣。其禀赋也，体有刚柔，脉有强弱，气有多寡，血有盛衰，福有厚薄，寿有短长，皆一定而不易也，岂有转女为男之理哉！观乾坤坎离中爻交媾之图，盖可见矣。
乾坤坎离中爻交媾之图
先天　气化　乾坤之中爻交，则乾为离而坤为坎矣。
后天　形化　坎离之中爻交，则离为乾而坎为坤矣。

灸男妇无子穴法  ***************************
有等贫难之家，无力服药者，宜择壬癸日，或益后续世天喜并临之日，将男妇审看，有何病患，以致不嗣之由，各依法灸之，无有不效者。予尝亲灸数十人，效如转毂，此实施布阴骘之端也。谨书至当累验穴法于后。
一、丹田穴，在脐下三寸，乃足少阴任脉之会，灸之能益精血，除百病，扶阳助阴，令人有子。按《明堂》诸针灸经云：此穴补诸羸、强阳道、壮筋骨、去寒热。治男子劳伤、遗精、白浊，女子赤白带、经血枯闭、崩中漏下等病以致无子，灸之甚效。《难经》疏云：丹田，在脐下三寸，方围四寸，左青右白，上黄下黑。三寸法三光，四寸法四时，五色法五行。取人身之上下四向，最为中也。《丹经》云：穷取生身受气初也，应在此穴也。宜灸七壮或十四壮，须频频累灸，而且多多益善。
二、中极穴，在脐下四寸。主妇人断绪。针即有，然灸不及针妙。予亦尝灸数妇，随手应验。自知灸与针，功无优劣也。
三、膏肓一穴，在脊骨四柱下、近五柱两旁各开三寸。主虚损羸瘦、男子失精、女子失血、骨蒸劳热、咳嗽健忘，以致乏嗣。灸此百病俱愈，即能有子。
四、三里穴，在膝眼犊鼻下三寸，䯒骨外，天筋内，宜举足取之。治五劳七伤、脾胃冷积、食气水气、蛊毒疽癖、浮肿、腿膝痠疼、眼目昏暗、腰背疼痛、积血枯竭，以致乏子。针灸甚效。
五、脐下二寸，名石门穴，不宜针灸，令人不孕，忌之忌之。

奉天求嗣论  ***************************
谨按诸书求嗣之论曰：人禀天地父母之气以生，求子继嗣者，即所以奉天孝亲也。厥系非轻，其可忽诸！既得是先圣秘书，必当珍重敬心，依方调治，致诚服药，临期可得贤嗣；又必修行积善，以保无穷。凡修合必择壬子日，与益后、续世、天喜诸吉星并临之日者，盖谓趋吉避凶，重其事而不敢忽也。或谓有双日、有单日、夜半前后分男女之说，亦妄也。但择旺相日，如春甲乙寅卯、夏丙丁己午、秋庚辛申酉、冬壬癸子亥、四季戊己丑未之日，务必要夜半子丑寅生气之时交合，必使阳精冲开阴血，则必生男，且能贤明而福寿也。又曰：月望以前受男孕者，吉。月望以后受女孕者，吉。切忌晦、朔、弦、望、风雨雷电日、月无光、虹霓开动、星月之下、神庙之中、井灶尸枢之旁，切不可交合，受胎亦不吉也。又按要书云：年命相剋，坟墓相妨，夫妇有疾，三者不嗣。且夫妇有疾不产，理固然矣。故先圣首制此方并法，以济世人，所以却疾病、养精血，法乾坤坎离之道而有子。若云年命坟墓，岂有道者之谈哉！人惟修德行仁，则天命在我。惟不能积德存仁，于是委罪于年命坟墓而已也。凡我奉天孝亲之人，岂可委罪于年命坟墓哉！顾德行如何耳。

保胎五诀  ***************************
男子强壮，妇人无病，岂有乏嗣之理，皆有不能调摄，血气精神有亏，所以欲孕而不孕，成而不坚，育而不寿，徒废精神，蹉跎岁月，老而乏嗣，悔将何及！求嗣之人，当洗心涤虑，致谨以求之，免后噬脐之悔，方信余之言不诬也。
女子服药，月水既调，诸症皆无，是然育也。宜当节饮食、慎起居、戒暴怒、惩色欲，以候经行净后，以时交合，决然有子。凡经行后，切不可用水洗下身，此乃金莲种子之法也。
男子服药，筋骨舒畅，阳强精固，是当嗣也。务宜节欲以养精，息虑以养神，守逸以坚气，候女经行净后，择吉日生炁时交合，留意含情，自臻妙道。
凡交合两美，阴血阳精，并泻入子宫，如银炉之点铅，豆浆之点卤，溶夕而化，凝结而成，未有不胚胎者矣。当斯际也，精血初凝，窃母气以成形，亦尤播种于地，待雨露而发；集卵于窝，待抱而变，责任在母，宜谨慎之。保至月馀，经水朝宫以癊胎，不致外溢，胎始安矣。若不谨慎，使经妄行，则胎随出矣。故曰：慎在首月，然则十月之中，俱宜小心，犹为切要也。
经行净后，神怡气爽，两仪配合，未有不结胎者矣。然有结而不成者，有数说也，不可不明。有或男精寒薄而不结者，有或母气血虚弱而不成者，有或子宫太热结而不成者，有或饮食不节而毒犯胎元者，有或喜怒无常而冲激胎元者，有或淫欲太过而泄漏胎元者，有或勉强用力而劳动胎元者，有或风邪时疾而振慄胎元者，有或湿热外淫而熏蒸胎元者。或对月，或不对月。胎元既伤，不能窃母血以成形，则母气血无所施癊，氾滥而漫盈，而经血妄行，胎随经下，止有小块，未有粗形。人皆不觉是胎，即曰不曾有胎孕，而经复行也。殊不知月月怀胎，终不能成，人自不察耳。亦有播种抱卵，一暴十寒，可能成乎？且夫月月怀胎之理，人所不知，犹月受日光，月月如此，惟有达天德者，洞究火符之进退、寒暑之代谢、四时万物之生育，无时不然。噫！防危虑险之际，非明物察理之士，其孰能知之耶！
谨按：上五诀，皆因前人所研未发，是以后人不能守也。今以发明矣。闻斯言也，宜当谨慎，以全后嗣，以成奉孝亲之人也。
谨按：是书发泄已尽，所在神明护持，所以先圣秘而不传也。今得此书者，最宜珍重，非特承祧而已。推而广之，触而长之，洞达璇玑之妙，则仙关易透，入圣不难，未敢轻议也。
谨按：受胎之说，服药调理之法，生子之道，随时保婴之妙，皆考前方。奉太乙天师指示坎离种子神方毕。


附集  ——————————————————————————————————————————————————————————————————————————————————————————

附集  ***************************
延龄种子方
当归身　川牛膝　淮生地　熟地　片芩（各四两，酒浸）　天门冬（去心，净，四两，米泔水浸）　山萸肉（四两）　辽五味子　川芎　山药（各二两）　黄柏（去皮，净，九两，盐、酒、蜜水各浸三两）　新龟板（酥炙，去边，净，二两）　人参（六钱）　知母（四两，盐水、酒各浸二两）
上药各制如法，忌用铁器，为细末。用白蜜三斤，不宜火炼。将竹筒一节，开一圆孔，去皮，入蜜在内，绵纸封固七层，竖立锅中，柴火煮一昼夜，和药数千杵，丸如桐子大。每服百丸，清晨盐汤，晚用好酒送下。男妇同服。以服药之日为始，忌房事一月，愈久愈妙，其效如神。
保产无忧方
又名安胎饮。此方苏州府尊陈讳鹏年传
白芍（一钱二分，酒炒，冬月用一钱四分）　黄耆（八分，蜜炙）　川芎（一钱五分）　菟丝子（一钱四分）　川贝（一钱，去心）　当归（一钱二分，酒洗）　厚朴（八分，姜汁炒）　荆芥穗（八分）　枳壳（六分，麸炒）　甘草（五分）　羌活（五分）　真蕲艾（六分）
上药用水二饭碗，煎至八分，加姜三片同煎。如遇内热者，加姜一大片煎服。不拘时服。临产之月，预服五六剂，随常四、五、六、七月前稀服，亦妙，再无难产之艰。
马料豆仙方
此方亦陈府尊所传。专治乌发、黑发，去劳伤，补筋骨，明目，补肾水，生血养元，亦可广嗣。四十岁前后，服此大妙。
怀生地（酒煮）　何首乌（酒煮）　鹿衔草　旱莲子（各三两）　怀山药（乳拌）　全当归（酒炒）　白茯苓（乳拌）　真青盐（各一两）　厚杜（仲酒炒，断丝）　长牛膝　石菖蒲　补骨脂　覆盆子　菟丝子　骨碎补　金樱子（刮去皮刺）　白乾菊　槐角子　蛇床子　枸杞子　黄柏　肉苁蓉　泽泻　五加皮（各五钱）
上药，宜拣药料，共二十四味。将青盐存外用，俱入大砂锅内，用阴阳水各半同煎，至头二次，滤去药渣，再将女贞子一升八合半，复入药汁内，同煎百十滚，又沥去女贞子，用马料豆三升七合，豆宜拣净，入药汁内，浸一宿。明晨将豆药汁入铜锅煮熟，收干，汁尽为度，放于筛中。将青盐研细，掺在豆上，拌匀，晒乾，入磁瓶内。每日清晨服四钱，滚水送下。
