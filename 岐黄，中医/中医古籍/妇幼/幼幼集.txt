
治痘详说序  ***************************
古人云：宁治十男子，莫治一妇人；宁治十妇人，莫治一小儿。黄帝曰：吾不能察其幼小，是以小儿医为难也；而不知其所最难者，犹莫甚于婴儿之痘疹。差之毫釐，失之千里，吉凶在反掌之间，生死在旦夕之内，可不慎欤！治痘者，若不能分表里虚实，气血寒温，毒势深浅而施治焉，未有不为害者。予深慨夫治痘之医，或有拘于日数者，或有拘于方书者，当用升麻药保元汤而强执不用，不当用者则又妄用之，血不足矣反补其气，里本实矣反补其虚，热毒盛矣反助其火，阳气脱矣反解其毒，实实虚虚，损不足而益有馀，如此死者，非医杀之乎？病死者不之知也，为人父兄者亦不之知也。至于方书所载，又有偏于温补者，有偏于凉泻者，有先人之妙用则可，无先人之妙用则误矣。岂应以当今粗率孟浪之见，滑诈嗜利之人为之哉。予素研穷于此，尚未得其奥旨，因被逮淹禁比部二载，遂将闻人氏、钱氏、陈氏、蔡氏及《痘疹全书》《玄机博爱心鉴》等书细加参详，将其已出未出、长发灌浆、收靥形色、治法肤浅易晓之说採集，及予素所经验者，编成一册，名为《治痘详说》，不特宜于东南，虽西北之人亦不越是矣。惟高明同志者校之。
时万历癸巳仲夏吉日后学孟继孔识


上卷·孟氏治痘详说  ——————————————————————————————————————————————————————————————————————————————————————————

论种子不宜服热药  ***************************
世人有无子嗣者，皆谓肾家不足，乃服鹿茸、鹿角胶霜、锁阳、苁蓉、龟板等辈以温肾，不知肾不可温也。盖肾水本寒，衰则热矣，故肾虚为病皆是热症。夫欲壮肾水以滋阴，而反以药助其热，则水益涸而肾益虚。盖人之得子，全赖肾水。故二八之年，肾气胜，天癸至，阴静阳动即易之，所谓男女构精，万物化生，故能有子。是宜以和平之剂，壮水之源，如人参、当归、地黄、枸杞等药，服之则水滋火降，精满气充，何患无子？不然如刘河间所谓「病本热而无寒，又得热则病转甚」，世人不悟，乃谓服此热药，自夸阳事易举，行房不倦，甚得其助，不知热药助火，一时举阳有功，火易举则水易涸，徒知房中之药而不知所损于肾者居多也。每每见服热药者，或生痈毒，或染风疾，色藁齿落，身瘦耳焦，既绝其子嗣，而又伤其身躯，不亦可哀也哉。《医学钩玄》内云：五湖陆君兄弟，以文名缙绅儒林间，而独不悟此说，生平服壮阳固精药，兄弟俱染中风而卒，岂虚语哉！夫服热药，岂徒不能结胎生子，而热毒流注胞胎，虽生其子，往往为痘疹所患，故深为之戒也。世人慾种子者，幸勿以予言为迂。

论出痘根源  ***************************
夫人禀天地阴阳之气以有生，受父精母血以成形，固自然之理，然父母交会之际，不无淫火之毒，至于儿在母胎数月，借母之气，饮母之血，为母者不能节房欲，忌口腹，冬则烘衣被，夏则频洗浴，日积月累，蕴于胎胞，蓄于儿身，谓之胎毒。降生以来，其毒不即发泄，俟外邪冲搏，与原受秽毒相激，遂令出痘。先年痘气之行，多在于午卯酉之年。盖子午年君火司天，卯酉年君火在泉，诸疮痒痛皆属心火，况痘自顶至踵，无所不到者而岂泛常疮之痛痒可比者乎。故其发也，得于有生之先，受于已生之后，自始至终，无不假气血以生长收靥；其迟速之不同，则岁运之乘否；而轻重之互异，则毒气之浅深，此理之可测而亦势之必然。其曰痘疮者，盖象气以命名耳。至于所谓茱萸痘，菀痘、蠢痘、蛇皮痘之说，则又老妪之俗谈也。方书所载预备痘法甚为详切，如所谓挖去口中恶血，于啼声未出之先服甘草、黄连、朱蜜于既去恶血之后，并瓜蒂散、兔血丸、稀痘丹、三豆汤浴体法之类，以解逐胎毒，安调脏腑，无不善者。其间又有效于彼而不效于此，效于此而不效于彼者，学者不可以为无益而尽废之。至于沿街遍野，不分大小，一概染出疮痘，轻者俱轻，重者俱重，此则岁气并临，疫疠传染，天行瘟毒所致，岂可概以为胎毒？必须明岁气所及，人之气血虚实，天之寒暑温凉，地之东南西北，或消毒，或和中；或解，或表，或下，或补，或凉，或温，使正气得保全之功，邪气无留滞之患。若他乡市井老妪、幼妇之说，予不敢书以乱人心志，惑人之听闻也。为人父兄者，当熟思而详察之。

论大痘水痘斑疹分别  ***************************
发热后，三五日之间，红点出水疱，水疱成脓疱，脓疱结痂，干靥脱落者，总谓之痘。此则胎毒之所发也，其或隐隐见于皮肤之间，不发胖，不脓不痂者，谓之瘾疹。一见红色出而覆没，没而复现者，谓之肤疹；北人谓骚疹。遍身红瘢如蚊蚤所咬，如锦纹云霞者，谓之斑疹；吴人谓为疹，越人谓为瘄。其或初红点有类痘疮，不三日而灌水灌浆，颜色红润，方见浆而即焦者，谓之水痘。世人有以水痘误认为正痘者，或有医人奉承病家妄言水痘内带过几粒大痘者。殊不知大痘之毒，五脏之毒，毒之重者也，出不易长，长不易浆，浆不易收。水痘之毒，毒之轻者也。出即生清浆，浆满即破，皮破即乾结痂。间有人家不忌表药，妄食毒发之物，以致水痘溃脓成疮，作麻点者，又不可不辨也。且大痘毒重，水痘毒轻，重病兼轻病容或有之，岂有患轻病而带过重病者耶？以上诸症，乃脾肺经蓄热，或外感风热，或伤食积热，或惊后、伤寒后乘间而发，不可尽归于胎毒也。方书内皆谓痘疮色赤而小者，属心色；白而大者，属肺色；青而小者，属肝色；黄赤而浅者，属脾。又有陈氏三秽毒之说。皆以意逆之而云然耳。予何人斯而敢妄为议论耶？医者能审表里，察虚实，别寒热而施治焉，自无夭枉之患矣。

论发热  ***************************
痘疮欲出，必先发热。然亦有因惊热、风热、温热、潮热、壮热之类，久而不去，内外激搏，而痘毒亦或因之而发见者，大概与伤寒相类，而实与伤寒大不相同。何也？盖伤寒所传，从表入里；痘毒所发，由里达表，故恶寒无汗，左额青纹，面色惨而不舒，此伤寒之所有而痘疹之所无也；目睛黄眵，耳后红纹，耳尖尻骨独冷，面色四肢俱赤，恶热而不寒，此痘疹之所有而伤寒之所无也。若疑似之间，辨认未真，先以升麻、葛根、惺惺散探之。若果见其痘矣，又当别其热之轻重，以知痘之多寡，痘之浅深。如温温微热，时作时止，或二三日，或四五日，呵欠盹闷，梦中惊悸，面色微红，沉沉喜睡，此痘必稀，其毒必轻，可俟见苗之后，随症调治，百不失一。盖外发热者，由内毒之所激也。毒浅则热轻，故迟延三四日而出者轻；身凉脉静而出者为尤轻也。其或骤发壮热如火，薰蒸炙手，不可扪摸，头面俱赤，闷乱昏眩，狂躁不定，或一日、半日、二日之间即见红点，此由内毒太盛，疮必稠密，急宜投以解毒活血、消导清凉之剂。又有发热之时，腹中作疼，时时攻搅，上下不定，或烦躁作渴，谵语妄言，即当通其大便，得一大通利，其痛必定，其热必灭，疮亦随发。若不肯下，若下少迟，烦躁不定，胃热发瘢，口臭唇燥，口角流血，白睛红赤，腹胀喘满，身发紫疱而死者，非误乎？然则痘疮首尾不可下之说，则又一偏之见也。
痘疮发热，腰胁大痛，此毒在肝肾，孰不以为至恶之候不治之症。然亦有因气怒而起胁痛不能转侧者，当于本经药内倍加柴胡、酒炒白芍药、香附、青皮之类治之；亦有因闪肭而腰痛者，当于本经药内加活血药及官桂、乳香、木香之类治之；亦有因外感风寒而腰痛者，当减本经药，倍加羌活、防风、白芷、肉桂之类以温散之，不可忽略，悉认以为痘之腰痛而弃之也。予每每试验，临时当细加审察，不可轻易发言，惊恐病家父兄，慎之慎之。
痘疮，或吐，或泻并作，俱于发热时二三日内见者，乃其邪气、毒气、食积作吐作泻，当因其症而施治，不可骤然止之。俗云：千钱难买痘前泻，盖言热随利减，毒随利减也。若痘现苗已定而吐泻犹不止，恐损脾胃，当用人参调中汤，七味豆蔻丸，或参苓白术散治之。若火盛迫于上下而作者，又当斟酌连翘、牛蒡子、酒炒黄芩、黄连、山楂、枳壳，皆可选而用之也。
痘疮，发热时发惊发搐如惊风状者，盖心为火，肝为风，风火相搏，是以抽搐不宁，如是见痘，俗呼为惊痘。惊痘多吉者何？盖惊属心火，痘发由惊则心经痘矣，是以多吉。若搐不定，痘不透，当用升麻、葛根汤加天麻、防风、木通，并抱龙丸、灯心汤调服。至如头额胸背手足之间微微自汗者，此腠理疏通，毒气发泄，不须服药。若疮已见形，惊风不定，昏昏如睡，痰壅气喘，人事不省，两目不开，谵言妄语，下后不减，毒气壅盛，邪气闭塞，清道不行，至恶之症，不可认以为惊痘。书云：惊之轻者，毒亦轻；惊之重者，毒亦重，正此之谓也。
痘疮，发热之时，唇不红赤，脉不洪大，洒洒淅淅，颤颤兢兢，如恶寒之状，间作乾呕，此表气素虚，疮毒流滞于腠理之间，欲出不出所致，宜参苏饮以和之，则痘自出而寒热俱退，慎勿轻用解表之剂，以成虚虚之误。若发热日久，绵绵不已，或外感风寒，腠理闭密，痘疮为邪毒所遏而不出，当用麻黄解表汤以表之。若大病之后失调理，或吐泻后脾胃气虚，痘毒内陷而不得出，须用参耆内托散以补之。若伤食腻膈，阻塞清道肠胃，与痘毒合併而不出，此内实也，当用枳实导滞汤以利之，自然痘出。若热不止，痘不出，当以药发之。升麻汤，羌活、防风、乾葛、川芎、桔梗之类微发，不出再加药以发之。发后热退身凉，此邪气解散，无病症也，不必服药。若服表药后所出不多，热退气和，此疮本稀少，不可重发，以增斑烂之患。
痘疮，发热之时，乱言狂语，见鬼见神，寻衣摸床，昏睡不醒者，此皆毒气内攻，心神不清所致，宜导赤散加连翘、黄芩、犀角、木通、牛黄丸、抱龙丸、辰砂益元散，使小便流利，精神清爽，痘亦渐出，方望生意。若昏倦软弱，人事不省，口语喃喃不休者，则不可治矣。
出痘遍身皆热，独手足如冰，此脾胃虚也。盖脾窍通于四肢，急宜补中益气汤、理中汤、参苓白术散，以生胃气。若手足热者，可治；仍冷而厥者，则不可治矣。又有内伤冷食而手足逆冷者，当用香砂平胃枳实麴蘖之剂，不可执以为虚而妄补也。
痘出发热，口鼻大小便皆有血出，此毒盛薰灼太过，逼血妄行，至为恶候。惟从鼻出者，由肺家大热，可投玄参解毒汤以解之；大便内去血者，热毒从利减也，当以黄连、当归、芍药、枳壳、山楂、木通、甘草、牛蒡子、连翘酒蒸、炒黑大黄治之。大抵痘疮见血，十不救一，医者审之。
治痘全在发热之时，看其轻重表里虚实寒热，分别明白，审真认实，当表则表，当解则解，当汗则汗，当下则下，当补则补，当泄则泄，使毒气不致于壅遏，慎勿泥于首尾不可汗下之说，以贻后患。其或痘出四五日，身热犹不除者，尚能加添痘疮，不可谓已出尽。大抵必待热退尽，方可谓痘疮出净也。
痘疮，出至六七日，复又身热，此将行浆而血少也。当用保元汤加当归、川芎、白芍药以助之。若血少而有馀毒者，用加味连翘散一二剂，世俗所谓蒸浆热者是也。若痘已出完，复又发热，此非馀毒，即系血少，急宜随症施治。若发热兼咳嗽者，欲作疹也，俗云痧盖痘，当用前胡、防风、荆芥、蝉退、桔梗、陈皮、熟半夏、山楂以微透其毒。书云热不可骤遏，宜轻解之。若无热则又不可发升，用药者不可不知。

论见形  ***************************
痘疮，发热三四日而出，或身凉而后出，大小不一等，颗颗相间如痘，如珠，摸之碍手，明润光泽，根颗红活，痘与皮肉红白分明，作三次出，天庭无，年寿无，喉下无，头、面、胸、背稀少，饮食言动、大小便如故，至吉之兆，顺之症也。不须服药，当观其日后何如，随时调理而已。
热便出疮多稠密，当详视其稠密之中，根颗分与不分，颜色红润不红润，有无黑色痘疔、芋头皮色痘疔、紫色痘疔，更察其元气虚实，年纪少长。若疔少根脚分明，颜色红润，元气实，年力大，饮食强者，当以银针挑破疔口，括去恶水、恶血，涂以四圣丹，拔其毒；内用小剂保元汤，加活血解毒之药治之。如顶不起者，倍加鼠黏子；小便秘者，灯心汤调益元散。用药后如饮食不减，大小便调，疮色饱满，光泽日长一日，依期灌浆，不烦躁，不痒榻，不泻，或痒而抓破，鲜血淋淋，扶过十三日、十五日，自然平复。其或过用解毒之药，致寒气损伤脾胃，作泻作呕，痒渴不止，咬牙寒颤者，投以陈氏异功散、七味豆蔻丸，止泻调元，温胃亦可得愈。
痘既见形，虽分根颗，身尚发热，疮色乾焦枯紫，大便燥结，此火盛毒炽，气血分俱有热也。久则津液枯而发渴，当用四圣散、导赤散、犀角饮，使心火有所导引，则热自退；更用凉血解毒汤、辰砂益元散，无使其变坏转黑而为危恶症也。若身不热而止乾焦者，此内热也，导赤散加木通即安。
痘色虽红活，却过于娇嫩，如水喷桃花之状，此皮嫩嚣薄，元气不实，毒入气分者也。当大剂保元汤，少加酒洗焙乾当归身、酒炒白芍药、肉桂、糯米为治。
痘色淡白而嫩，或皮宽者，此毒虽少而元气至虚，不能扩充者也。宜参耆内托散，倍加糯米为主，保元汤加生磨木香汁、官桂等药治之。
痘疮起色虽红，但乾燥口渴者，此火盛血不足，当用生地四物汤加牛蒡子、紫草、木通、连翘等治之。
痘虽光润，以手摸之即破，此血有馀而气不足，或衣被过厚，汗出过多，或先用表药剂大，以致如此。宜大剂参耆内托散主之，保元汤加官桂等治之。
痘色如麸壳，无红色，无水气者，此气血俱虚，虽用八物，亦不能转。间有一二服八物汤并黄耆、肉桂之类，变为红润含水者，此又可治也，否则危矣。以上诸候，俱有痒搨之变，均之为险症也。
痘内遍身有碎小密如芥子者，此夹疹也；有内色鲜红成片，或块者，此夹斑也，皆毒火太盛，薰于中，故一齐涌出。宜解毒凉血使斑疹消去，则可施治，以蝉退、荆芥、殭蚕、川山甲等治之。盖痘疮夹斑疹，如五穀中夹荑稗，未有不耨去荑稗而得五穀茂盛者也。书云：疮夹疹者半轻半重，三日退者可治，三日不退者难治。
痘初出时便见水泡，才二三日即头戴白水，不久即干，其馀平顶不起，此毒至盛，谓之太过失序。俗云：未老先白头，不治者也。
痘既出之后，若丛杂团聚，密如蚕种，堆垛如鱼子，平搨如胖蚕，抓破如蛇退皮，结痂如冷粥皮，头面眼胞口唇上下一齐光肿，则五、七日内当发斑，发血泡，及口鼻出血而死。盖痘疮喜其肿而皮肉不喜其肿。书云：疮肿肉不肿者昌；肉肿疮不肿者亡，正此之谓也。若簇簇于皮肤中，如寒风粟起之状，或隐或见者，此不待长发，当啼叫烦闷而危。若正面胸、背、手、足肿硬成块，或青或紫，如丹瘤之状者，当成黑陷，破烂挖坑而危。若红紫黑斑如蚤咬，如蚊迹，如洒朱，如点墨，如青黛，与皮肤一平及头面一片如胭脂者，此极恶之候，三朝五日即危矣。

论部位  ***************************
痘疮于初放点之时，先察部位所发之处，即可预知其轻重吉凶。若口鼻两傍，人中上下，腮耳之间先出现者，吉；若从两鬓角耳后，咽喉处先出现者，凶也。其起浆收靥亦如是。至如头者，诸阳聚会之处；两颐两颊，五脏精华之府；咽者，水穀之道；喉者，呼吸之门；胸腹者，诸阳受气之地，为心肺所居，痘疹最要五处稀少。若头额多者，谓之朦头毒参阳位也；颈项多者，谓之锁喉；胸前多者，谓之缦胸。朦头则视听废，气化绝；锁喉则内不出，外不入；缦胸则阳不清而神失守。两颊两颐多致成片，或如涂朱，则肝盛克脾，八九日当作滑泄，泻青色，不食而为险候，故不宜多也。惟四肢虽多不妨。以上诸症，俱要疏通荣卫，活血调气，健脾生胃，使无干枯焦黑之患，紫草消毒等味似不可少。若热甚者，酒炒芩、连、地骨皮；渴者，天花粉；气虚者，参、耆、木香；大便秘者，枳壳；小便涩者，木通；食少者，山楂、白术、陈皮；痒者，桂枝；胀者，大腹皮、厚朴；肚疼者，白芍药、丁香。然亦看人之大小，禀之虚实。大而实者可救，小而虚者难痊。

论长发  ***************************
痘疮既出之后，二三日之间渐渐长发，先出者先起，后出者后起，肥大红润，光泽肿胖，依期灌浆，无他症者，吉矣。若三四日内，虽无他症，但隐于皮肤，不长发者，此元气虚也，人参透肌散、参耆内托散，加升麻、防风、前胡、紫草等催之。若见吐泻、口渴而不长发者，此内虚寒也，陈氏木香散主之；胡荽酒喷之；鸡冠血和酒灌之；桑蚕捣烂，白酒调下亦可。
痘出四五日，虽见长起而顶独陷者，气虚也，参耆保元内托等剂加糯米主之；顶陷不红活者，此血虚也，四物加参、耆、白术、甘草主之。若色虽血活，根脚散大，此血热而气不相依，当凉血、解毒、补气，以大鼠黏子汤加紫草、黄芩、山楂等治。若色红而焦，口乾，不起发者，紫草饮加红花酒、炒黄芩、连翘之类治之。
若大便秘结，内有实热而不发者，加味四圣散加枳壳、黄芩及快斑散。若大便利，口发渴而不长发者，此内虚热也，四君子汤加肉豆蔻。若不渴，大便利者，此内虚寒也，理中汤、陈氏木香散主之。
若夏月盛暑，炎气薰蒸，烦躁发渴，以致痘不起发者，五苓散加木通、乾葛及人参竹叶汤治之。
若冬月寒天，为冷气所侵，致肌肤粟起而不发者，当用陈氏木香散加紫苏、桔梗。若鼻塞声重，咳嗽不发者，此为风寒所侵，人参败毒散。若气血虚弱，偶为邪秽所触，内伏或陷而不发者，内用十宣散，外用乳香、沉香、芫荽、红枣烧之，以辟其气。
痘疮长发之际，五六日之间头面多者，自然肿胀目闭，此正候也。若应肿不肿，应闭不闭，此毒气郁留于内，不能起发之故，急用托里快斑汤治之。肿起者吉，不肿者凶，然只要痘肿，不要皮肉肿。又须验其色，若疮本分颗，皮色红活者，吉；疮本模糊，皮色黑黯灰白者，凶。目虽要闭，不要目胞光亮。若肿后忽然平搨，目开露睛者，此为气泄，急用参耆内托散加川山甲、糯米治之。重复肿闭者吉，不肿闭者凶。又有痘将起发便头面先肿大者，此天行疫气，名大头病。宜解表救苦汤解之，消者吉，不消者凶。此症易肿、易消，七日之后，变为痒搨，呛水错喉，声哑痰喘，倒陷百无一生之理。其有疮或稀少，自然灌浆，头面不肿，目不闭者，又不在此例。大抵痘不论稀密，俱要饱满光泽，顶圆高起。若顶凹陷不灌浆，浆不胀不脓，目不闭，颜色不正，虽勉强灌浆于一时，亦难保其十一、十三朝之变也。

论灌浆  ***************************
夫痘疮自出齐长足，至六七日内放亮红活，徐徐灌浆，乳食日进，无杂症者，当九日、十日收靥脱痂，自然平复，此大吉矣。其或唇上、鼻凹、天庭、耳边有痘，皮薄先灌黄浆者，此为贼痘。毒气内攻脾脏，当于活血内托药中加紫草、连翘等药治之，此又不可概谓为急也。
痘出稠密，色焦紫不能起顶者，此血热毒盛之故。当细看其皮之厚薄。厚者保元汤加紫草、木通、连翘、桔梗、当归、红花为治。若皮薄如水泡者，虽灌不过半浆，必有痒搨黑陷之变。
痘头面稠密，身上稀少，颜色淡白，不能起顶灌浆者，此气血虚少所致，宜参耆内托散加桔梗、白芷载药力在上，先灌头面满足，然后放下。若四肢不灌者，前药内倍加白术、白芍药、牛膝引之，盖四肢属脾，前药皆脾经之药也。
痘疮五六日，浆虽灌而不稠，脓虽满而不圆，或顶陷者，此因气弱不能统领其血，宜保元汤合四物汤加官桂治之。若浆虽饱满，色见光白而不荣活者，此气盛血弱也，四物汤加木香、糯米主之。
痘疮六七日，浆虽灌不甚满足，中间又有不能灌者，此气血不和也，终必变为虚寒痒搨之症。宜参耆内托散加木香、官桂主之。
痘疮虽见胀满，但手摸则皮皱，此血虽至而气不相依，后必难于收靥，亦险逆相兼之症。宜用参耆内托散加木香、官桂、糯米等治之。
气虚痘疮，因用内补药方见长起灌浆，不能平满而随即倒榻者，更用保元汤加芎、归、木香、官桂、升麻等大剂主之。此苛之症，须年大能食者，十活五六；年小不能食者，则不可治也。
浆虽灌而色大红，根脚漫无一线之红围绕者，此血热甚而未解，九朝、十朝，当有发痒之患，急宜参耆内托散、保元汤加蝉退、木通、荆芥、白芷、火煅川山甲等药治之。更须令人看守，勿令抓破，如抓破之处鲜血淋漓，则气流通，犹可施治。外用败草散，或松花，或炒乔麦面，或伏龙肝末敷之，使其重复灌浆，庶亦可愈。若重复灌浆而随灌随干，其痂青白绿色，堆垛如鸡屎者，终必咬牙寒颤，危于十五六朝，发渴发喘，未灌浆之时而内是血也。若既灌浆之后，则内是脓安得又有血乎？亦难以有血、无血而定吉凶，须以日期先后为定论可也。若抓破之处，肉如剥光鱼皮，形如汤火泡者，此血为毒所滞，气为毒所壅，二者俱脱，是名倒陷；及挖肉成坑者，是名内陷，俱为不治之症。
痘疮八九日之内，正在灌浆之时，身发壮热，渴欲饮水者，此必疮多毒盛，表里气血俱虚，宜用人参、黄耆、甘草、当归、川芎、白芍、麦门冬等药，或大补汤治之。若饮食伤脾，或伤生冷，以致大便频去，或作泻者，宜用参耆、山楂、白术、黄耆、肉桂、肉豆蔻、诃子、泽泻药以止之。若大便虽去，饮食尚强，亦还可施药饵，顺序调理得获安妥；若胃弱脾虚则危矣。
灌浆之时，十朝之外，身体倦怠，精神不舒，烦闷嗜卧，口有气息，口舌生疮，此必胃中蕴热，急用牛蒡子、白术、茯苓、黄连、桔梗、连翘、薄荷煎浓汁，食后徐徐服之，迟则疮虽收靥脱痂，延至二十日外，渐成牙齗虫蚀生疮，时时出血，谓之牙宣；呼吸息出为之息露；为走马；为崩砂，为狐；为惑；为齿脱；为唇烂，为不治矣，慎哉，慎哉。

论观形验色  ***************************
大凡出痘，当先看形贵尖圆，起发疮皮坚硬虽在，稠密颗颗成珠，丰厚冲满，此气胜毒，吉也。若顶陷平搨，皮松皮薄，毒盛元气，凶之兆矣。色贵光泽明润红活，虽至稠密，粒粒有血丝围绕，此血胜毒，吉也。若惨黯昏昧，或赤或白，根颗成片，乾枯焦黑，凶之兆矣。灰白色者，气虚也，大补气血。色赤者，焦紫昏暗者，血热盛也，当凉血解毒；色白而浆不满，或倒搨，或皮薄易破，大补汤、内托散主之，若色焦紫而浆不满，欲成乾枯黑陷者，四物汤、消毒饮加紫草、红花、升麻、乾葛主之。盖气和血顺则痘色明润，气弱血滞则痘色昏惨。血非气则毒不能出，气非血则毒不能化，故初见红点者，毒始出也。次见水泡者，毒未散也。继成脓者，毒将解也。若色黑，则毒滞血乾；焦黑，则气血枯藁，乃毒势过盛，非药所能疗者矣。故于六日之前，须看根颗。无根颗者，必不灌浆。六日之后，须看浆色。无浆色者，必不收靥，所以昏惨而形搨陷，擦破而无脓血，纵有善治者，亦存十一于千百耳。

论收靥  ***************************
痘疮自八九日之后，内外大势已定，浆满气足，脓汁渐干，或如苍蜡色，或如莲肉色，或如肥皂色，先从人中上下、口鼻两边收起，渐渐收至颈下、额上，后身手足心及两脚，一齐收尽，痂厚色黑，逐渐脱落，饮食如常，大小便如故，身体轻快，别无他症者，大吉也。若浆未稠，顶未满，面肿忽退，目闭忽开，疮脚散阔，白色，皮皱乾燥，似靥，痂薄如纸者，此因津液枯竭，血气亏败，内症未除，不可误认以为收敛而径许其可救也。其或八九日，疮尚未收，目忽开，肿忽退，眼睛白珠红赤，痘色淡白，腹胀烦闷，喘渴不宁，此必曾经泄泻，或过用凉药，亏损脾胃，木香散、异功散救之，百可活其二三。
痘当靥之时，大片溃烂，脓水淋漓，黏沾衣被，疼痛难忍，此因出痘时当发表而发表少迟，毒气停留于肌肉之间，不当发表而发表太过，元气露泄，卫气不生，毒火薰灼，以致溃烂，甚则内虚转泻转利，闷乱呻吟而为死候，急用陈氏木香散、参苓白术散、豆蔻丸以止其泻；外以败草散，或松花，或炒乔麦面，敷患处，或用芭蕉叶衬在身下以收其毒，使之徐徐自干，庶亦可保。若手足臂膊臀胯之间，久著床蓆，展转擦破之处，若非灌浆坚实，鲜有不伤者，急难成痂，须皮肉润泽，脓水浸淫，方有生意；苟破烂成片，焦乾黧黑，如火烧汤泼之状者，必无生理也。凡痘行浆之时，宜痛不宜痒。书云：诸疼为实，诸痒为虚；外痛则内快，外快则内虚。若浆已收，痂已结，而肢体犹痛者，此必发痘毒也，宜活血解毒药服之。又有一种疔毒，生于痘后，状如羊眼之类者，内服消毒散，外贴膏药，亦自渐安。
痘顶破脓出结聚于上，如晒乾饭，如碎松香，不肯结痂，口有热气，胸腹饱满，闷乱不宁，掀衣揭被者，此必过用温补之药，致邪气得补反蚀正气，如火薰灼，不速为清解则毒入攻心，为害不浅。生犀水，六一散，宣风散，皆可选而用之也。闻人氏常用猪尾膏，神效特异者，正此之谓也。又有用凉解药过多，或冷水过多，致寒湿之气侵入脾胃，停蓄壅滞，水气浸淫，致腹中滑泄，气短体倦而不靥者，宜除湿汤内渗其湿，胃苓汤和胃安脾，亦能收靥，否则发痒抓破为倒搨矣。其或疮头有孔，脓水流出如天泡疮、癞头疮之状；或清水无脓，卒然自破，水出疮干，色黑则不可治矣。疮欲靥不靥，其痂欲落不落，当辨其寒热虚实施治。若身热作渴饮汤，此脾胃气虚也，参苓白术散、木香散、六君子汤治之。若身热烦躁，手足发热，欲饮冷水者，此脾胃蓄热也，人参麦门冬汤主之。如手足心热，日晡潮热，面赤心烦者，此肝脾血虚也，四物汤合逍遥散及归脾汤主之。如作渴饮冷，大便秘结，烦闷不安，此肠胃实热也，四顺饮、解毒汤主之，则靥收痂落，更无他变矣。切不可概谓气虚而纯用补药也。
痘疮日久，肌肉溃烂，脓血淋漓，遍身手足和皮脱去，腥臭不可闻者，其说有二。须当问其成脓而后溃烂，能进饮食，别无他症者，但当和脾助胃，避忌风寒，多用伏龙肝或败草散渗之，自然平复。若先未曾成脓，迳自溃烂者，是名倒靥，不治症也。今人见此，概云浆臭者吉，不知臭有二说：有疮乾臭者，有疮腥臭者。乾臭者，其疮稠脓，其痂红紫而厚，如肥皂色，此吉也。若腥臭者，其浆清，其痂或白，或黄，或油绿而薄，间有如鸡粪色者，此逆也。若潦浆白泡之症，最忌破损。若破损而赤，不臭者，此无阳症也，可不辨哉？
痘先因皮薄破损，多用补药，重复肿胀灌浆而不能收靥，身复发热者，此正气得补，虽将邪毒驱逐为脓，然正气终为邪毒剋剥，到此之时，其气又衰，故不能逼逐邪气以成痂，宜大补汤倍加人参治之。又有重复灌浆，但脓血淋漓，浸渍面目之间，不能干靥，必有坏眼、损鼻、伤面之患，宜多服犀角消毒饮，升麻解毒汤。若元气本实，能饮食者，可愈。如或出血不止，脓水不干，变成疳蚀疮，名阳疮出血者，虽内服大补汤，外用绵茧散敷之，纵幸而得生，亦难免于伤残面目之患，然终百不救一也。
痘痂干润圆满，如螺蛳壳，最为吉兆。然忽身体战慄，口作胡言，或乾哕，发渴烦燥者，此正气不能接济，邪气不能禁持，宜生脉散、灯心汤酌用之。

论痘疮首尾不可汗首尾不可下  ***************************
夫痘赖气血以成终始，故苟得其养，无物不长；苟失其养，无物不消。初发之时，若不恶寒，遍身不拘急，头不痛，脉不洪大，此无外感症也。若妄汗之，则荣卫虚，肌肉开泄，风邪乘间变成斑烂异症，首之不可汗也。若不恶食，不烦躁，大小便调，不谵言妄语，脉不沉滑，此无伤食症也。若妄下之，则脾胃气虚，毒不能外出，而反内入变成倒陷，首之不可下也。已出之后，气血亏损，身作潮热，惕惕恶寒，或头痛，四肢痠痛，不思大补气血，以为伤寒恶寒也，而妄用羌活、防风、乾葛、升麻，苛发表之剂，或服后愈增大热，病家犹以为邪气未尽，复更一医而重加发表；若痘后胃弱不思纳受，脾弱不能运化，毒气不清，身热不除，不思健脾、养胃、败毒、调元，误认以为伤食恶食而妄加克伐之剂反增呕哕泄泻，病家或以为消导未尽，复更一医，而重加利之，如是二症，未有不传变而为慢惊。若慢惊已成，温补回阳尚近于理。若徒治其标，率用天麻、防风、羌活、全蝎、殭蚕等药，牛黄丸、镇惊丹、紫金锭之类大伤阴血，如是夭亡，非庸医妄汗、妄下者以杀之乎？所以痘后最忌汗下也。

论痘疮首尾当汗当下  ***************************
夫痘始于胎毒，发于时气，类乎伤寒，行乎气血。初出之时，若身体壮热，头痛鼻塞，喷嚏咳嗽，烦躁面赤，六脉洪数者，此表实热甚也，须用升麻葛根汤、麻黄汤微汗以解之。已出之后，风邪乘虚而入致热毒郁而不发，或寒热往来，或发惊搐，或鼻流清涕，或头背身痛宜人参羌活汤、败毒散、抱龙丸以和之，否则热不解而邪毒停蓄于肌肉之间，不变为湿烂脓水疼痛之症者几稀矣。若将见形、已见形时，大便秘结，身热腹胀闷乱，烦躁狂言奔走，此里实热盛也，小承气汤、四顺饮加连翘利之。既脓之后，能食易消，大便秘结，发渴烦躁，此血热停滞也，宜当归芍药汤加黄连、黄芩以顺之；肥猪脂汤以润之。小便涩者，六一散以利之，否则热毒停于肠胃之间，未有不为口疳、牙宣、痈毒、下痢症者矣，岂可拘首尾不可汗、首尾不可下之说而误之耶。

保元汤辨  ***************************
人参止渴生津液、和中益元气；黄耆温肉分而实腠理，补三焦而托疮脓；炙甘草之甘温以健脾胃，合药性而不走失，立此三味为保元汤，固其理，实其表，诚确然之至论矣。但以此而治虚症，何施之不得？若烦躁发渴引饮，壮热二便不通者，可以保元汤施治乎？舌心焦黑，六脉沉滑，夹斑疹、失血发泡者，可以保元汤施治乎？是以治痘者，须当分别寒热虚实，表里气血，随症处方而治疗焉，斯百发百中矣。故苟得其人，则硝硫砒豆投之，而当诚中病之奇方；苟非其人，则虽参耆菽粟用之失宜，亦皆残生之乌喙也。岂可以保元一汤而为治痘首尾之要药哉。然则《博爱心鉴》一书，医者当变通而酌用之耳。若以温补为是，以清凉为非；以保元为是，以疏通为非，则非予之所敢知也。予意治痘始末，莫若以理脾胃为主。胃司纳受，脾司运化，一纳一运，不惟气得其正而血未必无小补矣，又何必拘拘于参、耆、甘草之三品也哉。

见红点忌用升麻辨  ***************************
引葱白散手阳明之风邪，引石膏止足阳明之齿痛，引诸药游行四经，升阳气于至阴之下，升麻之功，诚不小也。古人治斑疹已见未见、痘疮已出未出而悉用升麻葛根汤以治之者，盖欲疏通气血，因其热而发达之，俟出齐长发之后，分气血虚实，调理治疗，未为不善者。若云见红点忌用升麻，予不能不疑焉。且痘之始出也，潮热惊悸，眼目清白，气息和平，饮食如故，二便调停，痘形疏朗，大小不一，作三次出，此顺症不必服药。升发者当以饮食汤水，微发之，如白酒浆、芫荽鲜笋汤、雄鸡汁之类，频频用之。若发热烦躁，欲出不出，或见而不透，或透而不净，肢体倦怠腹满气粗，不用升麻葛根等味，则毒邪何由发泄？元气何以疏通，若停滞于肌肤之间，未有不变为蚊迹蚤斑，喘满光肿逆症者几稀矣。若依期见形，颗颗点点，摸之打手光泽明净，气血冲和，其毒已透，其出已净，无俟人为者，而妄以升麻、乾葛、羌活，防风等药以重表之，则表虚气泄，灌浆收敛之际，传遍斑烂，搨皮沾衣污被苦痛不安者，不能保其必无也。大抵当发则发，当表则表，当汗则汗，变而通之，存乎人耳。若曰大凡见痘红点，悉忌用升麻，则非。予之所敢深信者，因录之以备择。

方药  ***************************
●升麻葛根汤
升麻　乾葛　白芍药（酒炒）　羌活　甘草（各等分）
上锉散，水煎服。
●惺惺散
人参　白术　白茯苓　天花粉　桔梗　细辛　甘草　薄荷（各等分）
水一锺，姜二片，煎服。
●人参调中汤
人参　黄耆（炙）　甘草（炙）　木香　白芍药（酒炒）　陈皮（随意加减）
水一锺，枣一枚，煎服。
●七味豆蔻丸
木香（三钱）　肉豆蔻（面煨去油，七钱半）　砂仁（二钱）　龙骨（火煅过，五钱）　诃子肉（五钱）　白矾（煅过，七钱）　赤石脂（煅过，七钱）
上共为末，糊丸如粟米大。三岁者，五十丸。量儿大小加减，陈米汤送下。
●抱龙丸
天竺黄（一两）　胆南星（二两）　辰砂（三钱）
共为末，炼蜜为丸，如芡实大。每服一丸，灯心汤或白滚汤化下。
●参苏饮
人参　紫苏叶　桔梗　前胡　甘草　乾葛　川芎　陈皮　防风　熟半夏　赤茯苓
水一锺，姜二片，煎五分，不拘时服。
●麻黄解表汤
麻黄（去节）　羌活　防风　升麻　乾葛　荆芥穗　牛蒡子　蝉退　甘草　桔梗
水一锺，姜三片，煎服。
●参耆内托散
人参　黄耆　当归　川芎　厚朴　防风　桔梗　白芷　官桂　木香（随时加减）
水一锺，糯米一钱
●参苓白术散
人参　白术　白茯苓　莲肉　乾山药　桔梗　薏苡仁　藿香　乾葛　肉豆蔻（面包煨，去油）
●牛黄清心丸
牛黄　人参　神麴　桂　乾姜（炮，各一钱五分）　冰片　麝香（各五钱）　雄黄（飞过，一钱）　川芎　茯苓　柴胡　桔梗（炒）　犀角屑（各二钱）　白术（炒）　黄芩（炒）　黑豆（炒）　阿胶（炒成珠）　麦门冬（去心）　杏仁（去皮光，各二钱五分）　蒲黄　白芍药（炒，各一两）　乾山药（八钱）　甘草（七钱）　金箔（一百五十片）　羚羊角屑（五钱）
上为细末，炼蜜为丸，如芡实大，金箔为衣。竹叶灯心汤磨化，不拘时服。
●六一散，一名辰砂益元散
滑石（为细末，水飞净，六两）　甘草（刮去皮，炙过，为细末，一两）
上为一处，每服一二匙，用凉灯心汤调下。夏月井水调服，加辰砂末二钱，名为辰砂益元散。
●补中益气汤
人参　黄耆　甘草　白术　当归　升麻　柴胡　橘红
水一锺，姜二片，枣一枚，煎服。
●理中汤
人参　白术　甘草　乾姜（煨，各等分）
水一锺，煎服。
●玄参解毒汤
玄参　黄芩　山栀（炒黑）　桔梗　甘草　生地　荆芥穗　乾葛（各等分）
水煎服。
●保元汤
人参　黄耆　甘草　肉桂（随意加减）
水一锺，糯米一钱，煎服。
●加味边翘散
连翘　升麻（各酒洗）　葛根　甘草　桔梗　赤芍药　黄芩（酒炒）　木通　牛蒡子　麦门冬（去心）　山栀（酒炒）
水一锺，灯心竹叶煎服。
●四圣丹
血馀（一钱）　珍珠末（三分）　菀豆（十粒，为末）
共为细末，用油胭脂调成膏。凡有痘疔，将银针挑破，刮去恶血、恶水后用膏点入。
●陈皮异功散
木香　当归　陈皮　丁香　肉豆蔻（面包煨）　官桂　人参　白术　厚朴　白茯苓　熟半夏　附子（制过）
水一锺，姜三片，枣二枚，煎五分，空心服。
●四圣散
紫草　木通　蝉退　甘草　一方加枳壳
川芎（名加味四圣散）
水一锺，煎服。
●导赤散
木通　生地　甘草（各等分）　淡竹叶（三十片）
水一锺，煎服。
●犀角散
犀角　防风（各一钱）　甘草（五分）　黄连（钱半）
水一锺，灯心竹叶煎服。
●凉血解毒汤
当归　白芷　升麻　紫草　红花　赤芍药　桔梗　连翘　灯草
水一锺，煎服。
●生地四物汤
生地黄　当归　白芍药　川芎
水一锺，煎服。
●八物汤
人参　白术　茯苓　甘草　当归　白芍药　熟地黄　川芎
水一锺，煎服。
●人参透肌散
人参　白芍药　川芎　甘草　蝉退　陈皮　白茯苓　白术　木通　紫草　当归
水一锺，煎服。
●陈皮木香散
木香　大腹皮　赤茯苓　人参　前胡　青皮　半夏　丁香　诃子肉　甘草　桂心
水一锺，煎服。
●四君子汤
人参　白术　茯苓　甘草
水一锺，煎服。
●五苓散
白术　茯苓　猪苓　泽泻（各一钱）　肉桂（三分）
共为细末，每服一钱，米汤调下。煎服亦可。
●人参败毒散
羌活　独活　前胡　柴胡　桔梗　人参　茯苓　枳壳　甘草　川芎
水一锺，姜一片，煎服。
●十宣散
人参　当归　黄耆　官桂　甘草　川芎　防风　桔梗　木香　白芷　厚朴　紫草
水一锺，煎服。
●托里快斑汤
人参　当归　桔梗　牛蒡子　连翘　防风　甘草　白术　赤芍药　黄耆　荆芥穗（各等分）　一方加木香
水一锺，煎服
●解毒救苦汤
升麻　葛根　牛蒡子　桔梗　天花粉　地骨皮　荆芥穗　甘草　连翘　川芎　黄芩　紫草
水一锺，煎服。
●大补汤
人参　白术　茯苓　甘草　当归　川芎　白芍药　生地黄　黄耆　肉桂
水一锺，糯米一钱，煎服。
●内托散
人参　黄耆　甘草　当归　白芍药（酒炒）　陈皮　川芎　肉桂
水一锺，糯米一钱，煎服。
●消毒饮
牛蒡子　甘草　防风　荆芥穗
水一锺，煎服。
●小承气汤
厚朴　大黄　枳实　一方加芒硝
水一锺，煎五分服。
●穀精草散
治痘后眼睛生翳。
穀精草（一两）　生蛤粉（二两）
上为细末，用獖猪肝一叶，竹刀批作片，擦药在内，或麻或草缚定，以砂罐贮水，慢火煮熟，令儿不拘时服。
●蝉退木贼汤
治症同前。
蝉退（廿一个）　木贼（五钱）
水二锺，煎一锺，日逐随意饮。
●清肝气黏子汤
治痘后眼黑睛红色，怕日羞明，欲生翳沫。
甘草　桔梗　鼠黏子　连翘　当归　赤芍　防风　荆芥　苍术（为君）　黄芩（酒炒）　穀精草　龙胆草
水一锺，煎五分，食远服。
●洗肝散
退痘后眼翳。
甘草　桔梗　川芎　木贼　草决明　沙苑蒺藜　穀精草　柴胡　当归　黄芩　防风
水一锺，煎五分，食远服。
●甘桔汤
治痘疮首尾喉痛。
甘草　桔梗（各等分）
水一锺，煎四五分，食远服。
●射干鼠黏子汤
治痘后喉痛不可忍者。
射干　山豆根　牛蒡子　桔梗　升麻　木通　灯草　防风　薄荷　玄参
水一锺，煎五分，食远服。
●白虎汤
治痘疮，热极烦躁引饮，舌上生刺，睡卧不安者。
石膏（三钱）　甘草（一钱）　知母（一钱五分）　人参（一钱五分）　麦门冬（去心，一钱五分）　粳米（二十粒）
水煎服，淡竹叶随意加减。
●水杨汤
浴洗疮疹最妙。
水杨柳，生于溪边，细条丛生者是也。亦有用苑内栽培观音柳者。春冬用枝条，秋夏连枝叶，锉断，用长流水一锅，入杨柳枝叶在内，煎六七沸，将三分中一分入浴盆内，不要太热，不要太冷，先要用过升表药或内托药，然后将儿浴洗，渐添汤，浴毕抱置温暖处，勿令见风，以灯照看，隐隐有起发意，此佳兆也。若先后不见起发，不见红绽，则津液枯矣，不必更洗。
●解毒鼠黏子汤
治痘后口疮。
白术（于潜者佳）　黄连　甘草　桔梗　鼠黏子　连翘　玄参　薄荷　防风
水一锺，煎五分，食远服，渣煎，搅口洗疮。
●口疮药
治诸瘢口疮。
黄连　细辛（各等分，为极细末）
先用米泔水搅净后，用药末擦上。
●立效散
治痘疹、口疮、口疳神效。
冰片（二分）　干胭脂（二分）　麝香（一分）　珍珠（三分）　龙骨（三分）　血竭（三分）　镜秀（二分）　儿茶（三分）　生肌散（四分，外科医家处取）
共为极细末，先用米泔水洗，搅净后，擦药末，嚥下亦无妨。
●柴胡门冬散
治痘后咳嗽。
柴胡　麦门冬（去心）　茯苓　甘草　白术　乾葛　陈皮　半夏　桑皮
水一锺，姜一片，煎五分，食远服。
●败草散
用多年盖墙屋上烂草不拘多少，晒乾或烘乾，为细末，擦在破烂处。若脓水不绝，沾衣服难以坐卧，可用二三升，摊在席上，令儿坐卧在上，此草经霜露，感天地阴阳之气，善解疮毒，其功不可尽述。如一时不得败草者，滑石末、绿豆粉、乔麦面代用之亦可。
●绵茧散
治痘疳。
出蛾绵茧子不拘多少，将生白矾捶碎，入茧内令满，以炭火烧之。白矾汁尽，取出，研细，加密佗僧五钱，白芷末二钱，和药擦上。
●当归芍药汤
治痘后下痢脓血。
当归　芍药　枳壳　黄连　黄芩　茯苓　泽泻　陈皮　牛蒡子
水一锺，煎五分，不拘时服。
●千捶膏
贴痘毒、痘疳，及一切无名肿毒，神效。
乳香　没药　儿茶　天麻仁　松香（各等分）
用槌捶三五千下成膏，摊在段子上，贴之。
●四顺饮
治痘疮，大便秘结，烦躁口渴，谵言妄语。
大黄　赤芍药　当归（各等分）　甘草（减半）
水一锺，煎五六分服。


中卷·孟氏杂症良方  ——————————————————————————————————————————————————————————————————————————————————————————

孟氏杂症良方  ***************************
小儿有病须看虎口三关
初节寅关（食指第一节）　次节卯关（食指第二节）　三节辰关（食指第三节）
●经纹歌
左手红生似线形，须知发热又兼惊；右手筋纹如左样，脾伤惊积一齐生。纹头有似三叉样，肺气生痰夜作声；色青应有伤寒症，若是空红泻定生。
指脉深青不暂停，微青腹痛粪多青，若兼黑色盘肠吊，眼搐牵抽不得宁。
小儿指脉深红色，发热惊时目强直，微红下痢腹中疼，吐泻脾虚多不食。
指上纹生紫色深，惊时啼叫又呻吟，微微紫色肠中痛，若是纹弯主恶心。
虎口脉纹多，须知气不和；色青惊积聚，下痢泻如何。青黑慢惊发，入掌内钓多；三关急通过，此症必沉疴。
●第一节寅关轻重
脉纹有青紫，心肝有病，主惊搐，口舌生疮，发热，四肢厥逆，不食；黄白纹，主食停胃口，腹疼腹胀；黑色者不救。
●第二节卯关轻重
脉纹见青紫，心肝受病，日久成疳，发热，头眩，惊怖，面赤，口乾燥。黄白色纹，疳病在脾肺，吐泻发热，咳嗽，吐痰；黑纹，疳在肾，绕耳生疮，作肿作胀。
●第三节辰关有重无轻
脉纹见者，通度三关，直上爪甲，胃绝多死。
●小儿脉法
小儿之脉与大人异，九至为伤，平和六至。沉细知其为冷，十至而病困矣。急弦为气之干，沉缓为食之滞，促急必是虚惊，紧者风痫而理。弦而又急，客忤之气。沉而数者，骨热何议。脉来乱者，必然难治。
脉弦急（主气不和）　脉沉缓（主伤食）　脉促急（主虚惊）　脉浮（主风）　脉沉（主冷）
●持脉三要
曰举（轻手寻之）　曰按（重手取之）　曰寻（不轻不重，委曲求之）
举按寻三要，惟寻字诊家下手之至诀，即经之所谓三菽、六菽、十二菽之旨也。
●脉象纲领图　（此将七表八里之脉融会至为切要）
浮（举之有馀　按之不足）　轻手得而（无力则为芤　有力则为洪　力重则为实　细小则为微）
沉（举之不足　按之有馀）　重手得而（至骨有力则为伏　无力则为弱　少软则为缓）
迟（一息三四至　来去极迟）　重手得而（短细则为涩　无力则为软　极数则为紧）
数（一息七八至　来去极疾）　轻手得而（有力则为实　流利则为滑）
论浮沉迟数四脉有力无力主病此极要者
浮而（有力则为风　迟为风寒　无力则为虚　数为风热）俱为表症
沉而（有力为积　迟内寒　无力为气滞　数内热）俱为里症
迟而（有力为痛　无力为冷为寒）
数而（有力为热　无力为疮为燥）
滑者（脉形流利　主血不和主气壅滞主痰）
涩者（脉形濡滞　主气不和伤精败血）
俱看在何部此诊脉之切要也
凡长人脉长，当疏下指；短人脉短，当密排指；人瘦小则轻取之；人肥大则重取之。急性人脉急，缓性人脉缓。又有反关脉，在三部之后侧处。若过寸口上至鱼际者，名曰鱼际脉。有左大右小者，有左小右大者，有贵人两手清微全无脉者，名六泽脉。有两手俱洪大者，须用心诊视。凡诊人脉，须先调平自己气息，初轻按消息之，次中按消息之，再重按消息之，分别寸关尺部，五六至者为平脉，其有太过不及，则为病脉也矣。
小儿囟门高起者热冲于上也（宜清利之）。囟门陷下者元气虚脱也（宜补助之）。
●十二经络气血歌
多气多血经须记，手足阳明大肠胃；少血多气有六经，二焦胆肾心脾肺；多血少气心胞络，膀胱小肠肝所异。
●十二经所属歌
手经太阳属小肠，膀胱经属足太阳，肝足厥阴手胞络，胃足阳明手大肠。胆属少阳足经寻，三焦手内少阳临，肾足少阴手心脏，脾足太阴手肺金。
●引经药歌
小肠膀胱属太阳，藁本羌活是本方；三焦胆与肝胞络，少阳厥阴柴胡强。大肠阳明并足胃，葛根白芷升麻当；太阴肺脉中焦起，白芷升麻葱白乡。脾经少与肺经异，升麻兼之白芍详；少阴心经独活主，肾经独活加桂良。通经用此药为使，更有何病到膏肓。
●四时用药法
不问所病或温或凉，或热或寒，如春时有病，于所用药内加清凉风药；夏月有疾，加寒凉之药；秋月有疾，加温气药；冬月有疾加辛热之药，是不绝生化之源也。钱仲阳治小儿，深得此理。《内经》曰：必先岁气，无伐天和，是为至治。又曰：无违时，无伐化。又曰：无伐生生之气，此皆常道用药之法。若反其常道而变生异症，则当从权施治。
●五行五色五味五走五脏主禁例
东方之木，其色青，其味酸，其脏肝。肝主筋，木曰曲直，曲直作酸，酸走肝，筋病。人勿多食酸。
南方之火，其色赤，其味苦，其脏心。心主血，火曰炎上，炎上作苦，苦走心，血病。人勿多食苦。
西方之金，其色白，其味辛，其脏肺。肺主气，金曰从革，从革作辛，辛走肺，气病。人勿多食辛。
中央之土，其色黄，其味甘，其脏脾。脾主肉，土曰稼穑，稼穑作甘，甘走脾肉。病人勿多食苦。
北方之水其色黑，其味咸，其脏肾，肾主骨，水曰润下，润下作咸，咸走肾，骨病。人勿多食咸。
●小儿初受气论
《圣济总录》：小儿在母腹中，受其精气。一月胚，二月胎，三月血脉，四月形体成，五月动作，六月筋骨成，七月毛发生，八月脏腑具，九月穀气入胃，十月百神备而生。生后六月日瞳子成，孩儿能颏笑语识人；百日任脉生，能反覆；一百八十日尻骨成，能独坐；二百一十日，掌骨成，能匍匐；三百日髌骨成，能独倚；三百六十日胫骨成，乃能移步。此是常定之法。至于不及期而先能，并过期而不能者，则又禀赋之丰怯，是又不可以一概拘也。先人有行迟语迟之方，诸方书俱载，愚意物各有时，似亦不必人为，惟高明者鉴之。
●小儿始生变蒸
三十二日一变生，癸肾脏，属足少阴经。
六十四日二变一蒸生，壬膀胱腑，属足太阳经。
九十六日三变生，丁心脏，属手少阴经。
一百二十八日四变二蒸生，丙小肠腑，属足太阴经。
一百六十五日五变生，乙肝脏，属足厥阴经。
一百九十二日六变三蒸生，甲胆腑，属足少阳经。
二百二十四日七变生，辛肺脏，属手太阴经。
二百五十六日八变四蒸生，庚大肠腑，属手阳明经。
二百八十日九变生，己脾脏，属足太阴经。
三百二十二日十变五蒸生，戊胃腑，属足阳明经。
至于心胞络脏，属手厥阴经，三焦为腑，属手少阳经。此一脏一腑，俱无形状，故不变而不蒸也。然所谓变者，变生五脏也。蒸者，蒸养六腑也。又曰：变者，变其情态；蒸者，蒸其骨体，故血脉方荣，骨格始长，情性有异于前，当变蒸之时，看儿子唇口：如上唇微肿，有如卧蚕，或有珠泡子者，见变蒸症也即，宜少与乳食，不可妄投药饵，切不可用艾火灸。若不依此，多致杀儿，屡见有此者，故书以告。
●初生论
初生芽儿一块血也，无形症也，无脉有惊，定知是胎。惊有热，定知是胎热，内无脉，外无形，手无纹，面无色，有病殊不可晓，惟心诚求之耳。故有声有泪者，惊啼也，五味抱龙丸主之；有声无泪者，腹痛也，木鳖子膏主之；啼哭而手足上撒，或弯身如虾者，盘肠内钓也，钩藤汤主之。
●抱龙丸
天竺黄（一两）　胆南星（二两）　麝香（二钱）　辰砂（三钱）　雄黄（三钱）
共为细末，炼蜜为丸，如芡实大。每服一丸，作三四次，用灯心汤化开，抹于舌上，仍以灯心汤下。
●木鳖子膏
木鳖子（去壳，细切，捣为泥，去油净，三分）　乳香（箬叶上火炙去油，取末，三分）
共为一处，每用一二分，钩藤、枳壳各一撮煎汁，调为膏，抹于舌上，以滚白汤送下。
●钩藤汤
钩藤（五分）　枳壳（五分）　甘草（二分）　玄胡索（五分）
用水半茶锺，煎至二分，不拘时与服。
●脐论
婴儿之脐，大肠之窍，收拾急宜谨慎，生下截断宜长不宜短，截后当用绢帛丝绵包裹，仍以艾火炙之候乾，听其自落。落后如脐乾，当以暖脐膏贴之，防洗浴水湿，换衣风侵。如脐不干而有潮湿水气，轻者以红绒散敷之，重者以龙骨散敷之。至于脐风撮口等症，以救急汤、龙脑膏，间十救其一二，不可不思患而预防也。
●红绒散
红色绒或红色褐子，不拘多少，灯下烧灰为细末，敷于脐上，外以膏药贴之。
●龙骨散
龙骨不拘多少，入炭火内烧令通红，取出冷定，研为细末，敷于脐上，外仍以膏药贴之。
●救急汤
猴狲粪，山中者良，人家喂养吃五穀者不宜用也。不拘多少，煎汤喂之。
●龙脑膏
虾蟆胆，同上好冰片，捣为膏，收于小磁罐内，黄蜡封口。临用以银簪挑出，抹入儿口中，以灯心汤化下。
●舌论
舌乃心之苗，唇乃脾之窍。舌红润而和者，无病也。舌红紫者，胎热也，黄连甘草朱蜜之法治之；舌黄燥者，胎热兼有积乳也，以小和中汤治之。婴儿不惟舌燥起刺，但不和而吮乳不紧，即凶候矣。至于唇宜红润，若红紫者，若燥者，皆胎热也，黄连甘草法；唇微有青气者，惊也，抱龙丸治之；唇四围青黯者，惊重也，多不可治；唇白者，胎气怯弱，生而难育，有疾难治，慎之慎之，小和中丸。
●小和中丸
陈皮　枳壳　苍术　厚朴　神麴　山楂　藿香　甘草
上为末，炼蜜为丸，如圆眼肉大。每一丸，作四五次，或姜汤，或灯心汤，化下。
●黄连甘草汤
黄连　甘草（各等分）
煎浓汤，不拘时服。
●朱蜜法
朱砂研极细末，水飞净，每用二三分，生蜜调浓，抹于舌上，以灯心汤送下。
●抱龙丸　方见前
●吐论
伤胃则吐，伤脾则泻，人人皆知其为然，惟婴儿亦有不然者。若吐色白者，胃受寒也，或乳母过饮冷浆以致婴儿胃寒，以香橘饼治之；吐色黄者，胃热也，或胎中原禀积热，或乳母过食煎煿油腻酒蒜等物，以致婴儿胃热作呕，以芩连二陈汤加减治之；若吐从口射出，或从口角顺流，此非病也，婴儿不知饥饱，随口辄咽，以致满而上溢作呕，此即书之所云：水多则沼溢，酒满则卮倾，自然之理，非疾病也。当令其少少与食，或微饿之则安。若以上诸症妄服药物者，必愈加呕吐，多致慢惊，慎之慎之。
●香橘饼
陈皮　甘草（减半）　苍术　厚朴　枳壳　香附　砂仁　神麴　藿香　青皮（各等分）
共为细末，炼蜜为饼，每服量儿大小多寡与服，姜汤化下。
●加减芩连二陈汤
陈皮　茯苓　熟半夏　甘草　黄连（姜汁炒）　山栀（姜汁炒）　枳壳
用水二锺，姜一片，煎二汾，不拘时服。
●惊论
惊分急慢，治有凉温。书云：急惊合宜凉泄，慢惊合宜温补，诚格言也。故素无疾病，猝然之间，或发热，或不发热，痰涎壅塞，手足抽掣，角弓反张，目睛上视，牙关紧急，人事不省，此急惊也。盖心为火，肝为风，风火相搏，抽搐不宁，此症或饮食过多，或食后兼惊，或伤风发热，郁热生痰，痰盛发搐；或过食肥甘之物，停蓄胃中，以致清气不上升，浊气不下降，关格而发搐，皆有馀之症，治宜清凉行食行痰之剂，如牛黄丸、镇惊锭、醒风天麻汤之类，皆不可缓。痰一行，气一降，安在须臾矣。若因久热、久吐、久泻、久嗽、或病后失调，或急惊过用凉苦之药，或伤食大便久闭不通，发热日久，元气烧烁，传变慢惊。手足微微搐弱，两颊乍赤乍白，张口露睛，吁气，常出气，昏睡不语，此慢惊也。盖急惊之病，得之自外而入者，又慢惊之病得之自病而出者。多五脏虚极，虚则生风，所以微微动摇，俗云：急惊惊病不惊医，慢惊惊医不惊病。吐后生惊者，以星香散主之；泻后生惊者，以参苓白术散主之；嗽后生惊者，以门冬散主之；病后生惊者，补中益气汤加减治之。急惊传变为慢者，镇心丸、回生丹本药内少加截风化痰药治之。大抵治急惊者，十全八九；治慢惊者，十不救一。辨之不真，药之不当，延缓不能速救，以致夭亡者，得不归咎于医欤！
●牛黄丸
枳实　大黄　陈皮　黄芩　牛胆南星（各等分）　辰砂（水飞入药内，不拘分两，以紫色为度）
上为末，炼蜜为丸，如圆眼肉大，辰砂、金箔为衣。每一丸，灯心汤化下。
●镇惊锭子
天竺黄（五钱）　胆南星（一两）　辰砂（三钱）　雄黄（二钱）　牛黄（七分）　冰片（五分）　麝香（五分，以上另研）　羌活　防风　白附子（五钱）　枳实　大黄　茯神　殭蚕　全蝎　黄连　天麻（各二两）
上为末，甘草煎汤，打糊为锭，晒乾，辰砂为衣。每服用灯心汤磨下，或薄荷汤磨下。
●镇心丸
紫河车（黑豆水煮，五钱）　乾山药（一两）　甘草（一两）　牙硝（三钱）　人参（一两）　辰砂（六钱）　茯神（一两）　麝香（一钱）　冰片（三分）
共为细末，炼蜜为丸，金银箔为衣。每服如圆眼肉大，或灯心汤，或薄荷汤，或麦门冬汤，化下。
●醒风天麻汤
羌活　防风　天麻　枳实　黄连　黄芩　橘红　胆星　全蝎　茯神
用水一锺，姜二片，煎五分，入姜汁一匙，不拘时服。
●星香散
胆南星　陈皮　半夏　藿香　香附　砂仁　白术　人参　天麻　茯神　钩藤
用水一锺，煨姜二片，煎至四五分，不拘时服。
●参苓白术散
人参　白术　茯苓　甘草　陈皮　厚朴　泽泻　肉桂　肉豆蔻（面包，煨）　诃子肉　白扁豆（炒）
上为末，米汤调下，或炼砂糖为丸亦可。
●门冬宁肺散
麦门冬　陈皮　胆南星　熟半夏　桑皮　桔梗　白术　五味子　天麻　防风　殭蚕　白附子
用水一锺，姜二片，煎五分，食远温服。
●补中益气汤
陈皮　甘草　人参　白术　黄耆　当归　川芎　升麻　柴胡（加等分）　天麻　茯神
用水一锺，姜二片，黑枣一枚，煎五分，不拘时服。
●回生丹
天麻　防风　白附子（各二钱）　殭蚕　人参　白术　茯神　木香　肉桂　肉豆蔻（面包，煨）　半夏曲（各一两）　雄黄　辰砂（各三钱）　冰片　麝香（各五分）
上为细末，甘草打糊为饼，晒乾，辰砂为衣。每服量儿大小，或姜汤，或灯心汤，或门冬汤，磨下。
●伤寒论
小儿伤寒与大人无异，所不同者，兼惊耳。其馀他症、传经等项，用药与大人同，特剂有大小耳。故恶风恶寒、隈人藏身、引衣密藏是为表症，宜汗者。若恶热恶食、出头露面、扬手掷足、烦渴燥结、气粗腹满，是为里症，宜下宜润，或蜜导法治之。若头额凉、手足厥冷、面色黯淡、大便泻青，此则阴病里虚，当用理中等温药以急救其里。举是汗下湿三法，其馀可类推矣。
●升麻汤
治小儿时行瘟疫及痘疹疑似之间，伤寒伤风皆宜服此。无汗者加麻黄一钱、葱头一根。
升麻　乾葛　白芍（各三钱）　甘草（一钱）
上用水一锺，姜三片，煎五分，不拘时服。服药后身凉即止，加紫苏、香附、陈皮，名升苏散。喉痛者，加桔梗；发斑丹毒加玄参。
●十神汤
治时令不正，瘟疫妄行，感冒发热，痘疹疑似之间，不问阴阳两感，风寒湿痹，皆宜服此。
升麻　乾葛　赤芍　甘草　麻黄　川芎　白芷　陈皮　紫苏　香附
水一锺，姜三片，葱头二茎，煎热服，以汗为度。
●麻黄汤
治伤寒头疼发热，身疼恶风，无汗喘满，又治太阳病脉芤紧，无汗，八九日不解，表症仍在，当发汗者。
麻黄（去节）　甘草　桂枝　杏仁（去皮尖）
用水一锺，煎六分，不拘时服，取微汗。夏至后须加知母、石膏、黄芩，盖麻黄汤性热，夏月温之，必有发黄斑出之失。凡伤寒热病，虽凉不可太温，惟春冬病用正方。
●桂枝麻黄各半汤
治太阳病八九日如疟状，发热恶寒，热多寒少，脉微缓者，欲愈也。脉微而恶寒者，此阴阳不和，更发汗，须汗吐下也。面赤反有热者，表未解也，汗出少许身必凉。
桂枝　芍药　生姜　甘草　麻黄　杏仁　大枣
水一锺，煎六分，热服。
●桂枝汤
治太阳中风，啬啬恶寒，翕翕发热，自汗乾呕。无汗者不宜用，夏至前后加减用之。
桂枝　芍药　甘草　生姜　大枣
水一锺，煎六分，热服。服后饮热粥米饮一盏，以助药力。少加薄被覆盖，半时通身微似有汗者佳。
●人参败毒散
治伤寒时气，头疼项强，壮热，遍身疼痛，恶寒恶风，咳嗽鼻塞声重，吐痰及疮毒作寒作热，并宜治之。
羌活　独活　前胡　砦胡　桔梗　人参　茯苓　枳壳　甘草　川芎
水一锺，姜三片，薄荷一撮，煎五分，热服。
●四顺散
大黄　甘草　当归　芍药　薄荷
水一锺，煎五分，不拘时服。
●竹叶石膏汤
治伤寒表里俱虚，胸中烦闷，或得汗已解，内无津液，虚烦少气。如伤寒未解不可服。
人参　半夏　甘草　石膏　麦门冬
水一锺，生姜三片，竹叶七片，灯心廿茎，粳米一撮同煎。如呕，倍加生姜、竹叶。
●白虎加人参汤
治伤寒吐下后七八日不解，热结在里，表里俱热，大渴烦躁，脉洪大者。
人参　知母　石膏　甘草　粳米
水一锺，煎至米熟为度，滤去滓，温服。
●伤风论
伤风咳嗽，先要发散风邪，然后宽气止嗽化痰。有热用凉肺之药。如面赤饮水，痰涎壅塞，咽喉不利，嗽吐痰食，当下之。八九月肺气大旺病嗽者，其病必实，非久病也，亦当下其痰。若久嗽则不可下。冬月嗽乃伤风也，宜当发汗。盖肺主气，应于皮毛，肺为五脏华盖，小儿感于风寒，客于皮毛肌肤，入伤肺经，轻者咳嗽，重者喘急。肺伤于寒则嗽多痰涎，喉中鸣急；肺伤于暖则嗽声不通，壅滞于寒者，必散寒邪；伤于暖者，必泄壅滞。发散属以辛甘，桂枝、麻黄是也；涌泄系以酸苦，葶苈、大黄是也。五味子收敛肺气，亦治嗽之要药也。久嗽不已肺气虚急，必发慢惊。有嗽甚眼目两眶紫黑如物伤损，眼白红赤如血，谓之血眼。治之之法，当用生地黄及黑豆温研成膏掩于眼上，而眼眶黑自消，其血于眼泪中出，真良方也。兼服麦煎散而嗽自止。盖肺经郁热，用泻白散加减；肺气自虚，用四君子汤加减；中焦实痞，宜用大承气；脾不能生肺，宜用异功散。夫肺气盛者，肺中之邪气盛也，其脉右寸必浮而有力，宜用泻白散以泻之。若肺虚而有热者，执肺热伤肺之说而不用人参误矣，仍参某症治之。若肺非虚而用人参亦误也，用人参鬚以化药制之，高明者酌议。
●九味羌活汤
九味羌活汤　细辛芩地黄　苍防芎芷草　热服汗之昌
●三和汤
治感冒风邪，鼻塞声重，语音不出；或伤风头疼，目眩，四肢拘倦，咳嗽多痰，胸满气喘短促。
麻黄　杏仁　甘草
姜三片，葱一根，煎温顿服，取汗为度。一方加荆芥、桔梗，有热加前胡，有痰加半夏。
●麦煎散
治小儿夹惊伤寒，吐逆壮热，表里不解，气粗喘急，面赤自汗，或狂语惊叫，或不叫语，无汗及隐疹遍身赤痒，往来潮热，时行麻痘疹子，馀毒未尽，浑身浮肿，痰涎咳嗽；或传变急慢风，手足抽搐，眼目上视；及伤风头疼，感冒风冷，鼻塞身热，喷嚏多啼。
赤芍　石膏　茯苓　杏仁　知母　甘草　葶苈　人参　麻黄　羌活　川芎
水一锺，姜三片，煎五分，食远服。
●清金前胡饮
治伤风发热，咳嗽痰喘惊悸。
桔梗　甘草　橘红　半夏　桑皮　前胡　防风　枳实　黄芩　天麻　花粉
水一锺，姜三片，煎五分，不拘时服。
●泻白散
化痰止嗽，宽气进食。
地骨皮　桑白皮　甘草
水一锺，姜二片，煎热服。
●葶苈丸
治乳食冲脾，咳嗽伤风，面赤痰盛，身热喘促。化痰止嗽，宽气进食
葶苈子（隔纸炒）　防己　黑丑（略炒，各一两，为末）　杏仁（去皮、尖，炒，一两捣膏）
共为一处，加蒸枣肉捣为丸，如麻子大。每服五丸，淡姜汤临夜服。
●辨诸热论
小儿发热，早晚两度者，谓之惊热，亦呼为潮热。
小儿发热，形瘦多渴，吃食不长肌肉者，谓之疳热。
小儿发热，烦吐不时，面青者，谓之风热。
小儿发热，日中可，夜间热，天明覆凉，谓之伤寒馀热未解。
小儿发热，睡觉癫叫无时，遍身热，发渴，谓之积热。
小儿诸病，惟热最多，当先辨虚实，随症治之。
小儿病热者，左腮先赤肝受热也；右腮先赤，肺受热也；额上先赤，心受热也；颐间先赤，肾受热也；鼻间先赤，脾受热也。五脏所主，热各不同，其治也，亦不同，是不可以一概论。
●虚热
其症面色青白，身微热，口气冷，手足心不热，小便自利，恍惚神慢，嘘气软弱，泄泻多尿，虚汗自出。叔和云：虚热不可太攻，热出则寒起，惺惺散、四君子汤、钱氏白术散酌用之。
●实热
其症面赤，气粗口热，烦躁唇肿，大便秘结，小便短数，揭衣掀被，烦蹄躁叫，肚热肚疼。在表宜汗，青龙汤、解肌汤加麻黄；在里宜下，四顺饮、解肌汤加大黄。孙真人曰：得利谨勿中补，热气得补后作。若表里俱热，举按脉实，面黄颊赤，唇燥口乾，大便坚硬，小便赤涩，口中气热，四顺饮加川芎、惺惺散加麻黄、大黄青龙汤、解肌汤加大黄、黄芩、麻黄。若汗下热不除，仁斋曰：退表热宜微汗，退里热宜微下，汗下而热之再来，乃表里俱虚，气不归元，阳浮于外，不可再用凉药及再汗下，当和胃气，使阳气收敛归内，其热自止。参苓白术散、补中益气汤加减用之。柳叔举曰：若经汗下，大热未除，恐防痘疹，不可忘用凉药。馀热不除，仁斋曰：用凉不可十分尽用，盖热去则寒起，古人戒之。
●邪热在心
汤氏曰：本脏属火，后为热所乘，故炎上而焦哭。其症面红，小便赤，口气热，啼时有汗，仰身啼，烦躁畏灯，大小柴胡汤加生地黄、灯心、麦门冬、竹茹同煎，不拘时候服。
●积热在内
小儿内外蕴积热气，非食积热也，失治则发斑咽喉等疾。杨氏曰：内因酒面煎炒，热毒热药峻补；外被大暖炉火侵逼，皆能生热。所谓积热者，朝斯夕斯，内外久积热气，三黄丸最要之药。热出于心，热盛则伤血。
●三黄丸
解小儿三焦积热
大黄　黄芩　黄连（各等分）
上为末，炼蜜为丸，如皂子大，用白滚汤研化，食前服。
●风痰热
得患风痰热，晚热早还凉，吃水无时度，粥饮食如常，日夜多啼叫，喘息岂为昌，患宜频进药，莫待复翻张。头热脚冷气不和，渐生气喘爱眠多，梦里自惊手足掣，除热消痰不作磨。
●麻痘热
时行疮痘数日前，壮似伤风面颊鲜，乍热乍凉头有汗，虚惊虚悸手多牵，唇红面赤时加喘，鼻青耳凉只贪眠，目涩气粗频喷嚏，定有麻痘要相传。
●惊风热
儿患惊风热，惊啼汗出多，粪青兼见乳，两眼却违和，咬乳流涎出，脚冷病缠疴，若逢头伸视，早治莫蹉跎。
●疳热
此症疳为热，鼻赤齿频摇，乳食常无饱，头疮鬓发焦，泥炭飧如饭，肌肤不长膏，五心烦热盛，有积是肝劳。
●潮热
因疾未安和，潮热早晚过，体虚并气弱，调理莫蹉跎。日久加惊悸，脾邪困渐多，面腮唇色绝，厥逆已沉疴。
●时气传变
时气因邪触，春秋及夏冬，受邪肝肉内，伤客卫胃中。头痛浑身热，心烦两颊红，鼻清痰嗽喘，传变似伤风。
●夜热昼凉
夜热身如火，天明依旧凉，非干邪气作，盖为客风伤。肝热尿水赤，脾蒸粪带黄，汗来方始退，肌体渐羸尪。
●诸身通治
身中有热先除热，热里逢虚先补虚。
●时气热
巢氏曰：感冒四时不正之气，头疼壮热与伤寒相似，但一时所行之证，人人相似，为时气热。用太乙十神汤。
●太乙十神汤
陈皮　紫苏　川芎　赤芍　乾葛　香附子　麻黄　白芷　甘草　升麻
水一锺，生姜三片，枣一枚去核同煎，不拘时候服。未受症者加大黄末、雄黄末同煎服，以解疫毒、热毒之气。
●疳论
疳之为病，皆虚使然。热者，虚中之热；冷者，虚中之冷，积者，虚中之积。治热不可妄表过冷，治冷不可峻温骤补，治积不可峻取。盖小儿易虚易实，服寒则生冷，服温则生热，峻取则伤脾胃。医者止宜消积和胃，滋血调气，随顺药饵以扶持之；病家从容调理，节饮食以培养之，使荣卫调和，脏腑充实，自安矣。盖积者疳之母，由积而虚，谓之疳极。凡有积者，无不肚热脚冷。若积而虚甚则扶胃，使胃气充实，方与微利，急以和胃之药扶虚救急，加白豆蔻、萝卜子、缩砂、蓬莪术消积等药疏利也。肋间癖痛，亦虚中之积。先寒后热，饮水不食等症，当分别治之。
●自然生疳
久吐、久泻、久痢、久渴、久汗、久热、久疟、久嗽，皆因病后失治、湿热伤脾，积传诸脏，虚以致之。
●疳症
小儿五疳，因过多食，或因甘甜，惊风入腹；或因病后不长肌肉致成疳疾。不思乳食，朝好暮歹，或发潮热，四肢羸瘦，腹急气喘，头发稀疏，喜食泥土，变成疳劳。
●肝疳
肝疳白膜眼中光，怕日羞明泪不干，咬甲摇头肌体瘦，腹中坚癖块多端。
摇头揉口鼻，白膜眼中缦，揩磨常泪出，两目不曾干颜容面青色，浑身疮癣斑，毛焦併发竖，此病本从肝。
●心疳
心疳脸赤少精光，壮热唇红面色黄，才卧皮肤沉盗汗，睡中惊恐意恓惺。
浑身壮热甚，四肢全不任，面黄并脸赤，怕冷寒重衾。口鼻常乾燥，根源病渐深，只因惊扑著，此病本从心。
●脾疳
脾疳腹胀体姜黄，冷物难消又滑肠，揉鼻擦眉爱泥土，蛔虫和粪泻非常。
面黄肚大手脚细，吐逆中满乏气力，便下水穀不消容，泻痢酸臭合面睡。搭口发竖啼哭频，爱食茶米沙炭类，此疳本从脾脏来，治之肥儿与芦荟。
●肺疳
肺疳咳嗽体尪羸，喘急痰涎气力衰，疥癞皮肤生痛痒，频频吃食只多饥。
啼多并嗽逆，口鼻胫生疮，昏昏饶爱睡，体瘦又滑肠。四肢无气力，客热不同常，泻脓并吐血，此病肺家伤。
●肾疳
肾疳骨热主偏坠，齿唇焦燥疮䘌鼻，增寒壮热手如冰，母夜咨煎不稳睡。
泻痢时频并，吐逆转加深，大肠肛头脱，壮热兼腹鸣。乳食全不进，手足冷如冰，急疳难治疗，此病肾家因。
●肥儿丸
治诸般疳疾
黄连　神麴（各一两）　麦芽面（五钱）　木香（二钱半）　槟榔（一个）　肉豆蔻（面煨）　使君子（酒浸去黑皮，各五钱）
上为末，炼蜜为丸，如圆眼大。每一丸，米汤化下。
●蚵皮丸
治诸疳、无辜疳症。
虾蟆一只，肥大不跳不鸣，其身多癞者；另取粪虫一杓，以水洗净，置桶中。将虾蟆打死，顿在虫中，任虫食一二日，将皮拣出装新布袋中包系定，置急流水中漂一日，取出瓦上焙为极细末，入麝香二分，揉饭内为丸，如麻子大。每服二三十丸，米饮汤下，或拌在饭内与儿食之，效验不可尽述。
●芦荟丸
治诸般疳症身黄，腹胀痞块，泄泻瘦弱。
胡黄连（一两）　使君子（去黑皮）　蓬术　青皮（炒）　陈皮　麦芽（炒）　神麴（以上各一两）　槟榔　川黄连（各五钱）　芦荟　木香（各三钱）
泻者加茯苓（一两）　肉豆蔻（面煨，一两）　人参（五钱）
上为末，炼蜜为丸，如龙眼大，米汤空心化下；或麦芽面打糊为丸，如绿豆大，每服五七分，米汤吞下。
●天麻丸
治小儿疳眼、肝疳症。
真青黛　黄连　天麻　川芎　夜明砂　芦荟（各二钱半）　龙胆草　防风　蝉退（各一钱半）　全蝎（二分，去毒洗净炙）　麝香（二分）　干虾蟆（二只，煨）
共为细末，猪胆汁和水打糊为丸，如麻子大。每服十丸，薄荷汤吞下。如不能吞，煮炼蜜为丸，化下亦可。
●清沛饮
治肺疳，肺热鼻热疮，鼻息作臭，欲侵蚀者。
桑白皮（一钱）　紫苏　前胡　防风　赤茯苓　黄芩　当归　天门冬（去心）　连翘　桔梗　生地黄　甘草（各五分）
用水一锺，煎五分，食后服。服数贴后，服化䘌丸。
●化䘌丸
芜夷　芦荟　青黛　虾蟆（煨，取末）　川芎　白芷　胡黄连（各等分）
上为末，猪胆汁打糊为丸，如麻子大。每服二三十丸，食后以杏仁煎汤吞下。其鼻常用熊胆泡汤蘸洗。
●敷鼻千金散
青黛　当归　赤小豆　瓜蒂　圯榆　黄连　芦荟
上味各等分，入雄黄少许，研极细末，入鼻敛疮。
●兰香散
治小儿走马牙疳，牙齿溃烂，以至崩砂出血齿落。
轻粉（一钱）　兰香子末（一钱）　密陀僧（五钱，烧红醋淬为末）
上研如粉，敷齿上，龈上患处，立效。
●又方
鸭嘴胆矾一钱，煅红冷定，研极细，入麝少许，又研敷牙齿上。
●三黄散
治肾疳崩砂良方。
牛黄（一分）　大黄　生地　木香　青黛（各三分）
上为末，热水调服。
●布袋丸
治诸疳面黄腹大，饮食不润肌肤。
夜明砂（拣净）　芜荑（炒，去皮）　使君子（微炒去皮，各二两）　白茯苓　白术　人参　甘草　芦荟（各五钱）
上为细末，汤浸蒸饼为丸，如弹子大。每服一丸，以生绢袋盛之，次用精猪肉同药一处煮。候肉熟烂，提取药于当风处悬挂，将所煮肉并汁，令小儿食之。所悬之药仍依前法煮食，只待药尽为度。
●泄泻论
夫小儿泄泻者，证非一端，然有冷泻、有热泻、有伤食泻、有惊泻，当辨其证而治之。盖冷泻者，脾胃受冷，肚腹疼痛，水穀不化，小便清而大便黄白或如糟粕，手足厥冷，当服理中汤、益黄散，对症服之。热泻者，大便黄赤，小便赤少，口乾烦躁，宜用六一散、五苓散去桂、钱氏白术散去木香治之。如夹热而太阳与少阳合病，自下痢者，黄芩汤。呕加半夏。又夹热泻痢而小便闭涩赤甚者，加减四顺清凉饮服之。伤食泻者，由乳食过饱，坐卧风冷之所伤，兼食油腻之物，遂成食泻。宜先取下其积，不可便补。经云：食泻重，当取疳虚用补虚，宜大消食丸、芦荟丸，量虚实先取其积，次以益黄散、异功散、四君子汤、调中汤理之。惊泻者，因惊而起，眼白青黯，大便青黄，宜辰砂五苓汤散、镇心丸主之。大抵伤脾则泻，而泻久脾愈伤也。脾虚未有不成慢惊者，本药如服过数贴不止，急宜大补脾胃。若传变慢惊，坐以待毙，医者未必不无责也，慎之慎之。
●钱氏白术散
人参　茯苓　白术　藿香　甘草　砂仁　肉豆蔻（面煨）　山药　泽泻
用水一锺，姜二片，莲子七个去心，煎五分，不拘时服。
●四顺清凉饮
黄连　芍药　甘草　陈皮　枳壳　茯苓　木通　泽泻
●胃苓汤
治泄泻，脾胃不和伤食作泻。
猪苓　泽泻　白术　白茯苓　厚朴　陈皮　神麴　甘草　麦芽
用水一锺，灯心二十根，陈仓米一撮，煎汤，不拘时服。
●益黄散
治泄泻、冷泻、胃虚腹痛。
青皮　陈皮　诃子肉　甘草　木香　肉豆蔻
水一锺，姜二片，黑枣二枚，煎五分，不拘时服。
●消食丸
宽中快膈，消饮食，退黄色。
砂仁　橘皮　蓬术　神麴（炒）　麦芽（炒，以上各五分）　香附子（一两，炒）
上为末，面糊为丸，如绿豆大，食后紫菜汤下二十丸。炼蜜为丸，姜汤化下亦可。
●调中汤
人参　茯苓　木香　白术　甘草　乾姜　藿香　香附子　砂仁　丁香
水一锺，枣二枚，煎五分，不拘时服。
●痢论
痢者利也，痢之为疾，无积不成。治法大要散邪热，行滞气，消积滞，解暑毒，开胃进食为先。初得痢者，便不可用诃子、豆蔻、樗皮、龙骨等剂补住邪气。若气得补则积滞不得发泄，肠胃滞涩，肿胀日久难愈。痢出于积滞。积，物积也；滞，气滞也。物积欲出而气滞不得与出，则下坠里急后重，乍起乍止，日夜无度痢者，五脏窘痛而不散，当先用通利之药，疏其脏腑积滞，然后辨其寒热气血虚实而施治。丹溪云：初而重者承气方，轻则黄芩芍药汤，气血俱虚为八物，随时处治，方为良者，非此之谓乎。
●导滞汤
治初得痢腹痛后重者。
黄芩　黄连　白芍　槟榔　厚朴　枳壳　陈皮　大黄（生用）
水一锺，煎五分，入大黄一滚取起，生磨木香汁一、二、三茶匙，不拘时服。
●黄芩芍药汤
黄芩　芍药　甘草
用水一锺，煎五分，不拘时服。
●芍药调中汤
治痢已经通行后，不问赤白，服此调理。
黄连（茱萸炒）　黄芩　陈皮　厚朴　山楂　神麴　白芍（炒）　枳壳　茯苓　泽泻
用水一锺，姜一片，煎五分，食后服。后重者加木香、槟榔；血盛者加当归。
●健中汤
治泻痢日久，脾胃虚寒，下如鸡子青者。
黄连（茱萸炒）　当归　芍药　茯苓　白术　陈皮　甘草　乾姜　肉豆蔻
用水一锺，仓米一撮，煎五分，不拘时，徐徐温服。
●疟论
风寒暑湿，邪自外来；饮食起居，邪由内作，岂特夏伤于暑，秋必痎疟哉？古人以暑受病者多言之耳。夫疟者始而呵欠，继而足冷，面色青黄，身体拘急，寒慄鼓颐，腰脊俱痛，寒去未几，内外皆热，头疼而渴，但欲饮冷，呕恶烦闷而不嗜食，或内伏寒痰，皆从背起，冷如掌大。疟之寒热，岂非阴阳二气互相胜负而作耶？邪并于阴则寒，邪并于阳则热，阴胜则寒多，阳盛则热炽。其寒也，汤火不能温；其热也，冰雪不能寒。卫气与邪气交争，其病乃作。邪气与卫气相离，故汗出乃解。其病已休，卫气昼行阳，夜行阴，得阳而外出，故发于旦昼；得阴而内搏，故发于暮夜。或二日一发，或三日乃发，卫气行迟耳。若内外失守，真邪不分，阴阳迭胜，寒热互起，则休作无定时矣。
●青皮饮
治热多寒少，胸满不食，口苦舌乾，烦渴饮水，小便黄赤，大便不利。
青皮　厚朴　白术　草果　柴胡　茯苓　半夏　黄芩　甘草
用水一锺，姜三片，煎五分，食前服。
●草果饮
治寒多热少，或遍身浮肿。
厚朴　草果　青皮　藿香　半夏　甘草　陈皮　神麴　良姜
水一锺，姜三片，枣一枚，煎服。
●清脾饮
治小儿疟疾作浮肿，兼有寒热不退，饮食不进。
白术　茯苓　厚朴　青皮　陈皮　半夏　大腹皮　槟榔　莪术　木通　甘草
水一锺，姜二片，煎服。
●常山饮
治一切疟。
知母　贝母　半夏　甘草　茯苓　常山　人参　草果　厚朴
水一锺，姜三片，枣二枚，煎熟，露过夜，空心温服。
●香葛散
治小儿夹食感冒、瘟疫疟疾症。
香附子　紫苏叶　陈皮　青皮　甘草　葛根
水一锺，姜三片，葱白一茎，同煎，不拘时服。
●肿胀论
肿胀二症，此由虚中有积，久患失治渐传，症候轻重多端，须先固其本，后正其标，得无恙矣。有温肿、毒气肿、伤寒虚肿、泻痢虚肿；有疳胀、有气胀、有症疾胀、饮食膨胀。以上肿胀有实有虚，实不可补，虚不可下。若误下致脾虚气上，附肺而行，肺与脾子母皆虚，则目疱腮颊肿，短气喘满也；脾主四肢，母气虚甚则黄也，调治各有其法。其受湿于脾胃，久不克化，气浮四肢，头面皆肿；有冷积停留于胃脘致虚，入腹作肿；伤寒下之太早乘虚入腹作肿；泻痢久而脾亦虚作肿，以上肿者宜先调胃气，补脏腑，然后去肿。其血气肿，皆由荣卫不顺，脏腑怯弱，壅滞三焦百脉，流注脉络，表里俱虚，邪正乱作，以致四肢浮肿，肚腹膨胀，以上先调荣卫之顺；次服分气以散之。至于疳气积胀，宜先芦荟丸；痈痞气胀，宜三稜丸等以消其痞。至于虚冷胀者，宜沉香煎以温之。以上诸症宜调和胃气，消磨通利，肿胀必平复矣。如有热者，葶苈、牵牛以治之。丹溪云：诸湿肿胀补中宫，补中行湿应为宗。腰以上肿微汗之，以下小便须要通。庸医不识其中趣，妄将下药而利水。若还利水气一脱，祸不旋踵必可许。故补中行湿治肿满之要法也。分别气血而用四物、四君子，加以五苓，其百发而百中者，于高明君子酌议之。
●塌气丸
治饮水过多，停积于脾，故四肢浮肿，宜服此以消之。
萝卜子　赤小豆（炒）　陈皮（各一钱）　木香（二分）　甘草（五分）　黑丑（一钱）
上为末，糊丸如绿豆大。三岁者服三十丸，米饮汤吞下。
●推气丸
陈皮　槟榔　枳实　黄芩　黑丑　蓬术　青皮（各等分）
上为末，炼蜜为丸，如龙眼大。每服一丸，用姜汤化下。
●补中行湿汤
治诸般虚肿，小水不利者。
陈皮　甘草　苍术　厚朴　白术　人参　茯苓　猪苓　泽泻　肉桂
水一锺，姜三片，灯心二十根，煎五分，不拘时服。
●匀气散
治脾肺气逆，喘嗽面浮，小便不利。
桑白皮　桔梗　赤茯苓　熟半夏　陈皮　甘草　木通　泽泻　藿香
水一锺，姜一片，灯心二十根，煎五分，不拘时服。
●荣卫饮子
治小儿气血俱虚，四肢头面俱浮，以至喘急者，并宜服之。
川当归　熟乾地黄　川芎　白芍　人参　白术　茯苓　甘草　枳壳　黄耆　陈皮
水一锺，煎五分，不拘时服。
●丹瘤论
瘤者流也，片片如脂，游走而不定之谓。始于胎毒，后因烘衣、洗浴而得。故从心腹而发于四肢者易治；从四肢而入心腹者难治。入心、入腹、入囊，作胀作泻，舌乾惊悸，则不可救药矣。
●黄连法
牛肉切成薄片，晾半乾，用黄连煎浓汁，将牛肉片投入黄连汁内，泡片时，以牛肉贴瘤上。肉乾再易，换过数次，即有效矣。
●白玉散
寒水石　滑石（各一两）
共为细末，调敷患处。
●又方
伏龙肝　碾细末，鸡子清调敷患处。
●又方
牛蒡子捣烂敷患处。
●消毒救苦散
金银花　当归　赤芍　生地　牛蒡子　连翘　防风　天麻粉　羌活　犀角屑
水一锺，灯心二十根，煎五分，不拘时服。上身者加川芎、桔梗；下身者，加木通、黄柏。
●耳中生疮
耳为肾之外候，肾通窍于耳也。夫十二经脉上络于耳，若耳中生疮疼痛，乃厥阴少阳风热炽盛而上升，故患此，出脓汁而痛，治法宜疏热散风。
●口舌生疮
中央黄色，入通于脾，开窍于口，脾和则口能知五味矣。舌乃心之苗，能知味而舌中有脾也。夫口之为病，或为重舌、木舌，或为糜烂生疮，未有不由七情烦扰，五味过伤之所致也。舌病本乎心经，蓄热而然，口疮皆因脾热所致，宜各推类而治之，无有不安也。脉法左寸洪数心经热，右关沉实脾胃中。有实热心脾虚者，中气不足，口疮，服凉药不愈者，理中汤主之。
●齿病
夫齿者肾之标，骨之馀也。足阳明胃之脉，贯络于齿上龈；手阳明大肠之脉，贯络于齿下龈。手阳明恶寒饮而喜热饮，足阳明恶热饮而喜寒饮。故其为痛，有恶寒恶热之不同也。有开口呷风则痛甚者，肠胃中有风邪也；有开口则臭秽不可近者，肠胃中有积热也；或有痛而齿动；或有痛而虫侵蚀；或有齿缝疏稀饮食不便者，比比是也。大抵齿龈宣露而动摇者，肾气虚也，治宜滋阴补肾为要；憎寒恶热而口臭秽者，胃气热也，治宜安胃泻火为良；其所谓风邪虫蚀之症，盖因热生风而风生虫也，肠胃之火既平，更加以擦牙杀虫之药，以治其标，无不安之理也。《脉法》右寸关脉洪数或弦而洪，肠胃中有风热，大凡齿痛尺脉洪大而虚者，肾虚。主齿动摇疏豁，相火上炎而痛。
●瘰疬疮
夫瘰疬者，有风热毒气之异，皆由忿怒气逆、忧思过甚、食味之厚，相搏于经络。其症生颈项胸臆之间，结聚成核，初如豆粒，渐若梅李，累累相连，大小无定，初觉憎寒壮热，咽项强痛。况少阳一经多气少血，不繫丹毒膏粱火极之变，即因气郁脾虚恼怒所致。止宜补形气，调经脉，详脉症经络，毋犯病禁。但属脾虚，宜养胃健脾。若用驱热解毒耗气之药，虚虚之祸，如指诸掌。其疾或发于一经，或兼二经者，止当求之于一二经，不可干扰余经也。须分虚实，实者可治，虚者可虑。仍戒暴怒气恼，忌甜糖厚味辛辣之物而调理，不然日久变成疳痞之症，则难愈矣。
●消肿汤
消肿汤内柴连翘，牛蒡红花当归梢，
黄耆芩连天花粉，桔梗贝母力能消。
●又方
土茯苓（四两）　防风（五分）　荆芥（五分）　蜂房（五分）　肥皂子（九个）　金银花（一钱）　竹叶（七片）　灯草（三十根）
上水五六碗，煎三四碗，随意服。
●又方
肥皂子，烧灰存性，为末。每服二钱，好坛酒调下。
●又方
马鞭草，不拘多少，日日煎汤，随意饮之。
●诸疮成漏
《病源》云：痈疽瘰疬诸疮，脓水日久不痊，皆变成漏。有热停积流脓不绝谓之脓漏者；疮口被风冷袭之，久而不愈，谓之冷漏；或瘥后复发，或移易之别处，谓之久漏。由是而言，所谓漏者，因诸疮久出脓水，或气血俱虚，肌肉无由而生，故疮口不合，遂成其漏。夫蓄热毒者清之，风冷者散之温之，而后补气血自愈。
●当归连翘散
治一切风热，痈肿疮疡，咽膈不利，舌肿喉闭，脉洪大而实，或洪数壮实之人，大便秘结，肿高色赤。
当归连翘散黄芩，山栀赤芍忍冬藤，
热甚加入大黄服，能消热毒效如神。
●千金托里散　治如前
千金托里薄荷硝，归芍大黄并连翘，
黄芩甘桔山栀子，煎成入蜜有功劳。
●凉膈散
凉膈散治上焦热，连翘山栀并柏叶，
竹叶甘草共黄芩，大黄芒硝治热结。
●托里内补散　脓溃之后宜多服
托里内补耆术参，芎归芍草忍冬苓，
防风白芷皂荚刺，溃脓之后服如神。
●防风通圣散
防风通圣滑石膏，归芍芎栀薄荷翘，
麻黄甘桔苓白术，荆芥大黄并芒硝。


下卷·钱氏经验良方  ——————————————————————————————————————————————————————————————————————————————————————————

钱氏经验良方  ***************************
初生诀
小儿生下一月馀，有病如何为分别？男左女右虎口看，若还紫纹胎惊热，青色受胎气不全。亦有惊多积蓄掣，青色必因数日前，皆因蹼跌□□颠。孩儿一岁至三岁，虎口脉内看两边。若还一关长一米，定是惊风传候起，半寸病因是惊传，先须用药镇心里。若过第二第三关，并同惊积一般说，似出不出隐隐纹，此乃惊传脾藏绝。若还紫色难医疗，青色其惊入脾窍，此病呼作慢惊风，好手医人急须疗，或红颜色便心宽，用药之时立见安，脉过三关连指面，孩儿死后立须见，不拘颜色赤白红，十死一生休怨叹。二三岁时看虎口，更用中指按高骨，浮即生风数即惊，紧是颠痫风作热，沉细腹痛缓沉虚，泻痢皆因此脉初。微迟有积兼虫盛，迟涩元来胃脘虚。四岁脉不在指端，一指高骨按虚实，五六衮转寻三部，平正关上为准则，七八稍多指稍许，九十次第八位取，十一十二也全看，十四十五三指数。小儿有病脉不多，先定浮沉迟数数，沉迟为阴浮为阳，更看面部属何方，青色惊风白虚泻，赤色痰热黑难当，黄是脾家因有积，医人审度用良方。
小儿脉紧风痫候，沉缓食伤多吐呕，弦紧因知气不和，缓急虚惊神不守，冷则沉细风则浮，牢实大便因秘久，腹痛之候紧而弦，此是胃寒宜疗救。变蒸之时脉亦变，不治自然无过谬，单细疳劳洪有虫，大小不均为恶候，脉迟而涩有寒热，此是胃寒分别呕，泻痢浮弦不可医，仔细思量宜审究。
小儿脉浮多风热，沉细原因乳食结，弦长多是肝膈风，紧数惊风四肢掣，洪浮胃口似火烧，沉紧胃中痛不歇。虚濡有惊又兼惊，脉乳大小便中血，四至洪来苦烦满，沉细腹中痛切切，滑主露湿冷所伤，弦紧容忤分明说。
五指尖头冷，惊来不可当，若逢中指热，必定是伤寒。中指独自冷，痘疹症相传；男左女右分，脉纹仔细看。
●看指虎口脉色法
紫热红伤风，青惊白色疳，黑色因中毒，黄色因脾端。
●身冷热验症歌
鼻冷知痘疹，耳冷缘伤风；热症浑身热，乍热是伤脾。
囟门高起，脉来洪大而有力，浑身壮热，日夜不宁者，是伤风寒，宜用发表之剂。囟门高起，脉来紧大而软，身体不热，唇红口乾，乃是内热，或有惊悸，宜抱龙丸治之。
乍凉乍热，肚腹膨胀，大小便不通者，下之；如大小便照常者，保和丸主之。
口乾发渴，大便泄泻，小便赤短者，胃苓丸主之。
囟门陷下，肚腹膨胀，不思乳食，乃是伤寒，宜用香砂保安丸治之。
●伤风　恶风发热头应痛，两颊微红鼻涕多。汗出遍身兼咳嗽，此是伤风症易和。
●伤寒　伤寒之候有多般，一概推详便觉难，面目俱红时喷嚏，气粗身热是伤寒。
●夹食　鼻涕头痛时吐逆，面黄红白带不一，此因夹食又伤寒，发表有功方下积。
●夹惊　身微有热生烦躁，睡不安兮神不清，此是夹惊感寒症，亦须先表次宁心。
伤风之症，鼻流清涕，身常有汗，咳嗽不宁，两颊微红。宜用前胡半夏丸治之。
伤寒之症，遍身大热，气粗喘急，宜用羌活膏表之。
夹食者，目胞微浮，吐逆臆气，吞酸身热，头痛鼻塞，心烦发渴，腹痛而膨。宜用羌活膏，次用香砂保安丸、香橘饼之类治之。
夹惊者，或被惊发热，又感寒邪，或先感寒邪而后受惊，两热相乘，故神思昏沉，渴而烦躁，咬牙呵欠，目直手动，面有青紫色。宜用羌活膏，次抱龙丸、金箔镇心丸之类，选而用之。
●痰　咳嗽虽然分凉热，连声因肺感风寒，眼浮痰盛喉中响，戏水多因汗未乾。
伤风咳嗽者，前已有治矣。若微热而咳者，抱龙丸以去痰，泻白散以平肺。若痰涎壅盛，白玉饼子下之，或滚痰丸亦可。其内热发渴咳嗽不已，喘，喉中痰响者，治之天竺黄丸。
●积　头痛身热膨胀□，足冷神昏只爱眠，因食所伤脾气弱，不宜迟缓健脾丸。
积聚之症不同。其发有常处，其痛不离其部，或胸前胁下，或左或右，有物坚硬，按之碍手者，为积；其发无根本，上下有所留止，其痛无常处者，为聚。皆面发焦黄，昏困多睡，两目黄赤，面目虚肿，乳食渐减，身体肌瘦。宜五疳消积丸、挨积丸、香砂保安丸之类。
●痢　小儿下痢细寻推，不独成于积所为，冷热数般虽各异，宽肠调胃在明医。
痢症皆于冷热不调，饮食积滞，不能运化而成。大要分阴阳，行滞气，消积消热，补脾开胃进食为主。盖阴阳一分，阳胃自厚，故香连胃苓膏先服之。其元气未虚，里急后重，欲出而不出者，以大承气汤、木香槟榔丸、妙应丸下之。纯白者，胃苓汤加黄连、芍药、枳壳、砂仁治之。纯红者，胃芩汤加当归、芍药、生地黄、黄连、黄芩、滑石、山楂、枳壳等治之，要以凉血活血为主。此后略加地榆，借意而止之为妙。
●吐　脾虚胃弱病根源，水穀如何运化行，清浊相干成吐泻，久传虚渴便成生。
小儿吐症皆脾胃虚怯，或过伤冷热所致，是胃气不和则逆而上行，故作呕吐。呕者，有物有声；乾呕则无物矣。吐者，有物无声。其症不同，有热，有冷，有虚，有痰，有食，当详辨之。
热吐者，或感惊而心热，或感暑气而脾热，或饮热乳而胃热，吐有黄涎而夹乳食成片者，头额温热，五心热，小便短赤者，是用五苓散加生姜及抱龙丸、香薷饮、天水散等去惊、清热、清暑之药。
寒吐者，或冒风寒，或寒时就与乳吃，冷气入胃，吐必夹乳食，或夹清水白沫，四肢凄冷，面白，喜热恶寒者，是治用藿香正气散加木香、四君子汤加陈皮、丁香、乾姜之药；其或面有青气则肝来克脾，急用附子理中汤加炮姜，量小儿虚实以治。
虚吐者，肌弱神困，面白。脾胃久虚，或源患疳积，及节次伤乳食，胃气衰，寒不能停蓄饮而即吐，治用实脾化痰温胃，木香饼、参苓白术散、助胃丸等施之。
痰吐者，伤风痰塞，咳嗽气急，或身发热，面色青红，此因有风生痰，痰积日久，膈于中脘，遂令乳食不化不下，故咳嗽连声，气逆上塞，即便吐出。治法先与化痰定心，服天竺地黄丸、抱龙丸，后用解表惺惺散，宁嗽补脾润肺之药治之。
食吐者，因过伤乳食，吐出酸水或宿乳，食不消。盖胃气不和，物积不化所为，满而溢者，必肚腹发热作痛，面额热，时作嗳气。治先消其食，用妙应丸、挨积丸、保和丸之类，愈后用助胃丸、参苓白术散等调理之。
●泻
泻症有五：曰溏，曰泄，曰滑，曰痢，曰洞，俱当分别。溏者，糟粕不聚，似泻非泻；泄者，无时无度，或出不知，稀薄如水；痢者，气从中脘下奔，直射溅溜，如卒筒然；滑者，水穀不化，肠胃直过；洞者，顿然大下，如桶倾水。凡此皆脾胃不调，或寒或热，或过伤乳食，或素有虫积所致。如大便黄赤有沫，粪出射远，此热也，宜五苓散、天水散，分其阴阳，后平胃气。如面青唇白，眼轮紫黑，粪白或青，手足冷，未泻时先腹痛叫哭，此寒也。宜木香饼、助胃丸，调其胃气；参苓白术散补之；五苓散分利之。
泻下臭秽如抱退鸡子，肚腹膨胀，其手脉纹紫，身热，此里实有食积。宜妙应丸治之，后与调补。
如泻出青色，乳片不化，小便短少，面色青红，或粪腥臭，自伤乳食也，夹惊也。宜先与清宁散、抱龙丸去惊，后五苓散、胃苓膏利小水；后钱氏白术散温补之。
暑月作泻清水，口发渴，小便短少，此伤暑热也。宜天水散、五苓散、钱氏白术散、香薷饮之类。
面红卒肿浑身热，唇黑牙关气如绝，
自播搐搦喉有痰，此是急惊容易决。
阴盛阳虚病已深，吐余泻后睡扬睛，
神昏搐缓涎留甚，此症分明是慢惊。
急惊受病之源，皆因其母平日恣食辛辣热物，厚衣暖室，闭藏太过，致使热盛生痰，痰盛生惊，惊盛生风，四症既具，则变为八候。盖风盛则两手伸缩而成搐搐，盛则十指开合而成搦，搦盛则热如相扑而成掣，掣盛则头摇不定，或偏而成颤，颤则身仰向后而为反，反则臂若开弓而为引，引则两目或上视、邪视、直视而为窜，窜则睛露不动而为视。所为八候者，其类俱牙关紧急，痰如拽锯，手足拳挛，张口出舌，唇红脸赤，或满面俱青，唇青泻青，虎口脉纹红紫或青者，皆急惊也。此症积于平时，发于顷刻，最能骇人，然专属心肝二经，乃风火相搏之故，必先去痰泻肝，后清心利小水，定惊安神养脾，方无变症。宜用泻肝散、天竺黄丸、滚痰丸、牛黄清心丸、琥珀抱龙丸、参苓白术散等施治，无不愈者。但当辨认搐之顺逆，盖男搐左视左，女搐右视右为顺，反者为逆。如发逆症者，金木相战也，俱当泻肺汤以泻肺，地黄丸以补肾，泻肝散、凉惊丸以泻心肝；又当採其气之冷热，如气冷不乳者，难治；气热能乳者，虽搐不妨。至于慢惊则或吐或泻，涎鸣微喘，眼开神缓，目慢露睛，昏睡跳搐搦，似有似无，乍发乍止，口开臭，气冷或身热，或冷，脉纹透关。皆因吐泻之后，脾胃亏损，元气虚弱，及下吐太多所致。唯当醒脾温胃之中加以截风化痰之药，宜醒脾散、惺惺散、参苓白术散、附子理中汤、苏合香丸之类。
●疳　五疳五脏五般看，治法推详事不难。若见面黄肌肉瘦，齿焦发竖即为疳。
疳之为病，所得不同。或乳食不调，过餐甘肥；或缺乳食物大早；或乳母喜怒房劳即与乳吃；或饮有娠之乳，大抵皆脾胃受病，内无津液之故。又有因病服吐下表散之药先后失宜，为医所误而得者，皆当详其五脏所主而用药。如身体壮热，脸赤唇红，口舌生疮，胸膈烦闷，小便赤涩，五心烦热，盗汗发渴，多哭者，在心头；焦发立，筋青脑热，躁渴多汗，下痢，疥癣者，在肝；胸热肌消，手足冰冷，寒热时来，滑泄肚疼，牙疳口臭，尿黄多渴者，在肾；咳嗽喘逆，发热恶寒，皮肤粟起，鼻痒流涕者，在肺；面黄身黄，肚大脚细，吐逆身满乏力，啼哭，水穀不化，泄下酸臭，合面困睡，搭口发竖者，在脾；至如肚大青筋，如吃泥土并杂物茶、米、沙、炭之类，肚腹膨大，酿乳洞泄，骨蒸潮热，尿如米泔，上下虫出，羞明雀目，俱是疳症，此皆脾家受病，传入诸脏。惟先理脾气则诸脏皆安，故总用五疳保童丸、消疳肥儿丸、木香芦荟丸。有虫者，追虫丸、使君子丸。牙疳者，人中白散、鸡金散，次第用之。
●又吐论　热寒虚痰食五吐解见于前
凡未周小儿吐奶最为重病。吐奶必夹痰，三吐之后，胃气即虚，虚则外风乘入，内外夹攻，痰涎愈生，而闭于胃脘，胃脘闭而四肢关亦闭，遂发惊搐，或慢惊等症。如手足搐搦，口眼翻胀，头额强举，不可名状，往往用药无效，故此乳要预先治之。如吐成乳片者，是胃热。热盛生痰，久则成风矣，必先与清胃化痰定吐之剂。若吐久则胃久虚寒，尤宜温补不可热。一如鼻有青色，夜间烦躁身热，是客风伤肺也，先宜发表，然后止吐。如唇口黑色，多哭，喉中作声，是伤脾，宜调脾止吐。如吐出夹清水，面青唇白，是胃寒，宜温胃木香饼、助胃丸之类。如早夜发热，不睡多啼，则将发惊矣，急宜调胃补胃补脾，人参温中之药，参苓白术散、缓惊饼子、镇惊丸、调中正气等剂治之，切莫孟浪可也。
●泄泻
泄泻之症，皆脾胃不调，或寒或热，或过伤乳食，或素有虫积所致。
若面色痿黄，肚胀脚细弱，头大项小，肌肉消瘦，贪餐妒食，泻出或黄或白，或稀或稠，其臭异常，其泻有时或二日、三日一次，腹似蜘蛛，泻去颇软，自泻自止，此酿泻也。酿者，如酒之意，皆疳积为病，宜芦荟丸、肥儿丸，多服后，调脾自安。若泻出青绿色者，此肝来侮脾，将发惊也。
若初泻出色黄，良久变而为青，乃脾虚而受制于肝也。此等症，三五次即困乏，治之稍缓，即成慢惊风。急先温其脏气，调其胃气，平顺三焦，和正荣卫，如泻不能止，且先投其补脾益黄散、参苓白术散加肉豆蔻、诃子之药，止之后，徐调理。若困乏，四肢厥冷，目无睛光，鼻中乾燥，则逆症也，附子理中汤之类，宜酌量用之。如迟，过投热药，泻止则痢作无疑矣，须当详审。
又有吐泻并作者，身体壮热，不思乳食，大便白色，或所出物不化，此伤食也。当先消导之，后与助胃调脾。若身温，或冷不思乳食，大便青白色，乳食不化，此上实下虚，尤当兼其所现之症治之。大要补脾益黄散、参苓白术散为先也。
又有吐泻并作，身热多睡，吐痰咳嗽，能食乳，大便稀黄，渴欲饮水，胃虚而有风热之故。当先与白术散，生胃中津液，以止其渴；后以抱龙丸发散风热；更服养脾胃之剂。
●痢症
痢症不同，非有积滞，终不能成，须当辨其致病之由。大要分阴阳，行滞气，消积消热，补脾开胃进食为主。盖阴阳一分，肠胃自厚，故五苓散、胃苓汤必先服之。一二日间，元气未虚者，以大承气汤下之。此通因通用之法，切不可骤用补药，亦不可用涩药，至变作禁口、刮肠等痢，为害非浅。
冷痢者，脾胃虚寒停滞，物冷不化，遂下，或青或白，冻沫夹水腹痛者是也。治宜胃苓汤加白芍药、理中汤、参苓白术散、胃风汤、木香饼之类，屡效。
热痢者，胃中湿热，凝蓄不散，乘于血分，而散于大肠，故下或赤或黄腥臭，或多或少腹中窘痛，里急后重，或身发热，恶心口渴，不思饮食者是也。宜五苓散加车前子，次香连丸、芍药甘草汤、不换金正气散、人参、赤茯苓、姜枣，后以参苓白术散调补，无不愈者。
疳痢者，过餐冷肥甘油腻之物，或乳食并进，其下黄白色，腹不痛，下无时度，或二三日一次，或一日数次，贪食妒食，目无睛光，肌肉羸瘦，发渐脱落者是也。治宜香连丸、木香肥儿丸、参苓白术散之类。
惊痢者，因惊积热传入脏腑，故印堂眉面观病之间俱有青色，其下青多黄少，或如苔藓，或如痰涎，睡中多哭者是也。宜五苓散加木通，或一散利其小便后，以胃苓汤去桂并抱龙丸、香连丸、缓惊红饼子治之。冷热不调者，因肠胃间或伤冷热，或昼凉夜热，气急发渴，目胞浮肿，肚腹胀硬，其下赤白不一，或兼青白，或如鱼脑，酸臭或稀散成冻，或纯水交集，恶食者是也。治宜五苓散、胃风汤、或消积丸下之；下后五苓散加黄连、白芍药、枳壳治之；仍以钱氏白术散调自愈。纯血痢者，粪少血多，色鲜，或紫或黯，午后身微热，或能食，或不能食，服止痢止血之药不效者，此脾家受病已深，脾病而肺亦病，遂不能统制其血，听其乘入大肠之故。治当消食补脾，启脾丸、消积丸、保和丸、白术散之类，加以黄芩、当归、白芍、滑石、山楂、神麴、麦牙、陈皮、枳壳等药治之。又有风邪下陷者，升提之大要以凉血活血为主，此略加地榆少许借意而止之为妙。如发热者，更加黄芩，少加黄连；血虚者，四物汤；元气形体羸弱者，参苓白术散调补之。
大概先水泻后痢者难愈，先痢后泻者易愈；脉微小者易治，浮洪数大者难治。悬绝者死，滑者生。
●疟症
疟症不一，有痰、食、劳、暑、鬼、障、寒、温、湿、牝、痰之症不同，六经、五脏、三阴之各一。有一日一发，二日一发，有间一日一发，有间二日一发；有日与夜各发；有上半日发；有下半日发及或发于夜者；有有汗、有无汗者；先寒后热者；先热后寒者，皆当详辨而治之。
如胸膈有痰，心下胀满，气逆烦呕，此痰疟也。二陈汤加柴胡、黄芩、枳实之类治之。
胸膈不和，肚腹疼痛，吞酸嗳气，吐水，此食疟也。和中保安丸加青皮、柴胡、槟榔并五苓散、异功散之类治之。
病愈未久，表里俱虚，客邪未散，真气不复，过劳即发，此劳疟也。宜补中益气汤、四君子汤少加柴胡、鳖甲治之。
面垢口渴，小便赤，大便秘，肌热额热，微微汗出及上半身汗，此暑疟也。十味香薷饮、五苓散治之。
进退无时，作止不一，或单热，此鬼疟也。鬼哭散、截疟丹、清脾饮治之。
寒热往来，或上半日，或申酉时，恶心乾呕，此瘴疟也。四兽饮治之。
若缠延日久不愈者，则两胁之间结成癖积，名曰疟毋。此皆初发时失于解表，内伤饮食，外感风邪所成。治宜鳖甲饮、四兽饮、归脾汤主之。但先寒后热者，名寒疟；先热后寒者，名温疟；身重热，骨节痛，腹胀满，自汗善呕，名湿疟；但寒不热者，名牝疟。皆因正气之虚，感受邪气，留而不发散之故也。必须先解表邪，后扶胃气。丹溪谓：无汗要有汗，散邪为主；有汗要无汗，固正气为主，此治之大略也。然亦不拘有汗无汗、三阴六经，悉以四君子汤、人参养胃汤为主，热多加柴胡、山栀；寒多加乾姜、肉桂；有汗加黄耆、浮麦；无汗加苍术、葛根；元气下陷者，加升麻、柴胡、鳖甲以主治之。慎勿泥于时俗之说，以药露冷而服，致伤元气变成浮肿泻痢，致脾胃虚弱，饮食不进，遂成大害，戒之戒之。
●羌活膏
茯苓（五钱）　羌活　独活　前胡　柴胡（各七钱）　桔梗　枳壳　天麻（各五钱）　川芎（七钱）　地骨皮　薄荷　甘草（各三钱）
上为细末，炼蜜丸如芡实大。每服一丸，不拘时，用生姜汤化下。
●前胡半夏丸
紫苏（一两二钱）　乾葛　陈皮　枳壳　半夏曲　桔梗　前胡（各一两）　甘草（三钱）　金沸草　款冬花（各七钱）
上为细末，炼蜜丸如芡实大。每服一丸，不拘时，用生姜汤化开服。
●香砂保安丸
香附（炒，四两）　砂仁（炒）　白术（炒）　神麴（炒）　麦芽（炒，各二两）　山楂（三两）　益智　陈皮（各一两半）　木香　槟榔　使君子（炒，各一两）　甘草（六钱）
上为末，炼蜜丸如芡实大。每服一丸，不拘时，用米饮化开服。
●青橘饼子
木香（炒）　青皮　陈皮（去白，各二钱半）　厚朴（姜制，七钱半）　神麴（炒）　麦芽（炒，各五钱）
上为细末，炼蜜丸如芡实大，捏作饼子。每一饼，不拘时，用米汤化开下。
●抱龙丸
牛胆南星（二两）　天竺黄（五钱）　雄黄　辰砂　甘草（各二钱五分）　麝香（五分）
上为细末，炼蜜丸如芡实大。每服一丸，不拘时，用薄荷汤化下。
●金薄镇心丸
山药　朱砂（各一两）　牙硝（一钱半）　甘草　人参　茯苓（各五钱）　麝香（五钱）　片脑（一钱）　紫河车（黑豆水煮，二钱五分）
上用金箔十五片为衣，炼蜜丸如芡实大。每服一丸不拘时，用薄荷汤化开下。
●泻白散
桑白皮　地骨皮（各一两）　甘草（炙，五钱）
上为细末，每服一二钱，入糯米一百粒，煎服。
●白玉饼子
滑石　轻粉　半夏　南星（各一钱）　巴豆（二十四粒，去皮，用水一碗煎乾，将豆细研后，入众药和匀）
上用糯米饭丸如绿豆大，捏作饼子。三岁以上服五饼，三岁以下三饼，空心或临卧时，葱白汤下。
●滚痰丸
天南星（姜制，一两）　半夏（姜汁制，一两半）　白牵牛末（六钱）　黄芩（一两）　枳实（炒，八钱）　轻粉（炒，一钱）
上为末，姜汁糊为丸，桐子大。每服十丸，空心姜汤下。
●天竺黄丸
天竺黄（一两）　天南星（姜制，一两半）　半夏（姜汤泡，五次）　天花粉（各二两）
上为细末，炼蜜丸如芡实大。每一丸，姜汤磨化下。
●五疳消积丸
青皮　陈皮　香附（各二两）　山楂　三稜　蓬术　乾姜　良姜　枳壳　神麴　麦牙（各一两）　萝卜子（一两）　吴茱萸（五钱）
上为末，面糊丸，如粟大。每服一二十丸，空心白汤下。
●挨积丸
三稜　丁皮（各七钱半）　乾姜（炮，一钱）　巴豆（去油净，五钱）　青皮　丁香（各二钱半）
上为末，醋糊丸，如粟米大。每服一二钱，食前姜汤送下，量病加减。
●香连胃苓丸
白术（炒，一两）　茯苓　厚朴　陈皮　苍术　白芍（各五钱）　黄连（六钱）　猪苓　泽泻（各七钱）　木香　甘草（炙，各二钱）
上为末，炼蜜丸，如芡实大。每服一丸，不拘时，用灯心、老米同煎汤化下。
●胃苓丸
苍术（二两半）　厚朴（二两）　陈皮　白术　官桂（各一两）　猪苓　泽泻（各二两）　甘草　茯苓（各一两半）
上咀片为末。每服二钱，姜三片，灯心一十根，老米六十粒，煎服。
●大承气汤
大黄　芒硝（各五钱）　厚朴（一两）　枳实（二枚）
上服二钱，姜三片，水一锺，煎三分，不拘时服。
●木香槟榔丸
郁李仁（去皮）　皂角（去皮，酥炙）　半夏（泡）　枳壳　青皮　杏仁（去皮尖）　木香　槟榔（各等分）
上为细末，另将皂角四两，用水一碗熬成膏，入熟蜜少许，丸绿豆大。每服十丸，姜汤下。
●五苓散
白术（炒，二两）　茯苓　泽泻（各一两半）　猪苓（一两）　官桂（三钱）
上为细末。每服一二匙，灯心汤调化，空心服。
●天水散
滑石（水飞，六两）　甘草（一两）
上为细末，清水不拘调下。
●香薷饮
香薷　白扁豆（各三钱）　厚朴　陈皮（各一钱）　甘草（五分）
上用水煎服。
●藿香正气散
大腹皮（洗）　白芷　半夏（泡，七次）　紫苏　白茯苓（各五钱）　厚朴（姜制）　白术　陈皮（各一两）　桔梗　藿香（各一两半）　甘草（炙，一两）
上锉散。每服二钱，姜三片，枣二枚，同煎服。
●四君子汤
人参　白术　茯苓　甘草（各等分）
上水煎，加姜、枣煎亦可。
●木香饼
木香　槟榔　白豆蔻（去壳）　青黛（各一钱半）　麝香（一钱）　续随子（三钱）　虾蟆（烧存性，二钱）
上为末，炼蜜丸，如芡实大。每服一丸，食前清米汤下。
●参苓白术散
人参（一两）　白术（三两半）　石莲子肉（一两半）　山药（二两）　莲肉（一两）　桔梗（五钱）　白茯苓（二两半）　薏苡仁（炒，二两）　甘草（炙，五钱）
上为末，每服二三钱，清米或糖汤调下，随意加用。
●助胃丸
人参　白术　茯苓　缩砂　肉豆蔻（面煨去油，一个）　山药　甘草（炙，各三两）　丁香（五粒）　沉香　木香（各一钱）
上为细末，炼蜜丸如芡实大。每服一丸，用姜汤化下。
●惺惺散
桔梗　人参　细辛　白术　天花粉　白茯苓　川芎　甘草（各等分）
上锉散，每服二钱，水半盏，生姜、薄荷各少许，煎至三分，不拘时服。如伤风无汗，加葱白、薄荷煎服。
●保和丸
神麴（炒）　山楂　半夏　茯苓（各一两）　连翘　陈皮　卜子（各五钱）
上为细末，粥丸如桐子大。每服二三十丸，姜汤下。
●清宁散
羌活（二两）　防风（一两）　当归（二两，酒洗）　大黄（二两，蒸）　川芎（一两半）　山栀（炒黑，一两）　龙胆草（五钱）
上为细末，炼蜜丸，用清汤调服，随意大小加减。
●钱氏白术散
人参　白术　茯苓　藿香　乾葛（各三钱）　甘草（一钱）　木香（少许）
上锉散，生姜三片，水一锺，煎四五分温服。
●泻肝散
软柴胡　甘草（各一钱）　当归　白术　白茯苓（各一钱五分）　钩藤（二钱）
上锉散，白水煎，母子同服。
●牛黄清心丸
牛黄（一钱二分）　羚羊角（五分）　白芍（一两）　白茯苓　犀角　甘草（各五钱）　乾山药（炒，七钱）　黄芩　人参　桔梗（各三钱）　雄黄（水飞，三钱）　柴胡（二钱五分）　川芎（一钱五分）　麦冬（五十粒）　神麴（炒，一两）　阿胶（炒，二钱半）　麝香（炒，二钱半）　冰片（三分）　白术（一两半）　黑豆（炒，七钱）　乾姜（炒，二钱半）
上为末，炼蜜丸如芡实大，金箔为衣。每服一丸，竹叶薄荷汤化开，空心服。
●琥珀抱龙丸
琥珀（灯心，同研）　雄黄（各五钱）　天竺黄（七钱）　辰砂（三钱）　胆星（一两三钱）　乾山药（七钱）　麝香（五分）　白茯苓（一两）　姜蚕（炒去丝嘴，四钱）　全蝎（去毒，炙，三钱）　薄荷（三钱）
上为细末，水丸如芡实大。每服一丸，用灯心汤、薄荷汤化开，不拘时服。
●泻肺汤
桑白皮　地骨皮　黄芩　甘草（各等分）
上用水煎服。
●地黄丸
熟地黄（二两半）　山茱萸（肉一两）　乾山药（一两）　泽泻（八钱）　牡丹皮（六钱）　白茯苓（八钱）
上为细末，量加米糊为丸如桐子大。每服一二十丸，空心温汤送下。
●凉惊丸
川芎（四钱）　大黄（五钱）　防风（二钱）　钩藤（二钱）　朱砂（一钱）　薄荷（一钱）　羌活（一钱）
上为末，炼蜜丸如桐子大。每服十四丸，空心蜜汤送下。
●腥脾散
人参（一钱）　白附子（泡）　天麻（煨）　白茯苓（各八钱）　甘草（炙，五分）　木香（五分）　全蝎（去尾，六分）　石莲肉（一钱）　肉豆蔻（面包煨，一钱）　白术（一钱二分）　陈皮（七分）　石菖蒲（八分）　乾山药（一钱）　南星（姜制，一钱）　砂仁（六分）　丁香（五分）
上锉散，姜三片，枣一枚，水煎服。量大小加减。
●附子理中汤
白术（炒，一钱半）　人参（一钱）　乾姜（一钱）　甘草（五分）　熟附子（多少随病虚实轻重加减）
上用水，加姜、枣同煎服。
●苏合香丸
苏合香（酒熬成膏）　安息香（同上制）　乳香　檀香　沉香　丁香　青木香　麝香　香附（各四钱）　朱砂　人参　白术　犀角　荜澄茄　诃子（炮，各一两）　龙脑（二钱）
上为细末，除苏合、安息香外，用酒浸透，入瓶内，汤蒸透入药末，炼蜜丸如芡实大。每服一丸，姜汤化送下。
●五疳保童丸
蟾头（一个，炙黄）　芦荟（三钱）　胡连（二钱）　熊胆（一钱）　麝香（五分）　黄连（炒）　龙胆草　雄黄（水飞）　青皮（炒）　五倍子　夜明砂（微砂）　青黛　苦楝根　天将手（炒，各二钱五分）　白鳝头（炙黄，如无，用芜荑代之）
上为细末，糯米饭为丸，如粟米大。一岁二丸，用米饭下，不拘时服，日三服。
●消疳肥儿丸
芦荟（一钱）　胡连　使君子　青皮（炒）　黄连　陈皮　蓬术　三稜（煨）　龙胆草　白术（炒）　砂仁　山楂　白茯苓　木香　香附（炒）　槟榔　夜明砂（炒）　苍术（米泔浸，炒，各三钱）　诃皮（二个，炒）　柴胡（二钱）　神麴（炒）　麦芽（炒，各五钱）
上为细末，蒸饼为丸如黍米大，食远用米饮送下。
●木香芦荟丸
芦荟（一钱）　芜荑　槟榔　黄连（炒）　青黛（各二钱半）　胡连（五钱）　木香（一钱）　蝉蜕（去足，二十一个）
上为细末，猪胆汁为丸，如黍米大，食远米饮下。
●追虫丸
新苦楝根皮　贯仲（绿木者）　木香　桃仁（炒）　芜荑（炒）　槟榔（各一钱）　鹤蝨（炒，一钱五分）　轻粉　蝉头（各一钱）　使君子（去壳，二十五个）　当归　黄连（炒，各一钱）
上为末，面糊丸如黍米大，用肉汁食前服。
●使君子丸
使君子（一两）　甘草　厚朴（姜制炒）　青黛（五钱）　诃子肉（五钱，一半煨）　陈皮（二钱半）
上为细末，饭糊丸如芡实大。每服四五丸，先以猪肉汁饮之，后服药。
●人中白散
人中白（煅过多）　雄黄（中）　枯矾（少）　黄柏（多）
上为细末，先以温盐水漱口，后搽药。
●鸡金散
鸡内金（即鸡肫内粗皮，阴乾，一两）　白芷　铜绿（各五钱）　麝香
上为细末，先以温盐水灌，后敷药入。

附（上用方）  ***************************
●抱龙丸
治小儿伤风发热，咳嗽不宁，跌仆受惊，痰涎壅盛，心神欠安之症。宜服之，用薄荷汤送下。
麝香（五分）　天竺黄（五钱）　雄黄（二钱）　朱砂（二钱五分）　牛胆南星（二两）　甘草（三钱）
●清宁丸
治小儿肺经有火，痰涎壅盛，喘急气粗，咳嗽连绵不宁之症。宜服之，用灯心薄荷汤化下。
陈皮　枳壳　桔梗　前胡　杏仁（炒）　贝母　黄连　桑皮　山栀　花粉　黄芩　半夏（法制）　瓜蒌仁（各一两半）　胆南星　青黛（各一两）　甘草（五钱）
●羌活膏
治小儿感冒风寒，发热气喘，头痛不利，浑身拘急，痘疹已发未发之际，皆可服之。用姜汤化下。
麻黄　羌活　独活　柴胡　川芎　枳壳　桔梗（各一两）　前胡（一两）　茯苓（六钱）　甘草（五钱）
●镇肝丸
治小儿肝经有热，两目暴肿，睛色赤红，时多泪下，及目常直视连札不搐之症。并宜用竹叶灯心同煎汤下。
当归　川芎　羌活　防风　胆草　栀子仁　生地　胆星　大黄　天竺黄（各八钱）　朱砂（一钱五分）
●前胡半夏丸
治小儿伤风发热，四时咳嗽，气息喘急，痰涎壅盛，胸膈不利之症。皆宜用生姜薄荷汤化下。
紫苏（一两二钱）　乾葛　陈皮　前胡　半夏面　枳壳　杏仁（炒）　桔梗（各一两）　茯苓　柴胡　桑白皮　黄芩（各八钱）　金沸草（七钱）　甘草（五钱）
●犀角解毒丸
治小儿口舌生疮，咽喉肿痛，遍身疮疖，鼻衄痘疹，馀毒不尽之症。宜用灯心薄荷汤化下。
犀角　防风　荆芥　芍药　连翘　黄芩　桔梗　薄荷　甘草末（各五钱）　生地黄　当归　牛蒡子（各七钱）
●胃苓和中丸
治小儿脾胃欠和，饮食不美，水土不服，或生冷失调，小水不利，大便泄泻之症，皆可服之。用灯心老米汤化下。
苍术　白术（各三两）　厚朴（一两五分）　陈皮　猪苓　泽泻　茯苓　车前子　木通（各二两）　甘草（炙，一两半）
●参术健脾丸
治小儿脾胃虚弱，嗜卧不食，面黄肌瘦，水土不服，大便泻久，完穀不化之症，皆可治之。灯心老米汤下。
苍术（四两，米泔浸炒）　厚朴（二两，姜汁炒）　陈皮　神麴（炒）　麦芽（炒，各二两五钱）　白茯苓（炒，二两）　白术（炒，二两）　甘草（炙，一两）
●和中保安丸
治小儿停食积滞，饮食少进，胸膈饱闷，夜卧不宁，用清米汤下。如大便初泻，或赤白痢疾，加灯心老米汤下。如呕吐恶心，肚腹作痛，则用生姜汤。
香附（四两）　砂仁（四钱）　青皮　神麴　麦芽　白术　槟榔末（各二两）　甘草末（二两）　山楂　陈皮（各三两）　厚朴　苍术　三稜　萝卜子（炒）　黄连（各一两）
●牛黄镇惊丸
治小儿一切急慢惊风，身体壮热，多睡惊悸，手足搐逆，痰涎不利，人事不醒之症。用生姜薄荷汤下。
天竺黄　胆星　白芍　青皮　薄荷　桔梗　牛黄　陈皮　防风　酱瓜天麻　黄芩　黄连　槟榔　甘草末　大黄（各等分）
●金箔镇心丸
治小儿惊热，镇心安神，不拘时用，薄荷汤下。
山药（一两半）　朱砂（一两）　牙硝（一钱半）　甘草（五钱）　人参（五钱）　茯苓（五钱）　麝香（五分）　片脑（一钱）　金箔（十五片为衣）　紫河车（黑豆水煮软，二钱五分）
●缓惊饼子
治小儿便青，有惊肚，腹疼痛，不拘时服。
人参　茯苓　辰砂　赤石脂　山药（各二钱）　白术（一钱）　麝香　乳香（各三钱）
●利惊丸　化毒丸即此也
凉惊、温惊、利惊有分别，不拘时用。
天竺黄　青黛　胆星（各一钱）　牵牛　辰砂（各五分）
●牛黄丸
治小儿夜啼，多惊烦热，不拘时服。半年者，每服五丸。量大小加减。
牛黄　朱砂　芦荟　麝香　钩藤（各一钱）　姜蚕（炒，五钱）　蜗牛（炒黄）　龙脑　当归　代赭石　赤芍（各一钱）
●芍药丸
治胎寒大便青，不欲食，不拘时用。
芍药　当归　芎藭　人参（各三两）　甘草（炙，一两）
●桃红丸
治小儿惊啼，眠睡不稳，不拘时用，薄荷汤下。
丹砂　麝香（各五分）　白附子（半枚二分半）　姜蚕（炒，二分半）　全蝎（炒，二分半）　腻粉（七分）　金箔　银箔（各二片）
●养脾丸
治小儿躯啼，脾胃虚冷，心腹疼痛，胸膈满闷，不拘时用，生姜汤化下。
乾姜（泡）　缩砂　白术（各一钱）　甘草（炙，三钱）　茯苓　人参　麦芽（各五钱）
●香连胃苓丸
治小儿下痢赤白，腹痛口乾，不拘时，清米汤化下。
白术（一两）　猪苓　泽泻（各七钱）　黄连（炒，六钱）　茯苓　陈皮　厚朴　苍术　白术（各五钱）　木香　甘草（炙，各三钱）
●安神丸
治小儿心虚疳热，面黄颊赤，壮热惊啼，精神恍惚不宁，不拘时用，砂糖汤下。
麦门冬　牙硝　白茯苓　山药　寒水石（各五钱半）　甘草（五钱）　龙脑（一字研）
●柳花散
治小儿口舌生疮，每用少许，敷贴患处。
黄连　黄柏　青黛　密佗僧　玄胡索（各等分，为末）
●五福化毒丹
治胎热胎毒，口舌生疮，不拘时用，薄荷汤下。
玄参（一两）　桔梗（八钱）　人参　赤茯苓（各五钱）　青黛　甘草（各一钱）　牙硝（另研）　麝香（各五分）
●没石子丸
治小儿热泻久痢，皆可服之。
黄连（炒，二钱半）　没石子（大者，五枚）　诃子（七个，炮）　木香（一钱）　肉蔻（七个，炮）
丸如黍米大。每服一十丸，不拘时用，白滚汤下。
●紫霜丸
治变蒸发热不解及夹食停冷，温壮汗后，热不歇及腹中有痰癖，乳哺不进，乳则咽食痫，先寒后热者，用面糊丸麻子大。每服一粒，乳汁下。
代赭石（一两，醋浸七次，研）　赤石脂（一两，醋浸七次，研）　杏仁（五十粒，去皮）　巴豆（三十粒，去膜油净）
●保和丸
和脾胃消食，此方与《奇效良方》不同。
《奇效良方》录于后。
白术　半夏　陈皮　白茯苓（各十二两）　山楂（二斤二两）　神麴（一斤八两）　连翘　萝卜子（各六两）
水发为丸，如麻子大。每服三五分，不拘时用，米汤下。
●消积丸
消积，化乳食。
宿砂（炒）　橘皮（炒）　三稜（煨）　蓬术（煨）　神麴（炒）　麦芽（炒）　甘草（炙，各一两半）　香附（炒，一两）
汤浸蒸饼丸如麻子大。每二十三丸，不拘时用，白滚汤下。量岁长幼加减。
●芦荟丸
治小儿积聚，清热消肝，健脾胃，爽精神，美饮食，润肌肤，大有神效。不拘时用，滚白汤下。
芦荟　胡黄连　神麴（炒）　白术（炒）　当归　芍药　青皮　使君子　香附　三稜（煨）　黄连　蓬术（煨）　槟榔　萝卜子　麦芽（炒）　木香　甘草（各等分，末为丸）
●肥儿丸
治小儿疳病，脏腑胃虚虫动，日渐羸瘦，不拘时，白滚汤下。用面糊为丸。
黄连　神面（炒，各五钱）　肉豆蔻（面包煨）　麦芽（炒）　使君子（各二钱）　木香（一钱）　槟榔（一个）
●香橘饼子
治小儿食积腹胀作痛，面黄肌瘦不思饮食并皆治之
木香（二钱，炮）　青皮（三钱）　陈皮（三钱）　神麴（炒，五钱）　厚朴（姜制，七钱半）　麦芽（炒，五钱）
上为末，炼蜜丸，捏作饼子，不拘时用，清米汤化下。
●至圣保命丹
治胎惊内吊，肚腹坚硬，目睛上视，手足抽掣，角弓反张，痰涎壅盛，一切急慢惊风，并皆治之。
全蝎（十四个）　姜蚕（直者）　白附子　天南星（炮）　朱砂（研）　麝香（研，各一钱）　防风　天麻（各二钱）　蝉蜕（去泥，一钱）　金箔（十五片为衣）
上为末，粳米饭取中心者，搜和丸，每一两作四十丸。不拘时用，薄荷汤下。
●天麻防风丸
治小儿一切惊风，壮热，痰涎壅盛，并皆治之。
天麻（煨）　防风　人参（各一两）　牛黄（一钱）　朱砂　雄黄　麝香（各二钱半）　姜蚕（去丝嘴，炒）　全蝎（去尾炒，各五分）
上为末，炼蜜丸。不拘时用，薄荷汤下。
●保和丸
治小儿脾胃虚弱，饮食不能克化，日久羸瘦。
山楂肉（四两）　陈皮　茯苓　半夏曲（各五钱）　萝卜子（二钱半）　使君子　白术（炒）　神麴（炒）　麦芽（炒，各一两）　砂仁（四两四钱）　木香（二两二钱四分）　黄连（四两五钱）
上为末，水发丸。每服一钱，不拘时用，米汤下。
●犀角丸
治小儿风热痰实，面黄颊赤，大小便秘涩，三焦邪热，脏腑蕴毒，此药疏导极稳。
生犀角（一钱半）　人参（五钱）　黄连　枳实（麸炒，各一两）　大黄（二两，酒浸，切作大片，用巴豆一粒，贴在大黄上，用绢包裹，汤锅内蒸过，取出去巴豆，将大黄晒乾，研末）
上为细末，炼蜜丸如麻子大。每服一二十丸，临卧熟水下。未动再服。
●消疳健脾和中丸
白术　茯苓　陈皮　芍药　枳实（各五钱）　山楂　黄连　厚朴　芜荑　使君子　麦芽　香附（各三钱）
上为末，炼蜜丸。每服一丸，用清米汤或白滚汤，食远下。
●金不换
治小儿九种心疼。
雄黄（一钱）　焰硝（三钱）　硫黄（一钱）　白矾（五分，飞过）
上为末，丸如粟米大。
●天王补心丹
宁心保神，益血固精，壮力强志，健忘，清三焦，化痰涎，祛烦热，除惊悸，疗咽乾。
天门冬（汤洗，去心）　五味子（去梗）　石菖蒲（去毛）　桔梗（去头，泔洗）　麦门冬（汤泡，去心）　玄参　茯神（酒盐拌，炒去丝）　酸枣仁　远志（甘草水，煮去梗）　人参　当归（酒洗，去泥）　丹参　熟地黄（去梢，酒洗）　生地黄　柏子仁（去壳，各等分）
上为细末，炼蜜丸，每一两作十丸，金箔为衣。每服一丸，用灯心红枣汤，食远化下。
●辰砂异功膏
治小儿夏月伤暑，水泻热泻，口渴未开荤者更妙。又名术苓膏。
白术　茯苓　猪苓　泽泻　滑石（各一两）
祖云：去滑石加白术更妙。
●安胃和中丸
半夏曲　陈皮　枳实　青皮　厚朴　黄连　砂仁　香附　槟榔　茯苓　山楂　大黄（各等分，为末）
●琥珀抱龙丸
琥珀　天竺黄　辰砂　雄黄　山药　茯苓　麝香　姜蚕　胆南星　全蝎　薄荷（各等分，为末）
●败毒散
治一切肿毒疮疖。
皂角（炒去尖）　金银花　陈皮（各三钱）　防风　连翘　黄芩　赤芍　白芷　川芎（各五钱）　甘草（四钱）　贝母　乳香　当归尾（各一钱）　川山甲　明没药　蛤粉（炒，各二钱）　天花粉（八分）
上分作八贴，每服小二锺，煎八分，入白酒半杯再煎三五沸，看疮上下服之。
●又一方芦荟丸
神麴　黄连　白术　槟榔　麦芽　使君子　青皮　陈皮　龙胆　三稜　蓬术　香附　枳实　苍术　厚朴　芜荑　萝卜子（各七钱半）　山楂（一两）　柴胡　青黛（各五钱）　芦荟（六钱）　木香（四钱）
●又一方参术健脾丸
人参　茯苓　白术　山药　苡仁　扁豆　泽泻　芜荑　砂仁（各五钱）　麦芽（七钱半）　木香（四钱）　豆蔻（六钱）　山楂（一两半）　陈皮（一两）　甘草（三钱）　使君子（五钱）


本草药性  ——————————————————————————————————————————————————————————————————————————————————————————

幼幼集附本草药性  ***************************
●升麻　味苦、平，性微寒，升也，阴中之阳也。引葱白散手阳明之风邪；引石羔止足阳明之齿痛；引诸药游行四经升阳气于至阴之下，因名之曰升麻。
●羌活　味苦平，性微温，升也，阴中之阳也。散肌表八风之邪；利周身百节之痛；排巨阳肉腐之疽；治新旧风湿之症，乃手足太阳表里引经药也。
●白芷　味辛，性温，升也，阳也。去头面皮肤之风，除皮肤燥痒之痹，止足阳明头痛之邪，为手太阴引经之剂，起痘疮顶陷、退风疹、疏热痒之要药也。
●防风　味甘辛，性温，升也，阳也。以气味能泻肺金，以体用通疗诸风，治痘发惊者与天麻同用。
●葛根　味甘平，性寒，可升可降，阳中之阴也。发伤寒之表邪，升痘疹之热毒，理胃虚，解烦渴，乃痘疮已见形、未见形之要药也，须白色如粉者佳。
●人参　味甘，气温，升也，阳也。能益元气而和中，生津液而止口渴，治痘之圣药，非此莫能固里。量人大小多寡用之。若里实毒盛者，不宜用也。须择明润者佳，乾枯碎小者无力。
●黄耆　味甘，气温，升也，阳也。能益元气而补肾，温肉分而实肌。治痘赖此里托外负，量人大小多寡用之。若表实者，不宜用。须箭杆绵软不油者佳。十日之后，痘发已足，不肯收敛，蜜炙随意用。
●甘草　味甘平，气微温，阳也。能解诸毒而泻火，健脾胃而和中。治痘赖以分理阴阳，佐正君臣之道也。寒则炙用，热则生用，须择坚实者佳。
●官桂　味辛热，浮也，阳中之阳。能祛风邪而实腠理，和荣卫以固肌表。桂枝引药力以上行，肉桂引药力以下行，开荣卫，藉力以达于表。冬月夏月斟酌多寡用之。
●川芎　味辛，气温和也，阳也。能助清气而升头面，引参耆以补元阳。小如雀脑者佳。
●当归　味甘辛，气温，可升可降，阳也。治各有条能，生血止血，活血养血，治痘赖以助血归附气位，必加芍药以佐之，恐其活血流动，毒无定位。宜身大白净者佳。酒洗，锉片，焙乾用。大便不实，不宜多用。
●茯苓　味甘淡，性温，降也，阳中之阴也。能利窍而去湿，止渴而生津，治痘不可过用。惟泻渴及毒不敛而发水疱者不禁。惟坚白大者佳。
●白术　味甘，气温，可升降，阳也。能利水道而除湿，益脾胃而退热，治痘不宜过多，非泻痢发水疱者不加，浆毒溢盛不结痂者多用。宜于潜细白而坚者佳。
●白芍药　味酸平，性寒，可升可降，阴也。能健脾气而补表，止腹痛而收阴。治痘血散不归，赖以收之而附气也；痘解不敛赖以收之而成功也。宜白大者佳。须酒浸透，切片，微火炒过用。七日前少用，七日后大用。
●紫草　味苦气寒，能补中气而制诸邪，行痘毒而利九窍，疮色白者不宜用。须紫茸染手者佳。若色紫赤毒盛者，五日前后皆不禁也。
●陈皮　味苦辛，气温，可升可降，阳也。能和中而益脾，消痰而行气，不可多用。若去白而名橘红者，专主消化痰涎，行气壅滞，惟暂用之则可。以广东陈久者佳。
●麦门冬　味苦甘平，气微寒，阳中之微阴也。能清肺火而止渴，补心气而生脉，治痘。宜白净小者佳，须去心用之。
●木香　味苦辛，气微温，降也，阴中之阳也。能调气而破坚，和胃而辟毒，若痘行气助参耆之力，止泻痢，而理后重，不可过于多也。宜如枯骨黏牙者佳。磨水用，或锉片同煎亦可。
●肉豆蔻　味辛气温，能止霍乱而温中，治积冷而止泻，非水泻久痢不加，乃一时救急之要药也。宜大而坚实者佳。面裹煨热，去面用。
●鼠黏子　一名牛蒡子。味辛，气温平，能润肺而散气，利咽而退肿。治痘，专解毒起顶，不可缺少者。微炒研细用。
●荆芥穗　味辛平，气温，阴中之阳也。能除风热而消毒，清肌表而利咽，治痘，专退壅肿而解馀热。宜穗不宜茎，香鲜者佳。
●黄连　味苦，气寒，升也，阴中之阳也。能泻心火而散痞，燥胃湿而厚肠。治痘，专退馀热，毒解之后脸赤潮热不可缺。宜川蜀坚实者佳。锉碎，酒炒用。
●山楂子　味甘酸，气温平，阴中之阳也。能宽气消食，益脾去垢。治痘，专平气解利参耆之滞。宜赤色肥大者佳。
●糯米　味甘气温，升也，阳也。治痘，专温脾胃之中气，不使毒内攻；制紫草之馀寒，不使味伤胃。宜粗大白色者佳。
●黄陈米　味甘气温，升也，阳也。治痘，专扶穀气以助胃气，益真气而和胃气。宜多年仓廪中香黄者佳。
●生姜　味辛气温，升也，阳也。能止呕和中，助阳发表。治痘不可缺，以其力能助参耆之功也。宜老而生者佳。
●天麻　味辛平，性温无毒，降也，阳也。专治痘疹首尾惊悸，祛诸风麻痹不仁。须明净者佳。
●大枣　味甘平，性温无毒，降也，阳也。助脉强神，大和脾胃。
●红花　味辛，性温无毒，阳也。逐恶血，生新血，活滞血，补虚血。
●木通　味甘平，性寒无毒，降也，阳中之阴也。泻小肠火积而不散，利小肠热闭而不通，疮之热盛毒重者，非此莫去。宜用淡黄色者。
●连翘　味苦平，性微寒，升也，阴也。泻诸经之客热，散诸肿之疮疡，排脓托里，不可缺者。
●厚朴　味苦辛，性温，可升可降，阴中之阳也。苦能下气去实满而消腹胀，温能益气除湿满散结调中。
●生地黄　味甘苦，性寒，沉也，阴也。凉心火之血热，泻脾土之湿热，止鼻中之衄热，除五心之烦热。
●枳壳　味苦酸，性微寒，沉也，阴也。消心下痞满之痰，泄腹中滞塞之气，推胃中隔宿之食，削腹内日久之积。须年深日久者佳。锉碎，麸炒过用。
●桔梗　味苦辛，性微温，升也，阴中之阳也。止咽痛兼除鼻塞，利膈气，通调水道，一为诸药之舟楫，一为肺部之引经。
●大黄　味苦性寒，其性沉而不浮，其用走而不守，夺土郁而无壅滞，定祸乱而治太平。若痘疹热毒炽盛，烦躁引饮，二便不通，非此莫救。急救者不可缺。酒浸透，蒸熟，焙乾用之。
●黄芩　味苦平、性寒，可升可降，阴也。中枯而飘者，泻肺火，消痰利气；细实而坚者，泻大肠火，养阴退阳；中枯而飘者，除风湿留热于肌表；细实而坚者，滋化源，退热于膀胱；酒浸透，锉片，微炒焦用，退肌表热，以柴胡为使。
●草决明　味苦甘平，微寒，沉也，阴也。泻肝热，明目驱风。
●半夏　味辛平，生寒熟温，有毒，降也，阳也。止呕去痰涎，除湿和脾胃，定头疼须生姜制过方可用。
●木贼草　味甘微苦，降也，阳也。泻肝热，开眼中云翳，兼治肠风下血，女人赤白带崩。
●穀精草　味辛温，可升可降，阳也。破翳膜遮睛，兼治喉痹，止齿痛。
●射干　味苦平，微温，降也，阴中之阳也。开喉止痛，明目消肿，专治咽闭。
●贝母　味辛苦平，微寒，可升可降，阳中之阴也。清痰下气，止咳嗽，治肺虚。


跋  ——————————————————————————————————————————————————————————————————————————————————————————

后序  ***************************
不佞游学白下，即闻春沂先生之名，未识其面也。后于友人寓，获识其面，未知其术也。及儿辈患痘甚恶，诸翳咸目为逆，独先生目为险，日三顾而保全之，嗣是凡杂症，即先生一一治焉，靡不应手而愈，先生之术诚神矣哉。然业是术者，恒以九流自居，小道是泥，先生则素性慷慨足称豪侠，以之积德为重而资身为轻也，故无论贵贱贫富，望风生快，饱德于中，互为传诵，于是先生之名日益著。不佞谓先生与其著名于一时，孰若垂名于万世，则述作似不可少，乃先生急于救人饮食，且不暇又奚暇及此，无何有事于犴狴，殆天假此于先生为述作计也。先生既出书果获成，非唯先生酬其素志，即不佞之素志亦酬矣。不佞因请付诸梓，而先生并钱氏方俾不佞校而梓之，不佞因总集而目之曰幼幼。盖先生前此颇艰嗣，息兹且幼，是取子舆氏幼吾幼以及人之幼之义，云：「尔书行，先生之德更溥矣哉。万世之下，见先生之书，不啻识先生之面矣，果一时之足云。」
万历乙未孟秋望日钱唐胡文焕谨识
