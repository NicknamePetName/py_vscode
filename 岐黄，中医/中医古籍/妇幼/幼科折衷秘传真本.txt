
序言  ***************************
医之一业，擅于岐黄，称为国首。夫医者意也。以望、闻、问、切而察其表里虚实，因暑湿风寒而合乎病脉形证，孰标孰本宜详，在脏在腑可辨，思维切而病之底蕴可窥，用意深而药之却病必易。合而观之，本无偏颇之患，析而论之，亦有中正之理。余观折衷一书，分门甚简，病情悉备，洗净浮辞，独存精要，为海内罕觏之书，实有益于民间之用。奈粤匪乱后，刊板尽废，无从可购，所有家藏，均属抄本，皆有秘而不宣之意。余弱冠时，闻先人言及：欲习幼科，必谋折衷式目为幸。后十馀年，适有知己怀保赤之心，苦于局外，知余宗幼科，历有年数，承借是书。取而玩之，实深感慨，可谓欲拯斯人之疾苦者，即以是为济世之航也。维无推拿之法，而用药极当。独惜此本亦是抄传，其中字句乖误甚多。余依样葫芦，不求甚解。维稍有涂改，仍不免以误传误之弊。若有识者见之，不妨指点迷津耳。
光绪十八年岁次壬辰壮月录。　
济世轩雨荪孟作霖谨序　
（是书抄成，一片苦心，宜尊之、重之、久而藏之，切勿借于外人。况医家皆以为秘本，其实非也，特恐遗失故耳。望吾后裔将此书藏之，无废吾之苦心也。至要至要！）


正文  ——————————————————————————————————————————————————————————————————————————————————————————

十二经  ***************************
心：手少阴之脉，君主之官，神明出焉。
小肠：手太阳之脉，受盛之官，化物出焉。
心包络：手厥阴之脉。
大肠：手阳明之脉，传道之官，变化出焉。
肝：足厥阴之脉，将军之官，谋虑出焉。
胆：足少阳之脉，中正之官，决断出焉。
脾：足太阴之脉，仓廪之官，五味出焉。
胃：足阳明之脉，仓廪之官，五味出焉。
肺：手太阴之脉，相傅之官，治节出焉。
三焦：手少阳之脉，如天地三元之气也。
肾：足少阴之脉，作强之官，技巧出焉。
膀胱：足太阳之脉，津液藏焉，气化则能出焉。

急惊辨  ***************************
《内经》曰：诸风掉眩皆属于肝，风为百病之长也。肝火已炽，为真水未旺；心火已炎，肺金受制，故肝木常有馀而脾土常不足。或失于保养，或抱于当风，或衣衾过厚，以致邪实郁蒸，积于心、传于肝。再受人物惊触，未发之时，卧睡惊跳，又有或笑或哭，壁齿咬乳，鼻额有汗，气促痰鸣，忽而闷绝，目窜上视，口噤不开，手足搐掣，此热盛而然，况兼面红脉数可辨。盖心有热而肝有风，风主乎动，火得风则烟焰起，二阳相敌，风火相搏。肝藏魂，心藏神，因热则魂易动，故发惊也。心主乎神，则不受触，遇有惊则发热。热极生风，故能成搐，名是急惊，以宽气饮、三解散去参主之。如暴感此症，未别阴阳虚实，先用五苓散和宽气饮，少加宽热饮，三药合用，姜汁沸汤调灌即解。凡惊风发搐，听其自动而止，不可抱紧，使其气机畅通可也。不然定有惊废之症。
余尝感慨诸人每见惊风搐作，不明标本，混为一症，遽用金石脑麝，误吞蛇蝎大寒搜风等剂，投之耗伤真气，其症愈甚，多致不救。殊不知惊生于心，风生于肝，搐始于气。所谓搐始于气者，盖因风寒暑湿燥火之机，若气一不顺，便搐于咽喉间，搏于心肺，传入肝经，其气上不能升，下不能降，使津液郁滞不得流行，故痰涎壅闭而作搐也，亦宜宽气饮治之。
然当知所以受病。如病在惊，惊由痰热，只得可退热化痰，其惊自止；如病在风，风由惊作，只可利惊化痰，其风自退；如痰涎壅盛，急须退热化痰；如手足搐掣，亦须截风散惊，此不易之法也。
有伤风后发搐者，口中气出热盛，呵欠顿闷，手足摇动，此气血未实，不能胜任故也，治当先发散，大青膏主之。
有伤食后发搐者，身体温，多睡或呕吐，不思乳食，此食积凝滞，则气亦因之而滞，故发搐也，当先定搐，加羌活、防风，兼泻青丸下之，后用白饼子下其食，渐用异功散养其气。
有出麻痘而发搐者，身体温，多睡或呕吐不欲饮食，此乃热乘于心，心火炎上，故目睛上窜，其症：耳轮、鼻尖、手足稍冷，嚏喷眼涩，睡中惊跳是也，但无痰涎为异耳。治法当平肝木，利小便，平肝木则风自去，利小便则心热退，风热既定，则麻痘出而搐愈矣，宜导赤散加芍药、防风、荆芥之类。
有痘后发搐者，此气血虚弱，复感风寒，热毒反滞，且不敢发散清利，不治者多矣。
有闻声即掣跳者，乃肝肺不足，魂魄不稳，故神有不安，非谓惊也，可服犀角地黄丸。
有小儿心气虚怯，神不安定，连并掣跳者，可服四君子汤加辰砂少许服之。
暑风一症，因夏月感冒风邪太甚，致面垢唇红，脉息沉细而数，忽然发搐，不省人事，治以消暑清心饮、辰砂五苓散及抱龙丸。

慢惊辨  ***************************
慢惊属阴，阴主乎静而缓，故曰慢惊。或得于大病之后，或逆传误转之后，目慢神昏，手足偏动，口角流涎，或口中气冷，或囟门下陷，睡则扬睛，或半开半合，此真阳消耗而阴邪独盛，阴极生寒，寒为水化，水生肝木，木为风化，本克脾土，胃为脾之腑，故胃中有风，瘛瘲渐生，两眉微耸，两手垂下，时复动摇不已，此症有汗者必不治，故仲景曰：阴不得有汗，盖阴症皆无汗，若有汗者，阳亦亡耳，治法不同，如吐泻得之，则理中汤加木香以温其中，五苓散以疏其水；如脏寒泄泻得之，则先以术附汤，后用调气汤调和脾胃；如外感寒风，则可与桂枝汤、葛根汤，其他可以类推矣。然慢惊虽属阴，视其浅深何如，不可纯用温药及燥烈之剂，惟于平胃中加截风定搐之品，如全蝎、殭蚕、白附，天麻、南星等为良，若吐不止即投定吐饮，泻不止宜服六桂散、五苓散，若痰多唇白、四肢冰冷、不醒人事方可回阳用固肠汤速灌之，以生胃气，胃气既复，投醒脾散徐徐调理。慢惊之候，面青额汗，舌卷低头，眼合不开，困睡摇头吐舌，频呕腥臭，噤口咬牙，手足搦搐而不收，或身冷或身热，其脉沉细。盖慢惊之候，由吐泻损脾者多，病传已极，总归虚寒，推脾所受，故曰慢脾惊。若逐风则无风可逐，疗惊则无惊可疗，但脾间痰涎虚实往来，其眼合者，脾困气乏，神志昏迷，痰涎壅滞，然而世所谓难疗者是也，大要生胃回阳金液丹、生附四君子汤酌而用之，若胃气渐复，仍服醒脾散、异功散之类，诸药不效者，如有太冲脉则取百会穴灸之可也。
总括：
面红卒中浑身热，唇紫牙关气如绝，目翻搐搦喉中响，此是急惊容易治。
阴虚阳盛病根深，吐余泻后睡扬睛，神昏搐缓涎流甚，此是分明即慢惊。
脉法：
浮数红紫为急惊，沉迟散缓为慢惊，风形势入里者为顺，如出外者为逆。纲目云：搐，一也。而有晨夕之分，表里之异。身热力大者为急惊；身冷力小者为慢惊；仆地作声，醒时多沫者为痫；目仰视者为天吊；角弓反张者为痉。各有不同也。病有相似而实不同，此予素所经验。
近有小儿，先竟身热，少顷僵仆，不知人事，目睛上视，口唇牵动，手如惊风，掣跳不止。一医以惊风治之，盖食倾间屡醒屡搐是也。请予视之。予问曰：「两日曾热否？」病家曰：「前日午时发热，至傍晚方止，昨日无恙。不意今日又热，遂成惊风。」予曰：「此宿食顽痰胶固于中，荣卫不行，邪正相攻，乃疟疾也。以金石镇惊之药投之，岂无助火为害之患乎？」命其切勿服药，恐药疾交攻，病势反剧。至下午稍减，以二陈汤加山楂、麦芽、青皮、槟榔、防、葛服之。至明日疟虽作而痉病悉退，又服清痰散表之药四剂而愈。
惊风有四证八候。四证者，惊、风、痰、热是也；八候者，搐、搦、掣、颤、反、引、窜、视也。搐者，两手伸缩；搦者，十指开合；掣者，势若相摸；颤者，头偏不正；反者，头仰向后；引者，臂若开弓；窜者，目直怒视；视者，睛露不合。四证已全，八候生焉；四证若无，八候安有？是药可不究心也。东垣云：小儿泻青有惊，当先补其土，后泻其木。其风木旺症，右关脉洪大，掌中热，腹皮热是也。今立一方，黄耆益黄散主之，人参、黄耆、甘草，皆涩补脾土，益元气，甘能泻火。《内经》曰：热淫于内，以甘泻之，以酸收之。白芍酸寒，寒能泻火，酸能泻木而大补肺金，所补得土金之位，火旺则大虚矣。风木何由而来剋土，然后泻风木之旺。脾虚者，以火邪乘其土位故也，故曰：从后来者偏虚邪，火旺能实其木，木旺故来剋土也。当于心经中以甘温补土之源，更于脾土中泻火以甘寒，补金以酸凉，故致脾土中金旺火衰，则风木自虚矣。
宽气饮：枳壳　枳实　人参　甘草
三解散：人参　防风　天麻　茯神　山栀　白附　黄芩　大黄　赤芍　殭蚕　全蝎　枳实　甘草
如实者加大黄，虚者加。
五苓散：茯苓　白术　猪苓　泽泻　肉桂
宽热饮：玄明粉　枳壳　大黄　甘草
大青膏：白附　青黛　天麻　全蝎　朱砂　乌蛇　麝香　天竺黄　大青
泻青丸：当归身　龙胆草　川芎　羌活　防风
白饼子：滑石　轻粉　半夏　巴豆（四十粒，去皮尖，水一升，煎尽为度，研入药内为饼）
异功散：人参　甘草　白术　茯苓　陈皮　木香
导赤散：生地　木通　甘草
犀角地黄丸：天冬　麦冬　茯苓　前胡　茯神　柴胡　人参　玄参　生地　川芎　天麻　羌活　防风
清暑清心饮：藿香　泽泻　白术　茯苓　肉桂　神砂
黄耆益黄散：人参　黄耆　甘草　白芍　陈皮　黄连　茯苓
理中汤：人参　白术　乾姜　甘草
术附汤：白术　附子　甘草
调气汤：木香　香附　人参　陈皮　藿香　甘草
桂枝汤：桂枝　白芍　生姜　甘草
葛根汤：葛根　麻黄　芍药　桂枝　甘草
定吐饮：半夏　生姜　薄荷　官桂
六桂饮：人参　白术　茯苓　广木香　上肉桂　附子
固真汤：附子　人参　茯苓　白术　淮山药　炙黄耆　肉桂　甘草
金液丹：舶上硫磺（十两，研细入罐内煅用）
生附四君汤：人参　白术　茯苓　甘草　生附子轻用
急惊不治症：
眼睛翻转口中出血，两眼摆跳，肚腹搐动，或神疲而摸体寻衣，或病深而神昏气促，含药不下，通关不嚏，心中热痛，忽然直声大叫，此等病情皆为不治。
慢惊不治症：
四肢厥冷，面黯神惨，鸦声鱼口，发竖摇头，口生白点，眼不转睛，头项软，二便不禁，手足一边牵引者，亦不治之症也。
然口中出血与通关不嚏，或有治而生者，十中亦有一二可治，切勿因有此说便弃而不治。四肢厥冷，二便不禁，速服暖胃回阳之药，如其不效，乃称不治。予宗幼科已数十年已，凡遇此等之症实属不少，而治之则愈者，十中只有六七，不可因其不治，即云无药可疗也。望后学者竭力以治，苟或幸生，不特病家铭感不已，而自己声名重镇矣。

疳积  ***************************
《内经》曰：素食肥，令人内热；素食甘，令人中满。盖其因肥甘所致，故名曰疳。若夫小儿乳哺未息，胃气未全，父母不能调摄，惟姑息舐犊之爱，遂令恣食肥甘生冷，食滞胶固，以致身热不凉，肌体消瘦，面色痿黄，或肚大青筋，虫痛泻痢，则疳症由此而起矣。钱仲阳曰：诸疳皆脾胃之病，内亡津液而成也。或因大病后，或吐泻后，或用药攻下太过，致脾胃虚弱，津液渐耗，身常虚热，当即依本脏而补其母，则子自可以安。假令日中潮热，是心经虚热。肝木为心火之母，宜先补肝，肝实而后泻心火，心得母气则内平，而潮热愈矣。医见潮热，妄谓其实，倘以诸药或凉或利，则二便不禁，耗伤真津，即成疳也。馀脏皆宜仿此。
又有幼小缺乳，与食粥饭太早，耗伤胃气亦能成疳。其症始由脾脏有积，倘不延医调治，传入他脏，则成五疳之疾，故有五疳之分。
肝疳即风疳，其症头摇揉目、白膜遮睛、眼青多泪、头焦发立、遍身疮癣是也，宜服天麻丸。
心疳即惊疳，其症壮热脸红、口舌生疮、五心烦热、盗汗发渴、咬牙虚惊是也，宜用伏神丸。
脾疳即食疳，其症身面俱黄、肚大脉细、吐逆中满、水穀不消、泻下酸臭、合目困睡、减食吃泥，宜用五灵丸。
肺疳即气疳，其症咳嗽喘逆、壮热恶寒、肌肤粟生、鼻痒流涕、咽喉不利、颐烂气胀、泄泻频作、毛焦吐血，是宜化应丸。
肾疳即急疳，其症脑热肌削、手足冰冷、乍寒乍热、便泻腹痛、口渴鼻乾、齿龈生疮、爪黑面黧、身多疥疮，宜服地黄丸。
大抵疳之为病，头毛光急，发稀枯，面黄唇白，身汗口渴，尿白泻臭，肚腹作胀，潮热，皆其候也。
蛔虫者，小儿断乳太早，以致停蓄积滞，化热生虫。其证皱眉多啼，呕吐清水，腹中阵痛，肚胀青筋，唇口紫黑，肠头湿痒是也，化虫丸主之。
脊疳者，虫食脊膂，身热羸黄，积中生热，烦渴下痢，拍背如鼓鸣，脊骨如锯齿，或十指生疮，频啮爪甲，下虫丸主之。
脑热者，脑中素受风热，生下乳哺失常，头皮光急，头疮如饼，头热如火，发稀如穗，遍身无汗，腮肿囟高。若临产多欲亦然，最易损儿，宜服龙胆丸。
疳肿胀者，虚中有积，其毒与气并交，故令肚腹紧胀，由脾脏受湿，或冷热不调，虚中不能宣导，以致头面浮肿，褐子丸主之。
疳劳者，潮热往来，五心烦躁，手足心及胸前热而发疮，盗汗骨蒸，咳喘痰稠，其症口渴，腹硬，泄泻，饮水，恶食，面色如银，不可缓治，急用黄耆汤。
无辜疳者，脑后项边有核如弹，按之转动，并不作疼，其间有虫如米粉，宜速破之。以针挑破，使虫随热气流散。然此虫淫食脏腑，若使不挑，肢体痈疮，便利脓血，壮热羸瘦，头骨高突，宜服蚵皮丸。
丁奚者，手足极细，项小骨高，尻削身痿，腹大脐突，号哭胞陷，或生谷瘕也。
哺露者，虚热往来，头骨分开，翻食吐虫，烦渴呕哕，柴骨疲露也。其候皆因脾胃久虚，不能消化水穀，以致精神减损，实由气血两亏而成此二症也。十全丹主之。
魃病缘小儿生后周岁，母腹复怀孕，其气血分之两端，胎孕未免受伤，乳汁岂无蕴毒，小儿故吻之有疾，敛率其气，郁伤其神魂，令儿面黄腹胀，微热下痢，或寒热往来，毛发鬡，日渐黄瘦，精神不振。是乃饮母魃乳故也。宜速断乳，温平胃气，和顺血脉。龙胆汤主之。
总括：
五疳五脏一般看，治法详推事不难。若见面黄肌肉瘦，齿焦发竖即为疳。
脉法：
脉细为疳劳，虎口纹白色者为疳。
钱仲阳曰：肝疳，一名筋疳，白膜遮睛，或便血而瘦，用地黄丸；心疳，面黄颊赤，身体壮热，用安神丸；脾疳，一名肥疳，体黄瘦削，皮肤乾涩而有疮疥，腹大者，用益黄散；肾疳，一名骨疳，肢体瘦削，遍身疮疥，喜卧湿地，用地黄丸；肺疳，一名气疳，喘嗽气促，口鼻生疮，用益黄散。按此论皆称其母也，当参看。
仲阳曰：凡小儿疳在内，目肿腹胀，泻利青白，体质瘦弱；疳在外，鼻下赤烂，频揉鼻耳，或肢体生疮。鼻疮或烂，以兰香散敷之。用兰香二钱，烧存性，铜青、轻粉各五分，为细末，干敷之。又白粉散，用乌贼鱼骨末二匙，白及末一匙，轻粉一匙，为末和匀，冷茶洗疮，拭乾敷之。此治口外疳疮。
天麻丸：青黛　黄连　天麻　川芎　胆草　防风　蝉衣　全蝎　五灵脂　夜明砂
茯神丸：芦荟　茯神　琥珀　黄连　赤苓　钩藤　菖蒲　麝香　远志　虾蟆
五灵丸：砂仁　白豆蔻　麦芽　蓬术　青皮　陈皮　使君子　虾蟆灰　五灵脂
地黄丸：熟地　赤苓　山茱萸　丹皮　山药　使君子　当归　川芎　川楝子
安神丸：麦门冬　马牙硝　白茯苓　淮山药　寒水石　甘草　朱砂　片脑
益黄散：陈皮　青皮　诃子　甘草　丁香
一方加人参　白术　各有妙处。
化虫丸：芜荑　鹤蝨　槟榔　虾蟆　芦荟
下虫丸：木香　桃仁　芜荑　槟榔　鹤蝨　轻粉　虾蟆　使君子　新苦楝根皮
龙胆丸：胆草　升麻　防风　赤苓　川楝皮　油发灰　青黛　黄连　芦荟
褐子丸：葡萄子　陈皮　青皮　槟榔　赤苓　黑丑　蓬术　木香　五灵脂
黄耆汤：黄耆　当归　川芎　芍药　生地　人参　茯苓　陈皮　柴胡　半夏　使君子
蚵皮丸：捉蟾蜍一只，要腹大不鸣不叫、身多赖斑者。取粪蛆置桶内，即将蟾蜍打杀之，放在粪蛆中，听虫食一昼夜，次日以布袋之，置急流水中，漂浸一夜取出，瓦上焙乾为末，入麝香一匙和为丸，如桐子大，每服约二十丸。
十全丹：青皮　陈皮　蓬术　川芎　白蔻仁　槟榔　芦荟　木香　使君子　蟾蜍　五灵脂
龙胆汤：胆草　钩藤　柴胡　桔梗　芍药　川芎　茯苓　甘草　人参　大黄

诸吐  ***************************
《内经》曰：「诸吐呕酸，暴注下迫，皆属于火。」河间曰：「胃膈热甚则为呕，火气炎上之象也。」夫吐为有物无声，吐属太阳，多血少气，乃血中之病也。哕为有声无物，哕属少阳，多气少血，乃气中之病也。呕则有物有声，呕属阳明，多血多气，谓气血俱病也。前人以吐属火，此特其一端耳。
冷吐者，凝乳不消，多吐而少出，脉息沉细，面白眼慢，气滞神昏，额上有汗。此因风寒入胃，或食生冷，或伤宿乳，胃虚不纳而出。宜温胃去寒法，用理中汤、定吐饮。如服此不效，以香薷饮治之。
热吐者，面赤唇红，吐次少而出物多，乳片消而色黄，遍体气闷，纳呆。或暑气在胃，或偶食热物，精神不疲而多烦躁。宜服香薷饮。
积吐者，眼胞浮肿，面色微黄，足冷肚热，日轻夜重，按脉沉缓。此宿乳滞脾，故吐黄色酸水，或有薄痰。脉实而滑，为食积所伤，吐酸臭气，或宿食并出，哯乳不化。宜用三稜散。
伤风嗽吐，有热生风，有风生痰，痰结胸中，肺气不顺，连嗽不已，随痰出物，此为嗽吐，痰壅而作，乃为肺症。宜去风化痰，先服小柴胡汤。若泻久肺虚，土不生金，面白唇红，干嗽乾呕无痰，宜温补为上，用茯苓厚朴汤、惺惺散。
伤乳吐者，才饮乳后即吐，或少停而吐。此因乳饮无度，脾气虚弱，不能运化。譬之小器盛物，满则溢也。更当节乳，投三稜散。
呕家多渴，胃之津液干也。欲饮水以自救。宜少饮汤水，多饮则恐成吐逆。宜五苓散。有平常恶心，吐出清水，心胃作痛，得食渐止，饥则更甚。此胃中有蛔虫也，宜槟榔散。大抵呕吐第要节乳，徐徐用药调治。盖节者搏节之节，无过饱也。如不明此理，动辄断乳，二三日以致馁，甚而胃虚，反致不救者多矣。切须知此。
总括：
面青唇白冷为真，热吐腥酸头额温，停食作痰呕乳遂，不宜尿涩燥红唇。
脉法：
脉浮而迟，气少不泛，难治。
丹溪曰：胃中有热，膈中有痰，令人时常呕吐清水，作嗳吞酸等症。用二陈汤，加姜汁炒黄连、山栀、苍术、川芎、香附、砂仁、神麴、山楂，少加木香以行滞气，再加姜汁冲服。凡病呕吐切不可下，以其逆之故也。此丹溪之论。而东垣云：吐而大便不通，则利大便。上药则在所当禁。二说相反，要审其通与不通而治之。
理中汤：人参　白术　甘草　生姜
理中饮：人参　沉香　丁香　藿香　姜汁
香薷饮：香薷　扁豆　厚朴　黄连
三稜散：人参　三稜　蓬术　陈皮　枳壳　香附　青皮　甘草　益智仁　陈神麴　麦芽　半夏　大黄　紫苏
小柴胡汤：人参　半夏　黄芩　柴胡　甘草
茯苓厚朴汤：茯苓　厚朴　半夏　甘草
惺惺散：人参　桔梗　茯神　白术　防风　川芎　细辛　南星　甘草　花粉
槟榔散：黑锡炒成灰，槟榔等分为末，米饮调服，苦楝汤亦可。呕家圣药是生姜，信矣。然气逆作呕，半夏送之。生姜与寒症最佳，然热症不可无乌梅丸。女子呕吐甚者，死，以其阴在上故也。

诸热  ***************************
《内经》曰：阳胜则外热，阳虚则外寒；阴胜则内寒，阴虚则内热；阴阳相胜，则寒热往来。又曰：阳不足则先寒后热，阴不足则先热后寒，阴阳不归其分则寒热交争。又曰：肝热病者，左颊先赤；心热病者，额先赤；脾热病者，鼻先赤；肺热病者，右颊先赤；肾热病者，颐先赤。乃病虽未发，而其热象先形于面矣。夫热有轻重不同。有病翕翕发热者，若合羽取覆，明知其热在外属表，由风寒客于皮肤，阳气拂郁所致，宜发汗以散之。又病蒸蒸发热者，若熏蒸壮热，明知其热在内属里，由阳气下陷而传入中宫也，用攻下以涤之。表里未摆，邪气传里，里未作实，是为半表半里之间，则表里俱发热而热又轻于纯在表也。发热恶寒，发于阳也；无热恶寒，发于阴也。夫小儿生禀纯阳，血气壅实，五脏易生热也。凡热各不同而治亦不同焉。
总括：
发热无过先有馀，次传不足始成虚；身中有热先除热，表里逢虚先补虚。
脉法：
脉沉而数者，骨间有热，欲以腹按清冷也。小儿八九至为热，浮大微，风热脉，有力为实，无力为虚。
泻青丸：当归　川芎　山栀　防风　甘草　羌活　大黄
泻黄散：藿香　防风　石膏　山栀　甘草
此方治脾热。
泻白散：桑白皮　地骨皮　甘草
此方治脾肺热。
滋肾地黄丸：黄柏　知母　桂枝
此方治肾热。
导赤散：生地　木通　甘草
此方治小肠热。
大柴胡汤：柴胡　黄芩　白芍　半夏　大黄　甘草

诸泻  ***************************
《内经》曰：春伤于风，夏必飧泄。又曰：湿胜则濡泄。夫脾胃同湿土之化，主腐熟水穀，胃气和平，饮食入胃，精气则输于脾土，归于肺，行于百脉，而成营卫。若饮食一伤，起居不时，损其胃气，则上升精华之气反下降而为飧泄矣。
冷泻多是白水，泻密而少，腹痛而鸣，眉皱目慢，面带白色，额上汗出，此为冷泻。用守中汤、益中汤。
热泻大便黄色，如筒吊水，泻过即止，半日复然，心烦口渴，小便黄少，食乳必粗，此为热泻。先用五苓散，后用香薷饮。
伤食泻，因饮食过多，有伤脾气，遂成泄泻，故大便不聚，臭如败卵。宜三稜散。
水泻谓之洞泄，乃阴阳不顺，水穀不分，泻黄水而小便少，番次密而无度，此为冷热相激，清浊浑乱，或因乳有热气，遽以哺之，令儿脾胃不和，水穀交杂而下。以改阻五苓散加苡仁、车前子、半夏，姜水煎服香薷饮。
积泻者，脾气虚弱，乳食入胃，不能运化，积滞日久，再为冷食所伤，伤之大肠，遂成泄泻，留连不止，诸药无功。盖以食积脾胃，积既未除，何由得免？宜先用消积法，后用止泻，泻止，脾阴足实，则病可除矣。三稜散，香橘饼，参苓白术散。
惊泻，粪青如苔，调若胶黏，不可便止，须镇心抑肝，和脾胃，消乳食，斯为治矣。投三解散、五苓散，水、姜、陈仓米煎服。
疳积酿泻，其候面青痿黄，不思饮食，昼凉夜热，或腹内有症癖气块，肚腹肿胀，两足瘦弱，头大项细，发稀枯竖，肌肉消瘦，泻则颜色或黄或白，或青或赤，其臭异常，其泻有时或一日一次，或一日二次，自泻自止。先用当归散加三稜、陈皮煎服，次投三稜散。
总括：
脾虚胃弱病根成，水合如何运化行。清浊相干相吐泻，久传虚泻便风生。
脉法：
泻脉主缓，迟小结者，生，浮大数者，死也。
凡泻水而腹不痛者，是湿；饮食入胃不住，完穀不化者，是气虚；肠鸣泻水，痛一阵泻一阵者，是火；或泻或不泻，或多或少者是痰；腹痛甚而泻，泻后痛减者，是食积也，俗云受肚泻。盖饮食满腹，脾弱不能健运，故聚满而泻，泻尽即止，复又如是，宜调胃节饮食为上。又曰：暴泻非阴，久泻非阳，诸泻皆心之泻，宜行小便，此千古不易之理。若久泻脾虚，阳气衰弱，伏匿于阴中，若用淡渗之药，是降之又降，益其阴而重竭其阳，则阳愈削而精神愈短矣。宜用升阳之药，以羌活、柴胡、升麻、防风、甘草治之。或法寒湿之胜，助风以平之。又曰：下者举之，得阳气升腾而病去矣。
守中汤：桔梗　苍术　乾姜　甘草
益中汤：肉果　丁香　砂仁　诃子　青皮　甘草　陈皮　马芥
五苓散：白术　猪苓　泽泻　茯苓　肉桂
香薷饮：香薷　扁豆　厚朴　甘草
三稜散：蓬术　厚朴　三稜　益智仁　神麴　肉果　甘草
香橘饼：木香　陈皮　青皮　厚朴　砂仁　神麴　三稜　肉果
参苓白术散：人参　茯苓　白术　甘草　砂仁　苡仁　桔梗　莲心　山药　扁豆
三解散：人参　防风　天麻　茯神　山栀　白附　大黄　赤芍　黄芩　殭蚕　枳壳　全蝎　甘草
当归散：当归　赤芍　大黄　川芎　麻黄　甘草

吐泻  ***************************
《内经》曰：脾虚则吐。又曰：食滞于胃者为吐，食滞于大小肠者为泻。又曰：诸呕吐酸，暴注下迫，皆属于热。钱仲阳曰：吐乳泻黄，伤热乳也；吐乳泻青，伤冷乳也。则知虚实寒热，皆能成吐泻之症。又有伤风吐泻，身温，乍凉乍热，睡多气粗，大便黄白色，呕吐乳食不消更兼咳嗽。先服大青膏发散，后用益黄散和胃。若吐泻身热，好睡能乳，吐痰，饮水不止，大便黄水，此胃虚之症。先用白术散生津止渴，后用大青膏发散风邪。
凡遇小儿吐泻，唯恐脾胃虚弱生风之患。《心鉴》云：儿分长幼，病察虚实。或有吐泻三五日发风者，或一日、或半日而发者。大抵女孩以吐为急，男子以泻为急。若气虚暴泻暴吐，立即交作，惟泻病易成风候，久则虚乏不治矣。但泻宜实脾为良，吐即生胃为本。截风之药略加用之。凡惊药及寒药切不可用，亦不可用大热药，盖医生定方，须审病精细为幸。仲阳不分寒热吐泻，而曰皆当下之，恐未妥当。不若伤热者，用五苓散以导之；伤冷者，用理中汤以温其中，自然平复安然矣。
总括：
小儿吐泻有多般，不可将来一例看。若见神昏目慢候，慢脾惊搐要堤防。
脉法：
洪者为热，弦者为痛，微弱渐迟者死，渐大者生。若有宿食留饮，气口脉必弦涩滑。
钱仲阳曰：小儿出生三日内，吐泻壮热不思乳食，大便青色，乳食不消，或白色，伤乳，当下之，然后和胃。夏至后吐泻，身热，或伤热，或伤乳，或乳不消，泻深黄色，宜香薷饮之类。
大青膏：白附　青黛　天麻　全蝎　朱砂　乌蛇　麝香　天竺黄　大青
益黄散：陈皮　青皮　诃子　甘草　丁香
白术散：白术　茯苓　人参　甘草　砂仁　苡仁　桔梗　莲心　山药　扁豆
五苓散：白术　茯苓　泽泻　猪苓　肉桂
理中汤：人参　白术　乾姜　甘草

霍乱  ***************************
《内经》曰：太阳所至为满，霍乱吐下。有土郁之发，民病呕吐，霍乱注下（上湿土霍乱，即仲景五苓散、理中汤之类。）有岁土不及，风乃大行。民病霍乱飧泻（上土虚风胜霍乱。）有热至则身热，霍乱吐下（上热霍乱，即活人书香藿饮之类。）仲景曰：邪在上焦则吐，邪在下焦则泻，邪在中焦则既吐且泻。夫小儿霍乱之候，皆因饮食，内有所伤，外有所感，阳不升，阴不降，乖隔而成，故卒然吐泻并作，挥霍撩乱矣。为病之源有三：吐者，阳也，心火炎上之疾也；泻者，虚也，湿土注下之候也；转筋者，风也，木火挠乱之疾也，由秋之间湿土大作，风凉乘之入于脾胃，三气俱作，所以上吐下泻而转筋也。治法以生姜细切，渍以新汲水，调益元散，顷服之可愈。或五苓散、桂苓散、甘露饮，切勿与穀食米饮。若恐其饥而与食之，即死不救矣。须听其吐泻后一二时，病者自知饥甚，始可与之稀粥。然霍乱病证亦有不同者，有心腹卒痛，吐利寒热，头目眩晕。先心痛则先吐，先腹痛则先利，心腹齐痛吐利并作，甚则转筋，入腹则毙。盖阴阳反戾，清浊相干，阳气暴升阴气顿坠，阴阳否隔，上下奔趋，治之惟宜温暖，更详其所因调之。若因风则恶风有汗，因寒则恶寒无汗，温则重著，暑则热烦，此外因所致也。又有元气不足，郁聚痰饮，痞隔中满，随其肠腹而作，此内因所致也。其或饱餐恣饮，腹胀停凝而作，此非内因也。小儿夏月多食生冷，因脾虚不能运化，加以外感风寒，则挥霍撩乱，上吐下泻，人见仓卒躁扰痛闷，似有神鬼。然非鬼神，乃饮食痞膈，上下不通，将欲吐泻，故如是也。经曰：湿霍乱死者少，乾霍乱死者多。夫乾霍乱者，忽然心腹胀满，胸胁刺痛，欲吐不吐，欲泻不泻，是为绞肠沙，最难治也。死在须臾，升降不通故也。治法先宜疏利，或吐提其气，最是良法，更宜刺委中穴，并十指出血为妙。（委中穴在足膝弯内，约纹中动脉应手者）
总括：
病人霍乱事堪惊，吐泻交併又转筋。心腹痛疼时眩晕，宜分乾湿审三因。
脉法：
脉来浮洪者可治，微而迟者最难生。
玉露饮：治口渴烦躁，身热，小便不利。寒水石二两，石膏二两，甘草二钱，共为末，水飞，麦冬汤调服。
香薷饮：香薷　炒扁豆　制厚朴
五苓散：猪苓　泽泻　白术　茯苓　官桂（少许）
桂苓散甘露饮：即五苓散
桂苓白术散：即甘露饮加石膏

疟疾  ***************************
《内经》曰：夏暑汗不出者，至秋成风疟。又曰：夏伤于暑，秋必痎疟。丹溪曰：痃疟皆伤于风，此前人论疟之概也。殊不知风寒暑湿，邪自外来，饮食居处，邪由内作，岂夏伤于暑，秋必发疟哉？盖伤之浅者近而暴，伤之深者远而痎，痎者，久也。要知疟之寒热，乃阴阳二气也，互相胜负而作。邪并于巨阳，则阴实阳虚，故寒作；邪并于阳明，则阳实阴虚，故热作，此阴阳相移也。气舍于皮肤，与气并居。卫气者，日行阳、夜行阴，此气得阳而外出，得阴而内薄，是以日作，此受之浅也。邪气薄于阴分，阳气独发，阴邪内著，阴与阳争不得出，故间日而作，此受之深也。邪气与卫气客于六腑，而有时相失，不能相争，故休数日乃作，此受之最深也。然疟之状不一。足太阳疟，令人腰痛头重，寒从背起，先寒后热，熇熇然，热止汗出难已。足少阳疟，令人身体解㑊，寒不甚、热不甚，恶见人，见人惕惕然，热多汗甚。足阳明疟，令人先洒淅恶寒，寒久乃热，热去汗出，喜见日月光明火气乃快。足太阴疟，令人不乐，好太息，不嗜食，多寒热汗出，病至则善呕，呕已乃衰。足少阴疟，令人呕吐甚，热多寒少，欲闭户而处，其病难已。足厥阴疟，令人腰痛小腹满，小便不利如癃，非是癃也，数便意，恐惧，气不足，腹中悒悒，此六经之温疟也。
肺疟者，令人心寒，寒甚热，热间善惊，如有所见也。心疟者，令人心烦甚，欲得清水，反寒多不甚热也。肝疟者，令人色苍苍然太息，其状若死者。脾疟者，令人寒，腹中痛，热则肠鸣，鸣已汗出。肾疟者，令人洒洒然，腰脊痛，宛转，大便坚，目眩眩然，此五脏之疟也。
东垣云：寒热疟属太阴，热疟属阳明，风疟属少阳，温疟属厥阴。又作子午卯酉日者属少阴，寅申己亥日者属厥阴，辰戌丑未日者属太阴。盖是三日一发也。而丹溪又有痎疟、痃疟、风疟、暑疟、老疟、疟母之名，皆生于五脏，六经之所主也，但所盛之故耳。若夫小儿抱持解脱，不避风寒，又感暑湿，致令邪气客于皮肤，痰饮乳食积于脏腑，初起虽先消导，然扶胃气为本，后随其得病所由而调理之。如疟病暂发者可截，虚久者宜补气血。若过用截疟药致伤脾胃，则必延绵不休。凡热多寒少无汗者，桂枝麻黄各半汤；有汗多者，柴胡桂枝汤；汗多而渴者，白虎加桂汤；小便赤、热多寒少者，小柴胡汤；寒多热少者，清脾饮、养胃汤；久不止者，以鬼哭散止之；热多汗出腹痛者，大柴胡汤下之；久疟不愈，腹中结块者，鳖甲饮调之。凡脾胃虚而患疟者，不论三阴六经，悉以六君子汤为主，热多加柴胡、山栀，寒多加乾姜、肉桂，有汗加黄耆、浮麦，无汗加苍术、葛根，元气下陷及肝木乘脾者，并加升麻、柴胡为善。若用青皮、常山、草果等药，正气益虚，邪气益实，而变症百端矣。有小儿疟症，变作虚浮，阴囊浮大，或食伤脾胃，以致浮肿。夫浮者脾之外应也，宜大腹皮汤、草果饮治之，然后以实脾补之可也。若乳母七情六慾，饮食不调，或寒热似疟，肝火炽盛，致儿为患者，又当治其乳母，斯无误矣。有阴虚每日午后恶寒发热似乎疟者，至晚亦得汗而解，若作疟治，而用常山、柴胡、草果等药误矣。且阴虚脉濡而数，疟脉弦数可辨耳。有痞癖而为寒热似疟者，亦不可作疟治也。
总括：
面黄发竖疟之因，外感风寒暑湿成。内郁七情饥饱后，故令寒热往来生。
脉法：
脉本自弦，微则为虚，代散则死。
如久疟及元气虚，倘误服青皮饮、截疟饮者，多致不起，戒之戒之。疟后食少，面黄，身弱，以四君子汤加二陈汤，姜汁炒黄连，枳实、常山性悍、善驱逐，病久虚者忌用。
桂枝汤：桂枝　白芍　甘草　麻黄　杏仁　生姜　大枣
煎服。
柴胡桂枝汤：柴胡　桂枝　黄芩　半夏　人参　甘草
白虎加桂汤：石膏　知母　甘草　桂枝
小柴胡汤：半夏　人参　柴胡　黄芩　甘草
青皮饮：半夏　草果　青皮　黄芩　柴胡　白术　厚朴　陈皮　甘草　茯苓
初起者宜之。
养胃汤：苍术　厚朴　半夏　陈皮　茯苓　甘草　人参　草果　藿香
病虚者宜之。
大柴胡汤：柴胡　黄芩　甘草　半夏　白芍　枳实
鬼哭散：大腹皮　常山　茯苓　鳖甲
鳖甲饮：白术　陈皮　草果　川芎　芍药　槟榔　三稜　蓬术　甘草　腹皮
大腹皮汤：枳壳　苍术　槟榔　三稜　蓬术　甘草　大腹皮
草果饮：半夏　甘草　丁香　乾姜　神麴
六君子汤：人参　白术　茯苓　甘草　半夏　陈皮
止三阴疟疾灵丹（切不可初服）：大熟地（一两）　甜茶（五钱）　乌梅（三钱）　归身（三钱）

痢疾（附脱肛）  ***************************
《内经》曰：溲而便脓血，和气行而血止也。又曰：少阳在泉，火淫所胜，民病注泄赤白。钱仲阳曰：泻痢黄赤黑，皆热也。泻痢青白，水穀不化，皆冷也。丹溪曰：赤痢为血，自小肠来，白痢属气，自大肠来，皆属湿热之气。如夏秋之间，溽暑时行，此湿热之气生于外感者也。恣饮酒酪生冷，耽嗜肉食肥甘，此湿热之气生内伤者也。内外交感，乃成痢疾。若诸书概以赤为热、白为寒，误矣。
其有白积痢，得辛热而愈者，亦因素禀虚弱，肠胃虚寒耳。然有手足指冷，时欲饮热为验也。
其有赤白兼下者，气血俱病也。下如豆汁色者，湿胜也。如五色之相染者，五脏俱受病也。纯血者，热毒入深也。鱼脑色者，脾虚不运，陈积脱滑下凝也。如鼻涕冻胶者，脏腑虚脱滑也。如白脓者，虚劳努责而出气，受热邪瘀结也。如屋漏水，尘腐色者，元气败弱之甚然也。后重里急，数圊而不能便，下迫窘痛，大肠经气滞不通，湿热内甚也，后重里急。初病元气未虚，里急甚者，下之。下后余积未清，不可骤补，宜化滞清热荡涤之，直候积尽，方可调补气血。今人不问新久，便行止涩，为害不浅。善治者，辨其寒热虚实气血之症而审治之。
其有初起挟外感者，发热恶寒，头身俱痛，此为表症，宜以微汗而解，则痢自止。不止者，以柴胡茯苓汤和之，不可遽下遽止也。初得而竞腹痛窘迫者，此因肺金之气郁在大肠之间，实者必推荡之，此通因通用之法，宜大承气汤或调胃承气汤下之。下后不止者，以河间芍药汤和之可也。下痢赤积，身热腹痛，里急后重，宜芍药汤调天水散。下痢白积，腹痛，里急后重者，用芍药黄连汤调天水散服之。血痢久不止者，宜煎四物汤下黄连阿胶丸。有下随黑积，中有紫黑色而又痛甚者，此属死血症，宜桃仁承气汤下之。如受病既久，气血俱伤，故缠坠而赤白俱下，脾胃气陷或经乖者，若休息痢，宜乌胶梅连丸。噤口者，因脾胃湿热之毒，熏蒸清道而上，以致胃口闭塞，而成不食之症。亦有脾胃虚而不能食者，亦有误服利药，致药毒犯胃而不食者，亦有服涩药太早，邪气闭遏胃口而不食者，或用石莲肉以通心气，败毒散以散毒邪，山药以补脾胃，米能开胃口而进饮食，其毒气上冲者，宜丹溪方，以人参、黄连二味呷之，使得一口下咽就好。一方加石莲肉。其脾胃虚者，用仁斋法以参苓白术散加石菖蒲末，陈粳米汤调下，此方有莲肉、山药，胸次一开，自然能食矣。有时疫作痢，传染相似，宜首用败毒散加陈皮、陈仓米，名仓廪汤，随其所胜之气加减用之。
总括：
痢名滞下古来言，赤白肠中痛可摄；补涩厚肠须缓用，治之当以利为先。
脉法：
沉则生，浮则死。
《内经》曰：肠癖下血，身热则死，寒则生。肠癖下白沫。河间曰：行血则便脓自愈，和气则后重自除。盲者日月，聋者雷霆也。《病机要》云：后重则宜下，腹痛则宜和，身重则除湿，脉弦则去风。丹溪曰：泻属脾，痢属肾。先水泻而后脓血者，此脾传肾，贼邪难愈；先脓血而后水泻者，此肾传脾，微邪易愈。凡久痢用涩药止之。然须以陈皮为佐，恐太涩亦能作痛耳。夏秋之间，忽有暴寒折于壮热，无所发散，客邪传肌肤之中，发于外，则为疟，发于内，则为痢，内外俱发则疟痢并作也。如力倦气少恶食，此为挟虚症，宜用白术、当归身尾，甚者加人参、陈皮，补之以虚而痢自止。腹痛者，因肺金之气郁在大肠之间，实则可下，虚则桔梗发之。有积毒之气，上冲而呕恶者，清解为主，人参败毒散。有胃气虚寒而呕恶者，温补为主，附子理中汤。
柴苓汤：柴胡　茯苓　半夏　人参　猪苓　白术　泽泻　甘草
大承气汤：大黄　厚朴　枳实　芒硝
调胃承气汤：大黄　芒硝　甘草
河间芍药汤：芍药　黄芩　黄连　甘草　槟榔　桂枝　归尾　大黄　木香
天水散：滑石　甘草　为末调服
黄连汤：黄连　当归　川芎　熟地
乌胶梅连丸：赤苓　乌梅　白芍　黄柏　乾姜　黄连　当归
黄连阿胶丸：黄连　阿胶　茯苓
桃仁承气汤：桃仁　桂枝　芒硝　甘草　大黄
败毒散：柴胡　甘草　桔梗　人参　羌活　独活　川芎　茯苓　枳壳　前胡
参苓白术散：人参　白术　茯苓　桔梗　甘草　黄连　藿香　苡仁　砂仁　山药　扁豆
〔附：脱肛〕
夫肺与大肠相为表里，肛者，大肠之魄门是也。巢氏曰：实热则大便秘结，虚寒则肛门脱出。有因痢久，里急后重，努力肛开，为外风所吹，或伏暑作泻，肠滑不禁，或禀性怯弱，易于感冷，亦致大肠虚脱。凡小儿所患泻痢，皆因暑湿乘脾，胃虚而得。盖风属木，木胜则制土，土主脾，胃虚受制，又湿善伤脾，因虚受湿，不能分别清浊，水穀交杂，则为洞泄。既久大肠亦虚。大肠乃手阳明燥金，土虚不能生金，金既虚则传送之道亦虚，或又为风冷所袭，故肛门脱而不收。法当补脾温胃，宜用补中益气汤，倍加芍药，木香、粟壳、砂仁、地榆之类。外用伏龙肝散敷之，及萆麻膏帖囟门。使引气上，令其自收。如收尽，仍以水洗去其膏。又有湿热积滞于大肠，未经疏荡，亦成此疾。宜芍药汤少加大黄以泻其积滞之气，痢自止而肛不复脱矣。外宜蟠龙散敷之。大凡手足指热者属实，手足指冷者属虚，亦是一看法也。
总括：
肛门出露久难收，再感风寒事可忧。况自先传脾胃弱，更详冷热易为瘳。
蟠龙散：乾地龙（蟠如钱者佳）　风化朴硝（二钱）
补中益气汤：当归　柴胡　甘草　陈皮　人参　升麻　白术　黄耆
伏龙肝散：伏龙肝一两，鳖头骨、芍药共煎，各二钱五分，俱焙乾为末，再用紫苏三钱煎汤，加菜油调涂患处，先将荆芥、生葱、五倍子煎滚水，侯温，洗净，轻轻拭乾，然后敷药。

咳嗽  ***************************
《内经》曰：五脏六腑皆令人咳，非独肺也。皮毛先受邪气，邪气听从其合也。五脏之咳，久乃移于六腑。《病机要》云：咳为无痰而有声，肺气伤而音不清也；嗽谓无声而有痰，脾湿动而痰生也；咳嗽谓有声有痰，为肺气伤而脾湿动，故咳嗽也。又曰：秋伤于湿，冬必咳嗽，甚则痰多，此清肃之气上冲而然也。夫肺居至高，主持诸气，属金而畏火者也。清虚高洁，覆盖五脏，乾金之象，外主皮毛，司腠理开辟，卫护一身，如天之覆物，轻清而在上者也。或外因六淫之邪，内因七情之气，则肺金受伤，而纯清之气扰乱妄动，为火痰咳嗽之病，从兹作矣。钱仲阳曰：嗽者，肺感微寒，八九月之间，肺气正旺，面赤身热，其病为实，当用葶苈丸下之。久咳不宜下。若在冬月，乃伤风嗽，当用麻黄汤汗之。面赤饮水，咳嗽吐浓痰，咽喉不利者，以桔梗汤清之。先咳后喘，面肿身热，肺气感邪也，以泻白散平之。嗽而吐痰涎，白饼子下之。洁古云：嗽而两胁痛者属肝经，用小柴胡汤；咳而呕苦水者属胆经，用黄芩半夏生姜汤；咳而喉中如结者属心经，用甘桔汤；咳而失气者属小肠经，用芍药甘草汤；咳而右胁痛者属脾经，用升麻汤；咳而呕长虫者属胃经，用乌梅丸；而喘息吐血者属肺经，用麻黄汤；咳而遗尿者属膀胱经，用茯苓甘草汤；咳而腹满不饮食、面肿气逆者属三焦，用异功散；喘嗽面赤，心火刑肺也，用人参平肺散、六味地黄丸；嗽而吐清绿水，肝木乘脾土也，用异功散加柴胡、桔梗；嗽而吐痰乳，脾肺气伤也，用六君子汤加桔梗；若嗽吐浓痰者，热蕴于肺而成肺痈也，用桔梗汤；嗽而涕唾带血，甚则吐血、溢血，宜清金降火，此乘火于肺也。凡风邪外伤，法当先表散而后实腠里，其用下药，非邪传于内及胃有实热者不可也。面色白、脉短涩者，肺之本也，易治；面色赤、脉洪数者，火刑金也，难治。
总括：
咳嗽虽然分冷热，连声因肺气风寒。脉浮痰盛喉中响，盛水多因汗未乾。
脉法：
关上脉微为咳，浮缓者为伤风，脉紧肺寒。嗽者，脉浮直者生，浮软者死。
丹溪曰：咳嗽过冬而发者，寒包热也，解表热自除。有咳嗽至极迟顿，嗽呕吐乳，食与痰出尽方止，此名风壅痰盛，肝木克脾土，宜南星、半夏、陈皮、天麻、白附、殭蚕之类。风寒嗽者，鼻声重，畏寒；火嗽者，有声无痰而面赤；劳嗽者，盗汗，兼多寒热；肺胀嗽者，盗汗，动则嗽，喘满气急；痰嗽者，动则便有痰声，痰出嗽止。小儿百日内偶患咳嗽，痰壅睡中不宁，亦因产后乘风寒而得，但不可过用发散之剂，略先解表，后服惺惺散。小儿汗出未乾，遽而戏水，亦致伤风咳嗽，或眼泡虚浮，额汗痰鸣，亦宜疏风化痰，解利邪热，小柴胡汤亦可。
葶苈丸：葶苈（隔纸略焙）　防风　黑丑（略炒）　杏仁（去尖炒）
俱为细末，拌匀，取蒸枣肉捣和丸麻子大，每服五六丸，姜汤送下。
麻黄丸：麻黄　甘草　桂枝　杏仁
甘草桔梗汤：粉甘草　玉桔梗
泻白散：地骨皮　桑白皮　甘草
白饼子：滑石　半夏　胆星（各一钱）　轻粉　巴豆（二十四粒，去皮、膜）
用水一碗煮乾，研烂，和匀饼丸。
小柴胡汤：半夏　人参　柴胡　黄芩　甘草
黄芩半夏生姜汤：黄芩　半夏　甘草　芍药　生姜　枣子
芍药甘草汤：芍药　甘草
升麻汤：升麻　芍药　葛根　甘草
乌梅丸：细辛　制附子　桂枝　人参　黄柏　黄芩　生姜　当归　独活
异功散：人参　茯苓　白术　甘草　陈皮
参苏饮：紫苏　前胡　陈皮　半夏　葛根　茯苓　桔梗　人参　甘草　枳壳
六君子汤：人参　白术　茯苓　甘草　陈皮　半夏
宽气饮：枳壳　枳实　人参　甘草
清肺饮：人参　柴胡　杏仁　桔梗　赤芍　荆芥　枳壳　桑白皮　五味　麻黄　旋覆花
如意膏：半夏，南星，俱姜汁制，用蜜为丸，仍用姜蜜汤送下。

龟胸龟背  ***************************
龟胸之候，因风痰停饮聚积心腹，再感风热。肺为脏之华盖，肝膈上水气泛溢，则肺为之浮，日久而为痰，停滞心胸，兼风内发。其儿唇红面赤，咳嗽喘促，致胸高如覆掌。又曰：龟胸，其乳母多食五辛，亦能成此疾。先服宽气饮，姜葱汤调服；次用清肺饮、如意膏。如服药后目睛直视，痰涎上壅，兼之发搐，则难治矣。龟背者，盖初生婴孩或未满周岁，客风吹脊，传人骨髓，故成此疾。钱仲阳曰：虽有龟胸龟背之言，然终成痼疾者多矣。（汤头录前咳嗽门）

伤积  ***************************
《内经》曰：饮食自倍，肠胃乃伤。凡儿所患积症，皆因肠胃平素乳哺不节，过食生冷之物，脾胃不能消化，积于中脘，外为风寒所伤，或由夜卧失盖，致腹痛，面黄身热，眼胞肿痛膨胀，足冷肚热，喜睡，神疲，不思饮食或呕或哕，口嗳酸气，大便酸臭。此陈积所伤，有食饱伤脾，脾气少虚，愈难消化矣，因而不去，遂成其积，积败为痢。立斋曰：小儿有积，面目黄肿，肚热胀痛，覆睡多困，啼哭不食，或大肠闭涩，小便如油，或便痢无禁，粪白而酸臭，此积症也。然有乳积、食积、气积、惊积之分，当临症明辨。或由小儿啼哭未已，以乳与儿，停滞不化是为乳积。肚硬带热，渴泻或呕，饮食无度，多餐过饱，饱后即睡，是为食积。或腹痛叫啼，痢如蟹渤，触忤其气，荣卫不和，潦潦日久，是为气积。或泄下清水，如生草汁，是受惊而后有积，烦闷啾唧，常似生嗔，是名惊积。因病日久而积成之，或额上有汗而喘急烦渴，潮热往来，肚腹有热，睡中觉腹内有物跳动是也。然积有虚有实，虚则浑身如热，不思饮食，昏昧神缓，抱起如睡；实则肚热粪秘，囟肿喉塞，痰壅涎鸣，热毒发疮，推此可见矣。其伤乳伤食而热者，惟肠肚之热为甚，人知伤积肚热，粪极酸臭，而腹间有热，伤积肚热之明验，人所不知也。其伤感变证而泻黑，久泻未已，肚腹胀满，气出粗大，手心生疮，瘦弱柔软，皆不可疗。小儿积消，多用青皮，然青皮最能发汗，有汗者，切勿多与。小儿诸疾，皆由乳食无度，过于伤饱，以致不能克伐，留而成积。初得之时，不问乳积气积，进以消积丸。如惊积，以辰砂膏或青龙丸，量轻重而疏导之，以调气和胃取愈。盖脾已伤，又以药伤之，使营运之气减，其食愈难消矣。故《至真要大论》曰：大毒治病，十去其六，小毒治病，十去其七，常毒治病，十去其九。肉果瓜菜，食养之类，必无使过伤其正也。凡人以胃气为本，惟治病亦然。小儿胃气有虚有实，虚则呕吐不食，实则痞满内实。虚者益之，实则损之，欲得其平则可矣。虚用木香、丁香、青皮、厚朴、肉蔻等剂，实用柴胡、桔梗、枳壳、前胡、大黄等剂。胃中停食，寒则乾姜、官桂、丁香，酌量大小分剂与之，谓之平胃。心者，脾之母。进食不止于和脾，盖火能生土，当以心药入于脾肾之中，庶几两得，古人进食方剂多用益智者，此也。
总括：
头疼身热腹微胀，足冷神昏即爱眠。因食所伤脾气弱，下宜迟缓表为先。
脉法：
右手气口脉大于人迎一二倍为伤食，宿食不消，右关脉沉而滑，虎口脉纹黄色为脾家有积，若脉沉者为乳不消。
消积丸：丁香　茴香　陈皮　青皮　益智仁　神麴　三稜　白术　巴霜
辰砂膏：硼砂　辰砂　珍珠　全蝎　麝香　马牙硝（各钱许）
青龙丸：青黛　茯神　芦荟　南星　麝香　轻粉　全蝎　巴霜
朱砂为衣，薄荷汤下。
藿香正气散：藿香　厚朴　白芷　半夏　桔梗　甘草　茯苓　紫苏　陈皮　白术　大腹皮
人参养胃汤：人参　半夏　陈皮　茯苓　苍术　厚朴　藿香　肉果　加生姜
三黄枳实丸：枳实　黄连　大黄　陈皮　白术　黄芩
大柴胡汤：柴胡　黄芩　大黄　芍药　半夏　枳实

伤食  ***************************
凡小儿饮食，停滞中焦不化而发热者，又恶食也，或嗳食作酸，或恶闻食味，或欲吐不吐，或吐之不尽，或恶心气短痞满，或胃中作疼，或心下痞满，按之则痛，此皆停食候也。若复感寒邪者，则左手人迎气口脉俱大，头痛恶寒拘急，中脘痞满，或吐或呕或痛，以藿香正气散、人参养胃汤或木香、砂仁之类。若肉食不化，必加棠球子。若面食不化，加草果、砂仁、枳实、青皮。如食在胃口，未入于胃，乃口吐之，不吐则消导之。待食下胃，变化糟粕，外症已解，乃可下也，宜三黄枳实丸。热多者，大柴胡汤。如无外感，但伤食者方可下之。凡治夹食伤寒，不可先以其食，且先发散寒邪，此可消导之。（棠球子即山楂）

伤寒  ***************************
《内经》曰：伤于寒则为热病，热虽甚，不死，若两感风寒者，则不免于死矣。第大人与小儿，治法虽去不远，然用药不可太热。盖小儿系纯阳之体耳。仲景云：春气温和，夏气炎热，秋气清凉，冬气凛冽，此四时之正气。冬令严寒，万类深藏，君子固密，不伤于寒。苟不慎而触冒之，乃名伤寒。其伤于四时之气，皆能为病。如冬受寒气，即时而病者，头疼身痛，肌热恶寒，为正伤寒。若过时而病，寒邪藏于肌肤之间，至春夏阳气发生则寒气与阳气相搏于营卫，其病情与冬发无异，但至春而发名曰温病，至夏而发名曰热病。阳气未盛，为寒所致，故病为温；阳热已盛，寒不能制，故病为热。此等均属伤寒也。又春时应暖而反寒，夏时应热而反冷，秋时应凉而反热，冬令应寒而反温，此非其时而有其气，无论长幼，患病必多。小儿感冒寒气，因乳哺解脱衣服，饮食起居不能自慎，或夏秋之际天气甚热，乳母当风取凉致风寒感于肌肤，是以亦病伤寒。然小儿患此，口不能言致病之由，脉不能察必然之理，但见烦啼发热而已，视之其可不尽心乎？故初得之时，以虎口指纹红色验之，长而童稚，则以一指按三关，据左人迎紧盛而断之，斯不误矣。
陶节庵曰：凡症有头疼恶寒，皆是伤寒，无则皆非也。何则？伤寒恶寒，伤食恶食，理果然也。惟在冬时，恶寒殊甚。盖冬时为正伤寒，寒风猛烈，触之者恶寒殊甚，其馀时月虽恶寒亦微也。盖冬时气寒，腠理微密，非辛温甘不可，故以此等之药治之。然风与寒常相与，因寒则伤营，恶寒、头痛、脉浮紧而无汗，用麻黄汤开发腠理以散邪，汗出则愈；风则伤卫，头痛、恶风、脉浮缓而汗，用桂枝汤充塞腠理以发邪，汗止而愈。《经》云：甘辛发散卫阳是也。若营卫俱伤，非此二汤能治，须大青龙汤。然凡汤太峻，亦可代之。倘非冬时，即有恶寒头痛之症，宜羌活冲和汤，辛凉以和之，可代青龙汤也。过此则少阳、阳明二经，在半表半里之间，脉亦不沉不浮，外证在阳明，目疼、鼻乾、不得眠之证，脉息似长而洪，以葛根升麻汤。在少阳则胸胁痛、耳聋、脉息弦数，以小柴胡汤加减和之。本方有加减法，此二经不从标本从乎中也。余尝以小柴胡汤加葛根、芍药，治少阳、阳明俱病，如拾草芥。过此不已，则传阳明之本而入里矣。便即实热治之，其外症悉罢，并无头痛恶寒，而脉形沉实不浮，谵语恶热，六七日不大便，口燥咽乾而渴，轻则大柴胡汤，重则三承气汤。或曰邪既入里。而《伤寒蕴要》曰：凡小儿伤寒，则怕风寒，拘急，发热，合为一病。翕翕然在表，昼夜不止，直待汗出方解，其恶寒恶风，必畏人藏身，引衣密隐，鼻塞多涕，是为表症，宜微汗之，以解肌汤、萧氏青龙汤、败毒散之类。恶热而内实者，必出颈露面，扬手掷足，掀衣气粗，烦渴燥粪，是为里症，宜疏利之，用小柴胡汤、四顺饮之类。若头额冷，手足凉，口气冷，面色黯淡，泻利青白，是为阴症，宜温之，五积散、理中汤之类，重者四逆汤主之。夹惊者因惊之时而又感寒邪，或由伤寒发热，热极生风，是热乘于心，心主血脉，心神易动，为热所乘，故发搐也，慎切以惊药投之，亦宜疏解，以王氏薄荷散、人参羌活散之类，甚则抱龙丸主之。夹食者，先伤于食，后伤于寒，以致发热气粗，口中嗳气，肚热腹胀，上热下冷，大便酸臭，并宜解散，次投消食，甚则推荡之，先用败毒散，后用藿香正气散加神麴、麦芽、山楂、砂仁、香附之类，如其不愈，加大柴胡汤下之。汤氏曰：凡伤寒小儿周岁内，热轻者服惺惺散，周岁外，须宜解表微汗为妙，在一昼夜，热势渐退，方保无虞。今之医士，多不表汗，致令五六日不除，入于经络，搏于血气，传变多端。或变惊风，渐至危笃，伤生害命，可不慎哉！然表里不可不知，盖表里分汗下，古人云：桂枝入口阳盛即毙，承气入胃阴盛乃危。伤寒有表症，有半表半里，有表里俱病，然表者宜汗之，里者宜下之，半表半里者宜和解之，表里俱病者，随症参治，大柴胡汤下之。其表症者，发热恶寒，身首皆痛，无汗，脉浮，项强，腰脊疼，此足太阳膀胱经受病，宜汗之。然伤寒发表，当随病轻重而汗之，头疼发热，葱白头汤主之，甚则麻黄各半汤、解肌汤、柴胡汤之类。其里症者，恶热不寒，手心腋下濈濈汗出，胃中乾涸，大便坚秘，小便如常，腹满而喘，烦躁口渴，脉实而滑，内热谵语，此属足阳明胃经也，宜下之，可用大小承气汤、四顺饮、洗心汤酌而用之。其在半表半里者，心下满，口不欲食，大便坚，脉沉细，亦当下之。其人头汗微寒，手冷即汗，此两症俱见，仲景所谓半表半里是也，小柴胡汤主之。太阳不解，转入少阳，胁下硬满，乾呕不食，往来寒热，脉息弦数，此足少阳胆经也，宜和解之。其表里俱见者，病人脉浮大，发热烦渴，小便赤，五苓散主之。又伤寒六七日，不大便，头痛有热，小便清者，知不在里而仍在表，须当发汗，虽两症俱见，切不可下，宜投桂枝汤。又太阳病，医士反下，因而腹痛，是有表有里故也，仲景用桂枝芍药汤，痛甚者，桂枝芍药汤加大黄汤。或腹满时痛，寸脉俱沉，此足太阴脉经也，自利不渴，当温之，四逆汤、理中汤。其无表里症者，伤寒四五日后，过经无表里症，入于里，非汗症，亦非下症，皆用小柴胡汤随症加减。四五日至十馀日，服小柴胡汤不愈，而大便坚结，即用大柴胡汤下之。仲景云：六七日目睛不和，无表里症，身微热，此为实也，当下之，宜大承气汤。若口不燥，舌乾作渴而脉沉，急宜温之，此足少阴肾经也，宜四逆汤。有表里寒热，身虽热而欲得衣，热在皮肤，寒在骨髓，宜投温胆汤而寒乃已，次以小柴胡汤加桂枝以治其表。又身大寒而反不欲近衣，寒在皮肤，热在骨髓，宜白虎汤加人参除热，次以桂枝汤、麻黄各半汤，以表其外。又厥阴症，脉浮缓，囊不缩，发热恶寒，似疟欲愈，宜桂枝麻黄各半汤；若尺寸脉俱沉短，囊必缩，此毒气入脏，宜承气汤下之。厥阴病脉微浮为速愈，不浮为难愈，宜小建中汤，此厥阴肝经也。然表里症内，近似三阴三阳之症，而疏于各症之下，非可尽备六经之大法也，当以活人伤寒症为主，其疟症与大方同，暑症玉露散主之，亦与大方同，但剂分大小耳，另有脱甲散，大能散邪挟表，真良方也。
潮热或午后发热，或日哺发热，如潮水之不失其时。《伤寒论》云：潮热，实热也，当利大便。脉实者，大柴胡汤；脉虚浮数者，百解散汗之；若发热而呕，小柴胡汤主之。然实热潮热之症，当利大便，若虚症亦似潮热，必须投温补之剂。惊热，遍身发热，面青自汗，心悸不宁，脉数烦躁，颠叫恍惚，以钱氏凉惊丸、安神丸主之。夜热者，夜间发热，是中有邪也，用《元戎》四物二连丸。但此症极多，必要辨明表里虚实，方可投药，不可概用《元戎》，戒之！戒之！馀热者，谓寒邪未尽之遗也。立斋曰：伤寒汗下而复热，乃表里气虚，元阳浮于外，不可再用凉药，盖寒去则热来，叔和戒之详矣，宜和胃气，使阳收阴归，其热自止，宜以参苓白术散。食热者，手心热，肚腹热，嗳气吐乳，大便酸臭，宜消积丸。脾虚亦有是症，当以白术散补之。疳热者，形瘦多渴，骨蒸盗汗，泄泻无常，肚大脚细，宜用胡黄连之类。又当参看疳积门以调治。壮热连日不止，表里俱热，烦躁气喘，甚则惊痫，宜火府丹、通圣散。烦热者，心躁不安，五内烦，心热，小便赤涩，宜一粒金丹主之。积热者，眼胞浮肿，面黄足冷，热则自头至肚，治法详伤积门。风热者，呵欠面赤，风邪客于皮毛，于脏腑，则寒化热，目涩多睡，阳气有馀，身热无汗，阴气有馀，身寒有汗，阴阳有馀，无汗而寒。《素问》曰：汗出而身热者，风热也。宜清解散、生犀丸主之。虚热者，因病后发热，面色青白，困倦力少，泄泻多尿，自汗，神思恍惚等症。凡久病气血必虚，虚则发厥，血则发热，气血皆虚，手足厥而身热，治当钱氏白术散或四君子汤，或以姜附佐之。《经》云：甘温能除大热，如变蒸热者，温温微热，气粗惊少，哯乳泻黄，上唇尖有水珠，吐，不必服药，如见他症，当以感冒之候，略于和解。癖热者，涎嗽饮水，乳食不消，郁结而成癖块也，治法在积聚门。血热者，《全婴方》谓日中巳午时发热，至夜则凉，服六合汤。麻痘热者，面赤足冷，身发壮热，呵欠烦闷，咳嗽腰疼呕吐，惊搐腹痛自利，中指耳鼻尖冷是也。
总括：
伤寒之侯有多般，一概推之便觉难。面目俱红时喷嚏，气粗身热是伤寒。
脉法：
《难经》曰：伤寒之脉，阴阳俱盛而紧涩，浮而紧为伤寒。
伤寒伤风何以别？寒脉紧涩，风脉浮缓；伤寒恶寒，伤风恶风。寒伤自汗风伤汗，阳属膀胱并胃胆，阴居脾肾更连肝，浮长弦细沉微缓，脉症先将表里看。
麻黄汤：桂枝　麻黄　杏仁
青龙汤：桂枝　麻黄　石膏　杏仁　姜皮　红枣
羌活冲和汤：苍术　白芷　生地　细辛　羌活　防风　黄芩　桔梗　川芎　甘草
葛根解肌汤：乾葛　桔梗　芍药　甘草　麻黄　黄芩
小柴胡汤：人参　半夏　柴胡　茯苓　甘草　大枣
大柴胡汤：枳实　大黄　柴胡　黄芩　芍药　半夏　甘草
小承气汤：芒硝　大黄　甘草
大承气汤：大黄　芒硝　枳实　厚朴
小青龙汤：麻黄　赤芍　半夏　细辛　官桂　五味　甘草
败毒散：羌活　独活　前胡　柴胡　川芎　枳壳　官桂　茯苓　人参　甘草
四顺饮：当归　大黄　赤芍　甘草
五积散：麻黄　苍术　陈皮　白芷　茯苓　人参　桂枝　半夏　芍药　当归　厚朴　枳壳　川芎　甘草　乾姜
理中汤：人参　白术　乾姜　甘草
四逆汤：附子　炙甘草　乾姜
王氏薄荷散：骨碎补　薄荷　甘草　金罂　刺根
人参羌活散：人参　白术　桔梗　赤苓　柴胡　前胡　独活　川芎　苍术　枳壳　甘草
惺惺散：人参　白术　桔梗　茯苓　细辛　防风　川芎　南星　甘草　天花粉
葱白汤：葛根　白芍　知母　甘草
麻黄（桂枝）各半汤：麻黄　桂枝　杏仁　甘草　芍药　大枣　生姜
洗心汤：麻黄　大黄　芍药　荆芥　当归　白术　甘草
五苓散：猪苓　泽泻　白术　茯苓　桂枝
桂枝芍药汤：桂枝　芍药　大黄　甘草
白虎汤：石膏　知母　甘草　人参　粳米
小建中汤：桂枝　芍药　甘草　大枣　乾姜
玉露散：寒水石　石膏　甘草
脱甲散：柴胡　当归　胆草　茯苓　人参　知母　川芎　甘草
百解散：葛根　麻黄　黄芩　桂枝　甘草　芍药
小柴胡汤：人参　半夏　柴胡　黄芩　甘草　
凉惊散：黄连　防风　川芎　薄荷　大黄　胆草
蜜丸青黛为衣。
安神丸：茯苓　山药　朱砂　冰片　甘草　天门冬　马牙硝　寒水石
《元戎》四物二连汤：当归　川芎　芍药　黄连　地黄
参苓白术散：人参　白术　茯苓　甘草　桔梗　砂仁　扁豆　莲心　苡仁
下积丸：丁香　砂仁　使君子　巴豆霜
火府散：生地　木通　甘草　黄芩
通圣散：防风　荆芥　当归　芍药　薄荷　黄芩　连翘　石膏　朴硝　滑石　川芎　麻黄　桔梗　甘草　山栀　大黄　白术
一粒金丹：人参　犀角　琥珀　防风　玳瑁　甘草　茯苓　冰片　朱砂　寒水石
水糊丸金箔为衣麦冬汤下。
清解散：北沙参　防风　茯苓　桔梗　甘草　枳壳　柴胡　川芎　前胡　细辛　天麻
生犀丸：犀角　珍珠　防风　羌活　甘草　茯苓　大黄　朱砂　天竺黄
此药立夏前宜服。
钱氏白术散：人参　白术　茯苓　藿梗　葛根　甘草
四君子汤：人参　白术　茯苓　甘草
六合汤：当归　川芎　大黄　熟地

痧疹  ***************************
《内经》曰：少阴所致为疡疹。夫少阴所致者，君火有馀，热令大行，戊子午之岁也。在人则心主之，心火太过而烧烁肺金，肺主皮毛，见于皮肤之间，红色如锦，此心火侮而乘之之色也。又曰疹属于脾，《金镜录》云：毒盛于脾，热流于心，乃知心脾肺皆受时邪而发。其将出时，腮红眼赤，壮热憎寒，身体疼痛，呕吐泄泻，咳嗽烦渴，神昏谵语，是其侯也。便当服开豁腠理汤，使之易出。如头面愈多，鲜明匀净，精神如旧清爽，是吉兆也，前药即愈。若红紫色，乾燥时晦，或出透身热烦闷，声哑喘急，发出复隐，此危急之兆也，仍将前方加炒黑麻黄、羌活之类。如再不出，或喘更甚，诚不治之症也。《活幼心书》曰：斑疹有二，有温毒发斑，有胃烂发斑。然温毒发斑者，其瘾疹纹如锦片，出于两腋之下。盖两腋气之道路，蕴毒则随气而先出，其病状嗽咳烦闷，或呕清水，是因冬时感冒寒毒，藏于肌肤，至春阳气发动而形于外，名为温毒。发散癍疹，以百解散及牛蒡汤加陈皮、黄连为治。胃烂发癍者，因伤寒下早，热毒乘虚入里，及当下而不下，以致热毒内蒸于胃，胃受热毒则发出于皮肤，其色赤者可疗，黑者九死一生，治法同前。大便坚燥，不可轻用下药，须以蜜煎猪胆之类导之。设或微泻，不必治之，实发泄热毒也。如泻利不止者，此热毒下陷之故，当以五苓散去桂加芩连芍药之类，毒解则热退，而泻利自止，不可用燥湿温补之剂。古人云「可汗不可下、可表不可补」是也。痧发足不止者，此馀毒未尽，急用解火清金之剂，以竹叶、石膏、麦冬、知母、芩、连、玄参、桔梗、陈皮、枳壳、天花粉、牛蒡子之类。痧后咳嗽不止，四物合二陈汤加瓜蒌、桔梗、玄参、黄芩治之。口渴加麦冬、枳壳，气喘加苏子、桑白皮。痧出过三日后不发者，内有实热也，加清利之药使热自解，四物汤加芩连牛蒡以治之。凡出痧之时，大忌米穀晕腥之物、风寒水湿之气，苟有不谨，最为深患。间有犯之而得愈者，此必内禀之气实，外感之邪轻耳。余虽不佞，验之屡矣，当谨戒病者为幸。再有一种，初出淡红润色，酷似痘疹，但粒头稍小为异，此为赤痘。又初出尖小而头白，光亮，有清水，此为水痘。上二症皆属心火流于脾肺，最为易出易厌，称为轻症，但恐变成疮痍，脓血溃坏，此由不避风、不忌口耳，以四物汤加荆芥、防风、芩连之类。
总括：
癍疹从来因胃热，赤生黑死无容忽。锦纹片片出肌肤，温毒发现在两胁。
脉法：
阳虚则数，阴实则大。
开发腠理汤：陈皮　防风　荆芥　桔梗　枳壳　前胡　葛根　柴胡　羌活　天花粉　升麻　甘草
百解汤：葛根　桂枝　甘草　茯苓　升麻　赤芍　麻黄
牛蒡汤：牛蒡子　大黄　防风　荆芥　甘草　薄荷

气喘（附齁䶎）  ***************************
《内经》曰：诸逆上冲，皆属于火。或有起居如故，而息有音者，肺之脉络逆也。河间曰：火气盛为夏热，衰为冬寒，故病寒则息衰而气微，病热则气盛而息粗。又云：寒水为阴，主乎迟缓：热火为阳，主于急数。是以寒则息迟气微，热则息急气粗，即谓之喘。大抵哮以声响名，喘以气促言。夫喘促而喉如水鸡声者，谓之哮，气促而连续若难接者，谓之喘。虽然未有不由痰火内郁、风寒外束而致之者，有伤寒肺气壅盛而发喘者，是表不解也，用麻黄、杏仁、甘草、石膏之类，辨其寒热而治之。又伤风咳嗽，肺虚而发喘，以麻黄、杏仁、甘草，三拗汤加减之。有因惊发喘，逆触心肺，暴急张口神困，以化痰定喘丸治之。又哮吼喘者，喉间如拽锯声，可服梅花饮子。又或食咸酸而喘，啖之以生豆腐，有热者治以清凉定喘之剂。凡喘嗽之症，若小便不利则必生胀，胀必生喘，宜分标本先后。如先喘而后胀者主肺，先胀而后喘者主脾。盖肺金主降，外主皮毛，肺朝百脉，通调水道，下输膀胱，既受邪则失降下之令，故小便渐短，致水溢皮肤，而生胀满，此喘为本而胀为标也，治当清金降火为主，而行水次之。脾土恶湿而主肌肉，土能剋水，若脾土受伤，不能制水则水湿妄行，浸渍肌肉，水上溢则邪反侵肺，气不能降而亦喘矣，此胀为本而喘为标也，治当实脾行水为主，而清金次之。若肺症而用燥脾之药，则金燥而喘愈甚；脾病而用清金之药，则脾寒而胀益增。丹溪曰：久症发喘，故投人参、阿胶、五味，新病气实，故用桑皮、葶苈、麻黄、杏仁。有痰声而喘者，降痰为先；呼吸促而气喘者，降气为主；有胃虚者，抬肩结肚，喘而不休，宜温胃消痰为主；有痰火者，乍进乍退，得食则减，食已即喘，降火清金为主。咳而上气喘逆为肺胀，其脉沉，心下有水气也。
〔附：齁䶎〕
齁䶎一病，本为暑湿所侵，未经发散，邪传心肺，变而为热，热则生风，风即生痰，痰实不化，因循日久，结成软块，圆如豆粒，遂名痰母。推其本源，或啼哭未休，遽与乳食；或饲以酸咸，气郁不利，致令生痰；或节令变迁，风寒暑湿侵袭；或堕水中，水入口鼻，传之于肺。故痰母发动而风随之，风痰壅塞，气促而喘，乃成痼疾。急投去风化痰，以知母汤、如意膏治之。
总括：
喘为恶候古今传，气色形颜仔细推。白虎梅花当解急，一般能散病堪痊。
脉法：
脉浮迟滑定然生，涩数微虚命必倾。
喘嗽吐血，上气不得卧者，死。若面目浮肿，肩耸，脉息浮大者，亦不治，加嗽尤甚。
化痰定喘丸：雄黄　蝉蜕　朱砂　全蝎　殭蚕　南星　白附子　轻粉
梅花饮子：硼砂　芒硝　人参　甘草　辰砂　麝香　冰片　牙硝
上药共为细末，用磁器贮之，麦冬汤调服，如气喘咳嗽，桑白皮汤下，或薄荷汤下。
知母汤：知母　甘草　贝母　羌活　滑石　大黄　葶苈　麻黄　诃子　薄荷
如意膏：半夏　茯苓　枳壳
用朴硝（风化）加生姜，和糊为丸，如绿豆大，淡姜汤送。

痉症  ***************************
《内经》曰：诸痉项强，皆属于湿。又曰：诸暴强直，皆属于风。《原病式》曰：筋颈强直而柔和也。夫肝木属风而主筋，《经》曰诸暴强直属风，理固然也，其诸痉项强而属湿者何也？盖太阳阴湿，则兼风化，亢则害，承乃制也。是故知痉之为病，湿为本，风为标耳。其症项背强直，腰身反张，摇头瘛瘲，口噤不语，发热腹痛，终日不醒，其状可畏。病在足太阳经，刚痉无汗，柔痉有汗，面红眼赤，牙紧口张，痰涎壅盛，昏愦烦渴，小便赤，谵语而发者，此刚痉也；若大便滑泄，不渴不语，手足冷而发者，此柔痉也。柔痉解肌，刚痉发汗，并以小续命汤加减之。又痫之一症，身体壮热，谵语口乾，手足反张微寒，大便溏泄，此为刚柔不分之症。无汗，葛根汤主之；有汗，即用桂枝葛根汤。若痰壅气盛，用南星、半夏、茯苓以消其痰，枳壳、陈皮、紫苏以顺其气，痰消则风止，气顺则神清，然后审其热之轻重而解利之。热轻者败毒散，热重者小柴胡汤解之，壮热有汗，胸满咬牙而大便秘结者，是内有实热，大承气汤下之，后用大柴胡汤解之。痉症最难痊，十救一二，真难治者也。
总括：
原来痉症属膀胱，口噤如痫身反张。此是伤风寒湿感，刚柔两痉已分明。
脉法：
太阳病其脉沉而刚者为痉。
补遗：此症多因亡血，筋无所荣，故邪得以袭之，所以伤寒汗下太过，与疮患及产后而至是症者最多。《内经》曰：太阳谓发直引，皆有阳气太上而争，故强上也，出肺家篇。足太阴经之筋体脊内膂上至项，其病主痫瘛，及痉在外者不能俯，在内者不能仰，故阳病腰反折难俯，阴病难仰。此症皆因神气未固，惊则神不守舍，或饮食失节，脾胃受伤。
小续命汤：麻黄　附子　防风　肉桂　人参　茯苓　黄芩　川芎　芍药　杏仁　甘草　防己
余方备在伤寒门。

痫症  ***************************
《内经》曰：巨阳之厥，则肿首头痛足不能行，发为眴仆。盖阳虚逆乱也，故令人卒然暴仆，而不知人事，此则痫之类痫也。小儿风邪所伤，惊怪所触，乳哺失节，停滞经络，即成也。其候神气拂郁，目瞪直视，口噤涎流，肚腹膨紧，手足搐掣，项背反张，腰脊强直，但四肢柔软，所谓六畜痫也。或腰脊强硬，终日不醒，则痉症矣。所谓六畜痫者，咽喉风痰所结，其声如畜，时人强名之耳，又称五痫。病关五脏，当察五脏之色而名之。总之，惊、风、食三种而已，积为痰饮，以致痰迷心窍而发，治当清火消痰，并投镇惊清心之药，如痰涎胶固，此药倘难驱逐，在上即用吐法，在里即用下法。
惊痫者震骇恐怖，打坠积惊，其初惊叫大啼、恍惚失魂是也。风痫者，汗出解脱失慎，风邪乘虚而入，其初屈指数计，有热生风是也。食痫者，食时得惊，宿食结滞，其初吐乳不哺，大便酸臭，久则或成乳癖，先后寒热是也。
又有阳病脉浮，面色光泽，病在六腑，身热抽掣啼叫之症，易治；阴病脉沉，面色黯晦，病在五脏，身无热，手足清冷啼叫之症，难痊。或以仰卧属阳，覆睡属阴，亦可参验。盖阳症属热，不可用温药；阴症属寒，切忌投凉品。
有癫狂者，亦属阳症。《难经》曰：重阳则狂。至长成小儿才发时，妄言不食而歌，甚则逾垣上屋，弃衣而走，或一二日方醒，是因冒热感风，风热蕴蓄，久则风痰壅结，上迷心胞。夫心乃神之舍，偶为邪热攻逼，则神失守而昏乱，名曰狂痫，当清心平肝，疏风化热，镇惊下痰可也。
总括：
惊传三搐后成痫，嚼沫牙关自上翻。明辨阴阳参色脉，不拘轻重总风痰。
脉法：
脉弦为风，弦而带浮为阳痫，沉则为阴痫，凡癫狂脉虚可治，实大难痊。
补遗：癫狂即头眩也，痰在膈间则眩微不仆，痰溢膈上则眩甚，仆倒于地，不知人事，名曰癫痫。徐嗣伯曰：大人谓癫，小儿谓痫。其实皆是痰凝胸膈故也。但痫症作声，及醒必吐涎沫，时醒时发不休为异耳。《内经》曰：人生而痫疾者名为胎病，由母腹中得之，因母偶被大惊，其气上而不下，精气并居，而其子自患痫疾。
胎惊正发之剂：石菖蒲　石膏　犀角　人参　茯苓　远志　白藓皮
疏热解表清利之剂：独活　羌活　天麻　人参　荆芥　防风　川芎　甘草
化风丹：治口噤身反目直口吐。
南星　天麻　羌活　独活　人参　荆芥　防风　川芎　甘草
铁粉圆：治痫证不时吐涎沫，心闷。
龙脑　桂粉　天麻　南星　没药　牛黄　麝香
猪胆南星散：治小儿痫后不能言。南星一味，湿纸包煨，为末，雄猪胆汁调糊服。
牛黄膏：治风痫迷闷，手足抽掣，口吐涎沫。
全蝎　蝉衣　南星　殭蚕　明天麻　白附　防风　麝香

积聚  ***************************
《内经》曰：积聚留饮食痞膈中满，湿积霍乱吐下，症瘕坚硬腹满，皆太阴湿土脾胃之气积聚之根也。丹溪曰：块乃有形之物，气不能生形，痰与食积死血也。在中为痰饮，在内为食积，大都行气开痰为主。夫小儿热气蕴于胸膈之间，留饮聚于腰胁之内，于是营卫不得流通，脏腑不能宣达，胀满而致癖结，或时发壮热是也。故疟家中脘往往蓄积黄水，日久成癖。若脏腑和平，营卫调畅，则津液流通，纵使多饮水浆，亦不为病也。然乳哺失节，三焦关膈，水浆停滞，肠胃不得宣行，于是结聚而为癖。治疗之法，实者水晶丸下之，姑候尽消，便可攻补兼施。经云大积大聚，非攻不可。此症寒热如疟，肚腹疼痛，面黄肌瘦，切勿作疟治。倘攻之太过，必耗散元气，津液内损；补之太早，则积留成热，转生他症。治先调和中气为主。气弱者先调脾胃，后用三稜散、化癖丸渐渐磨之。然先补后泻，行迎夺之法，即取陈寒积冷。若面黄唇白，发竖肌瘦，乃谓虚极，不可轻下，宜徐徐消化调理为上。古人云：养正则积自除矣。
总括：
积常有处聚无常，症有明症瘕聚难。四病所生俱是损，自生血气各遭伤。
脉法：
小儿脉伏结为物聚，钱氏以沉细为癖积。《经》云：细而附骨者，积也。
治疟疾有痞块法：生地　白芍　陈皮　川芎　黄芩　半夏（以上各一钱）　甘草（二分）　鳖甲（醋炙，二钱）　水煎加生老姜三片
疟久腹中成块者，宜服止气散，用二陈汤加柴胡、葛根、苏梗、厚朴、青皮、槟榔、肉果、山楂，先以此等之药发散，然后服鳖甲散，须加人参调养元气。
水晶丸：南星　半夏　滑石　芜荑
三稜散：人参　三稜　陈皮　枳壳　半夏　青皮　香附　益智仁　神麴　莪术　大黄　紫苏　甘草　苦丁
化癖丸：陈皮　莪术　青皮　枳壳　槟榔　白术　丁香　细辛　木香

黄疸  ***************************
《内经》曰：中央黄色，入通于脾。又曰：诸湿肿满，皆属脾土。夫黄疸之病，肌肉虚肿而色黄，由湿热郁积脾土之中，久而不散，故黄色形于肌肤。盖脾主肌肉，肺主皮毛，母能令子虚，母病子亦病矣。是故有诸内必形诸外耳。其症虽分为五，终无寒热之异。丹溪曰：同是湿热，如盦面相似。所谓知其要者一言而终。或伤寒热病，阳明内实，失于汗下，以致湿热拂郁内甚，令人变黄病也。又有疳泻，皮黄发竖，青筋肚大，肌肉消瘦，身面俱黄，此实肝病，故有是症。宜作疳治愈矣。治疸之法，用五苓散倍加茵陈，或茵陈汤加茯苓渗湿之品，无不应手获效。又曰湿在上宜汗，湿在下宜利小便，或二法并用。又有小儿初生，遍体俱黄，两目厚如金色，身发壮热，是名胎黄，因儿在腹中，母受极热耳。乳母须服生地黄汤。
总括：
发黄著湿蒸脾得，内外因分最是良。更有胎黄生便见，切宜多服地黄汤。
脉法：
脉沉，渴欲饮水，小便不利，皆发黄病。凡寸口无脉，鼻气冷，不治。
茵陈汤：茵陈蒿（一两）　栀子（大者，三枚）　大黄（一钱）
茯苓渗湿汤：黄连　黄芩　栀子　泽泻　防己　白术　苍术　陈皮　青皮　枳实　赤苓　茵陈　猪苓
生地黄汤：生地　赤芍　川芎　当归　天花粉

诸血  ***************************
《内经》曰：清者为营，浊者为卫，营行脉中，卫行脉外。营者，水之精气，和调五脏，洒陈六腑，故能入脉。夫营，阴血也，所主在心，统化在脾，藏内在肝，宣布在肺，输泄在肾，灌溉一身，滋养百脉，诸经由此而生育焉。然血之所统在乎气，故曰气主向之，血主濡之，是以气行则血行，气止则血止，阳生阴长，夫唱妇随之道也。如气伤则变端百出：妄行则吐衄，衰涸则虚劳，降下则便血，热陷则尿赤，渗于肠胃则为肠风，阴虚阳抟即患崩漏。此皆气有殄戾之华，而血有渗湿之患也。养阴者可不先知养阴之道乎？巢氏曰：吐血者，热气盛而血虚，热乘于血，血性得热，则流散妄行，气逆则血随气上，故令吐血也。若饮食太饱之后，脾胃内冷，不能消化，忽吐所食之物，气血相冲，因伤肺胃，亦令吐血。又咳嗽气逆，面目浮肿而吐血，是肺气虚损耳。服用柏枝饮、犀角地黄汤。
衄血者，五脏热结故也。血随气行，流通脏腑，冷热调和不失常度，决无壅滞，亦不泛溢。血得寒而凝结，得热而流散，热乘于血，血随气升，故出于鼻窍也。又有伤寒瘟疫，诸阳受病，热毒停聚五脏，以致鼻亦衄也。治以龙胆草丸、柏皮汤、胶黄散等剂。
大便下血，是大热结脏损伤所致。脏气既伤，风邪自入，或积冷，或温热，传于脾胃，或疳食伤于脏腑，因兹冷、气、热、疳、湿，五者致动气血停留于内，凝滞无归，渗入肠中，故大便下血。或有腹胀冷气在内攻冲，亦令大便下血。又因风冷乘虚客入脾胃，或瘀血在于肠胃，湿毒下如豆汁，又疳伤于脏，亦能便血。若上焦心肺积热，流注大肠，亦令大便下血。亡血脾弱必渴，久则肌瘦发黄。五倍丸之类，服之必效。
尿血者，心主之。心与小肠相应，血之流行周遍经络，循环脏腑。若热聚膀胱，血渗入胞，故小便出血。如其实热，服清心莲子饮；虚热，服六味地黄丸。
总括：
九道何为血妄行，盖因抑郁热邪生。随经施治明虚实，气顺如常血自匀。
脉法：
吐血，唾血，脉涩小弱，生；实大者，死。
血溢、血泄，诸血妄行，其治也，当以大黄桃仁行血破瘀之剂，以折其锐气，而后外治之。善治者，每治失血蓄血，必先以快药下。或问：失血复下，虚何以当？曰：血既妄行，迷失故道，不去蓄利，以妄为出，曷以当之？使去者自去，生者自生，可也。
柏枝饮：干柏枝　干藕节
共为末，蜜入沸汤调服。又一方加白芍、犀角汁同服。
犀角地黄汤：治衄血、吐血
犀角　赤芍　丹皮　生地
龙胆草丸：黄连　龙胆草
柏皮汤：治衄血
柏皮　山栀　甘草
胶黄散：阿胶（一两）　蒲黄（五钱）
加生地汁服。
五倍子丸：五倍子为末，蜜丸，小豆大，一岁服十丸，仓米汤送下。
清心莲子饮：黄芩　麦门冬　地骨皮　车前子　甘草　石莲　茯苓　黄耆　柴胡
火府散：木通　生地　黄芩　甘草

腹痛  ***************************
《内经》曰：寒气入经，则稽迟涩而不行，客于脉外则血少，客于脉内则气滞，故卒然而痛。然此理未能尽述，学者自宜检阅。《原病式》曰：热郁于内，则腹满坚结而痛，不可例言为寒也。丹溪曰：腹痛欲以物按者属寒，如不欲按者属热，痛类不同，详细在后。
有锁肚痛，婴儿月内或月外，乳不下咽，腹硬如石，面赤似朱，撮口啼哭，目瞪唇紫，手足口鼻气冷是也。始因断脐带不紧繫，为风寒所乘，症实危急。以白芍药汤、乌梅散投之，如不愈，再参考脐风症门。
症瘕痛，乃积久所致，亦能成疳。皆属营卫两亏，外则感受风寒，内则过伤乳食，停滞既久，不能克化。邪并于阴为症，阴则专静，凝而不移；邪并于阳为瘕，假物象形，动而不息。此二症倘久而不治，亦成脾胃疳积。或两胁间有块如石，按之则痛，不按则轻，或面黄肌瘦，腹硬而胀，并有青筋，蒸热无时，乳食减少，爱吃泥土，或大便酸泻，痛则身冷如冰。法当调脾养胃，用惺惺散；磨积理疳，用化癖丸；治酸泻，没石子丸。然积滞之疾，非一二剂即愈，必须次第调理，自然日渐减轻。
痃痛者，始则腹内长块，其硬如臂，从腰传转，或左或右，良久痛甚，则现于皮内，不妨乳食。其症先因有疾，解表未清，遽下太过，气虚寒抟，郁结而感。法宜益气理虚，用人参白术散、沉香槟榔丸主之。
蛔虫痛，口吐清水涎沫，或虫吐出，痛不堪忍。其症因食肥甘荤腥太早，故胃寒虫痛，其虫吐出，或生或死，痛甚危险。先以理中汤加乌梅水煎服，使胃暖不逆，次服使君子丸。又有大儿，面㿠白而黄色，肉食倍进，肌体消瘦，腹中时痛，此鳖蛔虫杂于其间。以二圣丸下之。又有胃受极热，亦令虫痛，乍痛乍止，当以安虫为上，若以治虫，反伤胃气。因寒而痛者，理中汤加乌梅水，或服热而动者用五苓散加乌梅水生姜煎服。
积痛者，腹中隐隐而痛，面黄不食，儿吐酸气，先治积滞，后调脾胃，而痛必止，仍辨虚实和解，治详伤积门。
癖痛者，症痃、瘕、癖四症，大同小异，总名积聚。已详积聚门。
脏寒痛，附胎寒门。盘肠内吊痛，附夜啼门。肾吊偏坠痛，附阴囊肿门。当理肾和气。寒疝痛，附在疝症。
总括：
脾家不好肾经虚，邪正交攻气不舒。热痛面红并尿赤，冷知青白口唇红。
脉法：
阴虚则腹痛，弦急则小腹痛，尺脉紧脐下痛。又脉伏小腹痛。瘕疝痛、心腹痛不息，脉细迟者生，坚实大者死。腹痛脉反大而长者死，脐下忽大痛，人中黑者死。
白芍药汤：白芍　泽泻　薄荷　桂枝　甘草
乌梅散：钩藤　乳香　没药　粉草　乌梅　延胡索
惺惺散：人参　茯苓　藿香　白术　甘草　丁香　砂仁　南星
化癖丸：陈皮　莪术　三稜　青皮　枳壳　槟榔　木香　丁香　细辛　木通
参苓白术散：人参　茯苓　甘草　白术　砂仁　米仁　桂枝　扁豆　莲肉
沉香槟榔丸：沉香　槟榔　白术　丁香　三稜　蓬术　神麴　厚朴　苍术　青皮　陈皮　砂仁　益智仁　枳壳　良姜　香附　穀芽　使君子
理中汤：乾姜　人参　白术　炙甘草
使君子丸：槟榔　大黄　使君子　酸石榴皮
二圣丸：槟榔一两，巴豆十五粒（去壳、膜）。巴豆拣大去油，入槟榔末，杵，和丸绿豆大，服后虫即下，以稀粥自安。
黄连杀虫汤：雷丸（一钱）　使君子（二钱）　广木香（五分）　芜荑（二钱）　炒川连（四分）　炒枳壳（一钱五分）　花槟榔（一钱五分）　六神麴（三钱）　焦麦芽（三钱）　金铃子（三钱）　榧子肉（三钱）

项颈强痛  ***************************
《内经》曰：风生于脊，病在肝腧颈项。又曰：诸颈项强，皆属于湿。戴人曰：头痛非是风邪，即是气挫。亦有落枕而成痛者，宜服和气之剂。又有挫闪及坐久失枕而致项强不能转侧者，此由肾虚不易生肝，肝虚无以养筋，故机关不利，宜服补肾之剂。再有患筋急项亦难侧者，此必从足起。经云：十二经各有筋，惟足太阳之筋自足至项故也。《准绳》曰：颈项强急，发热恶寒，多由风客三阳之经，寒抟则筋急，风抟则筋弛。左属血，右属痰，并宜驱邪汤。若动则微痛，脉弦数而实，此痰热在三阳之经，宜消化豁痰汤。若脉弦而涩，右为甚，作血虚，邪客于太阳阳明之经，治宜疏风滋血汤。
总括：
项病原来风湿居，挫闪失枕亦因之。右痰左血常常记，虚实详明药必灵。

头痛  ***************************
《内经》曰：头痛不止，寸口脉中短者，三阳受病。夫三阳受病，皆胸膈有痰之故，其痰壅遏于上也。春风病在头，盖天气上升病亦升于上也。法当吐之，吐即所以宣达，可祛在上之邪。仲景云：春令头痛，治法宜吐。按头痛之症，有外因者，风寒暑湿之邪；有内因者，气血痰饮之故；又有三阴三阳之异。皆以风药治之。总而言之，高顶之上，惟风可到耳。然太阳头痛，恶风寒，脉浮紧，痛在巅顶两额角；少阳头痛，往来寒热，脉弦，痛连耳根；阳明头痛，发热自汗，脉浮长大，痛连目眦颊齿；太阴头痛，有痰体重，或腹痛，脉沉，头重；少阴头痛，足冷气逆，寒厥，脉沉细；厥阴头痛，吐痰，厥冷，脉浮缓。自此，六经头痛，多挟外邪者也。血虚痛，自鱼上攻而痛；气虚痛，耳鸣，九窍不利；真头痛，痛甚入脑，手足寒至节，旦起夕死，夕起晨亡；厥逆痛者，如犯大寒，内至骨髓，髓本以脑为主，脑逆故头即痛，而齿亦痛；痰厥痛者，头如裂散，眼黑头旋，恶心烦闷，目不便开，如在云雾空中，此足太阴痰厥之痛。凡此头痛不一，须参大方，究其所因，斯无偏弊也矣。
总括：
头痛先须辨六经，湿痰风火挟邪侵。气虚血少兼寒湿，审得精明治必灵。
脉法：
阳弦则头痛；又曰：寸口脉浮，中风发热；又曰：头疼短涩应须死，浮滑风痰必易除。
补遗：
丹溪云：头痛大率属痰，甚者火多，有可吐者，有可下者。又曰：肾虚则头痛，肝虚则头晕。
太阳经头痛方：藁本　川芎　羌活　独活　麻黄
少阳经头痛方（即小柴胡汤）：柴胡　半夏　人参　甘草　黄芩
阳明经头痛方：升麻　芍药　甘草　葛根　白芷　加石膏
太阴经头痛方：苍术　半夏　南星
少阴经头痛方：麻黄　附子　细辛
厥阴经头痛方：麻黄　羌活　吴茱萸　藁本　升麻　黄耆　黄芩　当归　黄柏　川芎　细辛　蔓荆子　柴胡　黄连　半夏　红花　苍术
芎归四物汤去地黄芍药，治血虚头痛。
四君子汤：人参　白术　茯苓　甘草
此治气虚头痛。
羌活黑附汤：麻黄　殭蚕　黄柏　羌活　苍术　防风　甘草　升麻　白芷　黄耆　黑附子
加减二陈汤：陈皮　半夏　苍术　蔓荆子　南星　防风　茯苓　甘草
此方治痰厥头痛。

胃脘痛  ***************************
《内经》曰：少阳司天，风行于地，心痛，胃脘痛，膈不通。又云：木郁发之，民病胃脘当心而痛，上支两胁，膈噎不通，食饮不下。盖风木之气被郁，发则太过，故有土败木贼之候。然心与胃各一脏，病形不同，胃脘痛在心下，或曰胃脘痛即心痛，此言非也。但胃居中焦，禀中和之气，多血多气，为水穀之海，三阳之总司，五脏六腑十二经皆受气于此，是以强则气行而健，弱则气竭而病，其中和之气，变至偏寒偏热。因此水穀不消，停留水饮食积，与气相抟，以致清阳不升，浊阴不降，而肝木之邪得以乘机侵侮，而病即生矣。其致病之由，大抵纵恣口腹，喜食辛酸、生冷、煎煿、脆燥之物，朝伤暮损，日积月累，自郁成痰，痰多成火，血亦妄行，痰血相杂，妨碍升降，故胃脘作痛。倘医士不究其源，例以辛香燥热治之，以火济火，恐成危剧，不亦悲哉！古有九种心痛，曰饮，曰食，曰风，曰冷，曰热，曰痰，曰虫，曰痉，曰去来痛。夫所谓冷者，一耳，不可例以热药治之。详其所由，皆在胃脘而实不在心也。又有寒热、大实、食积、死血、痰虫之异，俱录于后。
寒厥痛者，手足冷，遍体冷汗自出，便痢尿清不渴，气微力弱，宜术附汤温之。热厥痛者，身热足冷，痛甚则躁而吐，额上自汗，脉息洪大，宜金铃子散加减之。大实痛者，因气而食，卒然发痛，大便或秘，久而注闷，心胸起高突，按之愈痛，不得饮食，宜微利之。食积痛者，痛甚欲大便，大便后痛即减。死血痛者，痛有常处，不移不动。痰痛者，隐隐然痛，得辛热汤则暂止者，此即痰痛也。虫痛者，痛则懊憹，发作肿聚往来，上下行痛，腹热善渴涎出，面色乍白乍青乍赤，呕吐清水。真心痛者，必死不救，盖为胞络引邪入于心之正经耳，夫心为君主之官，神灵之舍，手少阴经岂可受邪而被痛也哉！
总括：
俗云心痛多胃脘，真痛心者命必危。九种病原宜细切，食寒实大岂无妨。　
脉法：
洪大属火热，滑大属痰；右手脉实者痰积，沉滑有食，强迟有寒。沉细而实可治；坚大而实，浮大而长，滑而流利，数而紧甚，皆不易治；若心痛，手足俱青至节者，不治。
补遗：
丹溪曰：凡胃脘痛必用温药，此是郁结不行，阳气不运，故作痛。在下者多属食，宜温利之。大凡心腹痛，须分新久，若明知受寒感热挟气，或口食寒物而得者，当温利之。倘得之已久，则成郁，郁久则蒸热，热久必生火，若早投温利之品，宁无助火添病乎？由是山栀为热药之嚮导，正气复而愈矣。用十五枚，大者九枚，去皮，炒黑，浓煎，佐以姜汁，令辣，服之。或加川芎一钱，或以二陈汤加川芎、苍术，倍栀子，煎服。甚者加乾姜，轻则以麻黄、桂枝之类散之。
草豆蔻丸：草豆蔻　陈皮　吴茱萸　人参　乾姜　黄耆　益智仁　炙甘草　当归身　青皮　福泽泻　半夏　桃仁　麦芽　焦神麴　姜黄　柴胡
共为末，和丸，淡姜汤送下。
术附汤：附子　白术　甘草
加老姜三片煎服。
金铃子散：金铃子肉　延胡索（各一两）
为末，痛止服。
枳术丸：治因平日喜食热物，致死血留于胃中作痛。宜桃仁承气汤下之。

肿胀  ***************************
《内经》曰：诸湿肿满，皆属于脾。又曰：诸腹胀大，皆属于热。夫脾喜燥而恶湿，常感湿气，湿蕴久则生热，湿热相生而肿胀焉。其所谓受病者何也？夫人所赖以生者，水穀也。水，肾主之；谷，脾主之。然肾虚不能行水，脾虚不能制水。脾与胃合，胃为水穀之海，虚则不易传化。故肾水泛溢，浸渍脾土，于是三焦停滞，经络壅塞，渗于皮肤，注于肌肉，而肿胀成也。肿为水肿，胀为腹胀，须分别治之。贾洛海曰：肿之为病不一，可谓痼疾，则危恶极甚已。有感湿而肿，有风寒闭塞而肿，有食积而肿，有病后作肿。大法总以补中行湿利小便。凡身有热者，水气在表，可汗；身无热者，水气在里，可利小便，切不可轻下，耗伤真气。《经》云：壮者气行则愈，怯者著而成病也。遍身浮肿烦渴，小便赤涩，大便秘结，此属阳水。先五皮汤，次四磨汤，加生枳壳，重则疏凿饮子。若遍身肿，不烦渴，大便溏，小便不赤，此属阴水，宜实脾饮，或木香流气饮。阳水病兼阳症者，脉必浮数；阴水病兼阴症者，脉必沉迟。气若下陷，用二陈昇提之药，能使大便润而小便长。如其腹胀，少加厚朴佐之，气不运，加木香、木通以调之。有小儿初生便觉痰嗽喘急，此肺肾所主，先用解表，次投定喘消痰利便之剂。《内经》曰：「开鬼门，洁净府。」即此谓也。
夫胀者，因饮食劳倦，损伤脾胃，不能健运，水穀聚而不散，以致成胀。实者可下之。其症刻刻饮水，小便黄，脉伏而实，必脾虚而后有积。治法先补脾，然后下之；下后又补脾，可期霍愈矣。不可补肺，恐生虚气耳。卢氏《医镜》以水肿隶于肾肝胃，而不及脾。又肺金盛而生水，水溢妄行，岂理也哉。夫脾土受病，肺为之子，固不能自盛而生水。然肺金气清，本能生水，则滋长肾阴，奉以降令，为生化之源，何病肿之有！今乃肿水为腐浊之气，渗透经络，流注豁谷，灌入隧道，血亦因之化水，欲藉土以制之，顺气以利之。殊不知脾病则金气衰，木寡于畏而侮土，脾欲不病不得也。治法宜清心经之火，金运化之，肺气下降，隧道开通，其精之清者，复转而为气、为血、为津液，败浊者在上为汗，在下为尿，以渐分消矣。
总括：
古今议定是脾虚，大抵多从湿热为。十种根因急调治，宜补宜泻在临机。
脉法：
浮大者可治，微细者难医；实肿原堪疗，虚极本难痊。
经曰：至阴者肾水也，少阴者冬脉也。其本在肾，其末在肺，皆积水也。又曰：肾者胃之关，关门不利，故聚水而从其类。朝宽暮急属阴虚，朝服四物汤加参术，暮服地黄丸加桂、附、车前子。朝急暮宽属阳虚，朝用六君子汤，暮服地黄丸加减治之。
加味五皮饮：五加皮　地骨皮　姜皮　茯苓皮　大腹皮　木瓜
一方去五加易桑白。
疏凿饮子：建泽泻　大腹皮　茯苓皮　木通　商陆　羌活　椒目　赤小豆
实脾饮：白术　香附　木香　甘草　肉果　槟榔　茯苓　老姜
二陈汤：陈皮　白术　半夏　甘草
解表散：麻黄　杏仁　赤茯苓　川芎　防风　枳壳　甘草
商陆丸：商陆　黄连
姜汁和丸，紫苏汤下
东垣云：寒胀多，热胀少，皆主乎脾胃。此亦不可不知，毋专于热。
治肿大法，宜补中行水利小便，以人参、白术为君，苍术、陈皮为佐，黄芩、门冬为使，以制肝木。消腹胀，少加厚朴；气不运，加木香。

杂方  ***************************
疳积方：酒炒胡黄连　川黄连　银柴胡　石决明（煅）　炒芦荟　芜荑
五疳保童丸：治小儿五疳八痢，诸积劳热，体瘦柴瘠，好食生物，吐虫咬牙，胃脘胸腹常痛，面黄目昏，将欲瞎眼，此药效验如神，不可轻授他人。
龙胆草（一两）　雄黄（五钱）　蚕酥头（炙黄，五钱）　苦楝根（一两）　五灵脂（三钱）　青黛（四钱）　天仙子（六钱）　夜明沙（淘净，五钱）　黄连（一两）　小青皮（醋炒，八钱）　真麝香（一钱）　北五味（二钱）　熊胆（八钱）　鳅鳝头（煅，三钱）　胡黄连（六钱）　芦荟（八钱）　上药共为细末，陈米糊丸如芥子大，每服三十丸，米汤送下。
治痢良法：黄瓜藤灰　榕树叶灰
砂糖掊服，治红白痢立效。
治疥疮方：大枫子肉　烟膏　松香　杏仁　轻粉
用腊油调末。
诸葛行军散：西牛黄（五钱）　姜粉（五钱）　麝香（三钱）　真珠（三钱）　冰梅片（五钱）　火硝（五钱）　蒲黄（八钱）　金箔（五十张）
共为细末，装磁瓶内，不可泄气，每服一匙，神效。
抱龙丸：陈胆星（一两）　雄黄（水飞，五钱）　麝香（另研，一钱）　天竺黄（一两）　辰砂（另研，五钱）
又方加羌活五钱，天花粉、殭蚕各二钱。上研细末，煎甘草膏和丸，皂荚子大，温水化服。百日内小儿每丸分作三四服。如腊月雪水煎，甘草和，最佳。
一法用新汲水浸南星三日后，煎三五沸，取出，乘软切，去皮，只取白软者，薄切，焙乾，炒黄色，取末八两，以甘草一两五钱，拍破，用水二三盏浸一宿，文火煎至半盏，去渣，渐渐入南星末内，研，令甘草水尽，方再入余药。
豆蔻香砂丸：消宿食，止呕逆，除腹痛，疗症瘕，快三焦，利胃膈等症。
白豆蔻　煨木香　花槟榔　砂仁　制香附　广陈皮　焦楂肉　蓬术（以上，各三两）　三稜（二两）　甘草（一两）　青皮　神麴　麦芽　白芍（以上各二两五钱）　藿梗（二两）　老姜（二两）
六合定中丸：治暑月感凉，疟疾霍乱，胸闷恶心，头疼腹痛，或吐泻寒热如虐，以及小儿发热发搐，吐乳惊悸，一切中土不和等症。
老苏梗　陈香薷　广藿香（以上，各四两）　炒枳壳（三两）　羌活（二两）　赤苓（四两）
加老姜为丸，如龙眼肉大，每服一丸。
疝气丸：狗吉利（八两）　上肉桂（三两）　小茴香（五两）　葫芦巴（五两）　陈香橼（八两）　大茴香（五两）　玉桔梗（三两）
七灰散：川柏灰　槐米灰　生地炭　云耳灰　荆芥炭　地榆炭　陈棕灰
此方止下焦血，神效。
