
序  ***************************
尝谓小儿病证虽多，而疮疹最为重病，何则？疮疹之病，盖初起疑似难辨，投以他药，不惟无益，抑又害之，况不言受病之状，孰知畏恶之由？父母爱子，急于救疗；医者失察，用药差舛，鲜有不致夭横者，文中每思及此，恻然于心，因取家藏已验之方，集为一卷，名之曰《小儿痘疹方论》，刻梓流布，以广古人活幼之意，顾不韪欤。
和安郎判太医局兼翰林良医陈文中谨书
论痘疹受病之由  ***************************
夫小儿在胎之时，乃母五脏之液所养成形也，其母不知禁戒，纵情厚味，好啖辛酸，或食毒物，其气传于胞胎之中，此毒发为疮疹，名曰三秽液毒。
一、五脏六腑秽液之毒，发为水泡疮。
二、皮膜筋肉秽液之毒，发为脓血水疱疮。
三、气血骨髓秽液之毒，发为脓血水泡疮。三毒既出，发为疹痘疮也。子母俱忌食葱、韭、薤、蒜、醋、酒、盐、酱、獐、兔、鸡、犬、鱼腥等物，世俗未晓，将为发举，往往不顾其后，误伤者多矣。。
论痘疹治法  ***************************
小儿疮疹，未出已出之间，有类伤寒之状，憎寒壮热，身体疼痛，大便黄稠，此正病也，若无他疾，不必服药。
愚按：痘疹若小儿首尾平和，自有勿药之喜，盖其肠胃软弱，易为虚实，故必不得已，折其太过，益其不足可也。
凡疗疮疹，先分表里虚实，如表里俱实者，其疮易出易靥。表里俱虚者，反是。表实里虚者，其疮易出难靥。表虚里实者，亦反是。若始出一日至十日，浑身壮热，大便黄稠，乃表里俱实，其疮必光泽，起发满肥，且易靥也。
愚按：治痘疹之法，与痈疽无异，若邪气在里而实热者，用前胡枳壳散；元气怯而虚热者，用参芪四圣散；虚弱者，用紫草木香汤；虚寒者，用参芪内托散；虚寒内脱者，用木香散，若邪气在表而实热者，用麻黄甘葛汤，此要法也，余见各症。
凡疮疹已出未出之间，或泻渴，或腹胀，或气促，谓之里虚，急用十一味木香散治之。
愚按：经云：真气夺则虚，邪气胜则实，实谓邪气实而真气虚也，然倒靥泻渴等症，若喜热饮食，手足并冷，或不食呕吐者，是为阳气虚寒也，用辛热之剂补之；喜冷饮食，手足不冷，或唇舌黑裂者，阳气实热也，用苦寒之剂泻之。
凡疮疹已出未愈之间，不光泽，不起发，不红活，谓之表虚，急用十二味异功散治之。
愚按：张翼之云：吐泻少食为里虚，陷伏倒靥灰白为表虚，二者俱见为表里俱虚，用异功散救之，甚至姜、附、灵砂亦可用，若止里虚减官桂，止表虚减肉豆蔻，若能食便闭，而陷伏倒靥者，为里实，轻用射干鼠粘子汤，重用前胡枳壳散，下痢吐泻能食，为里实，若用实里，则结痈毒；红活绽凸为表实，若用补表，则溃烂不结痂，凡痘一见斑点，便忌葛根汤，恐发得表虚也。
凡痘疮已出未愈之间，不光泽，不起发，不红活，或腹胀，或泻渴，或气促，谓之表里俱虚，急用十二味异功散送七味肉豆蔻丸治之。
愚按：前症审悉表里虚寒，急用前法，缓则不救。○一小儿出痘，不起发红活，腹胀泻渴，皆以为不治，施院使谓表里虚寒，用十二味异功散，一剂即起发红活，诸症顿退。又用参芪内托散，贯脓而靥。○儒者薛戒甫子，五岁，出痘三四日，下紫血，日数滴，至八日不止，而疮不起，御医钱春林谓脾气虚寒，用木香散二剂，用丁香十一粒，人参五钱，一日服之，次日痘皆起而有脓，由是血渐止，二十余日而愈。○一小儿起发红活，但不时作痒，口干作渴，便血，面赤发热，先君谓肠胃有热，先用济生犀角地黄汤加柴胡一剂，诸症渐退。形体倦怠，此邪气去而形气虚弱耳，用四君子汤加当归、黄芪、红花，二剂而安。○一小儿，痘疹赤痛，烦热作渴，或便血，或衄血，先君用犀角地黄汤而血愈。又用紫草快癍汤加黄芪、芍药而愈，后疮痕色白，用四君归芪，治之而痊。○一小儿，出痘吐血，其痘赤痛如锥，或疮出血，余谓肝火炽盛，用小柴胡汤加生地一剂，随用济生犀角地黄汤，一剂顿愈，又用芹菜汁而痊。○一小儿，痘疮下血，而不起发，先君谓气血不足，用紫草快癍汤加参、芪、归、木治之，血止疮起，但贯脓迟缓，用八珍汤倍加参芪数剂，疮靥而根白痒，此气血虚而热也，用八珍汤二十余剂而愈。○一小儿痘疹，大便下血，小便甚赤，疮颗甚赤，发热饮冷，先君谓热毒郁滞，先用八正散一剂，后用解毒防风汤一剂，顿愈，又饮芹菜汁而全痊。○一小儿，痘正发而便血，倦怠少食，作渴饮汤，余谓倦怠便血，此脾虚而不能摄血也；少食作渴，此脾虚而津液短少也。用五味异功散加升麻、紫草，治之而愈。○一小儿，便血腹胀，困倦发热，口干饮汤，四肢逆冷。先君以为脾气虚寒，不能摄血，用五味异功散加丁香十粒，炮姜五分，二剂血止，痘贯而靥。○一小儿七岁，患痘疮腹胀，八九日矣。先君云：当急补脾土。不信，仍服消毒之药，忽大便下血甚多而殁。○一小儿，作渴泄泻，发热饮冷，唇舌皱裂，泻粪秽臭。先君以为内热所作，用前胡枳壳散，一剂稍愈。又用清凉饮加漏芦，乳母服之，儿顿安。
凡小儿斑驳疹毒之病，俗言疹子。是肺胃蕴热，因时气熏发于外，状如蚊蚤所咬，赤则十生一死，黑则十死一生。大抵遇春而生发，至夏而长成。乃阳气熏蒸，故得生成者也。脏腑调和，血气充实，则易出易靥，盖因内无冷气，外常和暖也。凡痘疹热渴，切不可与瓜、柿、蜜水等冷物，及清凉饮、消毒散等药，恐损脾胃，则腹胀喘闷，寒战咬牙而难治。盖咬牙者齿槁也，乃血气不荣，不可妄作热治。
愚按：前症若兼吐泻，手足指冷者，属内虚寒而外假热也，急用木香散。如不应，用异功散。若大便不通，渴欲饮冷者，则前所禁蜜水之类，又当用矣。但宜审其热之虚实。若属虚热者，虽欲水拒之而不饮，当用人参白术散，热渴自止。属实热者，自甚索水，且喜而饮之，当以犀角磨水服，诸症即解，其后亦无余毒之患矣。北方出痘，不拘冬夏。若喜冷者，再不用药，但与水饮，无有不愈。盖北方地燥，而又睡热炕故也。○一妇人，患时疫将愈，更出痘疮，大起发，体倦痛，甚则昏愦，烦渴饮汤，不思食。用十全大补汤，及朱砂末，其痛顿止，食进体健。仍用前汤，倍加参芪，十余剂而贯脓，又数剂而愈。○一妊妇，发热作渴，遍身骨节作痛。用仙方活命饮，二剂诸症稍愈。至十一日，出痘百余颗，形气甚倦，用紫草木香散。又出少许，但口干作渴，用人参白术散而渴止，用八珍汤加柴胡、丹皮而贯脓。后去丹皮、柴胡，倍加参芪，数剂而痘靥。○一男子，年将三十，出痘，根窠赤痛，发热作渴。服紫草饮之类，前症益甚，痘裂出血。余用小柴胡加生地、犀角，二剂诸症顿减。又用圣济犀角地黄汤而贯脓，再用八珍汤而结痂。○一小儿，烦躁，饮冷不止，先君用济生犀角地黄汤顿愈。后渴而喜热，又用当归补血汤而痊。惟倦怠少食，用七味白术散而痊。○一小儿患此，饮冷不止，或痘胀痛，先君用济生犀角地黄汤，并芹菜汁而顿愈。
凡痘疮出不快，多属于虚。若误谓热毒壅盛，妄用宣利之剂，致脏腑受冷，荣卫涩滞，不能运达肌肤，则疮不能起发充满，后不结实成痂，痒塌烦燥，喘渴而死。
愚按：前症亦有各经热盛壅遏而出不快者，亦有毒甚痘疔而不能发起者，亦有余毒而溃痒者，当细审其因而药之。○一小儿，九岁，出痘六日，痒塌寒战。院使钱密庵用十一味木香散，二剂贯脓。用参芪托里散而靥。后痕白作痒，用十全大补汤而愈。○一小儿，痘疮脓未满，面赤作痒。余谓气血虚而有热，欲用温补之剂。不信，乃服清热之药，至十三日，疮痕色赤，虚烦作渴，腹痛不食，手足逆冷而殁。一小儿未周岁，痘疮焮痛，出血，哭不能已。诊其母有肝火，先用小柴胡加山栀、生地，与母服，子饮数滴，顿愈。又用加味逍遥散而痊。○一小儿出痘，内有痘疔数枚，虽挑破出黑血，热毒不解，余痘不发，皆以为不治。先君以仙方活命饮，徐灌一剂，痘疔解而诸痘亦愈。○一小儿，痘疔患在臀间，色黑大痛。挑出黑血，仍复坚痛。皆以为不治，先君用膈蒜灸数壮，痛止色淡而软。挑出黑血甚多。灌以活命饮，患处及诸痘贯脓而愈。
凡小儿才觉伤风身热，是否疮疹，便服四味升麻葛根汤。
愚按：痘疹未明，而元气实者，最宜前汤。若元气虚者，又当详治，恐发得表虚而痘难出也。○一儒者，年三十余，因劳役，倦怠发热，服补中益气汤数剂，发赤点，以为癍，另服升麻葛根汤一剂，更加恶寒，仍服益气汤四剂，至九日，出痘甚多。余用八珍汤加黄芪、白芷、紫草四剂，至二十日，脓始贯。用十全大补汤，月余而靥。
凡痘疹始出，一日至五七日之间，虽身热，或腹胀、足梢冷，或身热、泻渴，或身热、惊悸、腹胀，或身热、出汗者，服十一味木香散。
愚按：前症属脾气虚寒假热，非此药不救。如未应，佐以六君子，专补脾气。更不应，加木香、补骨脂、肉豆蔻，兼补肾气。○一小儿，第五日不红活，至九日贯脓不满。余谓气血虚弱，用十全大补汤治之，庶无后患。不信，至脱痂痕，作痒色白，至十四日而殁。○一小儿，第七日脓清不满，形气倦怠，饮食少思，大便不实，用托里散二剂，手足指冷，咬牙作渴。用木香散，倍用参芪，一剂诸症顿退。又用参芪四圣散，四剂而愈。
凡泻水谷，或白色，或淡黄，煎十一味木香散，送七味肉豆蔻丸治之。泻止者住服，不止者多服。
愚按：前症若察其外症，若唇青指冷，睡而露睛，口鼻气寒，泻色青白，脾肾虚寒也，用前药六君子汤，加补骨脂、肉豆蔻。若颊赤体热，睡不露睛，口鼻气热，泻色黄赤，脾土实热也，用泻黄散。○一小儿，腹胀渴泻，气促体倦，先君以为表里俱虚，用六君子汤加归芪，送四神丸。一服，诸症顿退，疮势顿止。但脓迟而渴，仍用前汤加归芪二剂，疮色红活，形体颇安，任其贯脓而痊。
凡泻频津液内耗，血气不荣，疮虽起发，亦不能靥也。如身温腹胀，咬牙喘渴者，难治。缘谷食去多，津液枯竭，饮水荡散真气，故多死矣，速与十一味木香散救之。如不应，急用十二味异功散。
愚按：前症兼手足指冷，面色青白等症者，属阳气虚寒，急用木香散。阳气脱陷，用异功散。脾气虚弱，用六君子汤。血气虚弱，用八珍汤。不应，用十全大补汤。○一小儿第九日不红活，不贯脓，云殁于十三日。陈院长谓属虚寒，用十一味木香散，二剂，渐红活贯脓。又用紫草木香汤，及人参白术散而愈。族侄孙衍庆，六岁，出痘稀少，疮痂悉落。至十三日，身烦热而畏寒，手足逆冷，厚衣围火不能温，皆谓不治。余思大热而不热者，是无火也。急用人参理中汤，煎服一杯，肢体顿温。更用人参白术散调理而痊。○一男子，年二十余，发热烦燥，痘黯出血，足热腰痛。用圣济犀角地黄汤，二剂而贯脓。用地黄丸料数剂，而疮靥。○一男子，年将三十，出痘，色紫作渴，饮水腰痛，足热耳聋。余谓肾虚之症，用加减八味丸料，煎与恣饮，热渴顿止。佐以补中益气汤加五味，麦门而愈。○一小儿，十二岁，出痘色黯，两足及腰热痛，便秘，咽舌干渴，引饮不绝，众谓肾虚不治。先君用加减八味丸料，作大剂，煎与恣饮，至二斤，诸症悉退。又佐以补中益气及八珍汤，各十余剂而痊。
凡四五日不大便，用嫩猪脂一块，以白水煮熟，切豆大，与食之，令脏腑滋润，使疮痂易落。切不可妄投宣泻之药，元气内虚，则疮毒入里，多伤儿也。
愚按：前症若因热内蕴，宜用射干鼠粘子汤解之。或发热作渴，或口舌生疮，或咽喉作痛，并宜用之。
凡疮疹初出两三日，至十三日，当忌外人，及卒暴风寒秽恶之气。轻者三次，出大小不一，头面稀少，眼中无根，窠红肥满光泽也。重者一齐出如蚕种，灰白色，稠密，泻渴、身温、腹胀、头温、足冷也。轻变重者，犯房室，不忌口，先曾泻，饮冷水，饵凉药也。重变轻者，避风寒，常和暖，大便稠也。
愚按：丹溪先生云：痘疹密则毒甚，用人参败毒散、犀角地黄汤，或以凉药解之。虽数帖亦不妨。○一小儿，痘疹甚密，至九日贯脓不满，色不红活，或云当殁于十二日。余以为气血虚弱，用八珍汤，内加糯米百粒，数剂。至十五日，脓完色正，结痂而愈。○一小儿，五岁，出痘密而色白，属虚弱也，始末悉，用补托之药而安。旬余，饮食过多，忽作呕吐，面白兼青，目唇牵动。先君以为慢脾风症，用五味异功散加升麻、柴胡。不信，翌日手足时搐，服前药而不应，急加木香、干姜，二剂而愈。○一小儿，第五日矣，稠密色黑，烦躁喜冷。先君以为火极似水，令恣饮芹汁，烦热顿止。乃以地黄丸料服之，至二十余日而愈。
凡身热发烦渴者，宜用六味人参麦门冬散治之。如不应，用七味人参白术散。
愚按：前症若渴而饮冷者，脾胃实热，宜用麦门冬散。若渴而饮汤者，气虚热渴，宜用白术散。若大渴引饮，面赤，血虚发躁也，用当归补血汤。
凡痘疮欲靥已靥之间，而忽不能靥，兼腹胀烦渴者，急用十一味木香散。
愚按：前症若兼恶寒，或四肢冷，疮毒去而脾胃虚寒也，宜用前药。若十指逆冷，咬牙等症，阳气脱陷也，用十二味异功散。脾气虚陷，用六君加川芎、当归、黄芪主之。○一小儿，九岁，出痘第七日，发热烦躁，不贯脓，色灰白，寒战咬牙，泻渴腹胀，手足冷。时仲夏，饮沸汤而不热，腹中阴冷。先用木香散二剂益甚。用异功散，一剂顿安，又用六君子加附子三分，二剂，后用调补之剂，至十四日而愈。
凡痘疮欲靥已靥之间，忽头面温，足指冷，或腹胀泻渴气促者，急服十二味异功散。若十一二日，当靥不靥，身不壮热，闷乱不宁，卧则哽气，烦渴啮牙者，急用十二味异功散加归、术，以救阴阳表里。
凡痘疮已靥，烦渴不止，或头温足冷，或腹胀，或泻，或咬牙，多致难愈，急用十一味木香散以救之。已上之症，若误与蜜水生冷之物，则转加热渴而死。
愚按：前症属脾胃亏损，内真寒而外假热耳，非温补不救。如前药未应，用十全大补汤加附子以纯补之。○一小儿，头生一疖，出脓将愈，忽疖间肿胀，发痘二十余颗，遍身赤点。用快癍汤而渐出，用紫草散倍加参芪而出完，用托里消毒散而脓贯，用托里散而疮靥。○一小儿，痘已靥，其痕色赤而错纵，日食粥七八碗，作渴面赤。先用白术散，二剂，渴减五六，粥减大半。又用四君加芜荑、黄连，二剂，痕平色退。乃用八珍汤加芜荑、山栀而痊。○一小儿，痘疮愈后，泄泻饮食不化。此脾肾气虚，用六君加补骨脂、肉豆蔻治之而愈。○一小儿，痘疮将愈，患泄泻，侵晨为甚，饮食不化，属脾肾虚也。朝用补中益气汤，夕用二神丸而愈。
凡身壮热，经日不除，如无他症，用六味柴胡麦门冬散治之，热退即止。如不愈，服七味人参白术散。
愚按：前症若肝胆热毒，用柴胡麦门冬散。若肝经血虚，用四物汤加黄芪、柴胡。若中气虚热，用人参白术散。　○　一男子，患痘疮作痛，发热不止，其势可畏，皆以为不起。施银台用消毒救苦汤治之，诸症顿退。予先用仙方活命饮，痛全止。又用八珍汤加紫草三钱，四剂贯脓而靥。○一小儿患痘稠密，大痛发热，势甚危急。先君用消毒救苦汤，一剂，安卧良久，遍身出小痘，顿消。再剂，俱贯脓而靥。
凡身壮热，大便坚实，或口舌生疮，咽喉肿痛，皆疮毒未尽，用四味射干鼠粘子汤。如不应，用七味人参白术散。
愚按：前症若壮热饮冷，属热毒在表，宜用前汤。若兼大便不通，属热毒在内，少用四顺清凉饮。若热毒既去，胃气虚而发热，用七味人参白术散。若因阴血亏损而发热，用四物汤。○一小儿，六岁患痘，第七日，根颗赤痛，大便秘结，小便赤涩，烦躁饮冷。或用清凉解毒之剂，未应。钱密庵以为热毒内蕴，用四顺清凉饮一剂，并猪胆汁，导下结粪而安。又用犀角地黄汤，其痘自靥。○一小儿，痘疮发热作渴，焮赤胀痛，大便秘结。先用四顺清凉饮一剂，诸症顿退。又用四味鼠粘子汤一剂，诸症全退。再用紫草汤而贯脓，用消毒饮而痘靥。○一小儿，痘愈而声喑，面赤，足心发热，小便赤少。先君以为肾经虚热，用六味地黄丸、补中益气汤而愈。其时患是症，用清热解毒者，俱不起。○一小儿，十一岁，患痘；第四日，根盘红活起发，因痛甚不止，至七日形气甚倦，痘色淡而欲陷，此因痛盛而伤元气也。先用仙方活命饮，一剂而痛止，再用八珍汤而贯靥。
凡风热咳，咽膈不利，用三味桔梗甘草防风汤治之。如不应，用七味人参白术散主之。
愚按：前症如痘热内作，宜用桔梗甘草防风汤。如兼痰热咳嗽，佐以抱龙丸。若气虚痰涎壅上，宜用人参白术散，以补脾肺。○一小儿，痘疮，十二日，患咳嗽十余日不愈，所服皆发表化痰。余曰：此脾肺气虚，复伤真气而变肺痈也。不信，仍服前药，果吐脓血，用桔梗汤而愈。○一小儿，痘将愈，咳嗽，面色黄白，嗽甚则赤，用五味异功散调补而愈。
凡涕唾稠粘，身热鼻干，大便如常，小便黄赤，用十六味人参清膈散。如不应，用七味人参白术散。
愚按：前症属脾肺蕴热，痘邪为患，用清膈散，解散邪气。若脾肺虚热，不能司摄，用人参白术散，调补中气。○一小儿，痘赤壮热，嗽咳痰甚，烦热作渴。用人参清膈散，一剂，诸症顿退。日用芹菜汁，旬余而靥。
一小儿痘疮，狂喘躁热，作渴饮冷，痰涎不利。先君用十六味清膈散、犀角地黄汤，各一剂，顿愈，又用当归补血汤而愈。○一小儿，痘赤狂喘，大便不利，先君治以犀角地黄汤、芹菜汁而痊。○一小儿，痘愈后，涕唾口干，饮汤鼻塞，或腹作胀，先用白术散二剂，后用六君子汤而愈。
凡痰实壮热，胸中烦闷，大便坚实，卧则喘急，速用前胡五味枳壳汤治之。
愚按：前症若因肠胃蕴热，宜急用前汤。缓则热毒延内，多致有误。○一小儿，患痘赤痛，痰喘作渴，大便不利。钱密庵用前胡枳壳散，一剂，诸症顿退。又用济生犀角地黄汤二剂，月余而愈。○一小儿，第八日，根颗赤肿，胀痛作渴，大便下黑血，烦渴痰喘，饮冷呻吟，求治。施银台以为血热毒蓄于内，用圣济犀角地黄汤，一剂，诸症悉退。又用消毒丸及化斑汤而愈。○一小儿，痘根色赤，作痛发热，口渴喜冷，大便坚实。用清凉饮一剂，痛热少减。再剂，便利渴止。却用圣济犀角地黄汤而安，用芹菜汁而靥。○一小儿，痘根色赤作痛，热渴，喜饮冷水，大便不利。先用五味前胡枳壳散，大便利而热渴减。又用圣济犀角地黄汤而安，用芹菜汁而靥。○一小儿，大便不利，小便赤涩，作渴饮冷。先君用凉膈散，一剂渐愈。又用济生犀角地黄汤，及芹菜汁而痊。若乳母有肝火，儿患此症，必用加味逍遥加黄芩、犀角，兼治其母。○一小儿，痘已愈，而痕赤作痛，内热作渴，二便不利。先君用济生犀角地黄汤及芹菜汁而痊，后用四物黄芪而安。○一小儿，痘痕白，或时痒，作渴饮汤，大便稀溏，先君用五味异功散加当归、黄芪而瘥。○一小儿，痘痕白，时或痒，先君以为气血俱虚，用八珍汤补之。不信，自用解毒之剂，后卒变慢脾风而殁。惜哉！
凡饮冰雪不知寒者，阳盛阴虚也。饮沸得不知热者，阴盛阳虚也。阳盛则补阴，木香散加丁香、官桂。阴盛则补阳，异功散加木香、当归。每一两药，共加一钱。
愚按：阳盛者，当用清凉饮以补阴；阴盛者，当用异功散以补阳。须审的实而用，若或少差，死在反掌。前云乃传写之误。
凡痘疮首尾，若误饮冷水，疮靥之后，其痂迟落，或生痈肿，或成疳蚀。盖脾胃属土，而主肌肉，水湿所伤，则津液衰少，荣卫涩滞，不能周流，故疮痂迟落而生痈肿。
愚按：痘痈之类，属血热未解，而内作外邪，搏于肌肤之间，或余毒蕴结经络，轻则肌表津淫瘙痒，重则肢节壅肿作痛。若余毒炽盛，先用仙方活命饮，以解其毒，却用托里消毒散。毒气将尽，用四君、归、芪、以补托元气。大凡痘疮始末，皆系脾胃之气所主，若饮食药饵失宜，多致变症。故凡饮食少思，内热晡热者，属脾胃气虚血弱，佐以四君、芎归、黄芪、升麻。若饮食如常，发热作痛者，属气血虚弱，余毒为患，佐以射干鼠粘子汤。若饮食如常，发热作痛，大便秘结者，属热毒内蕴，用大连翘饮。如不应，仙方活命饮。若根赤而作痒，血虚也，四物加牡丹皮。色白而作痒，血虚也，四君加当归、芍药。色赤而作痛，血热也，四物加连翘、金银花。肿而不溃，血气虚也，用托里消毒散。溃而不愈，脾气虚也，用六君子汤。○一小儿，痘毒蚀陷，数以雄黄散，及服加味解毒散而愈。○一小儿痘毒，遍身腐溃，脓水淋漓。以经霜茅草研末，铺于寝席，更服九味解毒散，顿愈。用神效当归膏，数之而痊。○一小儿，痘毒后，腿膝肿痛，此脾肾虚而毒流注。先用活命饮，四剂，肿痛顿减。再用补中益气汤，及六味地黄丸而痊。○一小儿，腿膝肿溃，而脓水不止，内热晡热，体倦肌瘦。先君以为元气复伤，用补阴八珍汤、六味丸，三月余而愈。○一小儿，痘已愈，两目昏闭。先君用鼠粘子汤加山栀、龙胆草、犀角，目开而有赤白翳，佐以蛇蜕散，外用二粉散，寻愈。
凡疮疹已靥未愈之间，五脏未实，肌肉尚虚，血气未复，被风邪相搏，则津液气滞，遂成疳蚀，宜用雄黄散、绵茧散等药。治之久而不愈则溃，多致不起。
愚按：前症属足阳明胃经，其方解毒杀虫之剂。若毒发于外，元气未伤者，用之多效。若胃气伤损，邪火上炎者，用芜荑汤、六味丸。若赤痛者，用小柴胡汤加生地黄。肝脾疳症，必用四味肥儿丸，及人参白术散，更佐以九味芦荟丸。○一女子，痘痂将脱，因其秽气以汤浴，已而身热如炙，四肢强直如发痉然。此腠理开泄，热毒乘虚而入，用十全大补汤，一剂顿安。○一小儿，痘出甚密，先四肢患毒，脓溃而愈，后口患疳，涎蚀牙龈。先用大芜荑汤、活命饮各一剂，又用清胃散加犀角，及蟾蜍丸而愈。后发热作渴，口中作痛，服蟾蜍丸，搽人中黄而安。
类集痘疹已效名方  ***************************
葛根麦门冬散　治小儿热毒癍疹，头痛壮热，心神烦闷。
葛根（三钱）　麦门冬（去心，四钱）　人参（二钱）　石膏（半两）　川升麻　甘草　茯苓（各二钱）　赤芍药（一钱）
上为粗散。每服三钱，水一大盏，煎至六分，去滓，徐徐温服，不拘时。量大小增减。
愚按：前方足阳明胃经之药也，外除表邪，内清胃火，兼补元气。若非发热作渴，表里有热者，不可用。若表里俱虚，而发热作渴者，宜用人参麦门冬散。
生地黄散　治小儿癍疹，身热口干，咳嗽心烦者。
生地黄（半两）　麦门冬（去心，七钱）　杏仁　款冬花　陈皮（各三钱）　甘草（炙，二钱半）
上为粗散。每服三钱，水一大盏，煎至六分，去滓，徐徐温服，不拘时。量大小加减。
愚按：前方若肺经有热者，宜用此方。若痰气上壅，佐以抱龙丸。
惺惺散（七味）　治小儿风热，疮疹时气，头痛壮热，目涩多睡，咳嗽喘促。
桔梗（炒）　真细辛　人参　甘草　白茯苓　真川芎　白术（各一两）
上为粗散。每服三钱，水一大盏，薄荷五叶，生姜三片，同煎至六分，去滓，徐徐温服，不拘时候。量大小加减。
愚按：前症方，若表虚风热所乘而致诸症者，宜用此药。若表实内热相搏而致诸症者，宜用升麻葛根汤。若兼作渴饮冷者，须用葛根麦门冬散。大凡疮疹未出已出之间，多增寒壮热，身体疼痛，大便黄稠，此正病也，若无他疾，不必服药。
四味升麻葛根汤　治初发热，痘疹未明，宜用此汤以散之。
白芍药（炒）　川升麻（一两）　甘草　葛根（一两半）
上为粗散。每服三钱，水一大盏，煎至六分，去滓，不拘时，徐徐温服。
愚按：前方胃经发表之剂，表实而热毒壅滞于肌肉者，须用此药以疏泄之，恐虚其表，而痘毒不能托出也。
十一味异功散
木香　大腹皮　人参　桂心　赤茯苓　青皮　前胡　诃梨勒（去核）　半夏（姜制）　丁香　甘草（炙，各三钱）
上为粗散。每服三钱，水一大盏，生姜三片，同煎至六分，去滓，空心温服。量大小以意加减。
愚按：前方治痘疮已出未愈之间，其疮不光泽，不起发，不红活，或已出一日至五七日间，或泄泻作渴，或肚腹作胀，气促作喘，或身虽热而腹胀，足指冷，或身热作渴，或身热而惊悸腹胀，或身热汗出不止，或气急寒战咬牙，或渴而饮水愈渴，或疮欲靥而不靥，或疮痂欲落不落，而反腹胀渴泻，足指寒冷，或惊悸寒战咬牙。此脾胃终变虚寒，津液衰少。此发《内经》微旨，阴阳蕴奥，非神于术者，岂能言哉！前症乃阳气内虚寒而外假热，如痈疽脾胃亏损，诸脏虚寒之败症，急用前散以救胃气，亦有可生者。
十二味异功散
木香（三钱半）　官桂（二钱，去粗皮）　当归（三钱半）　人参（二钱半）　茯苓（二钱）　陈皮　厚朴（姜制，二钱半）　白术（二钱）　半夏（姜制，一钱）　丁香　肉豆蔻　附子（炮，去皮，一钱半）
上为粗散，每服三钱，水一大盏半，生姜五片，肥枣三枚，煎至六分，去滓，空心温服。三岁儿作三服，五岁儿作两服，一周两岁儿作三五服。病有大小，以意加减。此药家传五世，累经效验。
愚按：前方治痘疮已出未出，不起发，不光泽，不红活，谓之表虚，宜用此药治之。若已出未愈，疮不光泽，或不起发，不红活，或腹胀作渴，泄泻气促，谓之表里虚寒，急用此药送豆蔻丸。或十一日间不靥，壮热闷乱不宁，卧则烦渴咬牙，手足指冷，数饮沸汤而不热，围火重衾而仍寒，悉属表里虚寒也。王太仆云：大寒而盛，热之不热，是无火也。当益其心火，急用前药以回其阳，亦有生者。
肉豆蔻丸（七味）　治泻水谷，或白或淡黄，不能止者。　木香　宿砂（三钱）　白龙骨（半两）　诃子肉（半两）　赤石脂（七钱）　枯白矾（七钱半）　肉豆蔻（半两）
上为细末，用面糊为丸，如黍米大。一周岁儿，每服三五十丸。三岁儿，服百丸。温米饮下。泻甚者煎木香散，或异功散送下。泻止住服，不止多服。
愚按：前方治阳气虚寒，肠滑泄泻之涩剂。盖肾主大便，若因肾气不固，而致前症者，宜用木香散送四神丸。如不应，急煎六君子汤，送四神丸补之。盖豆蔻丸涩滞之功多，补益之功少也。
人参麦门冬散　治痘疮微渴。（一名麦门冬散）
麦门冬（一两）　人参　甘草（炙）　陈皮　白术　厚朴（姜制，各半两）
上为粗散。每服三钱，水一大盏，煎至六分，去滓，徐徐温服，不拘时。量大小加减。
愚按：前方若痘疮热毒气虚作渴，宜用之。若因气虚弱作渴，用人参白术散。
消毒散　治痘疮六七日间，身壮热，不大便，其脉紧盛者，用此药以微利之。（一名消毒饮）
牛蒡子（四两，杵，炒）　荆芥穗　甘草（炙，各一两）
上为粗散。每服三钱，水一大盏，煎至八分，去滓。不拘时，徐徐温服。
愚按：前方若毒在肌肉，尚未能尽发，而致斯症，脉浮而紧实，最宜此药，疏解其毒。若痘顿轻，脉沉而紧者，毒在脏腑，宜用前胡、枳壳疏通，以绝其源，其痘尤轻。
柴胡麦门冬散　治痘疮壮热，经日不止，更无他症，此药治之。（即六味柴胡麦门冬散）
柴胡（二钱半）　龙胆草（炒，一钱）　麦门冬（三钱）　甘草（炙）　人参　黑参（各一钱半）
上为粗散。每服三钱，水一大盏，煎至六分，去滓，不拘时，徐徐温服。量大小加减。
愚按：前方若痘疮表热，根盘色赤，焮痛作渴，饮冷，或两目作痛，或素有肝火，而患痘疮者，尤宜用之。
射干鼠粘子汤　治痘疮壮热，大便坚实，或口舌生疮，咽喉肿痛，皆余毒所致。
鼠粘子（四两，炒，杵）　甘草（炙）　升麻　射干（各一两）
上为粗散。每服三钱，水一大盏，煎至六分，去滓，徐徐温服。
愚按：前方凡痘疮初出，发热焮痛，根盘赤盛，或咽喉口舌疼痛，作渴饮引者宜用。若因胃气虚弱，发热而致前症者，宜用人参麦门冬散。
桔梗甘草防风汤事　治风热咽喉不利。
桔梗（炒）　甘草（炙）　防风（各等分）
上为粗散。每服三钱，水一大盏，煎至六分，去滓，徐徐温服，不拘时。量大小加减。
愚按：前方若上焦风热，或痰涎上攻，咽喉不利，或口舌生疮，作渴引饮者，须用此药，发散解毒。痘虽出，亦在轻浅。
人参清膈散　治涕唾稠粘，身热鼻干，大便如常，小便黄赤，宜用此方治之。
人参　柴胡　当归　芍药（炒）　知母（炒）　桑白皮（炒）　白术（炒）　黄芪（炒）　紫菀　地骨皮　茯苓　甘草　桔梗（炒，各一两）　黄芩（半两）　石膏　滑石（各一两半）
上为粗末。每服三钱，水一大盏，生姜三片，同煎至六分，去滓，不拘时，徐徐温服。量大小加减。
愚按：前症即痈疽因热毒蕴结于脏腑经络之间者，当用此药，以疏导托里，调和荣卫，使邪气退，则元气不伤，而痘疮易愈也。
前胡枳壳散　治痰实壮热，胸中烦闷，大便坚实，卧则喘急。
前胡（一两）　枳壳　赤茯苓　大黄　甘草（炙各半两）
上为粗散。每服三钱，水一大盏，煎至六分，去滓，不拘时。量大小加减。如身温脉微，并泻者，不可服。
愚按：前症若属肺胃实热，气郁痰滞，大便秘结，小便赤涩，烦渴饮冷，身热脉数者，宜用之，以表散外邪，疏通内脏，使邪气不壅滞，且痘疮轻而易愈也。
人参白术散　治痘疮已靥，身热不退。此药清神生津，除烦止渴。
人参　白术　藿香叶　木香　甘草　白茯苓（六味，各一两）　乾葛（三两）
上为粗散。每服三钱，水一大盏，煎至六分，去滓，不拘时，徐徐服。
愚按：前症若痘疮已靥，身热，或津液少，而口干引饮者，胃气虚弱也，宜用人参白术散。若腹胀泄泻，口干，足指寒冷者，脾气虚寒也，宜用十一味木香散。若形寒恶寒，呕吐不食，腹胀泻渴等症，乃脾气虚寒下陷也，用六君子加升麻、姜、桂。如不应，急加丁香。若发热烦燥，身热恶衣，属血脱发躁，用当归补血汤。大凡痘疮，若脾气虚弱，出不快者，误以为热毒壅盛，用凉药宣利解散，致脾胃受伤，元气愈虚，使疮不起发，不克满，不结靥，不成痂，而痒塌烦躁喘渴，死者多矣。凡痘疮首尾，不宜与水，则疮靥之后，其痂落迟。或主痈肿，治失其法，必成疳蚀，疮血水不绝，甚则面黄唇白，多致难愈。盖脾胃属土，而主肌肉故也。
韶粉散　治小儿痘疮才愈，而毒气尚未全散，疮痂虽落，其瘢虽犹黯，或凹凸肉起，当用此药涂之。
韶粉（一两）　轻粉（一钱）
上研，和入炼猪脂油，拌匀如膏，薄涂疮瘢上。如痘痂欲落不落，当用此方：　羊骨髓（一两）　上炼，入轻粉一钱，研成白膏，瓷合盛之，涂疮上。○如痘疮痒，误搔成疮，及疮痂欲落不落，用上等白蜜涂之，其痂自落，亦无紫黑瘢痕，神妙。
愚按：前症若痘疮痕赤而作痒，属血虚而有热也，佐以四物、牡丹皮。若痕白而作痒，气虚而有热也，佐以四君、芎、归。疮痂欲落不落者，脾经血气虚，八珍汤。若发热而大便秘结者，肠胃内热也，犀角消毒丸。发热而大便调和者，肺胃热也，麦门冬散。脓水淋漓者，肌表热也，用败草散敷之。
雄黄散　治小儿因痘疮，牙龈生疳蚀疮。
雄黄（一钱）　铜绿（二钱）
上二味，同研极细，量疮大小干糁。
绵茧散　治小儿因痘疮余毒，肢体节骱，上有疳蚀疮。脓水不绝。
出蛾绵茧（不拘多少）　上用生白矾捶碎，实茧肉，以炭火烧矾汁干，取出为末，干贴疳疮口内。如肿臖作痛，更服活命饮。
愚按：雄黄散，清肝，杀虫解毒，外治之方也。其症所感之经，与所致之因，各有不同。若因手足阳明经蕴热所致者，用犀角消毒散。若因脾经肝热者，用大芜荑汤。若因肾经虚热者，用地黄丸。若因肝经疳热者，用芜荑汤，送大芦荟丸。○其绵茧散，总治疮毒脓水淋漓，收敛之外剂。若果系内无余毒而未痊者，宜用敛之。若因血气虚而不敛，宜用托里散。若发热肿痛，大便不结，用仙方活命饮，更以隔蒜灸法。若肿痛作渴，大便秘结，用四顺清凉饮。若大便已通，肿痛未退，仍用活命饮。若发热倦怠，大便调和，用八珍汤加犀角。如疳蚀未应，急用隔蒜灸。若发热口干，肢体倦怠，用八珍汤加黄芪。若饮食少思，肢体倦怠，用五味异功散加当归。若脓水不绝而发热，用四物、参、芪、丹皮。若脓水不绝而恶寒，用四君、归、芪。恶寒发热者，用八珍、黄芪。若乳母肝经血虚发热，用加味逍遥散。若肝经因怒发热，用加味小柴胡汤。若肝经因郁发热，用加味归脾汤。仍参前痘疮首尾误饮水证。
谷精草散　治小儿痘疮已靥，眼目翳膜，遮障瞳人，瘾涩泪出，久而不退；或十二三日，疮痂已落，其疮瘢犹黯，或凹或凸。此肌肉尚嫩，不可澡浴，及食炙爆辛辣有毒之物，恐热毒熏肝膈，目生翳障。若不能守禁而致患者，须用此治之。
谷精草（一两）　生蛤粉（二两）
上为细末，以獖猪肝一叶，用竹刀批片，糁药在内，用草绳缚定，入瓷器内，量用水，慢火煮熟，令儿食之。
愚按：前症若痘疮愈后，余毒入于肝经而作痛者，宜用此方，羊肝散亦效。若肝经热毒，眼睛作痛，佐以小柴胡汤加生地黄，或犀角地黄汤。
解毒汤　治一切热毒肿痛，或风热搔痒脾胃。　黄连（三分）　金银花　连翘（各五分）
上水煎服。
愚按：前症当审其脏腑部分，及各随所因而治之。若在乳下，必当兼治其母。
参汤散　治水痘　。
地骨皮（半分，炒）　麻黄（一分去节）　人参（一分）　滑石（半分）　大黄（一分，湿纸煨熟）　知母　羌活（各一分）　甜葶苈（一分，用湿纸炒）　甘草（炙，半分）
上为末，每服五分，水一小盏，入小麦七粒，同煎至十数沸，每服三五匙，不可多服。
愚按：前方发表散邪，疏通内热之峻剂。若遍身作痛，壮热烦躁，作渴饮冷，大便秘结，小便涩滞，喘嗽等症，宜用此方，或前胡枳壳散。然水痘多属表邢，若但发热饮引，小便赤色者，当用升麻葛根汤。如无他症，不必用药也。
上小儿疮疹，无正方论，虽有王、谭、钱氏之书，止见其方，未见其源。疗之者，往往以药宣利解散，因耗伤真气，遂至不救者多矣，深可痛悯。文中今将祖父秘传方论，集为一卷。盖守此方三十余年，全活者甚众，百不失一。今合广其传，使患者无枉夭之祸，医者有活人之功，此仆之夙心也。
附方  ***************************
三豆饮　治天行痘疮，始觉即服之，多者必少，少者不出等症。
小赤豆　黑豆　绿豆　甘草节（五钱）
上水煎熟，任儿食之，七日自不发。
紫草木通汤　治痘疹出不快。
紫草　人参　木通　茯苓　糯米（各等分）　甘草（减半）
上每二钱，水煎服。
升均汤　治痘疮已出不匀，或吐呕发热作渴。
升麻　干葛　芍药（炒）　人参　白术（炒）　茯苓　甘草　紫草（如无，红花代之）
上每服三五钱，姜水煎。
参芪内托散　治痘疮里虚发痒，或不溃脓，或为倒靥等症。　人参　黄芪（炒）　当归　川芎　厚朴（姜制）　防风　桔梗（炒）　白芷　官桂　紫草　木香　甘草
上八味，糯米一撮，水煎。服仍量儿加减。
紫草快癍汤　治痘疹，血气不足，不能发出，色不红活等症。（即紫草汤）
紫草　人参　白术　茯苓　当归　川芎　木通　芍药　甘草　糯米
上每服二钱，水煎。
人参胃爱散　治痘疮已发未发，吐泻不止，不思饮食等症。
人参　藿香　紫苏　木瓜　丁香　茯苓　甘草　糯米
上每服三钱，姜枣水煎。
紫草木香汤　治痘疮，里虚痒塌，黑陷闷乱。
紫草　木香　茯苓　白术　人参　甘草（炒）　糯米
上每服三钱，水煎。
大如圣饮子　治疮疹，癍痘毒攻，咽嗌肿痛，热渴，或成肿毒不消等症。
桔梗　甘草　鼠粘子（炒，各一两）　麦门冬（五钱）
上每服二钱，水煎。
四圣散　治痘疹出不快，及倒靥。
紫草茸　木通　甘草（炙）　枳壳（麸炒）　黄芪（各等分）
上每服二钱，水煎。
独圣散　治痘疮倒靥陷伏，用穿山甲，取前足嘴上者，烧存性，为末，以木香汤入少酒服之。
快透散　治痘疮出不快等症。
紫草　蝉蜕　木通　芍药　甘草（炙，各等分）
上每服二钱，水煎。
愚按：海藏先生云：身后出不快，足太阳经也，用荆芥甘草防风汤。身前出不快，手阳明经也，用升麻葛根汤。四肢出不快，足阳明经也，用防风芍药甘草汤。此皆解毒升发之剂也，不可不知。
鼠粘子汤　治癍疹，稠密身热等症。
鼠粘子（炒）　当归　甘草（炙，各一钱）　柴胡　连翘　黄芩　黄芪（各一钱半）　地骨皮（二钱）
上每服二钱，水煎。
紫草散　治痘疹黑陷，气血虚弱，疮疹不起。
紫草　甘草　黄芪（炙）　糯米（各一钱半）
上水煎服。
益元散　治痘疹初起，烦躁作渴等症。
滑石（六两）　甘草（一两）
上各另为末，每服五六分，白汤调下。
活血散　治痘疹血虚，热已出未尽，烦躁不宁，肚腹疼。
白芍药（一两，酒炒）
上为末，每服一匙，糯米汤调下，荔枝汤亦可。对四君子汤加归、黄，名参归活血散。
参芪四圣散　治痘疹有热，出至六七日，不能长不生脓，或作痒。
人参　黄芪（炒）　白术（炒）　茯苓　当归　芍药（炒）　川芎（各五分）　紫草（如无，红花代之）　木通　防风（各三分）　糯米（二百粒）
上水一盏，煎半盏，徐徐服。
人参透肌饮　治痘疮虚而有热，虽能出快，长不齐整，隐于肌肤间者。
人参　紫草（如无，红花代之）　白术　茯苓　当归　芍药　木通　蝉蜕　甘草　糯米（各等分）
上每服三钱，水一盏，煎半，徐徐服。
大连翘饮　治积热，大小便不利，及痘后余毒不解，肢体患疮，或丹瘤游走不止。
连翘　瞿麦　荆芥　木通　赤芍药　当归　防风　柴胡　滑石　蝉退　甘草（各一钱）　山栀（炒）　黄芩（炒，各五分）
上每服三钱，水煎。一岁每服一二匙，三五岁者每服数匙。
愚按：前方苦寒辛散，发散肌表，疏通内脏之剂。
若表里实热，烦躁饮冷，大便不通，小便秘结者，最宜用之。慎不可过剂，恐后伤胃气，而变他症也。若妄发之，则成斑烂；妄下之，则成虚脱。
胡荽酒　治秽气，使痘疹出快。　上用胡荽一把，以好酒二盏，煎一两沸，令乳母每含一两，口喷儿遍身，匀喷头面，房中须烧胡荽，香能辟除秽气，使痘疹出快。煎过胡荽，悬挂房门上，最妙。
愚按：前方最宜用之。若痘疹已出，而饮食少思，宜用枣灸之。儿闻枣香，尤能开胃气，进饮食，解毒气。若因饮食停滞，未及消导，遂用此法，恐反助其邪，以生湿热，则成痘毒也。
甘露饮子　治积热，及痘后咽喉肿痛，口舌生疮，齿断宣肿。
生地黄（炒）　麦门冬（去心，焙）　熟地黄　天门冬（去心）　黄芩（炒）　石斛　枳壳（麸炒）　枇杷叶（去毛）　茵陈　甘草（炙，各等分）
上每三钱，水煎。每服三五匙，不可多服。
愚按：前方凉血解毒，除湿清热，寒中之剂，治者审之。
托里散　治痘毒，元气虚弱，或行克伐，不能溃散。用之未成自消，已成自溃。
人参　黄芪（炒，各二钱）　当归（酒洗）　白术　陈皮　熟地黄　茯苓　芍药（炒，各一钱五分）　甘草（炙，五分）
上三五钱，水煎服。
托里消毒散　治痘毒，气血虚弱，不能起发，腐溃收敛，或发寒热，肌肉不生。
人参　黄芪（炒）　当归（酒洗）　川芎　芍药（炒）　白术（炒）　陈皮　茯苓（各一钱）　金银花　连翘　白芷（各七分）　甘草（五分）
上每服三五钱，水煎服。
八正散　治下焦积热，大小便不通，或小便淋漓，脉症俱实者。
大黄（酒炒）　车前子（炒）　瞿麦　萹蓄　山栀（炒）　木通（各一钱）　滑石（煅二钱）　甘草（一钱）
上每二钱，水煎服。
凉膈散　治上焦实热，烦渴，面目赤热，头昏咽燥，咽痛口疮，便溺赤涩，狂言谵语，睡卧不安。
大黄　朴硝　甘草（各二两）　连翘　（一两）　栀子仁　薄荷叶（各二钱）
上为末，每服一钱，竹叶、蜜些少煎服。
解毒防风汤　治痘疮，毒气炽盛。
防风　地骨皮　黄芪　白芍药（炒）　荆芥　牛蒡子
上每服四钱，水煎服，或为末，白汤调下。
人参理中汤　治中气虚热。
人参　白术（炒）　甘草（炙，各等分）
上每服一钱，姜枣水煎服。为末，姜汁糊丸，绿豆大，每服二三十丸，白汤下，亦可。
六君子汤　治脾胃虚弱，不思乳食，或呕吐泄泻，饮食不化，或时患饮食停滞。
人参　白术　茯苓（各二钱）　陈皮　半夏　甘草（炙，各一钱）
上每服二三钱，姜枣水煎。
补中益气汤　治中气不足，因睡发热，或元气虚弱，感冒风寒诸症。
黄芪（炙）　人参　白术（炒）　甘草（炙）　当归　陈皮（各五分）　升麻　柴胡（各二分）
上姜枣水煎。
泻黄散　治脾胃实热。
藿香叶　甘草（各七钱五分）　山栀仁（一两）　石膏（五钱）　防风（二两）
上用蜜、酒微炒为末，每服一二钱，水煎。
五味异功散　治脾胃虚弱，吐泻不食。
人参　茯苓　白术　甘草（炒）　陈皮（各等分）
上为末，每服三钱，姜枣水煎。
四君子汤　治脾虚，饮食不化，或泄泻呕吐。
人参　白茯苓　白术　甘草（炙，各五分）
上水煎服。
四物汤　治肝脾血虚，发热，日晡益甚，或烦躁不寐。
当归　熟地黄（各二钱）　白芍药（炒，二钱）　川芎（五分）
上作二剂，水煎服。
桔梗汤　治咳嗽吐脓，痰中有血，已成肺痈。
桔梗（炒）　贝母　当归（酒浸）　瓜蒌仁　枳壳（麸炒）　薏苡仁　桑白皮（炒）
百合（蒸，各一钱五分）　五味子（炒）　甜葶苈（炒）　地骨皮　知母（炒）　甘草节　防风　黄芪（炒）　杏仁（各五分）
上每服一二钱，水煎。
四顺清凉饮　治积热，颊赤作渴，四肢惊掣，大便秘涩。
赤芍药　当归　甘草　大黄（各等分）
上每服一钱，水煎。
蟾蜍丸　治无辜疳症，一服虚热退，二服烦渴止，三服泻痢愈。
蟾蜍（一枚，夏月满渠中，取腹大，不跳不鸣，身多[疒/品]者）
上取粪蛆一杓，置桶中，以尿浸之。却将蟾蜍跌死，投与蛆食，一昼夜。用布袋盛蛆，置急流中一宿。取出，瓦上焙干为末，入麝香一字，粳米饭丸麻子大。每服二三十丸，米饮下。甚效。
人参败毒散　治伤风时气，寒热咳嗽。
人参　茯苓　甘草（炒）　前胡　川芎　羌活　独活　桔梗　柴胡　枳壳（各等分）
上为末，每服一二钱，生姜、薄荷水煎。
仙方活命饮　治一切疮毒，未成内消，已成即溃。此消毒排脓止痛之圣药也。若脓出而肿痛不止，元气虚也，当用托里散之类。
穿山甲　白芷　防风　没药　甘草　赤芍药　当归尾　乳香　天花粉　贝母（各一钱）　金银花　陈皮（各三钱）　皂角刺（二钱）
上每服二三钱，酒水各半煎。
神效隔蒜灸法　治痘疔毒气炽盛，使诸痘不能贯发，已起发者不能贯脓，已贯脓者不能收靥，或大痛，或麻木。痛者灸至不痛，不痛者灸至痛，其毒随火而散。京师尝见治此者，即已线针挑破，出毒血诸毒，随时贯脓。若挑破不痛，不出血者，难治。若用此法灸之即知痛，更用针挑破，紫血随出，诸痘随贯，亦有生者。其法用大蒜头切三分厚，安痘疔上，用小艾炷于蒜上灸之，每五壮，易蒜再灸。若紫血出后，肿痛不止，尤宜当灸。治者审之。
神效当归膏　治痘毒津淫，或汤火等疮，不问已溃未溃。
当归　黄蜡　生地黄（各一两）　麻油
上先将当归、地黄入油煎黑去渣，入蜡熔化，候冷搅匀，即成膏矣。
蛇蜕散　治痘毒目翳。
蛇蜕（二钱，为末）　瓜蒌仁（五钱，研烂）
上用羊肝一片，批开，入药末二钱，线扎紧，用米泔煮熟，频与儿食，或乳母食。
荆芥甘草防风汤　解痘毒。
荆芥　甘草　防风（各等分）
上每服一钱，水煎。
防风芍药甘草汤　解痘毒。
防风　芍药　甘草（各等分）
上每服一钱，水煎。
麻黄甘草汤　治表实痘毒炽盛。
麻黄（五分）　生甘草（三分）
上水煎服。
轻粉散　治出痘，眼内生翳。
真轻粉　黄丹（各等分）
上研，左眼有翳，吹入右耳；右眼有翳，吹入左耳。更以绿豆皮、谷精草、白菊花各一两，为末，每服三钱。干柿一枚，米泔一盏煎干，将柿去核食之，不拘时候，日三枚。
成都方士禹太和云：治痘疮黑陷垂死者，用壁间喜蜘如黄豆者一枚，擂烂。若一岁儿，用雄黄一厘，二岁者用二厘，十岁者一钱。再同蛛蜘研匀，用好烧酒一杯调和，徐徐服之。余意此方，即同前十二味，与十一味异功散之相类也。若因阳气虚寒，不能营运周身，以致四肢逆冷，腹胀唇青，其色黑陷者，宜用烧酒。若因元气虚乏，或色淡白，隐隐见于肌肤，而不能起发者，宜用陈酒亦可，不可拘滞于烧酒也。若小儿未周岁者，宜酌量与服之，亦不可拘于杯许也。又有一气血俱虚者，或色淡红而不光泽，又不起发，或惊悸咬牙，用紫草与红花，以煮陈酒，浓煎与儿服之，亦可以保其全生也。用者宜审诸。
抱龙丸　治痰热喘嗽，发热，惊悸不安，亦能发痘疮。
胆星（四两）　天竺黄（一两）　雄黄　朱砂（各五钱）　麝香（少许）
上为细末，用甘草一斤，煮汁为丸，每一两作二十丸。用薄荷，或灯心汤化下。
造南星法：南星不拘多少，腊月蜡水浸洗切块，晒干为末，用黄牛胆汁拌匀，仍用牛胆壳装入填满，以线扎口，悬挂当风处阴干，隔年方可用。
愚按：前方清热豁痰利气之药，过剂则脾肺复伤，而反不愈。或更加胸腹作胀，饮食作呕者，宜用人参白术散，培补中气。
五福化毒丹　治胎毒，及痘后头面生疮，眼目肿痛。
生地黄　熟地黄　天门冬（去心）　麦门冬（去心）　玄参（各三两）　甘草　甜硝（各三两）　青黛（一两五钱）
上为末，炼蜜丸，芡实大。每服一丸，白汤化下。
愚按：前方生血凉血，解毒寒中之剂，用之得宜，殊有良验，不过一二丸。
犀角解毒丸　治诸积热，及痘疹后，余毒生疮。
生地黄　防风　当归　犀角屑（镑）　荆芥（各一两）　牛蒡子（杵，炒）　赤芍药　连翘　桔梗（各七钱）　薄荷　黄芩（炒）　甘草（各五钱）
上为末，炼蜜丸芡实大。每服一丸，薄荷汤下。
愚按：前方清热解表，凉血破血，消毒损胃之剂，多不过一二服。大凡痘毒，当参前痘疮误饮冷水韶粉散治法用之。余仿此。
败草散　治痘疮挝搔，成疮脓血淋漓，谓之斑烂。用屋烂草，或盖墙烂草，多年者佳，如无，旷野生者尤佳，为末搽之。
愚按：前症亦有气血虚热而不愈者，如遍身患者，须多掺铺席上，令儿坐卧，其疮即愈。
羊肝散　治痘毒入眼，或无辜疳气入眼。
蜜蒙花　青葙子　决明子　车前子（炒）
上为末，用蜜蒙花末三钱，余药各一钱拌匀，用羊肝一大叶薄批，掺上，湿纸里煨熟，空心食之。
愚按：前症若因肝经风热伤血，宜用本方。若因肝经血虚风躁，宜用四物汤加山栀、钓藤钩、牡丹皮。若因肝经血虚生风，或肾水不能生肝木，宜用六味丸。若成肝疳者，用六味地黄丸，以滋肝肾；用四味肥儿丸加人参、白术，以补肝脾。
一小儿，痘疮目生昏翳，或作或彻，服退翳之药不愈，诊之脉弦细而数。此乃肝肾有疳症，余用九味芦荟丸，及六味地黄丸，又与轻粉黄丹散，寻愈。
一小儿，患两目赤肿，痛不可当。此肝火为患，用四物合小柴胡，加山栀、牛蒡子、生甘草，倍用谷精草，数剂而愈。
一小儿，痘愈后，眼痛不开，用犀角地黄汤加柴胡汤，一剂而开。又生赤翳迷满，仍用前药，加谷精草，治之而愈。
蝉菊散　治癍疮入眼，或病后生翳障。
蝉蜕（洗净，去土）　白菊花（各等分）
上每服二钱，水一盏，入蜜少许煎。乳食后，量儿大小与之。
羌菊散　治痘毒上攻生翳，并暴赤羞明。
羌活　蝉蜕　防风　蛇蜕　菊花　谷精草　木贼　甘草　山栀子　白蒺藜　大黄　黄连　沙苑蒺藜（各等分）
上为末，每服一钱，清水泔温暖调下。
丹粉散　治痘毒，脓水淋漓。
轻粉　黄丹（各五分）　黄连末（二钱）
上研匀，搽患处。
羚羊角散　治小儿癍疹后，余毒不解，上攻眼目，生翳羞明，眵泪俱多，红赤肿闭。
羚羊角（镑）　黄芩　黄芪　草决明　车前子　升麻　防风　大黄　芒硝（各等分）
上以水一盏，煎半盏，去滓，稍热服。
消毒化癍汤　治小儿癍疹，未满二十一日，而目疾作者，余症上同。（即消毒救苦汤）
羌活（五分）　藁本（二分）　细辛（二分）　黄连（三分）　黄芩（一分）　酒芩（二分）　酒柏（三分）　生地黄（三分）　麻黄（五分）　升麻（五分）　白术（一分）　苍术（二分）　生甘草（一分）　吴茱萸（半分）　陈皮（一分）　红花（半分）　苏木（一分）　当归（三分）　连翘（三分）　防风（五分）　川芎（二分）　葛根（一分）　柴胡（二分）
上作一服，水二盏，煎至一盏，去滓，稍热服。
谷精草散　治痘疹已靥，翳膜遮障瞳子等症。
谷精草　蛤粉　黑豆（各二两）
上为末，用雄猪肝一叶，竹刀批开，掺药在内，以麻线缚定，用罐内水煮熟，令儿食之。
当归补血汤　治血气损伤，或妄服峻剂，致气血益虚，肌热，大渴引饮，目赤面红，脉洪大而虚，重按全无。此病多得于饥饱劳役者。
黄芪（炙，一两）　当归（三钱，酒制）
上水煎，乳母同服。
济生犀角地黄汤　治郁热不解，经络随气涌泄为衄血；或清道闭塞，流入胃脘吐血；或余血停滞，面色痿黄，大便色黑者。
犀角　生地黄　白芍药　牡丹皮（各一钱）
上水煎服，乳母同服。
四神丸　治脾胃虚弱，大便不实，饮食不思，或泄利腹痛等症。
肉豆蔻（二两）　补骨脂（四两）　五味子（二两）　吴茱萸（浸炒，一两）
上为末，生姜八两，红枣一百枚，煮熟取枣肉和末，丸桐子大。每服五七十丸，空心或食前，白汤服。去五味子、吴茱萸，名二神丸。
四味肥儿丸　治小儿食积五疳，或白秃体瘦，肚大筋青，发稀成穗，或遍身疮疥等症。
芜荑（炒）　神曲（炒）　麦蘗（炒）　黄连（各等分）
上为末，猪胆汁丸，黍豆大。每服三十丸，木通煎汤下。
九味芦荟丸　治小儿肝脾疳积，体瘦热渴，大便不调，或瘰疬结核，耳内生疮等症。
胡黄连　黄连　芦荟　木香　芜荑（炒）　青皮　白雷丸　鹤膝草（各一两）　麝香（三钱）
上为末，蒸饼糊丸，麻子大。每服一钱，空心白汤下。
大芜荑汤（一名栀子茯苓汤）　治小儿脾疳少食，发热作渴，大便不调，发黄脱落，面黑便清，鼻下生疮，能乳食土等症。
山栀（三分）　黄柏　甘草（炙，各二分）　芜荑（五分）　黄连　防风（各二分）　麻黄　羌活　柴胡（各三分）　白术　茯苓　当归（各四分）
上每服二三钱，水煎。
济生归脾汤　治脾血亏损，健忘惊悸等症。
人参　黄芪　茯神（各一钱）　甘草（炙，五分）　白术（炒，一钱）　木香（五分）　远志　酸枣仁（炒）　龙眼肉　当归（各一钱）
上水煎服。
愚按：前方若乳母忧思伤脾，血虚发热，食少体倦，或脾不能摄血，以致妄行吐下，或健忘怔忡，惊悸少寐，或心脾作痛，自汗盗汗，或肢体肿痛，大便不调，或经后不准，晡热内热，或唇疮流注等症致为患者用之，令子母俱服。
八味地黄丸　即钱氏地黄丸加肉桂、附子各一两。
愚按：前方治禀赋命门火衰，不能生土，以致脾土虚寒，或饮食少思，或食而不化，脐腹疼痛，夜多漩溺等。若病久元气耗损所致，尤宜用之。或乳母命门火衰，儿饮其乳，以致前症者，母宜服之。
加减八味丸　即六味地黄丸加肉桂一两，五味子四两。治禀赋肾阴不足；或吐泄久病，津液亏损，口干作渴；或口舌生疮，两足发热；或痰气上涌；或手足厥冷等症。
八珍汤　即四君子、四物二汤相合。
愚按：前方治气血俱虚，或因克伐之剂，脾胃亏损，肌肉消瘦，发热寒热，饮食少思等症。
十全大补汤　即八珍汤加黄芪、肉桂。
愚按：前方血气虚弱，或禀赋不足，寒热自汗，食少体瘦，发热作渴，头痛眩晕。
逍遥散（加山栀、牡丹，名加味逍遥散）
当归　甘草（炙）　芍药（酒炒）　茯苓　白术（炒）　柴胡（各一钱）　牡丹皮　山栀（炒，各七分）
上水煎服。
愚按：前方若乳母肝脾血虚内热；或遍身搔痒，寒热；或肢体作痛，头目昏重；或怔忡颊赤，口燥咽干；或发热盗汗，食少不寐；或口舌生疮，耳内作痛，或胸乳腹胀，小便不利，致儿为患者，尤宜用之。
九味龙胆泻肝汤　治肝经湿热，或囊痈、下疳、便毒，小便涩滞，或阴囊作痛，小便短少。（愚制）
龙胆草　车前子　木通　当归尾　泽泻（各五分）　甘草　黄芩　生地黄　山栀（各三分）
上水煎，子母同服。
抑肝散　治肝经虚热发搐；或发热咬牙，或惊悸寒热；或木乘土，而呕吐痰涎，腹膨少食，睡卧不安。（愚制）
软柴胡　甘草（各五分）　川芎（八分）　当归　白术（炒）　茯苓　钓藤钩（各一钱）
上水煎，子母同服。
栀子清肝散（一名柴胡栀子散）
治三焦及足少阳经风热，耳内作痒生疮，或水出疼痛，或胸乳间作痛，或寒热往来。
柴胡　栀子　牡丹皮（各一钱）　茯苓　川芎　芍药　当归　牛蒡子（炒，各七分）　甘草
上水煎，子母服。若太阳头痛，加羌活。
柴胡清肝散　治鬓疽，及肝、胆、三焦风热怒火之症，或项胸作痛，疮毒发热。（愚制）
柴胡（一钱半）　黄芩（炒）　人参　川芎（各一钱半）　山栀（炒一钱半）　连翘　甘草（五分）　桔梗（八分）
上水煎，子母同服。
小柴胡汤（加山栀、牡丹皮，名加味小柴胡）　治伤寒温热，身热恶风，头痛项强，四肢烦疼，往来寒热，呕哕痰实，中暑疟疾，并服之。
柴胡（二钱）　黄芩（炒，一钱半）　人参　半夏（各七分）　甘草（炙，五分）
上姜水煎，子母同服。
愚按：前方若肝胆经风热，肝火瘰疬，寒热往来，日晡发热，潮热身热，不欲饮食；或怒火口苦耳聋，咳嗽；或肋痛胸满，小便不利；或泄泻吐酸苦水；或肢体搐动，唇口抽劄，并宜用之。
砭法　治丹毒疔疮，红丝走散，或时毒瘀血壅盛，或色赤走乱。用细磁器击碎，取有锋芒者，以箸劈开头夹之，麻线缠定，两指轻撮箸，稍令磁芒正对患处，悬寸许，再用箸频击。
神功散　治痘毒肿焮作痛。未成者敷之即散；已溃者敷之，肿痛即消。
黄柏（炒）　草乌（炒）　血竭（加）
上为末，等分，津调敷患处。
制附子法
附子，重一两三四钱，有莲花瓣，头圆底平者。先备童便五六碗。将附子先放在灶上烟柜中间良久，乘热投入童便，浸五七日后，润透揭皮，切四块，仍浸二三日，用粗纸数层包之，浸湿，埋灰火，半日取出。切片检视，有白星者，仍用瓦上炙熟，至无白星为度。如急用，即切大片。用童便煮二三沸，热瓦熟用之。
丹溪先生解疮毒药
丝瓜　升麻　芍药（炒）　生甘草　山楂　黑豆　赤小豆　犀角（镑，各等分）
上为粗散。每服三钱，水一大盏，煎至六分，去滓，不拘时，徐徐温服。量大小加减。
稀痘方
用老鼠去皮取肉，水煮熟，量儿大小，与食数次，出痘甚稀。未食荤时，与食尤效。屡试屡验。