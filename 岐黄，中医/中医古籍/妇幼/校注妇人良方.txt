
序  ***************************
病一也，而妇人为难。医一也，而识病为难。夫病多始于七情。邃古之初，性静情逸，精神纯畅，每治于未病之先，治之以不治也，以故药不尝而跻上寿者比比。迨乎后世，恣情纵欲，精神耗而元气索，病道日多而医效日鲜。况妇人女子之性，阴浊胜而阳明微，喜怒哀乐发而中节者寡，其为病常浮于男子什九，欲诊问以识所因，亦诚难矣。吴郡立斋薛君，雅好岐黄《素》《难》之书，每为人治病，察色辨脉，变药立方，增除横出，优游容与，俟其自然。不示功，不计程，期在必起。时精绝技，医者不能及。尤旁通外科、女科之术，间取临川陈良甫所著《妇人良方》篇帙，为之补注，附以治验。示余读之，见其发挥经络，揆度阴阳，网罗百病，凡妇人症最人所难识者，彬彬可睹。盖薛君生平精力不暇妄费，坐卧行住，须臾不离。呜呼！斯亦观其深矣！业医者当自得之。
嘉靖丁未冬十月既望秀水石山沉谧撰

用药宜禁  ***************************
（各症详见本门复录，首卷特以示急用也）
通经丸，若脾胃无亏，暴怒气逆，或生冷所伤，阴血凝滞，月经不通者，宜暂用之。若脾胃虚弱，不能生血者，宜用六君、当归。若因脾胃郁火，内耗其血者，宜用归脾汤。若因肝脾郁怒，气血伤而月经不通者，宜用加味归脾汤。若因肝脾虚热，血伤而月经不通者，宜用加味逍遥散。（方见本门后，仿此。）
艾附丸，若脾胃虚寒，阴血不足，气逆发热，月经不调，或胎气不成者，暂宜用之。若脾肾亏损，阴虚发热，月经不调，或崩漏带下，或便血吐衄，小便淋涩，或晡热内热，寒热往来，或盗汗自汗，不时倏热，宜用六味地黄丸。若兼脾气不足，饮食少思者，佐以六君子汤。
四物汤，若脾经血燥，发热，或月经不调，宜暂用之。若因脾经虚热，肝经怒火所致宜用四君子汤，佐以加味逍遥散。若因脾经气虚血弱，兼晡热内热，宜用八珍汤加柴胡、丹皮。若因元气下陷而致诸症，宜用补中益气汤。
人参橘皮汤，若胎前气痞痰滞，作呕不食者，宜暂用之。若脾胃气虚，胸膈痞胀，痰停作呕，饮食少思者，宜用半夏茯苓汤。若因怒动肝火，剋制脾土，而致前症者，宜用六君子加柴胡、山栀、枳壳。脾胃虚寒者，用六君子加木香、砂仁肉、半夏。治脾胃虚寒诸症，尤当用。
紫苏顺气饮，若胎动不安，元气无亏者，宜暂用之。若因脾气虚弱者，宜用六君子加紫苏、枳壳。郁结伤脾者，宜用四君子加柴胡、山栀、苏梗。郁怒伤肝脾者，宜用六君子加柴胡、黄芩、枳壳。
四物胶艾汤，若内热胎痛，下血不止者，宜暂用之。若因肝经风热而下血者，宜用防风黄芩丸。若因肝火血热，宜用加味逍遥散。若因脾经郁火，宜用加味归脾汤。若因脾气虚陷，宜用补中益气汤倍加升麻、柴胡。若因事下血者，宜用八珍汤加胶、艾。
黄芩、白术二味，为安胎之药，若脾胃蕴热，中气无亏者，暂宜用之。凡属脾胃虚痞，饮食少思，或泄泻呕吐，而色痿黄，肢体倦怠者，宜用六君子汤。
达生散，若厚味安逸者宜用，若刍荛劳役者不宜用。
妊娠腹痛，须验其面赤舌青者，此胎死，用平胃散，加朴硝三钱化下之，下后随用八珍、大补等汤调补之。若唇口俱青，吐出痰沫者，子母俱死也。若面舌俱青者，母死子活，产下亦死。
小续命汤，若外中风邪，腰背反张，筋脉瘈瘲者，宜暂用之。若产后失血过多，阳火炽盛，虚热生风者，宜用八珍汤加钩藤、丹皮。如不应，当用四君子汤加当归、丹皮、钩藤。若阳气脱陷者，宜用补中益气汤。如不应，急加附子。气血虚败者，宜用十全大补汤。如不应，急加附子，亦有生者。
泽兰汤，若产后恶露腹痛，胸满少气，宜用之。若体倦面黄，食少少寐而恶露不止，宜用加味归脾汤。若气血虚损，而恶露上攻，先用失笑散，后用八珍汤，禁用黑神散、夺命丹之类。
产后口鼻起黑气鼻衄者，是胃气虚败而血滞也，急用二味参苏饮，多有生者。


卷一·调经门  ——————————————————————————————————————————————————————————————————————————————————————————

月经序论第一  ***************************
岐伯曰：女子七岁肾气盛，齿更发长；二七而天癸至，任脉通，太冲脉盛，月事以时下。天，谓天真之气；癸，谓壬癸之水，故云天癸也。然冲为血海，任主胞胎，二脉流通，经血渐盈，应时而下，常以三旬一见，以像月盈则亏也。若遇经行，最宜谨慎，否则与产后症相类。若被惊怒劳役，则血气错乱，经脉不行，多致劳瘵等疾。若逆于头面肢体之间，则重痛不宁。若怒气伤肝，则头晕胁痛呕血，而瘰疬痈疡。若经血内渗，则窍穴淋沥无已。凡此六淫外侵，而变症百出，犯时微若秋毫，成患重如山岳，可不畏哉。
愚按：血者，水穀之精气也，和调五脏，洒陈六腑，在男子则化为精，在妇人上为乳汁，下为血海。故虽心主血，肝藏血，亦皆统摄于脾，补脾和胃，血自生矣。凡经行之际，禁用苦寒辛散之药，饮食亦然。诗云：妇人和平，则乐有子。和则阴阳不乖，平则气血不争。故经云平和之气，三旬一见，可不慎欤。

精血篇论第二  ***************************
（齐大夫褚澄遗书）
饮食五味，养骨髓肌肉毛发。男子为阳，阳中必有阴，阴中之数八，故一八而阳精升，二八而阳精溢。女子为阴，阴中必有阳，阳中之数七，故一七而阴血升，二七而阴血溢。皆饮食五味之实秀也。方其升也，智虑开明，齿牙更始，发黄者黑，筋弱者强。暨其溢也，凡充身体手足耳目之馀，虽针芥之历，无有不下。凡子形肖父母者，以其精血尝于父母之身，无所不历也。是以父一肢废，则子一肢不肖其父；母一目亏，则子一目不肖其母。然雌鸟牝兽，无天癸而成胎何也？鸟兽精血往来尾间也。精未通而御女以通其精，则五体有不满之处，异日有难状之疾。阴已痿而思色以降其精，则精不出而内败，小便涩而为淋。精已耗而复竭之，则大小便牵痛，愈痛则愈便，愈便则愈痛。女人天癸既至，逾十年无男子合则不调，未逾十年思男子合亦不调。不调则旧血不出，新血误行，或渍而入骨，或变而为肿，后虽合而难子，合多则沥枯。虚人产众，则血枯杀人。观其精血，思过半矣。
愚按：丹溪先生云：人受天地之气以生，天之阳气为气，地之阴气为血，故气常有馀，血常不足。夫人之生也，男子十六岁而精通，女子十四岁而经行，故古人必待三十、二十而后嫁娶者，可见阴气之难成，而养之必欲其固也。经曰：年至四十，阴气自半，而起居衰矣。夫阴气之成，止供给得三十年之运用，况男子六十四岁而精绝，女子四十九岁而断经。夫肾乃阴中之阴也，主闭藏者。肝乃阴中之阳也，主疏泄者。然而二脏皆有相火，其繫上属于心，心火一动，则相火翕然而从之。所以丹溪先生只是教人收心养性，其旨深矣。天地以五行更迭衰旺，而成四时，人之五脏六腑，亦应之而衰旺。如四月属巳，五月属午，为火大旺，火为肺金之夫，火旺则金衰。六月属未，为土大旺，土为水之夫，土旺则水衰。况肾水尝藉肺金为母，以补其不足。古人于夏月必独宿而淡味，兢兢业业，保养金水二脏，正嫌火土之旺尔。经又曰：冬藏精者，春不病温。十月属亥，十一月属子，正火气潜藏，必养其本然之真阴，以助来春生发之气，则春末夏初，无头痛、脚软、食少、体热、注夏之病矣。窃谓人之少有老态，不耐寒暑，不胜劳役，四时迭病，皆因气血方长，而劳心亏损，或精血未满，而早斫丧，故见其症，难以名状。若左尺脉虚弱，或细数，是左肾之真阴不足也，用六味丸。右尺脉迟软，或沉细而数欲绝，是命门之相火不足也，用八味丸。至于两尺微弱，是阴阳俱虚，用十补丸。此皆滋其化源也，不可轻用黄柏、知母之类。设或六淫外侵而见诸症，亦因其气内虚而外邪凑袭，尤宜用前药。
〖附治验（男子阴痿精耗，治验见《内科摘要》）〗
一妇人年三十有七，早孀居，两腿骨作痛，晡热体倦，月经不调，或发寒热，数年矣。一日颈项两侧结核，两胁胀痛，此系肝经郁火而成也。先用小柴胡汤合四物数剂，肝症顿愈。又用加味逍遥散加泽兰、乳香、没药，三十剂血症渐痊。再用加味归脾等药，年馀而安。
一孀妇两腿作痛，或用除湿化痰等药，遍身作痛而无定处。余曰：此血症也。不信，乃服流气饮之类而殁。
一放出宫人，年四十馀，臀腿内股作痛，晡热口乾，月经不调，此系肝经血少，不能养经络而然也，宜用加味逍遥散加泽兰叶，五十馀剂，诸症稍缓。又以归脾汤，兼服二百馀剂而痊。
一放出宫人，臀腿肿痛，内热晡热，恶寒体倦，咳嗽胸痞，月经过期而少，彼以为气毒流注，服清热理气之剂，益甚。余曰：此乃肝经瘀血停留所致。盖肝经上贯膈，布胁肋，循喉咙，下循膕内臁，绕阴器，抵少腹。主治之法，但当补其所不胜，而制其所胜。补者脾也，制者肝也。经曰：虚则补之，实则泻之。此定法也。彼不信，仍服前药，遂致不起。
〖附方〗
●六味丸
●八味丸
●十补丸（三方见二十四卷第十一论）
●小柴胡汤（方见二十四卷第二论）
●四物汤
（方见二十四卷第六论）
●加味逍遥散
●加味归脾汤（二方见二十四卷第四论）

《产宝》方序论第三  ***************************
大率治病，先论其所主。男子调其气，女子调其血。气血者，人之神也。然妇人以血为基本，苟能谨于调护，则血气宣行，其神自清，月水如期，血凝成孕。若脾胃虚弱，不能饮食，荣卫不足，月经不行，肌肤黄燥，面无光泽，寒热腹痛，难于子息，或带下崩漏，血不流行，则成瘕症。
愚按：前症若妇人脾胃久虚，以致气血俱衰，遂而月经不行，宜补其胃气，滋其化源；或患中消胃热，津液不生，而致血海乾涸，宜清胃补脾，其经自行矣。经曰：胃者卫之源，脾者荣之本。《针经》曰：荣出中焦，卫出上焦，卫不足，益之必以辛；荣不足，补之必以甘，甘辛相合，脾冒健而荣卫生，是以气血俱旺也。或因劳心，虚火妄动，月经错行，宜安心补血泻火。此东垣先生治法也。

王子亨方论第四  ***************************
论曰：经者常候也，谓候其一身之阴阳愆伏，知其安危。故每月一至，太过不及，皆为不调。阳太过则先期而至，阴不及则后时而来。其有乍多乍少，断绝不行，崩漏不止，皆由阴阳衰盛所致。
愚按：经云：脾统血，肝藏血。此症多因恚怒伤肝，郁结伤脾所致，当从二经为主，而参以前论治之。

月水不调方论第五  ***************************
妇人月水不调，由风邪乘虚，客于胞中，而伤冲任之脉，损手太阳少阴之经。盖冲任之脉，皆起于胞中，为经络之海，与手太阳小肠、手少阴心经为表里，上为乳汁，下为月水。然月水乃经络之馀，苟能调摄得宜，则经应以时矣。
愚按：经曰：饮食入胃，游溢精气，上输于脾，脾气散精，上归于肺，通调水道，下输膀胱，水精四布，五经并行。东垣先生所谓脾为生化之源，心统诸经之血。诚哉是言也。窃谓心脾平和，则经候如常。苟或七情内伤，六淫外侵，饮食失节，起居失宜，脾冒虚损，心火妄动，则月经不调矣。又丹溪先生云：先期而至者，血热也。后期而至者，血虚也。愚所谓先期而至者，有因脾经血燥，有因脾经郁火，有因肝经怒火，有因血分有热，有因劳役火动。过期而至者，有因脾经血虚，有因肝经血少，有因气虚血弱。主治之法，脾经血燥者，加味逍遥散；脾经郁火者，归脾汤；肝经怒火者，加味小柴胡汤；血分有热者，加味四物汤；劳役火动者，补中益气汤；脾经血虚者，人参养荣汤；肝经血少者，六味地黄丸；气虚血弱者，八珍汤。盖血生于脾土，故云脾统血。凡血病当用苦甘之剂，以助阳气而生阴血也。
〖附治验〗
一妇人发热口乾，月经不调，两腿无力，或用祛风渗湿之剂，腿痛体倦，二膝浮肿，经事不通。余作足三阴经血虚火燥，名鹤膝风，用六味、八味二丸，兼服两月，形体渐健，饮食渐进，膝肿渐消，半载而痊。
一妇人月事未期而至，发热自汗，或用清热止汗之剂，作渴头眩，手掉身麻。余曰：此肝经血虚火动，火为阳，阳盛则生风。用柴胡、炒芩、连、山栀、归、芍、生地、丹皮各一钱，参、耆、苓、术各一钱五分，川芎七分，甘草五分，二剂汗止，用补中益气汤而愈。
一妇人经行劳役，忽然昏愦，面赤吐痰。余曰：此乃去血过多，阳无所附故耳。急饮童便碗许，神思渐爽。更用参、耆各五钱，芎、归各三钱，玄参、柴胡、山栀、炙草各一钱，一剂；又用逍遥散加五味、麦门，二剂，如此月馀渐愈。但体倦面黄，又以十全大补加五味、麦门治之而愈。
一妇人性善怒，产后唇肿内热，或用清热败毒散，唇口肿胀，日晡热甚，月水不调。再用降火化痰，遂令食少作呕，大便不实，唇出血水。又用理气消导，胸膈痞满，头目不清，唇肿经闭。又用清胃行血，肢体倦怠，发热烦躁，涎水涌出。又欲用通经之剂。余曰：病本七情，肝脾亏损，又数行攻伐，故元气之益虚耳，法当补阴益阳。遂以济生归脾汤、加味逍遥散、补中益气汤调治，元气渐复，诸症悉愈。
●姜黄散　治瘀血凝滞，肚腹刺痛，或腹胀发热，口乾等症。
姜黄　当归（酒拌，各二钱）　蓬术（醋炒）　红花桂心　川芎　玄胡索（炒）　牡丹皮（各五分）
上水酒各一半煎服。
●醋附丸　治元脏虚冷，月候不调，头眩少食，浑身寒热，腹中急痛，赤白带下，心忡气闷，血中虚寒，胎气不固。用醋煮香附半斤，焙为末，醋糊丸桐子大。每服三四十丸，米饮下。
愚按：前症若元脏虚寒，手足厥冷，用八味丸；手足发热，用六味丸；气血不足，用八珍汤；中气不足，用补中益气汤；脾气不足，用六君子汤；脾气郁结，用归脾汤。若例用香散之剂，恐阳气燥而阴血渐衰也。
〖附方〗
●加味逍遥散
●八珍汤
●归脾汤（三方见二十四卷第四论）
●加味小柴胡汤（方见二十四卷第二论）
●加味四物汤
●六君子汤
●补中益气汤（三方见二十四卷第六论）
●人参养荣汤（方见二十四卷第三论）
●八味丸
●六味丸　二方见二十四卷第十一论

月经不通方论第六  ***************************
妇人月水不通，或因醉饱入房，或因劳役过度，或因吐血失血，伤损肝脾，但滋其化源，其经自通。若小便不利，苦头眩痛，腰背作痛，足寒时痛，久而血结于内，变为症瘕；若血水相併，脾胃虚弱，壅滞不通，变为水肿；若脾气衰弱，不能制水，水渍肌肉，变为肿满。当益其津液，大补脾胃，方可保生。
愚按：经水，阴血也，属冲任二脉，上为乳汁，下为月水。其为患有因脾虚而不能生血者，有因脾郁而血不行者，有因胃火而血消烁者，有因脾胃损而血少者，有因劳伤心而血少者，有因怒伤肝而血少者，有因肾水不能生肝而血少者，有因肺气虚不能行血者。治疗之法，若脾虚而不行者，调而补之；脾郁而不行者，解而补之；胃火而不行者，清而补之；脾胃损而不行者，温而补之；劳伤心血而不行者，逸而补之；怒伤肝而不行者，和而补之；肺气虚而不行者，补脾胃；肾虚而不行者，补脾肺。经云：损其肺者，益其气；损其心者，调其荣卫；损其脾者，调其饮食，适其寒暑；损其肝者，缓其中；损其肾者，益其精。皆当审而治之。
〖附治验〗
一妇人停食，饱闷发热，或用人参养胃汤，益甚。再用木香槟榔丸，泄泻吐痰，腹中成块，饮食少思。又用二陈、黄连、厚朴之类，前症益甚，腹胀不食，月经不至。余以为胃气亏损，用补中益气加茯苓、半夏，三十馀剂，脾胃健而诸症愈，又二十馀剂而经自行。
一妇人饮食后，或腹胀，或吞酸，彼服枳术丸，吞酸益甚，饮食日少，胸膈痞满，腿内痠痛，畏见风寒。又服养胃汤一剂，腿内作痛。又二剂，腿膝淫肿，月经不行。余谓郁结所伤，脾虚湿热下注。侵晨用四君、二陈、芎、归，午后以前汤送越鞠丸，饮食渐迸，诸症渐愈。又用归脾、八珍二汤，兼服两月馀而经行。
一妇人性沉多虑，月经不行，胸满少食，或作胀，或吞酸。余以为中气虚寒，用补中益气加砂仁、香附、煨姜，二剂胸膈和而饮食进；更以六君子加芎、归、贝母、桔梗、生姜、大枣数剂，脾胃健而经自调矣。
一妇人素有胃火，或用清胃饮而安，后因劳役燥渴内热，肌肉消瘦，月经不行。余谓此胃火消烁阴血，用逍遥散加丹皮、炒栀以清胃热，用八珍汤加茯苓、远志以养脾血，而经自行矣。
一妇人久患疟，形体怯弱，内热晡热，自汗盗汗，饮食少思，月事不行，或用通经丸，虚症悉具。余曰：此因虚而致疟，因疟以闭经也。用补中益气及六味地黄丸各百馀剂，疟愈而经自行。
一妇人久患疟，疟作则经不行，形虚脉大，头痛懒食，大便泄泻，小便淋沥，口乾唇裂，内热腹膨。盖内久疟，正气已虚，阴火独旺，用补中益气汤治之寻愈。惟不时头痛，乃加蔓荆子而痛止，又兼用六味地黄丸而经行。
一妇人因劳耳鸣，头痛体倦，此元气不足，用补中益气加麦门、五味而痊。三年后得子，因饮食劳倦，前症益甚，月经不行，晡热内热，自汗盗汗，用六味地黄丸、补中益气汤顿愈。
一妇人胃气素弱，为哭母吐咳嗽，发热盗汗，经水三月不行。余以为悲则伤肺，思则伤脾，遂朝服补中益气加桔梗、贝母、知母，夕用归脾汤送地黄丸而愈。
一疬妇少寐，经水两月馀一至，误服通经丸，展转无寐，午前恶寒，午后发热。余以为思虑亏损脾血，用归脾汤作丸，午前以六君送下，午后以逍遥散送下，两月馀得寐，半载经行如期，年馀而疮愈。余详见各门。
〖附方〗
●补中益气汤
●四君子汤
●六君子汤（三方见二十四卷第六论）
●二陈汤（方见二十四卷第五论）
●越鞠丸（方见六卷第七论）
●归脾汤
●逍遥散
●八珍汤（三方见二十四卷第四论）
●清胃散（方见十四卷首论）
●六味丸（方见二十四卷第十一论）

《养生必用》论病第七  ***************************
初虞世云：女子十四，天癸至，任脉通，月事以时，于是有子。天癸者，物之自然。月者，以月至。经者，有常也。其来过与不及，皆谓之病，若荣血亏损，不能滋养百骸，则发落面黄，羸瘦燥热，燥气盛则金受邪，金受邪则为咳为嗽，为肺痈为肺痿必矣。但助胃壮气，则荣血生而经自行。须慎饮食，调七情，保神气，庶可得生。若暴怒气逆，经闭不行，当用行气破血之剂。
愚按：刘宗厚先生云：荣者水穀之精，和调于五脏，洒陈于六腑，乃能入于脉也。源源而来，化生于脾，总统于心，藏受于肝，宣布于肺，施泄于肾，灌溉一身。目得之而能视，耳得之而能听，手得之而能握，足得之而能步，脏得之而能液，腑得之而能气。注之于脉，少则涩，充则实。常以饮食滋养，则阳生阴长，变化而为血。诸经恃此，则百脉长养。耗竭则百脉空虚，可不慎哉。若阴气一伤，变症百出，妄行于上则吐衄，衰涸于下则癃闭，血渗肠间则为肠风，阴虚阳搏则为崩中，湿蒸热瘀则为带下，热极腐化则为脓血，火极似水则血紫黑，热胜于阴发为疡，湿滞于血则为痛痒瘾疹，蓄之在上则善忘，蓄之在下则善狂。
●琥珀散　治心膈迷闷，肚腹撮痛，月信不通等疾。
乌药（二两）　当归（酒制，一两）　蓬术（醋制，一两）
上为末，每服二钱，温酒调。
●万病丸　治月经瘀闭，脐腹作痛，及产后症瘕等病。
乾漆（炒，烟出青白为度）　牛膝（酒浸，焙，各一两）
上为末，生地黄汁一升，砂器慢火熬膏。丸桐子大。每服二十丸，空心米饮下。仍参前论主之。
●红花当归散　治经候不行，腰胯重痛，小腹坚硬。
红花　当归尾（酒拌）　紫威　牛膝（酒制）　甘草（炙）　苏木（各二钱）　白芷　桂心（各一钱半）　赤芍药（炒，一两）　刘寄奴（去根，五钱）
上为末，每服三钱，温酒调。

室女月水不通方论第八  ***************************
论曰：夫冲任之脉，起于胞内，为经脉之海。手太阳小肠、手少阴心二经为表里。女子二七而天癸至，肾气全盛，冲任流通，经血既盈，应时而下，否则不通也。
愚按：前症若禀阴血不足，用四物、参、苓；怒伤肝血，用加味逍遥散；郁结伤脾，用加味归脾汤；肝火拂郁，用加味小柴胡汤；胃经积热，用加味清胃散。余当参考前论。
〖附方〗
●四物汤（方见二十四卷第六论）
●加味逍遥散
●加味归脾汤（二方见二十四卷第四论）
●加味小柴胡汤（方见二十四卷第二论）
●加味清胃散（方见二十四卷首论）

室女经闭成劳方论第九  ***************************
寇宗奭曰：夫人之生，以气血为本。人之病，未有不先伤其气血者。若室女童男，积想在心，思虑过度，多致劳损，男子则神色消散，女子则月水先闭。盖忧愁思虑则伤心，而血逆竭，神色先散，月水先闭。且心病则不能养脾，故不嗜食；脾虚则金亏，故发嗽；肾水绝则木气不荣，而四肢干痿，故多怒，鬓发焦，筋骨痿。若五脏伤遍则死。自能改易心志，用药扶持，庶可保生。切不可用青蒿、虻虫等凉血行血。宜用柏子仁丸、泽兰汤，益阴血，制虚火。
愚按：经云：五穀入于胃，其糟粕、津液、宗气分为三隧。故宗气积于胸中，出于喉咙，以贯心肺，而行呼吸。荣气者，泌其津液，注之于脉，化为以血，以荣四末，内养五脏六腑。若服苦寒之剂，复伤胃气，必致不起。
〖附治验〗
一室女年十七，疬久不愈，天癸未通，发热咳嗽，饮食少思，欲用通经丸。余曰：此盖因禀气不足，阴血未充故耳。但养气血，益津液，其经自行。彼惑于速效，仍用之。余曰：非其治也。此乃剽悍之剂，大助阳火，阴血得之则妄行，脾胃得之则愈虚。后果经血妄行，饮食愈少，遂致不救。
●柏子仁丸
柏子仁（炒，别研）　牛膝（酒制）　卷柏（各半两）　泽兰叶（一两）
上为末，蜜丸桐子大。每服三十丸，空心米饮下。
●泽兰汤
泽兰叶（二钱）　当归　芍药（炒，各一钱）　甘草（炙，五分）
上水煎服。
●劫劳散　治劳嗽发热，盗汗体瘦，唾中有红，或成肺痿。
白芍药（炒，二钱）　黄耆（炒）　甘草（炒）　人参　五味子（炒）　当归　半夏（姜制）　白茯苓　熟地黄（自制）　阿胶（炒，名五分）
上姜、枣水煎，日三服。乡人杨元鼎女及笄，病此甚危，百药无效。偶遇名医，得此方，服三十馀剂，遂愈不发。

血枯方论第十  ***************************
（出骆龙吉方）
腹中论曰：有病胸胁满，妨于食，病至则先闻腥臊臭，出清液，四肢痛，目眩，时时前后血，病名曰血枯。此年少时，因大脱血，或醉而入房，亏损肾肝。盖肝藏血，受天一之气以为滋荣，其经上贯膈，布胁肋。若脱血失精，肝气已伤，肝血枯涸不荣，而胸胁满，妨于食，则肝病传脾，而闻腥臊臭，出清液。若以肝病而肺乘之，则脱血，四肢痛，目眩，时时前后血出。皆肝病血伤之症也。
愚按：前症若饮食起居失宜，而脾胃虚损，当滋化源，而以乌贼丸等药。若因脾土虚寒，而不能生血，宜补命门火。若服燥药，郁火内作，而津液消烁，宜清热养血。若脾胃亏损而气血虚，宜补中益气。若胃热消中而血液耗损，宜清脾胃之火。若大便秘涩，小便清利，而经不行，宜补心养血。仍参看前第三论主治。
〖附治验〗
一妇人久患血崩，肢体消瘦，饮食到口则闻腥臊，口出清液，每食少许，腹中作胀。此血枯之症，肺肝脾胃亏损之患。用八珍汤、乌贼骨丸，兼服两月而经行，百馀剂而安。
●乌贼鱼骨丸
乌贼鱼骨（去甲，四两）　䕡茹（一两）
上为末，以雀卵丸小豆大。每服五丸，加至十丸，鲍鱼煎汤下，以饭压之。
●熟地黄汤　治大脱血，或醉入房，月事不行，以致前症。
熟地黄（自制）　泽兰叶　白茯苓　人参　五味子（杵，炒）　附子（炮）　禹馀粮（制）　当归（酒制，各五分）
上为末，每服三钱，水前，空心服。
〖附方〗
●八珍汤（方见十四卷第四论）
●茯苓补心汤　治妇人心气虚耗，不能主血，又不能制乎肺，金气得以乘乎肝木。肝既亏损，则血不能藏，渐致精血枯涸，月事不调。此方专补心元之虚，抑其肺气，调和荣卫，滋养血脉。
前方参苏饮内除木香与四物汤对匀和，每服四钱，以姜枣煎温服。此方常进，用以治宫娥多效。

月水不利方论第十一  ***************************
妇人月水不利者，由劳伤气血，体虚而风寒客于胞内，伤于冲任之脉故也。若寸脉弦，关脉沉，是肝病也，兼主腹痛，孔窍生疮。尺脉滑，血气实，经络不利，或尺脉绝不至，兼主小腹引腰痛，气攻胸膈也。
愚按：前症属肝胆二经，盖肝胆相为表里，多因恙怒所伤。若本经风热，用补肝散；血虚用四物加酸枣仁；若肾水不足，用六味丸；若患诸疮疡，治见第八卷、二十四卷。
●牛膝散　治月水不利，脐腹作痛，或小腹引腰，气攻胸膈。
牛膝（酒制）　桂心　赤芍药（炒）　桃仁（去皮尖）　玄胡索（炒）　当归（酒浸）　牡丹皮（各一两）　木香（三钱）
上为末，每服一钱，温酒调下。或每服三五钱，水前。
〖附方〗
●补肝散（方见七卷第十七论）
●四物汤（方见二十四卷第六论）
●六味丸（方见二十四卷第十一论）

月水行止腹痛方论第十二  ***************************
妇人经来腹痛，由风冷客于胞络冲任，或伤手太阳、少阴经，用温经汤、桂枝桃仁汤。若忧思气郁而血滞，用桂枝桃仁汤、地黄通经丸。若血积而成块，用万病丸。
愚按：前症若风寒伤脾者，六君加炮姜；思虑伤血者，四物加参、术；思虑伤气者，归脾加柴、栀；郁怒伤血者，归脾、逍遥兼服。余参前后论治之。
〖附治验〗
一妇人经行腹痛，食则呕吐，肢体倦怠，发热作渴。此乃素禀气血不足，用八珍汤二十馀剂而愈。后生子，二年而经不行，前症仍作，服八珍汤、逍遥散百馀剂方愈。
●地黄通经丸　治月经不行，或产后恶露，脐腹作痛。
熟地黄（自制，四两）　虻虫（去头翅，炒）　水蛭（糯米同炒黄，去糯米）　桃仁（去皮尖，各十枚）
上为末，蜜丸桐子大。每服五七丸，空心温酒下。
●万病丸（方见前）
●温经汤　治寒气客于血室，以致血气凝滞，脐腹作痛，其脉沉紧。
当归　川芎　芍药　桂心　蓬术（醋炒）　牡丹皮（各五分）　人参　牛膝　甘草（炒，各一钱）
上水煎服。
●桂枝桃仁汤　治经脉顿然不行，腹中作痛，或上攻心胁欲死，或因经脉不行，渐成积块，脐下如覆杯。
桂枝　芍药　生地黄（各二钱）　桃仁（七枚，去皮尖）　甘草（一钱）
上姜水煎。
若因七情郁结，血随气滞者，宜服此汤。如不效，用地黄通经丸。已成血块者，用万病丸。（方见前）
愚按：前症若肝经怒气，用加味逍遥散；若肝经血虚，用四物、参、术、柴胡、牡丹皮；若肝经血热，用四物、牡丹皮；若肝肾虚火，用六味地黄丸；若肝脾血虚，用八珍加牡丹皮；若肝脾郁怒，用加味归脾汤；若气虚血弱，用补中益气汤；若脾不能摄血，用六君子加川芎、当归；若肝虚不能藏血，用补肝散。
〖附方〗
●六君子汤
●四物汤（二方见二十四卷第六论）
●归脾汤
●逍遥散
●八珍汤（三方见二十四卷第四论）

月水不断方论第十三  ***************************
妇人月水不断，淋沥腹痛，或因劳损气血而伤冲任，或因经行而合阴阳，以致外邪客于胞内，滞于血海故也。但调养元气，而病邪自愈。若攻其邪，则元气反伤矣。
愚按：前症若郁结伤脾，用归脾汤；恚怒伤肝，逍遥散；肝火妄动，加味四物汤；脾气虚弱，六君子汤；元气下陷，补中益气汤；热伤元气，前汤加五味、麦门、炒黑黄柏。
〖附治验〗
一儒者钱思习子室，年三十馀，无嗣，月经淋沥无期，夫妇异处几年矣。思习欲为娶妾，以谋诸馀。余意此郁怒伤肝，脾虚火动，而血不归经，乃肝不能藏，脾不能摄也，当清肝火，补脾气。遂与加味归脾、逍遥二药四剂，送至其家，仍告其姑曰：服此病自愈，而当受胎，妾可无娶也。果病愈，次年生子。
一妇人性急，每怒则太阳耳项喉齿胸乳作痛，则胸满吞酸，吐泻少食，经行不止，此皆肝火之症，肝自病则外症见，土受克则内症作。余先以四物加白术、茯苓、柴胡、炒栀、炒龙胆，清肺养血，次用四君加柴胡、芍药、神麴、吴茱萸、炒黄连以培土制肺，渐愈。惟月经不止，是血分有热，脾气尚虚，以逍遥散倍用白术、茯苓、陈皮，又以补中益气加酒炒芍药，兼服而安。
一妇人多怒，经行旬余方止，后淋沥无期，肌体倦瘦，口乾内热，盗汗如洗，日晡热甚，皆由肝脾亏损，无以生发元气。用参、耆、归、术、茯神、远志、枣仁、麦门、五味、丹皮、龙眼肉、炙草、柴胡、升麻，治之获痊。
一妇人怀抱不舒，腹胀少寐，饮食素少，痰涎上涌，月经频数。余曰：脾统血而主涎，此郁闷伤脾，不能摄血归源耳。用补中益气、济生归脾而愈
〖附方〗
●归脾汤
●逍遥散（二方见二十四卷第四论）
●加味四物汤
●四君子汤
●六君子汤
●补中益气汤（四方见二十四卷第六论）

妇人杀血心痛方论第十四  ***************************
妇人血崩而心痛甚，名曰杀血心痛，由心脾血虚也。若小产去血过多而心痛甚者亦然。用乌贼鱼骨炒为末，醋汤调下，失笑散亦效。
愚按：前症若阴血耗散，用乌贼丸收敛之；若瘀血不散，用失笑散行散之；若心血虚弱，用芎归汤补养之；若郁结伤血，用归脾汤调补之。
〖附治验〗
一妇人血崩兼心痛三年矣，诸药不应，每痛甚，虚症悉具，面色萎黄。余曰：心主血，盖由去血过多，心无所养，以致作痛，宜用十全大补汤，参、术倍之。三十馀剂稍愈，百馀剂全愈。
〖附方〗
●失笑散（方见二十卷第五论）
●芎归汤（方见十七卷第四论）
●归脾汤
●十全大补汤（二方见二十四卷第四论）

暴崩下血不止方论第十五  ***************************
妇人冲任二脉，为经脉之海，外循经络，内荣脏腑。若阴阳和平，经下依时；若劳伤不能约制，则忽然暴下，甚则昏闷；若寸脉微迟，为寒在上焦，则吐血、衄血；尺脉微迟，为寒在下焦，则崩血、便血。大抵数小为顺，洪大为逆。大法当调补脾胃为主。
愚按：经云：阴虚阳搏谓之崩。又云：阳络伤则血外溢，阴络伤则血内溢。又云：脾统血，肝藏血。治法：前症因脾胃亏损，不能摄血归源，用六君加芎、归、柴胡；若肝经之火而血下行，用奇效四物汤，或四物加柴、栀、苓、术；若肝经风热而血妄行，用加味逍遥散，或小柴胡、栀、芍、丹皮；若怒动肝火而血沸腾，亦用前药；若脾经郁结而血不归经，用归脾加柴、栀、丹皮；若悲伤胞络而血下崩，用四君加柴、栀、升麻。故东垣先生云：凡下血症，须用四君子以收功。厥有旨哉。若大吐血，毋以脉论，当急用独参汤救之。若潮热咳嗽脉数，乃元气虚弱，假热之脉，尤当用人参温补。此等症候，无不由脾胃先损，故脉洪大。察其胃气，能受补则可救。苟用寒凉止血之药，复伤脾胃，反不能摄血归源，是速其危也。
〖附治验〗
大尹王大成之内，久患崩，自服四物、凉血之剂，或作或辍。因怒发热，其血不止，服前药不应，乃主降火，更加胁腹大痛，手足俱冷。余曰：此脾胃虚寒所致。先用附子理中汤，体热痛止。又用济生归脾、补中益气二汤，崩血顿愈。若泥痛无补法，则误矣。
锦衣杨永兴之内，患前症，过服寒凉之剂，其症益甚，更加肚腹痞闷，饮食不入，发热烦躁，脉洪大而虚。余曰：此脾经气血虚而发躁也，当急用八珍汤加炮姜以温补之，缓则不救。彼不信，乃服止血降火乏剂，虚症蜂起，始信余言，缓不及治矣。
一妇人面黄或赤，觉腰间或脐下作痛，四肢困倦，烦热不安，经行即发寒热，两肋如束，血涌如崩，此脾胃亏损，元气下陷，与相火湿热所致。用补中益气加防风、芍药、炒黑黄柏，间以归脾汤调补，而血始归经。
一妇人因怒崩血，久不已，面青黄而或赤，此肝木制脾土而血虚。用小柴胡合四物，清肝火，生肝血；又用归脾、补中二汤，益脾气，生肝血而瘥。此症若因肝经风热而血不宁者，防风为丸，以兼症之药煎送。或肝经火动而血不宁者，炒条芩为丸，以兼症之药煎送。若瘀血为患，用五灵脂为末，烧铁器淬酒调服，无不效者。
●奇效四物汤　治肝经虚热，血沸腾而崩久不止。
当归（酒拌）　熟地黄（自制）　白芍药　川芎　阿胶（炒）　艾叶（炒）　黄芩（炒，各等分）
上每服四钱，水煎。
治血崩血瘕，或经行产后心腹胁痛，五灵脂炒烟尽为末，每服一钱，温酒调；或用三钱，水、酒、童便煎服。
治风热血崩，荆芥穗灯火烧焦为末，每服三钱，童便调。
●独圣散　治肝经有风血崩。用防风（去叉芦）为末，每服二钱，空心食前，酒煮白面，清饮调下，极验。
●神应散　治血虚内热，血不归源而崩。用桂心烧存性为末，每服一二钱，米饮调下。
●又方　陈槐花一两，百草霜半两，为末，每服一二钱，烧红秤锤焠酒下。
〖附方〗
●四君子汤
●六君子汤
●补中益气汤
●四物汤（四方见二十四卷第六论）
●归脾汤
●加味逍遥散
●八珍汤（三方见二十四卷第四论）
●小柴胡汤（方见二十四卷第二论）
●独参汤（方见三卷第十三论）
●附子理中汤（方见二十卷第八论）

带下方论第十六  ***************************
妇人带下，其名有五，因经行产后，风邪入胞门，传于脏腑而致之。若伤足厥阴肝经，色如青泥；伤手少阴心经，色如红津；伤手太阴肺经，形如白涕；伤足太阴脾经，黄如烂瓜；伤足少阴肾经，黑如衃血。人有带脉横于腰间，如束带之状，病生于此，故名为带。
愚按：徐用诚先生云：前症白属气，而赤属血。东垣先生云：崩久则亡阳，故白滑之物下流，未必全拘于带脉，亦有湿痰流注下焦，或肾肝阴淫之湿胜，或因惊恐而木乘土位，浊液下流，或思慕为筋痿。戴人以六脉滑大有力，用宣导之法，此泻其实也。东垣以脉微细沉紧，或洪大而虚，用补阳调经，乃兼责其虚也。丹溪用海石、南星、椿根皮之类，乃治其湿痰也。窃谓前症，皆当壮脾胃、升阳气为主，佐以各经见症之药。色青者属肝，用小柴胡加山栀、防风。湿热壅滞，小便赤涩，用龙胆泻肝汤。肝血不足，或燥热风热，用六味丸。色赤者属心，用小柴胡加黄连、山栀、当归。思虑过伤，用妙香散等药。色白者属肺，用补中益气加山栀。色黄者属脾，用六君子加山栀、柴胡，不应，用归脾汤。色黑者属肾，用六味丸。气血俱虚，八珍汤。阳气下陷，补中益气汤。湿痰下注，前汤加茯苓、半夏、苍术、黄柏；气虚痰饮下注，四七汤送六味丸。不可拘肥人多痰，瘦人多火，而以燥湿泻火之药轻治之也。
〖附治验〗
一孀妇腹胀胁痛，内热晡热，月经不调，肢体痠麻，不时吐痰。或用清气化痰，喉间不利，带下青黄，腹胁膨胀。又用行气之剂，胸膈不利，肢体如麻。此乃郁怒伤损肝脾。朝用归脾汤，以解脾郁，生脾气；夕用加味逍遥散，以生肝血，清肝火。百馀剂而愈。
一妇人久疟兼带，发热，口乾体倦，用七味白术散加麦门、五味，大剂煎与恣饮。再发稍可，乃用补中益气加茯苓、半夏，十馀剂而愈。
一妇人头晕吐痰，胸满气喘，得食稍缓，苦于白带，二十馀年矣，诸药不应。此气虚而痰饮也，痰饮愈而带自愈。遂朝用六君子汤，夕用六味地黄丸，不月而验。
一妇人耳鸣胸痞，内热口乾，喉中若有一核，吞吐不利，月经不调，兼之带下，余以为肝脾郁结，用归脾汤加半夏、山栀、升麻、柴胡，间以四七汤下白丸子而愈。
一妇人吞酸饱满，食少便泄，月经不调，服清气化痰丸，两膝渐肿，寒热往来，带下黄白，面萎体倦，此脾胃俱虚，湿痰下注。用补中益气，倍用参、术，加茯苓、半夏、炮姜而愈。
一妇人带下，四肢无力。余曰：四肢者土也，此脾胃虚弱，湿痰下注。以补中益气、济生归脾二药治之而愈。
一妇人带下黄白，怒则胸膈不利，饮食少思，或用消导利气之药，痰喘胸满，大便下血。余曰：此因脾气亏损，不能摄血归源。用补中益气加茯苓、半夏、炮姜四剂，诸症顿减，又用八珍加柴胡、山栀而痊。
〖附方〗
●小柴胡汤（方见二十四卷第二论）
●龙胆泻肝汤（方见二十四卷第八论）
●六味丸（方见二十四卷第十一论）
●妙香散（方见三卷第十三论）
●补中益气汤
●六君子汤（二方见二十四卷第六论）
●归脾汤
●八珍汤
●加味逍遥散（三方见二十四卷第六论）
●七味白术散（方见二十一卷第二论）
●四七汤（方见十二卷第七论）
●白丸子方（见三卷第四论）

崩中漏血生死脉方论第十七  ***************************
妇人崩中漏下之症，已见前论，按其寸口脉弦而大，弦则为紧，大则为芤，紧则为寒，芤则为虚，虚寒相搏，其脉为牢，妇人半产漏下，赤白不止。脉小虚滑者生，脉大紧实数者死。又脉急疾者死，迟者生。又云：尺寸脉虚者漏血，脉浮者俱不治。
愚按：前症阐《内经》微旨，济无穷夭札，须固胃为善。盖胃为五脏之本源，人身之根蒂。所用治法，当参前后论。
〖附治验〗
一妇人年将七十，素有肝脾之症，每作则饮食不进，或胸膈不利，或中脘作痛，或大便作泻，或小便不利。余用逍遥散加山栀、茯神、远志、木香而愈。后忧女孀居，不时吐紫血，其病每作，先倦怠而后发热。经曰：积忧伤肺，积思伤脾。肺脾受伤，致是令子母俱病，不能摄血归经而致前症，遂以前药加炒黑黄连三分，吴茱萸二分，顿愈。复因怒，吐赤血甚多，躁渴垂死。此血脱也，法当补气，乃用人参一两，苓、术、当归各三钱，陈皮、炮黑乾姜各二钱，炙草、木香各一钱，一剂顿止。
一妇人年六十有四，久郁怒，头痛寒热，春间乳内肿痛，服流气饮之类益甚，不时有血如经行。又因大惊恐，饮食不进，夜寐不宁。此因高年去血过多，至春无以生发肝木，血虚火燥，所以至晚阴旺则发赤。经云：肝藏魂。魂无所附，故不能寐。先以逍遥散加酒炒黑龙胆草一钱，山栀一钱五分，二剂肿痛顿退，又二剂而全消。再用归脾汤加炒栀、贝母，诸症悉愈。
表弟方健甫内，五十岁，辛丑患血崩，诸药罔效。壬寅八月，身热体痛，头晕涕出，吐痰少食，众作火治，展转发热，绝粒数日。余诊之曰：脾胃久虚，过服寒药，中病未已，寒病复起。遂用八味丸料一服，翌早遂索粥数匙。再服食倍，热减痛止，乃服八味丸而愈。癸卯秋，因劳役忧怒，甲辰夏病复作，胸饱发热，脊痛腰疼，神气怫郁，或作内伤，或作中暑，崩血便血，烦渴引饮，粒米不进，昏愦时作，脉洪大，按之微弱。此无根之火，内虚寒而外假热也。以十全大补加附子一剂，遂食粥三四匙，崩血渐减。日服八味丸，始得全愈。（备见《女科撮要》）
●柏叶散　治元气虚弱，崩中漏血，年久不愈，亦治白带。
柏叶（炒）　续断（酒炒）　川芎　当归　生地黄　鳖甲（炙）　龟甲（炙）　禹馀粮（各一两五钱）　阿胶（炒）　赤石脂（煅）　牡蛎（煅）　地榆　艾叶（炒）　鹿茸（炙，各五钱）
上为末，每服二钱，粥饮调下。
●地黄丸　治足三阴亏损，经行数日不止，或兼带下，无子。
熟地黄（自制）　山茱萸肉　芜荑仁（各一两）　乾姜（三钱，炮）　白芍药（微炒）　代赭石（各一两）　白殭蚕（炒）　厚朴（姜制，各三钱）
上为末，蜜丸桐子大。每服五十丸，空心温酒下，日三服。许学士云：凡妇人有白带，多致不产育，宜速治之。故扁鹊过邯郸，闻妇人有此病，遂自鸣带下医以就治之。
●白芷散　治下元虚弱，赤白带下，或经行不止等症。
白芷（一两）　海螵蛸（一枚，烧）　胎发（一团，煅）
上为末，每服二钱，温酒调下。
〖附方〗
●东垣益胃升阳汤　治血脱，当益其气。盖先补胃气，以助生发之气，故曰阳生阴长。诸甘药为之先务，举世皆以为补气，殊不知甘能生血，此阳生阴长之理。故先理胃气，则血归于脾矣，故曰脾统血。
●东垣升麻除湿汤（二方见二十卷第九论）
●东垣升阳益胃汤　治肺脾胃虚，怠惰嗜卧，四肢不收，身体沉重，口乾，食无味，大便不调，小便频数，食少，食不消，洒淅恶寒，而或微热，崩带不止。（方见三卷第十三论）
●十全大补汤
●逍遥散
●归脾汤（三方见二十四卷第四论）
●八味丸（方见二十四卷第十一论）

妇人白浊白淫方论第十八  ***************************
妇人小便白浊白淫，由心肾不交，水火不济，用金锁正元丹；若心虚而致，用平补正心丹、降心丹、威喜丸；若思虑伤脾，用四七汤，吞白丸子，更以乌沉汤加茯苓、益智。
愚按：前症若元气下陷，用补中气益气汤；脾胃亏损，六君加升麻、柴胡；脾经郁结，归脾加黄柏、山栀；肝经怒火，龙胆泻肝汤，虚则用加味逍遥散。宜与带下参看主治。
〖附治验〗
一妇人善怒，或小腹痞闷，或寒热往来，或小便频数，时下白淫，药久不愈，面青口苦。余以为积愤而不能发散所致，用龙胆泻肝汤而愈，用加味逍遥散、八珍汤而安。
●锁精丸　治下元虚弱，小便白浊，或白带淋漓，小便频数。
破故纸（炒）　青盐　白茯苓（去皮）　五味子（炒，等分）
上为末，酒糊丸桐子大。每服三十丸，盐汤或酒下。
●固精丸　治胞气虚寒，小便白浊，或小便无度等症。
牡蛎（煅）　菟丝子（酒浸，蒸，炒）　韭子（炒）　龙骨煅　五味子（炒）　白茯苓（去皮）　桑螵蛸（酒炙）　白石脂（煅，各等分）
上为末，酒糊丸桐子大。每服十丸，空心盐汤下。
〖附方〗
●补中益气汤
●六君子汤（二方见二十四卷第六论）
●归脾汤（方见二十四卷第四论）
●龙胆泻肝汤（方见二十四卷第八论）

妇人天癸过期方论第十九  ***************************
许学士云：妇人经脉过期不及，腰腹疼痛，或七七数尽而月经下者，宜用当归散治之。
愚按：前症若肝肾虚热，用当归散；肝血虚热，四物加柴、栀、丹皮；肝火内动，小柴胡加山栀、丹皮；肝火血燥，加味逍遥散；脾经郁火，加味归脾汤；肝脾郁火，归脾、逍遥兼服；肝肾亏损，归脾、六味兼服。仍与前后月经不调治验同用。
〖附治验〗
一妇人年五十，内热晡热，经水两三月一至，此血虚有热，用逍遥加山茱萸治之而愈。后有痰作渴，或小便不调，或头晕白带，用六味丸而安。
●当归散
当归（酒洗）　川芎　白芍药　黄芩　白术（炒，各半两）　山茱萸肉（一两半）
上为末，每服二钱，酒调，日三服。气虚去芩，加桂心一两。
〖附方〗
●四物汤（方见二十四卷第六论）
●小柴胡汤（方见二十四卷第二论）
●加味逍遥散
●加味归脾汤（二方见二十卷第四论）
●六味丸（方见二十四卷第十一论）

妇人血分水分肿满方论第二十  ***************************
妇人经水不通，则化为血；血不通，则复化为水。故先因经水断绝，后至四肢浮肿，致小便不通，名曰血分，宜用椒仁丸。若先因小便不通，后身面浮肿，致经水不通，名曰水分，宜用葶苈丸。经脉不通而化为水，流走四肢，悉皆肿满，亦名血分，其症与水症相类，实非水也，用人参丸。
愚按：前症或因饮食起居失养，或因六淫七情失宜，以致脾胃虚损，不能生发统摄，气血乖违，行失常道。若先因经水断绝，后至四肢浮肿，小便不通，血化为水，名曰血分，宜用椒仁丸治之；若先小便利，后至身面浮肿，经水不通，水化为血，名曰水分，宜用葶苈丸治之。此属形气不足，邪淫隧道，必用此药以宣导其邪，而佐以补辅元气之剂，庶使药力有所仗而行，则邪自不能容，而真气亦不至于复伤矣。大凡月水不通，凝结于内，久而变为血瘕，血水相併，亦为水肿。
〖附治验〗
一妇人月经不调，晡热内热，饮食少思，肌体消瘦，小便频数，或用济阴丸，月经不行，四肢浮肿，小便不通。余曰：此血分也。朝用椒仁丸，夕用归脾汤渐愈。服人参丸两月而愈。仍专用归脾汤，五十馀剂而平。
一妇人面目浮肿，月经不通，此水分也。朝用葶苈丸，夕用归脾汤，渐愈。更用人参丸兼服而全愈。
一妇人素性急，先因饮食难化，月水不调，或用理气化痰药，反肚腹膨胀，大便泄泻；又加乌药、蓬术，肚腹肿胀，小便不利；加猪苓、泽泻，痰喘气急，手足厥冷，头面肢体肿胀，指按成窟，脉沉细，右寸尤甚。余曰：此脾肺虚冷，不能通调水道，下输膀胱，渗泄之令不行，生化之气不运。东垣云；水饮留积，若土在雨中则为泥矣。得和气暖日，水湿去而阳化，自然万物生长。喜其脉相应，遂与金匮加减肾气丸料服之，小便即通，数剂肿胀消半，四肢渐温，自能转侧。又与六君加木香、肉桂、炮姜，治之全愈。后不戒七情，不调饮食，顿作泄泻，仍用前药，加附子五分而安。
●椒仁丸　治血分。
椒仁　甘遂　续随仁　附子（炮）　郁李仁黑牵牛（炒）　五灵脂（去石）　当归　吴茱萸　玄胡索　芫花（酒炒）　石膏（各二钱）　信砒　胆矾（各一钱）　斑蝥（糯米炒）　芫青（各三十个，糯米炒黄去头足）
上为末，面糊丸绿豆大。每服十丸，陈皮汤送下。
●人参丸　治月经不利，血化为水，流走四肢，悉皆肿满。
人参　当归　大黄（蒸熟，切，焙）　桂心　瞿麦穗　赤芍药　白茯苓（各三两）　葶苈（炒，别研，一两）
上为末，炼蜜丸桐子大。每服十五丸，空心米饮下。
●葶苈丸　治水分。
甜葶苈（炒，别研，五钱）　续随仁（五钱，别研）　乾漆末（一两）
上用枣肉丸桐子大。每服七丸，煎扁竹汤下。如大便利，减续随子、葶苈各一钱，加白术半两。
●小调经散　治经水失道，流入四肢浮肿。（方见产后四肢浮肿）
〖附方〗
●归脾汤（方见二十四卷第四论）
●金匮加减肾气丸（方见二十二卷第十论）
●六君子汤（方见二十四卷第六论）


卷二·众疾门  ——————————————————————————————————————————————————————————————————————————————————————————

《产宝》方论第一  ***************************
古人治妇人，别著方论者，以其胎妊生产崩伤之异，况郁怒倍于男子，若不审其虚实而治之，多致夭枉。
愚按：前说诚为精确。谚云：宁治十男子，莫治一妇人；宁治十妇人，莫治一小儿。义可见矣。

《博济方》论第二  ***************************
夫人将摄顺理，则气血调和，六淫不能为害。若劳伤血气，则风冷乘之，脾胃一伤，饮食渐少，荣卫日衰，肌肤黄燥，而无光泽。若人大肠则下利，若入关元则绝嗣。故妇人病有三十六种，皆由冲任劳损而致。盖冲任之脉，为十二经之会海，其病皆见于少阴。太阳之经，当于此候之。
愚按：前论精密，学者当从此类推之。

寇宗奭论第三  ***************************
妇人虽有别科，然亦有不能尽圣人之法。岐伯曰：凡病察其形气相得则易治，形气相失则难治。又曰：诊病之道，观人勇怯，骨肉皮肤，能知其情，以为诊法。今富贵之家，身处帷幔，出手诊候，不能尽望闻问切之情，率尔投药，乌可尽其术乎！况医者质问谆谆，病家遂谓业术不精而不信，岂能使药之奏效耶！丹溪云：凡人之形，长不及短，大不及小，肥不及瘦。人之色，白不及黑，嫩不及苍，厚不及薄。而况肥人湿多，瘦人火多，白者肺气虚，黑者肾气足，形色既殊，脏腑亦异，外证虽同，治法迥别。所以肥人责脉浮，瘦人责脉沉，躁人疑脉缓，缓人疑脉躁，以其不可概观也。若夫病势危急，必须察色以观其外，诊脉以知其内，医之道，庶乎不至于有误矣！
府庠徐道夫母，胃脘当心痛极，右寸关俱无，左虽有，微而欲绝，手足厥冷。余以上部无脉，不吐，为不治。然察其眼胞上下青黯，此脾虚肝木所胜，以参、术、茯苓、陈皮、甘草补中益气，以木香和胃气行肝气，以吴茱萸散脾胃之寒，止心腹之痛，遂急与一剂，连服二次，再进，诸病悉愈。

《通用方》序论第四  ***************************
夫通用方者，盖产前后皆可用也。或一方治诸症，不可入于专门，当通变而施治，乌可泥也。
●加减四物汤　治血虚月经不调，腰腹作痛，崩中漏下，半产，产后恶露内停，或去血过多而痛。（方见第八卷十三论）
愚按：血虚之症，若肝脾血燥，用加味逍遥散。肝火血燥，用八珍汤加山栀、牡丹皮。肝经风热血燥，用六味地黄丸。肝脾火燥血虚，用四物、柴胡、山栀。肝经气血虚弱，用四君、芎、归、熟地。肾水涸而肝血虚，用六味地黄丸。金剋木而肝血虚，与心火亢而肝血虚，亦用前丸。若气虚而血弱，用补心汤。胃气陷而血虚，用补中益气汤。脾气弱而血虚，用六君子汤。脾气郁而血虚，用加味归脾汤。大凡血虚之症，或气虚血弱，或阳气脱陷，或大失血，以致发热烦渴等症，必用四君、归、耆，或独参甘温之剂，使阳旺则阴生，其病自愈。若用寒凉降火，乃速其危也。
●交加散　治经脉不调，腹中撮痛，或结聚症瘕，产后中风。
生地黄（一斤，取汁）　生姜（十二两，取汁）
上以地黄汁炒姜渣，姜汁炒地黄渣，干为末，每服三钱，温酒调下。芍药、玄胡索、当归、蒲黄、桂心各一两，没药、红花各五钱，尤效。
●补中丸　治气血俱虚诸症。即八珍汤为丸。（方见二十四卷第四论）
〖附方〗
●加味归脾汤
●加味逍遥散
●八珍汤（三方见二十四卷第四论）
●六味丸（方见二十四卷第十一论）
●四物汤
●四君子汤
●六君子汤
●补中益气汤（四方见二十卷第六论）
●独参汤（方见三卷第十三论）


卷三  ——————————————————————————————————————————————————————————————————————————————————————————

妇人中风诸症方论第一  ***************************
夫中风者，因内虚而中之也。盖风为四时八方之气，常以冬至之日，自坎而起。从其乡来者，主长养万物，否则名为虚风，贼害万物。从背而入，或中腑，或中脏，或中血脉经络，其症或肢体不遂，或手足偏枯，或痰涎壅塞，或口眼歪斜，或牙关紧急，或腰背反张。若眼开口闭，涎流失音者，难治：如眼闭口开，鼾睡遗尿者死。中风中气，皆用苏合香丸。中气用三生饮，若作风治，百无一生。
愚按：中风者，即《内经》所谓偏枯、风痱、风懿、风痹是也，而有中腑、中脏、中血脉之分焉。夫中腑者为在表，中脏者为在里，中血脉者为在中。在表者宜微汗，在里者宜微下，在中者宜调荣。中腑者多著四肢，如手足拘急不仁，恶风寒。此数者病浅，皆易治，用加减续命汤之类。中脏者多滞九窍，如眼瞀者，中于肝；舌不能言者，中于心；唇缓便秘者，中于脾；鼻塞者，中于肺；耳聋者，中于肾。此数者病深，多难治。中血脉者，外无六经之证，内无便溺之阻，肢不能举，口不能言，用大秦艽汤主之。中腑者，多兼中脏，如左关脉浮弦，面目青，左胁偏痛，筋脉拘急，目瞤，头目眩，手足不收，坐踞不得，此中胆兼中肝也，用犀角散之类。如左寸脉浮洪，面舌赤，汗多恶风，心神颠倒，言语謇涩，舌强口乾，忪悸恍惚，此中小肠兼中心也，用麻黄散之类。如右关脉浮缓，或浮大，面唇黄，汗多恶风，口喎语涩，身重，怠惰嗜卧，肌肤不仁，皮肉瞤动，腹膨不食，此中胃兼中脾也，用防风散之类。如右寸脉浮涩而短，面色白，鼻流清涕多喘，胸中冒闷短气，自汗声嘶，四肢痿弱，此中大肠兼中肺也，用五味子汤之类。如左尺脉浮滑，面目黧黑，腰脊痛引小腹，不能俯仰，两耳虚鸣，骨节疼痛，足痿善恐，此中膀胱兼中肾也，用独活散之类。此皆言真中风也，而有气血之分焉。盖气虚而中者，由元气虚而贼风袭之，则右手足不仁，用六君子汤加钩藤、姜汁、竹沥；血虚而中者，由阴血虚而贼风袭之，则左手足不仁，用四物汤加钩藤、竹沥、姜汁；气血俱虚而中者，则左右手足皆不仁也，用八珍汤加钩藤、姜汁、竹沥。其与中风相类者，则有中寒、中湿、中火、中气、食厥、劳伤、房劳等症。如中于寒者，谓冬月卒中寒气，昏冒口噤，肢挛恶寒，脉浮紧，用麻黄、桂枝、理中汤之类。中于暑者，谓夏月卒冒炎暑，昏冒痿厥，吐泻喘满，用十味香薷饮之类。中于湿者，丹溪所谓东南之人，多因湿土生痰，痰生热，热生风也，用清燥汤之类，加竹沥、姜汁。中于火者，河间所谓非肝木之风内中，六淫之邪外侵，良由五志过极，火盛水衰，热气怫郁，昏冒而卒仆也，用六味丸。四吞子。独参汤之类。内有恙怒伤肝，火动上炎者，用柴胡汤之类。中于气者，七情过极，气厥昏冒，或牙关紧急，用苏合香丸之类，误作风治者死。食厥者，过于饮食，胃气自伤，不能运化，故昏冒也，用六君子加木香。劳伤者，过于劳役，耗损元气，脾胃虚衰，不任风寒，故昏冒也，用补中益气汤。房劳者，因肾虚精耗，气不归源，故昏冒也，用六味丸。此皆类中风者也。夫《内经》主于风，河间主于火，东垣主于气，丹溪主于湿，余之斯论，僭补前人之阙也。若夫地之南北，人之虚实，固有不同，其男子女人，大略相似，当与后论参看，通变治之。
〖附治验〗
靳阁老夫人，先胸胁胀痛，后四肢不收，自汗如水，小便自遗，大便不实，口紧目瞤，饮食颇进，十馀日矣。或以为中脏，公甚忧。余曰：非也。若风既中脏，真气既脱，恶症既见，祸在反掌，焉能延之？乃候其色，面目俱赤，而面或青。诊其脉，左三部洪数，惟肝尤甚。余曰：胸乳胀痛，肝经血虚，肝气否塞也。四肢不收，肝经血虚，不能养筋也。自汗不止，肝经风热，津液妄泄也。小便自遗，肝经热甚，阴挺失职也。大便不实，肝木炽盛，克脾土也。遂用犀角散四剂，诸症顿愈。又用加味逍遥散，调理而安。后因郁怒，前症复作，兼发热呕吐，饮食少思，月经不止，此木盛剋土，而脾不能摄血也，用加味归脾汤为主，佐以加味逍遥散，调补肝脾之气，清和肝脾之血而愈。后每遇怒，或睡中手足抽搐，复用前药即愈。
大参朱云溪母，于九月内忽仆地痰昧，不省人事，唇口喎斜，左目紧小，或用痰血之剂，其势稍缓。至次年四月初，其病复作，仍用前药，势亦渐缓。至六月终，病乃大作，小便自遗，或谓风中于脏，以为不治。余诊之，左关弦洪而数，此属肝火血燥也。遂用六味丸加五味、麦门、芎、归，一剂而饮食顿进，小便顿调。随用补中益气加茯苓、山栀、钩藤、丹皮而安。至十月，复以伤食，腹痛作泻，左目仍小，两关尺脉弦洪鼓指，余以六君加木香、吴茱、升麻、柴胡，一剂而痛泻俱缓。复以六君加肉果、故纸一剂，诸脉顿平，痛泻俱止。余谓：左关弦洪，由肝火血燥，故左目紧小；右关弦洪，由肝邪乘脾，故唇口喎斜；腹痛作泻，二尺鼓指，由元气下陷。设以目紧口喎，误作风中，投以风药；以腹痛泄泻，误作积滞，投以峻剂，复耗元气，为害甚矣。后以阳虚恶寒，围火过热，致痰喘，误服寒剂而卒。
一妇人因怒仆地，语言謇涩，口眼喎斜，四肢拘急，汗出遗尿，六脉洪大，肝脉尤甚，皆由肝火炽盛。盖肝主小便，因热甚而自遗也，用加味逍遥散加钩藤，及六味丸寻愈。
一老妇两臂不遂，语言謇涩，服祛风之药，反致筋挛骨痛。余谓此肝火血虚所致，用八珍汤补气血，用地黄丸补肾水，佐以排风汤，年馀而愈。
一妇人经行，口眼歪斜，痰涎壅盛，此血虚而肝火动，用加味逍遥散加牡丹皮治之寻愈。后因饮食停滞，口吐痰涎，此脾气虚，不能摄涎归经也，用六君子二十馀剂而安。
一妇人因怒，口眼歪斜，痰涎上涌，口噤发搐，此脾肺气虚而肝木旺，用六君子加木香、钩藤、柴胡治之，渐愈。又用加味归脾汤，调理而安。
一产妇勤于女工，忽仆地，牙关紧急，痰喘气粗，四肢不遂，此气血虚而发痉。朝用补中益气汤加茯苓、半夏，夕用八珍汤加半夏，各三十馀剂，不应。此气血之未复，药之未及也。仍用前二汤，又五十馀剂寻愈。
一妇素有内热，月经不调，经行后四肢不能伸，卧床半载，或用风湿痰火之剂，不效。其脉浮缓，按之则涩，名曰瘈症，属风寒所乘。用加味逍遥散加肉桂、防风，四剂顿愈，更以八珍汤调理两月馀而瘥。
一妇人素经行后期，因劳怒四肢不能屈，名曰瘲症，此血虚而风热所乘。先用八珍汤加钩藤、柴胡渐愈，更佐以加味逍遥散，调理而痊。
一妇人四肢挛屈，烦痛自汗，小便短少，畏见风寒，脉浮弦缓，此气血虚而风寒湿热相搏。先用东垣清燥汤渐愈，再用加味逍遥散及八珍汤加牡丹皮而痊。
一妇人素有火，忽然昏瞶，瘈瘲抽搐，善伸数欠，四肢筋挛，痰涎上升，此肺金燥甚，血液衰少而然也。用清燥汤、六味丸兼服，寻愈。
一妇人肢节作痛，不能转侧，恶见风寒，自汗盗汗，小便短少，虽夏亦不去衣，其脉浮紧，此风寒客于太阳经。用甘草附子汤，一剂而瘥。
一妇人因怒发搐，呕吐痰涎，口噤昏愦，气口脉大于人迎，此气滞而食厥。用平胃散加茯苓、半夏、木香治之而苏，更以六君子加木香渐愈。乃去木香，又二十馀剂而痊。
一妇人元气素虚，劳则体麻发热，痰气上攻，或用乌药顺气散、祛风化痰丸之类，肢体痿软，痰涎自出，面色萎黄，形体倦怠，而脾肺二脉虚甚，此气虚而类风。朝用补中益气汤，夕用十全大补汤渐愈。又用加味归脾汤调理，寻愈。
一妇人体肥胖，头目眩晕，肢体麻木，腿足痿软，自汗身重，其脉滑数，按之沉缓。此湿热乘虚也，用清燥、羌活二汤渐愈，更佐以加味逍遥散全愈。
一妇人口眼歪斜，四肢拘急，痰涎不利而恶风寒，其脉浮紧。此风寒客于手足阳明二经，先用省风汤二剂，后用秦艽升麻汤而愈。
一妇人素性急，患肝风之症，常服搜风顺气丸、秦艽汤之类。后大怒吐血，唇口牵紧，小便频数，或时自遗。余以为肝火旺而血妄行，遂用小柴胡汤加山栀、牡丹皮，渐愈。五年之后，又大怒吐血，误服降火祛风化痰之剂，大便频数，胸满少食。用清气化痰之剂，呕而不食，头晕口乾，不时吐痰。用导痰降火之类，痰出如涌，四肢常冷。余曰：呕而不食，胃气虚弱也。头晕口乾，中气不能上升也。痰出如涌，脾气不能摄涎也。四肢逆冷，脾气不能运行也。用补中益气加茯苓、半夏治之，诸症渐愈。又用加味归脾汤，兼服而安。
鸿胪王继之室人，素有痫症，遇劳役怒气则发，良久自省。一日因饮食劳役失宜，发而半日方省，不能言语。或以为风中于脏，用祛风化痰顺气之剂，及牛黄清心丸，病益甚，六脉浮大，两寸虚而不及本部，且进饮食。余曰：此脾胃之气伤也，若风中于脏，祸在反掌。彼不信，仍用风药，后果卒。
妇人吐痰头晕，肢体麻木（见第四卷）
娠妇发搐似中风（见第十四卷）
产后发痉似中风（见第十九卷）
男子诸症（见《内科摘要》）
●排风汤　治风邪入脏，狂言妄语。
白鲜皮　白术　白芍药（炒）　桂心　川芎　当归　防风　杏仁（去皮尖，炒）　甘草（各二两）　白茯苓　麻黄（去节）　独活（各二两）
●三生饮　治卒中不省，口眼喎斜，痰壅喉响，无问外感内伤，痰涎食厥，气虚眩晕，但六脉沉，悉有神效。
生南星　生乌头（去皮尖）　生附子（各半两，去皮）　木香（一钱）
上每服半两，姜水煎。不省人事，以细辛、皂角末少许吹鼻中，得嚏进药。气盛只用南星五钱，生姜十四片，煎饮之，名星姜饮。
愚按：三生饮乃行经络治寒痰之良药，斩关夺旗之神剂。每服必用人参两许，驱其外邪，而补其真气。否则不惟无益，适以取败。观先哲用耆附、术附等汤，其义可见。
●加减小续命汤　治中风半身不遂，口眼喎斜，手足战掉，语言舂涩，神思昏乱，筋挛骨痛，或脚气缓弱，阴晦复作。
麻黄（去节根）　防己　人参　黄芩（炒）　桂心　甘草（炒）　白芍药　川芎　杏仁（各一两）　附子（炮，半两）　防风（一两半）
上每服五钱，姜枣水煎。精神恍惚，加茯苓、远志。有热，去附子，加芍药。心烦，加犀角半两。骨冷痛，加桂附。呕逆腹胀，加人参、半夏一两。躁闷便涩，去附子，加芍药一两，竹沥一合。脏寒下利，去防己、黄芩，加附子、白术一两。自汗，去麻黄、杏仁，加白术一两。脚弱，加牛膝、石斛一两。身痛，加秦艽一两。腰痛，加桃仁、杜仲半两。失音，加杏仁一两。
●小引风汤
防风　独活　细辛　川芎　五味子（杵，炒）　白茯苓　人参　白芍药（炒）　白术（炒）　甘草（等分）
上每服五钱，姜三片，杏仁五个，水煎服。加麻黄、苁蓉、附子、当归、羚羊角等分，即大引风汤也。
●《必效》竹沥汤　治中风痰涎壅盛，言语謇滞，四肢缓纵。
秦艽　防风　独活　附子（炮，各一钱）
上以水二盏，煎半盏，入生地汁、淡竹沥各半盏，再煎四五沸，作四服。病既去，以他药调治。未愈再服。最效。
●星香汤　治中风痰盛，服热药不得者。
南星　木香（等分）
上每服四钱，姜十片，水煎。
●星附汤　治中风痰涎上攻，六脉沉伏，不知人事。
附子（生用）　南星（生用，各一两）　木香（半两）
上每服四钱，姜水煎。寒甚，加天雄、川乌，多灸关元、丹田二穴。
〖附方〗
●三化汤　治中风，外有六经之形症，先以加减续命汤治。内有便溺之阻隔者，此方主之。
厚朴（姜汁炒）　大黄（酒蒸）　枳实（麸炒）　羌活（各八两）
上每服一两，水煎。
●秦艽汤　治中风外无六经之形症，内无便溺之阻隔，乃血弱不能养于筋，手足不能运，口强不能言，宜养血而筋自荣也。
秦艽　石膏（各二两）　甘草（炒）　川芎　当归　芍药（炒）　羌活　独活　防风　黄芩（炒）　白芷　生地黄　熟地黄（自制）　白术（各一两）　白茯苓　细辛（半两）
上每服一两，水煎。阴雨，加生姜七片。春夏，加知母一两。
●省风汤　治中风口噤，口眼喎斜，筋脉挛急，抽掣疼痛，风热痰实。
防风　南星（生用，各四两）　半夏（水浸洗，生用）　黄芩（炒）　甘草（生用；各二两）
上每服五钱，水煎。
●大八风汤（方见后）
●烧竹沥法　用新竹截尺许，作两片，用两砖对立，竹仰砖上，中以火烧之，两头沥自出。取荆沥亦然。
●乌药顺气散　治风气骨节疼痛，遍身顽麻，手足瘫痪，言语謇涩。宜先疏气道，后随证投药。
麻黄（去节）　乌药　陈皮（去白）　川芎　白芷　桔梗　枳壳（去穰，麸炒）　甘草（炒，各一两）　乾姜（炮，半两）　殭蚕（炒，一两）
上每服五钱，姜水煎。头痛，加葱白。有汗，加薄荷。
●八味顺气散
白术　白茯苓　青皮　白芷　陈皮（炒）　乌药　人参（各一两）　甘草（炙，半两）
上每服五钱，水煎。
●导痰汤
半夏　南星　茯苓　陈皮（炒）　枳实（炒）　甘草（炒）
上姜水煎服。
●参苏饮　治痰积中脘，晕眩嘈杂，怔忡哕逆，或痰停关节，手中嚲曳，口眼喎斜，半身不遂，呕吐恶心，头疼发热。
人参　紫苏叶　半夏　茯苓　乾葛　前胡（各二钱）　甘草（炙）　木香　陈皮（炒）　枳壳（制）　桔梗（各半两）
上每服一两，姜水煎。腹痛，加芍药。
●附子理中汤　治中寒不语，四肢强直。昔有武士守边，大雪出帐观瞻，忽然晕倒。又马观文之内，厥逆恶寒腹痛，服此悉愈。（方见十二卷第八论）
●牛黄清心丸（方见后）
●秦艽升麻汤　治风寒客于手足阳明经，口眼喎斜，恶见风寒，四肢拘急，其脉浮紧。
秦艽（二钱）　升麻　乾葛　甘草　芍药（炒）　人参（各半两）　防风　桂枝（各三钱）
上每剂一两，连须葱白二茎，水煎服。
●犀角散　治肝脏中风，筋脉拘挛，手足不收，坐踞不得，胸背强直，胁肋胀满，面赤心烦，言语舂涩，或风邪流注四肢，上攻头面作痛，口眼喎斜，脚膝痛乏。
犀角屑（二钱）　石膏　羚羊角　羌活（各一钱）　人参　甘菊花　独活　黄芩（炒）　天麻　枳壳（去穰，麸炒）　当归　黄耆　芎藭　白术　酸枣仁（炒）　防风　白芷（各五分）　甘草（五分）
上水姜煎。
●薏苡仁散　治肝脏中风。
薏苡仁　麻黄（去节，各一钱半）　防风　附子（炮，去皮脐）　川芎　柏子仁　桂心　枳壳（麸炒）　石膏　细辛　独活　羚羊角（各一钱）
上姜水煎服。
●射干汤　治肝经受病，多汗恶风，善悲嗌乾。目下青黄，可治，急灸肝俞百壮；一黄一白，不可治。
射干　芍药（各二钱半）　薏苡仁（三钱）　桂心（五分）　牡蛎　石膏（各二钱）
上作一剂，水煎服。前滚水下。
●黄耆丸　治骨蒸热，肢羸作痛，口乾心躁，睡卧不宁等症。
黄耆（炒）　麦门冬（去心）　茯神　柴胡　甘草（炒）　生地黄（各一两）　酸枣仁　郁李仁（去皮尖）　杏仁（去皮尖，麸炒）　枸杞子　人参　黄芩（炒，各三钱）　鳖甲（二钱，制）
上为末，蜜丸桐子大。每服三十丸，食远清粥饮下。
●煞鬼丸　治骨蒸传尸，鬼气伏连。
麝香（三分）　犀角　木香　白术（各一两）　鬼箭羽　辰砂（另研）　虎头骨（酥炙）　桃仁（去皮尖、双仁，麸炒黄）　雄黄（各一两半）
上为末，蜜丸桐子大。温水下二十丸。此药能辟瘟疾，可佩之。
●地仙散　治骨蒸肌热，烦躁劳热，口乾。能生津液而清肺火。
地骨皮　防风　麦门冬（各五分）　甘草（炒，三分）
上水姜煎。
●加味牛黄散　治症同前，或恍惚恐乱，睡卧不得，志意不定。
牛黄　麝香　犀角（镑）　羚羊角　龙齿（各另研）　防风　天麻　独活　人参　茯神（去木）　升麻　甘草（炙）　白鲜皮　远志（去心，各二钱半）　天竺黄（三钱，另研）　朱砂（另研，水飞）　铁粉（另研）　麦门冬（去心，各半两）
上为末，每服二钱，煎麦门冬汤调。
●远志汤　治症同前，或偃卧不侧，闷乱冒绝。若唇色正赤，可治，急灸心腧百壮。若青黄不定，面色蒭蒭战慄动者，不可治。
远志（去心，二钱半）　人参　石菖蒲　羌活　细辛　麻黄（去根，各半两）　赤芍药　白术（各一两）
上为末，每服二钱，煎小麦汤调，日二服。
●防风散　治脾脏中风，多汗恶风，身体怠惰，四肢不能动，色微黄，不嗜食，舌强语涩，口喎斜僻，肌肤不仁，腹膨心烦，翕翕发热，神思如醉，其脉浮缓，胸满痰涎，志意昏浊。
独活（一钱半）　防风　茯神（去木）　人参　附子（炮，去皮脐）　前胡　沙参　半夏（汤洗七次）　黄耆（炒）　旋覆花　羚羊角（镑末）　甘草（炙，各一钱）
上水姜煎。
●白术汤　治症同前，或腹满身黄，呕吐酸味，急灸脾俞百壮。目下及手足青者，不可治。口角两边黄者，可治。
白术　厚朴（姜制）　防风（各二钱）　附子（炮，去皮脐）　橘红　白鲜皮　五加（各一钱）
上水姜煎。
●细辛散　治症同前，或肉热，肌肤淫淫如虫行，或汗大泄，皮肤不泽，唇鼻黄色。
细辛　白术　独活　附子（炮，去皮脐）　肉桂　防风（各一钱）　厚朴（姜制）　麻黄　枳实（麸炒）　甘草（炒，各一钱五分）
上水煎。
●防风麻黄散　治症同前，或志意恍惚，肢体沉重。
防风　麻黄（去节）　人参　川芎　附子（炮，去皮脐）　桂心　黄耆（炒）　赤茯苓　酸枣仁（炒）　白术　独活　桑白皮（炒）　羚羊角（镑末，各一钱）　甘草（炒，五分）
上水煎服。
●五味子汤　治肺脏中风，胸满短气，冒闷汗出，嘘吸颤掉，声嘶体重，四肢痿弱，其脉浮，昼瘥夜甚，偃卧冒闷。其鼻两边下至口，上至眉，其色白者，急灸肺腧百壮。若色黄，其肺伤而为血矣。撮空拈衣摸床者，必死。
五味子（杵，炒）　杏仁（炒，去皮尖）　桂心（各一钱）　防风（去芦）　甘草（炙）　赤芍药　川芎（各二钱）　川乌（三分）
上水煎服。
●独活细辛散　治症同前，或头痛项强，背痛鼻乾，心闷语蹇，胸中少气，四肢疼痛。
独活　细辛　附子（炮，去皮脐）　甘菊花　麻黄（去节）　白芷　五味子（杵，炒）　紫菀茸　赤茯苓　肉桂　白术　川芎　桑白皮　甘草（炙，半钱）　杏仁（麸炒，去皮）　防风（各一钱）
上水煎服。
●独活散　治肾脏中风，腰疼不得俯仰，或偏枯耳鸣，语声浑浊，面色浮肿，骨节痠疼，精神昏愦，善恐好忘，而肌色黧黑，身体沉重，发汗恶风，隐曲不利，或两脚冷痹，头昏耳聋，语音浑浊。
独活　附子（炮，去皮脐）　当归（酒洗）　防风　天麻　桂心（各一钱）　川芎　甘菊花　枳壳（麸炒）　山茱萸（取肉）　黄耆（炒）　丹参　牛膝（酒浸）　萆薢（酒浸）　甘草（炙）　细辛　菖蒲　白术（各五分）
上水煎服。
●萆薢散　治症同前，或脊骨促痛，不能行立。肌肤黑色，两胁赤黄如饼者，可治，急灸肾腧百壮；齿黄发藁，面如土色者，不可治。
萆薢（酒浸）　狗脊　杜仲（炒，去丝）　白茯苓（去皮，各一两）　何首乌　天雄（去皮脐，炮）　泽泻（各半两）
上为末，每服二钱，米饮调下。
●吴茱萸丸　治症同前，或恶风多汗，面色浮肿，腰膝疼痛，形色憔悴。
吴茱萸　细辛　白茯苓　独活　山茱萸（取肉）　木香　牛膝（酒浸）　石斛　萆薢（酒浸，各半两）　附子（炮，去皮脐）　川芎（各二钱）
上为末，酒糊丸桐子大。每服二十丸，空心盐汤下，日二服。
●黄耆丸　治症同前，或麻痹肿痛，少气，肢体乏力。
黄耆（炒）　川椒（炒）　茴香（炒）　川乌头（去皮脐）　狼毒　防风　川楝子肉　白蒺藜（炒）　地龙（去土，炒）　黑附子（炮，去皮脐）　赤小豆（各等分）
上为末，酒糊丸桐子大。每服二三十丸，温酒下，日二服。
●四君子汤
●六君子汤
●补中益气汤
●四物汤（四方见二十四卷第六论）
●十全大补汤
●八珍汤
●加味归脾汤
●加味逍遥散（四方见二十四卷第四论）
●理中汤（方见二十卷第八论）
●清暑益气汤
●十味香薷饮（二方见本卷第三论）
●东垣清燥汤（方见四卷第二论）
●六味丸（方见二十四卷第十一论）
●独参汤（方见本卷第十三论）
●小柴胡汤（方见二十四卷第二论）
●苏合香丸（方见后）
●羌活汤（方见后）
●甘草附子汤（方见后）
●平胃散（方见十一卷第十八论）

妇人中风角弓反张方论第二  ***************************
论曰：妇人气虚，风人诸阳之经，或产后血虚，汗出中风，体强口噤，腰背反长，名为发痉。因太阳经先伤风，复感寒而致，如发痫状，但脉沉迟弦细。无汗恶寒，名刚痉；有汗不恶寒，名柔痉。无汗者，葛根汤、小续命汤；有汗者，去麻黄，加葛根。
愚按：仲景先生云：太阳病发汗太多致痉，风病下之则痉。《三因方》云：气血内虚，风寒湿热所中则痉。以风能散气，故有汗而不恶寒，曰柔痉；寒能涩血，故无汗而恶寒，曰刚痉。非专于风湿，因内虚发汗亡血，筋无所荣而然，乃虚象也。窃谓伤寒汗下过度与产妇溃疡等病，及因克伐之剂，伤损气血而变。若金衰木旺，先用泻青丸，后用异功散。肾水虚，用六味丸。肝火旺，先用加味小柴胡汤，次用加味四物汤。发热，用加味逍遥散。若木侮脾土，用补中益气加芍药、山栀。脾经郁结用加味归脾汤，脾土湿热用大承气汤。大凡病后气血虚弱，用参术浓煎，佐以姜汁、竹沥，时时用之。如不应，用十全大补汤。更不应，急加附子，或用参附汤，缓则不救。仍与后治验参看。
〖附治验〗
一妇人脾胃虚弱，忽痰壅塞气喘，头摇目札，手扬足掷，难以候脉。视其面，黄中见青。此肝木乘脾土，用六君加柴胡、升麻治之而苏，更以补中益气加半夏、茯苓而痊。
●葛根汤　治刚痉，无汗恶风。
葛根（一钱）　麻黄（去根节）　殭蚕（炒，各三分）　桂枝　粉草（炒）　芍药（各五分）　大枣（三个）
上水煎，出汗为度。（凡产后麻黄宜斟酌用）
●附术汤　治手足逆冷，筋脉拘急，汗出项强，口噤痰涌。
附子（炮）　白术　独活（各五分）　川芎　肉桂（各三分）
上枣水煎服。
●桂心白术汤　治阴痉，手足厥冷，筋脉拘急，汗出不止。
白术　桂心　附子（炮）　防风　川芎　甘草（各等分）
上每服五钱，姜枣水煎服。
●八物白术散　治阴痉，手足厥冷，筋急脉拘而无汗者。
白术　麻黄（去根节）　茯苓　五味子（杵，炒）　羌活（各半两）　附子（炮）　桂心（各三钱）　良姜（一钱）
上每服四钱，姜水煎。（凡用麻黄宜斟酌，不可过多）
〖附方〗
●通关散　治卒然牙关紧急，腰背反张，药不得咽。
细辛　薄荷叶　牙皂角（各等分）
上为末，每用少许吹鼻内，候得喷嚏，随进汤药。
●泻青丸（方见二十四卷第三论）
●异功散（方见二十三卷第三论）
●六味丸（方见二十四卷第十六论）
●加味小柴胡汤（方见二十四卷第二论）
●补中益气汤
●加味四物汤（二方见二十四卷第六论）
●加味逍遥散
●十全大补汤
●加味归脾汤（三方见二十四卷第四论）
●大承气汤（方见后）
●参附汤（方见十卷第三论）

妇人中风口噤方论第三  ***************************
夫中风口噤，乃体虚受风，入于颔颊。盖手三阳之经，结于颔颊，上夹于口，风邪乘之则筋挛，故牙关急而口噤也。
愚按：前症若风邪客于手足阳明经，口眼喎斜，用秦艽升麻汤。若风热伤气，用省风汤，当与后方同用。
〖附治验〗
一妇人因怒，经事淋沥，半月方竭，遇怒其经即至，甚则口噤筋挛，鼻衄头痛，痰痉搐搦，瞳子上视，此肝火炽甚。以小柴胡汤加熟地黄、山栀、钩藤治之，后不复发。
一妇人素阴虚，患遍身瘙痒，误服祛风之药，口噤抽搐，肝脉洪数。余曰：肝血为阴为水，肝气为阳为火，此乃肝经血虚火盛耳，宜助阴血抑肝火。用四物、麦门、五味、柴胡、山栀、生草，热搐顿止。又以八珍、黄耆、麦门、五味、钩藤、炙草，调理而痊。
●天南星散　治中风口噤，四肢拘急，或痰气上壅。
天南星（姜汁炒黄）　白附子（炮）　黑附子（炮）　乌蛇肉（酒炙）　全蝎（炒，等分）
上为末，每服半钱，姜汁温酒调灌。
●走马散　治中风口噤，四肢强直。
黑附子（炮）　天麻（各半两）　桂心　石膏　麻黄（去根节）　蝎梢（炒）　川乌（炮，去皮尖）　南星（炮，各一钱）　麝香（二分，另研）
上为末，每服三分，豆淋酒调灌。
〖附方〗
●秦艽升麻汤
●省风汤（二方见本卷第一论）
●小柴胡汤（方见二十四卷第二论）
●四物汤（方见二十四卷第六论）
●八珍汤（方见二十四卷第四论）

妇人中风不语方论第四  ***************************
巢氏云：脾脉络胃夹咽，连舌本，散舌下。心之别脉，系舌本。若心脾受邪，则舌强不能言。然喉咙者，气之上下也。会厌者，声之户。舌者，声之机。唇者，声之扇。若风寒客于会厌，故卒然而喑。经云：醉卧当风，使人发喑。
愚按：前症若因痰迷心窍，当清心火。若因湿痰舌强，当清脾热。若因风热，牙关紧急，当清肝火。若因风痰塞喉，当导痰涎。若因虚火上炎，当壮水之主。若因气虚厥逆，当益火之源。若因肾虚舌喑而不语，当补肾气。
〖附治验〗
一妇人因怒仆地，痰涌不语，灌牛黄清心丸，稍苏。用神仙解语丹加山栀、柴胡、桔梗，渐愈。又用六君、柴胡、山栀、枳壳而痊。
一妇人忽然不语半年矣，诸药不应，两尺浮数，先用六味丸料加肉桂，数剂稍愈。乃以地黄饮子，三十馀剂而痊。男子多有此症，亦用此药治之。
●神仙解语丹　治心脾受风，言语謇涩，痰唾益盛。
白附子（炮）　石菖蒲（去毛）　天麻　远志（去心，甘草水煮十沸）　全蝎　羌活　南星（牛胆酿，如无只炮，各一两）　木香（半两）
上为末，面糊丸桐子大。每服二三十丸，薄荷汤下。
●防风汤　治中风内虚，脚软语謇。
石斛（一两半，酒炒）　生地黄　杜仲（去皮切，姜汁炒）　丹参（各一两一钱）　防风　川芎　麦门冬（去心）　桂心　独活
上每服五钱，枣水煎。
●竹沥汤　治风中肝脾，四肢不遂，舌强语滞，或痰涎上涌。
威灵仙　附子（炮）　苦梗　蔓荆子　防风枳壳（去穰，麸炒）　川芎　当归（各等分）
上每服四钱，姜水煎，入竹沥半盏，日四服。忌饮茶。
●三黄独活汤　治中风手足拘挛，半身不遂，失音不语。
麻黄（去根节）　黄耆（半两）　黄芩（七钱）　独活（一两）
上每服四钱，水煎，取汗为效。
●小省风汤　治中风瘫痪，口眼喎斜，口噤不语，手足顽麻。
防风　南星（汤泡，各三两）　甘草（炙，一两）
上每服四钱，姜十片，水煎。
●秦艽升麻汤（方见本卷第一论）
●愈风汤　治诸风肢体麻木，手足不遂，不能动履等症。
天麻　牛膝（同酒浸，焙乾）　萆薢（另研细）　玄参（各六两）　杜仲（七两）　羌活（十四两）　当归　熟地黄（自制）　生地黄（各一斤）　独活（五两）　肉桂（三两）
上为末，炼蜜丸桐子大。常服五七十丸。病甚，至百丸。空心、食前温酒或白汤下。
●地黄饮子　治肾虚弱，舌喑不能言，足废不能行。
熟地黄（自制）　巴戟（去心）　山茱萸（去核）　石斛　肉苁蓉（酒浸，焙）　附子（炮）　五味子（杵，炒）　白茯苓　石菖蒲　远志　甘草汤（炮）　桂心　麦门冬（去心，各等分）
上每服三钱，入薄荷少许，姜枣水煎服。
●牛黄清心丸　治诸风瘈瘲，语言謇涩，健忘恍惚，头目眩晕，胸中烦郁，痰塞喘嗽，精神昏愦，或寻常风痰咳嗽，或伤寒阳症，汗下不解，发热烦渴，其效如神。
牛黄（一两二钱）　麝香　龙脑（三味分研）　羚羊角（镑末，各一两）　当归（酒洗）　防风　黄芩　白术　麦门冬（去心）　白芍药（各一两半）　柴胡　桔梗　白茯苓　杏仁（去皮尖）　芎藭　肉桂　大豆黄卷　阿胶（各一两七钱）　蒲黄　人参（去芦）　神麴（各二两半）　雄黄（另研，八钱）　甘草（五两）　白蔹（七钱半）　乾姜（七钱半）　犀角（镑末，二两）　干山姜（七两）　金箔（一千三百片，内四百片为衣）　大枣（一百枚，蒸熟去皮核，研炼成膏）
上各另为末，炼蜜与枣膏丸，每两作十丸，用金箔为衣。每服一丸，温水化下。
●苏合香丸　治气中，痰气上攻，牙关紧急，不省人事，或卒暴气逆心痛，鬼魅恶气，及一切气滞等症。
沉香　麝香　诃子肉　丁香　青木香　安息香　香附　荜茇　白术　白檀　熏陆香　苏合油　龙脑（另研，名一两）　朱砂（另研）　乌犀角（镑末）
上为末，用安息香并炼蜜丸桐子大。温水化服四丸。每两作十丸，熔黄蜡包裹为善。
●青州白丸子　治半身不遂，口眼喎斜，痰涎壅塞，手足顽麻。
半夏（七两，水洗过，生用）　川乌头（半两，去皮脐，生用）　南星（二两，生用）　白附子（二两，生用）
上为末，用绢袋盛之，水浸一日，加急用以糊丸桐子大，每服十丸，姜汤下。
●瓜蒂散
瓜蒂（二钱）　赤小豆（五分）
上为末，每夜于鼻内搐之，取下黄水，内服凉剂。
●六君子汤（方见二十四卷第六论）

妇人风痹手足不随方论第五  ***************************
夫妇人风痹，手足不随，或肌肤疼痛，或肢体麻木。盖诸阳之经，皆起于手足，循行肢体，因气虚风邪所客而为患也。
愚按：经云：邪之所凑，其气必虚。前症若风邪淫旺，或怒动肝火，血燥筋挛，用加味逍遥散。脾肺气虚，肌肤不仁，手足麻木，用三痹汤。若肾水亏损，不能滋养筋骨，或肝脾血虚，而筋痿痹，用六味丸。服燥药而筋挛者，用四物、生甘草。气血俱虚，用八珍汤和《医林集要》等方。新刊《丹溪心法》附录云：若人大拇指麻木不仁，或手足少力，或肌肉微掣，三年内必有大风之症，宜先服八风汤、天麻丸、防风通圣散以预防之。殊不知河间云：风者病之末也，所以中风有瘫瘛者，非谓肝木之风内中，亦非六淫风邪外袭，良由五志过极，心火炽盛，肾水虚衰，不能制之，则阴虚阳实，而热气拂郁，心神昏愦，筋骨无用，而卒倒无知也。治当以固元气为要。若遽服八风等药，则反伤元气，适足以招风取中。仍参本卷首论主治。
〖附治验〗
一妇人因怒，吐痰胸满，服二陈顺气化痰之剂，半身不遂，内热口乾，形气殊倦。余视之，乃肝火炽盛而侮脾土也，用逍遥散、补中益气汤、六味地黄丸，喜其慎疾，年馀而愈。
一孀妇胸胁胀痛，内热晡热，月经不调，肢体痠麻，不时吐痰。或用清气化痰药，喉间不利，白带腹胀。又和清热理气药，胸膈不宽，肢体时麻。余曰：此本郁怒伤肝脾，前药伤甚耳。朝用归脾汤以解郁结生脾气，夕用加味逍遥散以生肝血清肝火，百馀剂而愈。后因怒肢体复麻，用补中益气加山栀、茯苓、半夏而痊。后复怒病再作，月经如注，脉浮洪而数。此肝火伤脾，不能摄血所致也。用六君、芎、归、炮姜，一剂而血止；再补中益气加炮姜、茯苓、半夏，四剂而胃苏；更用归脾汤、逍遥散，调理而痊。
一妇人头晕吐痰，用化痰理气药，肢体或麻；服祛风化痰药，肢体常麻，手足或冷或热。此脾土虚而不能生肺金，用补中益气加茯苓、半夏、炮姜二十馀剂，脾气渐复，诸症稍愈。更用加味逍遥散三十馀剂而愈。后因怒吐痰，自服清气化痰丸，饮食不进，吐痰甚多，胸胁胀满，余用六君子倍加参、术，少加木香，数剂而安。
●三痹汤　治血气凝滞，手足拘挛，风痹等疾。
续断（酒浸，炒）　杜仲（去皮，切，姜汁炒）　防风　桂心　细辛　人参　白茯苓　当归　白芍药（炒）　黄耆（炒）　牛膝（酒浸，炒）　甘草（炒，各五分）　秦艽　生地黄　川芎　独活（各三分）
姜水煎服。
●五痹汤　治风寒湿气，客留肌体，手足缓弱，麻痹不仁。
片姜黄　羌活　白术　防己（各一钱）　甘草（炙，五分）
上姜水煎服。
●东垣羌活汤　治湿热身重，或眩晕麻木，小便赤涩，下部痿软，不能行履。
羌活　防风　柴胡（各一钱）　藁本　独活　茯苓　泽泻　猪苓　黄耆（炒）　甘草（炙）　陈皮　黄柏（酒炒黑）　黄连（炒）　苍术　升麻　川芎（各五分）
上水煎服。
●甘草附子汤　治风湿相搏，骨节烦疼，不时抽痛，不能伸屈，抑之则痛剧，汗出短气，小便不利，恶风不欲去衣，或微肿痛。
甘草（炙，一两）　附子（一枚，重一两三四钱方是，炮，去皮尖。不真不效）　白术（炒，一两）　桂枝（二两）
上每服五钱，水煎。
●八珍汤　治肝脾气血俱虚，不能养筋，以致筋挛骨痛，或不能行履，或发热晡热，寒热往来等症。
●加味逍遥散　治肝经风热，血燥筋挛，肢体不遂，内热晡热等症。
●归脾汤（三方见二十四卷第四论）
●六味丸（方见二十四卷第十六论）
●四物汤
●补中益气汤
●六君子汤（三方见二十四卷第六论）

妇人中风自汗方论第六  ***************************
古方续命、排风、越婢等汤，皆用麻黄，取其发汗而散风邪也。然而无汗者为宜，若自汗者用之，则津液转脱，反为大害。故仲景云：中风自汗，用桂枝汤。发搐，口眼瞤动，遍身出汗，用独活汤、续命煮散，以复荣卫而祛风邪。
愚按：前症若腠理不固而自汗者，用桂枝汤，或防风白术牡蛎汤。若过服风药而自汗者，用白术防风汤。若阳气虚弱而自汗者，用耆附汤。若兼盗汗，用补中益气汤送六味丸。如不应，用当归六黄汤。
●独活汤　治风虚昏愦，手足瘈瘲，发热及中风自汗等症。
独活　羌活　人参　防风　当归　细辛茯神（去木）　半夏　桂心　白薇　远志（去心）　菖蒲　川芎（各五分）
上姜水煎服。
●续命煮散　治风气昏愦，四肢无力，口眼瞤动，或时搐搦，或津液不足，渴饮热汤，及产后中风自汗等症。
防风　独活　当归　人参　细辛　葛根　芍药（炒）　川芎　甘草（炒）　熟地黄（自制）　半夏远志（去心）　荆芥穗（各半两）　桂心（七钱半）
上每服五七钱，姜水煎。汗不止，加牡蛎粉五分。
●防风白术牡蛎散　治中风气虚，腠理不密，自汗不止等症。
白术（炒）　牡蛎（煅）　防风（等分）
上为末，每服二三钱，米饮下，日三服。如不止，服黄耆建中汤。
〖附方〗
●柴胡桂枝汤　治伤风发热自汗，或鼻鸣乾呕，或痰气上攻等症。
桂枝（二钱）　黄芩（炒）　人参　白芍药（炒，各钱半）　甘草（炙）　半夏（姜制）　生姜（各一钱）　柴胡（四钱）　大枣（二枚）
上作一剂，水煎服。
●白术防风汤　治服表药过多而自汗者。
白术（炒）　黄耆（炒，各二两）　防风（一两）
上每服五七钱，水煎温服。未应倍之。
●耆附汤（方见十九卷第六论）
●补中益气汤（方见二十四卷第六论）
●六味丸（方见二十四卷第十一论）
●当归六黄汤（方见十九卷第六论）

妇人筋脉瘈瘲方论第七  ***************************
（新附）
《医学纲目》云：瘈者筋脉急也，瘲者筋脉缓也。急则引而缩，缓则纵而伸。或缩或伸，动而不止者，名曰瘈瘲，俗谓之发搐是也。凡癫痫、风痉、破伤风三症，皆能瘈瘲。但癫痫则仆地不省，风痉、瘈瘲则角弓反张，破伤风、瘈瘲则有疮口。窃谓痪者，属肝经风热血燥，或肝火妄动血伤；瘲者，属肝经血气不足，或肝火汗多亡血，以致手足伸缩不已，抽搐不利。若因风热血燥，用羚羊角散加钩藤钩、山栀。若肝火妄动，用加味四物汤加钩藤钩、山栀。若肝经血气不足，用八珍汤加钩藤钩、山栀。若肝火亡血，用加味逍遥散加钩藤钩、山栀。如不应，须用六味丸以补肾水生肝木为主，佐以前剂治之。若其脉长弦者，是肝之本脉也，则易治。其脉短涩者，是肺金克肝木也，则难治。其面色青中见黑者，是水生木也，当自愈。青中见白者，是金剋木也，必难愈。
〖附治验方药〗
一妇人素口苦，月经不调，或寒热，妊娠五月，两臂或拘急，或缓纵，此肝火伤血所致也。用四物加柴胡、山栀、丹皮、钩藤钩治之而愈。
一妊妇因怒寒热，颈项动掉，四肢抽搐，此肝火血虚风热，用加味逍遥加钩藤钩，数剂而痊。
〖附方〗
●羚羊角散（方见十四卷第二论）
●加味四物汤（方见二十四卷第六论）
●八珍汤
●加味逍遥散（二方见二十四卷第四论）
●六味丸（方见二十四卷第十一论）

妇人颤振方论第八  ***************************
（新附）
黄帝曰：人之颤者，何气使然？岐伯曰：胃气不实则诸脉虚，诸脉虚则筋脉懈堕，筋脉懈堕则行阴，用力不复故为颤，因其所在补分肉间。《医学纲目》云：颤振与瘈瘲相类，瘈瘲则手足牵引，而或伸或屈，颤振则但颤动而不伸屈也。胃虚有痰，用参、术以补气，茯苓、半夏以行痰。如实热积滞，用张子和三法。
愚谓颤振者，掉眩也。《易》曰：鼓万物者，莫疾乎风。鼓之为言动也。大抵掉眩，乃风木之摇运也。诸风掉眩，皆属于肝。治法若肝木实热，用泻青丸。肝木虚热，用六味丸。肺金克肝木，用泻白散。肝木虚弱，用逍遥散加参、术、钩藤钩。脾血虚弱，用六君子加芎、归、钩藤钩。胃气虚弱，用补中益气汤加钩藤钩。若产后颤振，乃气血亏损，虚火益盛而生风也。切不可以风为论，必当大补，斯无误矣。
〖附治验方药〗
一妇人性善怒，发热，经水非过期则不及，肢体倦怠，饮食少思而颤振。余以为脾气不足，肝经血少而火盛也。午前以调中益气汤加茯苓、贝母送六味丸，午后以逍遥散送六味丸，两月馀而愈。
一妇人身颤振，口妄言，诸药不效。余以为郁怒所致，询其故，盖为素嫌其夫，而含怒久矣。投以小柴胡汤稍可，又用加味归脾汤而愈。
〖附方〗
●海藏愈风汤　治产后一切失血过多，及汗后中风搐搦。（方见十九卷第十二论）
●交加散　治瘈瘲，或颤振，或产后不省人事，口吐痰涎。
当归　荆芥穗（等分）
上为细末，每服三钱，水一盏，酒少许，煎至七分，灌下咽，即有生理。
●增损柴胡汤　治产后或经适断，致手足牵搐，咬牙昏冒异症。
柴胡（八钱）　黄芩（炒，四钱）　半夏（泡，三钱）　石膏（四钱）　知母（二钱）　黄耆（炒，五钱）　甘草（炙，二钱）
上为粗末，每服半两，姜五片，枣四枚，水煎温服。
●《本事》青盐丸　治肝肾虚损，腰膝无力，颤振軃曳。
茴香（末，三两）　菟丝子（末，四两）　乾山药（末，二两）　青盐（一两）
上先将菟丝子洗净，无灰酒浸，晒七日，冬天近火煨炙乾，另为细末，和匀，酒糊丸梧子大。每服五七十丸，温酒或盐汤下。常服壮筋力，进饮食。一妇人素患足軃曳，久服此药，履地如故。
●《本事》星附散　治中风能言，而手足軃曳，脉虚浮而数。
天南星　半夏（二味薄切片，姜汁浸透）　黑附子　白附子（炮）　川乌（炮）　白殭蚕（炒）　没药　人参　白茯苓（各等分）
上为粗末，每服二钱，酒水各一盏，同煎至八分，去滓，热进三二服，汗出即瘥。在桐庐有患此症，用前药三服得汗，手足即能举物。
●《三因》独活散　治气虚感风，或惊恐相乘，肝胆受邪，使上气不守正位，致头招摇，手足颤掉，渐成目昏。
独活　地骨皮　细辛　芎藭　菊花（甘味者）　防风（去叉）　甘草（炙，等分）
上为粗末，每服三钱，水盏半，煎至一盏，去滓，煎取清汁六分，入竹沥少许，再煎一二沸，食后温饮，日二服。
●《世传》茯苓丸　治手臂抽牵，或战掉不能举物，服此药立愈。又治臂痛如神。方见后，并注兼治之法。
〖附方〗
●补中益气汤（方见二十四卷第六论）
●六味丸（方见二十四卷第十一论）
●加味归脾汤
●逍遥散（二方见二十四卷第四论）
●小柴胡汤（方见二十四卷第二论）

妇人风寒臂痛方论第九  ***************************
妇人臂痛，或筋脉挛急，遇寒则剧者，由肝气虚弱，风寒客于经络，故其脉紧细，宜用柏子仁丸、舒筋汤。若臂痛而不能举，或痛无定处，此脾虚，邪气相搏，中脘伏痰，故其脉沉细如此，宜用茯苓丸、控涎丹主之。
愚按：前症若肝血虚，用加味逍遥散。中气虚，用补中益气汤。血气俱虚，用八珍汤。风热血燥，用秦艽地黄汤。脾肾虚寒，用柏子仁丸。脾胃实热，用茯苓丸。水不能生木，用六味丸、逍遥散。怒动肝火用小柴胡加川芎、当归。眩晕晡热，用四物、柴、栀、丹皮。晡热月经不调，用加味逍遥散。食少体倦，无寐盗汗，用加味归脾汤。
〖附治验〗
先太宜人遍身作痛，筋骨尤甚，不能屈伸，口乾目赤，头眩痰壅，胸膈不利，小便赤短，夜间殊甚，遍身作痒如虫行，此属肝肾气虚而热也，用六味地黄丸料加山栀、柴胡而愈。
●柏子仁丸
柏子仁（二两）　熟地黄（自制，二两）　茯苓　枳壳（去穰，麸炒）　覆盆子（炒）　五味子（杵，炒）　附子（炮）　石斛（酒炒）　鹿茸（酥炙）　酸枣仁（炒）　桂心　沉香　黄耆（各一两，蜜水炙。一方等分）
上为末，炼蜜丸桐子大。每服三十丸，空心温酒下。
●舒筋汤　治风寒所伤，肩臂作痛，及腰下作痛，又名五痹汤。
片姜黄（一钱）　甘草（炒）　羌活（各三分）　白术　海桐皮　当归　赤芍药（各五分）
上水煎服。
●茯苓丸　治脾气虚弱，痰邪相搏，停伏中脘，以致臂内筋脉挛急而痛。
茯苓（二两）　半夏（姜制，二两）　枳壳（半两，制）　风化朴硝（一两）
上为末，姜汁糊丸桐子大。每服二十丸，食后姜汤下。
●控涎丹　凡人忽胸背手足头项腰胯牵痛不定，或头痛昏倦，痰唾稠黏，喉中锯声，手脚重痹，此痰涎伏于胸膈也，宜此治之。
甘遂（去心）　大戟（去皮）　真白芥子（各等分）
上为末，糊丸桐子大。临卧姜汤下五七丸，痰盛服十丸。
●白芥子散　治臂痛牵引背脾，或辍或作，由荣卫循行失度，痰滞经络，或似瘫痪。
真白芥子　木鳖子（各三两，麸炒）　没药（另研）　桂心　木香（各半两）
上为末，每服一钱，温酒下。
愚按：前三方脾气虚弱者，必佐以六君子汤。中气虚弱者，佐以补中益汤。血虚者，必佐以八珍汤。脾气郁滞者，必佐以归脾汤。肝经怒气者，必佐以逍遥散。若专用前方治之，胃气虚弱，病气益甚，不可不谨。
●流气饮　治七情气滞，胸胁闷痞，咽喉不利，呕喘面浮，二便不调，或气攻肩背，胁肋作痛，或脚气喘急，腹胀便闭。元气充实者，宜用此药，慎之。
紫苏叶　黄耆（炒）　青皮（去白）　当归　半夏（姜制）　乌药　芍药（炒）　茯苓　桔梗　防风（各五钱）　川芎　陈皮（各七钱五分）　枳实（麸炒）　木香（二钱五分）　甘草（炙，五分）　大腹子（一两，姜制）
上每服半两，姜枣水煎服。
●交加散（方见前）
●四物汤　治血滞中风血虚，手足不遂，如臂痛，加红花煎。（方见前）
●交加散　加木瓜、牛膝，治冷痹肩臂作痛。即人参败毒和五积散。
●乌药顺气散　加羌活、木瓜，治外邪气滞，筋骨作痛，或痰气不利。
〖附方〗
●秦艽地黄汤　治肝胆经风热血燥，肩臂疼痛，或筋脉引急，或时牵痛，其内症发热，或寒热晡热，月经不调，或肢体痠痛等症。
秦艽　熟地黄（自制）　当归（各一钱）　川芎　芍药　牡丹皮　白术　茯苓（各一钱半）　钩藤钩（一钱）　柴胡　甘草（炙，各二分）
上水煎服。
●逍遥散
●加味逍遥散
●加味归脾汤
●八珍汤（四方见二十四卷第四论）
●六味丸（方见二十四卷第十一论）
●小柴胡汤（方见二十四卷第二论）
●四物汤
●补中益气汤（二方见二十四卷第六论）

妇人贼风偏枯方论第十  ***************************
论曰：贼风偏枯，其状半身不遂，肌肉枯瘦，骨间作痛。经云：汗出偏沮，使人偏枯。如树木一枝，津液不到则枯藁，被风所害。古人有云：医风先医血，血行风自灭。治法当用大八风汤、增损茵芋酒、续断汤以养其血，则风自祛矣。
愚按：医风先医血，此论得之。大抵此症多因胎前产后，失于调养，以致精血乾涸，肝木枯藁。治法当滋其化源。考之生气通天论曰：风客淫气，精乃亡，邪伤肝也。阴阳应象大论曰：风气通于肝。风搏则热盛，热盛则水乾，水乾则气不荣，故精乃亡。此风病之所由作也。
〖附治验〗
一妇人性善怒，常自汗，月经先期。余以为肝火血热。不信，乃泛用降火之剂，反致月经过期。复因劳怒，口噤呻吟，肢体不遂，六脉洪大，面目赤色。用八珍、麦门、五味、山栀、丹皮，数剂渐愈，兼用逍遥散、六味丸各三十馀剂全愈。
●大八风汤　治中风偏枯，失音不语，时复恍惚，或昏愦发热。
当归　杏仁（去皮尖，麸炒黄）　甘草（炒）　桂心乾姜（炮，各二两）　五味子（杵，炒）　升麻（各二两）　川乌（炮，去皮尖）　黄芩（炒）　芍药（炒）　独活　防风　川芎　麻黄（去节）　秦艽　石斛（去根，酒浸）　人参　茯神（去木）　石膏　黄耆（炒）　紫菀（各一两）　大豆（三两，去皮炒）
上每服五钱，水煎服。
●续断汤
当归（三两）　陈皮　芍药（炒）　细辛（各一两）　生地黄（二两）　续断（酒浸，炒）
早每服五七钱，水煎。脏寒下痢，加熟附子一两。
●《全生》虎骨散　治半身不遂，肌肉乾瘦。忌用麻黄发汗，恐津液枯竭。惟当润筋养血消风。
当归（二两）　赤芍药　续断（酒浸，炒）　白术　藁本　虎骨（炙，各五两）　乌蛇肉（炙，半两）
上为末，每服二钱，酒调。骨痛加生地一两，自利加天雄半两。
●虎胫骨酒　治中风偏枯，四肢不随，一切风痹，筋脉挛拳。
石斛　石楠叶　防风　虎胫骨（炙）　当归　茵芋叶　杜仲（炒）　牛膝（酒浸，炒）　续断（酒浸，炒）　芎藭　巴戟（去心）　狗脊（各一两）
上以绢囊盛药，用酒一斗，浸十日，每服一盏，温饮。
〖附方〗
●八珍汤
●逍遥散（二方见二十四卷第四论）
●六味丸（方见二十四卷第十一论）

妇人偏风口喎方论第十一  ***************************
论曰：偏风口喎者，因体虚受风，而入足阳明胃经。盖足阳明之经，上夹于口，风乘之，其筋偏急故也。
愚按：前症当参本卷首论治之。
〖附治验〗
（方药与前诸治验参看）
一妇人怀抱郁结，筋挛骨痛，喉间似有一核，服乌药顺气等药，口眼歪斜，臂难伸举，痰涎愈多，内热晡热，食少体倦。余以为郁火伤脾，血燥生风。用加味归脾汤二十剂，形体渐健，饮食渐进。又用加味逍遥散十馀剂，痰热少退，喉核少消。更用升阳益胃汤数剂，诸症渐愈。但臂不能伸，此肝经血少而筋挛耳，用六味地黄丸以滋肾水生肝血而愈。
〖附方〗
●升阳益胃汤　治脾胃虚弱，肢体怠惰，或体重节痛，口舌乾渴，饮食无味，大便不调，小便频数，饮食不消，兼见肺病，洒淅恶寒，惨凄不乐，乃阳气不和也。
羌活　独活　防风（各五钱）　柴胡　白术　茯苓（渴者不用）　泽泻（各二钱）　人参　黄连（炒）　陈皮（各四钱）
上每服三五钱，姜枣水煎，早温服。如小便愈而病益加，是不宜利小便也，当少减茯苓、泽泻。
●加味归脾汤
●加味逍遥散（二方见二十四卷第四论）
●六味丸（方见二十四卷第十一论）

妇人怔忡惊悸方论第十二  ***************************
夫心藏神，为诸脏之主，血气调和，则神安静。若劳伤心血，外邪乘袭，则心神惊悸恍惚，忧惧不安，用排风汤治之。
愚按：丹溪先生云：惊悸者血虚，用朱砂安神丸；痰迷心窍，用定志丸；怔忡者，属火属痰；思虑便动者，属虚；时作时止者，火动也。假如病因惊而致，惊则神出其舍，痰乘而入矣。盖人之所主者心，心之所养者血，心血一虚，神气不守，此惊悸之所由作也，治当调养心血，和平心气而已。金氏妇暑月赴筵，因坐次失序，自愧成疾，言语失伦，两脉弦数。余曰：当补脾导痰清热。不信，以数巫者，喷水咒之而死。或谓病既无邪，以邪治之，何至于死。余曰：暑月赴筵，外受蒸热，辛辣适口，内伤郁热，而况旧有积痰，加之愧闷，其痰愈盛。又惊以法尺，益惊其神，而气血不宁。喷以注水，闭其肌肤，而汗不得泄。内燔则阴既消而阳不能独立，不死何待？故滑伯仁先生云：若胆气虚寒，用茯神汤；胆气实热，用酸枣仁丸；心气虚热，用定志膏、茯苓补心汤；心气实热，用朱砂安神丸、茯苓散。
〖附治验〗
文学归云桥内，月事不及期，忽崩血昏愦，发热不寐。或谓血热妄行，投以寒剂，益甚。或谓胎成受伤，投以止血，亦不效。余曰：此脾气虚弱，无以统摄故耳，法当补脾而血自止。用补中益气加炮姜，不数剂而效。惟终夜少寐惊悸，别服八物汤，不效。余曰：杂矣。乃与归脾汤加炮姜以补心脾，遂如初。
一妇人劳则心跳怔忡，寒热往来，用归脾汤为主，佐以八珍汤，诸症渐愈。又用加味逍遥散、宁志丸而安。后复作，服归脾、定志二药即愈。
一妇人患惊悸怔忡，日晡发热，月经过期，饮食少思，用八珍汤加远志、山药、酸枣仁，三十馀剂渐愈，佐以归脾汤全愈。后因劳发热，食少体倦，用补中益气汤。又因怒，适月经去血不止，前症复作，先以加味逍遥散，热退经止，又用养心汤治之而痊。
一妇人惊悸怔忡无寐，自汗盗汗，饮食不甘，怠惰嗜卧，用归脾汤而愈。至年馀，怀抱郁结，患前症，兼衄血便血，仍用前汤而愈。
●茯神散　治五脏气血虚弱，惊悸怔忡，宜用此安神定志。
茯神（去木）　人参　龙齿（另研）　独活　酸枣仁（炒，各三钱）　防风　远志（去心）　桂心　细辛　白薇（炒，各三钱）　甘草　乾姜（炮，各三两）
上为末，每服四五钱，水煎服。或蜜为丸服。
●茯苓补心汤　治心气不足，善悲愁怒，衄血面黄，五心烦热，或咽喉痛，舌本作强。
茯苓（四两）　桂心　甘草（炒，各三两）　紫石英（煅）　人参（各一两）　大枣（二十枚）　麦门冬（去心，三两）　赤小豆（二十四粒）
上水七升，煎二升半，分三服。
●茯神汤　治胆气虚冷，头痛目眩，心神恐畏，不能独处，胸中烦闷。
茯神（去木）　酸枣仁（炒）　黄耆（炒）　柏子仁（炒）　白芍药（炒）　五味子（杵，炒，各一两）　桂心　熟地黄（自制）　人参　甘草（炒，各半两）
上每服五钱，姜水煎。
●酸枣仁丸　治胆气实热，不得睡卧，神思不安，惊悸怔忡。
茯神（去木）　酸枣仁（炒）　远志（去心）　柏子仁（炒）　防风（各一两）　枳壳（麸炒，半两）　生地黄（杵膏，半两）　青竹茹（二钱五分）
上为末，炼蜜丸桐子大。每服七八十丸，滚汤下。
●定志丸　治神虚心怯，所患同前，或语言鬼怪，喜笑惊悸。
人参　茯苓（各一两五钱）　菖蒲　远志（去心，各一两）
上为末，蜜丸。如前服。
●养心汤　治心血虚，惊悸怔忡不宁，或盗汗无寐，发热烦躁。
黄耆（炒）　白茯苓　茯神（去木）　半夏曲　当归（酒拌）　川芎（各半两）　辣桂（去皮）　柏子仁　酸枣仁（炒）　五味子（杵炒）　人参（各三钱）　甘草（炙，四钱）
上每服三五钱，姜枣水煎。
●朱砂安神丸　治心经血虚头晕，心神惊悸等症。
朱砂（飞过，五钱）　黄连（酒洗，六钱）　甘草（炙，五分）　生地黄　当归（各一钱五分）
上为末，饭糊为丸。每服十五丸。如一二服不应，当服归脾汤补之。
●《治要》茯苓散　治心经实热，口乾烦渴，眠卧不安，或心神恍惚。
茯神　麦门冬（各一两五钱）　通草　升麻（各一两二钱半）　知母（一两）　大枣（十二枚）　紫菀　桂心（各七钱五分）　赤石脂（一两七钱五分）　淡竹茹（五钱）
上每服一两，水煎。
●补中益气汤（方见二十四卷第六论）
●归脾汤
●八珍汤
●加味逍遥散（三方见二十四卷第十论）
●宁志丸（方见后）

妇人失血心神不安方第十三  ***************************
（原无论）
窃谓前症若脾肝郁热，用加味逍遥散；脾肝郁结，用加味归脾汤；脾胃虚弱，气血不足，用八珍汤、十全大补汤；脾肺虚弱，气血不足，用补中益气汤、六君子汤；痰气郁滞，用六君、桔梗、贝母。如不应，审系气虚，但补脾胃。如不应，用独参汤。如恶寒发热，属气血俱虚；内热晡热，属血虚；作渴面赤，是血脱烦躁，皆宜甘苦之剂，以补阳气而生阴血。经云：血脱补气。若用寒凉之降火则误矣，仍审所属之因而治之。
●宁志膏　治失血心神不安，言语失常，不得安睡等症。
辰砂（另研）　酸枣仁（炒）　人参　白茯苓　琥珀（另研，各五分）　滴乳香（一钱，研）
上为末，每服一钱，煎枣汤，空心调下。
〖附方〗
●妙香散　治心气不足，精神恍惚。
甘草（炒，五钱）　远志（去心，炒，一两）　辰砂（别研，三钱）　麝香（一钱，另研）　山药（姜汁炙，一两）　人参（五钱）　木香（二钱五分）　茯苓　茯神（去木）　黄耆（各一两）　桔梗（五钱）
上为末，每服二钱，温酒调。
●茯神汤（方见前）
●温胆汤　治胆虚痰热，惊悸不眠。
半夏　竹茹　枳实（麸炒，各一两）　陈皮　生姜（四两）　甘草（炒，三两）
上每服一两，水煎。
●半夏汤　治胆腑实热，精神恍惚，寒热泄泻，或寝汗憎风，善太息。
半夏（一钱五分）　黄芩（一钱）　远志（一钱）　生地黄（二钱）　秫米（一合）　酸枣仁（炒，三钱）　缩砂（一钱五分）
上长流水煎服。
●独参汤　治元气虚弱，恶寒发热；或作渴烦躁，痰喘气促；或气虚卒中，不语口噤；或痰涎上涌，手足逆冷；或难产产后，不省喘急。用好人参二两，或三四两，炮姜五钱，一剂水煎，徐徐服。盖人参性寒，故姜佐之。如不应，急加炮附子。
●加味逍遥散
●加味归脾汤
●八珍汤
●十全大补汤（四方见二十四卷第四论）
●补中益气汤
●六君子汤（二方见二十四卷第六论）

妇人风邪颠狂方论第十四  ***************************
妇人颠狂，由血气虚而风邪所乘，若邪并于阴则发狂，邪并于阳则发颠。夫颠者，卒发而意不乐，直视仆地，吐涌涎沫，口喎目急，手足撩戾，无所知觉，良久而苏。狂者，少卧不饥，自高贤，自辩智，自贵倨，妄笑歌乐，妄行不休。《素问》云：阳厥狂怒，饮以铁落。狂怒出于肝，肝属木，铁落金也，以金制木之意。
一妇人眼见鬼物，言语失当，循衣直视。或作心病治之，无效。投养正丹二服，煎乳香，送三生饮，立痊。
愚按：前症刘宗厚先生云：有在母腹中受惊者，或有闻大惊而得者。盖惊则神不守舍，舍空则痰涎归之。或饮食失节，胃气有伤，痰停胸膈而作。当寻火寻痰固元气。若顽痰胶固上膈，必先用吐法。若在肠胃，亦须下之。
窃谓此症若因元气虚弱，或痰盛发热等，皆是虚象。如慢惊症无风可法，无痰可逐，但补脾胃，生气健旺，神智自清，痰涎自化。若误用辛散祛逐脑麝之剂，必为败症。
〖附治验〗
一妇人素清苦，因惊而癫，或用风痰等药愈甚。余用参、耆、归、术浓煎，佐以姜汁、竹沥三斤余，方愈。（仍参十八、十九卷狂言谵语乍见鬼神方）
●防风茯神散　治风颠啼泣歌笑，或心神恐惧，或语言失常。
防风　茯神（去木）　独活　人参　远志（去心）　龙齿　菖蒲（去毛）　石膏　牡蛎（煅，各一两）　秦艽　禹馀粮（煅）　桂心（各五钱）　甘草（炒，三分）　蛇蜕（一条，炙）
上每服五钱，水煎服。
●排风汤
●牛黄清心丸　治诸风缓纵不随，言语謇涩，痰涎壅盛，怔忡健忘，或发癫狂。二方见本卷首论

妇人飞尸血厥方论第十五  ***************************
夫飞尸者，游走皮肤，穿行脏腑，每发刺痛，变作无常。遁尸者，附骨入肉，攻通血脉，见尸丧、闻哀哭便发。风尸者，淫濯四肢，痛而昏沉，得风雪便作。沉尸者，缠骨结脏，内肿心胁，发而绞痛，遇寒冷便作。注尸者，举身沉重，精神错杂，时觉昏愦，每至节气便作。并宜苏合香丸治之。
愚按：丹溪云：凡人忽手足逆冷，肌肤起如米粒，头面青黑，精神恍惚，或错言妄误，或牙关紧急，或昏寐仆倒，吊死问丧，入庙登墓，多有此病，先以苏合香丸灌之，次服调气散、平胃散。《玉机微义》云：卒厥飞尸，客忤鬼击，口噤，用麻黄汤。寒厥表热里寒，则下利清穀，食入则吐，脉沉，手足冷，用四逆汤。热厥腹满，身重难转，面垢，谵语遗溺，手足厥冷，自汗，脉沉滑，用白虎汤。若人身忽然不动，目闭口噤，恶闻声音，眩冒，顷时方寤，此由出汗过多，气并于血，阳独上而不下，气壅塞而不行耳。气过血远，阴阳复通，移时方寤，名曰郁冒，亦名血厥。宜服白薇汤、仓公散。
〖附治验〗
锦衣杨永兴，举家避眚，有仆沉醉失避者，既而神思昏昧，遍身青伤，各煎金银藤汤灌之，即愈。
一妇人忽昏愦发谵语，自云为前谋赖某人银两，某神责我，将你起解，往城隍理问。两脚踝膝臀处皆青肿，痛不可忍，口称苦楚，次日方苏，痛尚不止。用金银藤两许，水煎服即愈。
一妇人入古墓患前症，以紫金锭灌之即苏。通政馀子华、太常汪用之，皆因往吊而卒死丧家，想即是症。
●苏合香丸（方见本卷第四论）
●白薇汤
白薇　当归（各一两）　人参　甘草（一钱）
上每服五钱，水煎。
●仓公散　治卒中鬼击，心腹如刺，下血不省，及卧魇啮脚指不觉，并诸毒等症。
皂荚　藜芦　雄黄（研）　矾石（煅，研，各等分）
上每用少许，吹入鼻中，未嚏再吹，以得嚏为度。
●内鼻散　治尸厥脉动，静而若死，用石菖蒲末吹鼻中，仍以桂末安于舌上。（苏合香丸亦可）
●硫黄散　治尸厥不省，四肢逆冷，腹中如雷鸣，或痰气不降。
焰硝（半两）　硫黄（一两，各另为细末）
上每服三分，酒调灌之，良久再服即苏。
〖附方〗
●麻黄汤　治寒厥或伤寒，恶风发热，身疼无汗者。
麻黄（六钱）　桂枝（四钱）　甘草（炙，二钱）　杏仁（二十一枚，炒）
上作一剂，水煎服。
●调气散　治气厥不省，或痰气上壅，及治气滞胸膈不利。
白豆蔻　丁香　檀香　木香（各二钱）　藿香　甘草（炙，各六钱）　砂仁（四钱）
上为末，每服二钱，入盐少许，沸汤调下。
●四逆汤
●白虎汤（二方见七卷第二论）
●神仙追毒丸（又名紫金锭，又名太乙丹，又名神仙解毒万病丸）　能解一切毒，或狐狸、莽草、毒菌、河豚、疫死牛马肉毒，或蛇、犬、恶虫所伤，及鬼怪、恶疮等毒，或二广断肠草、蛇毒化菌等毒。
文蛤（即五倍子，捶破，洗，焙，为末，三两）　山茨菇（去皮净末，二两）　千金子（一名续随子，去壳，研，去油，一两）　麝香（二钱，另研）　红牙大戟（去芦，焙为末，一两半）
上用糯米浓饮，和作四十粒，用井华水，或薄荷汤磨服，利一两次，用粥止之。修合须端午、七夕、重阳，或天德、月德日，乾净室焚香修制，效验不能具述，宜珍藏之。凡人居家出入，不可无此药。岭外有妇与旅合，阴以定年，药置食中。且戒之曰：子几时来。果从其言，彼复以药解之，可无恙。若过期不往，必死。若遇此毒，及前一应诸毒，服前药一粒，或吐或下即愈。昔有女人劳瘵，为尸虫所噬，磨服一粒，吐下小虫，更服苏合香丸遂愈。若菌蕈、菰子、砒石，时行瘟疫，山岚疫气，自缢溺水，打折伤死，瘀血内滞，心头微温，用姜汤磨灌一粒可苏。其急喉闭，缠喉风，痹肿赤眼，痈疽发疮，汤火所伤，用东流水磨涂并服。颠邪鬼气鬼胎，暖酒磨服。余谓喉闭以下诸症，果能灼见形病俱实，乃可用之。


卷四  ——————————————————————————————————————————————————————————————————————————————————————————

妇人血风肢体骨节疼痛方论第一  ***************************
妇人血风，由气血不足，腠理不密，风冷乘之，以致邪正相搏，故骨节疼痛，肢体发热，口舌咽乾。
愚按：东垣先生云：饮食失节，脾胃虚弱，乃血所生病，故口中津液不行。若火热来乘土位，故肢体发热作谒。若肝经血热，用四物、羌活、黄芩、黄柏。肝经血虚，用逍遥散、山栀、川芎。风湿兼痰，用四物、南星、半夏、羌活、苍术。风湿伤脾，用羌活胜湿汤。暑湿伤气，用清燥汤。气郁肝脾，用四君、木香、枳壳、槟榔。胃气受伤，用补中益气汤。瘀血流注，用四物、桃仁、红花。骨痛筋挛，用当归、没药。倦怠无力，用补中益气、羌活、川芎。
〖附治验〗
一妇人自汗盗汗，发热晡热，体倦少食，月经不调，吐痰甚多。二年后，遍身作痛，阴雨益甚。此气虚而风寒所乘，用小续命汤，疼痛顿止。用补中益气、加味归脾三十馀剂，诸症悉愈。
一妇人月经不调，且素有痛风，过劳必作，用众手重按，痛稍止。此气血俱虚，用十全大补加独活而痛痊，用六味丸、逍遥散而经调。
一妇人肢体作痛，面色萎黄，时或赤白，发热恶寒，吐泻食少，腹痛胁胀，月经不时，或如崩漏，或痰盛喘嗽，头目眩痛，或五心烦热，口渴饮汤，或健忘惊悸，盗汗无寐等症，卧床年许。悉属肝脾亏损，气血不足所致，用十全大补、加味归脾，兼服月馀，诸症悉痊。
●芎藭散
川芎（一钱）　赤茯苓　赤芍药　酸枣仁（炒）　桂心　当归（酒洗）　木香　牛膝（酒洗）　羌活　枳壳（炒）　甘草（各三分）
上水煎服。
●羚羊角散　治血气身体疼痛，手足无力。
羚羊角（镑）　酸枣仁（炒）　生地黄　槟榔（各一两半）　五加皮　防风　赤芍药　当归（酒洗）　骨碎补（炒）　海桐皮　川芎（各五钱）　甘草（三钱）
上为末，每服二钱，温酒调下。
●通灵丸　治血风手足疼痛，不可忍者。
白附子　殭蚕（各一两，炒去丝）　全蝎（半两，炒）　麝香（一字）
上为末，炼蜜丸桐子大。每服十丸，温酒下，日三服。
●当归没药丸　治血风肢体刺痛，筋挛骨痹，或手足麻木。
当归　五灵脂（各一两，炒）　没药（半两）
上为末，醋糊丸桐子大。每服三十丸，姜汤下。
●虎骨散　治血风走痛，或打扑作痛。
虎骨（酥炙）　败龟板（酥炙）　当归（酒洗）　牛膝（酒洗）　漏芦　地龙（去土）　威灵仙　玄胡索（炒）　自然铜（制，等分）
上为末，每服二钱，热酒调下。
〖附方〗
●羌活胜湿汤　治头痛脊痛，腰似折，项似拔。
羌活　独活（各一钱）　藁本　防风　甘草（炙，各半钱）　蔓荆子　川芎（各二分）
上水煎服。如身重，腰沉沉然，是湿热也，加黄柏一钱，附子半钱，白术二钱。
●东垣清燥汤（方见后）
●四物汤
●补中益气汤
●四君子汤（三方见二十四卷第六论）
●小续命汤（方见十九卷第八论）
●逍遥散
●加味归脾汤
●十全大补汤（三方见二十四卷第四论）
●六味丸（方见二十四卷第十一论）

妇人血风白虎历节走疰方论第二  ***************************
妇人血风，白虎历节，由体虚风邪乘之，随血而行，或淫溢皮肤，或卒然掣痛走疰，如虎啮者，加减小续命汤主之。
愚按：东垣云：若人身体沉重，走疰疼痛，此湿热相搏，或风热郁而不得伸，附著于有形也。是症多因饮食起居失节，或因七情劳役失宜，脾胃亏损，腠理不密，外邪所侵，以致内热晡热，自汗盗汗，或经候不调，饮食不甘。治法：湿热肿痛者，清燥汤；兼痰，佐以二陈汤。肝火作痛者，加味逍遥散。脾郁作痛者，加味归脾汤。血虚作痛者，四物汤。气虚作痛者，四君子汤。气血俱虚者，八珍汤。俱加羌活、川芎。月经先期而痛者，加味逍遥散。头眩倦怠而痛者，补中益气汤。大抵按之痛甚者病气实，按之痛缓者元气虚，劳役而痛者亦元气虚也，饮食失宜而痛者脾气虚也，恼怒而痛者肝火盛也，若昼轻而夜重者血分病也。（与前兼用）
〖附治验〗
一妇人历节，发热作渴，饮食少思，月经过期，其脉举之洪大，按之微细，用附子八物，四剂而痛止，用加味逍遥而元气复，用六味丸而月经调。
一妇人体肥胖，素有热，月经先期，患痛风，下体微肿，痛甚则小便频数，身重脉缓，此风湿血虚而有热。用羌活胜湿汤二剂，肿痛渐愈。用清燥汤数剂，小便渐清。用加味逍遥散，内热渐愈。又为饮食停滞，发热仍痛，面目浮肿，用六君加柴胡、升麻而愈。又因怒气，小腹痞闷，寒热呕吐，用前药加山栀、木香而安。惟小腹下坠，似欲去后，此脾气下陷，用补中益气而愈。后因劳役怒气，作呕吐痰，遍身肿痛，经行寒热，此肝木侮脾土，用六君加柴胡、山栀，肿痛呕吐悉退，后用补中益气而安。
一妇人饮食少思，畏风寒，患痛风，呕吐寒热，脉弦紧，用附子八物而四肢痛愈，用独活寄生而腰痛渐痊。惟两膝肿痛，用大防风汤而痛渐愈，用归脾、逍遥而元气复。
●漏芦散　治走疰疼痛。
漏芦　当归（酒洗）　牛膝（各三钱）　桂心　地龙（去土）　防风　羌活　白芷　没药　甜瓜子（各半两）　虎胫骨　败龟板（各炙酥，一两）
上为末，每服二钱，热酒调下。
●四生丸　治骨节作痛，或浑身麻痹。
白殭蚕（炒，去丝）　地龙（去土）　白附子　五灵脂　草乌（去皮尖，各等分）
上为末，米糊丸桐子大。每服二十丸，茶清送下，酒调服亦可。
●麝香丸　治历节诸风走痛，或如虫行。
大川乌（三个，去皮尖，生用）　全蝎（二十一个）　黑豆（二十一粒）　地龙（去土，五钱）　麝香（一字）
上为末，米糊丸绿豆大。每服十丸，温酒下。许学士云：予得此方，凡历节及不测疼痛，一二服便瘥。治一贵妇，遍身走痛，夜如虫啮。三服而愈。
●附子八物汤　治历节痛如锤锻。
附子（炮）　乾姜（炮）　芍药（炒）　茯苓　人参　甘草　桂心（各五分）　白术（一钱五分）
上水煎服。一方去桂，用熟地黄二钱。
●独活寄生汤（方见后）
●小续命汤（方见后）
一妇人两踝作痛，上行膝髀肩肘，痛如锤锻，至夜尤剧，六脉皆紧，一剂而愈。又邓安人，夏月患此，人迎脉虚，此因暑而得，用酒蒸黄连，一服亦安。
〖附方〗
●东垣清燥汤　治元气虚，湿热乘之，遍身痠软，或肺金受邪，绝寒水生化之源，肾无所养，小便赤小，大便不调，腿腰痿软，或口乾作渴，体重麻木，头目眩晕，饮食少思，或自汗盗汗，肢体倦怠，胸满气促。
黄耆（一钱五分）　五味子（九粒，杵，炒）　黄连（炒）　神麴（炒）　猪苓　柴胡　甘草（炙，五分）　苍术　白术（炒）　麦门冬（去皮）　陈皮（炒）　生地黄　泽泻（各五分）　白茯苓　人参　当归（酒洗）　升麻（各三分）　黄柏（酒拌，一分）
上水煎服。
●二陈汤（方见二十四卷第五论）
●八珍汤
●加味逍遥散
●加味归脾汤（三方见二十四卷第四论）
●四物汤
●四君子汤
●六君子汤
●补中益气汤（四方见二十四卷第六论）
●六味丸（方见二十四卷第十一论）
●羌活胜湿汤（方见前）
●大防风汤（方见二十四卷第九论）

妇人血风瘾疹瘙痒方论第三  ***************************
妇人瘙痒瘾疹，五心烦热，乃血风攻疰，用人参荆芥散、消风散、逍遥散。大抵因体虚风寒相搏，赤属血分，白属气分也。经云：汗出见湿，乃生痤痱。凡人汗出不可露卧沐浴，使人身振寒热，致生风疹也。
愚按：前症有身发疙瘩，或如丹毒，痒痛不常，或脓水淋漓，发热烦渴，或头目昏眩，日晡益甚，或寒热发热，月经不调，皆肝经风热血燥，用加味逍遥散为主，佐以四君、芎、归。若忿怒身发疙瘩，痛疼寒热，乃肝火血燥，用加味小柴胡汤。气血俱虚，八珍加柴胡、丹皮。若夜间发热，作渴谵语，乃热入血室，用小柴胡加生地；血虚，四物合小柴胡，后用加味逍遥散调理。若郁结食少体倦，内热晡热，乃脾经血燥，用加味归脾汤，寒热加出栀、熟地。若游走瘙痒，乃血风走注，用何首乌散；血虚，逍遥散；风热，消风散。若专用风药，复伤阴血，必致筋挛等症。）
〖附治验〗
一妇人身发疙瘩，或如丹毒，痒痛不常，搔碎成疮，脓水淋漓，发热烦渴，头目眩晕，日晡益甚，此血虚内热之症，以当归饮加柴胡、山栀治之而愈。
一妇人患前症，肢体疼痛，头目不清，自汗盗汗，月水不调，肚腹作痛，食少倦怠，先用人参荆芥散，后用逍遥散，治之而痊。
一妇人因忿怒，身发疙瘩，憎寒发热。余谓肝火，用小柴胡汤加山栀、黄连治之而愈。后口苦胁痛，小便淋漓，复用前药全愈。
一妇人患前症发热，夜间谵语，此血分有热，以小柴胡汤加生地治之而安。后用四物汤加柴胡、山栀、丹皮而热退，又用逍遥散全愈。
一室女十四岁，天癸未至，身发赤斑痒痛，左关脉弦数，此因肝火血热，以小柴胡汤加山栀、生地、丹皮治之而愈。若因怒而致者，亦宜治以前药。（治验余见二十四卷血风门）
●何首乌散　治皮肤瘙痒游走无定。
何首乌　防风　白蒺藜（炒）　枳壳（麸炒）　天麻　殭蚕　胡麻（炒）　茺蔚子　蔓荆子（各一钱）　茵陈（五分）
上水煎服。
〖附方〗
●四物汤
●四君子汤（二方见二十四卷第六论）
●加味小柴胡汤
●小柴胡汤（二方见二十四卷第二论）
●八珍汤
●加味归脾汤
●加味逍遥散
●逍遥散（四方见二十四卷第四论）
●当归饮（方见二十四卷第六论）
●消风散（方见二十四卷第七论）
●人参荆芥散（方见五卷第三论）

妇人虚风头目眩晕方论第四  ***************************
妇人头眩，由气虚风入于脑，循脉引于目系，目系急而然也，邪甚则必癫。《素问》云：头痛癫疾，下虚上实，过在足少阴巨阳，甚则入肾，徇蒙招摇，目瞑耳聋；下实上虚，过在足少阳厥阴，甚则在肝。下虚者肾虚也，故肾厥则头痛；上虚者肝虚也，故肝虚则晕。徇蒙者，如以物蒙其首，招摇不定。目眩耳聋，皆晕之状，故肝厥头痛不同也。
愚按：丹溪先生云：眩者言其黑运旋转，其状目闭眼昏，身转耳聋，如立舟船之上，起则欲倒。盖虚极乘寒得之，亦不可一途而取轨也。若风则有汗，寒则掣痛，暑则热闷，湿则重滞，此四气乘虚而眩运也。若郁结生痰而眩晕者，此七情虚火上逆也。若淫欲过度而眩晕者，此肾虚气不归源也。若吐衄漏崩而眩晕，此肝虚不能摄血也。有早起眩晕，须臾自定者，元气虚也，正元饮下黑锡丹。伤湿头运，用肾著汤加川芎，有痰用青州白丸子。头风，风热也，久则目昏。偏头风，相火也，久则目紧便涩。皆宜出血以开表之。窃谓前症肝虚头晕，用钩藤散；肾虚头晕，六味丸；头晕吐痰，养正丹，不应，八味丸；血虚，四物、参、苓、白术，不应，当归补血汤；气虚，四君、归、耆，不应，益气汤；肝木实，泻青丸，虚用地黄丸，不应，川芎散；脾气虚，二陈、参、术、柴胡、升麻，不应，益气汤加茯苓、半夏；脾胃有痰，半夏白术天麻汤；风痰上壅，四神散；发热恶寒，八物汤；七情气逆，四七汤；伤湿而晕，除湿汤。
〖附治验〗
一妇人素头晕，不时而作，月经迟而少，此中气虚弱，不能上升而头晕，不能下化而经少，用补中益气汤而愈。后因劳仆地，月经如涌，此劳伤火动，用前汤加五味子，一剂而愈。前症虽云气无所附，实因脾气亏损耳。
一妇人内热口乾，劳则头晕，吐痰带下。详见六卷第十六论。
●养正丹　治虚风头眩，吐涎不己。盖此药升降阴阳，补接真气，非止头眩而已。
黑铅　水银　硫黄（研）　朱砂（各一两，研）
上用砂器熔铅，下水银搅匀，离火少时，入硫砂再搅，候冷为末，饭丸绿豆大。每服三十丸，空心、食前枣汤下。
●钩藤散　治肝厥头晕。
钩藤钩　陈皮（炒）　半夏（姜制）　麦门冬（去心）　茯苓　茯神（去木）　人参（去芦）　甘菊花　防风（各一钱）　甘草（炙，三分）　石膏（煅，二钱）
上姜水煎。
●川芎散　治肝肾虚风，头目眩晕，或头痛耳鸣，目繫紧急。
小川芎　山药　白茯神　甘菊花（野菊不用）　人参（各半两）　山茱萸肉（一两）
上为末，每服二钱，酒调，日三服。
●三五七散　治八风五痹，肢体不仁，或风寒入脑，头痛目旋，耳内蝉鸣。
附子（炮）　细辛（各三两）　乾姜（炮，各五两）　山茱萸　防风　山药（炒，各七两）
上为末，每服二钱，温酒调。
●四神散　治血风眩晕，头痛寒热唾痰。
菊花　当归（酒洗）　旋覆花（去梗叶）　荆芥穗（各一钱）
上葱白三寸，茶末一钱，水煎。
●《斗门方》　治血风头旋，或不知人事，用喝起草嫩心阴乾为末。酒服二钱，其功甚效。即前苍耳散。
治头旋如天动地转，名曰心眩，胆矾一两细研，用面饼剂一个拌匀，勒如骰子大，瓦上焙乾。每服一骰为末，灯心、竹茹煎汤调下。此去痰之法，当审而用之。
〖附方〗
●正元饮　治下元虚败，痰气上涌，头目眩晕，脏腑滑泄，时或自汗，手足逆冷，霍乱转筋等症。
红豆（炒，二钱）　人参（去芦，三两）　附子（炮，去皮尖，一两）　茯苓　甘草（炙，各一两）　肉桂（五钱）　川芎　山药（姜汁炒）　乌药　乾葛（各一两）　白术（二两）　乾姜（炮，三钱）　黄耆（炙，一两半）
上每服三钱，姜枣水入盐少许，煎送黑锡丹。
●黑锡丹　治真阳虚败，痰气壅塞，心火炎炽，或赤白带下等症。
肉桂　沉香　附子（炮，去皮脐）　胡芦巴（酒浸，炒）　破故纸（炒）　茴香（炒）　肉豆蔻（面裹，炒）　阳起石（研，水飞）　金铃子（蒸，去皮核）　木香（各一两）　硫黄　黑锡（去灰，各二两）
上将黑锡、硫黄入铫内，炼结砂子，倾出地上，去火毒，研细，余药为末和匀，再研至黑光色，酒糊丸桐子大，阴乾入布袋擦令光润，每服四十丸。
●肾著汤（方见十五卷第八论）
●青州白丸子方（见三卷第四论）
●六味丸
●八味丸（二方见二十四卷第十一论）
●当归补血汤（方见十九卷第六论）
●四物汤
●四君子汤
●补中益气汤（三方见二十四卷第六论）
●二陈汤（方见二十四卷第五论）
●泻青丸（方见二十四卷第三论）
●八物汤（方见二十四卷第四论）
●四七汤（方见十二卷第七论）
●除湿汤（即肾著汤加川芎）
●半夏白术天麻汤（方见四卷第五论）

妇人血风头痛方论第五  ***************************
许学士云：妇人患头风者，十居其半，每发必掉眩，如在车船之上。盖因肝经血虚，而风邪袭之尔。用川芎当归散。若头痛连齿，时发时止，连年不已，此风中脑，谓之厥逆头痛。宜白附子散，及灸曲鬓穴，在耳掩前正尖上，灸七壮，左痛灸左，右痛灸右。
愚按：东垣云：足太阳头痛，脉浮紧，恶风寒，川芎、羌活、独活、麻黄为主。手少阳经头痛，脉弦细，往来寒热，柴胡为主。足阳明头痛，身热，目疼鼻乾，恶寒发热，脉浮缓而长，升麻汤，或石膏、白芷为主。手太阳头痛，有痰体重，或腹痛，为痰癖，脉沉缓，苍术、半夏、南星为主。足少阴经头痛，足寒气逆，为寒厥，脉沉细，麻黄附子细辛汤为主。足厥阴头项痛，或吐涎沫，厥冷，脉浮缓，吴茱萸汤主之。诸血虚头痛，当归、川芎为主。诸气虚头痛，人参、黄耆为主。气血俱虚头痛，调中益气，少加川芎、蔓荆、细辛。痰厥头痛，半夏白术天麻汤。厥逆头痛，羌活附子汤。如湿气在头者，以苦吐之，不可执方而治。若脉杂乱而病见不一，且补胃为主。
〖附治验〗
一妇人因劳耳鸣，头痛体倦，用补中益气加麦门、五味而痊。三年后得子，因饮食劳倦，前症益甚，月经不调，晡热内热，自汗盗汗，用六味地黄丸、补中益气汤顿愈。经云：头痛耳鸣，九窍不利，肠胃之所生也。故脾胃一虚，耳目九窍皆为之病。
一妇人两眉稜痛，后及太阳，面青善怒，此肝经风热之症，用选奇汤合逍遥散加山栀、天麻、黄耆、半夏、黄芩而愈。此症失治，多致伤目，或两耳出脓则危矣。头痛手掉身麻，见一卷第五论。
●川芎当归散
川芎（一钱）　当归（酒拌）　羌活　旋覆花　细辛　蔓荆子　防风　石膏（煅）　藁本　荆芥穗　半夏曲　生地黄　甘草（炙，各五分）
上水煎服。
●白附子散　治风邪风痰，头痛连齿，不时举发，或远年不愈。
麻黄（不去根节）　乌头（炮，去皮）　南星（炮，各半两）　白附子（炮，一两）　全蝎（炒，五枚）　辰砂　麝香　白姜（炮，各一钱）
上为末，酒调服三，卧少时。
●川芎茶调散　治诸风上攻，头目昏重，偏正头痛。
薄荷（八两）　川芎　荆芥（各四两）　羌活　白芷　防风　甘草（炙，各二两）　细辛（一两）
上为末，每服二钱，食后茶清调。
如圣饼子加细辛，其效甚速。若头痛筋挛，骨重少气，哕噫腹满，咳嗽烦冤，其脉举之则弦，按之石坚，由肾气不足而逆上，谓之肾厥头痛，宜玉真丸、硫黄丸。
●硫黄丸　治头风不问新久，服此除根，屡用屡效。
硫黄（二两）　硝石（一两）
上为末，滴水丸指顶大。每服一丸，空心，细嚼茶清下。
一方，用生莱菔汁，仰卧注两鼻，数年之患，一注即愈。
一方，治风邪入脑，患头痛不可忍，不问年岁。
硝石　人中白　脑子（等分）
上为末，用一字，吹入鼻中。
●都梁丸　治产前产后，风邪所伤，头痛头晕。（方见后）
〖附方〗
●调中益气汤　治气血俱虚而头痛。
芍药（三分）　升麻（二分）　黄耆（一钱）　甘草（五分）　五味子（七粒）　当归　白术　人参（各三分）　柴胡　橘皮（各二分）
上水煎。
●半夏白术天麻汤
半夏（一钱半）　白术　神麴（炒，各一钱）　天麻黄耆　人参　苍术　陈皮　泽泻　茯苓（各五分）　大麦糵（一钱半）　乾姜（三分）　黄柏（酒制，二分）
上每服半两，水煎。
●羌活附子汤
麻黄　黑附子（炮）　白芷　白殭蚕　黄柏（各三分）　羌活　苍术（各五分）　防风　甘草　升麻（各五分）　黄耆（五分）
上水煎服。
●选奇汤　治风热上壅，眉稜骨痛，或头目眩晕。
羌活　防风（各三钱）　甘草（二钱，夏生冬炒）　黄芩（酒制，冬去之）
上每服三钱，水煎，时时服。
●吴茱萸汤
●升麻汤
●麻黄附子细辛汤（三方见六卷第十二论）
●补中益气汤（方见二十四卷第六论）
●六味丸（方见二十四卷第十四论）
●逍遥散（方见二十四卷第四论）

妇人颈项强痛方论第六  ***************************
夫颈项属足太阳膀胱、足少阴肾，二经相为表里，若感风寒湿气，则发热恶寒，颈项强急，腰背反张，瘈瘲口噤，脉沉迟弦细。新产血虚出汗，多患此症。若因鼾睡失枕而致，用三五七散、追风散。若风邪所伤，用都梁丸、木瓜煎。
愚按：东垣云：肩背痛不可回顾，此手太阳气郁而不行，以风药散之。窃谓前症若因肝木自旺，用泻青丸；精血不足，六味丸；风热淫肝，加味逍遥散；怒动肝火，加味小柴胡汤；肝经血虚，加味四物汤；肾不能生肝，六味丸；膀胱气滞，羌活胜湿汤。大抵肝火旺，则肝血虚而筋燥，颈项强急，或腰背反张，或四肢拳挛，或颈项等处结核。
〖附治验〗
一妇人耳内或后项侧作痛，寒热口苦，月经不调，此肝胆经火，兼伤脾胃，用四君加柴胡、升麻、黄耆、芍药而愈。后因劳役怒气，呕吐胁胀，用六君子汤加山栀、柴胡而安。
一妇人因怒，寒热作渴，左目紧小，头颈动掉，四肢抽搐，遍身疼痛，此血虚肝热则生风也，用加味逍遥加钩藤钩数剂，诸症渐愈，又用八珍汤而痊。
●追风散　治风邪所乘，头目眩痛，口眼歪斜，牙关紧急，或百节疼痛，鼻塞声重，项背拘急，皮肤瘙痒，面若虫行。
川乌（炮，去皮脐尖）　防风　石膏（煅）　川芎　甘草（炙，各一两）　荆芥穗　白殭蚕（炒，去丝）　天南星　羌活　地龙（去土）　白附子（炮）　全蝎（去尾，钱半）　白芷（各半两）　草乌（炮，去皮脐尖）　没药（研）　乳香（研）　雄黄（研，各一钱）
上为末，每服五分，用茶清少许，食后临卧调下。
●都梁丸　治诸风项背不利，头目眩晕，脑门作痛，或产前产后伤风，头目昏重，血风头痛。用白芷末蜜丸弹子大，每服一丸，细嚼，荆芥煎汤下。
●木瓜煎
木瓜（不犯铁器，二个）　乳香（一两，研）
上以木瓜去核，入二药，仍盖合之，饭上蒸烂，研成膏。每服三匙，生地黄汁半盏，无灰酒和服。有人患此，自午发至夜方止。余曰：此是少阴经症，发必先从足起。盖足少阴之筋，自足大指起至头，筋者肝之合也，日中至夜，天之阳，阳中之阴。又曰：阳中之阴，肺也。自离至兑，阴旺阳弱之时。故《灵宝毕法》云：离至乾，肾气绝而肝气弱。肝肾二脏，受阴气，故发于是时。余受此方，三服而愈。
〖附方〗
●泻青丸（方见二十四卷第三论）
●羌活胜湿汤（方见前）
●六味丸（方见二十四卷第十一论）
●八珍汤
●加味逍遥散（二方见二十四卷第四论）
●加味小柴胡汤（方见二十四卷第二论）
●加味四物汤
●四君子汤（二方见二十四卷第六论）

妇人腰痛方论第七  ***************************
夫肾主于腰，若妇人腰痛，由肾气虚弱，外感六气，内伤七情，皆能致之。如因风邪所乘，用小续命汤加桃仁、杜仲。如因寒湿所伤，五积散。肾经虚弱，青娥丸。如因气血凝滞，用牵牛、茴香之类。
愚按：陈无择先生云：若形体虚羸，面色黧黑，腿足痿软，不能行立，此失志所为也。腹急胁胀，目视䀮䀮，宗筋弛纵，白淫下注，此郁结所为也。肌肉不仁，饮食不化，肠胃胀满，闭坠腰胁，此忧思所为也。皆属内因。若腰冷作痛，身重不渴，小便自利，饮食如故，因劳汗出，腰痿胁痛，或坠堕血滞，房劳精竭，皆属内外因也。窃谓前症失志，肾虚热者，六味丸；肾虚寒者，八味丸；郁怒伤肝，实用龙胆泻肝汤，虚用六味丸、补肝散；忧虑伤脾者，归脾汤、逍遥散；肾著者，寒则术附汤，虚则肾著汤；腰膝痛者，寄生汤、养肾散；瘀血滞者，如神汤、舒筋汤；房劳腰痛者，青娥丸、十补丸。
〖附治验〗
一妇人腰痛三年矣，每痛必面青，头晕目紧，余以为肝脾气虚，用补肝散而愈。三年后，因劳役，患头痛兼恶心，用补中益气汤加茯苓、半夏、蔓荆子而愈。
一妇人苦腰痛，数年不愈，余用白术一味，大剂服，不三月而痊。乃胃气虚闭之症，故用白术也。
●如神汤　治男妇腰痛。
延胡索　当归　桂心（等分）
上为末　每服二钱，温酒调。甚者，不过数服。
●独活寄生汤　治足三阴虚，风湿所侵，脚膝历节作痛。
独活　桑寄生　续断（酒炒）　杜仲（姜汁炒）　细辛　牛膝（酒拌炒）　秦艽　茯苓　白芍药（炒）　桂心　川芎　防风　人参　熟地黄（自制）　当归　粉草（炙，各五分）
上水煎。
●舒筋散　治风寒伤肾膂作痛，或闪挫气滞。血瘀亦良。
玄胡索（炒）　杜仲（姜汁炒）　官桂（去皮）　羌活　芍药（等分）
上为末，每服二钱，酒调。
又方，橘核炒木香，研，酒下。
〖附方〗
●《济生》术附汤　治寒湿伤肾，腰重冷痛，小便自利，或手足逆冷。
附子（炮）　白术（各一两）　杜仲（姜炒，半两）
上每服四钱，姜水煎。
●《三因》肾著汤　治肾虚为病，身重腰冷，如水洗状，不渴而小便自利，饮食如故，腰以下冷痛，如带数千钱。
茯苓　白术（各四两）　乾姜（炮）　甘草（炙，各二两）
上每服四钱，水煎，空心服。
●青娥丸　治肾虚腰痛，或外邪所侵，腰腿或筋骨作痛。
胡桃仁（二十枚）　蒜（研膏，四两）　破故纸（酒浸，炒，八两）　杜仲（去皮，姜汁浸，炒，一斤）
上为末，蒜膏丸桐子大。每服五十丸，空心醋汤下。蒜不用亦可。
●六味丸
●十补丸
●八味丸（三方见二十四卷第十一论）
●龙胆泻肝汤（方见二十四卷第六论）
●补肝散（方见七卷第十七论）
●养肾散（方见后）
●归脾汤
●逍遥散（二方见二十四卷第四论）

妇人腰脚疼痛方论第八  ***************************
肾主于腰脚，女人胞络系焉。若劳伤肾气，风冷客于脉络，故腰脚作痛也。治当补元气为主，佐以祛邪之剂。
愚按：前症若真阳衰败，寒邪乘袭，手足俱冷，头痛恶寒，或呕吐腹痛等症，宜用本方。若气血虚弱，寒邪所感，恶寒发热，头痛作渴，或呕吐腹痛等症，宜用五积散。若元气虚弱，湿热所伤，两胫肿痛，寒热身疼，或呕吐不食等症，宜用槟苏败毒散。若元气虚弱，脾胃弱，寒热呕吐，发热头痛，喘渴体倦等症，宜用补中益气汤。若足三阴精血亏损，阴火内动，内热晡热，作渴痰甚，小便频数等症，宜用六味地黄丸。若足三阴阳气虚败，恶寒发热，手足俱冷，吐痰不食，二便滑数等症，宜用八味地黄丸。
〖附治验〗
一妇人先腰胯作痛，后两腿亦痛。余以为足三阴虚寒，外邪所伤，用小续命汤及独活寄生汤，或作或止，所用饮食极热，腹中方快。余曰：邪气去而元气虚寒也。诊其脉果沉细，用养肾散渐愈，又用十补丸而痊。
一妇人所患同前，但发热作渴，喜冷饮食，脉洪数，按之迟涩。余以为血虚有热，用羚羊角散，去槟榔，加白术、茯苓数剂，更用加味逍遥散而瘥。
一妇人患前症时，或腿膝作痛，脉浮数，按之迟缓。此元气虚而风湿所乘，用独活寄生汤顿愈，又用八珍汤而安。
一妇人因怒患前症，寒热往来，口苦不食，晡热内热。余以为肝火血虚，先用小柴胡、山栀顿愈，又用加味逍遥散而瘳。
一妇人患前症，寒热头痛，殊类伤寒。此寒邪之症，用槟苏败毒散而安，又用补中益气调补而愈。
●骨碎补散　治阳气虚弱，外寒所侵，腰脚疼痛，腹胁拘急。
骨碎补（炒）　萆薢（酒炒）　牛膝（酒炒）　桃仁（去皮尖）　海桐皮　当归（酒拌）　桂心　槟榔（各五分）　赤芍药（炒）　附子（炮）　川芎　枳壳（麸炒，各二分）
姜枣水煎。
●养肾散　治肾经虚弱，风寒所侵，以致腰脚疼痛，不能步履。
苍术（一两）　乾蝎（三钱）　天麻　草乌头（炮，去皮尖）　黑附子（炮，去皮脐，各二钱）
上为末，每服一钱，酒调服，麻痹少时随愈。孕妇勿服。此治风寒伤肾膀胱虚寒之良药，用之得宜，殊有神效。
〖附方〗
●五积散（方见后）
●槟苏败毒散（方见二十四卷第十论）
●补中益气汤（方见二十四卷第六论）
●十补丸
●六味丸
●八味丸（三方见二十四卷第十一论）
●小续命汤（方见前）
●独活寄生汤（方见前）
●羚羊角散（方见前）
●加味逍遥散
●八珍汤（二方见二十四卷第四论）
●小柴胡汤（方见二十四卷第二论）

妇人风邪脚气方论第九  ***************************
妇人脚气，乃肝脾肾三经，或胞络气虚，为风毒所搏而患。盖胞络属于肾，主于腰脚，三经络脉起于足中指，若风邪客于足，从下而上，动于气，故名脚气。皆由六淫七情，或产后，或经行风毒相搏。其症或头痛身热，肢节作痛；或大便秘结，小便小利；或脚膝缓弱，足胫肿满；或腰膝枯细，忪悸呕逆；或小腹不仁，举体转筋；或胸满气急，遍体痠痛。用香苏散加槟榔、生姜。若寒中三阳必冷，用小续命汤。若暑中三阴必热，用小续命汤去附子。大躁者，紫雪最良，无紫雪以百合、薄荷煎，冷水调服。大便秘，用脾约丸、麻仁丸、三和散。补药、淋洗，皆大禁也。
愚按：严用和先生云：前症初患不觉，因风邪乃发，先从脚起，或缓弱痹痛，不能行履，或两胫肿满，或足膝细小，或心中怔忡，或小腹不仁，或举体转筋，或见食作呕，或胸满气急，遍体痠痛。其脉浮而弦者因于风，濡而弱者因于湿，洪而数者因于热，迟而涩者因于寒。男子由于肾气亏损，女子血海虚弱，用八味丸。若饮食停滞，臀腿痠胀，浮肿作痛，此脾气下陷，用六君子少加柴胡、升麻。不应，须用八味丸。若发热口渴，月经不调，两腿无力，此足三阴血虚火燥，用六味、八味二丸兼服。前症西方之人多患之，因素食乳酪，脾胃壅滞，胫足肿满。至于南方亦有，因膏粱厚味，湿热下注而患者，故古人谓之壅疾。所用之方，多疏通发散之剂。然感于房劳过度，亏损三阴，治法又当以固本为主。故六物附子为元气虚弱，寒邪内侵之圣药。所属各经等方附后。
〖附治验〗
一妇人两臁赤痛，寒热口苦，呕吐懒食，面色青黄或赤，此肝木乘脾土，用小柴胡汤加山栀、升麻、茯苓，二剂顿愈。又用六君子汤加柴胡、山栀全愈。
一妇人饮食劳役，两臁兼腿疼痛，或时寒热，余以为脾虚湿热下陷，用补中益气汤加山栀、茯苓、半夏，治之而痊。后复作，用六君子汤加柴胡、山栀全愈。
一妇人经行后，寒热晡热，两腿作痛，此肝经血虚也，加味逍遥散加山栀治之而愈。后因劳，日晡内热，或用四物、黄柏、知母之类，前症益甚，更加食少作泻。余以为元气下陷，前药复伤，后用六君子汤加补骨脂二剂，调补脾胃，而泻止食进，又用补中益气汤升举元气而痊。
●大腹皮散　治脚气肢节烦疼，心神壅闷，或头晕喘嗽不食。
大腹皮　紫苏　木通　桑白皮（炒）　羌活　荆芥　赤芍药（炒）　青皮　木瓜（不犯铁器）　独活（各五分）　枳壳（麸炒，一钱）
上姜葱水煎。
●半夏散　治脚气上攻，心腹胀满，饮食不下，呕吐不止。
半夏（姜制）　陈皮　人参　大腹皮　桂心（各三分）　槟榔（一钱）　赤茯苓　紫苏（各五分）
上姜水煎。
●桑白皮饮　治两脚浮肿，小便赤涩，腹胁胀满，或喘嗽痰涌，呕吐不食。
桑白皮（炒）　郁李仁（去皮）　赤茯苓（各一钱）　木香　防己（酒拌）　大腹皮　紫苏子（炒）　木通（去节）　槟榔　青皮（各五分）
上姜水煎。
〖附方〗
●大黄左经汤　治四气乘注足阳明经，以致臁腿作痛，或足胫赤肿，呕吐不食，大小便秘结，或恶食喘急，自汗等症。
细辛　茯苓　羌活　大黄（煨）　甘草（炙）　前胡　枳壳（麸炒）　厚朴（姜制）　黄芩（炒）　杏仁（去皮尖，等分）
上每服五钱，姜枣水煎。
●麻黄左经汤　治风寒暑湿，乘注足太阳经，以致腰足挛痹，肢节重痛，或憎寒发热，无汗恶寒，或自汗恶风头痛。
麻黄　乾葛　细辛　白术　茯苓　防己（酒拌）　桂枝　羌活　甘草（炙）　防风
上每服半两，姜枣煎服。
●半夏左经汤　治足少阳经为风寒暑湿乘注，以致恶寒发热，腰腿疼痛；或头目眩晕，呕吐不食；或热闷心烦，腿痹不随。
半夏（姜制）　乾葛　细辛　白术　麦门冬（去心）　茯苓　桂枝　防风　乾姜（炮）　黄芩（炒）　小草　甘草（炙）　柴胡
上每服半两，姜枣水煎。热闷加竹沥，喘急加杏仁、桑白皮。
●六物附子汤　治四气乘于足太阴经，以致骨节烦疼，四肢拘急，自汗短气，小便不利，或手足浮肿。
附子（炮）　桂　防己（各四钱）　甘草（炙，二钱）　白术　茯苓（各二钱）
上每服半两，姜水煎。
●换腿丸　治足三阴经为风寒暑湿之气所乘，发为挛痹缓纵，或上攻胸背，下注脚膝，疼痛发热，行步艰难。
薏苡仁　南星　石楠叶　石斛　槟榔　萆薢（酒拌）　川牛膝（酒浸）　羌活　防风　木瓜（各四两）　黄耆（炒）　当归（酒拌）　天麻　续断（酒炒，各一两）
上为末，酒糊丸如桐子大。每服五十丸，盐汤下。
●五积散　治风寒所伤，以致脚气疼痛，或寒热拘急，呕吐不食等症。
当归（酒拌）　芍药（炒）　川芎　炮姜　人参　茯苓　陈皮　桔梗（炒）　厚朴（姜炒）　白芷　苍术　半夏（姜制）　肉桂　麻黄　甘草（各五分）
上姜枣水煎。
●当归拈痛汤　治湿热为病，肢节烦疼，肩背沉重，胸膈不利；或兼遍身作疼，足胫肿痛不可忍者；或湿热流注下部，疮疡赤肿。
羌活　人参　苦参（酒制）　升麻　乾葛　苍术（各一钱）　甘草（炙）　黄芩（酒炒）　当归　茵陈（酒制，各五分）　防风　知母（酒炒）　泽泻　猪苓　白术（各四分）
上水煎服。
●紫苏子汤　治脚气上攻，阴阳交错，清浊不分，上重下虚，中满喘急，呕吐自汗，无复纪律。
紫苏子（微炒）　半夏（姜制，各二两）　前胡　厚朴（姜制）　当归（酒拌）　甘草（炙）　桂心　陈皮
上每四钱，入姜枣煎服。
●还少丹（方见二十三卷第四论）
●六味丸
●八味丸（二方见二十四卷第十一论）
●小柴胡汤（方见二十四卷第二论）
●加味逍遥散（方见二十四卷第四论）
●六君子汤
●补中益气汤（方见二十四卷第六论）


卷五  ——————————————————————————————————————————————————————————————————————————————————————————

妇人劳瘵各疰方论第一  ***************************
夫骨蒸殗殢，复连尸疰、劳疰、虫疰、毒疰、热疰、冷疰、食疰、鬼疰、疰者注也，自上注下，与前人相似，故曰疰。其变有二十二种，或三十六种，或九十九种，令人沉沉默默，寒热盗汗，梦与鬼交，遗泄白浊，或腹中有块，或脑后两边有结核，咳嗽脓血，下利羸瘦，死而传疰，甚至灭门。更有蜚尸、遁尸、寒尸、丧尸、尸注，谓之五尸。人为其疰者，不自知所苦，虽有狸骨、獭肝、天灵盖等方，未尝见效，唯崔氏灸法，早用有济。若寒热自汗，面白目干，口苦，神昏善恐，不能独卧，传在肝也。若寒热面黑，鼻燥善忘，大便秘泻，口舌生疮，传在心也。若寒热面青唇黄，舌本硬强，言语不出，饮食无味，羸瘦吐涎，传在脾也。若寒热面赤鼻白，乾燥毛折，咯嗽喘急，吐涎脓血，传在肺也。若寒热面黄耳焦，脚胻痠痛，小便白浊，遗沥腹痛，传在肾也。
愚按：前症诚然有之，故葛仙翁用獭肝一具，阴乾杵末，水下方寸匕，日三服，未愈再作。宋宣和间一法师，善考讯鬼怪，时一妇以疾投状，既而如有鬼祟所附。曰：非我为患，乃病人命自衰尔。渠今己成虫食肺，故令吐血声嘶。又屡掠问彼所畏何物。云：以獭爪为末，酒服之，则去矣。患家如其言得愈。獭爪即獭肝之类欤。《玄珠》云：虫瘵多有兄弟互相传染，甚至绝户。此乃冤牵相缠及风水所致，虽有符文、法水下虫之方，然虫去而人亦亡。若能平素保养，亦可免矣。窃究《养生微旨》云：益气补肺，益精滋肾，皆资其化源也。盖人之精血常不足，加之数夺其真，资化失常，则胃气不固，精气滑脱，不能上接阳气，故头重或痛，气弱而食少，元气下陷，脉即微弱，外散欲绝而虚洪，或见损脉，此实元气不足之所致，非有外感贼邪之病也。
〖附治验〗
一妇人素勤苦，因丧子，饮食少思，忽吐血甚多而自止，此后每劳则吐数口，瘵症已具，形体甚倦。午前以补中益气，午后以归脾汤送地黄丸而愈。
一妇子患前症，反其唇视有白点，此虫蚀肺也。余云：急寻獭肝治之。不信，果咳脓而殁。后闻其兄弟三人，皆夭于此症。大凡久嗽，当视其两唇，若上唇有点，虫蚀上部，下唇有点，虫蚀下部。
〖二十四种蒸病论〗
（新附）
所谓劳蒸者，毛折发焦，肌肤甲错，其蒸在皮。外热内寒，身振肉瞤，其蒸在肉。发焦鼻衄，或复尿血，其蒸在血。身热烦躁，痛如针刺，其蒸在脉。爪甲焦枯，眼昏胁痛，其蒸在髓。头眩热闷，涎浊眵泪，其蒸在脑。男子失精，女子白淫，其蒸在玉房。乍寒乍热，中脘烦闷，其蒸在三焦。小便赤黄，凝浊如膏，其蒸在膀胱。大便秘泄，腹中雷鸣，其蒸在小肠。大腹隐痛，口舌乾疼，其蒸在大肠。口鼻乾燥，腹胀自汗，睡卧不安，其蒸在胃。口舌耳聋，两胁下痛，其蒸在胆。里急后重，肛门秘涩，其蒸在广肠。小腹㽲痛，筋脉纵缓，阳器自强，其蒸在宗筋。眩晕下泪，躁怒不常，其蒸在肝。舌黑气短，烦闷洒淅，其蒸在心。唇乾口疮，胸腹胀闷，畏寒不食，其蒸在脾。咳嗽喘满，咯痰吐血，声嘶音哑，其蒸在肺。耳轮焦枯，脚气痠痛，其蒸在肾。情想不宁，精物时下，其蒸在右肾。心膈噎塞，攻击疼痛，俯仰烦冤，其蒸在膈。此症虫多啮心肺，治当绝其根也。
愚按：《医林集要》云：前症若蒸肺，用天麦门冬、桔梗、紫菀、乌梅肉。若蒸皮，石膏、桑白皮。若蒸气，喘促鼻乾，身热不安，人参、黄芩、栀子。若蒸大肠，大黄、芒硝。若蒸心，黄连、生地黄、当归。若蒸脉、蒸血，皆用生地黄、当归、童子小便。若蒸小肠，赤茯苓、木通、生地黄。若蒸脾，芍药、木瓜、苦参。若蒸肉，芍药。若蒸胃，石膏、粳米、大黄、芒硝、乾葛。若蒸胆，柴胡、瓜蒌。若蒸三焦，石膏、竹叶。若蒸肝，川芎、当归、前胡。若蒸筋，川芎、当归。若蒸肾，生地黄、石膏、知母、寒水石、藁本。若蒸脑，生地黄、防风。若蒸髓，天门冬、当归、生地黄。若蒸骨，鳖甲、地骨皮、当归、牡丹皮、生地黄。若蒸玉房，知母、黄柏、当归、芍药。若蒸脬，泽泻、茯苓、生地黄、沉香、滑石。若蒸膀胱，泽泻、滑石。凡此诸蒸，虚劳热病，食肉与油腻、房劳、饮酒而成者，久蒸不除，变为疳症即死。亦有疟病久而不愈，以致咳嗽失治，渐成骨蒸劳瘵之症，当推标本而治之。
崔氏灸骨蒸劳瘵，用细绳一条，男左女右，从足大拇指头齐量起，从脚板底当脚跟中心，向后引绳，循脚肚贴肉，直上至曲臂中横纹截断。又令患人解发分两边，见头缝，自囟门平分至脑后。乃平身正坐，取前所截绳，一头从鼻端齐引绳向上，直循头缝至脑后贴肉头垂下，循脊骨，引绳向下，至绳尽处，当脊骨以黑点记。此黑点不是灸穴。别取一绳，令患人合口，将绳按于口上，两头至吻，却钩起绳中心至鼻端根下，如人字样，齐两吻截断，将此绳展直于前在脊骨上黑点处，取中横量，勿令高下，于绳两头以白圈记之。此是灸穴，初灸七壮，累灸至百壮。此名患门穴，初灸此讫。次令其人半身正坐，稍缩臂膊，取一绳绕项向前双垂，与鸠尾齐，鸠尾是心歧骨，无是歧骨者，胸前两歧骨间量取一寸，即是鸠尾也，即截断，却背翻绳头向项后，以绳中停取心正，令当喉咙结骨上于第二次墨点处，折中横量绳两头，以白圈记之。此是灸穴，初灸七壮，累灸至百壮。又将第二次量口绳折中，当脊直上下竖停，中心在第二次墨记上下，绳头尽处，以白圈记之。此是灸穴，初灸七壮，累灸百壮。此纵横四方凡四穴，是名曰四花穴，初灸各七壮。若疮愈其疾未效，依法复灸，故云累灸至百壮。凡灸时可用灸足三里以泻其火为好。若妇人缠足短小，难为量，只取膏盲俞灸之，在第四椎下两傍各三寸是穴。次灸四花穴。道轩用此法灸之，无有不效者。
●神仙秘法　取劳虫须先择良日，焚香祷祝，令病人面向福德方服，神效。
青桑枝　杨柳枝　梅枝　桃枝（俱向东者，各七茎）　葱白（七茎）　青蒿（一握，如无以子代）　阿魏（一钱）　真安息香（一钱）
上用童便一升半，煎一升，入阿魏，再煮数沸，入朱砂半两，小槟榔半两，麝香半钱，五更并天明各进一服，下白虫尚可治，以淡粥补之。用药调理三五月再服，以除病根。如虫黑，已入肾，不可救矣。
治心胸痛引两胁，昏闷声浊，热壅鼻衄，或痰喘发热。
桑白皮（炒）　枳壳（麸炒）　木通　子芩（炒）　生地黄　白芍药　甘草（各五分）
上水煎服。
●温金散　治肺嗽恶寒，发热唾痰，皮毛焦燥。
甘草（炒）　黄芩（炒）　桑白皮（炒）　防风（各一两）　杏仁（二十七粒，制）　人参　茯苓（各半两）　麦门冬（三钱）
上前五味，用米泔浸一宿，晒乾，入人参等三味，每服三钱，入蜡一豆大，水煎。
●桔梗饮子　治心气不足，解倦益血，或喘嗽痰甚。
桔梗（炒）　甘草（炒）　黄耆（炒）　人参　麦门冬（各一钱）　青皮（三分）
上水煎服。
●治咽喉痛
百药煎（去黑皮）　硼砂　甘草　生白矾（等分）
上为末，每服一二钱，食后用米饮调，细呷咽之。
●含化丸　治肺间邪气，胸中积血作痛，失音痰喘。
蛤蚧（一只，去足，炙）　诃子（去核）　阿胶（粉炒）　麦门冬（去心）　细辛　甘草（炒）　生地黄（各半两）
上为末，蜜丸芡实大。食后含化一丸。
●河车丸　治一切劳瘵、虚损、骨蒸等疾。
紫河车（一具，初生男胎者尤良，洗净杵煨。本草云：人肉治瘵病，胞衣主劳损，面䵟皮黑，诸疾瘦悴）　白茯苓（半两）　人参（一两）　乾山药（二两）
上为末，面糊和，入河车，加三末丸梧子大。每服三五十丸，空心米饮下。嗽甚，五味子汤下。
●补肺汤　治劳嗽五脏亏损，晡热发热，盗汗自汗，唾痰喘嗽。
桑白皮（炒）　熟地黄（各一钱）　人参　紫菀　黄耆（炒）　五味子（炒，各五分）
用水煎，入蜜少许，食后服。
●养正膏　治传尸出汗，取虫辟邪。
鳖甲（一两，醋炒）　青蒿（一握）　淡豆豉（三七粒）　葱白（两茎）　安息香（一分，研）　桃柳桑枝（各七茎）　天灵盖（用匕豆大一片，酥炙）　桃仁（四十九个，去皮尖双仁）
上隔夜以水一升，浸至五更，煎至半升入童便半升，煎取四合。调槟榔、麝香末各一分，日高时顿服，以衣覆十指，汗出如藕丝，泻下如虫状。甚者旬日再服。
●阿胶丸　治劳嗽出血咯血，发热晡热，口渴盗汗。
阿胶（炒）　生地黄　卷柏叶　山药（炒）　大蓟根　五味子（杵，炒）　鸡苏（各一两）　柏子仁（炒）　人参　防风　麦门冬（去心，各半两）
上为末，炼蜜丸弹子大。每服一丸，细嚼，麦门冬煎汤下。
四君子汤加秦艽、黄蜡，水煎服尤炒，治劳嗽咯血。
●神授散　治传尸虫。用川椒二斤，去核併合口者，炒为末，每服一钱，面糊丸。空心米饮下，服尽见效。
●苏合香丸　治传尸骨蒸，劳瘵疰[疒/午]，鬼气心痛。（方见三卷第四论）
〖附方〗
●四君子汤（方见二十四卷第五论）
●补中益匀汤（方见二十四卷第六论）
●归脾汤（方见二十四卷第四论）
●六味地黄丸（方见二十四卷第十一论）

妇人骨蒸劳方论第二  ***************************
夫骨蒸劳，由积热附于骨而名也，亦曰传尸殗殢，复连无辜，其名不一。此病皆由脾胃亏损所致，其形羸瘦，腹胀泄泻，肢体无力。传于心肾则盗汗不止，腰膝冷痛，梦鬼交侵，小便赤黄。传于心则心神忪悸，喜怒不时，颊唇赤色，乍寒乍热。传于肺则胸满短气，咳嗽吐痰，皮肤甲错。传于肝则两目昏暗，胁下妨痛，闭户忿怒。五脏既病，则难治疗。
愚按：前症多因经行胎产，或饮食起居七情，而伤肝脾之所致。又或失于调摄，或过于攻伐而成。东垣先生云：发热之症，肺热者轻手乃得，微按全无，日西犹甚，乃皮毛之热。其症喘嗽寒热，轻者用泻白散，重者凉膈散、白虎汤、地骨皮散。心热者，微按之，皮肤之下，肌肉之上，轻手乃得，微按至皮毛则热少，加力按之则全不热，是热在血脉也，日中太甚。其症烦心心痛，掌中热而哕，用黄连泻心汤、导赤散、朱砂安神丸。脾热者，轻手扪之不热，重手按至筋骨又不热，不轻不重，在轻重之间，此热在肌肉，遇夜犹甚。其症怠惰嗜卧，四肢不收，无气以动，用泻黄散。肝热者，按之肌肉之下，至骨之上，寅卯时犹甚。四肢满闷，便难转筋，多怒多惊，筋痿不能起于床，用泻青丸、柴胡饮。肾热者，轻手重按俱不热，加重手按至骨分，其热蒸手如火。其症骨苏如虫蚀，困热不能起于床，用滋肾丸。此治实热之法也。窃谓肺经虚热者用人参补肺汤，脾气虚而不能生肺者用六君子汤，脾热遗于肺者用三黄丸，心经虚热者用补心汤，命门火衰不能生土者丸，心经虚热者用补心汤，命门火衰不能生土者用八味丸，肝虚不能生心者用补肝散，肾克心者用附子理中汤，脾经虚热者用人参黄耆散，土剋水者用承气汤，脾不能培肝者用六君子汤，元气下陷及金不能生水者俱用补中益气汤，肺克肝及肾经虚热与肾不能生肝者俱用六味丸。
〖附治验〗
一妇人发热晡热，盗汗自汗，殊畏风寒，饮食少思，或腹胀吞酸，或大便不实。此脾胃不足，诸经亏损。朝用补中益气，夕用八珍汤，倍用参、苓、白术，各二十馀剂，诸症渐愈。因丧母哀伤，患盗汗便血，用加味归脾汤，数剂而止，仍用前二药，又五十馀剂，寻愈，月经两月而至。适因怒去血过多，发热作渴，肢体酸倦，头目晕痛，用逍遥散、加味归脾汤二药调补而痊。
一妇人盗汗自汗，遍身痠疼，五心发热，夜间益甚，或咳嗽咽乾，或盗汗自汗，月经两三月一至，用加味逍遥散、六味地黄丸兼服，临卧又服陈术丸，三月馀，诸症悉愈，其经乃两月一至，又服两月而痊。陈术丸即陈皮白术为丸。
一妇人患前症，食少倦怠，肌肉消瘦，日晡发热，至夜益甚，月水过期，渐至不通，时发渴躁，误用通经之剂，热倦愈重，饮食愈少。余用八珍汤加升麻、丹皮、山栀、柴胡治之，热渐退，又用八珍、丹皮、软柴胡调理而愈。
一妇人饮食少思，胸膈不利，或胸中作痛，或大便作泻，或小便不利，用逍遥散加山栀、茯神、远志、木香而愈。后因怒寒热往来，倦怠烦热，以前药加炒黑黄连三分顿愈，用八珍汤调理而愈。后因怒吐血躁渴，用人参五钱，苓、术、当归各三钱，陈皮、甘草各一钱，治之而愈。
一妇人胸胁作痛，内热晡热，月经不调。余谓郁怒伤损肝脾，朝用归脾汤以解郁结，生脾气，夕用加味逍遥散以生肝血，清肝火，半载而愈。后因饮食失调，兼有怒气，月经如注，脉浮洪而数，用六君子加芎、归、炮姜，一剂而血止，用补中益气加炮姜、茯苓、半夏治之而元气复，又用归脾汤、逍遥散调理而康。
一妇人内热口乾，头晕吐痰，带下体倦，饮食少思。余谓脾气虚弱而不能生肺金，用补中益气汤加茯苓、半夏，脾气渐复，饮食渐进，诸症渐退，再用加味逍遥散治之寻愈。
一妇人腹胀胁痛，内热晡热，月经不调，不时吐痰，或用化痰行气之剂，胸膈不利。余谓脾气郁结，肝经血虚，朝用归脾汤，夕用加味逍遥散，百馀剂而诸症渐愈。又因饮食停滞，或用峻补之剂，口乾体倦。余用七味白术散、补中益气加茯苓、半夏，中气渐愈，又以补中益气及八珍汤兼服而痊。
一妇人患前症将愈，因怒胸膈不利，饮食少思，服消导利气之药，大便下血。余曰：此脾气复损，不能摄血归源。用补中益气加茯苓、半夏、炮姜血止，用八珍加柴胡、炒栀热退，用八珍汤、逍遥散而痊。
一妇人肌体倦瘦，口乾内热，盗汗如洗，日晡热甚，用参、耆、归、术、茯神、远志、枣仁、麦门、五味、丹皮、龙眼肉、炙草、柴胡、升麻治之获痊。后因丧子，怀抱不舒，腹胀少寝，饮食少思，痰涎上涌，月经频数。余谓怒闷伤脾，不能摄血制涎归源耳。用补中益气、济生归脾渐愈，又用八珍汤调理而痊。
一妇人发热口乾，月经不调，肢体无力，腿痛体倦，二膝浮肿，余作足三阴经血虚，用六味丸、逍遥散，兼服两月，形体渐健，饮食渐进，肢体渐消而痊。
一妇人日晡热甚，月水不调，饮食少思，大便不实，胸膈痞满，头目不清，肢体倦怠，发热烦躁，余谓七情肝脾亏损之症，用济生归脾汤、加味逍遥散、补中益气汤调治，元气渐复而愈。
一妇人月经不调，晡热内热，饮食少思，肌体消瘦，小便频数，或用清热生血之剂，月经不行，四肢浮肿，小便淋沥，余朝用金匮加减肾气丸，夕用归脾汤渐愈。又用八珍汤，两月而愈。
一妇人胸胁膨满，小腹闷坠，内热晡热，饮食不甘，体倦面黄，日晡则赤，洒淅恶寒，此脾肺气虚，先用六君子加川芎、当归，诸症渐愈，又用补中益气加茯苓、半夏，诸症全愈。后饮食失节，劳怒，恶寒发热，不食，用加味小柴胡一剂而热退，用逍遥散、归脾汤调理而康。
●天灵盖散　治骨蒸四肢无力，晡热颊赤，食少心烦。
天灵盖（酥炙）　安息香　地骨皮　当归　山栀仁　人参　贝母（去心）　黄耆　桃仁（去皮尖双仁，麸炒黄）　槟榔（各一两）　鳖甲（醋炙）　柴胡　生地黄　赤茯苓　麦门冬　阿魏
上每服五钱，桃柳枝各七寸，姜五片，葱白五寸，童便煎。
愚按：《医学纲目》云：柴胡《本经》并无一字治劳热，今治劳方鲜有不用者，误世多矣。凡此症乃真脏亏损而虚热。王海藏先生云：苟无实热而用柴胡，不死何待？盖柴胡乃肝胆之药，虽能升胃气下陷，每剂不过分许，而可多用哉？产后气血虚热，尤宜禁忌。
●獭肝丸　治骨蒸劳热，或潮热发热，体瘦烦疼，不欲饮食。
獭肝（一具）　鳖甲（醋炙）　柴胡（各一两半）　朱砂（另研）　升麻　天灵盖（酥炙）　犀角（镑）　桃仁（去皮尖双仁，麸炒黄）　栀子仁（炒）　地骨皮　知母（各一两）　黄耆（炒）　甘草（炒，各五钱）　麝香（一钱，研）
上为末，炼蜜丸桐子大。每服三十丸，空心食。
治肝脏中风，心神烦热，言语舂涩，不得安卧。
竹沥　荆沥　葛根　生姜汁　白蜜（各一合）
上和匀，频服之。
●麻黄散　治心脏中风，多汗恶风，善怒，心神颠倒，言语謇涩，舌强口乾，面赤头痛。翕翕发热，胸背拘急，手心热甚，偃卧不侧，忪悸恍惚，或寒颤，心惊悸，口喎，冒昧好笑。
麻黄（去节）　白术　防风　川芎　甘草（炙）　汉防己　不归　人参（各一钱）　羌活　远志（去心）　茯神（去木，各一钱半）　升麻（八分）　桂心（半钱）
上水姜煎，入竹沥半盏，再煎一二沸。
●茯神散　治同前，或四肢沉重，精神不安，或痰气不利。
茯神（去木）　羌活　麻黄（去节）　龙齿（另研）　赤芍药　甘草（炙，各二钱）　蔓荆子　薏苡仁　麦门冬（去心）　人参（去芦）　防风（去芦）　犀角屑（各七分半）
上姜水煎服。
●十全大补汤　治气血虚热，加柴胡、地骨皮、秦艽。
●秦艽散　治五心烦热，颊赤。
●逍遥散　治血虚，五心烦热，肢体疼痛，头目昏重，心忪颊赤，口燥咽乾，发热盗汗，减食嗜卧，月水不调，脐腹胀痛，寒热如疟，痰嗽潮热，肌体羸瘦，渐成骨蒸。（方见二十四卷第四论）
●枳壳散　治妇人手足烦热，盗汗肌瘁，经候不调，烦倦，心胸满闷，状如劳气。
枳壳（去穰，麸炒，一两）　半夏（曲）　赤芍药（各一两）　柴胡　黄芩（炒，各一两半）
上为末，每服三钱，姜枣水煎服。
华陀解劳生肌，进食，活血养心，石膏每服水和钱许，甚验。
●青蒿散　治体倦虚疼劳热。
九月採青蒿去梗，用童子小便浸三日，晒为末。每服二钱，乌梅一个，煎汤调服。
清心莲子饮、参苏饮加黄芩、麦门冬，并治五心烦热，手足热甚。
〖附方〗
●加味小柴胡汤（方见二十四卷第二论）
●柴胡饮　治肌热积热，或汗后馀热，脉洪实弦数。
柴胡　人参　黄芩　芍药　甘草　当归　大黄（煨，各二钱半）
上姜水煎服。
●泻白散　治肺脏气实，心胸壅闷，咳嗽烦喘，大便不利。
桔梗（炒）　地骨皮　甘草（炙）　瓜蒌仁　升麻　半夏（姜制）　桑白皮（炒）　杏仁（去皮尖，等分）
上每服四钱，姜水煎。
●导赤散　治心虚蕴热，小便赤涩，或成淋沥，口舌生疮等症。
生地黄　木通　甘草（等分）
上每服三钱，竹叶水煎。
●泻黄散　治脾热口臭，咽乾，或口舌生疮，发热作渴。
石膏　防风　藿香（等分）　甘草　山栀子（炒）
上每服三钱，水煎。
●凉膈散　治上焦积热，烦躁作渴，头目昏瞶，咽喉肿痛，便溺赤涩，语言谵妄等症。
朴硝　大黄　甘草（各二两）　连翘（四两）　栀子仁（炒）　黄芩（炒）　薄荷叶（各一两）
上为末，每服二三钱，竹叶七片，水煎温服。
●白虎汤　治胃热作渴，暑热尤效。又治热厥腹满，身难转侧，面垢谵语，遗溺，手足厥冷，自汗，脉沉滑，大便泄泻清水无度。
知母　石膏（各二钱）　粳米（半合）
上水煎服。
●附子理中汤　治脾胃虚寒，手足厥冷，饮食不入，或腹鸣切痛，呕逆吐泻。（方见二十卷第八论）
●朱砂安神丸（方见三卷第十论）
●地骨皮散（方见六卷第三论）
●黄连泻心汤（单用黄连为末，每服二钱，白汤调下）
●泻青丸（方见二十四卷第三论）
●承气汤（方见七卷第十论）
●滋肾丸（方见八卷第一论）
●人参补肺汤（方见二十四卷第十二论）
●补中益气汤
●六君子汤（二方见二十四卷第六论）
●三黄汤（方见八卷第八论）
●补心汤（方见三卷第十二论）
●六味丸
●八味丸（方见二十四卷第十六论）
●补肝散（方见七卷第十七论）
●人参黄耆汤（方见十三卷第十论）
●加味归脾汤
●八珍汤
●加味逍遥散
●逍遥散
●归脾汤（五方见二十四卷第十四论）
●七味白术散（方见二十卷第十论）
●金匮加减肾气丸（方见二十卷第十论）

妇人血风劳气方论第三  ***************************
妇人血风劳症，因气血素虚，或产后劳伤，外邪所乘，或内有宿冷，以致腹中疼痛，四肢酸倦，发热自汗，月水不调，面黄肌瘦，当调补肝脾气血为主。
愚按：东垣云：喜怒不节，起居不时，有所劳伤，皆损其气，气衰则火旺，火旺则乘其脾土，脾主四肢，故困热懒言，动作喘乏，表热自汗，心烦不安。当病之时，宜安心静坐，存养其气，以甘寒泻其热气，以酸味收其散气，以甘温补其中气。经言：劳者温之，损者温之。《要略》云：平人脉大为劳，以黄耆建中汤治之。
〖附治验〗
一妇人劳则足跟热痛，余以为足三阴血虚，用圣愈汤而痊。后遍身瘙痒，误服风药，发热抽搐，肝脉洪数。此肝家血虚，火盛而生风，以天竺、胆星为丸，用四物、麦门、五味、芩、连、炙草、山栀、柴胡煎送而愈。
一妇人素清苦，勤于女工，因感风邪，自用表散之剂，反朝寒暮热，自汗盗汗，形气虚甚，其脉或浮洪，或微细，其面或青白，或萎黄。此邪去而气血愈虚也，用十全大补汤，三十馀剂渐愈。又用加味逍遥散，兼治半载而痊。
●人参荆芥散　治遍身疼痛，头昏目涩，心忪烦倦，寒热盗汗，颊赤口乾，痰嗽胸满，月水不调，腹痛癖块。
荆芥　人参　生地黄　柴胡　鳖甲（醋炙）　酸枣仁（炒）　枳壳（麸炒）　羚羊角（镑）　白术（各七分）　川芎　当归（酒拌）　桂心　防风　甘草（各五分）
上姜水煎，日二服。
●地黄煎　治血虚心忪发热。
生地黄　熟地黄（自制，等分）
上用姜汁和水拌杵，丸桐子大。每服五十丸，空心白汤下，日三服。若脏腑虚寒，早间先服八味丸一服。
愚按：前方肝脾血虚发热，内热晡热，盗汗作渴，体倦，筋骨疼痛，筋脉拘挛，血虚发躁，虚热生痰咳嗽之良剂。若因肝脾肾精血，躁热生痰，胸膈痞满，喘咳作渴，及一切虚火症，必用六味丸为主。
●乞力伽散　治血虚肌热，或脾虚蒸热，或内热寒热。
白术　白茯苓　白芍药（炒，各一钱）　甘草（炒，五分）
上姜枣水煎。
〖附方〗
●黄耆建中汤（方见二十卷第四论）
●圣愈汤（方见二十四卷第九论）
●四物汤（方见二十四卷第六论）
●六味丸
●加味逍遥散（二方见二十四卷第四论）
●六君子汤
●补中盖气汤（二方见二十四卷第六论）
●归脾汤
●十全大补汤（二方见二十四卷第四论）
●人参养荣汤（方见二十四卷第三论）
●八味丸（方见二十四卷第十一论）

妇人冷劳方论第四  ***************************
妇人冷劳，属血气不足，脏腑虚寒，以致脐下冷痛，手足时寒，月经失常，饮食不消，或时呕吐，恶寒发热，骨节痠疼，肌肤羸瘦，面色萎黄也。
愚按：前症有内外真寒，然有内外真热，亦有内真热而外假寒者，又有内真寒而外假热者。若饮食难化，大便不实，肠鸣腹痛，饮食畏寒，手足逆冷，面黄呕吐，畏见风寒，此内外真寒之症也，宜用附子理中汤以回阳，八味地黄丸以壮火。若饮食如常，大便坚实，胸腹痞胀，饮食喜冷，手足烦热，面赤呕吐，不畏风寒，此内外真热之症也，宜用黄连解毒汤以消阴，六味丸以壮水。若饮食如常，大便坚实，胸腹痞胀，饮食喜寒，手足逆冷，面黄呕吐，畏见风寒，此内真热而外假寒也，亦用解毒汤、六味丸。若饮食少思，大便不实。吞酸嗳气，胸腹痞满，手足逆冷，面赤呕吐，畏见风寒，此内真寒而外假热也，亦用附子理中汤与八味丸。当求其属而治之。经曰：益火之源以消阴翳，壮水之主以制阳光。使不知真水火之不足，泛以寒热药治之，则旧疾不去，新病复生矣。夫所谓属者，犹主也，谓心肾也。求其属也者，言水火不足，而求之于心肾也。火之源者，阳气之根，即心是也。水之主者，阴气之根，即肾是也。非谓火为心，源为肝，水为肾，主为肺也。大抵寒亦抑心，热亦强肾，在治者审之。
〖附治验方药〗
一妇人食少作呕，口吐痰涎，面黄腹痛，月经不调，手足逆冷。余谓此内外俱寒之症，遂以六君加附子、木香治之而愈。
先太宜人，忽呕吐酸水，内热作渴，饮食不进，惟喜冷水，面色青赤，投之以药，入口即吐，此内外真热之症，积十馀日。以黄连一味，煎汤饮之，徐加白术、茯苓，仍加陈皮、当归、炙草，至月馀，始进米饮稀粥，调理而愈。
一妇人内热作渴，大便秘结，畏恶风寒，手足逆冷。余以为内真热而外假寒，先用黄连解毒汤，后用六味丸而愈。
一大方室赵氏，初患痰喘热渴，医以降火散气治之，肌日削而气日索。延至甲辰，木旺痰盛，身热口腐，腹胀神昏，绝食几死。先生诊之云：此乃虚热无火，投以壮水生土之剂，随服随效，得以不死。窃喜久安。忽值戊申夏初，坐则头坠，不能起视，卧则背冷，党风透体，烦热晕眩，咳呕痰涌，手足麻冷，病势危殆，自分必死。得先生诊之曰：此内真寒外假热之症也。逐以大补姜附之剂饮之，不三四服而势已平，仍以前药加减而愈。则其他以有馀之火治之，无怪乎其展转增剧也。微先生则山妻死于甲辰之春，难免于戊申之夏矣。大方感慨不已，援笔备述，求附卷末，庶几医者之不昧，病者之得全。先生之惠，垂诸无穷，岂一世一人之幸哉。长洲沉大方顿首拜书。
●八味丸
●六味丸（二方见二十四卷第十一论）
●附子理中汤（方见二十四卷第八论）
●黄连解毒汤（方见六卷第十一论）
●六君子汤（方见二十四卷第六论）


卷六  ——————————————————————————————————————————————————————————————————————————————————————————

妇人热劳方论第一  ***************************
妇人热劳，由心肺壅热，伤于气血，以致心神烦躁，颊赤头疼，眼涩唇乾，口舌生疮，神思昏倦，四肢壮热，食饮无味，肢体痠疼，心怔盗汗，肌肤日瘦，或寒热往来。当审其所因，调补气血，其病自愈矣。
愚按：前症乃壮火食气，虚火煎熬真阴之所致也。王太仆云：如大寒而甚，热之不热，是无火也。热来复去，昼见夜伏，夜发昼止，是无火也，当治其心。如大热而甚，寒之不寒，是无水也。热动复止，倏忽往来，时动时止，是无水也，当助其肾。心盛则生热，肾盛则生寒；肾虚则寒动于中，心虚则热收于内。窃谓前症若肝脾血虚，用四物、参、术；肝脾郁怒，小柴胡合四物汤；脾胃气虚，补中益气汤；肝脾血虚，加味逍遥散；肝经风热，加味小柴胡汤；心经血虚，天王补心丹；肺经气虚，人参补肺汤；肝经血虚，加味四物汤。大抵午前热属气分，用清心莲子饮；午后热属血分，用四物、参、术、丹皮。热从左边起，肝火也，实则四物、龙胆、山栀，虚则四物、参、术、黄耆。热从脐下起，阴火也，四物、参、术、黄柏、知母酒拌炒黑、五味、麦门、肉桂。如不应，急用加减八味丸。不时而热，或无定处，或从脚心起，此无根虚火也，用加减八味丸，及十全大补汤加麦门、五味主之。
〖附治验〗
一妇人经行不调，饮食少思，日晡热甚。余以为肝脾气血俱虚，用十全大补加山茱、山药、丹皮、麦门、五味而愈。次年秋，寒热如疟，仍用前药而愈。
一妇人生育多胎，月经不调，两足发热。年馀，其身亦热，劳则足痠痛。又年许，唇肿裂痛。又半年，唇裂见血，形体瘦倦，饮食无味，月水不行。此气血俱衰之症，彼误用通经丸等药，复伤气血，遂致不起，惜哉。
●黄耆散　治发热羸瘦，心躁口乾，不欲饮食，或盗汗晡热。
人参　黄芩（炒焦）　当归（各三钱）　柴胡（五分）　黄耆（炒）　地骨皮　白茯苓　麦门冬（去心）　生地黄　白芍药（炒，各一钱）　甘草（炒，三分）
上水姜煎。
●猪肚丸　治热劳羸瘦。
柴胡　赤茯苓　人参　黄耆（各一两）　黄连（炒，三两）　地骨皮　木香（各半两）　桃仁（去皮尖）　鳖甲（各一两）
上为末，用嫩猪肚一枚，入药缝合，蒸熟研烂，丸桐子大。每服三五十丸，食前米饮下，日二服。
〖附方〗
●清心莲子饮　治热在气分，口乾，小便白浊，夜间安静，昼则发热。又治口舌生疮，或口苦咽乾，烦躁作渴，小便赤涩，下淋下止，或茎中作痛。
黄芩（炒）　麦门冬（去心）　地骨皮　车前子（炒）　甘草（各一钱半）　石莲肉　茯苓　黄耆（炒）　柴胡（去苗）　人参（各一钱）
上每服五钱。水煎。
●补中益气汤
●加味四物散
●四物汤（三方见二十四卷第六论）
●加味小柴胡汤
●小柴胡汤（二方见二十四卷第二论）
●十全大补汤
●加味逍遥散（二方见二十四卷第四论）
●天王补心丹　宁心保神，益血固精，壮力强志，令人不忘，清三焦，化痰涎，祛烦热，除惊悸，疗咽乾，育养心神。
人参（去芦）　茯苓　玄参　丹参　桔梗　远志（各五钱）　当归（酒浸）　五味　麦门冬（去心）　天门冬　柏子仁　酸枣仁（炒，各一两）　生地黄（四两）
上为末，炼蜜丸桐子大，用朱砂为衣。每服二三十丸，临卧竹叶煎汤送下。一方多石菖蒲、熟地黄、杜仲、百部、茯神、甘草。此方内天麦门冬、玄参、生地，虽能降火生血化痰，然其性沉寒，损伤脾胃，克伐生气，若人饮食少思，大便不实者，不宜用。
●人参补肺汤（方见二十四卷第十二论）
●加减八味丸（方见二十四卷第十一论）

妇人客热方论第二  ***************************
妇人客热，由元气虚而外热乘之，以致口燥心烦，四肢壮热，肌肉消瘦。治法当审其因而调补之。
愚按：前症若客邪所侵，用补中益气加川芎、防风。肝虚血少，六味地黄丸。胃火饮冷，钱氏泻黄散。胃虚饮汤，七味白术散。潮热时热，八珍汤。晡热内热，逍遥散。发热体倦，补中益气汤。恚怒发热，小柴胡汤。郁怒发热，加味归脾汤。寅卯酉戌时热，升阳益胃汤。
〖附治验〗
一妇人素有胃火，服清胃散而安，后因劳役，燥渴内热，肌肉消瘦，月经不行。此胃火消烁阴血，用逍遥散加丹皮、炒栀以清胃热，用八珍汤加茯神、远志以养脾血，元气充足，而经自行矣。
●麦门冬散　治四肢倦痛，烦闷不食，或寒热往来。
麦门冬（去心）　柴胡　赤茯苓　羚羊角（镑）　赤芍药　桑白皮（炒）　黄耆（炒，各四分）　生地黄　甘草（炒，各三分）
上姜水煎。
〖附方〗
●补中益气汤（方见二十四卷第六论）
●六味丸（方见二十四卷第十一论）
●泻黄散（方见五卷第三论）
●七味白术散（方见二十卷第二论）
●加味归脾汤
●逍遥散（二方见二十四卷第四论）
●小柴胡汤（方见二十四卷第二论）
●升阳益胃汤（方见三卷第九论）
●清胃散（方见二十四卷首论）

妇人寒热方论第三  ***************************
经曰：阳不足则先寒后热，阴不足则先热后寒，皆由劳伤气血，阴阳不调，寒热如疟也，当分气血虚实而治之。
愚按：前症若寸口脉微，名曰阳不足，则阴气上入于阳中，用补中益气汤。若尺部脉弱，名曰阴不足，则阳气下陷入阴中，用益阴肾气丸。若因气血俱虚，用八珍汤。若因怒动肝火，用小柴胡汤。若阴阳俱不足，则气血不归其本部，以致寒热交争也。
〖附治验〗
一妇人年六十有四，久郁怒，头痛寒热，春间乳内时痛，服流气饮之类益甚，时有血如经行，又大惊恐，饮食不进，夜寐不宁，两乳肿胀，两胁焮痛，午后色赤。余以为肝脾郁怒火燥，先以逍散加酒炒黑龙胆一钱，山栀一钱五分，服二剂，肿痛顿愈。又二剂全愈。再用归脾汤加炒栀、贝母，诸症悉愈。
●地骨皮散　治血风气虚，时作寒热，或晡热内热。
柴胡　地骨皮（各一两）　桑白皮（炒）　枳壳（麸炒）　前胡　黄耆（炒，各五分）　白茯苓　五加皮　人参　甘草　桂心　白芍药（各三分）
用姜水煎服。
●柴胡散　治寒热体痛，口乾心烦，饮食少思，肌体消瘦。
柴胡　黄耆（炒）　赤茯苓（炒）　白术（各一钱）　人参　地骨皮　枳壳（麸炒）　生地黄　苦梗　桑白皮（炒）　赤芍药（各三分）　鳖甲（炙，二钱）　麦门冬（去心，一钱）　甘草（三分）
上用姜水煎服。
●益阴肾气丸　治诸脏亏损，发热晡热，潮热盗汗；或寒热往来，五心烦热；或口乾作渴，月经不调；或筋骨疲倦，饮食少思；或头目不清，痰气上壅，咳嗽晡甚，胸膈痞闷；或小便赤数，两足热痛；或脚足痿软，肢体作痛等症。此壮水之主，以制阳光之剂也。
泽泻　茯苓　牡丹皮　生地（酒拌，杵膏）　山药　茱萸肉　当归　五味子（炒，杵）　熟地（自制，杵膏）
上为末，入二膏，加炼蜜，丸桐子大，朱砂为衣。每服五十丸，空心淡盐汤下。
●补中益气汤（方见二十四卷第六论）
●六味丸（方见二十四卷第十一论）
●小柴胡汤（方见二十四卷第二论）
●八珍汤
●逍遥散
●归脾汤（三方见二十四卷第四论）

寡妇寒热如疟方论第四  ***************************
《仓公传》与褚氏论，皆云师尼寡妇独阴无阳，欲心萌而不遂，是以恹恹成病，以致乍寒乍热，而类疟状，久则为劳。又有经闭白淫，痰逆头风，膈气痞闷，面䵟瘦瘠等证，皆寡妇之病。诊其脉，独肝脉弦，出寸口而上鱼际，皆血盛而致。经云：男子精盛则思室，女人血盛则怀胎，观其精血，思过半矣。
愚按：前症若肝脉弦出鱼际，用生地黄丸。血虚，佐以四物汤。若兼怒动肝火而寒热，佐以加味逍遥散。若亏损肝经而寒热，佐以八珍汤。若亏损元气而寒热，佐以补中益气汤。若郁伤脾气而寒热，佐以济生归脾汤。
〖附治验〗
一寡妇不时寒热，脉上鱼际，此血盛之症，用小柴胡汤加生地黄治之而愈，但畏风寒，此脾胃气虚，用加味归脾、补中益气汤，兼服而止。
一妇人因夫久出经商，发寒热，月经旬日方止，服降火凉血药，内热益甚，自汗盗汗，月经频数。余曰：内热自汗，乃脾气虚弱也；月经频数，乃血不归脾也。用归脾汤、六味丸而愈。
一室女寒热，肝脉弦长而出寸口，用小柴胡汤加生地、乌梅治之而愈。既嫁而诸症悉痊。
一室女久患寒热，月经失期，以小柴胡汤加生地治之少愈，更以生地黄丸而病痊。
●生地黄丸　许学士云：有一师尼恶风体倦，乍寒乍热，面赤心烦，大小柴胡汤杂进，其病益剧。予诊视之曰：三部脉无寒邪，但肝脉弦长而上鱼际，服此丸而愈。
柴胡　秦艽　黄芩（各半两）　生地黄（一两，酒湿杵膏）　赤芍药（一两）
上为末，炼蜜丸桐子大。每服三十丸，乌梅汤下，日三服。
〖附方〗
●补中益气汤
●四物汤（二方见二十四卷第六论）
●加味逍遥散
●八珍汤
●加味归脾汤
●归脾汤（四方见二十四卷第四论）
●小柴胡汤（方见二十四卷第二论）
●六味丸（方见二十四卷第十一论）

妇人恶寒方论第五  ***************************
妇人恶寒，有阴阳二证。发热而恶寒者，发于阳也；无热而恶寒者，发于阴也。发于阳者，脉浮数，宜解表；发于阴者，脉沉细，宜温里，凡恶寒不可过覆衣被，及近火热，若寒热相搏，令人寒甚。若寒气入腹，血气结聚，最难治疗。
愚按：前症若怠惰嗜卧，洒淅恶寒，乃阳不能伸发，用升阳益胃汤。若劳伤形气而恶寒，乃无阳以护卫，用补中益气汤，若饮食伤脾胃而恶寒，乃元气虚损，用六君子汤。若加烦躁妄言，或欲饮水，仍进前剂，但加姜、桂。若体倦烦渴，头痛自汗，用补中益气加五味、麦门。东垣云：昼则发热恶寒，是阴气上溢于阳分也；夜中恶寒，是阴血自旺于阴分也。海藏云：六月大热之气，反得大寒之症，当舍时从症，治以姜、桂之类。丹溪云：久病恶寒，乃痰郁于脾，抑遏阳气，不得外泄，治当解郁。
〖附方〗
●升阳益胃汤（方见三卷第九论）
●补中益气汤
●六君子汤（二方见二十四卷第六论）

妇人血风烦闷方论第六  ***************************
妇人血风烦闷，由劳伤气虚，而风邪乘之，血气不和，以致肢节热疼，口乾不卧而烦闷也，当调补元气为主。
愚按：前症多属肝脾血虚发热，当参照前寒热方论主治。
●赤芍药散　治烦闷不食，体倦头眩，身体疼痛等症。
赤芍药（酒炒）　白茯苓（各一钱）　甘草（炒）　柴胡（各五分）
上姜枣水煎。

妇人血风攻脾不食方论第七  ***************************
夫脾为中州，意智之脏也，诸经皆赖其养，与胃为表里。胃主司纳，脾主腐化，若劳伤真气，外邪乘之，诸症生焉。
愚按：经云：胃乃脾之刚，脾乃胃之柔。伤胃则脾无所禀受，伤脾则不能为胃运化。是以脾胃为之表里，藉饮食以滋养百脉者也。窃谓前症若饮食所伤，六君子汤；劳役所伤，补中益气汤；风寒所伤，用人参理中汤；木旺乘土，六君加柴胡；呕吐腹痛，或大便不实，前汤加木香；胸膈虚痞，或肚腹不利，六君子汤。郁怒伤损肝脾，归脾汤；命门火衰，八味丸。仍审诸经错杂之症而治之。假如不能食而肌肉削，乃脾胃经本病。右关脉缓而弱。乃脾胃之本脉。若见弦紧，或四肢满闷，淋溲，便难，转筋，此肝之脾胃病也。若兼洪大，或肌热烦热面赤，此心之脾胃病也。若兼浮涩，或气短而喘急，咳嗽痰盛，此肺之脾胃病也。若兼沉细，或善恐善欠，此肾之脾胃病也。各当于本经药中，加兼症之药。此东垣先生之治法也。
〖附治验方药〗
一妇人停食饱闷，或用人参养胃汤、木香槟榔丸，而泄泻吐痰，腹中成块。又与二陈、黄连、厚朴，反加腹胀不食。余以为脾胃气虚，不能消磨，用补中益气加茯苓、半夏，五十馀剂，脾胃健而诸症痊。
一妇人饮食每用碗许，若稍加，非大便不实，必吞酸嗳腐。或用二陈、黄连、枳实，反加内热作呕。余曰：此本虚寒中。不信，仍作火治，虚症悉至，月经不止。余用六君加炮姜、木香数剂，诸症渐退。又以补中益气加炮姜、木香、茯苓、半夏，数剂全愈。后因饮食劳倦，兼以怒气，饮食顿少，元气顿怯，仍用前药，更加发热，脉洪大，按之而虚，两尺如无。此命门火衰，用补中益气加姜、桂及八味丸兼服，两月馀，诸症寻愈。此症若因中气虚弱，用人参理中汤，或六君子加木香、炮姜，不应，用左金丸或越鞠丸。虚寒，加附子理中汤。无有不愈。
一妇人饮食后，或腹胀，或吞酸，自服枳术丸，饮食日少，胸膈痞满，腿内痠痛，畏见风寒。或用养胃汤，腿痛浮肿益甚，月经不行。余以为郁结所伤，脾寒湿热下注，侵晨用四君、芎、归、二陈，午后以前汤送越鞠丸，诸症渐愈。又用归脾、八珍二汤兼服，两月馀而经行。
一妇人胸满少食，或腹胀吞酸，或经候不调，此中气虚而不能施化也，用补中益气加砂仁、香附、煨姜而饮食进，更以六君、芎、归、贝母、桔梗而经自调。
一妇人年三十馀，忽不进食，日饮清茶、水果，三年馀矣。余谓脾气郁结，用归脾汤加吴茱萸四剂，遂饮食如常。若人脾肾虚而不饮食，当以四神丸治之。
一妇人不进饮食二年矣，日饮清茶、果品之类，肝脾二脉弦浮，按之微而结滞。余谓肝脾气郁，用六君、木香、吴茱，下痰积甚多，饮食顿进，形体始瘦，卧床月馀，仍服六君之类而康。
●越鞠丸　治郁伤气滞，以致胸膈痞闷，或肚腹膨胀，或咽喉不清，或痰气不爽，或饮食少思，或吞酸嗳腐，宜用此药清之。若人脾胃虚弱，用六君子汤为主。大凡中气虚弱，变症百出，难以名状，但用四君补其脾胃，元气渐复，诸症自退。若用治病之药，则误矣。
香附　苍术（炒）　川芎　栀子（炒）　神麴（炒）　山楂（各等分）
上为末，用神麴糊丸绿豆大。每服六七十丸，食远白汤送下。
●四君子汤
●六君子汤
●补中益气汤（三方见二十四卷第六论）
●八味丸（方见二十四卷第十一论）
●人参养胃汤（方见七卷第六论）
●二陈汤（方见二十四卷第五论）
●左金丸（方见七卷第十七论）
●人参理中汤
●附子理中汤（二方见二十卷第六论）
●归脾汤
●八珍汤（二方见二十四卷第四论）
●二神丸
●四神丸（二方见八卷第八论）

妇人梦与鬼交方论第八  ***************************
人禀五行秀气而生，承五脏神气而养，若调理失节，血气虚甚，则鬼邪干其正，隐避而不欲见人，时独言笑，或时悲泣，是其候也。脉息迟伏，或如鸟啄，或绵绵而来不知度数，面颜不变，亦其候也。
愚按：前症多由七情亏损心血，神无所护而然也，宜用安神定志等药，则正气复而神自安。若脉来乍大乍小，乍短乍长，亦为鬼祟也，宜灸鬼哭穴。以患人两手拇指相併，用线紧扎，当合缝处半肉半甲间，灼艾灸七壮，若果是邪祟病者，即乞求免灸云：我自去矣。
●茯神散　治妄有所见，言语杂乱，时或昏昧痰热。
茯神（一两半，炒）　茯苓　人参　石菖蒲（各一钱）　赤小豆（五分）
上水煎服。
●桃仁丸　治与鬼魅交通。
辰砂（另研）　槟榔　当归　桃仁（各三钱）　水银（一钱，枣肉一个，研令星尽）　麝香　阿魏（面裹煨）　沉香（各半两）
上为末，炼蜜丸桐子大。每服十丸，空心桃仁汤下。
●辟瘟丹
虎头骨（二两）　朱砂　雄黄　雌黄　鬼臼　皂荚　芜荑仁　鬼箭羽　黎芦（各一两）
上为末，炼蜜丸弹子大。囊盛一丸，男左女右系臂上，及用一丸当病人户前烧之，一切邪鬼不敢近。
●妙香散　治心气不足，精神恍惚，梦与鬼交，语言错乱，先服此补气血，镇心安神，然后以前方治之。（方见三卷第十三论）

妇人伤寒伤风方论第九  ***************************
伤寒之症，若气口脉紧盛，即下之；人迎紧盛，即汗之，左关浮紧，亦当发其汗。若犯胃热，谵语喜忘，小腹满，小便自利，用抵当汤。胃实谵语，用承气汤。脉紧无汗名伤寒，脉缓有汗为伤风。热病脉洪大为中暑，用香薷饮；脉细弱为中暍，用白虎汤；胃实用承气汤。伤寒先服黄龙汤，不分男女。但妊娠用药宜清凉，不可轻用桂枝、半夏、桃仁、朴硝等类。凡用药病稍退则止，不可尽剂，此为大法。
愚按：前症当宗仲景先生治法，但胎前产后须以安胎补益为主，须临症审之。
●黄龙汤　即小柴胡汤去半夏。
●桂枝红花汤　治伤寒发热，口燥舌乾，经脉不来。
桂枝　芍药　甘草（炒，各一钱）　红花（二钱）
上姜枣水煎服，良久再进，汗出可解。
●黄芩芍药汤　治妇人内热，口燥咽乾，腹满不食。
黄芩（炒）　芍药（酒炒）　白术　熟地黄（自制，各一钱）
上水煎，寒加生姜。
●当归汤　治伤寒喘急烦躁，或战而作寒，此阴阳俱虚，不可下，宜服此药。
柴胡（一钱）　白术（炒，七分）　人参　甘草（炒）　赤芍药　当归（各五分）　五味子（杵，炒）　木通（各三分）
上用水姜枣煎。
●泻心三黄汤　治伤寒六七日，内有燥屎，大便秘结，谵语目赤，毒气闭塞。
大黄（煨）　黄芩（炒）　黄连（炒，各一钱）
上水煎服，取微利。如目赤睛疼，加赤茯苓、竹叶。
●烧裩散　治女子病新瘥与男子交者，名曰阴易。其证则里急胯痛，头重不举，目中生花，或头面烘热，耳中蝉鸣，胸中烦闷，甚者百节解散。用男子旧裩裆，著左腹者，剪取一块烧灰，每日三服，白汤下。男子病，则以女人者。如不应，用参附汤。

妇人热入血室方论第十  ***************************
妇人伤寒伤风发热，经水适来，昼则安静，暮则谵语，有如疟状，此为热入血室。治者无犯胃气及上二焦，宜服小柴胡汤。若脉迟身凉，当刺期门穴，下针病人五吸，停针良久，徐徐出针。凡针期门穴，必泻勿补，肥人二寸，瘦人寸半也。
愚按：前症若因劳役，或怒气发热，适遇经行，而患前症者，亦用小柴胡加生地黄治之。血虚，用四物加柴胡。若病既愈而热未已，或元气素弱，并用补中益气汤。脾气素郁，用济生归脾汤。血气素虚，用十全大补汤。
〖附治验〗
一妇人经行，感冒风邪，昼则安静，夜则谵语，此热入血室也。用小柴胡加生地黄治之，顿安。但内热头晕，用补中益气加蔓荆子而愈。后因怒恼，寒热谵语，胸腹胀痛，小便频数，月经先期，此肝火血热妄行，用加味逍遥加生地黄而愈。
一妇人因怒，寒热头痛，谵言妄语，至夜益甚，月经暴至，此怒动肝火，用加味逍遥散加生地黄治之，神思顿清，又用补中益气汤而痊。
一妇人经行，感冒谵语，或用发散寒凉之剂，前症益甚，月经不止，肚腹作痛，呕吐不食，痰涎自出。此热入血室，而寒复伤胃也，用香砂六君及归脾而痊。
●乾姜柴胡汤　治妇人伤寒，经脉方来，热入血室，寒热如疟，或狂言见鬼。
柴胡（一钱）　桂枝（三分）　栝蒌根（五分）　牡蛎（煅）　乾姜（炮）　甘草（炒，各三分）
上水煎，汗出而愈。
●海蛤散　治妇人伤寒，血结胸膈，宜服此药，及针期门穴。
海蛤　滑石（煅，水飞）　甘草（各二分）　芒硝（一两）
上为末，每服二钱，用鸡子清调下，小肠通利，其结血自散。更用桂枝红花汤，发其汗则愈。（方见前）
〖附方〗
●小柴胡汤（方见二十四卷第二论）
●四物汤
●香砂六君子汤
●补中益气汤（三方见二十四卷第六论）
●归脾汤
●十全大补汤
●加味逍遥散（三方见二十四卷第四论）

妇人咳嗽方论第十一  ***************************
夫肺为四脏之华盖，内统诸经之气，外司腠理皮毛，若外邪入于肺中，故令咳嗽。当以脉息辨之，浮而弦者起于风，濡而弱者起于湿，洪而数者起于热，迟而涩者起于寒。风者散之，湿者燥之，热者凉之，寒者温之，虚者补之。
愚按：丹溪云：春是木气上升，夏是火气炎上，秋是湿热伤肺，冬是风寒外来。当发散、行痰、开腠理，用二陈汤加麻黄、桔梗、杏仁。痰饮，随症加药。劳嗽，宜四物加竹沥、姜汁。乾咳嗽，难治。此症乃痰郁火邪也，用苦梗开之。夏用补阴降火，不已则成劳。上半日多嗽者，胃火也，用贝母、石膏。午后嗽者，火气浮于肺也，用五味子、五倍子。五更嗽者，饮食之火流于肺也，以贝母、软石膏。肺胀而嗽，或左或右不得眠，此痰挟瘀血气滞而病，宜养血疏肝清痰，用四物加桃仁、诃子、青皮、竹沥之类。嗽而胁下痛，宜疏肝气以青皮。挟痰实者，白芥子之类。血碍气作嗽者，桃仁、大黄，姜汁丸服。治嗽多用生姜，以其辛散故也。痰因火动，逆上作嗽者，先治火，次治痰，以知母止嗽清肺，滋阴降火。夜嗽用清阴分之剂。若嗽多，用粟壳，不必疑，但要去病根，此乃收敛药也。窃谓前症，午前嗽属胃火盛，用竹叶石膏汤；胃气虚，用补中益气加炒山栀。午后嗽，属阴血虚，用四物、黄柏、知母（二味酒拌炒黑）；肾水虚，用六味地黄丸。黄昏嗽，用四物、五味、麦门，并前丸。五更嗽，用六君子。不得眠及两胁下痛，用六味地黄、补中益气。若因气虚，腠理不密，六淫所侵，当祛外邪而实脾土。若因心火太过，当伐肝木而滋肺金。若因肺金气虚，当补脾土而生肺气。若因肾水亏损，虚火炎上，当补肺肾以滋化源。大抵风邪胃火，此实热为患，易治。惟肺肾亏损，此真脏为患，最难调治。
〖附治验〗
一妇人素勤苦，冬初咳嗽发热，吐血盗汗，遍身作痛，或寒热往来，用化痰降火之药，口噤筋挛，此血本虚而药复损之耳。余用八味丸为主，佐以补中益气、麦门、五味、山药，年馀而愈。
一妇人咳嗽发热，呕吐痰涎，日夜约五六碗，喘咳胸痞，燥渴不食，崩血如涌，此脾土虚寒，用八味丸及附子理中汤而愈。（全见《女科撮要》）
一妇人不得于姑，患嗽，胸膈不利，饮食无味。此脾肺俱伤，痰郁于中也。先用归脾汤加山栀、抚芎、贝母、桔梗，诸症渐愈；后以六君加芎、归、桔梗，间服全愈。
一妇人咳嗽，早间吐痰甚多，夜间喘急不寐。余谓早间多痰，乃脾虚饮食所化；夜间喘急，乃肺虚阴火上冲。用补中益气加麦门、五味而愈。
一妇人患咳嗽，胁痛发热，日晡益甚。余曰：此肝脾虚热而伤肺也。用加味逍遥散加熟地治之而愈。后因怒气劳役，前症仍作，兼太阳痛，或寒热往来，或咳嗽遗尿，此肺气虚而尿脬失制也，仍用前散及地黄丸而瘥。
一妇人久咳嗽，面色萎黄，或时㿠白，肢体倦怠，饮食少思，稍多则泻。此脾土虚而不能生肺金，朝用补中益气汤，夕用六君子汤为主，间佐以八珍汤，三月馀渐愈。后感寒邪喘嗽，胸腹作胀，饮食不入，四肢逆冷。此中气尚虚，不能充皮毛、肥腠理、司开阖之所致也，遂用六君加生姜、桔梗而愈。
〖附方〗
●法制清气化痰丸　顺气快脾，化痰消食。
半夏　南星（去皮尖）　白矾　皂角　乾姜（各四两）
先将白矾等三味，用水五碗，煎取水三碗，却入半夏二味，浸二日再煮，至半夏、南星无白点为度，晒乾。
陈皮　青皮　紫苏子（炒）　萝卜子（炒，另研）　杏仁（去皮尖，炒，研）　葛根　神麴（炒）　麦糵（炒）　山楂子　香附子
上为末，蒸饼丸，桐子大。每服五七十丸，临卧茶汤任下。
●茯苓汤　治胸中有痰饮吐水，心胸虚满，不能进食。
茯苓　人参　白术（炒，各三两）　枳实（炒，一两）　橘皮（二两半）　生姜（四两）
上用水六升，煮取二升，分三服。
●加减小柴胡汤　治咳嗽寒热往来。
柴胡　半夏　黄芩（炒，各一钱）　甘草（炒）　乾姜（炮，各五分）　五味子（炒，杵，三分）
上水煎服。
●黄连解毒汤　治一切实火喘咳，脉洪大，或狂言烦躁，口乾饮冷，喘急郑声，目睛赤痛。
黄连　黄芩　栀子　黄柏（各二钱）
上水煎服。
●栀子仁汤　治喘咳发热潮热，发狂烦躁，面赤咽痛
栀子仁　赤芍药　大青　知母（各一钱）　升麻　黄芩　石膏　甘草　杏仁（各二钱）　柴胡（二钱半）　豆豉（百粒）
上水煎服。
●麦门冬汤　治火热乘肺，咳嗽有血，胸胁胀满，五心烦热。
麦门冬（去心）　桑白皮（炒）　生地黄（各一钱）　半夏　紫菀　桔梗　淡竹叶　麻黄（各十分）　五味子（杵）　甘草（各五分）
上姜水煎服。
●二陈汤（方见二十四卷第六论）
●竹叶石膏汤（方见十三卷第十论）
●补中益气汤
●四物汤
●六君子汤（三方见二十四卷第六论）
●六味丸
●八味丸（二方见二十四卷第十一论）
●附子理中汤（方见二十卷第八论）
●归脾汤
●加味逍遥散
●八珍汤（三方见十卷第四论）

咳嗽用温药方论第十二  ***************************
（初虞世）
经曰：微寒为嗽，寒甚为肠澼。古人立方，多用乾姜、桂心、细辛之属。若热在上焦而嗽，虚则为肺痿，实则为肺痈。或因气血不足，或因酒色厚味，或因重亡津液，燥气焚金，故脉数发热，咳嗽脓血，宜辛温建中之属，若用柴胡、鳖甲、门冬、葶苈等药则误矣。
愚按：丹溪云：阴分嗽者，多属阴虚肺胀，不得眠者难治。肺痿专主补气，养血清金。肺气有馀者，宜泻之，以桑白皮为主，半夏、茯苓佐之，泻其有馀，补其不足。肺燥者，当润之。属热者，桔梗、大力子、知母、鸡子清。声哑者属寒，细辛、半夏、生姜。肺虚者，人参、阿胶为主。阴不足者，六味地黄为要药，或知母茯苓汤。阴虚气喘，四物加陈皮、甘草，以降其气，补其阴。窃谓前症，嗽而鼻塞声重，风邪伤肺也，用参苏饮。面赤喘嗽，火克肺也，人参平肺散。寒热交作，肝气不和也，四君加知母、柴胡、桔梗。咳喘短气，肺虚也，人参补肺汤。体倦少食，脾虚也，参术补脾汤。口乾咽燥，虚火上炎也，六味丸。大凡发热喘嗽，或咳唾脓血，饮食不入，急补脾肺，滋肾水，多有得生者。脉浮大而面色赤者，皆难治。脉浮短涩者可疗。
●参苏散　治外感风寒，咳嗽气逆，血蕴上焦，发热气促，或咳血衄血，或痰嗽不止。加黄芩、山栀，名加味参苏饮。
人参　紫苏叶（去梗）　半夏（姜汁拌炒）　茯苓　陈皮　桔梗　葛根　前胡　枳壳（麸炒，各一钱）　甘草（炙，五分）
上姜水煎服。
●金沸草散　治肺经受风，头目昏疼，咳嗽声重，涕唾稠黏。
荆芥穗（一钱）　前胡　麻黄　旋覆花（各七分）　甘草（炙）　赤芍药　半夏（各五分）
上姜枣水煎。
●定喘汤　治痰喘胸满，坐卧不安，声重鼻塞，头昏。
半夏曲　明阿胶（炒）　甘草（炒，各五分）　罂粟壳（一钱，制）　五味子（杵，炒）　桑白皮（炒）　麻黄（去节）　人参（各三分）
上姜三片，乌梅半个，水煎，临卧服。
●金不换正气散　治肺胃虚弱，咳嗽不已，喘满涎盛。
罂粟壳（一钱，制）　杏仁（制）　甘草　枳壳（各五分）
上生姜、乌梅水煎。
●《录验》橘皮汤　治肺伤冷湿咳嗽，喉中作声，上气，头痛。
陈皮　紫菀　麻黄（去根）　杏仁（制）　当归（各一钱）　桂心　甘草（炒）　黄芩（各五分，炒）
上水煎服。
●华盖散　治肺感寒邪，咳嗽声重，胸膈烦满，头目昏眩。
苏子（炒）　陈皮　赤茯苓　桑白皮（炒）　麻黄（各一钱）　甘草（五分）
上姜水煎服。
●《千全》五味子汤　治咳嗽皮肤乾燥，唾中有血，胸胁疼痛。
五味子（杵，炒）　桔梗（炒）　紫菀　甘草（炒）　续断（各一钱）　竹茹（三钱）　赤小豆（一撮）　生地黄　桑白皮（各半两）
上水煎服。
●知母茯苓汤　治咳嗽不已，往来寒热，自汗喘促，或肺痿。
知母　茯苓（各一两）　五味子（杵）　人参　薄荷　半夏　柴胡　白术　款花　桔梗　麦门冬（去心）　黄芩（炒，各半两）　川芎　阿胶　甘草（炙，各三钱）
上每服一两，姜水煎。
●小青龙汤　治肺感寒。咳嗽喘息加杏仁煎，有汗去麻黄、细辛。发热头疼，脉沉细，或呕或咳，或利或噎，或小便不利，小腹满胀，喘嗽之圣药。
●泻白汤
●桔梗汤
●人参平肺散
●人参补肺散
●参术补肺汤（五方见二十四卷十二论）
●六味丸（方见二十四卷第十一论）
●四物汤
●四君子汤（二方见二十四卷第六论）

劳嗽方论第十三  ***************************
经曰：感于寒，微则为咳，甚则为泄。盖肺主气，合于皮毛，邪伤皮毛，则咳为肺病，传于各脏，以时受邪。肺为嫩脏，邪易伤而难治。其嗽有肺、心、脾、肾、肝、风、寒、支饮、胆之十种。亦有劳嗽者，华陀谓之邪嗽，孙真人谓之注嗽。此因酒色过度，劳伤肺经，重者咯唾脓血，轻者时发时瘥。或先呕血而后嗽，或先咳嗽而吐血。此又挟邪传疰，孙真人用通气丸。梦与鬼交，用四满丸、蛤蚧、天灵盖、桃柳枝、安息香之类。若肺中有虫，入喉痒嗽，须以药含化，其虫即死，嗽即止。
愚按：仲景先生云：咳而两胁痛，不能转侧，两胠满，属于肝脏，用小柴胡汤。咳而呕苦水，属胆腑，黄芩半夏生姜汤。咳而喉中如梗状，甚则咽肿喉闭，属心脏，桔梗汤。咳而大便失气，属小肠腑，芍药甘草汤。咳而右胠痛，阴引肩背，甚则不可动，动则咳剧，属脾脏，升麻汤。咳而呕，呕甚则出长虫，属胃腑，乌梅丸。咳而喘息有声，甚则唾血，属肺脏，升麻汤。咳而失屎，属大肠腑，麻黄附子细辛汤。咳而遗溺，属膀胱，茯苓半夏汤。咳而不止，三焦受之，其状腹满，不食，涕唾，面目浮肿，气逆，异功散。用之对证，其效如神。仍参五卷看。
〖附治验〗
一妇人患前证，晡热内热，寒热往来，作渴盗汗，小便频数，其经两三月一行，此肝脾气血虚损，用八珍汤、六味丸各六十馀剂，诸症渐愈。其经两月一行，仍用前二药，间以加味逍遥散，各三十馀剂。后恚怒适经行，去血过多，诸症悉至，饮食少思，腹胀气促，用十全大补汤，数剂渐愈。仍用前药，调补渐愈。复因丧子，胸腹不利，食少内热，盗汗便血无寐，用加味归脾汤，仍兼前药而愈。
一妇人患前症，不时发热，或时寒热，或用清热之剂，其热益甚，盗汗口乾，两足如炙，遍身皆热，昏愦如醉，良久，热止方苏，或晡热，至旦方止，此阴血虚而阳气弱也。余朝用六味丸料，夕用十全大补汤，月馀诸症稍愈。更兼以补中益气汤，两月馀而愈。
●孙师四满丸　治上气嗽、饮嗽、燥嗽、冷嗽、邪嗽，谓之五嗽。
乾姜（炮）　桂心　踯躅花　芎藭　紫菀（各二两）　芫花根皮（二分）　蜈蚣（一条，去头足，炙）　细辛　甘草（炙）　鬼督邮　人参　半夏（泡，各一两）
上为末，炼蜜丸大豆许。每服五丸，米饮下，日三服。未应，加至七八丸。
●温金散　治劳嗽喘闷，咯痰中有血。（方见前劳瘵类）
●阿胶丸　治劳嗽并嗽血咯血。（方见前劳瘵类下补遗）
●团鱼丸　治骨蒸劳嗽，累效。
贝母　前胡　知母　杏仁　柴胡（各等分）　生团鱼（二个）
上药与鱼同煮熟，取肉连汁食之。将药焙乾为末，用骨更煮汁一盏，和药丸梧子大。每服二十丸，煎黄耆六一汤，空心送下。病既安，仍黄耆六一汤调理。
〖附方〗
●地骨皮散
知母（炒）　柴胡　甘草（炒）　人参　地骨皮　茯苓　半夏（姜制，各一钱）
上姜水煎服。
●海藏紫菀散　治咳中有血，虚劳肺痿。
人参　紫菀　知母（炒）　贝母　桔梗（炒）　茯苓　阿胶（炒，各一钱）　五味子（杵，三分）　甘草（炙，五分）
上姜水煎服。
●参术调中汤　泻热补气，止嗽定喘，和脾胃，进饮食。
黄耆（四分）　桑白皮（五分）　人参　炙甘草　青皮　白茯苓（各三分）　五味子（杵，五分）　白术（三分）　地骨皮　麦门冬　陈皮（各五分）
上水煎服。
●二陈汤　治脾胃虚弱，中脘停痰，或呕吐恶心，或头目不清，饮食少思。（方见二十四卷第五论）
●异功散（方见二十四卷第五论）
●六味丸（方见二十四卷第十一论）
●八珍汤
●加味逍遥散
●十全大补汤
●加味归脾散（四方见二十四卷第四论）
●补中益气汤（方见二十四卷第六论）

喘满方论第十四  ***************************
岐伯曰：夜行则喘，出于肾，淫气病肺。有所堕恐，喘出于肝，淫气害脾。有所惊恐，喘出于肺，淫气伤心。度水跌仆，喘出于肾与骨。皆因外邪所感而致。太阳病，则脉浮无汗而喘，用麻黄汤。阳明病，则汗出腹满，喘而潮热，承气汤。表邪未解，喘促汗出，葛根黄芩汤。微喘，桂枝厚朴杏仁汤。汗出而喘，麻黄杏子甘草石膏汤。表邪未解，小青龙汤去麻黄加杏仁。感寒伏热而喘，九宝汤。气郁痰盛喘促，四七汤。涎多而喘，千缗汤。不得卧而喘，神秘汤。寒热喘咳，枣膏丸。上气喘促，神授汤。上盛下弱，吞黑锡丹。若四肢逆冷，脉息沉细，或寸大尺小，胸胀冷汗，大便频数，上气喘促，此虚极挟寒之阴症，急用返阴丹。
愚按：东垣云：肺金受邪，由脾胃虚弱，不能生肺，乃所生受病，故咳嗽，气短，气上，皮毛不能御寒，精神少而渴，情惨不药，皆阳气不足，阴气有馀也。治法若肺气虚弱，用四君、枳壳、半夏；脾虚不能生肺，补中益气汤；七情气结，四七汤；脾经郁结，归脾汤；脾气虚弱，人参补肺散；肺经火盛，人参平肺散；肾水败浊，六味丸；真阳虚损，八味丸。或兼水便不利，为害尤速，非二丸不能救。仍与前十一、十二论互用。
〖附治验〗
一妇人伤风寒作喘，或用表散，愈而复患。仍用前药，其症益甚，饮食少思，胸腹不利。此因脾肺气虚也，予先用六君子汤加桔梗渐愈，又用补中益气汤全愈。
一妇人患前症，属命门火虚，不能生脾土，用补中益气汤、八味地黄丸而痊。后复患，其喘益甚，用前药不应，遂用黑锡丹二服喘止。仍用前二药，而诸症痊，凡属邪气有馀者，其症易识，治效亦速。其属元气不足者，变症不一，效非可以旦夕期也。
●神秘汤　治水气乘肺作喘，或支饮喘满，痰嗽不食。
陈皮（去白）　紫苏叶　人参　桑白皮　生姜（各一钱）
上水煎服。
●千缗汤
半夏（七枚，炮制）　皂角（去皮尖）　甘草（炙，一寸）　生姜（如指大）
上姜水煎服。
●枣膏丸　治息贲在右胁下，大如杯，令人洒淅寒热，喘咳。
甜苈葶　陈皮　苦梗（各等分）
上为末，煮枣肉丸桐子大。每服数丸，白汤下。
许学士云：余常停饮水积，食已必嚏渐喘，觉肺系急，服此良验。
●神授汤　治上气喘急，不得卧。
橘红　苦梗　紫苏　人参（各一钱）　五味子（杵炒，三分）
上姜水煎服。
●九宝汤　治伏热咳嗽喘急。虚劳自汗者不可服。
薄荷　紫苏　大腹皮（洗）　甘草（炒）　杏仁（去皮尖）　陈皮（各一钱）
上姜十片，乌梅一个，水煎。
●四磨汤　治七情郁结，上气喘急满闷，痰涎上涌。
人参　槟榔　沉香　乌药
上四味，各浓磨，白沸汤少许温服。
●五味子汤　治咳嗽，皮肤乾燥，唾中有血，胸胁疼痛。
五味子（杵，炒）　桔梗（炒）　紫菀　甘草（炒）　续断（各五钱）　竹茹（一钱）　赤小豆（一撮）　生地黄（二钱）　桑白皮（二钱）
上水煎服。
〖附方〗
●六君子汤
●四君子汤
●补中益气汤（三方见二十四卷第六论）
●四七汤（方见十一卷第七论）
●归脾汤（方见二十四卷第四论）
●人参补脾散
●人参平肺散（二方见二十四卷第十二论）
●六味丸
●八味丸（二方见二十四卷第十一论）
●黑锡丹（方见四卷第四论）

妇人风痰积饮咳嗽方论第十五  ***************************
妇人脾胃虚弱，风邪外侵，以致痰滞咳嗽，眼昏头眩。经云：九窍不利，肠胃之所生也。无择云：凡属风热，三生饮、化痰丸。属寒冷，金沸草散。属暑热，消暑丸。属气郁，四七汤。在上，瓜蒂散吐之。在下，控涎丹利之。仍观人之勇怯，脉之虚实。
愚按：前症若肝经恚怒，用小柴胡汤。肝经风热，用钩藤散。肝肾气虚，用川芎散。脾经郁结，用济生归脾汤。郁怒伤肝脾，用加味逍遥散。脾虚痰逆，用白术半夏天麻汤。脾气虚弱，用六君子益气汤。肺气郁滞，用二陈、贝母、桔梗。阴亏水泛，六味地黄。肾虚阴火，加减八味丸。肾虚火不归源，八味地黄丸。仍与前按互相用之。
〖附治验〗
一妇人内热口乾，劳则头晕，吐痰带下，或用化痰理气药，前症益盛，肢体或麻。又用祛风化痰药，肢体常麻，手足或冷或热。此脾土不能生肺金也。余用补中益气加茯苓、半夏、炮姜，二十馀剂渐愈。又用加味逍遥散，三十馀剂全愈。后因怒，吐痰胸痞，或用清气化痰丸，食少痰甚，胸胁胀满，脉或浮大，或微细，余以六君倍用参、术，少加木香而康。
一妇人咳嗽胁痛，或用清肺化痰降火等剂，久不愈，更加内热晡热，若两胁或小腹内热，其咳益甚，小便自遗。余曰：此属肝经血虚火动。用六味丸加五味子，滋肾水以生肝血，用补中益气生脾土以滋肺金而寻愈。
●旋覆花汤　治风痰呕逆，饮食不下，头目昏闷等症。
旋覆花　枇杷叶　川芎　细辛　赤茯苓（各一钱）　前胡（一钱五分）
上水姜枣煎。
●大半夏汤　治痰饮，脾胃不和，咳嗽呕吐，饮食不入。
半夏　白茯苓　生姜（各一钱）
上姜水煎服。胃痞加陈皮，如不应，四七汤亦善。
●导痰汤　治痰涎壅盛，胸膈痞塞，或咳嗽恶心，饮食少思。
半夏（二钱）　南星　枳实（麸炒）　茯苓　橘红（各一钱）　甘草（五分）
上姜十片，水煎。
〖附方〗
●川芎散　治肝肾气虚，头风眩运。
小川芎　山药　白茯苓　甘菊花　人参（各五钱）　山茱萸肉（一两）
上每服一两，食前空心水煎服。或为末，酒调，日三服。
●小柴胡汤（方见二十四卷第二论）
●钩藤散（方见四卷第四论）
●归脾汤
●加味逍遥散（二方见二十四卷第五论）
●白术半夏天麻汤（方见四卷第五论）
●六君子汤
●补中益气汤（二方见二十四卷第六论）
●二陈汤（方见二十四卷第五论）
●六味丸
●加减八味丸
●八味丸（三方见二十四卷第十一论）

妇人心胸嘈杂方论第十六  ***************************
妇人嘈杂，此脾胃郁火，痰滞血液泪汗而成。用猪血炒食之，乃以血导血，而使之归源尔。旋覆花汤尤善。
愚按：前症若因食郁，用六君、山楂、山栀。若因胃热，用二陈汤、炒芩、连。若因六郁，用越鞠丸。若因气滞，用四七汤、桔梗、枳壳、大抵此症属病气元气俱不足，须用六君为主，少佐以治痰之药。若以火治之，必变吞酸中满。
〖附治验〗
一妇人饮食少思，胸中嘈杂，头晕吐痰。此中气虚而有热，用六君子汤加炒黑山栀、桔梗而愈。后因劳碌，头晕发热，吐痰不食，用补中益气加半夏、茯苓、天麻而痊。
一妇人中脘嘈杂，口中辛辣，或咳嗽吐痰发喘，面色或白或赤。此脾气虚而肺中伏火也。用六君子加山栀、桔梗、柴胡及炒黑片芩治之，寻愈。
一妇人嘈杂吞酸，饮食少思，大便不实。此脾气虚寒而下陷，用补中益气汤加茯苓、半夏、炮姜渐愈，又常服人参理中丸则安。
一妇人饮食后，嘈杂吞酸，此食郁为痰，用六君子汤送越鞠丸渐愈，又用加味归脾汤而痊。后因怒，两胁胀痛，中脘作酸，用四君汤送左金丸渐安，仍用六君子汤送越鞠丸而瘥。
●旋覆花汤　治脾胃虚寒，中脘停痰，汪洋嘈杂，肠鸣多睡，呕吐不食，胁肋胀痛，脉沉迟弦细。
旋覆花　细辛　橘红　桂心　人参　甘草（炒）　苦梗　白芍药　半夏（五分）　赤茯苓（各三分）
上姜水煎服。
余治妇人心胸嘈杂，用茯苓补心汤治之而愈。（方见前）
〖附方〗
●补中益气汤
●四君子汤
●六君子汤（三方见二十四卷第六论）
●二陈汤（方见二十四卷第五论）
●越鞠丸（方见前第七论）
●四七汤（方见十卷第七论）
●归脾汤（方见二十四卷第四论）
●人参理中汤（方见二十卷第八论）


卷七  ——————————————————————————————————————————————————————————————————————————————————————————

妇人呕吐方论第一  ***************************
妇人呕吐，良由脾胃不调，外邪乘之，或胃中虚冷，或胃口有热，或中脘停痰，或胃经血弱。治法，胃冷者，丁香散、理中丸。胃热者，小柴胡汤、竹茹汤。胃虚者，藿香正气散。停痰者，半夏茯苓汤、二陈汤。血虚者，十全大补汤加陈皮、半夏、藿香。
愚按：东垣先生云：前症内有故寒与新谷俱入于胃，新故真邪相攻，气并相逆，复出于胃，故为哕，补手太阴，泻足少阴。又云：胃因气逆为哕。夫呕吐哕者，俱属于胃，以其气血多少为异耳。如呕者，阳明也，阳明多血多气，故有声有物，血气俱病也。仲景云：呕多虽有阳明症，慎不可下。孙真人云：呕家多服生姜，为呕家之圣药也。气逆者，必散之，故以生姜为主。吐者，太阳也，太阳多血少气，故有物无声，为血病也。有食入则吐，以橘皮去白主之。哕者，少阳也，多气少血，故有声无物，乃气病也，以姜制半夏为主。若脾胃虚弱，寒邪所客，饮食所伤也，用六君子、丁香、藿香、生姜之类。若胃中有热，膈上有痰，用二陈、山栀、黄连、生姜。若久病胃虚，呕而不纳穀者，用生姜、参、术、黄耆、香附之类。亦有痰膈中焦，食不得下者，有气逆而呕者，有气郁于胃口，有食滞于心肺之分而复出者，有胃口有火与痰而呕者。若注船大吐渴饮水者，冲童便饮之最妙，前论云：血不归源而呕，用十全大补汤。诚发前人之未发，愚常用屡效。（此论与王安道先生《溯洄集》所论少异，仍宜参看之。）
〖附治验〗
太守阳山之内，素善怒，胸膈不利，吐痰甚多，吞酸嗳腐，饮食少思，手足发热数年矣。所服非芩、连、枳实，必槟、苏、厚朴。左关弦洪，右关弦数。此肝火血燥，木乘土位，朝用六味地黄丸，以滋养肝木；夕用六君、归、芍，以调补脾土而愈。乙巳夏，因大怒，吞酸嗳腐，胸腹胀满，或用二陈、石膏治之，吐涎如涌，外热如灼，脉洪大，按之如无。余曰：此脾胃亏损，虚阳发越于外，脾败而涎泛出也。用六君加姜、桂一锺，即睡觉而诸症如失，又数剂而康。
先太宜人饮食后，闻外言忤意，呕吐酸水，内热作渴，惟饮冷水，气口脉大而无伦，面色青赤，此肝脾郁火。投之以药，入口即吐，第三日吐宿食，第七日吐酸黄水，十一日吐苦水，脉亦洪大，仍喜饮冷。以黄连煎汤，冷饮少许。至二十日加白术、茯苓，二十五日加陈皮，二十七日加当归、炙草，至六十日始进米饮半盏，渐进薄粥，调理即痊。
一妇人食后因怒，患疟呕吐，用藿香正气散而愈。后复怒吐痰，狂言热炽，胸胁胀痛，手按少得，脉大无伦，按之微细，此属肝脾二经血虚，以加味逍遥散加熟地，川芎二剂，脉症顿退，再用十全大补汤而安矣。
府庠沉姬文母，患脾虚中满，痰嗽发热，又食湿面冷茶，吞酸呕吐绝食，误服芩、连、青皮等药，益加寒热，口乾流涎不收，闻食则呕，数日矣。迎治。余曰：脾主涎，此脾虚不能约制也。欲用人参安胃散。惑于众论，以为胃经实火宿食治之，病日增剧。忽思冬瓜，食如指甲一块，顿发呕吐酸水不止，乃服前药愈剧。复邀视之，则神脱脉绝濒死矣，惟目睛尚动。余曰：寒淫于内，治以辛热，然药不能下矣。急用盐艾、附子，炒热熨脐腹，以散寒回阳。又以口气补接母口之气。又以附子作饼，热贴脐间。时许神气少生。以参、术、附子为末，仍以是药加陈皮煎膏为丸如粟米大，入五七粒于口，随津液嚥下，即不呕。二日后，加至十粒，诸病少退，其涎不止。五日后，渐服前剂一二匙，胃气少复，乃思粥饮，后投以参、术等药，温补脾胃，五十馀剂而愈。
●丁香散　治脾胃气弱呕吐，水穀不入。
丁香　白术　缩砂　草果（各三钱）　人参（一两）　当归　白豆蔻　藿香　甘草（各半两，炒）　橘皮（三分）　神麴（炒）　诃子（各半两）
上为末，每服二钱，姜枣汤调。
●竹茹汤　治胃热呕吐。
乾葛（二钱）　半夏（姜制，三钱）　甘草（五分）　竹茹（一弹子大）
上姜枣水煎服。
许学士先生云：胃热者，手足心热也。政和中，一宗人病伤寒，得汗身凉数日，忽呕吐，药食不下，用丁香、藿香、滑石等药，下咽即吐。余曰：此正汗后馀热留胃脘，正宜竹茹汤。用之即愈。
●许仁则半夏丸　治胃冷呕逆不食。
半夏（洗去滑，一斤）　小麦面（一斤）
上水和丸如弹子大，水煮熟。初服三四丸，二服加至十四五丸，旋煮间服。
●七味人参丸　服前丸不应，可服此药。
人参　白术（各五两）　厚朴（姜制）　细辛（各四两）　生姜　橘皮（三两）　桂心（一两）
上为末，炼蜜丸桐子大。米饮下十丸，渐加至二十丸。
●清金丸　治呕吐不已。
硫黄（二钱）　水银（一钱）
上入铫内，慢火化，以木片拨炒成砂，研至黑，不见白星，姜汁糊丸绿豆大。每服二三十丸，米饮下。
〖附方〗
●人参安胃散　治脾胃虚热，呕吐泄泻，或饮食不入。
人参（一钱）　黄耆（炒，二钱）　生甘草　炙甘草（各五分）　白芍药（七分）　白茯苓（四分）　陈皮（三分）　黄连（炒，二分）
上水煎服。
●六君子汤（方见二十四卷第六论）
●加味逍遥散
●十全大补汤（二方见二十四卷第四论）
●六味丸（方见二十四卷第十一论）
●藿香正气散（方见二十四卷第九论）

妇人霍乱方论第二  ***************************
论曰：呕吐而利者，名霍乱也。因肠胃虚弱，饮食过度，触冒风冷，清浊相干所致。或先腹痛而吐，或先吐而痛，或吐利并作，当分寒热而治之。饮冷者，五苓散。饮汤者，理中丸。四肢逆冷，脉微细者，用通脉四逆汤加猪胆汁。中暑霍乱，烦渴饮冷，转筋者，用香薷散。脉浮洪者易治，微迟者难治。
愚按：贾元良先生云：暑者相火行令也，夏月人感之，自口齿而入，伤心胞络之经。其症头疼口乾，面垢自汗，倦怠少气，或背寒恶热，甚者迷闷不省，或霍乱吐利，呕痰腹痛，或下血发黄生斑等症，治法清心火利小便为主。若自汗热甚，用白虎汤。若头疼恶寒，用十味香薷散。泄泻烦渴，饮水吐逆，用五苓散。热甚烦渴，用益元散清之。若表解里热甚者，用黄连解毒汤。脉微下利，作渴喜温，或厥冷不省人事，宜竹叶石膏汤，加熟附半枚冷饮，次以来复丹、五苓散治之。故东垣云：脾胃虚弱，遇夏月淫雨，身重短气，甚则四肢痿软，脚欹眼黑，当滋肺气，以补水之源。是以五月常服五味子、人参、麦门冬之剂，为热伤元气故耳，丹溪所谓夏月伏阴在内也。盖人之腹属地，已月六阳尽出于地之上矣，是人之阳气亦浮于肌表，散于皮毛，而腹中之阳虚矣。又加以凉台水馆，大扇风车，寒泉水果，冰凉之物，自内及外，不用温热，病所由生。陈无择云：凡中暍切不得用冷药，惟用温养，得冷即死。道途无汤，即以热土熨脐中，溺以热尿即苏，概可见矣。《内经》曰：脉虚身热，得之伤暑。《难经》云：伤暑得之为正邪，火自病也，当恶臭，其病身热而烦，心痛，其脉浮大而散。《伤寒论》曰：太阳中暍者，身热疼痛而脉微弱，或发热恶寒而脉微细芤迟。大抵寒伤形，热伤气。盖伤气而不伤形，则气消而脉虚弱。故先哲立法，夏月宜补，良有以也，前症若内有所积，外有所感，用二陈汤加减治之。或萝卜子捣碎，服而吐之。若饮米汤即死云云，同前论。若转筋不住，男子以手挽阴，女子以手牵乳近两边，此《千金》妙法也。乾霍乱不得升降，死在须臾。当以盐汤吐之，后以二陈汤加川芎、苍术、防风、白芷，姜煎服。若登圊而不通，加枳壳。若食瓜果饮冷，乘风霍乱，用六和汤，倍加藿香。凡中暑而亡者，皆因元气虚弱而暑热乘之，以致泄泻，阳气暴脱，实为阴寒之症。宜急补其阳，庶得保生，缓则不救。其他执为暑热，投以寒药，鲜不误事。愚皆以回阳固本之方，继之于后。
〖附治验〗
进士李通甫之内，冬间开衣箱，其内衣裳乃夏月所晒者，开时觉暑气所侵，良久患霍乱，足指足跟俱转筋甚恶，自分必死。用香薷饮一剂，急煎下咽即愈。
●加减理中丸　治肚腹疼痛，手足逆冷，饮食不入等症。
人参　白术　乾姜　甘草（各等分）
上为末，炼蜜杵匀，每两作五丸。每服一丸，白汤化下。呕吐加枳壳，泄泻加乾姜，吐泻乾呕加半夏，体冷微汗腹寒加炮附子，水煎服。
●四顺附子汤　治霍乱吐利腹痛，手足厥冷，脉微绝。（方见八卷十一论）
四逆汤加猪胆汁，名四逆猪胆汁汤。
甘草（三两）　乾姜（三两）　附子（一枚，生）
上每服五钱，水煎，入猪胆汁半合，作二服。
●香薷散　治吐利腹疼，发热头痛，或霍乱转筋拘急。
香薷（二钱）　白扁豆　厚朴（姜制）　茯苓（各三钱）
上水煎冷服，连进二三剂。加黄连，名黄连香薷饮。
〖附方〗
●十味香薷散　治伏暑身体倦怠，头痛恶寒，或吐泻等症。
香薷（一两）　人参　陈皮　白术（炒）　茯苓　黄耆（炒）　木瓜（不犯铁器）　厚朴（姜制）　扁豆　甘草（炒，各三两）
上每服一两，水煎。
●清暑益气汤　治长夏湿热所蒸，四肢困倦，精神短少，懒于动作，胸满气促，支节作疼，或气高而喘，身热而烦，心下膨闷，小便黄数，大便溏频，或泻利作渴，不思饮食，自汗体重。
黄耆（炒）　苍术　升麻（各一钱）　人参　白术　神麴（炒）　陈皮（各五分）　甘草（炙）　黄柏（炒）　麦门冬（去心）　当归（各三钱）　葛根（二分）　五味子（九粒，炒，杵）　泽泻（五分）　青皮（二分）
上水煎服。
●白虎汤　治胃热作渴，暑热尤效。又治热厥腹满，身难转侧，面垢谵语，不时遗溺，手足厥冷，自汗脉沉滑。
知母　石膏（各二钱）　粳米（半合）
上水煎服。
●人参白虎汤　治暑热发渴，脉虚等症。
人参（一钱五分）　知母（二钱）　石膏（五钱）　甘草（一钱）
上入粳米一合，水煎服。
●人参益气汤　治暑热伤气，四肢困倦，嗜卧少食，两手指麻木。
黄耆（炒，八钱）　甘草（七钱，内炙二钱）　人参（半两）　升麻（二钱）　白芍药（炒，三钱）　五味（百四十个，杵，炒）　柴胡（二钱半）
上㕮咀，分作四服。
●大顺散　治冒暑伏热，引饮过多，脾胃受湿，水穀不分，清浊相干，阴阳气逆，霍乱呕吐，脏腑不调。
甘草（炒）　乾姜（炮）　杏仁（去皮尖，炒）　桂（去皮）
上为末，每服二三钱，汤点服。
●消暑丸　治伤暑发热头疼，或呕吐泄泻，二便不分。
半夏　甘草（炒）　茯苓（各半斤）
上为末，生姜汁和丸桐子大。每五十丸，水下。《易简方》，姜汁、好醋煮半夏末，作糊丸服。
●姜附汤　治霍乱转筋，手足厥冷，汗出呕逆，腹痛，脉欲绝者。
乾姜（炮，一两）　附子（一个，生用）
上为末，每服五钱，水煎服。
●通脉四逆汤　治霍乱恶寒，腹痛身冷，自汗，脉沉微如欲绝。
吴茱萸（二两，炒）　附子（炮，一两）　桂心　通草　细辛　白芍药（炒）　甘草（炙，各半两）　当归（三钱）
上每服四钱，水酒生姜煎。如不应，更加倍服之，以效为度。
●半夏解毒汤　治一切暑热毒，五心烦躁，口舌咽乾。
黄柏（炒）　黄芩（炒）　山栀子（炒）　半夏（等分）
上每服五钱，水煎。
●六和汤　治冒暑伏热，烦闷，霍乱转筋，吐泻，寒热交作，头目昏痛，嗜卧倦怠，小便赤涩，不问胎产，并服之。
缩砂　半夏（汤泡七次）　杏仁（去皮尖）　人参　甘草（炙，各一两）　赤茯苓　藿香　木瓜（各二两）　白扁豆（姜汁略炒）　香薷　厚朴（姜制，各四两）
上每服一两，姜枣水煎服。
●益元散　治中暑身热，小便不利，或发热体痛，口乾作渴。
滑石（六两）　甘草（微炒，一两）
上为末，每服三钱，加蜜少许，汤水任下。
●二陈汤（方见二十四卷第五论）
●来复丹
●五苓散（二方见二十一卷第十论）
●竹叶石膏汤（方见十三卷第十论）

妇人翻胃吐食方论第三  ***************************
（论新增）
愚按：《病机》云：前症有三，曰气、积、寒也，皆从三焦论之。上焦吐者，从于气。气者，天之阳也。其脉浮而洪，食已暴吐，渴欲饮水，大便燥结，气上冲胸发痛，其治法当降气和中。中焦吐者，从于积，有阴有阳，食与气相假为积而痛，其脉浮而匿，其症或先痛而后吐，或吐而后作痛，治法当以小毒药去其积，槟榔、木香行其气。下焦吐者，从于寒，地之道也，其脉沉而迟，其症朝食暮吐，暮食朝吐，小便清，大便秘而不通，治法当以毒药通其闭塞，温其寒气，大便渐通，复以中焦药和之，不令大便秘结而自愈也。王太仆曰：食不得入，是有火也；食入反出，是无火也。又《发明》曰：噎者六腑之所主，阳也，气也；塞者五脏之所主，阴也，血也。二者皆由阴中伏火而作也。刘宗厚先生曰：若三焦传化失常所致，主于气也；若血亏胃脘乾藁所致，因于血也。塞犹填塞不通之义，故《发明》有治幽门不通，噎塞不便通幽汤例。盖阳无阴不能通化，阴之失位而阳伏其中，传化不变，而反上行矣。故前症或由饮食起居，七情亏损脾胃，痰饮停滞，中气不运，当以补中益气汤为主。若郁结伤脾，用归脾汤加枳壳、桔梗。若恚怒伤肝，用小柴胡加栀、苓、参、术。脾气虚弱，用六君加山栀、枳壳。气血俱虚，用八珍汤加山栀、半夏。若用行气之药，胸膈痞闷，用六君、芎、归之类。若过用香燥之剂，而大便结燥，用四物、参、术之类。若饮食不能入，用六君、山栀、吴茱萸、制黄连。若食入而反出，用六君、炮姜、白豆蔻、黄连、制吴茱萸。若痰滞而食反出，用六君、枳壳、桔梗。若饮食少思，大便不实，胸膈痞闷，吞酸嗳腐，食反不化，是为脾胃虚寒，用东垣固真丸，或八味丸。若发热烦热，身恶风寒，腹畏热食，或手足俱冷，胸满腹胀，是内真寒外假热，用神效附子丸或八味丸。大凡呕吐善食，喜饮冷水，是为有火；呕吐少食，喜饮热汤，是为无火。当审其因而治之。
〖附治验〗
一妇人患前症，胸腹痞闷，得去后或泄气稍宽。余曰：此属脾气郁结而虚弱也，当调补为善。不信，乃别用二陈、枳实、黄连之类，不应，又用香燥破气，前症益甚，形气愈虚。余用加味归脾汤调治，半载而痊。
一妇人患前症，胸腹胀闷，或小腹不利，或时作痛，小便涩滞。余曰：此肝火血虚也，清肝火，生肝血，养脾土，生肺金。以余言为迂，别服利气化痰等剂，前症益剧，虚症蜂起。余用加味逍遥散、加味归脾汤兼服，寻愈。
一妇人患吐，痰甚多，手足常冷，饮食少思。余曰：此肝脾郁怒，兼命门火衰。不信，另服化痰利气之剂，胸腹愈胀，又服峻利疏导之剂。余曰：非其治也，必变脾虚发肿之症，急服金匮加减肾气丸，庶有可救。仍不信，反服沉香化气等丸，果发肿而殁。
●白垩散　治虚热翻胃，用白垩土一斤，米醋一斤，煅土赤，入醋内，再煅再入，以醋乾为度。取土一两，入炮姜一钱为末。每服一钱，米饮下。甚者二钱。须服四两有效。
治实热翻胃，用黄连五钱，生姜汁浸炒，山楂三钱，保和丸三钱，同为末，糊丸麻子大，胭脂为衣。每服六十丸，煎人参汤入竹沥下之。
●太仓丸　治胃弱翻胃。
肉豆蔻　砂仁（各二两）　丁香（一两）　陈仓米（一升，土炒）
上为末，姜汁糊丸，桐子大。每服六七十丸，姜汤下。
●青金丹　每服三十丸，生姜陈皮煎汤送下。（方见前呕吐类）
〖附方〗
●东垣补真丸
肉苁蓉（酒浸，焙）　胡芦巴（炒）　附子（炮，去皮）　阳起石（煅）　肉豆蔻（面煮，煨）　菟丝子（净洗，酒浸，蒸）　川乌（炮，去皮）　沉香　五味子（各五钱）　鹿茸（酒浸，炒）　巴戟（去心）　锺乳粉（各一两）
上为末，用羊腰子两对，治如食法，葱椒酒煮捣烂，入酒糊丸如桐子大。每服七十丸，空心米饮、盐汤任下。
●神效附子丸　治脾肾虚寒呕吐，或翻胃膈噎，用黑附子重一两四五钱，端正底平尖圆一枚，灰火炮皮裂，入生姜自然汁内，浸润晒乾，再炮，再入汁浸润，仍晒再炮，用尽姜汁半碗为度。却去皮脐为末，以人参煎膏，丸黍米大。每服数丸，津唾嚥下。胃气稍复，饮食稍进，投以温补之剂。
●六君子汤
●补中益气汤
●四物汤（三方见二十四卷第六论）
●归脾汤
●加味归脾汤
●八珍汤
●加味逍遥散（四方见二十四卷第四论）
●八味丸（方见二十四卷第十一论）
●二陈汤（方见二十四卷第五论）
●金匮加减肾气丸（方见二十二卷第十论）

妇人血膈方论第四  ***************************
愚按：前症若气逆而血滞，用流气饮。若恚怒而血逆，用小柴胡、山栀、丹皮。血虚用四物、参、术、柴胡、山栀、丹皮。若郁结而血伤，用加味归脾，兼加味逍遥散。脾虚不能生血，用六君、归、芎。胃虚不能吐血，用益气汤。若肝虚而不能藏血，用补肝散。如不应，兼以六味丸。若因脾肺虚，用补中益气汤。如不应，用六君加芎、归。
〖附治验〗
一妇人患前症，胸膈痞闷。余曰：此属脾经血虚。遂用四君、芎、归，调补脾气，寻愈。又园怒兼两胁痞闷，头目不清，月经旬余未竭，用加味逍遥散加钩藤治之，复瘥。
一妇人患前症，胸膈作痛，面清目札，小便频数，或时寒热，此肝气滞而血凝，先用失笑散二服痛止，又用加味逍遥散而愈。
一妇人所患同前，泛用行气破血之剂，以致不起。
●神功散　治血滞，胸腹作痛。
五灵脂（炒，一两）　莪术　桂心　芸薹子（炒，各半两）
上每服二钱，酒水煎。
〖附方〗
●流气饮（方见三卷第七论）
●小柴胡汤（方见二十四卷第二论）
●加味归脾汤
●加味逍遥散（二方见二十四卷第四论）
●四物汤
●补中益气汤
●四君子汤
●六君子汤（四方见二十四卷第六论）
●补肝汤（方见本卷第七论）
●六味丸（方见二十四卷第十一论）
●失笑散（方见二十卷第五论）
制吴茱萸、黄连法：用二味等分，用热汤拌湿和匀，重汤顿煮，使气相通，同炒焦，各拣出听用。

妇人鼻血方论第五  ***************************
妇人气血调和，则循环经络。若劳伤元气，阴虚火动，气逆于肺，则血随鼻而衄，产后尤不可治。陈无择曰：亦有因怒气而得者。赵恭人鼻衄，先用苏合香丸四粒，次用五苓散浓煎白茅花汤调服即止，又用芎归汤调理而安。一富男鼻血，六脉洪数，讯之云，曾服丹药，遂用芩、连、大黄为末，水调服之而愈。
愚按：前症若热郁于胃经，用犀角地黄汤。若伏暑于内，用黄连香薷饮。若大怒血蓄于上，用小柴胡汤。若脾损不能摄血归源，用归脾汤。大凡杂症见血多，因阴分郁热，或内有所伤，皆属五志所动。经曰：诸见血，身热脉大者，难治，是火邪胜也；身凉脉静者，易治，是正气复也。仍与后症同用。
〖附治验〗
一妇人经素不调，因怒衄血。此肝火炽盛，用加味小柴胡加红花，二剂血止，又用加味逍遥散、八珍汤兼服三十馀剂，经行如期。
一妇人郁结而患前症，用加味归脾汤，其血渐止，饮食渐进。用加味逍遥散，元气渐复，寒热渐止。后因怒乃衄，寒热往来，用小柴胡汤加芎、归、丹皮而愈。
一妇人因劳衄血，服凉血之剂，更致便血。或以血下为顺，仍用治血。余曰：此因脾气下陷而血从之，当升补脾气，庶使血归其经。不信，果血益甚。余朝用补中益气汤，夕用加味归脾汤而愈。此症用寒凉止血，不补脾肺而死者多矣。
●刺蓟散　治血热鼻衄。
刺蓟　生地黄（各二钱）　桑耳　乳发灰　艾叶（炒，各一钱）　蒲黄（五分）
上水煎服。
●犀角地黄汤（方见后）
●又方　用白茅根汁一合，饮之即止。
●又方　用生葱心塞鼻中，血即止。若刀斧所伤，用之血亦止。
四物汤加侧柏、生地黄，治虚热吐血甚效。若脾经血虚，须用四君加芎、归。若脾经气郁，须用归脾汤。若肝肾亏损，须用六味丸。若气血俱虚，须用十全大补汤。
〖附方〗
●《济生》犀角地黄汤　治热郁不解，泛行经络，或流肠胃，随气涌泄，以致衄血吐血，或为便血，并皆治之。
犀角（镑，如无，升麻代）　生地黄　白芍药　牡丹皮（各一钱）
上每服四五钱，水煎。若实热炽甚，加炒黄芩。若去血过多，或脾肺之气亏损，不能摄血归源者，急用四君子汤。怀抱郁结者，用归脾汤。
●枇杷叶汤　治暑毒攻心，衄血呕血，或吐泻作渴。
香薷（二钱）　厚朴（姜制，一钱半）　甘草（炙）　麦门冬（去心）　木瓜（不见铁器）　白茅根（各一钱）　枇杷叶　陈皮　丁香（各半钱）
上每服三五钱，姜水煎。
●黄连香薷饮　治伏暑衄血便血，不拘四时。（方见本卷第一论）
●小柴胡汤
●加味小柴胡汤（二方见二十四卷第二论）
●归脾汤
●加味逍遥散
●八珍汤
●加味归脾汤（四方见二十四卷第四论）
●补中益气汤（方见二十四卷第六论）

妇人吐血方论第六  ***************************
妇人吐血者，因脏腑伤损所致，夫气血外行于经络，内荣于脏腑，若六淫七情，饮食起居，有所损伤，行失常道，逆则吐血也。
愚按：前症若脾经郁热，用犀角地黄汤。脾胃伏暑，用黄连香薷饮。心脾郁热，用生地黄汤。心气耗损，用茯苓补心汤。脾气劳伤，用鸡苏散。思虑伤脾，用归脾汤。暴怒肝火，用加味小柴胡汤。久怒肝伤，六味地黄丸。脾肺虚热，用麦门冬饮。肝肾虚热，用六味地黄丸。气血俱虚，用十全大补汤。经云：肺朝百脉之气，肝统诸经之血。必用甘温之剂，补其阳气，使血各归其经。如大吐血病，毋论其脉，急用独参汤救之。若潮热咳嗽而脉数者，元气虚而假热之脉也，皆由脾胃先损，须用人参之类。本草云：人参治脾胃不足，补中温中，泻脾肺中火。东垣先生云：脾胃虚者，心血亢甚而乘土位。肺气受邪，须用黄耆最多，人参、甘草次之。脾胃一虚，肺气先绝，故用黄耆以益皮毛而闭腠理。当治气血虚弱，用十全大补最善。若用寒凉止血，胃气反伤，无不致祸。
〖附治验〗
一老妇，每作先饮食不进，或胸膈不利，或中脘作痛，或大便作泻，或小便不利。余以为肝脾之症，用逍遥散加山栀、茯神、远志、木香而愈。后郁结吐紫血，每作先倦怠烦热，以前药加炒黑黄连三分，吴茱萸二分，顿愈。后因怒吐赤血甚多，燥渴垂死。此血脱也，法当补气，乃用人参一两，苍术、当归各三钱，陈皮、炮黑乾姜各一钱，炙甘草、木香各一钱，一剂顿止。又用加味归脾汤，调理而痊。
一女子怀抱素郁，胸满食少，吐血面赤，用六味丸及归脾加山栀、贝母、芍药而愈。
一妇人为哭母，吐血咳嗽，发热盗汗，经水不行。此悲伤肺，思伤脾。朝服补中益气加桔梗、贝母、知母，夕用归脾汤送六味丸而愈。
●柔脾汤　治虚热吐血衄血汗出。
甘草（炒）　白芍药（炒）　黄耆（各半两）　熟地黄（自制，一两五钱）
上每服五钱，水酒煎。
一妇人月经不利，忽妄行呕血，察其形脉如常，用四生丸即安。一女子饱食负重而吐血，用前汤及青饼子而愈。世治吐血，并用竹茹、地黄、藕汁，亦不可拘泥。如阳乘于阴，血得热则流散，经水沸溢，理宜凉解，大黄、犀角之类；如阴乘于阳，所谓天寒地冻，水凝成冰，须用温散，乾姜、肉桂之类。
●四生丸　治阳乘于阴，以致吐血衄血。
生荷叶　生艾叶　生柏叶　生地黄（各一钱）
上研丸鸡子大，每服一丸，水煎服。陈日华云：先公尝游灵石寺，主僧留饭设桌，一僧见桌不稳，急俯稳之，举首即呕血。明年到寺，问旧呕血者何如？主僧言：服得四生丸遂愈。自得此方，屡次有效。愚意前症，乃内热暴患，用之即效。若人病久，本元不足，须补脾以滋化源，否则虚火上炎，金反受克，获生鲜矣。
●犀角地黄汤（方见前）
●姜草汤　治阴乘于阳，寒而呕血。
甘草（炒）　乾姜（各一钱）
上水煎服。理中汤亦效。
●花蕊石散　治瘀血积于内，以致大小便不通，或血畜于上，而吐不止。一妇人苦吐血，百药不效，童便酒调，不数服而愈。（方见胞衣不下）
●如圣散　治吐血不已。每服二钱，米饮下。（方见十七卷催生）
〖附方〗
●《济生》鸡苏散　治劳伤肺经，唾中有血，咽喉不利。
鸡苏叶　黄耆（炒）　生地黄　阿胶（炒）　贝母　白茅根（各一钱）　桔梗（炒）　麦门冬（去心）　蒲黄（炒）　甘草（炒，各五分）
上姜水煎服。
●生地黄散　治郁热衄血，咯血吐血，阴虚而不能愈者。
枸杞子　柴胡　黄连（炒）　地骨皮　天门冬　甘草（炒）　白芍药（炒）　炒黄芩　黄耆（炒）　生地黄　熟地黄（自制，各五分）
上水煎。下血加地榆。
●《三因》茯苓补心汤　治面色黄瘁，五心烦热，咳嗽吐血。
半夏　前胡　紫苏　茯苓　人参　枳壳（麸炒）　桔梗（炒）　甘草（炒）　乾葛（各五分）　当归（一钱）　川芎　陈皮　白芍药（各一钱）　熟地黄（自制，一钱五分）
上姜枣水煎服。
●麦门冬饮子　治气虚吐血，或气虚不能摄血者。
五味子（杵，十粒）　麦门冬（去心）　黄耆（炒，各一钱）　当归身　人参　生地黄（各钱半）
上水煎服。
●十全大补汤　治胃气虚弱，吐血衄血，便血不止，以致外症恶寒发热，自汗盗汗，食少体倦；或寒热作渴，头疼眩晕，面似中风；或气血俱虚，胸腹胁痛；或骨节作痛，经候不调；或寒热往来，发热晡热；或五心发热，咽乾舌燥；或痰嗽喘促，胸膈虚痞；或呕吐泄泻，手足冷热等症。
●归脾汤
●加味逍遥散（二方见二十四卷第四论）
●加味小柴胡汤（方见二十四卷第二论）
●六味丸
●八味丸（二方见二十四卷第十一论）
●独参汤（方见三卷第十一论）
●补中益气汤（方见二十四卷第六论）
●黄连香薷饮
●枇杷叶散（二方见本卷前）

妇人痃癖诸气方论第七  ***************************
妇人痃癖，因元气虚弱而邪气积聚。盖痃者，在腹内近脐左右，有筋脉急痛，如臂如指如弦之状；癖者僻，在两胁之间，有时而痛。皆阴阳不和，经络痞膈，饮食停滞，冷气固结而成也。
愚按：前症因饮食起居，七情失宜，亏损脏腑，气血并违，阴络受伤，循行失度所致。罗谦甫先生曰：养正邪自除。必先调养，使荣卫充实。若不消散，方可议下。但除之不以渐，则必有颠覆之害。若不守禁忌，纵嗜欲，其有不丧身者鲜矣。
〖附治验〗
一妇人内热作渴，饮食少思，腹内初如鸡卵，渐大四寸许，经水三月一至，肢体消瘦，齿颊似疮，脉洪数而虚，左关尤甚。此肝脾郁结之症，外贴阿魏膏，午前用补中益气汤，午后用加味归脾汤。两月许，肝火少退，脾土少健，午前以补中益气下六味丸，午后以逍遥散下归脾丸。又月馀，日用芦荟丸二服，空心以逍遥散下，日晡以归脾汤下。喜其谨疾调理，年馀而愈。
一妇人腹内一块不时上攻，或作痛有声，或吞酸痞闷，月经不调，小便不利，二年馀矣，面色青黄。余以为肝脾气滞，以六君加芎、归、柴胡、炒连、木香、吴茱各少许，二剂，却与归脾汤下芦荟丸。三月馀，肝脾和而诸症退。又与调中益气加茯苓、丹皮，中气健而经自调。
一妇人性多郁善怒，勤于女工，小腹内结一块，或作痛，或痞闷，月经不调，常服伐肝之剂，内热寒热，胸膈不利，饮食不甘，形体日瘦，牙龈蚀烂。此脾土不能生肺金，肺金不能生肾水，肾水不能生肝木。当滋化源，用补中益气、六味地黄，至仲春而愈。
松江太守何恭人，性善怒，腹结一块，年馀，上齶蚀透，血气虚极。时季冬，肝脉洪数，按之弦紧。或用伐肝木清胃火之药。余曰：真气虚而邪气实也，恐伐肝木，至春不能发生耳。用八珍汤以生气血，用地黄丸以滋肾水，肝脉顿退。因大怒，耳内出血，肝脉仍大，烦热作渴，此无根之火也。仍以前药加肉桂二剂，脉敛热退。复因大怒，果卒于季冬辛巳日，乃金剋木故也。
一妇人经候过期，发热倦怠，或用四物、黄连之类，反两月一度，且少而成块。又用峻药通之，两目如帛所蔽。余曰：脾为诸阴之首，目为血脉之宗，此脾伤五脏皆为失所，不能归于目也。遂用补中益气、济生归脾二汤，专主脾胃，年馀而愈。
●麝香丸　治痃癖冷气，心腹作痛。
麝香（二钱，另研）　五灵脂（炒）　阿魏（五钱，面裹，煨令面熟）　桃仁　三稜（各二两，醋制）　芫花（醋炒）　槟榔（各一两）　莪术（醋制）　桂心　没药　木香　当归（各五钱）
上为末，饭丸桐子大。每服十丸，淡醋汤下。
治痃癖神效，以獖猪肝一具，重十馀两，用巴豆仁五十枚，入肝内，用酽醋三碗，慢火熬干，研烂，量入三稜末，丸桐子大。每服五丸，食前酒下。
罗安人每经行，脐腹痛甚，以桃仁桂枝汤，一剂而瘥。（方见第一卷第十二论）
治经来腹先痛，用《局方》七气汤送来复丹、《局方》积气丸。痃癖症瘕，诸气亦效。
〖附方〗
●芦荟丸　治痃癖肌肉消瘦，发热潮热，饮食少思，口乾作渴，或肝疳食积，口鼻生疮，牙龈蚀烂等症。
芦荟　胡黄连　黄连（炒焦）　木香　白芜荑（炒）　青皮（各五钱）　当归　茯苓　陈皮（各一两五钱）　甘草（炒，七钱）
上为末，米糊丸桐子大。每服七八十丸，米汤下。
●阿魏膏　治一切痞块，更服胡连丸。
羌活　独活　玄参　官桂　赤芍药　穿山甲　生地黄（五钱）　两头尖　大黄　白芷　天麻（各五钱）　槐、柳、桃枝（各三钱）　红花（四钱）　木鳖（十枚，去壳）　乱发（如鸡子一团）
上用香油二斤四两，煎黑去渣，入发煎，发化，仍去渣，徐下黄丹，煎软硬得中，入芒硝、阿魏、苏合油、乳香、没药各五钱，麝香三钱，调匀，即成膏矣。摊贴患处。内服丸药。黄丹须用真正者效。凡贴膏药，先用朴硝，随患处铺半指厚，以纸盖，用热熨斗熨良久。如硝耗，再加，熨之二时许，方贴膏药。若是肝积，加芦荟末同熨。
●六君子汤
●补中益气汤（二方见二十四卷第六论）
●八珍汤
●加味归脾汤
●归脾汤
●逍遥散（四方见二十四卷第四论）
●六味丸（方见二十四卷第十一论）
●调中益气汤（方见四卷第五论）

妇人疝瘕方论第八  ***************************
妇人疝瘕之病，由饮食不调，血气劳伤，或胎产经行，风冷相搏所致。盖疝者，痛也；瘕者，假也。脉弦急者生，虚弱者死。尺脉涩浮牢，为血实气虚。腹痛逆气上行，此为胞中有恶血，久则结成瘕也。
愚按：子和先生云：遗溺闭癃，阴痿脬痹，精滑白淫，皆男子之疝也。若血涸月事不行，行后小腹有块，或时动移，前阴突出，后阴痔核，皆女子之疝也。但女子不谓之疝，而谓之瘕。
〖附治验〗
一妇人小腹痞胀，小便时下，白带，小水淋沥。此肝经湿热下注，用龙胆泻肝汤而愈。
一妇人小腹胀痛，小水不利，或胸乳作痛，或胁肋作胀，或气逆心动。余以为肝火而血伤脾，用四物、柴胡、青皮、玄胡索、木香而愈。
一妇人小腹痞闷，小便不利，内热，体倦懒食，用八珍汤加柴胡、山栀、龙胆草治之而安。
●乾漆散　治疝瘕胁肋疼痛。
乾漆（炒令烟尽）　木香　芫花（醋炒）　赤芍药　桂心　当归　川芎　琥珀（各半两）　大黄（二两，炒）　牛膝（一两）　桃仁（去皮尖，一两，另研）　麝香（一钱）
上为末，每服一钱，温洒调下。
●燔葱散　治前症属寒气不散疼痛，甚效。（方见二十四卷第八论）
〖附方〗
●《宝鉴》蒺藜汤　治阴疝小腹作痛，小便不利，手足逆冷，或胁腹闷痛。
蒺藜（去刺）　附子（炮）　栀子（去皮，各半两）
上为末，每三钱，水煎，食前温服。
●丹溪定痛散　治寒疝疼痛，速效。
枳壳（十五个）　山栀子（炒）　唐毬子　吴茱萸（炒）　荔枝核（炮，各等分）
上为末，用长流水调水下一二钱，空心服。
●《三因》失笑散　治小肠疝气痛，或血疝肚腹作痛。（方见二十卷第五论）
●龙胆泻肝汤（方见二十四卷第八论）
●四物汤（方见二十四卷第六论）
●八珍汤（方见二十四卷第四论）

妇人八瘕方论第九  ***************************
妇人脏腑调和，经脉循环，则月水以时，故能生子而无病。若乘外邪而合阴阳，则小腹胸胁腰背相引而痛，月事不调，阴中肿胀，小便淋沥，面色黄黑，则瘕生矣。八瘕者，黄、青、燥、血、脂、狐、蛇、鳖是也。《千金》《外台》言之详矣。
愚按：经曰：气主煦之，血主濡之。若血不流，则凝而为瘕也。瘕者，中虽硬而忽聚忽散，多因六淫七情，饮食起居，动伤脏腑而成。当与痃癖诸症治同，慎不可复伤元气。
●桃仁煎　治血瘕。
桃仁　大黄（炒，各一两）　虻虫（半两，炒黑）　朴硝（二两）
上为末，以醇醋一锺，石器中煮三分，下煎三味，不住手搅，煎至可丸，下朴硝，丸桐子大。不吃晚食，五更初温酒下五丸，日午下秽物。如未见再服，仍以调气血药补之。向在毗陵，一妇人小便不通，脐腹胀甚。予诊之曰：此血瘕也。用前药一服，腹痛，下血块血水即愈。此药猛烈太峻，气血虚者，斟酌与之。
●大硝石丸　治七症八瘕，当用此药去之，不令人困。
硝石（三两）　大黄（四两）　人参（一钱）　甘草（八分）
上为末，苦酒一升，石器中，先入大黄煎膏，入余药，丸梧子大。每服三十丸，米饮下，三日一服，宜下赤物。

妇人腹中瘀血方论第十  ***************************
妇人腹中瘀血者，由月经闭积，或产后余血未尽，或风寒滞瘀，久而不消，则为积聚症瘕矣。
愚按：前症若郁结伤脾，用加味归脾汤。若恚怒伤肝，用加味逍遥散。若产后恶露，用失笑散。若肝脾亏损，用六君、柴胡，以补元气为主。胃气虚弱，用益气汤加茯苓、半夏为主。大凡腹中作痛，畏手按者，此内有瘀血。若形体如常，属病气元气俱实，用桃仁承气汤直下之。若痛而肢体倦怠，饮食少思，此脾胃受伤，属病气有馀，元气不足，用当归散调和之。若痛而喜手按腹，形气倦怠，饮食少思，此元气病气气俱不足，用六君、炮姜、芎、归纯补之。若痛而大便不实，饮食难化，此脾胃虚寒，用六君、炮姜、肉果温补之。若痛而作呕少食，此脾胃虚弱，用六君、炮姜、藿香。若痛而呕吐不食，泄泻，用六君加姜、桂。若兼手足逆冷，自汗，更加附子。此症多有因攻伐而致者。
〖附治验〗
一妇人耳下肿赤，寒热口苦，月经不调，小腹内一块。此肝火气滞而血凝也，用小柴胡加山栀、川芎、丹皮治之，诸症悉退。
一妇人久患腹痛，去瘀血方止，而复大痛，诸药不纳。予以为脾胃之气虚寒，用参、术、炮姜，丸如黍，每用数粒，津嚥下，后以二味浓煎，渐呷而愈。
●桃仁丸　治瘀血不利，月水不调，发热作渴，心腹满急，或肚腹中作痛。
桃仁　大黄（炒，各三两）　虻虫（炒，去翅足）　水蛭（炒焦，各四十枚）
上为末，炼蜜丸桐子大，每服五六丸。空心热酒下。
〖附方〗
●桃仁承气汤　治瘀血小腹急痛，大便不利，或谵语口乾，漱水不咽，遍身黄色，小便自利，或血结胸中，手不敢近腹，或寒热昏迷，其人如狂。
桃仁（半两）　大黄（炒，二两）　甘草（二钱）　肉桂（一钱）
上姜水煎，每日五更服。
〖附方〗
●加味归脾汤　治瘀血已去，或脾经失血，小腹作痛，无寐，发热盗汗，或脾伤不能摄血，或心脾伤痛，嗜卧少食，或忧思伤脾，血虚发热，或肢体肿痛，大便不调，或经候不准，晡热内热。
●加味逍遥散（方见二十四卷第四论）
●失笑散（方见二十卷第五论）
●六君子汤
●补中益气汤（二方见二十四卷第六论）
●当归散（方见后卷第五论）
●小柴胡汤（方见二十四卷第二论）

妇人症痞方论第十一  ***************************
妇人症痞，由饮食失节，脾胃亏损，邪正相搏，积于腹中，牢固不动，故名曰症。得冷则作痛，冷入子脏则不孕，入胞络则月水不通。
愚按：前症若脾胃虚弱，用六君子加芎、归。若肝脾虚弱，用补中益气及归脾汤。若肝火郁滞，佐以芦荟、地黄二丸，外贴阿魏膏。患者须慎七情六淫，饮食起居。治者不时审察病机而药之，庶几有效。
〖附方〗
●山甲散　治症痞瘀血，心腹作痛。
穿山甲（灰炒燥）　鳖甲（醋炙）　赤芍药　大黄（炒）　乾漆（炒令烟尽）　桂心（各一两）　川芎　芫花（醋炙）　当归尾（各半两）　麝香（一钱）
上为末，每服一钱，酒调下。
●六君子汤
●补中益气汤（二方见二十四卷第六论）
●归脾汤（方见二十四卷第四论）
●六味地黄丸（方见二十四卷第十二论）
●芦荟丸
●阿魏膏（二方见本卷第七论）

妇人食症方论第十二  ***************************
妇人食症，由脏腑虚弱，经行不忌生冷饮食，或劳伤元气所致。陈无择云：经不行者，宜先导之，然后固元气为主。
愚按：前症若形气虚弱，须先调补脾胃为主，而佐以消导。若形气充实，当先疏导为主，而佐以补脾胃。若气壅血滞而不行者，宜用乌药散，散而行之。若脾气虚而血不行者，宜用四君、芎、归，补而行之。若脾气郁而血不行者，宜用归脾汤，解而行之。若肝脾血燥而不行者，宜用加味逍遥散，清而行之。大抵食积痞块之症为有形。盖邪气胜则实，真气夺则虚，当养正辟邪，而积自除矣。虽然，坚者削之，客者除之，胃气未虚，或可少用。若病久虚乏者，不宜轻用。
●乌药散（方见后）

妇人积年血症方论第十三  ***************************
妇人积年血症，由寒温失节，脾胃虚弱，月经不通，相结盘牢，久则腹胁苦痛，宜用三稜煎主之。
愚按：前症多兼七情亏损，五脏气血乖违而致。盖气主煦之，血主濡之，脾统血，肝藏血，故郁结伤脾，恚怒伤肝者，多患之。腹胁作痛，正属肝脾二经症也。窃谓罗谦甫先生云：养正积自除。东垣先生云：人以胃气为本。治法宜固元气为主，而佐以攻伐之剂，当以岁月求之。若欲速效，投以峻剂，反致有误。上七症方药，当互相参用。
〖附方〗
●三稜煎　治血燥血瘕，食积痰滞。
莪术（醋浸，炒）　三稜（各三两）　青皮（去白）　半夏　麦芽（炒，各一两）
上用好醋一锺，煮乾焙为末，醋糊丸桐子大。每服三四十丸，淡醋汤下。痰积姜汤下。

妇人血气心痛方论第十四  ***************************
妇人血气心痛，由脏腑虚弱，风冷所乘。盖心为诸脏之主，若心受伤，名真心痛，朝发夕死，夕发旦死。若心络伤，故痛发乍轻乍甚，而成斯症也。
愚按：前症若寒邪所伤，温散之；饮食停滞，消导之；肝火妄动，辛平之；脾气郁结，和解之。仍与后六症方药同用。
〖附治验〗
一妇人久患心痛，饮食少思，诸药到口即吐。予以为脾土虚弱，用白术一味，同黄土炒，去土，每服一两，以米泔煎浓，徐服少许。数日后自能大饮，用三斤余而安。
上舍孙履学长子室，素怯弱，产后患疥疮，年馀不愈。因执丧旬月，每欲眩仆。一日感气，忽患心脾高肿作疼，手不可按，而呕吐不止，六脉微细。或见其形实，误认诸痛不可补气，乃用青皮、木香、五味、吴茱萸等药而愈。继复患疟且堕胎，又投理气行血之药，病虽去，元气转脱，再投参耆补剂，不应矣，六脉如丝欲绝。迎予至，诊之曰：形虽实而脉虚极，反用理气之剂，损其真气故也。连投参、耆、归、术、附子、姜、桂二剂，间用八味丸，五日寝食渐安，六脉全复。此症若心脾疼痛时，即服此等药，痛亦不作矣。
〖附方〗
●乌药散　治血气壅滞，心腹作痛。
乌药　莪术（醋浸，炒）　桂心　当归　桃仁　青皮　木香（各三分）
上为末，每服二钱，热酒调下。
●灵苑方　用生五灵脂为末，每服一钱，沸汤下，日三服。
●八味丸（方见二十四卷第十一论）

妇人血气心腹疼痛方论第十五  ***************************
妇人血气心腹疼痛，由脏腑虚弱，风邪乘之，真邪相搏，随气上下，故心腹作痛也。
愚按：前症若气滞血瘀，用没药散。劳伤元气，用益气汤。肝脾郁结，用四七汤。怒动肝火，用小柴胡汤。肝脾血虚，用四物汤。脾肺气虚，用四君子汤。中气虚弱，用补中益气汤。气血俱虚。用八珍汤。
〖附治验〗
一妇人每怒，心腹作痛，久而不愈。此肝火伤脾气也，用炒山栀一两，生姜五片，煎服而痛止，更以二陈加山栀、桔梗，乃不发。
一妇人怀抱郁结，不时心腹作痛，诸药不应，用归脾汤倍加炒山栀而愈。
陈湖陆小村母，久患心腹疼痛，每作必胸满呕吐，手足俱冷，面赤唇麻，咽乾舌燥，寒热不时，月馀竟夕不安，其脉洪大，众以痰火治之，屡止屡作。迨乙巳春，发频而甚，仍用前药反剧。此寒凉损真之故，内真寒而外假热也。且脉息洪弦而有怪状，乃脾气亏损，肝木乘之而然，当温补胃气。遂用补中益气汤加半夏、茯苓、吴茱萸、木香，一服熟寐彻晓，洪脉顿敛，怪脉顿除，诸症释然。
〖附方〗
●琥珀散　治气滞心腹撮痛，或月经　行，小便疼痛。
乌药　莪术（醋浸，炒，各二两）　当归（一两）
上为末，每服二钱，温酒调下。
●蠲痛散　治血气刺痛。
荔枝核（烧存性，半两）　香附子（一两）
上为末，每服二钱，盐酒送下。
●菖蒲丸　治血积心脾作痛。（男六德续添）
九节菖蒲（六两）　吴茱萸（炒）　香附子（各四两）
上为末，醋调神麴糊丸桐子大。每四五十丸，淡姜汤调下。
●没药散　治血气不行，心腹作痛，或行注疼痛，或月经不调，发热晡热，并宜用之。
红花　没药　当归　玄胡索（炒，各等分）
上为末，每服二钱，童便酒调下。
●木香枳术丸　破滞气，消饮食，开胃进食，消化痰涎。
木香　枳实（炒，各一两）　白术（炒，二两）
上为末，每服五钱，姜枣水煎服。
●木香化滞汤　治脾胃虚弱，饮食停滞，腹胀作痛，或心下痞满，不思饮食。若忧怒饮食而致者，尤宜用之。
木香　红花（各三钱）　橘皮　当归梢（各二钱）　柴胡（四钱）　草豆蔻　甘草（各五钱）　半夏（一两）　枳实（炒，二钱）
上每服三五钱，姜水煎服。
●补中益气汤
●四君子汤
●四物汤（三方见二十四卷第六论）
●四七汤（方见十一卷第七论）
●小柴胡汤（方见二十四卷第二论）
●八珍汤
●归脾汤（二方见二十四卷第四论）
●二陈汤（方见二十四卷第五论）

妇人血气小腹疼痛方论第十六  ***************************
妇人小腹疼痛，由胞络受冷，搏于血气，结于小腹，因虚发动，故痛也。
愚按：前症若气寒血结，用威灵仙散。气滞血凝，用当归散。肝经血虚，用四物汤加参、术、柴胡。肝经湿热，用龙胆泻肝汤。肝脾气虚，用六君子汤加柴胡、芍药。肝脾虚寒，用六君子汤加柴胡、肉桂。若兼呕吐，加木香。四肢逆冷，再加炮姜。
〖附治验〗
通府张孟威云：其妹小腹痛，用附子理中汤，附子服过八十馀枚，此乃沉寒痼冷之甚，不多有者。
〖附方〗
●威灵仙散　凡冷气滞血，小腹疼痛，或经行遇怒，腹胀痛，宜用之。
威灵仙（一两）　当归　没药　木香　桂心（各半两）
上为末，每服一钱，热酒调下。
●当归散　凡血积小腹疼痛，或因气逆，月经不行，肚腹作痛。
当归（炒）　赤芍药　刘寄奴　没药　枳壳（麸炒）　玄胡索（炒，各等分）
上为末，每服一钱，热酒调下。
●四物汤
●六君子汤（二方见二十四卷第六论）
●龙胆泻肝汤（方见二十四卷第八论）
●附子理中汤（方见二十一卷第九论）

妇人两胁胀痛方论第十七  ***************************
妇人两胁胀痛，因脏腑虚弱，气血不调，风冷客于胞络，相搏壅塞痛也。
愚按：东垣先生云：胸腹作痛，口苦舌乾，寒热往来，发呕发吐，四肢满闷，淋溲便难，腹中急痛，此肝木之妄行也。窃谓前症，若暴怒伤血，用小柴胡、芎、归、山栀。气虚，用四物、参、术、柴、栀。若久怒伤气，用六君、芎、归、山栀。若气血俱虚，用六味地黄丸。若经行腹痛，寒热晡热，或月经不调，发热痰咳，少食嗜卧，体痛，用八珍、柴胡、丹皮。若胁胀发热，口渴唾痰，或小便淋沥，颈项结核，或盗汗便血，诸血失音，用六味丸。若两胁作胀，视物不明，或筋脉拘急，面色青，小腹痛，或小便不调，用补肝散。若概用香燥之剂，反伤清和之气，则血无所生，诸症作焉。丹溪先生云：右胁痛，用推气散、小龙荟丸、当归龙荟丸、控涎丹、抑青丸、十枣汤，皆病气元气俱实之剂，用者审之。
〖附治验〗
一妇人性急，吐血发热，两腹胀痛，日晡益甚，此怒气伤肝，气血俱虚也，朝用逍遥散，倍加炒黑山栀、黄柏、贝母、桔梗、麦门冬，夕以归脾汤送地黄丸而愈。
一孀妇内热晡热，肢体痠麻，不时吐痰，或用清气化痰药，喉间不利，白带腹胀；用行气散血药，胸膈不利，肢体时麻。此郁怒伤肝脾而药益甚也，予则朝用归脾汤以解脾郁生脾气，夕用加味逍遥散以清肝火生肝血，百馀剂而愈。后因怒，饮食日少，肢体时麻。此乃肝火侮土，用补中益气加山栀、茯苓、半夏而痊。又饮食失调，兼有怒气，肢体麻甚，月经如注，脉浮洪而数。此脾受肝伤，不能统血而致崩，肝气亏损阴血而脉大。继用六君加芎、归、炮姜而血崩止，又用补中益气加炮姜、茯苓、半夏而元气复，更用归脾汤、逍遥散调理而康。
〖附方〗
●威灵仙散　治冷气血滞，两胁作痛。方见前
●人参紫荆皮散　治心腹刺痛，胸膈饱满，不进饮食。
紫荆皮　苍术　石菖蒲（各一两）　香附子（二两）　人参（五钱）　木香（三钱）
上为末，米糊丸桐子大。每服三十丸，食后姜汤下。
●左金丸（一名四金丸）　治肝火胸腹胀痛，或发寒热，或头目作痛，或大便不实，或小便淋秘，或小腹疼痛，及一切肝火之症。
黄连（炒，六两）　吴茱萸（一两，汤煮片时用）
上为末，粥丸。白术陈皮汤下。
●当归龙荟丸　治肝经实火，胸胁胀痛，或大便秘结，小便涩滞，凡属肝经实火者宜用之。
当归　龙胆草（炒焦）　栀子仁（炒）　黄连（炒）　黄芩（炒，各一两）　大黄（炒）　芦荟　青黛（各五钱）　木香（二钱五分）　麝香（另研，五分）
上为末，用神麴糊丸桐子大。每服二十丸，姜汤下。
●补肝散　治肝脾二经气血亏损，胁胀作痛，或胁胀头晕，寒热发热，或遍身作痛，经候不调。
山茱萸肉　当归　五味子（炒，杵）　山药　黄耆（炒）　川芎　木瓜（各五钱）　熟地黄（自制）　白术（炒，各一钱）　独活　酸枣仁（炒，各四两）
上为末，每服五钱，枣水煎服。
●小柴胡汤（方见二十四卷第二论）
●四物汤
●补中益气汤
●六君子汤（三方见二十四卷第六论）
●六味丸（方见二十四卷第十一论）
●八珍汤
●逍遥散
●归脾汤
●加味逍遥散（四方见二十四卷第四论）

妇人心腹胀满方论第十八  ***************************
妇人心腹胀满，由心脾虚损，邪气乘之。此足少阴肾经之脉，起于足小指，贯肾络膀胱，入肝肺，出络于心，若邪搏三经并结于脾，脾虚则心腹胀满矣。
愚按：前症脾胃虚痞，用六君子汤。脾胃虚寒者，用人参理中汤。郁结气滞者，用归脾汤。肝侮脾土，用六君加柴、芍。脾气壅滞，用平胃散，肺气壅滞，用柴苏饮。宿食壅滞，用养胃汤。脾血虚痞，用四物加参、术。（上六症当互相参用，仍与六卷第七论同用。）
〖附治验〗
（呕吐心腹痛见七卷第一论）
一妇人胸膈不利，饮食少思，腹胀吞酸，或用疏利之药，反致中满不食。予以为脾土虚而肝木胜，用补中益气汤加砂仁、香附、煨姜，又以六君子加芎、归、桔梗而愈。
吴江史玄年母，久病之后遇事拂意，忽胸腹胀满，面目微肿，两腿重滞，气逆上升，言语喘促，所服皆清气之剂，不效。予曰：此脾肺虚寒也。先用六君子汤一剂，病热顿减。后用补中益气加茯苓、半夏、乾姜二剂，形体顿安。后以七情失调，夜间腹胀，乃以十全大补加木香治之而痊。
〖附方〗
●白术散　治脾胃气滞，心腹胀满，不欲饮食。
白术（炒）　草果　诃子　茯苓　槟榔　桂心（各五分）　陈皮　厚朴（姜炒）　人参（各一钱）　甘草（炒，三分）
上姜枣水煎服。
愚按：前方治胸膈气滞、饮食内停之良剂。若脾血虚痞，须用四物、参、术。脾气虚痞，须用四君、芎、归。
《补遗》：治心腹胀满。予尝独用厚朴姜汁炒，每服五钱，姜七片，水煎温服，不拘时候，间服沉香降气汤，得效。此病气元气壅实之治法也。
〖附方〗
●平胃散　治脾气壅滞，胸腹不利，或饮食不进，停滞呕吐。
苍术　厚朴（姜制）　陈皮（各一钱五分）　甘草（炙，五分）
上姜枣水煎服。
●人参养胃汤　治脾气壅滞，胸膈不利，或饮食壅滞，胸腹胀闷，或兼外感风寒，头痛呕吐等症。（方见二十一卷第九论）
●四物汤
●六君子汤
●补中益气汤（三方见二十四卷第六论）
●人参理中汤（方见二十卷第八论）
●十全大补汤
●归脾汤（二方见二十四卷第四论）
●紫苏饮（方见十二卷第八论）
●调中益气汤（方见四卷第九论）


卷八  ——————————————————————————————————————————————————————————————————————————————————————————

妇人小便淋沥不通方论第一  ***************************
妇人淋沥，由肾虚而膀胱热也。盖膀胱与肾为表里，主于水，行于脬者，为小便也。著肾虚则小便频数，膀胱热则小便淋沥，甚则不通，腹胀喘急，当速治之。
愚按：前症若膀胱热结，用五淋散。若脾肺虚热，用补中益气汤加山药、五味、麦冬。若脾经郁热，用加味归脾汤。若肺经郁火，用黄芩清肺饮。若肝经湿热，用龙胆泻肝汤。血虚，用加味逍遥散。阴虚，用六味丸加柴胡、山栀。大抵不渴而不利者，热在下焦血分也，用滋肾丸。渴而不利者，热在气分也，用清肺饮。尺脉数而无力者，阴火盛而阳不能化也，用六味丸、滋肾丸为主。尺脉浮而无力者，阳气虚而阴不能生也，用加减八味丸、滋肾丸为主。
〖附治验〗
一妇人素有前患，内热体倦。余以为肝火血少，脾气虚弱，用八珍、逍遥二散，兼服月馀而小便利，又用八珍汤而气血复。
一妇人患前症，面青胁胀，诸药不应。予以为肝经气滞而血伤，用山栀、川芎煎服而愈。
一妇人小便不利，小腹并水道秘闷，或时腹胁胀痛。余以为肝火，用加味逍遥散加龙胆草，四剂稍愈。乃去胆草，佐以八珍散加炒黑山栀，兼服而瘥。
●石韦汤　治小便实热，气滞淋沥。
石韦　黄芩（炒）　木通　榆白皮　葵子　瞿麦　甘草（各五分）
上姜水煎服。
●鸡苏散　治血热淋沥。
鸡苏叶　木通（各二两）　生地黄　滑石（各三两）　刺蓟根（一两）
上每服半两，淡竹叶三七片，水煎。
●桃仁煎　治血瘕小便如淋，脐腹胀痛。（方见血瘕门第七卷第九论）
●火府丹　治心经积热，小便涩及五淋。（加甘草名导赤散）
生地黄（二两，杵膏）　木通（为末）　黄芩（炒，各一两）
上加蜜，丸桐子大。每服三十丸，木通煎汤下。
许学士云：一卒病渴，日饮水斗许，不食者三月，心中烦闷，时已十月。余谓心经有伏热，与火府丹数服。越二日来谢云：当日三服渴止，又三服饮食如故。此本治淋，用治渴，可谓通变也。
一方牛膝一合，水煎，入麝香少许服之。鄞县耿武尉梦得，其内患淋，下砂石剥剥有声，甚为苦楚，一服而愈。
〖附方〗
●滋肾丸　治热在血分，不渴而小便不利；或肾虚足热，腿膝无力，不能履地；又下焦阴虚，小便不利，肚腹肿胀；或皮肤胀裂，眼睛突出。此神剂也。
知母（酒炒）　黄柏（酒炒，各二两）　肉桂（二钱）
上各另为末，水丸桐子大。每服二百丸，空心白汤下。
●黄芩分清饮　治肺热小便不利，宜用此药清之。
黄芩（炒）　山栀（炒，各一钱）
上水煎服。不利，加盐鼓二十粒。
●五淋散　治膀胱有热，水道不通，淋沥不出，或尿血如豆汁，或成砂石，或如膏汁，或热怫便血。
赤茯苓（一钱五分）　赤芍药　山栀（各一钱）　当归　甘草（各一钱五分）
上入灯心，水煎服。
●补中益气汤（方见二十四卷第六论）
●八珍汤
●加味归脾汤
●加味逍遥散（三方见二十四卷第四论）
●龙胆泻肝汤（方见二十四卷第八论）
●加减八味丸
●六味丸（二方见二十四卷第十一论）

妇人转脬小便不利方论第二  ***************************
妇人转脬，或内热传搏于胞，或忍小便，气逆于内，以致小腹急痛，不得小便，甚者至死。
愚按：前症不问男女，孕妇转脬，小便不利，命在反掌，非八味丸不能救。余参前后论主治。
〖附治验〗
（余见第十五卷）
一妇人小便淋沥，小腹胀闷，胸满喘急，诸药不应。余视为转脬之症，用八味丸一服，小便如涌而出。
一妇人因郁怒，小便滴涩，渐至小腹肿胀，痰咳喘促。余用八味丸料煎服，小便即利而痊。
一妇人素善怒，小便淋沥不利，月经不调半载矣。或两胁胀闷，或小腹作痛，或寒热往来，或胸乳作痛，或咽喉噎塞，或两脚筋挛，或肢节结核，面色青黄不泽，形气日瘦，左关弦洪，右关弦数。此郁怒伤肝脾，血虚气滞为患。朝用加味归脾汤以补脾气，解脾郁，祛肝火；夕用滋肾丸、生肝散，滋肾水以生肝血，抑肝火，舒筋膜。兼服月馀而愈。
●滋肾生肝饮
山药　山茱萸（肉，各一钱）　熟地黄（自制，二钱）　泽泻　茯苓　牡丹皮（各七分）　五味子（杵，炒，五分）　柴胡（三分）　白术　当归　甘草（三分）
上水煎服。
●葱白汤　治气滞小便不通，腹胀欲死。
橘皮（三两）　葵子（一两）　葱白（一茎）
上水煎，分三服。
●八味丸　治脬转小便不通，殊有神效。但世所不用，以致误人多矣。（方见二十四卷第十一论）
●滑石散　治脬转小便数日不通。
滑石（一两）　寒水石（二两）　葵子（一合）
上为末，以水一斗，煮至五升，时服一升，即利。
●又方
乱发（烧灰）　葵子　车前子（各等分）
上为末，每服二钱，酒调服。
●石韦汤　治转脬小便不通。（方见前）
治强忍小便，致脬转尿不利，困笃欲死。
滑石（二两）　乱发灰（一两）
上为末，每服三钱，桃白皮一斤，细切熟杵，入水三盏，绞取汁调服。《千金翼》用杏仁二十粒去尖皮、麸炒共嚼细，水送下，立通。
一方，皂角为末，吹鼻内取嚏。

妇人小便数方论第三  ***************************
小便乃肾与膀胱主之，盖肾气通于阴，若二经虚而热乘之，则小便涩滞，虚则频数也。
愚按：前症若肝经火动，用逍遥散加龙胆草、车前子。膀胱火动，六味丸加麦门、五味。肝肾湿热，龙胆泻肝汤。郁伤肝脾，加味逍遥散、加味归脾汤。肝脾肺气虚，补中益气加麦门、五味。肝经血虚，加味逍遥散。肾气虚败，鹿茸散，如不应，用八味丸。
〖附治验〗
一妇人患前症，小便频数，日晡热甚。此肝脾血虚，气滞而兼湿热也。用加味逍遥散加车前子而愈。
一妇人患前症，发热烦躁，面目赤色，脉洪大而虚。余谓此血虚发燥，用当归补血汤数剂而痊。
一妇人久患前症，泥属于火，杂用寒凉止血之剂，虚症悉具。余曰：此脾胃亏损而诸经病也，当补中气为主。遂以六君子、补中二汤，兼服两月馀，寻愈。
●桑螵蛸散　治肾气虚寒，小便数少，或时频数，或夜间尤数。
桑螵蛸（三十枚，炒）　鹿茸（炙）　牡蛎（煅）　甘草（炒，二两）　黄耆（炒）
上为末，每服二三钱，食前空心用姜汤调下，日二服。
●缩泉丸　治脬气虚寒，小便频数，或遗尿不止，小儿尤效。
乌梅　益智仁（等分）
上为末，酒煎山药末为糊丸桐子大。每服七十丸，盐酒或米饮下。
●鹿茸散　治肾气虚寒，便溺数甚、或夜间频数遗溺。
鹿茸（炙）　乌贼鱼骨　桑寄生　当归　龙骨（煅，各二两）　白芍药（炒）　附子（炮，各三钱）　桑螵蛸（炙，各五钱）
上为末，每服二钱，空心并食前用温酒调下，作丸服亦可。凡用附子，重一两二四钱，底平顶圆，周围有瓣者方是。
〖附方〗
●当归补血汤
●八味丸
●六味丸
●加减八味丸（四方见二十四卷第十一论）
●逍遥散
●加味逍遥散
●加味归脾汤（三方见二十四卷第四论）
●六君子汤
●补中益气汤（二方见二十四卷第六论）

妇人遗尿失禁方论第四  ***************************
经云：膀胱不利为癃，不约为遗溺。乃心肾之气，失其常度也，故有便道涩而遗者，有失禁而不知自遗者，亦有生产伤膀胱不时而遗者，有脬寒脏冷遗而不知者。
愚按：《内经》曰：胞移热于膀胱，则癃溺血。膀胱不利为癃，不约为遗溺。注曰：膀胱为津液之府，水注由之。然足三焦脉实，约下焦而不通，则不得小便。足三焦脉虚不约下焦，则遗溺也。《灵枢经》曰：足三焦者，太阳之别也，并太阳之正，入络膀胱，约下焦，实则闭癃，虚则遗溺。窃谓前症，若肝肾虚热，挺孔痿痹，用六味丸。如不应，用加减八味丸。阳气虚惫，膀胱积冷，用鹿茸丸。如不应，用八味丸。若脾气虚弱，不能禁止，用补中益气汤加山药、山茱、五味。若肺气虚寒，前汤加桂、附。此症属虚热者多，真寒者少，治宜审察。
〖附治验〗
（附小便遗溺）
一妇人小便自遗，或时不利，日晡益甚。此肝热阴挺不能约制，用六味丸料加白术、酒炒黑黄柏七分、知母五分，数剂诸症悉愈。若误用分利之剂，愈损真阴，必致不起。
一老妇患前症，恶寒体倦，四肢逆冷。余以为阳气虚，先用补中益气加附子三剂，不应。遂以参附汤四剂稍应，仍以前药而安。附子计用四枚，人参三斤许。
一妇人病愈后，小便出屎。此阴阳失于传送，名大小肠交也。先用五苓散二剂而愈，又用补中益气而安。
●鹿茸丸　治阳气虚寒，小便白浊，滑数不禁，或脐腹阴冷，大便不实。
鹿茸（炙）　椒红　桂心　附子（炮）　牡蛎（煅）　补骨脂（炒）　石斛　肉苁蓉（酒浸）　鸡䏶胵（炙）　沉香（各一两）　桑螵蛸（炙，二钱）
上为末，酒糊丸桐子大。每服三十九，空心温酒下。
●秘元丹　治阳气虚，小便不禁，或夜多小便频数。
白龙骨（煅，三两）　诃子（十个，去核）　缩砂（去皮，一两）
上为末，糯米粥丸，桐子大。每服五十丸，空心盐酒下。
●又方　鹿角镑，炒为末，每服三五钱，空心热酒调下。
●又方　鸡䏶胵炙为末，每服二三钱，空心，酒调下，日二三服。
●又方　桑螵蛸酒炒为末，每服二钱，空心姜汤调下。
〖附方〗
●六君子汤
●补中益气汤（二方见二十四卷第六论）
●六味丸
●加减八味丸
●八味丸（三方见二十四卷第十一论）
●参附汤（方见十九卷第六论）
●五苓散（方见二十卷第九论）
〖妇人小便出血方论第五〗
心主于血，通行经络，循环脏腑。若得寒则凝涩，得热则妄行，失其常道则溢渗于脬，则小便出血也。
愚按：前症肝经血热者，加味逍遥散。怒气血伤者，加味逍遥散调送发灰。若肝经风热者，加味逍遥散送子芩丸。气血俱虚者，八珍汤送发灰。膏粱积热者，清胃散加槐花、甘草。风热伤胃者，四君子加防风、枳壳。胃气不能摄血者，补中益气汤。郁结伤脾，不能摄血者，济生归脾汤。
〖附治验〗
一妇人尿血，因怒寒热，或头疼或胁胀。此脾血虚而肝火盛，用加味逍遥散而血胀止，补中益气加蔓荆子而头痛痊。后郁怒腹痛尿血，仍用前散加龙胆草，并归脾汤治之。将愈，又因饮食所伤，复作心忡不宁，彻夜不寐，仍用前汤而痊。
一妇人尿血，面黄体倦，饮食不甘，晡热作渴。此脾胃气虚，不能摄血归经，用补中益气以补胃气，用归脾汤以解郁结，更用加味逍遥散以调养肝血而痊。
一妇人小便出血，服四物、蒲黄之类，更加发热吐痰，加芩、连之类又饮食少思，虚症蜂起，肝脉弦而数，脾脉弦而缓。此因肝经风热，为沉阴之剂，脾伤不能统摄其血，发生诸脏而然也。予用补中益气汤、六味地黄丸而痊。
●鹿茸散　治劳损尿血，发热内热，或寒热往来，口乾作渴。
鹿茸（炙）　当归　熟地黄（自制）　葵子（炒）　蒲黄（炒）　续断（酒炒，各等分）
上为末，每服二钱，酒调，日三服。
●发灰散　治起居所伤，小便尿血，或忍尿脬转，脐下急痛，小便不通。又治肺疽心衄，内崩吐血，舌上出血，用乱发烧灰。本草云：能疗瘀血，通关隔，利水道，破症瘕痈肿，狐疝刺痛，疰，杂疮，疗脬转，通大小便，止咳嗽鼻衄。
上每服二钱，以米醋汤调服。
●生地黄散　治血热，小便出血。
生地黄（二钱）　黄芩（炒，五钱）　阿胶（炒）　柏叶（炒，各一钱）
水煎服。
●当归散　治血分有热，小便出血，或时尿血。
当归　羚羊角（镑）　赤芍药（各半钱）　生地黄　刺蓟叶（各一钱）
上水煎服。
●又方　治血分有热，用生地黄杵取汁，每用一小盏，日三服。
●又方　治血分有热，小便尿血，用炒蒲黄末，每服二钱，温酒调下，滚汤亦下。
●又方　肾虚，鹿角胶二两，炙黄为末，作二服，长流水调。
〖附方〗
●八珍散
●加味逍遥散
●归脾汤（三方见二十四卷第四论）
●子芩丸（方见十二卷第六论）
●清胃散（方见二十四卷第一论）
●四君子汤
●补中益气汤（二方见二十四卷第六论）

妇人大便不通方论第六  ***************************
夫大便不通者，由脏腑不调，寒热之气结于肠胃，或经水过多，内亡津液。宜用三脘散，或四物加青皮，或七宣丸、麻仁丸，选而用之。
愚按：前症或大肠津液乾涸，或血虚火烁，不可计其日期，饮食数多，必待腹满胀，自欲去而不能者，乃用猪胆汁润之。若妄服苦寒辛散之剂，元气愈伤，或通而不止，或成中痞之症。大抵血虚火燥，用加味逍遥散。气血俱虚，用八珍汤。燥药伤血，用四物、连翘、甘草。克伐伤气，用四君、川芎、当归。内热作渴，饮汤脉实，用竹叶黄耆汤。内热作渴，饮冷脉涩，用四物送润肠丸。肝胆克脾土，而不能输送，用小柴胡加山栀、郁李仁。肠胃气虚而不能传送，用补中益气加芍药、厚朴。积热而秘结，用清胃散加芍药。其有热燥风燥，阳结阴结，皆不宜损中气，治者审之。
〖附治验〗
一妇人痰喘内热，大便不通，两月不寐，脉洪大，重按微细。此属肝肺肾亏损，朝用六味丸，夕用逍遥散，各三十馀剂，计所进饮食百馀碗，腹始痞闷，正前所谓血虚火烁也。以猪胆汁导而通之，用十全大补汤调理而安。
〖附方〗
●通神散　治大便实热不通，其证心腹胀痛，手不得近，心胸闷，而欲饮食者。
大黄（炒）　芒硝　槟榔　桃仁（杵）　郁李仁（汤浸，去皮，酒炒，各一两）
上为末，每服二钱，粥饮调。
●大麻仁丸　治肠胃风结，大便常秘，而欲饮食者。
大麻仁（别研如膏）　大黄（炒，各二两）　槟榔　木香　枳壳（麸炒，各一两）
上为末，入麻仁，炼蜜丸桐子大。每服二十丸，温水下。
●皂角丸　治大肠经有风，大便秘结而不坚实者。
皂角（炙，去子）　枳壳（麸炒，等分）
上为末，炼蜜丸桐子大。每服七十丸，空心米饮下。
●苏麻粥　顺气滑肠，用紫苏子、麻子仁，水研取汁，煮粥食之。
●润肠丸　治伏火风热，大肠乾燥。若因失血，或因肾虚，当滋肾水，最忌此丸。
麻子仁　桃仁（去皮尖，另研，各一两）　羌活　当归尾　大黄（煨）　皂角仁　秦艽（各五钱）
上另研为末，炼蜜丸。每服五十丸，空心白汤送下。如直肠乾涩，用猪胆汁导之，亦忌前药。
〖附方〗
●加味逍遥散
●八珍汤（二方见二十四卷第四论）
●补中益气汤
●四物汤
●四君子汤（三方见二十四卷第六论）
●竹叶石膏汤（方见二十四卷第三论）
●小柴胡汤（方见二十四卷第三论）
●清胃散（方见二十四卷第二论）
●疮科竹叶黄耆汤（方见二十四卷第四论）

妇人老弱风人便秘戒用利药方论第七  ***************************
初虞世云：肺主气，肺气不降，则大肠不能传送。宜用杏仁、枳壳、诃子等药。若老弱风人，津液短少，大便秘涩，用胡麻、杏仁、麻仁、阿胶、皂角之类。每见用駃利之药，大便虽通，精血复伤，反致他病。一男子，病风淫未疾，或用駃药利之，患肺痿，咯脓血，至大便不通而死，惜哉。
愚按：前症若胃强脾弱，津液不得四布，但输膀胱，小便数而大便难者，用脾约丸。若阴血枯藁，内火燔灼，脾肺失传，大便秘而小便数者，用润肠丸。此丸若用之于热甚气实与西北禀厚者，无有不效。若用于东南及虚热而气血不足者，则脾愈弱而肠愈燥，反致虚痞矣。此东垣先生之治法也。其搜风顺气丸，中贵及西北人用之多效，东南人用之无不致害。
〖附治验〗
一老妇大便欲去而难去，又不坚实，腹内或如故，或作胀，两关尺脉浮大。余以为肠胃气血虚弱，每服十全大补汤加肉苁蓉，去后始快。若间二三日不服，腹内仍胀，大便仍难。
●搜风顺气丸　治痔漏肠风，风热闭结，元气充实者。
车前子（一两五钱）　大麻子（微炒）　大黄（五钱，半生半熟）　牛膝（酒浸）　郁李仁（汤泡）　枳壳（麸炒）　菟丝子（酒浸，蒸晒，为末）　山药（二钱）
上为末，炼蜜丸桐子大。每服二十丸，空心白汤送下。
●子和脾约丸
麻仁（一两二钱半）　枳壳（麸炒）　厚朴（姜制）　芍药（各一两）　大黄（四两，蒸）　杏仁（去皮尖，炒，一两二钱）
上为末，入杏仁膏，炼蜜丸桐子大。每服二三十丸，空心用滚汤送下。内杏仁研烂。

妇人泄痢秘结方论第八  ***************************
经云：春伤于风，夏必飧泄。盖木刑土也，土不能渗泄，则木气胜，故津液燥而秘，不可专以风治。张氏母，年七十，患痢频数，腰脚拘挛，百方不愈，用蒺藜、酸枣仁治之即愈。黄鲁直苦秘结，亦用前药而愈。故受症有不同也。
愚按：前症若因足三阴亏损发热作渴，胸膈不利，饮食善消，面带阳色，脉洪而虚，肢体倦怠者，用补中益气汤、六味地黄丸。脾肺气虚，补中益气汤。脾经郁结，用加味归脾汤。气血俱虚者，八珍加肉苁蓉。肾经津液不足者，六味地黄丸，胃火消铄津液，竹叶黄耆汤。肝木侮脾土，小柴胡加山栀、郁李仁、枳壳。膏粱积热，清胃散加山栀、郁李仁、枳壳。若燥在直肠，用猪胆导之。
〖附治验〗
一老妇人大便月馀不通，痰喘内热，不得就枕，脉洪大，重按细微。朝用六味丸，夕用逍遥散，各五十馀剂，计进饮食百馀碗，小腹始闷。此火燥而消铄也，以猪胆汁润之，用十全大补而安。后仍不通，用八珍倍加肉苁蓉，常服而通。
●治风人大便或秘
皂荚子（三百粒，破作两片，慢火炒燥，入酥枣大，又炒燥，又入酥至焦黑为度）
上为末，蜜丸桐子大。每服三十丸，煎蒺藜酸枣仁汤空心下。良久未利再服。渐加至百丸，以通为度。
●蒺藜汤　用蒺藜炒，杵，去刺，三两，酸枣仁炒香一两，每用五钱，水一盏，煎七分，去滓，送下前丸。
●大五柔丸　治脏气不调，大便难利，或为秘结坚硬。
大黄（饭上蒸，焙，末）　枳壳（去穰，麸炒）　白芍药（炒，为末）　葶苈（炒，为末）　牛脂（熬油）　苁蓉（酒浸，焙，各一两）　桃仁（去皮尖，研，百枚）　杏仁（去皮尖，四十枚，研，炒黄，别杵）
上和匀，炼蜜丸桐子大。米饮下三十丸，日三服，以和为度。
●二仁丸　安康郡太守苦风秘，予处此方，用之甚效。
杏仁（去皮尖，面炒黄）　麻仁（别研）　枳壳（去穰，麸炒，为末）　诃子（炒，去皮，为末）
上用炼蜜丸桐子大。每服二三十丸，温水下。未利增之。
●蜜导法　用好蜜四五两，石器中微火熬，不住手搅，候可丸，以蛤粉涂手，捏如指长三寸许，入大孔内，以手掩良久即通，未通再作。文潞公泄利，求速效，用石脂、龙骨等药，便秘累日甚苦。余告曰：此燥粪在直肠，药所不及，请以蜜导之。下结粪四五十枚而愈。
●通气散　治虚人忧怒，以致伤肺与大肠，不能传送。
陈皮　苏叶　枳壳（麸炒）　木通（各一钱）
上水煎服。
皂角丸、苏麻粥亦佳。（见前）
〖附方〗
●补中益气丸（方见二十四卷第六论）
●六味丸（方见二十四卷第十一论）
●加味归脾汤
●八珍汤
●逍遥散
●加味逍遥散
●十全大补汤（五方见二十四卷第四论）
●竹叶黄耆汤（方见二十四卷第二论）
●小柴胡汤（方见二十四卷第二论）
●清胃散（方见二十四卷首论）

妇人泄泻方论第九  ***************************
论曰：泄泻之症，因肠胃虚冷而邪气乘之。经云：春伤于风，夏必飧泄。盖风伤肝，肝木旺而克脾土，属外因也。若七情不平，脏气受伤，属内因也。若饮食生冷伤脾，属不内外因也。大法寒者温之，热者凉之，滑者涩之，温者燥之。
愚按：前症若生冷所伤，用六君、木香、砂仁。辛热所伤，用二陈、炒连、山栀。面食所伤，用六君、神麴。米食所伤，用六君、谷糵。饮食不时而伤，用四君子汤。饮食过多而伤，用六君子汤。饮食停滞，人参养胃汤。脾气虚弱者，六君、升麻、柴胡。脾气虚寒，六君、木香、炮姜。肝木乘脾者，六君、柴胡、芍药。肝火克脾者，六君、芍药、山栀。中气虚而下陷者，补中益气汤。郁结伤脾者，济生归脾汤。肾气虚者，五味子散。脾气虚者，二神丸。脾肾虚者，四神丸。命门火衰者，八味丸。真阳虚败者，固真丸。仍与滞下方参用。
〖附治验〗
侍御沉东江之内，停食腹痛作泻，以六君加木香、炮姜而愈。后复作，传为肾泄，用四神丸而安。
待御徐南湖子室，泻属肾经，不信余言，专主渗泄，以致不起。
一妇人年逾五十，不食夜饭，五更作泻，二十年矣。后患痢，午前用香连丸，午后用二神丸，各二服而痢止。又用二神丸数服，而食夜饭，不月而形体如故。
吴江史玄年母，素有血疾，殆将二纪，平居泄泻，饮食少思，面黄中满，夏月尤甚，治血之药，无虑数百剂，未尝少减。余以为脾肾虚损，用补中益气汤送二神丸，复用十全大补汤煎送前丸，食进便实，病势顿退。若泥中满忌参、术，痰痞忌熟地，便泄忌当归，皆致误事。
●桂香丸　治虚寒滑泄腹痛，或呕吐不食，手足逆冷。
附子（炮）　肉豆蔻（炮）　丁香　桂心　白茯苓（各一两）　木香（炮）　白乾姜（炮，各两半）
上为末，米糊丸桐子大。每服五十丸，空心米饮下。
●胃苓散　治脾胃所伤，吐泻不止，水穀不分。即五苓散合平胃散。
上每服五七钱，用姜枣水煎，空心服，仍节饮食。
●木香散　治脏腑虚寒，下泄米穀，口舌生疮，或呕吐不食。
木香（煨）　破故纸（炒，各一两）　良姜　缩砂（炒）　厚朴（制，各三钱）　赤芍药（炒）　橘红　桂心　白术（各半两）　胡椒　吴茱萸（炮，各一钱）　肉豆蔻（煨）　槟榔（一钱）
上为末，每服三钱，用猪肝四两，批薄，以药掺拌，量入水、醋、盐、葱、姜，煮乾，空心顿食，或丸桐子大，每服百丸，粥饮下，日三服。
府傅赵宜人，患泄泻，诸药无效。诊之曰：此肝肾虚也。服前散而愈。经曰：泄痢前后不止，肾虚也。又曰：诸厥固泄，皆属于下。「下」谓下焦肝肾之气也。门户束要，肝之气也，肝气厥而上行，故下焦不能禁固而泄痢。肾为胃关，门户不安，故仓廪不藏也。
●香连丸　治痢疾，并水泻暑泻腹痛，不问赤白，神效。
黄连（净，二十两）　吴茱萸（去枝梗，十两）
上先将二味用热水拌和，入磁器内，置热汤炖一日，同炒至黄连紫黄色，去茱，用连为末，每末四两，入木香末一两，淡醋米饮为丸桐子大。每服二三十丸，滚汤下。久痢中气下陷者，用补中益气汤下。中气虚者，用四君子下。中气虚寒者，加姜、桂。
●三黄丸　治热痢腹痛，或口舌生疮，咽喉齿痛，及一切虚火之症。
黄芩　黄连　黄柏（各炒，等分）
上各另为末，米糊丸桐子大。每服七八十丸，白汤下。
●芍药汤　治热痢便血后重。经曰：溲而便脓血，此气行而血止也。行血则便脓自愈，调气则后重自除。
芍药（炒，一两）　当归　黄连（各半两）　槟榔　木香　甘草（炒，各二钱）　桂（二钱五分）　黄芩（炒，五钱）
上每服半两，水煎。如不减，加大黄。此症多有因中气虚弱，脾气郁结者，治当审察。
二神丸（加五味二两，吴茱萸四两，名四神丸）　治脾肾虚弱，侵晨五更作泻，或全不思食，或食而不化，大便不实，神效。
破故纸（四两，炒）　肉豆蔻（二两，生用）
上为末，用大红枣四十九枚，生姜四两切碎，同枣用水煮熟，去姜枣，和药丸桐子大。每服五十丸，空心盐汤下。
●五味子散　治肾经虚弱，大便不实，或夜间或五更泄泻。
五味子（炒，二两）　吴茱萸（半两）
上为末，每服二钱，空心米饮调下，其效如神。米糊为丸，亦可。
●白术芍药汤　治脾经受湿，水泄注下，体重腹满，形体倦怠，不欲饮食；或暴泄无数，水穀不化。
白术（炒）　芍药（炒，各二钱）　甘草（炒，一钱）上水煎服。
●茯苓汤　治湿热泄泻，或饮食伤泻。
白术（炒）　茯苓（各五钱）
上用水煎，食前服。一方有芍药等分，名白术散。
●渗湿汤　治寒湿所伤，身腰冷，如坐水中；或小便秘涩，大便溏。此症多因坐卧湿地，或阴雨所袭而致。
苍术（炒）　白术　甘草（炒，各一两）　乾姜　茯苓（各二两）　陈皮（一两）　丁香（各二钱半）
上每服四五钱，枣水煎。
●防风芍药汤　治飧泄身热，脉弦腹痛及头痛。
防风　芍药（炒）　黄芩（炒，各二钱）
上水煎服。
●六君子汤
●四君子汤
●补中益气汤（三方见二十四卷第六论）
●人参养胃汤（方见七卷第十论）
●十全大补汤
●《济生》归脾汤（二方见二十四卷第四论）
●八味丸（方见二十四卷第十一论）
●东垣补真丸（方见七卷第三论）

妇人协热下痢方论第十  ***************************
论曰：下痢赤黄，米穀不化，作渴呕逆，小使不利，心胸烦躁，脉虚大而数。此胃经虚热，津液不分，并于大肠所致。先用五苓散，次用玉粉丹、四味阿胶丸主之。
愚按：前症若胃气气虚弱，用补中益气汤。肝木侮脾土，用六君子汤。郁结伤脾土，用归脾汤。命门火衰，用八味地黄丸。余参各论主之。
〖附治验〗
一妇人五月间患痢，日夜无度，小腹坠痛，发热恶寒。余以为脾气虚弱，用六君子汤送香连丸，二服渐愈。仍以前汤送四神丸，四服全愈。至七月终，怠惰嗜卧，四肢不收，体重节痛，口舌乾燥，饮食无味，大便不实，小便频数，洒淅恶寒，悽惨不乐。此肺脾肾虚而阳气不伸也，用升阳益胃汤而痊。
●玉粉丹
蛤粉　硫黄（等分）
上为末，米糊丸桐子大。每服五十丸，用米饮下。
●四味阿胶丸
黄连（炒）　赤茯苓（二两）　芍药（炒，三两）　阿胶（炒燥，一两）
上为末，以醋丸桐子大。每服三十丸，食前米饮下。
〖附方〗
●补中益气汤
●六君子汤（二方见十十四卷第六论）
●归脾汤（方见二十四卷第四论）
●八味丸（方见二十四卷第十一论）

妇人滞下方论第十一  ***************************
经云：春伤于风，夏生飧泄。盖风喜伤肝。然春时肝木反克脾土，以致滞下赤白，里急后重，先服神术散，次用五苓散之类。烦渴腹痛，小便赤涩，脉洪数为热，用白头翁汤之类。脉虚弱为伏暑，用香薷散之类。如风邪下血，用胃风汤。腹痛呕逆，手足俱冷，六脉微细，为脏腑虚寒，急服四顺附子汤，灸气海、丹田二穴。久痢肠滑，用理中汤加肉果、诃子，或十全大补汤加木香、肉果之属。若一方一郡所患相类者，乃属疫症。
愚按：东垣云：太阴经受湿，水泻变脓血。脾传于肾者，谓之贼邪，难愈。先痢而后泻者，谓之微邪，易痊。若厥阴经下痢，脉沉微，手足厥逆，用麻黄小续命汤汗之。若身冷自汗，小便自利，脉微呕吐，用浆水散温之。若脉疾身动，下迫声响，用白术芍药汤。脉沉身静，饮食不入，用姜附汤。身体沉重，四肢不举，用术附汤。窃谓前症，若饮食停滞，用六君子汤，以补脾胃，消饮食。若胃气下流，用补中益气汤，以补脾肾，升元气。若风伤肠胃，宜用神术散，以补脾胃，解外邪。若痰积中焦，宜用六神丸，以补脾胃，化痰滞。大凡脾胃虚，宜补中气，调饮食。
〖附治验〗
一老妇食后，因怒患痢，里急后重，肛门脱下，此脾气下陷，用大剂六君加附子、肉蔻、煨木香各一钱，吴茱五分，骨脂、五味各一钱五分，二剂诸症悉退，惟小腹胀闷。此肝气滞于脾也，与调中益气加附子、木香五分，四剂而愈。后口内觉咸，此肾虚水泛，与六味地黄丸，二剂顿愈。又以饮食失宜，大便不实，四肢逆冷，此脾胃复伤，与六君加附子五分，及八味丸而愈。
先太宜人，仲夏患痢腹痛，去后无度，烦渴饮汤，手按腹痛稍止，脉鼓指而有力。此真气虚而邪气实也，急用人参五钱，白术、茯苓各三钱，陈皮、炙草、附子、升麻各一钱，服之即睡觉而索食，脉症顿退，再剂而安。此取症不取脉也。其时同患是症，服痢药者，俱致不起，惜哉。
●神术散　治春伤于风，夏生飧泄，或伤风头痛，项背拘急，鼻流清涕。
苍术（炒，二钱）　藁本　川芎（各一钱）　羌活　粉草（炒，一钱五分）　细辛（五分）
上用姜水煎服，欲发汗加葱头。
●四顺附子汤
生附子（去皮脐）　白乾姜（炒）　甘草（炒）　人参（各一两）
上每服四五钱，水煎。吐泻腹痛，加肉桂半两。小便不利，加茯苓半两。若体寒自汗，手足逆冷，六脉虚弱，背寒面垢，或面如涂油，齿乾烦闷，躁渴引饮，此为伏暑，宜用小柴胡汤、五苓散、酒蒸黄连丸。
●加减参附汤　治寒痢阳气脱陷，呕吐不食，手足俱冷。
大附子（炮）　大人参（各一钱）　丁香（十五粒）
上用姜十片，米一撮，水一锺，煎服。如不应，再加之。
治噤口痢甚妙，石莲肉为末，每服二钱，陈米饮调下。
●又方　乾山药半生半炒黄为末，不拘时，用米饮调下。
〖附方〗
●胃风汤　治风冷乘虚，客于肠胃，以致水穀不化，泄泻注下，或肠胃湿毒，下如豆汁，或下瘀血。
人参　白茯苓　芎藭　肉桂　当归　白芍药（炒）　白术（炒，各等分）
上每服三二钱，入粟米数粒，水煎，空心食前热服。
●水煮木香丸　治久痢里急后重，日夜无度，其效如神。
罂粟壳（去穰，三两）　青皮（去白，二两四钱）　甘草（炒，二两四钱）　诃子（炮，去核，八两）　当归　木香（各六两）
上为末，炼蜜丸弹子大。每服一丸，水煎化，空心服。
●戊己丸　治胃经受热，泄痢不止，或饮食不入，腹痛不止。
黄连（炒）　吴茱萸（去梗，炒）　白芍药（各五两）
上为末，面糊丸桐子大。每服三十丸，米饮食前下。
●真人养脏肠　治下痢赤白，里急后重，腹痛脱肛。
粟壳（蜜炙，三两六钱）　人参（六钱）　白术（六钱）　肉桂（八钱）　当归（六钱）　诃子皮（一两二钱）　木香（煨，二两四钱）　肉豆蔻（面煨，半两）　白芍药（炒，一两）　甘草（炒，一两八钱）
上每服四钱，用水煎。脏寒加附子一两。
●升阳除湿防风汤　如大便闭塞，或里急后重，数至圊而不能便，或有白脓，或兼下血，此郁结而不通也。以此汤举其阳，则阴气自降矣。慎勿利之。
苍术（米泔浸，四钱）　防风（二钱）　白术（炒）　白茯苓　白芍药（炒，各一钱）
先将苍术用水一锺半，煎至一锺，内诸药，同煎至八分，食前热服。夫饮食入胃，其气上升，输精心肺，然后下降。若脾胃有伤，不能上升，下流肾肝而成泄利。法宜升补中气，不可疏下，此东垣发前人所未论也。
●调中益气汤　夫脉弦洪缓而沉，按之中下不得一涩。其证四肢满闭，肢节烦疼，难以屈伸，身体沉重，烦心不安，忽肥忽瘦，四肢懒倦，口失滋味，大小便清利而数，或上饮下便，或大便涩滞，夏月飧泄，或便后见血，或下白脓，胸满短气，咽膈不通，嗜睡无力，饮食少思。（方见四卷第五论）
●麻黄续命汤
防风　杏仁（去皮尖，各二两）　麻黄（去节，二两）　人参　黄芩（炒）　芍药　防己　肉桂（各一两）　附子（炮，去皮脐，五钱）
上每服半两，用姜水煎。
●白术芍药汤　治太阴脾经受湿，水泄注下，体重微满，困弱无力，不欲饮食，或暴泄无数，水穀不化，宜此汤和之。
白术　芍药（炒，各一两）　甘草（炒，五钱）
每服一两。水煎。
●浆水散　治暴利如水。周身汗出，一身尽冷，脉微而弱，气短难言，甚者吐血。此为恶病，急用此药，缓则不救。
半夏（一两，泡，洗）　附子（半两，炮）　乾姜（一作乾生姜）　肉桂　甘草（炙，各五钱）　良姜（二钱半）
上为末，每服三五钱，浆水煎，和滓热服。不应，加之。
●姜附汤　治霍乱转筋，手足厥冷，或吐逆身冷，脉微急，用此药救之。
乾姜（一两）　附子（一两，生用）
每服半两水煎。
●术附汤　治下痢脾气脱陷，肢体不动，汗出身冷，气短喘急，或呕吐不食等症，须急用之。
白术　生附子（须用好者）
上为末，每服五钱，姜枣水煎，和滓服。如不应，倍用之。
●六神丸　治食积赤白痢疾，或腹痛不食，或久而不止。
神麴（为糊）　麦芽（麸炒）　茯苓　枳壳（麸炒）　木香（煨）　黄连（炒赤，各等分）
上为末，用神麴糊丸桐子大。每服五十丸，白汤送下。
●香连丸（方见前）
●六君子汤
●补中益气汤（二方见二十四卷第六论）
●五苓散（方见二十一卷第十论）
●六味丸
●八味丸（二方见二十四卷第十一论）

妇人痢后呕哕方论第十二  ***************************
滞下咳逆呕逆，古人谓之哕，此胃气虚寒之危症也，用橘皮乾姜汤、半夏生姜汤、丁香柿蒂汤。热证咳逆，用小柴胡汤、橘皮竹茹汤。尝治一痢咳逆，脉沉弱，投退阴散两服而愈。又一痢后咳逆，灸期门穴三壮而愈。（其穴在第六卷）
愚按：东垣云：如泄痢而呕者，胃气不和也，上焦不和，用生姜橘皮汤。中焦不如，用芎、归、桂、苓。下焦不和而寒，治以轻剂，热甚而治以重剂。亦有胃火上冲而呕者，有积滞而呕者，有阴虚而呕者。丹溪云：下痢吃逆，自下冲上，属火之象，古方悉以胃弱言之。殊不知胃弱者，脾阴弱也，故久病变之，乃胃弱脾寒之危症。用半夏一两，生姜半两，或理中汤加枳壳、茯苓、半夏。不效，更加丁香、柿蒂各十枚。胃热咳逆，用橘皮竹茹汤。别病忽然而致，半夏茯苓汤加枳实、半夏。木香调气散最佳。
〖附治验〗
一妇人痢后呕哕，服降火化痰剂愈甚，脉洪大，按之虚细，作渴饮汤，诸药到口即呕。余以为脾胃虚寒，不能司纳，以参、术、炮姜末各一钱，以饭作丸，米饮不时过三五粒，至三两许，闻药不呕，乃以六君加炮姜，三十馀剂而安。
一妇人患前症，饮食少思，胸腹膨胀，大便不实，所见之症，悉属虚寒假热。遂朝用补中益气汤加炮姜、木香，夕用六君子送四神丸，渐愈。又用八味丸料，煎送四神丸而痊。
一妇人因怒呕哕，时或昏愦，口噤，或时举体肉动，其面色或青或赤。余以为肝火炽盛，脾土受侮，用小柴胡汤加山栀、钩藤治之，渐愈。又用加味归脾、逍遥二药，调理而痊。
●橘皮乾姜汤　治胃寒呕哕不食，或吐痰腹痛兼泻。
橘皮　通草　乾姜　桂心　甘草（炒，一钱）　人参（各一钱）
上水煎服。
●橘皮竹茹汤　治哕逆。
橘皮（二钱）　竹茹　甘草（炒）　人参　半夏（各一钱）
上姜枣水煎。
●猪苓汤　治咳而呕渴，心烦不得眠。
猪苓　赤茯苓　泽泻　阿胶（炒）　滑石（各一钱）
上水煎服。
●半夏汤　治哕欲死。
半夏（一两）　生姜（切，二两）
上水煎为二服。
●丁香柿蒂汤　治咳逆。
丁香（十粒）　柿蒂（十五个）
上水煎，热服。
●生姜橘皮汤　治呕哕，手足厥冷。
橘皮（一钱）　生姜（四钱）
上水煎服。
●退阴散　治阴毒伤寒，手足逆冷，或咳逆不止，脉沉细，头痛腰重，急进三服。若伤冷，每服一字，入正元散内同煎。入盐一捻。
乾姜（炮）　川乌（炒黄，等分）
上每服一钱，盐一捻，水煎。
●仓廪汤　治痢疾心烦，手足温，头痛，此热毒上冲，宜用此汤，即败毒散。每服四五钱，入陈仓米百粒，姜五片，枣一枚，煎。若脉微弱，或胸腹虚胀，手足厥冷，或因服罂粟、乌梅过多，以致作呕者，宜用山药半生半炒为末，米饮调下，日二三服。
〖附方〗
●木香调气散　治气滞呕吐，或胸膈不利，心腹刺痛，饮食不思。
木香　白豆蔻　丁香　檀香（各二两）　藿香　甘草（炒，各六两）　砂仁（四两）
上为末，每服一钱，白汤调服。
●半夏茯苓汤（方见十二卷第三论）
●补中益气汤
●竹叶石膏汤
●六君子汤（三方见二十四卷第六论）
●八味丸（方见二十四卷第十一论）

妇人大便下血方论第十三  ***************************
妇人脏腑损伤，风邪所入，以致大便下血，或如豆汁，或腹中作痛。若粪后下血，其来远；粪前下血，其来近。远近者，言病在上下也。若面无血色，时寒时热，脉浮弱，按之如丝者，是前症也。
愚按：前症或饮食起居，或六淫七情失宜，以致元气亏损，阳络外伤。若膏粱积热，加味清胃散。怒气伤肝，六君、柴、芍、芎、归。郁结伤脾，加味归脾汤。脾气虚弱，六君子汤。思虑伤心，妙香散。大肠风热，四物、侧柏、荆、防、枳壳。大肠血热，四物、丹皮、柴胡。中气下陷，补中益气、茯苓、半夏。心脾不能摄血，必补脾肺之源，举下陷之气。
〖附治验〗
一妇人下血不已，面色萎黄，四肢畏冷。此中气下陷，用补中益气汤送四神丸，数服而愈。
光禄张淑人，下血烦躁，作渴，大便重坠，后去稍缓，用三黄汤加大黄至四两方应。后用三黄汤，又二十馀剂而愈。此等元气，百中一二。
韩地官之内，脾胃素弱，因饮食停滞，服克伐之剂，自汗身冷，气短喘急，腹痛便血，或用诸补剂，皆不应。余用人参、炮附子各五钱，二剂稍应。却用六君子，每剂加炮附子三钱，四剂渐安。又用前汤每加附子一钱，数剂乃瘥。
一妇人因怒胸痞，饮食少思，服消导利气之药，痰喘胸满，大便下血。余用补中益气加茯苓、半夏、炮姜四剂，诸症顿愈，又用八珍加柴胡、炒栀全愈。
一妇人瘀血腹痛，便血。见前。
●加减四物汤　治肠风下血。
侧柏叶（炒）　荆芥　槐花（炒）　甘草（炒，各五分）　枳壳（麸炒）　生地黄　当归　川芎（各一分）
上姜水煎。
●肠风黑神散　治肠风下血，腹痛后重，或肛门脱出。
败棕（烧）　木馒头（烧）　乌梅（去核）　粉草（炙，各一钱）
上水煎服。
愚按：前二症若病久中气虚弱者，必用培补脾胃为主。
●地榆汤　阴结便血。（骆龙吉方）
地榆（四两）　甘草（炒，一两半）　缩砂仁（四十七粒）
上每服三钱，水煎。
●防风如神散　治风热气滞，粪后下血。
防风　枳壳（麸炒，各等分）
上每服三钱，水煎。
愚按：前二症若胃气虚，不能统血而下，用四君。中气下陷，用补中益气汤。脾气郁结，用归脾汤。气血虚弱，用八珍汤。气血虚寒，用十全大补汤。
治久下血成片，头发烧灰，每服一二钱，水调下。
●妙香散　治心气下血，温酒调下。
〖附方〗
●加味清胃散（方见二十四卷第六论）
●四君子汤
●六君子汤
●四物汤
●补中益气汤（四方见二十四卷第六论）
●八珍汤
●加味归脾汤（二方见二十四卷第四论）
●二神丸
●四神丸
●三黄丸（三方前第八论）

妇人痔瘻方论第十四  ***************************
妇人痔瘻，因郁怒、风热、厚味膏粱所致。其名有五：肛边如乳出脓者，为牝痔；肿胀出血者，为牡痔；痒痛者，为脉痔；肿核者，为肠痔；登厕出血者，为血痔。治宜审之。
愚按：前症妇人多因胎产经行，饮食起居，六淫七情失调所致。男子多因醉饱入房，筋脉横解，精气脱泄，热毒乘虚而患；或入房强固其精，木乘火势而侮金；或炙煿厚味，阴虚湿热，宜凉血润燥疏风。溃后，当养元气，补阴精。不愈，即成痔漏。有串臀、串阴、穿肠者。其肠头肿块者，湿热也；作痛者，风也；便燥者，火也；溃脓者，热胜血也。大便作痛者，润燥除湿。肛门坠痛者，泻火导湿。小便涩滞者，清肝导湿。经云：因而饱食，筋脉横解，肠澼为痔。症属肝肾不足，故用加味地黄及六味丸有效。慎勿敷毒药，及服寒凉之剂。
●鳖甲散　治五种痔漏，脓血淋漓，或肿痛，坚硬下坠。
鳖甲　露蜂房　蛇蜕　蝟皮　猪后悬蹄（五味烧存性，各二钱）　麝香（一分）
上为末，每服一钱，空心生地黄煎汤调下，更敷之。
●又方　热痛，用寒水石、朴硝为末，以津调搽。
〖附方〗
●六味丸（方见二十四卷第十一论）
●加味地黄丸（方见二十四卷第六论）

妇人脱肛方论第十五  ***************************
夫脱肛者，大肠之候也。大肠虚寒，其气下陷，则肛门翻出。或因产努力，其肛亦然也。
愚按：前症若大肠湿热，用升阳除湿汤。若血热，用四物、条芩、槐花。血虚，用四物、白术、茯苓。兼痔痛，用四物、槐花、黄连、升麻。中风虚弱，用补中益气、芍药、白术。中气虚寒，加半夏、炮姜、五味。肾虚，用六味丸。虚寒，用八味丸。夫肺与大肠为表里，肛者大肠之门，肺实热则秘结，肺虚寒则脱出。肾主大便，故肺肾虚者，多有此症。
〖附治验〗
一妇人脱肛，用补中益气、加味归脾各百馀剂而愈。后因分娩复脱，仍以前药各二百馀剂始愈。
姚和众以铁粉傅之良。（《圣惠方》亦治阴脱阴肿。）
《集验方》以生铁三斤，水一斗，煮至五升，取水洗，日二次。
孙真人用虾蟆皮，瓶中烧烟燻，功效玄微。
一方用五倍子煎汤洗，以赤石脂末掺上，托上。或脱长者，以两床相併，中空尺许，以磁瓶盛汤，令病人仰卧，浸瓶中，逐日易之，收尽为度。
〖附方〗
●升阳除湿汤　自下而上者，引而竭之。
升麻　柴胡　防风　神麴（炒）　泽泻　猪苓（各半两）　苍术（一两）　陈皮　甘草　大麦糵（各三钱）
上每服五钱，水煎空心服。胃寒肠鸣，加益智仁、半夏各半钱，姜枣同煎。
●四物汤
●补中益气汤（二方见二十四卷第六论）
●六味丸
●八味丸（二方见二十四卷第十一论）

妇人阴肿方论第十六  ***************************
妇人阴肿，因胞胳素虚，风邪客之，乘于阴部，血气相搏故也。
愚按：前症若气血虚弱，用补中益气汤，举而补之。肝经湿热，用龙胆泻肝汤，渗而清之。若阴肿阴痒，阴冷阴挺，当与后论互相参看。
〖附治验〗
一妇人阴中肿闷，小便涩滞，两胁作肿，内热晡热，月经不调，时或寒热。此因肝脾郁怒，元气下陷，湿热壅滞。朝用归脾汤加柴胡、升麻，解郁结，补脾气，升元气；夕用加味逍遥散，清肝火，生肝血，除湿热，各数剂，诸症悉愈。又用四君、芎、归、丹皮调补肝脾而经水如期。
●菖蒲散　治月水涩滞，阴间肿痛。
菖蒲　当归（各一两）　秦艽（二两）
上每服五钱，入葱白水煎。
●白矾散　治阴肿坚痛。
白矾（半两）　甘草（半钱）　大黄（二两）
上为末，水和，用枣大绵裹，内阴中，日两换，以愈为度。
〖附方〗
●补中益气汤（方见二十四卷第六论）
●龙胆泻肝汤（方见二十四卷第八论）

妇人阴痒方论第十七  ***************************
妇人阴痒，为三虫在肠胃之间，因脏虚而蚀阴中，微则为痒，甚则为痛也。
愚按：前症属肝经所化，当用龙胆泻肝汤、逍遥散以主其内；外在桃仁研膏，和雄黄末或鸡肝，纳阴中，以制其虫。
〖附治验〗
一妇人胸膈不利，内热作渴，饮食不甘，肢体倦怠，阴中闷痒，小便赤涩。此郁怒伤肝脾所致，用归脾汤加山栀而愈。复因怒，患处并小腹胀痛，用小柴胡加山栀、芎、归、芍药痛止，用逍遥散加山栀而愈。又因劳役，患处肿胀，小便仍涩，用补中益气加山栀、茯苓、丹皮而痊。
一妇人阴内痛痒，不时出水，食少体倦。此肝脾气虚，湿热下注，用归脾汤加丹皮、山栀、芍药、柴胡、甘草主之而安。
一妇人阴内痛痒，内热倦怠，饮食少思。此肝脾郁怒，元气亏损，湿热所致，用参、耆、归、术、陈皮、柴胡、炒栀、车前、升麻、芍药、丹皮、茯苓而瘥。若阴中有虫痒痛，亦属肝木，以桃仁、雄黄研，纳阴中以杀之，仍用清脾解郁之药。有以鸡肝纳之者，乃取虫之法也。
一方，捣新桃叶，绵裹纳阴中，日三两易。
●龙胆泻肝汤（方见二十四卷第八论）
●逍遥散（方见二十四卷第四论）

妇人阴冷方论第十八  ***************************
妇人阴冷，因劳伤子脏，风冷客之，用五加皮、乾姜、丹参、蛇床子、熟地黄、杜仲各三两，锺乳粉四两，天门冬一两，地骨皮二两，酒十五升，渍二宿，每服一盏，空心食前饮之。
愚按：前症属肝经内有湿热，外乘风冷所致。若小便涩滞，或小腹痞痛，用龙胆泻肝汤。若内热寒热，或经候不调，用加味逍遥散。若寒热体倦，饮食少思，用加味四君子。若郁怒发热，少寐懒食，用加味归脾汤。
〖附治验〗
一妇人阴中寒冷，小便黄涩，内热寒热，口苦胁胀。此因肝经湿热，用龙胆汤祛利湿热，用加味逍遥散调血气而安。
一妇人所患同前，更寒热呕吐，两股肿痛，先用小柴胡加山栀一剂，寒热呕吐顿止，次用龙胆泻肝汤一剂，肿痛顿消。
一妇人阴中寒冷，小便澄清，腹中亦冷，饮食少思，大便不实，下元虚寒，治以八味丸，月馀，饮食渐加，大便渐实。又月馀，诸症悉愈。
●八味丸　治血弱不能荣养脏腑，津液枯涩，风寒客于子脏，以致阴冷。
愚按：此丸果系肝脾肾虚，殊有神效。
〖附方〗
●小柴胡汤（方见二十四卷第二论）
●龙胆泻肝汤（方见二十四卷第八论）
●加味逍遥散
●加味归脾汤（二方见二十四卷第四论）
●加味四君子汤（方见二十四卷第六论）

妇人阴挺下脱方论第十九  ***************************
妇人阴挺下脱，或因胞络伤损，或因子脏虚冷，或因分娩用力所致。
愚按：前症当升补元气为主。若肝脾郁结，气虚下陷，用补中益气汤。若肝火湿热，小便涩滞，用龙胆泻肝汤。
〖附治验〗
一妇人阴中突出如菌，四围肿痛，小便频数，内热晡热，似痒似痛，小便重坠。此肝脾郁结。盖肝火湿热而肿痛，脾虚下陷而重坠也。先以补中益气加山栀、茯苓、车前子、青皮以清肝火升脾气，更以加味归脾汤调理脾郁，外以生猪脂和藜芦末，涂之而收。
一妇人阴中挺出五寸许，闷痛重坠，水出淋漓，小便涩滞。夕与龙胆泻肝汤，分利湿热；朝与补中益气汤，升补脾气，诸症渐愈。再与归脾汤加山栀、茯苓、川芎、黄柏，间服调理而愈。后因劳役，或怒气，下部湿痒，小水不利，仍用前药即愈。
●又方　治前症用麻子仁研涂顶中，自吸入，即洗去。
〖附方〗
●补中益气汤（方见二十四卷第六论）
●龙胆泻肝汤（方见二十四卷第八论）
●归脾汤
●加味归脾汤（二方见二十四卷第四论）

妇人阴中生疮方论第二十  ***************************
窃谓前症乃七情郁火，伤损肝脾，湿热下注。其外症阴中出如蛇如菌，或如鸡冠状，或生虫湿痒，或溃烂出水，或肿闷坠痛。其内症体倦内热，经候不调，或饮食无味，晡热发热，或胸胁不利，小便痞胀，或赤白带下，小水淋涩。其治法，肿痛者，四物汤加柴。栀。丹皮。胆草；湿痒者，归脾汤加柴、栀、丹皮；淋涩者，龙胆泻肝汤、白术、丹皮；溃腐者，逍遥散、山栀、川芎；肿闷坠痛者，补中益气汤、山栀、丹皮。佐以外治之法。
一妇人溃腐，脓水淋漓，肿痛寒热，小便赤涩，内热作渴，肢体倦怠，胸胁不利，饮食少思。余以为肝脾亏损，用补中益气内柴胡、升麻各用一钱，加茯苓一钱，山栀二钱，数剂少愈。又与归脾汤加山栀、川芎、茯苓，三十馀剂，诸症悉退。惟内热尚在，再与逍遥散，倍用山栀而愈。
一妇人素性急，阴内痛，小便赤涩，怒而益甚，或发热，或寒热。此肝经湿热所致，用芎、归、炒栀、柴胡、苓、术、丹皮、泽泻、炒芍、车前、炒连、生草，数剂渐愈。又去黄连、泽泻，又数剂全愈。
〖附方〗
●四物汤
●补中益气汤（二方见二十四卷第六论）
●逍遥散
●归脾汤（二方见二十四卷第四论）
●龙胆泻肝汤（方见二十四卷第八论）
●小柴胡汤（方见二十四卷第二论。）

妇人交接伤丈夫头痛方第二十一  ***************************
愚按：前症当用补中益气、六味地黄，以滋化源为主。
●来复丹　交接相伤，四肢沉重，头痛昏晕。米饮下。
上每服五十丸。（方见二十五卷第十论）
〖附方〗
●补中益气汤（方见二十四卷第六论）
●六味丸（方见二十四卷第十一论）

女人交接辄血出痛方第二十二  ***************************
一妇人每交接出血作痛，此肝火动脾而不能摄血，用补中益气、《济生》归脾二汤而愈。若出血过多而见他症，但用前药调补肝脾。
《千金方》疗交接血出：
桂心　伏龙肝（各等分）
上为末，酒服钱许。
〖附方〗
●补中益气汤（方见二十四卷第六论）
●《济生》归脾汤方（见二十四卷第四论。）

妇人交接他物所伤方第二十三  ***************************
一妇人交接出血作痛，发热口渴欲呕，或用寒凉之药，前症益甚，不时作呕，饮食少思，形体日瘦。余曰：症属肝火，而药复伤脾所致。先用六君加山栀、柴胡，脾胃健而诸症愈，又用加味逍遥散而形气复。
一妇人阴肿下坠，闷痛出水，胸腹不利，小便频数，内热晡热，口苦耳鸣，此肝脾火症，用小柴胡加车前、胆草、苓、术、升麻，一剂稍愈。又用加味逍遥加升麻，数剂渐愈。乃以加味归脾加升嘛、柴胡，并补中益气加山栀，数剂顿愈。仍用加味逍遥、加味归脾二药调理全愈。
一妇人患前症热痛，或用寒凉败毒药，饮食不入，时欲作呕，小腹重坠。余谓此脾胃复损，元气下陷。先用补中益气加炮姜，二剂重坠渐愈。又加茯苓、半夏，二十馀剂而愈。乃以归脾汤少加柴胡、升麻，并六味地黄丸而康。
●又方　割鸡冠血涂之。以赤石脂末掺之，五倍子末亦良。
〖附方〗
●六君子汤
●补中益气汤（二方见二十四卷第六论）
●加味逍遥散
●加味归脾汤
●归脾汤（三方二十四卷第四论）
●六味丸（方见二十四卷第十一论）

妇人小户嫁痛方第二十四  ***************************
愚按：前症当从二十一论互相主治。
《千金方》疗小户嫁痛：
甘草　生姜（各五分）　白芍药（四分）　桂心（二分）
上以酒二升，煎三四沸服。
●又方　海螵蛸烧为末，酒服方寸匕，日三服。
●又方　小麦、甘草等分，煎汤洗，甚效。


卷九·求嗣门  ——————————————————————————————————————————————————————————————————————————————————————————

陈无择求子论第一  ***************************
有夫妇，必有父子。婚姻之后，必求嗣续。故古人有不孝有三，无后为大者，言嗣续之至重也。凡欲求子，当先察夫妇有无劳伤痼疾，而依方调治，使内外和平，则有子矣。
愚按：丹溪先生云：人之育胎者，阳精之施也。阴血能摄之，精成其子，血成其胞，胎孕乃成。今妇人无子者，率由血少不足以摄精也。血之少也，因非一端，然欲得子者，必须补其精血，使无亏欠，乃可以成胎孕。若泛用秦桂丸之剂，熏戕脏腑，血气沸腾，祸不旋踵矣。窃谓妇人之不孕，亦有因六淫七情之邪，有伤冲任；或宿疾淹留，传遗脏腑；或子宫虚冷；或气旺血衰；或血中伏热；又有脾胃虚损，不能营养冲任。审此，更当察其男子之形气虚实何如，有肾虚精弱，不能融育成胎者；有禀赋微弱，气血虚损者；有嗜欲无度，阴精衰备者，各当求其源而治之。至于大要，则当审男女之尺脉。若左尺微细，或虚大无力者，用八味丸。左尺洪大，按之无力者，用六味丸。两尺俱微细，或浮大者，用十补丸。又巢氏谓夫妻年命剋制，坟墓不利者，理或有之。若误用辛热燥血，不惟无益，反受其害。今以素不生育，病愈后而得子者附于下。
〖附治验〗
（余见《医学纲目》求嗣部）
一妇人月经淋沥，愈而生子。（见一卷月水不断）
一人患阳气虚寒，愈而生子。（见五卷冷劳第四症）
一妇人患结核，愈而生子。（见二十四卷结核类第三症）
一妇人禀弱，经行腹痛，愈而生子。（见十一卷经行腹痛）
一妇人素虚弱，患鹤膝风，愈而生子。（见二十四卷鹤膝风）
一妇人患瘰疬，愈而生子。（见二十四卷瘰疬第一症）
一妇人患茧唇，愈而生子。（见二十四卷瘰疬第一症）

褚尚书求男论第二  ***************************
建平孝王妃姬，皆丽，无子。择民家未笄女子入御，又无子。问曰：求男有道乎？澄对曰：合男女必当其年，男虽十六而精通，必三十而娶；女虽十四而天癸至，必二十而嫁。皆欲阴阳完实，然后交而孕，孕而育，育而子坚壮强寿。今未笄之女，天癸始至，已近男色，阴气早泄，未完而伤，未实而动，是以交而不孕，孕而不育，而子脆不寿，此王之所以无子也。然妇人有所产皆女者，有所产皆男者，大王诚能访求多男妇人至宫府，有男之道也。王曰：善。未再期，生六男。夫老阳遇少阴，老阴遇少阳，亦有子之道也。

无子论第三  ***************************
夫无子者，其因有三：一坟墓风水不利，二夫妇年命相剋，三夫妇疾病。坟墓不利，年命相剋，此非药力可致。若夫妇疾病，必须药饵。然妇人无子，或劳伤血气，或月经闭涩，或崩漏带下。右尺浮则为阳绝，或尺微涩，或少阴脉浮紧，或尺寸俱微弱绪，皆致绝产。若调摄失宜，饮食失节，乘风袭冷，结于子脏，亦令无子也。

《千金翼》求子方论第四  ***************************
论曰：妇人之居幽阃，类多血气不调，胎妊生产崩伤之异，比之男子，十倍难疗。其或七情失宜，或饮食无度，或胎疮未逾而遽合，或登厕风入阴户，便成痼疾。若欲求子，交感之时，必天日晴明，神思清爽，气血谐和，与天德福德相合。夫妇本命，五行相生，并本命帝旺而生者，则寿而贤，否则不可得也。

交会禁忌第五  ***************************
凡求子，宜吉良日交会，当避丙丁及弦望晦朔，大风雨雾寒暑，雷电霹雳，天地昏冥，日月无光，虹霓地动，日月薄蚀，及日月火光，星辰神庙，井灶圊厕，塚墓尸柩之傍。若交会受胎，多损父母，生子残疾夭枉，愚顽不孝。若交会如法，则生子福德智慧。验如影响，可不慎哉。

男子受胎时日法第六  ***************************
凡男女受胎，皆以妇人经绝，一日三日五日为男，仍遇月宿在贵宿日。若以经绝后二日四日六日泻精者皆女，过六日皆不成胎。又遇旺相日尤吉。半夜入房生子者，贤明贵寿。余时皆凶。

推支干旺相日法第七  ***************************
春甲乙，夏丙丁，秋庚辛，冬壬癸。春寅卯，夏巳午，秋申酉，冬亥子。

推每月宿日法第八  ***************************
●正月　初一、初六、初九、初十、十一、十二、十四、二十一、二十四、二十九日。
●二月　初四、初七、初八、初九、初十、十二、十四、十九、二十二、二十七日。
●三月　初一、初六、初七、初八、初十、十七、二十、二十五日。
●四月　初三、初四、初五、初六、初八、初十、十五、十八、二十二、二十八日。
●五月　初一、初二、初三、初四、初五、初六、初十、十二、十三、十五、十六、二十、二十五、二十八、二十九、三十日。
●六月　初一、初三、初十、十三、十八、二十三、二十六、二十七、二十八、二十九日。
●七月　初一、十一、十六、二十一、二十四、二十五、二十六、二十七、二十九日。
●八月　初五、初八、十三、十八、二十一、二十二、二十三、二十四、二十五、二十六日。
●九月　初三、初六、十一、十六、十九、二十、二十一、二十二、二十四日。
●十月　初一、初四、初九、十四、十七、十八、十九、二十、二十二、二十九日。
●十一月　初一、初六、十一、十四、十五、十六、十七、十九、二十六、二十九日。
●十二月　初四、初九、十二、十三、十四、十五、十七、二十四、二十七日。
若春合甲寅、乙卯，夏合丙午、丁巳，秋合庚申、辛酉，冬合壬子、癸亥，与上件月宿日合者佳。

求子服药须知第九  ***************************
论曰：夫人求子服药，须知次第，男服七子散，女服荡胞汤、紫石英门冬丸及坐导药，则无不效矣。
●七子散　主丈夫气虚，精气衰少无子。
牡荆子　五味子　菟丝子　车前子　菥蓂子　山药　石斛　熟地黄　杜仲　鹿茸　远志（各八分）　附子（炮）　蛇床子　川芎（各六分）　山茱萸　天雄（各五分）　桂心（十分）　白茯苓　牛膝　人参　黄耆（各五分）　巴戟（十二分）　苁蓉（七分）　锺乳粉（八分）
上为末，每服钱许，日二服，酒调。一方加覆盆子二钱。
●庆云散　主丈夫阳气不足，不能施化。
覆盆子　五味子（各二升）　菟丝子（一升）　白术（炒）　石斛（各三两）　麦门冬　天雄（各九两）　紫石英（二两）　桑寄生（四两）
上为末，食后酒服钱许，日三服。或米饮调冷，去桑寄生加细辛四两。阳事少，去石斛加槟榔十五个。
●荡胞汤　治妇人全不产育。
朴硝　牡丹皮　当归　大黄（蒸一饭久）　桃仁（各三两）　细辛　厚朴　苦梗　赤芍药　人参　茯苓　桂心　甘草　牛膝　陈皮（各二两）　附子（炮，一两半）　虻虫（炒焦，去翘足）　水蛭（炒，各十枚）
上每服六钱，酒水合盏半，煎，日三服，夜一服，少顷下血脓。力弱者，用一二服。恶物不尽，方用坐导药。
●坐导药　治妇人全不产，及断续，更服荡胞汤。
皂角（去皮，一两）　吴茱萸　当归　大黄　晋矾（枯）　戎盐　川椒（各二两）　五味子　细辛　乾姜（各三两）
一方无茱萸，有葶苈、苦匏各三分。
上为末，以绢袋盛，如指状入阴中。如欲小便去之，一日仍易之。如子宫有冷水，天阴则痛，须候下尽而止药。每日早晚，用苦菜煎汤黛洗。著药后一日，服紫石英丸。
●紫石英丸
紫石英　天门冬（各三两）　紫葳　牡蒙（各二两）　粉草（一两半）　桂心　川芎　卷柏　乌头（炮）　熟地黄（干）　辛夷仁　禹馀粮（煅，醋淬）　当归　石斛（各三两）　乌贼骨　牛膝　薯蓣（各六分）　桑寄生　人参　牡丹皮　乾姜　厚朴　续断　食茱萸　细辛（各五分）　柏子仁（一两）
上为末，蜜丸桐子大。每服二十丸，温酒下。
●续嗣降生丹　治妇人五脏虚损，子宫冷惫，不能成孕。
当归　桂心　龙齿　乌药　益智　杜仲　石菖蒲　吴茱萸（各一两半）　茯神　牛膝　秦艽　细辛　桔梗　半夏　防风　白芍药（各三钱）　乾姜（二两，半生半炒）　附子（重一两者，作一窍，入朱砂一钱，湿面裹煨，为末）　川椒（二两，焙）　牡蛎（二两，童便浸四十九日，却用硫黄末一两，醋调，涂，用纸裹之，米醋浸湿，盐泥固济，用炭煅赤）
上为末，用糯米糊丸桐子大。每服三十丸至百丸。空心淡醋、温酒、盐汤任下，日二服。又治男子精寒不固，阳事衰弱，白浊梦泄，妇人带下寒热，诸虚百损，盗汗气短。预服此药者，无不感应。
愚按：前五方多剽悍之味，治当审察所因，不可轻用。秦桂、养真、白薇、茱萸、地黄、紫石英、阳起石、暖宫、济阴丹汤药数方，尤为剽悍，不可轻服，未敢悉录。
窦禹钧夜梦其亡祖父谓之曰：汝缘无子，又且不寿，宜修善行。自是佩服乃训。复梦祖父谓曰：汝名挂天曹，以有阴德，特延算三纪，胤锡五子。悉皆荣显。
张庆司狱，惟务方便，年五十始生子。时有一道人丐于门，谓庆曰：汝本无嗣，今闻婴儿，非若子乎？庆曰：偶得一子。道人曰：信乎！阴德未易，量尔之积累善事，非一朝一夕。今不但有嗣，又喜子孙文学之贵，宜善保之。后果如其言。
冯商，其妻每劝置妾，商娶一女，已成。闻其父因官纲运欠折，鬻女以偿之，商恻然不忍犯，更益以资装，送还其父。明年生冯京，后登状元。
马默未有嗣，知登州日，奏活沙门岛罪人，不致狂死。一日，梦中见符使挟一男女，乘空来其前，呼曰：尔本无嗣，以活人数多，上帝特赐男女各一。言讫不见，果如其言。
时邦美之父，老而无子，置一妾，对暗室悲泣。问之乃曰：父卒于官，鬻妾欲办丧耳。时遂携金偕往其家，殡葬而归。未几，生邦美，后举进士，官至吏部。
袁韶父为郡吏，年五旬，置一妾，乃宦家女也，父殁家贫。鬻而归葬。袁知其故，即送还，更以囊资益之。明年生韶，既长，为参知政事。
冯涓之父无子，置一妾，闻其父丧官所，无力归葬，故鬻此女。即日访其母而归之，且厚资助。夜梦一羽衣曰：天赐尔子，庆流涓涓。明年生一子，因名曰涓，既长及第。人之无嗣，或因丈夫阳气之不足，不能施化；或因妇人阴血衰惫，百疾攻之，以致然也。故先贤立方垂训，以启后人。或者用计百端，妾媵无数，及皓首终身，不能如其意者，是皆心行有亏，非命也。苟能革心之非，所行向善，积德累功，施恩布惠，则上天之报施，自然庆流后裔，此温隐居《求嗣篇》所由作也。予尝读圣朝为善阴骘书，因览窦禹钧等数人所履，皆言此事，历历可鉴，谨录附赘于此，以为求嗣者劝戒之一助云尔。

温隐居求嗣保生篇第十  ***************************
昔东京焦公，三世无嫡嗣，为商旅，游玩名山，寻访至人，间其因。至京都，遇一老僧，声清而神朗，谈论甚异。焦怪而问之曰：贫家三世无嫡嗣奈何？僧曰：无嗣者有三：一祖宗无德，自身无行；二夫妻年命，恐犯禁忌；三精神不守，妻妾血寒。焦公曰：血寒有何法术？愿闻一言。僧曰：先修德，后修身，三年之后，到台山当授异方。说毕，忽不见。焦一遵其言，后赴五台，见一行童，手持一书，言曰：老师传语大夫，功成行满，赐方药名续嗣降生丹，依方服之，当生富贵之子。焦员外子生子不肖，亦赴五台，见行童曰：老师昨日见员外，何必来问我？但依尔父所行，愚者自贤。焦曰：愚岂能贤乎？行童曰：昔窦氏五子，皆不全形，后行恩布德，悉登科第。焦氏拜谢而归，奉行雕板，印施方书，不及二十年，子孙数人皆贵显。后人收得此行状及方，受持行用，求药者获其子孙，皆有德行。余躬受此方，不敢缄默，并录篇论，以告诸贤，庶不致异方湮没耳。
正统间，合肥人罗诚，年六十无子，因连坐谪保安州为民。将至居庸，解者逃回，罗赴关自告。或者曰：放流绝域，人所不堪，今解者既去，君可无往也。罗曰：吾罪本为人所累，使余归，复以此累人，吾不忍心。且国皇法，不可轻逭。遂至州，夜有二盗，疑其有所携，乃穿穴以取之。其妻觉，预置沸汤，俟其入则沃之。既穴，二人将入，罗起谕之，乃去。次日罗至市，忽有二人俯伏道旁，罗问之，乃夜穿穴者也。二人曰：吾辈相戏，几被伤殒，赖公晓谕，二命得生，公所赐也。后罗凡出外，二人必为之守护。未几，罗妻卒，妾生一子，任延安守，一女适隆庆卫指挥使王钦。
礼部尚书沉立斋云：有二老，一有子而富，一无子而贫，居址相邻。因居高冈，其上有茔墓，二老欲掘墓开窑以取利。贫者以告其妻。妻曰：冈后有墓，开以为窑，不惟烧损地脉，坏人风水，且近坟穴，不可为也。遂已之，富者开冈，见尸则焚之。后见骸骨甚多，悉弃于水。因致钜富，乃起岑楼，以蓄财物。每夜翁之眷属，皆居于上，去其梯，以示贼不能犯。不意贼有刘六者，卒然昼至，家属不及登楼者，则投井而死，其登楼者，被焚而死。人以为焚尸于火，弃尸于水之报也。其贫者后致钜富，生一子，益其家业云。
弘治间，京师有黄刚者，因无子，每岁夏秋，修合痢疾药施之。忽邻里于静夜间人言黄公积善久矣，送以一嗣，后果有子。
弘治间，有张某，自太医院恩生仕至县尹，老而无子。在县笃于惜民，已而升为郡守，民深感其惠。在郡生子，亦德政之所致也。
正德间，夏诚，字纯夫，吴江县人，锦衣卫籍。中顺天府乡试，任武城县尹，爱民甚笃。因忤上司，遂归老于家。旧民到京者，怀其德惠，怜其清苦，莫不以财帛助之，垂老得子。后有继其政者甚丰敛，县民于中途劫之，子女皆被其害。
黄善贫而无子，佣工为业。富民倪五，命其开窑取土。因锄土见尸棺，以旧土掩之，乃从远地担土而归。后倪贫而黄富，亦开窑，倪亦佣工于黄家，黄甚惜之，与之共食。倪因患时疮，为人憎，遂投水而死。黄闻之，遂收其尸而殡之。遂有子，且继其富。作善降祥，信不诬矣。窃闻之书曰：惠迪吉，从逆凶，惟影响。又曰：作善降祥，作恶降殃。子之有无，自王公至于庶民，亦在乎阴德而已，岂可专泥于药哉。


卷十·胎教门  ——————————————————————————————————————————————————————————————————————————————————————————

妊娠总论第一  ***************************
《巢氏病源论》：妊娠一月，名胎胚，足厥阴脉养之。二月名始膏，足少阳脉养之。三月名始胎，手心主脉养之。当此之时，血不流行，形象始化，未有定仪，因感而变。欲子端正庄严，常口谈正言，身行正事。欲生男，宜佩弦，执弓矢。欲生女，宜佩韦，施环佩。欲子美好，宜佩白玉。欲子贤能，宜看诗书。是谓外象而内感者也。四月始受水精，以成其血脉，手少阳脉养之。五月始受火精，以成其气，足太阴脉养之。六月始受金精，以成其筋，足阳明脉养之。七月始受木精，以成其骨，手太阴脉养之。八月始受土精，以成肤革，手阳明脉养之。九月始受石精，以成毛发，足少阴脉养之。十月五脏六腑，关节人神皆备。此其大略也。又《五脏论》：有称耆婆者，论一月如珠露；二月如桃花；三月男女分；四月形象具；五月筋骨成；六月毛发生；七月游其魂，儿能动左手；八月游其魄，儿能动右手；九月三转身；十月受气足。更有《颅囟经》云：一月为胎胞，精血凝也；二月为胎形成胚也；三月阳神为三魂；四月阴灵为七魄；五月五行分五腑也；六月六律定六腑也；七月精开窍通，光明也；八月元神具，降真灵也；九月宫室罗布，以定生人也；十月受气足，万象成也。今推究数说，如《五脏论》者，类皆浅鄙，妄托其名。至于三藏佛书，且涉怪涎，漫不可考。今按《颅囟经》三卷，云中古巫方所撰。其巢氏论妊娠，至三月始胎之时，欲谈正言，行正事，佩弦韦，执弓矢，施环佩，佩白玉，读诗书之类，岂非胎教之理乎。尝试推巢氏所论云，妊娠脉养之理，足厥阴肝脉也，足少阳胆脉也，为一脏腑之经，余皆如此，且四时之令必始于春木，故十二经之养始于肝，所以养胎在一月二月。手心主心胞络脉也，手少阳三焦脉也，属火而夏旺，所以养胎在三月四月。手少阴，乃心脉也，以君主之官，无为而尊也。足太阴脾脉也，足阳明胃脉也，属土而旺长夏，所以养胎在五月六月。手太阴肺脉也，手阳明大肠脉也，属金而旺秋，所以养胎在七月八月。足少阴肾脉也，属水而旺冬，所以养胎在九月。又况母之肾脏繫于胎，是母之真气，子之所赖也。至十月，儿于母腹之中，受足诸脏气脉所养，然后待时而生。此论奥微而有至理，世更有明之者，亦未有过于巢氏之论矣，余因述其说。

受形论第二  ***************************
（娠子即妊娠也，故以后受形各篇并附其论）
《巢氏论》曰：阳施阴化，精气有馀，两胎有俱男俱女者。《道藏经》云：妇人月信止后，一日、三日、五日，值男女旺相日，阳日阳时交合，有孕多男。若男女禀受皆壮则男子，一或怯弱则少子。《颅囟经》云：阳盛发阴，当孕成男；六脉诸经，皆举其阴。又云：三阳所会则生男，三阴所会则生女。葛仙翁《肘后方》云：男从父气，女从母气。《圣济经》云：天之德，地之气，阴阳之至和，流薄于一体。因气而左动则属阳，阳资之则成男；因气而右动则属阴，阴资之则成女。《易》称乾道成男，坤道成女。此男女之别也。凡妊娠有疾，投以汤药，衰其大半而已。使病去母安，胎亦无损矣。
愚按：东垣、丹溪云：经水断后一二日，血海始净，精胜其血，感者成男。四五日后，血脉已旺，精不胜血，感者成女。盖父精母血，因感而会，精之施也，血能摄精，故成子，此万物资始于乾元也；血之行也，精不能摄，故成女，此万物资生于坤元也。阴阳交媾，胚胎始凝。所藏之处，名曰子宫。一系在下，上有两岐，一达于左，一达于右。精胜其血，则阳为之主，受气于左子宫，而男形成；精不胜血，则阴为之主，受气于右子宫，而女形成。此二先生之确论也。若夫妊娠，药饵宜禁，当参本门考之。

受形篇第三  ***************************
褚氏云：男子之合，二精交畅，阴血先至，阳精后冲，血开裹精，精入为骨，而男形成矣；阳精先入，阴血后参，精开裹血，血入为本，而女形成矣。阳气聚面，故男子面重，溺死者必伏；阴气聚背，故女子背重，溺死者必仰。走兽溺死，仰伏皆然。阴阳均至，非男非女之身，精血散分，骈胎品胎之兆。父少母老，产女必羸；母壮父衰，生男必弱。古之良工，首察乎此。气受偏瘁，与之补之，补羸女则养血壮脾，补弱男则壮脾节色。羸女宜及时而嫁，弱男宜待壮而婚。此疾外所务之本，不可不察。

论胎教第四  ***************************
（马益卿先生）
论曰：胎教产图之书，不可谓之迂而不加信，然亦不可押犯之。方今俚俗之家，与不正之属，将息避忌，略不如仪。或药毒不消。或产于风露，无产厄而子母均安者，亦幸有之。若保胎之法，须多方豫养，方无后患。如邻家有所兴修，亦或犯其胎气，令儿破形殒命。如刀犯者形必伤，泥犯者窍必塞，打击者色青黯，繫缚者相拘挛。如此等验，有如指掌，不可不慎也。

孕元立本章第五  ***************************
有泰初，有泰始，混沌一判，既见气矣。故曰泰初。既立形矣，故曰泰始。气初形始，天地相因，生生化化，品物彰矣。故曰：大哉乾元，万物资始；至哉坤元，万物资生。
吴禔注云：混沌未判，则气形俱泯。混沌既判，则气形已分。既见气矣。是为太初。既立形矣，是为太始。太初者，凡有气之所本，故天得之以统元气。太始者，凡有形之所本，故地得之以统元形。天地交泰，相因为气形，生生者得所以生，化化者得所以化，品物流行，而形色名声彰矣。大哉乾元，太初之所寓也，故以万物之资始为言。至哉坤元，太始之所寓也，故以万物资生为言。惟万物资始资生于乾坤，故乾元而兆象至坤元，然后形无不成。
有生之初，虽阳予之正，育而充之，必阴为之主。
薛左丞注：阴阳离合论曰：天覆地载，万物方生。未出地者，命曰阴处，名曰阴中之阴。出地者，命曰阴中之阳。阳予之正，阴为之主。王冰谓阳施正气，万物方生；阴为之主，群形乃立。《字说》：始而生之者天地也，育而充之者人也。
因形移易，日改月化，坤道之代终也。
《列子·周穆篇》尹文先生曰：因形移易，谓之化。《庄子》曰：予方篇混元曰：消息盈虚，一晦一明。日改月化，曰有所为，而莫见其功。《易》坤卦文言曰：地道无成，而代有终也。地之承天，其无成而有终也，岂迫于不得己耶。盖道之所在，万物失之则死，得之则生。有生之类，听命于此。故无成而代有终者，以道言之也。
谓之妊，阳既受始，阴壬之也。
壬子，谓之妊。《字说》：壬，一阳也，二阴也。阳既受始，阴壬之而谓之妊。解曰：壬，阳水之子也，位在亥子之间。阴至亥极矣，阳复受胎而谓之妊，于壬至子然后生。
谓之胞，巳为正阳，阴包之也。
巳，正阳也，而阴能包之，阴与阳更用事故也。巳者，孟夏之月，于卦为乾，纯阳用事，故《诗》谓之正月。正月者，正阳之月也，阴方用事，而为物之主，则虽正阳，亦在所包而退听焉。
谓之胚，未成为器，犹云坯也。
《说文》：瓦未烧者，谓之坯。胚，妇孕一月也。《字说》：坯，未成为器，犹坯也。
谓之胎，既食于母，为口以也。
《说文》：胎，妇孕二月也。《字说》：元胎既食于母，为口以焉。
若娠则以时动也。
《字说》：女娠以时动。
若怀则以身依之也。
《字说》：心所怀，则身依焉，目隶焉。
天之德，地之气，阴阳之至和，相与流薄于一体。
《灵枢经》曰：天之在我者德，地之在我者气，德流气薄而生者也。
唯能顺时数，谨人事，勿动而伤，则育之道得矣。
自一月积之至于十月，所谓时数也。保卫辅翼，防閒忌嗔，适其宜，所谓人事也。
观四序之运，生长收藏，代出万物，仪则咸备。而天地之气，未始或亏者，盖阴阳相养以相济也。
阴阳离合论曰：天覆地载，万物方生。阳予之正，阴为之主，故因春生，因夏长，因秋收，因冬藏，失常则天地四塞。《庄子·天地篇》曰：流动而生物，物生成理，谓之形。形体保神各有仪，则谓之生。
昧者，曾不知此，乃欲拂自然之理，谬为求息之术，方且推生死于五行，蕲补养于药石，以伪胜真，以人助天，虽或有子，孕而不育，育而不寿者众矣。昔人论年老有子者，男不过尽八八，女不过尽七七，则知气血在人，固自有量，夫岂能逃阴阳之至数哉。
天真论帝曰：有其年已有老而有子者，何也？岐伯曰：此其天寿过度，气脉常通，而肾气有馀也。此虽有子，男不过尽八八，女不过尽七七，而天地之精气皆竭矣。注：虽老而生子，子寿亦不能过天癸之数。

凝形殊禀章第六  ***************************
天地者，形之大也。阴阳者，气之大也。惟形与气相资而立，未始偏废。
《庄子·则阳篇》太公调曰：天地者，形之大者也。阴阳者，气之大者也。气以形载，形以气充，惟气与形两者相待，故曰相资而立，未始偏废。
男女构精，万物化生，天地阴阳之形气寓焉。
《繫辞》曰：天地絪縕，万物化醇，男女构精，万物化生。
语七八之数，七，少阳也；八，少阴也。相感而流通，故女子二七天癸至，男子二八而精通，则以阴阳交合而兆始故也。
岐伯曰：女子二七而天癸至，任脉通，冲脉盛，月事以时下，故能有子。男子二八肾气盛，精气溢泻，阴阳和，故能有子。《传》曰：女子十四有为人母之道，四十九绝生育之理。男子十六有为人父之道，六十四绝阳化之理。
语九十之数，九，老阳也；十，老阴也。相包而赋形，故阴穷于十，男能围之。阳穷于九，女能方之。则以阴阳相生而成终故也。
《字说》：阴穷于十，围之者男。阳穷于九，方之者女。九有变也，女足以方之。十无变也，男足以围之。解曰：男有室，所以围阴于外。女有家，所以方阳于内。《易》曰：妇人之吉，从一而终也。夫子制义，从妇凶也。围，圆也，君道也，夫道也。圆则可以制义而行。方，仁也，臣道也，妇道也，方则从一而已。男从围，与规从夫同意；女从仁，与臣从仁同意。
元气孕毓，皆始于子。自子推之，男左旋，积岁三十而至巳。女右旋，积岁二十而至巳。巳为正阳，阴实从之，自巳怀壬。男左旋，十月而生于寅。女右旋，十月而生于申。申为三阴，寅为三阳，而生育之时著矣。其禀赋也，体有刚柔，脉有强弱，气有多寡，血有盛衰，皆一定而不易也。
十九难曰：男生于寅，寅为木，阳也。女子生于申，申为金，阴也。杨氏注云：元气起于子，人之所生也。男从子，左行三十。女从子，右行二十。俱至于巳，为夫妇怀妊也。古者男子三十，女年二十，然后行嫁娶。十月而生者，男从巳左行，至寅为十月，故男行年起于丙寅；女从巳右行，至申为十月，故女行年起于壬申。
以至分野异域，则所产有多寡之宜；吉事有祥，则所梦各应其类。是故荆杨薄壤多女，雍冀厚壤多男，熊罴为国子之祥，蛇虺为女子之祥，是皆理之可推也。
《周官》职方氏：扬州其民，三男五女。荆州其民，一男二女。雍州其民，三男二女。冀州其民，五男三女。《诗·斯干》篇名：吉梦维何，维熊维罴，维虺维蛇。大人占之，维熊维罴，男子之样，维虺维蛇，女子之祥。
胎化之法，有所谓转女为男者，亦皆理之自然。如食牝鸡，取阳精之全于大产者，带雄黄取阳精之全于地产者。
《千金方》转女为男：丹参丸，用东门上雄鸡头。又方，取雄黄一两，缝囊盛带之。《本草》：丹雄鸡，补虚温中，通神杀毒，其肝补肾，其冠血益阳。雄黄人佩之，鬼神不能近，毒物不能伤。
操弓矢，藉斧斤，取刚物之见于人事者，气类潜通，造化密移，必于三月兆形之先。盖方仪则未具，阳可以胜阴，变女为男，理固然也。
《巢氏论》云：妊娠三月，始胎形，象始化，未有定仪，见物而变，欲得男者操弓矢，食雄鸡。

气质生成章第七  ***************************
具天地之性，集万物之灵，阴阳平均，气质完备，咸其自尔。然而奇偶异数，有衍有耗，刚柔异用，或强或羸，血荣气卫，不能逃于消息盈虚之理，则禀气之初，讵可一概论耶。是以附赘垂疣，骈拇枝指，侏儒跛蹩，形气所赋者有如此者。疮疡痈肿，聋盲喑哑，瘦瘠疲瘵，气形之病有如此者。然则胚胎造化之始，精移气变之后，保卫辅翼，固有道矣。
《孝经》云：天地之性人为贵。《书·秦誓》曰：惟人万物之灵。
天有五气，各有所凑；地有五味，各有所入。所凑有节适，所入有度量，凡所畏忌，悉知戒慎，资物为养者，理固然也。故寝兴以时，出处以节。
六节藏象论曰：天食人以五气，地食人以五味。王冰云：天以五气食人者，臊气凑肝，焦气凑心，香心凑脾，腥气凑肺，腐气凑肾。地以五味食人者，酸味入肝，苦味入心，甘味入脾，辛味入肺，咸味入肾也。
可以高明，可以周密，使雾露风邪，不得投间而入。因时为养者，理宜然也。故必调喜怒，寡嗜欲。
《礼记·月令》：仲夏之月，可以居高明，可以处台榭。脉要精微论云：冬日在骨，蛰虫周密，君子居室。夏则顺阳在上，故可以高明；冬则顺阳气之伏藏，故可以周密。
作劳不妄，而气血从之，皆所以保摄妊娠，使诸邪不得干焉。
天真论岐伯曰：上古之人，其知道者，不妄作劳，故能形与神俱，而尽终其天年。通天论曰：圣人陈阴阳，筋脉和同，骨体坚固，气血皆从。
苟为不然，方授受之时，一失调养，则内不足以为中之守，外不足以为身之强，气形弗克，而疾疚因之。
脉要曰：五脏者，中之守也，得守者生，失守者死。又曰：五脏者，身之强也，得强则生，失强则死。
若食兔唇缺，食犬无声，食杂鱼而生疮癣之属，皆以食物不戒之过也。
孙真人养胎法云：妊娠食兔肉令子缺唇，食犬肉令子无音声，食干鲤鱼令子患疮癣。异法方论云：食之使人热中。注云：鱼发疮。
心气大惊而癫疾。
奇病论帝曰：人生而病癫疾者何？岐伯曰：名为胎病。此得之在腹中时，其母有所大惊，气上不下，精气并居，故令子发为癫疾也。
肾气不足而解颅。
巢氏云：解颅者，言小儿年虽长，而囟门不合，头缝开解，是皆由肾气不成故也。肾主骨髓，而脑为髓海，肾气不成，则脑髓不足，不能成，故头颅开解。
脾胃不和而羸瘦。
巢氏曰：夫羸瘦不生肌肤，皆为脾胃不和，不能饮食，故血气衰微，不能荣于肌肤也。凡小儿在胎而遇寒，或生而伏热，皆令儿不能食，故羸瘦也。
心气虚乏，而神不足，皆由气血不调之故也。诚能推而达之，使邪气无所乘，兹乃生育相待而成者。
《病源》云：肺主气，心主脉，而血气通矣。脏腑循行经络，产则血气伤损，脏腑不足。而心统领诸脏，使其劳伤不足，则令惊悸恍惚，是心气虚也。
故曰：大不人不因。
《法言》云：天不人不因，人不天不成。

转女为男法第八  ***************************
一妇人怀娠未满三月，男女未定，形象未成，故药饵方术，可以转令生男者，理或有之。其法以斧置妊妇床下，系刃向下，勿令人知。恐勿信，试令鸡抱卵时，依此置窠下，一窠尽出雄者。又自初觉有娠，取弓弩弦缚妇人腰下，满百日去之，此紫宫玉女秘法也。又妊娠三月已前，以雄鸡尾尖上长毛三茎，潜安妇人卧席下，又取夫发及手足甲，潜安卧席下，俱勿令知之。又妊娠才满三月，要男者以雄黄半两，衣中带之，要女者以雌黄带之。以上诸法，试之良有验也。


卷十一·候胎门  ——————————————————————————————————————————————————————————————————————————————————————————

脉例第一  ***************************
王子亨云：若妊娠，其脉三部俱滑大而疾。在左则男，在右则女。经云：阴搏阳别，谓之有子。搏者近也，阴脉逼近于下，阳脉则出于上，阳中见阳，乃知阳施阴化，法当有子。又少阴脉动甚者，妊子也。手少阴属心，足少阴属肾，心主血，肾主精，精血交会，投识于其间，则有娠。又三部脉浮沉正等，无病者，有妊也。余病如《脉经》说，左手尺脉浮洪者，为男胎也；右手尺部浮洪者，为女胎也。两手尺部俱洪者，为两男；俱沉实者，为两女。又云：中指一跳一止者，一月胎；二跳二止者，二月胎也。

诊妇人有妊歌第二  ***************************
肝为血兮肺为气，血为荣兮气为卫。阴阳配偶不参差，两脏通和皆类例。血衰气旺定无妊，血旺气衰应有体。
肝藏血，为荣属阴；肺主气，为卫属阳。阴阳配偶者，是夫妇匹配，偶合媾精，乃有子也。若血少气盛，则无娠孕；若血盛气少，则有孕也。
寸微关滑尺带数，流利往来并雀啄，小儿之脉已见形，数月怀耽犹未觉。
寸脉微，关脉滑，尺脉带数，及流利雀啄，皆是经脉闭塞不行成胎。已上之脉，皆是血多气少之脉，是怀小儿之脉，已见形状也。
左疾为男右为女，流利相通速来去，两手关脉大相应，已形亦在前通语。
左手脉疾为怀男，右手脉疾为怀女。及两脉流行，滑利相通，疾速来去，是或两手关脉洪大相应，是其胎已有形状也。
左脉带纵两个男。
纵者，夫行乘妻，水行乘火，金行乘木，即鬼贼脉也，名曰纵。见在左手，则怀两个男儿也。
右手带横一双女。
横者，妻乘夫也，是火行乘水，木行乘金，即所胜脉也，名曰横。见于右手，则怀一双女儿也。
左手脉逆生三男。
逆者，子乘母也，是水行乘金，火行乘木，即已生脉也，名曰逆。见于左手，则怀三个男儿也。
右手脉顺还三女。
顺者，母乘子也，是金行乘水，木行乘火，即生已之脉也，名曰顺。见于右手，则怀三个女儿也。
寸关尺部皆相应，一男一女分形证。
寸关尺部，脉大小迟疾相应者，是怀一男一女形证之脉也。谓关前为阳，关后为阴，阴阳脉相应，故怀一男一女也。
有时子死母身存，或即母亡存子命。
此二句之文，是辨子母存亡之法。
往来三部通流利，滑数相参皆替替，阳实阴虚脉得明，遍满胸膛皆逆气。
若寸关尺三部，通行流利，皆替替有力而滑数，皆是阳实阴虚之脉，主妊妇逆气遍满胸膛而不顺也。
左手太阳浮大男。
左手寸口为太阳、其脉浮大、则是怀男子。
右手太阴沉细女。
右手寸口为太阴，其脉沉细，是怀女脉也。
诸阳为男诸阴女，指下分明长记取。
诸阳脉皆为男，即浮大、疾数、滑实之类也，当怀男子。诸阴脉，即沉细之类是也，当怀女子。
三部沉正等无绝，尺内不止真胎妇。
寸关尺三部脉沉浮正直齐等，举按无绝断，及尺内举按不止住者，真的怀胎妇也。
夫乘妻兮纵气雾。
经云：纵者，夫乘妻也。水行乘火，金行乘木，即鬼贼脉也。纵气雾，雾者露也，又上下也。谓夫之阳气，乘妻之阴气，二气上下相逐，如雾润结子也。
妻乘夫兮横气助。
横者，妻乘夫也，见前注。谓两傍横气相佐助也。
子乘母兮逆气参。
逆者，子乘母也。谓子气犯母气，相乘逆行之气相参合也。
母乘子兮顺气护。
是母气乘于子气为顺，气相护卫也。凡胎聚纵横逆顺四气以荣养，方以成形也。
小儿日足胎成聚，身热脉乱无所苦。
妇人怀小儿五个月，是以数足，胎成就而结聚也。必母身体壮热，当见脉息躁乱，非病苦之症。谓五月胎已成，受火精以成气，故身热脉乱，是无病也。
汗出不食吐逆时，精神结备其中住。
谓妊胎受五行精气以成形，禀二经以荣其母。怀妊至五月，其胎虽成，其气未备，故胎气未安，上冲心胸，则汗出不食吐逆，名曰恶阻，俗呼选饭，唯思酸辛之味，以调胎气也。
滑疾不散三月胎。
妊娠三月名始胎，此是未有定仪，心胞脉养之，故脉见滑疾流利，为少气多血。不散为血气盛，则始结为胎也。
但疾不散五月母。
其脉但疾数而不散者，是五个月怀胎之母也。
弦紧牢强滑利安，沉细而微归泉路。
孕妇之脉，宜弦紧牢强滑利，为安吉之脉。若沉细而微，谓脉与形不相应，故云死也。前文虽云太阴沉细，又云诸阴为女，其说似有相违，谓三部脉皆不沉细及微，故不同也。
愚按：前论与《脉诀》所云不同，观者当自推之。

验胎法第三  ***************************
妇人经脉不行，已经三月，欲验有胎，川芎生为末，空心浓煎，艾汤调下二钱，腹内微动，则有胎也。

胎杀避忌产前将护法第四  ***************************
一受孕之后，切宜避忌胎杀所游。如经云：刀犯者形必伤，泥犯者窍必塞，打击者色青黯，繫缚者相拘挛，甚至母殒，祸如反掌。
月游胎杀
立春在房床，惊蛰在户单扇，清明在门双扇，立夏在灶，芒种在母身，小暑在灶，立秋在碓按：经本云在正北方子位，白露在厨前，寒露在门，立冬在户及厨，大雪在炉及灶，小寒在房母身。
十干日游胎杀
甲巳日佔门，乙庚日佔碓磨，丙辛日佔井灶，丁壬日佔厨解，戊癸日佔米仓。
十二支日游胎杀
子丑日佔中堂，寅卯辰酉日佔灶，巳午日佔门，未申日佔篱下，戌亥日佔房。
六甲旬游胎杀
甲子旬游窗碓，甲戌旬游正厅，甲申旬游中庭，甲午旬游房内，甲辰旬游房中，甲寅旬游□□。
太史局日游胎杀
每遇癸巳、甲午、乙未、丙申、丁酉五日，在房内北。庚子、辛丑、壬寅三日，在房内南。癸卯一日，在房内西。甲辰、乙巳、丙午、丁未四日，在房内东。六戌六巳日，在房内中。馀日在外无占。
凡游在房内，不宜于方位上安床帐及扫舍，皆凶。
又有小儿杀及本年三杀，及产母身黄定命，皆不可犯。凡妊娠之后，将此贴于房内，常照见之。切不可穿凿修掘，移钉系篱壁，重物展压之类。犯之重则胎死腹中，母亦不利；轻则子受其殃，成人之后，必定破形拳挛，跛缩喑症，犯之极验。

食忌论第五  ***************************
一受孕之后，切宜忌不可食之物，非惟有感动胎气之戒，然于物理，亦有厌忌者。设或不能戒忌，非特延月难产，亦能令儿破形母损，可不戒哉。
食鸡肉糯米合食，令子生寸白虫。
食羊肝，令子生多厄。
食鲤鱼鱠及鸡子，令儿成疳多疮。
食犬肉，令子无声音。
食兔肉，令子唇缺。
食鳖肉，令子项短及损胎。
食鸭子共桑椹同食，令子倒生心寒。
食螃蟹，令子横生。
食雀肉合豆酱食之，令子面生䵟黯黑子。
食豆酱合藿香食之，坠胎。食水浆绝产。
食雀肉，令子不耻多淫。
食山羊肉，令子多病。
食生姜，令子多指生疮。
食虾蟆、鳝鱼，令儿喑痖。
食驴骡马肉，延月难产。
如此之类，无不验者，则知圣人胎教之法矣。

孕妇药忌歌第六  ***************************
蚖[虫班][虫班]水蛭地胆虫，乌头附子配天雄，踯躅野葛蝼蛄类，乌喙侧子及虻虫，牛黄水银并巴豆，大戟蛇蜕及蜈蚣，牛膝藜芦并薏苡，金石锡粉及雌雄，牙硝芒硝牡丹桂，蜥蜴飞生及䗪虫，代赭蚱蝉胡粉麝，芫花薇衔草三稜，槐子牵牛并皂角，桃仁蛴螬和茅根，欓根硇砂与乾漆，亭长波流菵草中，瞿麦䕡茹蟹爪甲，蝟皮赤箭赤头红，马刀石蚕衣鱼等，半夏南星通草同，乾姜蒜鸡及鸡子，驴肉兔肉不须供，切须妇人产前忌，此歌宜记在心胸。


卷十二·妊娠疾病门  ——————————————————————————————————————————————————————————————————————————————————————————

妊娠随月服药将息法第一  ***************************
妊娠诸病忌毒药，余当对症依法治之。
妊娠随月服药将息法第一
《千金》云：妊娠一月，名始胚。饮食精熟，酸美受御，宜食大麦，毋食腥辛，是谓才正。是月足厥阴脉养，不可针灸其经。此经内属于肝，肝主筋血，一月之内，血行否涩，不为力事，寝必安静，毋令恐畏。况一月阴阳新合为胎，寒多为痛，热多卒惊，举重腰痛，腹满胞急，卒有所下，当预安之，宜服乌雄鸡汤。
●乌雄鸡汤方
乌雄鸡（一只，治如食法）　吴茱萸（一两）　茯苓　阿胶（各二两，炒）　生姜　甘草（各一两）　人参　芍药　白术（各三两）　麦门（五合，去心）
上以水一斗二升，煮鸡取汁六升，下药，煮取三升，内酒三升并胶等，取汁三升，分三服。
●补胎汤　若曾伤一月胎者，当预服此药。
细辛（一两）　防风（二两）　乌梅（一升）　吴茱萸　生地黄　白术（各一两）　大麦（五合）　生姜（四两）
上以水七升，煮取汁二升半，分三服。寒多倍细辛、茱萸；热多去细辛、茱萸，加栝蒌根二两；有所思去大麦，加柏子仁三合。一方有人参一两；忌生菜、芜荑、桃、李、雀肉等物。
妊娠二月，足少阳脉养，不可针灸其经。此经内属于胆，胆主精，是时儿精成于胞里，当谨护勿惊动。况二月始阴阳踞经，有寒不成，有热即萎。卒中风寒，有所动摇，心满，脐下悬急，腰背强痛，卒有所下，乍寒乍热，艾叶汤主之。
●艾叶汤方
丹参（三两）　当归　人参　麻黄（去节）　艾叶　阿胶（炙，各二两）　甘草（一面，炙）　大枣（十二枚，擘）　生姜（六两）
上以酒三升，水一斗，内药煮减半，去滓内胶，煎取三升，分三服。忌海藻、菘菜。
●黄连汤　若曾伤二月胎者，当预服此药。
黄连　人参（各一两）　吴茱萸（五合）　生地黄（五两）　生姜（三两）
上以醋浆七升，煮取三升，分四服，日三夜一，每十日作一剂。若觉不安，加乌梅一升。加乌梅者，不用浆，直用水。忌猪肉、冷水、芜荑。一方加当归半两。
妊娠三月，名始胎。当此之时，未有定仪，见物而化。欲生男者操弓矢，欲生女者弄珠玑，欲子美数视壁玉，欲子贤良端正清虚，是谓外象而内感者也。是月手心主脉养，不可针灸其经。此经内属于心，毋悲哀思虑惊动。盖三月为定形，有寒则大便清，有热则小便难，不赤即黄。卒惊恐忧悉瞋恚喜，顿仆动于经脉，腹满，绕脐苦痛，腰背痛，卒有所下。宜服雄鸡汤。
●雄鸡汤方
雄鸡（一只，治如食法）　甘草（炙）　茯苓　人参　阿胶（各二两，炒）　黄芩　白术（各一两）　芍药（四两）　大枣（十二枚，擘）　生姜（一两，切）　麦门冬（去心，五合）
上以水一斗五升，煮鸡减半，内药，煮取一半，入清酒三升并胶，再煎取三升，分三服，日饮尽。忌海藻、菘菜、酢物、桃、李、雀肉等。一方有当归、川芎二两，无黄芩、生姜。
●茯神汤　若曾伤三月胎者，当预服此药。
茯神　丹参　龙骨（各一两）　阿胶（炒）　当归　甘草（炙）　人参（各二两）　赤小豆　大枣（十二枚，擘）
上酢浆一斗，煮取三升，分四服。七日后，服一剂。腰痛加桑寄生二两。《深师方》有薤白二两，麻子一升。忌同前。
妊娠四月，以受水精，始成血脉。其食稻粳，其羹鱼雁，是谓成血气，以通耳目而行经络。是月手少阳脉养，不可针灸其经。此经内输三焦，其时儿六腑顺成，当静形体，和心志，节饮食。盖四月为离经，有寒，心下温温欲呕，胸满不食，小便如淋，脐下苦急。卒中风寒，头项强痛，寒热；或惊动身躯，腰背腹痛；或时胎上，胸烦不安，卒有所下。宜服菊花汤主之。
●菊花汤方
菊花（如鸡子大，一枚）　麦门冬（去心，一升）　麻黄（去节）　阿胶（炙，各三两）　生姜（五两）　甘草（炙）　当归　半夏（洗，各二两）　人参（一两五钱）　大枣（十二枚，擘）
上以水八升，煮减一半，内清酒三升并阿胶，煎取三升，分三服，温卧，当汗，以粉扑之，护风寒四五日。忌食如前。
●调中汤
芍药（四两）　甘草（炙）　芎藭　续断（各一两）　柴胡　白术（各三两）　乌梅（一升）　李根白皮　当归（二两五钱）　生姜（四两）　厚朴（炙）　枳实（炙，各二两）
上以水一斗，煮取二升，分四服，日三夜一，八日两服一剂。一方有半夏二两。忌海藻、菘菜、桃、李、雀肉。
妊娠五月，始受火精，以成其气。晏起沐浴浣衣，居处必厚其衣裳，朝吸天光，以避寒殃，其食稻麦，其羹牛羊，和茱萸调以五味，是谓养气，以定五脏。是月足太阴脉养，不可针灸其经。此经内输于脾，其时儿四肢成，无大饥，无甚饱，无食乾燥，无自炙热，无大劳倦。盖五月毛发初生，有热苦头眩，心乱呕吐；有寒则腹满痛，小便数。卒有恐怖，四肢疼痛寒热，胎动无常处，腹痛顿欲仆，卒有所下。宜服阿胶汤，又名旋覆花汤主之。
●阿胶汤方
阿胶（四两，炙）　人参（一两）　麦门冬（去心，一升）　生姜（六两）　吴茱萸（七合）　旋覆花　当归　芍药　甘草（炙）　黄芩（各三两）
上以水九升，煮取一半，内清酒三升并阿胶，微火煎取三升半，分四服，日三夜一。先食后服，便愈。不差，更服。忌海藻、菘菜。
●安中汤　若曾伤五月胎者，当预服此方。
甘草（炙）　芍药（各三两）　当归　人参　生地黄　芎藭（各二两）　五味子（五合）　生姜（六两）　麦门冬（去心，一升）　大麻仁（五合）　大枣（三十五枚，擘）　黄芩（一两）
上以水七升，清酒五升，煮取三升半，分四服，日三夜一，七日再服一剂。忌如前。
●安胎当归汤　若妊娠五月，举动愕胎不安，小腹痛引腰络，小便下血。
当归　阿胶（炙）　芎藭　人参（各一两）　大枣（十二枚）　艾（一把）
上以酒水各三升，煮至三升，去滓，内胶令烊，分三服。一方有甘草，无参、枣。
妊娠六月，始受金精以成筋，身欲微劳，无得静处，出游于野，数观走犬走马，食宜鸷鸟猛兽之肉，是谓变腠理纫筋，以养其力，以坚背膂。是月足阳明脉养，不可针灸其经。此经内属于胃，主其口目。盖六月之时，儿口目皆成，调五味，食甘美，母大饱。六月卒有所动不安，寒热往来，腹内胀满，体肿惊怖，忽有所下，腹痛如欲产，手足烦疼，宜服麦门冬汤。
●麦门冬汤方
麦门冬（去心，一升）　甘草（炙）　人参（各一两）　生地黄（三两二钱）　黄芩（三两）　阿胶（炒，四两）　生姜（六两）　大枣（十五枚，擘）
上以水七升，煮减半，清酒二升并胶，煎取三升，分三服，如人行三四里，进糜粥。忌海藻、菘菜、芜荑。
●柴胡汤　若曾伤六月胎者，当预服之。
柴胡（四两）　芍药（一方作紫葳）　白术　甘草（炙，各二两）　麦门冬（三两，去心）　苁蓉（一两）　芎藭（二两）　生地黄（五两）　生姜（六两）　大枣（三十枚，擘）
上以水一斗，煮取三升，分四服，日三夜一，仍进糜粥，七日更服一剂。忌海藻、菘菜、芜荑、桃、李、雀肉等。一方有黄芩二两。
●旋覆花汤（亦名阻病）　《集验》疗妊娠六七月，胎不安常处。
旋覆花（一两）　厚朴（制）　白术　枳壳　黄芩（炒）　茯苓（各三两）　半夏（炒，一方无）　芍药　生姜（各二两）
上以水一斗，煮取二升半，先食分五服，日三夜二。忌羊肉、饧、醋、桃、李、雀肉等。《千金》同。
妊娠七月，始受水精以成骨。劳身摇肢，无使定止，动作屈伸，以运血气。自此后，居处必燥，饮食避寒，常食粳稻，以密腠理，是谓养骨而坚齿。是月手太阴脉养，不可针灸其经。此经内属于肺，主皮毛。是时儿皮毛已成，无大言，无号哭，无薄衣，无洗浴，无寒饮。若忽惊恐摇动，腹痛卒有所下，手足厥冷，脉若伤寒，烦热，腹满，短气，常苦颈项腰背强。宜服葱白汤。
●葱白汤方
葱白（十五枚）　半夏（细切，炒）　麦门冬（去心，一升）　人参（一两五钱）　生姜（八两）　甘草（炒）　当归　黄耆（炒，各三两）　阿胶（炒，四两）　黄芩（一两）　旋覆花（一把）
上以水八升，煮减半，内清酒三升并胶，煎取四升，温服一升，日三夜一，温卧当汗出。无汗加麻黄二两。秋勿强汗。忌羊肉、饧、海藻、菘菜等。
●杏仁汤　若曾伤七月胎者，当预服。
杏仁（去皮尖，碎）　甘草（炙）　锺乳（研）　麦门冬（去心）　吴茱萸（各一升）　五味子　粳米（各五合）　紫菀（一两）
上以水八升，煮取三升半，分四服，日三夜一，七日服一剂。忌海藻、菘菜。
妊娠八月，始受土精，以成肤革。和心静息，无使气极，是谓周密腠理，光泽颜色。是月手阳明脉养，不可针灸其经。此经内属于大肠，大肠主九窍。是时儿九窍皆成，无食燥物，无辄失食，无忍大气。若中风寒，有所犯触，身体尽痛，乍寒乍热，胎动不安，苦头眩痛，绕脐下寒，时时小便，白如米汁，或青或黄，或寒慄，腰背苦冷痛，而目视茫茫。宜服芍药汤。
●芍药汤方
芍药（四钱）　人参　当归　甘草（炙，各二两）　白术（一两）　厚朴（二两，制）　薤白（切，一升）　生姜（切，四两）
上以水五升，酒四升，煮取三升，分四服，日三夜一。忌海藻、菘菜、桃、李、雀肉等类。
●葵子汤　若曾伤八月胎者，当预服。
甘草（炙）　柴胡　白术（各二两）　厚朴（姜制，炒）　芍药　葵子（二升）　生姜（六两）　大枣（二十枚，擘）
上以水九升，煮取三升，分四服，日三夜一，服一剂。忌猪肉、冷水、芜荑、桃、李、雀肉、酢物等类。
妊娠九月，始受石精，以成皮毛，六腑百节，莫不毕备。饮醴食甘，缓带自持而待之，是谓养毛发，多才力。是月足少阴脉所养，不可针灸其经。此经内属于肾，肾主续缕皆成，无处温冷，无著炙衣。若卒下痢腹满，悬急上冲，腰背痛不可转侧，短气。宜服半夏汤。
●半夏汤方
半夏（泡，炒，五合）　麦门冬（去心，五合）　乾姜（炮，一两）　当归　吴茱萸　阿胶（炙，各三两）　大枣（十二枚，擘）
上以水九升，煮取三升，去渣，内蜜八合，微火温分四服，痢即止。忌生血物、饧。
●猪肾汤　若曾伤九月胎者，当预服。
猪肾（一具）　茯苓　桑寄生　乾姜（炮）　生地黄　芎藭（各三两）　白术　麦门冬（一升，去心）　附子（大者，一枚，炮）
上以水一斗，煮猪肾熟去之，内诸药，煎三升半，分四服，日三夜一，十日更一剂。忌猪肉、芜荑、桃、李、雀肉、酢物。
妊娠十月，五脏俱备，六腑通纳天地气于丹田，故使关节人事皆备，但俟时而生。
愚按：妊娠所禁之法，皆传自上古，当永为遵守。其方药用须斟酌。
●芎藭补中汤　治怀孕血气不能荣养，以致半产。予尝治一妊娠，不足月而损坠，服此药遂安。
乾姜（煨）　阿胶（炒）　芎藭（各五分）　五味子　黄耆（炒）　当归　白术（炒）　杜仲（炒）　白芍药　木香　人参　甘草（炙，各五分）
上水煎服。

妊娠恶阻方论第二  ***************************
妊娠恶阻病，《产宝》谓之子病，《巢氏病源》谓之恶阻。由胃气怯弱，中脘停痰。脉息和顺，但肢体沉重，头眩择食，惟嗜酸咸，甚者寒热呕吐，胸膈烦满，半夏茯苓丸主之。
愚按：前症若中脘停痰，用二陈汤加枳壳。若饮食停滞，用六君子加枳壳。若脾胃虚弱，用异功散。若胃气不足，用人参橘皮汤，兼气恼加枳壳，胸膈痞闷再加苏梗，胁痛再加柴胡。若饮食少思，用六君子加紫苏、枳壳。头晕体倦，用六君子汤。若脾胃虚弱，呕吐不食，用半夏茯苓汤。盖半夏乃健脾气化痰滞之主药也，脾胃虚弱而呕吐，或痰涎壅滞，饮食少思，胎不安，必用茯苓半夏汤倍加白术。然半夏、白术、茯苓、陈皮、砂仁，善能安胎气，健脾胃，予常用验矣。
〖附治验〗
一妊娠呕吐恶食，体倦嗜卧。此胃气虚而恶阻也，用人参橘皮汤，二剂渐愈。又用六君加紫苏，二剂而安。
一妊娠吞酸恶心，时欲作呕。此因脾胃虚而饮食停滞，用六君加枳壳、香附治之而愈。
一妊娠停食腹满，呕吐吞酸，作泻不食。余以为饮食停滞，兼肝木伤脾土，用六君子汤以健脾胃，加苍术、厚术以消饮食，吴茱萸所制黄连以清肝火，诸症悉愈。又以六君加砂仁调理，而脾土乃安。
●白术汤　治胃虚恶阻，吐水，甚至十馀日粥浆不入。
白术（炒，一钱）　人参（五分）　丁香　甘草（炒，各二分）
上姜水煎服。
●人参橘皮汤　治阻病呕吐痰水，饮食少思，肢体倦怠。
人参　橘红　白术（炒）　麦门冬（去心）　白茯苓（各一钱）　厚朴（制）　甘草（各五分）
上加竹茹、姜水煎服。
●保生汤　治妊娠恶阻，少食呕吐，或兼吐泻作渴。
人参（一钱）　甘草（炒）　白术（炒）　香附　乌梅　橘红（各五分）
上姜水煎服。
●安胎饮　治体倦恶食，或胎动腹痛，或下血发热。
甘草（炒）　茯苓　当归　熟地黄（自制）　川芎　白术（炒）　黄耆（炒）　白芍药（炒）　半夏（汤泡）　阿胶（切，炒）　地榆（各五分）
上姜水煎服。
●又方　缩砂仁为末，每服二钱，姜汤或米饮调下。
〖附方〗
●二陈汤（方见二十四卷第五论）
●六君子汤（方见二十四卷第六论）
●异功散（方见二十三卷第三论）
●半夏茯苓汤（方见后）

妊娠痰逆不食方论第三  ***************************
妊娠呕逆者，乃水饮停积为痰，轻者妨食呕逆，甚者腹痛伤胎，皆由胃气不健，或风冷外乘所致也。
愚按：前症因食停滞，用半夏茯苓汤加枳壳。兼气恼，更加柴胡。因痰壅滞，用半夏茯苓汤加白术。因风寒外伤，用参苏饮。饮食腹胀，用香砂六君子汤。寒热呕吐，人参养胃汤。
〖附治验〗
一妊妇呕吐胁胀，或寒热往来，面色青黄。此木旺而克脾土，用六君子加柴胡、桔梗、枳壳而安。
一妊妇呕吐酸水，胸满不食。此脾土虚而肝木所侮，用六君子加芍药而愈，又用四君子加枳壳、桔梗而安。
一妊妇胸腹膨胀，吐痰不食。此脾胃虚而饮食为痰，用半夏茯苓汤渐愈。又用六君子加枳壳、苏梗、桔梗，而饮食如常。后因恚怒，胁胀不食，吐痰恶心，用半夏茯苓汤加柴胡、山栀而愈。
●半夏茯苓汤　治妊娠脾胃虚弱，饮食不化，呕吐不止。
半夏（泡，炒黄）　陈皮（各一钱）　白茯苓（二钱）　砂仁（炒，一钱）　甘草（炒，五分）
上用姜、枣、乌梅水煎服，一二剂后用茯苓丸。
●茯苓丸　治妊娠烦闷头晕，闻食吐逆，或胸腹痞闷。
赤茯苓　人参　桂心　乾姜（炮）　半夏（泡，洗，炒黄）　橘红（各一两）　白术（炒）　葛根　甘草（炒）　枳壳（麸炒，各二两）
上为末，蜜丸桐子大。每服五十丸，米饮下，日三服。
●四七汤（方见十一卷第七论）
〖附方〗
●参苏饮（方见卷第十三论）
●六君子汤
●四君子汤
●香砂君子汤（三方见二十四卷第六论）
●人参养胃汤（方见八卷第十八论）

胎动不安方论第四  ***************************
妊娠胎动，或饮食起居，或冲任风寒，或跌仆击触，或怒伤肝火，或脾气虚弱，当各推其因而治之。若因母病而胎动，但治其母。若因胎动而母病，唯当安其胎。轻者转动不安，重者必致伤坠。若面赤舌青，是儿死也。面青舌赤吐沫，是母死也。唇口色青，两边沫出，是子母俱死也。察而治之。
愚按：前症胎气郁滞者，用紫苏饮。脾气虚弱者，六君子汤加苏、壳。郁结伤脾者，归脾汤加柴、栀。郁怒伤肝脾者，四七汤加芎、归。怒动肝火者，加味小柴胡汤。若胎已死，急用平胃散加朴硝腐化之。
〖附治验〗
一妊妇内热晡热，或兼寒热，饮食少思，其胎或下坠，或上攻。此肝经血虚而火动耳，先用加味逍遥散数剂，次用六君子加柴胡、枳壳，各数剂而愈。
一妊妇因怒寒热，胸胁胀痛，呕吐不食，状如伤寒。此怒动肝火，脾气受伤也，用六君子加柴胡、山栀、枳壳、牡丹皮而愈。但内热口乾，用四君子加芎、归、升麻、柴胡而安。
●钩藤汤　治妊娠胎动腹痛，面青冷汗，气欲绝者。
钩藤钩　当归　茯神（去木）　人参（各一钱）　苦梗（一钱五分）　桑寄生（一钱）
上水煎服。烦热，加石膏。
●黄耆汤　治气虚胎动，腹痛下水。
糯米（一合）　黄耆（炒）　川芎（各一两）
上水煎，分三服。
●顺气饮子　产前服之安胎。
紫苏叶　木香（炒）　人参　草豆蔻　茯苓（各一两）　甘草（炒，五钱）　大腹子（一两，气弱不用）
上每服三钱，苎根三寸，糯米少许，水煎服。
●安胎寄生汤　治妊娠下血，或胎不安，或腰腹作痛。
桑寄生　白术（各五分）　茯苓（四分）　甘草（一钱）
上水煎服。
●又方　好银煮取水，入葱白作羹食之。
●又方　川芎二两，葱白五两，水三碗，煮二碗半，分三服。
四物汤加熟艾、阿胶、茯苓。或芎藭补中汤、杜仲丸，皆妙。方并见前。
〖附方〗
●紫苏饮（方见十二卷第八论）
●六君子汤
●四君子汤（二方见二十四卷第六论）
●加味小柴胡汤（方见二十四卷第二论）
●平胃散（方见七卷第十八论）
●加味逍遥散
●归脾汤（二方见二十四卷第四论）

妊娠漏胎下血方论第五  ***************************
妊娠经水时下，此由冲任气虚，不能约制。盖心、小肠二经，相为表里，上为乳汁，下为月水。故妊娠经水壅之以养胎，蓄之以为乳。若经水时下，名曰胞漏，血尽则毙矣。
愚按：前症若因风热，用防风黄芩丸。若因血热，用加味逍遥散。若因血虚，用二黄散。若因血去太多，用八珍汤。未应，补中益气汤。若因肝火，用柴胡山栀散。若因脾火，用加味归脾汤。若因事下血作痛，用八珍汤加阿胶、熟艾。若因脾胃虚弱，用补中益气汤加五味子。若因脾冒虚陷，用前汤，倍用升麻、柴胡。若晡热内热，宜用逍遥散。
〔附治验方药〕
一妊妇下血，服凉血之药，下血益甚，食少体倦。此脾气虚而不能摄血，余用补中益气汤而愈。后因怒而寒热，其血仍下，此肝火旺而血沸腾，用加味逍遥散血止，用补中益气汤而安。
一妊妇下血，发热作渴，食少体倦。属脾气虚而肝火所侮，用四君子加柴胡、山栀血止。因怒复作，用六君加柴胡、山栀、升麻而安。
●二黄散　治胎漏下血，或内热晡热，或头痛头晕，或烦躁作渴，或胁肋胀痛等症。
生地黄　熟地黄（自制）
上为末，每服三钱，煎白术枳壳汤调下。二黄鬚杵膏为丸，庶药不枯藁而有力也。
●防风黄芩丸（方见后）
●加味归脾汤
●加味逍遥散
●八珍汤（三方见二十四卷第四论）
●四君子汤
●补中益气汤
●六君子汤（三方见二十四卷第六论）
●柴胡山栀散（方见二十四卷第三论）

妊娠卒然下血方论第六  ***************************
妊娠下血，因冷热不调，七情失宜，气血不和所致。若伤于胎，则痛而下血，甚则胎堕矣。
愚按：前症若因气怒，用小柴胡汤。若因风热，用一味防风丸。若因血热，用一味子芩丸。若因脾气虚弱，用六君子汤。若因中气下陷，用补中益气汤。若气虚而下血者，乃因儿小饮少也，不必服药。
〖附治验〗
一妊娠六月，每怒下血，甚至寒热头痛，胁胀腹疼，作呕少食。余谓寒热头痛，乃肝火上冲；胁胀腹痛，乃肝气不行；作呕不食，乃肝侮脾胃；小便下血，乃肝火血热。用小柴胡加芍药、炒黑山栀、茯苓、白术而愈。
一妊娠六月，体倦食少，劳役下血，用六君加当归、熟地、升麻、柴胡而愈。
●安胎散　治卒然腰痛下血。
熟地黄（自制）　艾叶　白芍药　川芎　黄耆（炒）　阿胶（炒）　当归　甘草（炒）　地榆（各五分）
上姜枣水煎服。
〖附方〗
●子芩丸　治肝经有热妄行。用细条黄芩炒为末，每服一钱，以秤锤烧赤，淬酒热调服。若脾胃虚，不宜用。
●防风丸　治肝经有风，以致血得风而流散不归经。用防风为末，每服一钱，白汤调服。
●防风黄芩丸　治肝经有风热致血崩，便血尿血。用条芩炒焦，防风等分为末，酒糊丸桐子大，每服三五十丸，食远或食前，米饮或温酒送下。
●小柴胡汤（方见二十四卷第二论）
●六君子汤
●补中益气汤（二方见二十四卷第六论）

妊娠惊胎及僵仆方论第七  ***************************
妊娠惊胎者，乃怀妊将满，胎神已具，坠仆伤胎，甚至下血不醒。若欲验其子母安否，当参第四论治之。
愚按：前症若因怒跌仆，或手足抽搐，用钩藤汤。若因气滞，用紫苏饮。若因脾胃气虚，用六君子加苏梗。若郁结伤脾，用归脾汤。若郁怒伤肝脾，用四七汤加芎、归。若去血过多，用佛手散。如不应，胶艾汤。气血虚，八珍加胶、艾。
●神妙佛手散　治胎痛，服之即安；胎损，服之立下。即芎归汤
当归　川芎（各五钱）
上水酒煎。血崩昏晕，用水煎服。
治妊娠从高坠下，腹痛下血：
生地黄　益母草（各二钱）　当钱　黄耆（炒，各一钱）
上水煎服。
●胶艾汤　治妊娠顿仆，胎动不安，腰腹疼痛，或胎上抢，或去血腹痛。
阿胶（一两，炙）　熟艾叶（数茎）
以上水三碗，煮取二碗，分三服。
●又方　川芎末二钱，酒下二三服。胎生即安，胎死即下。
●又方　失所胎动，或子烦，饮竹沥一升立愈。
●又方　缩砂和皮炒为末，每服二钱，米饮下，腹热即安。
●秦艽汤（方见前）
●安胎散　治顿仆胎动，腰腹痛。（方见前）
〖附方〗
●四七汤　治七情郁结成痰，或如梅核，鲠于喉间。或中脘停痰气痞，或痰壅气喘，或痰饮中脘，呕逆恶心。
柴苏叶　厚朴（姜制）　茯苓（各一钱）　半夏（姜制，一钱五分）
上姜枣水煎。白浊，送青州白丸子极妙。
●加味四物汤　治症同前。
●又方　治寒邪所犯，心腹作痛。
桂枝　芍药（炒）　半夏（各一钱）　茯苓　厚朴（姜制）　枳壳（麸炒）　甘草（炒，各五分）　人参　紫苏（各一钱）
上姜枣水煎服。
●钩藤汤（方见前）
●紫苏饮（方见后）
●六君子汤（方见二十四卷第六论）
●归脾汤
●八珍汤（二方见二十四卷第四论）

妊娠胎上逼方论第八  ***************************
妊娠将养如法，则血气调和，胎得其所，而产亦易。否则胎动气逆，临产亦难，甚至危矣。
愚按：前症若气逆胎上，用紫苏饮。饮食不甘，兼以四君子。若内热晡热，兼以逍遥散。若胃火所致，用四君、黄芩、枳壳、柴、栀。若脾郁所致，用归脾汤加柴、栀、枳壳。
〖附治验〗
一妊妇每因恚，其胎上逼，左关脉弦洪。乃肝火内动，用小柴胡加茯苓、枳壳、山栀而愈。但体倦不食，用六君子调养脾土，加柴胡、枳壳调和肝气乃瘥。
一妊妇胎上逼，胸满嗳气，饮食少思，此脾气郁滞，用紫苏饮顿安，又用四君子加枳壳、柴胡、山栀而瘥。
●紫苏饮　治子悬腹痛，或临产惊恐气结，连日不下，或大小便不利。
当归　甘草（炒）　大腹皮（黑豆浸水泡）　人参　川芎　橘皮　白芍药（炒，各五分）　紫苏（一钱）
上姜葱水煎。
一孕妇累日不产，催药不验，此坐草太早。心怀畏惧，气结而血不行也，用前饮一服便产。
一妇人孕七月，上冲腹痛，面不赤，舌不青，乃子悬也，亦用前饮而胎母俱安。
●当归汤　治胎动烦躁，或生理不顺，唇口青黑，手足厥冷。
当归　人参　阿胶（炒）　甘草（炒，各一钱）　连根葱白（一握）
上水四碗，煎四味，至半去滓，下葱，煎至一碗，分二服。
●大圣散　治妊娠忪悸梦惊，心腹胀满，连脐急痛。
白茯苓　川芎　麦门冬（去心）　黄耆（炒）　当归（各一钱）　人参　甘草（炙）　木香（各五分）
上姜水煎服。
●又方　治胎上逼，热痛下血，或烦闷困笃，用葱二十茎，水浓煮饮，胎未死即安，胎已死即下，未效再服。若唇口青黑，手足厥冷，须佐以当归汤。
●白术汤　治遍身痛，或冲心痛欲死。（方见后）
〖附方〗
●四君子汤
●六君子汤（二方见二十四卷第六论）
●逍遥散
●归脾汤（二方见二十四卷第四论）
●小柴胡汤（方见二十四卷第二论）

妊娠下如豆汁胎动腹痛方第九  ***************************
愚按：前症肝脾湿热，用升阳除湿汤。肝脾风热，用加味逍遥散。肝脾郁怒，用加味归脾汤。脾胃气虚，用钱氏白术散。若脾气下陷，用补中益气汤。肝经风热，用防风黄芩丸。风入肠胃，用胃风汤。
〖附治验〗
一妊妇因怒，胸膈不利，饮食少思，服消导顺气之剂，脾胃愈弱，饮食愈少，大便不实，且无度，久而便黄水，或带白。视其面色，黄中隐白。余曰：黄色脾虚也，白色肺虚也。朝以补中益气汤升补胃气，夕以六君子培补脾气而愈。
治妊娠忽然下如豆汁等物，或胎动腹痛：
糯米（五升）　黄耆（炒，六两）
上水煎，分四服。
《补遗》用野苎根二两，好银三五两，或金银首饰，水酒各半煎服。
〖附方〗
●胃风汤　治风邪乘虚，客于肠胃，水穀不化，泄泻下注，腹胁虚满，肠鸣作痛，及肠胃虚热，下如豆汁，或瘀血日夜无度。（方见第八卷第十论）
●东垣升阳除湿汤　治妇人女子漏下恶血，月事不调，或暴崩不止，多下水浆之物，皆由饮食失节，或劳伤形体，或素患心气不足，因饮食劳倦，致令心火乘脾。其脉缓而弦急，按之洪大，皆脾土受邪也。
柴胡　羌活　苍术　黄耆（炒，各一钱五分）　防风　甘草（炙）　升麻　藁本（各一钱）　蔓荆子（七分）　独活　当归（各五分）
上水煎，食前服。
●加味逍遥散
●加味归脾汤（二方见二十四卷第四论）
●防风黄芩丸（方见前）
●补中益气汤
●六君子汤（二方见二十四卷第六论）
●钱氏白术散（方见二十四卷第二论）

妊娠误服毒药胎动方论第十  ***************************
愚按：前症若因毒药，用甘草、黑豆、淡竹叶。若因顿仆，用阿胶散。未应，煎送知母丸。若因顿仆，下血腹痛，用佛手散。未应，用八珍汤送知母丸。血出过多，用八珍汤斤许，益母草四而，水煎，徐徐与服。若胎死，以朴硝或平胃散下之。
●守命丹　治小产或毒药，唇口爪青黑，其胎已死。
牡丹皮　白茯苓　桂心　赤芍药（各为末）　桃仁（去皮尖，研如泥）
上等分，蜜丸弹子大。每服一丸，醋汤速进两丸，立出。
●阿胶散　治妊娠跌仆，或毒药致胎不安。
熟地黄（二钱，自制）　白芍药　艾叶　当归　甘草（炒）　阿胶（炒，各一钱）　黄耆（炒，各一两）
上姜枣水煎服。
药毒胎动，甘草、乌豆、淡竹叶等分，用水浓煎服。
〖附方〗
●知母丸（又名一母丸，方见十三卷第九论）
●佛手散（方见前）
●八珍汤（方见二十四卷第四论）
●平胃散（方见八卷第十八论）

妊娠心痛方论第十一  ***************************
妊娠心痛，乃风邪痰饮交结。若伤心正经，为真心痛，朝发夕死，夕发旦死。若伤心支络，则乍安乍作。若伤于子脏，则胎动而下血。
愚按：前症若饮食所伤，用平胃散加枳壳、山楂。若因错杂诸邪，当审其因而治之。
〖附治验〗
一妊妇心痛，烦热作渴，用白术散即愈。后因停食，其痛仍作，胸腹膨满，按之则痛。此因饮食停滞，用人参养胃汤。按之不痛，乃脾胃受伤，以六君子补之而愈。
一妊妇心腹作痛，胸胁作胀，吞酸不食。此肝脾气滞，用二陈、山楂、山栀、青皮、木香而愈。又因怒仍痛，胎动不食，面色青黄，肝脉弦紧，脾脉弦长。此肝乘其土，用六君子汤加升麻、柴胡、木香而愈。
治妊娠妇卒心痛，气欲绝：
川芎　当归　茯苓　厚朴（制，各一钱）
上水煎服。
●白术汤　治妊娠内热心痛。
白术（四钱）　赤芍药（三钱）　黄芩（二钱，炒）
上水煎。忌桃、李、雀肉。
《雷公炮炙论》云：心痛欲死，急觅延胡。
●又方　青竹茹一升，酒二升，煮一升，分二服。
●又方　破鸡子一枚，调酒服之。
●紫苏饮（方见前）
〖附方〗
●人参养胃汤
●平胃散（二方见七卷第十八论）
●二陈汤（方见二十四卷第五论）
●六君子汤（方见二十四卷第六论）

妊娠心腹痛方论第十二  ***************************
妊娠心腹痛，或宿有冷疾，或新触风寒，或痰饮相搏，若痛伤胞络，必致动胎，甚则伤坠。
愚按：前症若风寒痰饮，用金沸草散。胎气郁滞，加香附、川芎。若饮食停滞，用六君加紫苏、枳壳。若怒动肝火，用前药更加柴胡、山栀。若郁结伤脾，用归脾汤加枳壳、山栀。
〖附治验〗
一妊妇心腹作痛，吐痰恶心，胎气上攻，饮食少思。此脾虚气滞而为痰，用六君子加柴胡、枳壳，诸症渐退，饮食渐进，又用四君子加枳壳、山栀、桔梗而安。后因怒，两胁气胀，中脘作痛，恶寒呕吐，用六君加柴胡、升麻、木香，一剂而愈。
●当归芍药汤　治妊娠心腹急痛，或去血过多而眩晕。
白芍药（炒）　当归　茯苓　白术（炒）　泽泻（各一钱）　川芎（二钱）
上水煎服。
●阿胶散　治胎动腹痛。
白茯苓　白术（炒）　川芎　阿胶（各一钱，炒）　当归　陈皮（各一钱）
上水姜枣煎服。
治胎动腹痛欲落：上等银一斤，茅根二斤，去黑皮，水五碗，煮取三碗，入清酒一碗，并茅根，煎数沸，徐徐服，立安。金银首饰亦可。
〖附方〗
●金沸草散（方见六卷第十二论）
●紫苏饮（方见前）
●四君子汤
●六君子汤（二方见二十四卷第六论）
●归脾汤（方见二十四卷第四论）

妊娠中恶方论第十三  ***************************
妊娠若忽然心痛，闷绝欲死者，谓之中恶。盖因气血不足，精神衰弱，故邪毒得以中之也。
愚按：前症当调补正气为善，用金银藤一味，煎汤饮之。
●又方　治前症。
生地黄（二钱）　枳壳（一钱）　木香（三分）
上酒煎服。
●又方
苦梗一两，姜半两。水煎服。
●又方　妊娠腹痛，或吐血衄血，熟艾如拳大，煮汁服。
●又方　用盐一盏，水调服，以冷水噀之，吐出即安。
灶心土为末，每服二钱，白汤调。

妊娠腰腹背痛方论第十四  ***************************
肾主腰足，因劳役伤损其经，以致风冷乘之，腰腹相引而痛。盖妇人肾以系胞，妊娠痛甚，则胎堕也。
愚按：前症若外邪所伤，用独活寄生汤。劳伤元气，用八珍、杜仲、砂仁、胶、艾。脾肾不足，以前药加白术、补骨脂。气血郁滞，用紫苏饮加桔梗、枳壳。肝火所动，用小柴胡汤加白术、枳壳、山栀。肝脾郁结，用归脾汤加柴胡、枳壳。
〖附治验〗
一妊妇颈项强直，腰背作痛。此膀胱经风邪所致，用《拔萃》羌活汤，一剂而愈。又用独活寄生汤及八珍汤，以祛邪固本而痊。
●通气散　治肾虚腰痛，神妙。
破故纸炒为末，空心每服二钱，嚼核桃肉半个，以温酒下。
●杜仲丸　治妊娠腰背痛。
杜仲炒，续断酒浸，等分为末，煮枣肉丸桐子大。每服七十丸，酒下，米饮亦可。
●胶艾汤　治腰腹疼痛，胎动欲落。即前妊娠下血补遗内安胎散。
〖附方〗
●独活寄生汤（方见四卷第七论）
●八珍汤
●归脾汤（二方见二十四卷见四论）
●紫苏饮（方见前）
●小柴胡汤（方见二十四卷第二论）
●羌活胜湿汤（方见四卷第一论）

妊娠小腹痛方论第十五  ***************************
妊娠小腹痛，由胞络虚，风寒相搏。痛甚亦令胎动也。
愚按：前症若风寒所搏，用紫苏饮加生姜。气血虚，用八珍汤。脾气虚，用六君子汤。中气虚，用补中益气汤。若腹胀痛，用安胎饮加升麻、白术，不应，兼补中益气汤。
〔附治验方药〕
一妊妇小腹作痛，其胎不安，气攻左右，或时逆上，小便不利。用小柴胡汤加青皮、山栀，清肝火而愈。后因怒，小腹胀满，小便不利，水道重坠，胎仍不安。此亦肝木炽盛所致，用龙胆泻肝汤一剂，诸症顿愈。乃以四君子加柴胡、升麻，以培脾土而安。
●紫苏饮（方见前）
●四君子汤
●六君子汤
●补中益气汤（三方见二十四卷第六论）
●安胎饮（方见前）
●小柴胡汤（方见二十四卷第二论）
●龙胆泻肝汤（方见二十四卷第八论）

妊娠心腹胀满方论第十六  ***************************
夫妊娠心腹胀满者，由脾胃虚寒，复因冷饮相搏所致也。
愚按：前症若外感风寒，内伤饮食，用藿香正气散。若食伤脾胃，用六君子汤。若阳气壅滞，用紫苏饮。
〖附治验〗
一妊妇饮食停滞，心腹胀满，或用人参养胃汤加青皮、山楂、枳壳，其胀益甚，其胎上攻，恶心不食，右关脉浮大，按之则弦。此脾土不足，肝木所侮。余用六君子加柴胡、升麻而愈。后小腹痞闷，用补中益气汤，升举脾气乃瘥。
●下气汤　治心腹两胁胀闷，饮食少思，四肢无力。
羌活　赤芍药（炒）　甘草（炒）　槟榔　青皮　大腹皮　陈皮　赤茯苓　半夏（姜制）　桑白皮（炒，各五分）　桂心（二分）　紫苏茎（一钱）
上水煎服。
《局方》枳壳散、保风散、紫苏饮、藿香正气散，皆良。
〖附方〗
●六君子汤
●补中益气汤（二方见二十四卷第六论）
●人参养胃汤（方见七卷第十八论）


卷十三  ——————————————————————————————————————————————————————————————————————————————————————————

妊娠数堕胎方论第一  ***************************
夫胎乃阳施阴化，荣卫调和，经养完全，十月而产。若血气虚损，不能养胎，所以数堕也。凡妊妇腰痛多堕胎。
愚按：丹溪先生曰：阳施阴化，胎孕乃成。血气虚乏，不能荣养，其胎则坠。譬如枝枯则果落，藤萎则花坠。尝治贾氏妇，每有孕，至三月前后必坠。诊其脉，左右大而无力，重则涩，知其血虚也。补其中气，使血自荣。时正初夏，教以浓煎白术汤，下黄芩末二钱，与数十帖，得保而生。因而思之，堕于内热而虚者，于理为多。曰热曰虚，盖孕至三月，上属相火，所以易堕。不然，何以黄芩、熟艾、阿胶等为安胎之妙如此也。大抵治法，须审某月属某经育养而药之。
〖附治验〗
一妊妇五月，服剪红丸而胎堕及腹胀痛，乃服破血之剂，痛益甚，手不敢近。予曰：此峻药重伤脾胃也，用八珍倍加参、耆、半夏、乳香、没药，二剂而痛止，数剂而安。
吴江庠史万湖仲子室，年二十馀，疫疾堕胎，时咳，服清肺解表之药，喘急不寐。予以为脾土虚而不能生肺金，药复损而益甚也。先与补中益气加茯苓、半夏、五味、炮姜，四剂渐愈。后往视之，用八珍加五味及十全大补汤而愈。
一方，鲤鱼二斤者一尾，粳米一升，用盐酱煮食甚善，月食三次。
芎藭补中汤、杜仲丸，治气虚而胎坠。
〖附方〗
●十全大补汤
●八珍汤（二方见二十卷第四论）
●补中益气汤（方见二十四卷第六论）

妊娠胎不长方论第二  ***************************
夫妊娠胎不长者，因有宿疾，或因失调，以致脏腑衰损，气血虚弱，而胎不长也。当治其疾疚，益其气血，则胎自长矣。
愚按：前症更当察其经络，审其所因而治之。
〖附治验〗
一妊妇胎六月，体倦懒食，面黄晡热，而胎不长，因劳欲坠。此脾气不足也，用八珍汤倍加参、术、茯苓，三十馀剂，脾胃渐健而长矣。
一妊妇因怒，寒热往来，内热晡热，胁痛呕吐，胎至八月而不长。此因肝脾郁怒所致，用六君加柴胡、山栀、枳壳、紫苏、桔梗，病愈而胎亦长矣。
●黄耆汤　治妊娠不长，更安胎和气。
黄耆（炒）　白术（炒）　陈皮　麦门冬（去心）　白茯苓　前胡　人参（各五分）　川芎　甘草（炒，三分）
上姜枣水煎服。
《集验》用鲤鱼长尺许，如食法，饮其汁，其胎渐大而长矣。
〖附方〗
●六君子汤（方见二十四卷第六论）
●八珍汤（方见二十四卷第四论）

妊娠胎动不安当下方论第三  ***************************
夫人以胃壮实，冲任荣和，则胎得所，如鱼处渊。若气血虚弱，无以滋养，其胎终不能成也，宜下之，以免其祸。
愚按：前症宜用第十二卷方论主之。其胎果不能安者，方可议下。慎之慎之。
〖附治验〗
鸿胪张淑人，痢疾后胎动，心神不安，肢体殊倦，用八珍散二十馀剂渐愈。因劳，加烦热头痛，以大剂补中益气汤，加蔓荆子治之，热痛顿止，仍用前散，又五十馀剂而安。其后生产甚易。
●桂心散　治妊娠因病胎不能安者，可下之。
桂心　瓜蒌　牛膝　瞿麦（各五分）　当归（一钱）
上水煎。
●又方　牛膝一两，酒一锺，煎七分，作二服。
《小品方》用麦糵一升，擂碎，水二升，煮一升，服之神效。观麦糵能损气破血如此，脾胃虚弱，饮食不化者，不宜用。明矣。
文仲取鸡子一枚，盐三钱，服之立下。
●佛手散　服之，胎死者即下，生者亦安。（方见十二卷第七论）
〖附方〗
●八珍散（方见二十四卷第四论）
●补中益气汤（方见二十四卷第六论）

妊娠堕胎后血下方论第四  ***************************
堕胎后复损经脉而下血不止，甚则烦闷至死，皆以调补胃气为主。
愚按：前症若肝经血热，用四物、参、术、山栀。肝经风热，用防风黄芩丸。肝经怒火，用加味逍遥散。脾经气虚，用四君、归、地。脾经郁滞，用加味归脾汤。气滞不和，用紫苏饮。胃气下陷，用补中益气汤。
〖附治验〗
一妊妇堕胎昏愦，不时吐痰，自用养血化痰之剂，昏愦不省，自汗发搐，痰涎涌出。彼以为中风，欲用祛风化痰。予曰：此属脾气虚寒所致。用十全大补汤加炮姜，二十馀剂寻愈。
治妊娠损动，下血腹痛。
阿胶（一两，炒）　艾叶（半两）
水一大盏煎。
治堕胎下血烦满，寒热狂闷。镑鹿角炒为末，每服三钱，水调下，日三服。或家鸽翎烧为末，每服二钱，温酒下。良久再服，以效为度。
〖附方〗
●四物汤
●补中益气汤（二方见二十四卷第六论）
●紫苏饮（方见十二卷第八论）
●防风黄芩丸（方见十二卷第六论）
●加味逍遥散
●加味归脾汤
●十全大补汤（三方见二十四卷第四论）

妊娠未足月欲产方论第五  ***************************
妊娠未足月，而痛如欲产，或应产而难，或为子烦，用知母一味，蜜丸桐子大，粥饮服之。或槐子、蒲黄等分为丸，酒服。或蒲黄水调钱许，并效。
愚按：小产重于大产。盖大产如瓜熟自脱，小产如生採，断其根蒂，岂不重哉！而人轻忽，死于是者多矣。大抵治法，宜补形气，生新血，去瘀血为主。若未足月，痛而欲产，用芎归补中汤倍加知母止之。产而血不止，人参黄耆汤补之。产而心腹痛，当归川芎汤主之。元气弱而欲产，八珍汤固之。出血过多而发热，圣愈汤治之。若汗不止，或昏愦喘咳，急用独参汤。若发热烦躁，或肉瞤筋惕，用八珍汤。大渴面赤，脉洪而虚者，用当归补血汤。身热面赤，脉沉而微者，用四君、姜附，以回其阳可也。
〖附治验方药〗
一妊娠八月，胎欲坠如产，卧久少安，日晡益甚。此气血虚弱，朝用补中益气汤加茯苓、半夏随愈，更以八珍汤调理而安。
●当归川芎汤　治小产后瘀血，心腹疼痛，或发热恶寒。
当归　川芎　熟地黄（自制）　白芍药（炒）　玄胡索（炒）　红花　香附　青皮（炒）　泽兰　牡丹皮　桃仁
上水煎，入童便、酒各小半盏服。
若以手按腹愈痛，此瘀血为患，宜用此药或失笑散消之。若按之不痛，此是血虚，宜用四物、参、苓、白术。若痛而作呕，此是胃虚，宜用六君子。若痛而作泻，此是脾虚，宜六君子送二神丸。
●芎归补中汤　治气血虚而欲产
艾叶（代姜）　阿胶（炒）　川芎　五味子（杵，炒）　黄耆（炙）　当归　白术（炒）　人参　杜仲（炒，各一钱）　甘草（炙，五分）
上每服五钱，水煎服。
若脾气虚弱，须补中益气汤。若气虚而有火，宜用安胎饮。
●人参黄耆汤　治小产气虚，血下不止。
人参　黄耆（炒）　当归（炒）　白术（炒）　白芍药（炒）　艾叶（各一钱）　阿胶（炒，二钱）
上作一剂，水煎服。
●当归散　治产后气虚弱，恶露内停，憎寒发热，宜服此药。
当归　白芍药（炒）　川芎　黄芩（炒，各一两）　白术（五钱）
上为细末，温童便调下二钱。
●圣愈汤（方见二十四卷第九论）
●独参汤（方见三卷第十三论）
●当归补血汤
●八珍汤（二方见二十四卷第四论）
●补中益气汤（方见二十四卷第六论）

断产方论第六  ***************************
《易》曰：天地之大德曰生。然妇人有临产艰难，或生育不已，而欲断之，故录验方，以备所用。若服水银、虻虫、水蛭之类，不惟孕不复怀，且祸在反掌。
愚按：前症用蚕故纸尺许烧灰为末，产后酒服之，血虚者，终不复孕。大抵断产之剂，多用峻厉，往往有不起者。是则产之害，未若断产之害也。吾闻阁老张罗峰、太常李恒斋，俱因服断产之剂，自谓形体俱怯，遇劳必病。有由然矣。
《千金》断产：用油煎水银，一日方息，空心服枣大一丸，永断其孕，且不损人。
《千金》去胎：大麴五升，清酒一斗，煮二沸，去滓，分五服，隔宿勿食，旦再服。其胎如糜，母无所苦。千金不传。
●四物汤　每服五钱，加芸薹子二撮，于经行后，空心温服。

妊娠咳嗽方论第七  ***************************
夫肺内主气，外司皮毛，皮毛不密，寒邪乘之则咳嗽。秋则肺受之，冬则肾受之，春则肝受之，夏则心受之。其嗽不已，乃传于腑。妊娠病久不已，则伤胎也。
愚按：前症若秋间风邪伤肺，用金沸草散。夏间火邪剋金，用人参平肺散。冬间寒邪伤肺，用人参败毒散。春间风邪伤肺，用参苏饮。若肺脾气虚，用六君、芎、归、桔梗。若血虚，四物、桑皮、杏仁、桔梗。肾火上炎，用六味丸加五味子煎服。脾胃气虚，风寒所伤，则补中益气加桑皮、杏仁、桔梗。盖肺属辛金，生于己土，嗽久不愈者，多因脾土虚而不能生肺气，而腠理不密，以致外邪复感，或因肺气虚不能生水，以致阴火上炎所致。治法当壮土金，生肾水为善。诸脏腑嗽，见六卷第十一等论。
〖附治验〗
一妊娠气喘痰甚，诸药不效，素有带下，始于目下浮两月馀，其面亦然。此气虚而有痰饮也，用六味丸料数剂而愈。
一妊妇嗽则便自出。此肺气不足，肾气亏损，不能司摄，用补中益气汤以培土金，六味丸加五味以生肾气而愈。
一妊妇咳嗽，其痰上涌，日五六碗许，诸药不应。予以为此水泛为痰，用六味丸料及四君子汤各一剂稍愈，数剂而安。
一妊妇因怒，咳嗽吐痰，两胁作痛。此肝火伤肺金，以小柴胡汤加山栀、枳壳、白术、茯苓治之而愈。但欲作呕，此肝侮脾也，用六君子加柴胡、升麻而痊。
●桔梗散　治风寒咳嗽，喘急不食。
天门冬（去心）　桑白皮　桔梗（炒）　紫苏（各五分）　赤茯苓（一钱）　麻黄（去节，二分）　贝母　人参　甘草（炒）
上姜水煎。
●马兜铃散　治咳嗽气喘。
马兜铃　苦梗　人参　甘草　贝母（各五分）　陈皮（去白）　大腹皮（黑豆浸洗）　紫苏　桑白皮（各一钱）　五味子（五分）
上姜水煎。
●百合散　治咳嗽，胸膈烦闷。
川百合　紫菀　麦门冬　苦梗　桑白皮（各五分）　甘草（三分）　竹茹（二分）
上姜水煎。
治妊娠伤寒，涎多咳嗽。
知母　杏仁　天门冬　桑白皮（各五分）
上姜水煎服。
●旋覆花汤　治感冒喘嗽，胸满痰盛。（方见二十二卷第四论）
●华盖散　治症同上，或项背拘急，鼻塞头眩，时发寒热。（方见六卷第十二论）
参苏饮加杏仁、五味子，治症同上。
〖附方〗
●金沸草散（方见六卷第十二论）
●人参平肺散（方见二十四卷第十二论）
●人参败毒散（方见二十四卷第十论）
●补中益气汤
●四君子汤
●六君子汤（三方见二十四卷第六论）
●六味丸（方见二十四卷第十一论）
●小柴胡汤（方见二十四卷第二论）

妊娠吐血衄血方论第八  ***************************
妊娠吐血，由七情脏腑所伤，气逆于上，致血不溢不止，心闷甚者多死，或坠胎也，宜用《局方》必胜散。
愚按：前症若肝经怒火，先用小柴胡、山栀、生地，次用前药合四物，后用加味逍遥散。肝经风热，防风子芩丸。心经有热，朱砂安神丸。心气不足，补心汤。思虑伤心，妙香散。胃经有火，犀角地黄汤。膏粱积热，加味清胃散。郁结伤脾，加味归脾汤，肺经有火，黄芩清肺饮。因气郁滞，紫苏饮子。气不摄血，用补中益气汤。肾经虚火，加味六味丸。仍以七卷第五论互用。
〖附治验方药〗
一妊娠因怒吐血，两胁胀痛，小便淋涩。此怒而血蓄于上，随火出也，用小柴胡合四物，四剂血止，用六君子、安胎饮调理而安。
●紫苏饮　治妊娠失调，胎气不安，上攻作痛，或逆气失血。（方见十二卷第八论）
若肝脾气血虚而有火不安，宜兼逍遥散。若脾气虚弱而不安，宜四君、芎、归。
●小柴胡汤（方见二十四卷第二论）
●四物汤
●补中益气汤
●六君子汤（三方见二十四卷第六论）
●加味逍遥散
●加味归脾汤（二方见二十四卷第四论）
●防风子芩丸（方见十二卷第六论）
●朱砂安神丸（方见三卷第十论）
●养心汤（方见三卷第十论）
●妙香散（方见三卷第十一论）
●安胎饮（方见十二卷第一论）
●犀角地黄汤（方见七卷第六论）
●加味清胃散（方见二十四卷第一论）
●加味六味丸（方见二十四卷第十一论）

妊娠子烦方论第九  ***************************
论曰：妊娠苦烦闷者，以四月受少阴君火以养精，六月受少阳相火以养气。若母心惊胆寒，多有是症。《产宝》云：是心肺虚热，或痰积于胸。若三月而烦者，但热而已。若痰饮而烦者，吐涎恶食。大凡停痰积饮，寒热相搏，吐甚则胎动不安。
愚按：前症若因内热，用竹叶汤。气滞，用紫苏饮。痰滞，用二陈、白术、黄芩、枳壳。气郁，用分气饮加川芎。脾胃虚弱，用六君、紫苏、山栀。
〖附治验〗
一妊妇烦热，吐痰恶食，恶心头晕。此乃脾虚风寒为患，用半夏白术天麻汤以补元气，祛风邪，数剂渐愈。惟头晕未痊，乃用补中益气汤加蔓荆子，以升补阳气而愈。
●竹叶汤　治子烦。
防风　黄芩（炒）　麦门冬（各一钱）　白茯苓（二钱）
上竹叶数片，水煎服。
●人参散　治热乘心脾，烦热乾渴。
人参　麦门冬　赤茯苓　地骨皮　乾葛　黄芩（炒）　犀角（镑，各一钱）　甘草（五分）
上水煎。
●竹茹汤　治妊娠烦躁，或胎不安。淡竹茹一两，水煎服之。
●益母丸　知母炒为末，枣肉丸弹子大。每服一丸，人参煎汤下。
〖附方〗
●分气饮　治脾胃虚弱，气血不和，胸膈不利，或痰气喘嗽，饮食少思。
陈皮　茯苓　半夏（炒）　桔梗　大腹皮　紫苏梗　枳壳（麸炒）　白术（炒）　山栀（炒，各一钱）　甘草（炙，五分）
上姜水煎服。
●紫苏饮（方见二十四卷第八论）
●二陈汤（方见二十四卷第五论）
●六君子汤
●补中益气汤（二方见二十四卷第六论）

妊娠烦躁口乾方论第十  ***************************
足太阴脾之经，其气通于口。手少阴心之经，其气通于舌。若脏腑不调，气血不和，以致内热乘于心脾，津液消烁，放心烦口乾也。与子烦大同小异，宜用益母丸。
愚按：前症若胃经实火，用竹叶石膏汤。若胃经虚热，用人参黄耆散。若胃经气虚，用补中益气汤。若肺经虚热，用紫苏饮。若肝经火动，用加味逍遥散。若脾气郁结，用加味归脾汤。若肾经火动，加味地黄丸。
〖附治验〗
一妊妇烦热，兼咽间作痛，用知母散加山栀，以清肺经而愈。后内热咳嗽，小便自遗，用补中益气加麦门、山栀，以补肺气、滋肾水而痊。
●知母散　治烦躁闷乱口乾。
知母　麦门冬　黄耆（炒）　子芩（炒）　赤茯苓（各一钱）　甘草
上水煎，入竹沥一合，更煎二沸而服。
●人参黄耆散　治身热烦躁口乾。
人参　黄耆（炒）　葛根　秦艽　赤茯苓　麦门冬（各一钱）　知母　甘草（五分）
上姜三片，竹叶二七片，水煎。
《补遗》：人参白术散、黄耆六一汤皆良。
〖附方〗
●竹叶石膏汤
石膏（一钱）　半夏（一钱五分）　甘草　人参（各一钱）　麦门冬　竹叶（各五分）
上姜水煎服。
●补中益气汤（方见二十四卷第六论）
●紫苏饮（方见十二卷第八论）
●加味逍遥散
●加味归脾汤（二方见二十四卷第四论）
●加味地黄丸（方见二十四卷第十一论）


卷十四  ——————————————————————————————————————————————————————————————————————————————————————————

妊娠中风方论第一  ***************************
论曰：四时八方之气为风也，常以冬至之日候之。若从其乡来者，长养万物；否则名为虚邪，贼害万物。体虚中之，客于皮肤则顽痹不仁，入于筋脉则挛急喎僻。若兼湿热，则弛纵痿软。若入脏腑，气随所伤经络，而为诸病。妊娠中之，必须早治，庶免堕贻之患。
愚按：《病机机要》云：风木为热，热胜则风动，宜以静胜其躁，是亦养血也。治法须少汗，亦宜少下。多汗则虚其卫，多下则损其荣。虽有汗下之形，而有中脏中腑之分。中腑者，多著四肢，则脉浮恶寒，拘急不仁。中脏者，多著九窍，则唇缓失音，耳聋鼻塞目瞀，便秘。中腑者宜汗之，中脏者宜下之。表里已和，宜治在经，当以大药养之。此中见之要法。妊妇患之，亦当以此法治之，而佐以安胎之药。仍参三卷首论主治。
●防风散　治妊娠中风，卒倒口噤肢强，或痰气上升。
防风　桑寄生　葛根（各五分）　家菊花　细辛　防己　秦艽　当归　桂心　茯神　甘草　羚羊角（镑，各三分）
上水煎，入竹沥半合服。
●白术酒　治妊娠中风，口噤不语。
白术（一两半）　独活（一两）　黑豆（一合，炒）
上酒煎，分四服，灌之得汗即愈。
《补遗》：治妊娠中风，排风汤、续命汤、参苏汤加羌活、风引汤，皆可选用。（方见第三卷中风类）

妊娠风痉方论第二  ***************************
论曰：妊娠体虚受风，而伤足太阳经，遇风寒相搏，则口噤背强，甚则腰反张，名之曰痉。须臾自醒，良久复作。又名子痫、子冒。当审察其因而治之。
愚按：前症若心肝风热，用钩藤汤。肝脾血虚，加味逍遥散。肝脾郁怒，加味归脾汤。气逆痰滞，紫苏饮。肝火风热，钩藤散。脾虚痰滞，二陈、姜汁、竹沥。若兼症相杂，当参照子烦门。
〖附治验〗
一妊妇出汗口噤，腰背反张，时作时止。此怒动肝火也，用加味逍遥散渐愈，又用钩藤散而止，更以四君加钩藤、山栀、柴胡而安。
一妊妇因怒，忽仆地，良久而苏，吐痰发搐，口噤项强。用羚羊角散渐愈，更用钩藤散始痊，又用归脾汤而安。
●羚羊角散　治妊娠冒闷，角弓反张，名曰子痫风痉。
羚羊角（镑）　独活　酸枣仁（炒）　五加皮　薏苡仁（炒）　防风　当归（酒浸）　川芎　茯神（去木）　杏仁（去皮尖，各五分）　木香　甘草（炙，各二分）
上姜水煎。
〖附方〗
●钩藤汤（方见十二卷第四论）
●加味逍遥散
●加味归脾汤（二方见二十四卷第四论）
●紫苏饮（方见十二卷第八论）
●钩藤散（方见四卷第四论）
●二陈汤（方见二十四卷第五论）
●四君子汤（方见二十四卷第六论）

妊娠瘈瘲方论第三  ***************************
窃谓瘈者，筋脉急而缩也；瘲者，筋脉缓而伸也；一缩一伸，手足相引，搐弱不已，大抵与婴孩发搐相似，谓之瘈瘲也。此症多属风，盖风主摇动。骆龙吉云：心主脉，肝主筋，心属火，肝属木，火主热，木主风，风火相炽，则为瘈瘲也。治法若因风热，用钩藤汤加柴胡、山栀、黄芩、白术，以平肝木，降心火，养气血。若风痰上涌，加竹沥、南星、半夏；若风邪急搐，加全蝎、殭蚕。亏损气血，用八珍汤加钩藤、山栀为主。若无力抽搐，戴眼反折，汗出如珠者，肝气绝也。皆不治。
〖附治验方药〗
一妊妇四肢不能伸，服祛风燥血之剂，遗屎痰甚，四肢抽搐。余谓肝火血燥，用八珍汤加炒黑黄芩为主，佐以钩藤汤而安。后因怒，前症复作，小便下血，寒热少寐，饮食少思，用钩藤散加山栀、柴胡而血止；用加味逍遥散，寒热退而得寐；用六君子汤加芍药、钩藤，饮食进而渐安。
●八珍汤（方见二十四卷第四论）
●六君子汤（方见二十四卷第六论）

妊娠鬼胎方论第四  ***************************
夫人脏腑调和，则血气充实，精神健旺。若荣卫虚损，精神衰弱，妖魅之精乘之，亦如怀妊之状，故曰鬼胎也。
愚按：前症因七情脾肺亏损，气血虚弱，行失常道，冲任乖违而致之者，乃元气不足，病气有馀也。若见经候不调，就行调补，庶无是症。治法以补元气为主，而佐以雄黄丸之类行散之。若脾经郁结气逆者，用加味归脾汤调补之。若脾虚血不足者，用六君、芎、归培养之。肝火血耗者，用加味逍遥散滋抑之。肝脾郁怒者，用加味归脾、逍遥二药兼服。肾肝虚弱者，用六味地黄丸。
〖附治验〗
一妇人经闭八月，肚腹渐大，面色或青或黄，用胎症之药不应。余诊视之曰：面青脉涩，寒热往来，肝经血病也。面黄腹大，少食体倦，脾经血病也。此郁怒伤脾肝之症，非胎也。不信，乃用治胎散之类，不验。余用加味归脾、逍遥二药，各二十馀剂，诸症稍愈。彼欲速效，别服通经丸，一服下血昏愦，自汗恶寒，手足俱冷，呕吐不食。余用人参、炮姜，二剂渐愈。又用十全大补汤，五十馀剂而安。
●雄黄丸　治鬼胎瘀血腹痛。
雄黄　鬼臼（去毛）　莽草　丹砂（细研）　巴豆（去油皮）　獭肝（炙黄，各半两）　蜥蜴（一枚，炙黄）
上为末，蜜丸桐子大。每服二丸，空心温酒下，日二服。或下如蛇虫之类，其病乃除。
治鬼胎，及血气痛不可忍：
斑蟊（去头翅足，制）　延胡索（炒，各等分）
上为末，以温酒调下半钱，以下秽物为度。
〖附方〗
●加味归脾汤
●加味逍遥散
●十全大补汤（三方见二十四卷第四论）
●六君子汤（方见二十四卷第六论）
●六味丸（方见二十四卷第十一论）

妊娠伤寒方论第五  ***************************
夫时令严寒，体虚所伤，即成伤寒。轻者洒淅恶寒，翕翕发热，微咳鼻塞，数日而愈。重者头疼体痛，寒热交作。久而不愈者，多致伤胎也。
愚按：前症为害匪轻，当审经络表里而治之，不可轻忽。
●加减四物汤　治妊妇腹痛，或月事不调，胎气不安，产后血块，或亡血过多，或恶露不下。
当归　川芎　白芍药（炒）　熟地黄（各一两）
上每服四五钱，水煎，日二三服。下血，加艾叶、阿胶。虚热口乾，加栝蒌根、麦门冬。恶血腹痛，加当归、芍药。血崩血淋，加熟地、蒲黄。因热生风，加川芎、柴胡。头晕项强，加柴胡、黄芩。大便秘结，加大黄、桃仁。呕吐恶心，加白术、人参。虚烦不眠，加竹叶、人参。烦躁大渴，加知母、石膏。水停吐逆，加猪苓、茯苓。虚烦伤寒，加人参、柴胡、防风。
●阿胶散　治时气，先服此以安胎，却以主药间服。
阿胶（炙）　白术（炒）　桑寄生　人参　白茯苓
上为末，等分，每服一钱，用糯米饮调下，日三服。
●前胡汤　治伤寒头痛壮热，肢节烦疼。
石膏（一钱）　前胡　甜竹茹　栀子（炒）　黄芩（炒）　大青　知母（各五钱）
上用葱白水煎服。
●苏木汤　治伤寒时行，洒淅寒振，或兼哕者。
赤芍药　橘红　黄芩（炒）　黄连　甘草　苏木（各五分）
上用水煎服，汗出即瘥。如胎不安，兼服阿胶汤。
●黄龙汤　治妊妇寒热头痛，嘿嘿不食，胁痛呕痰，及产后伤风，热入胞宫，寒热如疟，或经水适来，劳复热不解散。
柴胡（二钱）　黄芩（炒）　人参　甘草（各一钱）
上水煎服。
●柴胡石膏汤　治头痛恶寒，身热拘急口乾。
柴胡（二钱）　甘草（一钱）　石膏（三钱）
上用姜水煎服。气虚加人参。
●枳实散　治伤寒四日至六日，腹胀少食，腰疼体重。
枳实（炒，三钱）　陈皮（一钱）　麦门冬（一钱半）
上用生姜、葱白水煎服。
●旋覆花汤　治伤寒头目旋疼，壮热心躁。
旋覆花　赤芍药　甘草（各五分）　前胡　石膏（各一钱）　白术　人参　麻黄（去根节）　黄芩（各三分）
上用姜水煎服。
●麦门冬汤　治伤寒壮热，呕逆头疼，胎气不安。
人参　石膏（各一钱半）　前胡　黄芩（各五分）　葛根　麦门冬（各一钱）
上姜、枣、竹茹一分，用水煎服。
●栀子大青汤　治发斑变黑，尿便血。
升麻　栀子（各一钱）　大青　杏仁　黄芩（各一钱）
上用葱白三寸，水煎服。
●白术汤　治伤寒烦热，头痛胎动，或时吐逆不食。
白术　橘红　麦门冬　人参　前胡　赤茯苓　川芎　甘草　半夏（各五分）
上用生姜、竹茹一分，水煎服。
●《良方》白术散　治伤寒。
白术　黄芩（炒，各二钱）
上用姜枣水煎服。若四肢厥逆，阴症也，不可用。
●芎苏散　治外感风寒，壮热头疼，心胸烦闷。
紫苏叶　川芎　白术　白芍药　麦门冬（去心）　陈皮　乾葛（各五分）　甘草（炙，三分）
上用生姜、葱白水煎。
●参苏饮（去木香）　治证同前。（方见六卷第十二论）

妊娠时气方论第六  ***************************
论曰：四季之间，非其时而有其气，谓春寒夏冷，秋热冬暖之不正也。所感者不拘长少，其症相类，故云时气。妊娠患之，重者多致伤胎。
愚按：前症与前伤寒互相主治。
●秦艽散　治时气五六日不得汗，口乾饮水，狂言呕逆。
秦艽　柴胡（各五分）　石膏（一钱）　犀角　赤茯苓　前胡　甘草　葛根　升麻　黄芩（各四分）
上用淡竹茹一分，水煎服。
●葛根饮子　治时气烦热口乾头热。
乾葛　麻黄（去节根，各半两）　石膏（一两）　豉（一合）　白米（半合）　栀子（二十粒）　葱白（二茎）
上用水煎，分三服，汗出为效。
●消热饮子　治时气六七日，大小便不利。
芒硝（一两，细研）　葵子（二两）
上如前煎服，以利为效。（芒硝即朴硝。）
●人参败毒散（方见二十四卷第十论）

妊娠热病方论第七  ***************************
冬时触冒严寒即病，为伤寒；藏于肌骨，夏至发，为暑病，即热症也。妊娠患之，多致堕胎。热病与中暑相似，但热病者脉实，中暑者脉虚。治当审察，不可概施。
愚按：此症与前后三症同治。
治妊娠热病头痛，呕吐烦闷：
人参（一方无）　竹茹　葛根（各一两）　芦根（二两）　知母（三两）　麦门冬（去心，一两半）
上每服四钱，连根葱白三寸水煎。
●栀子仁饮　治热病发斑黑色，小便如血，气喘急，胎欲落。
栀子　升麻　石膏　生地黄（各二两）　黄芩　大青（各一两）
上每服半两，葱白七寸，豉四十九粒，水煎。
●大黄饮　治热病六七日，大小便秘涩。
大黄（微炒）　石膏（各一两）　知母　前胡　赤茯苓（各三分）　栀子　甘草　黄芩（各半两）
上每服五钱，生地黄一分，煎服。
●又方　伏龙肝细研，每服一钱，水调下。（外用水调涂脐下）
●又方　葛根煮汁，时服一盏。
●《补遗》芦根汤　治热病头疼，心烦呕吐。
知母（四两）　青竹茹（三两）
上每服五钱，生芦根一握，糯米一撮，水煎。
●栀子五物汤　治妊妇伤寒，壮热头痛。
栀子　前胡　知母　黄芩（一面）　石膏（四两）
上每服五钱，用水煎服。
●升麻六物汤　治伤寒斑黑溺血。
升麻　栀子（各三两）　大青　杏仁　黄芩
上每服五钱，葱头水煎。

妊娠伤寒热病防损胎方论第八  ***************************
论曰：非节之气，伤于妊娠，热毒侵损胞胎，若不早治，多致堕胎漏血，则子母之命亦不能全矣。
愚按：前症当分察六经为主，而参于前后方论。
治妊娠伤寒身痛壮热：
葱白（切，一升）　前胡　葛胡　石膏（各一分）　青黛（六分）　升麻（八分）　栀子（十二个）
上用水煎，分三服。
治妊娠伤寒大小便秘结：
前胡（十分）　大黄　石膏（各二十分）　栀子仁（十枚）　知母　黄芩　茯苓　生姜（各八分）
上用水煎，分三服。
治妊娠伤寒，发斑忽黑，小便如血，胎欲落：
栀子　升麻（各四两）　青黛（二两）　生地黄（二十枚）　石膏（八两）　黄芩（三两）　葱白（切，一升）
上用水煎，分三服。忌热物。
又用井中泥涂心下，干则易。（二方出《本事》．再录有效。）
《补遗》治妊娠热病，先以白术散安胎。（方见前）

妊娠热病胎死腹中方论第九  ***************************
论曰：热病以致胎死不能出者，但服黑神散，胎自下矣。
愚按：陈无择先生曰：前症当视产母，若面赤舌青，知其子死；面青舌赤，知母死子生；唇青吐沫，子母俱死。若双胎，或一死一活，用黑神散。窃谓前症，宜补助产母，使其胎自下。黑神散，恐其大热，不宜轻用。果一胎已死者，用平胃散、朴硝、水银下之，最为稳当，庶不错伤生者。（平胃散方见后）
●黑神散（又名乌金散，《灵苑方》名肉桂散）
桂心　当归　芍药　甘草（炙）　乾姜（炒）　生地黄（各一两）　黑豆（炒，去皮，二两）　附子（炮，去皮脐，半两）
上为末，每服二钱，空心用温酒调下。
《补遗》：胎死用红花酒煮汁，饮二三碗。
●又方　伏龙肝为末，温酒调下二钱，白汤亦可
●又方　朴硝末，童子小便和，热酒调下三钱，立出。

妊娠疟疾方论第十  ***************************
论曰：妊娠病疟，乃夏伤于暑，客于皮肤，至秋而发，阳盛则热，阴盛则寒，阴阳相离，寒热俱作。其发晏者，由风邪客于风府，循膂而下卫气，至一日一夜，常大会于风府，故发日晏。与早者，卫气之行风府，日下一节，二十一日下至尾骶，二十二日入脊内，上注于侠卫之脉，其行九日，出缺盆，其气既止，故发更早。其间日发者，风邪内搏五脏，横连募原，其道远，其气深，其行也迟，不能日作也。妊娠而发，多伤于胎。
愚按：前症因脾胃虚弱，饮食停滞，或外邪所感，或郁怒伤脾，或暑邪所伏。审系饮食停滞，用六君子加桔梗、苍术、藿香。外邪多而饮食少，用藿香正气散。外邪少而饮食多，用人参养胃汤。劳伤元气，用补中益气汤。若郁怒所伤，用小柴胡兼归脾汤。若木侮土，久而不愈，用六君子为主，佐以安胎药。乃参三阴三阳经而治之。
〖附治验〗
一妇人因怒发疟，举发无期，久而不已，胸腹不利，饮食少思，吞酸吐痰。用六君子加柴胡、山栀，二十馀剂寻愈。但晡热少食，又用四君子加柴胡、升麻为主，佐以逍遥散而痊。
一妊娠疟久不已，嗳气下气，胸腹膨胀，食少欲呕，便血少寐。此属肝脾郁怒，用归脾汤加柴胡、山栀渐愈，又用六君子汤加柴胡、山栀、升麻而愈。
一妊妇患疟已愈，但寒热少食，头痛，晡热内热。此脾虚血弱也，用补中益气汤加蔓荆子，头痛顿止，又用六君子汤加芎、归，饮食顿进，再用逍遥散加参、术而寒热愈。
●七宝散　治疟疾一日一发，或一日两发。或间日一发。
常山　厚朴（姜制）　青皮　陈皮（并去白）　甘草（炒）　槟榔　草果（等）上每服半两，酒水各一碗，煎至一碗，去渣，露一宿，发时面东温服，良久再服。一妊妇先寒后热，六脉浮紧，用前散一剂而愈。
●人参养胃汤　治妊娠疟疾，寒多热少，或但寒不热，头痛恶心，身痛，面色青白，脉弦迟者。又有驱邪散，治证亦同。（方见七卷第十八论）
●清脾汤　治妊妇疟疾，寒少热多，或但热不寒，口苦舌乾，大便秘涩，不进饮食，脉弦数者。
青皮　厚朴（姜制）　白术（炒）　草果　茯苓　半夏（炒）　柴胡　甘草（炙各五分）
上用姜水煎。
〖附方〗
●交加散　治食疟神效。
肉豆蔻（二枚，一生一煨）　草豆蔻（二个，一生一煨）　甘草（二钱，半炒半生）　厚朴（二钱，半炒半生）　生姜（二两，半生，半煨）
上用姜水煎，发日五更服。
●仲景白虎加桂枝汤　治温疟。
知母（六钱）　桂枝　黄芩（各一钱）　栝蒌根（二钱）　甘草（炙）　牡蛎　乾姜（各一钱）
上用水煎服，汗出即愈。此少阳经药也。
●桂枝羌活汤　治疟处暑以前，头痛脉浮，恶风有汗。
桂枝　羌活　防风　甘草（各一钱五分）
上水煎，发服。吐加半夏曲。
●麻黄羌活汤　治症如前，但恶寒无汗。
麻黄（去节）　羌活　防风　甘草（各半两）
上如前服，加法同二方。太阳经药也。
●白芷汤　治疟身热目痛，热多寒少，脉长。先以大柴胡下之，微利为度。馀热不尽，当服此汤。
白芷（一两）　知母（一两七钱）　石膏（四两）
上粗末，依前服。阳明经药也。
●桂枝芍药汤　治疟寒热不论先后，此太阳阳明合病，寒热作则必战。经曰：热甚而动也。发热则必汗泄。经曰：汗出不愈，知内热也。乃阳盛阴虚之证，此汤主之。否则久而传于阴经矣。
桂（五分）　黄耆（炒）　知母　石膏　芍药（各二钱）
上粗末，水煎。此太阳、阳明经药也。
●桂枝黄芩汤　如服前药转甚，三阳合病也，宜此和之。
柴胡（一钱五分）　黄芩　人参　甘草（各八分）　半夏　石膏　知母（各五分）
上每粗末，依前服。如外邪已解而内未已，再服下药。从卯至午发，大柴胡下之。从午至酉发，邪气在内也，大承气下之。从酉至子发，或至寅发，邪气在血也，桃仁承气汤下之。微利后，更以小柴胡汤彻其邪气。按此太阳、阳明、少阳经药也。以上诸方，并系发风寒暑热之气，自外而入，中于三阳之经者也。
●桂枝石膏汤　治疟疾隔日，先寒后热，寒少热多。
桂枝（五钱）　石膏（一两五钱）　知母（一两五钱）　黄芩（一两）
上分三服，水煎。此太阳、阳明经药也。隔日发者，邪气所舍深者也。
●麻黄黄芩汤　治疟疾如前症而夜发者。
麻黄（一两，去节）　甘草（炙，二钱）　桃仁（二十个，去皮尖）　黄芩（五分）　桂（二钱）
上依前服。桃仁味苦甘辛，肝者血之海，血骤则肝气燥，经所谓肝苦急，急食甘以缓之，故桃仁散血缓肝。谓邪气深远而入血，故夜发，乃阴经有邪。此汤发散血中风寒，治风暑深入阴分，乃血受病，邪气所舍尤深者也。麻黄、桂枝、桃仁等，乃太阳经血药，非三阴经药也。
〖附方〗
●四君子汤
●六君子汤
●补中益气汤（三方见二十四卷第六论）
●藿香正气散（方见二十一卷第十论）
●人参养胃汤（方见七卷第十八论）
●小柴胡汤（方见二十四卷第二论）
●逍遥散
●加味归脾汤（二方见二十四卷第四论）

妊娠霍乱方论第十一  ***************************
夫饮食过度，触冒风冷，阴阳不和，清浊相干，谓之霍乱。其间或先吐，或腹痛吐利，是因于热也。若头痛体疼发热，是挟风邪也。若风折皮肤，则气不宣通，而风热上冲为头痛。若风入肠胃，则泄利呕吐，甚则手足逆冷。此阳气暴竭，谓之四逆。妊娠患之，多致伤胎也。
愚按：前症若因内伤饮食，外感风寒，用藿香正气散。若因饮食停滞，用平胃散。果脾胃顿伤，阳气虚寒，手足逆冷者，须用温补之剂。治当详审，毋使动胎也。
〖附治验〗
一妊妇霍乱已止，但不进饮食，口内味酸，泛行消导宽中。余曰：此胃气伤而虚热也，当用四君子汤。彼不信，乃服人参养胃汤。呕吐酸水，其胎不安，是药复伤也，仍与四君子汤，俾煎熟，令息者先嗅药气，不作呕则呷少许，恐复呕则胎为钓动也。如是旬余而愈。
●人参散　治脾胃虚寒，霍乱吐泻，心烦腹痛，饮食不入。
人参　厚朴（姜制）　橘红（各一钱）　当归　乾姜（炮）　甘草（炙，各五分）
上用枣水煎服。
●人参白术散　治脾胃虚弱吐泻，或吐泻作渴不食。
白术　茯苓　人参　甘草（炒）　木香　藿香（各五分）　乾葛（一钱）
上用水煎服。吐甚加生姜汁频饮之。
●缩脾饮　解伏热，除烦渴，消暑毒，止吐泻，宜沉冷频服。
草果仁（四两）　乌梅肉（三两）　甘草（炒，三两半）
上每服半两，用姜十片，水煎。
●木瓜煎　治吐泻转筋闷绝。
吴茱萸（汤泡七次）　生姜（切，各一分）　木瓜（木刀切，两半）
上每服二三钱，用水煎。
治霍乱，其效神速。一方有黄连无扁豆。仍与第二论通用。妊妇霍乱腹痛，四肢冷逆，自汗脉细，理中汤治之。伤食，加陈皮。寒甚脉欲绝，阴症悉具，加炮附子。（方见二十卷）
●竹茹汤　治霍乱热渴脉数。（见七卷呕吐门）
〖附方〗
●藿香正气散（方见二十一卷第十论）
●平胃散（方见七卷第十八论）
●四君子汤（方见二十四卷第六论）
●人参养胃汤（方见七卷第十八论）
●五苓散（方见二十一卷第十论）
●理中丸（方见二十卷第八论）
●香薷饮（方见七卷第二论）


卷十五  ——————————————————————————————————————————————————————————————————————————————————————————

妊娠泄泻方论第一  ***************************
论曰：妊娠泄泻，或青或白，水穀不化，腹痛肠鸣，谓之洞泄。水穀不化，喜饮呕逆，谓之协热下利。并以五苓散利小便，次以黄连阿胶丸或三黄熟艾汤以安之。若泻黄有沫，肠鸣腹痛，脉沉紧数，用戊己丸和之。嗳腐不食，胃脉沉紧，用感应丸下之，后调和脾胃。若风冷水穀不化，如豆汁，用胃风汤。寒冷脐下阴冷动泄，用理中汤、治中汤。伏暑心烦，渴，泻水，用四苓散。伤湿泄泻，小便自利，用不换金正气散、胃苓汤。此四证之大略也。仍参第八卷第八论主之。
愚按：米食所伤，用六君加谷糵。面食所伤，用六君加麦糵。肉食所伤，用六君加山楂。若兼寒热作，乃肝木侮脾土，用六君加柴胡、生姜。兼呕吐腹痛，手足逆冷，乃寒水侮土，六君加姜、桂。不应，用钱氏益黄散。若元气下陷，发热作渴，肢体倦怠，用补中益气汤。若泄泻色黄，乃脾土之真色，用六君加木香、肉果。若作呕不食，腹痛恶寒，乃脾土虚寒，用六君加木香。姜。桂。若泻在五更侵晨，饮食少思，乃脾胃虚弱，五更服四神丸，日间服白术散。如不应，或愈而复作，或饮食少思，急用八味丸。补命门火以生脾土为善。
〖附治验〗
边太常侧室，妊娠泄泻，自用积、术。黄连之类，腹闷吐痰，发热恶寒，饮食到口即欲作呕，强匙许，即吞酸不快，欲用祛痰理气。余曰：此因脾胃伤而痰滞中脘，若治痰气，复伤脾胃矣。遂以参、术、炮姜为末，丸如黍粒，不时含咽三五丸，渐加至三日后，日进六君子汤而寻愈。
进土王缴征之内，怀妊泄泻，恶食作呕。余曰：脾气伤也。其君忧之，强进米饮。余谓：饮亦能伤胃，且不必强，俟脾胃醒，宿滞自化，饮食自进。不信，别用人参养胃汤饮之，吐水酸苦，又欲投降火寒药。余曰：若然，则胃气益伤也。经云：损其脾胃者，调其饮食，适其寒温。后不药果愈。
●厚朴丸
乾姜（炒）　厚朴（去皮，等分）
上水拌炒为末，水糊丸梧子大。每服五十丸，米饮下。
●草果散　治虚寒泄泻腹痛无度。
厚朴（姜汁拌炒，二两）　肉豆蔻（十个，面煨）　草豆蔻（十个，煨）
上每服三钱，用姜水煎。
〖附方〗
●附子理中汤（方见二十卷第八论）
●理中丸
●五苓散（二方见二十卷第十论）
●六君子汤
●补中益气汤（二方见二十四卷第六论）
●钱氏益黄散（方见二十一卷第九论）
●四神丸（方见八卷第八论）
●四神丸（方见八卷第八论）
●七味白术丸（方见二十一卷第二论）
●八味丸（方见第二十四卷第十一论）

妊娠下痢黄水方论第二  ***************************
论曰：妊娠饮食生冷，脾胃不能克化，致令心腹疼痛。若血分病则色赤，气分病则色白，血气俱病则赤白相杂。若热乘大肠，血虚受病，则成血痢也。
愚按：治痢之法，当参前篇。其下黄水，乃脾土亏损，真色下陷也，当补益中气。若黄而兼青，乃肝木克脾土，宜平肝补脾。若黄而兼白，乃子令母虚，须补脾胃。若黄而兼黑，是水反侮土矣，必温补脾胃。若黄而兼赤，乃心母益子，但补中益气。若肠胃虚弱，风邪客之，用胃风汤。或胎气不安，急补脾胃而自安矣。凡安胎之药，当临病制宜，不必拘用阿胶、艾叶之类。
〖附治验〗
地官胡成甫之内，妊娠久痢，自用消导理气之剂，腹内重坠，胎气不安。又用阿胶、艾叶之类，不应。余曰：腹重坠下，元气虚也；胎动不安，内热盛也。遂用补中益气而安，又用六君子汤全愈。
治妊娠利黄水：
厚朴（姜汁炙，二两）　黄连（二两）　肉豆蔻（五个，连皮）
上用水煎，徐徐服。忌如前。（已上六方并出《产宝》）
治妊娠热痢：
黄连（一升）　黄柏（一升）　栀子仁（二十枚）
上用每服五钱，水煎。呕加橘皮、生姜。
治妊娠下痢腹痛，小便涩滞：
糯米（一合）　当归（炒）　黄耆（各一两）
上用水煎，分四服。
治临产下痢，用栀子炒为末，每服二钱，白汤调，甚效。
〖附方〗
●胃风汤（方见二十卷第九论）
●补中益气汤（方见二十四卷第六论）

妊娠大小便不通方论第三  ***************************
夫妊娠大小便不通，由脏腑之热所致。若大肠热，则大便不通；小肠热，则小便不利；大小肠俱热，更推其因而药之。
愚按：前症若大肠燥，用四物汤加条芩、桃仁。大肠气滞，用紫苏饮加杏仁、条芩。肠胃气虚，用六君子加紫苏、杏仁。肝脾蕴热，用龙胆泻肝汤。心肝虚热，用加味逍遥散加车前子。
〖附治验〗
亚卿李浦汀侧室，妊娠大小便不利，或用降火理气之剂，元气反虚，肝脉弦急，脾脉迟滞。见其面色青黄不泽。余曰：此郁怒所致也。用加味归脾汤为主，佐以加味逍遥散而安。
主政王天成之内，妊娠疾愈后，二便不通。其家世医，自用清热之剂，未效。余诊其脉，浮大而涩，此气血虚也。朝用八珍汤加桃仁、杏仁，夕用加逍遥散加车前子而瘥。
●当归散　治妊娠因怒，肚腹胀痛，四肢浮肿，气急作喘，大便难，小便涩，产门肿。
当归（五分）　赤茯苓　枳壳（麸炒）　白芍药　川芎（各一钱）　白姜（炮）　木香（煨）　粉草（各三分）
上用姜水煎。气弱枳壳减半，大便秘加蜜同煎。
治妊娠大小便不通，腹胁痞闷，不思饮食：
大黄（炒）　木通　槟榔（各一两）　枳壳（麸炒，三分）　诃梨勒（四枚，去核，半生半煨）　大腹子（三枚）
上为末，用童便一盏，葱白二寸，煎六分，调服二钱。
初虞世治妊娠风气，大便秘涩：
枳壳（三两，麸炒）　防风（二两）　甘草（炙，一两）
上为末，每服一二钱，空心用白滚汤调，日三服。
《小品》治妊娠小便不利，气急，服猪苓散。不瘥，用甘遂为末，蜜和服豆许，微利之。未利再服，利后仍服猪苓散。
●猪苓散　治妊娠小便涩痛及胎水。猪苓去皮为末，白汤调下钱许，加至二钱，日三夜二服。
●又方　车前子一两，大黄半两，炒为末，每服三钱，蜜汤调。
〖附方〗
●四物汤
●六君子汤（二方见二十四卷第六论）
●紫苏汤（方见二十四卷第八论）
●龙胆泻肝汤（方见二十四卷第八论）
●加味逍遥散
●加味归脾汤
●八珍汤（三方见二十四卷第四论）

妊娠小便不通方论第四  ***************************
夫妊娠小便不通，为小肠有热，传于脬而不通耳。若兼心肺气滞，则致喘急。陈无择云：妊娠胎满逼胞，多致小便不利。若心肾气虚，清浊相干，而为诸淋。若胞系了戾，小便不通，名曰转胞。若胎满尿出，名曰遗尿。
愚按：丹溪先生：转脬小便闭，多因胎妇虚弱，忧闷性躁，食味厚。古方用滑利消导药鲜效。若脬为胎所堕而不通，但升举其胎，胞系疏而小便自行。若脐腹作胀而小便淋闭，此脾胃气虚，胎压尿胞，四物、二陈、参、术，空心服，后探吐数次自安。窃谓前症，亦有脾肺气虚，而不能下输膀胱者。亦有气热郁结，膀胱津液不利者。亦有金为火烁，脾土湿热甚而不利者。更当详审施治。
〖附治验〗
司徒李杏冈仲子室，孕五月，小便不利，诸药不应。余曰：非八味丸不能救。不信，别用分利之药，肚腹肿胀，以致不起。
儒者王文远室，患此小腹肿胀，几至于殆。用八味丸一服，小便滴沥。再以前丸之料，加车前子，一剂即利，肚腹顿宛而安。
●八味丸　治妇人饮食如故，烦热不得卧，反倚息。因脬繫了戾，不得溺，名转脬，但利小便则愈。盖此药有茯苓故也，缓则不救。（方见二十四卷第十一论）
《古今录验》：妊娠小便难，饮食如故。
当归　贝母（去心，炒）　苦参（各三两）　滑石（半两）
上为末，炼蜜丸小豆大。每服二三十丸，米饮下。
治妊娠小便不通，脐下妨闷，心神烦乱：
葵子（研）　榆白皮（切，各一两）　葱白（七茎）
上水煎，分三服。
《古今录验》：妊娠不得小便，杏仁去皮尖，炒黄捣丸，灯心汤吞七粒。
●又方　滑石末，水和，涂脐下。
●又方　用车前草汁，调滑石末，涂脐周围四寸，热易之。
●又方　捣杏仁，入滑石末，饭丸小豆大，每服二十丸，白汤下。
●又方　用紫菀为丸，井花水调下二钱。
●葵子散　治妊娠小便不利，身重恶寒，眩晕及水肿，用葵子五两，赤茯苓五两，为末，每服二钱，米调饮。
〖附方〗
●四物汤（方见二十四卷第六论）
●二陈汤（方见二十四卷第五论）

妊娠子淋方论第五  ***************************
妊娠小便淋者，乃肾与膀胱虚热，不能制水。然妊娠胞系于肾，肾间虚热而成斯症，甚者心烦闷乱，名曰子淋也。
愚按：前症若颈项筋挛，语涩痰甚，用羚羊角散。若小便涩少淋沥，用安荣散。若肝经湿热，用龙胆泻肝汤。若肝经虚热，用加味逍遥散。腿足转筋而小便不利，急用八味丸，缓则不救。若服燥剂而小便频数，或不利，用生地黄、茯苓、牛膝、黄柏、知母、芎归、甘草。若频数而色黄，用四物加黄柏、知母、五味、麦门、玄参。若肺气虚而短少，用补中益气加山药、麦门。若阴挺痿痹而频数，用地黄丸。若热结膀胱而不利，用五淋散。若脾肺燥不能化生，宜黄芩清肺饮。若膀胱阴虚，阳无所生，用滋肾丸。若膀胱阳虚，阴无所化，用肾气丸。
〖附治验〗
一妇人每怒，发热胁胀，小便淋涩。如遇经行，旬余未已。受胎三月，因怒前症复作。朝用加味逍遥散，夕用安胎饮，各二剂而安。五月又怒，复下血如经行，四日未止，仍用前药而愈。
一妊娠饮食后因恼怒，寒热呕吐，头痛恶寒，胸腹胀痛，大便不实，其面青色，小便频数，时或有血，服安胎止血之剂益甚。余曰：寒热呕吐而腹胀，此肝木克脾土而元气伤也。大便不实而面青，此饮食伤脾，兼肝侮土也。小便频数而有血，此肝热传胞，而兼挺痿也。用六君子加枳壳、紫苏、山栀，二剂脾胃顿醒。用加味逍遥散加枳壳、紫苏，二剂小便顿清。后节饮食，调理而安。
●地肤大黄汤　治子淋。
大黄　地肤草（各三两）　知母　黄芩（炒）　猪苓　赤芍药　通草　升麻　枳实（炒）　甘草（各二两）
上每服四五钱，水煎服。
●安荣散　治子淋，甚妙。
麦门冬（去心）　通草　滑石　当归　灯心　甘草　人参　细辛（各五分）
上水煎服。
治小便淋痛，心烦闷乱：
瞿麦穗　赤茯苓　桑白皮　木通　葵子（各一钱）　黄芩（炒）　芍药　枳壳　车前子（炒，各五分）
上水煎服。
治子淋小便涩痛：
冬葵子　滑石　木通（各等分）
上每服四五钱，葱白七寸，水煎。
●猪苓散　疗子淋小便涩痛。（方见本卷第三论）
〖附方〗
●羚羊角散（方见四卷首论）
●龙胆泻肝汤（方见二十四卷第八论）
●加味逍遥散
●四物汤（二方见二十四卷第七论）
●肾气丸（即六味丸）
●六味丸
●八味丸（三方见二十四卷第十一论）
●六君子汤
●补中益气汤（二方见二十四卷第六论）
●五淋散
●滋肾丸
●黄芩清肺饮（三方见八卷第一论）
●安胎饮（方见十三卷第二论）

妊娠遗尿方论第六  ***************************
妊娠尿出不知，用白薇、芍药为末，酒调下。或白矾、牡蛎为末，酒调二钱。或鸡毛灰末，酒服一匕。或炙桑螵蛸、益智子仁为末，米饮下。
愚按：前症若脬中有热，宜用加味逍遥散。若脾肺气虚，宜用补中益气汤加益智。若肝肾阴虚，宜用六味丸。
〖附治验〗
一妊娠遗尿内热，肝脉洪数，按之微弱，或两太阳作痛，胁肋作胀。余以为肝火血虚，用加味逍遥散、六味地黄丸寻愈。后又寒热，或发热，或恚怒，前症仍作，用八珍汤、逍遥散兼服，以清肝火、养肝血而痊。
〖附方〗
●加味逍遥散
●八珍汤（二方见二十四卷第四论）
●补中益气汤（方见二十四卷第六论）
●六味地黄丸（方见二十四卷第十一论）

妊娠尿血方论第七  ***************************
妊娠尿血，内热乘于血分，以致血热流渗于脬，名子淋。用葵子一升，研细，水五升，煮二升，分三服。或生艾叶一斤，酒五升，煮一升，分三服。亦治落产后下血。
愚按：前症因怒动火者，宜小柴胡加山栀。因劳动火者，宜补中益气汤。若因厚味积热，宜用加味清胃散。若因肝经血热，宜用加味逍遥散。若因脾气下陷，补中益气汤。若因脾虚血热，宜用加味逍遥散。
〖附治验〗
一妊妇因怒尿血，内热作渴，寒热往来，胸乳间作胀，饮食少思，肝脉弦弱。此肝经血虚而热也，用加味逍遥散、六味地黄丸，兼服渐愈。又用八珍汤加柴胡、丹皮、山栀而痊。
●续断汤　治妊娠下血及尿血。
当归　生地黄（各一两）　续断（半两）　赤芍药（五钱）
上为末，每服二钱，空心用葱白煎汤调下。
治妊娠尿血：
阿胶（炒为末，四两）　熟地黄（用生者四两，酒拌蒸熟，杵膏）
上和丸桐子大。每服七八十丸，空心粥饮下。
●五苓散（去桂，加阿胶，炒，同为粗末）　每四钱，用车前子、白茅根，水煎温服。
●又方　白茅根浓煎汤，吞酒蒸黄连丸。
〖附方〗
●小柴胡汤（方见二十四卷第二论）
●补中益气汤（方见二十四卷第六论）
●加味清胃散（方见二十四卷第一论）
●加味逍遥散
●加味归脾汤（二方见二十四卷第四论）

妊娠胎水肿满方论第八  ***************************
《产乳集》云：妊娠三月，足肿至腿出水，饮食不甘，似水肿，谓之子气。至分娩方消者，此脾胃气虚，或冲任经有血风。《名医录》云：宋少主元徽，与徐文伯微行学针法，文伯见一妊娠足肿，脉之。少主曰：此女形也。文伯白：此鬼胎也，在左而黑。遂用针，胎下果然。亦有脾虚，水气流溢；或因泻痢，脏腑虚寒；或因疟疾饮水，脾虚湿渍；或因水渍于胞，不能分利，皆致腿足肚腹肿症也。
愚按：前症若胸满腹胀，小便不通，遍身浮肿，用鲤鱼汤。脾胃虚弱，佐以四君子。若面目虚浮，肢体如水气，用全生白术散。如未应，用六君子汤。脾虚湿热，下部作肿，用补中益气加茯苓。若饮食失宜，呕吐泄泻，用六君子汤。若腿足发肿，喘闷不安，或指缝出水，用天仙藤散。脾胃虚弱，兼四君子汤。如未应，用补中益气汤。若脾肺气滞，用加味归脾汤，佐以加味逍遥散。
〖附治验〗
一妊娠每胎至五月，肢体倦怠，饮食无味，先两足肿，渐至遍身，后及头面。此是脾肺气虚，朝用补中益气，夕用六君子加苏梗而愈。凡治妊娠，毋泥月数，但见某经症，即用本药为善。
●天仙藤散　治妇人有水气而成胎，以致两腿足浮肿。
天仙藤（洗，略炒）　香附子（炒）　陈皮　甘草　乌药（软白者，辣者良，各五分）
上每服五钱，生姜、木瓜、苏叶各三片，水煎，日三服。
●泽泻散　治妊娠遍身浮肿，上气喘急，大便不通，小便赤涩。
泽泻　桑白皮（炒）　木通　枳壳（麸炒）　槟榔　赤茯苓（各五分）
上姜水煎服。
●《千金》鲤鱼汤　治妊娠腹大，胎间有水气。
白术（五两）　茯苓（四两）　当归　芍药（各三两）
上先以小鲤鱼一头，如食法煮取汁，每汁二盏，入药五钱，姜七片，橘皮少许，煎七分，空心服。
●肾著汤　治妊娠腰脚肿。
茯苓　白术（各八分）　乾姜（炮）　甘草（各一钱）　杏仁（五分）
上水煎服。
●五皮散　治胎水肿满。
大腹皮　桑白皮（炒）　生姜皮　茯苓皮　橘皮（各一钱）　木香（二分）
上水煎服。
治妊娠脚浮肿，因脾衰血化成水，用生料平胃散，姜枣水煎服。或为末，用苏叶汤调下，每服二钱。
●《全生》白术散　治妊娠面目浮虚，四肢肿如水气，名曰胎气，又曰胎肿。
白术（一两）　生姜皮　大腹皮　陈皮　白茯苓（各五钱）
上各为末，每服二钱，米饮下。
〖附方〗
●四君子汤
●六君子汤
●补中益气汤（三方见二十四卷第六论）
●加味归脾汤（方见二十四卷第四论）
●加味逍遥散（方见二十四卷第四论）

妊娠腹内钟鸣方论第九  ***************************
治孕妇腹内鸣，用鼠窟中土为末，入麝香，酒调下三钱，立愈。或黄连浓煎汁，母常呷之。
愚按：《产宝》云：小儿在腹中哭，其治法亦用空房中鼠穴土，或黄连浓煎饮之，立愈，想即是症。又云：脐带上疙瘩，儿含口中，因妊娠登高举臂，脱出儿口，以此作声。令妊妇屈腰就地，如拾物，仍入儿口即止。然黄连性寒，麝香开窍，当酌量用之。

龚彦德孕痈方第十  ***************************
治孕痈，用乌药五钱，水一锺，煎七分，入牛皮胶一两，煎化温服。或薏苡仁煮汁饮之。
愚按：孕痈即是腹内患痈，如前法不应，宜用牡丹皮散，或加薏苡仁汤。（治验见二十四卷）

妊娠不语论第十一  ***************************
孕妇不语，不须服药，临产月但服保生丸、四物汤，产下便语。黄帝问曰：人有重身，九月而喑，何也？岐伯对曰：胞络繫于肾，肾脉贯系舌本，故不能言。十月分娩后，自为之言也。
愚按：前症果《内经》穷理之言，人有患此，当调摄以需之，不必惊畏，而泛用药也。

妊娠伤食方论第十二  ***************************
经曰：饮食自倍，肠胃乃伤。又云：阴之所生，本在五味；阴之五宫，伤在五味；故妊娠伤食，最难调治者。
愚按：东垣先生云：脾胃之气壮，则过时而不饥，多食而不伤。盖胃主司纳，脾主消化，五脏之本也，然食倍而伤者，乃脾气虚而不化也。若投以峻剂，则脾胃复伤，而胎亦损矣。当审其所因而调治之。若饮食停滞，或肚腹作痛，用平胃散。呕吐恶心，加枳壳、砂仁。吞酸嗳腐，加黄连三分，吴茱萸二分。腹满泄泻，用六君子汤。停滞肉食，倍加山楂。停滞面食，倍加麦糵。停滞糯食，用白酒麴末一味。米食停滞，倍加谷糵。鱼腥所伤，倍加陈皮。伤辛热之物，加黄连。伤生冷之物，加砂仁、木香。如不应，更加肉豆蔻、补骨脂。再不应，用四神丸。若脾气下陷，用补中益气汤。凡嗳觉药气，且戒药铒，节饮食。经云：损其脾者，调其饮食，适其寒温。大凡脾胃虚弱，饮食难化，以白术、陈皮为末，等分，陈曲糊丸，常服最善。枳术丸，但可暂用，枳实峻厉，能耗真气，治者慎之。
〖附治验〗
一妊娠因停食，服枳术丸，胸腹不利，饮食益少。更服消导宽中之剂，其胎下坠。余谓此脾气虚而不能承载也。用补中益气及六君子汤，中气渐健，其胎渐安。又用八珍汤加柴胡、升麻，调理而痊。
●木香丸　治妊娠脾胃虚弱，饮食不消，肚腹膨胀，或呕吐泄泻。
木香（二钱）　白术（炒）　人参　白茯苓（各等分）
上为末，面糊丸绿豆大。每服三十丸，熟水下。
●白术散　治妊娠脾胃虚弱，气不调和，饮食易伤。
白术（炒）　紫苏（各一两）　人参　白芷（各三钱，炒）　川芎　诃子皮　青皮（各五钱）　甘草（炒，一钱）
上每服二钱，姜水煎。
〖附方〗
●平胃散（方见七卷第十八论）
●补中益气汤
●六君子汤（二方见二十四卷第六论）
●四神丸（方见八卷第八论）
●八珍汤（方见二十四卷第八论）

妊娠脏躁悲伤方论第十三  ***************************
许学士云：一妇无故，数次悲泣，是为脏躁，用大枣汤而愈。又程虎卿内，妊娠五月，惨慼悲伤，亦投大枣汤而愈。
愚按：前症或因寒水攻心，或肺有风邪者，治当审察。
〖附治验〗
一妊妇无故自悲，用大枣汤二剂而愈。后复患，又用前汤，佐以四君子加山栀而安。
一妊妇悲哀烦躁，其夫询之云：我无故，但自欲悲耳。用淡竹茹汤为主，佐以八珍汤而安。
●大枣汤
甘草（三两）　小麦（三两）　大枣（十枚）
上水六锺，煎三锺，分三服。亦补脾气。
●淡竹茹汤　治妊妇心虚惊悸，脏躁悲伤，或作虚烦。
麦门冬（去心）　小麦　半夏（汤泡，各一钱半）　人参　白茯苓（各一钱）　甘草（五分）
上姜枣并竹茹少许，水煎。
治胎脏躁悲哭，用红枣烧存性，米饮调下。
〖附方〗
●四君子汤（方见二十四卷第六论）
●八珍汤（方见二十四卷第四论）


卷十六·坐月门  ——————————————————————————————————————————————————————————————————————————————————————————

《产宝》方周頲序第一  ***************************
頲闻至灵者人，最重者命。人皆知命之重，而不知养命之方，以至年未衰迈，疾病攻夺，仓卒寻医，多致有误。况妇人病，惟产难为急，子母命悬片时。故产二三胎者，脏腑未衰，血气未减，疾病易治。若产育过多，复自乳子，血气已伤，尤难治。若产后血气未复，胃气益伤，诸症蜂起。此古人所以专治产乳方论，余故编採《产宝》等方，兼拾昝氏之遗，作为论说，粹为一编，刊行于世，以救危急云。时丁巳岁秋八月吉日，周頲谨序。

将护孕妇论第二  ***************************
凡妊娠至临月，当安神定虑，时常步履，不可多睡饱食，过饮酒醴杂药。宜先贴产图，依位密铺床帐，预请老练稳婆，备辨汤药器物。迨产时，不可多人喧鬨怆惶，但用老妇二人扶行，及凭物站立。若见浆水，腰腹痛甚，是胎离其经。令产母仰卧，令儿转身，头向产门，用药催生坐草。若心烦，用水调服白蜜一匙。觉饥，吃糜粥少许，勿令饥渴，恐乏其力。不可强服催药，早于坐草。慎之。
愚按：前论当慎守之。此先哲好生之德，防患于未萌者也，仁哉。

滑胎例第三  ***************************
凡妊娠十月，宜用滑胎汤。
●滑胎枳壳散　令胎瘦产易。湖阳公主每产累日不下，南山道人进此方。
商州枳壳（麸炒，二两）　粉草（炒，一两）
上为末，每服二钱，空心沸汤调，日三服。凡孕六七月宜服之。温隐居加当归、广木香各等分。
易产兼治诸疾，下气宽膈：
枳壳（麸炒，五两）　甘草（一两半）　香附子（三两，炒，去毛）
上为末，每服二钱，用白汤调服。
●内补丸　治妊娠妇冲任脉虚，补血安胎。
熟地黄（二两，用生地酒拌蒸熟杵膏）　当归（一两，炒，为末）
上为末，和丸桐子大。每服三四十丸，温酒或滚汤下。许学士云：大率妊娠，唯在抑阳助阴。然胎前药，唯恶群队，阴阳错杂，别生他病。唯枳壳散所以抑阳，四物汤所以助阴尔。然枳壳散其味多寒，若单服恐致胎寒腹痛，更以内补丸佐之，则阳不致强，阴不致弱，阴阳调和，有益胎嗣。此前人未尝论及也。
易产滑胎，车前子为末，或酒或饮服寸匙。《诗》云：芣苡能令妇人乐有子矣。陆机注云：治妇人产难。愚详孔子序诗云，乐然而生，易于生育，即此谓也。
●神寝丸　临月服之神效。（蕲州施少卿方，蕲州徐大丞传）
枳壳（麸炒，一两）　通明乳香（半两，另研）
上为末，炼蜜丸梧子大。每服三十丸，空心温酒下。
●榆白皮散　治妊娠滑胎易生。
榆白皮　甘草（各二两）　葵子（一两）
上为末，每服五钱，水煎。
孕及九月将产，猪肚一具，煮烂，徐徐自食尽，易生。
●保气散　治宽气进食，瘦胎易产，或居处失宜，顿仆胎动。若胎痛胎漏，兼服佛手散。（见通用方）
香附（四两）　山药（二两）　砂仁（一两）　木香（四两）　粉草（一两）　益智　紫苏叶（各半两）
上为末，每服二钱，白汤调下。
神寝丸、枳壳散见前。此三药，入月宜常服。
●保产无忧散　治妊妇身居安逸，口厌甘肥，忧乐不常，食物不节，致胞胎肥厚，根蒂坚牢，入月服之，则易生矣。
当归　川芎　白芍药　枳壳（麸炒）　乳香（各三钱）　木香　甘草　血馀（即发灰，以獖猪心血和之，各一钱半）
上为末，每三钱，水煎，日二服。神效。

月空方位例第四  ***************************
出《太平圣惠方》，《外台秘要》同
正月　三月　五月　七　月　九月　十一月　在丙壬
二月　四月　六月　八月　十月　十二月　在甲庚

逐月安产藏衣忌向方位第五  ***************************
凡安产藏衣方位，并于卧阁内分布。《太平圣惠方》云：凡妊妇初入月，便写产图一本，以朱书某月某日，空贴在某位。如正月在丙壬，可于壬位安产妇床帐，丙位藏衣之类，贴产房北壁。若值闰月，只看节气用之。又云：每月产图，有雷公、招摇、运鬼力士、天狗、轩辕、大时、咸池、丰隆、吴时、白虎、大夫、天候、狂虎，凡此十三神，并从月建易其位。所谓月空者，按《内经》云：月廓空无写。王冰注云：论月轮中空日也。即非十三神之数。今《太平圣惠方》以六阳月在丙壬，以六阴月在甲庚。正如《外台》所言，正月在丙壬，至十二月在甲庚之类，其理一也。但《外台》言之详，《圣惠》言之简。今人多从其简。或云，凡逐月安产藏衣，并向月德月空方位，所有十三神杀，并从节气更换。若交次月节，便作次月用书产图者，非也。假如正月十四日立春，若妊妇十三日乳卧，岂可作去年十二月用，必依月分用之乃是。若依节气更换，则天德月德，所在差矣。然月空与任，谓之中天空颇相类。议者以为天空者，非十三神之数。盖课中有天乙贵人，其位无可与对者，故此空是谓天空。值此神百事不宜，止宜安产床帐藏衣之类耳。《集圣历》云：天德正月在丁，二月在坤，三月在壬，四月在辛，五月在乾，六月在甲，七月在癸，八月在良，九月在丙，十月在乙，十一月在巽，十二月在庚。
又《堪舆历》，有游年白虎杀神，在太岁后一辰。如太岁卯，则白虎在寅，余仿此推之。若产及藏衣犯之，则子母皆不利。
王子亨云：难产逆生论称犯一切神杀，固有是理。然亦有自然难产，儿自然逆生者，及有产肠俱下者，产已则复如故，此非疾病所致，气血所主。天下之理，盖有不可穷诘者，亦宜知之。
安产藏衣十三神吉凶方位图（图缺） 图一（图缺）

推妇人行年法第六  ***************************
生气方　产妇宜向之坐卧，及产帐向之，开门大吉。
反支方　遇此日即铺灰土，用牛皮或马驴皮讫，铺草，勿令恶血污地，吉。
祸害月　不得于其上产，又不得向之二便，避之大吉。
绝命方　不得于其上产，又不得向之大小便，避之吉。
悬尸日　遇此日产，不得攀绳，宜悬马辔，攀之大吉。
闭肚方　临月至满月，并不得向之大小便，及弃不净之水，谨之吉。
八庄方　产帐不得向之开门，忌之大吉。
生　反　祸　绝　悬　闭　八　产　宜　宜
气　支　害　命　尸　肚　庄　母　卧　唤
方　方　月　方　日　方　方
十三岁行年在庚申。坤（正、七月）。离巽（辰戌日。）
在正西偏北辛，在正东偏北甲，黄色衣西南首，西南方黄衣师看产。
十四岁行年在己未。离（二、八月）。坤兑（卯酉日。）
在正北偏西壬，在正北偏东癸，赤色衣正南首，正南方赤衣师看产。
十五岁行年在戊午。坎（三、九月）。乾艮（寅申日。）
在正北偏东癸，在正北偏西壬，黑色衣正北首，正北方黑衣师看产。
十六岁行年在丁巳。震（四、十月）。艮乾（丑未日。）
在正东偏北甲，在正西偏北辛，青色衣正东首，正东方青衣师看产。
十七岁行年在丙辰。艮（五、十一月）。震艮（子午日。）
在正东偏南己，在正西偏南庚，黄色衣东北首，东北方黄衣师看产。
十八岁行年在乙卯。乾（六、十二月）。坎震（巳亥日。）
在正南偏东丙，在正南偏西丁，白色衣西北首，西北方白衣师看产。
十九岁行年在甲寅。兑（正、七月）。巽离（辰戌日。）
在正南偏西丁，在正南偏东丙，白色衣正西首，正西方白衣师看产。
二十岁行年在癸丑。巽（二、八月）。兑坤（卯酉日。）
在正西偏南庚，在正东偏南乙，青色衣东南首，东南方青衣师看产。
二十一岁行年在壬子。坤（三、九月）。离巽（寅申日。）
在正西偏北辛，在正东偏北甲，黄色衣西南首，西南方黄衣师看产。
二十二岁行年在辛亥。离（四、十月）。坤兑（丑未日。）
在正北偏西壬，在正北偏东癸，赤色衣正南首，正南方赤衣师看产。
二十三岁行年在庚戌。坎（五、十一月。）干艮（子午日。）
在正北偏东癸，在正北偏西壬，黑色衣正北首，正北方黑衣师看产。
二十四岁行年在己酉。震（六、十二月。）艮乾（巳亥日。）
在正东偏北甲，在正南偏北辛，青色衣正东首，正东方青衣师看产。
二十五岁行年在戊申。艮（正、七月）。震坎（辰戌日。）
在正东偏南乙，在正西偏南庚，黄色衣东北首，东北方黄衣师看产。
二十六岁行年在丁未。乾（二、八月）。坎震（卯西日。）
在正南偏东丙，在正南偏西丁，白色衣西北首，西北方白衣师看产。
二十七内阁行年在丙午。兑（三、九月）。巽离（寅申日。）
在正南偏西丁，在正南偏东丙，白色衣正西首，正西方白衣师看产。
二十八岁行年在乙巳。巽（四、十月）。兑坤（丑未日。）
在正西偏南庚，在正东偏北乙，青色衣东南首，东南方青衣师看产。
二十九岁行年在甲辰。坤（五、十一月。）离巽（子午日。）
在正西偏北辛，在正东偏南甲，黄色衣西南首，西南方黄衣师看产。
三十岁行年在癸卯。离（六、十二月）。坤兑（巳亥日。）
在正北偏西壬，在正北偏东癸，赤色衣正南首，正南方赤衣师看产。
三十一岁行年在壬寅。坎（正、七月）。乾艮（辰戌日。）
在正北偏东癸，在正北偏西壬，黑色衣正北首，正北方黑衣师看产。
三十二岁行年在辛丑。震（二、八月）。艮乾（卯酉日。）
在正东偏北甲，在正西偏北辛，青色衣正东首，正东方青衣师看产。
三十三岁行年在庚子。艮（三、九月）。震坎（寅申日。）
在正东偏南乙，在正西偏南庚，黄色衣东北首，东北方黄衣师看产。
三十四岁行年在己亥。乾（四、十月）。坎震（丑未日。）
在正南偏东丙，在正南偏西丁，白色衣西北首，西北方白衣师看产。
三十五岁行年在戊戌。兑（五、十一月。）巽离（子午日。）
在正南偏西丁，在正南偏东丙，白色衣正西首，正西方白衣师看产。
三十六岁行年在丁酉。巽（六、十二月。）兑坤（巳亥日。）
在正西偏南庚，在正东偏南乙，青色衣东南首，东南方青衣师看产。
三十七岁行年在丙申。坤（正、七月）。离巽（辰戌日。）
在正西偏北辛，在正东偏北甲，黄色衣西南首，西南方黄衣师看产。
三十八岁行年在乙未。离（二、八月）。坤兑（卯酉日。）
在正北偏西壬，在正北偏东癸，赤色衣正南首，正南方赤衣师看产。
三十九岁行年在甲午。坎（三、九月）。乾艮（寅申日。）
在正北偏东癸，在正北偏西壬，黑色衣正北首，正北方黑衣师看产。
四十岁行年在癸巳。震（四、十月）。艮乾（丑未日。）
在正东偏北甲，在正西偏北辛，青色衣正东首，正东方青衣师看产。
四十一岁行年在壬辰艮（五、十一月）。震坎（子午日。）
在正东偏南乙，在正西偏南庚，黄色衣东北首，东北方黄衣师看产。
四十二岁行年在辛卯。乾（六、十二月。）坎震（巳亥日。）
在正南偏东丙，在正南偏西丁，白色衣西北首，西北方白衣师看产。
四十三岁行年在庚寅。兑（正、七月）巽离（辰戌日。）
在正南偏西丁，在正南偏东丙，白色衣正西首，正西方白衣师看产。
四十四岁行年在己丑，巽（二、八月）。兑坤（卯酉日。）
在正西偏南庚，在正东偏南乙，青色衣东南首，东南方青衣师看产。
四十五岁行年在戊子。坤（三、九月）离巽（寅申日。）
在正西偏北辛，在正东偏北甲，黄色衣西南首，西南方黄衣师看产。
四十六岁行年在丁亥。离（四、十月）。坤兑（丑未日。）
在正北偏西壬，在正北偏东癸，赤色衣正南首，正南方赤衣师看产。
四十七岁行年在丙戌。坎（五、十一月。）乾艮（子午日。）
在正北偏东癸，在正北偏西壬，黑色衣正北首，正北方黑衣师看产。
四十八岁行年在乙酉。震（六、十二月。）艮乾（巳亥日。）
在正东偏北甲，在正西偏北辛，青色衣正东首，正东方青衣师看产。
四十九岁行年在甲申。艮（正、七月。）震坎（辰戌日。）
在正东偏南乙，在正西偏南庚，黄色衣东北首，东北方黄衣师看产，坐产时更用后法。

体玄子借地法第七  ***************************
东借十步，西借十步，南借十步，北借十步，上借十步，下借十步。
壁方之中，四十馀步，安产借地，或有污秽，或有东海神王，或有西海神王，或有南海神王，或有北海神王，或有日游将军，白虎夫人，远去十丈，轩辕招摇，举高十丈，天符地轴，入地十丈，令地空閒。产妇某氏，安居无所妨碍，无所畏忌，诸神拥护，百邪速去，急急如律令敕。（前项借地法于入月一日，朱书一本，贴产妇房内墙壁上，更不须避忌神杀也。）

禁草法第八  ***************************
（铺草及毡褥讫，即咒曰）
铁铁汤汤，非公所当，是王一言得之铜，一言得之铁，母子相生俱蔑铁，急急如律令。

禁水法第九  ***************************
（欲产时贮水咒曰）
南无三宝水，水在井中为井水，水在河中为河水，水在器中为净水，水在法中为真水，自知非真，莫当真水。
以净持浊，以正治邪，日游月杀，
五士将军，青龙白虎，朱雀玄武，
招摇天狗，轩辕女妓，天吞地吞，
悬尸闭肚，六甲禁讳，十二神王，
土符伏神，各安所在，不得动静，
不得忌干，若有动静，若有忌干，
施以神咒，当摄汝形。
阿佉尼阿毗罗莫多梨娑地梨娑河。

入月预备药物第十  ***************************
愚按：前所预备内佛手、保气、枳壳、榆皮、黑神、大圣、蕊石七散，神寝、保生、理中三丸，催生、黑虎二丹，及催生神符，又葵子、生地黄、羌活、竹茹、乌梅、雌雄石燕、甘草、海马、衔铁、大枣、陈皮、姜钱、黑豆、白蜜、无灰酒、童子小便、酸醋、白米汤、瓶、锅、铫、断脐线、剪之类，可谓周恤之至矣。内花蕊石散，为血入胞衣，胀大不能下，或恶露上攻，不能甦醒。佛手散，治血虚之危症。加味芎归汤，治交骨不开。蓖麻子，治胞不能上下。失笑散，治恶露腹痛，不省人事。蜡油调滑石涂入产门，为滑胎之药。清魂散，治血晕等症。平胃散、朴硝、水银，为腐化死胎之剂。八珍汤，补血气虚损。已上诸方皆为紧要之药，必不可缺。其断脐带，先用线近脐扎紧，帛裹咬断。如天气风寒，或难产，母子劳伤元气者，先扎脐带，以油纸捻烧断，此又为回生起死之要法也。故治者，当审其宜，不可概信而用之。

催生灵符第十一  ***************************
灵符宜以水飞朱砂书之，贴于房内北壁上，至坐蓐之时，将符以针扎就盏内化之，温水调服。
治难产及横生逆产，胞衣不下。灵符见后。（出《圣惠方》，《局方》同）
图二（图缺） 图三（图缺）
不安稳朱
书贴产妇
处北壁上
图四（图缺）
觉不安稳
书贴枕上
图五（图缺）
横生，朱砂
书书此符
以顺水吞下
图六（图缺）
此四符，入月一日，墨书鞋底上，密安产妇席蓐下，勿令人知
图七（图缺）
此三符，遇产难以墨书吞之
图八（图缺）
此四符，遇胞衣不出以朱书吞之
谨按：前所著方论、图向、符诀一帙，自夫人泛视之，以为迂远。然艰于得子者，互相质问，则惟此书为要，屡试有明验也。余每观其护孕之方，极为曲当；易产之药，悉有根据。至于图向之趋避，吉凶所关，符诀之玄微，神妙显用，其诚有得于诸先哲者乎！不然，王太仆诸公，深于奥理者也，岂谬论耶？则是书也，诚妊娠良方，家户之所当珍藏考究者。使舍此而施治，于妊妇鲜不有误矣。观者勿以为迂远云。


卷十七·产难门  ——————————————————————————————————————————————————————————————————————————————————————————

产难论第一  ***************************
妇人以血为主，惟气顺则血和，胎安则产顺。今富贵之家，过于安逸，以致气滞而胎不转动。或为交合，使精血聚于胞中，皆致产难。若腹或痛或止，名曰弄胎，稳婆不悟，入手试水，致胞破浆干，儿难转身，亦难生矣。凡产直候痛极，儿逼产门，方可坐草。时当盛暑，倘或血运血溢，当饮清水解之。冬末春初，产室用火和暖下部，衣服尤当温厚，方免胎寒血结。若临月洗头濯足，亦致产难。
愚按：丹溪先生曰：余族妹苦于难产，遇胎则驱之，予甚悯焉。盖其形肥而勤女工，形肥则气虚，久坐则气不运，而儿在胞胎，因亦不能自运耳。当补其母之气，则儿健易产，故后有孕。至五六月，遂以紫苏饮加补气药，与之数十贴而产甚快。大要在随母之禀性。若胎胞破早，血水先干，或难产劳伤气血者，煎八珍汤，或十全大补汤加益母草，不时与服，以协济之。或以黄耆数斤，芎、归四五斤许，大釜水煎，药气氤氲满室，使产妇口鼻俱受其气。脐带以油纸捻烧断，补接其阳气。稳婆须择老练者，当先施惠，预说与知。倘有生息不顺，只说是未产，或是双胎，只说胎衣未下，恐惊则气散，愈难生息。
〖附治验〗
荆妇孟冬分娩艰难，劳伤元气，产子已死。用油纸捻烧断脐带，藉其气以暖之，俄顷忽作声。此儿后无伤食作泻之症，可见前法之功不诬。世用刀器断脐带，子母致危者，竟不知其由矣。且稳婆又喜平日常施小惠，得其用心，兼以安慰母怀，故无虞耳。一稳婆云：我止有一女，正分娩时，适当巡街侍御行牌取我，视其室分娩，女因惊吓，未产而死。后见侍御更以威颜分付，迨视产母，胎虽顺而头偏在一边，以致难产。因畏其威，不敢施手，由是其母子俱不能救。
●紫苏饮（方见十二卷第八论）
●十全大补汤
●八珍汤（二方见二十四卷第四论）

杨子建《十产论》第二  ***************************
凡生产先知此十证，庶免子母之命折于无辜也。世之救生者，少有精良妙手，多致倾命，予因伤痛而备言之。
〔一曰正产〕
正产者，言怀胎十月，阴阳气足，忽然作阵疼痛，胎至穀道，浆破血下，儿即正产。
〔二曰伤产〕
伤产者，言怀胎未足月，有所伤动，以致忽然脐腹疼痛，或服催药过早，或产母努力太早，逼儿错路，不能正生。凡分娩须待儿身转顺，头对产门，努力一送，儿即正生。
〔三曰催生〕
催生者，言欲产时儿头至产门，方服药催之。或经日久，产母困倦难生，宜服药以助其血气，令儿速生。
〔四曰冻产〕
冻产者，言天气寒冷，产母血气迟滞，儿不能速生。故衣裳宜厚，产室宜暖，背心宜温和，庶儿易生。
〔五曰热产〕
热产者，言盛暑之月，产妇当温凉得宜。热甚，产母则头疼，面赤昏晕。若产室人众，热气蒸逼，亦致前患，名曰血晕。若夏月风凉阴雨，亦当谨避。
〔六曰横产〕
横产者，言儿方转身，产母用力逼之故也。凡产母当令安然仰卧，稳婆先推儿身顺直，头对产门，以中指探其肩，不令脐带羁扳，方用药催之，继以产母努力，儿即生。
〔七曰倒产〕
倒产者，言儿未能转身，产母努力故也。当令产母仰卧，稳婆推入，候儿自顺。著良久不生，令稳婆手入产户一边，拨儿转顺，近产门却服催药，并努力即下。
〔八曰偏产〕
偏产者，言儿回身未顺生路，产母努力逼儿，头偏一边，产虽露顶，非也，乃额角耳。当令产母仰卧，稳婆轻手正其头向产门，却令产母努力，子即下。若儿顶后骨，偏拄穀道露额，令稳婆以绵衣炙暖，裹手于穀道外傍，轻手推正，令产母努力，儿即生。
〔九曰碍产〕
碍产者，言儿身已顺，门路已正，儿头已露，因儿转身，脐带绊其肩，以致不能生。令产母仰卧，稳婆轻推儿向上，以中指按儿肩，脱脐带，仍令儿身正顺，产母努力，儿即生。
〔十曰坐产〕
坐产者，言儿之欲生，当从高处牢系手巾一条，令产母以手攀之，轻轻屈坐，令儿生下。不可坐，抵儿生路。
〔十一曰盘肠产〕
赵都运恭人，每临产则子肠先出，然后产子，其肠不收，名曰盘肠。稳婆以醋水各半盏，默然噀产妇面背才收，不可不知。
愚按：前症古方以蓖麻子仁四十九粒，研涂产母头顶，肠收上即洗去。其肠若干，以磨刀水少许温润之，再用磁石煎汤服之，即收上。磁石须阴阳家用有验者。若以水噀母面背，恐惊则气散。
治盘肠产，以半夏为末，搐鼻中，肠自上。
●又方　大纸捻，以麻油润灯，吹灭，以烟燻产妇鼻中，肠即上。
●又方　肠出，盛以洁净漆器，浓煎黄耆汤浸之，肠即上。

催生方论第三  ***************************
五行论命，以年月日时、支干五行相生相值，以推其贵贱。其间最切要者时也，得其时则终身富贵，失其时则一世贫贱。然则命禀于有生之初，岂可催乎！世之催生之说，盖为产难而设也。今开历验数方于后：
●催生柞木饮子　治产难，或胎烂腹中，腹闷，其效如神。
生柞木（一尺，锉）　甘草（大者五寸，锉五段）
上用水三锺，纸封罐口，煎一锺半，候胎顺产门，徐徐温服，即时分娩，更无诸苦。切不可早于坐草，及稳婆下手催逼。
●催生如神散　治逆产横生，其功甚大。
百草霜　白芷（不见火，各为末，等分）
上每服三钱，至胎顺产门，以童便、米醋和如膏，加沸汤调下。或童便酒煎。进二服。然血得黑则止。此药大能固血，又免血乾，甚妙。
●如圣散　用黄蜀葵花焙为末，热汤调下二钱，若漏血，胎胞乾涩难产，并进三服即产。如无花，用葵子末半两吞，调温酒服，尤妙。若打扑胎死，红花酒调下。
●顺生丹　治症同上。
兔脑髓（去皮膜，研如膏）　明乳香（一两，细研）　母丁香（末，一两）　麝香（一钱，研细）
上以兔脑髓丸鸡头大，阴乾。每服一丸，温水下。男左女右，手握出。兔脑，腊月者尤佳。
●又方　通明乳香一块，如枣子大，为末，腰痛时用冷水、醋少许调服，扶立，令两手拿石燕二个，念医灵药圣三遍，行数步，坐草便生，更无痛楚，神效。
愚按：前法观之，似迂远，用者云甚验。
●治产不顺
蛇蜕（一条，全者）　蚕蜕纸（一张，无则一方）
上入新瓦瓶内，盐泥固济，烧存性为末，煎榆白皮汤下一钱，三服，觉痛便生。
●又方　用伏龙肝研末，每服一钱，酒调下，儿头戴土而下。
●又方　吞槐子十四粒即下。
●又方　当归为末，酒调一钱服，良久再服。
●一方　用鱼胶一尺许，新瓦上煅灰，陈醋调服立下。
●又方　大朱砂于端午日晒起，以百日为度，研为细末，用腊月兔脑髓丸绿豆大。欲产时，粥饮下一丸，良久便生。其药男左女右，手中握出。晒朱砂，不得著雨。
●又方　腊月兔头煅为末，葱白煎汤，调二钱，立生。或腊月兔血，纸袋盛，挂当风处阴乾，为末，煎乳香汤调下二钱。或兔皮和毛烧为末，酒调下二钱，即下。如胎衣未下，再服。
●神妙乳砂丹　用明乳香为末，以猪心血丸桐子大，朱砂为衣，阴乾。每服二丸，嚼碎冷酒下，良久未生再服。难产以莲叶蒂七个，水煎化服二丸，良久未生再服。胞浆先干，胎不得下，急服大料四物汤，滋其血气；并浓煎葱汤，熏洗产户；更用油烛涂产户内，却服前药。胎死不下，用朴硝五钱，滚汤调下。或平胃散一服。胞衣未下，酒水服一丸。横逆不顺，先用如神散。（方见前）产门不开，用加味芎归汤，仍服二丸，须月初上辰日修合，盐涂儿足底，急强摩之即产。
●应急方　好墨，新汲水浓磨服之，墨水裹儿出。
●又方　清油同蜜等分，入滚汤少许调服，或油煎一盏服之。或路傍破草鞋一只，取鼻络小耳绳烧灰，酒调服。

交骨不开产门不闭方论第四（新附）  ***************************
窃谓交骨不开，产门不闭，皆由元气素弱，胎前失于调摄，以致血气不能运达而然也。交骨不开，阴气虚也，用加味芎归汤、补中益气汤。产门不闭，气血虚也，用十全大补汤。
〖附治验〗
地官李孟卿，娶三十五岁女为继室，妊娠虑其难产，索加味芎归汤四剂备用。果产门不开，止服一剂，顿然分娩。
上舍怀德之室，产门不开，两日未生，服前药一剂，即时而产。怀德传服此方，用者无有不验。
一妇人分娩最易，至四十，妊娠下血甚多，产门不开，与前汤一剂，又以无忧散斤许，煎熟，时时饮之，以助其血而产。
一产妇阴门不闭，发热恶寒，用十全大补加五味子，数剂而寒热退；又用补中益气加五味子，数剂阴户敛。若初产肿胀，或焮痛而不闭者，用加味逍遥散。若肿既消而不闭者，用补中益气汤，切忌寒凉之剂。
一妇人脾胃素弱，兼有肝火，产后阴门肿痛，寒热作渴，呕吐不食，敷大黄等药，服驱利之剂，肿及于臀，虚症蜂起。此真气虚也，先用六君子以固脾胃，乃以补中益气汤升举而消。
一产妇失治，肿溃不已，形体消瘦，饮食少思，朝寒暮热，自汗盗汗，半年矣。余用补中益气加茯苓、半夏以健脾胃，脓水渐少，饮食渐进。用归脾汤以解脾郁，共五十馀剂，元气复而疮亦愈矣。
一产妇阴门不闭，小便淋沥，腹内一物攻动，胁下或胀或痛，用加味逍遥散加车前子而愈。
一妇人子宫肿大，二日方入，损落一片，殊类猪肝，面黄体倦，饮食无味，内热晡热，自汗盗汗。用十全大补汤二十馀剂，诸症悉愈，仍复生育。
●加味芎归汤　治交骨不开，不能生产。
川芎　当归（各一两）　自死龟板（一个，酥炙）　妇人头发（一握，烧存性）
上为散，每服五钱，水煎服。约人行五里，即生。如胎死亦下。灼过龟板亦可。
〖附方〗
●十全大补汤（方见二十四卷第四论）
●补中益气汤（方见二十四卷第六论）

郭稽中产难方论第五  ***************************
论曰：产难者，因儿转身，将儿枕血块破碎，与胞中败血壅滞，儿身不能便利，是以难产。急服胜金散，消散其血，使儿自易生。陈无择云：多因儿未转身，坐草太早，或努力太过，以致胞衣破而血水乾，产路涩，而儿难下。宜先服催生如神散，以固其血。设或逆生横产，当用前法针刺。
●胜金散
麝香（末，一钱）　豆豉（一两）
上每服一钱，用秤锤烧赤淬酒下，催生如神。散亦可用。

产难子死腹中方论第六  ***************************
产难子死腹中，多因惊动太早，或触犯禁忌，其血先下，胎乾涸而然也。须视产母舌，若青黑，其胎死矣，当下之。故产室坐卧，须顺四时方向，并遵五行避忌则吉。
〖附治验〗
一稳婆之女，勤苦负重，妊娠腹中阴冷重坠，口中甚秽。余意其胎已死，令视其舌青黑，与朴硝半两许服之，化下秽水而安。
一妇人胎死，服朴硝下秽水，肢体倦怠，气息奄奄，用四君子为主，佐以四物、姜、桂，调补而愈。
●又方　水银半两，桂末一钱，作一服，温酒调下，粥饮亦可。
●又方　以利斧煅赤，置酒中，待温饮之，其子便下。
●又方　用锡粉、水银各一钱，枣肉丸大豆许，水吞下，立出。
●又方　朴硝三钱，温童便调下。猫、犬、牛畜用之皆验。
●又方　平胃散五钱，酒水各一盏，煎至一盏，投朴硝五钱，再煎三五沸温服，其胎即化水而出。
《宝庆方》云：凡欲断脐带，先以系物坠下，后可断之，否则胞衣上即冲心而死。
〖附方〗
●四君子汤
●四物汤（方见二十四卷第六论）

产难生死诀第七  ***************************
欲产之妇脉离经。
《难经》云：一呼三至曰离经。此是阳加于阴一倍也。一呼一至，亦曰离经。此是阴加于阳四倍也。注云：经者常也，谓脉离常络之处。细而言之，一呼脉再至，一吸脉再至，曰平和之脉。故一呼脉行三寸，一吸脉行三寸，呼吸定息，脉行六寸，一日一夜，一万三千五百息，脉行八百一十丈。乃于一周，复从始之，经再行。今一呼脉三至，一吸脉三至，呼吸定息，脉行九寸。一日一夜，脉行通计一千二百一十五丈，过于平脉之数，不在所起之经再起，故曰离经。若一呼一至，脉行寸半；一吸一至，脉行寸半；呼吸定息，脉行三寸。一日一夜，通计脉行得四百单五丈，乃谓一周，是不及平脉之数。周而复始，亦不在所起之经再起，亦曰离经也。
沉细而滑也同名。
临产之妇，脉见沉细而滑者，乃肾脏本脉之形。然肾系胞胎，见此脉者，亦与离经之脉同名也。
夜半觉痛应分诞，来日日午定知生。
若妊妇夜半时觉腹痛，定知来日午时当分娩也。《圣惠方》云：夜半子时觉腹痛，来日午时必定生产。谓子午相半，正半日观数也。
身重体热寒又频，舌下之脉黑复青，反舌下冷子当死，腹中须遣子归冥。
凡妊妇身有沉重者，胃气绝也。又体热寒慄频并者，正气衰，阴气盛也。若舌卷下，脉青黑色者，及舌反捲上，冰冷不温者，子母俱死之候。
面赤舌青细寻看，母活子死定应难。
凡妊妇面色赤，是荣气流通，母活之候。舌上青色，是妊脉络绝，胎死之候。
唇口俱青沫又出，子母俱死总高判。
若妊妇唇口俱青色者，荣卫气绝也。又口中吐出痰沫者，是脾胃之气俱绝。此是子母俱死之候也。
面青舌青沫出频，母死子活是知真。不信若能看应验，寻之贤哲不虚陈。
凡妊妇面与舌皆青色，又吐痰沫者，是产妇荣卫俱绝，胎气冲上之候。此是子活母死之候，产下子，母必死也。此古贤哲应验之文，不虚妄陈其说也。
新产之脉缓滑吉，实大弦急死来侵。
凡妇人新产之后，其脉来缓滑者，为气血通利调和，是安吉之兆也。若见牢大弦急之脉则凶，必死之脉也。
若得沉重小者吉，忽若坚牢命不停。
若产妇诊得沉重微小者，此是形虚脉虚相应，故云吉兆之脉。忽然诊得坚硬牢实之脉，是脉盛形衰相反，性命不可停留，必死也。
寸口涩疾不调死。
若产后寸口脉涩疾，大小不调匀者，此是血气衰绝之脉，故云死也。
沉细附骨不绝生。
若重手按之乃得，其脉沉细，附著于骨，不断绝有力者，此生活之兆也。
审看此候分明记，长鬚念此向心经。
凡为医者，宜随时审脉证，分明记于心胸也。
愚按：前论与《脉诀刊误》所云不同，观者审之。


卷十八·产后门  ——————————————————————————————————————————————————————————————————————————————————————————

产后将护法第一  ***************************
妇人产毕，饮热童便一盏，闭目少坐，上床倚高，立膝仰卧，不时唤醒，及以醋涂鼻，或用醋炭及烧漆器，更以手从心擀至脉下，使恶露不滞，如此三日，以防血晕血逆。酒虽行血，亦不可多，恐引血入四肢，目光昏晕。宜频食白粥少许。一月之后，宜食羊肉、猪蹄少许。仍慎言语、七情、寒暑、梳头、洗足，以百日为度。若气血素弱者，不计月日，否则患手足腰腿痠痛等症，名曰蓐劳，最难治疗。初产时，不可问是男女，恐因言语而泄气，或以爱憎而动气，皆能致病。不可独宿，恐致虚惊。不可刮舌，恐伤心气。不可刷齿，恐致血逆。须血气平复，方可治事。犯时微若秋毫，成病重如山岳，可不戒哉。

产后调理法第二  ***************************
产后将息如法，脏腑调和，庶无诸疾苦。须先服黑神散、四物汤、四顺理中丸、七宝散。若壮热头痛，此乳脉将行，用玉露散。头目不清，是血晕，用清魂散。粥食不美，是胃气虚，用四顺理中丸。
愚按：丹溪先生云：肉汁发阴经之火，易成内伤之病。当归丸、当归建中汤、四顺理中丸虽滋补，悉犯桂、附、乾姜僭热之剂，脏腑无寒，何处消受。若夫儿之初产，母腹顿宽，便啖鸡子火盐，不思鸡子难化，火盐发热，展转为病。医者不识，妄指他病，率尔用药，宁不误人？余每见产妇之无病者，皆不用黑神散与鸡子、火盐、诸般肉食，每白粥调理，间以些小石首鱼，干淡食之。至半月以后少食，虽鸡子亦豁开煮之，方能养胃却痰。彼富贵之家，娇姿之妇，率有白带头风，气痛膈满，痰逆口乾，经事不调，发脱体热，皆因失于调理所致也。

产后通用方第三  ***************************
愚按：前方即产后诸症各门，自有方论主治，故不再录。

胞衣不出方论第四  ***************************
郭稽中曰：胎衣不下者，因气力疲惫，不能努出，或血入衣中，胀大而不能下，以致心胸胀痛喘急。速服夺命丹，血散胀消，其衣自下。牛膝散亦效。
愚按：前症若出而气虚不能入，用补中益气汤。或蓖麻子仁一两，研涂母头顶心，即上。若胎衣不下，用蓖麻子仁，涂右脚心。胎衣下，急洗之，缓则胎衣仍入。益母丸亦效。若胎衣未下，若欲断脐带，须先以少物系坠，然后断之。
〖附治验〗
一妇人胞衣不出，胸腹胀痛，手不敢近，用滚酒下失笑散一剂，恶露、胎衣并下。
一产妇胎衣不出，腹作痛，手按痛稍缓，此气虚而不能送出也，用无忧散而下。前症常询诸稳婆云：宜服益母草丸。或就以产妇头发，入口作呕，胎衣自出。其胎衣不出者，必死，授与前法甚效。
●夺命丹
附子（半两，炮）　牡丹皮（一两）　乾漆（一钱，炒烟尽）　大黄（末一两）
上为末，醋煎大黄成膏，丸桐子大。温酒吞五七丸。
●花蕊石散　治产后败血不尽，血迷血晕，腹中胎衣不下至死。心头暖者，急用一服，化水即出，其效如神。
花蕊石（一斤）　上色硫黄（四两）
上和匀，先用纸泥封固瓦罐一个，入二药，仍封固，阴乾。如急用以焙笼内炙乾，用炭煅赤，去火，次日取出细研。每服一钱，童便热酒下。
●牛膝散　治胎衣不出，腹中胀痛。急服此药，腐化而下，缓则不救。
牛膝　川芎　朴硝　蒲黄（各三两）　当归（一两五钱）　桂心（五钱）
上每服五钱，姜三片，生地黄一钱，水煎。
〖附方〗
●补中益气汤（方见二十四卷第六论）
●失笑散（方见十六卷第五论）
●无忧散（方见十六卷第三论）
●益母草丸（方见十卷第九论）
●又方　用灶下土三四钱，好醋调和，纳脐中；续煎生甘草汤半盏，或以醋汤饮之，即出。
●又方　用蓖麻子仁研烂，涂足心，下即洗去。
●又方　用红花一两，酒煮浓汁服。
●又方　用鹿角镑三钱为末，煮葱白汤调服。
●又方　取产母鞋底炙热，熨小腹上下二七次。
●又方　用浸苎水浓煮，温饮二碗立下。
●又方　用皂角棘烧为末，每服一钱，温酒下。

产后血晕方论第五  ***************************
产后血晕，乃血入肝经，甚至眼花胸闷，用黑神散主之。下血过多，用清魂散补之。或以醋汤细饮。或预烧秤锤以醋沃之。或酽醋涂口鼻。或烧漆器熏之，使产母鼻吸其气。庶无此患。
愚按：前症若恶露上行，用失笑散。血下过多，芎归汤。若过劳所伤，补中益气汤。气血虚极，用清魂散。大凡产后口眼喎斜等症，当大补气血为主，而兼以治痰。若脾胃虚弱，用六君子汤。苟于七月之前，服安胎饮。至八九月间，加大腹皮、黄杨头。元气虚弱，八珍汤。临产，用无忧散。则无前患。
〖附治验〗
一妇八月胎下坠或动，面黄体倦，饮食少思。此脾气虚弱，用补中益气汤倍白术，加苏梗，三十馀剂而安。产后眩晕，胸满咳嗽，用四物加茯苓、半夏、桔梗而愈。
一妊妇因产饮酒，恶露甚多，患血晕，口出酒气。此血得酒热而妄行，虚而作晕也。以佛手散加煨甘葛二钱，一剂而痊。酒性慓悍，入月及产后不宜饮，恐致前症。产室人众，气热喧嚷，亦致此症。
●夺命丹　治血晕腹痛，没药、血竭末等分，每服二钱，热童便、热酒下。
●牡丹皮散　治产后恶露闷绝。
牡丹皮　芒硝　大黄（蒸，各一两）　冬瓜仁（三七粒，去皮尖）
上每五钱，水煎服。
●清魂散　治产后气血暴损，虚火妄动，血随火上，以致心神昏乱，口噤眼花，甚至闷绝而苏。
泽兰叶　人参（各一钱）　荆芥（三钱）　川芎（一钱）
上各另为末，和匀，每服一二钱，热汤和酒调罐之。
●当归芍药汤（方见十二卷第十二论）
●一方　五灵脂末，半生半炒，每服二钱，温酒灌入喉即愈。
●一方　荆芥为末，童便调。
●一方　神麴末，每服二钱，热水调。
●一方　韭菜切，入瓶内，注热醋，以瓶口对鼻，气入即醒。
●一方　半夏为末，丸豆大，入鼻中即醒。亦疗五绝。
●一方　赤小豆为末，东流水和服钱许。不瘥再服。
●佛手散　治产后去血，眩晕欲绝。（方见十二卷第七论。）
●又方　松烟墨二钱，烧赤，窨灭为末，温酒调半匕。京墨亦可。或烧漆器，取烟燻之。
〖附方〗
●失笑散（方见二十卷第五论）
●补中益气汤
●六君子汤
●四物汤（三方见二十四卷第六论）
●安胎饮（方见十二卷第二论）
●无忧散（方见十六卷第二论）

产后颠狂方论第六  ***************************
产后颠狂，乃败血上冲，用大圣泽兰散加砂仁末三分，煎酸枣仁汤调下。或朱砂二钱，研细，以乳汁调和，入紫项活地龙一条，滚二三沸去之，入酒，再用重汤煮温，分三服。
愚按：前症乃血虚神不守舍，非补养元气不可。仍参后各门互用。
〖附治验〗
一产妇患前症，或用大泽兰汤而愈。后又怔忡妄言，其痰甚多，用茯苓散补其心虚顿愈。又用八珍散，加远志、茯神，养其气血而安。
一产妇亦患此，用化痰安神等药，病益甚，神思消烁。余以为心脾血气不足，用大剂参、术、芎、归、茯神、酸枣仁，四斤余而安，乃以归脾汤五十馀剂而愈。
〖附方〗
●隐居泽兰汤（方见二十卷第六论）
●茯苓散（方见十九卷第三论）
●八珍散
●归脾汤（二方见二十四卷第四论）

产后狂言谵语方论第七  ***************************
产后狂言谵语，乃心血虚也，用朱砂末酒调下，龙虎丹参丸、琥珀地黄丸亦可。如惊悸、歌哭、颠狂等症，当参十九等卷治之。
愚按：前症当固胃气为主，而佐以见症之药为善。若一于攻痰，则误矣。
〖附治验〗
一产妇形体甚倦，时发谵语，用柏子仁散稍愈，又用加味归脾汤而愈。又因怒，仍狂言胁痛，小便下血，用加味逍遥散，以清肝火、养肝血顿瘥，又佐以加味归脾汤而安。
治败血上冲，发热狂走，脉虚大者：
乾荷叶　生地黄　牡丹皮（各等分）
上浓煎汤，调生蒲黄二钱，服之即止。
●妙香散　治产后语言错乱，用生地、当归煎汤，调服立效。（方见六卷第八论）
〖附方〗
●小柴胡汤（方见二十四卷第二论）
●柏子仁散（方见十九卷首论）
●加味归脾汤（方见二十卷第四论）

产后不语方论第八  ***************************
产后不语，因心气虚而不能通于舌，则舌强不能言语者，宜服七珍散。余法推其所因而治之可也。
愚按：经云：大肠之脉，散舌下。又云：脾之脉，是动则病舌本强，不能言。又云：肾之别脉，上入于心，系舌本，虚则不能言。窃谓前症，若心肾气虚，用八珍散。肾虚风热，地黄饮。大肠风热，加味逍遥散加防风、白芷。脾经风热，秦艽升麻汤。肝经风热，柴胡清肝散加防风、白芷。脾气郁结，加珠归脾汤加升麻。肝木太过，小柴胡加钩藤钩。脾受肝侮，六君加升麻、白芷、钩藤钩。肝脾血虚，用佛手散。脾气虚，用四君子。气血俱虚，八珍汤。如不应，用独参汤。更不应，急加附子，补其气而生其血。若竟用血药，则误矣。
〖附治验〗
一产妇不语，用七珍散而愈。后复不语，内热晡热，肢体倦怠，饮食不进，用加味归脾汤为主，佐以七珍散而愈。后因怒，不语口噤，腰背反张，手足发搐，或小便见血，面色或青或黄，或时兼赤。余曰：面青，肝之本色也。黄者，脾气虚也。赤者，心血虚也。用八珍汤加钩藤，佐茯苓、远志渐愈，又用加味归脾汤而痊。
●七珍散
人参　石菖蒲　生地黄　川芎（各一两）　细辛（一钱）　防风　辰砂（别研，各半两）
上为末，每服一钱，薄荷汤调。
●胡氏孤凤散
治产后闭目不语，用生白矾末，每服一钱，热水调下。
治产后不语
人参　石莲肉（不去心）　石菖蒲（等分）
上每服五钱，水煎。
〖附方〗
●地黄饮（方见三卷第四论）
●加味逍遥散
●加味归脾汤
●八珍汤（三方见二十四卷第四论）
●秦艽升麻汤（方见三卷第一论）
●清肝散（方见二十四卷第四论）
●小柴胡汤（方见二十四卷第三论）
●六君子汤
●四君子汤（二方见二十四卷第六论）
●佛手散（方见十二卷第七论）
●独参汤（方见三卷第十三论）


卷十九  ——————————————————————————————————————————————————————————————————————————————————————————

产后乍见鬼神方论第一  ***************************
产后如见鬼神，或言语谵妄，皆由血气亏损，阴虚发热，或瘀血停滞，以致心神烦躁而然也，宜以调经散治之。
愚按：前症若败血停滞，用调经散。若血虚发热，用八珍加炮姜。若心血虚损，用柏子仁散。大抵此证皆心脾血少所致，但调补胃气，则痰清而神自安矣。若果系鬼祟所附，即灸鬼哭穴可愈。其或不起者，多因豁痰降火，攻伐之过也。（仍参第三卷产后谵语乍见鬼神方论）
〖附治验〗
一产妇患前症，或用调经散，愈而复作，仍复前散，益甚，痰涎上涌，朝寒暮热。余朝用八珍散，夕用加味归脾汤，各五十馀剂而愈。
●调经散　治血虚经闭，心神烦躁，浑身疼痛，或时见怪。
没药　琥珀（并细研）　桂心（各一钱）　芍药（炒）　当归（各一分）　细辛（半钱）　麝香（少许）
上为末，每服半钱，姜汁、温酒各少许调服。
●柏子仁散　治产后元气虚弱，瘀血停滞，狂言乱语。
柏子仁　远志　人参　桑寄生　防风　琥珀（别研）　当归（炒）　生地黄（焙）　甘草（炒，等分）
上用白羊心一个，水三盏，煮清汁七分，入药五钱，煎服。
〖附方〗
●八珍汤
●加味归脾汤二方见二十四卷第四论
●鬼哭穴（见六卷第八论）

产后心神惊悸方论第二  ***************************
产后心神惊悸恐惧，或目睛不转，口不能言，乃心气虚而六淫内侵。诊其脉动而弱者，惊悸也。动则为惊，弱则为悸矣。
愚按：人之所主者心，心之所主者血。心血一虚，神气不守，此惊悸所由作也，当补血气为主。（仍参三卷第十论）
〖附治验〗
一产妇患前症二度，服琥珀地黄丸、《局方》妙香散，随效。再患服之，其症益甚，而脉浮大，按之如无，发热恶寒，此血气俱虚。余用十全大补、加味归脾二汤，各百馀剂而愈。后遇惊恐劳怒复作，仍复前药而安。
●琥珀地黄丸　治产后恶露未尽，胸腹作痛，或小便不利。
琥珀（另研）　延胡索（糯米同炒赤，去米）　当归（各一两）　蒲黄（四两，炒香）　生地黄（研取汁，留滓）　生姜（各二斤，研取汁，留滓，生姜汁用银石器内炒地黄滓，以地黄汁炒生姜滓，各干为末）
上为末，炼蜜丸如弹子大。每服一丸，当归煎汤化下。
治血虚惊悸少寐，及产后败血停留，少腹作痛等证：
辰砂（另研）　没药　琥珀（并研细）　当归（为末，等分）
上为末，每服二钱，空心日午临卧用白汤调下。
产后惊悸乱语，精神不定，用好朱砂为细末，酒调服钱许。
〖附方〗
●《局方》妙香散（方见三卷第十三论）
●茯苓补心汤（方见三卷第十论）
●十全大补汤
●加味归脾汤（二方见二十四卷第四论）

产后中风心惊方论第三  ***************************
产后眼张口噤，肢体强直，腰背反偃，言语错乱如痫者，此气虚风邪所伤而成痉也。
愚按：仲景先生云：有汗为柔痉，用桂枝汤。无汗为刚痉，用麻黄汤。然产后得此，血气俱虚之败症也，不可与伤寒例看。丹溪先生云：产后当大补气血为主，可用十全大补汤以补元气。如不应，急加附子。更不应，是药力弗逮，仍用参附汤多服。余尝治大虚之症，参耆数斤，附子数枚方应。
〖附治验〗
一产妇患此，不省人事，言语妄甚，恶风寒，喜热饮，形气倦怠，脉虚浮无力。余谓血气虚寒，用十全大补汤二十馀剂。不应，又二十馀剂稍缓。乃渐加附子至一钱，服数剂，诸症减一二。又二十馀剂，十退三四。乃去附子五分，数剂诸症顿退而安。后又发，仍服前药加附子三五分而愈。
●茯苓散　治产后心虚忪悸，言语错乱，健忘少睡，或自汗盗汗。
人参　甘草（炒）　芍药（炒黄）　当归　生姜（各八分）　茯苓（各一钱）　桂心（六分）　麦门冬（去心，五分）　远志（去心）　大枣（二枚）
上水煎服。
●抱胆丸　治产后遇惊发狂，或遇经行发狂。
水银（二两）　黑铅（一两五钱）　朱砂（一两，细研）　乳香（一两，另研）
上将黑铅入铫内火熔，下水银，结成砂子，下朱砂、乳末，乘热用柳木槌研匀，丸鸡头子大。每服一丸，空心薄荷汤下。得睡忽惊，觉来即安。妙香散亦善。
〖附方〗
●妙香散（方见三卷第十三论）
●十全大补汤（方见二十四卷第四论）
●参附汤（方见后第六论）

产后中风恍惚方论第四  ***************************
产后恍惚，因元气俱虚，心经血少，或外邪所侵，以致心神恍惚，怔忡不宁。
愚按：前症当大补血气为主，而佐以后方为善。盖风乃虚极之假象也，固其本源，诸病自退。若专治风，则速其危矣。
〖附治验〗
一产妇患前症，盗汗自汗，发热晡热，面色黄白，四肢畏冷，此气血俱虚，用八珍汤不应，更用十全大补、加味归脾二汤始应。后因劳怒，发厥昏愦，左目牵紧，两唇抽动，小便自遗，余为肝火炽盛，用十全大补加钩藤、山栀而安，再用十全大补汤、辰砂远志丸而愈。
●辰砂远志丸　治产后中风惊狂，起卧不安，或痰涎上涌。
石菖蒲　远志（去骨芦，甘草煮）　人参　茯神（去木）　辰砂（各三钱）　川芎　山药　铁粉　麦门冬（去心）　细辛　天麻　半夏（汤泡）　南星　白附子（各一两）
上为末，姜汁糊丸绿豆大，别以朱砂为衣。每服三十丸，临卧姜汤下。
〖附方〗
●八珍汤
●十全大补汤
●加味归脾汤（三方见二十四卷第四论）

产后虚极生风方论第五  ***************************
产后生风，因去血过多，气无所主，以致唇青肉冷汗出，目眩神昏，急服济危上丹。若投以风药，则误甚矣。
愚按：前症若心脾气血俱虚，用十全大补汤。如不应，加附子、钩藤钩。若肝经血虚，用逍遥散加钩藤。经云：脾之荣在唇，心之液为汗。若心脾二脏虚极，急用参附汤救之。
〖附治验〗
一妇人患前症，或用诸补剂，四肢逆冷，自汗泄泻，肠鸣腹痛。余以阳气虚寒，用六君子、姜、附，各加至五钱。不应，以参、附各一两始应：良久不服，仍肠鸣腹痛，后灸关元穴百馀壮，及服十全大补汤方效。
●济危上丹
乳香（研）　五灵脂　硫黄　玄精石（同研极细）　阿胶　卷柏　桑寄生　陈皮（等分）
上将上四味入石器内，微火炒，再研入余末，用生地黄汁丸桐子大。每服二十丸，食前温酒或当归酒下。
●当归建中汤　治产后腹痛拘急，痛连腰背，自汗少食。
当归　桂心（各三两）　白芍药（六两，炒焦黄）　甘草（炙，一两）
上每服五钱，姜、枣水煎，入饴糖一匙服，如未应，加之。
〖附方〗
●十全大补汤
●逍遥散（二方见二十四卷第四论）
●六君子汤（方见二十四卷第六论）
●独参汤　治一切失血，恶寒发热，作渴烦躁，或口噤痰鸣，自汗盗汗，或气虚脉脱，手足逆冷。盖血生于气，故血脱补气，阳生阴长之理也。（方见三卷第十三论）

产后虚汗不止方论第六  ***************************
产后汗不止者，皆由阳气顿虚，腠理不密，而津液妄泄也。若遇风则变痉纵，虚乏短气，则身体消瘦，唇口乾燥，久则经水断绝，由津液竭故也。
愚按：前症属血气俱虚，急用十全大补汤。如不应，用参附、耆附等汤。若汗多亡阳发痉，尤当用前药。王海藏先生云：头汗出，至颈而还，额上偏多，盖额为六阳之所会也，由虚热熏蒸而出。窃谓：前症当以部位分之，额左属肝，额右属肺，鼻属脾，颐属肾，额属心，治者审之。（仍参三卷第六论）
〖附治验〗
一产妇略闻音响，其汗如水而昏愦，诸药到口即呕。余以为脾气虚败，用参、附末为细丸，时含三五粒，随液嚥下，乃渐加之到钱许，却服参附汤而痊。
一产妇资汗不止，遂致废寐，神思疲甚，口乾引饮。余谓血虚有热，用当归补血汤以代茶，又以当归六黄汤，内黄芩、连、柏炒黑，倍加人参、五味子，二剂而愈。
●麻黄根汤　治产后虚汗不止，身热发渴，惊悸不安。
当归　黄耆（炒）　麻黄根　牡蛎（煅为粉）　人参　甘草（炒，等分）
上每服四钱，水煎。
●一方　治产后自汗盗汗，胃气虚弱，服别药则呕吐不能入。
当归　黄耆（各一两）　麻黄根（二两）
上每服三钱，水煎。
治产后气脱，汗不止，小便短少，四肢难以屈伸：
甘草（炙，一两）　附子（炮，五钱）　桂心　芍药（炒，各两半）
上每服三钱，姜、枣水煎服。虚甚更加，以效为度。
●止汗散
牡蛎（为末，半两）　小麦麸（八两，炒黄，为细末）
上每服三五钱，用猪肉汁调。
●人参汤　治产后诸虚不足，发热盗汗，内热晡热等症。
人参　当归（等分）
上为末，以猪腰子一枚切片，水二锺，糯米半合，葱白二根，煮取汁八分，入药三钱，煎服。
〖附方〗
●当归六黄汤　治气血虚热，盗汗不止。不应，加人参、白术。心血不足加酸枣仁（炒）。
当归　熟地黄（自制）　黄耆（炒，各二钱）　生地黄　黄柏（炒黑）　黄芩（炒黑）　黄连（炒黑，各一钱）
上水煎服。
●参附汤　治阳气虚寒，自汗恶寒，或手足逆冷，大便自利，或脐腹疼痛，吃逆不食，或汗多发痉等症。
人参（一钱）　附子（炮，五钱）
上作一服，姜、枣水煎，徐徐服。去人参加黄耆，名耆附汤。
●当归补血汤　治肌热躁热，目赤面红，频渴引饮，昼夜不息，脉洪大而虚，重按全无者。
当归（三钱）　黄耆（炙，一两）
上水煎服。
●十全大补汤（方见二十四卷第六论）
●耆附汤　治阳气虚脱，恶寒自汗，或口噤痰涌，四肢逆冷，或吐泻腹痛，饮食不入，及一切虚寒等症。
黄耆（一两）　附子（炮，五钱）
上作一剂，姜、枣水煎服。如不应，倍加附子，方得全济。

产后冒闷汗出方论第七  ***************************
产后忽冒闷汗出者，因阴血亏损，阳气郁暴故也。急吞鸡子三枚，未醒饮童便。或时复发，宜服竹沥五合。
愚按：前症属大虚，宜固元气为主。其汗不止，必变柔痉。东垣先生云：妇人分娩，及半产漏下，昏冒目瞑，盖因血暴亡而火上炽，但补其血则神自昌。若常时血下，当补而升举其气，阳得血而神安，则目明矣。今立一方，以补手足厥阴之血，兼益阳气，名曰全生活血汤。
●全生活血汤　治发热自汗盗汗，目䀮䀮，四肢无力，口乾头晕，行步欹侧。
柴胡　当归（各二钱）　生地黄（炒）　熟地黄　川芎　藁本（各一钱半）　防风　羌活　独活　葛根　甘草（炒，各二钱）　细辛　蔓荆子（各五分）　升麻　芍药（炒，各三钱）　红花（三分）
上每服五钱，水煎热服。

产后汗多变痉方论第八  ***************************
产后汗多变痉，因气血虚损，肉理不密，风邪所乘，其形口噤，背强如痫，或摇头马嘶，不时举发，气息如绝，宜速灌小续命汤。若汗出如雨，手拭不及者，不治。
愚按：前症因去血过多，元气亏极，或外邪相搏，以致牙关紧急，四肢痉强，或阴火内动，或腰背反张，肢体抽搐。若有汗而不恶寒者，曰柔痉。若无汗而恶寒者，曰刚痉。由亡血过多，筋无所养。故伤寒汗下过多，溃疡脓血大泄多患之，乃败症也。急以十全大补汤治之。如不应，急加附子，多有复甦者。亦有六淫七情所致者，治法见第三卷第三论。
〖附治验〗
一产妇牙关紧急，腰背反张，四肢抽搐，两目连札。此去血过多，元气亏损，阴火炽盛，用十全大补加炮姜，一剂而苏，数剂而安。
余在吴江史万湖第时，将入更，闻喧嚷。询云：家人妇产后出直厨，忽仆而死。余意其劳伤血气而发痉也，急用十全大补加附子煎滚，令人正其面，开其口灌之。久不能下，令侧其面而出之，换以热药。如此五次，方得下咽，遂苏。
●小续命汤　治刚痉，或脚气痹弱，不能转舒，行步欹侧，或口眼喎斜，牙关紧急，角弓反张。
麻黄　桂心　甘草（各半两）　防风（三两）　芍药（炒）　白术（炒）　人参　川芎　附子（炮）　防己（酒拌）　黄芩（炒，各等分）
上每服五钱，水煎，入姜汁少许温服。若自汗为柔痉，去麻黄。有热去附子，减桂一半。盛冬初春，去黄芩。
●十全大补汤（方见二十四卷第四论）

产后口噤腰背反张方论第九  ***************************
产后口噤。由血气虚而风邪乘于手三阳经也。盖手三阳之筋，循结于颔，得风冷则筋急，故致口噤，腰背挛急，角弓反张者，是风邪入于诸阳之经也。
愚按：前症因血气耗损，腠理不密，汗出过多而患之者，乃虚象也，宜固气血为主，佐以本方。丹溪云：产后当大补气血为先，虽有他症，以末治之。如恶寒发热等症，乃气血虚甚之极也，宜大剂参、耆、归、术、肉桂以培养之。如不应，急用炮附子。再不应，用人参一两，炮附子二三钱，名参附汤。仍犹未应，乃药力未能及也，宜多用之。
●愈风散　治前症用荆芥略焙为末，每服三钱，豆淋酒下，童便亦可，其效如神。牙紧，灌口鼻。
●清顺散　又名交解散。（方见第二卷第五论）
治妇人产后不省人事，吐涎瘛瘲：
当归　荆芥穗（等分）
上每服三钱，水一盏，酒少许煎，灌下咽即苏。
愚按：前症如有未应者，急用大补气血为主。
产后中风，白鲜皮一两，或共独活三两，酒水煎服。
张仲文用白术四两，以酒煎顿服。
●小续命汤　治产后口噤，角弓反张。（见前）

产后中风方论第十  ***************************
产后中风，或血气未复，风寒所感，以致筋挛拘急，口眼喎斜，或肢体缓弱，入脏则恍惚惊悸。郭稽中云：产后强力下床，或误入房，或忧怒内伤脏腑。陈无择曰：当以脉辨而治之。若努力下床，月内入房，忧怒著艾，非中风类，乃蓐劳火邪之症也。
愚按：前症果外邪所属，形气不足，病气有馀，当补元气为主，稍佐以治病之药。若强力下床，月内入房，属形气病气俱不足，当纯补元气，多有复甦者。若误投风药，乃促其危也。仍参照第三卷诸论主之。
治产后身背拘急，妄言发热，四肢拘挛，不时惊悸：
川芎　羌活　羚羊角（屑）　酸枣仁（炒）　芍药（炒黄，各四两）　桑白皮（六分）　防风（五分）
上水煎，分三服。
治产后中风，唇青鼻黑，用小续命汤，连进三服即愈。
产后中风烦渴，用红花子五合炒研，水煎，徐呷之。
●独活寄生汤　治前症亦良。仍与第三卷中风类通看。（方见后）

产后四肢筋挛方论第十一  ***************************
产后中风，筋脉挛急，乃血气俱虚。或风邪客于皮肤，则顽痹羸乏。若入于筋脉，则四肢挛急。皆由大经空虚，风寒乘虚而渐入也。
愚按：肝属木而主筋。前症若肝经风热血燥，用加味逍遥散。如不应，当用六味地黄丸以补肾水。经云：风客淫气精乃亡，邪伤肝也。仍参第三卷诸论主之。
〖附治验〗
一产妇筋挛臂软，肌肉掣动，此气血俱虚而自热也，用十全大补汤而安。
一产妇手麻，服愈风丹遍身皆麻，神思倦怠。余谓气血虚弱，用十全大补汤加炮姜，数剂渐愈。去姜又数剂，及逍遥散而痊。
治产后气血不足，风邪所袭，肢节挛痛，背项强直：
防风（一两）　赤芍药（炒）　桂心（半两）　羚羊角　川芎　羌活　当归　酸枣仁（炒）　牛蒡子（炒，各三钱）
上每服四钱，水酒煎。
愚按：前方如未应，当用八珍汤。更不应，用十全大补汤。
●加味逍遥散
●十全大补杨（二方见二十四卷第四论）
●六味地黄丸（方见三十四卷第十一论）

产后瘛瘲方论第十二（新附）  ***************************
窃谓瘛者，筋脉拘急也。瘲者，筋脉张纵也。经云：肝主筋而藏血。盖肝气为阳为火，肝血为阴为水。前症因产后阴血去多，阳火炽盛，筋无所养而然耳。故痈疽脓水过多，金疮出血过甚，则阳随阴散，亦多致此。治法当用八珍散加丹皮、钩藤，以生阴血，则阳火自退，诸症自愈。如不应，当用四君、芎、归、丹皮、钩藤以补脾土。盖血生于至阴，至阴者，脾土也，故小儿吐泻之后，脾胃亏损，亦多患之。乃虚象也，无风可遂，无痰可消。若属阳气脱陷者，用补中益气加姜、桂，阳气虚败者，用十全大补加桂、附，亦有复生者。此等症候，若肢体恶寒，脉微细者，此为真状。若脉浮大，发热烦渴，此为假象，惟当固本为善。若无力抽搐，戴眼反折，汗出如珠流者，皆不治。
〖附治验〗
一产妇因劳两臂不能屈，服苏合香丸，肢体痿软，汗出如水。余谓前药辛香，耗散真气，腠理虚而津液妄泄也。先用十全大补汤加五味子，补实腠理，收敛真气，汗顿止。又佐以四君子，调补元气渐愈，用逍遥散、大补汤调理而痊。
一产妇先胸胁乳内胀痛，后因怒，口噤吐痰，臂不能伸，小便自遗，左三部脉弦。余谓此肝经血虚，而风火所致，不能养筋。先用加味逍遥散治之，臂能屈伸。又以补肝散、六味丸，诸症悉愈。
一妇人发瘛遗尿，自汗面赤，或时面青，饮食如故，肝脉弦紧。余曰：此肝经血燥风热，名瘛也。肝主小便，其色青，入心则赤。法当滋阴血，清肝火。遂用加味逍遥散，不数剂而诸症悉安。
〖附方〗
●海藏愈风汤　一名举乡古拜散。治一切失血，筋脉紧急，产后搐搦。
荆芥（为末）
上先以炒大豆黄卷，以酒沃之，去黄卷取清汁，调前末三五钱，和滓饮之。轻者一服，重者二三服，中病即止，其效如神。气虚者忌服。一方用童便调。《本事方》云：此药委有奇效神灵之功。大抵产室无风为佳，不可衣被帐褥太暖，太暖即汗出，汗出则腠理开，易于中风，便昏冒。一妇人产后遮护太密，更生旺火，睡久及醒，则昏昏如醉，不省人事。用此药佐以交加散，服之即睡，睡中必以左手搔头，觉必醒矣，良久果验。
●交加散　治瘛瘲或颤振，不省人事，口吐痰涎。
当归　荆芥穗（等分）
上为细末，每服二钱，水一盏，酒少许，煎至七分，灌下神效。
●增损柴胡汤　治产后或经适断，致手足牵搐，咬牙昏冒异症。
柴胡（八钱）　黄芩（炒，四钱）　人参　半夏（各一钱）　石膏（四钱）　知母（二钱）　黄耆（炒，五钱）　甘草（炙，二钱）
上为粗末，每服半两，姜五片，枣四枚，水煎温服。
●四君子汤
●补中益气汤（二方见二十四卷第六论）

产后脚气方论第十三  ***************************
论曰：产后脚气，因元气内虚，六淫外侵所致。其状发热瞀闷，搐掣惊悸，心烦呕吐气上，用小续命汤治之。若以为败血攻之则误矣。
愚按：前症当补气血为主，佐以小续命汤、寄生汤。如不应，用大防风汤。仍参第一卷九论主之。已上十一症，诚似小儿慢惊风，无风可逐，无痰可清，但专补元气，庶保其生。
〖附治验〗
一产妇患前症，或用独活寄生汤而痊。后复作，服之其汗如水，更加口噤吐痰。余用十全大补汤，培养血气，渐愈。后饮食日少，肌体日瘦，吐痰如涌，此命门火衰，脾土虚寒，用八味丸及加味归脾汤，诸症渐退，肌肉渐生。
●独活寄生汤　治风邪内攻，两胫肿痛，或缓纵挛痹等症。（方见四卷第七论）
●小续命汤（方见前）
●大防风汤（方见二十四卷第九论）
●十全大补汤
●加味归脾汤（二方见二十四卷第四论）
●八味丸（方见十五卷第十一论）


卷二十  ——————————————————————————————————————————————————————————————————————————————————————————

产后遍身疼痛方论第一  ***************************
产后遍身疼痛者，由气虚百节开张，血流骨节，以致肢体沉重不利，筋脉引急，发热头痛，宜用趁痛散治之。陈无择云：若兼感寒伤食，宜用五积散。若误作伤寒发汗，则筋脉抽搐，手足厥冷，则变为痉，当大补气血为主。
愚按：前症若以手按而痛益甚，是血瘀滞也，用四物、炮姜、红花、桃仁、泽兰，补而散之。若按而痛稍缓，此是血虚也，用四物、炮姜、人参、白术，补而养之。
〖附治验〗
一产妇身腹作痛，发热不食，烦躁不寐，盗汗胁痛，服解散祛血之药，不时昏愦，六脉洪大如无。用补中益气加炮姜、半夏，一剂顿退二三，四剂寝食甘美。但背强而痛，用八珍散、大补汤，调理而安。
一产妇遍身头项作痛，恶寒拘急，脉浮紧。此风寒之症也，用五积散一剂，汗出而愈。但倦怠发热，此邪气去而真气虚也，用八珍汤调补而痊。
●趁痛散　治产后骨节疼痛，发热头重，四肢不举。
牛膝（酒炒）　甘草（炒）　甘草（炒）　薤白（各一两）　当归　桂心　白术（炒）　黄耆（炒）　独活　生姜（各半两）
上每服半两，水煎。
●五积散（方见四卷第九论）
〖附方〗
●四物汤
●补中益气汤（二方见二十四卷第六论）
●八珍汤
●十全大补汤（二方见二十四卷第四论）

产后腰痛方论第二  ***************************
肾主腰脚，产后腰痛者，盖肾为胎胞所繫，此因产劳伤肾气，以致风冷客之。若连背脊，痛久未已，后遇有娠，必至损动。
愚按：前症真气虚邪乘之者，用当归黄耆汤或十全大补为主，佐以寄生汤。如不应，须十全大补加附子。
〖附治验〗
一产妇腰痛腹胀，善噫，诸药皆呕。余以为脾虚血弱，用白术一味炒黄，每剂一两，米泔煎，时饮匙许，四剂后渐安，服百馀剂而愈。
治产后风邪头眩，腰痛不可转侧，四肢沉重，行步艰难：
独活　川芎　芍药（炒黄）　桂心　续断　生姜　桑寄生（各六分）　当归　防风（各八分）
上水煎服。
●如神汤　即生料五积散加桃仁，逐败血，去风湿。
产后恶露不尽，腰重痛，或两股痛如锥刺，宜服桃仁汤。若作疽，用五香连翘汤。
●桃仁汤　治产后恶露不尽，腹中作痛，或流注腿股作痛，急用此汤治之，如未应，多变作疽，须用五香连翘汤。
桃仁（去皮尖）　苏木　生地黄（各半两）　虻虫（去足翅，炒）　水蛭（炒，各三十个）
上每服五钱，姜水煎，空心热服。以恶露下为度。
●五香连翘汤
木香　丁香　沉香　乳香　麝香　升麻　独活　桑寄生　连翘　木通（各二两）
上每服五钱，水煎，入竹沥少许服。
●当归黄耆汤　治腰痛不可转侧，或汗出壮热气短。
黄耆（炒）　芍药（炒，各二两）　当归（三两）
上每服四钱，水煎。
〖附方〗
●十全大补汤　治症同前。又治自汗盗汗，或内热晡热，潮热发热；或口乾作渴，喉痛舌裂；或胸乳膨胀，胁肋作痛；或脐腹阴冷，二便不调；或头颈时痛，眩晕目花；或心神不宁，恍惚不寐；或形容不充，肢体作痛；或鼻吸气冷，急趋气促；或因饮食劳役，起居失宜；或更有一切虚热之症，但服此药，补其根本，诸症悉退。（方见二十四卷第四论）
●独活寄生汤（方见四卷第七论）

产后恶露不绝方论第三  ***************************
产后恶露不绝，因伤经血，或内有冷气，而脏腑不调故也。
愚按：前症若肝气热而不能主血，用六味地黄丸。若肝气虚而不能藏血，用逍遥散。若脾气虚而不能摄血，用六君子汤。胃气下陷而不能统血，用补中益气汤。若脾经郁热而血不归源，用加味归脾汤。若肝经怒火而血妄行，用加味四物汤。若气血俱虚，用十全大补汤。若肝经风邪而血沸腾，用一味防风丸。
〖附治验〗
一产妇恶露淋沥，体倦面黄，食少恶寒，昼夜不寐，惊悸汗出。此脾经虚热，用加味归脾汤而痊。后因怒，胁胀作呕，少食，用六君加柴胡治之而痊。
●一方　用蒲黄二两，水煎顿服。
●一方　贯众醋蘸炙乾，为末，每服二钱，米饮调下。
●返魂丹　（一名益母草丸）　治产后恶露不绝，及胎前产后诸症。
益母草（四五月採取，阴乾，用叶及子。子名茺蔚子。不许犯铁器）　为末，炼蜜丸弹子大，每服一丸，细嚼，米饮下。临产腹痛，或胎动不安，或漏血，当归汤化下。死胎，或胎衣不下，或牙关紧急，或血晕血热烦闷，如见鬼神，并童子小便，入酒少许化下。恶露腹痛，或淋沥，或月水不调，当归酒化下。
〖附方〗
●六味丸（方见二十四卷第十一论）
●加味逍遥散
●加味归脾汤
●十全大补汤（三方见二十四卷第四论）
●补中益气汤
●六君子汤
●加味四物汤（三方见二十四卷第六论）
●一味防风丸（方见十二卷第六论）

产后恶露不下方论第四  ***************************
产后恶露不下，因脏腑劳伤，气血虚损，或风冷相搏所致。
愚按：前症若恶露不下，用失笑散。若气滞血凝，用花蕊石散。若因去血过多而烦热不止，宜参第七论主治。
〖附治验方药〗
一产妇患前症，服峻厉之剂，恶露随下，久而昏愦，以手护其腹。余曰：此脾气复伤作痛，故用手护也。以人参理中汤加肉桂二剂，补之而愈。
●失笑散（方见后）
●人参理中汤（方见后）
●花蕊石散（方见十八卷第四论）
●返魂丹（方见前）

产后恶露上攻心痛方论第五  ***************************
产后心痛，为阴血亏损，随火上冲心络，名曰心胞络痛，宜大岩蜜汤治之。若寒伤心经，名曰真心痛，朝发夕死，夕发朝死，无药可救。
愚按：前症若阳气虚寒，用岩蜜汤温之。瘀血上冲，用失笑散散之。血既散而痛仍作，用八珍汤补之。大凡肚腹作痛，以手按之，却不痛，此血虚也，须用补养之剂。
〖附治验〗
一产妇患前症，昏愦口噤，冷汗不止，手足厥逆，用六君子加附子一钱，以回其阳，二剂顿苏。又以十全大补汤，养其血气而安。
一产妇患前症，手不敢近腹，用失笑散一服，下瘀血而愈。次日复痛，亦用前药而安。
一产妇患前症，用大黄等药，其血虽下，复患头痛，发热恶寒。次日昏愦，自以两手坚护其腹，不得诊脉。视其面色青白，余为脾气虚寒而痛也，用六君子汤加姜、桂而痛止，又用八珍汤加姜、桂调理而安。
●大岩蜜汤　治产后阳气虚寒，心腹作痛，不食呕吐，四肢厥逆。
生地黄　当归　独活　吴茱萸　芍药（炒）　乾姜（炒）　甘草（炒）　桂心　小草（各一两）　细辛（半两）
上每服半两，水煎。
●失笑散　治产后恶血上攻，心腹作痛，或牙关紧急，一服可愈。
五灵脂　蒲黄（各一钱）
用醋水煎。一味五灵脂尤妙。
●六君子汤（方见二十四卷第六论）
●十全大补汤
●八珍汤（二方见二十四卷第四论）

产后恶露腹痛方论第六  ***************************
产后腹痛，或因外感五邪，内伤六淫，或瘀血壅滞所致，当审其因而治之。
愚按：前症若瘀血内停，用失笑散；风寒外感，用五积散。
〖附治验〗
一妇产后小腹痛甚，牙关紧急，此瘀血内停，灌以失笑散，下血而苏，又用四物加炮姜、白术、陈皮而愈。
一妇人经水来比常度过多不止，遂服涩药止之，致腹作痛。此乃气血凝滞也，用失笑散二服而愈。
●隐居泽兰汤　治产后恶露腹痛，或胸满少气。
泽兰　生地黄　当归　芍药（炒）　生姜（各一钱）　甘草（炒，五分）　大枣（四个）
上水煎服。
●四物汤（方见二十四卷第六论）
●五积散（方见第四卷第九论）
●失笑散（方见前）

产后儿枕腹痛方论第七  ***************************
产后儿枕者，乃母胎中宿血也，或因风冷凝滞于小腹而作痛。
愚按：前症若宿血作痛，失笑散行之。既散而仍痛，四神散调之。若恶心作呕，此属气虚，用六君子健其胃气。若发热头痛，或腹痛按而不痛，此属血虚，用四物、炮姜、参、术补其脾气。
〖附治验〗
一产妇患前症，或用驱逐之剂，昏愦口噤，手足发搐。此血气虚极之变症也，用八珍汤加炮姜二钱，四剂未应。又以十全大补汤加炮姜一钱，二剂而苏。
●一方　用山楂浓煎汁，入砂糖少许，再煎热服。
●失笑散（方见前）
●四神散（方见第四卷第四论）
●六君子汤
●四物汤（二方见二十四卷第六论）
●八珍汤
●十全大补汤（二方见二十四卷第四论）

产后小腹痛方论第八  ***************************
产后小腹作痛，由恶露凝结，或外寒相搏。若久而不散，必成血瘕，而月水不调。
愚按：前症若因气滞，用延胡索散。若因外寒，用五积散。若因怒气，用四物加木香、柴胡。若因血虚，用四物、参、术、炮姜。若因阳气虚弱，用四君、当归、炮姜。若因脾虚血弱，用六君、当归、炮姜治之。
〖附治验〗
一产妇患前症，或作呕，或昏愦，此脾气虚寒，用人参理中汤渐愈，又以补中益气汤加茯苓、半夏全愈。后复作痛而兼喘，仍用补中益气汤培补脾肺而瘥。
●延胡索散　治产后恶血凝滞，脐下作痛，或作寒热。
延胡索　桂心（各半两）　当归（一两）
上为末，每服二钱，食前用热酒调下。失笑散尤效。
●当归养血丸　治产后瘀血心腹胀痛，或腰脚疼痛。
当归　赤芍药　牡丹皮　延胡索（炒，各二两）　桂心（一两）
上为末，炼蜜丸桐子大。每服三四十丸，温酒下。
〖附方〗
●人参理中汤　治阳气虚弱，小腹作痛，或脾胃虚弱，饮食少思，或去后无度，或呕吐腹痛，或饮食难化，胸膈不利。（加附子，名附子理中汤）
人参　白术　乾姜（炮）　甘草（炙，各等分）
上每服五七钱，或一两，水煎服。
●五积散（方见四卷第九论）
●四物汤
●四君子汤
●补中益气汤（三方见二十四卷第六论）

产后寒疝腹痛方论第九  ***************************
产后脐腹作痛，乃冷气乘虚也，用当归建中汤治之。陈无择云：若产当寒月，人门脐下胀痛，手不可近者，用羊肉汤治之。
愚按：前症若脾胃虚弱，寒邪所侵，用蟠葱散。若肝经湿热，小便不利，用龙胆泻肝汤。仍参前论，恐有瘀血为患。
〖附治验〗
一产妇小腹作痛，小便不利，内热晡热，形体倦怠。余用加味逍遥散，以清肝火、生肝血；用补中益气汤，补脾胃、升阳气而痊。
●羊肉汤　治产妇脾虚寒邪所乘，以致腹痛，或头眩胁脐急痛。
精羊肉（四两）　当归　川芎（各半两）　生姜（一两）
上以水十盏，煎至四盏，分四次空心服。
●蟠葱散
●龙胆泻肝汤（二方见二十四卷第八论）
●加味逍遥散
●补中益气汤（二方见二十四卷第四论）

产后两胁胀痛方论第十  ***************************
产后两胁胀痛，因恶露不尽，或肝经血虚，或肝经气滞，当分而治之。
愚按：前症若肝经血瘀，用玄胡索散。若肝经气滞，用四君、青皮、柴胡。若肝经血虚，用四物、参、术、柴胡。气血俱虚，用八珍、柴胡。若肾水不足，不能生肝，用六味丸。若肺金势盛，剋制肝木，用泻白散。仍参照前各论主之。
〖附治验〗
一产妇因怒，两胁胀痛，吐血甚多，发热恶寒，胸腹胀痛。余以为气血俱虚，用八珍加柴胡、丹皮、炮姜而血顿止，又用十全大补汤而寒热渐退。此症苟非用姜、桂辛温助脾肺以行药势，不惟无以施其功，而反助其胀耳。
●经效方　治产后肝经气滞不平，胁肋腹痛，或寒热往来，内热晡热。
当归（一钱五分）　芍药（炒）　苦梗（炒）　槟榔　枳壳（麸炒，各八分）　桂心　青木香　柴胡（各六分）
上水煎服。
●当归散　治产后阴血虚弱，或气滞血凝，以致发热腹痛，或腹胁胀满，以当归、乾姜等分，每服三钱，水煎。
●抵圣汤　治血滞腹痛，或腹闷满，呕吐不食。（方见后卷第八论）
●四君子汤
●四物汤（二方见二十四卷第六论）
●八珍汤（方见二十四卷第四论）
●六味丸（方见二十四卷第十一论）
●泻白散（方见五卷第一论）
●玄胡索散（方见前）

产后积聚症块方论第十一  ***************************
夫积者，阴气也，五脏所生；聚者，阳气也，六腑所成。然积为阴，阴性沉伏，故痛不离其部；聚为阳，阳性浮动，故痛无常处。皆由饮食不节，起居失宜，产后血气虚弱，风冷所乘，搏于脏腑耳。
愚按：前症乃真气亏损，邪气乘之，况产后得之，尤当固元气为主。若求旦夕之效，而攻其邪，则速其危矣。当参前六七论，及七卷痃癖诸论治之。
〖附治验方药〗
一产妇腹中似有一块，或时作痛而转动，按之不痛，面色萎黄，痛则皎白，脉浮而涩。余谓此肝气虚而血弱也。不信，乃行破血行气，痛益甚，转动无常。又认以为血鳖，专用破血祛逐之药，痛攻两胁，肚腹尤甚。益信为鳖确。服下虫等药，去血甚多，形气愈虚。肢节间各结小核，隐于肉里，以为鳖子畏药，而走于外。余云：肝藏血而养诸筋，此因肝血复损，筋涸而挛结耳。盖肢节胸项，皆属肝胆部分，养其脾土，补金水，以滋肝血，则筋自舒。遂用八珍汤、逍遥散、归脾汤加减调治而愈。
一妇月经不调，两拗肿胀，小便涩滞，腹中一块作痛，或上攻胁腹，或下攻小腹，发热晡热，恶寒，肌肤消瘦，饮食无味，殊类瘵症，久而不愈。余谓肝脾血气亏损，用八珍汤、逍遥散、归脾汤，随症互服而愈。
●逍遥散
●八珍汤
●归脾汤（三方见二十四卷第四论）

产后血瘕方论第十二  ***************************
产后瘀血，与气相搏，名曰瘕，谓其痛而无定处。此因夙有风冷而成，轻则否涩，重则不通。
愚按：前症乃寒邪乘客，气血壅结。此因气病而血病也，常补养胃气，调和月经，宽缓静养为善。《难经》云：任脉之病，男子为七疝，女子为瘕聚。当参前后各论治之。
治血瘕作痛，脐下胀满，或月经不行，发热体倦：
当归（八分）　桂心　芍药（炒）　血竭　蒲黄（炒，各六分）　延胡索（炒，四分）
上为末，每服二钱，空心酒调下。
●葛氏方　治症同前，用桂心为末，每服一钱，空心酒调下。

产后余血奔心烦闷方论第十三  ***************************
产后余血奔心，盖因分娩后，不饮童便，以致虚火上炎所致，宜用后方主之。
愚按：前症当与前第五论同治。
●金黄散　治恶血上冲，肚腹作痛，或发热作渴。
延胡索　蒲黄（各一钱）　桂心（二分）
上为末，酒调服。
一方，用炒蒲黄，每服三钱，水煎服，失笑散亦佳。

产后虚烦发热方论第十四（原无论）  ***************************
窃谓前症乃阳随阴散，气血俱虚，若恶寒发热，烦躁作渴，急用十全大补汤；若热愈甚，急加桂、附；若作渴面赤，宜用当归补血汤。若误认为火症，投以凉剂，祸在反掌。王太仆先生云：如大寒而甚，热之不热，是无火也。热来复去，昼见夜伏，夜发昼止，不时而热，是无火也，当治其心。如大热而甚，寒之不寒，是无水也。热动复止，倏忽往来，时动时止，是无水也，当助其肾。故心盛则生热，肾盛则生寒；肾虚则寒动于中，心虚则热收于内。又热不胜寒，是无火也；寒不胜热，是无水也。治法前症无水者，六味丸；无火者，八味丸；气血俱虚者，八珍汤与十全大补汤。
〖附治验〗
大尹俞君之内，产后发热哺热，吐血便血，兼盗汗，小便频数，胸胁胀痛，肚腹痞闷。余曰：此诸脏虚损也，症当固本为善。自恃知医，用降火之剂，更加泻利，肠鸣呕吐，不食腹痛，足冷，始信余言。诊其脉，或浮洪，或沉细，或如无。其面或青黄，或赤白。此虚寒假热之状，时虽仲夏，当舍时从症。先用六君子加炮姜、肉桂，数剂胃气渐复，诸症渐退。更佐以十全大补汤，半载全愈。
儒者杨敬之内人，所患同前，但唾痰涎，或用温补化痰之剂，不应，面色黧黑，两尺浮大，按之微细。此因命门火虚不能生脾土，脾土不能生诸脏而为患也，用八味丸补土之母而痊。
●人参当归汤　治产后虚烦，短气烦闷。
人参　当归　麦门冬　桂心　生地黄（各二钱）　大枣（四枚）　粳米（一合）　淡竹叶（二钱）　芍药（炒黄，一钱）
上水煎服。
●蒲黄散　治症同上。方见前儿枕病。
四物汤加茯神、远志，治产后虚烦。十全大补汤尤效。
●六味丸
●八味丸（二方见二十四卷第十一论）
●八珍汤
●十全大补汤（二方见二十四卷第四论）
●六君子汤（方见二十四卷第六论）


卷二十一  ——————————————————————————————————————————————————————————————————————————————————————————

产后口乾痞闷方论第一  ***************************
论曰：产后口乾痞闷，因食米面乾饭太早，脾胃不能消化，热郁所致，慎不可下，但服见睍丸则愈。无择云：若内积忧烦，外伤燥热，宜四物汤去地黄，加人参、乌梅可愈。
愚按：前症若宿食停滞，用六君、枳实、神麴。若因肉食所致，更加山楂。若因鱼鱠之类，再加陈皮。其物既消而仍痞，或反作痛作呕，此脾胃受伤，用六君子汤。或咽酸嗳腐，加炮姜；作泻，更加升麻。如不应，佐以四神丸，或间用补中益气汤。
〖附治验〗
一妇人食角黍烦渴，痞闷腹痛，大便欲去不去，服消导等药，不应，饮食日减，肌体日瘦，半年矣。余谓此食积为患，用大酒麴炒为末，温酒调服二钱，俄间腹鸣，良久仍下粽而愈。
一妇人食鱼鮓腹痛患痢，诸药不应，用陈皮、白术等分为末，以陈皮汤送下，数服而愈。
●见睍丸
姜黄（炒）　三稜（醋炒）　荜澄茄　陈皮　良姜　人参　莪术（酒炒，各等分）
上为末，用萝卜汁糊丸桐子大。每服三十丸，白汤下。
产后心烦发渴，宜清心莲子饮。（方见六卷首论）
〖附方〗
●六君子汤
●补中益气汤（二方见二十卷第六论）
●四神丸（方见八卷第八论）

产后血渴方论第二  ***************************
窃谓前症若出血过多，虚火上炎，用童子小便，或四物、白术、麦门、丹皮。若胃气虚而有热，用竹叶归耆汤。若血虚发热，用八珍加麦门、五味。若血脱发热烦躁，用当归补血汤。若胃气虚弱，用补中益气汤，或七味白术散。
〖附治验〗
一产妇患前症，朝寒暮热，肚腹作痛，以手按之不痛。余以为血气俱虚，用八珍之类治之。彼反行逐血，更加发热烦躁。余用当归补血汤，热躁渐止；用八珍、麦门、五味，气血渐复。
〖附方〗
●七味白术散　治中气虚弱，津液短少，口乾作渴，或因吐泻所致。
人参　白术（炒）　木香　白茯苓　甘草（炒）　藿香　乾葛（各一钱）
上水煎服。
●竹叶归耆汤　治胃气虚热，口乾作渴，恶冷饮食者。
竹叶（一钱五分）　当归（一钱）　黄耆（二钱）　白术　人参（各一钱）　麦门冬（去心，七分）　甘草（炒，五分）
上水煎服。
●四物汤
●补中益气汤（二方见二十四卷第六论）
●八珍汤（方见二十四卷第四论）
●当归补血汤（方见二十四卷第十一论）

产后乍寒乍热方论第三  ***************************
产后乍寒乍热，由血气虚损，阴阳不和。若阴胜则乍寒，阳胜则乍热，宜用增损四物汤。若因败血不散，腹内作痛，宜用夺命丹，后用增损四物汤，随病加减。无择云：败血流闭诸阴则寒，流闭诸阳则热，用大调经散、五积散。
愚按：前症若因阳气不足，阴气上入于阳中而恶寒者，用补中益气汤。若因阴气不足，阳气下陷于阴中而发热者，用六味地黄丸。若气血不足而恶寒发热者，用八珍汤。若病后寒热倦怠者，用补中益气汤。若肌热大渴，目赤面红者，用当归补血汤。
〖附治验〗
一产妇恶寒发热，余以为血气虚寒，用十全大补加炮姜而寒热愈，用补中益气而肢体安。又食后犯怒，恶寒发热，抽搐咬牙，面色青中隐黄，此肝木侮脾土，饮食停滞，用六君子加木香，一剂而安。
一产妇恶寒发热，余以为气血俱虚。不信，反用小柴胡汤，致汗出谵语，烦热作渴，肢体抽搐。余用十全大补二剂，益甚，脉洪大，重按如无。此药力不能及，乃加附子，四剂稍缓，数剂而安。
●增损四物汤
人参　当归　芍药（炒）　川芎　乾姜（炒，各一两）　甘草（四钱）
上每服四钱，水姜煎。
●大调经散　治产后恶露未消，寒热自汗，或肚腹作痛。
大豆（一两半，炒，去皮）　茯神（一两）　真琥珀（一钱）
上为末，每服二钱，空心浓煎，乌豆紫苏汤调下。
〖附方〗
●六君子汤
●补中益气汤（二方见二十四卷第六论）
●当归补血汤（方见二十卷第十一论）
●八珍汤
●十全大补汤（二方见二十四卷第四论）
●六味地黄丸（方见二十四卷第十一论）

产后疟疾方论第四  ***************************
郭稽中云：产后乍寒乍热者，多是败血为害，或阴阳不和，若概作疟疾治之误矣。陈无择曰：产后寒热，或一二日，或二三日一发，或先寒后热，或先热后寒，或寒多热少，或热多寒少，或纯寒纯热者，皆是疟疾，最难治疗，可用草果饮、生熟饮、四兽饮，选用之。
愚按：前症当与第十四卷第九论参看。用药以补胃气为主，佐以草果饮之类。若胃气稍充，以草果饮为主，佐以补胃之剂。大抵产后疟疾，因脾胃虚弱，饮食停滞，或外邪所感，或郁怒伤脾，或暑邪所伏。审系饮食，用六君加桔梗、苍术、藿香。如外邪多而饮食少，用藿香正气散。如外邪少，饮食多，用人参养胃汤。劳役所伤，用补中益气汤。气血虚弱，用十全大补加炮姜。中气虚寒，用六君加姜、桂。元气脱陷，急加附子。盖气虚则寒，血虚则热，胃虚则恶寒，胃气下陷则寒热交作，或吐泻不食，腹痛烦渴，发热谵语，或手足逆冷，寒战如慄，虽见百症，但温补脾胃，其病自退。若误用清脾饮，则中气伤而变症多矣。
●草果饮　治产后疟疾，寒热相半者，或多热者。
半夏（泡）　赤茯苓　甘草（炙）　草果（炮，去皮）　川芎　陈皮　白芷（各一钱）　青皮（去白）　良姜　紫苏（三钱）　乾葛（四钱）
上㕮咀三钱，水一锺，姜三片，枣二枚，煎至七分，当发日侵晨连服三服，无有不安者。
●生熟饮子　治产后疟疾多寒者。
肉豆蔻　草果仁　厚朴（生用，去皮）　半夏　陈皮　甘草　大枣（去核）　生姜
上八味等分，半用生，半用湿纸裹煨，令香熟，去纸，与生者和匀，每服五钱，水二盏，煎七分，食前一服，食后一服。
●清脾饮　治产后疟疾，热多寒少。
●养胃汤　治产后疟疾，寒多热少。
●七宝饮　久不已者用截之。（三方见十四卷第九论）
〖附方〗
●六君子汤
●补中益气汤（二方见二十四卷第六论）
●十全大补汤（方见二十四卷第四论）

产后蓐劳方论第五  ***************************
夫产后蓐劳者，此由生产日浅，血气虚弱，饮食未平复，不满日月，气血虚羸致，将养失所，而风冷客之。风冷搏于气血，则不能温于肌肤，使人虚乏劳倦，乍卧乍起，颜容憔悴，食饮不消，风冷邪气而感于肺，肺受微寒，故咳嗽口乾，遂觉头昏，百节疼痛。荣卫受于风邪，流注脏腑，须臾频发，时有盗汗，寒热如疟，背膊烦闷，四肢不举，沉重著床，此则蓐劳之候也。
又论曰：妇人因产理不顺，疲极筋力，忧劳心虑，致令虚羸喘乏，寒热如疟，头痛自汗，肢体倦怠，咳嗽痰逆，腹中绞刺，名曰蓐劳。
愚按：前症当扶养正气为主，用六君子汤加当归。若脾肺气虚而咳嗽口乾，用补中益气加麦门、五味。若因中气虚而口乾头晕，用补中益气加蔓荆子。苦肝经血虚而肢体作痛，用四物、参、术。若因肝肾虚弱，而自汗盗汗，寒热往来者，用六味丸加五味子。若因脾虚血弱，肚腹作痛，月经不调，用八珍汤倍加白术。若因脾虚血燥，皮肤瘙痒，用加味逍遥散。大抵此症，多因脾胃虚弱，饮食减少，以致诸经疲惫而作，当补脾胃。饮食一进，精气生化，诸脏有所倚赖，其病自愈矣。仍照虚烦发热方论主治。
●增损柴胡汤　治产后虚弱，寒热如疟，食少腹胀。
柴胡　人参　甘草（炒）　陈皮　川芎　白芍药（炒，各等分）
上每服五钱，水、姜、枣煎，日二服。
●白茯苓散　治产后蓐劳，头目四肢疼痛，寒热如疟。
白茯苓（一两）　当归　川芎　桂心　白芍药（炒）　黄耆（炒）　人参（各半两）　熟地黄（半两，自制）
上先以水三盏，入猪肾一双，姜、枣各三事，煎二盏去之，入前药半两，煎一盏服。
●猪腰子粥　治产后蓐劳发热。用猪腰子一枚，去膜切片，用盐酒拌，先用粳米一合，入葱椒煮粥，盐醋和，将腰子铺碗底，以热粥盖之，如作盦生状，空心服。
●黄耆建中汤　治产后诸虚不足，发热，或恶寒腹痛。
黄耆（炒）　肉桂（各一两）　白芍药（炒，二两）　甘草（炒，七钱）
上每服五钱，用姜、枣、水煎，日三二服，虚甚须加附子。
〖附方〗
●六君子汤
●补中益气汤
●四物汤（三方见二十四卷第六论）
●六味丸（方见二十四卷第十一论）
●八珍汤
●加味逍遥散（二方见二十卷第四论）

产后虚羸方论第六  ***************************
《产宝》云：产后虚羸者，皆系产后亏损血气所致，须当慎起居，节饮食，六淫七情，调养百日，庶保无疾。若中年及难产者，毋论日期，必须调养平复，方可治事。否则气血复伤，虚羸之症作矣。
愚按：前症产伤气血者，用八珍汤。饮食伤胃者，用四君子汤。停食伤脾者，用六君子汤。劳伤元气者，用补中益气汤。若嗳气觉有药味者，此药复伤胃也，但用四君子汤，徐徐少饮，以调脾胃。若胃气一健，血气自生，诸症自愈矣。
●黄雌鸡汤　治产后虚羸腹痛。
小黄雌鸡（一只，去头足翅羽肠肚，细切）　当归　白术（炒）　熟地黄（自制）　桂心　黄耆（炒，各半两）
上先以水七锺，煮鸡至三锺，每用汁一锺，药四钱煎，日二服。
●十全大补汤　治产后气血未复，形体虚弱，发热恶寒等症。（方见二十四卷第四论）

产后风虚冷劳方论第七  ***************************
产后气血劳伤，脏腑虚弱，若风冷乘之，血气愈虚，形气羸损，风冷入脏，令人无子，谓之风虚冷劳也。
愚按：前症若血气虚弱，用八珍汤。血气虚寒，用十全大补汤。胃气虚弱，用补中益气汤。脾气虚弱，用六君子汤。命门火衰，用八味丸。肝脾血虚，用加味逍遥散。肝脾郁怒，用加味归脾汤。
●《产宝》方　治产后虚羸，不生肌肉。
黄耆（炒）　当归　芍药（炒）　人参（各三钱）　桂心　甘草（炒）　川芎　生姜（各四钱）　大枣（十二枚）
上水煎，分三服。
●又方　猪肾一双煮，入葱、豉作臛，如常食之。

产后腹胀呕吐方论第八  ***************************
产后腹胀，满闷呕吐者，因败血散于脾胃，不能运化而致，宜用抵圣汤治之。
愚按：前症若败血散于肠胃，宜用前方。若饮食停于脾，宜用六君、厚朴。若饮食伤于胃，宜用六君子汤。大凡损其脾者，当节其饮食为善。
〖附治验〗
一产妇患前症，或用抵当汤，败血已下，前症益甚，小腹重坠，似欲去后。余谓此脾气虚而下陷，用补中益气汤加炮姜，温补脾气，重坠如失，又用六君子汤而安。
●抵圣汤
赤芍药　半夏　泽兰叶　人参　陈皮　甘草（炒，各一钱）
上用生姜焙乾半两，水煎。
愚按：前方最宜用之。
〖附方〗
●六君子汤
●补中益气汤（二方见二十四卷第六论）

产后呕逆不食方论第九  ***************************
经云：胃为水穀之海，以养脏腑。因产后胃气虚弱，饮食所伤，必致呕逆，故不食也。
愚按：前症若因饮食过时，用四君子汤。饮食过多，用六君子汤。饮食过时而兼劳役，用补中益气。若因饮食停滞，用人参养胃汤。脾胃气虚，用六君子汤。胃气虚寒，加炮姜、木香。寒水侮土，用益黄散。肝木侮脾土，用六君、升麻、柴胡。命门火衰不能生土，用八味丸。呕吐泄泻，手足俱冷，或肚腹作痛，乃阳气虚寒，急用附子理中汤，多有生者。
〖附治验〗
一产妇朝吐痰，夜发热，昼夜无寐，或用清痰降火，肌体日瘦，饮食日少，前症愈甚。余曰：早间吐痰，脾气虚也；夜间发热，肝血虚也；昼夜无寐，脾血耗也。遂用六君子汤、加味逍遥散、加味归脾汤，以次调补而痊。
●开胃散　治产后胃虚呕吐，胸满不食。
诃子肉（两半）　人参（一两）　甘草（炒，半两）
上每服五钱，姜、水煎。
治产后胃虚呕逆：
橘红（一两）　半夏　甘草（炒，各半两）　藿香（二两）
上服五钱，姜、水煎。
治产后呕逆不食：
白术（五钱）　姜（六钱）
水煎，徐徐温服。
●石莲散　治产后胃寒咳逆，呕吐不食，或腹作胀。
石莲肉（两半）　白茯苓（一两）　丁香（五钱）
上为末，每服二钱，不拘时用姜汤或米饮调下，日三服。
〖附方〗
●钱氏益黄散　治脾土虚寒，水反来侮，以致呕吐不食，或肚腹作痛，或大便不实，手足逆冷等症。
陈皮　青皮　诃子肉　甘草（炙）　丁香（二钱）
上为粗末，每服四钱，水煎服。
●人参养胃汤　治外感风寒，内伤饮食，寒热头疼，或作疟疾。
半夏　厚朴（制）　橘红（八分）　藿香叶　草果　茯苓　人参（五分）　甘草（炙，三分）　苍术（一钱）
上姜七片，乌梅一个，水煎服。
●四君子汤
●补中益气汤（二方见二十四卷第六论）
●八味丸（方见二十四卷第十一论）
●附子理中汤（方见二十卷第八论）
●加味逍遥散
●加味归脾汤（二方见二十四卷第四论）

产后霍乱方论第十  ***************************
产后霍乱，因脏腑虚损，饮食不消，触冒风冷所致。若热而饮水者，四苓散。寒而不饮水者，理中丸；虚冷者，加附子，来复丹尤妙。
愚按：此症当与后卷第十一论互相主治。
〖附治验〗
一产妇停食霍乱，用藿香正气散之类已愈。后胸腹膨胀，饮食稍过即呕吐，或作泄泻。余谓此脾胃俱虚，用六君子汤加木香治之渐愈。后因饮食失调，兼恚怒，患霍乱，胸腹大痛，手足逆冷，用附子散，又用八味丸，以补土母而康。设泥痛无补法而用辛散，或用平补之剂，必致不起。
一产妇吐泻咽酸，面目浮肿，此脾气虚寒，先用六君加炮姜为主，佐以越鞠丸而咽酸愈，又用补中益气加茯苓、半夏，而脾胃康。
●白术散　治脾胃伤，吐泻腹痛，烦渴，手足逆冷，或大便不实。
白术　橘红　麦门冬（去心）　人参　乾姜（炮，各一两）　甘草（半两）
上每服四钱，姜、水煎。
●附子散　治脾胃虚寒，吐泻腹痛，手足逆冷，或自汗口噤。
附子（炮）　白术（炒）　当归　吴茱萸　丁香　橘红　甘草（炒，各半两）
上为末，每服二钱，粥饮调，若脾胃虚，用参苓白术散。
〖附方〗
●藿香正气散　治外感风寒，内停饮食，头疼寒热，或霍乱泄泻，或作疟疾。
藿香（一钱五分）　桔梗（炒）　大腹皮　紫苏　茯苓　白芷　半夏曲　陈皮　白术（炒）　厚朴（制，各一钱）　甘草（炙，五分）
上姜、枣水煎热服。
●五苓散
白术（炒）　猪苓（各一钱）　桂（三分）　泽泻（二钱五分）　茯苓（一钱）
上水煎服。
●理中丸　治脾胃虚寒，呕吐泄泻，饮食少思，肚腹膨胀。
人参　白术（炒）　乾姜（炮）　甘草（炙，各一钱）
上为末，米糊丸弹子大。每服一丸，嚼细白汤下。
●来复丹　治伏暑泄泻，身热脉弱，其效如神，仓卒间须用此药。
硝石（一两，同硫黄火上微炒，用柳条搅结砂子，不可火大）　太阴玄精石（研）　舶上硫黄（各一两）　五灵脂（去砂石）　青皮　陈皮（各二两）
上为末，醋糊丸小豆大。每服三十丸，空心米饮下。
《易简方》云：硝石性寒，佐以陈皮，其性疏快。硫黄性寒味涩，若作暖药以止泻，误矣。盖由啖食生冷，或冒暑热之气，中脘闭结，挥霍变乱，非此药不能通利三焦，分理阴阳，其功甚速。
●六君子汤（方见二十四卷第六论）
●八味丸（方见二十四卷第十一论）


卷二十二  ——————————————————————————————————————————————————————————————————————————————————————————

产后寒热方论第一  ***************************
产后发热，头痛身疼，虽如伤寒时气，虽当用麻黄，亦不可轻易。如早起劳动，为寒所伤，则淅淅恶寒，翕翕发热，头项肩背骨节皆痛，至七八日乃差。若大便坚，作呕不能食，用小柴胡汤加生姜、地黄主之。
愚按：《病机要》云：治胎产之病，从厥阴经论之。无犯胃气，及上中二焦，为之三禁：不可汗、不可下、不可利小便。发汗者，同伤寒下之早证；利大便则脉数而已动于脾；利小便则内亡津液，胃中枯燥。制药之法，能不犯三禁，则荣卫自和而寒热止矣。
●人参当归散　治去血过多，内热短气，头痛闷乱，骨节作痛，或虚烦咽燥。
人参　当归　生地黄　桂心　麦门冬（去心，各一两）　白芍药
上粳米一合，竹叶十片，水二锺，煎一锺去之，入药五钱，枣二枚，煎服。虚甚，用熟地黄。
●小柴胡汤　治伤风四肢烦热头疼。若头不疼而作烦，二物黄芩汤。（方见二十四卷第二论）
●二物黄芩汤
黄芩（半两）　苦参（半两）　生地黄（二两）
上每服四钱，水煎。
●增损柴胡汤　治虚弱寒热，少食腹胀等症。（方见劳蓐）
●竹叶防风汤　治产后伤风发热，面赤气喘头痛。
淡竹叶（半把）　防风　人参　桂枝　苦梗　甘草（各半两）　葛根（一两半）
上每服五钱，姜枣水煎。汗出项强加附子，呕加半夏。
治恶露不尽，昼则明瞭，暮则谵语，寒热如见鬼，此热入血室，用柴胡地黄汤或四物加柴胡。（方见六卷第十一论）

产后头痛方论第二  ***************************
夫头者，诸阳之会也。产后胃气虚弱，饮食少思，阳气微弱，不能上升，故头痛。若因败血，黑龙丹言之甚详。
愚按：前症若中气虚，用补中益气汤加蔓荆子。若血虚用四物加参、术。血气俱虚用八珍汤。若因风寒所伤，用补中益气汤加川芎。
〖附治验〗
一产妇患头痛，日用补中益气汤，不缺已三年矣。稍劳则恶寒内热，为阳气虚，以前汤加附子一钱，数剂不发。
一妇人产后头痛面青二年矣，日服四物等药。余谓肾水不能生肝木而血虚，用六味丸加五味子，两月而痊。
●芎附散　治气虚头痛，用大附子一枚，去皮脐，切四片，拌酽醋一碗，炙附蘸尽，同川芎一两为末，每服二钱，清茶调服。
治血虚头疼，当归、川芎，每服五钱，水煎。
产后头痛，都梁丸亦可治。（方见四卷第六论）
〖附方〗
●补中益气汤
●四物汤（二方见二十四卷第六论）
●八珍汤（方见二十四卷第四论）
●六味丸（方见二十四卷第十一论）

产后咳嗽方论第三  ***************************
夫肺主于气，产后气虚，故外邪感而咳嗽所由作也。若食盐醯之类而致者，难治。若因面积滞而致者，服黑神散、五积散可愈。
愚按：前症若阴血虚，四物汤加参、术、陈皮、桔梗。肺气虚，四君加芎、归、桔梗。阴火上炎，六味地黄丸加参、术。风寒所感，补中益气汤加桔梗、柴苏。若瘀血入肺发喘，兼口鼻起黑，或鼻出血，急用二味参苏饮，亦有得生者。然而所患悉因胃气不足，盖胃为五脏之根本，胃气一虚，五脏失所，百病生焉。经云：肺属辛金，生于己土，脾土既虚，不能生金，则腠理不密，外邪易感矣。治当壮土金，生肾水，以制火为善。
〖附治验〗
一产妇朝吐痰，夜发热，无寐，泥用清痰降火之药，肌体日瘦，饮食日少。余曰：早间吐痰，脾气虚也；夜间发热，肝血虚也；昼夜无寐，脾血耗也。遂用六君子汤、加味逍遥散、加味归脾汤，以次调补，不月而痊。
一产妇咳嗽，见风则喘急恶寒，头痛自汗，口噤痰盛。余为脾肺气虚，腠理不密，用补中益气加肉桂，数剂而安。
一产妇咳嗽声重，鼻塞流涕，此风寒所感，余用参苏饮，一锺顿愈。与补中益气加桔梗、茯苓、半夏，一剂将痊。又与六君、黄耆，以实腠理全愈。
一产妇咳嗽痰盛，面赤口乾，内热晡热，彻作无时。此阴火上炎，余用补中益气汤、六味地黄丸而愈。
一产妇咳而胸满不食，涕唾，面肿气逆。此病在胃而关于肺，用异功散而愈。
●知母散　治恶露上攻，咳嗽不己。
知母　贝母　白茯苓　人参（各半两）　桃仁　杏仁（并生，去皮尖，各一两）
上每服五钱，水煎。
治风寒咳嗽：
甘草　桔梗（各六分）　款冬花（四分）　麦门冬　生地黄（各一钱二分）　葱白（一握）
上水煎服
●旋覆花汤　治咳嗽最良。（方见下，有汗者去麻黄）
〖附方〗
●异功散　治脾胃虚弱，饮食少思，或久患咳嗽，或腹满不食，面浮气逆等症。
人参　白术（炒）　甘草（炒）　茯苓　陈皮（各一钱）
上姜枣水煎。
●六君子汤
●四物汤
●四君子汤
●补中益气汤（四方见二十四卷第十论）
●六味丸（方见二十四卷第十一论）
●二味参苏饮（方见后）
●参苏饮（方见六卷第十一论）

产后喉中气急喘促方论第四  ***************************
产后喉中气急喘促，因荣血暴竭，卫气无主，独聚于肺，名曰孤阳，最为难治。若因败血停凝，服夺命丹。若因荣血暴绝，服芎藭汤。若因风寒所伤，服旋覆花汤。若因气郁结，服小调经散。若因伤饮食，服见睍丸。
愚按：前症若脾肺气虚弱，用六君、桔梗。若兼外邪，更加紫苏。若中气虚寒，用补中益气加炮姜、肉桂。若阳气虚脱，更加附子。若瘀血入肺，急用二味参苏饮。
〖附治验〗
一产妇喘促自汗，手足俱冷，常以手护脐腹。此阳气虚脱，用参附汤四剂而愈。
●二味参苏饮　治产后血入于肺，面黑发喘欲死者。
人参（一两）　苏木（二两）
上水煎顿服。
●旋覆花汤　治伤风寒暑湿，喘嗽太盛，坐卧不宁。
旋覆花　赤芍药　前胡　半夏曲　荆芥穗　甘草　茯苓　五味子　杏仁　麻黄（各等分）
上每服四钱，姜枣水煎。有汗者莫服。
●五味子汤　治产后喘促，脉伏而厥。
五味子（杵，炒）　人参　杏仁（各二钱）　麦门冬（去心）　陈皮（各一钱）
上姜三片，枣二枚，水煎服。
●芎藭汤（方见后）
〖附方〗
●六君子汤
●补中益气汤（二方见二十四卷第六论）
●参附汤（方见十八卷第六论）

产后口鼻黑鼻衄方论第五  ***************************
产后口鼻起黑气及鼻衄者，盖阳明经脉之海，起于鼻，交頞中，还出颊口，交人中，左之右，右之左。此产后气虚，荣血散乱，胃绝肺败之症也。急取绯线一条，併产妇顶心发两条，紧繫中指节，更无药可疗。
愚按：胃脉颊口绕承浆，盖鼻准属脾土，鼻孔属肺金，诚胃虚肺损，气脱血死之症。急用二味参苏饮加附子五钱，亦有得生者。（方见前）

产后咳噫方论第六  ***************************
夫肺主于气而禀于胃，盖产后脾胃伤损，风冷所搏，故咳噫也。急灸期门三壮，必愈。此穴乃胃之大络。（穴见六卷第十五论）
愚按：前症属胃气虚寒之恶候，如用后方未应，急投参附汤，亦有复生者。（方见十八卷第六论）
●丁香散　治心烦咳噫。
丁香　白豆蔻（各半两）　伏龙肝（一两）
上为末，煎桃仁吴茱萸汤，每服一钱调下。
●羌活散　治咳逆。
羌活　附子（炮）　茴香（炒，各半钱）　木香　白姜（炮，各一钱）
上为末，每服二钱，水一盏，盐一捻，煎服。
●一方　用桂心五钱，姜汁三合，水煎服。

产后血崩方论第七  ***************************
产后血崩，因经脉未复而劳伤，或食酸咸之味。若小腹满痛，肝经已伤，最为难治，急服固经丸主之。
愚按：前症若血滞小腹胀满，用失笑散。血少小腹虚痞，芎藭汤。肝火血妄行，加味逍遥散。脾郁不统血，加味归脾汤。脾气虚不摄血，补中益气汤。厚味积热伤血，清胃散加槐花。风热相搏伤血，四君子、防风、枳壳。
〖附治验〗
一产妇血崩，小腹胀痛，用破气行血之剂，其崩如涌，四肢不收，恶寒呕吐，大便频泻。余用六君加炮黑姜，四剂稍愈。又十全大补，三十馀剂而痊。
一产妇血崩，因怒其血如涌，仆地口噤目斜，手足抽搐。此肝经血耗生风，余用六味丸料一剂，诸症悉退。但食少晡热，佐以四君、柴胡、牡丹皮而愈。
●固经丸
艾叶　赤石脂（煅）　补骨脂（炒）　木贼（各半两）　附子（一个，炮）
上为末，饭丸桐子大。每服二十丸，温酒或米饮下。
●芎藭汤
芎藭　当归　芍药（各等分）
上每服五钱，水煎。
〖附方〗
●失笑散（方见二十卷第五论）
●十全大补汤
●加味逍遥散
●加味归脾汤（三方见二十四卷第四论）
●补中益气汤
●六君子汤
●四君子汤（三方见二十四卷第六论）
●清胃散（方见二十四卷首论）
●六味丸（方见二十四卷第十一论）

产后月水不调方论第八  ***************************
产后月水不调，由血气虚损，风邪所客，邪正相搏，以致经候失期，或多或少，而不得其平也。
愚按：前症或过期而作痛者，气血俱虚也，八珍加柴胡、丹皮。不及期而来，血热也，四物、山栀、柴胡。将来而作痛，血实也，四物加桃仁、红花。过期而来者，血虚也，四物加参、术。紫黑成块者，血热也，四物加炒栀、炒连、丹皮。作痛而色淡者，痰多也，四物合二陈。治当临症制宜。
〖附治验〗
一产妇月经不调，内热燥渴，服寒凉之剂，其血如崩，腹胀寒热，作呕少食，用六君子二十馀剂，诸病悉愈，以加味逍遥散，调理而安。
●琥珀散　治经脉不调，饮食少思，日渐消瘦。
琥珀　牛膝　生地黄　当归（各半两）　桃仁　赤芍药（各半两）
上每服五钱，水姜煎。
〖附方〗
●八珍汤
●加味逍遥散（二方见二十四卷第四论）
●四物汤
●六君子汤（二方见二十四卷第六论）
●二陈汤（方见二十四卷第五论）

产后月水不通方论第九  ***************************
产后乳子周岁而经不行，是其常也。若半岁而经行，此血有馀也。若一二岁不行而无疾，不必服药。若肢体倦怠，食少内热，是血少也，宜健脾胃。若以药通之则误矣。
愚按：前症脾胃虚弱，用六君子汤。若兼郁火伤脾，用归脾汤加丹皮、山栀。若怒火伤血，宜用四物合小柴胡。气血俱虚，用八珍、牡丹皮。仍参前论主之。
〖附治验方药〗
一产妇月经年馀不通，内热晡热，服分气丸，经行不止，恶寒作渴，食少倦怠，胸满气壅。朝用加味逍遥散，夕用四君子汤，月许诸症稍愈，佐以八珍汤，兼服两月而愈。
●六君子汤
●四物汤
●四君子汤（三方见二十四卷第六论）
●归脾汤
●加味逍遥散
●八珍汤（三方见二十四卷第四论）
●小柴胡汤（方见二十四卷第二论）

产后四肢浮肿方论第十  ***************************
产后四肢浮肿者，乃败血乘虚流注，宜用小调经散。陈无择云：若风邪所乘于气分，皮肤肿而浮虚，乃气也。若皮肤肿如熟李，乃水也。盖气肿者宜发汗，水肿者宜利小便。
愚按：前症若寒水侮土，宜养脾肺。若气虚浮肿，宜益脾胃。若水气浮肿，宜补中气。当参第一卷水分血分主治。
〖附治验〗
一产妇饮食少思，服消导之剂，四肢浮肿。余谓中气不足，朝用补中益气汤，夕用六君子汤而愈。后因怒腹胀，误服沉香化气丸，吐泻不止，饮食不进，小便不利，肚腹四肢浮肿，用金匮加减肾气丸而愈。
一产妇泄泻，四肢面目浮肿，喘促恶寒。余谓脾肺虚寒，用六君子、姜、桂而泄泻愈，又补中益气而脾胃健。
●小调经散
没药　琥珀　桂心　芍药　当归（各一钱）
上为末，每服半钱，姜汁温酒调。
●大调经散　最治肿满喘急烦渴，小便不利。（方见二十一卷第三论）
●汉防己散　治水肿。
汉防己　猪苓　枳壳（麸炒）　桑白皮（各一两）　商陆　甘草（各三钱）
上每服四钱，水煎。
治血虚气肿水肿：
泽兰叶　防己（等分）
上为末，每服二钱，温酒调下，醋汤亦可。
●金匮加减肾气丸　治脾肾虚寒，腰重脚肿，湿饮留积，小便不利，或肚腹肿胀，四肢浮肿，气喘痰甚，或已成水症，其效如神。
白茯苓（三两）　附子（半两）　川牛膝　肉桂　泽泻　车前子　山茱萸　山药　牡丹（各一两）　熟地黄（四两，捣碎，酒拌杵膏）
上为末，和地黄膏，炼蜜丸桐子大。每服七八十丸，空心米饮下。
〖附方〗
●补中益气汤
●六君子汤（二方见二十四卷第六论）

产后腹痛泻利方论第十一  ***************************
产后腹痛泻利，因肠胃虚怯，寒邪乘袭，或水穀不化，洞泄肠鸣，兼手足逆冷，用调中汤治之。陈无择云：若六淫七情而致者，当因所感而治之。
愚按：前症若胸膈饱胀，或恶食吞酸，此饮食停滞，用六君、枳实、山楂以消导。若食既消而仍痛，更或头痛热渴，恶寒欲呕，此中气被伤，用补中益气、半夏、茯苓，以健脾胃。
〖附治验〗
一产妇腹痛发热恶食，余以为饮食伤脾，彼反服破血之剂，加寒热头痛，呕吐涎沫；用化痰理气，四肢逆冷，泄泻下坠。余用六君加炮姜、肉桂、木香，再用补中益气汤而愈。
一产妇腹痛后重，去痢无度，形体倦怠，饮食不甘，唇肿盗汗，竟夜不寐。此脾经虚热之症，用当归六黄汤内黄芩、连、柏炒黑，一剂汗止，乃用归脾、八珍，兼服而愈。
●调中汤
良姜　当归　桂心　芍药　附子（炮）　川芎（各一两）　甘草（炒，五钱）
上每服三钱，水煎服。
〖附方〗
●六君子汤
●补中益气汤（二方见二十四卷第六论）
●当归六黄丸（方见十九卷第六论）
●归脾汤
●八珍汤（二方见二十四卷第四论）

产后赤白痢方论第十二  ***************************
产后痢疾，因饮食六淫七情，伤于脾胃，或血渗大肠，皆为难治。若饮食不进，谓之虚痢。气宇不顺，谓之气痢。治法：热则凉之，冷则温之，冷热相搏则温凉调之，滑者涩之，虚者补之，水穀不分者分利之，性情执滞者和顺之。未有不安者也。
愚按：前症白属气分，而赤属血分也。若米食所伤，用六君加谷糵。若面食所伤，用六君加麦糵。若肉食所伤，用六君加山楂、神麴。凡兼呕吐，俱加藿香。若兼咽酸或呕吐，用前药送越鞠丸。若肝木克脾土，用六君加柴胡、炮姜；若寒水反来侮土，用钱氏益黄散。若久泻或元气下陷，兼补中益气汤，以升发阳气。若泻痢色黄，乃脾土真气，宜加木香、肉豆蔻。若属脾土虚寒，用六君加木香、姜、桂。若脾肾虚寒，用补中益气及四神丸。若属命门火衰而脾土虚寒，用八味丸以补土母。若小便涩滞，肢体渐肿，或兼喘咳，用金匮肾气丸，以补脾肾，利水道。若胃气虚弱而四肢浮肿，须补胃为主。若久而不愈，是肾气亏损也，必用四神、六味、八味三药，以补足三阴。若用分利导水之剂，是虚其虚也。
一产妇泄痢腹痛年馀，形体骨立，内热晡热，自汗盗汗，口舌糜烂，日吐痰三碗许，脉洪大，重按全无。此命门火衰，脾土虚寒，而不能摄痰归源，用八味丸补火以生土，用补中益气汤兼补肺金而痊。
一产妇食鸡子，腹中作痛，面色青黄，服平胃、二陈，更下痢腹胀；用流气饮子，又小腹一块不时上攻，饮食愈少。此脾胃虚寒，肝木克侮所致，用补中益气加木香、吴茱渐愈。又用八珍大补，兼服调理寻愈。
●五味子散　治产后泄泻；或肾泄在侵晨，五更作泻，饮食不进；或大便不实，不时去后。为丸尤效。
五味子（炒，三两）　吴茱萸（炒，五钱）
上为末，每服二钱，白汤调。
●四神丸　治脾胃虚弱，大便不实，饮食不思。
●二神丸
●六君子汤（三方见八卷第二论）
●补中益气汤（方见二十四卷第六论）
●香连丸（方见八卷第八论）
●六味丸
●八味丸（二方见二十四卷第十一论）
●金匮肾气丸（方见前）
●八珍汤（方见二十四卷第四论）


卷二十三  ——————————————————————————————————————————————————————————————————————————————————————————

产后痢疾作渴方论第一  ***************************
产后下痢作渴者，乃内亡津液，或胃气虚不能生津液，但止其渴，痢自差。
愚按：前症若渴而不止，喜冷饮，属胃气虚不能生津液，宜用七味白术散。夜间发热口渴，属肾水弱而不能润，宜用六味丸，并佐以益气汤，以滋化源。
〖附治验〗
一产妇泻痢，发热作渴，吐痰，肌体消瘦，饮食少思，或胸膈痞满，或小腹胀坠年馀矣。余以为脾肾之泻，朝用二神丸，夕用六君子，三月馀而痊。
一产妇患前症，形体倦怠，饮食不进，与死为邻。此脾胃俱虚也，用四神丸，十全大补汤数剂而愈。
〖附方〗
●七味白术散（方见二十一卷第二论）
●六味丸（方见二十四卷第十一论）
●补中益气汤
●六君子汤（二方见二十四卷第六论）
●十全大补汤（方见二十四卷第四论）
●四神丸
●二神丸（二方见八卷第八论）

产后大便秘涩方论第二  ***************************
产后大便秘，因肠胃虚弱，津液不足。若小腹闷胀，宜服麻仁丸润之。若用寒药，则促其危矣。
愚按：前症若计其日期，饮食数多，即用药通之，祸在反掌之间。必待腹满觉胀，欲去不能者，乃结在直肠，宜用猪胆汁润之。若服苦寒疏通，反伤中气。通而不止，或成痞症。若去血过多，用十全大补。血虚火燥，用加味四物。气血俱虚，用八珍汤。虽数日不通，饮食如常，腹中如故，仍用八珍加桃仁、杏仁治之。若泥其日期，饮食数多而通之，则误矣。
〖附治验〗
一产妇大便七日不通，饮食如常，腹中如故，此腹未满也。用八珍加桃杏二仁，至二十一日，腹满欲去，用猪胆汁润去而安。
一产妇大便不通，或用通利之药，中脘胀痛，饮食甚少。又用蜜导之，大便不禁，吃逆不食。余以为脾肾复伤，用六君加吴茱、肉果、骨脂、五味数剂，喜其年壮而愈，不然多致不起。
一产妇大便秘结，小腹胀痛，用大黄等药，致吐泻不食，腹痛胸痞，余用六君子加木香、炮姜治之而愈。
一妇人大便秘涩，诸药不应，苦不可言，令饮人乳而安。
●麻仁丸
大麻仁（研如泥）　枳壳　人参（各四分）　大黄（二分）
上为末，入麻仁，炼蜜丸桐子大。每服二十丸，空心温酒下。未通渐加，不可过服。
●阿胶枳壳丸　治产后大便秘涩，以阿胶、枳壳二味，等分为末，蜜丸桐子大，滑石末为衣。温水下二十丸。如或未通，再服。
〖附方〗
●十全大补汤
●八珍汤（二方见二十四卷第四论）
●加味四物汤（方见二十四卷第六论）

产后大小便不通方论第三  ***************************
产后大小便不通，因肠胃虚弱，津液燥竭故也。
愚按：前症当参前后论及八卷八论主治。
〖附治验〗
一产妇大小便不通，诸药不应，将危矣。令饮牛乳，一日稍通，三日而痊。人乳尤善。
●桃花散　治膀胱积滞血涩，大小便秘。
桃仁　葵子　滑石　槟榔（等分）
上为末，每服二钱，空心葱白汤调下。
●通气散　治产后大小便不通。（方见八卷第七论）

产后遗粪方论第四  ***************************
产后遗粪，取故燕窠中草烧为末，或枯矾、牡蛎，或白蔹，芍药各等分为末，俱用酒调服，或用固肠丸亦可。
愚按：前症若脾肾虚弱，用还少丹，仍以补中益气汤为主。虚寒加肉豆蔻、朴骨脂或四神丸。若脾肾虚寒，用八味丸兼四神丸，仍佐以前二方。
〖附治验（小便出屎方药附）〗
一产妇大便不实，饮食少思，五更或侵晨遗屎，此中气虚寒，脾肾不足，用补中益气送四神丸而痊。
一产妇小便出粪，名大小肠交，乃气血俱虚，失行常道。先用六君子汤二剂，又用五苓散二剂而痊。循常肠交，亦可用。
〖附方〗
●还少丹　治脾肾虚寒，饮食少思，发热盗汗，遗精白浊。又治真气亏损，肌体瘦弱等症。
肉苁蓉　远志（去心）　茴香　巴戟　乾山药　枸杞子　熟地黄　石菖蒲　山茱萸（去核）　朱膝　杜仲（去皮，姜制）　楮实子　五味子　白茯苓（各二两）
上各另为末，用枣肉百枚，并炼蜜丸桐子大。每服五七十丸，空心温酒或盐汤下，日三服。
●补中益气汤
●六君子汤（二方见二十四卷第六论）
●四神丸（方见八卷第八论）
●八味丸（方见二十四卷第十一论）
●五苓散（方见二十一卷第十论）

产后诸淋方论第五  ***************************
产后诸淋，因热客于脬，虚则频数，热则涩痛，气虚兼热，血入胞中，则血随小便出，而为血淋也。
愚按：前症若膀胱虚热，用六味丸。若阴虚而阳无以化，用滋阴肾气丸。盖土生金，金生水，当滋化源。仍参第八卷小便淋沥频数类。
〖附治验〗
一产妇小水淋沥，或时自出，用分利降火之剂，二年不愈。余以为脾肾之气虚，用补中益气汤、六味地黄丸而痊。
●滑石散　治热淋。
滑石（五分）　通草　车前子　葵子（各等分）
上为末，以浆水调服。
治小肠有热，小便涩痛，或为血淋：
瞿麦　黄芩　冬葵子（各二两）　通草（三两）　大枣（十二枚）
上以水七升，煎二升半，分二服。
治脾气不利，小便不通：橘红为末，每服二钱，空心温酒下。
治肺气不利，小便不通：杏仁二十四枚，去皮尖，炒食之。
治脬转小便不利：滑石一钱半，寒水石一钱，水煎服。
〖附方〗
●六味丸（方见二十四卷第十一论）
●滋阴肾气丸
●补中益气汤（二方见二十四卷第六论）

产后小便频数方论第六  ***************************
产后小便数者，乃气虚不能制故也。
愚按：前症若因稳婆不慎，以致胞损而小便淋沥者，用八珍汤以补气血。若因膀胱气虚而小便频数，当补脾肺。若膀胱阴虚而小便淋沥，须补肺肾。仍参第八卷小便频数诸类。
〖附治验〗
一产妇小便频数，时忽寒战，乃属脾肺虚弱，用补中益气加山茱、山药为主，佐以桑螵蛸散而愈。后患发热晡热，盗汗自汗，月水不调，用加味逍遥散而安。
一产妇患前症，吐痰发热，日晡作渴，此膀胱阴虚，用补中益气汤，佐以六味丸而愈。又患痢后小便频数，手足俱冷，属阳气虚寒，用前汤及八味丸而瘳。
●桑螵蛸散　治阳气虚弱，小便频数，或为遗尿。
桑螵蛸（三十个，炒）　鹿茸（酥炒）　黄耆（各三两）　牡蛎（煨）　人参　厚朴　赤石脂（各二两）
上为末，每服二钱，空心粥饮调下。
●又方　用益智仁为末，米饮下。
〖附方〗
●八珍汤
●加味逍遥散（二方见二十四卷第四论）
●补中益气汤（方见二十四卷第六论）
●六味丸
●八味丸（二方见二十四卷第十一论）

产后小便不禁方论第七  ***************************
《广济》治产后小便不禁，用鸡尾烧灰。《千金翼》用白薇、芍药为末。俱用温酒下，日三服。或桑螵蛸半两，龙骨一两，为末，每服二钱，粥饮调下。
愚按：前症若脾肺阳虚，用补中益气汤。若肝肾阴虚，用六味地黄丸。若肝肾之气虚寒，用八味地黄丸。
〖附治验〗
一产妇小便不禁，二年不愈，面色或青赤，或黄白。此肝脾气血虚热，用加味逍遥散为主渐愈，佐以六味丸而痊。后因怒，小便自遗，大便不实，左目顿紧，面色顿赤，仍用前散，佐以六君子汤，以清肝火，生肝血，培脾土而瘳。
●补脬饮　治胞破小便淋沥。
生绢（黄色者，一尺）　白牡丹（用根并皮）　白及（各一钱）
上水一碗，煎至绢烂，温服。服后忌言语，否则无效。
●鸡内金散　治气虚溺床，用雄鸡䏶胵并肠烧为末，温酒调服。
〖附方〗
●补中益气汤
六君子汤（二方见二十四卷第六论）
●六味丸
●八味丸（二方见二十四卷第十一论）
●加味逍遥散（方见二十四卷第四论）

产后小便出血方论第八  ***************************
产后小便出血者，因虚热血渗于脬也。以乳发洗净，烧为末，米饮调服。或滑石末一钱，生地黄汁调下。
愚按：前症若膏粱积热，用加味清胃散。醇酒湿毒，葛根解酲汤。怒动肝火，加味小柴胡汤。郁结伤脾，加味归脾汤。思虑伤心，妙香散。大肠风热，四物、侧柏、槐花。大肠血热，四物、炒连、槐花。肠胃虚弱，六君、升麻、柴胡。元气下陷，补中益气、茯苓、半夏。胃气虚弱，六君、升麻。血虚，四物、升麻。气血俱虚，八珍、柴胡、升麻。大凡元气虚弱而发热者，皆内真寒而外假热也，但用六君，或补中益气加炮姜，温补脾气，诸症悉退。若四肢畏冷，急加附子。
〖附治验方药（大便下血附）〗
一产妇尿血面黄，胁胀少食。此肝木乘脾土也，用加味逍遥、补中益气，兼服而愈。后为怀抱不乐，食少体倦，惊悸无寐，尿血仍作，用加味归脾汤，二十馀剂，将愈。惑于众论，服犀角地黄汤，诸症复作，仍服前汤而愈。
一产妇粪后下血，食少体倦。此脾气虚热，用补中益气加吴茱炒黄连五分，四剂顿愈，用归脾汤而痊。
一妇人怒则便血，寒热口苦，或胸胁胀痛，或小腹痞闷。此肝木乘脾土，用六君、柴胡、山栀而愈。用补中益气、加味逍遥而不复作。
一妇人久下血在粪前，属脾气虚寒，用补中益气加连炒吴茱一钱，数剂稍缓，乃加生吴茱五分，数剂而愈。（黄连炒吴茱萸法见七卷第五论）
一产妇大便后血，口乾饮汤，胸胁膨满，小腹闷坠，内热晡热，食少体倦，日晡面赤，洒淅恶寒，此脾肺气虚，先用六君加乾姜、木香渐愈，用补中益气将愈，用归脾汤全愈。后劳役兼怒，发热血崩，夜间谵语，此热入血室，用加味小柴胡二剂而退，用补中益气一剂而血止，用逍遥散、归脾汤调理而安。
●葛花解酲汤　治酒积上下，外消其湿。
白豆蔻　砂仁　葛花（各五钱）　木香（五分）　青皮（三钱）　陈皮　白茯苓　猪苓　人参（各一钱半）　白术　神麴　泽泻　生乾姜（各二钱）
上为末，每服五钱，白汤调下。
●加味清胃散（方见二十四卷首论）
●加味小柴胡汤（方见二十四卷第二论）
●加味归脾汤
●归脾汤
●八珍汤
●逍遥散
●加味逍遥散（五方见二十四卷第四论）
●妙香散（方见六卷第八论）
●四物汤
●六君子汤
●补中益气汤（三方见二十四卷第六论）

产后阴脱玉门不闭方论第九  ***************************
产后阴脱，玉门不闭，因坐产努力、举动、房劳所致。或脱肛阴挺，逼迫肿痛，小便淋。
愚按：玉门不闭，气血虚弱也，用十全大补汤。肿胀焮痛，肝经虚热也，加味逍遥散。若因忧怒，肝脾气血伤也，加味归脾汤。若因暴怒，肝火血伤也，尤胆泻肝汤。仍参第八卷末诸论。
〖附治验〗
一产妇玉门不闭，发热恶寒，用十全大补加五味子，数剂而寒热退。用补中益气加五味子，数剂而玉门闭。
一妇人脾胃素弱，兼有肝火，产后玉门肿痛，寒热作渴，呕吐不食，外敷大黄等药，内用驱利之剂，肿及于臀，诸症蜂起。此真气虚而邪气盛也，先用六君子以固肠胃，次用补中益气以补阳气，不数剂而全愈。
一产妇患此失治，肿溃不已，形体消瘦，饮食少思，朝寒暮热，自汗盗汗半年矣。用补中益气加茯苓、半夏，脓水渐少，饮食渐进，用归脾汤共五十馀剂而愈。
一产妇玉门不闭，小便淋沥，腹内一块，攻走胁下，或胀或痛，用加味逍遥散加车前子而愈。
一妇人子宫肿大，二日方入，损落一片，殊类猪肝，面黄体倦，饮食无味，内热晡热，自汗盗汗。用十全大补汤二十馀剂，诸症悉愈，仍复生育。
●硫黄散　治产后阳气虚寒
硫黄　乌贼骨（各半两）　五味子（五钱）
上为末，搽患处，日三易。
●一方　蛇床子一升，炒热，帛裹熨患处。亦治阴痛。
●一方　子宫脱出，以蓖麻子仁十四枚，研涂顶心，入即洗去。
〖附方〗
●十全大补汤
●加味逍遥散
●加味归脾汤
●归脾汤（四方见二十四卷第四论）
●龙胆泻肝汤（方见二十四卷第八论）
●补中益气汤
●六君子汤（二方见二十四卷第六论）

妇人阴蚀疳方论第十  ***************************
妇人少阴脉数而滑者，阴中有疮，名曰慝。或痛或痒，如虫行状，脓水淋沥，亦有阴蚀几尽者。皆由心神烦郁，脾胃虚弱，气血流滞耳。内当补心养胃，外以药傅洗乃可。
愚按：前症乃肝脾郁结之症、木旺生虫耳，宜解郁清肝。备见八卷阴中生疮类。
〖附治验〗
一产妇素有肝火，患此，内溃痒痛，食少热渴，小水淋沥。用加味逍遥散、加味归脾汤兼服，间以芦荟丸，外以鹤蝨草，煎洗而愈。
治疳虫蚀下部，用蒲黄研匀傅入内。
平胃散加贯众末二钱，以熟猪肝拌药，内阴中。
〖附方〗
●加味归脾汤
●加味逍遥散　二方见二十四卷第四论
●芦荟丸（方见七卷第七论）

产后乳少或止方论第十一  ***************************
妇人乳汁，乃气血所化，若元气虚弱，则乳汁短少。初产乳房焮胀，此乳未通。若怒气乳出，此肝经风热。若累产无乳，此内亡津液。盖乳汁资于冲任，若妇人疾在冲任，乳少而色黄者，生子则怯弱而多疾。
愚按：前症若气血虚弱而不能化生，宜壮脾胃。怒动肝胆而乳肿汁出，宜清肝火。夫乳汁乃气血所化，在上为乳，在下为经，若屡产无乳，或大便涩滞，当滋化源。
〖附治验〗
一产妇因乳少，服药通之，致乳房肿胀，发热作渴。余谓血气虚，以玉露散补之而愈。
●涌泉散　能下乳。忌食姜、椒、辛辣饮食。
王不留行　瞿麦　麦门冬　龙骨（各二钱）
上用猪蹄汁一碗，酒一杯，煎服。以木梳于乳上梳下。
冷气血虚，锺乳粉每服二钱，煎漏芦汤调。
〖附方〗
●玉露散　治乳脉不行，身体壮热，头目昏痛，大便涩滞等症。
人参　白茯苓　桔梗（炒）　芍药（各一钱）　甘草（炙，六分）
上水煎服。

产后乳出方论第十二  ***************************
产后乳汁自出，乃胃气虚，宜服补药止之。若乳多满痛，用温帛熨之。未产而乳自出，谓之乳泣，生子多不育。
愚按：前症气血俱虚，用十全大补汤。肝经血热，用加味逍遥散。肝经怒火，用四物、参、术、柴、栀。肝脾郁怒，用加味归脾汤。
〖附治验〗
一产妇劳役，忽乳汁如涌，昏昧吐痰。此阳气虚而厥也，灌以独参汤而苏，更以十全大补汤数剂而安。若妇人气血方盛，乳房作胀，或无儿饮胀痛，憎寒发热，用麦芽二三两炒熟，水煎服，立消。其耗散血气如此，何脾胃虚弱，饮食不消方中多用之？
●十全大补汤
●加味逍遥散
●加味归脾汤（三方见二十四卷第四论）
●独参汤（方见三卷第十一论）
●四物汤（方见二十四卷第六论）

产后吹乳方论第十三  ***************************
产后吹乳，因儿饮口气所吹，令乳汁不通，壅结肿痛，不急治多成痈。速服瓜蒌散，乃敷南星，更以手揉散之。
愚按：前症用药，切不可损其气血。治验见二十四卷。
●瓜蒌散　乳香二钱，瓜蒌一个，酒煎服。用南星温汤调涂。
●一方　用陈皮一两，甘草一钱，水煎服。

产妇妒乳方论第十四  ***************************
妒乳，因儿未能饮，余乳蓄结，以致肿痛。初不吮通之，必致成痈。若乳头生疮浸淫，名妒乳，宜赤龙皮汤、天麻汤、飞乌膏、飞乌散，傅以黄连胡粉散。
愚按：乳盛或无子饮乳，以致肿痛，炒大麦芽煎服，其乳即散。若成疮，当从乳痈类治。若皮肤浸淫成疮，当用本方。
治乳初肿痛内消方：
用瓜蒌一个，粉草一寸，生姜一块，半生半炒，酒二碗，煎服，少顷去败乳，再服即愈。
●赤龙皮汤　槲皮三升，水一斗，煮五升，温洗之。
●麻草汤　以天麻草五升，水煎洗之。此草叶若麻叶，冬生夏花，赤如鼠尾，花亦洗浸淫、湿痒、阴蚀等疮。
●飞乌散　用烧朱砂作水银上黑烟（名缃粉者三两），枯矾（一两）傅之，诸热浸淫，丈夫阴蚀痒湿，小儿头疮、疳蚀疮等。
●黄连胡粉膏（治症同前）
黄连（二两，末）　胡粉（一钱）　水银（一两，同研令消散）
上皮裹熟，挼和合傅之。
●一方　乳头裂破，秋茄子裂开者，阴乾，烧存性，水调涂之。


卷二十四·疮疡门  ——————————————————————————————————————————————————————————————————————————————————————————

妇人茧唇方论第一  ***************************
（诸骨木梗等咽见《口齿类要》）
《内经》云：脾气开于口。又云：脾之荣在唇。盖燥则干，热则裂，风则瞤，寒则揭。若肿起白皮，皱裂如蚕茧，名曰茧唇。有肿重出如茧者，有本细末大如茧如瘤者。其因或胎产经行而阴血损，或七情动火而荣血亏，或心火传授脾经，或厚味积热伤脾。大要审本症，察兼症，补肾水，生脾血，则燥自润，火自除，风自散，肿自消。若患者忽略，治者不察，内用清热消毒之药，外用追蚀线结之法，反为败症，慎哉。
〖附治验〗
一妇人怀抱久郁，或时胃口嘈辣，胸膈不利，月水不调，晡热食少，体倦唇肿，已年馀矣。此脾经郁火伤血，用归脾汤加姜汁炒黄连、山栀，少佐吴茱萸，嘈辣顿去，饮食稍进。乃去黄连，加贝母、远志，胸膈通利，饮食如常。又用加味逍遥散、归脾汤，间服百馀剂，月水调而唇立愈。
一妇人怀抱久郁，患茧唇，杂治消痰降火，虚症悉具，盗汗如雨。余谓此气血虚而有热也，用当归六黄汤，内黄芩、连、柏俱炒黑，二剂而盗汗顿止。仍用归脾汤、八珍散兼服，元气渐复。更以逍遥散、归脾汤，间服百馀剂，而唇亦瘥。
一妇人唇裂内热二年矣，每作服寒凉之剂，时出血水，益增他症。此胃火伤血，而药伤元气也，余用加味清胃散而愈。后因怒，唇口肿胀，寒热作呕，此属肝木乘脾土，用小柴胡加山栀、茯苓、桔梗，诸症顿愈。复以加味逍遥散，调补元气而愈。
一妇人因怒唇肿，内热体倦。用化痰药，食少作呕，大便不实，唇出血水；用理气消导，胸膈痞满，头目不清，唇肿经闭；用清胃行血，肢体愈倦，发热烦躁，涎水涌出。余曰：此七情伤肝脾，屡用攻伐，反致他症。遂用济生归脾汤，食进便实涎止；用加味逍遥散，肿消热退体健。后因怒，寒热耳痛，胸膈胀闷，唇焮肿甚。此怒动肝火而伤血，用四物合小柴胡，加山栀顿愈。又因怒，胸乳作胀，肚腹作痛，呕吐酸涎，饮食不入，小水不通。此怒动肝木而克脾土也，用补中益气加川芎、芍药而愈。又劳役怒气，饮食失节，发热喘渴，体倦不食，下血如崩，唇肿炽甚。此为肝经有火不能藏血，脾经气虚不能摄血，用补中益气加炒黑山栀、芍药、丹皮而愈。
一妇人月经不调，两足发热，至年馀而身亦热，劳则足腿痠痛。又年馀，唇肿裂痛。又半年，唇裂出血，形体瘦倦，饮食无味，月水不通，唇下肿如黑枣。余曰：此肝脾血虚火症也。彼不信，用通经药而殁。
一妇人忿怒而唇肿，或用消毒之药，唇胀出血年馀矣。余曰：此肝木克脾土而血伤也，须养脾胃滋化源为主。彼执用前药，状如翻花瘤而殁。
一妇人口苦胁胀，此肝火之症也，用小柴胡加山栀、黄连少愈，更以四君子加芍药、当归、柴胡，调补脾胃而瘥。
一妇人每怒口苦，发热晡热，此肝火盛而血伤也，以小柴胡合四物二剂，以清火而生血，更以四物加柴胡、白术、茯苓、丹皮，生血健脾而愈。
一妇人每怒则口苦兼辣，胸痛胁胀，乳内或时如刺，此肝肺之火也，用小柴胡加山栀、青皮、芎、归、桑皮而安。后又劳怒，口复苦，经水顿至，此属内火动，血得热而妄行，用四物加炒芩、炒栀、胆草，一剂而血止，更以加味逍遥散而元气复。
一妇人因怒齿痛，寒热作呕，用清胃等药益甚。余以为此肝火伤胃，寒药复伤故也，用六君子加芍药、柴胡、山栀而愈。
一妇人胃中嘈辣，甚则热痛，后患齿疼，此胃中痰火也，用二陈加芩、连，下越鞠丸而瘳。
一妇人发热齿痛，日晡益甚，月水不调。此脾经血虚，用逍遥散加升麻寻愈。后因怒复痛，仍以前药加川芎而痊。
一妇人因怒，牙疼寒热。此肝火侮脾土，用小柴胡加芎、归、芩、术、山栀而疼痛止，用加味逍遥散而寒热退。
一妇人每产后齿龈皆动，逾日乃止，此气血虚而火动也。后复怀妊临月，余付十全大补汤二剂，令产后煎服，其齿不动如故。
一妇人善怒，舌痛烦热，或用降火化痰药，前症益甚，两胁作胀。又服流气饮，肚腹亦胀，经行不止。此肝虚不能藏血，脾虚不能摄血，而前药复伤也，用加味归脾汤加五味子而愈。
一妇人冬患脑疽，肿痛热渴，脉洪数实。此膀胱湿热上壅，用清热消毒散溃而愈。次年，其舌肿大，遍身患紫疔如葡萄，手足尤多，各刺出黑血。此脾胃积热毒也，服夺命丹七粒，出臭汗，疮热益甚，又便秘二日，与大黄、芩、连各三钱，升麻、白芷、山栀、薄荷、连翘各二钱，生草一钱，水煎三五沸，服之大小便出臭血甚多，下体疔稍退。乃入犀角汁再服，舌本及齿缝出臭血，诸毒乃消，更与犀角地黄汤而愈。
一妇人善怒，舌本强，手臂麻。此肝木克脾土，治以六君子汤加柴胡、芍药而愈。
一妇人产后喉痛，服清热等剂痛益甚，此膀胱经血虚也。盖膀胱之内，脉上行至喉而远，用八珍汤加牡丹皮、柴胡、酒炒黑黄柏，二剂而愈。
一妇人喉间作痛旬日余，突肿如赤梅状，二月后而肿，遍身筋骨作痛。余以为此时行杨梅疮也，先以萆薢汤数剂而平，更以四物加萆薢、黄耆，二十馀剂，诸症悉退。
〖附方药〗
●清胃散　治醇酒厚味，唇齿作痛，或齿龈溃烂，或连头面，颈项作痛。
黄连（炒，一钱五分）　当归　生地黄　牡丹皮（各一钱）　升麻（二钱）
上水煎服。实热便秘加大黄。
●加味清胃散　即前方加犀角、连翘、甘草。
●凉膈散　治积热烦渴，面赤内热，头昏咽痛，便溺赤涩，狂言谵妄，睡卧不安。
大黄　朴硝　甘草（各一钱）　连翘（二钱）　栀子　黄芩　薄荷（各一钱）
上水煎服。
●补黄散　治脾胃虚热，口舌生疮，畏冷饮食。
人参　白术（炒，各一钱）　白芍药（炒黄）　陈皮　甘草（炒，各五分）
上姜枣水煎服。
●四顺清凉饮（加山栀、牛蒡子，名加味清凉饮）
治脏腑实热秘结，口舌生疮。
当归　赤芍药　甘草　大黄（各一钱）
上水煎服
●人参安胃散　治服峻剂损脾胃，口舌生疮。
人参（一钱）　黄耆（炒，二钱）　生甘草　炙甘草（各五分）　白芍药（七分）　白茯苓（一钱）　黄连（炒，五分）
上水煎服。
●温中丸（一名人参理中丸）　治中气虚热，口舌生疮，不喜饮冷，肢体倦怠，饮食少思。
人参　甘草（炒）　白术（炒，各等分）
上为末，姜汁糊丸桐子大，每服五十丸，白汤下。
●柳华散　治热毒口疮。
黄柏（炒）　蒲黄　青黛（真正者）　人中白（煅，等分）
上为末敷之。
●四物汤　治血热口舌生疮，或牙龈肿溃，或日晡发热，烦躁不安。（方见本卷第六论）
●加味四物汤　（即四物汤加丹皮、柴胡、山栀）
●当归补血汤　治气血俱虚，口舌生疮，热渴引饮，目赤面红，其脉洪大而虚，重按全无。（方见本卷第十一论）
●四物二连汤　治血热口舌生疮，或夜发寒热。
当归　熟地黄　白芍药　川芎　黄连（炒）　胡黄连（各一钱）
上水煎服。
●清咽利膈汤　治积热咽喉肿痛，痰涎壅盛，烦躁饮冷，大便秘结。
金银花　防风　荆芥　薄荷　桔梗（炒）　黄芩（炒）　黄连　山栀（炒）　连翘（各一钱）　玄参　大黄（煨）　朴硝　牛蒡子（研）　甘草（各七分）
上水煎服。
●龙麝聚圣丹　治心脾客热，咽喉肿痛，或成痈不消，或舌本肿胀，口舌生疮，或诸物骨鲠。
川芎（一两）　生地黄　犀角（镑）　羚羊角（镑）　琥珀　玄参　连翘（各五钱）　人参　赤茯苓　马牙硝　片脑　麝香（各二钱）　桔梗　升麻　铅白霜（各五钱）　朱砂　牛黄（各一钱）　南硼砂（一两）　金箔（五十片）
上各另为末，和匀蜜丸龙眼大，金箔为衣。薄荷汤化下，或噙咽之。
●《拔萃》桔梗汤　治热肿喉痹。
桔梗（炒）　甘草　连翘　山栀（炒）　薄荷　黄芩（各一钱）
上竹叶水煎服。
●甘桔汤　治咽喉肿痛。
甘草（六钱）　桔梗（三钱）
上水煎服。
●解毒雄黄丸　治缠喉风肿闭，或卒倒死，牙关紧急。
雄黄（一钱）　郁金（一钱）　巴豆（十四粒，去油壳）
上为末，醋糊丸绿豆大。用热茶送下七丸，吐顽痰立苏。
●夺命丹　治喉闭，或疔毒，或麻木，或呕吐，重者昏愦。若疔毒牙关紧急，用三五丸为末，水调灌下，诚有夺命之功。
蟾酥（乾者，酒化）　轻粉（各五分）　枯白矾　寒水石（煅）　铜绿　乳香　没药　麝香（各一钱）　朱砂（三钱）　蜗牛（二十个，另研，如无亦效。）
上为末，用蜗牛或酒糊为丸如绿豆大。每服一二丸，温酒或葱汤下。
●换肌消毒散　治时疮，不拘初起溃烂。（一名萆薢汤）
土茯苓（五钱）　当归　白芷　皂角刺（炒）　薏苡仁（各一钱半）　白鲜皮　木瓜（不犯铁器）　木通　金银花（各一钱）　甘草（五分）
上水煎服。
●七味白术散（一名钱氏白术散）　治中气虚热，口舌生疮，不喜饮冷，或吐泻口乾。（方见二十卷第二论）
●四君子汤　治脾胃虚热，唇口生疮，食少作呕，大便不实。若肝木乘脾土所致，加柴胡、芍药。（方见本卷第六论）
●六君子汤（方见本卷第六论）
●二陈汤（方见本卷第五论）
●越鞠丸（方见六卷第七论）
●补中益气汤（方见本卷第十论）
●清热消毒散（方见本卷第五论）
●犀角地黄汤（方见本卷第二论）
●当归六黄汤（方见十九卷第六论）
●逍遥散
●八珍汤
●归脾汤
●十全大补汤（四方见本卷第四论）
●小柴胡汤（方见本卷第二论）

妇人耳聄痛方论第二  ***************************
耳疮属手少阳三焦，或足厥阴肝经，血虚风热，或怒动肝火而致。若发热焮痛，属三焦厥阴风热，用柴胡清肝散。若内热痒痛或胀痛，属肝火伤血，用栀子清肝散。若寒热作痛，或作呕吐，属肝火伤脾，用益脾清肝散。若口乾足热，为肝肾阴虚，用益阴肾气丸。若月经先期，为血热，用加味逍遥散。过期为血虚，用八珍汤。食少体倦，为郁火，用加味归脾汤。恶寒发热，肢体倦怠，为气血俱虚，用十全大补汤。慎不可专治其外，复伤气血也。
〖附治验〗
一妇人耳内外肿痛，胸胁不利，寒热往来，小便不调。余以为肝火伤血，先用龙胆泻肝汤四剂，诸症顿退，又用加味逍遥散而愈。又因怒复作，用小柴胡汤而痊。
一妇人经行后，因劳怒发寒热，耳作痛。余以经行为血虚，用八珍汤加柴胡；怒气为肝火，用加味逍遥散；劳役为气伤，用补中益气汤加山栀而愈。
一妇人素郁怒，耳内作痛，肿焮寒热，面色青黄，经行则变赤，余用加味归脾汤、加味逍遥散而愈。
一妇人怀抱素郁，因怒耳作肿痛，经行不止，寒热发热，面色青赤，肝脉弦数。余以为久郁伤脾，暴怒伤肝，先用加味小柴胡汤，随用加味逍遥散而痊。
一妇人因怒发热，每经行两耳出脓，两太阳作痛，胸胁乳房胀痛，或寒热往来，或小便频数，或小腹胀闷，皆属肝火血虚。先用栀子清肝散二剂，又用加味逍遥散数剂，诸症悉退，乃以补中益气加五味而痊。
一妇人耳内肿痛出水，寒热口苦，焮连颈项，饮食少思。此肝火甚也，用小柴胡汤加山栀、牡丹皮稍愈，用加味逍遥散渐愈，用八珍汤加柴胡、丹皮、山栀，调补肝脾而全愈。
一妇人耳内外肿痛，胸胁不利，寒热往来，小便不调。此肝经湿热也，用龙胆泻肝汤四剂，诸症顿退，用加味逍遥散而全愈。又因怒复作，用柴胡清肝散而痊。
一妇人耳内不时胀痛，内热口乾，劳则头晕，吐痰下带。此肝脾气虚也，朝用补中益气，夕用加味逍遥散而痊。
一寡妇耳内外作痛，不时寒热，脉上鱼际。此血盛之症，用小柴胡加生地以抑其血而愈。又项间结核如贯珠，寒热晡热，用加味归脾汤、加味逍遥散，调补肝脾而愈。
一妇人耳内外或作痛，或赤肿，或寒热，月经旬日而止，潮热内热，自汗盗汗。余以为肝脾气血俱虚而有热，用归脾汤、六味丸而愈。
一妇人性急，或耳内作痛，或耳外赤肿，发热胁胀，日晡益甚。余以为怒气伤肝，气血俱虚，朝用加味逍遥散加黄柏、桔梗，夕用归脾汤送地黄丸而愈。
一孀妇耳内外作痛，或项侧结核，内热晡热，月经不调，吐痰少食，胸膈不利。余以为郁怒伤肝脾，朝用归脾汤，以解脾郁生脾气。夕用加味逍遥散，以清肝火生肝血而愈。
一女子耳下肿赤，寒热口苦，月经不调，小便内结一块。此肝火气滞而血凝也，先用小柴胡加山栀、川芎、丹皮，又用柴胡清肝散而痊。
〖附治验方药〗
●小柴胡汤　治肝胆经症，寒热往来，晡热潮热，身热，默默不欲饮食，或怒火口苦耳聋，咳嗽发热，胁下作痛，甚者转侧不便，两胁痞闷，或泻利咳嗽，或吐酸食苦水，皆用此药主之。
柴胡（二钱）　黄芩（炒，一钱）　人参　半夏（各七分）　甘草（炙，五分）
上姜水煎服。
●加味小柴胡汤　治肝胆经风热，耳前后肿痛。或结核焮痛，或寒热晡热，或经候不调等症。即小柴胡加山栀、牡丹皮。
●益脾清肝散　治肝经之症，寒热体痛，脾胃虚弱。
人参　白术（炒）　茯苓（各一钱）　甘草（炒，五分）　川芎　当归　黄芩（各一钱）　柴胡（五分）　牡丹皮（七分）
上水煎服。
●栀子清肝散　治三焦及肝胆经风热，耳内作痒，或生疮出水，或胁肋胸乳作痛，寒热往来。
柴胡　山栀（炒）　丹皮（各一钱）　茯苓　川芎　芍药　当归　牛蒡子（炒，各七分）　白术（炒）　甘草（各五分）
上水煎服。
●柴胡清肝散　治肝胆三焦风热怒火，以致项胸作痛，或头目不清，或耳前后肿痛。或寒热体疼。
柴胡　黄芩（炒，五分）　人参　山栀（炒）　川芎（各一钱）　连翘　桔梗（各八分）　甘草（五分）
上水煎服。
●犀角地黄汤　治上焦有热，口舌生疮，发热，或血妄行，或吐血，或下血。
犀角（镑）　生地黄　白芍药　黄芩（炒）　牡丹皮　黄连（炒，各一钱）
上水煎服。若因怒而患，加柴胡、山栀。
●犀角升麻汤　治阳明经风热牙疼，或唇颊肿痛，或手足少阳经风热，连耳作痛。
犀角（镑）　升麻　防风　羌活（各一钱）　白附子（五分）　川芎　白芷　黄芩（炒，各七分）　甘草（五分）
上水煎熟，入犀末服。
●益阴肾气丸（方见六卷第三论）

妇人瘰疬方论第三  ***************************
妇人瘰疬，或因忧思郁怒，或因胎产经行，则肝胆脾肾受伤，以致前症。盖肝伤则血燥，血燥则筋挛，累累如贯珠，多生耳前后胸胁间。若寒热肿痛，乃肝气动而为病，用柴胡栀子散，以清肝火为主，佐以逍遥散以养肝血。若寒热既止而核不消，乃肝经之血亦病矣，宜用加味四物汤，以养肝血为主，佐以柴胡栀子散，以清肝火。若初生如豆，附著于筋，白色不变，内热口乾，精神倦怠，久不消溃，乃肝脾亏损，用逍遥散、归脾汤、六味丸，以健脾土，培肝木，切不宜用散坚追毒之剂。故《外台秘要》云：肝肾虚热则生病矣。《病机》云：疾病本系膏粱丹石之毒，因虚劳气郁所致。补形气，调经脉，其疮当自消散。若误下之，先犯病禁经禁矣。若久溃不敛，脉浮大，邪火盛也；面色㿠白，金剋木也，皆不治。凡瘰疬，赤脉贯瞳子，有几条则几年死，无则可治。
〖附治验〗
一妇人患前症，久而不愈，或以为木旺之症，不宜于春，预用散肿溃坚汤，肿硬益甚。余以为肝经亏损，用六味地黄丸、补中益气汤，至春而愈。此症若肝经风火自病，元气无亏，可用散坚泻青之剂。若肝自损亏，或水不生木，用地黄丸。若金来剋木，须补脾土生肾水。若行攻伐，则脾胃伤而反致木剋土矣。
一妇人患之，少寐，年馀而溃，脓水淋漓，月经或五六十日一至。误服通经丸，辗转无寐，午前恶寒，午后发热。余谓思虑伤脾，用归脾汤作丸，午前以六君子送下，午后以逍遥散送下。两月馀得寐，半载后经行如期，年馀而疮愈。
一妇人溃后发热，烦躁作渴，脉大而虚，此血虚也，以当归补血汤，六剂而寒热退，又以圣愈汤数剂而全愈，更以八珍加贝母、远志而疮敛。
一疬妇面黄体倦，咽酸嗳气。余以为中气虚弱，欲用补中益气汤加茯苓、半夏。不信，反降火利气，胸膈痞满，疬疮肿痛。又散坚利气，嗳气不绝，大便不实，四肢时冷。余曰：今变中气虚寒矣。用六君子汤加姜、桂，少用升麻、柴胡渐愈，更佐以补中汤寻愈。
一妇人患此嗳气，用降火清胃，食少吞酸，胸痞闷；用利气消导，吐痰气促，饮食日少；用清热化痰，大便坚涩，内热身瘦。余曰：吞酸嗳气，脾胃气虚也：胸痞痰喘，脾肺气虚也；大便坚涩，内热日瘦，脾肺血虚也。遂以补中益气加炒黑吴茱萸三分数剂，佐以六味丸，诸症顿退，乃用归脾汤、逍遥散，间服而愈。
一妇人患前症，遍身作痒，脉大而虚，此气血俱虚，不能荣于腠理，以十全大补汤治之而愈。大凡溃后，午前痒作气虚，午后痒作血虚。著作风症治之必死。
一妇人项核肿痛，察其气血俱实，先以必效散一服去之，更以益气养荣汤三十馀剂，补之而消。盖此症初起而血气虚弱者，先用前汤，待其气血稍充，乃用必效散以去其毒，仍用补药，无不奏效。若已成脓者，即针而补托之。气血复而核不消者，服散坚之剂。倘不应而气血如故，仍以必效散、养荣汤。又不应，灸肘尖、肩髃二穴，用豆豉饼、琥珀膏自愈。若气血壮实，不用追蚀，亦能自腐。用药以腐之者，使易于收敛耳。若血虚而用追蚀，不惟无益，适以取败。凡不慎饮食七情者，不治。
〖附方药〗
●当归川芎散　治手足少阳经血虚疮症，或风热耳内痒痛，生疮出水，或头目不清，寒热少食，或经水不调，胸膈不利，腹胁痞痛，小便不调。
当归　川芎　柴胡　白术（炒）　芍药（炒，各一钱）　牡丹皮　山栀（炒，一二分）　茯苓（各八分）　蔓荆子　甘草（各五分）
上水煎服。若肝气不平，寒热往来，加柴胡、地骨皮。肝气实热，加柴胡、黄芩。肝脾气血虚热，加参、耆、熟地。脾虚饮食少思，倍加白术、茯苓。脾虚胸膈不利，加人参、黄耆。脾虚痰滞，胸膈不利，加半夏。肝气不顺，胸膈不利，加木香。肝虚小腹痞满，或时作痛，加熟地。脾血不足，小腹作疼，加肉桂。日晡发热，加熟地。
●加味地黄丸　治肝肾阴虚诸症，或耳内痒痛出水，或眼昏痰喘，或热渴便涩等症。
乾山药　山茱萸（肉）　牡丹皮　泽泻　白茯苓　熟地黄（自制）　生地黄　柴胡　五味子（各另为末，等分）
上将二地黄酒拌杵膏，加蜜丸桐子大。每服百丸，空心白汤下。如不应，用加减八味丸。
●人参养荣汤　治溃疡寒热，四肢倦怠，体瘦少食，面黄气短，不能收敛。大疮愈后，多服之，庶不变他症也。
白芍药（一钱五分）　人参　陈皮　黄耆（炒）　桂心　当归　白术（炒）　甘草（炙，各一钱）　熟地黄（自制）　五味子（炒，杵）　茯苓（各七分）　远志（去心，炒，五分）
上姜枣水煎服。
●泻青丸　治肝经实火，胁乳作痛，或恶寒发热，大便秘结。
当归　龙胆草（炒焦）　川芎　山栀（炒）　大黄（炒）　羌活　防风（各等分）
上为末，蜜丸桐子大。每服三四丸，白汤下。若阴血不足，肝火血燥，用四物加山栀、柴胡，或逍遥散加丹皮、山栀。若肾水亏损，不能生肝木而筋挛结核，或肢节拳搐，或似中风，涎痰上涌，用六味丸料煎服。
●生地黄丸　治师尼寡妇室女，乍寒乍热，或颈间结核，肝脉弦长，而出鱼际。
生地（一两，酒拌，杵膏）　秦艽　黄芩　硬柴胡（各五钱）　赤芍药（一两）
上为末，入地黄膏，加炼蜜少许，丸桐子大。每服三十丸，乌梅煎汤下，日进二服。
●连翘饮子　治肝胆经气滞，瘰疬结核，或乳内结核者。
连翘　川芎　瓜蒌仁（研）　皂角刺　橘叶　青皮　甘草节　桃仁（各一钱）
上水煎服。
●散肿溃坚汤　治瘰疬坚硬，气血无亏者宜用。
升麻　连翘　当归尾（酒拌）　白芍药（炒）　黄柏（酒炒）　葛根　三稜（酒拌、微炒）　广术（各三分）　龙胆草（酒炒）　桔梗（炒）　昆布　知母（酒炒）　瓜蒌根（各五分）　柴胡（四分）　黄芩（酒炒，四分半）　甘草（炙，二分）
上水煎服。
●必效散　治瘰疬，未成者消，已溃者敛。须元气无亏者可服。若孕妇禁饵。
南硼砂（二钱五分）　轻粉（一钱）　斑蝥（四十枚，去头翅，同糯米炒熟，去米）　麝香（五钱）　巴豆（五粒，去壳心膜）　白槟榔（一个）
上为末，每服一钱，五更用滚汤调下。如小水涩滞，或微痛，此疬毒欲下也，进益元散，一服即下。此方斑蝥、巴豆似为峻厉，然用巴豆乃解斑蝥之毒，用者勿畏。
●益元散
滑石（末，六钱）　甘草（末，一钱）
每服一钱，白汤调。
●琥珀膏　治颈项或腋下初结小核，渐如连珠，溃而脓水不绝，成漏症者。
琥珀（一两）　丁香　桂心　朱砂　木香　松香　白芷　防风　当归　木通　木鳖子（肉，各五钱）　麻油（二斤）
上先用琥珀等六味为末，其馀药入油煎焦黑，滤去渣，徐徐入黄丹，再煎，软硬得中，入前末即成膏矣。
●针头散　治一切顽疮，内有瘀肉，或疬核不化，疮口不合，宜此药腐之。
赤石脂（五分）　乳香　白丁香　砒霜（生用）　黄丹（各一钱）　轻粉　麝香（各五钱）　蜈蚣（一条，炙乾）
上为末，搽瘀肉上，其肉自化。若疮口小，用糊和作细条，阴乾紝之。凡疮久不合者，内有脓管，必用之。
●逍遥散
●归脾汤（二方见本卷第四论）
●柴胡清肝散
●栀子清肝散（二方见本卷第二论）
●补中益气汤（方见本卷第十论）
●四物汤
●加味四物汤
●六君子汤（三方见本卷第六论）
●六味丸
●当归补血汤（二方见本卷第十一论）
●圣愈汤（方见本卷第九论）
●益气养荣汤（方见本卷第五论）
●灸肩髃、肘尖法（方见本卷末五）

妇人结核方论第四  ***************************
妇人结核，皆因郁怒亏损肝脾，或因胎产经行失于调养，或因暴怒触动胆火。若结于项侧耳前后，或胸胁肿痛，或发寒热，属胆经风热怒火，宜用柴胡清肝散加钩藤、山栀，以养血气清肝火。若结于肉里，其色不变，晡热内热，属肝火血虚，宜用加味逍遥散加龙胆草，以养肝血清肝火。或结于肢节，或累累如贯珠，其色不变，亦肝火燥而筋挛，宜用柴芍参苓散加钩藤以养血气，佐以六味丸以生肾水。若时消时作，此气滞而痰结也。用归脾、六君二汤，以调和脾肺之气，并佐以海藻丸。若溃而核不腐，或肉不生，或脓水清稀，肌寒肉冷，自汗盗汗，寒热内热，面色萎黄，食少体倦，便利不调者，五脏皆虚也。但用补中益气、加味六君子二汤，调补脾胃，以滋诸脏，则各症自退。故经云：形伤则痛，气伤则肿。慎不可轻用行气破血之剂，以复伤也。
〖附治验〗
一妇人项结核，寒热头痛，胁胀乳痛，内热口苦，小便频数。属肝火血虚，用加味四物而愈，又用加味逍遥散调肝脾而安。
一妇人经事不调，肢体结核，如榛如豆，不计其数，隐于肉里，其色不变，三年馀矣，大按则痛。或投以降火消毒，乃不按自痛，发汗作渴，日晡益甚，经水过期，左关脉数。此肝火血燥也，用清肝益荣汤，六十馀剂，诸症已愈。惟项核未消，又以当归龙荟丸数服，及八珍汤加柴胡、山栀，三十馀剂而痊。
一妇人久郁怒，胸胁、内股、外臁各结核，寒热往来，经候不调，胸膈不利，饮食少思，大便不调，左关弦洪，左寸弦数，右关弦紧，右寸弦浮。余谓左关弦洪，肝经热也；左寸弦数，木生火也；右关弦紧，肝克脾也；右寸弦浮，木侮金也。法当生肝血，遂用加味四物汤而诸症退，用加味逍遥散而经候调，用加味归脾汤而全愈。
一妇人因怒，肢体结核，睡中发搐，左矢弦洪。余曰：此为肝火血燥筋挛，当清肝火养元气。遂用加味小柴胡汤、加味逍遥散渐愈，又用八珍汤加牡丹皮、柴胡、山栀、钩藤而愈。
一妇人肢体结核，胸腹痞闷，气泄稍宽。余谓此肝脾郁滞。不信，服降火行气化痰，病愈甚而气愈虚。余用加味逍遥、加味归脾二药，间服半载而痊。
一妇人项间结核，不时寒热，左目紧小，头项振掉，四肢抽搐。此肝火血虚风热也，用加味逍遥加钩藤数剂，诸症渐愈，又用八珍汤调理而痊。
一妇人耳内耳后项侧，结核作痛，寒热口苦，月经不调。此肝胆经火而伤脾胃也，用四君、柴胡、丹皮及六味地黄而愈。
一妇人因怒结核，经行不止，发热，昼安静而夜谵语。此血分有热也，用小柴胡加生地顿安。其核尚大，经候先期，肝脉弦数。此肝火血涸而筋挛也，用加味逍遥加生地，月经如期而核消。
一妇人项臂结核，头痛寒热，乳内时疼，两胁焮痛。余以为肝脾郁火而血燥，先以加味逍遥散，再用加味归脾汤而愈。
一妇人素郁怒，患前症，内热晡热，久而不愈，若面色萎黄则月经过期而少，若面色赤则月经先期而多。余曰：面黄过期，脾经虚弱也；面赤先期，脾虚火动也。朝用补中益气，升举脾土，以益气血；夕用加味逍遥，滋养肝血，以息阴火；复以归脾汤解郁结，半载元气复而痊。又有患前症，因脾虚下陷而发热，乃专治其疮，变瘵而殁。
一女子耳下结核，焮痛寒热，此属肝经风热，用栀子清肝散一剂，诸症悉愈。后因怒，耳后并额两角作痛寒热。此兼少阳经症，仍以前药加羌活，二剂而瘥。
一妇人项患五核，时常寒热，肝脉弦长而出寸口。此血盛无耦之症也，用小柴胡汤加生地、乌梅治之而愈。
一妇人腹中结块，误认血鳖，服驱逐之药，下血甚多，致肢节间结核。（治法见二十卷第十一论）
〖附方药〗
●八珍汤　治脾胃伤损，恶寒发热，或烦躁作渴，或因脾胃亏损，脓水清稀，久不能愈等症。即四君、四物二汤相合。（方见本卷第二论）
●十全大补汤　治疮疡胃气虚弱，肿痛不消，或溃而不敛，或自汗盗汗，食少体倦，或寒热作渴，头痛眩晕，或似中风。又治气血俱虚，胸腹胁痛，或作胀满，或骨节作痛，经候不调，或寒热晡热，五心烦热，或吐血咽乾，头痛眩晕，眼目昏涩，或痰嗽喘促，胸膈虚痞，或呕吐泄泻，手足冷热。即八珍汤加黄耆、肉桂。
●加味逍遥散　治肝脾血虚有热，遍身瘙痒，或口燥咽乾，发热盗汗，食少嗜卧，小便涩滞等症。又治瘰疬流注，虚热等疮。
甘草（炙）　当归（炒）　芍药（酒炒）　茯苓　白术（炒，各一钱）　柴胡　牡丹皮　山栀（炒，五分）
上水煎服。
●逍遥散　即前方去丹皮、山栀。
●归脾汤　治脾经失血少寐，发热盗汗；或思虑伤脾，不能摄血，以致妄行；或健忘怔忡，惊悸不寐；或心脾伤痛，嗜卧少食；或忧思伤脾，血虚发热；或肢体作痛，大便不调；或经候不准，晡热内热；或瘰疬流注，不能消散溃敛。
人参　白术（炒）　黄耆（炒）　白茯苓　龙眼肉　当归　远志　酸枣仁（炒，各一钱）　木香　甘草（炙，各五分）
上姜枣水煎服。
●加味归脾汤（即前方加柴胡、山栀）
●柴术参苓汤　治肝火血热，遍身瘙痒，或起赤晕，或筋挛结核。
白术（炒）　人参　茯苓（各一钱）　柴胡　川芎　山栀（炒）　芍药（炒）　甘草（炒，各五分）　熟地（自制）　当归（各八分）
上水煎服。
●柴芍参苓散　治肝胆经部分结核、瘰疬、瘤瘊等症；或肝血燥热，脾气虚弱，发热少食。
柴胡　芍药（炒）　人参　茯苓　白术（炒）　山栀（炒）　陈皮　当归（各一钱）　牡丹皮　甘草（各五分）
上姜枣水煎服。
●清肝益荣汤　治肝胆经风热，血燥筋结核，或作瘊子。
柴胡　山栀（炒，各五分）　当归　川芎　芍药（炒，各一钱）　熟地黄（自制）　白术（炒）　木瓜（不犯铁器）　茯苓（各五分）　甘草（三分）　薏苡仁（五分）　龙胆草（酒拌炒黑，五分）
上水煎服。
●清热凉血饮　治风热血燥、丹毒等症，大便秘结。
当归　川芎　大黄（炒）　芍药（炒）　生地黄（各一钱）
上水煎服。
●神效开结散　消瘿块甚效。
沉香　木香（各二钱）　橘红（四两）　珍珠（四十九粒，入砂锅内，以盐泥封固，煅赤，取出去火毒用）　猪靥肉子（四十九枚，用豚猪者，生项间，如枣子大）
上为末，每服一钱，临卧酒调。徐徐嚥下。患小者三五服，大者一剂可愈。切忌酸咸、油腻、滞气之物。须用除日，于静室修合。
●海藻散坚丸　治肝经瘿瘤。
海藻　昆布（各二两）　小麦（四两，醋煮晒乾）　柴胡（二两）　龙胆草（酒拌炒焦，一两）
上为末，炼蜜丸桐子大。每服二三十丸，临卧白汤送下。噙化咽之尤好。凡患瘰疬，服调治之药未应，宜佐以前二药。
●九味柴胡丸（方见本卷第八论）
●栀子清肝散
●柴胡清肝散（二方见本卷第二论）
●生地黄丸（方见本卷第三论）

妇人流注方论第五  ***************************
妇人流注，或因忧思郁怒，亏损肝脾，或因产后劳役，复伤气血，以致荣气不从，逆于肉里，腠理不密，外邪客之，或湿痰流注，或跌扑血滞，或产后恶露，则气流而注，血注而凝，或生于四肢关节，或流于胸腹腰臀，或结块，或漫肿，皆属虚损。急用葱熨及益气养荣汤，则未成者自消，已成者自溃。若肿起作痛，起居如常，饮食如故，属病气有馀，形气未损者，尚可治。若漫肿微痛，起居倦怠，饮食少思，属形气病气俱不足，最为难治。不作脓，或脓成不溃，气血虚也，用八珍汤。憎寒畏寒，阳气虚也，十全大补汤。晡热内热，阴血虚也，四物加参、术。作呕欲呕，胃气虚也，六君加炮姜。食少体倦，脾气虚也，补中益气加茯苓、半夏。四肢逆冷，小便频数，命门火衰也，八味丸。小便频数，痰盛作渴，肾水亏损也，六味丸。月经先期，不日而止，肝脾虚弱也；月经过期，多日不止，肝脾虚热也，八珍汤加柴胡、丹皮。凡溃而寒凝，疮口不敛者，用豆豉饼祛散之。其溃而有脓，管不敛者，用针头散腐化之。若不补气血，不节饮食，不慎起居，不戒七情，或用寒凉克伐者，俱不治。
〖附治验〗
一妇人左臂患之，年许不溃，坚硬不痛，脉弱少食，月经过期，日晡发热，劳怒则痛。此形气虚而逆于肉里也，与参、耆、归、术、川芎、芍药、熟地、贝母、远志、香附、桔梗、丹皮、甘草，百馀贴而消。
一妇人因暴怒而腰肿一块，或胸膈不利，或走气作痛。此荣气郁滞，与方脉流气饮数剂而止，更以小柴胡对四物加香附、贝母，月馀而愈。
一妇人因怒，胁下肿痛，胸膈不利，脉息沉滞。此荣气郁遏而为肿，用方脉流气饮数剂少愈。以小柴胡对二陈加青皮、桔梗、贝母，数剂顿退，更以小柴胡对四物，二十馀剂而痊。
一妇人因闪肭肩肿，遍身作痛，用黑丸子二服而痛止，又用方脉流气饮二剂而肿消，更以二陈对四物加香附、枳壳、桔梗而愈。
一妇人患此，过劳必痛，众手按之痛乃止，属气血俱虚，用十全大补汤、六味丸、逍遥散而痊。
一妇人先肢体作痛，后患流注，发热恶寒，食少胁胀，月经不调，痰盛喘嗽，五心烦热，健忘惊悸，盗汗无寐。悉属肝脾亏损，气血不足，用十全大补，加味归脾兼服，诸症悉痊。
一妇人素头晕，患流注，月经迟少。此属中气虚弱，用补中益气汤而愈。后因劳仆地，月经如涌，此劳伤火动，用前汤加五味子，一剂而愈。
一妇人患前症，用行气化痰等药，胸膈不利，饮食少思；用疏利之药，大便作泄，中满不食。余以为脾胃复伤，用补中益气汤加煨姜，脾胃健，饮食进，又用六君加芎、归，百馀剂而愈。
一妇人素郁结，肩臂各肿如覆杯。余以为肝脾亏损，用加味逍遥散百馀剂，元气复而肿消。后因劳役怒气，经行不止，服凉血之剂，其血如崩。余以为此因脾气复伤下陷，而血从之，朝用补中益气汤，夕用加味归脾汤而愈。
一妇人怀抱郁结，不时心腹作痛，寒热倦怠，服行气化痰等剂，遍身结核，大小不一，二十馀枚，诸药不应，余用加味归脾汤而愈。
一妇人腿患筋挛骨痛，诸药不应，脉迟紧。此肝脾气血虚弱，而寒气之变也。用大防风汤二剂顿退，又二剂而安。又一妇患之亦然，先用前药二剂，更服黑丸子而痊。此二患，若不早治，以致内溃，必成败症矣。
一妇人患前症，溃后发热。余以为气血俱虚。彼不言，乃服败毒表散之药，果发大热，竟至不救。夫溃疡虽有表症发热，宜以托里为主，而佐以表散之剂，况于瘰疬流注乎！
〖附方药〗
●仙方活命饮　治一切疮疡，未成者即散，已成者即溃。又止痛消毒之良剂也。
白芷　贝母　防风　赤芍药　当归尾　甘草节　皂角刺（炒）　穿山甲（炙）　天花粉　乳香　没药（各一钱）　金银花　陈皮（各三钱）
上用酒一大碗，煎五七沸服。
●托里消毒散　治疮疽元气虚弱，或行攻伐，不能溃散，服之未成即消，已成即溃，腐肉即去，新肉即生。
人参　黄耆（盐水拌炒）　当归　川芎　芍药（炒）　白术　茯苓（各一钱）　金银花　白芷（各七分）　甘草（五分）
上水煎服。
●托里散　治疮疡因气血俱虚，不能起发，或腐溃不能收敛，及恶寒发热者。
人参（气虚多用之）　黄耆（炒，各一钱）　白术（炒）　陈皮　当归　熟地黄（自制）　茯苓　芍药（酒炒，各一钱。）
上水煎服。
●益气养荣汤　治怀抱抑郁，瘰疬流注，或四肢患肿，肉色不变，或日晡发热，或溃而不敛。
人参　茯苓　陈皮　贝母　香附　当归（酒拌）　川芎　黄耆（盐水拌炒）　熟地黄（酒拌）　芍药（炒，各一钱）　甘草（炙）　桔梗（炒，各五分）　白术（炒，二钱）
上姜水煎服。
●木香饼　治气滞结肿闪肭，风寒所伤作痛。
木香（五钱）　生地黄（一两）
上木香为末，地黄杵膏和匀，量患处大小作饼，置患处，以热熨之，肿痛悉退。
●二陈汤　治中脘停痰，饮食少思，呕逆等症。
陈皮（去白）　茯苓　半夏（各一钱）　甘草（炙，五分）
水上煎服。
●方脉流气饮　治恼怒胸膈胀满，或肢体作痛，或结壅肿，血气无亏。（方见第三卷第七论等症）
●隔蒜灸法　治一切疮毒，大痛或不痛，或麻木。如痛者灸至不痛，不痛者灸至痛，其毒随火而散。用大蒜头去皮，切三分厚，安疮头上，用艾壮于蒜上灸之三壮，换蒜复灸，未成者即消。已成者亦杀其大势，不能为害。如疮大，用蒜捣烂摊患处，将艾铺上烧之，蒜败再换，仍服托里之剂。如不痛，或不作脓，不起发者，不治，此气血虚极也。
●神效葱熨法　治虚怯人肢体患肿块，或不痛，或作痛，或风袭于经络，肢体疼痛，或四肢筋挛骨痛。又治流注、跌扑伤损肿痛。用葱头细切，杵烂，炒热敷患处，冷易之，再熨，肿痛即愈，其效如神。此外补阳气，而运散壅滞之法也。
●豆豉饼　治疮疡肿硬不溃，或溃不敛，并一切顽疮恶疮。用江西豆豉为末，唾津和作饼，大如钱，厚如三文，置患处，加艾壮于上灸之，干则易之。若背疮大者，用漱口水和饼覆患处，铺艾于上灸之。如未成者则消，已成者能杀其毒。有不效者，乃气血虚也，为不治。
●大防风汤（方见本卷第九论）
●八珍汤（方见本卷第三论）
●十全大补汤（方见本卷第四论）
●六君子汤
●四物汤（二方见本卷第六论）
●补中益气汤（方见本卷第十论）
●八味丸
●六味丸（二方见本卷第十一论）
●针头散（方见本卷第三论）
●小柴胡汤（方见本卷第二论）
●黑丸子（一名和血定补丸。方见本卷第九论）

妇人血风疮论第六  ***************************
妇人血风疮，因肝脾肺经风热，或郁火血燥所致。其外症或身发疙瘩瘙痒，或如丹毒痒痛，或搔破脓水淋漓。其内症月经失常，小便不调，夜热内热，自汗盗汗，恶寒憎寒，肢体倦怠，饮食不甘，寒热往来。若发热作痛，属肝经风热，用当归饮加柴胡、山栀。若寒热作痛，屑肝脾郁火，用小柴胡加山栀、黄连。若疙瘩瘙痒，属肺经风热，用清热消风散。若经候失常，内热晡热，属肝脾血虚，用加味逍遥散。若肢体倦怠，寒热往来，属肝脾气虚，用加味四君子加柴胡、丹皮。若夜热作渴，或兼谵语，乃血分有热，用小柴胡加生地黄；血虚，用四物合小柴胡。若无寐盗汗，内热晡热，乃脾经血虚，用归脾汤；兼寒热，加山栀。若愈后身起白屑，搔则肌肤如帛所隔，此气血虚不能荣于腠理，用十全大补汤。若用风药以治其外，则阴血复伤，反致他症矣。
〖附治验〗
一妇人素清苦，四肢患之，误服败毒寒凉，晡热内热，自汗盗汗，月经不行，口乾咽燥。余谓四肢者，脾之所主，当调养脾血，其病自愈，遂用归脾汤数剂而愈。
一妇人性躁患之，寒热口苦，胁痛耳鸣，腹胀溺涩，年馀矣。此属肝火伤脾，用四君子加柴胡、炒山栀、炒龙胆数剂，更与逍遥散兼服而疮愈。又与六味丸及逍遥散，七十馀剂而愈。
一妇人日晡身痒月馀，口乾，又月馀成疮，服祛风治疮之剂，脓水淋漓，午前畏寒，午后发热，殊类风症。余谓此肝火伤脾，外邪所搏，先用补中益气加山栀、钩藤，又以逍遥散加川芎、贝母而愈。
一妇人瘙痒发热，日晡益甚，皮肤赤晕，月经过期。此血虚而有热也，以逍遥散加熟地，热止痒退。更以四物加柴胡、参、耆、炙草、茯苓，调理遂愈。
一妇人怀抱久郁，患前症，脓水淋漓，服连翘消毒散，食少胸痞；服清气化痰汤，作呕吐痰；服清热化痰丸，烦热畏寒，四肢焮热，面目赤色，脉大而无力。余以为脾胃亏损，而虚寒隔阳气于外，遂用六君子汤加炮姜治之，诸症稍愈，饮食顿进。又佐以四物汤，诸症渐愈。又以四君子每味各一钱，四物汤每味各五分，诸症全愈。后因劳晡热，体倦懒食，小腹痞坠，小便涩滞，自用四物、黄柏、知母，晡热尤甚，更烦渴眩晕。余以为脾气下陷，用补中益气汤渐愈，乃佐以逍遥散而安。后月经至如崩，前症复作，此脾气伤而不能统血，血虚而阴火动也，仍用补中益气而痊。
一女子十二岁，善怒，遍身作痒，用柴胡、川芎、山栀、芍药以清肝火，以生地、当归、黄芩以凉肝血，以白术、茯苓、甘草以健脾土而愈。半年后，遍身起赤痕，眩晕，此肝火炽甚，血得热妄行，是夜果经至。
〖附方药〗
●当归饮　治血热瘾疹痒痛，脓水淋漓，发热等症。
当归　白芍药　川芎　生地黄　白蒺藜（炒）　黄耆（各一钱）　防风　荆芥　何首乌（不见铁器）　甘草（各五分）
上水煎服。
●四君子汤　治胃气虚弱，或因克伐以致肿不消散，溃不收敛者，宜用此药调补脾胃，诸症自愈。若误用攻毒，七恶随至。若饮食少思，或食难化，或欲作呕，或大便不实，疮口出血，吐血便血，尤宜用之。凡气血俱虚之症，宜用前汤，但加当归，则脾胃健，饮食进，阴血生，若用四物沉阴，则脾胃复伤，反致他症。若命门火衰而脾土虚寒者，必用八味丸以补土母。
人参　白术　茯苓（各二钱）　甘草（炙，一钱）
上姜枣水煎服。
●加味四君子汤　即前方四君子加川芎、当归。
●六君子汤　治症同前。即四君子汤加陈皮、半夏各一钱。若中气虚寒假热，误服寒凉克伐，以致四肢发热，口乾舌燥，呕吐，此因寒气隔阳于外，须更加姜、桂。不应，急加附子。
●四物汤　治血虚，或因失血，或因克伐，或因溃后，以致晡热内热，烦躁不安。若脾虚不能生血者，宜四君加当归，并酒炒白术以补脾土，其血自生。若血虚发热，误服寒凉克伐之剂，以致发热作渴，目红面赤，脉洪大而虚，此血脱烦躁，急用当归补血汤。
当归（酒拌，一钱）　熟地黄（三钱，自制）　芍药（炒，一钱）　川芎（二钱）
上水煎服。
●加味四汤　即四物加柴胡、牡丹皮、山栀。
●神效当归膏　治一切疮疡，瘙痒疼痛，去腐肉，生新肉，其效如神。如洗拭换膏，必须预备，即贴之，新肉畏风故也。如用白蜡尤好。此药生肌止痛，补血续筋，故与新肉相宜。
当归　生地黄　黄蜡（各一两）　麻油（六两）
上先将当归、地黄入油煎黑去渣，入蜡熔化，候冷搅匀，即成膏矣。（如用白蜡减半。）
●滋阴肾气丸（方见六卷第三论）
●小柴胡汤（方见本卷第二论）
●归脾汤
●逍遥散（二方见本卷第四论）
●六味丸（方见本卷第十一论）
●补中益气汤（方见本卷第十论）

妇人赤白游风方论第七  ***************************
妇人赤白游风，属肝经怒火，血燥生风；或脾经郁结，血虚生热；或腠理不密，风邪外袭。其症或疙瘩瘙痒，或脓水淋漓。白属气而赤属血，因得风而游行也。若肝经血燥，用柴胡清肝散。肝经怒火，用栀子清肝散。肝经血热，用加味四物汤。肝火血虚，用六味地黄丸。脾经郁热，用加味归脾汤。肝脾血虚风热，用加味逍遥散。若因风邪郁热所致，用荆防败毒散。或专用祛风之剂，肝血愈燥，则血随火化，反为败症矣。
〖附治验〗
一妇人素清苦，因郁怒患前症，晡热内热，自汗盗汗，月经不行，口乾咽燥。余谓此郁气伤脾，乃以归脾汤数剂，诸症稍退。后兼逍遥散，五十馀剂而愈。
一妇人患此，性躁寒热，口苦胁痛，耳鸣，腹胀溺涩。乃肝脾血虚火旺也，用六君加柴胡、山栀、龙胆数剂，更与逍遥散兼服渐愈。又与六味丸、逍遥散，七十馀剂，诸症悉退。
一妇人患前症，误服大麻风药，破而出水，烦渴头晕，诚类风症，六脉洪数，心肝脾为甚。余曰：风自火出，此因怒火，脾胃受邪，血燥而作，非真风症也。与逍遥散、六味丸以清肝火，滋脾土，生肾水而愈。
一妇人患前症，久不愈，食少体倦。此肝脾亏损，阴虚发热也。先用补中益气加川芎、炒栀，元气渐复，更以逍遥散而疮渐愈。
一妇人身如丹毒，搔破脓水淋漓，热渴头晕，日晡益甚，用加味逍遥而愈。
一妇人患赤游风，晡热痒甚。余用清肝养血之剂，不信。乃服大麻风药，臂痛筋挛。又服化痰顺气之剂，四肢痿弱。又一妇患前症，数用风药，煎汤泡洗，以致腹胀，并殁。
一女子赤晕如霞，作痒发热，用加味小柴胡加生地、连翘、丹皮而愈。大凡女子天癸未至，妇人月经不调，受惊著恼，多有此症。
〖附方药〗
●消风散　治风寒瘾疹痒痛，或脓水淋漓，头皮肿痒。
荆芥穗　甘草（炙）　陈皮　人参　茯苓　白姜蚕（炒）　防风　芎藭　藿香　羌活　蝉蜕（各一钱）　厚朴（姜制，五分）
上水煎服。
●大连翘饮　治风热热毒，或赤白游风，表里皆受患者。
连翘　瞿麦　荆芥　木香　赤芍药　蝉蜕　甘草　防风　柴胡　滑石　山栀（炒）　黄芩（炒）　当归（各一钱）
上水煎服。
●当归饮　治风热赤白游风作痒，或搔破脓水淋漓等症。
●四物汤　治赤白游风，血虚发热，或晡热，头目不清，或烦躁不寐，或胸胁作痛等症。
●六君子汤　治脾气亏损，皮肤瘙痒，或瘾疹不消。（三方见本卷第六论。）
●加味小柴胡汤　治肝胆经风热怒火，赤白游风，或寒热往来，晡热潮热身热，或口苦耳聋等症。（方见本卷第二论）
●加味逍遥散　治血虚有热，遍身瘙痒，赤白游风，发热晡热等症。
●逍遥散　即前方去丹皮、山栀。
●归脾汤　治脾经血虚，瘙痒发热，少寐盗汗等症。（三方见本卷第四论）
●荆防败毒散（方见本卷第十论）

妇人[疒/厷]痃方论第八  ***************************
（一名便痈，一名便毒，俗名㾦子）
妇人[疒/厷]痃，或肝经湿热下注，或郁怒伤损脾肝。其外症或两拗小腹肿痛，或玉门焮肿作痛，或寒热往来，憎寒壮热。其内症或小便涩滞，或腹内急痛，或小腹痞闷，或上攻两胁，或晡热重坠。若两拗小腹肿痛，肝经湿热壅滞也，用龙胆泻肝汤。玉门肿胀，肝火血虚也，用加味逍遥散及龙胆泻肝汤加木香。若概投散血攻毒之剂，则误甚矣。
〖附治验〗
一妇人拗中赤肿胀痛，此脓内作，用托里消毒散加柴胡数剂，溃而脓清寒热。乃气血复虚，用托里散而寒止，用十全大补百馀剂而敛。
一妇人腹拗肿痛，寒热口苦，或时带下。此肝经湿热不利也，用龙胆泻肝汤而肿痛消，用加味逍遥散而寒热退。
一妇人腹拗肿痛，小水不利，或时胸乳作痛，胁腹作胀。此肝火气滞，用四物、柴胡、青皮、玄胡索、木香而愈。
一妇人拗中作痛，小腹痞闷，小便不利，内热体倦，饮食少思。此肝火内动，脾胃受伤也，用加归味归脾汤、柴胡清肝散而安。
一妇人拗中肿胀，小腹作痛，服下血之剂，其痛益甚，更吐泻少食。余以为肝脾复伤，用六君子汤加升麻、柴胡而愈。
一妇人两拗肿痛，腹内一块，不时上攻，月经不调，小便不利。余以为肝脾气滞而血伤，以四君加芎、归、柴胡、山栀而愈。后因郁怒，前症复作，兼胸满腹胀盗汗。此肝木甚而伤脾土也，用加味归脾汤下芦荟丸而痊。
一妇人小腹内或作痛，或痞闷，两拗肿痛，内热寒热，胸膈不利，饮食不甘，形体日瘦。此肝气滞而脾气伤也，朝用补中益气汤，夕用芦荟丸渐愈，更用六味地黄丸全愈。
一妇人两拗肿痛，小腹痞胀，白带时下，寒热往来，小水淋沥。余作肝气滞而血病，用龙胆泻肝汤渐愈，又用加味逍遥散、六味地黄丸全愈。
一妇人患前症，胸胁胀闷，或小水利，或时腹痛。此肝火气病，先用龙胆泻肝汤以清肝热，又用加味逍遥散以生肝血，六味地黄丸以滋肾水而愈。
一妇人患前症，余以为肝脾郁怒。不信，另服化痰利气之剂，胸腹愈胀。又服峻利疏导之剂，变脾虚发肿而殁。
一妇人患前症，内热作渴，饮食不甘，肢体倦怠，阴中作梗，小便赤涩。此脾经郁结，肝经湿热，用加味归脾汤而愈。后因怒复作，小腹胀痛，用小柴胡加山栀、芎、归痛止，又用加味逍遥散而愈。
一妇人两拗作痛，寒热内热，小便赤涩，胸胁不利。此肝火动而脾气伤也，用补中益气汤加茯苓，数剂少愈。又与加味归脾汤，诸症悉退，再用加味逍遥散而愈。
一妇人小腹痞闷，溺涩内热，体倦懒食。此肝火动而脾血伤也，用八珍加柴胡、山栀、胆草而安。
一妇人阴中如梗，两拗肿痛，寒热不食，小便频数，小腹重坠。余以为肝脾郁怒所致，先以补中益气加茯苓、山栀、车前子、青皮以清肝火、升脾气，更以加味归脾汤调理脾郁而愈。
〖附方药〗
●龙胆泻肝汤　治肝经湿热，两拗肿痛，或腹中疼痛，或小便涩滞等症。
龙胆草（酒拌，炒黄）　泽泻（各一钱）　车前子（炒）　木通　生地黄（酒拌）　当归（酒拌）　山栀（炒）　黄芩（炒）　甘草（各五分）
上水煎服。
●九味柴胡汤　治肝经湿热下注，便毒肿痛，或小腹胁肋结核。凡肝胆经部分，一切疮疡，或风热结核瘰疬。
柴胡　黄芩（炒，各一钱）　人参　山栀（炒）　半夏　龙胆草（炒焦）　当归　芍药（炒）　甘草（各五分）
上水煎服。
●芦荟丸　治肝气不和，克侮脾胃而患诸症；或三焦肝胆经风热，目生云翳；或疳热瘰疬，耳内生疮，寒热作痛，肌体消瘦，发热作渴，饮食少思，肚腹不调；或牙龈蚀落，颊腮腐烂，下部生疮等症。
芦荟（五钱）　胡黄连　当归　芍药（炒）　龙胆草（酒浸，炒焦）　川芎　芜荑（各一两）　木香　甘草（炒，各二钱）
上为末，用米糊丸麻子大。每服五十丸，滚汤下。
●加味小柴胡汤
●小柴胡汤　治肝经下部肿胀，小便不利，或寒热往来，或晡热潮热，或胸胁作痛。（二方见本卷第三论）
●加味逍遥散　治肝脾血虚，湿热流注下部诸症，发热晡热，寒热。
●加味归脾汤　治脾肝郁怒，下部诸症，寒热晡热，少食无寐，或经候不调。（二方见本卷第四论）
●补中益气汤　治元气下陷，下部重坠，或晡热寒热，少食体倦，或因过服寒凉之药所致。（方见本卷第十论）
●加味四物汤（方见本卷第六论）
●八珍汤　治气虚寒热晡热，或寒热往来，下部诸症。（方见本卷第三论）

妇人鹤膝风方论第九  ***************************
妇人鹤膝风症，因胎产经行失调，或郁怒亏损脾肝，而为外邪所伤。或先腿脚牵痛，或先肢体筋挛，既而膝渐大，腿渐细，如鹤之膝，故名之也。若肿高赤痛者易治，漫肿不赤痛者难治。二三月溃而脓稠者易治，半载后溃而脓清者难治。设用攻伐，已损元气，尤为难治也。大要当固元气为主，而佐以大防风汤。若食少体倦者六君子汤为主，晡热内热者逍遥散为主，寒热往来者八珍汤为主，发热恶寒者十全大补汤为主，少寐惊悸者归脾汤为主，月经过期者补中益气为主，月经先期者加味逍遥散为主。凡溃后当大补脾胃，若脓出反痛或寒热烦渴等症，皆属气血亏损，一于培补，庶保终吉。
〖附治验〗
一妇人久郁怒，胸胁不利，内热寒热，经候不调，遍身痠痛。余谓胃气亏损，先用补中益气加半夏、茯苓，二十馀剂，胃气渐醒。又用大防风汤与归脾汤，膝肿渐消。用加味逍遥散、大防风汤而全消。又用八珍汤加牡丹皮，调理气血而安。
一妇人患前症，肿痛寒热，先用大防风汤一剂，又用加味逍遥散四剂，月馀肿痛渐退。惑于速效，另服祛风败毒，虚症蜂起。仍大防风为主，佐以十全大补而消。又服大补汤，两月馀而痊。
一妇人患前症，两拗中腿股筋牵作痛，内热寒热。此肝火气滞之症，先用加味小柴胡汤四剂，后以加味逍遥散为主，佐以大防风汤而消。又患痢后，两膝肿痛，寒热往来，用十全大补汤为主，佐以大防风汤而仍消。
一妇人患之，虽溃而肿不消，朝寒暮热，饮食不思，经水三四月一至。此属肝脾气血俱虚也，用补中益气、加味归脾二汤，各三十馀剂，肿渐消而寒热止。又佐以大防风，月馀而能步履，再月馀经行如期。又服六味丸、八珍汤，三月而愈。
〖附方药〗
●大防风汤　治阴虚邪袭，腿膝肿痛等症。
防风　附子（炮）　牛膝（酒浸）　白术（炒）　羌活　人参（各一钱）　川芎（各一钱五分）　肉桂（一钱）　黄耆（炒，一钱）　芍药（炒）　杜仲（去皮，姜汁拌炒）　甘草（炙，各五分）　熟地黄（自制，一钱五分）
上水煎服。
●黑丸子（一名和血定痛丸）　治跌扑坠堕，筋骨疼痛，或瘀血壅促，或外感风寒，肢体作痛。若流注膝风，初结服之自消。若溃而脓清，与补气血药自敛。孕妇勿服。
百草霜　白芍药（各一钱）　南星　川乌（各炮，三钱）　白蔹　赤小豆（各一两六钱）　白及　当归　骨碎补（焙，各八钱）　牛膝（焙，六钱）
上为末，酒糊丸桐子大。每服三十丸，盐汤温酒任下。
●圣愈汤　治血虚心烦，睡卧不宁，或五心烦热。
地黄（酒拌，蒸半日）　生地黄（酒拌）　黄耆（炙）　人参　川芎　当归（各一钱）
上水煎服。
●六味丸（方见本卷第十论）
●逍遥散
●加味逍遥散
●八珍汤
●十全大补汤
●归脾汤（五方见本卷第四论）
●补中益气汤（方见本卷第十论）
●四物汤
●六君子汤（二方见本卷第六论）

妇人下注臁疮方论第十  ***************************
妇人两臁生疮，或因胎产饮食失宜，伤损脾胃；或因忧思郁怒，亏损肝脾，以致湿热下注，外邪所搏。外臁属足三阳，可治；内臁属足三阴，难治。若初起发肿赤痛，属湿热所乘，用人参败毒散，或槟苏败毒散。若漫肿作痛，或不肿不痛，属脾虚湿热下注，补中益气汤；气血俱虚，八珍汤。若脓水淋漓，体倦少食，内热口乾，属脾气虚弱，补中益气加茯苓、酒炒芍药。若午后头目不清，属脾虚阴火，用前汤加熟地、芍药。若午后发热倦怠，属气虚血弱，用前汤加川芎、熟地。若怀抱郁怒，属脾气不舒，用归脾汤加川芎、山栀。若内热体倦，痰涎口疮，属脾肾虚热，用六味丸。若肢体畏寒，饮食少思，属脾肾虚寒，用八味丸。大抵色赤属湿热，易治；色黯属虚寒，难治。设误用攻伐，复伤胃气，多变瘵症。
〖附治验〗
一妇人两臁生疮，渐至遍身，发热吐痰，口燥咽乾，盗汗，心烦足热，小便赤涩，日晡益甚。此肾足三阴虚火也，用加味逍遥散、六味丸而愈。
一妇人患前症，四畔微赤，作痛重坠，脓水淋漓，胸膈不利，饮食少思，内热口苦，夜间少寐。此郁结伤脾血也，用归脾汤解郁结生脾血，用补中益气加茯苓、半夏补脾气除湿热，寻愈。
一妇人久不愈，色赤微热，日晡焮肿，形体虚弱，饮食少思，劳则喘渴，恶寒发热。此为脾虚下陷，用补中益气汤而愈。
一妇人患已三年，色黯肿硬，恶寒发热，饮食少思，形体消瘦，作渴饮汤，饮食稍多，或腹胀，或泄泻，或作呕，或作酸。此脾气虚寒也，用补中益气加乾姜五分，五十馀剂而愈。
一妇人患此，因步履劳复，恶寒发热，倦怠懒食，而疮出血。此元气虚而不能摄血归经也，用补中益气汤而愈。
一妇人患之，因怒寒热头眩，或耳项脑胁胀痛，或小腹阴道闷坠，或小便频数下血。此属肝火血热，先用小柴胡加炒黑山栀、芎、归、车前，二剂，诸症悉退。又用加味逍遥而愈。后因饮食劳倦，前症复作，疮口出血，用补中益气汤而安。
一妇人患将两月，焮肿赤痛，小便频数，饮食如常。此湿毒甚而气血虚，先用活命饮二剂去其湿毒，又用八珍汤调补气血而愈。
一妇人患此，焮痛，恶寒发热。此湿热乘于足三阳经分，用槟苏败毒散而寒热退，用仙方活命饮而焮痛止，再用补中益气汤而形气健。
〖附方药〗
●人参败毒散　治疮疡焮痛寒热，或拘急头痛。
人参　羌活　独活　前胡　柴胡　桔梗　枳壳（麸炒）　茯苓　川芎　甘草（各一钱）
水上煎服。
●槟苏败毒散　即人参败毒散加槟榔、紫苏。
●补中益气汤　治元气虚损，或因克伐，恶寒发热，倦怠少食，或不能消散生肌，或兼饮食劳倦，烦热作渴。
黄耆（炒）　人参　白术（炒）　甘草（炙）　当归（各一钱）　陈皮（五分）　柴胡　升麻（各三分）
上姜枣煎，空心午前服。
●乌沉汤　生气血，补心肾，上损者服之，其效胜大建中汤。
人参　当归　白术（炒，各二两）　乌药　肉桂（去皮，半两）　沉香（各半两）　附子（炮，去皮尖，各一两）
上为末，每服三钱，姜枣水煎，空心服。
●金锁正元丹　治真气不足，四肢怠惰，脚膝痠疼，目暗耳鸣，自汗盗汗，一切虚损之症。
五倍子（一两）　紫巴戟（去心，四两）　补骨脂（酒浸，炒，二两半）　朱砂（七钱，另研）　肉苁蓉（焙，四两）　胡芦巴（炒，四两）　茯苓（去皮，二两）　龙骨（一两，煅）
上为末，酒糊丸桐子大。每服二十丸，空心温酒或盐汤下。
●平补镇心丹　治心血不足，时或心忡惊悸，梦如高坠，常服安心肾，益荣卫。
朱砂（细研，半两，为衣）　人参（五钱）　龙齿（一两五钱）　白茯苓　五味子（炒）　车前子（炒）　茯神　麦门冬（去心，杵膏）　肉桂（各一两二钱半）　远志（去心，甘草制）　天门冬（去心，杵膏）　山药（制，各一两五钱）　酸枣仁（去皮尖，二钱半）　熟地黄（酒蒸，五钱，杵膏）
上为末，蜜丸桐子大。每服三十丸，空心温酒下。
●威喜丸　治小便白浊
黄蜡（四两）　白茯苓（四两一块，同猪苓一两，于磁器内煮二十沸，取出晒乾，不用猪苓）
上以茯苓为末，熔蜡丸弹子大。每服一丸，空心细嚼，津液嚥下。小便清利为度。忌食米醋。
●小柴胡汤（方见本卷第八论）
●加味逍遥散
●八珍汤
●归脾汤（三方见本卷第四论）
●仙方活命散（方见本卷第五论）
●六味丸
●八味丸（二方见本卷第十一论）

妇人足跟疮肿方论第十一  ***************************
妇人足跟足指肿痛，足心发热者，皆因胎产经行，失于调摄，亏损足三阴、虚热所致。若肿痛，或出脓，用六味丸为主，佐以八珍汤。胃虚懒食，佐以六君子汤。寒热内热，佐以逍遥散。晡热益甚，头目不清，佐以补中益气汤。痰盛作渴，或口舌生疮，亦用前二药，以滋化源。大凡发热晡热内热，自汗盗汗等症，皆阴虚假热也。故丹溪谓火起九泉，阴虚之极也。盖足跟乃督脉发源之所，肾经所过之地，若不求其属而泛用寒凉，则误甚矣。然俗谓为兔啮疮者，盖猎人被兔咬足跟，久而不敛，气血沥尽，其人必死。男子酒色过度者，多患此症。
〖附治验〗
一妇人素血虚，因大劳两足发热，哺热，月经过期。或用四物、芩、连，饮食少思，胸痞吐痰；用二陈、枳实、黄连，大便不实，吐痰无度，足跟作痛。余曰：足热，晡热，月经过期，肝脾血虚也；胸痞吐痰，饮食少思，脾胃气虚也。盖胃为五脏之根本，胃气一虚，诸病悉至。先用补中益气加茯苓、半夏，脾胃渐健，乃佐以六味丸补脾肾，不两月而痊。
一妇人经候不调，发热晡热，胸膈不利，饮食少思。服清热宽中消导之剂，前症益甚，更兼肢体痠痛；服除湿化痰等药，经候两三月一至；服通经降火之剂，足跟足指作痛，其热如炙。余以为足三阴亏损，用补中益气、六味地黄，两月诸症渐退，又用前汤并八珍汤，两月而康。
一妇人足跟患肿，两腿痠软，或赤或白，或痛或痒，后或如无皮，或如皱裂，日晡至夜胀痛焮热。此属足三阴虚损，用加减八味丸及逍遥散加熟地、川芎，百馀剂而愈。
一妇人劳则足跟热痛，余作阴血虚，用八珍而痊。后遍身瘙痒，服风药发热抽搐，肝脉洪数。此肝家血虚火盛而生风，以天竺、胆星为丸，用四物、麦门、五味、芩、连、炙草、山栀、柴胡煎送而愈。
一妇人两足发热，足跟作痛，日晡热甚。余谓肾肝血虚，用逍遥散、八味丸五十馀剂，诸症悉愈。
〖附方药〗
●当归补血汤　治脾胃损伤，或因服峻剂，致血气俱虚，发渴引饮，目赤面红，昼夜不息，其脉大而虚，重按全无。若误服白虎汤，必死。
黄耆（炙，一两）　当归（二钱，酒制）
上水煎服。
●六味丸（一名六味地黄丸）　此壮水制火之剂。夫人之生，以肾为主，人之病多由肾虚而致者。此方乃天一生水之剂，无不可用。若肾虚发热作渴，小便淋秘，痰壅失喑，咳嗽吐血，头目眩晕，眼花耳聋，咽喉燥痛，口舌疮裂，齿不坚固，腰腿痿软，五脏亏损，自汗盗汗，便血诸血，凡肝经不足之症，尤当用之，盖水能生木故也。此水泛为痰之圣药，血虚发热之神剂。又治肝肾精血不足虚热，不能起床。即八味丸去附子、肉桂。
●八味丸　治命门火衰，不能生土，以致脾胃虚寒，而患流注、鹤膝等症，不能消溃收敛，或饮食少思，或食而不化，或脐腹疼痛，夜多漩溺。经云：益火之源，以消阴翳。即此方也。
熟地黄（自制，八两）　山茱萸肉　山药（各四两）　茯苓　牡丹皮　泽泻（各三两）　肉桂（用三分厚者，去皮取肉分许，方能补肾，引虚火归源）　附子（用一两五钱重者，切四块，用童便浸数日，火煨，切看无白星为度）
上为末，蜜丸桐子大。每服七八十丸，滚汤下。
●六君子汤（方见本卷第六论）
●补中益气汤（方见本卷第十论）
●八珍汤
●逍遥散（二方见本卷第四论）

妇人肺痈方论第十二  ***************************
（仍参《外科枢要》）
妇人肺痈，因外邪内蕴，或七情郁火，误行汗下，重亡津液，以致肺气受伤，而恶风咳嗽，鼻塞项强，胸胁胀满，呼吸不利，吐痰臭浊，脓血腥秽。若咳嗽喘急，寒邪在表也，小青龙汤。咳嗽胸胀，寒邪内壅也，葶苈大枣泻肺汤。胁胀，咳唾腥臭，脓已成也，桔梗汤。咳喘短气，或小便短少，肺气虚也，佐以参耆补肺汤。体倦少食，或喘嗽短气，脾肺虚也，佐以参术补脾汤。作渴饮冷，午前嗽甚，胃火盛也，竹叶石膏汤。作渴内热，午后嗽甚，阴血虚也，六味丸、四物汤。口乾饮汤，体倦少食，胃气虚也，补中益气汤加五味、麦门。口乾内热，咳唾痰涎，肾水虚也，六味丸、益气汤。黄昏热或嗽甚，阴火炽也，六味丸、四物汤加五味、麦门。五更嗽，或痰甚，脾肺虚也，六君子汤。嗽而不得眠，及两胁痛，肝火血虚也，六味丸、益气汤。大凡前症，因外淫所侵当祛邪而实土，因心火太过当伐木而补金。若肺气虚弱，当补脾土而生肺金。若阴火上炎，当补脾肺以滋肾水。然而发热喘嗽，咳唾脓血，饮食不入，皆脾土不能生肺金，肺金不能生肾水之败症。苟能纯补脾土而生诸脏，多有复生者。若用寒凉，脾胃复伤，则肺金失养，肾水益涸，虚火上炎，熏蒸于肺，吾未见其能生之者。其唾脓血，脉浮大，面色赤者，俱难治。若阴火妄动，或劳嗽吐脓血者，尤难治。若脓自止，脉浮短涩，及始萌者，易治。
〖附治验〗
一妇人素血虚，发热咳嗽，服痰火之剂后吐脓血，面赤脉数，其势甚危。此脓成而气血虚也。余用八珍汤补元气，桔梗汤治肺痈而愈。
一妇人感冒风寒，或用发表之剂，反咳嗽喘急，饮食少思，胸膈不利，大便不通，右寸关脉浮数。欲用疏通之剂，余曰：此因脾土亏损，不能生肺金，若更利之，复耗津液，必患肺痈矣。不信，仍利之，虚症悉至，后果吐脓。余朝用益气汤，夕用桔梗汤，各数剂，吐脓渐止。又朝仍用前汤，夕用十全大补汤，各五十剂，喜其善调理，获愈。
一妇人咳嗽吐痰，胸膈作痛，右寸关浮滑，项下牵强。此脾胃积热之痰，非痈患也。以二陈、山栀、白术、桔梗，治之而痊。
一妇人素血虚，内热时咳。甲辰孟冬两尺浮洪，以脾胃不健，请治。余曰：当防患肺症。丙午孟春，果咳嗽，左右寸脉洪数，肺痈也，脓已成。左寸脉仍洪数，乃心火克肺金，夏令可忧。余用壮水健脾之剂稍愈。彼遽自忽，不事调摄，果殁于夏令。
〖附方药〗
●青龙汤　治肺经受风寒，咳嗽喘急。
半夏（汤泡）　乾姜　细辛　麻黄（去节）　肉桂　芍药　甘草（炙，各一钱）　五味子（五分）　附子（炮，五分）
上水煎服。
●葶苈大枣泻肺汤　治肺痈胸膈胀满，上气喘急，或身面浮肿，鼻塞声重。用葶苈炒黄研末，每服三钱，先用枣十枚，水煎，去枣入药，再煎，食后服。
●桔梗汤　治肺痈咳而胸膈隐痛，两胠肿满，咽乾口燥，烦闷作渴，浊唾腥臭。
桔梗（炒）　贝母（去心）　当归（酒拌）　瓜蒌仁　枳壳（麸炒）　薏苡仁（微炒）　桑白皮（炒）　甘草节　防己（去皮，各一钱）　黄耆（盐水拌炒）　百合（蒸，各一钱半）　五味子（杵，炒）　甜葶苈（炒）　地骨皮　知母（炒）　杏仁（各五发）
上姜水煎服。
●人参补肺汤　治肺痈肾水不足，虚火上炎，咳唾脓血，发热作渴，小便不调。
人参　黄耆（炒）　白术　茯苓　陈皮　当归（各一钱）　山茱萸（去核）　山药（各二钱）　五味子（杵）　麦门冬　甘草（炙，各七分）　熟地黄（自制，一钱五分）　牡丹皮（一钱）
上姜水煎服。
●参耆补脾汤　治肺症因脾气虚弱，咳唾脓涎，中满不食，宜兼服此药，以补脾土生肺金。
人参　白术（各二钱）　黄耆（炙，二钱五分）　茯苓　当归　陈皮（各一钱）　升麻（三分）　五味子（四分，杵）　炙甘草（五分）
上姜水煎服。
●人参平肺散　治心火克肺金，患肺痿咳嗽喘呕，痰涎壅盛，胸膈痞满，咽嗌不利。
人参　青皮　茯苓　天门冬　陈皮　地骨皮（各一钱）　甘草（炙，五分）　知母　五味子（十粒，杵）　桑白皮（炒，一钱）
上姜水煎服。
●竹叶石膏汤　治胃火盛而作渴者。
淡竹叶　石膏（煅）　桔梗（炒）　木通　薄荷　甘草（各一钱）
上姜水煎服。
●竹叶黄耆汤　治痈疽气血虚，胃火盛，而作渴。
淡竹叶（二钱）　黄耆（炒）　麦门冬（去心）　当归　川芎　甘草（炒）　芍药（炒）　人参　半夏　石膏（煅）　生地黄（各一钱）
上水煎服。
●二陈汤（方见本卷第五论）
●六味丸（方见本卷第十一论）
●补中益气汤（方见本卷第十论）
●四物汤
●六君子汤（二方见本卷第六论）
●十全大补汤
●八珍汤（二方见本卷第四论）

妇人肠痈方论第十三  ***************************
妇人肠痈，因经行、产后瘀血，或七情饮食所致。其症小便如淋，发热恶风，身皮甲错，腹皮肿急，按之软如肿状，或腹胀大，转侧有水声，或绕脐生疮，或大便出脓。其脉迟紧者，脓未成，用活命饮以解其毒。脉滑数者，脓已成，用云母膏以下其脓。若二年间遍身微肿，大肠与脐出脓，此息积之症也，多致不救。《内经》云：肠痈为病，不可惊，惊则肠断而死。其坐卧转侧，宜徐缓。时尝少饮薄粥，静养调理，庶可保生。
〖附治验〗
一妇人小腹肿痛，小便如淋。此毒结于内，用神效瓜蒌散二剂少愈，又薏苡仁汤二剂乃痊。
一妇人小腹痛而有块，脉芤而涩。此瘀血为患，以四物加玄胡索、红花、桃仁、牛膝、木香，二剂血下而愈。
一妇人小腹胀痛，大便秘涩，转侧有水声，脉洪数。以梅仁汤一剂，顿下诸血，诸症顿退，以薏苡仁汤二剂而瘥。
一妇人小腹胀痛，小便不利，脉滑数。此脓已成也。服太乙膏五钱，脓下甚多，胀痛顿退。以瓜蒌散、蜡矾丸，托里药而安。
一妇人因经水多，服药止之，致腹作痛，以失笑散二服而廖，又用加味逍遥散数剂而经调。
一产妇恶露停滞，小腹作痛，服瓜仁汤下瘀血而痊。凡瘀血停滞，急宜行之，缓则腐化为脓，最为难治。若流注关节，则患骨疽，多为败症。
〖附方药〗
●瓜子仁汤　治产后恶露未尽，经行瘀血停滞，小腹作痛，或成痈患。
薏苡仁（四两）　牡丹皮　桃仁（去皮尖）　瓜蒌仁（各一两）
上每服五七钱，水煎。
●败酱散　治脉数，身无热，腹无积聚，按之软濡，此为肠痈，久积阴冷所成。
薏苡仁（二两半）　附子（炮，半两）　败酱草（一两三钱五分）
上每服四钱，水煎。以小便利度。
●牡丹汤　治肠痈腹软而痛，时下脓血。
牡丹皮　人参　天麻　白茯苓　黄耆（炒）　薏苡仁　桃仁（去皮尖）　白芷　当归（酒炒）　川芎（各一钱）　官桂　甘草（炙，各五分）　木香（三分）
上水煎服。
●大黄汤　治肠痈小腹坚肿，按之则痛，肉色如故，或焮赤微肿，小便频数，汗出憎寒，脉迟紧，未成脓者，宜服之。
大黄（炒）　朴硝（各一钱）　牡丹皮　瓜蒌仁（炒）　桃仁（去皮尖，各二钱）
上水煎报。
●梅仁汤　治肠痈壅痛，大便秘结。
梅仁（九个，去皮尖）　大黄（炒）　牡丹皮　芒硝（各一钱）　冬瓜仁（研，三钱）　犀角（镑末，一钱）
上水煎，入犀角末服。
●神仙太乙膏　治一切痈疽，不问脓之成否，并宜贴之，更作丸服。
玄参　白芷　当归　肉桂　大黄　赤芍药　生地黄（各一两）　净黄丹（十二两）
上用麻油二斤，入铜锅内煎黑，滤去渣，入黄丹十二两，再煎，滴水中捻，软硬得中，即成膏矣。如软更加丹云母膏固故。卒难修合，太乙膏亦可。
●神效黄矾丸　最解毒止痛。
白矾（末，一两，明亮者）　黄蜡（半两，黄色者熔开，一方用七钱）
上众手丸桐子大。每服三十丸，滚汤下。如服金石发疽，更用白矾末一两，作三五服，以温酒调下。若遍身生疮如蛇头，服之尤效。此药能解毒气内攻也，须多服方验。亦治蛇咬，溶化，乘热滴伤处，毒即出，痛即止，仍服两许。
●失笑散　治产后心腹绞痛，或血迷心窍，不知人事，及寻常腹内瘀血积血作痛。
五灵脂（去砂土，炒）　蒲黄（炒，各等分）
上为末，每服一二钱，温酒调下。
●活命饮（方见本卷第五论）
●神效瓜蒌散（方见本卷第十四论）
●四物汤（方见本卷第六论）
●加味逍遥散（方见本卷第四论）

妇人乳痈乳岩方论第十四  ***************************
经云：乳头属足厥阴肝经，乳房属足阳明胃经。若乳房忽壅肿痛，结核色赤，数日之外，焮痛胀溃，稠脓涌出，脓尽而愈。此属肝胃热毒，气血壅滞，名曰乳痈，为易治。若初起内结小核，或如鳖棋子，不赤不痛，积之岁月渐大，巉岩崩破，如熟榴，或内溃深洞，血水滴沥，此属肝脾郁怒，气血亏损，名曰乳岩，为难疗。治法：焮痛寒热，宜发表散邪。肿焮痛甚，宜疏肝清胃。或不作脓，脓成不溃，宜用托里。或肌肉不生，脓水清稀，宜补脾胃。或脓出反痛，恶寒发热，宜补气血。或肿焮作痛，晡热内热，宜补阴血。或饮食少思，时作呕吐，宜补胃气。或饮食难化，泄泻腹痛，宜补脾气。或劳碌肿痛，宜补气血。怒气痛肿，宜养肝血。慎不可用克伐之剂，复伤脾胃也。乳岩初患，用益气养荣汤、加味逍遥、加味归脾，可以内消。若用行气破血之剂，则速其亡。
〖附治验〗
一妇人内热胁胀，两乳不时作痛，口内不时辛辣，若卧而起急，则脐下牵痛。此带脉为患也，用小柴胡加青皮、黄连、山栀，二剂而瘥。
一妇人因怒，两乳肿，兼头痛寒热。此肝经气症也，用人参败毒散二剂，表症已退，用小柴胡加芎、归、枳壳、桔梗，四剂而愈。
一妇人久郁，右乳内肿硬。此肝经血症也，用八珍加远志、贝母、柴胡、青皮及隔蒜灸，兼神效瓜蒌散，两月馀而痊。
一妇人先热渴，至夜尤甚，后两乳忽肿，肝脉洪数，乃热入血分，用加味小柴胡汤而愈。
一妇人因怒，左乳作痛发热，因表散太过，肿热殊甚。用益气养荣汤数剂，热止脓成。因不即针，益肿胀热渴。针之脓大泄，仍服前汤，月馀而愈。
一妇人因怒，左乳作痛，胸膈不利。此属肝脾气滞，以方脉流气饮加木香、青皮，四剂而安。
一妇人脓清肿硬，面黄少食，内热晡热，自汗盗汗，月经不行。此肝脾气血俱虚也，用十全大补加远志、贝母及补中益气，各三十馀剂，外用葱熨法而消。
一妇人脓成胀痛，余欲针之，不从，至数日，针出败脓三四碗许，虚症蜂起，几至危殆。用大补之剂，两月馀始愈。
一妇人素弱多郁，患时疫后，脾胃愈虚，饮食愈少，因怒右乳胁红肿，应内作痛。或用炒麸皮熨之，内痛益甚，服加减四物汤，肿势愈大，胸胁背心相引而痛。余谓病后脾弱，怒复伤肝，用八珍加陈皮、黄耆、柴胡、山栀、白芷，八剂稍愈，去白芷加青皮、木香、桔梗，又六剂而安。
一妇人左乳内肿如桃，不痛不赤，发热渐瘦。此肝脾郁怒也，用八珍加香附、远志、青皮、柴胡百馀剂，又兼神效瓜蒌散三十馀剂，脓溃而愈。
一妇人久郁，左乳内结核如杏，三月不消，心脉涩，脾脉大，按之无力。此肝脾气血亏损，以八珍加贝母、远志、香附、柴胡、青皮、桔梗，五十馀剂而消。
一妇人禀实性躁，怀抱久郁，左乳内结一核，按之微痛。此皆气血郁滞。以连翘饮十馀剂少退，更以八珍加青皮、香附、桔梗、贝母，二十馀剂而消。已上皆乳痈
一妇人右乳内结三核，年馀不消，朝寒暮热，饮食不甘。此肝脾气血亏损，内服益气养荣汤，外以木香饼熨之，年馀血气复而消。
一妇人乳内结核年馀，晡热少食。余谓此血气不足，欲用益气养荣汤，彼反服行气之剂，溃出清脓而殁。又一妇，乳内结核如慄，亦服前药，大如覆碗，坚硬如石，出血水而殁。（已上皆乳岩）
〖附方药〗
●神效瓜蒌散　治乳痈及一切痈疽初起，肿痛即消，脓成即清，脓出即愈。
瓜蒌（一个，烂研）　生粉草　当归（酒洗，各半两）　乳香　没药（各一钱）
上用酒煎服，良久再服。若肝经血虚结核，久而不消，佐以四物、柴胡、升麻、白术、茯苓、甘草。若肝脾气血虚弱，佐以四君、芎、归、柴胡、升麻。若忧郁伤脾，气血亏损，佐以归脾汤。
●玉露散　治产后乳脉不行，或身体壮热，头目昏痛，大便涩滞等症。
人参　白茯苓　桔梗（炒）　川芎　白芷　当归　芍药（各一钱）　甘草（五分）
上水煎服。
灸肩尖、肘尖二穴图（图缺）
（即肩髃、肘髎）
此穴治瘰疬之秘法。盖瘰疬属肝胆二经，故患耳前后、项、腋之间。男子多因恚怒亏损肝经之血，阴火内作；或不慎起居，耗损筋脉，不能生肝血。妇人多因恚怒伤肝，火动血燥；或郁结伤脾，火动血耗；或患于胸乳间，亦属于前经。此症若因恚怒伤肝，气血壅遏不愈者，宜灸此穴，疏通经络。若因久于郁怒，元气亏损而不愈，当审其所属而调补化源。如取其穴，当以指甲掐两肘两肩四所患处，觉痠麻，方是其穴。（男子治验见《外科枢要》，妇人见《校注妇人良方》，小儿见《保婴撮要》。）
