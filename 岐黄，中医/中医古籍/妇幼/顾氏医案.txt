

正文  ——————————————————————————————————————————————————————————————————————————————————————————

女科时症门（二百四方）  ***************************
（案1）女，产后弥月，形凛身热，津津汗出，脉细濡数，来去靡定，舌红渴饮。此因营阴内亏，冬令过暖，温邪袭匿于痰中，相交为患。治法和阳化温，清降痰气。
炒桑叶　青竹茹　制半夏　南花粉　炒丹皮　云茯苓　炙橘红　川石斛
女，寒热互作，有汗不止，渴饮舌绛，脉濡空软，痰吐不爽。产后阴分本亏，冬温挟痰内伏，营气不与卫气和谐，若再缠绵不已，恐致阴伤风动。拟和阳益阴化温除痰，阳旦、温胆、交加三方出入之所。
桂枝　白芍药　竹茹　半夏　淡芩　炙甘草　枳壳　橘红　姜汁炒　生地
女，寒热之势已缓，而仍漐漐有汗，体痛偏左，咳嗽，痰不易出，脉弦滑数。冬温兼挟痰气，阻痹肺之络。当理络化痰，宣通气机。
枇杷叶　细生地　钩钩　橘红　白杏仁　青竹茹　半夏　茯苓　大豆黄卷
女，寒热了而不了，营气犹不和谐，左胁痛引背，股络中气血不通。再议和养气血，佐以宣络。
荆芥炭　楂炭　穀芽　陈皮　炙甘草　茯神（此方与脉案不合疑有错误）
（案2）女，经居四月，脉象虚弱，内热食少，腰痠腹痛膨胀。营虚气滞。防其暴下虚波，拟和养肝脾气血。
炒松生地　四制香附　川杜仲　金毛狗脊　炒黑归身　白芍药　川续断　粉丹皮
（案3）女，心悸，头鸣，咳呛，食少作胀，脉形细数。素体亏弱，气火上升。恐增寒热，且先清肺和胃。
竹茹　甘草　川贝　六曲　云苓　蛤壳　杏仁　钩钩　枳壳　陈皮　料豆　穀芽
（案4）两脉濡数无力，脾阳久虚，聚湿生痰，胃气失和，足浮，痰多，纳少，无寐。疟后营卫失谐，元气益虚。拟和养脾胃，安神化痰。
潞党参　甘草　竹茹　枣仁　制于术　半夏　枳壳　姜皮　白茯苓　陈皮　秫米　红枣
（案5）女，经居五十馀日，奔走劳力，动络下血，一日颇多腰痠腹支急，饮食减少，脉形濡数。冲任营络损伤，防其腹痛暴下。拟和养健脾。
甜于术　缩砂仁　厚杜仲　川石斛　怀山药　炒香穀芽　苏苏梗　广陈皮　川续断
（案6）女，失音半载，咽乾口燥，经阻两月，脉形细数。阴伤肺热，恐入损途。
丹参　杏仁　竹茹　牛蒡子　沙参　枳壳　橘白　抱茯神　川贝　桔梗　甘草
（案7）咳嗽头胀皆减，耳鸣惊惕，中指发麻，痰多食少，脉虚细弦。血虚肝阳化风，静养慎调。
西洋参　东白芍　石决明　茯苓　制首乌　川贝　钩钩　金斛　料豆衣　橘红　归身
（案8）女，血虚脾弱，经阻半载，腹痛便溏，耳鸣食少，脉形细涩。病颇深，损怯可虞也，理之不易。
大生地　赤芍药　山楂炭　炒穀芽　全当归　怀山药　橘皮白　甘草　粉丹皮　紫丹参　茺蔚子　云茯苓
（案9）肝气挟痰上扰，头痛心悸，痰咳呕恶，腹痛食减，脉细弦数，舌黄口乾。病久体虚，恐有痉象。
首乌　枣仁　石决明　甘草　料豆　茯神　净钩钩　穀芽　半夏　竹茹　甘菊花　陈皮　枳壳　川石斛
（案10）湿热伤脾，便血泄泻，腹膨食减，舌白脉濡。恐增腹满之虚，拟清脾和湿。
洋参　秫米　六曲　茯苓　冬术　木香　陈皮　大腹皮　地榆　砂仁　猪苓　泽泻
（案11）女，产后四十馀日，下血如崩，营伤脾弱，遍体浮肿，舌白便溏，脉形濡细无力，气急鼻衄。阴阳两伤，防喘塞泄浊虚变。
冬术　泽泻　赤苓皮　陈皮　归身　五加皮　大腹皮　姜炭　薏米仁　大红枣
女，产后月馀，下血如崩，营伤脾弱，肢体肿胀，气急便溏，咳呛舌白，脉形濡细。脾肺肾三焦皆病，防喘塞虚波，病机险重之症。
怀山药　广陈皮　川贝母　姜皮　大腹绒　加皮　紫石英　红枣　茯苓　米仁　沉香屑归身炭
女，产后去血过多，营伤脾弱，肢体浮肿，咳嗽气喘，食少便溏，舌白脉细。三焦皆病，喘塞可虞，不可忽视。
甘枸杞　炙甘草　紫石英　茯苓　生姜皮　加皮　陈皮　红枣　归身炭　川贝母　怀山药　大腹皮　沉香屑
（案12）女，肝阳上扰，头晕呕恶，白带颇多。阴虚胃弱，防其淹缠增重。
制首乌　广陈皮　茯神　竹茹　左牡蛎　料豆衣　钩钩　白芍　半夏　石决明　金斛
（案13）女，七月妊躯，腿足肿胀，面浮溲少，脉形细濡，咳嗽头胀，舌白食少。脾虚湿胜，防骤产虚波。
土炒白术　福泽泻　甜杏仁　红枣　云茯苓　大腹皮　川贝母　甘草　广陈皮　生姜皮
（案14）女，寒热较减，面目黄色稍退，脘痛彻背，经阻两月，头胀食少。肝郁湿热，气血失于流畅也。
制香附　白茯苓　广陈皮　乌药汁　制茅术　六神麴　净当归　沉香汁　木猪苓　川芎藭　绵茵陈　福泽泻　赤芍药　黑山栀
（案15）女，产未满月，瘀尽，白带颇多，少腹痛而腰痠，咳嗽食少，舌白脉细。营虚寒凝气阻，防其增重。
全当归　炮乾姜　川贝母　香穀芽　赤芍药　山楂炭　广陈皮　江枳壳　厚杜仲　枸杞子　白茯苓　炙甘草
（案16）女，经后营虚，肺热音闪，胃弱食少，脘胀。此时尚难进补。
竹茹　穀芽　橘白白　桔梗　金斛　川贝　六曲　枳壳　杏仁　茯神
（案17）女，自乳体虚，伏邪留恋，寒热间两日一发，左胁背部作痛，咳嗽食少，脉息小弦，最淹缠也。
柴胡　生草　青皮　橘络　当归身　旋覆花　枳壳　茯苓　赤芍药　新绛屑　川贝　葱管
（案18）女，天癸不调，来则腰痠，且腹与浑身骨痛，近日彻夜无寐，大便泄泻，头胀，牙齘开合不利。心脾营虚气滞，兼有伏风，防其增重，毋忽！
归身炭　橘络　六曲　湖藕　中生地　煨木香　丹皮　枣仁　白芍药　桑叶　山药　钩钩
（案19）心阴内亏，卫阳外薄，神倦少寐，自汗不止。
大生地　枣仁　归身　于术　清阿胶　白芍　黄耆　陈皮
（案20）先形寒肢冷，昏昏嗜卧，而后增热，体痛胸脘痞闷。此积劳阳伤，风温与湿相搏。舌绛苔白，将恐化而为热，且从表分达泄。
淡豆豉　枇杷叶　江枳壳　连翘壳　葱头白　甜杏仁　桔梗　麦芽
（案21）身热肢冷，去来无定，得微汗或止或不止，脉数左弦，舌苔白，神倦呓语，头疼体痛。邪兼太少两阳，若明日一候不解，恐其内陷。
阳旦汤（即桂枝汤加黄芩。）
平旦更衣之后，寒热势缓，而脉未静，舌绛苔白，温邪挟湿，蒸中不化，病情尚未定著，且与和解化痰，以消息之。
温胆汤加枇杷叶、白杏仁
夜来先形寒，逾时而热，后热后得汗而解，脉弦数，邪伏少阳阳明，竟有疟状。柴胡温胆，未知可否。
柴胡温胆汤
屡屡得汗，热已退解，但脉沉细数，舌绛，苔微黄，咳嗽，痰不易出，胸胁隐痛。且与理肺和胃化痰，以视明日动静。
温胆汤去半夏，加枇杷叶、白杏仁、川贝、穀芽。
漐漐汗出，脉渐和平，此时只宜和胃养阴，使其神安加谷，宜《内经》法。
半夏　竹茹　茯苓　秫米　橘红　炙草（长流水煎）
多梦纷纭，神倦谵语，舌尖红，苔薄白，脉数空弦。穀食不加，此乃汗解之后，心阴内耗，肺胃热邪又留未尽。再拟养心安神，清痰热，和胃经法。
洋参　淮麦　竹茹　川贝　麦冬　南枣　茯神　半夏
寝食皆安，脉亦和平。扶正安神，一定成则。
人参　茯神　淮麦　麦冬　橘白　川斛
（案22）痰喘口渴，便溏肛坠。手足太阴皆虚，宜补土生金。
五味异功散加麦冬、川贝、海石
（案23）素体极弱，心力俱劳，二气交虚矣。风温乘袭，背寒身热，心中嘈杂如饥。此属内伤而兼外感者，病之轻重未定，姑从温胆汤和之。
温胆汤加玉竹条
（案24）素体阴亏，烦劳阳伤，冬温乘袭，身热九日，咳呛气喘，自利烦渴，彻夜无寐，口不仁面垢，唇焦齿乾，舌浊脉数濡。深恐正亏邪陷，当从肺胃清泄。
枇杷叶　葛根　桔梗　白杏仁　赤芍　生甘草　犀角　淡芩　芦根
汗出不彻，热退不净，咳呛胸痞，唇焦渴饮，肺胃热邪未清，仍宜宣泄上焦。
桑叶　川贝　黄芩　枇杷叶　豆豉　连翘壳　杏仁　生草　芦根
（案25）妊娠八月，陡然昏厥，甚至上窍血溢，扬手掷足，发热神昏，咬牙脉乱。冬温挟痰，陷入厥阴，肝阳挟胎气上迫，势极危急，无从著手，不得已勉与暴厥应下之法，参入熄风化痰，以冀万一。
白纹银　钩藤钩　枳实汁　青葶结　石决明　礞石滚痰丸（三钱）　羚羊角　黑山栀
女，又，损胎既下，仍然昏痉晕厥，手臂强直，脉弦滑数。此邪痰恶血，蒙闭心胞，正在险津也，谨防陡变。
羚羊角　姜汁　泽兰　石菖蒲　橘红　楂炭　竹沥　丹皮　化服回生丹一粒。
（案26）未老先衰，劳倦感温，身热八日，热退，面青肢冷，额汗津津，神倦呃忒，痰喘如锯，脉滑细如丝，舌浊而干。邪热匿于痰中，中气交脱之象。其势不得不补，然须得补耐补乃幸。
人参　茯苓　竹沥　熟地　半夏　姜汁　麦冬　橘红　紫石英
得补虽安，虚态不减。病前远行，振动阳络，咳痰带血，最恐多溢，此时又以和络止血为急。然纳补之药，仍未敢撤也。
人参　麦冬　竹茹　熟地　川贝　藕汁　阿胶　茯神　墨汁
（案27）温邪九日，身热不扬，瞀闷不扬，燥扰，舌绛苔白，气喘耳聋，痰咳不爽，斑发紫黯，隐约不出肉，脉细，濡数而伏。此属邪陷膻中，有昏厥立危之势。急急清营透表，邪达乃幸。
犀角（二钱）　郁金（五分）　牛蒡（三钱）　枇杷叶（一两）　赤芍（一钱半）　荆芥（五钱）　青蒿（三钱）　川贝（钱半）　连翘（三钱）　芦根（三钱）
身微热，四肢不温，神蒙耳聋，舌红渴饮，瞀闷呓语，斑发不掀，脉浮不出。温邪痰热，内扰蒙闭，渐入心营之势，恐陡然昏痉厥闭。今拟清营解表，辛香开泄，以冀转机。
犀角　连翘　杏仁　枇杷叶　牛蒡　川贝　菖蒲　桔梗　芍药　郁金　柴胡
身热不扬，昏狂叫喊，呓语喃喃，脉数不出，烦渴引饮。阳明邪火极炽，仍虑昏痉厥闭。再拟清营辛开，甘寒化热，扶过两候方可。
竹叶（三钱）　石膏（五钱）　生草（五分）　麦冬（二钱半）　犀角（二钱）　生地（七钱）　川贝（三钱）　菖蒲（五钱半）　枇杷露（三钱）
又，夜来得汗之后，昏狂烦热似定，舌色亦少淡薄，但大便连行，而脉甚细软，神志倦怠。最恐邪去未净，而正气先虚，今宜清解和胃安神养阴方。
生地　粳米　茯神　石斛　川贝　石决明　甘草　麦冬　竹叶
又方：大生地　沙参　川贝　粉丹皮　大麦冬　茯神　川斛　石决明
（案28）温邪蒸热旬余，斑疹发不出肤，舌红苔白，大便溏泄，邪伏阳明，深恐里陷变喘，不可忽视。
葛根　桔梗　赤芍　赤苓　芩连　甘草　连翘　荷叶
病情如昨，泄泻数减，脉来细数，而寸不出。乃太阳邪热入太阳阳明，舌红苔黑，深恐昏厥。
犀角　赤芍　豆卷　黄连　炙草　连翘　青芩　赤苓　荷叶
热势退缓，舌红苔浊，脉数口乾，阳明之邪未净，小溲短赤，是湿热癃闭州都所致。
犀角　连翘　滑石　竹叶　丹皮　草梢　赤苓　川柏
（案29）滋阴清热。
香犀尖　丹皮　麦冬　川石斛　细生地　连翘　茯神
（案30）温病八日，身热不扬，脉左空弦，右模糊，膺闷呃忒，面赤如醉，舌红苔白，邪热苔白。痰湿混阻，其势颇危。
旋覆花　郁金　杏仁　竹沥　枇杷叶　川贝　豆卷　姜汁
大战一昼夜，邪热势猛，几危屡次，幸而肤黄斑透得解，转致咽喉微痛，颊车失开，舌绛口乾，面油目昏，脉数左弦。乃阳明之经犹热，少阳之气内亏，湿反化燥之时，犹恐泛而复聚。今当清营滋化，理咽除痰，不致再生更张乃吉。
犀角地黄汤加连翘、川贝、竹茹、桔梗、人中黄
颊车失张，咽嗌哽痛。少阴自虚，阳明尚未清肃，滋养少阴之中，少佐清泄。
元参　甘草　金斛　葛花　生地　桔梗　川贝　鸡距子
（案31）身热不扬，气逆咳嗽，痰中映红，脉数，左细软，右浮滑。冬令过暖，温邪蕴伏肺中，呛伤营络，恐增喘急。阴分本亏，只宜轻济清泄，慎勿辛温发散。
苇茎汤加藕肉、川贝、蜜炙枇杷叶
（案32）身微热，畏风恶寒，瞀闷气喘，体痛右甚，脉浮滑数。劳倦感邪，气痹不宣，恐其厥逆。
苏子　豆豉　前胡　桑皮　枳壳　杏仁　桔梗　川朴　葱白
（案33）肝气挟痰塞逆，心脘掣痛，陡然寒颤，壮热痉厥，洊至汗出如雨，肤冷如石，脉细如发，语言不出。是痰邪内伏，肝风鸱张，正气欲脱，危如朝露，无可奈何。勉拟扶正涤痰，回阳救逆，以冀万一。
人参　龙骨　半夏　竹沥　附子　牡蛎　橘红　姜汁
（案34）冬温九日，身热不扬，神烦瞀闷，脉数不畅，舌红苔黄，手腕搐搦，痰邪内伏，肝风欲动，恐其复厥。
豆豉　半夏　连翘　桔梗　葱白　橘红　杏仁
（案35）冬温内伏，阳虚胸痹。其病不轻。
瓜蒌皮　桂枝　枳壳　茯苓　薤白　半夏　川朴　黄芩
（案36）冬温咳呛，挟食壮热，咳呛。其势极险。
苏子　杏仁　象贝　莱菔汁　前胡　桔梗　连翘　桑叶　枳壳　芦根
（案37）形寒身热，面赤戴阳，呕恶舌浊，脉沉细，少腹拘急，终宵不寐，气上冲心。高年湿热内盛，冬温深入厥少。其势危笃，勉与仲圣厥阴治法。
川连　桂木　细辛　川柏　乾姜　党参　附子　归身　乌梅
（案38）病后热留营中，更兼丧明之痛。
犀角地黄汤加川贝、萱花
（案39）脉浮，头项强而恶寒，此太阳病也。病后阴虚，宜兼滋养。
桂枝汤（即阳旦汤）加黄芩，再加生地（即阳旦汤加生地）
（案40）外受风寒，内伤酒醴，湿热。
苏子　枇杷叶　橘红　茯苓　杏仁　米仁　桔梗　桑皮
（案41）烦劳耗阴，冬温伏邪。
沙参　麦冬　海石　川贝　玉竹　蛤壳　米仁　梨皮
（案42）湿热肝气内郁，风寒外遏，心中懊憹不食，目黄，舌绛唇乾，脉不通畅。治当疏达。
柴胡　黑栀　神麴　青皮　麦芽　茵陈　香附　连翘　豆豉
（案43）冬温搐肺，金实则哑。
苏子　桑皮　川贝　活水芦根　杏仁　前胡　桔梗　生瓜子壳
（案44）冬温伏胃，蒸热肤黄，呕吐拒纳。
藿香梗　茵陈　茯苓　连翘　宋半夏　陈皮　黄芩　神麴
（案45）此大头天行毒也，若毒邪内攻则昏乱，何小视之耶？
普济消毒饮
（案46）阴虚感温，肝阳上逆。
温胆汤加金石斛、石决明
（案47）失血损体，劳烦感温，防其新邪旧病，因时病併发。
苇茎汤加南沙参、象贝、湖藕
（案48）风寒壅遏，食滞停积，肝气上逆，寒热昏躁，胸闷脉伏，势将昏痉厥闭。若此重症，如何来此就医？勉拟方速载归，而勿再来也。
黑山栀　枳实　连翘　桔梗　淡豆豉　麦芽　杏仁　郁金
（案49）冬温夹食，来势不轻。
豆豉　茵陈　苏梗　杏仁　山栀　连翘　川朴　枳壳
（案50）肢冷身热，烦躁呻吟，脉沉数。冬温，食滞阻中，暴寒外遏。其势棘手。
葛根　淡芩　连翘　麦芽　柴胡　石膏　甘草　枳实
（案51）肝气内郁，风寒外遏。
豆豉　枳壳　半夏　莱菔子　黑栀　杏仁　生姜　葱白　橘红
（案52）女，产后营虚，温邪乘袭，寒热匝月，咳呛气短，腹膨，脉细，神倦。恐其邪正两脱，至险至险，勉拟一方。
桑叶　楂炭　丹皮　茯苓　玉竹　陈皮　归身　穀芽
（案53）冬温身热旬余，势将阴伤风动。
青蒿　连翘　枳壳　桑叶　黄芩　竹叶　麦芽　芦根
（案54）冬温九日，形凛身热，脉细数，舌绛苔白。阴亏不能运泄，将恐邪陷昏愦。
豆豉　枳壳　麦芽　桑叶　山栀　杏仁　连翘　芦根
身热夜重，自利渴饮，舌绛苔黄，脉细，呕恶不食。阴亏之体，冬温内伏，防其昏陷。
葛根芩连汤加神麴、柴胡、赤苓、穀芽
（案55）冬温伤肺，咳呛痰血，喘不得卧，其险极。
桑叶　南沙参　石膏　生甘草　杏仁　枇杷叶　麦冬
高年积劳阳伤，冬温入伏，咳呛气短，正不克邪之象。
豆豉　苏子　橘红　葱白　杏仁　半夏
冬温之病，辛燥频进，肺胃受伤，木火上逆，咳呛痰浊，呕吐拒纳，理之极难。
竹茹　甜杏仁　米仁　瓜子　橘白　川贝母　茯苓　稻须
下虚之体，冬温重感，身热痰嗽，喘不能卧，反复淹缠，极难用药。
苇茎汤加枇杷叶、桑皮、蛤壳、川贝
（案56）身热旬余，微汗不解，脉细数不出，舌绛苔黄，渴饮便闭。温邪夹食也，恐其内陷转重。
小陷胸汤加山栀、豆豉、连翘、生穀芽
（案57）冬温八日，瞀闷脉伏，邪食并重，恐其内陷。
葱白　川朴　枳壳　秦艽　豆豉　杏仁　桔梗　麦芽
（案58）积劳阳伤，营卫不和，或寒或热。
桂枝汤加当归、陈皮、茯苓
热退不净，咳呛呕吐，脉弦而数，寐则呓语，肝胆之阳挟温邪而上升也。
温胆汤去甘草，加青蒿、黄芩、生姜
冬温伏邪，营卫不和。
阳旦汤加杏仁
（案59）湿热痰食混中焦，正不敌邪则内结外脱。
川连　橘红　羚羊角　黄芩　生草　连翘　钩钩　葛根　麦芽
热退未净，防其复盛。
前方去羚羊角、麦芽，加神麴
（案60）身热不扬，遍体浮肿，脉紧，舌黄口乾，咽哽胸闷。冬温内伏，严寒外遏，肺不清达，最恐喘急，不是小病。
麻杏石甘汤
（案61）身热去来靡定，得汗解而旋覆燥渴引饮，舌白中浊，脉濡数，不食不寐。此暑风湿热混蒸阳明太阳，居素交虚，惟恐里走，或得转而为疟乃幸。
藿香　半夏　神麴　石决明　川朴　陈皮　茯苓　鲜荷叶
夜来热退不净，神烦无寐，脉数软，舌乾微黄。暑热蕴伏，惟恐复热，拟从肺胃达泄。
枇杷叶　半夏　茯苓　荷叶　白杏仁　橘红　竹茹
果然复热，昏谵鼻衄，烦渴引饮，脉数不畅，舌红苔白，小溲短赤，烦躁无寐。暑伤心，寒伤气，肺胃邪火鸱张，惟恐阴伤风动，已届一候，病情未定。今拟清解达泄，冀其转疟如何。
山栀　连翘　羚羊角　杏仁　豆豉　竹叶　枇杷叶　芦根
热缓不退，脉细数不出，舌红苔黄，鼻衄盈盏，烦渴引饮，彻夜无寐。暑热深伏阳明营分，将恐热迫阴伤，当清营滋泄，得转瘅疟乃幸，仍不可泛视也。
犀角　连翘　知母　地黄　竹叶　贝母　淡豆豉　芦茅根　西瓜翠衣
夜来热甚神昏，平旦醒而热退不净，似乎疟象而未准者，但症阳脉阴，深恐正不胜邪，转虚迅速，颇难立法，拟清气热和胃阴法。
洋参　花粉　半夏　粳米　麦冬　甘草　竹叶
头额常热，身肢却有退时，瘅疟之象，今日之来，冀其轻缓，不致昏愦谵语，庶无内陷之虞。仍拟清热和阴。
洋参　半夏　竹叶　麦冬　粳米　花粉　生草　青蒿　芦根
昨午表热不壮，而自觉心中甚热，阳亢阴亏所致。脉象模糊，神烦无寐，额热不退，舌心剥落，口苦吞酸，阳明湿热不化，心肝气火内盛，必须耐性以调之，如躁急心热更张或多失。仍拟扶正养阴、和胃安神以消息之。
洋参　半夏　茯神　麦冬　竹茹　青蒿　生草　橘白　稻叶
暑湿痰热混蒸三焦，似转疟而去来靡定，朦胧将睡时呓语喃喃，肢搐身瞤，神愦，耳聋不聪。此属脏阴内亏，痰火蒙闭，风阳窃动，尚虑变幻多端。急当扶正安神，熄风化痰，不致虚波陡起乃幸。
洋参　石决明　羚羊角　竹茹　大生地　麦冬　连翘　茯神　钩钩　橘红
身凉额亦不热，脉象稍出，左弦右空，舌苔腻白。暑湿若有未楚者，然尚虑散而复聚。烦渴渐减，正亦渐弱，宜未雨绸缪，勿使虚态毕集。
党参　麦冬　石决　鲜莲子　生地　茯神　橘红　生穀芽
昨身热至晓退解，脉左弦右数，舌红苔白。究是暑湿伏于阳明而为瘅疟，扶正安神，化痰清热，一定成则。
党参　陈皮　茯神　麦冬　竹叶　石决　半夏　穀芽　鲜莲子
昨疟之象虽不重，而热退汗出津津，口苦咽乾，心恍体倦，二气渐露虚象。必当扶正养阴，以化馀邪。
参鬚　中生地　金斛　半夏　麦冬　肥知母　茯神　橘红
昨发疟得汗而解，兹诊其脉，仍依旧弦数，得毋欲变日至乎？仍与扶正养阴，化痰和胃。
洋参　金斛　橘红　麦冬　茯苓　石决明　知母　莲子　稻叶
热甚而长退时，汗少口乾，舌红脉数空弦。肺胃之邪尚蕴，心肾之阴已耗。急宜壮水以制阳光，咸苦入阴法。
生地　贝母　橘白　莲子　天冬　花粉　茯苓　知母　连翘　沙参（此方与案不合）
小补之后，余焰复烈，瘅疟发热三日，不分界限，不易外达也。滋清之中复兼利湿消暑。
青蒿　骨皮　连翘　鳖甲　大生地　荷叶　知母　六一散　鲜佛手
忽凉忽热，汗出不彻，舌转浊白，脉数不畅，究是热蒸湿蕴。清滋养阴之中，兼渗三焦分利。
青蒿　地骨皮　荷叶　鳖甲　斛藿　鲜佛手　知母　六一散　神麴
暑湿交蒸，热不退解，汗出不彻。已届秋令，性天先生主以喻氏，颇合病机，增损为治。（性天即薛公望。）
冬桑叶　杏仁　阿胶　知母　枇杷叶　石膏　麦冬　川贝
附薛性天案：
热自里发，值于暑湿交蒸之时，且夺精于病前，今为期三候，寒热不定，多于申酉之间。脉静脉大则身和，脉大则身热，最易液涸风动。
昨热尽退，兹诊脉，仍数，额微热，口苦耳聋，悉属少阳阳明见症，暑湿未能尽化，而阴气孤绝，阳气独发也。与仲景方，清气热养胃阴。
竹叶石膏汤加沙参、桑叶、丹皮
（案62）暑为阳邪，心为离火，暑先入心，汗乃心液，暑病三候之外，君主焉有不亏之理？拟加生白芍钱半，与性天先生同议。
参叶　茯神　半夏　秫米　麦冬　甘草　橘红　鲜莲
（案63）大清大凉之后，脾胃焉有不亏之理？和脾胃专务参术，恐其太早，若再清凉，更苦脾溏，曷若微清微凉，则两得其平矣。
人参叶　橘红　麦冬　鲜莲子　丝瓜叶　茯苓　穀芽　半夏　甘草　生白芍
（案64）少阴之脉循喉咙，挟舌本，兼兹以里邪兼发，又被暑湿交蒸叠进，清解暑湿退热，邪之流弊未楚，是以咽痛嗌乾，脉不数而少纳，四肢清凉也。拟少阴立法。
百合　鸡子清　蛤壳　元参　女贞子　麦冬　清阿胶　旱莲草　贝母
咽红肿痛，蒂舌下坠，口咽皆干，舌红苔糙，中心剥落。暑湿大病之后，心肾真阴耗散，孤阳上僭。法当救阴潜阳，壮水制火。同性天先生议。
大生地　白芍　知母　淡天冬　龟板　淡元参　真阿胶　淡秋石　鸡子黄
（案65）七夕表热已解，而转增咽哽阻咽，咳呛痰稠，脉数右大。少阴本亏，真阳上燔。咸苦滋救，仲景成法也。公议方。
鸡子黄连阿胶汤　猪肤汤
复诊：昨方加知母。
咽痛未定，身凉复热，不但阴亏火炎，犹有暑湿馀气，时散时聚。今议养阴利湿，使从小便而出。
猪苓汤、三豆汤代茶
咽痛渐平，大便频泄，少腹急痛，舌苔灰白，暑湿馀邪挟食滞困中。恐其由疟变痢，宜从阳明开提泄热，仍佐兼顾少阴。
葛根芩连汤、洋参、阿胶、白芍、佛手
热不复来，利亦减缓，惟舌本绛而苔花，搭脉右甚数。肺胃馀热未清，心肾之阴颇亏，此时尚须清肺和胃，滋养心肾，为善后之计。
麦冬　阿胶　黄芩　佛手　川斛　白芍　炙草　莲子
诸恙渐平，惟穀味寡纳，寤言不寐，左寸关不静。今当静心安神，和胃养阴，务祈怡神静养，不致再生更张乃吉。
洋参　茯神　炙草　麦冬　石决明　穀芽　枣仁　宋半夏　阿胶
倦怠不嗜食，寤寐纷纭，脉细软数。皆属邪去正虚，心阴内亏之故。拟安神补心，和胃养阴，然后再商峻补。
党参　阿胶　秫米　生地　半夏　木瓜　麦冬　牡蛎　茯神
形神色脉，悉属转虚，必须扶正养阴。
参鬚　牡蛎　茯神　阿胶　半夏　秫米　大生地　麦冬　木瓜　（此方与前方同）
邪去正亏，当以滋补。慎寒暖，节饮食，勿使功亏一篑。
人参　苁蓉　茯神　怀山药　熟地　萸肉　麦冬　新会皮
（案66）夜来小便，寤寐不安，口乾舌燥，背脊轰热，脉数右大。皆繫心肾内亏，阳亢阴虚。权宜摄阴潜阳。
人参　龟板　山药　海参　熟地　牡蛎　白芍　天冬　茯神　陈皮
此案诸方，悉属有本而来，惟当用清燥救肺之际，补剂略早一步，是以其热反复，淹留不退也。历观前案自明。
（案67）深秋凉风触动暑湿伏邪，初起间日瘅疟，已属阳明见症，尔来热无定时，脉空数，两关独大尺短，舌绛边碎，口糜气秽，咽哽塞。胃中邪热内蒸，阴液日渐告涸。不但虑其病久正脱，抑恐毒气内陷，则胃败不食。姑拟彻热救阴、清胃解毒之法，以消息病机。
黄连　生地　人中黄　川贝　黄芩　阿胶　川石斛　银花
平旦潮热又发，燥而渴饮，胸痞气粗，口糜气秽，鼻痒舌乾，脉数。悉属肺胃蕴热，阴液内涸之象。喻西昌为的对之方，但其热势猖狂，深恐鞭长莫及。
清燥救肺汤用参鬚、人中黄，去麻仁
连进苦泄滋阴，甘寒化热，津液不回，神识模糊，脉数无力。邪热匿于痰中，蒙闭心营，正气不得振托，明日三候陡然昏厥，将何料理？不忍束手，竭蹶拟方，以冀弋获。
犀角　麦冬　知母　生地　石膏　石决明　人参　川贝　竹沥
夜来得微汗，神醒而倦怠懒言，脉右弦数，唇仍干，身热暂解。目前之急，痰邪终未能出，虑其明日复然，治法不外清营化痰，公议方损益。
犀角　麦冬　石决明　竹沥　生地　石膏　川贝母　芦根　人参　知母　霍斛
晚诊：更衣不畅，渴饮脉数，邪火之势未衰也，胃中津液大亏。若明晨忽然风动，将何以御之？此时滋清熄风之外，无他道也。
羚羊角　麦冬　川贝　灯心　石决明　芦根　南沙参　生地　霍斛　竹叶
病情如昨，脉象稍逊，寤言不寐，邪热逗留不去，正气日渐消除磨，假使今晚复热，岂不大费踌躇也乎？公议清阴中之热，和胆胃之热。
生地　麦冬　川贝　竹茹　鳖甲　石决明　橘白　花粉　川斛　丹皮
晚诊：热不复发，固属转机，然脉软少神，更衣怯力，口乾舌蹇，阴液颇亏，伏热不清，怕其骤虚，口疳糜烂。责在专司滋阴和胃，以熄余焰。
生地　川斛　丹皮　橘白　麦冬　川贝　茯神　稻须
脉形虽软，病情未减，即古云难成而易亏者，阴气也。口糜不除，胃中自觉热气上升，乃余焰未熄。宗前法滋阴清化，和胃生津。
生地　茯神　稻须　甘蔗汁　丹皮　川斛　麦冬　石决明
晚诊：诸症仍若，毋庸多赘，惟似寐非寐，醒则喉间咳呛，足见肺胃阴液不能上供。本拟再用滋剂，因未及一昼夜药已两进，恐药力过病，拟用色白味甘性润者扶助胃气，清泄肺胃而已。
沙参　冬瓜子　通草　麦冬　川斛　芦根　川贝　茯苓
又，诊得右关独大，喉间作痛，嗌乾，二便时难，知饥少纳，此皆阴液少于涵养，水火有亢炎之势。急请专司调治，以免蔓延。宗前法复入咸降之品。
生地　麦冬　料豆衣　天冬　桔梗　绿豆衣　川斛　生草　淡秋石
交今日来大便三次，便后气粗神倦，寐则眼睛露白，渐次有诸虚之象。拟用三才加味，一以摄纳正气，一以静摄肝阳，频频灌溉，庶几免太过不及之象。
人参　天冬　川斛　淮麦　生地　石决明　茯神　南枣
夜来又作潮热，热时神蒙，幸喜为刻无多，脉形仍数，翻覆不已，究属馀邪留恋。拟清骨散以搜剔之，佐以清胃。
生地　骨皮　知母　川斛　鳖甲　丹皮　麦冬　草梢
（案68）间日疟停久，倏又往来潮热，病情变幻多端，究是此热不泄，津液不复。口出热气秽浊。前议胃中有热，间可畏也。仍与滋阴润燥，宣上彻下，使从小便而出。
沙参　天冬　丹皮　桔梗　生地　茯苓　泽泻　生草
（案69）脉数，左关弦，右关大，蒸蒸潮热，莫往莫来，邪诚在阳明，若云不涉少阳者，恐未必然也。然病久阴液已涸，岂仅和解可溉？自应清滋化热，少佐宣达，亦迎其机而导之之法也。
生地　丹皮　青蒿子　茯苓　鳖甲　骨皮　川石斛　泽泻
潮热两度退而不尽，渴饮舌乾，脉弦数。暂停滋腻，独取阳明。
芦根　川贝　青蒿子　花粉　骨皮　白粳米
（案70）漐漐汗出，且发白疹，莫非伏邪外达，然神倦，脉软，口秽舌乾。邪热未去，正气已虚，最恐陡然转虚，成败未卜也。用和胃养阴、扶正化邪法。
沙参　麦冬　茯神　穀芽　生地　玉竹　石决明
白疹未畅，旋即退收，邪终未泄，继而复热，气粗鼻掀，肺虚火盛，不克宣降恐其热势复烈。拟用钱仲阳法，复入清通之品。
补肺阿胶汤加芦根、佛手
热退脉小缓，热来则数大，此邪之聚散也，舌苔稍润，渴饮溺赤，斑发未艾。清滋解泄，一定成则，昨宵法合当，继之。
照昨方。
络续得汗，可知邪未复聚，所以潮热不来，舌虽润红而有裂纹。肺胃之阴殊难恢复，专以清之化之。
沙参　玉竹　麦冬　茯苓　生地　川斛　橘白　穀芽
身凉脉静，不比昨日，其邪若有未净者。然养阴和胃为主，清泄少阳为佐。
生地　玉竹　茯苓　桑叶　麦冬　川斛　橘白　丹皮
（案71）舌红裂纹，渴饮，上犹燥也，而腹鸣溺赤，口疳复生，湿热蓄于中下。今当滋上分下。
川斛　阿胶　丹皮　泽泻　麦冬　沙参　茯苓　淡竹叶
（案72）舌不干而口乾，胃中津液亏也。仍旧滋阴和胃以化之。
沙参　阿胶　麦冬　人中白　生地　石斛　丹皮　穀芽
（案73）病已逾月，舌红苔黄，脉数关大，渴饮溲赤，痰浊口腻，不更衣者六日。虽未可云腑实，而阳明之热究属未清。须得便通之后，舌淡脉静，方可填纳。然乎？否乎？方未录。
湿温病后，饮食不节，复热十馀日，战汗不解，遍体红紫，蓝斑密布，齿衄成流，脉芤涩。湿温热毒，深伤阳明，营分血得热而沸腾也，势极危笃。
犀角汁（石膏汤磨）　板蓝汁　金汁　羚羊角汁（石膏汤磨）　方诸水　茅根汁　鲜生地汁　藕汁　银花露
复诊：照前方去羚羊角，加生军汁。
大便连行，热甚不解。若不进谷，胃气内惫，终难成功也。
犀角　丹皮　生石膏　生地　洋参　明玳瑁　茅根　人中黄　板蓝根
复诊：前方去玳瑁、石膏，加藿香、鲜莲子。
穀食渐进，身热渐缓，皆是邪毒化解之机，然其斑如玳瑁者，未能转色，尚在险途。拟清营解毒。
茅根三豆汤代茗
犀角地黄汤加西洋参、人中黄、板蓝根
（案74）暑风湿热夹痰食交蒸，十六日不得汗解，神志昏蒙，唇肿舌强，脉沉滑数。邪结膜膈，渐入心营，大势棘手。勉拟清营泄热，开窍豁痰，以冀万一。
犀角　薄荷　豆豉　竹沥　山栀　连翘　鲜地　菖蒲汁　竹叶　淡芩
另用紫雪丹五分，竹叶汤送下先服。
（案75）咳呛不爽，至圊不便，邪食阻踞膜膈，有昏闭危厥之势。勉拟背城借一。（凉膈散拆写）
竹叶　薄荷叶　黄芩　元明粉　连翘　生草　生军　桑皮　枇杷叶　黑栀
（案76）湿温疫邪九日，神呆，脉伏，斑点模糊，内陷之象，其势棘手。
犀角　连翘　槟榔　菖蒲汁　牛蒡　草果　郁金　知母　半夏　赤芍
必得斑随汗化，方有希冀。
犀角　竹叶　杏仁　赤芍　郁金　桔梗　连翘　川贝　豆卷
痰食内闭，尚未坦途。
犀角　郁金　连翘　黑膏　菖蒲　山栀　赤芍　川连　天竺黄
（案77）暑湿疫邪互蒸，病初起有汗，表气外泄则秽气入走营分，发见斑疹，气弱不克振托，所以隐跃不出肉清营热，开手经一定之理，否则内陷昏闭。
犀角　连翘　竹心　枇杷叶　牛蒡　郁金　桔梗　芦根　豆卷　川贝
病情如昨，而斑疹仍不掀发，以致风动，大便瘕泄。又不可滋腻，颇难著手。今拟清营解肌，佐以开提气分，必期化汗而解方幸。
犀角　赤芍　豆卷　稻叶　牛蒡　郁金　橘红　连翘　桔梗　荷叶
退而复热，脉芤舌绛。阴阳邪复伏，若至两候不解，势必内陷风动。
青蒿　犀角　杏仁　荷叶　黄芩　连翘　佛手　西瓜翠衣　豆卷
外用七叶汤揩洗，易去衣单。
（案78）壮热气喘，头汗如蒸笼水，脉数不畅。暑湿热三气蒸蕴阳明太阳，恐其昏厥。
小陷胸合苍术白虎汤
（案79）女，身热十九日，乍重乍轻，既汗既下，热仍不退，神志恍惚，手肢搐搦，脉数模糊。此属暑湿热三气交蒸，产后营虚不克，振拓以致热甚生风，液亏成痉，颇难立法，勉拟一方。
羚羊角　丹皮　钩钩　中生地　石决明　茯神　桑叶　花粉　莲子
（案80）身热不扬，忽轻忽重，濈然汗出，舌红苔黄，目赤面垢，脉右软左弦，渴不多饮，呕恶吞酸，初起胸满引背，继发疹点。少阳而兼阳明也。神倦声少，两候之内，不致虚波陡起，乃幸。
黄连温胆汤加枇杷叶、黄芩、青蒿、稻根
（案81）胸痞呃忒，面赤戴阳，肢冷自汗，脉软尺空。暑湿内闭，阴浊上干，阳气外脱，生脉八味极当。僭拟白通继进。
人参　乾姜　猪胆汁　白童便　附子　葱白
（服白通汤后脉得微续，可否继进？）
暑湿内燔，阳气外脱，其势危急，甘露饮深合病机，以此背城借一。
桂枝　人参　于术　寒水石　石膏　茯苓　泽泻　麦冬
（案82）疟来呃忒烦冤，瞀闷躁扰，退则汗出，肤冷神惫，脉微。此正不敌邪，若今夕再来，恐其虚脱，姑与摄纳，亦既竭吾才，欲罢不能也。
生脉散加熟地、牡蛎、茯神、乌梅肉
复诊：前方加炙草、附子。
（案83）脾虚肝郁，腹胀膨满，非指日可愈。而又寒热如疟，乃感近日之风温，邪与湿交蒸也，恰在阴阳交替之时。深恐更张或多，勉与《内经》木郁达之之法。
逍遥散加黄芩、山栀、丹皮
（案84）温湿交蒸，身热有汗不解，腹膨满胁，腹泄，全不思谷，脉细而数。肝肾内伤，大势棘手。若曰播逃，则我不敢。勉拟培中泄热。
于术　白芍　神麴　川连　炙草　泽泻
（案85）暑湿伤气，体倦脉软。
煨葛根　归身　泽泻　真茅术　川柏　陈皮　麦冬　神麴　甘草
（案86）阳微之体，阴暑内侵，不可清凉，不可发表。
消暑丸每日四钱，鲜莲子汤送下。
（案87）暑湿热三气伤中，身热体楚，喘咳自汗，其势极重。
葛根芩连汤加茯苓、荷梗
（案88）女，产后腹痛偏右，虚中有瘀，身热咳呛，音哑脉数，兼夹客感，防其内陷昏愦。（此亦女科套方）
桑叶　泽兰　细生地　丹参　荆芥　楂炭　益母草　全归身
（案89）暑湿热三气交蒸，身热脉数，烦渴溲赤，匝月不已，恐其转重。
甘露饮去寒水石，加橘皮、半夏
（案90）暑热伏胃，阳气不通。
桂枝白虎汤加蔻仁
（案91）暑湿食滞，混阻中焦。（此则通套病通套方）
藿梗　川连　枳实　神麴　香薷　川朴　麦芽　连翘
（案92）暑湿热食混阻膜原，形浮色黄，腹胀起块，其势极重，深恐变迁。
茅术　草果　茯苓　神麴　川朴　淡芩　陈皮　茵陈　槟榔
（案93）阴分本亏，暑湿伏邪触动深秋凉风，而发寒热，不能成疟，舌红苔黄脉濡，烦渴咳呛，恶心鼻衄。邪火甚炽，恐其内陷风动，不可泛视。拟喻西昌法。
清燥救肺汤去阿胶
（案94）阳微湿胜之体，夏病缠绵未复，将交寒露，寒热复作，二便失司，脘痞呃忒，自汗鼻冷，神疲脉微。中下无阳，阴霾痰浊混阻上干，形神色脉，无一不脱，兼不进穀食，将何恃而不恐？拟扶正通阳，涤痰泄浊，以冀弋获。
人参（一钱）　丁香（三只）　乾姜（七分）　橘红（七分）　附子（钱半）　柿蒂（三个）　肉桂（五分）　半夏（钱半）
（案95）暑湿热食困中。
草果　黄芩　赤苓　槟榔　神麴　泽泻　川朴　麦芽　茵陈
（案96）因食而复，恐其转重，宗仲圣法。
枳实栀豉汤
（案97）前已回谢，云何又来？
竹叶　枳壳　半夏　石膏　桔梗　蔻仁
（案98）邪陷阴涸，恐其昏脱。
竹叶石膏汤用党参
（案99）暑湿阻痹气机，强迫其汗无益。
青蒿　枳壳　半夏　蔻仁　黄芩　桔梗　茯苓
（案100）热缓汗多，额胀面垢，舌黄，湿热蒸中，上干为热。
山栀　青蒿　茯苓　连翘　豆豉　淡芩　滑石　茵陈蒿
（案101）久病之体，暑湿浸淫，理之极难。
半夏（醋炒）　金斛　穀芽　黄芩　蔻末　佩兰
（案102）阴虚湿热浸渍，极为棘手。
黄连阿胶汤加猪苓
（案103）伏暑秋燥，缠有二十四日，身热烦渴，咳喘呕秽。阴液已涸，最恐风动，急与喻西昌法。
清燥救肺汤
秋燥伤及肺络，咳嗽失血，近则恐惊，远则恐痨。
清燥救肺汤用砂仁，去阿胶、麻仁
（案104）伏邪晚发，寒热如疟，最怕昏陷。
柴胡　川连　半夏　滑石　黄芩　川朴　蔻仁　赤苓
（案105）失血损体，伏邪晚发，热解肢冷，汗出呃忒，脉微细。虚波不测，最防其脱。
救逆汤加党参、熟地
伏邪晚发，似疟似痢，舌绛苔干，脉细数。日中少安，夜多烦躁。阴伤已极，正气不支，最恐虚脱。扶正救阴泄热，一定成则，舍此之外，无他道也。
人参　阿胶　黄连　生草　生地　麦冬　白芍　鸡子黄
（案106）暑湿伏邪，发在秋冬之交，寒热呕吐，其势方张。当用苦辛开达，不可升散。
温胆汤去甘草，加川连、生姜
若不进谷，终恐其脱。前诊回绝，云何频来？
竹叶石膏汤
（案107）体倦，肤黄，足软，舌白，脉迟而空。中下阳微，暑湿内困，当与扶阳理湿。
六君子汤去人参，加乾姜、附子、米仁
（案108）女，小产之后，下血过多，暑湿热邪内蕴，遍体浮肿，微热咳呛，头胀脉数，口乾，舌苔白腻。虚中有热，恐成蓐痨。
桑叶　杏仁　生地　通草　丹皮　米仁　归身　紫菀　桔梗　橘红
（案109）伏邪初秋即发，类乎瘅疟，序将入冬，热不了了，口淡食少，乾咳气短，脉空数，舌绛苔白。正气受伐，而虚热仍伏肺胃。只宜轻剂化解，若恣意疏散，药过病所矣。仿孙真人法。
苇茎汤加桑叶、枇杷叶、麦冬、川斛、梨肉
伏邪不清，痰湿困中。
二陈汤去甘草，加草果、槟榔、川朴、知母、神麴
（案110）伏邪恰发霜降，表热不壮，心中烦灼如焚，舌绛渴饮，脉空数。阴液被劫，势将风动昏厥。此非人力所能为也。拟兼顾。
沙参　霍斛　连翘　生草　生地　花粉　竹叶　麦冬
（案111）伏邪发在秋初，身热屡汗不解，闷烦自汗，脉象濡数，舌绛苔白。其邪蕴于少阳阳明，正气欲虚，恐其变痢。
二陈汤加葛根、淡芩、神麴、连翘
（案112）积劳阳伤之体，痢后元未恢复，邪藏隐僻之处，寒热去来靡定，深非所宜也。
三甲饮
（案113）伏邪发在初秋，夜多烦热，寤言不寐，早用清营分之热，焉用达泄？
豆卷　薄荷　山栀　竹叶　青蒿　淡芩　枳壳　连翘
（案114）表热不壮，痞胀不食，少腹隐隐攻痛，舌苔黄浊，脉不流畅。此必阳邪陷入阴经，肺气不通所致，颇为费手。仿仲景法，兼佐以浊泄浊。
四逆散加薤白头
（案115）伏邪发于秋杪，淹缠半月，形凛身热，日晡则甚，平旦则减，脉弦细数，舌黄无苔。烦劳素虚之体，不但阳伤，阴气亦伤，自难送邪外达，复脉法如何？
复脉散去人参、麻仁，加丹皮
（案116）伏邪至两月，胸腹灼热始终未退，而复发寒热，热后大便瘕泄，痰嗽气逆，嘈杂如饥，寤言不寐，舌绛干，苔黄腻，脉空数。酒客平素湿热蕴蓄中焦，扶外邪必逆满，病久正虚邪痹，最恐阴阳风动，议用泻心法。
川连　乾姜　党参　茯苓　淡芩　半夏　炙草
（案117）胸胀闷热，咳嗽痰塞，大便频泄，邪踞中下二焦，但脉数空软，舌伸发抖，下真自空。陡然虚波，不敢不虑。
二陈汤加黄芩、黄连、洋参、竹茹、枇杷叶
邪匿痰中，风阳渐动，正气欲撒，若不涤痰，邪无出路。
性天方中加竹沥、姜汁
伏邪廿四日，肤黄不解，邪蒙语杂，脉空大滑数。咳喘痰血，舌苔浊干，大便仍泄。病久五脏之阴皆伤，痰热矇蔽心营，肺胃势必内闭外脱，危如朝露。不得已勉拟清营滋泄合喻西昌法，以冀弋获。
枇杷叶　麦冬　犀角汁　藕汁　石膏　清阿胶　郁金汁　川贝　生地　人参汁　竹沥
热亦短，气亦短，正又虚也。恐其昏陷，急急补之清之。
竹叶石膏汤
热势猛烈，阴亏风动，尚未坦途。玉女白虎合剂。
生地　石膏　洋参　粳米　麦冬　知母　甘草
（案118）伏邪晚发，湿热内蒸，腹痛胁胀，肤黄，舌黑，右脉如丝。恐其邪结正脱，至险至险。
茵陈五苓用白术、川朴、川连、神麴、陈皮，去猪苓
（案119）伏暑发在秋杪，是以辛温伤阴，以致形削色痿，今虽渐回，尚未恢复。诊得脉左弦数，右软细。是肝升太过，肺虚降令不及，使之然耳。
沙参　蛤壳　杏仁　冬瓜子　麦冬　川贝　米仁　梨肉
（案120）酒客病，不可与桂枝汤，得汤则呕，以酒客不喜甘故也。喻云则用凉以撤热，辛苦以泄其满。
葛根　姜渣　橘红　连翘　淡芩　黄连　半夏　茯苓

疟疾门（二十四方）  ***************************
（案1）疟用截止乃致壮热一昼夜。弄巧成拙，可笑可笑。
二陈汤去甘草，加杏仁、川朴、柴胡、桂枝、黄芩
（案2）深秋一疟，药难奏功。
鳖甲（五两）　龟甲（七钱）　穿山甲（七分）
（案3）日疟转间，邪伏愈深，何拔松之有？
二陈汤　黄芩　柴胡　鳖甲　姜　枣
（案4）带疟烦劳，遂为疟痨。药饵难治，当即归养。
归芍异功散　姜　枣
（案5）不能忘情，疟止又来。
四兽饮
（案6）疟用截止，经至即止，舌绛烦渴，昼明夜语，邪陷血室，最恐陡厥，大险症也。
犀角地黄汤加柴胡、黄芩、豆豉、甘草、泽兰、楂炭
（案7）邪入三阴，疟来无定，营卫不和，正不胜邪。
二陈汤　首乌　归身　鳖甲　姜　枣
（案8）阴疟淹缠百日，近增咳呛，形神色脉空虚，项背筋惕，病在冲督。历来守不服药，为中医之戒，恐其因循成怯，不得不为熟筹之。
首乌　龟甲　知母　归身　鹿角霜　鳖甲　麦冬　（此名鹿首正阳丹）
（案9）积劳伤阳之体，伏邪发在深秋，疟来有寒无热，邪在阴分。
鳖甲　半夏　威灵仙　鹿角霜　生草　姜枣
（案10）三疟邪伏在阴也，便溏脉迟。脾肾之阳已衰，当先温阳截药。
真武汤加牛膝
（案11）三疟淹缠，正气日渐消磨，脉左弦右滑，舌绛，肤黄，遍身瘙痒。湿热风痰混伏扰乱。若不疏风涤痰，其正焉能支持？
威灵仙　知母　半夏　茯苓　穿山甲　草果仁　橘红　姜　枣
（案12）疟发三阴，缠淹四月，脉细数，胸闷舌红，神倦形削，正气已虚，邪又未达，理之不易。
柴胡　炙草　归身　姜　首乌　陈皮　茯苓　枣
（案13）阴疟久发，峻剂伤中，上呕下泻，最防其脱。
六君子汤　姜　枣
（案14）中阳式微，痰湿困中，邪匿痰中，三疟不已。仿四兽饮意，淋浊姑置勿论。
四兽饮加姜（即六君子加乌梅、草果、生姜、大枣。）
（案15）阴疟久发，当搜邪涤痰。
三甲饮（治疟）　合二陈汤（治痰）
（案16）疟疾几及三月，形神色脉皆虚。若再淹缠反复，骤然脱厥可虞。
二陈汤加桂枝、于术、首乌、归身、姜、枣
（案17）高年三疟，而更浮肿，真阳大亏，颇非细故。拟以补正扶阳，兼和营卫。
人参（七分）　附子（一钱）　肉桂（四分）　生姜（一片）　于术（钱半）　茯苓（三钱）　牛膝（一钱）　大枣（二枚）
（案18）暑湿间疟，脐腹膨满。邪伏膜原，恐其发厥。
柴胡　草果　川朴　半夏　茯苓　槟榔　淡芩　甘草
（案19）暑风湿热为疟，体盛脉小，阳气虚也。舌如傅粉，胸痞脘闷，其邪未离膜原，惟恐疟来昏厥。
达原饮加柴胡、半夏、茯苓，去白芍
（案20）暑湿伏于膜原，间疟发于深秋。
二陈汤去甘草，加柴胡、黄芩、草果、知母、槟榔
（案21）疟疾变证，邪入血室。其为至重。
柴胡　淡芩　黄连　橘红　半夏　茯苓　竹茹
（案22）中秋伏邪，疟后元气未恢，脉细数，形神削夺，上咳下泻。肺脾同病，土不生金，恐不成疟痨。
沙参　山药　米仁　炙草　于术　麦冬　茯苓　建莲
（案23）疟发秋杪，匝月而止，痰邪结痞，左胁有块，乃受阴药之累也。必得再来，方有出路。
二陈汤去甘草，加柴胡、黄芩、青皮、姜、枣
（案24）疟来深秋，三翻四复，延至冬半，左胁结痞，脉弦细数，形神削夺，面色㿠白。伏邪久踞，正虚不敌，洵可畏也。
首乌　沙参　橘白　鳖甲　麦冬　炙草
（案25）疟不了了，咳呛脉数。当补肺阴。
沙参　鳖甲　苡米　川斛　麦冬　丹皮　茯苓　麦芽

痢疾门（十八方）  ***************************
（案1）女，伏邪痢疾，虑其妨胎。
白芍　黄芩　白术　桔梗　黄连　炙草　枳壳　荷蒂
（案2）伏邪为痢，缠绵五旬，近因寒热而痢顿减，脉细数，唇红舌白，形削色㿠。暑去湿存，中阳式微矣。急急扶正，惟恐不及。
补中益气汤
（案3）脾肾两亏，痢红不痛。
黑地黄丸加地榆
（案4）久痢腹痛，舌白，穀食艰运。湿热下著，中气大亏。
白术　炙草　木香　白芍　炮姜　茯苓　川连　楂炭
又方：白头翁汤加木香、炮姜、茅术
（案5）伏邪身热，自寒露缠自小雪，既疟既痢。正气不胜，则恐其脱。
人参败毒散
（案6）复痢不止者，当利其小便。
五苓散
（案7）身热腹痛，块攻下痢频频，脉微神倦。邪从下陷，正气不守，颇为棘手，勉拟逆流挽舟法。
人参败毒散
（案8）脾肾两亏，湿热下著。若不戒酒，痢无止期。
白头翁汤　四神丸
（案9）痢久中虚，而湿热尤复，下著。
白头翁汤加木香、炮姜
（案10）暑湿食滞酿痢，腹痛，后重里急，其势猛烈。
败毒散加黄芩
（案11）高年休息久痢，恐非阴药所宜。
连理汤（即理中加连）加木香、秦皮
（案12）夏秋病后，元未恢复，辄而动劳，更受秋凉，似疟似痢，正气欲脱，全不进谷。将何疗治？（清暑益气意，分两须轻。）
葛根　陈皮　白芍　川黄柏　苍术　神麴　甘草　党参　升麻　补骨脂
（案13）伏邪疟后，自不慎守，里陷为痢，形脉皆虚，饮食减少，将何恃而不恐？
党参理中汤加熟地、归身、煨木香、菟丝子、茯苓。
（案14）素居阴亏营热，肝气抑郁，秋初半产之时，以后寒热如疟，邪传太阴，则腹胀消而变痢。痢无休息，复又寒热互作，骨瘦如豺，脉微如丝，舌光如镜，皱纹如纱，此属阴液乾涸、阳气外脱、营卫分争之势。正秋冬之交，历历危惧竭蹶。拟方：
人参　炙草　生姜　白术　归身　大枣　阿胶　橘白　稻叶
（案15）由疟变痢，起自半秋，缠绵休息，近冬不瘳，腹中微痛，面黄不泽，舌苔白腻，脉左关弦右濡，下痢红白相兼，大便不实。此因湿暑伤中，气分有湿，血分有热，脾虚肝盛所致。治以扶中养肝，清热利湿。
四君子汤加白芍、陈皮、楂炭、藕节炭、荷蒂，焦锅巴代水
（案16）古方痢疾名曰滞下。滞者，言其湿热之邪蒸酿为痢也。若不清理湿热，则漫无止期。阳药既多，自当以丸剂图之。
炒焦茅术（一两）　煨木香（五钱）　炒地榆（八钱）　大白芍（一两）　土炒于术（两半）　六神麴（一两）　川黄连（五钱）　北秦皮（一两）　福建泽泻（一两）　南楂炭（两半）　乌梅肉（三钱）　炙甘草（三钱）　白云茯苓（两半）　炮姜炭（三钱）　川黄柏（七钱）
炒黄米汤泛丸，每日服五钱，参汤送下。午后服东引臭椿根皮去木洗洁，晒乾切片，磨粉炒糯米粉，黑糖拌服。
（案17）女，久痢命门酸坠，脉细数，舌红，腹痛后重。恐阴亏气陷，暑湿黏著，最恐妨胎之险。
焦白术　白芍　黄芩　穀芽　云茯苓　炙草　川连　荷蒂
（案18）酒醴湿热，蒸伤脏腑，夕阳在山之象。
葛花　川连　茯苓　鸡距　秦皮　神麴

肝火、肝风门（三十四方）  ***************************
（案1）心肾阴亏，肝阳上旋。
制洋参　元武板　酸枣仁　淮山药　淡天冬　鹿角霜　云茯苓　大熟地　左牡蛎　女贞子
（案2）肾肝阴亏，水不涵木，风动挟痰混扰，气根不固则喘。治宜滋肾养肝，熄风化痰，燥热刚剂与病相左。
熟地　橘红　牡蛎　竹沥　天冬　阿胶　白芍　淮麦　川贝　茯苓
（案3）湿热蕴蒸肌表，遍体发瘰瘙痒。高年肾真下亏，风阳上旋眩晕。
细生地　桑皮　米仁　石决明　白芍药　丹皮　茯苓　川石斛
（案4）肝胆气火升逆，阳明头额掣痛，莫作风医。
黄连温胆汤
（案5）素体阴亏，肝风挟痰扰乱。
黄连温胆汤加石决明
（案6）此肝急病也，得之思虑惊恐。若躁扰不已，则防变端。当甘以缓之，酸以收之。
甘麦大枣汤加白芍药
（案7）气血并弱，脾虚肝热。
于术　炙草　归身　川连　茯苓　陈皮　白芍　丹皮
（案8）少阴咽哽，遍体浮肿，肤黄，舌浊，脉细弦数。阴亏肝郁之体，湿热内蒸也。当以养阴泄热，疥疮存而不论。
黄连阿胶汤
（案9）阴亏痰盛之体，烦劳过度，心阴耗散。肝家风阳内煽，肢麻心恍。
温胆汤去枳，加石决明、枣仁
（案10）九窍不和，即属胃病。平肝即以和胃。
石决明　淮小麦　半夏曲　秫米　钩藤钩　白茯苓　广陈皮　金斛
（案11）恍惚惊悸，眩晕怔忡，脉芤涩，形疲，色不华。皆由心阴过亏，暗吸肾真，水不涵木，则无风而自动矣。
熟地　白芍　淮麦　茯神　山药　甘草　南枣　牡蛎
（案12）心神不宁，痰火风阳煽动，忽恶寒，忽恶热，恐惧疑惑而动其中。当此阴阳交接之节，宜与养补元神。
洋参　枣仁　淮麦　牡蛎　生地　茯神　橘红
（案13）酒醴湿热伤中，为之头重足轻。
桑叶　黑栀　半夏　石决明　甘菊　橘红　竹茹
（案14）手不定，心亦不定。当细思之。
麦冬大枣汤加生地、白芍、灯心
（案15）心营内耗，暗吸肾阴，少寐气短似喘。孤阳上冒，面赤足冷，肝逆犯胃，吞酸妒谷，表阳外薄，汗出津津。色脉皆虚，非补不可，更须息心静养，庶几药力奏功。
两仪　茯神　橘白　枣仁（猪胆汁拌）　炙草　竹茹　龟板　淮麦（煎汤代水）
（案16）精气神皆脱，真阴下竭，孤阳上越，危形已迫矣，奈何？勉与咸苦滋泄，载神返宅。
人参　方诸水　胡黄连　生牡蛎
再以咸苦直入至阴，佐以扶正。
前方加天冬二钱、生地五钱、龙齿一两
（案17）邪说暴行又作，阴阳不相维繫，而徒然昏脱。合咸苦直入至阴之外，无他道也。
人参　牡蛎　天冬　生地　胡黄连　方诸水　龙齿　龟板　白童便
（案18）肝阳化风，内有伏痰，治当熄风缓肝，不可香开，不可克削。
甘麦大枣汤加白芍、钩钩。
（案19）脉细左弦右涩，营虚水亏，肝木失涵，虚风内动，所以见症若此。当养肝肾之阴，佐以滋镇熄风。
归身　阿胶　麦冬　紫石英　白芍　熟地　石决明　沉香汁
（案20）久病隐曲旁杂，不离肝脏。姑以甘缓酸泄，咸寒内沁，以消息之。
甘麦大枣汤加白芍，雪羹汤代水
（案21）肝肾阴亏，风痰湿热上蒙清窍，耳为苦鸣，脐为之漏。
六味丸加山栀、甘菊、石决明
（案22）真阴下亏，虚阳上冒。舍咸苦滋纳之外，别无他路。
洋参　天冬　女贞　淡贡菜　熟地　知母　牡蛎　十大功劳叶
（案23）头痛满蒙，右半尤甚，鼻塞涕浊，脉数弦滑。肝阳挟痰火上升无制，治当清降化痰。用风药升散，无怪其难忍矣。
二陈汤加生石膏、天冬、石决、竹茹
（案24）肝胃风火，挟痰痹络，颈项牵痛核起，当清肝疏风化痰。
羚羊角　甘菊花　山栀　甘草　钩藤钩　橘红　连翘　夏枯草
（案25）脉涩右空左细，四肢麻木，形容不泽。心肾阴亏，肝木失涵，风阳窃动，当乙癸同源。
熟地　白芍　阿胶　归身　天冬　炙草　甘菊　南枣　淮麦　杞子
（案26）血虚营热，木火煽烁。酸甘以化之。
淮麦　白蜜　风雨梅　甘草　白芍
（案27）营血久亏，肝阳化风挟痰，扰乱神明，陡然痉厥，去来靡定。
羚羊角　石决明　白芍　茯神　钩藤钩　中生地　麦冬　白薇　姜汁　竹沥
（案28）脉象病情并无进退，而终岁哓哓，心阴暗耗，阳岂能潜？今当秋冬，自宜养阴，不必炼真说假。
熟地　黄精　鲍鱼　麦冬　山药　牡蛎
复诊：洋参　白芍　土贝母　阿胶　石决明
三诊：今日胸腹不饥。贝母解郁，嫌其苦寒。照昨方加金柑皮。
四诊：劳伤心脾，不能生血灌溉，以致舌乾腹鸣，神烦少寐。治当补养心脾，润肺滋肝。
党参　白芍　麦冬　枣仁　首乌　丹皮　阿胶　茯神
五诊：且和肝脾。
白芍　炙草　炒黄米　灶心土
六诊：迩日脉形细软，两尺微数，面黄肌瘦，舌起刺。心肾之火不靖，脾阳不运，肝气升逆，肺失肃降。治宜运中固下，勿拘拘于养阴，若杂乱无章，焉能向愈？系痛痒相关，敢不沥忱苦告候，诸同学印可。
猪肚丸晨昏各服一钱五分，炒黄米汤送下　过冬至再议。
七诊：养阴清肝。
毛青布　决明子　阿胶　夏枯草　生白芍　鲍鱼

痰门（二十一方）  ***************************
（案1）肝风痰火扰乱神明。
羚羊角　石决明　橘红　姜汁　钩藤钩　川贝母　竹沥
（案2）脾虚生痰，木火扰胃。
丸方：于术　半夏　川朴　茯苓　陈皮　川连　竹沥为丸。
（案3）内风痰中冲扰。
羚羊角　石决明　胆星　姜汁　钩藤钩　天麻　竹沥
前诊付药十剂，才越三日，又来问治，如此性急，因何病缠半载，今且服完前药四剂，接近指迷茯苓丸一月再诊。痰之为病，莫作怪治。
三子养亲汤合二陈汤去甘草，加天竺黄、杏仁
（案4）痰之为病，变怪不测，心绪不宁，痰热扰乱。
指迷茯苓丸
（案5）中虚积饮。
六君子汤加乾姜、附子
诸气膹郁，皆属于肺。浊气在上，则生䐜胀，必有痰气阻痹，上焦不得宣化。前所服药姑缓。
枇杷叶　橘红　米仁　川贝母　杏仁　苏子　通草
（案6）中下阳微，痰气上泛，神惫脉缓。
六君子汤加乾姜、附子
（案7）脾为生痰之源，肺为置痰之器。脾肺同病，治当兼顾。
二陈汤去甘草，加于术、沙参、藿斛、枇杷叶、海石
（案8）午后呛甚痰稠，脉弦滑数，是肺火上浮。以轻剂清苦降之。
川贝　知母
申刻复诊，咽痒则呛甚，觉有冷气上冲，肺虽有火，痰性本寒也。前方加苏子，使其降气涤痰。
夜来痰咳小缓，寐亦少安，仍从昨法稍为损益。
桑叶　甜杏仁　元参　茯苓　枇杷叶　阿胶　瓜蒌霜　米仁　沙参　川贝母　苏子
（案9）饮食之后，舌蹇，言语不清，脉弦数，是水穀之气挟痰火上升。法宜养胃并治，再仿温胆之意。
竹沥　霞天曲　茯苓　瓜蒌仁　枳壳　陈皮　苏子　枇杷叶
（案10）肝家风火挟痰扰乱，若心神不定，恐成癫痫。
黄连温胆汤
（案11）肝升肺不降，脾胃痰上泛。
化肝煎加苏子、旋覆花
（案12）中下阳微，阴浊寒痰上升，呕吐涎沫，心中嘈杂，脉濡细舌白。序届冬至，阴阳交潜之时，恐其不相维繫。世兄方甚合，僭加附子一钱。
人参　茯苓　橘红　紫石英　熟地　白芍　牡蛎　沉香汁
脉如蛇行，遍体漉漉有声，胸膺瞀闷，咳呛不爽。此必痰饮水湿，凝结经络，补之固属无益，而峻攻又恐伐元，极难取效者。
六君子汤去人参，加钩钩、米仁，用姜汁、竹沥泛丸，先服控涎丹一钱五分，匀三日，姜汤下。
（案13）高年不惮勤动，从高坠下，趺痛，左肋艰于转侧，脉有歇止，气喘咳嗽，呃忒频频，寝食皆少，是阴亏内热，肝升肺不降也，最恐呃而致痰塞气厥。
陈皮　白芍　石决明　姜汁　半夏　白薇　旋覆花　竹沥
（案14）病后神魂失藏，心中有瘀血恶痰。
白金丸（钱半）
（案15）中气虚，寒痰凝阻，肝气升逆。
旋覆代赭石汤

肝气门（三十三方）  ***************************
（案1）肝邪犯胃，寒湿困中。
吴茱萸汤加白芍、茯苓、甘草
（案2）心绪不宁，气火流入小肠，不通则痛。宜宣通腑阳之郁，不可温，不可攻。
乌药　山栀　木香　木通　赤芍　赤苓
（案3）病后邪伏不清，元不复反，烦劳以致肝气逆胃，不饥不便，色脉皆虚。若不进谷，何恃而不恐？
左金丸（青果二枚泡汤送下）
（案4）阳虚阴痹，气阻痰凝。
桂枝汤合二陈加瓜蒌、薤白
（案5）胸膺掣痛，经久不愈，必有痰浊凝阻。
三味旋覆花汤加桃仁、湖藕、枇杷叶
又诊：文蛤散
（案6）胃气受寒，脘痛呕吐，脉迟而滑，老年阳衰所致。
吴萸　苏梗　陈皮　乾姜　茅术　甘草
（案7）冲气阴亏，肝气悒郁，左胁痞结绞痛。法当和养肝阴。辛燥刚热，破气破血，必然弄成臌胀。
化肝煎加阿胶、生地。
（案8）右腹有形攻痛，此肝气也。
乌梅　赤苓　山栀　归鬚　木香　木通　茴香
（案9）血虚气滞，肝郁作胀，消补皆碍。古人治肝之病，诸药不效者，则有雪羹汤，咸凉内沁之法。
雪羹汤
（案10）积劳阳伤，气血并弱，肝邪攻逆犯胃，痰饮不降。难进疏达，必兼扶正。
吴萸　人参　炙草　半夏　川楝　白芍　橘红　茯苓
（案11）养阴通络，胁痛不减，当开肺气。
枇杷叶　新绛纬　杏仁　湖藕　旋覆花　青葱　桔梗
（案12）营络既阻，气络亦痹。
三味旋覆花汤加紫菀、桔梗、归鬚、柏仁、藕汁
（案13）无法了障肚肠痛也。
乌梅　青皮　赤芍　木通　槟榔　木香　丹皮　山栀
（案14）腰痛腹胀，呕吐酸水，脉弦左小，舌绛苔白，面赤足冷，肝气贯膈入胃，肾病善胀使然。当与苦辛泄降，咸凉内沁，分头而治。
左金丸出境　雪羹汤
（案15）心痛彻背，背痛彻心，烦劳多饮，阳虚胸痹。
瓜蒌　薤白　桂枝
（案16）阳虚胸痹，背膊作痛，便闭，理之非易。
瓜蒌　桂枝　半夏　槟榔　薤白　川连　枳实
（案17）邪入厥阴，风木扰乱，胃腹中绞痛阵作，蛔上攻也，恐其闭脱。
安蛔丸
（案18）少腹之痛偏左，上逆欲呕，中气大亏，肝郁不舒。补之恐胀，泻之转虚，姑与化之。
化肝煎
（案19）肝郁不疏泄，气从上逆，则胸膈痞塞，当与化之。
化肝煎加旋覆花
（案20）厥阴之气冲斥，阳明升逆则病，降则平复。
吴萸　白芍　赤苓　川楝　川牛膝　甘草
（案21）攻药伤中，肝木乘脾，元气受戕，以致形神削夺，脉空数，左胁痛引及背，缠绵日久，气营并亏，又自不能节劳，极难恢复。当和脾养肝。
于术　沙参　白芍　钩钩　炙草　茯苓　阿胶　橘红
（案22）营虚络痹，不特肝气。
三味旋覆花汤加归鬚、柏仁、藕肉
（案23）酒醴湿热，久阻中焦，肝气逆胃，脘痛呕吐，食鸦片者病进，药每不灵验。拟丸方。
吴茱萸（三钱）　炙草（四钱）　乌梅（五钱）　延胡索（一两）　小川连（一两）　青皮（一两）　茯苓（三两）　半夏（一两五钱）　白芍（三两）　当归（二两）　川楝（一两）　生术（二两）
（案24）气郁血瘀，思虑伤脾，恼怒伤肝，木乘中土，上冲则呕，下夺则泻。法当苦辛泄木，酸甘和阴，病久正虚，必须兼益气之品。
人参　生白芍　炙草　金铃子　延胡索
（案25）腹痛欲死，此中虚受寒也。
当归建中汤
（案26）虚里穴痛，引及胸胁，饮食阻咽，脉芤涩。肝气抑郁，营络空虚，未老先衰，恐成膈症。辛燥开气，清凉凝滞，皆与病左。
旋覆花　瓦楞子　须归　湖藕　柏子仁　首乌　阿胶
（案27）心痛彻背，时发时止，脉细涩。中焦营虚，肝气贯膈入卫。当和营养血，柔肝利络，不可香燥克气。拟膏方。
旋覆花（二两）　柏仁（四两）　白芍（二两）　川楝子（二两）　甘草（五钱）　新绛纬（二两）　延胡索（二两）　文蛤壳（八两）　青葱（二两）　阿胶（二两）　归身（二两）　湖藕（八两）
（案28）脉细数弦滑，肝气素盛，酒醴湿热化火化痰。木火横逆，则胁胀背痠；肺金不肃，则痰塞咳呛。治当化肝降肺。
化肝煎加蛤壳、麦冬
（案29）怒则气上，思则气结。
旋覆花　苏子　石决明　丹皮　枇杷叶　杏仁　山栀　麦芽
（案30）阴虚肝旺，血少气多，恣意香燥，必然乾瘪瘪。
化肝煎加阿胶、橘叶
（案31）肝郁气胀，左升太过，右降不及。
枇杷叶　桔梗　白芍　杏仁　青皮　丹皮　枳壳　山栀　麦芽
（案32）心焦营伤，心脘绞痛。
当归建中汤
（案33）营瘀痹阻，胸胁隐痛。
三味旋覆花汤加归鬚、桑白皮、丹皮、湖藕
（案34）中虚肝乘，腹膨痹痛。
桂七味丸

疝气门（三方）  ***************************
（案1）肝疝痛胀，温气苦泄不效，势属难治。
天真丸（钱半）　开水下。
（案2）阴络受寒，气与湿痹。
当归四逆散加川断肉、杜仲、金毛狗脊，去枣
（案3）痛在脐下，形寒怯冷，脉数，舌乾白，春寒袭入厥阴，深虑发厥，与仲圣方。
当归四逆散　桂枝　白芍　细辛　甘草　木通　大枣

喘门（五方）  ***************************
（案1）气不归根，喘塞不得卧，最有虚脱之虑。病人前不便直言。
都气丸（—两）　紫石英（—两）
绢包同煎，冲入沉香末五分。
（案2）肺有风寒，兼受秋风，喘急不已，虑其骤脱。
桂枝汤合麻杏石甘汤（越婢意）
（案3）怒则气喘，惊则气乱，若不归根，则神明散失。
都气丸　龙骨　牡蛎
绢包同煎，入沉香末小匙。
（案4）三阴并虚，气不归根，食少事繁，孔明年纪。
金水六君煎加紫沉香
（案5）本有喘哮，更受严寒，痰如锯声，其势危急。
小青龙汤

中风门（九方）  ***************************
（案1）偏中在左，最怕悠悠忽忽而脱。
六君子加天麻、殭蚕、竹沥、姜汁
（案2）痰浊困中，真阳欲脱，理之棘手。
白通汤加竹沥、姜汁
（案3）已成瘫痪，药难奏功，勉给一方，不必再来。
生地　钩钩　橘红　当归　石决明　竹沥　白芍　天麻　姜汁
（案4）阴亏，风袭阳明经络，内风窃动，而为类中之象，不是小病。治风必兼养阴化痰，前恙姑置勿论。
生地　钩钩　橘红　姜汁　羚羊角　天麻　石决明
（案5）廉泉穴开，寐中流液。
于术　橘红　石决明　丹皮　半夏　茯苓　黑山栀
（案6）痰湿本盛，猝然舌涩语涩，瘖始基，当戒意之。
六君子去人参，加天麻、竹沥、姜汁
（案7）心肾阴亏，廉泉穴开。
熟地　萸肉　枣仁　五味　山药　牡蛎　云苓　南枣
（案8）下焦空虚，廉泉穴开，口吐涎沫，宜都其气。
都气丸
（案9）三阴并亏，内风挟痰，旋绕不息，廉泉穴开。
河间地黄丸（四两）　姜汁（三匙）　开水和匀送下。

痹痿门（二十四方）  ***************************
（案1）脾肾两亏，筋骨痿弱。
健步虎潜丸　盐汤送下。
（案2）幼年阴亏肾热，家富过分温饱，医药杂投，热补弄成骨痿，可发一笑。
大补阴丸
（案3）气血皆虚，肝阳化风内煽，恰至冬至大节，陡然昏晕神迷，右肢不用，脉细滑数。此偏中也，七日以内，谨防昏厥汗越，非指日可愈者，不敢泛视。
陈皮　石决明　竹沥　于术　半夏　远志肉　姜汁
（案4）类中口眼歪斜。
陈皮　天麻　半夏　于术　菊花　钩钩　殭蚕　姜汁
（案5）湿热痹络，筋骨不束，机关不利，治在足太阴阳明。
生于术　米仁　石膏　嫩桑枝　赤苓　萆薢　山楂
（案6）病入经络，药难奏效，若性急，则更医调治。
生地　鳖甲　桂枝　晚蚕沙　黄耆　桑枝　秦艽　归身　牛膝　杜仲
（案7）牙龈不肿而痛，脉数左细右大，阳明有馀，少阴不足，右股痹痛，亦属阳明络热，非寒也。
玉女煎
（案8）阴亏肾热，渐成骨痿，而又中焦虚寒，病殊两歧，当分头而治之。
陈皮　生姜　米仁　半夏　于术　大补阴丸（冲入）
（案9）脉细数，此阴亏肾热症也。又误投刚剂燥，形疲肉消。古人云：人火无物不消。渐渐骨痿，不起于床矣。奈何奈何？急进咸苦滋泄，犹恐鞭长莫及。
大补阴丸
（案10）病在左臂，昼轻夜重，脉滑疾。自必气血两虚，风痰袭络。法宜补气养血，熄风化痰，兼通营络。拟膏方。
桂枝　清阿胶　防风　旋覆花　羚羊角　川贝母　黄耆　新绛纬　桑枝　钩钩　虎胫骨　橘红　大生地　茯苓　于术　归身　姜汁　竹沥
（案11）肝主筋，肾主骨，肝肾亏则筋骨痿弱。
熟地　黄耆　蒺藜　萸肉　归身　杜仲　山药　杞子　牛膝
（案12）阴亏肾热，左膝肿痛，经年恐成骨痿。
大补阴丸，外用活络丹酒磨搽患处。
（案13）漏肩风，乃积劳阳伤、气血交衰所致。
桂枝　威灵仙　五加皮　嫩桑枝（鸭血拌炒）　黄耆　归身　左秦艽　鳖甲　枸杞子　茅柴根
（案14）阴亏胃热，肌肉作痛，清之补之。
人参　麦冬　花粉　茯苓　生地　川斛　橘白　甘草
（案15）阳明络热，有风有痰，筋骨不束，机关不利也。
酒炒桑枝　盐水炒牛膝　熟石膏
（案16）痛无定处，气络先痹，营络亦痹。三载之病，急切难治。
白麻骨　茜根炭　瓦楞子　紫菀头　大豆卷　生菟丝　白蒺藜　湖藕肉
（案17）风湿与热，搏激阳明经络，白虎历节风是也。
白虎汤加牛膝、桑枝
（案18）阳微之体，痰饮湿热，痹著经络。
于术　米仁　防己　川柏　陈皮　半夏　萆薢
（案19）风湿与热，相搏阳明络中，为之行痹。认真服药，避风忌口，匝月方愈。
桂枝白虎汤加牛膝、桑枝
（案20）右肱麻木痛楚，脉空右大。营气交虚，风湿痹络。
羚羊角　虎胫骨　金斛　萆薢　桂枝　天花粉　茯苓　桑枝
（案21）湿热与风相搏，筋骨折痛，腿足漫肿。
羚羊角　花粉　豆卷　牛膝　桂枝　防己　车前　钩钩　萆薢　桑枝
（案22）寒湿痹络，筋骨掣痛。
桂枝　金毛脊　归身　杜仲　独活　萆薢　牛膝　陈皮
（案23）冲年阳常有馀，阴常不足。湿热痹络，流入骨髓，渐成痿弱。当养阴清热，不可表散温经。拟丹溪法。
大补阴丸　淡盐汤下。
（案24）营络空虚，痰饮流著，麻木掣痛，屈伸不利。
桂枝　桑枝　首乌　米仁　羚羊角　钩钩　归身　橘红　竹沥　姜汁

黄疸门（二方）  ***************************
（案1）积劳阳伤，湿郁不化，脘胀肤黄，治之非易。
茵陈五苓散加附子
（案2）阳微之体，湿热困中，发黄晦暗，恐变黑疸。
茵陈五苓散加附子

郁门（二方）  ***************************
（案1）气郁血热，肝藏偏胜，与之和养，使各得其平。
生地　山栀　白芍　香附　丹皮　柴胡　川芎
逍遥合越鞠意
（案2）忧郁伤肺，从革作辛也。
白芍　天冬　牡蛎　茯苓　甘草　生地

劳怯门（二十二方）  ***************************
（案1）十九年矣，犹有童疾，天癸不至，痧痨成矣。药所难治，且以饮食消息之。
三仙粥
（案2）当知夕阳在山，何必再来问治？
八仙长寿丸
（案3）五劳七伤，草木难治。
河东大造丸
（案4）阴亏肾热，筋骨凸起，损证之见端也。急急保真，庶或可救。
大补阴丸
（案5）童劳已成，云何无事？
秦艽　前胡　紫菀　甘草　鳖甲　川贝　桑叶　银柴胡　茯苓　归身
（案6）努力太过，阴络受伤。此人自为之，非天生之病。
大补阴丸
（案7）阴亏劳热。
秦艽　丹皮　生地　甘草　鳖甲　麦冬　银柴胡　骨皮　当归　茯苓
（案8）阴阳气血皆虚，如之何其撑持？
大补十全丸，每服四钱。枣五枚，龙眼肉九枚，煎汤下。
（案9）气血并弱，四岁之下尚乳，必然阴乾阳尽，成其怯症矣。何为用杂药石？
女科八珍丸　米汤送下。
（案10）阴乾阳尽，中气告竭，药饵难治矣。百里而来，勉给一方。如不见效，切勿往返。
补中益气汤
（案11）秋初失血，吐之甚狂，癸水自此不至，逢节必发，脉细数，咳呛，形凛骨蒸，已成劳损矣。忧自乳子，何不惜身命若此？
沙参　芍药　蛤壳　百合　生地　阿胶　川贝　归身　麦冬　地骨皮
（案12）久病缠绵反复，形神色脉皆虚，当此一阳将萌，更何恃而不恐？不敢用药，勉拟饮食调养，以冀扶延。
建莲　山药　茯苓　米仁　仓米　砂仁
各味磨粉黑糖拌，不拘时取服
（案13）上吐下泻，脉软音瘖。法扶土生金。
山药　白术　麦冬　冬瓜子　扁豆　茯苓　米仁　炙甘草
（案14）耽酒恶酒，其病已成。
葛花　淡芩　半夏　神麴　鸡距　石斛　赤苓　泽泻
（案15）损怯而至音哑，喉痹。骨瘦如柴，色脉皆脱，已是末传，非草木能疗者。
猪肤汤
（案16）冲年失血虚损，更兼痰核焮肿，疬痨之渐，可不惧乎？
六味汤加海带菜、夏枯草、牡蛎
（案17）鼻塞，薰莸不闻，是冲年自不保真，上实下虚，当与补之，不可伤肺者。
六味丸加百合
（案18）脉象左弦微细，右空若谷，何虚之如是？
洋参　天冬　茯苓　龟板　熟地　山药　牡蛎　百合
（案19）忧思伤肺，恼怒伤肝，阴竭阳亢，以致损怯。拟钱仲阳法。
补肺阿胶汤加败叫子、蛤壳、百合
（案20）损及中焦，药饵难行，勉拟慰远。
大熟地　炙草　山药　制于术　当归　阿胶　炒白芍　茯苓　麦冬
（案21）积劳阳伤之体，深秋痰嗽失血，缠淹百日，形脉皆衰，理之非易。
人参　当归　麦冬　生姜　黄耆　炙草　阿胶　大枣
（案22）冲年阴虚，疟后不复，咳呛痰稠，脉细空数，形神皆夺，是近怯之机，可不惧乎？
沙参　麦冬　当归　橘红　首乌　茯苓　米仁　川贝

咳嗽门  ***************************
（附：肺痈　十一方）
（案1）咳而欲呕，其病在胃。
竹茹　杏仁　川贝　茯苓　金斛　米仁　麦冬
（案2）酒湿，秋燥烁金，痰咳经久不愈。
苇茎汤加枇杷叶、川贝、麦冬
（案3）久嗽痰腥，肺痈之象。
清燥救肺汤去人参、阿胶、甘草
（案4）深秋风燥伤肺，咳呛痰血，误食猪肺，敛邪牢固，弄巧成怯症，好事者为之也。
苇茎汤加川贝、湖藕
（案5）风伤皮毛，热伤血脉，咳吐痰血，气腥，恐成肺痈。
苇茎汤加地骨皮、川贝母、知母、藕汁
（案6）脉滑，舌白，因痰而咳。
二陈汤加白术、乾姜，藕汁
（案7）咳呛夜甚，嗽而欲呕，动则气喘，脉细数。肾阴下亏，肝火上逆，肺不肃降。必须养肝摄肾，和胃化痰，断不可开泄上焦矣。
党参　熟地　阿胶　竹茹　蛤壳　麦冬　川贝　茯苓
（案8）金实则哑，金破亦哑，肺病难治。
白麻骨　通草　冬瓜子　杏仁　嫩竹衣　蛤壳　金银花　米仁
（案9）嗽而欲呕，其病在胃，杳不进谷，洵可畏也。（方俟续。）
（案10）咳呛匝月，误服酸梅，以致咳吐，浊痰上泛如饮，背凛冽，呛甚，灼热不休，肌瘦脉数舌白，势将成痨矣。案云：温邪内郁，挟痰饮，蓄结于肺俞，所以背寒则咳呛，邪为酸敛，固结不解，热恋伤阴，肌肤焦灼，饮蓄于中，舌白不浊矣。此症近似劳怯而非怯也，断乎不可以补，若补，邪愈无出路，而成怯症矣。肺俞二字是看病眼目。
葶苈大枣汤合苇茎汤、泻白散主之。
复诊：背寒灼热已解，而咳逆得松。照方加紫菀。
此等症最易差误，故治病必求其本，泛泛用药，断难取效，又最易以此为劳症也。

吐血门（二十方）  ***************************
（案1）劳役奔走，震动阳络，咯血匝月，近因秋燥上干，咳呛咯痰。仿喻西昌法。
清燥救肺汤
（案2）阴亏秋燥失血。
清燥救肺汤去石膏，加湖藕、梨肉
（案3）咳嗽伤肺络，屡屡失血。
山药　麦冬　紫菀　川贝　生地　鲜生地　款冬花　杏仁　沙参　地骨皮
（案4）阳络伤血从上溢，阴络伤血从下渗，上下失血，阴分大亏。
大补阴丸加洋参、阿胶、血馀、藕节
（案5）衄血屡发，天癸不至。
玉女煎加栀子、丹皮
（案6）腹痛痢下，重于隆冬；温邪入络，咯吐痰血。
黄芩　橘红　米仁　瓜子壳　桔梗　川贝　茯苓
（案7）阴亏火炎，春咳徂腊，失血盈盏，症成怯矣。
生地　藕汁　沙参　童便　麦冬　墨汁出境　茜草
（案8）咳伤肺络，失血，不难成怯矣。
苇茎汤加地骨皮、湖藕肉
（案9）冬温蕴肺，咳伤肺络，失血，其势不轻。
苇茎汤加茜草、墨汁、藕汁、童便
（案10）失血咳呛，屡发不已，脉细涩。心肾之阴已竭，急宜平补。偏寒偏热，均未得其病之旨。
黄耆　熟地　麦冬　茯苓　党参　百合　归身　甘草
（案11）春初咯血，较之冬半倍多，脉数，左空弦，舌颧赤。肝肾阴亏，孤阳上冒，最恐暴脱。拟乙癸同源。
熟地　知母　白芍　猪脊髓　龟板　阿胶　童便
复诊：照前方加牡蛎。
（案12）肝阳失血。
山栀　生地　茜草　藕汁　丹皮　阿胶　墨汁　童便
（案13）病后失调，咳呛痰血，脉数右空，肺已损伤，势难治也。
补肺阿胶汤
（案14）秋燥伤肺，木反侮金，咳呛失血，气逆不得卧。自宜清降，且勿滋补。
苇茎汤加桑皮、地骨皮、枇杷叶、通草
（案15）络伤失血，不可乱药。
炙黑甘草（三钱）　井河水（各一碗，煎）
（案16）负重远行，震动络血。
生地　桑叶　桃仁　藕汁　丹皮　茜草　米仁
（案17）肺胃络伤，咯血经载，渐入虚门矣。
茜草根　蒲黄炭　生地黄　白扁豆　牡丹皮　藕节炭　侧柏炭　小青皮
（案18）痰血下午偏多，气分热炽。
大沙参　金石斛　贝母　冬桑叶　天花粉　知母
（案19）驰骑习武，百脉震动，动则络逆为痛，血沸出口，纳食起居，无异平日，非虚损也。凡气为血帅，气顺血自循经，不必用沉降重药。
枇杷叶　苏子　苡仁　金石斛　桃仁　降香末

肿胀门（十七方）  ***************************
（案1）足肿腹胀，筋见脐凸，舌白、脉沉细。此虚臌也，急切难治。
附子理中汤
（案2）悭长本是痨名，今足肿腹胀，大筋见脐突，且兼膨胀，将何疗治？
五苓散加姜皮、大腹皮、桑皮
（案3）内伤饮食，外感风寒，单腹胀，最恐骤变。
柴胡　葛根　莪术　黄连　麻黄　山稜　半夏　神麴
（案4）脾肾阳虚，水湿浸渍，浮肿下甚，神倦脉微，最易虚脱。
真武丸
（案5）风水皮水，音哑短气，治在上焦。
桑皮　连皮杏仁　蝉衣　牛蒡子　米仁　带皮茯苓　通草　稻根鬚
（案6）一身悉肿，下焦尤甚，咳呛喘急，便溏不爽，肺风皮湿。症属棘手，勉拟两开太阴太阳。
五苓散合五皮饮
（案7）泄泻便溏，腹大筋见，脐突咳呛，脉数。膨胀痨损已成，甚为棘手。
桑皮　大腹皮　桔梗　砂仁壳　杏仁　茯苓皮　川连　炒麦芽
（案8）脐凸腹胀偏左，脉细数。肝气抑郁所致，不易速效者。
化肝煎加柴胡、香附
（案9）湿浊困中，肝气作胀。
茅术　青皮　栝楼　枳壳　川朴　槟榔　薤白　麦芽
（案10）中下阳微，囊肿腹胀，数进通阳理中罔应，岂不棘手？
天真丹
（案11）茎衄甫止，遍体浮肿，脉细数涩。血化为水，邪热走入空窍也。
茯苓　米仁　稻须　红枣　黑豆　桑皮　通草
（案12）疟后变臌，势属难治。
柴胡　川连　杏仁　黄芩　瓜皮　薤白　半夏　枳壳　桔梗
（案13）疟用截止，邪陷中焦，更以荡涤中伤变臌，邪无出路，正立消亡，理之极难。勉与四逆散，仿阳邪陷入阴经之例解。
柴胡　白芍　枳壳　炙甘草
（案14）疟截变臌，必得复来，方有出路。
柴胡　青皮　神麴　茯苓　黄芩　草果　川朴　大腹皮
（案15）老年中下阳微，渐成水肿。
水泛济生肾气丸（三钱）
（案16）泻后肿胀从下起，脉迟细，舌白。中下阳微，恐其悠悠忽忽而脱。
白术　桂枝　炮姜　椒目　附子　川朴　茯苓　牛膝（案17）脉细左弦右涩，腹大囊肿，筋青脐凸，此因郁怒伤肝、思虑伤脾所致。木来剋土，血不归经，致成臌胀，苦寒温热皆与病左，且拟薛立斋法以消息之。
加味归味汤

噎膈门（十一方）  ***************************
（案1）痰气噎膈。
薤白汁　竹沥　藕汁　黄牛乳　姜汁　枇杷汁
（案2）酒湿薰蒸肺胃，久久渐成膈症。
旋覆花　陈皮　枇杷叶　竹沥　鸡距　半夏　杏仁　姜汁
（案3）阳虚气痹，防其噎膈。
旋覆代赭汤加枇杷叶、荜澄茄
（案4）气血痰火阻结，上关下格，理之棘手。
旋覆花　橘红　乾姜　紫菀　制军　单桃仁　半夏　降香　柏子仁
（案5）嗜酒，中气自虚，痰湿痹阻贲门而成膈症，理之非易。
旋覆花　桃仁　陈皮　藕汁　枇杷叶　半夏　竹沥　姜汁
（案6）高年酒醴湿热与痰气阻膈，得进稀粥，方可苟延。
黄牛乳　枇杷露　竹沥　地慄汁（即荸荠）　薤白汁　藕汁　姜汁　隔汤煎滚服。
（案7）血膈已成，药难奏效，胡不归？勉拟慰望。
枇杷叶　川楝　红蓝花　湖藕肉　桃仁　延胡索　降香汁
（案8）积劳，阳虚寒痰凝阻，恐其噎膈反胃。
荜澄茄　半夏　茯苓　枇杷叶　生姜　橘皮　桃仁
（案9）上关下格，胃中泛逆，急切难治。
荜茇（三个）　半夏　黄牛乳
（案10）气郁血热，肝胆之气充斥阳明，噎者，膈之始基也。
温胆汤去枳壳、半夏，加黄连、白芍
（案11）痰火气血阻结贲厌，而为噎膈，证属难治。
旋覆花　竹沥　枇杷叶　藕汁　单桃仁　姜汁　降香汁　菜汁

嗳噫、痞块门（四方）  ***************************
（案1）怒则气上，惊则气乱。
旋覆代赭汤
（案2）脐腹起痞有形，略偏于左，脉细数，左弦右软，舌苔干质。高年气血两衰，思虑伤脾，郁怒伤肝，乃为中虚气痞之症，理之谅非易也。
于术　黄连　白芍　沉香　炙草　肉桂　牡蛎　茯苓
（案3）饥饱失时，中虚气痞。
旋覆代赭汤
（案4）过分香燥克消，因致中虚气痞。
旋覆代赭汤

不食、不寐门（五方）  ***************************
（案1）此肾开胃闭，若培中则胃愈窒，当从下补。
熟地　菟丝子　陈皮　沉香汁　萸肉　茯苓　石英
（案2）寤言不寐，胆胃不和。
温胆汤加石英
（案3）阳蹻脉满，令人不寐。
黄连温胆汤
（案4）胆热不寐，虚烦自汗。
温胆汤加枣仁
（案5）心脾阴亏，彻夜无寐，便溏食少，肝火闪烁，嘈杂恶心，自汗。
黑归脾汤加党参、川连。

癃闭、肠痹门（四方）  ***************************
（案1）气陷小便不通。
补中益气汤，外用大蒜梗煎洗。
复诊：六味汤加益智、黄柏。
（案2）心主无为而治，小肠代心行事，有所郁而气痹。治当宣通腑阳。
乌药　赤芍　赤苓　木香　木通　赤小豆
（案3）病逾百日，身热来去靡定，脉数舌绛，小便数欠。此属童年阴亏，湿热癃闭州都所致，气化失司。法当养阴利湿，使其热从小便而出。
猪苓汤

遗泄门（二方）  ***************************
（案1）二气交虚，精神失守。
党参　天冬　牡蛎　熟地　白芍　川柏　茯神　龙骨　山药
（案2）恐则精却，神志失守。
熟地　丹皮　茯神　枣仁　山萸　山药　龙骨　远志

泄泻门（五方）  ***************************
（案1）脾肾两虚，湿困中焦。
于术　茯苓　木香　山药　炙草　乾姜　陈皮　菟丝
（案2）形寒身热，一载有馀，便溏，脉细涩。表里皆亏，气虚下陷，拟东垣法。
补中益气汤
（案3）脾虚肝盛，腹痛泄泻，遍身作胀。
逍遥散加钩钩、香附
（案4）寒湿困中，脾伤不磨。
苏梗　神麴　枳壳　川朴　白芍　茯苓　木香　麦芽　炙草
（案5）上咳下泻，形神削夺，脉细，舌白。肺脾虚寒，治在中焦。
于术　白芍　煨姜　茯苓　陈皮　黑枣

便血门（五方）  ***************************
（案1）形伟，脉小细而且涩。心脾阴亏，血从下溢。
归脾汤去远志、桂圆，加白芍、阿胶、焦锅巴
（案2）肝脾受伤，腹痛便血，块攻有形，理之不易。
人参　炙草　炮姜　藕节　黄耆　归身　川柏　于术　木香　升麻
（案3）脾虚气陷，湿热下注。
洋参　归身　陈皮　于术　白芍　槐米炭　炙草　醋炒升麻　炒木耳
（案4）嗜酒中气自虚，操劳过度，心脾阴伤，忿怒抑郁，肝阴亦伤。肝不藏血，脾不统血，血不归经，渗而为瘀。今留血上下皆溢而络空气痹，脘背两胁少腹连及腰走注疼痛，右脉芤涩，左寸空谷。面部浮黄，肌肤失泽，气营并病，有虚有实，理之非易。必须静养怡悦，多方调治。若躁急心热，药难奏效。公议益气养血，和营通络法。
人参　柏仁　旋覆花　白芍　归鬚　新绛纬　阿胶　橘红　湖藕
（案5）大便连行，粪黑居多，仍是瘀也。满肠皆痛，遍体浮黄，少食无寐，六脉空谷。二气交虚，精神失守，怕其悠悠忽忽而脱，急急补养平调，犹恐鞭长莫及。
人参　炙草　熟地　醋炒升麻　白术　茯神　阿胶　广木香　于术　枣仁

淋症门（十四方）  ***************************
（案1）浊病皆由心气虚，不宜只作肝肾医。
四君子汤加远志
（案2）尿血三载，阴络大伤，理之极难。
洋参　甘草梢　白丝绵灰　生地　血馀炭　醋炒升麻　阿胶　藕节炭　白绵纸灰
（案3）湿火未清，且勿止涩。
赤苓　丹皮　生地　草梢　泽泻　山栀　川柏
（案4）酒色过度，阴络大伤，瘀浊凝阻，愈药愈乱，无从下手，姑与扁鹊方，先解药毒。
三豆汤　甘草节
（案5）心肾两亏，阳明湿热。
猪肚丸
（案6）血淋半载，阴络大伤。若再通利，弄成损症。
生地　麦冬　血馀炭　元武板　洋参　白绵纸炭　阿胶　草梢　藕节炭
（案7）湿热败精阻窍，小水不通。
威喜丸（一两匀三日，嚼碎）　牛膝（钱半，煎汤下）
（案8）心阴受伤，热移小肠，茎痛溺血，不是小病。
洋参　阿胶　草梢　藕节　生地　川柏　血馀
（案9）白浊患于文墨之人，是必心虚所致。景岳歌云：「浊病皆由心气虚，不宜只作肾肝医。四君子汤加远志，两服之间效更奇。」古人岂欺我哉？世俗养阴通瘀利湿皆通套治法，与病无益。
四君子汤加远志
（案10）跌伤阴络，溲难尿血，理之极难。
生地　牛膝　草梢　归尾　阿胶　琥珀　血馀　川柏
（案11）阴络受湿热所伤，淋浊茎痛，二字全戒为要。
川柏（一钱）　萆薢（一钱）　赤苓（三钱）　血馀（钱半）　泽泻（钱半）　阿胶（钱半）　血珀（研冲，七分）　生地（一钱）　草梢（钱半）
（案12）肝肾阴亏，湿热下注。
萆薢　黄耆　茯苓　女贞子　川柏　莲鬚　泽泻　甘草梢
（案13）夏暑秋风伤肺，移热大肠，溏泄便血，湿阻州都，则为茎痛。治宜清热导湿。舌光脉数，阴液大亏，当兼顾之。
猪苓汤
（案14）阴络受伤，血出溺道，已棘手矣，云何勿碍？
生地（五两）　血馀（一钱）　升麻炭（三分）　琥珀（五分）　阿胶（钱半）　川柏（一钱）　旧笔头（三个）　灯心（一分）　藕节（一两）　草梢（五分，合研）

虫门（二方）  ***************************
（案1）阴虚之体，湿热蒸于肠胃则寸白虫生，不易速愈。
黄连　枳实　川楝　茯苓　乾姜　槟榔　神麴　泽泻
（案2）鬲肠不便，上为口糜，下为滞下，内生蛲虫，劳心抑郁所致。
胡黄连　赤芍　小木通　鹤蝨草　苦楝根皮　槟榔
雌鸡淡清汤先饮少顷，然后服药。

产后调经，胎前崩漏门  ***************************
（十四方）
（案1）产后营虚，气不归根。
熟地　麦冬　石英　归身　五味　沉香　炙草　山药　茯苓
（案2）心脾阴亏，气滞血热。
归脾汤加山栀、丹皮、生地
（案3）气瘕乾血。
四物汤加香附、丹参、山楂、麦芽
（案4）心脾极虚，八脉损伤，崩漏不已，最恐虚波。
黑归脾汤加元武板、紫石英
（案5）阴虚肝热，经至不止。
生地　龟板　丹皮　归身　女贞　陈皮　白芍　山栀　茯苓
（案6）病在八脉，急切难治。
砂仁炒熟地　紫石英　沉香汁　茴香炒归身　桂酒炒白芍　元武板　枸杞子　鹿角霜
（案7）年届七七，癸水应绝而反，来日苦多，去日苦少，脉细数，语言窒塞，肝肾本亏，心脾复伤，气不摄血。拟黑归脾法，然非旦夕可愈。
黑归脾汤
（案8）产后腹痛，癸水衍期，形神削夺，脉微细软。气营大亏，非补不可，从未服参，反为不对，是何言欤？
黑归脾汤
（案9）春产徂腊，月事不来，脐下症瘕，隐隐作痛，吞酸谷少，脉数而虚。此属肝气抑郁，血不流行所致。今且和其肝胃，缓其腹痛，然后再商消痞。
白芍　丹皮　茯苓　牡蛎　归身　陈皮　麦仁　川楝
又，温胆汤
（案10）气不摄血，腹痛下坠，崩漏不已，其势手棘。
炒熟地　炙草　木香　醋炒升麻　炒归身　于术　党参　新丝棉　黄耆　茯苓　牛角腮
（案11）产后营虚，肝不疏泄，面浮足肿，少腹痞硬，天癸衍期，脉微细涩。急当温补气血以调达肝气。黑逍遥散。
砂仁炒熟地　炙甘草　茯苓块　酒炒归身炭　于术　柴胡　加炮姜炭、丹参、香附
（案12）经事垂绝之年，忽然崩中，奇经受伤，若不急补，则恐其脱。
人参　白芍　牡蛎　紫石英　熟地　阿胶龙骨　归身　女贞　淡贡菜
（案13）阳维为病苦寒热，阴维为病苦心痛。
熟地　鹿角霜　枸杞子　潼沙苑　归身　元武板　用杜仲、羊腰子煎汤代水。

附：释成方（三方）  ***************************
贞元饮加乾姜、肉桂即理阴煎，以此治肺肾虚寒饮泛者，想有奇效。
达元饮用槟榔多厚朴、草果、芩、知母、菖蒲、芍药、生甘草，温疫方中记劳哦。达元因湿热蕴结于膜原，非芳香辛烈不能开其邪之郁结，故果、槟、蒲、朴为必用之药，又恐燥烈伤津，故加芍、知母、草以顾津液。
昏昏如愦者非此不可，普济回春散。
制川朴　丁香　煨木香　炮附子　法半夏　木瓜　广藿香　檀香　制茅术
共为细末，阴阳水煎透，腿上青处揩之。
