
序  ***************************
事有创于圣没千岁之后，起于绝海万里之隅，而出于寻常度量之外，别设尺寸，奇伟谲怪，先王不道，古籍无载，而不可非者焉，盖事物之变，日新无穷，而所以待之者，亦何有定方，夫如是，而后天地之理无阙也，然是其人必其生禀阴阳之异气，倜傥诚悫，又必多历事变，致思专一，竭终身之知巧，而后可与于此也，而又辅翼而赞述之者得其人，而后可有立后世而不坠也，非浮浅，轻儇，靳名疚利之徒，所能庶几于朝夕也，苟能有于斯，则虽饮食器械之微，其于生养之方，岂曰小补而止哉，况医药，生灵夭寿所关，诚能有所发于古，而可传于后，则一砭半匕之术，生民之受贶，盖有不可量者焉，夫医，意也，人身其大许几，四肢百骸，彼之所有，即此之所具执柯以伐柯，其则不远，苟能用意精切，验己而推人，其有不得其道者哉，故夷蛮之人，目未尝知中国之书，而能自别设术立方，而多简径可喜，取效奇中者，岂非以精意专一而然乎，谓汉唐诸家之外，别无他道，则隘矣，贺川翁子玄，其人忠信专悫，其少，倜傥好奇节而任侠，既治方伎，穷精砭针按摩之术，一日以意救脱邻人妇之蓐厄，忽然有所悟，因推而试之数人，皆如其意，积以岁月，益精确自信，乃立一家之言，著产论一篇，学无所师承，又不本古人，故其所持论，初闻若可惊，然皆其所亲历而独得，故简径奇中，凡产蓐之病，其变无方，而皆不能逃其尺寸，岂所谓禀异气而历事变，能用其意者耶，子启，本冈本氏之子也，翁见其修业精苦，举其术与产，不授其子而授子启，令以畴其学，而子启乃取翁之书所未备与己之新得者，作论并图翼之，而后翁之学无复余蕴，而可不坠于后云，余于方伎之书，一无所解，故二子之书，得失合否，固不得而知也，但以翁之为人，而信其言之不欺，以其术之有验，而知其方之不戾矣，而以子启能当翁之选，又能羽翼其书，而无惑于其为人与学矣，抑余又有所惧焉，谚曰，乌学鸬鷀，必死于水，惧轻儇之徒，视翁之举，悦其名而效之，一废古人成说，妄意肆臆，以祸生灵也，又惧其徒卤莽灭裂，不尽翁之学，而祸翁之道也，夫必忠信专悫，不劝沮于譭誉，不就避于利害，如翁而后翁可能也，必笃信勤苦，如子启，而后翁之道可学也，其精微之术，书所不能尽者，学者何不及翁与子启之在，来而面受之哉。
安永乙未孟夏　柴邦彦撰

凡例  ***************************
吾门之治妊娠也，救护之术，什居八九，此编亦惟专以明治术，为要其术不一，一病一术者有之，或二术三术者有之，法随症以施，其揆一也，以备胎前产后之急患下此，则虽有诸症，亦易与耳。
产论方术，时有略举而未备者，盖识者闻一知什，而昧者瞠若焉，先生此举，本不过欲以扩充遗蕴，所以名编曰翼也，然而仆辈，窃谓比之延津剑合江浦珠双矣，故此编治术汤药，凡在彼者，此不复赘。
回生钩胞之二术，术意神奥，非其人不能用，又非笔墨所能尽，以故产论只举其目而已，虽然未识此术，何以得使当生者起焉，初先生之为此编也，本欲亦列二术之概略，既又以虽得其门而入者，犹且难入室，何矧私淑纸上之言，非唯无益，恐却害人遂止，有志之士，盍归来亲受面诲，以造其微焉。
产椅镇带之害孕，滔滔者天下皆是，吾门日夜所务辞辟也，而产论有说，殆韶美不复添蛇足。
胎之死生，攻补攸分，治产之一大准的，不可不讲，此编详明其候法，及婴儿保护试乳浴法，和盘托出，无有靳秘，亦诲人不倦之一端也。
顺逆怀孕孪生横碍之诸状，产论及此编反覆已尽之，然尚恐昧者难达也，别图于编末，以备参考。
门人　泉界茂庵佐佐井玄敬谨记


正文  ——————————————————————————————————————————————————————————————————————————————————————————

按腹  ***************************
此妇人孕三四月际善用此，乃必得其腹内郁气大散，脉络调理，而恶阻之患，亦得速除矣，其馀不问老幼男女诸病，兼用之，其益不少，且此为产科所用诸手法之本源，诸手法皆由此而生，故凡欲通产科之诸术者，此不可不最先练习熟惯也，其用手之法，凡七，凡欲施此术者，先令其妇人仰卧，医须就其左边，以左膝头抵承其髀枢，少带推压之意，以令不得移动，然后先用两手，于妇胸腹，左手覆安心下，右手掌当妇胸间，以候其虚里之动消息，须臾始入按腹之术，其初第一手法，先以左手掌安心下，右手分排指头，从膺上至心下左右，拊循其肋骨之间，渐下至心下，左手视右手之拊循下亦逐势渐次下迄脐下，而安住焉，次第二手法，左手仍安脐下，而用右手食中无名指头，从鸠尾沿季肋，向右胁下章门强按下之，又用右手大指头，从鸠尾向左章门强按下之，左右各三遍，作之次，第三手法，左手仍安前处，而用右手大次指，从鸠尾分夹任脉，迄脐下强按下之，三遍，次第四手法，医先耸腰将左手以其指头用力覆拘妇人右章门边，右手食中无名三指头，用力沿右季肋推进，向其右不容穴而强按之，左手却逐其势拘勒腹皮，而举提之，又将左手仰抅其左章门边，右手大指头，用力沿左季肋推进，向其左不容穴而强按之，左手如前，逐其势抅勒腹皮，向外而举提之，各三遍，次第五手法，两手中食指头，斜相向妇人右小腹上，而其八指头，皆用力按住而抅拽向内，复用两大指，相向从左小腹上起，指头用力按住推送向外，作之三遍，势若摇橹之状，次第六手法，医临竖左膝，耸身将两手从妇人两胁，向其背后，以其两指头分夹其脊骨第十二三椎，按抑之，使指骨节间有声，而下至十六七椎边，两手如拥抱状，而举提之至章门边，两手用力束勒，向腹前相聚，作之三遍，是时医宜面妇人，下部而坐，而当其举提之时，捩腰以头反顾，却面妇人上部，次第七手法，用两手食中无名指头，用力当任脉左右幽门穴，迭换徐徐按之，沿季肋而下至不容至章门，渐惭按下，已上凡七法，其用手，须著实为之，不可仓卒为之，仓卒则无功矣，凡第四第五等用手法，切不可仓卒，使腹皮牵急，先须每于指下，微蹙其腹皮，以使有馀裕，然后复徐取引之前，乃得其无牵急之患。

辨胎  ***************************
方书中诊妇人妊否，多载脉例，然其言率茫洋，如捕风捉影，夫古人非鬼非神，鉴幽洞微，恶能至斯，要不过妄诞附会，以奇其事耳，候胎之法，产论已详之，而近新有得一二，举之以便蒙生，令妇人仰卧，先用产论按腹法，更抚摩其两脚上，从股际下向脚尖，熟抚数遍，而后候之，乃得其胎浮出全应焉。
又视其眼中，眼中多白多妊。
又妊娠四五月，任脉上，多露紫筋。
又扪其乳房底，有若覆小盏者多妊。
产论谓任脉洼成一道者，为孪胎之候，然此惟五六月间见之，至八九月一道者，即隐不见，但腹容左右大张，状有稜角，而腹面却平，是为孪候。
又有儿胎，天然两折如弓，横在母腹中者，诊其腹左右有物，各自运动，其候大类孪胎，切勿误认。
有未产而乳汁出者，妇人血气盛者，多有此症，方书或名之乳泣，而云生子不育者，大不然，吾数见有此症者，分娩后，其子皆安健无事，方书之不可信，此类甚多矣。

整胎  ***************************
此术盖理儿胎居偏，或胎将坠经，若水下，或妇人不时颠仆，或致胎动，或右足弯急难步行者，凡此类，皆用整胎术，而凡妊娠五六月后，时时用此整理其胎，乃得儿胎常正，而分娩亦容易，产论所举术甚详矣，而今又新有所得，法已简易，而得效亦速，故重此举示，须兼施之而可也，其法令妇人仰卧，医坐其左边，先为按腹第六手法，数遍，使胎上浮，当得儿头偏于右边小腹者，则叠聚两手指头以整之，而此时，若见有燥屎者，须如产论所言拨之，而徐与其妇呼吸相适，拘拽至任脉位，用左手按住，却用右手掌，按儿臀尻，在妇左章门边者而上之，务令其欹斜胎得中正，胎既正，至任脉位时，又须侧两手抅其儿头上之，是时医坐法，亦须斜面妇脚而坐，其上之亦须注一体之力，于其指头振腰以为之，然后更为按腹第六手法，数遍，如是则横骨际得疏通，无小便不利之患矣。

救痫  ***************************
治术病候，俱详于产论，但此症，多有燥屎者，而妊娠七八月已后多发之，间亦有五六月发者，然甚罕，而其救之不早，则难得功，其症皆按其胸下有物奔上，医须及其未冲心前救之，若其已冲心口，鼻出物如粪汁，药不得下咽，皆自鼻流出者，十八九为难治，若口噤难得用药者，须用拳头强按右不容穴，如产论法，当得其口自开，又有一种吐舌者必死，不可救，又有平日多妒，夫妻反目，怒火炽盛，因发此病者，凡此症十八九，其胎堕，又有发痫中子宫自开，儿头已临，探之应手者，须用回生术，及早出之，不则，其痫症收复，亦必迟矣，又有痫后，继成狂症者，又有痫后，郁胃四五日不醒省者，治方参连汤，第二和剂汤，第五和剂汤，一味熊胆，已上诸方，俱有经验，须选用之，如其因致小产者，若用回生术后，皆宜折冲饮，后用第三和剂类，调理之。
参连汤方
人参（一钱用本邦所产称直根者）　黄连（五分）
上二味水一合半，煮取一合顿服。
第二和剂汤方
黄连（四分）　黄芩　大黄（各五分）
上以水一合煎之，二三沸去滓，加辰砂五分搅用。
第五和剂汤方
茯苓　半夏（各一钱五分）　白术（一钱）　青皮　直根人参（各五分）　枳实（四分）　生姜（五分）
上七味，水二合煎取一合，二勺分服。
折冲饮方（见产论）
第三和剂汤方（同上）

探宫  ***************************
此为临产候胎之法，凡产之难易，胎之死生顺逆横偏，及娩时之迟速等，专藉有此术，以得预审吉凶者也，产论此术，附见坐草条下，今为初学别作一术，以详辨之，医先以头入妇左腋下，令妇以左手靠其肩上，医右手裹绵衣入妇股间，其腕骨承妇肛门坐之，而左手向妇腰腹胞持之，每阵疼至，以右手承肛门者，昂按迎起之，阵疼一二至后，去所裹绵衣，逐掣开手势，以其中指从阴门下边，入探之，必从下边者，盖其上边因其力息，阴肉胀出，不容入指也，如其水浆尚在膜中饱满者，待其张时爪破之，具见产论，其辨是膜是儿头之法，摸之其物柔软若绢包水，按之成凹者是膜也，如儿头硬且有发，须两指头撮以验之，凡子宫开口，周寸许，而得儿头应指头者，此为娩期未至之候，及径二寸许，乃是将娩之候，医须以其指头圜转其儿头项上，儿头乃得作势，其生必速矣，大抵探宫，阴中多湿润者，而极乾燥者，亦有之，勿妄谓死胎，此是阳气至盛者耳，又有子宫口尚向后，肛门探之不得者，此产论所谓横冒子宫者，此产往属难理，近得一法，须令侧卧，从阴户下边深入，指拽正其口，使向前而可也，又有口向上者，须如前法，拽正其口，使向下，切莫妄谓子宫无口也。

导水  ***************************
临产之归，有小便不通者，是以儿头闭塞于阴户而然也，若不通经时，则因以致成腹满危急之症，须令妇人仰卧，医以右手大指，入阴中，推儿头，使下向，肛门阴中，因此得稍松蓄水，随即得溢出，腹满立减，气息顿平矣，又一法，须令妇人少开股而立，医以右手食中二指，入阴中强勾儿头，引之使下向肛门，此用前术，儿头不移者，乃可施此以救之术，意虽同，得功尤速，虽然若难产疲劳，艰于起居者，后术所难施，宜专意依前术，必得其效，又有儿头偏倾右边不通者，须令妇人左侧卧，医以食中二指，推儿头下向左方，得头稍向中，蓄水必随泄下，又此不通症有力息俄止不来者，不可谓胎死也，以小便闭，腹中满，致气逆不升降，故譬犹饱食饱饮后，则气难下张者尔，得小水通泄，力息必复再来也，又其小便通，有继见血下者，此蓄污不足惧也，若有如赤豆汁黄汁者下，而臭气甚，乃是死胎，须用心察之，有胎已死，夹于户阴，经日不免，腹因胀如鼓，逆上发呕吐者，此为甚危急之症，须先用前术，取小便通，然后依回生术救之，救后或有水饮大通，若暴泻者，如虚乏之妇，脉成微细，不能饮食者，须用绵衣罨住阴门，以令徐徐通之，胞衣亦不可急取，若使胞尿瘀血，一时俱下，恐致阳脱而死，须暂时消息药食兼进，候脉息稍复，然后下其胞衣焉。

坐草  ***************************
产论所载，有术二条，今新又有得三法，书以示初学，新术三法，第一娩候已至，医竖左膝坐于妇前，以颈入妇左腋下，而左肩承妇之胸膛，令妇两手紧持医带，而医覆左手，抵妇右小腹，右手从其股间入昂，按肛门，其次第二，别令人就妇背后，以两手从妇两腋下，入向腹前拥之，而其指头向下，其掌贴抚其任脉之左右，微带下推之意，而每阵疼至，辄上提之，次第三，悬绳于屋梁，令妇人两手攀之，及儿头既出产户，医以两手承持之，向阴门上边拔取之，置于傍，而后使妇安坐以息之，置儿于傍之时，须加意防之，莫使饮恶露，又儿落地后，发声不速者，或有脐带左绕其颈一二匝者，故切又不可向前引之，恐以绞其咽，忽致危殒，宜急为弛去其脐带也，又初产之妇，分娩之时，有或儿头蒙物如薄绢者而出，此是阴户内皮，盖初产之妇，内户肉软皮脆，儿头逼蹙冒之，以出者耳，若不知者，欲并拔去之，产后必致大痛，医宜以两手大指，与次指，托儿头之上下推之，向阴中，使其自脱，然后令分娩，已上三法，并皆佐寻常壮实产妇坐草之术，如临产经时，体已疲者，若体患水肿，不能坐草者，又须卷蓐，其头渐高，而令侧卧，医坐妇前，从股间入手，以昂按其肛门，而左手扶妇肩，或使人扶之，亦可也，或令妇高枕侧卧，医坐其背后，以昂按其肛门，亦可也。
又一法，娩期已至，浆已破迸，胎犹在上，不得娩，经时者，救之之术，医踞尺余小几，与妇相面，两手指头向上，以其掌按不容穴左右，令妇两手紧持医颈，举体悬任医左右膝头，著妇小腹，医仍生腰反背，每阵疼至作之，其胎乃自然得下向人门，又有死胎处深探之不得者，先用此术，后依回生术救其佗，临产经日，呕逆，胎因致上逼心下者，亦同前。
如产前患水肿，阴门肿满，跪坐不能，两股相凑，衣被触之，亦作痛苦者，其分娩时，儿头临出，必不堪大痛，若不早理，致艰害，而此症，非药物之所能理，须三稜针，用麻丝扎露锋可一分，刺阴门分肉处，四周无算，仍以绵衣罨覆其上，轻手挹去其畜水，刺口水出，其肿立消，其产甚易。
又有非水肿，而产前后阴门大肿痛，其色赤者，切不可针，若误针，则血出大痛，但须用龙翔饮，如上云，水肿者，其色白，针之不觉其痛。
龙翔饮方（见产论）
近阅清人所著达生编，其理孕护胎，用布约缠两道，横束腰间，此推其旨，正与本邦用镇带者同，则其害孕，非浅鲜也，至云临产，但上床安睡，切忌用力，因取譬哺鸡自能啄壳自出，是为时候未到，妄用力者言之，其理则稍似可闻，但其已失之于平时者，岂唯时候未到，妄用力者而已哉，恨无人航海，为彼民一告此者耳。

断脐  ***************************
凡断脐带，有二要，附脐者宜短，且去血，附胞者宜长，且不去血，附脐者，长宜四五寸，须用手指扼之，使其带中黑血，不得滞著而留，四五寸用麻线扎之，距扎寸许，复一扎，扎讫后，竹刀截去，其两扎中间，所以必短者，俗多以中人之臂腕至肘相距间为度截之者，误也，盖带长则其干必迟，以此蟠屈著儿腹上，儿往往因致感寒腹痛，当深戒，所以去血者，以血去则易早干故也，附胞带，所以必扎之者，以备若胞衣难下之时，攀曳易为力，若不预扎，带中血尽，则忽皱缩成细小，不便把持也，故如健妇，虽不用扎而可也，又遇胞衣难下者，亟须先断脐带，使其儿先就浴为良。

禁晕  ***************************
病候详见产论，而其治术，余别又有所得，就妇人左边而立，右手搭其背，左手按住其腹，上冲之物，推送之于委食本位，晕止甚速，然其手稍缓，辄复发矣，故若任产妇在椅中，乃永无平定之期，须不放左手，仍扶出椅，就蓐右侧卧，过一二时，则得平定，平定后，左右卧，从其便而可也，上所言，乃治产论所云，血气上起，与食谷相搏，其头必仰者之晕之术也，又因瘀血冲心而晕者，术须先禁晕，医以左手大次指，紧按左右不容穴，则知，知则如法右侧卧，灌折冲饮，抽刀散类，又因脱血而晕者，或即死，或二三晕即死，尤为难治，先须遏血术，详遏崩条，然后依左手按不容之术，而后右侧卧，治方第一和剂汤，或第四和剂汤。
折冲饮方（见产论）
抽刀散方
用五灵脂一味为末，每服一钱，白汤调下，日二三服。
第一和剂汤方（见产论）
第四和剂汤方（同上）

抒倒  ***************************
产论说此三术甚详，今新有三术，为初学记之，凡用抒倒之术，手须轻捷，稍迟儿则死，若儿死，足腹皆出，而两臂碍住不得出者，须令妇人左侧卧，从阴门下边，入左中指，当探得儿左肩膊，是时，须以其指头，循其膊而渐移索其臂湾，臂湾既得，则以指头抅而引之，其臂乃得屈折而出，又令右侧卧，以右手探儿右臂，出之如前，两臂已出后，若儿头仍拒横骨不出者，医当须以绵衣裹儿体两手捉持之，向里面一送，就势即拔乃出，若犹不得出者，令妇以尻端踞尺余小几上，医坐其前，绵衣裹儿两手紧捉，耸腰两肘后，专用力以引拔之，犹不出者，令妇头渐高仰卧，医左手紧曳儿体，而右手中指，从阴门下边，入以探应，得其儿口颔，指头就以入口中稍缓左手，而右手引一，引得儿头下俯，乃出，其左手始紧曳者，以儿稍高，则不可得其口颔故也，用此术者，靡不得免者矣，又有头碍横骨难出，产婆误强引，致首体分裂，而拒留腹中，指探之摇滑难取者，须令产妇匍匐，别使一人手扪其腹，紧紧按住，推下，向小腹，不容放手，尔后依回生术出之，凡逆生者，其胞衣多连儿并出，以胞元盖在儿膏肓上故也。

整横  ***************************
儿手指若肘先露者，名曰横产，术见产论，然露已及膊者，不可复顺正，宜依回生术以救之，又横产有探得其背者，须令妇高枕，开股仰卧，医用左手指头，推转上送之，得其腰曲弯之处，即用左指头从儿股间，入抅其髀曳之，其脚乃出，若不出者，依回生术救之，阅达生编，有治倒生横生法曰，急令安睡，托入手足，再睡一夜，自然生，其言果是邪，今夫平人，一有动心，不能著睡，矧产难之露手足者，虽以千万慰谕，无安睡之理，何况再睡，且如倒生，非卒然之变动，自胚胎而然，以此吾门得妊娠八九月，一按腹，便知之也，彼乃又言是时候未至，妄自用力之故，大可笑，虽然医书多妄诞不止一达生编也，噫。

拔坐  ***************************
救坐产术，产论附抒倒条下，而其说，名状未详，亦不言用手之法，故此明之，凡探宫得子臀尻，若后阴，若前阴者，名坐产，而此产，余尝救数十人，未见儿盘膝坐者，独其体成两折，头脚相会，脚尖倒朝母乳前者甚多，因思古人有坐产之名，唯以得其臀尻命之者耳，救之之术，须医坐妇前，而令妇左侧卧，伸其脚，翘其右脚于医肩上，使一人扶持其脚，医竖左膝而坐，进身入妇股间，而以右手中指，入阴中，渐挤其胎之臀尻，使转向上，以索其脚，是时当使妇勿力息，力息则使其儿背愈下，脚愈上故也，既胎稍得偏移左，儿左脚可探阴中，亦乃得宽松有馀地，便可手法施展，是时须用心，候其胎之死活，活胎先须以中指探之，挑出儿左脚后，令妇右侧卧，探出儿右脚，如前法，两脚出后，高枕仰卧，开股，竖两膝儿脚，裹绵衣，引拔之，如抒倒术，然坐产见活胎者，千百中仅一二耳，若死胎，依回生术救之。

举孪  ***************************
治术详见产论，而今有绪言一二，附列于左，凡遇孪胎分娩之时，须视其胎，差有竞意者，先出之，若夫顺产骈首向下者，不必令妇仰卧，惟用坐草术扶之，而可也，一胎已娩后，推其后胎，向腹中央，用按腹第六术数遍后，待妇力息复至，然后使娩之力息未至，切莫强欲出之，若死胎须用回生术，若双逆产，见两儿臂尻者，产论不言其术，此尤为至难之产，若依疑不决，必致子母双毙，须令妇仰卧，视其胎差有竞意者，随其方上之斜侧卧，医从其小腹，推其胎，使向下，然后依回生术救之，一胎已出后，推其后胎向腹中央，待力息至，然后使娩，虽才得一足，须急以绵衣裹引拔之，又有一儿手，一儿足齐露者，须托其手，使入内，而持其足，急引拔之，又顺产有一时探之得儿头，与肩并出者，状大与双胎相类，宜审辨别，切勿误认，有图见下，凡双胎一顺一逆者，其先娩者，其儿体必小，以其受胎在后，故其所处亦近，所以先娩，如后娩者，必大，以其受胎在前，故其所处亦还，故后娩多满月之胎，先娩多未满之胎，凡孪胎胞衣，其大倍寻常，须要及子宫未敛口前，早出之，稍迟取之甚难，不可不知也，但其出之，须候血气稍定后出之，不则恐因致脱血之患。

易蓐  ***************************
难产已救后，产母甚疲，其衣衾秽污，而难换易者，今为之设易蓐之法，其法令妇人仰卧，医跨妇腹上，而背立，令妇两手攀援医背后带上，以身附之，医俯以两手左右抱持妇两股举之，使一人佐举其头而举之，用此法，搬行妇，乃不致摇动，可以左右随便移易其蓐，极妙，其设蓐高枕等法，产论已详之。

遏崩  ***************************
凡卒暴大血脱下，名之曰崩，崩之因有数种，有分娩后，产婆欲下胞，强按腹动血，因致之者，有分身后，即紧束镇带，仍起步就椅，因致之者，又有发呕吐辄血大出者，又胞未至，而崩仍发晕者，尤为极恶候，又有因产后，房劳而崩者，又有平日经行不顺，二三月闭后忽崩且发晕者，而前数症，又有兼寒慄者，寒慄是为属血热，又有五十上下妇人，经水欲断，忽致崩者，凡救崩须急赴之，如产论所述，而产论言其术，唯举梗概，不致详细，今因详明之左方，医急右足跨其卧妇脚上，而屈左膝斜抱妇右腰，著左膝上，使伸两脚，其左腿湾自著其右膝膑前，抱之之法，亦须以其左手，从妇右肩上进向左腑下抱持之，以右手提妇左腿，仍张小腹仍戾身微左顾，乃得妇阴户紧闭，暴下即止，又是时，宜妇头低，若晕者，医右手按其不容而可也，有镇带者，急解去，灌药，脉微细者，宜第四和剂汤类，轻症者，宜四物胶艾汤，按腹则痛，腹中有块，有力息，血热甚者，宜折冲饮，大便秘，脉数，心下痞硬，面赤逆上者，第六和剂汤，龙腾饮，调理大补汤。
又遏崩一法。
令妇人侧卧，医就背后而坐，以一手按妇臀肉，一手持妇侧卧在下之足，提上之，亦可经闭，俄崩下者，往往后多继致怀孕，此是以瘀血尽，中气清和故也，又有脱下后血虚者，手足觉汤水渗入者，尤须加调养。
第六和剂汤方
黄连　黄芩　山栀子　大黄　黄柏（各五分）　甘草（一分）
上六味，以水二合煮取一合，三勺温服。
折冲饮方（见产论）
龙腾饮方（同上）
大补汤方（同上）
第四和剂汤方（同上）
四物胶艾汤方（同上）

泄闭  ***************************
此救世呼转胞者之术，而是症难产妇尤多，患此者，余尝数救此症，诊其腹，率皆其左小腹水道穴，边胀起，甚则通腹胀闷如鼓，因知此本非真胞系了戾者，特以其小便不利，强起其名者也，凡患此者，有二种，其一，临产儿未出，产婆强按其腹，腹内子宫，与儿胎相摩轧，子宫因致伤肿起，胀坠以闭塞尿道而然，其一，子宫追下，梗于便道，此二症，其因虽异，其候则同，救之之术，凡有四，其一按腹，第六术为之数遍，若不通者，令妇仰卧，医就其右胁边坐，叠聚两手指头，而按其左水道穴上，抅拽向前，子宫因此抅拽起，畜水乃出，若犹不通者，医就妇前跪坐尺许小几，先伸进两臂，指头下向，以掌按妇左右水道穴边胀起之处，此两手用力，意各不同，右以推託为主，左以抵拒为主，而用其力，又须更以其右膝头，当右肘后骨佐以撑之，左膝头，当左肘后骨佐以支拒之，是时，又须令妇以两手挂医颈，以其身悬任之，医仍微反已身，而以左顾，亦其子宫得抅起，而畜水乃出，若犹不治者，令妇仰卧，医跨其妇，当其膝上，面妇立，仍俯以两手掌侧骨，承其水道穴胀起处，用力推託上，其左右手意略与前同，而此法尤妙，畜水随手而出，又有腹满，每摇动闻水声状，若欲暴泻，而水却不通者，若不导之水，而腹卒暴觉痛必死，此盖分娩后，子宫未收，塞在阴中，以闭尿道，故致然也，此时医须以右手，分大指次指，当横骨上际，承其腹，而以其掌侧骨隔腹皮，按其子宫，徐徐推之，令上收，乃得畜水，随手通泄，可以免危毙矣，治方玄英汤，危急者，锡圭丸。
玄英汤方（见产论）
锡圭丸方
大戟　甘遂　荞麦（各一钱）　大黄（八分）　巴豆（七分）
上五味，为末，粳米糊丸粟子大，每服五六十丸，白汤送下。

纳肠  ***************************
凡肠出者，临产时候未到，强令努力，因致肠脱出者也，若不早收，乃乾涩难入，以成终年之患甚多，纳之之法，绵衣渍温汤，若煎葱汁频频换之，以蒸温其肠，又以海罗汁，若灯油之类，涂润之，然后令妇竖两膝蹲坐，医就其右边，徐取其肠，所脱出者，先自上边肉际者起，以指襞叠以渐托入之，其馀在外者，束之作一处，仰右手捱傍阴门以载之，五指皆内向以束持之，令妇右手搭医左肩，别使人卷蓐以带扎之，以此蓐承妇腰眼边，而又手托承妇头，医以左手抵承妇背后，令妇身委任而卧，则当背反腹胀，是时以右手所载肠齐时托送，即得敛去，敛后，欲小便，须以绵衣罨阴门上，徐徐使通，不然，恐复脱出，治方，第一和剂汤类可也，此本产论敛宫之术，而彼以左膝髀抵腰后，以承妇身卧，其术非有臂力者，颇难施用，今因以卷蓐代之。
第一和剂汤方（见产论）

敛宫  ***************************
一名收宫，此亦产时强努力，致子宫出，娩后未能敛者，敛之之术，与上纳肠之术同，但肠与子宫，恐难辨认，今因详之，肠大而无口，其色灰白，如子宫，乃其形圆，如曲腰匏，有口向下，其色赤而有灰白色，横文，以此辨之可也，又娩后有胞衣下后，被膜尚遗阴户夹之，外见其端者，须试展之，得展开乃是被膜之馀遗也，当引拔之。
又难产后，有遂患小便自利者，凡难产妇人，后必多患此症，盖以其分娩冒，儿头久夹不出，其子宫后遂习大开，而不能敛口，因致尿道不爽利，其小便不觉自出而然，若遇患此者，当教之令其夜卧，常自伸其两脚，三四十日后，其子宫自得敛口，而此患乃除，若在产椅，卧不伸脚者，必成终身之患矣，不可不以叮咛告戒也，此症若因又致腹胀者，依泄闭术救之，（术见前）

复肛  ***************************
令妇人侧卧，著枕于耳垂下，温汤葱汁之类，蒸温其脱肛，海罗灯油之类，涂润之，襞叠聚束，右手载之，令妇身极反就势推送，意一如纳肠法，即得收口，复后须要令大便不结，大便结，必复脱出，治方龙腾饮，朱明丸类，（二方见产论）

救痉  ***************************
此小产后，角弓反胀者，救之之术，凡遇此症，须急走就其右边而立，以左膝抵妇背后，右足之跗，当妇右膝前，俯身左手托妇左肩，以右手大次二指，强按妇不容穴，医仍自退其右脚，以其脚指与膝头著地，后踵承右臀下，而屈折坐，是时就其坐势齐时，两手仍前势以引妇身，使与己身相贴依，而欹卧之，急别使人引伸其两脚，以此术折其反张之势，再不复发，但医抵其背后之脚，要犹著其背后，不相离暂时焉。

死胎候法  ***************************
凡胎死生之候，是产科施术，缓急险易之所由分者，不明之，其误人必多矣，不可不预知也，故今缉录产论中所有候法，散出诸处者，尚附所新得一二，以为初学开列于下。
孕妇患水肿，或有不能，及临月，八九月，俄免者，多死胎，其能至弥月者，此禀赋坚强，倖免其死者，然千百中有一二而已。
凡妊娠八九月，因食伤而娩者，多死胎，凡因食伤而娩者，虽临月之胎，其所出娩儿，能育者，甚少。
凡临产不娩，经四五日，忽乳汁出，必是死胎。
凡产妇呕吐不止，气上冲心者，死胎。
凡阴中出黄汁，如赤豆汁者，为死胎。
凡发子痫者多死胎，少活胎。
凡妊中颠仆而娩者，多死胎，亦多横生。
凡腰间忽觉若负任者，死胎。
凡五六月，腰八髎穴边，作阵疼，脐下又痛者，必小产。
凡七八月，患热痢，因势力而免者多死胎，如满月者不必然。
凡患疫儿死腹中者，必阴户下血。
凡临产其痛俄止，力息不来者，多死胎。
凡患淋疾，若疟疾者，多胎坠。
凡临产下水不止，探之儿头不瞤动者，死胎。
凡临产小便利者，是子头不在横骨中，故非横逆生，则其子既死腹中也，虽然死胎，又有不必小便利者，须临时审候，以决知之。
凡初产，其痛止在腹，而不下腰，及肛门者，非横逆生，则其子已死腹中也。
凡临产努力，产母声息细微，每仰者，死胎。
凡破浆后，儿已出子宫二寸许，而不免，经时者，其胎必死，若尚冒膜水浆未迸者，不必然。
凡子未娩，其胞衣先下者，必死胎，且多横逆生。
凡儿腰已下甚大者，死胎，其大有至如巨柱者，名曰壮尻胎。
凡儿斜冒，子宫出于横骨下者，死胎。
凡破浆后，犹下水不止者，多死胎。
凡双胎，先出而胎小者，不育，后出而胎大者育。
凡有肿气者，自临产前二三日，水下不绝，而不觉胎撑腹，腹又不痛者，多死胎。
凡坐产露臀尻者，多死胎，其活胎者，千百中一二而已。

婴儿保护  ***************************
凡赤子已生，断脐带后，须用五倍子粉糁之，以纸全裹之，屈曲安脐上，别用绢带，自其背缠束之儿体上附脐处，切莫令牵急，恐致儿脐，因之突出，终身不复，儿若频啼，须视脐带，大抵六七日乃褪落，有经二七朝不褪者，又褪后俗多灸其脐者，大不可也，恐小儿不堪火攻之，若因发天吊撮口等病，世亦初生多饮，朱砂蜜，若甘连汤，吾门所用甘连，加红花大黄，或鹧鹕菜汤，若发鹅口疮，紫圆一粒，间日用之，不知者，用二三粒，以知为度，始乳以母乳出，为候始，乳之可也，是其禀生本资之自然，禽兽皆然，人何以异，世乃有不待母乳出，便雇乳妇者，殊不知乳早，则胎毒致难下也，虽然，如其未满月而娩，若禀赋薄弱者，早乳调养亦可也，其浴初生，手须轻捷，切不可久浴，世多有因发脐风等病，宜深戒之，又用其所褪落脐带，烧之存性，与儿饮之，以下胎毒，其儿发痘疹甚少，验之屡效，又已娩，未发声前，肌温者，不逾三日而死，又肌黄色者死，又生儿七朝内，有头肉肿起如瘤，其色与平肌肉不异者，此盖娩时，头为阴户所夹，瘀血聚结所致，须用三稜针略破，其出血色如煤，其肿立消，以上婴儿保护之术，所当预谙者矣。

试乳  ***************************
凡试乳之法，先须注之于黑漆器上，以视其色，淡者为上，浓者为下，淡盖血液所化居多，浓乃穀味所化居多，浓者其来不久而易止，且以饮初生小儿，性重滞，必伤其胃，不可不察，其乳房扪之坚实，若覆碗者，为上，垂下者为下，凡乳来之长短，常与经水相为表里，其儿已死者，其乳易止，而经来必早，乳出久者，其经或三四年不来，古人云在上为乳，在下为经者，其言似不诬，凡产后初出乳汁者，勿与饮此，盖数日房中畜积之汁饮之，必有害，须要数回绞去之后，始饮之，为可，凡乳妇其气血不和顺，则其乳不出，若其忿怒，若劳心伤气者，必忽止，又富贵之家，买乳妇入门一二月，往往忽止者，人多谓之诈骗，殊有不然者，盖其乳妇多卑贱，平日家居，时放纵恣性，骤入贵第，法度森严，身不得自由，气因致郁滞，是以其乳顿歇不出耳，此等事，医亦不可不略通其故者，故此并论之。

浴法  ***************************
浴产前后，皆吾门所大禁，无轻视，妊娠中，屡浴者，必多患水肿，或病淋疾，故妊妇九月已后，宜禁浴，尝见因浴致胎动，上逼心下，卒就危殒者，往往有之，是故虽乃暑天，亦切不可每日浴，但午前后，轻轻浴之为妙，如产后无他症者，经二三日后，欲浴者，须以巾渍热汤，绞拭去其污痕，如稍重者，若难产后者，此拭亦禁，如平稳之妇，过二七朝后，看其脉症平和，始许轻浴为可，而其浴又切不可用浴盆，而须用浴桶，多设其汤，轻浴之，馀数见平稳产妇，早浴忽发热，气息短促，遂致危毙者甚多，不可不惧也。

怀孕图  ***************************
明和壬辰之春，子启先生，再蒙藩召来在江户邸满城，士庶家迎敦如织，门下诸子无閒，受谆而请益不已，先生诲仆等，作诸产形状图，畀之诸子以补其提耳所阙，其图凡三十二，其中盖亦有产论终未及言其治术者，虽然识者，若据斯图，而以复求论之微旨，则思过半矣。
正产破浆未迸图（图缺）
正产怀孕图（图缺）
正产探之得半头并肩图（图缺）
正产冒子宫图（图缺）
壮尻胎图（图缺）
正产探之得颐图（图缺）
正产七八月被膜胎图（图缺）
壮尻胎露半身图（图缺）
倒产怀孕图（图缺）
剖膜见胎图（图缺）
倒产胞衣先下图（图缺）
倒产先露胞带图（图缺）
倒产两足交叉露一足图（图缺）
倒产露两足图（图缺）
倒产头项碍横骨图（图缺）
倒产露下身肩以上未出图（图缺）
倒产露一手一足图（图缺）
倒产露左足胞衣先出图（图缺）
坐产探之得臀肛图（图缺）
倒产露左足图（图缺）
横产探之得背图（图缺）
正产歪斜图（图缺）
横产露手胞衣先出图（图缺）
横产露臂膊图（图缺）
横产露手指图（图缺）
横产头手足及胞带出图（图缺）
孪胎双逆图（图缺）
孪胎正法图（图缺）
孪胎双逆各露两足图（图缺）
孪胎骈首向下图（图缺）
孪胎双坐探之得臀尻图（图缺）
孪胎一逆一横露一手一足图（图缺）
孕胎奇者，孪胎之外，又有品胎，㗊胎等，盖造化偶感出奇无穷，仆辈方集此图，请问品胎，师云，品胎甚罕，家君平生治孕妇数万，仅见一二而已，故其法未详，君子于所不知，则阙之可也，是以此等数种，例不具图。

附录治验二十八条  ***************************
甲午之岁，克乞暇西游，受业东门橘先生，同盟近藤生者，曾受产术于子启先生，因又得介从事，子启先生，乃今产论翼成矣，二三子商克以记其治验附之，然而子启先生之门，迎请如市，而无产不艰，无艰不起，不可胜书，虽然此其于事也，偶令外人窥之，率又有犹甚于蜀犬吠日者焉，克以忝从门墙，未乃不自揆，乃与二三子相议，抄出其最异常，可以备后案者，以录卷尾云，水藩玄亭原昌克谨识。
〔孪胎〕一条坊卖油家妇，新妊，至五月堕胎，后二月而腹仍便便，延师诊曰，是孕也，妇曰自胎堕夫出贾于外矣，师曰，勿疑予言，胎已七八月，但善自防护之可也，既满期，而果产，母子皆无恙矣，此盖孪孕而奇之又奇者。
〔品胎〕四条织罗匠之女，因失足颠踬，右脚肿大，遂成痛楚，医之来者，不曰痛风，则曰脚气，延师诊之曰，是孕也，且为品胎，皆已死矣，用药者误焉，母亦不可救矣，举家以其处子不信，及为出之，众皆吐舌，其明日而死。
〔乳后发狂〕明和戊子，师应召在藩，一村妇有乳后发狂已经八年者，此年复产，幸师适在，其夫来请之理，师为作折冲饮二剂，且嘱曰，煎成加朱砂各四分，后朝其夫来谢曰，未尽剂，狂状顿退，今日则无所病，师乃更为作剂，复嘱加朱砂四分，如前煎，夫惊曰，嘻仆昨误闻教命加至四钱耳，此可谓郢书燕说矣，师每语人曰，积年之病，非小剂之所能理也，后以为谈资。
〔死胎〕师在藩时，一武弃某氏内人，经闭六月，以为瘀血疗之，一朝腰腹吊痛，更发呕哕，药食不下者五昼夜，势已危极，众医束手，因迎师诊视曰，是孕也，而儿既死矣，不速出，则母亦毙，家人疑阻将议诸姻族，叱曰，生死之分界，岂缓议之时，急与第四和剂为出之，果死胎也，时坂东生亦在坐，后语人曰，师之用术，速于牙医拔齿。
〔误孕变痈〕邻里有一尼，经闭者累月，自以为妊，以堕药涂一草根，插入牝户，竟不出，后二年，而发臀痈，不堪痛苦，因延师，乃与楸叶汤，其茎自溃口出，痈亦寻愈。
〔溺秘不产〕明和辛卯，师从公在武城之邸，一梨园者之姊，数日不产，小便秘涩，腹脂如鼓，道中一望而去者不一矣，乃介邀师诊，则儿项拒留于横骨间者也，曰当先导水，令患者左侧卧，行导术，扪其腹一按，快利，始能饮食，因为出之，遂得不死。
〔死胎〕一国侯侍医，在武城，邸某姓女，坐草不免者十日，神脱脉绝濒死矣，会师自京来，因求疗，师曰，是死胎也，为出之，头颅三折而出，于是乎父子执弟子之礼。
〔阴挺一名㿗疝〕堀川一鍜家，妻三十五岁，有物藁黑出于阴门二寸许，大如筒，不得前溲者四日，立起解之，则不能涓点，卧则得微通，众医不知为何物，延师诊视，问有痛痒乎，曰无，乃指头搜出之后，稍白色者可三寸，割之，理如缠筋，尔后顺利复故。
〔血块〕大宫街菸草行，妻三十三岁，经闭十一个月，妄认为妊，一日腹内大痛，稳媪勉强坐草，愁楚之声不绝，师诊曰，是血块也，乃今将溃，所以有痛也，与折冲饮，下黑血块大如拳者十八枚，调理旬余而收功。
〔室女怀孕〕一村庄室女，经闭五月，众医误认，投破血剂无验，招师诊曰，是妊也，父母不信，从迄九月，请诊老夫子，老夫子因问师曰，汝尝视此女邪，曰然，曰夫腹大九月，而无应者，吾恐未为娠也，师曰，前诊得孕候，请待十日而更诊之，乃旬余，而老夫子与师复诊，仍无应者，父母又相语曰，阿子性格谨厚，安得有奸，将复用破血剂，师坚争以不晚过二十日外，胎始应手，乃引其母之手以示之曰，是儿头也，是儿手也，父母愕然，遽具襁褓，以待后半岁而娩，前后计十五月，而母子皆全。
〔子宫下脱〕郡村一农妇，产后子宫脱不收者五年，色黧黑甚坚，而其口反向于下，月信至，则自其口出，师为行敛术，霍然复故。
〔血晕〕邻里一妇，骈胎举一男一女，胎衣不出，呕吐昏烦，仍发血晕，为行禁术，次日胞下，河岛村一农妇，既产，胞未下，亦发晕，师为禁之，更与折冲饮，越三日而下，皆得轻快，师每语人曰，胞滞发晕者，虽得一救，全功难收，如是二妇，实千百中之一二，倖免鬼籙者耳。
〔死孪〕千本坊一妇，逆产已露全身不出者，累曰，因请师至其家，夜已半矣，诊之，其胎孪也，皆已死，盖先是坐婆强引其所露之儿项颈挺长，但有皮连如线，已当师探之时，如线之皮，已自绝去，乃先为出其全胎者，既欲取其所遗之头，其头在内，转滑不可捉定，探索久之，而始得其口，乃抅曳出之，以产难移日，故脉息俱虚，无力开声，先是其妇母病卧其后室，其夜丑牌，势极既属纩家族悲泣，声闻于产室，妇闻其声，诘问不已，继觉其死，乃又悲伤，气势更疲，急与第四和剂，且慰且叱，因曰，死者有命，悼之何及，胡不自重，汝今临危不如生者之不殒其身，抚喻数次，妇心稍若回者，俄又钟声连响，殷殷彻耳，报言失火，师复虑其惊悸生变，守不离侧，百端安贴，心力俱费，竟得无事，后语门人曰，若使世之产，就椅者，则其岂得救乎。
〔肠覃〕六条土手坊，一商妇，岁三十八，秋间患痢，医与涩剂，变成肠覃，肚腹如箕，坐则不见膝头，众以为必死，置之若弃，有人偶延师诊之，肋骨历历如蜘蛛，以腹皮胀极，连引面皮，口眼歪斜，悉向下先与镇砂丸十钱，且日唯食以赤小豆，及麦，通利渐顺，出入岁余，而竟得存生矣，量小水凡五斛八斗有馀，除饮食所日用者，则一斛六斗。
〔蛊胀〕住吉巷饼匠之女，乳后在草蓐手足肿裂，状如大风，师乃与鹧鹕菜汤，下虫及秽物，更与四物汤，加芩连而康复。
〔子宫割脱〕朱雀邑，一农妇，娩后产门下垂一物如囊，躬自欲出之，持刀子忍痛贯之，意欲以为奉出之，已而误割，不堪痛楚，因迎师诊曰，是子宫脱也，则行敛术，伤口亦遂不觉有痛，嗣岁复生育。
〔死胎〕一内人初妊当坐月，一日觉腹内微痛，坐婆以为临盆，医者雷同，投用催生剂，或称易产奇方珍药，纷纷乱投，挤簇房中，须臾霍然，既间二日，复痛渐紧，坐婆曰，莫虑是试疼也，又邀前医看之，医曰，定痞痛也，唯忍痛为可耳，乃处理痞之剂去已，而腹痛至不可堪，家人以信医及坐婆之言，不复顾后，迨七朝面上发黑斑，于是家人辈始觉其有异，同族适有知师者，迎而视之，妇声音举止尚如平日，唯六脉数急，师出则告家人曰，是犹死尸也，胎柱横骨，而母羸甚，回生有术，亦难以施，胎若一出，其毙乃不待瞬，是取胎失其期之过，虽扁仓亦不能救耳，妇果不及娩而死。
〔产儿不啼〕一妇欲娩不娩者累日，招师至，则既产儿，不发声，全面皱缩，目鼻无别，妇与稳媪相议曰，儿生若此，纵令得长丑怪惊人，为众目所笑，噬脐其及乎，师曰叱去，无他，此特产难压横骨而然耳，已而不经二时，形已复。
〔寡妇怀孕〕一寡妇三十五岁，经行不来者五月，众医以为经闭，理之遂下紫黑衃血者，累旬而不已，家人皆以为所下未尽故也，乃来托之师诊曰，是孕也，因与胶艾汤十日而血遂止，及满月而果娩，母子俱全，师命门人记之。
〔死胎〕乌丸坊，一米户，妻初娠，年甫四十，产难旬余，绵绵渐就沉滞，众医技穷，延师诊视，四体疲极，六脉细伏，而恶臭满室，告曰，胎死既久矣，不亟疗母亦毙，疗亦危，家人泣曰，病固危急，君爷幸尽意救之，则死而无恨也，因为出之，娩后剧大热，一身如火，昏闷烦躁，口渴引饮，极喜热粥，六七碗，时或吐沫，咬牙，日发五六，甚则将死，用鹧鹕菜汤五剂，下死蛔前后十六条，贴然得痊可。
〔滑胎〕棚桥氏内人，每孕必堕，药饵针灸，竟不见寸效，兄弟相议，托师，妇泣曰，妾重身者尝七，不得一正产，父母以责妾，生儿育三日，则死而不恨，告曰，有一法，唯恐不从也，曰唯命是从，师因为之，弃去镇带，与以胶艾汤，且戒之，夫妻别寝，又禁浴，时会盛夏，连月天旱，彼以信师言，坚守其戒，终无点滴濡身者，师又为之，日以整理其胎，遂得及期而举一女子，次年复孕，亦如前法，复举一女子。
〔产椅之害〕五条街，一酿家妻，年过三旬，经产者凡十一，最后已乳，腰中强硬，不能行履，越三年，百药无验，师先用洞当饮，加地黄，藭、归、杜仲、牛膝，其次日刺左右委中各一针，随手而忽起步矣，退叹曰甚哉，产椅之害人也。
〔产后发痫〕六角坊，绢商妇，娩后八朝，倏忽晕厥，药汁不下，众医不知所理，以危急延师，至则见家人哭泣者，且辞曰，妇不幸不能及君之一诊，既逝矣，师曰病发日，且而今尚未移晷，余且为视之，直入出告傍人曰，妇未死，此曰痫，一身温和，尚可救也，皆曰，君其毋欺乎，曰救之而不理则命，是何忍以不救而死，乃行救术，气息少通，脉亦微应，乃急浓煎参连，频频灌之，夜半稍省人事，次日能言，迨五朝而瘥。
〔阴门溃烂〕师在出羽时，一妇乳后患人门溃烂，起步则如刺，时时尿床，为诊，且探宫阴中有物，大如桃核，颇类浮石，应指而出，尔后若一扫顿快。
〔镇带压胎〕一门徒僧内室，胞浆既下，不产者七朝，稳媪勉强努力，身体困倦，腹内犹疼，不能侧卧，一老医投用附子理中汤，益甚，先是尝新产患脚弱，受诊老夫子，以故招师，师至未诊，问曰，有镇带邪，曰然，曰是病之原，当去之，镇带压胎，先所下之水，即脬中馀沥也，于是为以整胎术，未半痛顿除，更与洞当饮二三剂，巾栉如常，越四十日，胎被膜而娩，母子并全。
〔死候〕堀川菸草户妻，坐月患咳嗽，动作无衰，师诊曰，死期在近，娩后不越二日，果然，二三子问其所以，曰，测法云，虚里动剧者，乃气急之兆也，以故知之。
〔子宫下坠〕室坊染匠妇，经闭三月，偶出行游，归后小便不通者十五朝，涓滴亦无矣，几至于危，延师诊曰，是子宫下坠，梗便道也，用玄英汤，加竹叶，投二剂，师因创意，以蓐垫起其腰后，候背反腹胀，使一人就其右，两手隔腹拽上子宫，师以右手食中二指，自阴中捺下，其子宫口反向上者，小水即溃决如泉，肚腹顿宛而安，泄闭用是术，自此始。
〔伪孕诈身〕田中生妾新产，延师至，其家则曲屏周围，衣被黏著，妇交睫，而倚椅，诊之其腹丰充，其乳宽皱，而妇出声曰，妾素多病，产前用药不少，乳汁恐不给育儿，师笑曰，如是，乳房原无汁之理，乃使一婢，取其赤子，其儿头圜圜，盖经乳已再三，尤易产者之儿也，及出语曰，诊之无产后之证，彼将绐余，是必有故，既询之妾者，故祗园一娼妓也，生未弱冠时，买为妾，为作一室，外居之后，数年无子，因更聚他，已而其妾与其父母恐被废弃，乃密相谋，托一蓐母，买贫家之初生之子，以诈身也，其事果觉于家，婢妾遂放逐。
