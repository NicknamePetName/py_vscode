

正文  ——————————————————————————————————————————————————————————————————————————————————————————

小儿科  ***************************
〔色〕
小儿鼻之上，眼之中色红者，心热也；红筋横直，现于山根，皆心热也；色紫者，心热之甚而肺亦热也；色青者，肝有风也；青筋横直现者，肝热也；直者，风上行；横者，风下行也；色黑者，风甚而肾中有寒也；色白者，肺中有痰；黄者，脾胃虚而作泻。一观其色而疾可知矣。
〔脉〕
大人看脉于寸、关、尺，小儿不然，但看其数不数而已。数甚则热，不数则寒也；数之中浮者，风也；沉者，寒也；缓者，湿也；涩者，邪也；滑者，痰也；有止歇者，痛也；如此而已，余不必过谈也。
〔三关〕
小儿虎口，风、气、命三关，紫属热，红属寒，青属惊风，白属疳。风关轻，气为重，若至命关则难治矣。
〔不食乳〕
小儿不食乳，心热也。葱煎乳汁，令小儿服之亦妙，不若用黄连三分，煎汤一分，灌数次即食矣。神效。
〔脐不于〕
用车前子炒焦为细末，敷之即干。
〔山根〕
山根之上，有青筋直观者，乃肝热也。方用：柴胡、半夏各三分，白芍、茯苓各一钱，当归、白术各五分，山楂三个，甘草一分，水煎服。
有青筋横现者，亦肝热也，方用：茯苓一钱，山楂三个，甘草一分，水煎服。
有红筋直现者，心热也，亦用前方加黄连一分，麦冬五分，去半夏加桑白皮、天花粉各二分，水煎服。
有红筋斜现者，亦心热也，亦用前方加黄连二分。热积于胸中，不可用半夏，用桑白皮、花粉可也。
有黄筋现于山根者，不论横直，总是脾胃之证，或吐或泻，腹痛，或不思食，方用：白术、茯苓各五分，陈皮、人参、麦芽各二分，神麴、甘草各一分，淡竹叶七分，水煎服。
有痰加半夏一分，白芥子二分；如口渴有热者，加麦冬三分，黄芩一分；有寒加乾姜一分；吐加白蔻一粒；泻加猪苓五分。腹痛，按之大叫者，食也，加大黄三分，枳实一分；按之不呼号者，寒也；加乾姜三分。如身发热者，不可用此方。
〔发热〕
不拘早晚发热者，俱用万全汤，神效。
柴胡、白术、黄芩、神麴各三分，白芍、麦冬各一钱，当归五分，茯苓二钱，甘草、苏叶各一钱，山楂三个，水煎服。
冬加麻黄一分，夏加石膏三分，春加青蒿三分，秋加桔梗三分，有食加枳壳三分，有痰加白芥子三分，吐加白蔻一粒，泻加猪苓一钱。小儿诸证，不过如此，不可作惊风治之。如果有惊风加人参五分，其效如神。
凡潮热、积热、疟，乃脾积寒热，俱用姜、梨引。柴胡、人参、黄芩、前胡、秦艽、甘草、青蒿各一分，童便浸晒于生地一寸，薄荷二叶或生梨、生藕一片，水煎服，甚效。
〔感冒风寒〕
方用：柴胡五分，白术、白芍各一钱，茯苓、半夏各三分，陈皮二分，炙草四分，当归八分，水煎热服。
〔惊风〕
世人动曰惊风，谁知小儿惊则有之，而风则无。小儿纯阳之体，不当有风而状有风者，盖小儿阳旺内热，内热则生风，是非外来之风乃内出之风也。内风作外风治，是速之死也。方用清火散风汤：
白术、栀子各三分，茯苓二钱，陈皮、甘草、半夏各一分，白芍一钱，柴胡五分，水煎服。
此方健脾平肝之圣药，肝平则火散，脾健则风止，断不可以风药表散之也。
〔惊风〕
凡惊风皆由于气虚。方用压风汤：
人参、白术、神麴各五分，甘草、半夏、丹砂各三分，茯神一钱，砂仁一粒，陈皮一分，水煎服。
治慢惊风加黄耆。
〔痢疾〕
方用：当归、白芍各一钱，黄连二分，枳壳、槟榔各五分，甘草三分，水煎温服。
红痢倍黄连、白痢加泽泻三分，腹痛倍甘草加白芍，小便赤加木通三分，下如豆汁加白术一钱，伤食加山楂、麦芽各三分，气虚加人参三分。
〔泄泻〕
身热如火，口渴舌燥，喜冷饮而不喜热汤。方用泻火止泻汤：
车前子二钱，茯苓、白芍、麦芽各一钱，黄连、猪苓各三分，泽泻五分，枳壳二分，水煎服。
〔寒泻〕
此证必腹痛而喜手按摩，口不渴而舌滑，喜热饮而不喜冷水也。方用散寒止泻汤：
人参、白术各一钱，茯苓二钱，肉桂、乾姜各二分，甘草一分，砂仁一粒，神麴五分，水煎服。
〔吐〕
此症虽胃气之弱，亦脾气之虚。小儿恣意饱食，不能消化，久之上冲于胃口而吐也。方用止吐速效汤：
人参、白术各一钱，砂仁一粒，茯苓二钱，陈皮二分，半夏、乾姜各一分，麦芽五分，山楂三个，水煎服。
〔咳嗽〕
方用：苏叶五分，桔梗、甘草各一钱，水煎热服。有痰加白芥子五分便是。
〔疳症〕
此症热而因乎心热也，遂至口中流涎。若不平其心火，则脾火更旺，湿热上蒸而口涎不能止。
方用：芦荟、桑白皮各一钱，半夏、黄连、薄荷各三分，茯苓二钱，甘草一分，水煎服。此心脾两清之圣药也，引火下行而府自去矣。
〔口疳流水口烂神方〕
黄柏二钱，人参一钱，共为细末，敷口内，一日三次即愈。此方用黄柏去火，人参健脾，大人用之亦效。
〔疳症泻痢眼障神效方〕
石决明一两，醋煅，芦荟、川芎、白蒺黎、胡黄连、五灵脂、细辛、穀精草各五钱，甘草三钱，菊花四钱，猪苓去筋，捣烂为丸如米大，每服二十五丸，不拘时，米汤下。
〔疟疾〕
方用：柴胡六分，白术、茯苓、归身各一钱，白芍钱半，半夏、青皮、厚朴各五分，水煎成，露一宿，再温与服。热多者，加人参、黄耆各五分；寒多者，加乾姜三分；痰多者，加白芥子一钱；夜热加何首乌、熟地各二钱，日发者不用加；腹痛加槟榔三分。
〔便虫〕
方用：榧子五个，去壳，甘草三分，米饭为丸。服二次，则虫化为水矣。
〔积虫〕
方用：使君子十个，去壳，炒，槟榔、甘草各一钱，榧子十个，去壳，米饭为丸，如桐子大，每服十丸，二日虫出，五日痊愈。
〔痘症回毒或疔肿方〕
银花五钱，甘草、元参各一钱，人参二钱，水煎服。
〔痘疮坏症已黑〕
痘疮坏症已黑者，人将弃之，药下喉即活。
方用：人参三钱，陈皮、荆芥各一钱，蝉蜕五分，元参、当归各二钱，水煎服。
此乃元气虚而火不能发也，故用人参以补元气；元参去浮游之火；陈皮去痰开胃，则参无碍而相得益彰；荆芥以发之，又能引火归经，当归生新去旧，消瘀血；蝉蜕解毒除风。世人何知此妙法！初起时不可服，必坏证乃可服。
〔急慢风三、六、九日一切风〕
急、慢风，三、六、九日一切风俱治。
陈胆星、雄黄、朱砂，人参、茯苓、天竺黄、钩藤、牛黄、麝香、川郁金、柴胡、青皮、甘草，共为细末，煎膏为丸如豌豆大，真金一张为衣，阴乾勿泄气，薄荷汤磨服。
〔治火丹神方〕
丝瓜子一两，柴胡、升麻各一钱，当归五钱，元参一两，水煎服。
此方详火症门，小儿用之亦效，故又出之。
又方：升麻、青蒿、黄耆各三钱，元参一两，乾葛三两，水煎服。
此二方妙在用青蒿，肝胃之火俱平，又佐以群药重剂，而火安有不减者乎？
