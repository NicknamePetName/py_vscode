
自序  ***************************
济世只在医乎？古人何以愿为良相？医无济于世乎？古人何以愿为良医？晓束发，受书经史外绝不寓目，旋蒙石琢堂师录补弟子员，屡经当代名公蒋拨益刻厉为举子业，方期骧首皇路，以经术济世，刀圭非吾事也。乃乙卯秋，赋荐不售，意思索然，又值吾弟药误惨变，于是痛自刻责，向岐黄问津焉。诚念人命秉乎阴阳，斯道动关燮理，亦读书人所宜讲也。遂取先辈名书精心体察，其初若茫无畔岸，迨读之既久，思之既深，曜曜焉俨有所得，觉古人之所为昭示者，呼吸相通，渊渊乎肺肝之如见，脏腑之如语，生死安危之机，一举手而可得。数十年来，议脉议病，差堪对人，迄今阅历渐多，理解渐熟，先儒之或得或失，可参观而会其微矣。乃畅发前言，订为《医门悬镜》《春壶医案》《痘疹真诠》《脉法》诸集，以仿嘉言先生之《寓意》。吾乡诸君子见而赏之，更以痘疹一科婴儿恒多受害，不可不急梓之以济世。余曰：「恶是何足言济世哉？」客曰：「是书辨理精晰，虚实瞭然，亦经术之明效。以是鸣世，非先生志也，以是济世，古人之志，先生之志也。起万病以回春，扶斯民于寿寓，所以仰副圣天子好生之大德者，其在斯乎？其在斯乎？」余不敢私，遂听客之所请。
时嘉庆十六年辛未岁湖南长沙陈宏晓晖亭氏自识


初集  ——————————————————————————————————————————————————————————————————————————————————————————

分别调治论  ***************************
痘与诸疮，相隔天壤。凡疮未成形，可解毒，可内消；已成形，可攻破；既破，可生肌。如痘，不可解毒也，不可内消也，不可攻破也，况解毒药每伤胃气，损气血。痘必气血足，胃气强乃能化毒，神气困顿，虚而少食，补之尚恐不能送毒，何可解乎？夫痘非借元气不能发收，宜始终以顾虑元气为主。自发热三日后，始见痘苗，放苗三日而出齐，出齐之后，次第长浆，上由面部，次及身上，再则胀及脚下，务期脓浆充足，徐徐回水结痂，大约于十二日，收其成功，配四时也，或多一日，以象闰也。自发热造端，看热之轻重，报苗之缓急，便知痘之疏密；看报苗之部位，便知痘之吉凶；看痘粒之形色，便知痘之虚实。至于起胀灌浆，宜计时限日，观形察色，以分别虚实，为灌浆计，失此不治，不成大浆矣。聂九吾曰：痘之生死，判于浆之有无，有浆则毒从外散，故生；无浆则毒留内攻，故死。盖痘疹原于胎毒，胎毒藏于命门，命门居脊骨之前，两肾列于两旁，脂膜护之，为一身主宰。故出痘疹而腰不痛者，顺也；痘疹初发，即云腰痛，命门伤也，未可言吉。值此者，速当救肾，虚者补之，实者泻之，以为万一之计。矧阴为痘，而阳为疹。胎毒发出为痘，则胎毒之静而阴者尽矣；发而为疹，则胎毒之动而阳者尽矣。惟原于胎毒，故五脏自合一焉。如遇痘疹之气，鼻闻之传于肺，由此顺传肾水、肝木、心火、脾土，昼夜随天运一周，次又传肺金起，五日五夜，五藏传遍矣。诸家谓属心火，而以寒凉泻火、动欲解毒，致用犀角等苦寒之药，以冰伏其毒，罪之大者也。然则专用温补乎？又非也。在审其虚实寒热而善用之耳。又有曰：痘属心火，惟肾无候，何其谬乎！不知人身之气血，原于肾水，假令肾中水枯，则心何由而生血，肝何自而藏血，脾何得而统血乎？痘中之一点红，血也，其次第长浆，血之所化也，其源即肾水也，谁谓肾无候，实以耳冷骩冷之说，且以痘之变黑，始归肾哉。故凡布种，须先求其脾气强健，尤当验其肾气无亏，肾水素亏者，先补以熟地、枸杞、巴戟、菟丝、杜仲、枣皮之类；虚寒者，重加姜、附、耆、术。脾肾先受其荫，又为乘时选苗，尚何疏虞之患哉？

气血盈亏消长论  ***************************
痘疮全凭气血以成功，气体天而亲上，血体地而亲下，其高起之泡，气之位也，气宜充焉；其四围根脚，血之位也，血宜附焉；泡尖而色白润，是气充而居其亲上之尊也；四围有晕而色红活，是血附而安其亲下之分也。气居其尊，血安其分，气血和顺，最吉；顶陷则气反亲下，此气亏而不能充也，法当补气；四围根脚无红晕，此虽血虚而不能附，实气虚而不生血也，法当补气而兼补血；其有通顶红色成血泡者，是血反亲上也，最险，必不成浆。至八九日后，则痒塌而死，然此非血之胜气，乃由气虚而失其居尊之常，故血得以妄行，僭居气位也，急宜大补其气，气充则能统血，血自不得氾滥而转白泡矣。庸工见其泡红，谬认为热，而用凉血行血之剂，令气愈衰而死愈速，悲夫！所以调治痘疹气血，其气独虚者，固宜专门补气，而不必补血，以阴愈长而阳益消也。其有血虚者，多由胃气损伤，元气不足所致，盖阴必从阳，阳生则阴长也。凡治病言气血者皆如此。矧痘以胃气为主，元气为先，则补血必先补气明矣。

虚实寒热详辨论  ***************************
凡治病必先辨寒热虚实，而痘尤为紧要。诸病有虚者，元气自虚，宜补也。痘疮有表虚，有里虚，亦元气自虚，宜补也。痘疮有表实，有里实，此则元气完固而毒气不能为害，不可泻，亦不必泻也。按表虚者，脉必浮细微弱，或恶寒身不大热，或寒热往来，厥冷、面青白、嗜卧，宜耆、术温补阳分。里虚者，脉弱无力，虚空不匀，或吐泄不食，汗出冷逆，气促神昏，多睡腹胀，宜姜、附温补阴分。所谓虚之甚者，阴有馀阳不足，而寒自虚生，宜用温热之剂补之者也。诸病有寒自外入者，外感是也，当其在表，宜发散之，久而入里，则郁为内热，宜清解之。痘出而风寒外袭，宜温而散之；或外寒入内，为吐泻诸证，亦宜温中补阳而已，外不可发汗，内不可清解也。诸病有虚热者，元气虚，津液竭，火从虚起，假证全现。阴虚则脉豁大无伦，浮空而散；阳虚则脉虚大迟软，空散无力，或沉细紧弱无神。按脉填补，则热自除，一用清凉，即死。痘疮亦有虚热者，元气虚而毒气肆，当以补元气为主，或备兼解毒，如遇虚之甚者，宜审脉证之阴阳，急加温补救之。诸病又有实热者，气血未亏而邪气壅盛，寒凉泻之可也。痘疮亦有实热者，禀气强，血气盛，而毒火亦盛，亦用寒凉泻之可也。然表实之脉，必浮洪滑大，举按有力，证必壮热，身痛鼻塞皮焦，痘则痈肿斑疔，紫赤焮肿；里实之脉，沉数洪滑，久按不衰，证必便秘胀满，口疮舌黑，大渴喜冷，烦躁惊狂，高声谵语，此可用清解者也，当细审其脉候焉，且痘之虚实寒热较之他证，尤显明易察。自见点以至结痂，其形其色，既昭然而可观，若又听其声音，观其静躁，视其饮食之多寡，审其二便之利涩，又复参以脉法，有不朗然无疑哉。兹更进一说焉，出痘而元气虚弱者，即有热证，总不可执为实热，虽形体强盛者，但见虚脉虚证，即不可认作有馀，万一误泻，终无转机矣。

详辨气血诸证调治论  ***************************
《辑要》谓：痘初见点，本红，后渐起发胀满，痘顶色转莹白，根脚红活。莹白者，气之形；红活者，血之色。气领血载，送毒出外，气亲上，故白色见于顶，血亲下，故红色周于脚。若顶不尖，不起胀，是气不亲上，阳失其尊；即起胀而顶通红，不莹白，是气失其统驭之权，血不亲下，而僭居气位，其毒亦参阳位。愚按：当大补元气，使气复其职而血自听命归附窠囊，不复载毒妄行矣。若凉血攻毒，必致不救。又脓水为血所化，人所通知，不知气化为水，正气与毒气混合为一，正气外达，毒亦外达，同化为水而转为脓浆，故气能统血，正气盛则血自生，脓浆自足，此补气是痘科要紧处。然痘晕紫赤黑暗，毒热炽而血凝，又宜清毒活血，方不致伤正气，热极者，芩、连、紫茸、庄黄可急投之。故善补气者，又不可不知养血滋阴焉，至急攻毒，则殊闇昧。其轻用寒凉者，亦未审冰伏之患，且发表太过，阳气亦不能内守，寒凉攻毒，独无虑正气不胜耶。夫痘晕四围，不淡不散，至足浆时，血归根痘，紧束如线，饮食二便如常，神气清爽，由稠黄而转苍蜡色，此毒气全化，顺也；若根血散漫，及有芒角，皆属气虚不敛之故，惟单补气，气盛则血自有所归。有周身浮肿胀，痘反不胀者，毒气散乱之咎，实气虚不能拘摄毒气之咎，补气而毒自有所化。其有灰白淡红，虚寒已极，安得不极力温补？又云根脚过于红艳，连皮肉俱红，纸燃照之，窠内有浑浑浆水，是欲成脓也，血必归附。愚谓非也，此即气之散漫，不能统血也，证类铺红，断难成功，必须补气，夹热者或稍清血热。若壳内无水，阴血已亏，阳不得阴，不能化液，必为痒塌，宜十全大补汤。盖此证如地气不能上为云，则天气不能下降为雨，当重补阴。顶凹为茱萸痘，气不足也。若遍身起发，惟四肢不起，此脾气弱，不能宣畅其毒于四肢也，宜黄耆建中汤加防风。其有通身皮肉尽紫赤者，此毒火炎炽，煎灼血分也，证必壮热气粗，口渴便秘，种种热证，又不可误作铺红，宜清毒活血汤、归宗汤之类选用。又痘多已起胀者，头面应肿，目应封；已收靥后，肿应消，目应开；当未收靥时，则不应消，不应开。痘稀者不应肿，目不必封。不应肿而肿，与不应消而消，毒气之盛实，正气之衰也；且不应消而消，不应开而开，与应肿不肿，应闭不闭，元气内已不固，毒气乘之内陷矣，尚可不极力补托乎？又初见红点，继而成小颗粒，尚是红色，亦名血泡，纸燃照之，内里红色鲜艳，应与血泡同治。又水泡形较大，皮较薄，燃纸照之，内含一包清水，为脾虚湿淫确候，宜耆、术、参、苓、姜、附温补之。一起胀时，中有小泡夹痘而出，渐大如黄豆、如白果，或赤或紫，身热气粗诸多热证，此毒热凝滞血分，不得与血泡同论，外可用银针挑破，吮去恶血，内服凉血解毒汤之类。

痘出五藏形证歌  ***************************
痘出五藏主证形，呵欠顿闷是肝经，肺证咳嗽痰嚏涕，心证惊烦面赤红，脾证喜睡肢热利，耳尻俱冷是肾征。肝为水泡青而小，肺为脓泡白大评，心经之痘赤而小，黄浅而大脾家分，至于肾经不宜有，水不胜火黑色形。余见世人专泥此语，以为奇决，杀人殊多。不知痘疹原于胎毒，传遍五藏而出，岂有专主一经一藏之理？况痘疹有形色脉证可观，寒热虚实，自可立辨，何必立异说以惑人，反使己摇摇无所定凭乎？

面部吉凶论  ***************************
面为诸阳聚会之所，其部位各有所属。如额属心，位自印堂以上，发际以下，至日月两角，先见点者凶。左颊属肝，右颊属肺，若两颊先见红点，磊落分明者吉，如相聚成块，肉体肿硬者凶。颏下属肾，自承浆以至两颐，先见点、先灌、先靥者吉，此虽肾位，而三阴三阳之脉，皆聚于此，先发、先灌、先收，乃阴阳和畅也。鼻属脾位，准头先见吉。耳为肾窍，又少阳相火之脉行耳前后，凡耳轮先见者，毒胜，多凶。口唇四围，阳明脉所循环，先出先灌先收者吉。虽不必尽泥，亦宜知之。

面部报苗八卦方位图  ***************************
面部报苗八卦方位图（图缺）
乾宫出起痘定轻，坎宫不美艮三分，震上纵凶犹可治，异宫先来知必重，离宫报痘凶十分，坤宫七数兑四分，此决无讹宜听取。
单粒报苗者稀疏，双粒出现者稠密。退热见苗者吉，夹热放苗者险，痘已透而热不减者逆。颗粒大而尖圆红润者吉；颗粒大小不一，微见尖圆红润者半吉；颗粒之中，有一分大，二分小，不见尖圆红润，凶。

十三逆证  ***************************
（言此处稠密无地界，他处俱稀疏也）
矇头、盖面、化腮、锁项、云锦铺胸、断桥、云锦铺肩、虾蟆瘟、枯树挂蛇、玉带横腰、无根、形如瓜瓠。
歌曰：虚凭脉证多填补，实者清毒活血自安然，外用胭脂调涂法，逆证多名智贵圆。

起势论  ***************************
看痘之顺逆，非拘拘于稀疏稠密之谓，当看痘粒之逐时起发长大。早晨看之，如白菜子大，午候看之，如麻子大，夜来看之，则有糕粱米大，此初见苗之起势也。及至出齐，虽有先后之不同，而起发长大，生机勃然。至于长浆，必先由晕脚起胀开盘，既已起胀开盘，浆即随之而长，且稠脓随之而上，三日灌浆之期，不差时刻，色复尖圆红润，不犯诸逆，大顺候也。

初发热至报苗出齐数日内调治法  ***************************
一　发热之初，若身热和缓，或热或退，神清气爽，饮食二便如常，则不必服药，但戒荤忌风，调护而已。
一　或偶感风寒，憎寒壮热，头痛咳嗽，鼻流清涕，不可不发散也。当视儿体强弱用药，以微发汗，不可出汗大多，恐发虚其表，后难起胀灌脓。盖痘有温平之法，无汗下之理，发散过则元阳散失，正气不固焉。张翼云：一见红点，便不可用升麻葛根汤，恐发得表虚也。喻嘉言先生亦云：升麻汤内有葛根，所以示戒。然则泛用麻、细、羌、葛者，非二公罪人耶。
既经发汗，而身热渐缓，颇见安静者，痘出必稀，且勿服药。若发汗之后，身热不退，烦躁谵语，口渴饮水，宜败毒宣中散之类清之，切不可过用寒凉，急于峻攻，恐芩、连性寒，冰伏其毒，始焉出之不快，继焉灌浆又难，用药者，须临时权变焉。至热甚大便久闭，加熟庄黄微利之。愚按：邪不在里，不可妄用寒凉败脾，致中寒脾败，毒反内陷不出，况虚邪虚火、假热格阳等证，皆因虚发，尤当详察。如不渴，二便利，或溏泻，或少食。
一　有发热稍轻，至四日痘尚隐隐不出，最要详察，不可认为毒轻痘少，漫不加意，此必气虚不能送毒也，急宜用参、耆、桂、术之类补托之，宜保元汤为主。
一　有身热虽轻，至四五日而倦怠嗜卧，不思饮食，所报痘苗，形影淡白，点粒不明，更见气血虚弱，送痘不出之故，急大温补以托之，甚者重剂多服，痘始出齐。若因其安静，不急补托出外，延至五六日后，毒气内攻，须臾告变不可救矣。昔人谓热轻则痘轻之说，可尽信乎？六日以前痘未出齐，勿用汤补，有是理乎？
若身热一二日即出痘，先发于天庭、司空、印堂等处，或一齐涌出，稠密平塌黏连，不分颗粒，不惟毒气肆行，中气已馁，当乘其涌出，急为填补，必使气血相继，乃或成浆，其或乾枯而带紫黑，亦见气血凝滞，毒火逼伤阴血，宜活血养气以化毒，或十全大补汤、调元化毒汤，临证选用。若气血与毒火俱旺，脉又洪数，或去参、耆；秘结者，加熟庄黄微利之。又有全无火脉火证，起发时即见黑暗，定多虚候，急宜大补气血，如十全、十宣之类，不可概为热。
一　有痘色红紫乾枯，或密如蚕种，或一片不分颗粒，身热便秘而出不快者，此毒火郁滞，气血不流行也，宜调元化毒汤去参、耆，或加熟庄黄微利之。
一　有痘色淡白，饮食减少，身凉手足冷，小便清长，大便滑泻，腹疼呕逆而出不快者，此气血怯弱，不能载毒出外，宜温中益气以托之。
一　有声重鼻塞，咳嗽恶寒，而出不快者，此风寒闭之也，宜加减参苏饮之类发散之。
一　有因邪秽所触，隐伏而出不快，痘必作痒，宜和平汤解之，外烧红枣、苍术、檀香之类，以辟其邪。仍看痘色晕脚，伏则宣之，陷是补之。
一　痘正出时，忽然传风，双目直视，牙关紧咬，此调护不谨，风邪外袭也，勿轻用驱风药，宜于温补药中加羌、防即愈。
痘正出时，身不热者佳，微热亦顺，惟大热者可忧。若出齐而壮热蒸蒸，更可忧，其痘必稠密，晕必红紫，或带乾枯，宜调元化毒汤加减。

阳热证辨  ***************************
阳热壮热面唇赤，舌乾饮冷爪尿红，烦躁昏狂谵失血，紫黑焦枯窍不通。愚按：热邪盛，去邪而正气自不受害；正气衰，扶正而邪热自清，且正气盛则痘发，而热皆为痘用矣。但实热证为显，虚寒证隐，假热证多，人多误以虚为实，昧于脉者，当审察痘色焉。

阴寒证辨  ***************************
阴寒无热口鼻冷，面唇尿爪色白青，厥冷难回利不臭，水泡灰白无晕红。愚按：元气馁者，邪气虽微亦危，故形质虚者，开手便当顾本，盖补中即能托毒，灌根即能发苗，泻有伤伐元气之虑，补无补住邪气之虞。
一　发热有恶寒身振如疟者，虽由毒之欲出未出，实阳气虚也。或不得用升、葛、羌、防、桂枝等类，亦宜重加蜜耆，脉证宜投附、术者，即不得稍缓。
一　见点时，忽胸膈高肿，内不宽者，名结胸痘，兼之便秘壮热，痘晕紫赤，须下之。

痘出齐后起发灌浆数日内催浆法  ***************************
报苗三日后，痘已出齐，身体温和，精神清爽，颗粒大而尖圆润泽，皮囊坚厚，根脚老红，胸背稀疏，饮食二便如常，此顺证也，不必服药，但避风寒，防秽气，慎饮食而已。若色不甚红，顶不甚尖，便是虚象。
一　痘出齐后，最忌泄泻、汗吐，须预防之。
痘出现后三日内，其时日十分紧要，形色证候最宜详察，稍见不顺，急于此三日内分别虚实寒热，用药调治，以为灌浆计，失此不治，缓不及事矣。故浆满痂厚者上也；浆未满而痂薄者次也，必有变证生焉；其最下者，遍身俱水泡，然水泡三四分，间有五六分脓浆者，犹可望生，后必有痘毒一二处，毒成而得生矣；更有最下者，密不成颗，串成一片，皮下又有清浆若泡，密而溃烂，脓水淋漓，反为生机，惟乾枯无脓，或薄浆只有二三分者，必痒塌而死。又有痘虽起壮，而皮肤无力，按之水浆便出，即肉色不暗，亦名假壮，决不回浆结靥，内攻而死，可急用保元汤加丁香、白术、糯米补助卫气。又灌脓时，面上即有干靥者，亦名倒陷，急宜八珍、十全、保元汤、参归鹿茸汤选用。是以出齐而调治脓浆，如拯溺救焚，刻不容缓。愚按：痘已出尽，内无不虚。盖随痘而托送者，元气也，此时不知培补化源，何以灌浆痂结收靥？况内虚无主，毒气必复陷而危。痘之稀者，气血之耗犹有限，其稠密者，气血内亏必更甚，不可不早防也。
一　痘形板硬干黄，为毒气郁滞，主清毒活血汤。晕脚紫赤，痘形焦黑，并见火证，为毒火炽盛，血气锢滞，主归宗汤。红色浅淡，顶陷无浆，此气血虚弱，至皮薄浆清，光亮软皱，溶溶如湿，根无红晕，此气血虚缩，多变在须臾，急投参归鹿茸汤，或加附、术。又空壳无浆，阴阳气血皆亏，主十全大补加鹿茸。若根紧而紫，兼见火脉火证，此又毒热滞郁血分，宜四物汤加连翘、紫茸。其有斑烂者，先因发表太过，表虚则元气亦不内守，并见自利，主陈氏木香散。斑烂作脓，痛甚，用滑石、甘草和百花膏涂之。水流不干，败草散和百龙散衬之。有破烂成坑者，内陷也，内托散主之。破烂若得复胀复灌，或于其旁另出补空小痘，此馀毒得里气充贯，犹能外透也，须顾其脾胃，使中气不馁为佳，不然，元气弱，脾胃虚，难胜其再作之毒矣。
一　有起胀时，肉肿而痘不肿，或头面周身浮肿如瓜瓠之状，痘则平塌，此气血不能拘摄毒气，致毒散漫也，当大补气。根脚血色散乱，不圆不紧，此气虚不能束毒，以致毒气逼血不附也，亦当大补正气。手足处不透者，仍是脾胃虚弱，但稍迟胀靥亦顺。至有长浆时，便见臭者，多由毒火熏蒸之气，积于中而见于外也，速宜清热以解毒。

浆足回水结痂数日内调治法  ***************************
痘出八九日，脓浆充足，而颜色苍蜡，上也，若无他证，勿药可也。若痘出稠密，浆不甚满，延至此时，饮食减少，痰液多盛，宜养胃开痰之类。
有浆满时，或为寒所缚，一时痘俱紫黑，如紫葡萄色，急以上桂磨服愈。亦有本虚寒而复感风寒，宜温补者，或于温补中少加羌、防。
有寒战咬牙者，此真气发外而内虚寒也，宜温补之。
一　气血充畅，则毒化为脓，脓之不成有二：毒气炽盛，则血燥而凝，故不能运化成脓；元气虚弱，则血寒而缩，亦不能运化成脓。如痘晕紫赤，乾枯焦黑，此毒火内盛而血燥也，宜清毒活血；痘色淡红灰白塌陷，此气虚血缩也，宜参、茸补益。
痘至十日十一日之间，脓浆足而色苍蜡，或发热蒸蒸，此回水候也。盖真阳运化其水，自然消烁收靥。倘元气不足，不能及时回水，当靥不靥，此虚寒证也，必身凉手足冷，须大补气血以助之收结，宜温表调中汤选用。亦有发热蒸蒸，当靥不靥者，或因过于温补，以助毒火，退其热则毒自收，宜清表败毒汤，或用砂糖半酒杯，滚水调服，毒轻者亦效。
痘靥时，有外溃而脓水淋漓者，谓之水靥，用屋上多年败草烧灰抹上即结痂，荞麦粉亦好，松花粉及多年黄牛粪烧灰，皆可施用。
当靥时，忽然腹痛，其痛著在中脘，此热毒凝滞，瘀血作痛也。其痘必先多赤紫，脉必弦滑，宜消毒散血汤，此证亦少。
十二日之间，结痂后，复身热烦渴，胸腹、手足、头面俱热，大便闭，小便赤，脉洪滑数，馀毒盛也，急用大连翘饮，若迟必生痘痈。
若发热稍缓，头热而面不热，手足心热，手足背不热，诸热皆不甚壮，有休止时，精神困倦，二便清利，又不大烦渴，此虚热也，宜补中益气。
若痘不回水，而精神困倦，身凉，饮食减少，溏泄，乃元气虚寒之极，当大温补。
痂落还元后，忽然遍身大热，有红肿处，痛处，此馀毒欲发痈也，皆因脓浆不满，结痂浮薄，速收速落者有之。察得形证俱热，脉洪滑数，急用大连翘饮解毒退热，如热不退，连进二三剂，或可内消。已成形者，亦不外此方，外敷三豆丹。若属虚痈，热亦必微，脉亦必弱，临证者最宜斟酌。
此时有忽然头顶大痛，脉滑数者，馀毒上攻两目也，急用清毒保目汤二三剂，以解上攻之毒火。
有落痂后，精神困倦，饮食减少，或手足心发热，或手足凉，或泻泄，痘之痘盘不高，且又白色，皆内虚之候，宜补中益气。
有落痂之后，忽然畏寒，畏寒之后，复又身热，似疟而实非疟，所谓阴虚生内热、阳虚生外寒也，急宜补益气血，不可误作外感表发。
一　有痘后大渴引饮，必有馀毒馀火隐伏于内，当用清凉之剂，以解胃中毒火，但实证则脉必实。余常见大虚寒之证，渴饮不止，唇口俱烂，面赤目赤，投以附、术，而火顷消，非龙雷发动有盛于热者乎？尚徒以渴为热，则杀人矣。故凡业医者，贵神于脉。
痘后忽呕吐清水，不思饮食，喜饮滚水，此内虚寒也，宜香砂六君子汤，加以畏寒冷逆泻泄，尤为少阴寒证，若用升消平胃，不可救矣。
痘后身凉，冷汗不止，形气虽实，而精神稍倦，此阴阳交战，宜归、耆、参、术补之。
有不待收靥，而皮若剥去，此名倒靥，不治。即欲救治，亦惟凭形色脉息虚实，大剂救之而已。
一　脓汁黏连，久不脱落，为脾气虚而湿盛也，当温补之。若属实证，则毒火烁干津液，必至焦枯，何得脓汁黏连。
有痂落而乾枯不润者，多由毒炽血热，窠色必紫赤，宜清毒活血。又有水亏金燥者，宜滋阴养血，以滋化源。若属虚寒，应无干枯之象。
有皮薄浆清而收靥迟者，大不足证，主参、耆、苓、术。
一　毒盛难敛，证见焮肿而赤，溃烂而臭，通身大热，烦渴不宁，主大连翘饮。愚按：溃烂而臭，喜其毒气得出，外扑以松花粉，而清毒活血，皆可救治。若不热不渴，手足反冷，神气衰，饮食减，二便利，又宜大补气血，助其收结。大抵当靥不靥，属脾胃弱、中气虚者为多，盖中虚则不能营养肌肉，亦致溃烂也。
有谓收时因湿盛不得敛者，轻则浆从孔漏，重则遍体溃烂，肚腹胀，小便短，皆湿饮为患，主除湿汤，如羌、防、二苓、二术、泽泄、肉桂之类。愚按：漏浆本由脾肺气虚不固，此浆从孔漏，则气虚不敛矣，况甚焉者乎？恐羌、防有所难受，而过渗尤伤正气。
一　不当收而一时收敛，证见周身颗粒乾燥，口渴发热，烦躁不宁，此毒火壅盛，主清毒散。
愚按：此痘脚必紫赤黑暗，最凶。便久闭者，加熟庄黄微利之。
一　有极虚之痘，虽补以救之，却只得半分浆，不当收敛，复一时多靥，甫靥而痂旋脱落，其人或寒战咬牙，声音不振，必不救。
一　发际以上，阳中之阳，孤阳也；足膝以下，阴中之阴，孤阴也，后靥不妨。人中上下，先靥吉。又自面部至手足内踝，皆有靥者，其馀花靥不妨。亦有下身，迟数日不靥，而属热者，小便短赤，四苓散加条苓、栀仁、滑石、木通；大便闭，当归解毒汤。

落痂证治  ***************************
痂落而瘢凹不起，色白不红，以手摸过，不见血色，精神饮食皆不足，此气虚寒之甚者也。或十全大补汤加附、姜，或但补阳分。
有痂落后，中气暴虚而不能食，精神困倦者，主保元汤、五味异功散、养中煎选用。
一　痂不落及落后昏昏喜睡者，此邪气虽退，正气未复，脾胃虚弱也，人参清神汤。
落后心烦不眠口渴者，或竹叶石膏汤加减，馀热未清，或选柴胡饮清之。
一　有半月一月不落或发痒者，多由表散太过，伤其津液，腠理虚滞，无力脱卸也，人参固肌汤，外以麻油或百花膏润之。
一　落痂后，切忌冒风、澡浴、剃发。
一　有痘后虚热，发于午后，面赤唇红，妄言谵语，而脉微细或虚空豁大，切不可作实热治，或用调元汤、保元、十全、六气、六物、八珍、回阳饮之类，其中间有用黄连者。若果有实热，脉亦洪滑，则导赤散、犀角地黄汤、大连翘饮主之。
一　痘之盘痕，浮光紫赤，此毒焰外炽也；其痕乾枯黑暗，此毒锢血死也，皆宜凉血解毒汤。
一　落痂之际，一半掀起，一半咬紧，证见身热乾燥，肌肉红赤，此热在肌表也，皆宜清毒活血。
有瘢凸起不平，色赤而艳，或发热，或作痒，皆由血有馀热，复外感风也，宜解毒防风汤。
一　虚证歌曰：落痂凹陷最可虞，色白形羸气血虚；大补参苓白术草，归芎桂附地黄耆。
痘后忽然手足拘挛，不能屈伸转运，此乃血少不能养筋，又或外被风寒水湿耳，切勿用散表搜风药以耗其血，须用当归、人参、川芎、耆、术、苓、桂、龟胶、秦艽、杜仲、加皮之类，湿盛加玉竹、苡米、苍术。
痘后亦有感冒风寒，身热者，证多头痛，鼻流清涕，脉浮恶风，宜黄耆建中汤，不可作馀毒未清论。

七晕详辨  ***************************
痘出而根脚有晕，其名有七，辨之不可不早也。痘粒之尖圆者，气充也，实也；痘粒之平塌者，气弱也，虚也。若以晕言之，老红也，红紫也，红紫乾枯也，焦红也，淡红也，铺红也，淡白也，其中有顺、逆、险之别焉。
老红者，晕色红而老，不妖娇也，不闪烁也，不乍红而乍淡也，亦不带紫也。此老红之晕，必发热三日始报苗，身体必和平，亦不甚热，必能饮食，二便必调，精神必清爽，此顺证也。痘必稀疏，即多有百十颗，亦不足虑。愚按：娇则气不足，并血亦不足，若色全不娇艳，皮自不嫩不薄，将来起胀灌浆亦易。
红紫者，痘色深红而带赤色，必发热二日即见苗，身必热，必微烦躁，当用败毒和中之类。看其出齐，即以清毒活血汤加减，催浆，浆足亦归于顺，但不可肆用寒凉，以致吐泻腹胀、伏陷痒塌也。
红紫乾枯者，初见痘苗，即见如此晕脚，其证多逆。必发热一日即见苗，报苗必稠密，必大热蒸蒸，烦躁昏沉，不省人事，唇焦口渴。若大便燥结，二三日不解，小便短赤，此毒火内盛，急用败毒和中散，加熟庄黄微利之。若证仍不减，加之不省人事，不思饮食，痘乃平塌，不见泛浆，且中有黑脐，不可救矣。
淡红者，痘晕四周淡红，有妖娇之色，纸燃照之，若有红色。若红色不定，将来必变淡白色，此乃气血虚寒。若初见痘苗，见其淡红晕脚，寒凉药切不可投，即或身不退热，微有烦躁，亦是虚热虚烦，有时欲用透托，亦须以耆、木托住中气，而复佐以芎、归。要之，调补即是透托也。迨其出齐，即用千金内托散、参归鹿茸汤催浆。若先前误用寒凉，晕转淡白，尤非参、茸、附、桂莫救，然稍缓，即成灰黑陷塌而毙，此一见淡红即当速补，以杜后患。
焦红者，初见痘苗，顶乃先焦，脚红紫有芒角，不见滋润，急用败毒和中散以托之。俟其出齐，热不减，不能食，加之神昏，不醒人事，烦躁，烦闷，水浆不入，不可救矣。若前证少减，急以清毒活血汤，催其长浆。
铺红者，痘无红晕，痘粒淡白，通身皮肉尽红，良由气虚不能统血，致血载毒妄行，散漫于皮肤之间也，当大补气，主保元汤、参归鹿茸汤之类。有红而紫赤者，其毒火亦盛，宜稍兼清毒。
淡白者，根脚四围，无一丝红色，止有淡白之痘，亦不见其有晕。盖因气血虚寒，元气伤残也。初见痘苗，即宜大补气血内托之，出齐即用千金内托散、参归鹿茸汤连催之。

伏陷分别论  ***************************
隐而不出谓之伏，出而复塌谓之陷。如遇此伏而不出之痘，果其人气血皆盛，或用败毒和中散，去芩、连、紫草，加苏叶、白芷宣托之。倘不明宣托之法，则伏者不得应时出，势必郁遏于内而告变矣。若其人气虚不能送痘，又当补以托之，误用凉散，祸反掌矣。
一　有足下先报苗，名倒装，亦用败毒和中散，去芩、连、紫草，加白芷、升麻以宣托之。出齐，若淡红者，用千金内托散、参归鹿茸汤催之，此面部不先报苗，亦有伏意，不可轻视。倘元气弱，脉气虚者，当重用耆、术、参、桂等补托之法。
陷乃痘已出齐，顶不高耸，尖圆平塌凹陷，盖由毒盛气虚，当细看晕脚，属何晕主之，则虚实寒热立辨。实热者，清毒活血汤；虚寒者，千金内托散，虚寒甚者，倍参、归、鹿茸、附、术、姜、桂。
愚按：陷则未有不由气虚者，首重补气。
一　有忽感风寒，闭塞其毒，身热头痛恶寒而伏陷者，稍用疏解散解之。若毒火内攻，则必紫陷、黑陷、焦枯，气粗身热，清毒活血可也。虚寒则淡红灰白，气平身凉，峻补托之可也。其中兼清兼散，活法存焉。

五陷详辨  ***************************
痘出齐后，当治不治，则浆不行，而五陷之证作矣。五者，白陷、灰陷、紫陷、黑陷、血陷也。
痘粒稠密，晕红紫，而顶陷下者，紫陷也。甚则转而晕脚乾枯，中有黑脐而成黑陷，乃火毒内盛，欺侮其元气，燥焦其营血而陷也，宜清毒活血汤倍生耆、芩、连、紫茸以救之。及至黑陷，则毒火亢极，残阴尽竭矣。又张介宾云：痘黑陷者，必气不足，血不活，宜托里散、六物煎，加川芎、肉桂、红花。甚者或九味异功煎，十全大补。则黑陷亦有属虚者，但须有虚证虚脉方确，且黑陷属虚者，大抵由灰陷所转，非从焦枯紫陷而来，最凶，虽明眼人，实知其虚寒，极力温中大补，亦恐不救，以其至此，脾肾两败也。又云：有因误凉误下，毒气内攻而变黑陷者，宜六气饮、温胃饮之类培养胃气，再投寒凉立毙。公虽知黑陷之不尽属热，不知误治至此，势必瘙痒异常，皮肉俱脱，万无生理矣。予尝示人以详辨之法，谓紫陷、黑陷之属热者，身必壮热，呼吸必气粗，便闭，躁妄，口渴，饮冷，脉滑数。庸工不知黑陷之所以为热，故一见黑机，并不计有虚寒之证，概以为热焉，杀人多矣。况虚实两证外，又有因感风寒而变青紫黑陷，证亦身热，但多一身疼，项强头痛，恶风，鼻塞，咳嗽，脉浮等证，宜温肌散表者，安得不加意审察乎？
痘出稠密，其色淡白，根无红晕而顶陷者，白陷也，甚则迟延一二日，转成灰陷，皆因气血虚寒，不能运化毒气以成浆，故陷也。倘乘白陷之时，大补气血，或成大浆，失其时而变灰陷，虽参、茸无救矣。
一　有颗粒通红，有似血泡不成浆者，乃气虚不能统血，而血上泛，僭居气位，宜参、耆大补其气，气居其上，血自安于下，而成浆矣。
血泡失治，则气愈虚而成血陷，亦不外大补气。
血陷与紫陷，相隔天渊，若不细审形证脉法，多致混淆不救。
血陷虽红，不带紫赤，血陷属虚，气平身凉。
紫陷属实，气粗身热。
一　有紫而带青，又无火脉火证，此气虚而血凝毒滞也，当与血泡同治，且青则多寒，夹有风寒，不妨佐以羌、防，尤宜细审。

倒陷倒靥论  ***************************
在内不出为伏，出而复入为陷，倒陷者，从上倒下之谓，从前顶俱尖耸，及行浆时，忽然中脐下陷，谓之倒陷。看其痘色，辨其寒热虚实，分别五陷，用药催助，斯陷者复起，而脓浆自成矣。
倒靥者，以长浆之时，不能及时对证用药，及回水结痂之际，浆既不能充足于中，靥必平塌于外，其候亦危，急宜用药催浆，虽十二日之久，如无他凶证，犹可望其足浆。
催浆之法，原无新法，在凭脉证阴阳虚实，如法用药，浆自不期而充足矣，如桑虫、地龙、狗蚊，皆不可用。主用丹方者，尤为术士愚人，且恐害事。

鼻血吐血呕血分别论  ***************************
鼻衄之证，乃毒气上冲于肺，以致鼻衄，而毒亦从衄解，宜清肺饮解之，将来痘必稀疏。
痘初报苗，以致出齐之后，如遇吐血或大小便下血，多致不救。证之实者，不过败毒和中，清毒活血，犹易为力；证之虚者，恐脾肾两败，阳不制阴，急宜大剂温补，稍投寒凉立毙。谁其知之，吾愿医者勿执俗说，惟审脉察形以善治之，无枉人性命可耳。
痘初呕血，而神气清爽，痘粒亦尖圆红润，此毒气因呕血而去，不必用药。
血属阴，诸经赖以养育，痘疮资以成功，一为毒火熏灼，则血随火动，逼迫妄行，惟未甚者，以毒从衄解为顺。若痘色紫赤，燥渴便赤，而衄多者，为毒火刑金，须于清毒活血中，带用清肺之品，若因虚而血上溢，则痘色不侔矣。有靥后馀毒乘脾而衄者，为脾虚不能统血归经，主人参白术散加归、芍。若毒火炽盛，流注大肠，大便下血，加味归芍汤主之。设痘色灰白陷塌便血者，此脾气虚弱，不能摄血，归脾汤主之。至大吐血、溺血，及七孔出血，不治。
薛氏案：一小儿出痘，吐血，其痘赤痛如锥，或痘出血，谓为肝火炽盛，用小柴胡汤加生地一剂，随用济生地黄汤而安。
一　小儿出痘，正发时而便血，倦怠少食，作渴饮汤，此脾虚不能摄血也。其食少作渴，脾虚津液短少也，用五味异功散，加蜜耆、升麻而愈。
一　小儿出痘，便血，腹胀，困倦，发热，口乾饮汤，四肢冷厥，此脾气虚寒，不能摄血，用五味异功加公丁香、炮姜，二剂而安。
小儿出痘，八九日间腹胀，公谓其脾气虚寒，急宜补脾，更医投以清毒寒凉之药，即大便下血而殁。
一　小儿出痘三四日，下紫血，日数滴，至八日不止，而痘不起。钱春林谓其脾气虚寒，用木香散加人参五钱，公丁香十粒。二剂，痘起有脓，由是血渐止，二十馀日而安。
一　小儿起发红活，但不时作痒，口乾作渴，便血，面赤，发热，此肠胃有热也，用生地、丹皮、甘草、柴胡、酒芍、山药、白芷。一剂，诸证渐退，形体倦怠，此邪去正虚，用四君子汤加归、耆、红花，二剂而安。

呕吐泻泄论  ***************************
发热之际，有呕吐者，有泻泄者，有吐泻交作者，全要辨寒热虚实治之。
倘吐出有馊酸气味，见点之后，不甚爽快，且又腹痛，此停食作痛而呕吐也，其痛绵绵不已，啼叫必多，且多在脐以上痛，面必清自，唇必淡白不甚红，手足俱冷，宜升消平胃散。愚按：此证虚寒极矣，宜温补脾胃中加藿香、砂仁、神麴、楂肉。
一　毒气作腹痛者，痛稍延缓，有作有止，多在脐以下痛，甚者或连腰痛，面红唇紫，口渴咽痛，手足不冷，败毒和中散主之。
一　有气虚不能送痘，以致毒伏于内而腹痛，当大补气以托之，主真元益命汤。
吐而酸苦有声，吐讫反爽快，不甚腹痛者，毒火上越也，不必用药。
吐而有物无声，不酸不苦，吐讫困倦，不思饮食，亦不甚腹痛，唇舌或淡白者，胃气弱也，参砂和胃散主之。亦有食下即吐，吐多顺快无声，亦主此方。
有毒气作泻者，泻必黄色臭秽，肚腹多不痛；亦有毒气作泻而兼吐者，其泻必黄而臭，吐必酸刺有声，神气不甚困倦，腹亦不甚痛，亦属毒气由吐泻而发越，所谓吐泻为顺候，只此一证耳。
有吐泻交作，胸腹痛甚者，吐则有馊酸之气，泻则有淡白之色，亦有酸馊气，此感寒停食也，升消平胃散，少加羌活。
有脾气虚弱，饮食不化而泄泻者，其泻滑利，而色带白，且不变化，如糟粃样，亦有馊酸气，泻后精神困倦，宜大温补脾胃。
一　有脾肾虚寒者，急宜重用姜、附、耆、术、砂、椒、肉蔻、故纸等温补命门之品。
一　呕吐在上中二焦，用药不得犯下焦元气，即或便闭，亦当调补胃气，从缓利导，且脾胃和，津液回，则自通矣。如久不通，腹胀满，无实证，可用蜜导法。
一　热泻，必暴而甚；寒泻，多徐而缓。寒则多澄澈清冷鸭绿之色，况热甚少泻证，必有火脉火证方是。
泻而粪黄臭秽，小便短赤，毒火下奔也，痘晕必紫赤，加味四苓散主之。
泻而粪色淡白青绿，更兼滑利，乳食不化，此虚寒也，痘晕必淡白，七味豆蔻丸主之。
吐泻不止，手足厥冷，此脾胃之气欲绝，不惟脾胃衰，则气血不充。痘自无力灌浆，即病势已困矣，急用参、耆、附、术、白蔻、肉蔻救之。
有吐泻脉沉细微弱者，虚也，手足冷，本病也，若手足壮热，乃阴极似阳，谓之阴燥，宜回阳固本。
一　有六腑闭结，狂妄烦躁，口渴唇赤，脉洪数沉紧而滑，实也，手足热，本病也，若手足冷逆，为阳极似阴，热深厥深之象，下之。

惊搐论  ***************************
惊风之说，先贤已深辟之矣，而方书犹存是号，昧者宗之，终身不悟，逐以天麻、白附、全蝎、姜虫、荆、防、羌、柴为治惊圣药，无论虚实寒热，概而施之，伤人性命，殊堪痛恨。然惊名虽不可妄立，而惊搐则小儿常有，矧痘疹发热日久，毒气发越，能保必无此证乎？余因晰而分辨之。
身热二三日，或痘欲出，或初报苗二三颗，忽然惊搐大作，不可惶惑，惟审寒热虚实用药，切勿见惊即治惊，总在立意托苗，苗呈而惊自定。
有毒气壅盛于内，不能聚发于外，而惊搐狂躁者，宜清解散，去芩、连、紫茸以宣之。
亦间有热毒壅盛，痘紫赤，脉滑数，二便秘而搐者，多由阳明胃中有热，清毒活血汤，加熟庄黄微利之。
有内毒本盛，外为寒所束，郁滞不得出致搐者，宜苏解散发散之。
有气血虚弱，不能送痘出外惊搐者，温中益气汤、真元益命汤补托之。
有心脾血虚而搐者，归脾养心汤之类主之。
有木邪盛而搐者，小柴胡汤，或导赤散入辰砂加减主之。
有藜藿之子，皮肉粗厚，不与疏通腠理，致毒郁不伸而搐者，升麻葛根汤主之。
一　痘已收靥，馀热不退作搐，此气血大虚之候；至壮热气粗，手足亦热，唇焦口乾，烦躁顿闷者，又为毒火未尽，须详别之。
惊搐正宜急急分别用药，不得谓痘未出之前，惊搐为顺。朱豫章治一毒气壅盛，不能发苗，郁遏于内，惊搐抽掣，眼目斜吊，口鼻歪斜，用败毒和中加羌、苏、白芷，表里兼治，而痘出惊止。若用驱痰峻攻药，则不救矣。世人不明毒郁致搐之由，不极力托苗，专作急惊治，杀人多矣。
今人元气薄弱，婴儿常多阳虚，故气血大虚，不胜痘毒攻冲，又不能送之外出，因而致搐者实多，一误凉表，为祸至速，宜加察焉。
辨此惊狂诸证，宜细心体察，观形察色，问证听声，又参以脉法，自可分别。若痘晕红紫，面赤唇红，声音亮，口气粗，手足亦壮热，脉洪数，此毒气壅盛也。或形色多同前，但声重鼻塞，或流清涕，脉浮紧而数，此毒盛而为风寒所束也，宜苏解之。然此证在寒冷之月，或不谨避风寒，及伤风通行时有之。
若痘影淡白，在皮肤之间，不见红活，唇淡面青白，脉迟缓，虽烦躁惊搐，有似于热，其实因气血虚弱，送痘不出之故，宜补气以托之。
又有灯火一法，因其无益，列于书末。况元气虚弱，又兼吐泻后，脾气又下陷矣，必温中益气，倍参、茸、耆、术、姜、附、二蔻，以助脾命，自痘出惊定，若用灯火，反伤元气。盖火能劫其有馀，不能治其不足，故痘疹收靥还元后，皆不可用灯火。余治痘疹，从未用一灯火，而皆无恙，有明征矣。惟痘疔，痘贼，痘母，欲拔去其毒，则不过一二焠而已，有何伤损？

封仓论  ***************************
痘出稀疏者，何必以封眼为顺？稠密则必须封闭两目，乃元气内固，若两目炯然，决难成浆。如五陷之证，仍照法用药攻浆，自不期封而封矣。
有两目因肿而闭，多眵泪，又非封仓之谓。

寒战咬牙论  ***************************
痘已出齐而咬牙者，但须攻浆，浆足自然不咬牙。盖善治痘者，必以正痘形色为主，痘顺则无不顺矣。
若浆已充足，手足微有动意，非寒战也，乃浆满作痛，吉兆也。
聂氏云：但凡八九日而浆不足，则寒战咬牙作矣。盖肺寒则寒战，胃寒则咬牙，或建中汤、参归鹿茸汤加附、术主之。谓至此，则元气已衰，阳气将尽，故咬牙寒战，併发于其时，若先多误凉误表者，不治。
此证固为纯阴无阳之候，姜、附亦可重投，亦间有阳证，火极似水者，痘晕紫赤焦黑，二便久闭，毒火熏蒸，或误补者有之。亦有寒邪在表，身体壮热，头痛，脉滑数浮紧，无汗，邪正相争而战慄者，散其邪而战自止，宜升葛桂枝汤之属。
朱豫章治一痘，浆已充足，忽然咬牙，将雪梨五六片令食之，则不咬牙。是七八日间，亦间有热候也。总之胃热咬牙，肺热战慄者，原为罕见，必身热气粗，二便久闭，烦躁，口渴，痘晕紫赤焦黑，始归热候，不然皆当从虚寒治。
一　初热时，咬牙战慄者，多由毒火留于经络之中，邪正相争，欲出不出所致。实者松肌透托可也，不可肆用寒凉，冰伏其毒，虚者补托之。
有痘收靥时，痂皮圆足，但时或战动，语言诞妄，此为正气将复未复，不能自持。痘出稠密者，或有此证。
一　咬牙证，与以地黄汤而愈者，名为齿藁，其痘色必焦枯滞暗。

空仓论  ***************************
痘名空仓，缘泡内无浆，只有外面一层空壳，急宜辨寒热虚实，用药催浆。如实热又兼毒火内盛者，急以清毒活血汤攻之。虚寒者，千金内托、参归鹿茸、回生济物等汤温补之。阴虚者，大剂八味丸之类，若不及时救治，变证蜂起矣。业痘科者，当以手次第按其痘顶，则空与不空了然矣。

漏浆论  ***************************
痘已成浆，而浆自漏者，此为元气虚弱，肺气不固也，宜保元汤加白术，漏孔以松花粉之类扑上。
一　名蛀痘，谓表虚腠理不密，元气不固也。按此必皮嫩薄，浆不稠黄。误于表散者，每有此患。

溃烂论  ***************************
此因当散而不发散，不当散而发散，及有热不清，虚而误攻，后皆溃烂。
有脓浆充满，而溃烂作臭秽气，多由痘出稠密，药力攻其长浆，浆足而溃烂流脓作臭气，虽见皮薄，犹喜其脓成毒解也。若身热不结痂，清表败毒汤主之。若不热不渴，唇淡食少，手足冷，不能依时结痂，须大补气血，助其收靥，宜温表调中汤之类。
一　脓成不收，反致溃烂，或和皮脱去者，此名倒靥，毒气入内也，急须大补中气以托其里。

擦破焦乾论  ***************************
痘浆务其充满，若不满，面痒燥，擦破出血，随即焦乾，如锅焦样，此阴阳气血皆虚也，主十全大补汤。又有一种长浆不浓，浑身俱是淡白水泡，形如灯笼，及回水之际，燥痒异常，擦破微有血水，随即焦乾，此脾命两败也，主回生济物汤。然此二证皆不治。
愚亦遇此痘证，其人年十四五，痘出稠密，头面胸背，皆如锡皮，洁白无红晕，身凉，肉与痘皆不肿，目不封，小便清长，大便泻利，下身间有铺红淡处，各处按之，只有一二分清浆，陷而不起，痘密又无可诊脉处，余辞不治，跪而求之，奈家贫难用参、茸，一日一夜，猛进蜜耆斤余，幸其人能食，燕窝、老鸡蒸煮，亦加蜜耆，外用附片四两，煮羊肉频进，方中耆、术、归、附、肉蔻，绝不停止。晚间面部犹擦破焦乾，泻反加甚，浆全不长，死可必矣。彼乃遵余法，猛进不休，后竟安好，不亦异乎？

痛痒虚实论  ***************************
诸痛为实，诸痒为虚，《内经》言之明矣。然所谓痛者，非头痛、腹痛、腰痛、口舌咽喉疼痛之谓，乃脓浆充满，痘粒高耸，内实作痛，吉兆也。用生白芍一钱，酒调末服之，立止。
痘当行浆，及脓浆不满，与回水之际，作痒异常，此属内虚，急宜大补气血，助其足浆，晕若红紫乾枯，即用清毒活血汤；淡红淡白，即用千金内托散、参归鹿茸汤、回生济物汤之类，必使浆足，而痒乃止。外用芥穗末，将棉纸紧捲成筒，火上点燃，按灭火焰，隔一二层竹纸，于痒处焠之。用打马鞭熏，茵陈熏亦可。
有污秽触犯痒者，烧苍术、红枣、黄茶、檀香解之，甚者再服和平汤，使芬芳味达，自愈。
痘疮始终，气以载之，血以养之，气充实则禁固其毒，不得横行，故紧实作痛，痒为邪气横溢，氾滥皮肤，不任约束，此正气亏极。
有痘初出，风热作痒，表未解也，荆、防、蝉蜕、白芷、升麻等类主之。
一　痘干作痒，宜养血滋阴，如十全大补之类。
痘湿作痒，宜补气去湿，如参苓白术散之类。
一　脓成痂结而痒，邪去而正将复也。
一　谓初终作痒，皆主阳气虚寒。
一　有卫气不充，脾气不健，营失所养而痛者，此虚痛也。如无火证火脉，身不热，二便清利，即须补气。

紫浮萍论  ***************************
痘名浮萍，如浮萍之丛聚也，名之以紫，因其色而名也。此时行出痘中，必间有紫浮萍者，或二三十颗，聚成一片，或五六十颗，丛聚一堆，甚至百十颗，凑合一处。其萍之颗粒独小，周围之正痘独大，只见小小颗粒，黏连一片，俱是紫色，根脚亦紫。其证有七八处十馀处者，凡长浆时遇之，如见正痘亦紫赤，即宜内服清毒活血汤，外搽拔毒散，日搽四五次，则毒气尽行拔出，正痘长浆，彼亦长浆，皆可按期回水。如正痘淡红属虚，则但从虚治，不过敷拔毒散而已。慎之，不可以浮萍色紫为热，惧用峻补害事。朱豫章曾治此证，先医误用寒凉解毒之剂，至八日痘皆平塌，全无脓浆，乃猛进参、茸补剂，外敷拨毒散，脓乃充足，各处紫浮萍亦长浆。有谓紫浮萍尽属热者，可尽信乎？愚治痘常见元气虚弱者，亦有紫浮萍数处，小而丛集，正痘色或淡红淡白，以大补催浆，无不助效，慎不可泛用清毒活血汤等方也。

痘疔  ***************************
疔乃毒气凝结而成，险逆证有之，贵用灯火、挑拨、拔毒、化毒四者而已。
痘疔外形独异，根脚独大，硬而不软，少则以灯火焠之，又用拔毒散搽之，不消，则以银针挑拨痘顶，必出紫血，以绵拭净，随用四圣膏填孔内，自然化毒去疔，烂去根脚，脓水淋漓。
一法　用独蒜切一片，放痘疔顶上，用艾绒作丸，燃放蒜上，灸三壮，痘疔自消。
有初见红点，渐变黑色，其硬如石者，此肌肉已败，气血中虚，不能化毒。有中心黑陷，四畔突起戴浆者，此血随毒走气不能充也，此与疔异而同危，主人参内托散、六气煎加川芎、红花之类，外敷拔毒散。
一　辨痘疔色黑坚硬，其形独大，针拨不动，摸之则痛，或捻之有核，痘未出，疔必先出，色或先紫赤后黑，先黄后黑，先灰白后黑，一起即黑，亦自不定，俱急宜挑拨，去恶血，涂丹方，形壮脉实者，或服消毒饮子。疔痛如刀剜者不治。

痘贼  ***************************
贼痘较之众痘，颗粒独大，先微含水浆，中脐有黑色，后必带累众痘，不得依期起发，故名为贼。痘疔根脚微肿，外形独大，贼痘外形虽大，根脚不肿，以此分别。若见有此，即以灯火焠之，多者恐灯火难受，但日搽拨毒散四五次。
贼痘依期而出，只有二三颗，其形甚大而带浆，其色极红而带润，易长易灌，脓亦稠满，色亦佳，倘误认为稀，至靥后未有不腹胀喘急而死者。盖贼痘能盗周身气血而尽附之，故易长易灌。又离众痘先出，若头目一般，故又名痘揽头，急挑拨，搽拔毒散。
又贼痘皮软，不甚碍手，初出便如菜豆，两三日便大如棋子，带浆肥润。

水疱  ***************************
顺证必次第长浆，决无水泡间集，此证皆因元气内虚，脾亏湿盛，不能送毒成脓，以致毒伏于内，水溢于外，氾滥于脾肺之间，不作浆而作水泡，惟大补气血，或十全化毒汤，如耆、术、参、茸、芎、归、苓、桂、姜、附之类。

痘母  ***************************
三两成丛，脚根坚梗，或多带紫赤，或身上红肿结硬，似痈非痈是也，或主清毒活血汤加减，外涂拔毒散。

信苗  ***************************
初发热时，面部上忽出有痘，名曰信苗，此痘之将发，而毒气之标也。色红而软，涂以拔毒散；若红紫坚硬如鱼目者，急挑拨拭净恶血，涂丹方。
一　面部见苗二三颗，依然起发灌浆收结，以纸燃照之，皮肤之间，隐隐有红点伏藏之意，不急补托，至毒气羁留日久，不勃然而发，其势莫禁，即毒反复入，内攻而死。予尝见有面部已报苗，形复退缩，照脉色补之，神亦清爽。如未尝出痘状，急与峻补，或越四五日、七八日，忽又身热见苗，则知气虚不能送毒者，虽已报苗，犹不能齐透也。

妇人出痘论  ***************************
妇人天癸至后，气血常多不足，如发热之时，正遇经来，此热从血解，若四五日不止，恐热入血室，血必妄行内动，反令中虚，或主柴胡四物汤加气分药，极力托苗，兼防热邪乘虚入里。若非经行之期，于发热而经忽至者，多因毒火内炽，逼血妄行，审有热证热脉，或以清毒活血汤加减托苗，痘出经止方愈，若迟则毒气日炽，正气日衰，内虚伏陷矣。又有元气衰弱，不任毒气攻冲，以致血无所统领，随其故道而出，其势有气陷血脱之凶，若不急为峻补，加以阿、艾止血，则毒即入于血室而为害，正气亦听命于毒气，不能送之出外矣，有不腹胀内喘者乎？又如起发灌浆时，适遇经行，三四日不止，必难起发灌浆，或平塌，或淡红，或灰白，或黑陷，急用十全大补汤，加炮姜、阿、艾、附片，若更兼寒战咬牙，喘满身热神昏者，为内脱不治。又起发灌浆时，经水适来，或口喑不能语者，以心主血，舌乃心之苗，血去则心虚，心虚则少阴之脉不能上荣于舌，故卒然失音，主保元汤加志肉、枣仁。又经不断之时出痘，发热神昏，语言狂妄，循衣撮空，如遇鬼祟状者，此经行后血室空虚，邪热乘虚而犯冲脉，宜柴胡四物汤合导赤散，其有阳脱者，脉证自虚，宜审别之。亦或有阳极虚，又误用寒凉，致令孤阳浮越，全不制阴，血得氾滥，痘乃淡红伏陷，其人畏怯，如见鬼状，此名失志，而阴阳已离绝矣，急用回阳救急汤，倍参茸姜附，以图万一。又女子一向崩漏不止，气血已虚，若再感患痘疹，则必不能任其毒，宜十全大补汤去桂，加炮姜、乌贼、阿、艾，以大补气血为主。若虚而且寒，血色晦暗清淡，宜偏于扶阳，以制阴邪。又有血海乾涸，经水不通，适逢出痘者，宜调其心脾，使里气得和，邪无留伏，而痘自外出，不然，毒郁于冲任之间，非锢闭为害，即迫血妄行不止，且即为喘急，为腹胀，为伏陷矣。
至于孕妇出痘疹更危，先辈谓托痘即贵安胎，主四物汤，参、术、砂仁，有热再加条芩。予谓人无二处受药，治病只有一理，审得阴阳虚实无讹，自使痘疹胎孕皆愈，且有诸内者形诸外，岂有已见之痘疹宜补，隐藏之胎孕宜凉乎？此所以但当详治痘疹，不必疑有两等药也。
有孕妇出痘，正当盛时，忽临正产者，势必气血俱虚，宜十全大补汤，加炮姜、乌药。虚寒者，加附片；腹中微痛者，恶漏未尽也，加楂肉、木香、炒枯黑豆之属。若寒战咬牙，腹胀不渴，肢冷身热者，脾胃内虚而外假热也，宜参、茸、耆、术、归、附、木香、砂仁之类。有因痘胎落者，元气重虚，宜倍补益。
有产后半月十日之间出痘，此气血新虚，以大补气血为主。大抵男女婚嫁后出痘，元气已经发泄，宜以培补为主，其痘亦不能如小儿之尖圆红润黄蜡，但求其顺而已。

不能言论  ***************************
此证痘疹中皆有，一有风寒外袭，壅闭肺窍，咳嗽失音者，参苏饮散之。
一　有火邪上炎，肺金受制，气道闭塞而声不出者，甘桔导赤散主之。
有上焦阳虚，声位小不出者，此心肺不足。盖心主血，肺主气，痘密则气血俱损，故声不出，或保元六气煎、回生化物汤加减主之。
有下焦阴虚，左关、尺脉虚大，而声不出者，病在肝肾。盖肾为声音之本，精血耗竭，水亏肺涸，音乃不出，宜滋阴益水，或大补元煎、十全、八味主之。
有下焦虚寒，元阳不充，脉或虚大迟软，或紧细微弱而声不出者，病在肾中无阳，以阳主气，阳衰则阴邪益盛，真气反受其欺侮而散失，且有以郁抑锢蔽之，俾不得升，非重用姜、附、参、茸、耆、术莫救。
有痘晕紫赤焦黑，以致口动，啼泣无声，身热便闭，此毒火伤肾也，不治。或以归宗汤之类救之。
有咽喉有痘，阻塞气道，肺经受热，加甘、桔、连翘、牛子，有误服热药，痘疮焮赤热甚，咽痛失音者，凉膈散去硝、黄，加减主之。
有声哑而烦热焮痛，呻吟作渴，欲饮冷水，大便不通者，此心脾实热，急与清凉解毒。
洁古云：痘疹未出而声不出者，形未病而气先病也；既出而声音不出，形气俱病也。其治法从可悟矣。总之痘疹失音，若非有火证火脉，皆宜猛进补剂。

痛论  ***************************
痘初出而痛者，多因毒气伏郁，不能透达于皮肤之外，或升麻汤加减。
有痘出稠密，毒盛血热作痛者，加味四物饮。
有一二处痛甚红肿者，此馀毒欲发痈也，大连翘饮。
有平坡漫肿，亦无红色，此阴毒发也，或大补阴煎。
一　有遍身如啮，而痘色紫赤者，此瘀毒壅滞，最凶，急宜清毒活血。
一　身后痛，属太阳，宜羌、防、甘草。
身前痛，属阳明，宜升、葛。
身侧痛，属少阳，宜柴胡、连翘、防风。
四肢痛，属脾，宜防风、酒芍、甘草。

头痛论  ***************************
此有邪气与真气相搏，壅遏毒气，上干清道者，故毒热上腾，与风热郁闭，皆能为患。如头面痘出稠密，身体壮热，二便不利，痘晕紫赤，滞暗闷乱，昏痛烦躁，口渴者，毒火上蒸也，大连翘饮加减主之。如风热郁闭，清解散。
有痘晕淡红灰白而痛，此元阳不足，真气散失之证，以头为阳之首也，急重投耆、附、参、茸。

腰痛论  ***************************
凡痘疹正发时，腰痛最凶，以腰为肾之腑也。若果毒火亢极，真阴不能胜邪，频频作痛，急宜救热存阴，如败毒和中、归宗汤之类。愚谓痛缓者，先与升提达表，大剂地黄丸料，加升麻、白芷。至肾大虚而痛者，尤宜倍加滋阴补肾之品。
一　说太阳之脉，夹脊络肾，痘毒由膀胱直入少阴，宜泄少阴之邪，以通太阳之经，主人参败毒散。予谓脉证皆实，痘未见点，毒伏郁而腰痛者可用。
或肾气虚陷，不能传送外达者，必用理阴煎，少加羌活、升麻，或大剂八味丸加升麻。
冯氏治腰痛疲惫，六脉无根，发越不明者，谓其阴阳两亏，脾元中气甚弱，重用熟地、白术、人参、上桂、当归、炙草、升麻，则知腰痛未有不救脾肾者。
薛氏治一男子，年三十，出痘色紫，作渴饮水，腰痛，足热耳聋，谓肾虚之证，用加减八味丸，煎与恣饮，热渴顿止，佐以补中益气加麦冬、北味而愈。按：此证似可用归宗汤之类，乃极力补救肾元，则知腰痛未有概用泻热者。
又治一人，十三岁，出痘色暗，两足及腰热痛，便闭，咽舌乾渴，引饮不绝，亦用加减八味丸料，作大剂煎与恣饮，至三斤俱证悉退，又佐以补中益气、十全大补，各十馀贴而痊。
又治一男子，年二十馀，发热烦躁痘暗，足热腰痛，用加减清毒活血汤一二剂，证减，再用地黄丸料数服，灌浆收靥。
按：此皆真阴不能胜邪之故，乃不专清毒，极力救阴，真所谓识得标先治本也。况有元阳不足，脾肾虚寒者，尤不能送痘毒，每致毒伏肾经而为腰痛。治法早在温补脾肾，更用不得一毫清毒药。世人一见腰痛，昧者肆进苦寒，知者反束手无策，曷于此细参之。
腰痛外治方，用热麻油按痛处揉之。

痘生虫论  ***************************
此皆湿热所化，毒流皮肤也，虽冬月亦有之。一方以柳叶铺下，令儿卧上，则虫自死，香油调干柳叶末敷之亦效。

痢疾论  ***************************
痘后泄痢脓血，为五液注下，脾肾虚寒之候，若用苦寒立毙，当从痢证法，审虚实治之。
一　有泄利脓血，为馀毒未尽，热移大肠，或用四苓加芩、连、山栀、木通、连翘。
痢下晦淡，此水液清冷也，补中、异功，姜、附加之。

喘咳论  ***************************
咳嗽者，有声有痰也。有因痘而致肺热者，杏苏饮；一有气虚腠理不固，风邪侵肺，而咳吐稀痰者，参苏饮；头痛身热鼻塞，风寒也，芎苏散；如咳嗽不已，无表证者，此肺虚为痘毒所乘，补肺汤；喘胀便秘者，肺热也，黄芩泻肺汤；有汤入口，即咳而吐出者，肺胃热痰胶固也，先与栀子豉汤探吐；面白手足冷喘促者，虚寒也，白术散；痘形乾红，腹胀便秘而喘，毒盛气壅也，宜清火解毒。一有气虚不能逐邪外出，毒伏于内而喘胀者，大补以托之。一有泄后喘者，脾气下陷，虚火上拥，下气不续也，补中益气汤。一有吐后喘者，胃虚不能制伏相火，六君子汤。痘出四五日，伏陷喘胀，痘晕淡红，尤宜急为峻补攻发。若浆半足而倒靥，喘胀脉虚，晕淡红灰白，更凶，急宜大补以托之。有误用参、耆而喘，痘晕紫赤，枳壳汤。有痘密以致鼻塞，口气呼吸不匀，似喘而实非喘，不得误治。结痂落痂后咳嗽者，乃卫气虚弱，腠理开张，宜人参清膈散加减，如参、苓、耆、术、归、芍、甘、桔、地骨、桑皮、百合、紫菀之类。如咳而大便溏泄，小便清利，精神困倦，身无大热，而不渴者，虚候也，须补益之。咳久不愈，肺气不敛也，敛之润之。一有气血不足，风寒在肺而喘者，或金水六君子加减。总之，实者声粗有力而长，虚者声微无力而短，吐泻后喘，倒靥时喘，大汗后喘，皆为元阳不足，肺气将绝之兆，急宜参耆鹿茸合回阳饮。
一　有外感寒邪，鼻塞身热，头痛胸满，恶寒，苏解不应者，虚则佐补以发之，如属寒邪深闭，再加麻黄、桂枝。

咽喉论  ***************************
痘出最要咽喉清利，若毒火上熏，咽喉肿塞窄狭，不能呼吸饮食，疼痛哑呛，宜如圣饮、甘露饮、射干牛子汤选用。血热咽痛者，紫草饮。
一　有咽痛发热，手指初捻似热，捻久则冷，脉迟微者，脾气虚也，异功散。
有大便溏泄，饮食不进者，慎勿误用寒凉，致损脾胃，而变吐泄痒塌。
有咽痛足热，小便赤涩频数，此三阴虚，无根之火，循经上至咽喉也，主六味丸加拣冬、北味。

渴论  ***************************
痘前渴者，多宜清金；痘后痂落渴者，多宜大补元气。
一　烦躁、谵语、壮热，痘紫作渴，竹叶石膏汤加减。
一　大便黑，小便利，少腹胀，喘急而渴，恐有瘀血，犀角地黄汤加桃仁、红花、归尾之类，此证痘后馀热未清，或间有之。
一　泻泄发渴，手足俱冷，饮沸而不知热，痘又或伏陷黑暗者，属极虚寒。
一　烦热作渴，面赤睛白，为肾经虚热，六味丸加拣冬、北味恣饮，以救肾家将涸之水。
按：有火脉火证发渴，始终不可温补，虚证脉虚发渴，始终不可清凉，脉证固所宜，凭痘晕尤其大要。

面色论  ***************************
出痘面微赤者顺，赤甚为热，原不同阴越阳飞、面赤戴阳之谓。
㿠白者多虚寒。
一　肝木剋土，面色青者，逆，急用四君子、理中加升柴，调补脾胃。
有痘毒风寒相搏，凝滞肌肉，遍身皮肤色青，或用夺命丹之类表发之，虚者主温中散寒之法。

口喷秽气论  ***************************
此证多有阴邪上逆，逼其胃阳于外，故臭，宜附、术温中。痘晕淡红灰白脉弱者，即当以寒论，况寒之甚者，反多唇口俱烂，所谓龙雷之焚燬至速也。
有牙根肿烂成疳者，此阳明热毒内攻，宜甘露饮加连翘、牛子之类。
一　有误补，以致毒火熏炙脾胃，臭气难近，攻于齿颊，上下唇红赤焮肿，满口糜烂，身热，二便不利，急宜清解，如竹叶石膏汤、清毒活血汤、归宗汤选用，庶免脾胃溃烂及牙疳之患。
一　舒舌为脾热，弄舌为心热。

痘疮黑色分辨论  ***************************
痘至变黑，本为凶证，钱氏谓为不治。陈氏谓白属气虚，黑属血热，必须凉血，中黑陷而外白，起发迟者，凉补相兼。朱氏丹溪谓黑陷青紫者，百祥丸下之，亦以黑为热。九吾豫章，虽明于治痘，未尝以黑为寒，惟薛氏立斋，谓黑陷为寒水所侮，主于寒；张氏介宾，谓黑陷为气不足，血不活，亦主寒。余谓此难拘执，如身热气粗便闭，痘由紫赤变焦黑者，定属热证，至中脐黑陷，外白起发迟者，皆正气弱极不能透达，即主于寒，凉补相兼，治殊未当。朱氏以清凉为事者也，宜其以黑为热，但青虽为肝证，亦每主风寒所袭，及脾土败坏之应，概以为热尤谬；立斋谓寒水侮者，必由吐泄厥逆，寒战咬牙，痘晕由淡红灰白所致，虽盛暑亦可重用参、茸、耆、术、附、桂；介宾谓气不足者，亦由淡红灰白，脉微身凉而来，参归鹿茸汤、回生济物汤，宜为猛进，绝不可以黑为热，反生顾虑。从此亦可悟麻疹之黑暗，多属虚寒矣。至于《准绳》不长于治痘，谓有初出时，隐隐有黑点见于头面，自三四朝至六七日，黑色如故，不见红色，形如珠圆，行浆充满光润，渐渐稠黄，名曰黑豆，亦有所见而然。今人皆以变黑为肾经之痘，谓肾水乾枯之象，不知血热毒盛，起初便乾枯红紫，至六七日倒靥变黑，与初出便黑润者不同，且与虚证灰黑迥异。其有一热腰下便见黑点如蚤咬者，毒气甚重，最凶，又不得疑作黑豆。
有触犯妇女经气，及诸厌秽变青黑者，急取红枣、檀香薰解，用月月红揉碎，和紫茸水酒泡服。
有触犯风寒变青黑者，苏解之。

夹斑夹丹夹疹论  ***************************
痘者夹斑而出者，初见痘苗一二颗，其空处及遍身所出，俱红赤小点，而无头粒，不见高耸，多随出随没，此斑也。
夹丹者，初见痘苗一二颗，遍身红赤成片，如云头突起，此丹也。
夹疹者，初见痘苗数十颗，遍身通红，碎碎纷纷，形如麻疹，其实大痘夹疹而出，疹为脾肺两家游火，俱宜黑参升麻汤一二剂，诸证自退，正痘自出，其痘必不稠密（愚按：三证亦有属虚者，倘脉微，热缓，形弱，痘晕不红紫，多是虚证，即斑有假阳之谓也）。予尝治痘于正痘未出时，遍身红点，察其形证脉气皆虚，即重用耆、术、归、桂一二剂，斑疹随退，正痘渐出，遂连进温补，痘自依期起胀灌浆收结，此可见不当尽作游火施治。
一　有痘后发赤火丹瘤者，流移红肿，其痛手不可近，多因蓄火太甚，不能发泄，郁于肌肉之间，最险，宜元参清肌散，外用磁锋砭破去紫血，敷拔毒散。

盖痘疹论  ***************************
有痘浆充满，初转褐色，忽通身大热，当先看脐之四围，腰间如有小红颗粒，此出解毒疹也，名「盖痘疹」，宣毒透疹汤，以尽托之出外，后或用大连翘饮加减，一服自安：按此证多因极力用药催浆，过于温补，热滞脾肺者有之。

痘后发痈论  ***************************
痘当灌浆时，不能及时足浆，及结痂之后，遍身发热蒸蒸，毒气凝聚于一二处，红肿坚硬，此馀毒未尽而发痈也，亦有误服温热补剂，脾肺壮实不受其毒者，以大连翘饮一剂解之。其红肿高耸之处，宜外敷三豆丹，可消则消之，不消则攻破出脓，脓尽用生肌药，贴万应膏自愈。
愚按：痘浆不满，必定生痈，尝见一贫女数岁出痘，全未用药催浆，后遍身生痈，红肿痛苦，口渴便闭，且多溃烂，壮热不食，予给以三豆丹满身搽敷，与大连翘饮加生耆、生地、庄黄一剂，顿愈，后又稍与清毒活血而安。又有一痘稠密，浆未足者，亦生痈，与以三豆丹、大连翘饮亦愈。是痘痈每多实证也。予又治刘蒲庵之家君，及舍侄女，皆因痘多水泡，皮薄浆清，后皆于颈项下发痈，并不见红，亦不见大热，不甚痛，脉仍虚弱不滑数，痘之疤痕甚淡，皆极力峻补，稍加炮甲以达病所，一自消，一溃而愈。则知凡证有虚实，宜加详察也。
一　有痘，先浆不充满，回水之际，发热蒸蒸，颈项两手两腿，平坡漫肿，不分地界，又不见高耸，毒无头脚，痛苦十分，亦无红色，与皮肉一般，此阴毒也，不治。当按脉证极为补救之，如参、茸、附、桂、耆、术、归、地、炮甲、皂刺之类。总以痈有形迹，脓成毒解，为可望生。
一　痈毒先前虽实，至日久溃后，而脓血多不出者，宜十全大补汤，扶元解毒。

凶证辨论  ***************************
初出见而涵水，乍起发而戴浆，脓未成而乾黑，囊未满而萎黄。四语最为包括：如痘出便含清水，此名涵水；有众痘皆未起发，独有一二粒，乍起黄浆，为戴浆；如痘形大而软，又恐贼痘，脓未成而根脚乾枯，顶黑陷，名乾黑；浆未满而根脚平塌，若有黄浆之意，为萎黄，皆在不治。故治痘者，报苗之后，即当时时审看，早辨虚实救之。

子来救母论  ***************************
痘先平塌，用药催之，复又出细小痘粒，随出随灌，至子浆充满，毒已化其大半，母浆亦渐次成脓矣。若痘已平塌难起，所出小痘，又随出随没，不见长浆，是正气已尽，不能长养矣，尚何法救之哉？

似痢非痢论  ***************************
有痘后便脓血，腹中间或作痛，但不里急后重，以清水试之，觉浮动有痂皮样，此因肠胃有痘，收结滑下，或见有热，稍清解之，但此多不腹痛。
一　痘后肠胃发痈，皆由痘毒不能尽托于外，脓浆不满所致，亦每由痘晕紫赤，不与清解，以致热毒留伏，其发必先腹痛，脉必滑数，以大连翘饮解之，或可内消，如已成熟内溃，便出脓血兼有，一二日腹痛自止，亦用大连翘饮一二剂，但不可过下，以痈毒既破，元气又宜培养。

痘后毒火攻目论  ***************************
前人皆云目中有痘，独聂九吾、朱豫章云此非有形之痘，乃无形之毒也。痘至不能充浆，及回水时，外见身热头痛，眼胞红肿，不能开视，而毒火已攻目矣，此时若用清毒保目汤一二剂，尚可解上攻之毒火。故入目之毒，必作于收靥之时，其为无形之毒益明，且目有阴阳，左阴而右阳也。目有五脏之分，黑珠属肝，大小眦属心，白珠属肺，黑珠中之一点真水属肾，眼外之上下皮属脾。痘后坏目，翳膜独遮瞳人、黑珠，岂心与脾肺不受毒耶？缘痘出稠密，先借五脏之真气送毒，即借肾中之真阴真阳，灌浆收结，迨不能足浆之后，毒火上攻，急用清毒保目汤一二剂，庶免目患，失此不治。毒火愈炎，攻脾，两眼胞红肿；攻心，大小眦皆红肿大痛；攻肺，白珠红丝障蔽，日夜啼哭，痛苦异常；内动肝气，恼怒实深，致肝家相火，与痘之毒火，内外夹攻，安有不焚燎肝木，烁干肾水者乎？且肝乃肾之子，肝既受火，肾必力救，肾中之真水有限，安能制伏毒火，可保肝不受害乎？既莫保肝，肾亦受困，肝部黑珠之翳膜，渐入瞳人而目坏矣。有翳者，服清毒拨翳汤一二剂，切不可概用寒凉，冰凝血脉，亦不可点香窜药，责效旦夕。按：有过于温补攻浆，毒火上攻，眼中生翳，如有痘形，服清毒拨翳汤即愈，或吹摘毒丹。左眼有犯，焠右手掌心灯火一炷，右即焠左皆效。于眼中稍见红丝，即频点胭脂水亦效。

甄别是非论  ***************************
痘疹虽有专科，立论恒多疵谬，历观请书，殊难尽收，惟朱豫章宗《活幼心法》，永为合理，然于麻疹，则犹一于清凉，亦书之无全辟也。惟立斋、介宾、进贤、楚瞻诸公，论说常多精义，惜书繁，难于攻阅，治疹亦未必尽得真诠。是以乡邻赤子，每多困于庸工之手，一遇痘疹，竟成沿门阖户之凶，殊堪太息。其家藏先辈名书者，又复不知取裁，见清凉解毒，则喜而从之，见辛温补助，则畏而止之，所以必误，亦皆因前人辨理未明，指示未真故也。他如魏桂岩云：始出之前，宜开和解之门，岂无始出即宜补助正气者？翁氏则首重解毒，且谓气虚不能出者，只须微补其气，不可轻用黄耆，恐腠理密而难出，则是升、葛可以肆进，肌肤无嫌松懈矣，害岂浅乎？至立意解毒，抑解之即轻，或可不出耶，其谬已甚。更可议者，五六日起发之期，宜用清凉，八九日后，方用温补，吾恐虚者纵不投以清凉，延至八九日，亦必补之不应。钱氏恐肾气太旺一语，示天下轻易泄肾，尤其不法。刘氏河间、王氏海藏，宗其说而一于寒凉，致令冤沉莫白。陈氏文中，矫其偏过于温补，是以偏济偏均之误也。丹溪欲酌乎其中，而仍偏于凉，谓痘密则毒盛，多服寒凉解之，全不顾虑脾肾，并视一齐涌出者，俱作热治，悖理实甚。王氏谓痘为胎毒，旋覆谓有鬼祟，语言自相矛盾，胸中已全无领悟，首立代天宣化一方，以为奇特，重在人中黄、芩、连、庄黄、川柏之类，昊天顾有是化欤？张氏虽多集前言，而不得其要。痘科因以不明，而前人之于麻疹，更无一言温补之法，先后次第，拘守成方，不应者谓之不治，绝不归咎药误，可长叹也。愚遍览群书，仰体金鉴，别有会心，每证必分别虚实二候，亲切指明，而麻疹尤为论辨精审，处处皆徒从阴阳五行会来，语语却自先圣先贤体出，以公同好，虽极知僭妥，亦未尝无补于医学云。

预先调养身体论  ***************************
既欲布痘，必先保体，脾胃固宜坚强，肾阴尤须完固。阴之衰者水不足，不足则血亏乾涸，焦枯之病可虞。阳之弱者火不旺，不旺则虚寒淡白伏陷之灾可必，故必先补水火，以为气血之根，力培中土，以为生发之道，两者皆无所亏，斯万无一失矣。主厚生汤，随脉气酌用之。有阴极亏者，非多服八味或六味加拣冬、北味不可，阳极亏者，仍不宜混加阴药。

不可布种论  ***************************
躯不健旺，脾肾不足，或大病后，多生疮疖，元气未复后，皆不可布种。
地方出痘不清洁，多见逆证，是为时令不清，不可布种。
苗不佳，及取自病中，由诸险逆来者，皆不可作种。

选苗论  ***************************
痘犯诸逆，及浊处流清，夹紫浮萍，痘疔、痘贼、痘母者，皆不可用。
痘苗必选苍蜡、尖圆、红润、坚厚者吉，切记不可用薄而不厚，平而不尖，粉白而不苍蜡，滞黯而不润泽之苗。盖好苗得天地阴阳清正之气，味亦甘淡，即痘之多有数百颗者，亦可作种。丑苗味麻辣苦而臭，色亦乌晦不明亮。

饮食论  ***************************
饮食亦可以养阴阳，药补恒不如其食补。痘自发热至报苗，三日之前固宜稍禁油腻，亦岂可如僧道用斋，予每令人暂食蒸蛋烘鱼极妙，亦可谓斋之至者也。及至出齐，即令食老鸡、羊肉、鹅肉、鹿肉、鸠鸽、鲫鱼一切荤物，虚者多用蜜耆蒸鸡、鹅，寒者且加附子煮羊肉，必以能食为贵，痘后亦无所禁，猪肉亦可常用，但不宜油厚耳。

避忌论  ***************************
腋下狐臭气，房中淫液气，远行劳汗气，沟粪浊恶气，妇人经候气，诸疮腥臭气，柴烟鱼骨气，葱蒜韭薤气，煎炒油烟气，醉酒荤腥气，麝香燥秽气，生人往来气。勿惊骇恐吓，勿相对哭泣，勿引说不祥，勿对面搔痒，勿家中淫秽，勿对梳洗头，勿对面扫地，勿令僧道人，勿家中咒骂。

治惊搐灯火（虚证忌用）  ***************************
两手曲池各一穴，两手虎口各一穴，两足三里各一穴，两脚鞋带各一穴，两脚大指与次指相近之桠处俗名脚虎口各一穴。
男从左上焠下，女从右焠下，焠毕抱定睡一时辰。

逆证广类  ***************************
抱鬓、蒙骩、锁眼、抱鼻、锁口、锁唇、脱发、托腮、囊腹、鳞坐、囊毬、抱膝、鼠迹、叠钱、环珠、蚕种、燕窝、鹤顶、檮杌、石血。
此证皆宜外涂拔毒散，仍审正痘形色，按虚实治之，自愈。


二集  ——————————————————————————————————————————————————————————————————————————————————————————

脉要  ***************************
楚瞻曰：脉为脏腑，虚实之据，水火气血之征。正痘之出，全赖气煦血濡，更赖真水真火，以为气血之根，而后煦濡有力，所以报苗时，即宜预为调治，或自先天而资其水火，或从后天而培其气血，以为灌浆计。苟气血一衰，充贯自难，毒火无从消化，重则内攻脏腑，轻则变生诸证。矧有等婴儿，受质浇漓，有真阴不足之辈，尤多元阳不充之子，极虚之候，每多难出难脓，若徒守古法，始也，惟疏表清里为事，则表虚者不任约束，任其一涌而出，将气血充贯不周，定有难浆难靥、痒塌空壳等类；里虚者中气愈馁，无力载毒成形，蚕种蛇皮，变百出矣。继也，以清解为事，则阳虚者冰伏于中，阴虚者枯涸于表，水火不行，无形之化，气血难成有质之功。且禀薄之人，一经发热数日，元气已伤于中，再加疏表攻托，气血益耗，痘之少者，犹或不伤性命，痘之多者，终恐绝其生机。惟于六脉洪滑有力，气实形壮者，从古法以解肌；六脉沉微无力，气弱神衰者，以温补而托里，俾中气不馁，斯逐毒有力，起胀灌浆，不谋而至；六脉弦数无力，或豁大无神者，可于壮水之中，佐以补火之药，使煦濡有情，则痘亦自出自化矣。
脉总六部，不越表里阴阳。七岁以上，五至为平，七岁以下，六至为平，过则为数而邪气实，不及为迟而正气虚。人迎紧，外感也；气口数，内伤也。浮而数，表热也；浮而迟，表气衰也；沉而紧实而滑大，里热也；沉而细弱而空散，元气脱也。痘疹之脉，浮沉俱宜带洪数，若弱而无力，则为阳证见阴脉，非峻补不可。至若浮而无根，雀啄、屋漏、鱼跃，不治。先师云：阿阿缓若阳春柳，此是脾家居四季。盖言六部阴阳，皆要有胃气，胃乃元阳之子，五脏六腑之本耳，故脉静身凉神宁者生，脉躁身热心烦者危。况六日以前，毒自内出，阳之候也，其脉宜动；六日以后，毒从外解，阴之候也，其脉宜静，反是则病，可不加意乎？

杂论  ***************************
脾为水穀之本，固不可以不补；肾为津液之源，尤不可以不充。土虽为水之防，水能制火之亢，毒火灼燔，肾水且涸，荣气败坏，脾土亦伤，故补脾不如救肾，养阴所以退阳。
按：治痘大法，大约阳可生阴，气能统血，惟阴极虚而阳独亢者，乃以救阴为主。热甚者，宜清利之，正所以存阴，岂专行滋补之谓而无泄法哉？
一　大热安静，为毒随热出，无妨。小热烦躁，为毒与热留，可虑。小便欲清长，大便欲坚实。
一　痂不著而壅肿，为荣血之淖溢。按：此为气虚不能摄毒，以致迫血妄行，宜大补气。
一　疮尽裂而皱揭，为卫气伤残。
一　便多脓血，为倒靥，宜审形脉调养之，勿过清凉。
一　形色者，气血之呈；气血者，形色之本。气盛则痘窠必圆满而周正，且气盛则血亦盛，痘晕亦必光明而红活。故气虚则顶陷，气散则窠塌，然间有气虚而不塌陷者，乃阴虚而血不化浆，气离血而空浮于上，是以虽见圆满而实为空泡，治宜十全大补汤，峻补气血，从真阴真阳源头上补来，若拘火载之说，岂空壳之痘可以清凉泻热为务乎？
一　血虚则晕淡，血惫则晕枯。按：淡则淡红灰白之谓，乃气血虚寒之甚，宜进参、茸、耆、术、附、桂，何得仅谓血虚？晕枯虽由血惫，亦为热毒枭炎，宜清毒活血汤之类，所以每多脉躁身热，气粗便闭，若昧于清解，则热炽毒深，肾水灼焦矣。
一　痘以养卫气为主，经曰：卫气者，所以温肉分，充皮毛，实腠理，司开合也。故卫气强则肉分坚，皮肤厚腠理密而开阖得矣。所以收敛禁束，制其毒而不得肆，乃色苍而蜡，形紧而实，浆浓而浊，痂厚而坚，自易收结。如卫气弱则肉脆皮薄，腠理疏而开阖失，所以不胜其毒，而毒得恣其猖狂，乃浮肿泻泄，铺红破漏，无所不至，非借参药以培补之，饮食以滋养之不可。
一　凡痘疹不热不得透，然太过则真元耗烁，有限之血，难抵无涯之火，血愈损而出愈难，故热甚脉滑，虽不可过用寒凉冰伏，只宜升发，而芩、连、紫草，有时亦不得不用也。
一　安静能食，勿谓便实可下，泻泄烦渴，恐是脾气下陷，肾中津液不得上潮，勿谓证热而妄投寒凉。
一　起胀时，热甚脉躁而无浆者，多宜清火退热，火热退而浆自行，若气血虚而作潮热不止，宜十全大补汤主之。
一　痘后潮热者，是犹产后气血大虚，所谓火从虚发，每于午后面赤发热也，宜保元、十全加减。
一　热虽微，而其人口渴烦躁，唇舌焦裂，小便赤，大便闭，是毒深而热亦深，故表不大热而里热甚也。
一　热虽甚，而其人口不渴，唇舌俱润，二便调，神清能食，是毒浅而热亦浅，表热里和也。
一　表里俱热，昼夜不休，种种火证，无论痘疹前后，皆宜加用芩、连，不嫌冰伏。若内无蕴热，不特芩、连禁用，即生地、丹皮亦宜慎之。
一　痘初出，色艳者皮自嫩，嫩则易破，须防痒塌。
一　浆清者，虽见成痂，须防后发痈肿。
一　头面先肿者，宜防易消而倒陷，此虚而毒肆之证。按：此为痘密应肿者言也，必痘先肿，肉乃渐肿，方顺；肉先肿，恐痘不肿矣，故必倒陷。
一　论气血，则以元气为主帅，气血为卒徒，元气一亏，则气血交会不足，气在内而外不固，血即载毒以出而为外剥，气在外而内不续，血即载毒以入而为内攻，惟智者补益真元，调理荣卫焉。然气血盛，固能逐毒，而火毒盛，亦能伤正，故治标治本，或标本兼治，有衡权焉。要之，补气血，以益气为主，补血为助，所谓气能统血也。
一　足浆时，痘顶有微白疙瘩，此血分有热，上冲痘顶，不能开化毒气，其痘晕亦必紫赤，药不宜辛温。亦有气馁，不能充贯巅顶，疙瘩如萎黄，其痘晕亦不老红，又当补气，不可误作血热治。

发热求情合论  ***************************
发热之际，时时恶寒，身振振摇动，如疟状者，其人卫气必虚，荣血亦弱，不能逼毒快出，致毒气与正相争，主温中益气加减升发。
按：素质阳虚阴盛之人，常多此候，即宜重用温补。亦有邪火外射，化而为寒，虽本来气血虚弱，亦不可遽投辛热，须凭脉证分别之。
一　有身热自始至末不退者，多由毒火太盛，首尾宜兼清解，若内证不退，当看痘形属何晕脚，及大小便何如以治之。如虽热而精神不减，饮食二便如常，痘自依期起胀，无干枯紫赤之象，此火里苗也，只须顺其自然，但调理气血，慎风寒饮食，痘既收功，而热自退，误投寒凉表发皆毙。
一　痘非重感风寒，闭塞腠理，毒壅难出者，荆、防、羌、葛之类，不可妄投，恐发虚其表，正气无力主持，亦任药力猛锐，毒势奔溃，一齐涌出。其形如面如㾦者，即不足之气逼而成之也，其色如疹如丹者，即不足之血竭而华之也。中气荣卫泄越于表，枯竭于里，邪在未解之秋，正无续运之势，定有伏陷乾枯无脓之患，此等奥旨，推之麻疹，亦何不然？故明手于毒邪出表之馀，定以培补气血为主。如阴虚火盛者，重用滋阴以化阳，加肉桂、参、耆，舞蹈之而弗滞；阳虚火衰者，急为温补以益气，少用芎、归以和阴，庶气血充足而为酿脓之具。人谓毒盛难于早补，不知毒盛而无气，血将何以逐毒化脓乎？惟随毒泄于表时，乘势急投扶正祛邪之饵，使毒气受正气之节制，则何往不宜？若至灌脓之期，始用汤补，气血已不能接续于中矣，毒气何从化泄？乘虚伏陷，有必然矣。今人但知以毒为火，清火以解毒，不知毒即为火，毒化而火亦清，毒凝而火愈郁，且毒之化必由脓，脓之来必由气血，气血之化必由真火，岂可以寒凉清解之乎？即使火之有馀，亦由水之不足。其有证实脉旺者，固可清凉寒下，否则，滋水便可以化火，更能养血之根，而为脓之本矣。况寒凉解毒，仅可施于腑毒疮疡，至痘为脏毒，属阴最深，必仗气血送出于皮肤，运化于窠囊，收结成痂，还元而后已。宁有内消者乎？宁有不成脓者乎？盖痘之成形华色者，皆后天气血有形之用也，运气血以成形华色；化脓结痂者，皆先水火无形之德也。惟其无形，故能致其有形，而有形之疾病难除，必求无形水火之真药以化。矧凡痘疮，及一切痈疽肿毒，皆因气血不和，偏阴偏阳，留结所致。偏于阴而气不足，在痈疽则为阴毒，在痘则谓气虚；偏于阳而血不足，在痈疽则为阳毒，在痘则谓血热，本气血中阴阳偏胜之故，原非气血外另有恶气所成，安得作有形之相，寒凉克削，而攻无形之虚乎？
凡放苗三四日，痘当出齐，若陆续不出，或隐于皮肤之内，不起发者，非风寒壅遏，及内热凝滞之因，必内虚不振之故，当察形气脉候，分别治之，不可稍缓。

痘晕不周正有芒角论  ***************************
痘晕以圆为美，晕圆则血聚于根下，毒亦拘束收敛而不散漫。盖阴必从阳，血必护气，气盛则血载毒以相从，气衰毒反迫血而妄动，不为脓浆，而成血泡铺红之证矣。其有晕之上下，渐次归附，而左右尚有芒角，或晕中有一处宽，一处缺者，皆属气虚不能摄血；有晕虽周正，但根下血色甚宽，不能如一线收束，尚属气虚不敛。夫气虚者，血固不聚，而气寒者，血尤退缩，以气寒则血亦寒，冰凝于中不能蒸发于外，顶则日见平塌，晕则日见淡散，浆则日见清稀，神则日见困倦，如禾苗之被阴雨浸淫而勃兴无，自此元阳亏损之咎，非从脾肺气虚之因，惟使离照当空，扫除阴翳，斯天地位而万物育，譬诸阳春煦和，草木畅茂，发荣长养，生息自不能已矣。然一线之晕，脓已成熟时，乃有此象。若方起胀之际，亦不嫌其稍宽，必渐渐来归，乃见气不过胜于血。如初起即收束太紧，血色又太红，则不可过于补气，恐温补之药，反为助热也。所以偏阴偏阳皆伤生化。
圣王之世，天地泰交，雨暘时若而后万类蕃生，则知调和气血，亦犹是燮理阴阳之遗意也。

汗下论  ***************************
治痘惟有温平之法，而无汗下之理，且伤寒表法，有风寒轻重之分，表证未解，有不可下早之戒，况痘必欲起胀灌浆，资借元气为益焉乎，何世谓初热即宜利之，误矣。故其初身热足冷，头痛脉数，与伤寒疑似之间，体气壮实者，或可解肌略表，切忌乱为发散以走失元气。若误服麻、细之类以汗之，则阳气尽出于肌表，遂必斑烂而脏虚，虚则腹痛自利，或作寒战惊厥，甚或里无阳气，乃作阴痫而死矣。或误用硝黄之剂以下之，则毒乘虚陷伏，或为腹胀喘急而亡矣。虽然，亦有不得不汗下者，如未出时，风寒约束，阴阳表里，不通畅流行，不取微汗，则毒无从外出，然可温以散，则温散之，宜表发，则以轻扬之药略为发之。更如大热不退，转增烦渴，谵妄昏沉，便溺阻塞，不省人事，此毒蕴肠胃，与穀气并结，苟不下之，则脏污蓄毒煎于中，宁无养虎贻患之虞。然轻者用枳壳、当归、麻仁、苁蓉，亦可通利，若首尾尤不可下，痘未出齐下之，则邪气不得伸越。痘见无里证，大便不秘结者，下之则毒气逆陷，既靥而津液耗竭，是以大便乾结者，下之则愈竭荣血、伤元阳。无知之辈，始见痘点，即不顾其所蕴轻重，出见自有次第，若惟恐其不透，松肌透表，用药峻发，祸不旋踵矣。

吐泻论  ***************************
痘先吐泻，有不必骤止者，有暴然大吐泻不已，神气欲绝，脉微欲脱，面青厥冷，恶证备见，反觉膈快神清者，是正气已脱，不久顿发喘汗昏闷而死。以吐泄每多脾肾虚寒，如实热，则便闭不泄利矣，急宜参、耆、附、术、姜、桂、二蔻救之，当知寒则神清膈快，不可玩视。至发乾呕发哕，尤为脾败胃绝，不治。

秘结及泄泻论  ***************************
二便不可太利，亦不可不通。一或秘焉，则肠胃阻塞，脉络凝滞，毒气无由而泄，于是眼合声哑，肌肉痘色俱黑，顷刻告变矣。治者惟使气血流行，则大便自无阻滞。苟因热气燥结于下，如手足心热，胁下有汗，口乾腹胀，身热烦躁，痘色紫赤，甚且变黑者，此热秘也，可斟酌下之。若因汗多，及多利小便，以致津液乾涸，不得滑润，亦如老人、产妇，气血虚弱，不能传送大肠，致使大便不利，更有不食而呕清水，面青而腹不胀，不甚里急后重，皆虚秘也，宜大补气血为主，佐以麻仁、苁蓉之类。下结者，又有蜜导法。至痘在四五日间，无他变而不大便者，乃气血成浆，勿以便秘为治。盖灌脓时，元气津液，皆为外用，若得数日不大便，尤助中气运育之机，倘有泄泻，即用参、苓、耆、术、肉蔻，升提而兜塞之，使中气不馁，痘自起胀，若听其泻泄，则变证百出，痘必倒塌矣。或因其身有大热，泻泄胀满，兼发口渴，误作热治，祸为更烈。盖此证或因食寒冷物，或过服寒凉药，里有寒而脾胃伏冷，荣卫不行，反令毒气内伏，不外达而下泄，痘必淡红灰白，不起胀灌浆，脉候必微弱，或迟紧散大无神，急宜温补透托。倘极力治之，而泻不住，则火土日亏，脾胃益弱，自见口渴益盛，阴津由此下竭，此时援下多亡阴之例，救阴不可，扶阳又终不应，必发为痒塌，速收速落，寒战咬牙，脾慢而死，凛之慎之。
夫起胀灌浆之时，无内证者，任其大便数日不行，不可妄加下剂以耗泄其气血，固也。而世因以便闭为贵，甚至壅热之证，不特不敢下利，反加补托温热之药，以禁固之，使壅热愈加，痘毒不得伸越，正气不得舒畅，热毒壅极，走注下焦，忽而大泻，元阳骤脱，遂为不救。是皆助热，热为害之过也，急宜凭脉证痘色微下之。至于痘后，自下黄黑，及利下痂皮脓血，而表里无恙者，此馀毒随利而下，缘脏腑中有痘故也，不宜收涩，惟解毒调中，补助气血，毒尽而利自止也。

不食及能食论  ***************************
出痘喜其能食，痘未出齐而不食者，但托其痘，痘出自能食也。有欲食而不能食者，必喉舌有痘作痛，宜以甘桔汤解之，频与稀粥，以助脾胃之气。然此中亦有虚实之别，如其人怯弱，精神倦怠，自利不食者，虚也，寒也；身热中满而不食者，实也；误伤生冷，二便泄利，腹胀肠鸣不食者，寒也；肉坚皮厚，毒气难于发越，烦躁不食者，热也；初出而胸前稠密不食者，毒盛脾弱也；如大便酸臭，畏食或吐者，此有宿食也。因痘者，治其痘；因杂证者，去其杂证可也。如逆证并见，忽然倍食，恐为除中证，凶。

烦躁论  ***************************
百病宜精神清爽，不宜烦躁，谓阳烦而阴躁也。初发热便烦者，毒火内郁也；既发见而犹烦者，毒伏于内未尽出也；即出，又已起发，而犹烦者，阴亏也；吐利不食而烦躁者，正气虚而阴躁也；津干口渴，虚烦不得卧者，阴气上逆，阳气飞越也；至六七日不大便而烦躁者，此内实有燥屎也；如大便溏黑，小便清利，面黄发狂，烦躁喘渴，少腹胀满或痛者，有瘀血在里也。又按伤寒少阴例，吐利烦躁，谓肾之神乱，使君主之官，亦难自持；吐利烦躁，至不得卧寐，为阳欲绝而扰乱不宁，皆主死。又云：烦躁欲死，为肝肾之阴气上逆，主吴萸汤；乾呕而烦，主白通加胆汁、人尿汤。又云：有吐利烦躁等里证，禁不可下，主四逆汤，以经气抑遏，每多心烦，所谓阴躁也，故皆主温经之药。又有下利咽痛，胸满心烦者，主猪肤汤；下利六七日，咳而呕渴，心烦不得眠者，主猪苓汤。又心中烦，不得卧，主黄连阿胶汤，所谓阳烦也，故皆主清润之药。是烦躁二字，最宜分别，而烦躁二证，每易混淆，然阴躁之脉，必紧细微弱，或虚大迟软；阳烦之脉，必滑数洪细，或沉坚紧实，况痘疹有形色可观，各证可参，脉息神气可辨，又何误乎。

汗论  ***************************
汗乃心之液，有因热气熏蒸，腠里开泄，液随气而出者，有因卫气亏虚，腠理不密而致汗者，阴气有馀，寒生于中，阴中无阳，而汗随泄者。经曰：阴胜则身寒。汗出身常清是也。况津脱者，汗自泄，肾病者，寝汗出，究何自汗、盗汗之分乎？然常法宜知，盗汗者恒多热，有用芩、连、归、芍、地黄、参、耆之类者；自汗恶寒，固须参、耆、附、术、姜、桂以急救元阳。又有阳明热病，身体濈濈汗出宜清火者。例虽不一而痘中多汗，每因气虚，皆非顺候。如未灌时汗者，则不能灌，灌而汗者，则不能靥，靥而汗者，必至于血脱阳虚，变为他证。丹溪云：痘中自汗，为湿热熏蒸，不妨是持言夫未甚者耳。夫微汗固佳，而甚者，气血又为之走泄，如多汗身寒，汗出如水而发润，大喘不止者，汗缀如珠者，汗而昏沉者，汗流烦渴者，汗出如油者，皆肺绝亡阳之兆。
汗也者，血之所化，为阳气不能外固，阴气不能内藏也。书别言之，以辨其虚实，谓无因而至者，为自汗；睡中而得者，为盗汗；腰以上烦热而多汗者，为胃实汗；热甚汗多，汗出而热解者，为邪热汗；汗流不止而热反剧者，为阳虚汗。惟痘初起而有微似汗，则阴阳气和，荣卫通畅，邪气不留，易出而解也。在行浆时，而有滋润之汗，亦佳。然有过表，腠理表虚而多汗者，有心热而睡汗者，有阳热而头颅或颈多汗不过胸者，有阳极虚而头汗欲流者，有胃实而四肢多汗，面赤作渴者，脾虚而四肢冷汗不收者，有痂落表里俱虚而多汗者，随所因而治之。若荣中伏热，气分又虚者，宜于补气中佐凉血药。

渴论  ***************************
水润下，火炎上，理也。三焦者，水穀之道路，津液者，气之精化，流通三焦，以制火者也。经曰：肝热则口酸，心热则口苦，脾热则口甘，肺热则口辛，肾热则口咸，胃热则口淡。渴为五脏之热，火之使然，治宜除热润躁。此虽不可泥，亦不可不知。夫痘前渴者，托放痘苗，而渴可止；痘后渴者，为津液耗竭，宜补养气血，主保元汤加拣冬、北味之品；泻而渴者，尤非火证，温补脾肾，泻止而渴自除；阴虚火动而渴者，宜与地黄丸料，加上桂、北味，既补肾阴，且使釜下有火，则锅盖自然不燥，诚阴虚渴圣药也。
凡痘发渴者，切忌饮冷水，然于饮可辨阴阳焉。阳盛阴虚者，则冰雪不知寒；阴盛阳虚者，则沸汤不知热。故发热作渴，手足冷逆，大便自利，喜饮热汤者，阴盛阳虚也，治宜补阳；若发热作渴，大便秘结，手足并热，喜饮冷水者，阳盛阴虚也，治宜清热。若烦热口渴，面赤睛红，肾经虚热也，治宜滋肾；于正靥之时，忽不能靥，头温足冷，腹胀泄泻，气促烦渴者，虚寒之甚也，急进参、术、附、桂之类，切忌误用寒凉及诸蜜水瓜果，否则津液收敛，转生焦渴，冷气四攻，逼阳于上，愈加腹胀、喘渴、泄泻而毙矣。
世皆以渴为热，不知由脏腑津液燥藁，实非有馀也。至若腹胀渴者，泄泻渴者，或足指冷渴者，或惊悸渴者，或身湿渴者，或身热而面色㿠白渴者，或寒战而渴不止者，或气急咬牙渴者，或饮水而转渴不已者，以上九症尤非实热，宜急温补救里，滋养津液，以杜痒塌喘渴之患，误作热攻必毙。
凡痘际渴者，常有之候，但有应不应之分。在三四朝身热口渴者，此毒郁于里，热邪燎灼，宜透托痘苗；在四朝以后，身热口渴者，此津液外泄化为脓浆，宜参、耆补气，是皆应渴候也。惟结痂之后，则毒气尽化，里无留毒，如反大渴者，是真气渐耗，邪气有馀，不应之候也，须与解毒滋阴，或大补肾元。又渴与干不同，干不欲饮，此属水亏，渴喜饮热，反多中寒，即口欲凉而胸中畏寒者，皆勿妄作火治。
凡能食而渴者，肺热也。经曰：心移热于肺，传为膈消。盖心火上乘于肺，熏蒸焦膈，转耗津液也，其治在上焦，痘形必紫赤，必能食而大便闭，小便赤，舌燥咽乾，宜人参白虎汤、清毒活血汤之类主之。如食少而二便调，喜饮热汤，咽舌不燥者，此脾胃虚而津液不足也，如不能食，身热作渴，手足微冷，痘晕淡红，二便清利，是脾胃气虚，脾元既弱，不能为胃行其津液，治在中焦，须防发泻，宜参、耆、附、术主之。如腹胀泄泻，寒战咬牙而渴者，脾命虚寒已极；有泄泻气促，手足并冷而渴者，为脾气脱陷，十二味异功散之类主之。又谓自利而渴，为邪传肾经，少阴虚故引水自救。夫肾主五液，其脉络于肺，繫于舌本，若邪传肾则开合不司，故乃自利，利则津液下走，肾水乾涸，不能上润于舌，因大渴也，其治在下焦，宜异功散加减以温之。

寒战咬牙论  ***************************
战名为寒，则主寒为多。六日以前，容有毒郁不得宣畅，而作此证，虽非热候，亦非尽由寒因，其间有热者，形气脉证，亦自迥别。若七日以后寒战者，乃阴凝于阳，阳分虚则阴入气道而作寒战也，宜以虚寒治之，主参、耆、姜、附以温阳分。七日以后咬牙者，乃阳陷入阴，阴虚则阳入血道而咬牙，宜参、耆、芎、归、黑姜。若二证并见，其为虚寒无疑。然阳气虚寒，固有寒战，风火相煽，亦有战时；肝肾虚寒，固有咬牙，阳明胃热，亦有咬牙，不若观痘色之红白，二便之秘利，所饮之寒热，脉息之迟数，起发之难易，则寒热虚实一目瞭然矣。大抵发于痘初，多因热毒不得尽出，内与正气相搏，筋脉因而动摇，托苗自愈；发于痘后，多由肝肾两虚，虽有热证，亦多假象，如咬牙面赤作渴。至夜为甚者，真阴虚也，宜地黄丸料恣饮之。至痘色焦黑，不省人事，闭目无魂，谵语狂烦，寻衣摸床，抖牙不已者，气血将尽，纵毒内攻矣。

厥逆论  ***************************
出痘，头面宜凉，手足宜温，逆则阳气衰，厥则阴气盛。痘出而头大热者，以头为诸阳之会，痘毒之气上蒸，故热也。足冷者，阴阳之气下绝也，不治。如指头微寒，则阳气衰，以阳气起于十指之端也；足心冷，则阴气盛，以阴脉集于足下而起于足心也。然痘形焦黑紫赤，烦渴顿闷，喘促而厥逆者，又为热深、厥深，火极似水，阳毒内陷也。若灰白顶陷，吐泻兼作而厥逆，则元阳之所存无几，即手足冷而曾多吐泻，亦为脾藏虚寒、真火不足之兆。盖四肢皆禀气于脾胃，火不生土，脾胃气弱，故不得至于经耳。若在痘未出时，须温中而兼升发，毋令复虚胃气。至若阳气虚寒，饮沸不热者，急用回阳温经之品，以追复元阳。按：阴厥脉迟弱微细，身凉不渴；阳厥脉多滑数，躁渴谵妄，身或时温。若阳厥而身冷脉沉实，痘色紫黑，为热深厥深，宜急下之。

失血论  ***************************
经曰：阳络伤，则血外溢而衄血；阴络伤，则血内溢而下血。痘疹失血，多由毒火迫血妄行。若作渴饮冷，手足并热者，毒气炽盛而上溢也，宜清凉之；作渴饮汤，手足不热者，此脾肺气虚不能摄血而妄行也，宜补脾肺以统之。但衄血轻而下血重，下血属脏，因热者少，因虚者多。如脉微细虚弱，痘疹之色淡红灰白，即时值夏热，下血如注，亦当从阳不制阴之法，力进温补以救之。如脉洪数滑大有力，痘疹之色紫赤，即偶然衄血，亦当虑其热伤于中，力进清凉以解之。余尝于治疹时，见失血之证，屡照脉色填补，无不效验，此可见不必专泥于热也。

痘作痒论  ***************************
诸痛为实，诸痒为虚，痘中确论。但灰白与焦紫，其证将危，势必俱痒，可见气虚者作痒，血热者亦作痒。于起发之日，见血热者，先为清毒活血；气虚者，先为补中益气，自无此患。有初见点，遍身痒者，因毒气欲出，而皮肤锢闭其游火，故痒也，此与伤寒太阳病身痒汗不出者同治，法当使腠理开通，则邪气得泄，痘起而痒自除，所谓火郁则发之也。其有偶感风寒，宜温散之，主升耆汤。亦有痘未出而先发风疹，其人气虚者，用真元益命汤加肉桂，而疹退痒止痘出，全不可开表。有脓浆已满，势将收敛而微痒者，是正气欲复，荣卫和畅故也。而痒之甚者，非秽气触犯，即由气虚，详辨治之。其有脓成时痛楚不止者，气滞也，主保元汤，加楂肉、木香以行滞气。又有疤瘢痒者，因荣血耗损，皮肤乾燥，宜益气养阴。要之，气血不足，痒属虚寒者，十常八九，但痒则必陷塌，须早防之。

痢论  ***************************
痢者湿热郁于肠胃，有伤气血而然也。赤属血分，宜清，白属气分，宜温，此其常也。奈今之阳虚者，亦多患赤痢，常以耆、术、姜、附、归、桂温补而愈，此又阳不制阴之一例，凭脉证不论血色也。况痘未收结之前患痢，外脓内痢，表里俱虚，元气易陷，宜以治痘为主，大用参、耆补托，并用升提，毋使元气下陷，毒气内攻。若痘晕淡红灰白，脉微弱迟紧，下痢亦淡红晦暗，更属虚寒，宜重加附、术、姜、桂，倘专以寻常治痢之法，行气和血，则毒假药势内陷于阴，何能充达在表以成功？治痢之法，亦殊闇昧，况有迹之疾病未除，无形之元气下陷，则痘必坏，不待痢痊而毙矣。夫世之似痢非痢者甚多，以青皮、槟榔殒命者亦众，曷知痘亦有下脓血，而似痢非痢者乎？

伏陷论  ***************************
伏陷等证，已详言之矣，今又见有伏陷之证，其点白色，或有黑色者，缘其人内极虚寒，不能乳食，二便自利，或呕或厥，阳气不得敷布，以副荣卫，而血亦因寒滞不能出见，乃成黑陷也，宜温中扶阳补托之剂，使荣卫复行，则当自出。而滞暗潜消，更有因误下之后，毒气入里而黑陷者，急宜温补其里，稍佐透托之药，或可再出。是黑陷为极热，而此又极虚寒，然其痘色变黑之因，必由淡红而黑，非由紫赤枯躁而黑矣，脉息必微弱迟涩紧细，外证必属寒者多，属热者少，与热证迥别。又有因房室等秽触犯黑陷者，急投芳香之品，外兼熏解。余尝论黑陷属火者，宜壮水以制阳光，兼清热解毒，不可泻水，便秘者，加庄黄微下之。虚寒者，宜温补火土以救元阳。

灰白痒塌论  ***************************
气之虚者，为麻为痒为陷，血之热者，为干为燥为痛，白者必至于灰而平伏痒塌，此皆气虚而不起胀，血虚而不华色，故其治以大补气血为主，如保元汤，倍加蜜耆，少佐归、芍，及参归鹿茸汤加附、术，亦不可单补气而不补血，致血不滋灌，燥痒难释矣。介宾云：痒者，气血固虚而火气亦不足。故不痛而痒，则治法可知矣。又云：痘乾燥而痒者，宜养血润燥。痘湿润而痒者，宜补气去湿。实痒则壮热，势焮红紫枯燥，虚痒则淡白，势怯气弱身凉，已极虚实之别矣。况察之于脉，更有微细迟紧、洪大滑数之异乎。有痘已成熟，忽然瘙痒抓破者，此脾胃气弱不能荣养肌肉也，主保元、四君子，重加蜜耆。因自利而脾胃虚寒，宜木香异功散加减。若发于正面，皮脱肉乾者凶，急以十全大补汤，去苓、术，加山药、鹿茸救之，以图万一。而恶秽冲犯，其痒亦异常，虽进熏解之法，亦难猝止，宜先慎之。

漏浆论  ***************************
《痘要》曰：才试浆来未满囊，疮头有孔漏脓浆，仍然团聚封疮孔，泄去真津毒气藏。是封固痘孔，补敛肺气，乃能成靥，若脓熟之后，囊皮亦熟，浆水沸出，因而结靥者，头面间屡有之。所谓堆粪收，非漏浆也，亦宜补以助之，然堆粪收，必脓已过熟，漏浆，则脓未成时也，最宜分别。

空壳论  ***************************
此为气滞于毒，而血不附气，实因气衰血弱不能化毒。盖毒本无形，假于血也，血既不至，则毒亦伏于中而不出，宜大补气血，托脓而已，如十全大补汤，重用熟地、蜜耆主之，是无浆之故，气血本虚也。亦有因三五日之间，身热太甚，气血蒸乾，不能流通而成浆者，宜清热养血，兼升以托之。但世有虚弱之人，痘难起胀，药既畏其峻补，食不与以甘肥，参、茸、耆、术，不敢相投，鸡、鱼、鹅、羊，莫之兼进，遂至浮泡空呈，而气血已竭，不能续其后来，而浆水适断，势必有喘胀烦渴之变矣。医者犹自坚其血热毒盛之说，肆进苦寒，逼血妄出而死，使得盖其轻杀之罪，冤从何诉乎？至若感受风寒停浆者，宜温散而兼托里，其证必身热头痛，鼻寒或流清涕，咳嗽，脉浮。触犯秽气停浆者，宜外熏解而内攻托，其证多痒，而色涩暗。因火躁血乾停浆者，宜清热凉补其血，其证身热气粗，痘形紫赤，脉气滑数，火甚便闭，宜微下之。是故涸浆一证，咸以为金承燥气，肾水乾枯，即气亦因热久而虚竭矣。故一见涸机，宜急用清毒活血汤，继于火清之后，即以参、耆、归、地，培助阴阳，杜燥势于未萌，续真元于未竭，乃克有济，缓则难治矣。

浮肿论  ***************************
经曰：热胜则肿。大抵毒之盛者必肿，毒微者不肿。凡痘疮出尽，应期起发，痘渐长而头面渐肿者顺，以毒气发越，聚于三阳之会，欲作脓血，以渐肿大，其实痘尖晕圆，因痘肿而乃皮肉焮肿，此为正候。若痘本磊落，毒气轻浅，根不密比，起发之时不甚壅肿者，此毒轻候也，更顺。至痘模糊稠密，起发不肿者，为气血虚而毒伏于内，又不可以为毒轻也。更有痘未起发，头面预肿，皮光色艳，形如瓜瓢者，此恶毒之气上侵清虚之府也。夫五脏精华，皆聚于头面，而泥丸宫又元神出入之处，恶毒上侵，则五精俱丧，元神亦亡，精丧神亡，痒塌必至，最凶。虚者主保元汤、参归鹿茸汤、十全大补汤，稍加托毒之药，实者主羌活救苦汤之类。而肿亦不可预消，必至脓成痂结，毒化肿消，始无毒气内陷之患。大凡气血充盛者，自能逐毒出表，直入窠囊，为溃为脓，所以痘肿而肉亦肿；气血不足者，虽已载毒达表，无力直透窠囊，为隐为伏，散漫皮肤，所以肉肿而痘不肿，一见其机，便宜大补气血，加山楂、炮甲，使毒有所归，自无妄肿之患。
肿证宜凭脉之阴阳虚实施治，如脉洪而属阴虚，则于补阴药中加鼓舞之药，脉微而属阳虚，则于补阳药中加宣托之品，阴阳既和，痘自顺正，安有散漫皮肤之虞？盖正旺足以制邪，邪无虚可凑则善。
脾土之益，每赖真火以生之，真阴之长，更赖真阳以煦之。古人遇气虚之痘，必用保元汤、参归鹿茸汤，治阳虚脾元不足之痘，更用参、附、耆、术、姜、桂，少加当归，以防燥藁。虽苓、术非灌浆时所宜，而脾弱湿盛者，反藉此以排脓，并不嫌其渗浆。治阴虚不足，水亏金燥之证，古人未有专方。楚瞻则以熟地为君，山药为臣佐，佐以人参、肉桂兑服，而行浆成实，历奏神功。盖真阴乃肾水，而非心肝之血，真阳乃命火，而非脾肺之气，是以桂、附、熟地，为先天水火药，而肉桂又走窜达表，更能上行，鼓舞血分，动而且速。

谵妄论  ***************************
《锦囊》谓此证为毒攻于里，心志昏惑，神识不清，所谓神志俱丧，徒存空壳耳。如目直视，忿怒不平，恍惚不定，是因肝热；闷乱喘促，手掐眉目鼻面，是发于肺热；上窜咬牙，叫哭惊悸，睡中呢呢喃喃，或不能言，此为心热；如目无精光，身缩下坠，恐怖见鬼，神志俱丧，多因肾热。又昼多谵妄者为阳虚，夜多谵妄者为阴虚。如眠睡中手足瘛瘲，不思饮食，为脾家证，在初发时恐为热郁，必痘出乃已，在行浆时，或因痛极所致，必浆足乃安。若止谵妄而无他证者，则以治痘为主。愚按：痘毒攻里，必有所因，或虚而不补，热而不清，表发太过，寒泄过多所致，则所见诸证，安知不因气虚，不能送毒外出？有再宜补托者，若概以为热，诚恐将虚作实。至目无精光，神志俱丧，肾虚而败者，多有此侯，岂皆为热？惟脾家一证不言热，亦知脾漫者，固常有此。夫治痘必察痘形，审脉候，详气息，辨虚实，治无所误，则谵妄自除，何可泥热以胶治法乎？

喉痛论  ***************************
喉之为患，多由火之为害，大约甘草、桔梗、牛子、花粉、拣冬、芥穗、薄荷、元参之类，为火乘于肺治法。盖脉实洪数者为实热，宜用清凉之法正治；脉虚细数者为阴虚，宜用假冷之法从治。又有脉微弱迟细，或虚大无神，外证虚寒，反见喉痛，为阴盛格阳于外，此喉瘅证也，每用耆、术、姜、附而效。又附弄舌、吐舌，为脾热证，轻者导赤散，甚者泻黄散。

矢气肠鸣论  ***************************
按：足太阴脾经，主矢气，足阳明胃经，主腹胀贲响。
矢气者，脾败而穀气下脱也，肠鸣者，胃败而中气下陷也，是以出痘之人，不宜有此，盖肠鸣矢气，是泄肠胃生养之气，宜补中佐以升提。

咳唾脓血痰涎论  ***************************
痘至作脓之时，咯唾痰涎，或有脓血夹杂，咽喉不利，饮食亦少者，此肺受火刑，津液不足，故多黏痰，喉舌齿颊之间，且兼疮溃于内，故脓血相杂，宜清肺化痰，利咽为主。待收靥后，自然和平，不可妄用大凉之剂。

变黑腰痛论  ***************************
变黑腰痛，多由火盛热极，经所谓亢则害也。外火内热交灼，遂令真水既亡，津液暴绝，痘中之血亦干而变黑矣。黑者，火燥水涸，血乾之象也，腰痛者，火毒亢害，元水枯竭之征也，治当抑枭炎，资肾水，清毒活血。然亦有肾极虚而腰痛，极虚寒而变黑，宜重与温补者，要其脉必微弱紧细，必不壮热，不烦渴，二便必清利，精神必衰惫，须细别之。

虚证似实论  ***************************
夫气虚痘疹，不为调补，复为饮食生冷所伤，致损脾胃，而成泄泻，是以津液下陷，虚火上盛，必发而为渴，兼之元气下陷，虚阳上壅，下气不续，必发而为喘。渴与喘，实证也，然起于泄泻之后者，是津液暴亡而渴，气虚而喘，所谓十喘九虚也，岂有实热而渴，气壅而喘，生于泄泻之后哉？故治渴者，用参苓白术木香散，渴泄不止，异功散；治喘者，用人参定喘汤，喘渴而泄不止，用木香异功散。至闷乱腹胀，是毒成内攻，眼合自语，则已名失志，尚认为实，何其愚乎？

虚证调护论  ***************************
是在保元气于虚弱之前，使不致耗散为贵耳，实腠理而固肌表，则无外陷之患，保脾土而和荣卫，则无下陷之虞。故虚之极者，最忌寒凉荡涤之剂，如庄黄、滑石、车子、猪苓、生地、芩、连、犀角、紫茸、连翘、牛子、枳实之类，恐其荡涤润下，遂伤脾胃，伤则元气自此下陷，气脱内攻而死；忌用滑润发散之剂，如牛子、人牙、麻、羌、细、独之类，恐发散太过，遂至虚其表，气虚则元阳由此外耗，痒塌外剥而毙矣。故先儒谓痘见点后，忌用升麻汤，首恶方中之粉葛也，由此不可类推乎？
又凡实热壅遏之证，可用清凉、升提、发散，不可峻用苦寒。清凉则血热自解，发散则痘点自呈，升提则壅遏自舒，得其平而即止。多用寒凉，则内伤脾胃，外冰肌肉；过加发散，则肌腠空虚，元气耗失，倘有一误，难于挽回矣，宜早慎之。

血热血盛血虚有异宜凉宜补不同论  ***************************
痘疹血热一证，须分虚实，有血虚之血热，宜凉之补之，血盛之血热，宜凉宜治。凡痘疹初见点，而内热殊甚，脉洪滑数，所见之点，反而不红，认为气虚，误矣，此乃血虚不能华色，以同毒外出，气已至而血不至，故形起而色白也。然血虚则多热，故发至血入痘窠，三四朝来，皆变紫黑，或见黑斑，方知血热，欲治何及，不可不预为地步。惟血旺者，则起势便紫，瞭然血热证矣。然治血虚之血热证，宜凉血而兼补血，此证常多，热势虽清，无血贯浆，而成乾枯黑陷，拟用紫草、归、芍、生、熟地黄、拣冬、丹皮、生耆、楂肉之类。若血旺之血热，凉血药中皆宜升托，否则血凝毒滞矣。至于气虚兼血热者，则血热易于乾紫，故凉血法所必宜，气虚又难鼎峻，故补托亦非可缓。但五六日前，血热证犹在，其势似实，治至血热渐清，则又日渐虚，或且日渐寒，泄泻寒战，又所必至。故始虽宜清托，迨至血热之势退一分，即须与气虚之证做一分地步，即当其清凉时，凡伤脾动气之品不可徒顾目前而用，而宜清宜补，缓急之间，有神妙焉。太早助热为灾，略迟则补虚不及，每有过用清凉，后遂发为寒战吐泄，补之不应，此权衡无具之罪也。神妙者，当自有不先不后，无过不及之患焉，其用补每取于重，重则力厚，乃得擅其充灌之力，不然，用药减少，时日易过，不几当而弗当乎？

内溃论  ***************************
内溃虽因于虚，亦有风寒所中，腠理密固，阴阳二分，壅塞不通，致毒不外出而内攻，毒火炮炽，溃而成脓，故痘初身热太盛，气粗便闭，肚腹急疼，而身战动者，须防此患，宜以升麻汤之类，逐散寒邪，开泄腠理，纵毒外出。

夹斑论  ***************************
斑有阳明胃枭炎之毒，内攻一证，然阳毒发斑，必壮热烦渴，五心如烙，脉洪有力。色红赤者，胃热也，可治，至紫黑纯黑色，为胃烂不治。大便闭结者，急下之，否则胃热不得泄，其斑益炽，但不可下之太早，致中气馁弱，痘难出而伏陷，且使热乘虚入胃，斑毒便难疗矣，此与伤寒下之太早同禁。其有下身，斑色紫赤，成片成块，腰以上无斑者，尤为肝肾热极，元水枯竭之象，急宜滋阴清热。又有阴证发斑者，身无大热，或手足指甲皆青，其脉沉弱，其色淡红，此无根失守之火，聚于胃，熏于肺，传于皮肤，而为斑也，妄投寒凉立毙。当知吴鹤皋以参、耆、附、桂治斑之理，温胃调中则火自下，斑自退，痘自出矣。而腰痛之证，亦多发斑，观腰痛之虚实，便知斑之虚实，盖肾为胃之关，本相连而及也。如热毒蕴蓄于肾而不得泄，传注胃经，治宜元参、升麻、防风、白芷之类，于清凉解毒中，兼以升提出表为主，若骤投清胃寒剂，则血不行，肌肉冰，无由载毒以出矣。然枭炎炽盛，治亦难拘，活法自在人心焉，但目中白睛肉如桃花水红色者，为脾胃俱败，不治。

夹丹论  ***************************
夹丹者，血热也，在痘未出时见者，只宜升提透发，主红花散之类，痘出而丹自淡，不得过用寒凉。痘出齐见丹者，加生地、拣冬。然须审其颜色以及痘形，紫赤者热也，白者又为痰湿为虚，妄投寒凉必毙。则知凡证皆有虚实，不可拘见也。

夹瘿论  ***************************
瘿者，颐毒也，每于未报痘数日之前，发一小块，色同肌肉，不红不肿不痛，宜急调治。若痘见始加透托，则势先溃烂，痘必伏而不起，甚有痘至五六日，连肉跌出此块，内无脓汁，尤为危候，是由虚火挟痰所致，宜于补托加川贝、牡蛎、甘桔、炮甲，以达病所，外敷拔毒散。按：此证又因毒气挟痰而成，有结于项颈，或结于耳后，或结于腋下，大者如桃，小者如李，初起则证候如常，次必身烙烦渴，而变凶危。然痘在三四日而瘿作，则毒随痘泄，脓随痘灌，自可挽全无害。故治之宜察正痘之形色证势，极力攻痘为主。倘瘿在红肿将脓，而痘随标，则脓毒一溃，元气嚣漓，痘安能表暴充灌乎？宜培元补托，兼与消痰解毒。若在七八日间，痘已黄蜡而瘿发，则溃虽无妨，但气血重耗之后，大宜保护元气，少佐以消痰解毒药耳，外皆敷拔毒散。

夹凡疮论  ***************************
痘夹凡疮，则气血为疮所夺，痘每不能起发成浆，况毒奔松处，遇隙而聚，其痘自密，两毒相乘，每致枭炎逼烁，元水不滋，痘易焦紫，且卫气易泄，风痒自生，此际殊难清解。如疮起既久，可封者，则用膏药封固，使气不外泄，察正痘之形色，炽者和之润之，伏者补之升之，仍以大补气血为主，使接续脓浆，而无干枯内攻之患乃善。又有若火灸，无皮无汁者，名「火灼疮」也，最凶，以清毒活血为主。

夹痈毒论  ***************************
痘痈为阳毒，然痈夹于痘中，不可概以阳毒论。盖发于六七日之前，痘未收敛时者，凡疮也，兼看其毒，温润者气血犹盛，痘与毒尚易成浆，若毒枯燥乾红而血虚者，则宜熟地济阴煎，毒不起而色白，则补托之。若六七日后，将靥时发者，多因气弱不能拘收其毒，致血载毒，传注四肢合处，宜升助其气。总六七日前后见者，宜纵之发越，则毒亦出，若治其毒，则反随痘而散，内攻脏腑矣。惟气血有馀者，则宜解散其毒。然痈之成也，多由气血不和，留结所致，且病久必虚，解毒汤中，必以调和荣卫，补助气血为主，即痘始夹痈者，亦须补助气血，以托解其毒，不然，气血为毒所耗，必难成功矣。至于痘后发痈，皆因正痘脓浆不满所致，有毒盛宜用大连翘饮者，有气血虚寒，宜姜、桂、参、附、耆、术者，宜分别脉证治之。

夹疟论  ***************************
痘与疟偕来，有难保全者，何也？疟名脾寒，则脾土先受伤矣，痘赖土养，土先受伐，安能滋培化育？况似疟非疟者原多，以阳虚则恶寒，阴虚则发热，阴阳虚则寒热交作。但当察痘形，审脉气，以调治脓浆，斯痘愈而无不愈，若泛以槟榔、常山、青皮、草果治疟，则殆矣。

夹损伤论  ***************************
或因跌扑所伤，是以气血亏损者，不可概用归尾、桃仁等类，岂痘可破败其血，而成功收结耶？宜参、耆、芎、归、楂肉、熟地、附、桂之品，以流行其滞，而宣补于内，再加枣仁、远志，以宁其心，痛甚加乳香、没药，外用文蛤、棕灰炭于伤处。

收靥论  ***************************
痘当收靥，而不能回水结痂，因于虚者，当补助气血以佐其收结。亦有结痂之时，身发重热，停浆不收，脉洪数者，则非烧浆，而为阳亢阴虚，或补真阴，或引以清凉，临证辨之。
一收后遍体发赤斑，是失于解利之咎，浑身色青紫，为风寒袭入之因，馀毒未消，不特为疽为疖，见风太早，尤防复发疮痍。
一有痘蛆证，外用银针挑去，用经霜桑叶、野薄荷、野痂树煎汤洗之，仍涂拔毒散。

痘疹精理并论  ***************************
冯氏曰：天地之气日薄，人生之禀受日虚，往者痘疮，虚而难出致害者，十之一二，盖天禀尚厚，得以耐病，肾元充足，毒不能陷也。至于麻疹难出，及出而馀热不退，喘促成凶，百之四五。讵今因肾元亏损，不能升发送痘出表者，十之三四。有因疏表毒物太过，正气虚弱，无力主持，任药力之猛，毒势之锐，冲激一涌而出，以致不能周行四肢，形高耸而粗肥，色润泽而华美者实众，其头面独多，火毒炎上也。形之如面如㾦，乃虚而无气送透，药毒猛逐出表之象也。色之如疹如丹，乃热毒逼烁，荣气逆行于肌表也。然如面如㾦之形，即身中之气，如疹如丹之色，即身中之血，既将气血赶出肌表，复谓火毒炽盈，寒凉解毒，清胃化斑，气血既不能续运于中，寒凉复伤胃气于内，欲不乘虚伏陷，其可得乎？是以十伤八九。有因气血不充，调治未善，以致毒化未完，气先竭而毙者，十常七八。凡此者，皆因禀赋既亏，而复伤于药，所谓火与元气，势不两立，元气虚而所胜之火毒益盛矣。
疹毒虽出于腑，其原实根于脏，全关气血之厚薄为轻重，更赖调治之宜否为损益。古人所禀既厚，澹泊节养，疹毒原轻，常易透易回，斯人禀受则薄，受毒偏深，稍有传染，势便沉疴，治者悉遵古法，尽作有馀之治，且以疹欲清凉痘要温为定论。以致阳虚不能升发者，头面不起，阴虚不能退阳者，馀热不退，阴气未全之弱质，何堪久热伤阴？元阳素亏之虚体，安耐病形暴发？所以昏沉不食，喘促烦躁，中气日虚者有焉。如再以疏表透托风药，则愈耗其阴，以清肺解毒凉药，则徒伤其胃，汗泄一来，喘促益盛，复谓疹毒归脾，肆进苦寒，危亡立至。不知气血不和，偏阴偏阳之谓毒，惟使气血和，阴阳平，而毒化矣。楚瞻以全真一气汤，或去人参以治麻疹，头面不起，壮热不食，喘促昏沉，上热下寒之证，无一不效。盖以熟地为君，取养阴以化阳也，以白术、拣冬为佐，一以托住中气以耐病，一以清肺生水，且牛膝能抑浮阳之上壅，北味可敛浊阴以下归，附片直达下焦，同熟地则滋阴降火，同北味则纳气藏源，真阴一得，焦燥顿除，气血一和，阴阳自适，透者透而回者回，喘促昏沉之凶状，顿为瓦解。更有向患阴虚久嗽之人，而寸强尺弱，麻疹隐伏，照脉主用六味地黄汤，加拣冬、北味、上桂，绝不使一疏风药，而疹退嗽减，神清思食，其理一也。北方多因麻疹致毙者，楚瞻按脉用药，悉以救阴救阳为主，夭枉者从无一人，诚为治疹法之遗。故不必以疹多实热、斑有假阳为定论，更不必以斑疹分，但当以虚实别。疹之虚者，即以治斑之法治疹，斑之实者，即以治疹之法治斑，乃为活法。至痘疮初起，凡肾元不足者，便宜按尺脉之阴阳亏损，固其天真，以嘘肾元，送毒出经，切勿误用苦寒，以遏热毒在内，便成内溃莫救。至外无风寒闭塞，及肥白皮嫩肉脆之婴儿，重帏豢养之子弟，切勿重加疏表，以致正气无主，乘势奔溃。倘腠理素虚，毒气炽盛，不待药力而一齐涌出者，便宜详察阴阳偏损，急照脉证填补，盖此时正气大虚，其毒邪热势姑在少缓之时，脏腑形神犹为苟安之日，乘势补之，庶治至五六朝，来充灌成浆矣。若到灌脓朝限，始行议补，恐毒邪反炽，温补之药，便多碍手。至有明知当补，而投之不应，脾漫泄汗，而无可如何者，惟力与补益真元，调理脾胃，长养气血，斯元气盛而毒自消弭，此易见之理也。

附：水痘论  ***************************
痘疹之外，又有水痘，亦发热二三日见苗，其苗亦似正痘，但起势不成红点，一见便含水气，易于起发，并不开盘，不见晕脚，一二日即成水泡，内无脓浆，三四日即皆收靥，亦无痂皮。不似痘必十二日成功，轻者数十颗，重者不过百馀颗，即不用药亦可。从古至今，未闻有因水痘毙命者，此不过小儿脾胃湿热，因风而发，故其证常多痒，体气强壮者，荆、防、玉竹、蝉蜕、连翘、白芷、甘草、生耆、归、芍、建泄、云苓治之即安，虚者以耆、术、玉竹、云苓、芎、归、北风、虫蜕、炙草调之必愈。然一发即不复发，亦能以气相感，童子肌肤松懈常见之，有成人不发者，则终不患此证。余因今人每以时行正痘，误作水痘治，伤人性命，因并示之，俾知水痘与正痘绝不相类，庶无所疑误也已。

痘证医案  ***************************
楚瞻氏治蒋总宪孙女，时年八岁，先天最薄，忽发微热，面青肢冷，腹痛吐水，倾倒神疲，六脉甚微，重按若无。公曰：此中寒元气内伤之候，虽防出痘，难于疏解，宜照脉温散，既可以去疾病，复可以任痘疮。所谓内伤多者，只须补助气血，正气得力，始能推出寒邪也。乃用蜜耆、白术、当归、上桂、炙草，次日精神稍长，面青退而四肢温，脉少起而项少强，身壮热而痘见矣。更进一剂，次日精神强健，脉弱不洪滑，所见痘点琐屑，知必繁密，不敢迅攻，惟温补气血，令其陆续以出。果至三四朝来，势甚稠密，幸无蛇皮蚕种之状，此温补气血送毒出外之功也，若以解毒药攻击，则奔溃而出，如面如㾦，所不免矣。更加人参，痘与精神饮食，日长一日而愈。此脾气虚寒之候，故不禁白术渗浆也。其孙甫十岁，半夜发热，次早太阳额上已见点，连片不红，腰痛疲惫，六脉无根，公知其先天阴阳两亏，脾元中气甚弱，不能约制，其毒得以妄参阳位，而脾肾两虚必无力送毒出经，势必沉溺而转成伏陷，乃用熟地八钱，白术五钱，当归、云苓各二钱，上桂钱半，炙草一钱，升麻六分，姜枣引，次早颧脸之间，一涌而出，如面如㾦，稠密无缝，六脉沉伏微弱，倦怠不食，幸腰痛愈。但中虚若此，复犯如是重痘，若不託住本元，既能一拥而出，岂不可一拥而入乎？盖正气极虚，无力主宰，任毒纵横，若不乘毒邪出外之时，急为填补中气，调益荣卫，何以充灌成脓，化毒收功哉？加人参三钱，去升麻。次日人参用五钱，次早神气稍壮，饮食少进，痘少长而红润，天庭之痘，已非若从前之纯白色矣。公日：前者人参只用三钱，不过佐白术以固中，实让血药以先建功耳。今色虽转而娇，诚非苍固之象，浆清痒塌，势所必至，不可不急补卫气以保之，用人参六钱，蜜耆、白术各五钱，熟地四钱，当归、上桂钱半，炙草一钱，早晚各进一剂，若大便一次，即服一钱参。然至七朝，犹瘙痒作而头面抓破其半，幸充灌在前，爬破在后，痘毒化于表，药力充于里，不能为害，仍照前方加减。至十日外，痘熟而微臭，少减人参，佐以养阴解毒之品，痂落疤痕红润，精神饮食，俱倍于常，此可见形色脉理宜相参也。按：脉之沉伏微弱者，为元阳不充，正气不足之应，至六脉无根，阴阳元气皆败，则腰痛一证，决非肾水销铄之例，初剂即宜加人参、蜜耆，以固卫气，毋令拥出，再加附片以温补元阳，庶天庭之色可转，大补元气，庶无瘙痒爬破之时，方中天丁、炮甲，代为去之，亦可为更进一义也。
冯氏族侄甫七岁，平时嗜酒少食，真阴消耗，元气空虚，是以一遇痘疮发热，神昏不醒者竟日，醒则口不能言，目不能见。医用疏表攻托，痘不甚起，惊厥益甚，脉则六部洪数豁大无伦，身热如火，五心如烙，此真阴亏极，不能敛阳，神无所依，浮越散乱，再为疏解，愈耗其阴，再为攻托，愈乱其神。不能言者，心不能用也；不能见者，阴不归明于目也；五心如烙者，藏腑躁藁甚急也。欲其肌窍滑润流通，气成其形，血华其色，排列叠叠于外，其可得乎？况惊厥一次，则神气散乱一番，愈厥愈散，未伤性命于痘疮，先失神气于惊厥，必须求源润本，以为不治之治，用熟地一两，本栀六钱，麦冬三钱，上桂钱半，北味六分，或以五味酸敛为疑。不知有上桂君主之药，一敛而辛散之势更烈，正欲借其敛纳以收浮散之元阳，随肉桂之辛温导入坎宫之命穴，真火既归于中，阴翳之毒自显于外，神自清而目自明矣。果一一验而愈。
治王相国侄孙女，痘证亦发热惊厥数次，目盲神昏，而痘难出，身微发热，六脉沉微，重按则空，此正气虚极，不能任其毒火冲激，愈厥愈虚而出愈难，愈难愈厥而气愈虚。彼之脉洪数豁大者，责之真阴不足，不能敛阳，而阳无所依兹之，六脉沉微无根者，责之真阳正气空虚，无力载毒出表也。用白术、云苓、当归、炙草、上桂，一剂痘出，二剂神清，三剂目明，痘色光彩，充灌成结而愈。按：此宜人参、蜜耆补助正气，则送痘毒更为有力，无他变证矣。盖二者之惊厥目盲同也，脉之洪数沉微有异，则药之救阴救阳自别，且其外证，痘晕亦自不同。故痘初发热稍轻，至三四日痘尚不出，不可概以为痘轻毒少，惟神清能食，脉气和平，见点尖圆红润，朝暮勃发，乃为痘少毒轻，若倦怠嗜卧，痘白无光，不易起发者，此气血虚弱，不能送毒出外也，急宜温中益气，鼓舞荣卫以托之，甚者大剂连服，乃使中气旺而运毒以出。如不知此，轻视忽略，毒气内攻莫救矣。若见其口乾唇燥，解毒寒凉，益增冰伏内攻之祸，何痘前之不可温补乎？故实热者，宣发其壅滞以逐毒，虚寒者，补助气血以送毒，乃无痘患，且痘之始终，有危险不测者二焉，一曰毒盛，二曰体虚，见其毒盛，能顺其势以导之，勿用寒凉解毒以阻遏之，则毒盛未必毙也。自起势至痂落，因一药一食之误而即毙者，体虚也，能察其虚而补养之，勿误清解，则虚未必毙也。又外科书云：痈疽破漏，最能走泄真气。旨哉！破漏二字。小儿阴阳之气未全，易虚易实，倘一患痘疮，而逐处破漏，其走泄真气，不更甚乎，故《心鉴》一书，谆谆以顾元气为主。矧所见婴儿，天禀更薄，参、桂难求，一见发热，轻用荆、防、羌、独、紫、葛疏解，则表虚卫气益伤，中气亦耗，初则无力逐毒达表，继则不能充灌成实矣。轻用犀角、知、柏、芩、连，则里虚者荣血凝滞，脾胃虚寒，初则冰伏毒气，继则泄泻喘汗矣。轻用天丁、穿甲、牛蝨以攻毒，则正虚无力担当，奔溃而出，初则形如蚕种、蛇皮，继则皮剥空壳，水泡清浆矣。故不惜详言而申说之。而看痘之决，莫如审七晕，详五陷，观形气，辨脉理。脉之沉微无力者，非毒邪之内伏，乃气虚不能送毒也，调元固中，即可以逐毒达表，参、耆、桂、术，诚为妙药。脉洪无力者，非毒火之有馀，乃真水之不足也；火盛者，熟地、丹皮、紫草、连翘之类；火假者，熟地、枣皮、上桂之属，兼辛温动荡之味，以助生发长养之机。务使正气内充，荣阴外润，气血宣行，流动不息，如禾苗之得日暄雨润，风宣露滋，则勃兴有象矣。惟藜藿之儿，中外坚固，及禀气壮盛，六脉洪大有力，外感有馀者，乃可任疏散焉，非必一于求补之谓。体弱宜表者，亦用参苏饮，荆、防、芷、葛，有时亦赖疏解，汗秘热盛，羌、苏亦可暂施；牛子、连翘，医所泛用得当，每资清解；枳壳、木通，岂无藉以通利之时；紫草、红花，大可用为活血之具；庄黄、川连，秘结者安得不微下以救阴；桂枝、麻黄，寒束者何妨少投以解厄。此固有活法在焉，非精于脉，神于痘者，莫克知也。
蒋公孙女，甫半岁，发热半日，而即见痘，面色向来㿠白，料其出痘，必皮薄浆清，及至见点，不但稠密无伦，其胸背手足间，如蟢窠蛇皮段者不一，面上之痘，方及三朝，乾枯灰白，背项之痘，紫陷不荣。要知元气既弱而且滞，荣血不能从气以宣行，故面见气虚，身如血热，实因气血不能周流，所以滞而为紫，根窠平塌散漫，实为气虚所致，乃力进参、耆、上桂、芎、归、山药、楂肉、炙草之类，温补充托，自四朝以至六七朝，峻补毫不少缓，平塌者渐至高耸，枯陷者渐至润泽，清淡者渐至浓厚，其为蛇皮蟢窠之处，变成水泡，溃烂而痊。
按：溃烂之故，总因加用天虫、角刺所致，故去之。
有儿年岁出痘，时至四朝，颗粒不起，天庭一片如云，糊涂灰白，舌有白苔，此痘毒未经传出，寒伏丹田，宜升提透托，重用参、耆、上桂，加当归、炙草之类，一剂而起，再剂红活，三剂后颧骨身体俱有浆来，成脓收靥而愈。
有儿未及一岁，痘甚稠密，颧骨形若蚕种，色似胭脂，咳嗽便溏，精神甚弱，且向生疮疥，气血两虚。用养血透托之药，三四朝来，红紫少减，而颧骨已有乾枯者矣，此痘太多而气血甚少，无以为充灌之用，势难成浆，毒从何解。内攻之患，势所必至，惟力与补助，俾其气血得继生于后，痘自不黑靥于表，用参、耆、熟地、山药、上桂、鹿茸、芎、归、炙草，极力滋补充托，六七日后，白如锡片者，变黄色而少润，薄靥贴肉者，渐高耸而成厚痂，颧骨地阁之痘，从未有浆者，至八九日靥如石榴，高厚光彩而愈。
有儿九岁出痘，发热如烙，口臭，斑紫，腰痛，痘密如蚕种，顶陷而紫，真血热而兼气虚也，用熟地、丹皮、生耆、紫茸、连翘、白芷、蝉蜕、川芎、元参、桔梗、甘草，大剂化斑透托，二贴，痘既出齐，更入川连五分，清凉攻托，至四五朝，火势少减，去川连，用前方加减。六朝血热稍清，泄泻又作，纯见虚证，乃用保元汤、参归鹿茸汤，倍人参大补之。九朝浆半足而水泡居多，如汤泡火烧之状，因痘细密如蛇皮而无空地，兼禀气又薄，气虚血少，不能周灌，所以皮囊连串，清水成泡，乃加白术、附片，温脾渗水之品，渐得干靥，如同脱壳，此真血热真气虚，峻攻峻补以挽回者也。
夫无形之真阴真阳，诚生人之本，且须察人元气，不可凭形质也。公之六郎，禀受不足，形肥㿠白，肉胜于骨，大便燥结，每甚苦楚，不知者以为脾胃壮实，不明肠中少津，所以大便燥结，肠中少气，所以大便艰难。且周岁之内，时患气从脐下，直奔而上，咳嗽不已，或用人参一钱，带衣胡桃二枚煎服，后用八味丸加枸杞、牛膝、北味。然犹一病，即委顿不堪。凡审其受寒发热，阳不足也，用辛温卫气之药以散之，加生姜、苓、术、参、苏、上桂之类。如受热发热，阴不足也，用辛温荣气之药以胜之，如养荣汤、地黄汤之类。如停食发热，脾不足也，即于扶脾药中佐推扬穀气之味以化之。如孤阳浮越，发热不已，审其因于脾虚者，甘温以除之，因于水亏者，壮水以制之，因于火衰者，益火以消之，务使壮火仍为少火，而归藏于中，勿令壮火力穷于外。盖病发有馀之日，即正气不足之时，设徒从标攻治，则虚者日虚矣。然先天既薄，出痘必犯肾虚内溃之虞，未二周而五月出痘，身热汗多，烦躁殊甚，热一夕即见点于大庭右太阳，色白无光彩，摸之不碍手，攻之恐一齐涌出，任之则汗多身热，能不虑向来不足之肾阴，益令熬煎枯竭耶？况肾阴一竭，阴火愈旺，烦躁愈甚，壮火蚀气，正气益虚，痘将何所假借以呈形华色哉？故断不可以循常之法治之也。始用大料六味地黄丸加升麻、柴胡、上桂，令乳母亦连服二贴，欲使肾阴不竭，煦濡有力，毒自不能沉溺于肾。二朝，痘渐外达，但色白与肌肉无殊，身与四肢虽粗肥，面上隐隐如㾦，此阴虚不能华色，阳虚不能上达，况身热汗多，烦躁如故，而神气更疲，则阴津阳气并耗于外，可不託住中气，填补真阴，滋其化源，抑此烦躁，敛其浮越之阳，以逐阴翳之毒，降其淆浊之气，以令清阳之升耶？用熟地六钱，白术三钱，淮膝、麦冬各钱半，北味四分，肉桂八分，服后壮热稍减，溃汗少敛，烦躁少宁，痘乃陆续渐出。三四朝，四肢虽泛起，头面总不起发，且色白仍与肉同，气血大虚，不待言矣，用参、耆、术、桂、芎、归、炙草，形稍起而无神，色稍红而甚淡。五六朝来，犹晦滞而显枯烁，仍用熟地六钱，白术三钱，上桂一钱，人参三钱。七朝，手足水泡已甚，而面上枯藁不荣，兼之大便溏泄，矢气频仍，则中虚更甚，能保其不泄泻下陷痒塌空壳乎？用人参五钱，白术三钱，上桂、附片各一钱，鹿茸二钱，炙草八分，加桂枝三分，以宣扬鼓舞，令津液无微不达，一夜头面身体，尽化脓浆，清水之泡，变为浓浊，但疼痛烦啼，日以生脉饮，接续元气，兼八味丸加减，乃依部结痂而愈。然痘后手背浮肿，脚肿更甚，此固胃气甚虚，而气虚不能升举也，用参、耆、苓、术、当归、炙草，加蜜炒升、柴各三分，虚肿乃退，但爪甲色黄而燥，乃肝荣不足也，足痿不能立，肾元大虚也，用八味加杜仲、地骨皮，日中以八珍糕，调补元气始安。按：前后用方，变易太多，因时制宜之道固然，而不举脉立方，心中似全无主，且方中调治未善，略加增减，尤删去天虫、角刺，俾无误于取法云。

晖亭自订医案  ***************************
（略举数端以补于后）
愚治岳叔庠生刘公子明之长孙出痘，发热三日，满身遍发红点，纷纷碎碎，隐于肌肉之间，皮肤微痒，六脉微弱，此夹虚斑而出，所谓斑有假阳也。用蜜耆一两，补气升托；白术八钱，炙草一钱，固中培土；当归二钱以养血，川芎一钱以动荡血脉，上桂钱半，以鼓舞荣气，楂肉一钱，蝉蜕七只，以宣发痘苗。一剂，半夜斑退苗发，前后如此调治，重用蜜耆，去桂、术，加山药、鹿胶而安。厥后姻兄经厅柳公晴轩之侄，亦年四五岁出痘，证复如是，加人参治之，应手而效。此二证若照常法用连翘、牛子、荆、防治之，必误；以元参、生地、丹皮、紫草治之，则立毙矣。
堂弟太学雨田之女，四岁出痘，布种一日，即发壮热，四日往治，遍身斑疹，乾枯皮脱，口渴神昏，二便不利，六脉洪数，按之益坚。余曰：火毒如此枭炎，不急清其热，将毒因火闭苗，终不能发越成形胀靥矣。用川连一钱，紫茸二钱，连翘、白芷、生地、元参各二钱，生耆三钱，麦冬、淮通、当归各钱半，牛子、花粉、甘草、蝉蜕、升麻各一钱，二剂，热减斑退，清爽思食，苗发。后以清毒活血汤加减调治，乃得脓浆充足，依期收结，后痂落疤痕滞晦，不甚红活，用蜜耆、白术、芎、归、炙草之类，数剂而安。门人问曰：先生尝谓治痘，不可过用寒凉，何此独用苦寒于痘未出之际乎？余曰：子知其常，未闻其变，彼既火盛毒锢，安得不通权达变，随脉证救治耶？余幼女七岁出痘，见点后，忽右颊痘晕红紫一块，如小钱大，脉皆沉紧滑数，此气虚血热也，拈生耆、紫茸、元参、丹皮、赤芍、虫蜕、白芷、连翘、牛子、当归，合成一贴，奈不肯服药，余因事外出，次日归时，遂觉遍身红斑最密，皆如钱状，胸背更多更赤，斑过膝下，人皆惊异，此仍属气虚不能束毒，血热载毒妄行之候，即以前方服二剂，晚间斑紫尽除，痘亦依期胀靥。
乙丑季冬，近地流行痘甚凶。淮氏先以痘毙两女子，一以惊搐作惊风治，不明升托法而毙，一以不知补托，误用升、葛、荆、防，大开肌表，一涌而出，后至败证百出而殇。死丧之气，充溢弥沦，同室者又发一小儿，未及一周。余曰：开手即不可不慎，若经庸工一药，不与救治。急求余至，诊得六脉，迟弱而涩，婴儿脉气，原不如此，更见气血大虚，用蜜耆八钱，生耆二钱，白术五钱，当归钱半，楂肉、炙草各一钱，升麻五分，一剂报苗，次剂去升麻，加蜜耆，渐次出齐，幸无一涌而出之患。然三四朝来，痘只一红泡，绝不起胀开盘，此即血泡一例，阳气极虚，血因上居气位，不急补益，何以灌脓成功，用蜜耆二两，山药一两，附片五钱，公丁三分，炙草、当归各一钱，每日再用蜜耆四两蒸鸡鹅，取汁频进，乃得脓成收结。旋又有两小儿出痘，脉皆迟细涩弱，用蜜耆一两，生耆四钱，附片五钱，当归钱半，白术六钱，及楂肉、升麻、炙草，补托而安。其有色不甚淡，水气少者，去附、术，加山药、党参，无一不愈。并未用连翘、牛子，则凭脉察形，虚实立辨，岂有药之宜从宜忌，以胶治法哉？
丙寅冬，馀外侄女，年十六，出时行痘，甚密无地界，根脚阔散，晕色淡红，六脉微弱，前后皆以耆、术、姜、附大剂，峻补阳气，未易一方，附片每用至一两，至十二日期限全愈。其弟发热即惊，苏而搐，亦因其脾元肾气不足，脉息迟弱，重用耆、术、姜、附，加当归、法夏而安。柳金泉之孙，时行痘亦密，不能起发，色白无红晕，脉甚微细，无神，平时常多腹痛溏泻，重用耆、术、姜、附、鹿胶、当归、山药、炙草，五剂而愈，即从前之腹痛泄泻亦安。余治痘不下数百人，用荆，防、连翘、牛子者甚少，用芩、连、庄黄者更稀，常用耆、术以建功，屡加姜、附而活命。余虽绝无成见，而今似合为一人，此愿为知者告焉。治庠生刘舅兄之子，年一岁出痘，方未见点，而惊厥多痰，六脉浮数而弱，沉部极涩弱无神，有二三至一止之象，重用蜜耆、白术、芎、归、法夏、生耆、甘、桔、北姜、防风，一剂而愈，二剂痘出神清，后加山药、鹿胶、杭党、炙草，去法夏、北风、桔梗，痘自起胀肥美而愈。其堂弟孝廉隽臣之子，甫一岁出痘，面甚㿠白，肌肤松懈，脉亦微弱，余料其必惊，方微热，即用蜜耆、白术、法夏、广皮、云苓、芎、归、肉桂、炙草、生姜、大枣二剂，以防其惊发，故至报苗之际，稍惊即苏，后加山药、鹿胶，痘亦稠黄收结，痘虽密而无一痒塌爬破处。治孝廉姻世讲解异桥之女，未一周出痘，头面痘色淡白，脉微弱迟涩，无神，忽痰厥惊悸，重用耆、术、姜、附、法夏、当归、化皮、肉桂、生耆、炙草，大剂而安。其堂弟一子，初龄出痘，见点而惊厥，痘色淡红，神色更见惨白，脉极微弱而涩，不满三至，头额大汗如雨，身冷气弱，兼之泄泻，便清白，重用蜜耆、附、术、川芎、肉蔻、乾姜、炙草，以固元阳而培元气，痘得陆续出齐，亦甚起发，晕虽淡红，而根脚尚不散漫，但惊犹不止，舌色转青黑，察黑虽属寒，而青亦因风，缘当初脉弱汗多，阳气耗散，未敢加用表药，及服补既多，培养已足，诸逆皆愈，可以开散，既有一医加羌、防一剂而安。盖可见惊厥多由气血大虚，小儿元气薄弱，每不胜痘毒冲激而惊作焉，补气而痘自呈，扶正而惊自定，纵兼风寒，一表即散，慎不可用天麻、白附、全蝎、僵虫剪风化痰药也。
柳睛轩公之婢女，年十五六，痘未见点时，神气困顿，面赤，咽喉痛极，头汗如雨，脉极细涩紧弱，重用耆、术、姜、附，补救元阳，稍加当归、生耆、炙草、楂肉、桔梗托苗，二剂，苗见汗止，咽痛痊愈，连进数剂，痘自肥美收结。先是其叔岁贡羽中公问曰：咽痛何为反用附片两半？余曰：此格阳喉痹，内是纯阴不能纳阳，故将微阳尽行逼出，而为喉痛戴阳之证。肾脏如此虚寒，非姜附何以散厥阴邪速返元阳乎？公曰：闻之下虚者忌用黄耆上升，今重用蜜耆二两，能不虑其孤阳飞越乎？余曰：此虽至理，而痘疹则不可拘执，以痘疹之毒沉溺肾脏，中气不足，不能送之外出，以致元阳益虚而有阴邪凌侮之患，不急补元气以托苗，则毒终不出，阻塞攻击，阳从何返乎？惟以附子大力温补元阳，使之自旺，复以白术助中气，黄耆补卫气，俾邪气受正气之节制，不致隐伏于中，斯痘出而阳亦归，正充而邪自化矣。公于是首肯曰：善哉！善哉！此痘疹之妙旨，即苍生之所託庇也，不然，见病治病，妄投寒凉，不几龙雷尽发，痘不出而毙乎？
余于柳睛轩贝加公家治痘，不下十馀人，于其痘晕老红者，补以蜜耆、山药、鹿胶，淡红者加以附术，皆兼透托之药，莫不凑效。惟一小婢，先是耳下一疮溃烂，断其决难出痘，后虽强与救治，痘得收结，终以疮生不止而殁。盖耳为肾窍，疮疖破烂则肾气已损，何能成功？故多生疮疖后，元气未复者，决不可与布种也。治太学刘舅兄选三家痘证，大小十馀人，其于脉气虚弱，痘晕淡红者，前后皆用温补，惟有两儿报苗深红，烦躁口渴，乃用生耆、连翘、木通、紫茸、甘、桔、归、芍、白芷、麦冬、楂肉、蝉蜕以托苗，后以清毒活血汤，去芩、连加减催浆，有热势稍清，即温补正气，皆得稠黄胀靥。按：此痘深红，即红紫之意，与淡红迥别，不惟姜、附投之即毙，即投以蜜耆、白术，亦渴浆不行矣。故痘疹虚实观于色晕而已，得其全焉。
痘以腰痛为险，先儒谓毒火销烁肾水，须用归宗汤等类，急下以救阴。介宾、立斋，每用生料六味加麦冬，虚寒者合用八味，要之总以救水为主，少大补元阳之虑。姻兄太学解自如之次子，年十岁，痘色淡红，腰痛难于俯仰，兼之喉痛甚剧，六脉紧细微弱，左尺稍见虚大，按之仍细弱无神，此真阳亏极，正气虚损，致毒不能出，沉弱肾经，兼之真阴亦亏，故上见阳越之象，下显毒伏之凶，乃重用附片二两，熟地四钱，巴戟六钱，枸杞三钱，杜仲、山药、白术各一两，蜜耆两半，生耆五钱，楂肉、当归各二钱，胡桃肉五个，一剂，兼外用热麻油揉擦，腰痛逐止，咽即不痛，再剂痘乃齐见，后见其脉总紧细，熟地加鹿胶，连服数贴，脓浆稠黄而靥，则此证又不可拘毒火为患之见矣。
解两外侄女，及自如兄之季子两女，体素虚寒，发热三日，不见痘点，脉皆紧细微弱，皆重用耆、术、附、桂、生耆，兼楂肉、当归、炙草，一剂即见苗色皆淡红，连进大剂，加山药、鹿胶，其中有腹泄者，加肉蔻兜塞之，无不应手而效，何尝有白术渗浆之患乎？
余长男体素多火，布种后发热二日，身上即多淡红隐疹，脉亦虚涩，用蜜耆两半，党参八钱，生耆四钱，当归钱半，楂肉钱半，蝉蜕十五只，白芷、炙草各一钱，一剂疹退，再剂见苗，虽痘色不同淡红，亦非老红之色，以前单去楂肉、白芷、蝉蜕，加山药、鹿胶数贴，脓浆充足，忽右眼起红丝，有翳膜之状，用连翘、赤芍、归尾、蝉蜕、木贼、甘、桔、柴胡、密蒙、石决、薄荷，二剂而安。
黄建中之季子，先无服清淡之药，痘出即伏，急邀余治。六脉如无，痘皆灰白，身半以下间见铺红，如水红色，天庭面部已多黑陷，重用蜜耆三两，生耆一两，附片两半，杭党、白术各一两，当归、楂肉各二钱，炙草一钱，糯米一撮，连进二剂，乃得复出，再加山药、鹿胶，尽用蜜耆，兼耆、附蒸煮鸡羊，绝不停手，亦得浆足而安。此万死一生之候，非大剂不应矣。
舅兄太学刘蒲庵一子，年十四五出痘，布种一日即发热，二日即报苗，从古所稀，苗色淡红，皮薄而嫩，中含水气，碍之即破，脉极紧细微弱，余曰：此元阳大虚，脾元中气不足之证，不急温补，定有皮薄浆清痒塌空壳之患。重用蜜耆、白术、附、桂、北姜、当归、楂肉、炙草数大剂。至灌浆期限，反见退缩，子惧其气血不继，难于成功，幸蒲庵自知医道，深服用药之神，乃日进峻补二剂，兼进蜜耆蒸鸡，附片煮羊肉，计日用蜜耆十馀两，附片六七两，山药、白术各四两，兼鹿茸、鹿胶、白蔻，泄泻加肉蔻，此调治数日，气虽弱而血不上侵，晕虽淡而无铺红，浆虽清而不痒塌，胸背间为衣被开破，手足犹见起胀成形，急力催之，开破之痘，亦有薄浆，同为收靥，幸后来头项随发一痈，然不红不肿，脉仍微弱，即照原方加炮甲而安，由是培养月馀，而身体益加强健矣。
刘佃庄姓，有妇十六七岁，出痘，发热二日，未报苗时，忽鼻衄如注，气口脉甚沉滑有力，此热毒伏郁肺胃熏蒸，迫血妄出之故。进以清肺饮去知母，加柏叶二剂，衄止痘出，后以清毒活血汤，去芩、连催浆而安。岳矅生员旭初公之三子，孝廉隽臣之弟，年十七出痘，报苗之时，颈下即发一贼痘，形大而软，即开盘戴浆，以灯火焠下，搽拔毒散渐消，诊得脉虽微弱，尚见和平，亦无大象、滑象、阴虚、有热之脉，所见痘苗，亦非老红色晕，身体滋润，时见微热，进以真元益命汤。金曰：其人阴气素虚，重服黄耆即咽痛，矧今咽已痛，何可投黄耆二两？余曰：此时脉色只见气虚，不可以本质拘泥误事。如法连进二剂，咽痛全愈，苗色华美，加山药、鹿胶，痘极稠黄收靥。
舅兄刘隽臣之女，年十四五出痘，发热一日，即困倦多汗咽痛，脉皆微弱无神，与保元汤加附、术二剂，诸证皆退，精神顿长，次第报苗，色近老红，晕脚亦不阔散，脉稍有神力，去附术加鹿胶、山药，浆足痂厚而安。门人问曰：有人布种，发热二三日，面部已报苗影，越一夕，热退苗散，人事清爽，六七日后，忽腹疼喘汗，顷刻而亡，是诚何故？余曰：此必其人元阳不足，正气亏损，不能送毒出外，故一报苗而即隐伏，医者见其清醒，不解极力补托，致毒伏于中，日与正相贼，久之正气益虚，邪气日炽，而又不得暴发于外，是以一旦攻击而亡。余于此等，竭力救苏，而莫明其攻者多矣。如刘蒲庵兄之两侄，及李氏孙氏之子，俱发热三日，抖牙惊惕，俨成发作之象，寻之果得淡红苗点，诊之脉极沉细微弱，进以耆、术、姜、附，兼芎、归、楂肉、升麻托苗之品，日一大剂，转见神清能食，身热全退，痘影全没，极力照脉峻补三四日，黄耆用至二三两，附片皆用一两，白术两半，佐以芎、归，不稍停止，后皆复得身热苗呈，即以大补催浆而愈。设当时轻视忽略，不急补托，不终死于腹疼喘汗乎？又问曰：有人布种，发热数日，全不见苗，极力托之，终无形影，后亦安宁无患，是又何说？余曰：此问亦不可少，余于此证怀疑者久矣。近如分州姻太阎公祖之孙，堂弟太学受陶之子，李海清之侄，皆发热无苗，脉皆微弱，按脉极补元阳，扶助正气，至数十馀贴，总不见痘，精神倍长，后俱无恙。人虽有不逢种之说，但何以发热不逾其时，应主内出一证，令稽粪内，又无痂皮，或痘轻毒少故乎。而阎公又谓其三姻兄原如此，后再与布种不出，则内出之说有明征矣。然予众堂兄，初种痘不见，亦不受同室人苗气而发，年长忽感时行，以致痘密无缝，是不出者越一二年，不可不再与布种，如再不出，则终不出矣。又曰：有同室人种痘，独有一二人不发，并不曾身热，及诸人收靥后，彼复发痘多，其俗名扫脚之谓乎？曰：非也。此医者布种未到，苗气轻浅，所以不发，迨诸人收靥，感其气而后发耳。故布种至十二日，不发热者，不防再与加苗，毋令气感而稠密可矣。
门人请于余曰：痘未见点时，有头面预肿者，何故？余曰：此固有虚实二候，余已于肿论明示之矣，且因问而晰言之一则。毒气深重郁遏不伸，其证壮热气粗，口渴头疼，咽痛声高，脉洪滑数，宜生耆、芩、连、甘、桔、连翘、木通、荆、防、归、芍、蝉蜕、白芷之类，清毒活血以升托之，兼之便久胀秘，数日不通，加庄黄微下之，庶热毒清而正痘出矣。一有正气虚弱，不能送毒，以致毒不能出，上越清虚之府，其证亦多腹疼、腰痛、声弱、脉微或虚大无神，宜耆、术、附、桂、芎、归，加楂肉、蝉蜕以补托之，庶正气盛而痘出毒化矣。亦此证误用升麻葛根汤者有之，以正不胜邪，邪欲出而正不送，徒以表药松肌之法逼之，毒遂散漫于头面间，而无拘束耳。客有请者曰：今之痘师，不离连翘、白芷，有用补者，不过生耆，至于蜜耆，或起胀时偶用，附片、乾姜，或痘白无红晕乃少投之。至于白术，则首尾禁用，脓熟后或有用者，询之则谓白术渗浆，先生亦云刘河间曾有是说，原非无据。公之治痘，则耆、术、姜、附，肆用如神，略无禁忌，是诚何法？余曰：此固理之平易者也。先辈云老嫩之色，卫气主之，蜜耆所以温皮毛，实腠理，保卫气者也，卫气不固，则痘毒无所拘摄，必致一涌而出，喘汗立至，惟用蜜耆以固中，使正气健运送毒出外，则已出者不致伏陷，气虚者不致沉沦不出，且使皮囊得温而坚厚，自无痒塌浆清皮薄之虞。今人嫌其收敛，不亦愚乎？予常兼用生耆，不过取其表托出外之意，合楂肉以送苗耳。白术乃脾胃妙药，益气和中，补阳生血，暖胃调脾。今之脾气虚弱者，中常不固，不能任毒气攻冲，每致痘出迫速，中气空虚不能抵挡，随即拥入，此未扶助脾肺以建中故也。纵不至此，或一出而呕吐泄泻，白陷灰陷，已成脾胃败绝之凶，尚何能成浆充足？故脾弱而湿者，用之更能排脓，兼可以免水泡，以气血得继于后，脾土健运，自不伤生发之机也。当审脉气虚弱，痘不深红，皮囊有水气，手足处更淡，起发更迟，而急用之，若痘深红，脉躁身焦，则血分有热，水已不足，反用白术以燥湿，几何不渗浆而成空壳乎？附子、乾姜，补救元阳之妙品也，同熟地用之，以救阴中之阳，同耆、术用之，能助脾胃之阳，厥逆泄泻呕吐得之，能回垂绝之阳，面赤戴阳喉痹失血得之，能收浮越之阳。亦惟脉弱痘白淡红者，乃为对证，尺脉弱者更宜，天庭一片㿠白，阳气不充者，尤不可缓。若于紫赤之晕用之，则燥藁阴血，其害有胜于白术者矣。馀明于脉兼细察痘形，何用之不神乎？故曰神于法，则芩、连、庄黄，用之皆成补剂矣。
又曰：诸医治痘，起手不外升葛汤，先生不喜用葛根者，是又何故？曰：痘原以卫气为主，卫气虚则腠理不密，勃发之势将一拥莫遏矣。先儒论痘，以三日出齐者为顺，未闻有无故开发腠理使之一齐拥出，莫可支持者。且内已蒸发，外未有不表著之理。其有风寒锢蔽者，荆、防、羌、苏，可斟酌而发之；热毒壅遏者，轻用连翘、淡竹，重则用芩、连、紫草，加升提药以宣之；气血虚不出者，补中益气以托之。重帏豢养之子，皮肤脆嫩，肌窍本松，一旦大开阳明肌表，纵不一齐拥出，而胃气已伤，将何以主持于后充灌成功乎？先辈谓一见痘点，忌用升葛汤，有先得我心者矣。又曰：诸人喜其轻扬升发，每泛用之，致毙者亦少，何也？曰：诸人多治贫民、黎藿之儿，肌肤坚厚，原难发见，略为开之，痘乃徐出，譬如种子既深，不疏其土，萌芽不露也。然多有不能起胀灌浆，痒塌伏陷之敝，安知非表发太过，与妄为清解之咎乎？而麻疹亦从此可推矣。
又曰：先生治痘，大抵喜用温补，故于补气之药，言之津津有理，其于凉法、表法、养阴之法，或不惯于应用乎？余笑曰：何言之迂也。所订《痘疹》，诸法皆备，随证自可参详，原不欲人执一。但予治痘以来，见虚者实多，凭脉色治之，毫无伤损，是今人原多气虚，痘中之宜温补者，十常八九，而我何心焉？夫脉证可为比例，知如此为阳虚，则知异此者为阴虚，知如此，宜温宜固，则知异此者，宜凉宜表。举一尚可以例其馀，矧不惜千万言，犹不明虚实寒热耶？予治痘疹，多未立案，其顺正之候，可以不药，可以清淡药即愈者，奚必屡伸其说？惟虚者，易于损人，故叠次详明之耳。于是人皆府首曰：予言之过矣。但不识渗浆之药，只一白术否乎？曰：痘赖水火以生养，白术、云苓，法夏、苍术、泽泄、猪苓、木通、车子，凡为利水之品，皆为忌药，亦如芩、连、庄黄、生地等药，忌其泄火损阳也，然用之得当，正赖其通利渗湿与化痰清火之力。故惟知其有所犯，用之乃至于无犯。看痘之法，何必立异，亦何可执一乎？
门人问曰：先生神于治痘，尝见时行稠密之痘，悉能救之，又每见有人苦邀师至，卒多不起，何也？曰：痘有时日不同。凡病开手用药一误以后，断难挽回。况痘出既多，气血充贯，更难缓治，犹恐不及，何敢妄投？予每治一痘，起手便想到如何胀法，如何收靥成功，当初若一误表，则正气散失，元阳亏虚，误用清凉，则真阳汩没，元气销残。未出者，则伏而不出，已出者，或淡白、灰陷、黑陷，终不能起。且真阳一亏，脾胃生发之气已伤，无火熏蒸，泄泻自作，痘自不能化毒成浆，痒塌空壳之患立至。而误与温热者，亦令毒气熬煎，正反受害，不知开发者，反使表邪内锢，毒郁不升，此中之微权，在识脉与察色而已。而正虚者，尤不可稍误。如太学姻兄夏最峰之次子，以大生疮疖后，未受补益，元气久虚，未经发热，而两毒所结，即报贼痘二颗，医不与挑拨拔毒，乃用升麻粉葛汤，大开肌表，以致一拥而出，即出又肆进粉葛、升麻，致令中气不继，卫气伤残，痘粒通红，皆成血泡，不见成浆，腰下肉色铺红，且正难送毒时多喊叫，先辈决其不治，不得已进以保元汤，代以党参，后因咬牙寒战吐泻，令加附、术、二蔻，卒以气血不周，速收速落，淹淹而毙。非不知当初即宜重用附、术，然知其如法治之，亦终不救，故不与分。尤解十二兄之子，感流行痘，发热一日，医误用羌、独、荆、防、桂枝、葛根、花粉、黑栀、厚朴、苍术、神麴、枳壳、甘草，杂乱无理之方二剂，通身见点，犹误作热斑，再如是用药二剂，急邀余至。询之果一齐拥出，不分地界，不见红晕，心讶其险，又见其误之已甚，正气大伤，不敢以峻补任过，聊授以保元汤，代以党参，后见其终无红晕，肉肿而痘不肿，痒塌泄泻，辞以不治，更医治之而殁。有门生与伊族人治痘，遇极虚之人，进以耆、术，尚皆无恙，痘科妄议有热，改进芩、连，四人各服一杯，乃致诸痘洁白，毫无红晕，且有灰陷者，有毒反内攻而腹大痛者，后虽温补不应，连伤二命，殊堪悯惜。痘科欲文其过，反推言前药之非，予谓皆应有罪，果有卓识，何得听他人之误投寒凉？无真本领，何必遽与人看痘？吾愿业痘科者，无造次焉。但已经误治者，即不与主方亦可，盖虽竭力救之，亦终必毙也。
问曰：有人痘见点未全，身热逐退，小便清长，面色白，痘不甚红，而腹时痛不止，何故？曰：此气虚不能送痘也，主补中益气汤，加以四肢厥逆，或呕吐泄泻，又宜加姜、附、砂仁、肉蔻，以制其阴寒。又有人痘见点未全，壮热口渴，痘色紫赤，而腹亦时痛不止，又何故？曰：此火毒伏郁，不能发越于外也，主败毒宣中散，二证虚实显然，矧参之以脉，更复何疑。
问曰：有人体素虚寒，痘出稠密，以补剂催之，胀满可爱，而收靥甚迟，后乃发为痘痈，不红亦不甚肿，以耆、术、姜、附温之，溃为清浆，延久乃愈。闻之收靥迟者，补助正气，以佐其收靥，今胀满已极，复行汤补，恐至胀破。余曰：尔前方中用附、术否？曰：未用。有水泡否？曰：有。余曰：此元阳不足，脾弱湿盛，虽非空壳，实浆清多水气耳。设当时温补火土，脾气健运，水受土制，不致氾滥，将皮厚脓稠，毒气尽化，自得依期收靥，无复后患矣。及其不靥，多见水泡，则火土益衰，急宜重用白术燥湿，附片补火，云苓利水，兼以归、耆培养气血，自得熏蒸回浆，水气去而稠黄矣，何至有胀破之嫌。书云：浆不足者，必发为痈。此证之胀满，非浆足之谓，乃湿重浆清之谓，虚寒已极，八九日间，何以不发战咬牙乎？曰：后亦曾发寒战，以姜、附投之而愈，则知不至痒塌，以蜜耆补助卫气之功，首尾未尝清凉表发，故犹有生机耳。至后发为痈，乃馀毒因虚伏匿，积久而发，幸投以温补，始得无患。设如常法以大连翘饮治之，恐仍毙矣。是何不补益于前，以免后虑，至证已险逆，乃为挽回乎？于是复设一难。曰：有人元阳极虚，痘晕淡红，天庭㿠白，以耆、术托之甚安。医误投以芩、连凉剂，痘皆白陷，或有腹痛者，后如法以姜、附补之，竟至溺血不救。经云：阴络伤则血内溢，毒火迫血妄行则便血，是宜养阴清毒，此亦宜用是法乎？余曰：果其如此，痘必紫赤而兼焦黑，壮热烦躁脉数矣。如君所论全显虚寒，则溺血乃脾不统血，阳不制阴，血为阴盛，无所统领而走空窍耳。从溺孔出者，更为肝肾虚寒，非重用姜、附莫救，且热迫者下血多痛，是无所痛苦，其为纯阴无阳可知，不然当用芩、连后诸热皆清矣，何以反转白陷，腹痛溺血，无所措手？观立斋治出痘便血，屡用归脾汤。余治解外侄女出痘，因用鹿胶而错进龟胶，鼻衄不止，重加姜、附而安，即此可见阴寒亦多失血。余少时科试，因热误投洋参，逐溺血痛甚，宗每田夫子，以耆、术、益智、炮姜、附片进之而愈。使属有热，几何不因之益剧乎？观此例彼，庶免悬旌之叹矣。而今之不应者，得毋阳气尽失，毒已内攻，无能为力之日乎。
问曰：有人出痘之际，狂叫不止，虚实何如？曰：此痘在欲出未出时有之，或为风寒壅遏，毒气不宣，脉必浮数，略表以宣托之；或为毒火亢害，热伤阴血，躁扰不宁，脉必滑数，清毒活血以升托之；或为正气不足，无力逐毒，以致毒反内攻，脉必涩弱，扶助气血以补托之。不必实者有此，虚者无是也。至于痘已出者，应无是候。曰：万一有此，又若何？曰：亦不外凭脉察形审证而已，但痘已全见，毒自外出而犹如此，是谓神识俱丧，最凶。曰：楚谵谓谵妄一证，多属于热，今且狂矣，其概从热证治之乎？曰：非也。彼论亦太拘，不观伤寒例中，有如狂声郑，禁之则止，属三阴病，用四逆、白通、回阳饮、真武汤救之者乎？如痘中之狂属实，则痘晕必紫赤，脉必躁数，二便必不调，兼有外感，必头痛、恶寒、身热、鼻塞，项背殳殳，脉人迎浮数，若犹是淡红灰白之晕，紧细涩弱之脉，正气虚损尤为已极，况虚阳外发，气随阳走，五内空虚，徒存肤壳，自不能为之主张，不觉竟情发露耳，此时丧失之阳，收之且恐不及，尚可作热治耶？此证因其人元阳素虚，误表误凉，不急温补者有之。曰：假令其人痘晕虽淡，而脉数疾，又从何治？曰：岂不闻七疾八急为阴寒鼓击之象乎？但审其有力无力，空与不空，以定虚实耳。曰：阳虚而狂，得闻其说矣。有阴虚而狂者乎？曰：阴虚则水亏火盛，金承燥气，君主不宁，毒益得肆其焚燎之威，禅之狂乱，夫是以有壮水制阳之法，泄热存阴之理，六味、七味、承气、归宗，所以救枭炎之伤肾水也。有气血两虚者乎？曰：肝藏魄，心藏神，心气虚则眩惑而狂，脉则有虚大迟涩之象，以归脾养心汤治之而效，非气血两虚之谓，而何曰有气虚血热而狂者乎？曰：血热则焦燥，清毒活血汤，用人参、生耆以补气，紫茸、芩连以清热，何必不因此证而设也。曰：伤寒有热入血室，如见鬼状，或用桃仁承气汤者，此亦可用乎？曰：可。在妇女出痘，适逢经行，因热而止，以致血中有热而狂，脉沉弦滑数而涩，小便清利，大便瘀黑者，亦主小柴胡、桃仁承气选用。活法在人，原难拘执，万病惟求浅深虚实可矣。


三集  ——————————————————————————————————————————————————————————————————————————————————————————

麻疹备法论  ***************************
从来麻疹诸书，皆以清凉为说，绝少温补之条，视耆、术为畏途，以姜、附为荼毒，守「痘出于脏，麻出于腑」为定论。不知真阳真阴亏损者，当未有麻疹之先元气已伤，及经发热既久，气血复弱，是以气血亏而不能透者，十常八九，中气虚而一拥出者，十常五六，既出而不能成形华色，伏陷喘促者，十之三四。医不知补，反用清凉。或有为淡白灰陷，天庭一片㿠白不明，或为阳气消耗，黑滞畏寒，泄泻喘汗，呕吐不止，如此致毙者，何可胜道？惟楚瞻、介宾、进贤诸公，明于补虚，然亦但言滋补，未及温补，虽疹发于阳分，常多热候，理实资乎气血，宁无虚损，或其时其地，原少虚寒之疹，而议理议法，岂庸胶固之思？故有今时之疹，多有前人未经历见者，前人之法，亦有今时不能通用者，皆因其理有未明，未为宜古而宜今也。余历证多年，固多清凉证治，然用耆、术及用附、桂者，不下数百计。且治孕妇危殆之疹，及黑陷喘满之疹，用附片二三两，大剂温补救治，有得生者，外证非无口渴唇焦，烦躁便赤，有类热候，但察脉审情，毫无所犯，不可为今人广不传之秘乎。

痘疹皆由先天统论  ***************************
痘疹原于胎毒，即发于先天，先天之真阴真阳一足，则气血自和，煦濡有力，易出易收。倘真阴不足则水不济火，无以制毒，即痘之静而阴者。亦见枭炎火毒，销铄肾水，有重用归、地养阴，兼用芩、连、紫茸清热者，有并用硝、黄急下以救阴者，非谓真阴亏、火自内出者乎？而疹可知矣。若真阳不足，则元神困败，真气亦衰，不能逐毒，即疹之动而阳者，亦因肾脏虚寒，无气送外，沉溺不出焉，强与表发，元气俱竭，迫汗过甚，真阳益衰，纵克见点，亦淡红淡白，呕吐泄汗，必难起发肥美，脉自愈见微弱，虚涩无神，再加寒凉，喘汗立至，灰黑可虞。况虚者出疹，目多不赤，身多畏寒，或为吐泄，或为白痢，或二便欲解，而气不传送，脉多微弱，或反见紧弱迟涩，或外虽浮数，按之仍虚空无神，肺部脾部，无一毫洪滑象，而两尺又不见至，不力为培补，定有伏陷喘胀，不能还元之凶。盖斯人禀赋甚薄，未有疹时，元神早已不振，矧发热日久，汗泄吐利，真阳尤易丧失，岂一名为疹，虽形色脉气皆见虚寒，而亦必主属腑之说，进以寒凉乎？而痘更可知矣。其有疹之起势，脉即稍带洪滑，发热和缓，身体滋润，乃为肺胃腑证，至躁数滑大，壮热乾烧，又为真水不足之咎。予故谓痘疹之发，脏本腑标，脉法宜详审，形证宜细参，虽主阴主阳之微分，其原皆一理也。

用手推法论  ***************************
看疹大法，虽凭眼观察，尤贵手推摸。燃纸照之，以通红润泽为佳，淡红淡白为虚，紫红紫赤为热，此用眼观法也。继以大指次第轻重推摸，以随手转白，随白转红血色，又不散漫为顺，其稠密成块之处，难概言活动，将及收靥之时，血自阔散，亦难推摸，但须辨其滋润焦燥何如。阴虚者恒多血热，血热则毒肆，多有血凝毒滞，推之不得尽白，是以手推去，虽面上一层可以推过，其痘处总不见动，推时仍有红紫之象留于疹中也，起指亦见血能还复，却只得面上一层，其根底终是不转不动，此为热极，若全无动处，并见燥藁，真水底烈将尽矣。又有淡红中见灰黑色，推之亦不活动，总是晦暗之气凝结于中，脉或紧涩微弱，或虚大空散迟软，身体或清冷多汗，或不食，呕吐泄泻，疹形不高肿肥美，又多畏寒，喜饮热汤，此阴寒凝涩，血为寒锢，属极虚寒。然亦必有三四处，可以推动方顺，若全是晦暗色，疹形平塌，肉肿而疹不肿，脉微欲绝，阳气汩没无馀矣。看痘之法，亦大略相似。

脏腑论  ***************************
痘疹既原于胎毒，自无痘出于脏、疹出于腑之分，盖脏腑相为表里者也。麻疹之发，以气相传，亦如痘之从肺受气，以次归于命门，然后五脏之邪气内蒸，命门之胎毒外达，惟胎毒之动而阳者为疹，其候多热，故常有肺燥阴亏有馀之证。凡病以有馀者易治。昔人禀赋甚厚，疹常有馀，遂以为疹出于腑，致使理终不明，后世因之受害。如疹出身有微汗，滋润清醒，气不甚粗，热不甚燥，脉息和平，二便如常，疹粒累落肥美，以常法治之可也。如壮热气粗，洪滑数，鼻乾口渴，焦灼烦躁，疹色紫赤，毒火炽盛者，急宜清热救阴，毋令毒火熬煎，反伤脏气。惟脉弱神疲，元气丧失，疹出如面如㾦，真气尽出于外，或反安静者，诚为脏伤险候，认为腑毒，害莫大矣。治疹者，必与之审虚实，辨阴阳，究脉候，察形色，乃为合法，不然，痘出于脏，岂无有热属腑者乎？先儒治疹，多用补阴，原谓其属脏也，而独未见有脏寒之疹，故后世遂有脏腑之别云。

形色论  ***************************
麻疹以细密红润为佳，舒氏谓淡红者虚寒，白色尤属元阳不足，天庭面部㿠白者虚寒更甚，宜耆、术、附、桂、芎、归、姜、蔻，与治痘同。若但知补血而不敢补气，则气虚而寒者毙矣。红紫为热，通用清凉，黑则毒热炽，急宜下以救阴，疹中固有是候，然不辨脉息神气，及审其所因，亦每致误。盖黑为水色，有属大虚寒者，非明眼人莫辨。
一凡出疹之际，切忌风寒生冷，否则皮肤闭塞，毒气壅滞，遂变浑身青紫，或复隐伏，毒反内攻，烦躁腹疼，气喘闷乱，而成危殆。如未见恶证，宜再表发升托之，然多有阳虚而复感风寒亦变青紫者，须主温中散寒之法，不可大表。其有红焰紫赤之疹，推之不能随手转白，随白转红者，尤为毒气凝滞，宜清血热。

麻疹正治论  ***************************
楚瞻曰：痘欲尽出而不留，疹欲尽发而无隐，或因邪气之郁遏，留而不出，或为正气之损伤，困而不伸。色淡白者为虚，宜温补气血；色紫黑者属热，宜化毒清凉，此论之精者也。予谓气血旺而肌肤厚者，宜略为表发，如荆、防、粉葛、白芷之类，以取微汗，亦不可过用寒凉，冰伏热毒，以致不能透出，毒反内攻。若已透而脉旺，疹赤有馀者，宜用清利之品使内无馀热，继用滋阴之味使血无损伤，庶免疹后诸患。惟气血本虚者，原难送毒出外，不为补托，非特毒气沉溺于内，亦且先自绝其化源矣。故虚寒之疹，即牛子、连翘，皆为戈戟，荆、防、羌、独，尽属虺蛇。余常于气虚之疹，起手便用耆、术，且有加姜、附者，莫不应手而效，可为引证。

补助阴阳论  ***************************
疹属阳，阳主气，故疹有形而无汁，发热之初，大与血分熬煎，宜以滋阴养血为主。痘属阴，阴主血，故痘有形而有浆，发热之后，大与气分搏击，宜补气为主，此大略也。世人谓疹属心火，其色赤，故多乘肺，而见咳嗽诸证。又谓疹多实热，非若斑有假阳，此皆因时势以立言，而未明大道也。盖斑疹皆有虚实，治法总贵圆通，且实者邪气实，非真实也，病一退而正气即虚，乃真虚也。是以治实证者，药稍过即伤正，治假证者，药稍误而命亡，岂可以麻疹独存实论，以害真虚？其有体气壮实者，根本原固，故得标证，清解即愈。怯弱者，不耐疾病，久经大热，气血益伤，再加疏表解毒寒凉，以有形之药，攻无形之虚，不益令愈热烦躁，虚阳外扰，更呈假象，泄泻喘促，身厥汗溢，以致不救者乎？冯氏以全真一气汤，治麻疹之困厄，屡有神效，即此亦可见实热非定论矣。矧今之阳虚者，数月婴儿，亦可用附、术各一二两。凡一发病，无论外感内伤，夏月暑日，皆不可用一寒凉，岂一发疹而即变为实热耶？

诸热误治发斑疹论  ***************************
斑疹一证，多因诸证发热，调治失宜，血分壅热，不得宣畅，沸腾肌表而为点也。虽麻疹发热，形气壮实者，自可表发，乃一遇发热，不识何病何脉，便加麻疹名目，妄行攻托，以致血热壅盛，逼迫妄行，沸腾肌肉，如击水过颡状，实非麻疹本候，乃因药峻攻，犹伤寒热极而为斑也，其点虽见，血分已受熬煎矣。更有血滞血枯，终难见点者，愚人慾践其言，峻加攻发不已，其谁堪此戕贼乎？故凡发热，随所因而调治得宜，则荣卫和，而热自退，倘妄加攻击，郁热无从宣泄，皆可鼎沸成形，至此阳越于外，阴覆于表，里既空虚，则不食昏闷，身热气促，呕哕恶心等证，势所必至。复谓疹毒未清，误加清凉解毒，以治热毒有馀之药，攻元气受伤之病，常多死者。楚瞻治斑疹见点之后，壮热昏沉，喘促烦躁，口渴不食，泄泻吐蛔，或头面先没，额热身烙足冷者，俱用峻补真阴真阳一二剂，而热退神强，诸证皆愈。盖血为火迫而成形于外，则经络之阴消耗可知，阳气浮越于表，则少火之脏纳于丹田者，衰败可知，水火既已两亡，脾元何能运用？中气之大伤，不待言矣，若不峻补真阴真阳，何以保精气而资生身之用耶？吴鹤皋以参、耆、附、桂治斑，法之变也，医不达权，安足语此？故善治斑与疹者，不必以斑疹分，但当以虚实辨别，只在阴阳虚实、神色脉气已也。经曰：「阳强不能密，阴气乃绝。阴平阳秘，精神乃治；阴阳离决，精气乃绝。诚百病求生之理，知此而麻疹一证，又何拘表散清凉之说乎？

疹中咳嗽吐利咽痛口渴常法论  ***************************
麻疹发热之初，其点未见，而咳嗽咽痛，上气喘急，面目浮肿，时卧时起，心烦口乾者，此毒火内蒸，肺叶焦举也，宜甘桔汤加连翘、牛子，合人参白虎汤加减主之。若初发热而吐利者，多由毒火内迫，以迫于上焦则吐，下焦则利，中焦则吐利并多，宜解毒清凉表托，不可收涩。若里急后重而为滞下者，少加熟庄黄微利之。是为纯热之候，脉必滑数有力，而热极伤阴血热血虚者，脉沉部反兼见涩象，以血虚而枯不能流通也，使属太少二阴经，吐利不止，可用附、术、参、耆、四逆、白通者，脉必紧细迟弱无神，或四肢冷逆，困倦嗜卧，形神惨白，此疹家吐利之多由内热，不可不加察也。有咽喉肿痛不能饮食者，宜甘桔汤加牛子之类，使属格阳喉痹，则脉必迟软涩弱，或虚大空散，或紧细无神，咽常不赤不肿。不同热象，有渴欲饮水者，多由邪火外入，心火内炎，是以肺焦胃干也，使属脾虚津液不生，肾虚廉泉穴秘，则脉虽数疾，必紧弱无力，不同滑数洪大沉紧有力之象，即所饮亦有喜冷、喜热之分。故初发热而渴者，以清凉表托之品，暴发其邪，疹出而热毒自解；出后渴者，则用花粉、麦冬或兼黄连解毒汤清之，并饮绿豆灯芯炒米汤，以生津解热而已，切不可饮冷水，以致变证百出，至于危殆。

不宜执用寒凉论  ***************************
痘喜温暖，疹喜清凉，人皆知之。但痘当成实，过暖亦烂；疹初欲见，过凉难形，宜随机处变，温凉得所，庶阴阳和而疹尽出。如疹有大热，则用粉葛、荆、防合人参白虎汤、荆防败毒散以发之。如兼疫疠之气，以人参败毒散发之，若疹之形色脉气属虚，则审脉察形以补之温之，固无所畏怯拘执也。盖赤疹则遇清凉而即发，白疹必得温暖而后销。更有明是疹子，至发热五六日后不出者，人犹执谓皮肤坚厚，腠理秘密，及风寒外袭之咎，不知至此日期，表发清凉已遍，何以尚不能透？缘气虚不能送毒，表发过则正气益衰，而疹出愈难，亦犹痘之虚者，非补托不出也。况有曾经吐泻者，脾元中气已竭，因虚伏陷，补之犹恐不及，尚敢妄表妄凉乎？惟毒盛于里，热气锢闭，脉或沉滑浮洪，数大有力，久不大便，内郁不出者，则用凉膈散加牛子以解散之。世又谓疹邪既实，非汗散莫除，而表不远热，反不避其辛温，麻、细、桂枝，动手便用，是又不知疹属阳，首耗阴分，药忌燥悍者也。其不敢用温热者，又一于寒凉，绝无冰伏之虑。所以每有血凝毒滞，郁遏不出以殒命；复有胃气伤残，吐泻喘汗以伤生；且有由淡红灰白而黑陷，寒战咬牙阳气绝灭；或反见虚阳外扰，龙雷发动，唇焦口渴，上下失血，以致毙者。是赖明理之彦，辨脉察形，以彰斯道之蕴可矣。

形色轻重论  ***************************
痘以头面先见稀少者为佳，疹以头面多见成粒老红者为顺，但虽细密鲜红，终不若斑之皮红成片，如蚊蚤迹也。至色淡红淡白者的是虚候，色太红艳紫赤者是为血热，其有紫黑者，热毒枭炎、肾水乾枯之象，难治。看法与痘科同理，而疹尤喜通红也。

辨疑似论  ***************************
世有变蒸发热，常见红点者，此腠理开而肌肉嫩，血分稍有风热，便沸腾肌表也，只宜调和气血，不宜疏表。一有皮肤痒极，搔之肿厚，块若云头者，风热挟湿为斑为丹为风也，皆非疹例，又非谓疹可一于疏表清解也。予尝于疹初发热见点之际，于脉色之虚者，或泛用耆、术，遽投姜、附，并不使一阴药，绝不虑其补住毒气，助其炎威，卒之疹出神清，无一犯手，岂疏表清解之足泥乎？是惟不存一疹多热候之见于意中，而后治有妙法，亦惟存一疹多热候之见心下，而后药无妄补，以精详出于谨慎也。生人以来，禀元既薄，剥削复多，一遇疹发，势便沉疴，真虚之子，疹后久热不退，变成痨痧，急宜与地黄补肾之剂。夫固有童子元阳素亏，终不离于温补者，亦有阴气未全，宜补真阴者。予故谓补阴为疹中正法，补阳乃其变法，表发清凉，人所共知之常法也。

壮热烦渴口臭腐烂等证论  ***************************
斑疹本为肺胃火毒，故常多壮热烦渴，喜冷浩饮，然纵其饮冷，则冰遏热毒在内，且津液遇冷则凝，烦渴益甚，况胃喜凉饮，得冷入口，庸或相安，肠喜热饮，寒流下焦，无不受害，轻则激其虚火上升，寒热不已，重则迫其热毒下注，泻利不休。更有误以诸热为火，徒知峻用芩连苦寒者，不知火之有馀，皆由水之不足。渴者，脏腑津液燥藁也，少火变为壮热，宗气已亡于中，孤阴外覆肌表，荣道已竭于里，不求阴阳至理调之，徒以时行外染之客病主治，壮者因循日久而愈，弱者后复变证成凶。故凡有壮热烦渴，可于此例推矣。奈何西北，凡患热病喜冷者，谓之咯水病，病家任饮凉水，医者峻投苦寒，逼其浮越之虚阳尽耗于外，致使招纳不入，宁独不闻甘温之能除大热乎？夫身中之火，贵安其位，得其平即安，如外邪不能入，则火即为真阳之正气，失其常则离其位，外邪得入，即阳气而变为邪火矣。今之治热病者，泛云邪热，日以苦寒为事，岂人身上之热，另有身外之火乎？是即本人身上之阳气，发越而为病也。惟实火太过者，暂以清凉折之，中病即止，而又常以冰伏为虑，庶无妄凉之愆，乃贼害不已，尽将阳气赶出，以致手足厥冷，龙雷无可藏纳，上迫而为胃烂口臭，睛红舌黑，荣气失运，凝滞成斑，独见于足。夫斑疹主火，火性上炎，故多见于头面，今独见于足者，阳气已绝，阴血凝注，名死血斑，不治，此皆阴极似阳之假热，误用寒凉之过也。至于唇口腐烂，颊穿唇缺，鼻烂目伤，似乎热毒，不知阴翳之火乘虚而走空窍，流烁为害，犹龙雷之焚燬万物甚速也，况多馀热不退而为痧痨者，皆气血之为病，有何毒乎？治者能明此理，惟使太阳一照，龙雷顿息，真阳一敛，阴翳自消，真阴一生，虚阳自化，斯荣卫得其职，而生机勃发矣。庸人一见红点，便作有馀实相，以攻有迹之药，而投无形之虚，追论致死之由，有难逃医律者矣。楚瞻时，西北斑疹大行，诸医或用表散，或用清解，俱莫能疗。有身体俱见，面上隐隐退缩，壮热喘嗽，烦躁不食，泄泻者，有身面俱见，面赤壮热，喘嗽烦躁，咽痛口渴者，要之皆阳外越而阴内竭，中气弱而肺气伤，水火不得其平也。乃察其脉气，寸强尺弱，或细数无力者，并以全真一气汤加减救之，无一不愈。惟脉洪滑数实有力，人强气壮者，始以连翘、贝母、牛子、甘橘、生地、丹皮、芩、连、元参、紫草之类清解之。奈世不明阴竭阳浮之理，徒知托表清凉，即至疹毒内攻，元神脱尽，目窜口噤，尚作变惊调治，不可伤乎？迩来南省以疹致毙者，动辄千馀人，不数年而一遭其难，为问出疹之家，有医大为补阳者乎？有并救阴阳者乎？率皆表发清凉，以为毒火炽盛，无能挽回，天地间有如是难灭之火耶？为是说者，将见火焚其身矣。更有可为婴儿悯者，痘科原无表发清凉之理，而人亦不知培养水火，补助气血，视羌、防、升、葛为起手之妙药，连翘、牛子为解毒之良方，甚至生地、犀角、芩、连，逢人遍用。不数年遭痘难者，又凡三四，见其毙数之多，尤倍于疹，固医道之不明，亦病家之全不知医理也。

疹发轻重论  ***************************
发热之初，有似伤寒，而肺家见证独多，咳嗽喷嚏，鼻流清涕，眼胞肿，眼泪汪溢，面赤口乾，中指冷，耳后有红丝，两耳根下、颈项面部、腰间脊骨之下，有三五红点，乃疹之报标。惟身有微汗，气不甚粗，热不甚壮，口不甚渴，脉不甚躁，能食便清，无腰痛惊狂之候，则疹出必轻。一出而热微，色红而累落，神清而能食，尤为佳兆。若气喘鼻乾，烦躁不宁，脉来洪数，躁疾无伦，呕吐便血，惊搐狂妄，大热无汗者，最重。头面预肿大者，尤为毒气枭炎、火郁难发之意。宜表发者，药贵辛凉，避其辛热，且疹亦如痘，宜渐次出没，如一涌齐见，不分颗粒，紫赤者险，紫黑者逆，以热极也；淡红者险，灰白逆，以虚极也。虚实两证，皆不宜涌出。治虚证者，宜随脉色培补；治实证者，不可过为攻发，即升麻、桔梗，亦须避其升动阳气，况过用表剂，表气亦虚，荣血亦竭，能无虚阳尽越，喘汗立至，莫能收纳乎？惟明手为能深体虚实，因时合宜，无所过，亦无所不及，斯轻者自顺，重者亦轻矣。

身热不退论  ***************************
麻疹非热不出，若既出透，其热当减，倘仍大热蒸蒸，乾枯无汗，此热毒壅盛也，加之人事昏沉，口鼻二便出血，手足心如烙者，毒重，脚冷如冰者尤重，宜化毒清表汤或宣毒发表汤加减选用。亦有真阴大亏，脉来空豁无伦，又宜重用熟地、生地、拣冬、牛膝、甘、桔等类以养阴退阳者。有本属热毒壅遏，失于清解，误投辛热，毒蕴于内，藏于胃中，口鼻出气腥臭，牙疳口疮，疹则速收速落，日夕壮热，馀毒流注大肠，里急后重，成为痢证，可用清热导滞汤。故当疹方没落身热，察有馀热留于肌表，宜用柴胡清热饮，以治实证。若收后热微，或时热寒如疟者，脉或虚弱迟涩，即宜从虚调治，以十全大补、八味、八珍、归脾、理中等方酌用。岂治疹有成法，无妙用哉！予尝见疹已出现三四日，当散不散，内有虚热，留滞肌表，潮热烦渴，口燥咽乾，主以柴胡四物汤，使血分和畅，馀热悉除，疹即收落。此虽未用阳药，亦何尝泛投苦寒，独不思有疹后身热，饮食如常，卒然心腹绞痛，汗出如雨而毙者，非寒凉剥削，元气亏损，失于调补之咎乎？朱氏云：疹后身有微热者，属虚热，药宜滋补。知前人亦非但清热也。

烦渴论  ***************************
烦渴一证，皆以为热毒壅盛，心为热扰则烦，胃为热郁则渴，前后不外竹叶石膏汤加减，不知当凭脉气疹色处治。如疹色不深红，脉亦虚弱微细，外无热证，渴喜饮热，不欲多饮者，此必寒凉太过，脾虚津液不生，宜七味白术散等温补药。

喘急论  ***************************
喘急为麻疹恶候，如初出未透，无汗喘急者，此表实拂郁其毒也，宜蜜炒麻杏石甘汤。麻疹已出，胸满喘急，此毒气内攻，肺金受克，宜清气化毒饮，或竹叶石膏去半夏，加川贝、瓜蒌霜。然亦有疹色淡红，脉气微弱，中气不足而喘者，宜投耆、术。更有尺脉空虚微弱，疹色滞暗，肾不纳气而喘，宜附、桂者，无分疹之前后，虚损者，皆有此候。至于大汗后而喘急，大吐泻后而喘急，皆气脱危证，急须补救，断不可清凉化毒，所谓十喘九虚也。余尝治出疹喘急危证，皆以耆、术、姜、附救治而安。故曰：生人禀气薄弱，多虚候，少实证也。

喉痛论  ***************************
昔人治疹，咸以喉痛为热毒上攻咽喉，以汤水难下者为危。谓表邪郁遏疹毒，不能舒发于外，致咽喉作痛者，主元参汤，疹发而咽痛，主凉膈消毒饮。今非无此实证，然疹必紫赤，脉必洪滑，身必壮热，气息必粗大，二便必不调，方是确候。又有肾气虚寒，兼之中气不足，以致毒匿不出，激引肾气上冲，使虚阳外越而为咽痛，所谓格阳喉痹者，余于此每用耆、术、姜、附治之而安，此咽痛非定属热之明验也。但咽喉要害地，虚实大殊，稍一误治，为害更速，可不慎欤？

失音论  ***************************
昔人谓失音为热毒闭塞肺窍之故，疹初失音者，主元参汤，已发失音者，主加减凉膈散，没后失音者，主儿茶散，不外清咽滋肺。然气口脉必洪滑数实有力，疹色必紫赤，而予谓脉色不如此者，多属虚寒。盖声出于肺气，根于肾，肾中之元阳不充，真气早已竭弱，加之肺气不足，子母二脏皆虚，元气已馁，其何以为声音乎？况虚而且寒，阴气充塞肺肾二窍，皆为寒闭清气，自不能伸。余尝治此证，重用参、耆、附、术，十馀日而音乃出，此其明验。或云此属心血不足，主归脾汤，药甚无误，但心血不足者，不过舌短不能言耳，何遂无音？则此关肺肾益明，而有热者，亦须于此二脏，探讨消息。

泻痢论  ***************************
有热毒移入大肠，传化失常者，不可用温热诸药。疹初作泻者，主升葛汤加赤苓、猪苓、建泻。已出作泻者，主黄连解毒汤，加赤苓、木通。又初泻有毒从泻出，不宜骤止者，此皆常法，但既出亦不宜泄泻。有脾肾虚寒，急宜温补者，倘不察脉证，任其泻利汗吐，反攻以清凉之品，以致元阳亏损，虽不即时暴脱，而欲出不出，喘促并至矣，故温经回阳，补助脾肾，亦治疹泄泻大法。至泄变为痢，亦称毒热未解，移入大肠，悉用清热导滞汤，始终未敢兜塞，殊为执见。盖有脾肾先虚，下元不固，加以治疹寒药，安得不为下痢？故有变为煤色，或屋漏水，青菜色者，虚寒已极，猛进温补，尚恐不及，何热之足虑乎？至肛门如筒，饮食不进，则无及矣。此治疹与治痘，大略相同也。

腹痛论  ***************************
有因食滞，凝结毒气，不得宣发于外，不时曲腰啼哭，两眉频蹙，加味平胃散主之。有疹毒因火郁闭，不能宣畅而腹痛者，黄连解毒汤主之。有因风寒阻遏，毒不得透而腹痛者，发表以宣托之。然食滞则不能食，必呕吐有酸臭气，并乳食亦不化，右关脉或浮滑沉紧，火郁则脉滑数有力，或沉紧坚急，身必壮热，唇焦口渴，面目多赤，不喜手按。其有四肢冷逆者，尤为热深厥深，风寒阻遏，则身热头痛，恶寒鼻塞，或流清涕，风脉浮缓，寒脉浮紧。更有脾胃虚寒者，痛则喜热手揉搽，面色青白，脉亦微细紧弱，或呕吐蛔虫，甚则虫死不红。有元阳大虚，脾气不运，腹胀浮肿，时减时重，脉气迟紧微弱，或右手虚大迟软无神，不急温补脾肾，喘汗立至。亦有肝乘脾位，木来侮土，脉则右关弦长而滑，须抑肝散加减。余治疹因虚寒夹食腹痛，用香砂平胃散加附、术；脾肾虚寒之腹胀，用参、耆、附、术；治火郁腹痛，用黄连解毒等方，无一不愈。

脉法及出没日期论  ***************************
疹为阳毒，自出至收，以脉稍洪滑者为顺，肺脾两部，尤不宜细小，必有神有力，方为阳证阳脉。若细软无力，即阴脉例也，当速救元神。其发可见则以三日而始尽，将齐之三日，身热必有一夕加重，以热极而毒乃齐透也，每日出现二次，子时出者巳时散，午时出者亥时散，经三日而出六次，深红润泽，疹色活动乃佳。亦以发热三日见标为顺，一日二日即见点者毒重，迟至五六日不见者，非热闭及风寒阻遏之因，即气血虚弱不能送毒之故，急察脉证治之。其收没亦宜在三日后，倘一二日即收，恐属中气大虚，一拥而入，毒反内攻之候。若因失于清解，热毒内锢，疹应紫赤焦黑，失于禁忌，复感风寒，毒气闭密，疹应青紫晦暗，身热头痛不止。有所因者，从而治之，仍可复见，若真虚隐伏，难于为力矣。

药味宜忌不宜忌论  ***************************
昔人以疹为腑毒，宜其用药多误。其视未见点时，皆宜表托，亦忌遽投寒凉冰伏，最忌耆、术补助，尤忌附、桂辛温，于是首以宣毒发表汤、升麻葛根汤为主方。但人有贵贱，体有虚实，体之虚者，发热数日，汗下不食，神气更虚，自不能胜疹毒，惟参、耆、归、术，能补气血，原无所忌。元阳素亏者，每一发热，虚阳即欲飞舞，真阴不足者，一经热久，肾水即欲消残。熟地、附、桂，与水火最为有情，反无所忌，惟麻、桂、羌、葛、连翘、牛子，毫不可投，不但芩、连、庄黄宜忌，且重帏豢养之子，肌窍本松，原无风寒火郁，待于凉表也。又有未见点时，毒热内盛，壅遏不出，反宜先用芩、连，加以便闭胀满，再用庄黄者，复不忌其寒凉冰伏。疹已发见，不宜重表，通用化毒清表之类。泄痢宜清热，咳嗽宜清肺，口疮臭烂宜败毒，一切辛热皆忌。然亦有虚火发动者，反忌清凉。脾命虚寒者，尤宜温补。其发为呕吐泄痢，喘咳腐烂等证，见证已凶，尤当于真阴真阳源头处求之，不忌补涩，而饮食一切，亦有宜忌不忌之分。阴亏多热者，疹后而得，清淡、公猪、精肉，老鸭、龟鳖等味，反能养其真阴。其阳气虚寒者，疹后而得，老鸡鲜物，鸠鸽羊鹿俱品，亦可助其元阳，惟煎炒酸咸，则不宜用。乃有概用素菜煮豆腐者，有火者虽宜，虚寒者又为切忌。至谓鸡、鸭等蛋，亦属荤物，同为禁忌，不大愚乎！
又麻疹之用升麻，从古迄今，成为定论，张石顽独云：升麻最能升动阳气，每至热邪上浮，而至喘逆咳嗽不止。即桔梗于初起时，亦宜慎用，恐载引浊气于上，使疹不得通达于下。旨哉言乎！疹之实者，用之果变证百出矣。由此以推，凡疹有热毒者，总不可用辛热升提，麻、桂、细辛，皆其切忌。然治气虚证，升麻亦可佐参、耆之力；寒郁之证，麻、桂亦有殊功；寒包热证，麻杏石甘每能奏效。故曰用之得法，虽忌不忌也。

孕妇出疹论  ***************************
孕妇出疹，咸谓当以四物汤加条芩、阿、艾，以安胎清热为主。不知疹有虚实，凉补不一，即属实证，苟非大火锢秘，当未出时，亦不可以清热为事，致有冰伏，疹毒难出，而内热愈深，益伤阴血。矧人亦有虚实，果其人大虚，胎气甚寒者，芩、芍又有所忌，不欲保胎而反伤胎乎？惟察其脉气，有热郁难出者，宜轻扬表托，疹出而热自清，继以滋阴清解，则气血调和，而胎自无碍。此而投以辛热香燥之药，将肺气益伤，喘咳不止，金枯水竭，而胎不宁。乃世之妇女，虚寒尤多，常赖附、术以保胎，即疹发亦无热，慎不可谓疹宜清凉，两相顾忌，以伤性命。余尝治孕妇出疹，见其脉微弱迟软，及虚大无神者，或重用耆、术，或重投附、桂，富者加以人参，莫不安全，并从前之有唇口腐烂者亦愈。不可见虚火发动，非补不敛乎。是又在神于脉理，善察疹色，细意审度，乃得无误，未可幸中也。

斑论  ***************************
斑多得于天行时气之病，壮热不已，大便硬结，是以热留胃中，胃主肌肉，乃发为斑，不可与疹同论。妄用散表之剂，必增危剧，宜白虎汤加元参、生地，切忌辛热助胃，便闭者下之。赤者吉，黑者凶，而伤风后发斑，又为将愈之兆，稍与清解即安。然更有阴寒内伏，逼无根浮游之火浮于肌表而为斑点者，此胃气极虚之证，误投寒凉立毙。

痧疹论  ***************************
小儿值天气炎热，或过于温暖，而出奶疹、痧疹、风瘾等疹，可不必用药，略用疏风清热轻扬之味一剂即安。然此证前后多不大热，不同麻疹，必发热二三日乃出也。余尝见小儿因热见点者，察得脉稍浮缓而滑，以荆、防、蝉蜕、归、芍、淡竹、连翘，泡六一散即愈，以其病只是风热客于脾肺二家也。

失血论  ***************************
失血一证，在痘中得之，亦以为热。矧夫出疹，且血色清稀瘀晦者，犹可辨其非热，若鲜明稠厚，谁复见其为寒？不知虚寒之疹，亦多失血，盖阳不制阴，血无所统，毒遂有以动之而领之外出耳。其色鲜明者，以偶逐即出，未尝有所迟留郁滞也。见斯证者，当以脉气之洪滑迟弱，形色之淡红紫赤，以定虚实，不可以一失血，即泥为热。故并示之。

麻疹医案  ***************************
有冯氏子方四岁，夏月出疹，热至六日，精神疲睏，昏睡露睛，身上隐隐出见，头面甚微，额热如烙，腿足温和，饮食不进，焦躁无汗。曰：面不起者，阳虚不能上托也；额热倍常者，龙雷之火上乘也；不食神倦者，久热伤中而中气不运也；焦躁无汗者，热久而真阴枯涸也；昏睡露睛者，神疲而眦脉缩急也。若用疏风药，真阴真阳愈耗，虚火妄炽，风从内起，必有似惊非惊之状，况阴竭而复行疏解，真阴日藁，必有烦躁狂乱之虞，气血根本既败，其变见之斑疹，何自而充托于外哉？乃用熟地八钱，滋水为君；白术五钱，固中气为臣；淮膝二钱，使浊阴下降；麦冬二钱，北味五分，收摄肺气，敛纳龙雷下归，并以为佐；附片钱半，直固丹田为使，则真阳既得，面上之疹，不攻自起矣，额上之火烙，不解自退矣，真阴既得，身上之焦躁，自可得汗而和矣。服之果愈。但久热狼狈，晚间以人参一钱，麦冬、北味蒸服，次日精神强健，此滋真阴以取微汗，汗出裕如，壮真阳以散假阳，虚热顿释也。再调正气于内，邪气自散于表。故治有形之百病，皆当于无形气血中求之，而有形之变幻，尽属无形之虚张，倘不求本而妄行祛逐，肆用寒凉，鲜不败矣。
余治外侄解生宝田，年十六而七月出疹，先有医者连进升麻汤，头面发见通红，颈项以下全不见点，诊得六脉洪滑有力，面部之疹，已紫暗无活动象，且夹斑而出，此毒火内闭，胃热已甚，升麻反为升动阳气，大非所宜，必清热而疹乃透。重用生地、紫茸、连翘、牛子、木通、淡竹、黄芩、元参、花粉、蝉蜕、小草、荆、防，三剂始齐，重加芩、连，周身尽透。然疹色红滞，连肉色多红，推之全不活动，斑色成片，身体乾烧焦燥，烦扰不宁，再加芩、连、生地、犀角、石膏之类，一日三大剂，计日投石膏三两，川连六钱，条芩九钱，生地四两，其馀清凉之药皆重，幸腹泄不胀闭，次日稍减芩、连、石膏分两，重用地黄以养阴血，次晚始见肉色之红者皆退，疹之红滞者，推之始活动，斑形乃销，小便通红如酱，暴泄呕吐渐止，其后以壮水清金之药，滋养数日而安。计前后不食者已八日矣，而脉终不为减小衰弱，此火证之确验。先有一医，见疹不透，商投耆、术，予叱而止之。后又有医，见其口不甚渴，咽不甚痛，而多干呕，恐其胃败，私议石膏、芩、连之误，不知前之不透者，非气虚不能送毒，乃升动阳气，致枭毒内闭不出，正气反为邪气所侵，血因邪凑而热，及热愈深而血愈伤，愈伤则愈难出。惟阳气燥旺，疹乃独见于诸阳之首，而斑疹紫赤，壮热不宁，非清热解毒，则即不透而毙矣，既透而不急为清凉，则真阴烁尽无馀矣，求生得乎？至口不甚渴，咽不甚痛，热毒内伏未发也，呕吐泄泻，毒将发而上越下奔也，若属胃绝，则必无洪滑沉紧有力之脉矣。
同时唐表外侄女，年十八，体极肥健，出疹，先微发热，面部已报标，及一夕通身手足皆见，神清气爽，饮食如常，疹粒肥大，色复通红，光彩可爱，独天庭一片淡白，面上之疹淡红。余曰此凶证也。一夕透齐者，所谓一涌而出也，颗粒大而色通红者，乃不足之气竭而荣之，不足之血竭而华之也，矧光彩可爱，真气尽发于外矣。阴阳气血，尽越于外，而中已大空，保无一涌而入，毒反内攻，喘汗腹胀而毙乎？及诊其脉，果微弱无神，六部皆不应指，急投耆、术、姜、附、巴戟、当归、鹿胶、炙草之类二大剂，次日犹即收没，收后咽喉反痛，目不能开，以手撑起，白珠皆淡红，脉更微弱紧涩，知咽痛属格阳喉痹，目不能开为阳衰而气不伸，乃重加附片、蜜耆二大剂，咽痛止而目开红退矣。倘斯时误投寒凉固毙，即因其安静色佳，不行峻补，亦将顷刻告变矣。
有佣工妇年二十，身体极健壮，亦同出疹，发热一日，通身手足皆见，天庭㿠白，疹皆淡红，神清能食，脉亦虚微，见于右三部者尤弱，急投耆、术、归、附二大剂，次日犹即渐次收靥，再进四剂而愈，亦可见治疹不可以人之强弱为凭，而形色脉气毫不可忽矣。
解六姑出疹，脉无滑数象，肺脾两部亦微，即以耆、术固中，芎、归养血，生耆、荆、防、蝉蜕托苗，疹乃渐次由上及下，三日出透，身亦不甚大热，咽喉亦不肿痛，疹色老红可爱。将收之际，更见红艳，似乎有热，脉则六部犹迟紧，脾肺更虚弱，再重用耆、术、芎、归、鹿胶，晚间红退身凉，后因其耳闭面肿，少加姜、附、山药、百合、茯神、志肉、枣仁，进以鸡鲜荤食，调补而安。
解七姑甫四岁出疹，发热时，脉皆紧细微弱。余曰此又一虚寒之证，非耆、术、归、附补托不可，如法治之，疹乃渐次出透。及见齐时，忽身热气粗，急促不匀，口渴啼哭，不思饮食，全似火证，举家惶惧，然天庭一片，终觉㿠白，上部所见之疹淡红，半刻忽大叫一声，脉虽稍数而皆紧细，按之无神。余谓彼妄议者曰：脉数而紧，乃阳虚细数之象；气喘急不匀，乃中气不足之征；时忽大叫，气虚不伸，肺肾亏损之故；天庭面部不深红，元阳不充之咎；口渴唇焦，津液不生，龙雷发动之象。重投耆、术、鹿胶、姜、附、当归、固脂、炙草、北味一大剂，次日更见目不能开，以手撑起眼皮，始能见人，而身热气粗如故，疹亦不收没，但脉之数象已去。余又曰：目不能开的是阳虚气弱，惟元阳大亏，中气虚寒，无怪其不思饮食，气之接续不上，喘急不匀，疹之不得依期收靥。再进蜜耆二两，附片两半，白术一两，鹿胶等类，作一大剂，诸证皆平，亦药力已到之功欤，于是人皆服其神。然同时出疹，有宜表发宜清解者，虽其形证怪异，人多惊骇，而察脉审形，按前人之常法，先后治之，元不获效，余岂偏于温补，欲病之合我治法，为拘迂不通之士哉？
月兄柳公姻家之女出疹，自发热以至将收，先后皆腹痛呕吐，医家作夹食治不效，作热毒治亦剧，急邀予治。诊得气口脉滑，脾部下指弦长，寻之亦涩，其馀各部皆涩弱无神，按之止歇，疹色不甚红活。余曰气口脉滑，肺胃有馀热也，脾部见弦，木反侮土也，涩弱止代，真阴亏损也。宜峻补真阴，庶木得所养，而无剋土之虞，速清胃热，斯中气肃清，而无呕吐之患，且疹不深红，殊无热毒，主用熟地八钱，龟胶三钱，当归、酒芍、炙草各二钱，山药、百合各五钱，桑皮钱半，竹茹八分，一剂豁然。
侄继纲年十五，尚患阴虚，五月出疹，热一夕，面部遂发斑，瘙痒浮肿，半昼即见疹形，脉多滑大，即投荆、防、白芷、蝉蜕、酒芍、生地、连翘一大剂，疹及颈项而止，咳嗽壮热，再用粉葛、牛子、全橘一剂，渐次下达，然皆不甚红，身上虽摸之碍手，其色多白，以大法论，宜作气血虚寒治，不知此乃阴血亏虚，不能华色，气虽能成形于外，血不能充贯于中也，使非火毒枭炎，何以一日即面肿夹斑？夫热甚则伤血，邪气协正气暴发于诸阳之首，血虚复因热逼，不能随气而至，所以先前白色，发至三四朝来，通身红赤，面部带紫，推之全不活动，即间有应指者，亦不能随手转白，非毒凝血滞，阴分受其熬煎者乎？方中加芩、连、石膏、紫茸，仍壮热乾烧，神昏烦躁，然时时恶寒，口全不渴，小便清长，人多疑作内真寒而外假热。不知邪火内迫，与正相争，协气外射，化而为寒，其热深故厥亦深也，口不渴者，热在中而未上达也，小便长者，热在内而未下奔也。至四日大吐大泄，所泄皆药水，偶食一饭，完穀而出，予按六脉，又滑而止代，愈益虞其阴之竭也，加用生地、石膏各一两，元参四钱，连翘三钱，川连、条芩、木通、紫茸、丹皮、白芍、地骨、牛子、淡竹、小草各二钱，犀角磨兑，连进三贴，呕泄乃止，脉亦不复止歇，身热渐退，斑疹渐收。盖呕泄之故，以热迫三焦，上下奔走也，完穀不化，即邪热不杀穀气也，倘斯时作虚寒顾虑，畏怯不前，不几伤于优柔养奸之手乎？如此调治，后犹唇口俱烂，至五六日乃减川连，加熟地滋阴清热，佐以肉食，滋补而安。
丁已六月，郭姻兄在馆出疹，见点二日，求治于余。见其头面疹色淡红，天庭一片㿠白，且不碍手，左手脉虚弱，右三部更紧弱迟细无神，呕吐泄泻，口渴唇焦，全不思食，身体亦不壮热，投以耆、术、当归、砂仁、北姜、炙草、云苓一剂，即神清能食，口渴稍止。庸工询其病状，谓胃火炽盛，疹毒未清，肆用苦寒，此固全不知脉察形者也，叱而退之，余即主熟地、附片、耆、术、砂仁、北姜、云苓、炙草，大剂数服而安。后犹间咳，庸医又误投荆、防、枳、桔，遂至通夜不眠，乃于前方加枣皮、北味顿愈。若徒拘疹为阳，只宜养阴，不宜辛温动气之说，几何不举苍生而枉死乎？
丁已夏有少妇二十馀出疹，见标以前，医家不外清凉表托，喘汗昏沉，忽然疹变灰黑而陷，舌色亦黑，四肢冷逆，身体畏寒，脉皆微弱，两尺更紧弱迟细，口渴唇焦，吐泻交作，粥米难进，昧者犹以为热极。余曰此阳气垂绝时也，恐难为力，急进附片四两，北姜三钱，耆、术各两半，当归二钱，炙草、白蔻各一钱，速投二剂，进以老鸡汤汁，疹复转红，调补数日而愈。
孙氏子女，同时出疹者无数，其中有年长者，见标之后，壮热烦躁，口渴咽疼，急求余治。次第诊得脉洪滑者，照常法处治，气虚者用耆、术补益，阴亏者以归、地滋养，调治十馀人，皆喜无患。独有一女子，疹收之后，气喘腹痛，口渴唇焦，不得大便，小便短少，舌苔中黄，目不能开，白珠淡红，咽喉大痛，头汗淋漓，脉极紧细，右尺更弱，前医犹主用芩、连、庄黄、麻、杏、石、甘、大青、知母、栀仁、川柏，余曰此断根汤也。是女阳气飞越，龙雷发动，变在须臾，且头为诸阳之首，阳气衰则汗泄如雨，元气弱则目不能开，中气虚则气短类喘，脾气寒则腹痛不食，呕吐涎沫，气不化则小便短少，肺气伤则津从汗泄，不归大肠，大便因难，且肾司二便，肾脏虚寒，则开阖不司便从何出？其口渴唇焦目赤咽痛，尤为龙雷发动，格阳于外之象，不然脉气何以如此虚弱，绝无神力乎？主用耆、术各两半，附片一两，北姜、当归各二钱，砂仁钱半，固脂三钱，炙草、北味各一钱，一剂稍安，再加附、术数剂痊愈。其弟疹后两太阳至已午刻，其痛如破，额汗如雨，未申自愈，脉极虚大迟弱，亦以此等药治之而愈。
有年少者，疹后喘咳，身热口渴，气口脉紧而滑，各部亦微滑数，此馀毒未清，复感寒邪，热在内而寒在外，所谓寒包热也，主麻杏石甘汤一剂，诸证顿释。
岳林邑庠刘公元洞之孙媳，年十五六，身体颇弱，下焦虚寒，时常小便不禁，戊辰三月出疹，先自用升麻汤二剂，遂致疹不下透，色亦淡红，咳嗽口渴咽痛，六脉皆无滑数象，右尺短弱虚涩，右寸关短涩，按之皆无神力，左三部亦弱，左尺更紧细无神。喻人曰：大凡疹脉不滑数者，皆以虚论，且尺弱者，尤为元阳大虚，疹色淡红，阳虚更确，甚不可以口渴咽痛作热病治也，未主方复云。今吐鲜血数口，大便又下血，经水适来，余又示之曰：脉虚失血，乃脾不统血，阳不制阴致血无所统领故耳，咽痛口渴，种种皆少阴虚证，格阳于外，飞舞腾越，何所不至乎？主用附、术各一两，蜜耆两半，炮姜二钱，当归、紫菀各三钱，巴戟、百合各五钱，枸杞、固脂各三钱，炙草一钱一剂，诸证皆平，三剂神清气爽，能食病安。足知素虚寒者，不患实证焉。
刘公有佣工于其家者，年近二十，疹后咳嗽头昏，公请与治。左关尺按之稍大而不敛，紧指无神，右三部亦迟大软弱，尺更短涩，皆无神力，此阴阳两亏真气不足之候，主用熟地八钱，枣皮、枸杞、当归、紫菀各三钱，白术八钱，耆、附各六钱，北味半钱，炙草一钱，三剂而愈。其地又有一男子，疹后咳嗽时昏，身热困倦，医袭余前二方，次第用之转剧，求救于余，诊得六脉沉部皆滑，气口兼数，主清肺饮加减而愈。
粟氏有一男子，年二十出疹，透齐后，忽一时昏倒，身热汗溢，疹色颇红润，但脉沉滑，右寸虽稍弱，而亦时兼滑象，主用生耆、连翘、淡竹、木通、本栀、酒芍、地骨、桑皮、当归、甘草、柴胡、麦冬，一剂而安，后仍以滋阴清热药，或加玉竹、紫菀、川贝、桔梗，调理痊愈。
粟氏出疹者不下十馀人，疹皆红活，脉不甚滑，亦不甚弱，但右寸常多虚者，予佳其脉气和平，且喜其身不甚热，神清能食，不可过表过凉，亦难大补，起手皆用化毒汤一二剂而即愈。其中有一女子，年十八九出疹，独咽痛气促不匀，有似乎喘，实中气大虚，不相接续也，脉甚沉迟虚弱，疹色淡红，投调元汤而愈。予尝谓善治痘疹者，虽千百实证中有一虚证，亦能别白也。
吾女有年十五者，脾胃素寒，常服耆、术、姜、附，疹发时脉无洪滑象，右三部稍紧弱，此元阳不充，气不送毒之象，乃补助气血，佐以开提，主补中宣托汤二剂，疹及半透，去荆、防、白芷，稍齐即尽用蜜耆，并去蝉蜕。忽鼻衄如注，夜加口渴，咳嗽畏寒，脉更迟紧，两尺更微弱无神，则口渴乃津液不生，肾虚引水自救，鼻衄为气不统血，咳为中气不足，肺肾虚寒，畏寒为元阳大亏，重用扶阳益气汤，一剂豁然，如此调治，然犹日吐冷痰，连服数剂而愈。
幼女六岁，体亦虚弱，发热时，无浮洪脉象，虽有五至，仍见紧弱无神，又时见涩，知其气血皆虚，主用酒耆内托散一剂，旋去荆、防、生耆、白芷，重用酒耆一剂，疹已全透，脉较虚弱紧涩，咳而多痰，用益气化痰汤一剂，脉更紧弱无神，尚有馀热不尽，连进温中益气汤、温胃化痰汤，数剂而痊。
太学栽之堂弟之女，甫一岁，疹后喘急，呕吐，乳汁不入，有拟用麻黄汤者，适余偶至求救。诊得脉数至一歇，六部皆极迟细微弱无神，余曰此危脉证，敢大胆若此乎？急用蜜耆八钱，白术两半，附片一两，北姜、白蔻、炙草各一钱，固脂、当归各三钱，次日证仍不减，余于耆、术、附片各加五钱，留余再宿，证犹不减，再各加重五钱，无能为矣。其后已如数用之，一旦气息奄奄，儿辈见其口动，将药频进，忽然清醒，再剂全愈，以后身体强健。则知医贵善任，方贵善守，剂贵重大，乃可起死回生矣。
门人问曰：先生尝谓疹有元阳不充、脾肾虚寒之证，破群书之悖谬，开愚昧之心胸，屡建奇功，既得闻其说矣。其于解令外侄女五姑，起死回生，不止一次，前后用药何如？予曰：前四月间，诊脉有妊，寸关虽滑，而软弱无神，两尺虚微，右尺更短，立一补方，未及用药而退。适偶感风寒，自投紫苏、生姜，即鼻衄不止，口渴壮热，舌黑唇枯，气痛气坠，全不思食，小便频数，痛如刀割，再邀余治。六脉浮大虚散，按之二三至一止代，如屋漏状，紧指全无，此元阳亏损，内真寒而外假热，格阳于外，中气大虚矣，一投寒凉发散立毙，即重用耆、术、姜、附以回阳，白蔻、益智以温胃，稍加当归、炙草以和阴。五六剂少安，但气坠无神，反觉目不能开，卧不能起，投之以参，脉稍归位，无止代浮散象，然犹吐血吐涎，神倦少食，所谓阳不制阴，血无所统领而氾滥，脾胃无阳，涎沫不摄也，加附、术各至二两，十馀剂乃愈，以后再加巴戟、杜仲、鹿胶，将至小康。七月中旬，计将分娩，又染麻疹，身微发热，面部已报疹，形如风子，而无红晕，脉仍微弱无神，阳虚如此，安可少离姜、附？殊乃父惑于人言，抽去二味君主之药，便见舌破唇裂，壮热口渴，咽喉胀痛如满，胸膈刺痛，吐酸，脉时或细弱迟软，时或虚大滑数无神，畏寒厥逆。示人曰：唇舌破裂，龙雷之火上腾也；身体壮热，虚阳外散也；咽痛空胀，格阳喉痹也；胸膈刺痛，寒食伤胃也，况畏寒厥逆，阴证显然，非重用附子以镇于下，虚阳何以内敛？急加附片两半，北姜二钱，服后仍气坠便数，夜半一咳，声哑音失，举家悲痛，即命索参前来，次早又气坠如将产状，心痛昏迷不醒，众口纷纷，以为药误。有门人在侧曰：危殆已极，先生不力破群迷，以举奇方，必至不救。乃命配附、术各三两，蜜耆二两，当归、北姜各三钱，白蔻、砂仁、炙草各钱半，人参一钱，半剂而苏，气乃不坠，再审其吐酸膈痛之故，察其脾部沉紧，知从前晚食冷粥，无火熏蒸，停蓄不化之故，加藿梗、良姜、神麴、楂肉一剂，吐痛乃止。如此调治，药不少停，乃得热退疹收，唇舌渐愈，神清思食，而胎全不动，更越十馀日，音始徐出。将一月旋值双产，亦照前方加参，毫无所苦，于今十年矣，常不离是药。今人谓附片枯血堕胎，不顾人笑骂乎？
太学刘公蒲庵之次子，未一周出疹，腰以下先发紫赤斑，成片成块，此真阴大亏候也，先宜服左归饮及七味地黄丸，皆加元参、五味、麦冬、紫草之类。迁延数日，不知施治，即妄撰红水痘名目，用荆、防、升、桔之类，上部已微报疹影，旋重用麻黄、升、桔，无故以辛热大表，且佐升、桔以升动其枭炎火毒，顷刻唇舌肿胀，口中红处如朱，黑者如煤，全无津液，舌硬嚥烂，鼻乾，腰下紫赤斑，推之全不活动，诊其脉雀啄鸟距，察其神睛呆面白，审其证燥裂乾枯，此元水枯竭，肺叶焦灼，不治之证。强求主方，余以戚谊未忍坐视，用生地、芩、连、元参、紫茸、连翘、牛子、木通、蝉蜕、小草、犀角二剂，强留余宿，晚间舌忽转动能乳，目亦时开，次日斑见黑靥，余以必不救辞归，未几而䐜。药之杀人，莫此为甚。盖斑既为阳毒，火性上炎，自发于上，今独见于下，是肝肾先败，已名死血斑，如法治之，尚恐不救，矧误投辛热升散，使燎原之火，勃发莫遏，阴气未全之弱质，何堪受此烁烬？譬诸种物者，土全不润，物何以生？人身真水竭绝，疹可得是出而不萎乎？
堂五弟太学光甫之子，甫二龄出疹，此子先天最薄，元阳大亏，常患腹痛泄泻，耆、术、姜、附、肉蔻、固脂，用之无效，而终不痊，脉总无神，早知必夭，况出疹之前，连泄十馀日，元神困惫已极。故始一报苗，即淡红灰白，脉皆微弱止歇，郭友欲进以参，予谓参贵，恒少真者，商用耆、术、姜、附、固脂、肉蔻、川芎、炙草，亦期填补中气，无为一拥而出耳。乃余归一宿，次即收靥，全无形影，询之一出即齐，一齐即收，药则私自减去分两，且未终剂，此所谓一拥而出，中气大亏，一拥而入，毒反内攻者也，先辈谓之不治，举家犹自以为安，而郭公不俟余至，已託词归矣。余以手足故，义难相置，然思此时，不极补救，元气销灭矣，补之而毒乘势益炽矣，半补半泄，毒未减而气已脱矣。脉复空虚代散，正如屋漏雀啄，一言不救，诸兄弟更为坚留，不得已乃与补正攻托，越数日正气益衰，邪气益盛，毒以无正气而内入，即以无正气而不复出，一旦忽腹痛喘汗而殇。此固元气极虚难救之证，亦药力减小迟缓之咎欤。立此以为私自改方，退缩不前者戒。
庄氏有小儿出疹，初发热时，医者不知宣托，遽用石膏、大青、栀子、条芩、花粉、麦冬冰伏其毒，以致不得宣透，壮热喘急，时谵语。余曰毒已伏郁，急宜表发透托，用荆、防、葛根、前胡、甘、桔、连翘、蝉蜕、木通、淡竹，二剂全透，后用清肺饮加犀角，皆热退疹收，神清能食。
己巳五月周表弟来伊岳刘公元良家，适遇疹发，壮热之际，皆误作伤风，投羌、防、桂枝、葱、姜之类二剂，遂咳嗽咽痛，吐泄神昏，腰痛如裂，疹乃拥出，延余未到，有医者尚不识为何病，疑作阳斑，主清凉表散之药，惧不与服。次日余至，一见即决其为疹，然纸照之，形影淡红，不见高耸，以手推摸，幸犹随手转白，随白转红，无滞暗象，然余观于色，已即知其虚，及诊其脉，六部皆浮紧迟大，寻之空虚蹇涩，重按则仅见短细之形，萦绕指下，若有若无，全无神气，且吐泻加甚，喘渴渐增，身体多汗，不思饮食，腰痛未愈。余曰此疹中虚寒之凶候也，不急温补，将何以生？即用蜜耆两半，附、术各一两，砂仁、北姜各钱半，川芎、炙草各一钱，巴戟五钱，菟丝四钱，固脂三钱。一剂腰痛遂止，吐泄少安，脉仍空虚，喘汗如故，转觉目不能开，眼泡多泪，白珠淡红，时时刺痛，余曰此清阳不升，虚阳浮越故也，仍重用耆、术、附片，去杜仲、菟丝，加百合、紫菀、当归，日服一剂，兼以鸡鲜荤物调补而安。由是相继四人出疹，年皆未满一岁，有一子一女，体极虚弱，发热之时，皆用万保汤一二剂，疹陆续透见，色甚淡红，不见高耸，发见甚迟，平塌淡散，脉仍微弱，或兼迟涩，或兼紧细，或乍疏乍数，呕吐泄泻，或唇舌泡烂，或头面生疖，身热不退，喘嗽多痰，形容惨淡，皆用温胃化痰汤，诸证多退，即以是方调补而愈。有一子一女，虽不如此虚寒，亦见气血虚弱，其脉皆无滑数象，疹形红活，不似淡红，颇能起发，不同平塌，先用酒耆内托散，继用保安汤，调理皆痊。然皆非时下医药所能调治也。

附：麻疹证治常法  ***************************
初发热欲出未出时，壮热脉滑数有力者，宜用宣毒发表汤。
粉葛　北风　芥穗　连翘　牛子　淡竹叶　木通　薄荷　甘草　蝉蜕　姜　枣　葱白引
咳甚者，加全胡、桔梗；渴，加花粉；衄，加条芩、桑皮；乾烧无汗，加生地、当归。
疹已出而红肿太甚脉旺者，宜化毒清表汤。
粉葛　知母　淡竹　连翘　木通　元参　地骨皮　犀角　石膏　甘草
咳甚等类照前方加减。疹色紫赤，再加芩、连、紫茸。
疹出四五日尚有馀毒留于肺胃，咳嗽气喘，外热不退，脉滑实者，宜清肺饮。
生地　柴胡　元参　麦冬　知母　桑皮　桔梗　甘草　当归　石膏　淡竹叶　地骨皮　犀角
疹已出透，身热未全退，毒气流注成痢，脉滑实者，宜清热导滞汤。
川连　条芩　白芍　枳壳　青皮　楂肉　厚朴　连翘　牛子　木通　犀角
治疹口诀：疹未透时，开提之药可用；疹既透露，表散之品宜删。气喘常因气虚，勿谓麻黄可用；便秘多由胃实，有时大黄可商。疹色乾焦，生地元参为上；若还紫黑，芩连紫茸宜安。咳嗽属实，清肺饮可除肺热；口疮是火，败毒散清热为良。要之。凡证皆有真假，疹色最宜参详，况复参之以脉，分辨虚实何难？微细紧弱迟涩，皆作虚损例看。浮大浮空濡散，须从阳亏阴损区别；洪滑数实有力，当知枭炎热毒为殃。纵有奇形怪证，凭兹脉色无妨。药不拘乎凉补，要祈脉证对方，我常依此治疹，每遇极险无伤。此语虽难隐括，亦是医家锦囊。
疹后实证，口臭口疮唇烂咽痛脉滑数者，宜败毒散。
大生地　丹皮　柴胡　桔梗　薄荷　连翘　牛子　花粉　黄芩　元参　京参　赤芍　甘草　石膏　淡竹叶
甚者，加川连。
疹后咳嗽喘急，唇焦口渴烦躁，结热在内，口鼻出血，宜解毒化痰丸。
犀角　归尾　牛子　丹皮　川连　川贝　生地　花粉　黄芩　知母　银花　桔梗　甘草　地骨　柴胡　白芍　桑皮　连翘
疹后咳嗽不止，内热不清，心神不宁，夜卧不安，或生疮疥，脉数大空涩者，宜天真膏。
熟地　生地　元参　麦冬　茯神　知母　沙参　苡米　当归　山药　百合　紫菀　蜜耆　白术　川贝　橘红　地骨皮　桑皮　枇杷　枸杞　枣仁　北味　炙草
疹后咽喉实热作痛，脉滑数者，宜凉膈消毒饮。
荆芥　北风　连翘　薄荷　条芩　栀子　牛子　甘草　射干　庄黄
疹后目赤红肿，有热生翳，脉滑实者，宜清毒拨翳汤。
柴胡　赤芍　归尾　桔梗　生地　蝉蜕　栀仁　七釐　木贼草　条芩　连翘　芥穗　北风　京子　甘草　草决
热甚，加庄黄。

痘科方  ***************************
〔发剂〕
●加味升麻汤
生耆　当归　芥穗　北风　楂肉　蝉蜕　桔梗　甘草　苏叶　升麻　生姜　大枣　川芎　牛子
●加味参苏饮
人参　生耆　苏叶　前胡　川芎　楂肉　桔梗　蝉蜕　甘草　云苓　广皮　北风　当归　生姜　大枣
●苏解散
荆芥　北风　苏叶　白芷　桔梗　甘草　紫茸　川芎　楂肉　连翘　牛子　木通　姜（引）
●加减参苏饮　治因风寒外束惊搐者。
人参　生耆　肉桂　羌活　苏叶　白芷　荆芥　北风　川芎　法夏　广皮　桔梗　甘草　姜　枣（引）
冬月寒甚，少加麻黄。
●宣毒汤
升麻　粉葛　荆芥　北风　桔梗　甘草　连翘　牛子　黄芩　木通　淡竹叶
●松肌通圣散
粉葛　荆芥　北风　当归　牛子　桔梗　甘草　紫茸　蜂房　木通　楂肉
●快斑汤
人参　当归　北风　元参　白芷　木通　甘草　紫茸　蝉蜕　木香
●快斑越婢汤
蜜耆　桂枝　酒芍　炙草　北风　姜　枣　饴糖
●玉屏宣化汤（新方）
蜜耆（八钱）　白术（六钱）　肉桂（钱半）　当归（钱半）　川芎（一钱）　炙草（一钱）　楂肉（钱半）　生耆（四钱）　北风（二钱）　蝉蜕（七个）
●防风宣化汤（新方）
蜜耆（一两）　当归（二钱）　北风（三钱）　升麻（八分，炒）
●参附饮（新方）　治痘后发疯手足麻木无汗。
人参　附片　北风　羌活　蜜耆　当归　炙草　麻黄（蜜炒，少用）
〔补剂〕
●温中益气汤　并治痘疹虚热。
人参　蜜耆　白术　当归　川芎　云苓　北风　炙草　肉桂　楂肉　蝉蜕　白芷　南木香　姜　枣
●参归鹿茸汤
人参　鹿茸　蜜耆　当归　炙草　上桂
●千金内托散
人参　蜜耆　当归　楂肉　上桂　北风　蝉蜕　白芷　炙草
●保元汤　并治血泡通红不作浆者。
人参　蜜耆　上桂　炙草　炒糯米
●参术散　并治泄泻呕虫。
人参　白术　砂仁　木香　肉蔻　诃子　楂肉　六曲　苡米　云苓　莲肉　炙草　川椒　煨乌梅
●归耆汤　并治多汗不止。
蜜耆　当归　枣仁　小麦
●养胃开痰汤
人参　白术　云苓　陈皮　桔梗　上桂　法夏　山药　楂肉　炙草　北姜　莲肉
●建中汤　并治咬牙寒战。
人参　蜜耆　上桂　白术　川芎　当归　公丁　附片　北姜　炙草
●温表调中汤　并治痘虚作痒。
人参　蜜耆　白术　云苓　上桂　附片　公丁　北姜　北风　白芷　炙草
●补中益气汤
人参　蜜耆　白术　云苓　当归　广皮　升麻　柴胡　炙草　姜　枣
●参归大补汤
人参　当归　川芎　生耆　桔梗　甘草　楂肉　紫茸　南木香　白芷　北风　厚朴
●十宣散
人参　蜜耆　当归　川芎　北风　桔梗　炙草　白芷　厚朴　上桂　楂肉
●九味异功煎
人参　蜜耆　当归　上桂　熟地　公丁　北姜　附片　炙草
●托里散
人参　蜜耆　熟地　当归　白术　炙草　楂肉
●金水六君煎
熟地　当归　法夏　云苓　陈皮　炙草
●六味回阳饮
人参　附片　熟地　当归　北姜　炙草
●理阴煎
熟地　当归　北姜　上桂　炙草
●大补元煎
人参　蜜耆　炙草　熟地　山药　杜仲　当归　枸杞　巴戟　附片
●人参清神汤
人参　蜜耆　云苓　陈皮　枣仁　麦冬　当归　白术　川连　炙草　糯米
●六气煎
人参　蜜耆　白术　当归　上桂　炙草
●六物煎
人参　熟地　当归　川芎　酒芍　炙草
●八味地黄汤
熟地　附片　山药　枣皮　丹皮　建泻　云苓　上桂
●十全大补汤
人参　蜜耆　白术　熟地　当归　川芎　炙草　上桂　鹿胶　公丁
●陈氏木香散
人参　上桂　法夏　云苓　木香　腹毛　青皮　诃子　公丁　炙草
●五味异功散
人参　白术　云苓　广皮　炙草
●大保元汤
蜜耆　人参　白术　炙草　川芎　上桂　姜　枣
●异功散
人参　白术　蜜耆　法夏　上桂　肉蔻　附片　北姜　川芎　炙草　木香　煨乌梅　炒　糯米
●白术调元散
人参　白术　云苓　扁豆　山药　莲肉　芡实　砂仁　蜜耆　桔梗　炙草　肉蔻　上桂
●加味归脾汤　并治女人血海乾枯。
人参　白术　蜜耆　当归　川芎　茯神　志肉　枣仁　木香　地骨皮　炙草
加柴胡、黑栀，名加味。
●全真一气汤
人参　熟地　白术　淮膝　麦冬　北味　附片
●真元益命汤（新方）　虚人始初托剂。
蜜耆　白术　党参　当归　楂肉　北风　桔梗　炙草　蝉蜕　生耆
体素虚寒者，加附片、北姜。
●回生济物汤（新方）　因参、桂难得故不入方。
蜜耆　白术　附片　北姜　山药　当归　炙草　鹿胶　糯米　砂仁
〔清剂〕
●败毒宣中散
荆芥　北风　前胡　桔梗　连翘　牛子　枳壳　川芎　紫茸　木通　升麻　蝉退　川连　生耆　甘草
●升消平胃散
藿香　砂仁　苍术　川芎　厚朴　楂肉　紫苏　陈皮　神麴　炙草
●清解散
荆芥　北风　桔梗　甘草　川芎　蝉蜕　前胡　葛根　条芩　川连　升麻　楂肉　连翘　牛子　木通　紫茸
●清毒活血汤
人参　生耆　当归　酒芍　连翘　牛子　前胡　桔梗　川连　条芩　楂肉　甘草　生地　紫茸
●参麦清补汤
人参　麦冬　当归　川芎　酒芍　桔梗　炙草　生耆　楂肉　连翘　牛子
●清毒保目汤
荆芥　北风　当归　川芎　桔梗　甘草　柴胡　升麻　蝉蜕　黑栀　酒芩　赤芍　连翘　牛子　薄荷　玉竹　姜　枣
●大连翘饮
连翘　牛子　黑栀　蝉蜕　荆芥　北风　条芩　赤芍　甘草　当归　木通　滑石　柴胡　车前子
一方加生耆、生地。
●清肺饮
沙参　花粉　黑栀　麦冬　桑皮　桔梗　甘草　当归　酒芍　元参　丹皮　发灰
●利咽解毒汤
桔梗　甘草　牛子　豆根　元参　北风
●清毒拨翳汤
桔梗　甘草　花粉　川芎　当归　生地　麦冬　黑栀　川连　石决　白菊　密蒙花　蒺藜　木贼　羌活　北风　柴胡
●归宗汤
庄黄　生地　当归　木通　芥穗　牛子　酒芍　青皮
●必胜散
庄黄　芥穗　葛根　蝉蜕　楂肉　生地　木通　牛子　桃仁　红花　青皮　地丁
●竹叶石膏汤
竹叶　石膏　知母　甘草　麦冬　糯米
●真人解毒汤
银花　甘草　北风　连翘　木通
酒、水各半杯煎。
●四味消毒饮
人参　川连　牛子　炙草
●元参化毒汤　并治痘后赤火丹瘤。
元参　归尾　红花　连翘　石膏　地骨　赤芍　芥穗　北风　淡竹　木通　甘草
●驻车丸　治痘后脉滑实，下痢脓血，并肠垢。
当归（四两）　川连（两半）　炮姜（二两，为末）　阿胶（三两）
和丸。每服钱许，食前米饮下。
●四物快癍汤　治痘疹火盛乾燥。一方加紫茸、地骨皮。
当归　川芎　生地　酒芍　丹皮　连翘　牛子　升麻　粉葛　条芩
●清补汤
人参　蜜耆　当归　赤芍　川芎　甘草　牛子　连翘　北风　芥穗　肉桂　麦冬
●元参化毒　治痘后赤火丹瘤。
元参　归尾　红花　连翘　石膏　地骨　赤芍　淡竹　木通　北风

麻科方  ***************************
●酒耆内托散（新方）
酒耆　生耆　当归　川芎　芥穗　北风　白芷　蝉蜕　炙草
●益气利痰汤（新方）
蜜耆　白术　川芎　法夏　云苓　广皮　炙草　桔梗　当归
●保安汤（新方）
蜜耆　白术　当归　川芎　炙草　百合　紫菀
●温中益气汤（新方）
蜜耆　白术　附片　当归　川芎　北姜　砂仁　云苓　广皮　桔梗　炙草　升麻
●玉真汤（新方）
熟地　枣皮　枸杞　当归　白术　蜜耆　附片　北味　炙草　紫菀
●固元汤（新方）
蜜耆　白术　附片　北姜　当归　巴戟　枸杞　杜仲　故脂　北味　紫菀　炙草
●补中宣托汤（新方）
蜜耆　生耆　白术　当归　川耆　蝉蜕　白芷　北风　芥穗　炙草
●扶阳益气汤（新方）
蜜耆　白术　附片　当归　川芎　北姜　砂仁　巴戟　炙草　百合　山药　紫菀
●温胃化痰汤（新方）
蜜耆　白术　附片　北姜　法夏　云苓　广皮　桔梗　炙草　紫菀　百合　当归　川芎
●调元宣化汤（新方）
酒耆　当归　川芎　炙草　桔梗　云苓　蝉蜕　北风　白芷
●宣毒汤（新方）
芥穗　北风　连翘　淡竹　木通　小草　白芷　蝉蜕　当归　姜　枣
●清毒益阴汤（新方）
本栀　元参　连翘　牛子　淡竹　木通　桔梗　甘草　知母　酒芍　花粉　石膏　犀角
●大温中汤（新方）
蜜耆　白术　附片　当归　川芎　北姜　良姜　砂仁　白蔻　炙草
●大清毒汤（新方）
生地　元参　川连　条芩　石膏　淡竹　连翘　牛子　木通　甘草　酒芍　丹皮　知母　地骨　紫茸　犀角　竹茹
●万保汤（新方）
蜜耆　白术　生耆　当归　川芎　蝉蜕　炙草
●靖热汤（新方）
庄黄　当归　川芎　酒芍　生地　川连　炙草
●柴胡四物汤
柴胡　酒芍　当归　生地　人参　知母　拣冬　淡竹　地骨　条芩　甘草
●黄连解毒汤
川连　条芩　栀仁　丹皮　酒芍　生地　银花　甘草　连翘　牛子
●清气化毒饮　治实证之胸满喘急。
前胡　桔梗　瓜蒌霜　连翘　桑皮　杏仁　条芩　川连　元参　石膏　拣冬　甘草
●麻杏石甘汤　治寒束热邪之实喘。
麻黄　石膏　杏仁　甘草
●竹叶石膏汤
人参　拣冬　石膏　知母　淡竹　川贝　甘草
●清金宁肺汤　治肺受火刑之咳嗽。
前胡　杏仁　沙参　桑皮　紫菀　橘红　川贝　川连　条芩　瓜蒌　桔梗
●竹茹石膏汤　治火迫呕吐。
石膏　竹茹　法夏　广皮　甘草　赤苓
●解毒快斑汤
元参　生地　连翘　牛子　芥穗　北风　蝉蜕　桔梗　甘草　条芩　当归　川芎　紫茸　花粉
●犀角解毒汤
犀角　生地　川连　丹皮　赤芍
●代化汤
熟地　蜜耆　当归　川连　浮麦　枣仁　茯神　百合　炙草　山药

痘疹经验良方  ***************************
●拔毒散
明雄研末，胭脂水和调。
●猪脂膏
猪骨脂同白蜜熬一二沸，以鸡毛扫上，治痂不落。
●豆香散
豆壳结烧存性，麻油调搽痘毒烂处。
●三豆浆
绿豆　黄豆　赤小豆
研用，好醋调敷痘痈。
●生肌散
龙骨　赤石脂　白芷　贝母　白芨
研末。掺。
●绵茧散
馀毒出水，取出蛾蚕茧，用生明矾填入，烧灰，为末掺之。
●发灰散
取灰二钱，童便七分，水酒兑，止鼻衄。
●鸡冠血
滴入眼内，可去痘毒。
●绿袍散
芥穗　薄荷　青黛（各三钱）　元明粉　硼砂　甘草　百药煎（各二钱）
为散。点舌上令自化。治口疮腐烂。
●辟秽香
庄黄（一倍）　苍术（减半）
烧烟辟尸厌诸秽。
●熏秽香
苍术　细辛　甘松　川芎　乳香　降香
烧烟，解血厌及诸秽恶。
●金华散
川连　川柏　黄芩　黄丹（等分）
入轻粉、麝片少许，为末。搽痘后肥疮。
●马鸣散
取人中白新瓦盛之，煅如盐三钱，生五倍一钱，另用一钱，同白矾二钱，煅用，蚕蜕纸二钱烧为末，先以米泔水洗疮口，以药敷走马疳。
●灭瘢散
陀僧　白附　姜蚕　白芷　鹰屎
白水调搽面瘢。
又方
陀僧　滑石（各二两）　白芷（五钱）
●白龙散
用多年黄牛粪，在雨露中者，烧灰搽烂痘
●鹅油膏
熟鹅油（四两）　黄蜡（五分）　莱服（研，五分）　川楝（研，三分）　银珠（四分）
入油内，搅匀，治痘疮　焮发如癞。
●红玉膏
紫草　红花（各一两）　当归（二两）　黄蜡（三两）　香油（半斤）
熬药去渣，后下黄蜡。贴患处。
●落痘方
明雄（三分）　轻粉（五釐）　上片（二釐）
如左眼有痘，以未吹右耳中即落。
●吹口丹
川连　青黛　儿茶　上片
为末。吹入治口疳。
●二圣散
苦参（三钱）　白殭蚕（二钱）
为末。治烟喉热疼。
