

首卷  ——————————————————————————————————————————————————————————————————————————————————————————

初诞（附：保婴经验方法）  ***************************
婴童在胎，禀阴阳五行之气以生成，五脏六腑百骸之体悉具，必借胎液以滋养之。受气既足，自然分娩。初离母体，口有液毒，啼声□□，忌用软绵裹指，拭去口中恶汁，虽是良法，但仓卒之际，或有不及如法者。古人有黄连法、朱蜜法、甘草法，用之殊佳。余又集录堕地时至七日之内，採其最要者，简而当，详而明，有先后原委，切要著明。其良法实实可防于未然，此亦不过幼吾之一片婆心焉耳。

初生不能发声经验良法  ***************************
初生不能发声，谓之梦生，切不可断脐。以绵衣包儿，用火油纸捻烧脐，俟待气回，方可断也。
又有将胞衣连带用火灸，令暖气入儿腹，儿即醒矣。
又初生无啼声，是肛门为脂皮所塞，用簪通开即出声矣。
《外台秘要》云：见生不啼，由产难少气也。取脐带向身却捋之，令气入腹，仍呵至百度，自啼矣。又方：用菖蒲捣生汁入口，即活。
生儿啼声不出及声不转者，舌下有膜如石榴子，或口中上齶有泡连。以指瓜摘断之，用苇刀子摘割亦可。微有出血即活，若血出多者，磨好京墨涂之。
小儿因产难，产下不哭，微有气者，以父母真气度之即活。
●甘草法　凡妊娠临月，预办好甘草指许一节，拍碎，以水二蚬壳，煎一蚬壳，以绵裹蘸，令儿吮之。若吐出恶物为佳，服一蚬壳不吐，即不须服。不问小儿虚实皆可服。
●黄连法　临产时，先以黄连五钱、甘草二钱五分，熬浓汁，生下即与二三匙，再加朱砂细末调汁，抹儿口，打尽腹中屎，次用朱蜜方。
●朱蜜法　葛氏方云：先以甘草、黄连拭口，吐其恶汁，稍定更与朱蜜安神定魄，亦解恶毒。若面赤青白，啼声不亮，即不须服。

断脐良法  ***************************
《产家要诀》云：儿出胎，洗后方断脐带，则不伤水生病。断脐须捋汁令尽，否则寒湿入腹，或作脐风。又须于四五寸处以线紧扎，以帛包裹，以口咬脐。盖扎紧则儿血不贯于胞衣，自然萎缩，弗胀而易下，即或延缓数日，亦无大害。口咬则断脐不犯乎刀剪，自无冷气内侵，可免腹中吊痛之虞。如或天时寒冱，坐草艰难，母子劳伤元气者，先扎脐带，以油纸捻点火烧断，令暖气入儿腹中，此又为起死回生之妙法。近用蕲艾灸脐亦妙。所留脐带不可太长，太长则难乾而伤肌，且恐引外风为脐风。亦不可太短，太短则逼内而伤脏，或致成腹痛而夜啼。只以儿之足掌长短为度，乃酌中之法。
《造道集》云：儿始生宜净洗，则燥血不留折路之间，可令皮肤光泽。然后剪脐。脐乃初生之蒂也，剪之宜长七寸，用粗线缚紧。剪不长，多生脐风；缚不紧，多生虚肿。其脐至七日乾者，元气足也。此寸即以婴儿之中指一节屈之，是一寸。凡儿生下，每日夜将清汤或苦茶蘸软绢搅儿口内，如齿边有白点，即以指爪或细针挑破，银针更妙，取桑树内汁滤清涂之，永无惊风、撮口之患。

裹脐法  ***************************
《千金论》云：裹脐，须令白缣操软，方四寸，新绵厚半寸，与帛等合之，急缓得中，急则令人吐哯，不可轻解。解时闭户下帐，冬间用火，令帐内温暖，以温粉敷之。若脐不干，烧绛帛敷之，用当归为末敷之，屡验。
张焕论云：婴儿断脐后，宜用厚帛裹护，若乳母不慎，或因浴水入，或儿尿绷中□□湿气所浸，或当风解视，七日内遂有此病，令儿脐肿不能乳哺，多啼，即成脐风也。脐肿，汁出，多啼，单用当归身，切薄片，为细末，敷之极验。

浴儿方  ***************************
宜取益母草五两药锉碎，煎沸温温浴之，不生疮疥，又可祛寒气风湿。或用荆芥四两煎汤浴之，亦上妙。
《产家要诀》云：儿初出胎，浴洗汤内宜入食盐少许，洗毕拭乾，以腻粉一钱许，用研细，摩其遍身及两胁，然后绷裹，既不畏风，又散诸气。今北方三朝方洗，将绷裹之儿又复解开，多致感冒惊风。盖洗三朝，虽云古礼，而防患实在变通。只依前法，出胎便洗，自是稳当。
《保生要方》云：小儿初生候浴水不得，且以绵絮包裹，大人怀中暖之，浴后仍当如此。虽暑月，绵絮亦宜渐渐去之。乍离母腹，未可冒寒气也，宜预煎沸汤以甑贮之。临时热洗，不犯生水，则儿不生疮。

乳儿方  ***************************
《保生要法》云：小儿初生若多睡，勿强与乳，自然长而少病。
《颅囟经》云：夏中盛热时，乳母浴后，便与儿乳，使儿成胃感热、赤白痢。定息良久，熟揉乳之可也。
《千金论》云：乳儿不可过饱，满而溢，则成呕吐。大饱，当以空乳吮之即消。若乳来猛，取出再乳。凡初乳时，须当捏去宿乳。夏不去热乳，令人呕逆；冬不去冷乳，令儿咳痢。母与儿卧，以臂之枕，令乳与头平，则儿不噎。母欲寐，即夺其乳，恐睡熟则不知饱足，而成呕吐也。
母有娠，乳儿必患胎黄。母大醉，乳儿必患惊风。母伤饱，乳儿必患喘急。母新房，乳儿必患疳瘦。母大怒，乳儿必患癫狂。母新吐，乳儿必患□□。
儿睡，忌乳母鼻风吹囟门，成风疾。

哺儿方  ***************************
葛氏云：儿生三日，应开腹，助穀神，壮胃气，用粟米煮熟，研如乳汁，与儿大豆许，慎不可与杂药。
乳者，奶也。哺者，食也。乳后不得与食，哺后不得与乳。乳食相併，难以克化。大则成癖，小则成积，疳气自此始耳。
●消乳丸　治小儿乳哺饮食过度吐乳。
砂仁　陈皮　三稜（煨）　莪术（煨）　神麴（炒）　麦芽（各五钱）　香附（一两）

护养儿方  ***************************
《巢氏病源》云：小儿始生，肌肤未实，宜单衣不宜过暖，暖则筋骨缓弱，易发疮疡。宜旧絮不宜新绵，新则汗出表虚，易受寒邪。宜见地气，犹宜见风日，不见地气、风日，则肌肤柔软，易得损伤。尝见富贵之家，重茵叠被，日在怀抱中，虽数岁亦未能行。而田舍小儿，终日暴露，绝无他病。譬如草木生于深山峻谷及大泽中，容易合抱，至园圃奇材异卉，纵加培壅，多有秀而不实者，岂贵贱之理有异哉。
《小儿精要》云：初生小儿不得用油腻手绷裹。春忌覆顶裹足，夏忌饮冷食冰，冬忌火灸衣被。要得小儿安，常受饥与寒。真至言也。
又云：小儿肠胃脆窄，若稠黏乾硬、酸咸辛辣，一切鱼肉水果、湿麦烧炙、煨炒煎煿，俱是发热难化之物，皆宜禁绝。妇人无知，畏其啼哭，无所不与，积成痼疾耳，是悔何及。语云：惜儿须惜食。记之，记之。
《养子真诀》云：吃热莫吃冷，吃软莫吃硬，吃少莫吃多。真妙法也。
又云：乳子须调护，看承莫纵驰。乳多终损胃，食旧即伤脾。被厚非为益，衣单正所宜。无风频见日，寒暑顺天时。

噤风撮口脐风（附：治米碎、白腊、黄腊风）  ***************************
初生噤风、撮口、脐风，三者一种病也。噤风者，眼闭口噤，啼声不出，舌上聚肉如粟米状，吮乳不得，口吐白沫，大小便皆通。盖由胎中感受热气，流毒于心脾，故形见于喉舌间也。撮口，面目黄赤，气息喘急，啼声不出。盖由胎气挟热，兼风邪入脐，流毒心脾之经，故令舌强唇青，聚口撮面，饮乳有妨。若口出白沫而四肢冷者，不可救。其或肚胀青筋，吊肠卵疝，内气引痛，皆肠郁结不通致之，治法贵乎疏利。撮口最为恶候，而腊内见之尤急。脐风者，断脐之后，为水湿风冷所乘。风湿之气入于脐，而流于心脾，遂令肚胀脐肿，身体重著，四肢柔直，日夜多啼，不能吮乳，甚则发为风搐。若脐边青黑，撮口不开，是为内搐，不治。爪甲黑者即死。或手握拳，噤口不开者，不治。小儿脐风、撮口，初生七日内者，百无一生。坐视具毙者，良可悯哉。此法极验，世罕有知者。凡患此证，看儿齿龈上有小泡子如粟米状，名米碎风。成片白者，俗名白腊风。黄者，名黄腊风。三者俱宜以银针刺齿龈。硬者，宜密针之。又舌下重舌，或木舌，亦用银针挑断舌下筋，去其恶血，以新绵拭去，不可使其吞入。次以盐汤、京青布包裹手指拭净，用神应末搽之，家传末方，用青黛三钱，硼砂一钱，鹅管石一钱，麝五釐，冰片五釐，上为末，搽入口中。凡噤风、撮口、米碎等风立愈。又□服将军丸，月内脐风、撮口、一切胎风俱可祛。如有真正牛黄，加半分入上药末，搽口上，妙。
●将军丸　治月内脐风、撮口、□□木舌、重舌、米碎、□□□风并宜服之。
大黄（二两，水五碗，煎至一碗，绵滤去滓，熬成膏）　天麻　甘草（各三钱）　玄明粉（三钱）　全蝎（酒洗，去头足，二钱）　白殭蚕（炒过，一钱五分）　胆星（二钱）
上为细末，入大黄膏，和蜜为丸，芡实肉大。每用一丸，白汤化服。利下胎毒痰粪，七日之内，诸风悉除矣，神验。
缪仲淳云：撮口之症，必先大便，热须用生犀角、羚羊角磨，和蜜汁饮之，有效。急则用大黄二钱，甘草二钱，白水煎服。
●撮风散　治初生小儿七日不食乳，名撮口。
白殭蚕（七条，炒，去系嘴）
上为末。蜜调，抹儿口内。
●辰砂膏　治眼闭口噤，啼声不出，吮乳不得，口吐白沫，大小便皆通。
辰砂（三钱）　硼砂（三钱）　玄明粉（二钱）　牙硝（一钱）　全蝎（五分）　珍珠末（五分）　麝香（一分）
上为末，和毕用好油纸封裹，自然成膏。每服一豆粒许。诸惊，金银薄荷煎汤下；朝热，甘草汤下。或用猪乳调敷乳上，令儿吮下。
●五通膏　治小儿脐风、撮口用。
生地黄　生姜　葱白　萝卜子　田螺肉
上共捣烂，搭脐上四围，一指厚，抱住候一时久，即有屁下泄而愈。
●香螺膏　治小儿脐风，肿硬如盘。
用田螺五个，入麝少许，捣烂，搽脐上。须臾再易，肿痛立消。
●独神散　治小儿脐风。
用全蝎七个，去蝎尾。每个用中一节，共七节。火烤乾，为细末，乳汁送下。小儿头上微汗出即已。
●定命散　治初生儿噤口不乳。
蝉蜕（十四个，去嘴脚）　全蝎（十四个，去毒，酒洗，炙）
上为细末。入轻粉少许，和匀，乳汁调，乳前服。
●蜈蚣方　治小儿口噤不开，不能吮乳。
赤脚蜈蚣（半条，去足，炙令焦，为末）　麝香（少许）
上以猪乳和之。盖猪乳能独主小儿口噤不开。
●蜘蛛方　治小儿口噤不开，不能吮乳。
蜘蛛一枚，去足及口，炙令焦，细研，又用地鸡七枚，研碎，擦牙龈上下即开。
上用猪乳一合，和为三服，徐徐灌之，神妙。
●劫风膏　治脐风撮口、牙关紧闭、痰涎壅盛、咽喉肿痛、急慢惊风，皆效。
威灵仙（去芦，一两五钱，细锉，焙研为末）
上用皂角三两，去皮弦，槌损，挪温水一碗，绢滤过，慢火熬若稀糊，入醇醋半两，再熬三五沸，去火候冷。用前药末亭分乳钵内，杵匀，丸芡实大。先用盐梅肉擦牙根，次以此膏一丸或二丸温白汤浓调，抹入左右牙关内，即开。续进别药，宜用瓦器熬。解风痰壅盛，姜汤下；咽喉肿痛，茶清调下或薄荷汤下。

重舌木舌鹅口满口生粒风  ***************************
重舌者，舌下有像小舌也，因胎毒上攻所致。木舌乃胎热上冲，其舌肿满。鹅口，热毒并攻口内，牙根上下生白屑如粟，以银针挑破。其重舌、木舌，俱以银针挑断舌下筋，刺去恶血，宜用化毒丹、雄片散搽服。
●化毒丹　治胎热、夜啼、重舌、木舌、鹅口。
犀角（锉末）　甘草　生地　京墨　□□
各等分，为末，蜜丸，芡实大。白汤化服一丸。
●雄片散　搽重舌、木舌、鹅口白疮，皆效。
雄胆　朱砂（各二钱）　胡黄连（一钱五分）　冰片（一分）
上为细末。搽之。
又　重舌药末
黄丹　硼砂（各一钱）　殭蚕（五分）　冰片　麝香（各四釐）
上为末。以银针挑舌下紫根，搽之立效。
●木舌药末　亦用银针挑舌下紫根，去其恶血。
黄连　黄柏　青黛　辰砂　牙硝（各一钱）　硼砂　牛黄　雄黄（各五分）　冰片（一分）
上为细末。搽之立愈。
●连翘饮　治胎热、胎毒，月内脐风、撮口，重舌、木舌，米碎、黄腊诸风，夜啼，满口生疮，清火化痰，月内一切诸症，悉能主之。
歌曰：大连翘饮（荆）芥防风，赤芍归（须）柴（胡甘）草木通，活石（黄）芩蝉（蜕）栀子瞿（麦），牛蒡车前（子）最有功。
宜加川连、酒洗全蝎二味，灯心、薄荷为引，白水煎，每服二钱。《准绳》加紫草煎，热甚加大黄、全蝎妙。
又方　治重舌，舌下肿如核皆治。
川连　当归（须）　陈皮　竹茹　法半夏　桔梗　赤茯苓　生地黄　甘草
上锉。地黄根、薄荷引，水煎服。
又二方　治木舌。
金银花　防风　荆芥　牛蒡子　薄荷　栀子　玄参　桔梗　炒芩　玄明粉　大黄
上等分，生地黄根引，白水煎。
●千金龙胆汤　治胎惊，月内气盛发热，脐风撮口壮热，血脉盛实，四肢惊掣发热，及变蒸不解，并诸惊痫，悉皆治之。
龙胆草　钓钩藤　柴胡　黄芩　桔梗　芍药　茯苓　甘草（各五钱）　大黄（煨，二钱五分）
《直指方》加防风、麦冬以导心热，黄芩减半。
上锉散。每服二钱，水一盅，煎半盅服之，以渐加服，得利即止，北枣煎服。
●天麻丸　治因断脐后，为水湿风冷所乘，入于脐，流于心脾，遂令肚胀脐肿，四肢柔直，日夜多啼，不能吮乳。此药利惊化痰，凡钩肠、锁肚、撮口，并宜服之。
南星（炮，二钱）　白附子（炮）　牙硝　天麻　五灵脂　全蝎（焙，各一钱）　轻粉（五分）　巴豆霜（二分五釐）
上末，糊丸，麻子大。每服三丸，薄荷、生姜煎汤下。

夜啼  ***************************
夜啼有三，有胎热，有阴寒脏冷，有客忤惊触。胎热，虎口纹紫，见灯愈啼，宜化毒丹，见前页。或浑身壮热夜啼，宜碧玉散。阴寒者，或感冒寒气，或儿脏腑虚寒，腹痛即啼，面白而青，大便或青或不化，宜茱萸丸。或阴盛，于夜则冷动，冷动则为阴极发躁，寒盛作疼，所以夜啼不歇也，钩藤饮。客忤惊触者，面青纹青，若恐惧之状，琥珀抱龙丸、膏辰散。
●碧玉散
柏叶（五分）　南星　殭蚕　全蝎　郁金　雄黄（各一分）
上末。每服五分，薄荷蜜水调下。
●茱萸丸　治胎冷夜啼。
吴萸　南木香（各二分）　甘草（五钱）
上为末，姜汁打老米糊丸，芡实大。白汤化下一丸。
●钩藤饮
钓钩藤　白茯苓　川芎　当归　木香　甘草　白芍
上各等分，白水煎。
●琥珀抱龙丸　治惊触，夜啼，各惊风俱治，儿可常服。真广东方。
琥珀　天竺黄　白茯神　山药（微炒，各三钱）　人参　枳壳（炒，各一钱）　枳实（麸炒，一钱）　胆星　朱砂（各五钱，另研粉草一钱五分）　檀香（五分）　金箔（五十片）
上朱砂、金箔为衣，余为末，姜汁打和，蒸饼为丸，芡实肉大，当风处自干。灯心、薄荷汤下。
●膏辰散　治惊风、客忤、夜啼。
石膏（一两）　朱砂（三钱）
上末。一岁三分，月加一分五釐，灯心、薄荷汤下。
●安神散　治小儿夜啼不止，状若鬼祟。
蝉蜕（七个）
用下半截为末，薄荷汤下，入酒少许，妙。

面部辨症要诀  ***************************
正面图（图缺）
额上红多热燥多，若逢青色急惊疴。形如昏暗多应死，青贯山根奈若何。囟门肿起定为风，此候应知最是凶。忽陷成坑如盏足，不过七日命应终。印堂青色搐惊多，红主心惊白主和。或见微微轻紫色，只因客忤症相过。山根青现两连惊，紫赤伤脾吐泻因。红色夜啼声不歇，若逢白色死之形。年寿黄为吐泻基，若然㿠白是为虚。两颊赤为啼哭热，更兼黄色吐因之。鼻准微黄紫庶[几]，枯黄死症里应危。人中短数缘吐利，黑形唇反定难医。鼻门黑燥渴难禁，面黑唇青命难存。肚大青筋皆恶候，更嫌身有直身纹。唇上鲜红润者平，燥乾红热即黄生。自形失血青惊重，黑纹绕口死之征。承浆青色食时惊，黄多吐逆是真形。烦躁夜啼青主吉，《金匮》青生亦主惊。青衄生于左太阳，须惊一度见推详。赤是伤寒微燥热，黑青多是乳伤多。右边青衄不须多，有则频惊怎奈何。红赤为风抽眼目，黑青三日见阎王。忽见眉根紫带青，看来立便见风生。青红碎杂风将起，久病眉红是死形。白睛青色主肝风，积热黄形不及瞳。若见黑暗黄色见，伤寒发疽足其踪。两颊风池二处黄，躁啼吐逆色鲜红。更加火煅多躁烦，肺家客热死非常。两脸黄为痰塞咽，青色肝风红主热，赤是伤寒黄主淋。赤红二色分两颊，左腮红为痰气盛，右腮赤为伤寒症。面而黧黑危急形，面带红微惊且热。面白黄多吐利因，面青唇白急惊成。面红唇赤是伤寒，面目皆黄湿热端。面黄弄舌心烦躁，面肿虚浮咳利干。两眉红主夜啼多，眼胞浮肿咳之久，不然因疳疟利疴。瞑目昏昏欲睡兮，不转睛面半露微。纵开目内无光彩，此症由来号慢脾。耳轮乾燥骨蒸容，聤聤耳内耳流脓。耳轮冰冷知麻症，耳后红丝缕亦同。鹅口口中皆白垢，脾热必然多口臭。鱼口鸦声最不祥，舌唇黑色应难救。口张出舌是惊风，重舌木舌热于中。舌上生舌阳毒结，舌上芒刺病难医。牙龈白滑白蜡风，舌上黑色命将休。舌短难言死可知，咬牙寒战痘疮传。牙龈出血是牙鲜，齿嚼咬人不久延。牙藁焦枯脾热致，牙床痒□咬牙疳。牙关紧急惊风使，涎来青白曰寒虚，壅塞风痰吐尽奇。呵欠面黄脾土虚，面青呵欠是惊迷。面红呵欠为风热，呵欠久病阴阳离。
额上属心，鼻准属土，左腮属肝，右腮属肺，下颏属肾，五脏之色，俱现于面。心火赤，脾土黄，肺金白，肾水黑，肝木青，各形其色以主之。详视其润泽焦枯何如，润泽者生，焦枯者死。其五脏之窍，心开窍于舌。红紫，心经热盛也。舌心黑，火亢极也。舌心淡而苔活，虚冷也。脾开窍于口。唇乾燥，风热也。淡无血色者，虚弱也。口左抽搐，痰盛夹惊也。口右抽搐，夹热风发也。口臭牙肿，脾胃热也。准头，鼻珠也，脾土主之。红燥，脾火盛也。或黄黑者，脾气绝而死也。肺开窍于两鼻孔，皮毛主之。感冒风寒者，喷嚏流涕也。鼻屎乾硬者，火热也。肾开窍于耳，耳鸣，肾不足也。两耳焦枯而黑者，病危不治也。肝开窍于目。如睛向上不下，名天吊，风也。口眼扯左，脾家痰动也。眼无光彩者，不治之症。但凡小儿，大率为病，肝与脾经，惊风痰热，四症八候，当详辨而须知焉。

推拿灯燋法度  ***************************
小儿牙关紧闭，将两颊车揉之，则自开矣。
开首推法，宜从额心掐至承浆，以掐代针，行血气。
口眼相邀扯右边，此是肝风动极，将儿左耳珠坠左去，即平。
如口眼扯居左边，此是脾家痰动，将儿耳珠坠扯右去，即平。
如眼向上不下，此名天吊风，将两耳珠往下一掐一扯，即转。
婴儿三朝七日之内，如见眼角、鼻准、人中有微黄而口放乳缩紧者，此脐风也。其药治方法，载于首卷。又宜用灯心火于囟门四燋，喉下一燋，心演三燋∴，眉心、承浆、人中、两手大指少商各穴各一燋，脐轮六燋，脐心口一燋，脐风便止，而黄即退，此治脐风妙法也。但脐风最紧，诚为可畏。其症锁喉撮口，俗云鱼口风，原因父精母血中之胎毒所发也，是以十无一生。或有外因风湿所伤，或因尿在衣内，遂袭成风。或因脐落之后，浴水入脐所致。或临盆产母立高，小儿落地，胞尚未来，脐带吊动肚皮脂膜，以致血脉沸腾，急胀如鼓，风痰潮作，更袭外风，而锁喉、撮口、噤风之症，险而难医治矣。

小儿诸症用灯火穴法  ***************************
呕逆吐乳，人事昏迷，心窝穴一燋，中脘七燋，腹下一燋，虎口、曲池各一燋。
两眼翻白，青筋，气吼，撮口，吐沫，惊风也。鼻梁、心演、两手总筋、两足鞋带穴各一燋。
慢惊风，因遂日被唬，雨湿所伤，为恐所致。露睛昏睡，咬牙口歪，心间迷闷，多于吐泻后得之。宜掐住眉心良久，太阳、心演推之，又用灯火于眉心、心演、虎口、涌泉各穴各一燋。
正身图（图缺） 身背图（图缺）
寒热不均，有伤脾胃，饮食太过，胃不克化，气吼肚膨，腹上青筋，两眼翻白，用灯心火于心演三燋…，囟门直下眉心三燋，肚脐四燋，两膝鞋带、总筋各一燋。
冒寒受风，风痰涌结，吼气不绝，口吐白沫，四肢乱舞，眼目翻白，用灯火断虎口一燋，囟门四燋，口角四燋，心演、脐下各一燋。
夜啼，肚青筋，腹胀如鼓，哭声大叫，一哭一死，手足热跳。用灯火断眉心一燋，太阳、太阴各一燋，囟门四燋，泪下一燋，平心三燋…。
小儿有因乳哺被唬，或吃冷物伤却荣卫，大叫一声一死，眼闭一掣一跳，闻响即惊，心经有热。用灯火断囟门、口角各四燋，肩井、[月斗]肘、手掌心、心演、鼻梁、鞋带各一燋。又用车前子擂服。
婴儿有因乳母当风睡卧，或月内受风，痰涌心口，落地眼红，撮口捏拳，头偏左右，哭不出声，腹上青筋气急。用灯火断喉下直至胸前下，绕脐四燋。腹上青筋亦用灯火断之，百劳穴二燋。
天吊惊，因母乳在风处食乳所伤，使风痰经于胃口，头仰后，脚后伸，手后伸，眼目向上。用灯火囟门四燋，肩井二燋，总筋、鞋带各一燋，泪下二燋，绕脐四燋。又宜用鹅一只，缚脚挂住取□鹅口之涎，与饮即愈。
运水入土，能治脾土虚弱，小便赤涩。如脾土虚泻，即运土入水。
总筋属土，总五行以应脾胃，主温热，外通板门，周流一身，壅塞之症，诸惊掐此。
掐心一节及劳宫一节，推三关能出汗，后做黄蜂入洞，心在中指尖。
天河水在总筋下横三指位，掐，名清天河，治心经有热。
横纹掐至中指尖，治吐。
无名指属肺，掐肺一节及离宫之节，止咳嗽，离宫至乾要轻。
小指属肾，掐肾一节及小横纹、大横纹，退六腑之热，治小便赤涩。
运五经，治五脏六腑气不和。
运四横，和上下不足之气，气急气喘，肚腹疼痛。
大指属脾，掐脾一节，屈指为补，治小儿虚弱，饮食不进。
板门在大指节下五分，掐，治气促、气攻。
横纹两旁乃阴阳二穴，就横上以两大指中分两旁，泻二便不通并治脏腑虚弱。
运八卦，开胸膈之痰结，左转止吐，右转止泻。
天心穴乃乾宫，入寸许（左天心，右劳宫），止天吊、惊风、口眼歪斜，运之效。
清天河，分阴阳，赤凤摇头，掐中指一节及指背一节，止咳嗽。

掌面推法捷径须知歌  ***************************
掌背穴图（图缺）
一掐心经二劳官，推上三关汗即通。如若不来加二扇，黄蜂入洞助其功。侧掐大肠推虎口，螺蛳穴用助生功。内伤泄痢并寒疟，肚胀痰吼气可攻。一掐脾经屈指补，艮震重揉肚胀宜。肌瘦面带黄色是，饮食随时可进之。肾经一掐二横纹，推上为清下补盈。上马穴清同此看，双龙摆尾助其功。肺经一掐二为离，离乾二穴重按之。中风咳嗽兼痰积，起死回生便饷时。一掐肾水下一节，便须二掐小横纹。退之六腑凉将至，肚膨闭塞一时宁。总筋一掐天河水，潮热周身即退凉。再加水底捞明月，终夜孩啼即止声。运行八卦开胸膈，气喘痰多即便轻。板门重揉君记取，即进饮食立安宁。眼翻掐小天心穴，望上须当掐下平。望下即宜将上掐，左边掐右右当明。运土入水身羸瘦，土衰水盛肚青筋。运水入土膨胀宜，水衰土盛眼将睁。阴阳二穴分轻重，寒热相攻止疟痢。痰热气喘阴重解，无吼无热用阳轻。运动五经驱脏腑，随时急运四横纹。
大指往下直推为泻脾，旋推为补。
热则旋推，从坎入艮，寒则旋推，从艮入坎。
掐五指背节及重重揉捻，醒人事，治惊唬，百病离身。
靠山穴在大指下，掌根尽处腕中，能治疟疾痰壅。
一扇门、二扇门在中指两旁，夹界下半寸是穴，治热不退，汗不来，掐此则汗。
威灵穴在虎口下两旁岐有圆骨处，遇卒死症，揉掐即醒，有声则生，无声则死。
精灵穴在四指、五指下半寸，夹界是穴，揉掐治痰壅、气促、气攻。
二人上马在小指下、侧里对为宫是穴，治小便赤涩，清补肾水。
外劳在指下、正对掌心是穴，治粪白不变，五穀不消化，肚腹泄泻。
一窝风在掌背根尽处是腕中，治肚痛极效，急慢惊风掐即转，又掐中指尖止泻。
阳池穴在掌背根下三寸是，治风痰头痛。
外运八卦，能令浑身酥通。
脚上诸穴治症
承山穴，小儿往后跌，将此穴久掐久揉，即愈。
鞋带穴，小儿往后仰，掐此效。
解溪穴，治惊吐泻，掐此即止。
若小儿惊急掣跳，寒战咬牙，将小儿两脚大指一节久揉久掐即止。又在大敦穴拿之，或鞋带穴对拿即转。
委中穴，小儿身往前扑，掐此穴身便直。身若向后，即将鬼眼穴掐住即止。
扑忝穴，治小儿吼喘，将此穴处上推下掐即止。如小儿急死，将口啄之则回生，名老虎吞食。
揉龟尾、揉脐，治小儿水泻、膨胀、脐风、急慢等症。如小儿病弱，在大敦按之无脉，又在解溪再按或无脉，则难医也。如两处有脉，可将人参一二分与服，即转，不可太多，医须知之。


卷之一  ——————————————————————————————————————————————————————————————————————————————————————————

小儿病原论  ***************************
夫小儿者，幼科也。初生者，曰婴儿。三岁者，曰小儿。十岁者，曰童。子有大小之不同，病有浅深之各异，形声色脉之殊，望闻问切之间，若能推究于斯，可谓神圣工巧者矣。盖望者，望貌辨其色也。假如面部左腮属肝，右腮属肺，额属心，鼻属脾，颏属肾。肝病则面青，肺病则面白，心病则面赤，脾病则面黄，肾病则面黑，是乃望而知之也。闻者，闻声知其症也。假如肝病则声悲，肺病则声促，心病则声雄，脾病则声慢，肾病则声沉，此属于脏；又大肠病则声长，小肠病则声短，胃病则声速，胆病则声清，膀胱病则声微，此属于腑，是乃闻而知之也。问者，问病究其原也。假如好食酸则肝病，好食辛则肺病，好食苦则心病，好食甘则脾病，好食咸则肾病，好食热则内寒，好食冷则内热，乃问而知之也。切者，切脉察其病也。假如小儿三岁以下有病，须看男左女右手虎口三关。从第二指侧看，第一节名风关，第二节名气关，第三节名命关。辨其纹色紫者属热，红者伤寒，青者惊风，白者疳病，黑者中恶，黄者脾之困也。若见于风关为轻，气关为重，过于命关则难治矣。至三岁以上，乃以一指按寸关尺三部，常以六七至为平。添则为热，减则为寒，浮洪风盛，数则多惊，沉迟为虚，沉实为积，是乃切脉而知之也。大抵小儿之疾，大半胎毒而少半伤于食也。其外感风寒之症，十一而已。盖小儿之在胎也，母饥亦饥，母饱亦饱，辛辣适口，胎气随热。情欲动中，胎息辄躁。或多食煎煿，或恣味辛酸，或嗜欲无节，或喜怒不常，皆能令子受患。其为母者，胎前既不能谨节，产后又不能调护，是以惟务姑息，不能防微杜渐。或未满百晬而遂与咸酸之味，或未及周岁而辄与甘肥之物，百病由是而生焉。小儿脾胃本自娇嫩，易于伤积，且如乳食伤胃则为呕吐，乳食伤脾则为吐泻，既久则成慢惊，或为疳病。乳食停积则生湿痰，痰则生火，痰火交作则为急惊，或成喉疳。痰火结滞则成痫吊，或为喘嗽。胎热胎寒者，禀受有病也。脐风撮口者，胎元有毒也。鹅口口疮者，胃中有湿热也。重舌木舌者，脾经有实火也。走马牙疳者，气虚湿热也。爱吃泥土者，脾脏生疳也。胎惊睡啼者，邪热乘心也。变蒸发热者，胎毒将散也。丹毒者，火行于外也。蕴热者，火积于中也。中恶者，外邪乘也。睡惊者，内火动也。喉瘅者，热毒也。眼痛者，火盛也。脓耳者，肾气上冲也。鼻塞者，因冒风邪也。头疮者，热毒攻也。脐疮者，风湿中也。尾骨痛者，阴虚痰也。诸虫痛者，胃气伤也。阴肿疝气者，寒所郁也。盘肠气痛者，冷所搏也。脱肛者，大肠虚滑也。遗尿者，膀胱冷弱也。尿浊者，湿滞脾胃也。便血者，热传心肺也。下淋者，膀胱郁热也。吐血者，荣卫气逆也。小便不通者，有阴有阳也。大便秘结者，有虚有实也。解颅鹤节者，胎元不全也。行迟发迟者，气血不充也。龟胸者，肺热胀满也。龟背者，风邪入脊也。语迟者，邪乘心也。齿迟者，肾不足也。疟者，膈上痰结也。痢者，腹中积也。咳嗽者，肺伤风也。喘急者，痰气盛也。心痛者，虫所啮也。腹痛者，食所伤也。内伤发热，则口苦舌乾也。外感发热，则鼻塞声重也。腹胀者，脾胃虚弱也。肿者，土亏水旺也。黄疸者，脾胃湿热也。斑疹者，阴阳毒气也。自汗者，气虚也。积者，有常所、有形之血也。聚者，无定位、无形之气也。胃者，主纳受也。脾者，主运化也。脾胃壮实，四体安宁。脾胃虚弱，百病蜂起。故调理脾胃者，医中之王道也。节戒饮食者，却病之良方也。惊疳积热者，小儿之常病也。望闻问切者，医家之大法也。若夫疗疾用药如箭，箭中鸿心者，则又可以心悟而不可以言传也。孟子所谓梓匠轮舆，能与人规矩，不能使人巧，斯言得之矣。

辩蒸变论  ***************************
儿诞生后，三十二日一变蒸，六十四日二变蒸。变者，变生五脏；蒸者，蒸养六腑，长血气而生精神，益智慧也。三百二十日，十变蒸毕，神智有异于前也。其蒸变烧热，形状似惊，耳尻俱冷，口内上唇有白泡如鱼目粟米大者，是也蒸变之候。口唇舌色俱照寻常无异，烧热虽有重轻，精神却不丧失，口气必不暴戾，轻则三四日解，重则六七日平，不可妄投药饵，听其自愈者妥。
●入门审候歌
观形察色辨因由，阴弱阳强发硬柔。要知有热肚皮求，鼻冷便知是疮疹。浑身皆热是伤寒，上热下冷伤食病。
五指梢头冷，惊来不可当。若逢中指热，必定是伤寒。中指独自冷，麻痘证相关。女右男分左，分明仔细看。
面部五脏定位图（图缺）
下颏属肾水，北
左腮属肝木，东
额上属心火，南
鼻准属脾土，中
右腮属肺金，西
●观面部五色歌
面赤为风热，面青惊可详。心肝形此见，脉证辨温凉。脾怯黄疳积，虚寒[KT]白光。若逢生黑气，肾败命须亡。
●观面五脏形色歌
心　心经有冷目无光（太阴黑，目无光彩，此心经冷也），面赤须言热病当（面颊赤色，此为心有热也），赤在山根惊四足（山根赤色，心经主风，下至准头恶也），积看虚肿起阴阳（三阴三阳虚，肺心有积也）。
肝　肝经有冷面微青（面青为肝受冷，主发惊也），有热眉胞赤又临（眉上有红赤，为肝有热也），发际白言惊气入（发际至印堂略白者，为肝惊也），食仓黄是积果深（眉上有红，亦为肝有热也）。
脾　脾冷应知面色黄（面黄印堂反白者，为脾冷也），三阳有病热为殃（三阳上白者，为脾热也），青居发际生惊候（发际及印堂色青者，脾惊也），唇口皆黄是积伤（上下唇黄为脾受积也）。
肺　肺受面白冷为由（白色在面皮及人中或青者，皆肺冷也），热赤人中及鼻头（人中及鼻头有赤者，肺有热也），青在山根惊四星（山根青色是肺受惊也）。热居发际能为仇（发际亦赤色，乃有积也）。
肾　面黑常知肾脏寒（面带黑者，肾有冷也），食仓红是热须看（食仓红者，肾有热也），风门黄可言惊入（风门黄者，肾有惊也），两目微沉积所平（两目微沉，是肾有积也）。
●虎口三关脉纹图
正掌图（图缺）
三关在第二指侧看第三节。
风关第一节，寅位
气关第二节，卯位
命关第三节，辰位
虎口，叉手处是也
●三关纹色主病歌
紫热红伤寒，青惊白色疳，黑时因中恶，黄积困脾端。
又：青色大小曲，人惊拜四足。赤色大小曲，水火飞禽蹼。
紫色大小曲，伤来面鱼肉。黑色大小曲，脾风微作搐。
●小儿指脉歌
小儿食指辨三关，男左女右一般看。皆知初风中气候，末是命关易亦难。要知虎口气文脉，倒指看纹分五色。黄红安乐五脏和，红紫依稀有捐益。紫青伤食多虚烦，青黑纹时症候逆。忽然纯黑在其间，好手医人心胆寒。若也直上到风关，粒米短长分两端。如枪冲射惊风至，分作指又有数般。亏反里顺外为逆，顺逆交连病已难。又头长短有可救，如此医人仔细看。孩儿无事忽大叫，不是感风是天吊。大叫气促长声粗，误吃热毒闷心窍。急须吐下却和脾，若灌惊药直堪笑。

急惊  ***************************
夫急惊者，多由小儿气血怯弱，肌肤软薄，神气未备，脏腑未全。在捧抱者，爱护如执玉捧盈之类，不令疏虞可也。若彼掀其恶逆之音，凶猛怪诧之物，触犯小儿，则致面青口噤，或声嘶而厥差，过则容色如故，良久复作。其身热面赤，口乾引饮，口鼻中气热，大小便黄赤色，惺惺不睡，牙关紧急，壮热涎潮，上窜反张，搐搦颤动，唇口眉眼眨引频并，其脉浮数洪紧，盖热盛则生痰，痰盛则生风，偶因惊则发耳。此急惊，属于肝木风邪，痰热有馀之症。治宜清凉苦寒□□之药，以败毒散之类及镇惊治之。
□□□□治症。
□□□□□□血，两足摆跳，肚腹抽动，或神缓而摸体寻衣，或□笃而神昏气促，喷药不下，通关不嚏，心中热痛，大叫者，不治。
●败毒散　治急惊发搐，一切冒感风寒，头疼发热，咳嗽鼻塞，声重，眼上视等症。
天麻　白附　全蝎　殭蚕　地骨皮　川羌活　独活　柴胡　前胡　赤茯苓　川芎　桔梗　枳壳　甘草
上姜三片，水煎服。加防风、荆芥，名荆防败毒散，亦好。
●家传祛风至宝散　治小儿惊热发表，冒感诸热症。
防风　赤芍　薄荷　川芎　归鬚　甘草　玄明粉　大黄　炒栀仁　连翘　桔梗　麻黄　荆芥　活石　石膏　川羌活　独活　桔梗　枳壳　前胡　柴胡　天竺黄　川连　天麻　白附　殭蚕　全蝎　胆星
各等分，为末。俱用灯心薄荷汤下。
●通关散　治诸惊风，牙关紧急，服药不下用。
生半夏　牙皂角　细辛
等分为末。吹鼻。
●破关散　治牙关紧急，无门下药。
生南星末（五分）　冰片（少许）
为末。擦牙，合热便甦醒。
●稀涎散　治诸惊风，忽然若醉，四肢不收，痰涎搐搦，气关不通。
牙皂角（一钱）　矾　生半夏（各五分）
牙关紧闭不能通，细末汤调最有功。
●急惊丸　治一切潮热，急惊风痰，客忤痰盛等症。
天麻　全蝎　川羌活（各一钱）　胆星（五钱）　天竺黄（三钱）　辰砂　明雄黄（各二钱）　殭蚕（炒，一钱）　白附（五分）　麝（二分）
上末，蜜丸，龙眼核大，金箔为衣。灯心薄荷汤下。
●镇惊丸　治夜啼潮热，咳嗽风痰，伤暑急惊，口舌生疮等症，皆效。
海金砂　青黛　石膏　六一散（各一两）　辰砂　朱砂（各三钱）　天竺黄　寒水石　青礞石（各一两）　麝（二分）　冰片（一分）
上为末，绿豆粉糊丸，朱砂为衣。灯心薄荷汤下。
●抱龙丸　刘旭东先生秘传验方，专治小儿急惊发搐，五痫诸症，皆效。
天竺黄（六钱）　胆星（一两）　真牛黄（三分）　真雄胆（五分）　麝香（五分）　天麻（七钱）　防风　白附（火煨，五钱）　全蝎（四钱）　真殭蚕（炒，五钱）　明雄黄（二钱）　金箔（三十片）
上为末，蜜丸，绿豆大。每服一丸，灯心薄荷汤下。
●防风通圣散　治小儿热甚惊风，或风热疮疥久不愈者，诸般风热之症。
煅石膏　炒芩　桔梗（各一两）　甘草（二两）　活石（六两）　防风　川芎　大黄　麻黄（各五钱）　芍药　薄荷叶　当归（各五钱）　荆芥　山栀仁　炒白术（各二钱五分）　连翘（五钱）　玄明粉（五钱）
贾同知通圣散去白术，换入砂仁三钱。
上锉。每贴二钱，姜煎服。

慢惊  ***************************
慢惊之候，多因饮食不节，损伤脾胃，以致吐泻，日久中气大虚，而致发搐。发则无休止时，其身冷面黄不渴，口鼻中气寒，大小便清白，昏睡露睛，目睛上视，手足瘛瘲，筋脉拘挛，其脉沉迟散缓。盖脾虚则生风，风盛则筋急，俗云天吊风者，即此候也。此慢惊属于脾土，中气虚损不足之候。治宜和中甘温补气之剂，以醒脾散之类主之。
慢惊不治症：慢惊四肢厥冷，吐泻咳嗽，面黯神惨，哑声胃病，两胁动气，口生白疮，发□□头，眼睛不转，涎鸣喘溢，大小便不禁，手足一边牵引者，皆不治。
●醒脾散　治小儿吐泻不止，慢惊风，脾困昏沉，默默不食。
人参　白术　茯苓　木香　全蝎　殭蚕　天麻　白附　甘草
上姜枣煎服，又加石菖蒲亦妙。
一方去殭蚕、天麻，加南星、炒半夏、陈皮、陈仓米二百粒，煎服，屡验。
●太乙保生丹　治慢惊尚有阳症。
全蝎（十四个）　白附（生）　殭蚕　胆星　蝉蜕　琥珀（各一钱）　麝香（三分）　防风　朱砂（各一钱）　金箔（三片）
上为末，芡实大。每服二丸，薄荷汤下。
●聚宝丹　治慢惊风。
人参　茯神　琥珀　天麻　殭蚕　防风　南星　生白附　全蝎（各一钱）　朱砂（五分）　麝（一分）
上为末，炼蜜丸，芡实大。每服一片，菖蒲汤调服。
●蝉蝎散　方传慢惊。
全蝎（七个，去尾）　蝉蜕（二十一个）　甘草（二钱五分，炙）　南星（一个，火炮）
上为末。每服五分，白术煎。
●王氏惺惺散
人参　茯苓　木香（焙）　天麻　白扁豆　陈皮（炒）　全蝎（焙）
上为末。每次五分，姜枣煎服。
●乌沉汤　治惊风，祛风助胃。
天麻（二分）　人参（一分）　生川乌（五釐）　全蝎（焙）　南星（炮）　南木香　甘草（五釐）
上姜三片，白水煎服。
●保幼化风丹　治小儿四证八候。
白附　生南星　生半夏　川乌　川郁金（各一两）
上为末，装入腊月黄牛胆内，阴乾百日，取出研为末，每一两，入雄黄、朱砂、硼砂、缩砂各一钱，冰片三分，麝五分，共为末，蜜丸，豌豆大。薄荷、灯心研化下。
夫小儿有热，热盛生痰，痰盛生惊，惊盛则搐，搐盛则牙关紧急而八候生焉，搐搦掣颤反引窜视是也。搐者，两手伸缩；搦者，十指开合；掣者，势如相扑；颤者，头偏不正；反者，身仰向后；引者，臂若开弓；窜者，目直似怒；视者，睛不活，是谓八候也。其四证者，即惊风痰热也。而化风丹悉能主之，所以急慢惊风服之，皆效。此神方也，不可轻弃，当珍惜之。

慢脾风  ***************************
盖由慢惊传次而至。慢惊之后，吐泻损脾，病传已极，总归虚处，惟脾所受，故曰慢脾，又名虚风。其病则面赤额汗，舌短头低，眼合不开，困睡中摇头，吐舌频呕腥臭，噤口咬牙，手足微搐而不收，或身冷，或身温，而四肢厥冷，其脉沉微。治法大要，生胃回阳，宜黑附汤之类，俟胃气渐复，则用异功散温平而调理之。不治症：慢脾身冷黏汗，直卧如尸，喘嗽，头软背直，口噤摇头，痰如牵锯之声，面无润泽之色，缩唇气粗者，不治。
●黑附汤　治四肢厥冷，慢脾风，大能生胃回阳。
附子（三钱，泡去皮）　南木香（一钱）　白附（一钱）　甘草（五分）
上锉，每服三钱，生姜五片，煎服。若是手暖而苏者，即止。
●异功散　治小儿吐泻，不思饮食，此药温中壮胃，疗虚冷慢脾风。
人参　茯苓　炒白术（各一钱五分）　橘红（七分）　南木香　炙甘草（各五分）
上锉。分三服，姜枣煎服。
●家传烧酒丸　治小儿脾胃虚冷，寒热似疟，或吐或泻，虚浮，久泻腹痛，专治慢脾，神效。
附子（一两二钱，乌豆同煮，晒乾，去豆不用）　藁本（去芦，一两）　白附（一两）　蒺藜（一两四钱）　天麻（二两，五味锉，用老酒浸一日一夜，将五味煎过，晒乾）　白芷（一两，酒洗，不蒸）　牡蛎（黄泥包，炼过，一两五钱）　远志肉（用甘草煎水浸一日一夜，蒸过晒乾，二两）　阿胶珠（五钱）　麝香（一分）
上为细末，后入麝香、面粉丸，龙眼核大。每服一丸。宜用烧酒大半盅，同在饭甑蒸熟，调服。其酒亦化为水，不过藉此以行药力。上好，极其神验。
●加减六君子汤　治慢脾后，用此药收功。
人参　炒白术　白茯神　陈皮　法半夏　石菖蒲　天麻　甘草
姜、枣煎服。
●归脾汤　补心脾，血气两虚自汗，慢脾神昏发搐身冷皆治。
人参　炙黄耆　白茯神　炒白术　当归　远志　酸枣仁　龙眼肉　南木香　甘草
上用龙眼肉七个，为引，□□□。
●理中丸　福省鼓山为霖大老和尚传。
白乾姜（一斤，炙）　上好白术（土炒，一斤）　附子（制，四两）　参（四两）　粉草（十二两）　真厚桂（四两）　白豆蔻（二两）
上为末，蜜丸。
专治小儿慢脾，男妇虚弱，腹内不安，呕吐久嗽，劳伤诸症。
呕吐气急，姜汤；心腹疼痛，茴香汤；四时疟疾，姜汤；白痢，山楂汤；虚劳诸症，姜汤；胃寒久嗽，姜汤。伤寒发热，孕妇，闭急热症，俱不可用。

痫症  ***************************
大约胎内受惊及儿闻大声大惊而得。盖儿神气尚弱，惊则神不守舍；或因饮食失节，脾胃受伤，积为痰饮，以致痰迷心窍，故发则旋晕颠倒，口眼相引，目睛上摇，手足搐搦，脊背强直，少顷乃苏。大率痰热滞于心窍，邪气在心，积惊成痫。治宜通行心气，调平血脉，顺气豁痰，是其要也。痰在膈上，儿大者必用吐法，瓜蒂散。否则疏风下痰，保生丹或牛黄丸。常服断痫丹亦当验症，随轻重而用之也。
●瓜蒂散　儿大体实，痰迷上膈者，可吐。
瓜蒂　淡豆豉　赤小豆
上等分，为末。每服二三分，量儿大小与之，白汤调下。
●保生丹　风痰极盛，宜用此以利之，使痰从大便出。
牛黄（一钱五分）　天麻　青礞石（硝伴煅）　生南星（用蛤蟆胆汁伴）　全蝎（酒洗）　生半夏（用麻黄各一两，水一碗，煎乾为度，去麻黄不用）　牙皂　朱砂（另研，各三钱）　轻粉　麝（各一钱）　巴豆（三十五粒，水浸七日，红枣三十五粒□□□□□□□□□□□□□黄焦色，去豆面不用。
将枣去皮捣烂，和诸药□□□□□□□□□□□□化下。
●牛黄丸　截痫，止惊，定搐。
牛黄　琥珀（各一钱半）　天竺黄　菖蒲　远志　甘草（水煮，各三钱）　胆星（二两）　天麻　殭蚕（炒）　全蝎（酒洗□□）　麝香（二分）　枭鸟（一个，用新瓦二片，合鸟在内，盐泥固济，火煅通红，冷定取出）
共诸药为细末，蒸饼糊丸，芡实大，朱砂为衣。每服一丸，灯心薄荷汤下。
●断痫丹　常服断痫。


卷之二  ——————————————————————————————————————————————————————————————————————————————————————————

伤寒发热并夹惊  ***************************
小儿伤寒，初得浑身发热无汗，多啼笑，有如惊风，俱宜发散退热，莫令渴，当发散，以羌活散、柴胡散主之，夹惊者加防风、荆芥□□□□□□□□□□□。
鼻塞不通，薄荷散。如感伤寒之重者，当仲景方治之。
●羌活散　治伤寒惊风热症。
川羌活　独活　前胡　柴胡　川芎　茯苓　枳壳　地骨皮　天麻　甘草
上各等分，薄荷、姜引。治惊热，加蝉蜕。
●柴胡散　治伤寒无汗，壮热头痛，体痛腮肿。
柴胡（七分）　石膏　炒芩　甘草　赤芍　乾葛　麻黄（五分）
上姜、葱白三寸，豆豉一撮。
●竹叶石膏汤　治伤寒虚烦燥渴。
石膏（一钱）　麦冬（五分）　半夏（三分）　甘草（三分）　竹叶（三分）
上姜三片，粳米五十粒，米熟为度。
●薄荷散　治婴儿鼻塞不通，夹惊伤寒。
府荷（七分）　全蝎（一个）　羌活（四分）　甘草（四分）　麻黄（二分）　天竺黄（二分）　白色殭蚕（三分）
上为末。作三次服，薄荷汤下。

伤寒咳嗽伤风  ***************************
咳嗽者，肺感微寒，其症面赤，身热痰盛。冬月嗽，乃伤风咳也，当以九宝饮主之。有涎痰浓疾，咽喉不利者，甘桔汤、金沸草散皆效。
●九宝饮　治小儿嗽，是肺脏感寒，身热喷嚏，皆效。
麻黄　府荷　大腹皮　紫苏　陈皮　杏仁（各五钱）　桑白皮　肉桂（桂枝亦妙）　枳壳　甘草（各三分）
上姜引。如冷症，去府荷；热症，去厚桂。
●甘桔汤　治风热毒气上攻，咽喉肿塞，妨闷喉痛，肺壅咳脓咳血。
桔梗（三钱）　甘草（二钱）
上为粗末。每服一钱，水煎服。加防风、荆芥，名通圣饮；热甚，加黄芩。
●金沸草散　治伤中腕有痰，时发寒热，有类伤风。
前胡　旋覆花　荆芥（各四钱）　赤茯苓（二钱）　细辛　法半夏　炙甘草（各八分）
上锉。每服一钱，姜三片，枣三枚，水煎服。
●荆防败毒散　四时咳嗽皆治。

哮吼  ***************************
夫哮吼专主于痰，宜用吐法。亦有虚而不可吐者，此痰寒包乎热也。
●定喘汤　诸病原来有药方，□愁□喘□□□。麻黄桑杏寻苏子，白果冬花更用良，甘草陈皮并半夏，水煎百沸不须□。病人遇此仙丹药，服后方知定喘详。

喘急  ***************************
夫喘者，上气急促，不能以息之谓也。有肺虚挟寒喘，有肺实挟热喘，有水气乘肺而喘者，又有热喘发于夏不发于冬，冷喘则遇寒而发，又有气喘、痰喘，宜五虎汤、苏子降气汤、千缗导痰汤主之。
●五虎汤　治伤寒喘急、气喘急等。
麻黄（五分）　杏仁（三个）　石膏（五分）　甘草（二分）　细茶（二分）
或加桑白皮五分。上锉，生姜、葱白煎服。
●四磨汤
槟榔　沉香　乌药　旧枳壳
治七情
●苏子降气汤　治食喘，虚阳上升，气不升降。
真苏子　法半夏　前胡　肉桂
姜、枣煎服。
●千缗导痰汤　治痰喘不能卧，人扶而坐，一服而
生南星（一钱，火炮）　生半夏（七个，火炮）　陈皮　赤茯苓　□□□（各一钱）　皂角（一寸）　姜（引）

喉痹腮肿  ***************************
夫喉以候气，咽以咽物，咽则通水穀，接三脘以通胃。喉有九节，通五脏以击肺。并行两异，气谷攸分。诸脏热则肿塞不通，多涎唾者，乃风燥为之也，以甘桔汤主之。若夫卒然肿痛，水浆不入，语言不通，死在须臾，诚可惊骇，宜以新艾水饮之愈。
秘方歌云：喉痹为急病，须臾命不通。急研新艾水，入口便和同。腊月无新艾，蛇床瓶内烧，其烟才入口，此病一时消。
●甘桔汤　治一切喉痹。
防风　荆芥　府荷　玄参　炒芩　甘草（各五分）　桔梗（一钱五分）
上锉，水煎，食后频频噙咽。咳嗽，加知母、贝母；肺壅，加阿胶；咽痛，加牛蒡子、竹茹；不得卧，加栀子；疫毒头痛肿，加牛蒡子、大黄；唾脓血，加紫菀。
●清咽利膈散　治咽痛，清火之剂。
桔梗　防风　荆芥　连翘　黄芩　栀子　金银花　牛蒡子　□□□　黄连　甘草　大黄
上锉，各等分，水煎服。
●败毒如神饮　治咽喉肿痛，喉颊肿痛，兼有毒症。此方
川羌活　独活　防风　荆芥　前胡　桔梗　升麻　□□　□□　□□　青木香　府荷　连翘　赤芍
上锉，各等分，薄荷引。
●通隘散
硼砂（一钱）　茹茶　酒黄　青黛（各五分）　牙硝（三分）　川连（三分）　寒水石（五分）　冰片（一分）
上为末。吹入喉中，即效。

五软  ***************************
天柱骨倒者，项软也，由真气虚弱，客邪入腑，传于筋骨，则项软垂下无力。宜祛风退热散。
用羌活　防风　细辛　黄芩　白芷　薄荷　当归　川芎　甘草
白水煎服。
又宜附子、南星末，以生姜自然汁调贴项上可也。
又或久吐、久泻、久病而软者，宜用六君子汤。
人参　白术　白茯苓　陈皮　法半夏　甘草
加肉桂。
手软者，加薏仁米、当归、秦艽、枣仁、防风、羌活、荆芥各等分，姜、枣引。
足软者，六味丸。
熟地　淮山药　白茯苓　丹皮　牛膝　泽泻　鹿茸　五加皮
各等分服之。

五硬  ***************************
侧仰头取气，难以动摇，气壅疼痛，连胸膈间，脚手心如冰冷而硬。宜用小续命汤。
麻黄　人参　黄芩　川芎　芍药　防己　枣仁　□□　官桂（各一两五钱）　防风（七钱五分）　附子（炮，去皮□，七钱五分）
上除附子、杏仁，并捣为粗末，次入二味夹和。每一钱，姜枣煎，空心服。有热，去附子，官桂减半。

龟胸  ***************************
由感风热，凝注为痰，停滞心胸，咳嗽喘促，肺气胀满，攻于胸膈，渐成龟胸。或乳母过食辛辣，夏哺热乳，亦成此症。治宜消食化痰丸。
制大黄（八分）　杏仁　百合　木通　桑皮　葶苈　天冬　枳壳　贝母（各五钱）
上为末，糊丸，绿豆大。每服一钱，白汤送下。

龟背  ***************************
由客风吹背，传入髓，故背脊如龟。或咳嗽久以致肺虚，肾无所生。肾主骨，风寒乘虚而入于筋骨，致精血不能流通，故骨亏而驼。宜枳壳防风丸。
枳壳　防风　当归　松花　独活　麻黄（各一钱）　大黄　桂心（八分）
上为末，蜜丸，绿豆大，糊丸。每服一钱，白汤下。

解颅  ***************************
仲阳谓小儿生下，头缝不合。肾主骨，而脑为髓海。因肾有亏，故不合也，名曰解颅。宜用六味地黄丸主之。

囟陷  ***************************
由病久血气虚弱，不能上充，故囟陷如坑，宜用当归散、固真汤。
●当归散
当归　桔梗　陈皮（各一钱）　炙甘草（五分）
白水煎服。
●固真汤
附子　人参　山药　黄耆　肉桂　白术　茯苓　甘草
白水煎服。

囟填  ***************************
囟门肿起者，乃饥饱无度，寒热乘于脾家，其气上冲，故囟门肿起，宜大连翘饮、泻青汤。
●泻青汤
川羌活　川芎　炒栀仁　龙胆草　当归　防风　大黄（少许）　竹叶（引）

鹤膝风  ***************************
此由肾气不足，两腿细小，骨肿大如鹤膝之状。治宜屈膝散、六味丸。
●屈膝散
防风　薏苡仁　牛膝　苦参（女便浸晒）　何首乌（男便浸晒，各一两）　鹿茸（五钱）　殭蚕　天花粉　荆芥（各一钱）　肥皂核肉（一两）
共为粗末。每用三钱，同冷饭团四两，牯猪油六钱，米、绿豆各一撮，水四碗，煎至三碗，分作二次温服。
六味地黄丸加入牛膝、鹿茸。如或红肿作痛成脓，治用补中益气汤。肿硬色白，不治。

痛风  ***************************
百节走疼曰痛风，本因风热湿相攻。又有血虚并痰论，治法须详各因中。方用
痛风大法芎芷苍，星归酒芩合为方。在上加羌威灵桂，在下通柏膝已详。

盘肠气  ***************************
初生小儿三日内啼哭，腹内响，打屁，阴囊稀，名为盘肠气。宜
车前子　防风　薄荷　甘草　玄胡索　木通　蝉蜕（水洗，去头足）
上灯心一丸，同煎服，如唇红目赤，加宣黄连一分。
满月百日内发者：
车前子　玄胡索　小茴　猪苓　泽泻　钩藤（各三分）　赤茯苓　木通（四分）　甘草（一分）
灯心煎。
如药不便，用灯心火爆四花穴，即脐上下左右是也，即愈。

五疳门  ***************************
疳者，干而瘦也。此由寒热失理，饮食香甜不节，或因久吐、久泻、久痢、久疟、久汗、久咳、久疮，以致脾胃亏损，亡失津液而成也。
心疳好吃盐和水，肝腑夜后汗如珠。脾疳食肉不停时，肺疳壁土成块服。劳疳体瘦骨如柴，肾疳食炭人不识。好手医人细主张，五疳丸等可活命。
心疳面赤少精神，壮热唇红面带黄。饮食皮肤流汗出，小便赤涩是心疳。宜用宁心丸治之。
赤茯苓　白茯苓　白茯神　芦荟　琥珀　川连　钓钩藤　远志肉　蛤蟆灰　石菖蒲　麝香（少许）
上末糊丸。白汤送下。
肝疳白膜眼中漫，肌肉消瘦目赤肿。怕日羞明眼难开，此症之病是肝疳。
●金换丹
白蒺藜（四钱）　川连（五钱）　五灵脂（五钱）　川芎（五分）　芦荟（五钱）　胡连（五钱）　使君子肉（四钱）　夜明砂（三钱）　草豆蔻（四钱）　木贼（五钱）　甘草（四钱）　甘菊（一两）　穀精草（一钱三分）　雄胆（五分）　辰砂（五分）　琥珀（五分）　麝香（三分）
上为末。宜竹刀切猪肝，煎熟，每日约服一钱，三日即愈（或如琥珀未有，用之亦甚验）。
又煎肝药末，用夜明砂二钱，醋炒，蛤粉二钱，穀精草二钱，朱砂一钱，辰砂一钱，海螵蛸一钱，麝香一分，亦要煎肝，空心服。
上二方乃家中祖传，秘之又秘，活人无算，屡验，当珍重之。
脾疳腹大青筋露，食物难消粪活白。黄瘦腹大或泻泄，此症原来是脾疳。
●祛疳调脾散
炒白术（一钱）　白茯苓　淮山药　炒扁豆　砂仁（便付）　六神麴（炒，各一钱）　陈皮　青皮　小茴　白豆蔻（去壳）　枳壳（各八分）　龙胆草　山楂肉　麦芽（炒黄）　藿香（各一钱）　防风　枳实　川厚朴　甘草（各八分）　胡黄连（五分）　使君子肉（十个，煨过）
上为末。每日空心服一钱，用二三沸饭汤调服，效验之极。
肺疳潮热嗽喘痰，皮肤疥癞燥涎生。毛发竖起人不识，此症之病肺疳真。
●化慝丸
芜荑　青黛　芦荟　川芎　白芷　川连　胡连　蛤蟆灰
各等分为末，猪胆汁浸糊丸，麻子大。每服二十丸，临卧杏仁汤下。
肾疳骨热生壅滞，齿黑唇乌鼻水清，时当眼暗腰又痛，此症之病是肾疳。
宜用六味地黄丸，加川楝肉、使君子肉，加入盐汤送下，效。
●家传五疳丸
芦荟（一两，用猪瘦肉二两，醋二碗，同芦荟煮过，肉熟并醋去之，要□□有芦荟，不洒水则无芦荟也）　芜荑（六钱，要白色者，用酒炒五次）　雷丸（五钱）　胡连（炒，三钱）　川连（三钱）　广槟榔（十四个）　蝉蜕（去足，六钱）　土炒白术（一两六钱）　青黛（一两）　赤茯苓（六钱）　麝香（二分）　青木香（六钱）
眼疳生膜，加夜明砂一两炒。上为末，用猴麦粉和面末，以猪胆五六只调匀，糊丸如黍米大。每日服二三钱，空心服，将二三沸米汤送下，七日内见功立效。
疳肿者，乃由疳久，脾衰不能制水，故头面四肢发肿胀，或大喘者不治。褐子丸主之。
萝卜子（一两）　青皮　陈皮　槟榔　赤茯苓　黑牵牛


卷之三  ——————————————————————————————————————————————————————————————————————————————————————————

腊莉头  ***************************
小儿东木旺，阳气上升，聚结为疮。女子天癸至，男人出幼，泄其气而疮自愈。大凡腊莉必遗尿者，亦上盛下虚之故耳。
●厚朴膏　治腊莉疮，一名梅花秃，初起时指甲挠破白皮，以此膏搽二三次即愈。一二年者，剃头去靥，搽膏日上二次，不十日光愈。
厚朴（五钱）　槟榔（二钱）　鸡子（五个，煮老熟，去皮留黄，用铜杓炒焦，逼取其油，去渣不用）
上用真菜油二两，浸厚朴、槟榔片一昼夜，慢火熬煎，药半焦黑，去药渣，入鸡子油，再熬一沸，用磁器盛之，裹泥地三日，出火气用。
●头疮附方
治小儿头疮。
淡底　细茶　花椒　桃叶（各等分）
上为末。茶油调搽。
治小儿头疮胎毒，热恶痘疮。
白芷　蚊蛤（各等分）
上为末。有脓乾掺，干疮清油调。
治小儿头上生葡萄疔疮。
川芎　白芷　防风　荆芥　连翘　玄参　桔梗　藁本　赤芍　羌活　当归　大叶净瓶根　川龙骨
上水煎服，三四贴安。
治小儿头疮。
肥皂（烧存性）　老松香
上各等分，为末。清油调搽。

五般聤耳门  ***************************
耳者，肾之候。小儿肾经实，其热气上冲于耳，遂使津液壅滞，为脓为汁者也，故成五般之症。聤耳者，当有黄脓出是也。脓耳者，常有红脓出是也。伝耳者，里面疳臭是也。缠耳者，常有白脓出是也。聋耳者，里面虚鸣，时有清脓出是也。内服蔓荆子散。然耳虽有五般，其病源一也，而内有积热上壅，皆风水入耳而成此患，若不速治，久则成聋。
●蔓荆子散　内热耳出脓汁。
升麻　木通　赤芍　桑白皮　生地黄　麦冬　前胡　甘菊　赤茯苓　蔓荆子　甘草（灼）
上用水姜煎，临卧服。
●黄龙散　耳汁出不止。
白矾（煅）　龙骨　黄丹（炒，各五钱）　麝香（一钱）
上为细末。先以绵纹杖子捻却耳中脓水，用一字掺在耳内，但用之勿合风入。
●龙骨散　脓耳。
白矾（煅）　龙骨（各二钱）　黄丹（二钱）　胭脂胚（煅，一钱）　麝香（一分）　海螵蛸（一钱五分）
上末。吹入耳内。
治小儿㿗耳。
石膏（煅）　蚌粉　枯矾　黄丹（炒）　龙骨（煅，各三钱）　麝香（半分）
上末。吹入耳内。
治㿗耳，耳内出脓。
赤石脂　枯矾　文蛤　黄丹　龙骨（煅，各五钱）　轻粉（五分）
上末。吹入耳内。
治㿗耳，脓汁不干，又蛀竹粉吹入耳，上好。
圆鱼壳烧一钱，入枯矾五釐，上末和匀吹入耳内。

语迟门  ***************************
语迟者，系在胎时，其母卒有惊怖，内动于儿脏，邪气乘于心，故令心气不足，而不言也。宜钱氏菖蒲丸，久服取效。
●钱氏菖蒲丸　语迟。
石菖蒲　丹参（各二钱）　天冬　麦冬（各一两）　赤石脂（三钱）　人参（五钱）
上末，炼蜜丸麻子大。食冷温水下，二十丸至三十丸，以意加减。

齿迟门  ***************************
齿迟者，禀受肾气不足，即髓不强，盖骨之所络而为髓，髓不足，故不能充其齿，所以齿生迟也，宜芎地汤。
●芎地汤
当归　川芎　熟地　白芍　山药　甘草
上等分，为末。用温水调服，或时以末擦齿根，齿即生也。

行迟门  ***************************
小儿不能行者，肾经之病故也。肾生髓，若禀受血气不足者，则髓不满骨，故软弱而不能行也，宜服六味地黄丸加鹿茸四钱，牛膝四钱。
●六味地黄丸
熟地（八钱）　山茱萸　山药（各四钱）　丹皮　泽泻（各二钱）　白茯苓（三钱）
上末，炼蜜丸，麻子大。空心温水送下，三岁以下十九丸，以上倍之。

滞颐门  ***************************
小儿滞颐者，涎流出而积间也，此系脾冷涎多故也。脾之液为涎，脾与肺冷不能收制，所以津液流出，渍于颐也，宜温胃散、益黄散。不效，张焕温脾丹主之。
●温胃散　治脾冷涎多。
半夏（泡）　人参　甘草　乾姜　肉豆蔻　白术（炒，各五钱）　丁香（一两）
上粗末。每服二钱，姜三片，食前温服。
●益黄散　吐泻脾虚不食，米穀不化，困倦力少，滑肠夜起，并疳虚盗汗，并治涎唾流，颔下常湿，名滞颐。
陈皮（一钱）　丁香（二分）　诃子肉　青皮　甘草（灼，各五分）
上用水、姜煎服。
●张焕温脾丹　治脾肺二经俱冷，不能收制。
半夏曲　丁香　乾姜　白术（各五钱）　青皮　陈皮（各二钱半）
上为末，糊丸，黍米大。一岁十七丸，二岁二十丸，大小加减，米汤送下。

诸热症  ***************************
夫热有虚有实，实则面赤浓黄，气粗口热燥，烦渴唇肿，大小便难，掀揭露衣，频啼暴叫，宜四顺清凉饮。虚则面色青白，恍惚神缓，口中清冷，嘘气软弱，泄泻多尿，夜出虚汗，其或乍凉乍温，宜荆防败毒散加木香、当归，其热即退。或表未解，宜惺惺散，少加麻黄，以取其汗。表热已除，宜小柴胡汤加知母、山楂、麦芽，其热自平。
●四顺清凉饮　治实热面赤烦渴，大小便难。
大黄　连翘　赤芍　羌活　当归　防风　甘草　山栀仁（各等分）
上用水煎服。
●荆防败毒散　治乍凉乍热，面色青白。
防风　荆芥　桔梗　川芎　茯苓　枳壳　前胡　柴胡　羌活　独活　甘草
加南木香、当归。上用姜煎服。
●惺惺散　治表未解，热未除。
天花粉　人参　细辛　茯苓　白术（炒）　甘草（各等分）
加麻黄。上用水、姜煎服。
●小柴胡汤　治少阳经往来热。
柴胡　黄芩　半夏　甘草　人参
上水、姜、枣煎服。

蛔虫门  ***************************
蛔虫者，九虫之内一虫也，长一尺，亦有长五六寸者。或因脏腑虚弱而动，或因食甘肥而动。其动则腹中痛，发作肿聚，行来上下，痛有休止，亦攻心痛，口中吐沫及清水，贯伤心者则死。诊其脉，腹中痛，其脉法当沉弱而弦，今反脉大，则是蛔虫也。只看人中上、鼻头、唇口一时黑色，此是虫咬心痛。
●化虫丸　治虫咬心痛，来去不定，不思乳食。
鹤蝨（炒）　槟榔　胡粉　苦楝皮（各五钱）　白矾（三钱半，煅）
上为末，面糊丸，小豆大。三岁三十丸，温浆水入油□□□□食前如有虫，皆化为水，大虫自下，月初服甚妙。
使君子肉（去黑皮，一两）　川芎　陈皮　厚朴（炒）　白芍　甘草（各二钱半）
上为末，炼蜜丸，芡实大。每服一丸，陈米饮化下。大治小儿腹痛。
●槟榔散　去虫后服此。
木香　槟榔　人参　黄连　甘草（灼）
上等分，为末。每服一钱，小者五分，白滚汤下。
●乌梅丸　治蛔闻食自出，口中吐蛔，久痢皆效。
乌梅（七十五个）　乾姜（二两半）　黄连（四两）　蜀椒（炒出汗）　当归（各一两）　细辛　人参　附子（泡去皮脐）　桂枝　黄柏（各一两半）
上为末，用酒浸乌梅，去核，蒸饭杵成泥，和药末匀丸，麻子大。每服十丸，食后米饮下，日三服，忌生冷物。

腹中有癖  ***************************
癖者，血膜包水，侧僻于胁旁，时时作痛也。惟癖为能发潮，为能生寒热，故疟家多蓄黄水，日久而复结癖于中脘，寒热不已。有是疾者，以此。小儿脏腑和平，荣卫调畅，则津液自然流通，纵使多饮水浆，不能为病。惟失哺失调，三焦关格，以致水饮停滞，肠胃不能宣通，如冷气搏之，则结聚而成癖。轻者用积滞木香丸，重者用取癖丸。仲阳云：腹中有癖不食，但饮乳是也，当渐用白饼子下之。如不早治，则不能食，脾胃虚弱，四肢不举，诸邪遂生，羸瘦而成疳矣。
●木香丸　治吐乳泻乳，其气酸臭，由啼叫不已，以乳与儿，停滞不化，是为乳积。肚硬热渴吐泻，由饮食无度，过饱即睡，是为食积。腹痛啼叫，利如蟹渤，中触忤其气，荣卫不和，淹延日久，是为气积。疟后肚内结癖成块。
木香（二钱）　蓬术（二钱）　砂仁（二钱）　青皮（去瓤，二钱）　朱砂（研细，二钱）　代赭石（二钱）　大丁香（二钱）　巴豆（去油，一钱）
上细末和匀，飞白面糊和丸，麻子大。每服二三丸，乳伤乳汁下，食伤米饮下。
●取癖丸　治小儿癖块大痛，用之如应。
甘遂（微炒，二钱）　芫花（微炒，二钱）　黑牵牛（半炒半生，磨筛取末，二钱）　辣桂（二钱）　蓬术（二钱）　青皮（去瓤，二钱）　木香（二钱）　桃仁（炒，二钱）　五灵脂（二钱）　巴豆（去油，一钱）
上为末，研和十分细嫩，飞白面糊丸，麻子大。每服一二丸，姜蜜煎汤灌下，泄后冷粥补，仍和胃。
●挨癖丸　治乳癖谷症，腹中块痛。
青皮（去瓤，三钱）　木香（三钱）　蓬术（三钱）　生地黄（三钱）　代赭石（火煅，醋淬，研极细末，三钱）　巴豆（压去油尽，一钱）
上为细末，醋面糊丸，麻子大。每服二丸，食后姜汤下。
●槟榔丸　治小儿伤食得之，痛刺胁肋，心胸烦闷，饮食不下，吐逆恶心，久不医治，渐成痞癖。
槟榔（五钱）　木香（面裹煨，三钱）　青皮（五钱，去瓤，巴豆三十粒，去壳同炒，去巴豆）　陈米（半合，炒法亦用如巴豆同青皮）
上为细末。蒸饼丸如黍米大。用米饮，食前服。丸数多少，量儿大小、虚实加减。
●北柴胡散　治小儿因伤血得之，胸膈郁闷，痛引小腹，时或攻筑，上抢心胸，渐成瘕结之症。
北柴胡（三钱）　人参（三钱）　木香（三钱）　枳壳（三钱）　京三稜（三钱）　槟榔（三钱）
上为细末。陈皮煎汤，调食送服。
●褐丸子　治小儿因伤气得之，心腹膨胀，肚大胁痛，面黄肌瘦，倦怠无力，久而不治，渐成痞块。
陈皮（五钱）　青皮（五钱）　三稜（五钱）　萝卜子（一钱，炒）　蓬莪术（五钱）　木香（一钱）　胡椒（一钱）　黑丑（炒，取头末，三钱）
上为细末，面糊丸如黍米大。生姜三片，泡汤送下，二三十丸。
●七香丸　治小儿因伤积得之，其症如肠癖之疾，便利无度，滑不成粪，似痢非痢，结成癖块。
木香（一钱五分）　丁香（一钱五分）　八角茴香（炒，一钱五分）　枳壳（一钱）　三稜（一钱）　青皮（一钱）　蓬莪术（一钱，细切，用巴豆七粒，去壳同炒赤色，不用巴豆）
上为细末，煮糊丸如黍米大。每用三十丸，米饮，空心服。

痞结  ***************************
痞者，塞也。结者，实也。热气蕴于胸膈之间，留饮聚于腹胁之内，于是荣卫不能流行，脏腑不能宣通，由胀满而致癖结，势使然耳。此实热之症也，时或发为壮热，圣惠甘遂散主之。此药治小儿之痞结，虽服汤药，时暂得利，而滞实不去，心下坚胀，按之即啼，内有伏热，诸候併成此疾。宜疏利大便，破结散气，后宜常服进食丸。
●圣惠甘遂破结散　治小儿心胸痞结，蕴聚痰水。
甘遂（面裹煨，令黄色，二钱半）　青皮（半两）　黄芩（半两）　川大黄（煨，半两）
上为粗末。每服一钱，煎至六分，去滓，温和服。量大小加减，得通利则止，后以冷粥补之。
●进食丸　治乳食不消，心腹胀满，壮热喘粗，呕吐痰逆，腹鸣泄泻，米穀不化，或下痢赤白，腹痛后重，及食症乳癖，痃气痞结，并皆治之。小儿胸膈热实，腹内有留饮，致令荣卫痞塞，脏腑之气不得宣通，其病腹内气结胀满，或壮热。凡有此病，当疏利大便，破结散气，宜常服之。
巴豆霜（一钱）　朱砂（五钱）　枳壳（炒，五钱）　当归（米泔浸一宿，炒）　代赭石（煅，醋淬七次，各三钱）　木香（五钱）　麝（少许）
上为末，面糊为丸如麻子大。一岁儿一丸，温米饮下。更量虚实加减，治食积发热，羸瘦肚大，青筋疳积，肚疼哺露。

积痛  ***************************
仲阳云：积痛口中气温，面色黄白，目无精光，或白睛多及多睡，畏食或大便酸臭者，当磨积而痛自除。有热者，芍药甘草汤加乾葛；吐者，加半夏、生姜，或加枳实亦效。
●消积丸　治乳食伤积，心腹胀满，气粗壮热，或泻或吐。
丁香（二十粒）　砂仁（二十粒）　使君子（五个）　乌梅（三个）
上为末，烂饭丸，麻子大，加巴豆二粒，去尽油，同丸。每服三丸，陈皮汤下。
●白饼子　治小儿夹食伤寒，其症发热呕吐，亦有肚痛者，嗳气。辨得分晓，先用此药。一服，推下食积，却用平和药发散调治，如惺惺散加减，参苏饮皆可服，却不可服冷药。
滑石　南星　半夏（各一钱）　轻粉（五分）　巴豆（二十四粒，去皮膜，用水一升，煮乾，研细如泥）
上三味捣罗为末，入巴豆霜，次入轻粉，又研匀，却入余药末，合匀，糯米饮丸，如绿豆大。量小儿壮瘦虚实用药，三岁以下每服三丸至五丸，紫苏汤空心下，忌热物。若三五岁，见壮实者，不以此拘，加至二十丸，以利为度。
●钱氏白术散　治烦渴兼吐泻。
人参（二钱半）　白茯苓（半两）　白术（半两）　藿香叶（半两）　木香（二钱）　甘草　乾葛（半两）
上锉，水煎。发热甚渴者，去木香；肚痛，加白芍药。
●小沉香丸　和中顺气，嗜食消痰。
砂仁（煨，四钱）　蓬术（煨，四钱）　香附（炒，一两）　甘草（炙，一两半）　沉香（六钱）　甘松（三两六钱）　益智（炒，一两半）　舶上丁香皮（一两四钱）
上为细末，汤浸蒸饼丸，如梧桐子大。每服三十丸或四十丸，食后温生姜汤下，或嚼破更妙。
●芍药甘草汤　治伤寒脉浮自汗出，小便频数，微恶寒，脚挛急拘疼，及治肚腹胸胁大痛。
白芍药（炒）　甘草（一两）
上锉散。每服三钱，水二盏，煎至八分，不拘时服。

积滞  ***************************
小儿有积滞，面目黄肿，肚热胀痛，覆睡多困，酷啼不食；或大肠闭涩，小便如油；或便利无禁，粪白酸臭，此皆积滞也。然有乳积、食积，须当明辨之。吐乳泻乳，其气酸臭，此由啼叫未已，便用乳儿，停滞不化而得之，是为乳积。肚硬带热，渴泻或呕，此由饮食无度，过饱即睡，是食积。腹痛啼叫，利如蟹渤，此由触忤其气，荣卫不和，淹延日久得之，是为气积。合用木香丸主之，槟榔丸亦可用。大小便闭者，神芎丸妙甚，是齐推气亦佳，冷症下积，五珍丸亦可用。
●木香丸　治吐乳泻乳，其气酸臭，由啼叫不已，以乳与儿，停滞不化，是为乳积。肚硬热渴吐泻，由饮食无度，过饱即睡，是食积。腹痛啼叫，利如蟹渤，由触忤其气，荣卫不和，淹延日久，是为气积。疟后肚内结癖成块，此方用之屡验。
木香（二钱）　蓬术（二钱）　砂仁（二钱）　青皮（去白，二钱）　朱砂（研细，二钱）　代赭石（二钱）　大丁香（一钱）　巴豆（压去油，二钱）
上细末，和匀，飞白面糊和丸，麻子大。每服二三丸，乳伤乳汁下，食伤米饮下。
●木香槟榔丸　疏导三焦，宽利胸膈，破痰逐饮，通润大肠。
郁李仁（去皮）　皂角（去皮，醋炙）　半夏曲　枳壳（麸炒）　青皮（去瓤）　杏仁（面炒）　木香（不见火）　槟榔（各一钱）
上为细末，别用皂角四两，用浆一碗，搓揉熬膏，更入熟蜜少许，丸如梧桐子大。每服十丸，小儿服可，丸如绿豆大，食后生姜汤送下。
●神芎丸　治风热壅滞，头目昏眩，口舌生疮，牙齿疳蚀，或遍身疮疥，咬牙惊惕，怔忡烦躁多渴，或大小便涩滞，或积热腹满，惊风潮搐，并皆治之。
大黄（生）　黄芩（各二两）　滑石（四两）　生牵牛末　滑石（四两）　黄连　薄荷叶　川芎（各两半）
上细末，滴水丸，桐子大。每服四十五丸，食后温水下。一方加蒲黄，止血症用。
●是齐推气丸　治三焦痞塞，气不升降，胸膈胀满，大便闭涩，小便亦少。
大黄　陈皮　槟榔　枳实（小者去积）　黄芩　黑牵牛（各等分，生）
上为细末，炼蜜丸，如绿豆大。临卧温熟水下，二十三丸，量虚实加减。
●槟榔丸　治小儿疳气腹胀，胸膈痞闷，喘急不安。
青皮（去穰，同巴豆十粒炒，去巴豆）　萝卜子　香附子（炒）　木香（各一两）　黑牵牛（半两，微炒）
上为末，生姜自然汁煮面糊丸，黍米大。每服十丸，米饮下。
●下积丸　治乳食伤积，心腹胀满，气粗壮热，或泻或呕。
丁香（二十粒）　砂仁（二十个）　使君子（五个）　乌梅（三个）　巴豆（不去□□□）
上为末，烂饭丸，麻子大。每服三丸，陈皮汤下。
●五珍丸　治酒食积通用。
青皮　乾姜（烧存性）　蓬术　五灵脂（各一两）　巴豆（去半油，一钱）
上为末，粳米饭圆，麻子大。每服三五丸，米汤下。
●快膈消食丸　治小儿宿食停滞，腹胀疼痛。
三稜（煨）　蓬莪术（煨）　拣缩砂（去壳）　橘皮（去白）　神麴（炒）　麦叶（炒，各五钱）　香附子（炒，一钱）
上为细末，蒸饼丸如黍米大。生姜煎汤，或白汤，食远服，或作饼子磨服。
●香稜丸　治小儿积气发热，肚腹膨胀，肢体瘦弱，饮食不滋肌肤。
木香　丁香　槟榔（去脐）　甘松　使君子（去壳）　神麴（炒）　麦叶（炒，各二钱五分）　京三稜（煨）　蓬莪术　青皮　陈皮　香附子（炒，各五钱）　胡黄连（一钱）
上为细末，蒸饼丸如黍米大。用米饮，食远服。

腹胀  ***************************
腹胀多系饮食饥饱，生冷油腻，聚结不散，致伤脾胃，不能运化精微而制水穀，宜厚朴枳实丸。或因久患疳积，及疟后痞块不消，皆能腹胀，健脾磨块丸。脾虚胀满者，脉必浮大无力，宜补脾分消丸。胀而喘满，脉实者可下，宜加减推气丸。
●厚朴枳实丸　饮食甜腻，聚结不散。
厚朴（姜汁炒）　枳实（麦炒）　麦芽（炒）　半夏（姜汁炒）　黄连（炒老色）　苍术（各一两）　山楂肉（一两半）　香附（炒）　槟榔（各八钱）　藿香　白豆蔻（各五钱）
上为末，神麴打糊为丸，梧桐子大，每服一钱五分，白汤下。
●健脾磨块丸　疳积虚后痞块不消。
苍术（炒）　枳实（炒，各一两）　三稜　莪术　香附（俱醋炒，各五钱）　槟榔（四钱）　木香（二钱半）　白豆蔻（二钱）
上为末，神麴打糊为丸，绿豆大。每服一钱，白汤送下。
●补脾分消丸　脾虚胀满。
人参　白术（炒）　茯苓（各一两）　香附（炒，二两）　白蔻仁（二钱）
上为末，蜜丸，弹子大。每服一丸，白汤调下。
●加减推气丸　胀而喘满，脉实。
厚朴（姜汁炒）　陈皮　枳实（炒，各五钱）　莪术（醋炒）　槟榔　黑丑（醋煮炒研，取头末，各五钱）
上为末，醋打老米糊为丸，绿豆大。看儿大小轻重与之，白汤送下。
肿胀之症有二，一曰气肿，先肿而后喘，由脾胃虚弱。脾主肌肉，肺主皮肤，土弱不能生金，虚气上攻乎肺，行于面目，遍身浮肿。治宜五子五皮汤，调脾行气为主。
●五子五皮汤
山楂　葶苈　香附　真苏子　萝卜子　桑白皮　陈皮　青皮　茯苓　姜皮
上等分，白水煎，宜服四五剂，无有不愈。
水肿，先喘而后肿，因上焦烦渴，喜饮茶水、脾虚不能制木，水反侮土，上冲于肺，流走皮肤而光肿也。治宜实脾利水为主，胃苓汤主之。或泻痢、疟后、诸病后脾虚发肿者，宜调理脾胃为主，宜以六君子、补中益气汤治之。如未曾疟、痢、病后而肿胀者，则从水，气二肿治之。
又有通身不肿，只有腹肿，弹之如鼓声，按之却软，此脾虚也，亦宜六君子汤加厚朴。设若腹肿，弹之不响，按之如石，此鼓胀也，不治。
或肚大青筋，坚如铁石，宜于脐之上下左右，离脐心五分，各灸二壮，即消。

腹痛  ***************************
腹痛之因，邪正交攻，与脏气相击而作也。有火痛、冷痛、寒痛、虫痛、食积痛。火痛者，面赤纹紫脉数，手心壮热，大便结燥，时痛时止，宜枳壳芍药汤。冷痛者，面白纹青，手足湿冷，痛甚则厥冷，其由或食冷物，或感寒邪，宜理中汤，甚加附子。寒痛者，面黑纹红，手足凉，必因食而得之，宜不换金正气散加羌活、防风、紫苏、香附、白芷、砂仁、茯苓、麦芽、青皮。虫痛者，面色变解不常，五色花斑不均，口吐涎沫，宜追虫丸。食积作痛者，膨胀恶食，肚热按之痛，嗳气吐泻，泻后减，少顷复作，饮食更痛，气口脉甚，宜消化丸、百伤饮。
●枳壳芍药汤　大便结燥，时痛时止。
枳壳　芍药　大黄（各二钱）　当归（一钱半）　甘草（八分）
上用水、姜煎服。
●附子理中汤　冷吐泻，手足厥冷，腹痛。
人参　白术　乾姜（煨，各一钱）　甘草（五分）　附子（面包煨，一钱）
上用水煎服。
●不换金正气散　寒痛面赤纹红，手足凉冷，必因食而得之。
苍术　陈皮　厚朴　半夏　藿香　甘草
上用水煎服。
●追积丸　下虫积。
大黄　使君子肉（各一两）　乌梅肉　木香（雷丸）　芜荑（各三钱）　牵牛（取头末）　槟榔（各五分）
上为末，砂糖和为丸，芡实大。每服一丸，白汤化下。
●导积汤　治吐泻腹痛，大便后停，乃食积也。
厚朴（炒）　青皮（炒，各一钱）　山楂肉（三钱）　苍术（炒）　香附（炒，各二钱）　木香（三分，不见火）　枳实　陈皮　六神麴（各一钱）
上锉，姜引，水煎服，立效，屡验。
●百伤饮　内伤肉食，发热哕呕，膨胀，肉食不化。
苍术（炒）　厚朴（姜汁炒）　山楂肉　麦芽（炒）　神麴　香附（炒，各一钱）　黄连（炒，八分）　半夏（制）　青皮（炒）　枳实（麸炒，各七分）　乾葛（一钱半）　砂仁（五分）　甘草（四分）


卷之四  ——————————————————————————————————————————————————————————————————————————————————————————

吐  ***************************
热吐者，面赤唇红，烦躁口渴，溺赤，口气蒸手，脉洪滑者是也，半连汤主之。冒暑受热而吐者，六和汤。冷吐者，乳食不化，其候面白眼慢神疲，不热不渴，口气微冷脉沉微也，宜助胃膏。吐而手足冷者，附子理中温之。伤食吐者，儿畏乳食，腹痛嗳气，右脉滑大，宽中导滞饮、化铁丹。积吐者，眼肿面黄足冷，腹热腹痛，脉沉而滑者是也，百伤饮、消化丸。凡诸吐日久胃气弱，守胃散补之，甚者醒脾，醒脾散温之。
●半连汤　治热吐。
半夏（汤泡）　黄连（姜汁炒，各一钱）　陈皮　枳实（麸炒）　厚朴（姜汁炒）　茯苓（各七分）　甘草（五分）
上姜三片，水煎服。
●六和汤　治长夏暑热，心脾不调，气不升降，霍乱吐泻，寒热交作。小便赤涩，去人参，热者，加黄连，冷者加官姜。
扁豆（炒，一钱半）　赤茯苓　藿香　厚朴（姜汁炒，各一钱）　□□（钱半）　甘草（五分）　木瓜　砂仁（各七分）　人参　杏仁　半夏（汤泡，各八分）
上姜煎。
●助胃膏　治冷吐泻。
人参　白术（土炒）　茯苓　山药（各一两）　丁香　官桂（刮去粗皮）　砂仁　木香　白蔻（各三钱）　肉果（煨）　藿香　甘草　陈皮（各五钱）
上为末，炼蜜为丸，芡实大。每服一丸，米饮下。
●附子理中汤　治冷吐，手足厥冷，冷泻，慢脾风。
人参　白术　乾姜（煨）　附子（面包煨，各一钱）　甘草（五分，炒）
上水煎服。
●宽中导滞饮　治伤食吐。
苍术（一钱半，炒过）　半夏（汤泡）　山楂肉　香附（炒过）　陈皮（去白）　厚朴（姜汁炒）　麦芽（各八分，炒过）　青皮（炒过）　甘草　砂仁（各五分）　木香（二分，不见火）
上用水、姜煎服。发热，加乾姜一钱半。
●化铁丹　肉食不化，吐泻畏食等症。
神麴（炒过）　香附（米炒）　苍术（各一斤，米泔水浸一日，晒乾，炒）　山楂肉　麦芽（各八分，炒）　砂仁（二两半）
●百伤饮　内伤肉食，发热哕呕，膨胀，肉食不化等症。
苍术（炒）　厚朴（姜汁炒）　山楂肉　麦芽（炒）　神麴　香附（各一钱，炒过）　黄连（八分）　半夏（制）　青皮（炒过）　枳实（麸炒，各七分）　乾葛（一钱半）　砂仁（五分）　甘草（四分）
上用水、姜煎服。
●消化丸　治积吐不消，食积腹痛。
莪术（炒）　厚朴（炒）　青皮（炒）　麦芽（各一两，炒）　山楂肉（三两）　槟榔　使君肉（各七钱，炒）　苍术（炒）　香附（各二两，炒）　木香（三钱，不见火）　砂仁（八钱）
上为末，捣饭为丸。米饮下一钱。
●守胃散　治呕吐日久，脾胃虚弱。
人参　白术（各一钱）　白茯苓　山药　乾葛　扁豆　半夏　甘草
上用水煎，生姜自然汁一二匙，温服。
●参砂和胃散　治虚寒呕吐。
人参　砂仁　白术　半夏　茯苓　陈皮　藿香　甘草
上用姜三片，水煎服。
●半姜饮　治乾呕欲死者。
半夏（一两三钱）　生姜（一两）
上锉。每服五钱，水煎服，效。
●治吐方　诸药不效者，宜二陈汤加入白豆蔻，姜引煎服，立效。
茯苓　茯神　远志　南木香　丁香　活石　朱砂
上各等分，为末。姜汤下。
●加减不换金正气散　伤寒头疼，憎寒壮热，痞闷呕吐，时行疫疠，山岚障气，不伏水土等疾。
白术　陈皮　厚朴　藿香　半夏　甘草　砂仁　木瓜　大腹皮
上入生姜自然汁，同煎服。

泄泻  ***************************
夫泄泻者，注下症也。盖大肠为传送之官，脾胃为水穀之海。或为饮食生冷之所伤，或为风寒暑湿之所感，脾胃停滞，以致阑门清浊不分，发注为下，而为泄泻也。有泻水，腹不痛者，湿也，饮食入胃不住，完穀不化者，气虚也。腹痛，泻水如热汤，痛一阵泻一阵者，火也。或泻或不泻，或多或少者，痰也。腹痛甚而泄泻，泻后痛减者，食积也。泻下如抱坏鸡子臭者，或嚥气作酸者，伤于食也。
●胃苓汤　治中暑湿脾胃不和，腹痛泄泻作渴，小便不利，水穀不分。
苍术　川厚朴（姜汁炒）　陈皮　猪苓　泽泻　白术　赤茯苓（各一钱）　肉桂（三分）　甘草（三分）
上锉。姜、枣、水煎服。
一方，加升麻、防风以胜湿。食积，加神麴、麦芽；水泻，加活石；气虚，加人参、白术；有热，加黄连；泻，加肉豆蔻、诃子。
●藿香正气散　治感湿泄泻，或泻多泻少者，痰也。
藿香　紫苏　大腹皮　陈皮　桔梗　白茯苓　法半夏　六神麴　川厚朴　白芷　甘草　姜、枣（引）
●四君子汤　治气虚脾泄不止。
人参　炒白术　白茯苓　炙甘草　姜　枣（引）
加淮山药、砂仁、泽泻、桔梗。
●黄芩汤　治火泻。
炒芩　炒白芍　炙甘草　猪苓　泽泻　赤茯苓　灯心（引）
●导积汤　治伤食，食积作泻者。
香附　苍术　青皮　枳实　南木香　山楂肉　陈皮　川厚朴　六神麴　姜（引）
屡验。
●黄连香薷饮　治暑月泄泻者。
香薷　扁豆　川厚朴　川连
合五苓散，名薷苓汤。
吐泻日久不愈，将死者，则用灸法，宜于天枢二穴（在脐旁左右二寸是）、气海（在脐下一寸半，其寸以本人中指一屈即是一寸）。
又有泄泻三五年不愈者，灸百会穴七壮，即愈。

霍乱吐泻  ***************************
小儿吐泻有身温身热者，有身凉者，有吐泻或惊风者，有夏秋伤暑吐泻者，盖因内有所积，外有所伤，阴不降，阳不升，乖膈而成也，俱宜以藿香正气散主之。
●藿香正气散　治四时不正之气，山岚寒疫，雨湿障气，不服水土，饮食停泄，一切脾胃不和，诸症皆治。
紫苏　大腹皮　陈皮　桔梗　白茯苓　法半夏　白芷（各五分）　川厚朴（姜汁炒）　藿香（一钱）　白术（五分）　甘草
上切姜、枣煎服。霍乱转筋，加木瓜；如腹痛，加炒白芍；寒痛，加厚桂；冷痛，加乾姜；饮食不化，心下痞闷，加香附、砂仁；水穀不化，加神麴、麦芽；时气寒热，加柴胡、乾葛；湿热传霍乱转筋，加川连、扁豆。
按：男妇小儿霍乱之疾，未有不由内伤生冷、外感风寒而致也，用藿香正气散治之，百发百中。一岁之内，常治未有不效者。但有热，加姜汁炒川连；寒甚，加乾姜，万无一失；若腹痛，加桂；痛甚，去藿香，加吴萸；小便不利，加赤茯苓，极验。
春夏伤暑吐泻者，宜用六和汤。
身冷，手足厥而不热不渴者，宜用理中汤。
如霍乱，诸药不愈者，宜灸崑崙穴七壮，实能起死，神效。

疟症  ***************************
经云：夏伤于暑，秋必发疟。又无痰不成疟，无食不成疟，深得致疟之因。无汗要有汗，散邪为主；有汗要无汗，正气为主，深得治疟之法。以青皮饮治秋时正疟，随症加减，屡用屡效。若胃中有郁痰伏结者，以草果饮一服即愈。有入脏腑久疟，大便常滑，忽得疟疾，呕吐异常，以二陈加参鬚、豆蔻，一二服即愈。又有一等郁症似疟者，其寒热与正疟无异。但其人口苦胁痛，面青耳鸣，脉涩，须以逍遥散加茱、连、贝母，倍柴胡，继以六味地黄加柴胡、芍药而安。
又有伤寒后、大病后、产后、劳瘵等证，阴阳两虚，往来寒热，与疟无异。面赤如脂，口渴不甚，吐痰如涌，身以上热如烙，膝以下自觉冷，此真阳泛上，肾虚之极。急以加减地黄汤大剂与饮，其热即退，继以人参建中汤调理而安。
●青皮饮　治一切疟疾，不拘寒热多少皆效。
青皮　川厚朴　草果　炒白术　柴胡　白茯苓　黄芩　半夏（法）　甘草
寒热往来属少阳经症，故以小柴胡为君，草果、厚朴所以化食，青皮、半夏所以祛痰。寒多者，加肉桂；热多者，加川连，此方配合用之，极当。
上姜引。
●逍遥散　治郁疟，有痰无声咳嗽。
柴胡　芍药　丹皮　陈皮　茯苓　当归　白术　薄荷　贝母（各一钱）　川连（五分）　吴萸（一分半，同黄连炒）
上姜引。
治小儿咳嗽，有痰无声，寒热往来，昼夜不眠，骨瘦如柴，后服此药五帖，诸症悉退，甚验。
丹溪先生云：乾咳嗽者最难治，惟逍遥散最妙。果然。
●草果饮　治脾胃有禁痰伏涎者，元气壮强者可用，虚者禁用。
草果　常山　知母　乌梅　槟榔　甘草　穿山甲
水煎服。
内方用知母治阴阳火热，草果治足太阴之寒，常山主吐痰结，甘草和诸药，乌梅去痰止渴，槟榔破滞除痰，穿山甲出阴入阳，穿经络于荣分，以破暑结之邪，为之使也。
●疟母灸法　宜于肺俞穴灸三壮，又背对脐心之所灸背三壮，即愈。
●加减地黄汤
熟地（四钱）　山药（二钱）　石枣肉（一钱五分）　白茯苓（一钱五分）　泽泻（一钱）　柴胡（一钱）　芍药（一钱）　肉桂（一钱）　五味子（一钱）
白水煎，加熟附五分立效。
治验：予之小儿，年方十岁，壬寅仲冬，病恚惊甚笃，服诸解热清痰丸散及沉香、滚痰、双解等，急惊方退。变下午后寒热往来，面赤口微渴，身以上热如络，膝以下自觉冷，服此药如秤三服，立安。
●建中汤　治病久虚弱，寒热往来。
人参（一钱）　芍药（一钱）　甘草（一钱）　肉桂（七分）　大枣　饴糖
水煎服。
●补中益气汤　治血气不足内伤之症，寒热疟久不愈皆效。
黄耆　白术　当归　升麻　柴胡　陈皮
水、姜、枣煎服。
●人参养胃汤　治寒多热少。
人参　茯苓　半夏　藿香　草果　陈皮　苍术　川厚朴　乌梅　炙甘草
上姜七片为引。中脘虚寒，加厚桂。

痢疾  ***************************
夫痢乃湿、热、食积三者，下青黄赤白黑五色也。赤热，伤血分则赤，伤气分则白，气血俱伤，则赤白相兼，黄者食积，黑者湿胜也。其证腹脐疼痛，或下鲜色，或下瘀血，或下紫黑血，或下白脓，赤白相混，里急后重，频欲登厕，昼夜无度。治法宜行气和血，开郁散结，泻脾胃之湿热，消脏腑之积滞。经云：热积气滞而为痢，只宜木香导气汤、立效散以推其邪、以彻其毒，皆良法也。若下如屋漏水，大孔开如竹筒、鱼脑髓者，脉大身热者，不治，症重也。
●木香导气汤　治痢疾初起腹痛，红白相杂，里急后重，发热噤口，无论老幼，先与一服，甚效。
枳实　槟榔（各一钱）　大黄（一钱五分）　生白芍　川连（各一钱二分）　白茯苓（八分）　木香　朴硝（各五分）
水煎，空心服。小便赤，加滑石、木通。
●立效散　治赤白痢疾，脓血相兼，里急后重疼痛，一服即止。
川连（二钱，酒洗，吴萸一钱同炒，去萸不用）　炒枳壳（一钱）
上为末。空心酒送下，泄泻米汤下。噤口痢，陈仓米汤下。
●六一顺气汤　治痢不问赤白相杂，肚痛里急后重，浑身发热，口乾作渴。
柴胡　炒芩　芍药　枳实　川厚朴　大黄　玄明粉　甘草
上锉。水煎，临服入铁锈水二三匙调服。
上方专治赤痢兼伤寒之神妙也。
噤口痢，多是胃口热甚，宜用黄连三钱，人参一钱，或加石莲肉一钱，煎汤终日呷之，但汤下咽便好，立效。
外以田螺捣菴盒脐中，引热下行故也。
又方　用秤锤烧红，用好醋淋之，病人开口吸气吞之。
凡痢噤口，不问赤白，饮食即吐，诸物不纳，皆是毒气熏蒸，胃口热盛，切不可认胃寒噤口，而用辛热之药，宜以前木香导气汤去大黄、朴硝，入韭汁、陈仓米饮，入一盏于内同服，即愈。
又方　噤口痢，诸药不效者，用粪缸中蛆，不拘多少，洗净，瓦焙乾为末，每服一二匙，米饮调服，就思食大效。
●姜茶汤　治痢疾腹痛，不论赤白冷热。盖姜能助阳，茶能助阴，二者皆消散之，又且调平阴阳，况于暑毒、酒食毒皆能解之也。
老生姜（五大片）　细茶（三钱）
上用白水煎服，或加连根韭菜同捣汁，酒调服。
●仙梅丸　治痢疾发热发渴者。
细茶（二两）　乌梅肉（二两）
上为末，蜜匀作丸，弹子大。冷热水随下。
●黄连香薷饮　治暑所伤，下痢赤色。
香薷（一钱）　扁豆（五分）　川厚朴（五分）　黄连（一钱）
上姜引，水煎。
●宽肠枳壳散　顺气止痢。
甘草（炙，六分）　旧枳壳（炒，二钱）
上为末。每服一钱，空心沸汤点服。

脱肛  ***************************
因大肠湿热下迫故也，宜清热升提其气，升麻神应丸。泄泻久不止而脱肛者，气下陷，补气升阳汤。
●升麻神应丸　湿热脱肛。
升麻　防风（各五钱）　当归　生地　黄连（各一两）
上为末，蜜丸，梧桐子大。每服一钱，空心白汤下。
●补气升阳汤　气虚下陷。
人参　白术（炒，各一钱）　升麻　防风　当归（各八分）　地榆　乌梅（各七分）　莲子（去心，三钱）
上加大枣一枚，水煎，空心服。
治大肠虚而挟热，肛门红肿。
砂仁　黄连　木贼　加槐花米（炒）
上各等分，为末。米汤送下。
治脱肛热痛，生蒲黄为末，以猪胶和敷按之。
●治脱肛方
蛇床子　甘草（各一两）
上为末。每用二钱，煎汤洗，效。
治肛门肿热毒，即愈。
防风　蒺藜　槐角　黄连（各一两）　陈冬瓜皮（二两）
上为末。空心酒下，或为散亦可。
●升麻和气饮　治脱肛。
半夏　当归　苍术　赤茯苓　桔梗　陈皮　甘草　枳壳　殭蚕　乾葛　赤芍　白芷　升麻
上用灯心十五根，煎服。
治小儿脱肛，盖菜籽炒为末，点猪肝服。不效，宜灸龟尾穴三壮即愈。

便血脏毒  ***************************
议曰：儿生七日之内，大小便有血出者，此由胎气热盛之所致也。母食酒面炙煿热物，流入心肺，儿在胎内受其热毒，亦传心肺，且女子热入心，故小便有之，男子热入肺，故大肠有之，血出淡淡，有似坯水，盛则其血如鲜。凡遇有此，不可以他药，只以生地黄根，取自然汁，入蜜少许和匀，温温与服，移时自安，男子皆效，甘露饮宜兼与服，茅根、茅花煎浓汤服亦妙，犀角地黄汤亦可服，脏毒聚金丸用之效，地黄丸亦可用。有瘀血者，桃仁承气汤下之。
●甘露饮　治小儿胃中客热，牙宣口气，齿龈肿烂，时出脓血便血。
熟地黄　麦门冬（去心）　枳壳（去瓤，炒）　甘草（炙）　山茵陈　枇叶（炮）　石斛（去芦）　黄芩　生乾地黄　天门冬（去心，焙，各等分）
上锉散。每服二钱，水一盏，煎七分，去滓，食后临卧，温服。小儿一服分作二服，仍量岁数加减服。
●聚金丸　治大便下血。
黄连（四两，一两水浸晒乾，一两炒，一两泡，一两生用）　黄芩　防风（去芦，各一两）
上件为末，煮面糊丸，桐子大。每服五十丸，量意加减，以米泔浸枳壳水下，不拘时候。夏月入大黄二两，三时不须用。或枳壳为末，入前药为末亦效。小儿，丸绿豆大，亦治血痢。
●犀角地黄汤　治伤寒及温病应发汗而不发汗，内有瘀血，吐血鼻衄，面黄大便黑。
生犀屑（如无，以升麻代之）　牡丹皮（去骨，各一两）　生地黄（半斤）　芍药（七钱半）
上锉散。每服三钱，水一盏，煎服。
●千金地黄丸　治心热肠风脏毒去血


卷之五  ——————————————————————————————————————————————————————————————————————————————————————————

大便不通  ***************************
议曰：小儿大肠热，乃是肺家有热在里，流入大肠，以致秘结不通，乃实热也，当以四顺清凉饮加柴胡，热甚者加山栀、黄芩流利之。其表里俱热者，面黄颊赤，唇燥口乾，小便赤涩，大便焦黄，解后大便秘或肚痛者，以清凉饮、大柴胡汤、水气汤皆可下之。积热者，神芎丸尤妙。
●四顺清凉散　通顺大肠，令无壅闭。
赤芍药　当归　甘草　大黄（各等分）
上㕮咀。三岁以上每服一钱，水一盏，煎七分，作两服。欲利小便，用赤芍药；虚热，加甘草；不利，减大黄；冒风邪，加去节麻黄；中风体强、眼睛上视，加独活。量儿大小虚实加减，微溏利为度。可加荆芥。
●大柴胡汤　治大便闭结，蓄热于内。
柴胡（去芦，八钱）　黄芩　赤芍药（各三钱）　半夏（汤泡七次，切片，焙乾，二钱五分）　枳实（去瓤，面炒，五分）
上㕮咀，姜、枣煎，加减服之。欲下，加大黄半两。
●大承气汤　治邪热结于胃内及停宿积不去。
大黄　芒硝（各半两）　厚朴（一两）　枳实（二枚）
上锉散。每服三字，姜三片，煎服。
●神芎丸　治热积于内，大便闭塞。
大黄　黄芩（各二两）　生牵牛末（一两）　黄连　薄荷叶　川芎（各半两）　滑石（四两）
上为细末，滴水丸，桐子大。每服四十五丸，食后温水下。一方加蒲黄，止血症用。

小便不通  ***************************
汤氏云：凡小儿小便不通，皆因心经不顺，或伏热，或惊起，心火上攻，不能降济，肾水不能上升，故使心经愈热，而小肠与心合，所以小便不通，木通汤主之，甚者八正散。又小便不通，脐腹胀闷，心神烦热，栀子仁散主之。积热者，神芎丸效。
●木通汤　治小便不通，小腹疼痛。
木通　滑石（各一两）　黑牵牛（炒，半两）
上㕮咀。灯心、葱白煎，去滓，大小加减以意。
●八正散　治小儿心经邪热，一切蕴毒，咽乾口燥，大渴引饮，惺忪面热，烦躁不宁，目赤睛疼，唇焦鼻衄，口舌生疮，咽喉肿痛，及治小便赤涩不通，血淋之症。
车前子　瞿麦　滑石　大黄（湿纸裹）　山栀　扁蓄　木通　甘草
上锉散。每二钱，水一盏，入灯心，煎七分，去渣温服，食后临卧，小儿量力，少少与服。
●葱号散　治七日小便不通。
葱白（三四寸）　人乳
上件同捣如泥，付儿口内，即与乳下。
●栀子仁散　治小儿小便不通，脐腹胀闷，心神烦热。
栀子仁（五枚）　茅根　冬葵子（各半两）　甘草（减半）
上锉散。每服二钱，水一小盏，煎五分，去滓，不拘时候温服。
●神芎丸　治已见前大便不通，并治小便不利。
大黄（生）　黄芩（各二两）　生牵牛末（一两）　滑石　黄连　薄荷叶　川芎（各半两）
上为细末，滴水丸，桐子大。每服四十五丸，食后温水下。一方加蒲黄，止血症。

大小便不通  ***************************
议曰：调理婴孩，伤寒体热，头目昏沉，不思饮食，夹惊夹食，寒热，大小便闭涩不通，烦躁作渴，服大连翘汤加大黄。神芎治小儿惊风积热，大小便涩滞，其效尤速，又掩脐法，用连根葱一根，不洗带泥土，生姜一片，豆豉二十一粒，盐二匙，同研烂，捏饼烘热，掩脐中，以绵扎定，良久气透自通。不然，另换一剂。小便不通亦可。
●大连翘汤　治二便闭结。
连翘　瞿麦　荆芥　木通　赤芍药　当归　防风　蝉蜕　柴胡　活石　甘草（炒，各一钱）　山栀仁　黄芩（各五分）
上锉细。每服一钱，加紫草煎，温服。热甚，加大黄，更详症加减为佳。
加入黑黄丸妙。
大黄（生）　黄芩（各二两）　生牵牛末（二两）　滑石（四两）　黄连　薄荷叶　川芎（各半两）
上细末，滴水丸，桐子大。每服四十五丸，食后温水下。一方加蒲黄，止血症用。
●掩脐法　治大小便不通。
海蛳（四十九粒）　葱根（带土，七个）　黑豆（七个）　盐（少许）
上同研烂，捏成一饼，烘热放脐上，以帛扎定，久则自通。

五淋  ***************************
巢氏云：小儿诸淋者，肾与膀胱热也。膀胱与肾为表里，俱主水。水入小肠，下于胞，行于阴，为小便也。膀胱热则津液内溢，水道不通，停积于胞；肾气热则涩，故合水道不利，小便淋沥，故谓之淋，其状小便出少而数，其小腹急痛引脐是也。又有石淋、气淋、热淋、血淋、寒淋，五淋形症各有说焉。其石淋者，淋而出砂石也，肾与热所乘，则化为石。小便茎中痛，尿不能卒出时自痛，引膀胱里急，砂石从小便而出也。其气淋者，肾与膀胱肺之热气则胀，气为热所乘，故流入膀胱，则气壅不散，小腹气满，水不宣利，故小便涩而成淋也。其热淋者，三焦有热气，碍于肾与膀胱，故热气流入于胞，而成淋也。其血淋者，是热之盛甚，则尿血，谓之血淋。心主血，其热甚者，血则散漫，失其常经，渗溢入胞，而成血淋矣。若寒淋者，其病状先寒战，然后尿是也。小儿取冷过度，下焦受之，冷气入胞，于正气交争，寒气正气相胜则战，寒气解故得小便也。治淋之法，八正散、金砂散立效。五苓散、木通散等剂，机变用药，必可求痊。导赤散亦效，与大方脉相添用药，不亦可乎。
●八正散　治五淋，小便淋滴，频数无度，神效。
车前子　木通　瞿麦　萹蓄　滑石　炒栀仁　大黄　甘草
灯心引，加淮牛膝更妙。
●金砂散　治小便淋沥不通。
郁金　海金砂　滑石　甘草（各等分）
上为末。三岁儿一钱，煎落帚汤调下，灯心木通汤亦可。冬瓜最治小儿小便不通，淋沥并渴。
●立效散　治小儿诸淋不通，茎中疼痛。
木通　甘草　白孩儿花（名王不留行）　胡荽　滑石　海金砂　山栀　槟榔（各等分）
上锉散。每服二钱，水半盏，煎三分，去滓服。
●木通散　治小儿大小便不通，小腹疼痛。
木通　滑石（各一两）　黑牵牛（炒，半两）
上为粗末。灯心、葱白煎去滓，大小加减以意。
玉茎肿痛，用木通、川连各一钱，水煎服，即愈。

遗尿  ***************************
巢氏云：遗尿者，此由膀胱有冷，不能约于水故也。肾主水，肾气下通于阴。小便者，水之馀也，膀胱为津液之府，既冷气衰弱，不能约水，故遗尿也。杨氏云：小儿尿床，由膀胱冷，夜属阴，小便不禁，睡里自出，宜破故纸散治之，益智之剂亦不可缺。
●破故纸散　治小儿夜间尿床，由膀胱冷，夜属阴，小便不禁，睡里自出。
破故纸
上一味炒为末，热汤调下。
又方　益智（生）、白茯苓（去皮）、茯神（去皮）各等分，上为细末。空心清茶调下，亦治白浊。
又方　五倍子（一半生，一半烧存性），上为末，雪糕为丸。每服三十粒，米饮下。

尿如米泔  ***************************
汤氏曰：小儿尿白者，由哺不节，过伤于脾，故使清浊不分，而尿白如米泔也。久则成疳，亦心脾伏热兼而得之。宜疏脾土，消食化气，通利小腑也，茯苓散主之，三稜散、消食丸可选而用之，分清饮亦可服。
●茯苓散　治小儿尿如米泔，因乳哺失节，有伤于脾，致使不分清浊而色白也。久则成疳，亦心脾伏热，兼而得之。
三稜　蓬术（煨）　缩砂仁　赤茯苓（各两半）　青皮　陈皮　滑石　甘草（微炒，各二钱半）
上为末。每服一钱，麦门冬、灯心煎汤调下。
●三稜散　治小儿尿白者，由乳哺不节，过伤于脾，故使不分清浊而白也，久则成疳，宜疏土、消食、化积。
三稜　蓬术（煨，各一两）　益智　甘草　神麴（炒）　麦芽（炒）　橘皮（各半两）
上为末。每服一钱，白汤调下。
●分清饮　通心气，补漏精，治小便馀沥并赤白浊。
益智仁　川萆薢　石菖蒲（盐炒）　天台乌药（各等分）
上为细末。入些子盐，空心服，或灯心煎汤调下，可入茯苓、白芍药。

痈毒肿疖  ***************************
汤氏云：此四者皆由血气凝滞，而有热毒之气乘之，故结聚成痈疖肿毒也，备急神验方末结之。初微见有头红垒起隐痛者，急用不语唾，夜半频频涂之，即消散。若已结成，当用天乌散贴。热甚者，凉膈散亦可服。
●天乌散贴方
天南星　赤小豆　草乌　黄蘖
上等分，为末。生姜自然汁调贴患处，用米醋调尤佳。
●漏芦散　治小儿痈疮及丹毒疮疖。
漏芦　麻黄（去根节）　芒硝　连翘　黄芩　川升麻　甘草（各二钱半）　川大黄（一两，炒）　白蔹（七钱半）
上锉散。每服二钱，水一盏，煎五分去滓，量大小加减，不拘时候，加减温服。可加羌活、荆芥、川芎、防风、枳壳。
●清热解毒丸
寒水石　石膏（研，各八两）　青黛（四两）
上研如粉，入青黛和匀，蒸饼七个，水调丸如芡实大。每服一丸，食后新汲水化下，或细嚼生姜汤下亦得。如中诸毒，并宜服。及小儿惊风潮热、痰涎壅塞、心胸烦躁、颊赤多渴、坐卧不稳，每三岁儿可服半粒，量大小加减。
●玄参散　解诸般热，消疮疖。
生地黄　玄参（各一两）　大黄（煨，半两）
上为末，炼蜜丸，桐子大。每服一丸，煎灯心、竹叶汤化下。
又方　治痘疹后馀毒不散，遍身生疮不已，大能解毒。
玄参　赤芍药　生地黄　赤茯苓　荆芥　防风　木通　桔梗　黄芩　朱砂　青黛（各等分）
上为细末，炼蜜丸，芡实大。每服一丸，薄荷汤下，大小加减服之。
●五福化毒丹　治小儿蕴积毒热，惊惕狂躁，颊赤咽乾，口舌生疮，夜卧不宁，谵言烦躁，头面身体多生疮疖。
玄参　桔梗（各二两）　茯苓（二两半）　人参　牙硝　青黛（各二两）　甘草（七钱半）　麝　金箔　银箔（各十片，为衣）
上为末，炼蜜和剂如芡实。每服一丸，薄荷汤下，不拘时。及治疮疹后馀毒上攻，口齿涎血臭气，以地黄汁化下一丸，及用鸡翎刷在口内。
●青露饮　治背疽，一切恶疮，围药不胤开。
白芨　白蔹　白芷　白藓皮　朴硝　青黛　黄蘖　大黄　天花粉　青露叶（即芙蓉叶）　老龙皮（即老松木皮，各等分）
上为细末。生姜自然汁调涂，留小孔，如干，再用生姜汁润。
●惊毒诸般肿痛淹子
蒲黄　大黄　黄蘖　真粉　连翘　白芷　白芨　白蔹　牡蛎　丹参。
上为末。水调涂肿处。
●凉膈散　治小儿腑脏积热，烦躁多渴，头昏唇焦，咽燥舌肿，喉闭目赤，鼻衄颔颊结硬，口舌生疮，痰实不利，涕唾稠黏，睡卧不宁，谵语狂妄，肠胃燥结，便溺赤涩，一切风肿，立宜服之。
川大黄　朴硝　甘草（炙，各一两）　连翘（二两）　栀子仁　黄芩　薄荷叶（去土，各半两）
上锉散。每服二钱，水一盏，入竹叶七片，蜜少许，煎四分，食后温服，大小加减。

恶核瘰疬  ***************************
巢氏云：小儿恶核者，乃风热毒气与血气相搏，结成顽核，生于项颈，遇风寒所折不消，结成瘰疬，久而渍脓成疮者也。凡有此证，宜服清凉饮子及升麻汤等药。汤氏贴恶核瘰疬各有妙方，千金连翘丸。
●清凉饮子　治瘰疬渍脓。
大黄　连翘　芍药　羌活　当归　防风　甘草　山栀仁（各等分）
上为饮子，每服一大钱，水半盏，煎三分，去滓，不拘时候。
●连翘丸　治小儿无故寒热，强健如故，而身体颈项结核瘰疬，及肠胁背里有悭核不痛，名为结风气肿。
连翘　桑白皮　白头翁　牡丹皮　防风　黄蘖　桂心　香豉　独活　秦艽（各半两）　海藻（二钱半）
上为末，炼蜜为丸如梧桐大。每服十丸，或二十丸，灯心汤下。
●大圣散
羌活　荆芥　升麻　薄荷　防风　甘草　大黄　黄芩　玄参（各等分）
上等分，为末。每二钱，水一盏，煎六分，温服。
又方
牡蛎（二两，火煅为末）　玄参（一两）　甘草（半两）
为末。每二钱，清茶调下。
●白芨散　治瘰疬浓汁不干。
白芨　贝母（去心，各五钱）　轻粉（一钱）
●治瘰疬秘方
单用夏枯草煎，当茶服屡效。
又宜灸先肿者，将芋叶雾水搽之，要烂出脓头，立消。

疮癣  ***************************
汤氏云：小儿伤湿，血气壅滞则生疮，多由父母并奶子不好洁净，衣褥不与频换洗濯，或尿屎秽污，连日不洗，亦能浸渍而成疮。天气温和，频与澡洗更衣，多由外宣，亦不服药。小儿不得已而服药，此乃下策。将养合宜，何病可侵。更令乳哺有节，勿令过饱，其身乃如莳树，此调养之理也。浴方，春用柳条、荆芥，夏用枣叶、槐枝，秋冬用苦参，频浴身安，外宣无病。金华散，又敷疮癣等方皆可用也，摩风膏敷疮癣极妙，兼服羌活散加防风、荆芥及大连翘饮、升麻汤等剂。
●金华散　治乾湿疮癣。
黄丹（煅，一两）　轻粉（一钱）　黄蘖　黄连（各半两）　麝香（少许）
上为末。洗次乾掺之。如干癣疮，用腊猪脂和敷。如无用麻油，亦可加黄芩、大黄。
●摩风膏　治小儿遍身疮癣瘙痒。
苦参　沥青　芜荑（炮）　黄蜡（各一钱）　巴豆（三粒，去壳）　轻粉（五分）　全蝎（二枚）　真麻油（半两）
上用麻油煎至巴豆焦，滤去所煎物，入轻粉和匀，敷疮疥效。
一方　治恶癣以紫贝草根、生白矾少许，同擂烂，涂患处，两次可断根。
又方　用砒少许，滴醋同熬为膏涂之。
又方　以斑猫去头足，糯米炒黄去米，以淮枣煮熟去皮，取肉为丸，唾津调之。
●羌活散
川羌活　独活　前胡　柴胡　川芎　白茯苓　桔梗　枳壳　人参　地骨皮　天麻（各等分）　甘草（减半）
上㕮咀。生姜、薄荷煎。加蝉蜕，治惊热。
●连翘汤
连翘　瞿麦　荆芥　本通　赤芍药　当归　防风　柴胡　活石　蝉蜕　甘草（炒，各一钱）　山栀仁　黄芩
上锉细。每服一钱，加紫草煎，温服。热甚，加大黄，更详证加减为妥。

折伤  ***************************
单方，宜用川三七磨酒服，柞叶擂酒亦妙。又用童便调酒服，或用梧桐树根擂酒服。

金疮  ***************************
单方，用荒地苎麻叶阴乾，挪去粗壳，软如绵者，一敷见功，甚速神验。

破伤风  ***************************
●川羌活防风汤
川羌活　防风　藁本　川芎　白芍　细辛　地□　甘草
上水煎，热服。便秘，加大黄；热，加黄芩。

汤火伤  ***************************
●树苦散　治火烧汤烫，热油，及脱肌肉者。
寒水石　大黄　炒黄芩
上末。香油调涂或乾掺。
又　用槮树梢割下干搽，山刺树皮为末敷之。枇杷树皮为末，敷之，紫薇花树叶口嚼敷之，甚验；用麻油浸蜀葵花敷上；用多年白螺蛳壳煅过为末，清油调敷，破者乾掺，神效。

癫狗伤  ***************************
甘草、杏仁嚼烂搽伤处，又宜以银杏（即白果），捣涂伤处，效。
●疯犬咬验方　男子二十一日可治，妇人十四日可治，忌麻布、夏衣及行走麻地，忌食鸡、酒、鱼、葱，百日为度。
斑蝥（七个，看患人体弱，将一半去头、足、翅，宜用秫米炒过用，以米黄为度）　金银花（三钱）　大黄（五钱，生用）　殭蚕（七条）
上四味，用黄酒、清水各一碗，煎至一半，饥时服。解出血块，至小便清白方为毒尽，后食清粥一碗即止。咬处，用杏仁去尖捣烂，加黑糖调敷。此方甚验，百发百中。

诸骨鲠  ***************************
法水治诸鲠，以净器盛新汲水一盏，捧之面东念云：诸太上东流顺水，急急如南方火帝律令敕。一气念七遍，即吹一口气入水中。如此七次，以水与患人饮，立下。或云可以吞针、吞竹筋。又用三稜打碎，噙一昼夜即化。
歌云：缩砂威灵仙，沙糖冷水煎，一喝才入口，诸骨软如绵。甚验。
一方，硼砂噙之即化，有用急性子嚼烂噙下，化。

误吞铜铅金银（等物不能化者）  ***************************
用肥猪膘与葵菜作羹，服数食，铜能自下。单用砂仁煎汤服之，其物自下。又用猪板油煮熟服之，自下。

误吞田螺鲠喉（不下，死在须臾者）  ***************************
用鸭一只，以水灌入口中，少顷，将鸭倒悬，令吐出涎水，与患人服之，其螺即化，神验。
即有谷鲠咽喉不下而肿者，亦用此法，神验。

治物入眼中  ***************************
以好京墨清水研，点入眼中即出。飞丝入眼，用新笔杆眼内揽，即收上。

百虫入耳  ***************************
麻油灌之即出，鸡冠血点入耳中，即出。蝇子入耳，用皂角子研末，同生姜汁灌耳中，即出。蚁子入耳，用精猪肉炙香，置耳孔边，即出。蜈蚣入耳，用生姜汁灌耳中，自出。或用熟鸡肉一块置耳孔边，自出。

黄豆入耳  ***************************
用鹅翎管截作长二寸，□□中膜入耳中，口气吸之，即出。


卷之六  ——————————————————————————————————————————————————————————————————————————————————————————

五脏六腑所属  ***************************
五脏属阴，然痘疮出自五脏。面部先见，少者为佳，要手足见，方为出透，方妥。六腑属阳，然麻疹出自六腑。头面成粒，淡多者易愈（要天庭见多，方为出透，吉）。
心属火，其色赤，液化汗，舌为苗，小肠为腑，面位在印堂、方广间。
肝属木，其色青，液化泪，目为窍，胆经为腑，面部在左脸。
肺属金，其色白，液化涕，鼻为窍，大肠为腑，面部在右脸。
脾属土，其色黄，液化涎，口为窍，胃经为腑，面部在年寿、人中处。
肾属水，其色黑，液化唾，耳为窍，膀胱为腑，面部在颧骨、耳、尻地。
命门与肾相同，属火，性水，三焦为腑。
然三焦无形状，在男子藏精，在女子聚胞。
夫痘虽云五脏部位吉凶，皆由胎毒所干，要在临机应变，切须认症参详。盖痘分顺、险、逆三种，务宜静心看定。初出之时，血点喜淡红润泽为顺；圆晕成形，乾红少间，光润有神为险。形如蚕种，紫色乾枯者，逆也；大率总在气会血附，红活鲜明光润为佳，顺也。气弱血盈，色或红紫，或红黄，险也；气背离血，神去色枯，平陷不满，逆也。医者必须随症立方，因时制宜，存乎人之变通，方为明医。

头面部位吉凶歌  ***************************
五脏精华见面部，痘出部位分轻重；察形观色审阴阳，切莫守株以待兔；右脸属肺左属肝，脾为年寿人中是；心属印堂方广间，肾居颧骨耳尻地；五脏部位定吉凶，痘嫌稠密及枯滞；天庭方广若先冲，心经热毒势轰轰；矇头锁口及锁项，多凶少吉药无功。

头面部位吉凶图  ***************************
头面部位吉凶图（图缺）

痘轻勿药歌  ***************************
热缓神精痘少稀，根窠红活出参差；四肢温暖无寒热，饮食如当渴泻无；太阳面颊俱光润，手足垒垒完似珠；更兼腰项当心少，但宜调护不须医。

痘险贵预防歌  ***************************
发热一日即便出，稠密鲜红减饮食；泄泻烦渴头面多，红斑夹疹二便涩；平阔灰白欠光明，防毒浓疮水流湿；若此重症须预防，莫待临期有疏失。

痘逆形症歌  ***************************
热极腰疼发不出，昏睡沉沉不纳食；一齐涌出蚕种形，红紫蓝斑兼陷黑；邪视皮浮痘若无，顶似尘铺併火棘；面唇先肿目无神，脚冷如冰渐过膝；无分皮肉一般红，声哑唇焦言不出；水泡痒塌并空仓，牙根臭烂同不得；寒战咬牙症后惊，靥若竹衣便浓血；此皆逆症遇良医，方可回生夺无力。

痘疹辨疑赋  ***************************
痘毒蓄积，发为痘疮。传染由于外感，轻重过于内伤。初起太阳，壬水克乎丙火；后归阳明，血水化为脓浆。势若燃眉，变为反掌。若救焚兮，徙薪何如焦额；如落水兮，拯溺不及褰裳。欲知表里虚实，须明寒热温凉。症候殊形，脏腑异状。肝火激成水泡，肺主涕而浓浆，心斑红紫，脾疹赤黄，肾经居下，不受污浊，为变黑而可防。观其外症，推于内腑。呵欠颊闷兮，肝木之因；咳嗽喷嚏兮，肺经之象。面目带赤兮，心火炎于胸膈；手足厥而昏睡兮，脾土困于中央。耳尻属肾，温暖如常，二处灸热，痘症乖张。先观部位，次察灾祥。阳明从目络鼻，太阳形于头上。心火炎热则舌乾面赤，肺金郁结则胸膈先伤。手足事乎脾胃，肝胆主胁肋之傍。颈项三阳交会，腰背统乎膀胱。外症分明，用心想像。泄者邪甚于下，呕吐者邪甚于上。气逆，腹胀隐隐；毒甚而腰痛惶惶。心热甚而惊搐，胃邪实而颠狂。口燥咽乾，肺受火邪而液竭；便秘溺涩，肾因火旺而津亡。欲识痘之重轻，当观热与形状。毒甚兮心如炎火，势微兮内外清凉。寒热往来，神气爽定，知痘出必祯祥。数番渐出兮，春回寒谷；一齐涌出兮，火烈昆岗。蚕种蚤斑，刻期而归阴府；蛇皮蝉蜕，引日而返泉乡。虽怕紫红，更嫌灰白。最宜淡红滋润，切忌黑陷干黄。色要明润兮，犹恐薄嫩之易破；痘贵干结兮，又恐痒塌之难当。面颊稀而磊落，清安可保；胸膈密而连串，吉凶难量。顶要尖圆，不宜平陷；浆宜饱满，切忌空仓。皮喜老而愁嫩，肤爱活而怕光。结实高耸，始终无虑；丹浮皮肉，必主形伤。唇面预肿兮，八九如何可过；腰痛胃烂兮，一七定受灾殃。疮堆口舌，毒缠颈项。咽呛喉肿，饮食难当。泻利脓血，毒甚无浆。人力难书，天命匪长。痘疮焦落，辨别阴阳；人中上下，先靥为良。若是足腰先靥黑，多凶少吉要提防。

治痘用药权宜  ***************************
药贵中病，不贵执方。喜行温补者，动称乎文中；专于凉解者，祖述仲汤。痘有缓急，治宜权变。药之寒热，法有经常。执其绳脉者，如守株之待兔；惑于方书者，似多歧之亡羊。且如红紫焮肿兮，凉血为上；灰白平塌兮，补气最良。出不快兮为表实，而发散可用；二便闭兮是里实，而疏利何方。毒不能以速散，毒盛者，令微汗之发越；热不可以尽除，热剧者，使小便之清长。三阴盛而多寒，必投辛热；三阳数而多热兮，无过苦凉。是故补元气，参耆白术；养荣血，归芍地黄。发散表邪，重柴葛而轻桂枝；疏通里实，微枳壳而甚大黄。解热毒，芩连栀子；快斑疹，紫草荆防。牛蒡连翘，疮中之要领；甘草乃药中之君王。玄参、桔梗能治咽痛，木通、车前利其膀胱。气逆兮陈皮、青皮，胃寒兮丁香、木香。泄泻兮诃子、豆蔻，呕吐兮砂仁、藿香。祛风热兮，蝉蜕、白芷；定惊搐兮，天麻、殭蚕。头痛兮，川芎、藁本、蔓京可用；腰疼兮，杜仲、牛膝、玄胡索堪当。麦冬、乾葛，清心而止烦渴；厚朴、腹皮，疗水肿而消腹胀。五味、杏仁，润肺止嗽而定喘；山楂、枳实，消食行滞气为良。痰实，半夏、南星、贝母；汗秘，羌独、紫苏、麻黄。红花、丹皮可除血热，鹿茸、川山甲，能起痘疮。食积，麦芽、神麴、草果；后重，枳壳、槟榔、木香。犀角、羚羊解乎心肺之热，秦艽、香附退乎脾胃之黄。乳香、没药止痛，乾姜、附子回阳。前胡、苏子能消痰嗽，猪苓、泽泻、茯苓清小肠。此乃药味加减之大要，若病之轻重，各有主方。

用药法象  ***************************
夫药有寒热温平之性，酸苦辛咸甘淡之味。气味阴阳不同，浮沉升降各异。酸为木化，咸乃因水而生；火若土甘，辛则缘金而致。轻清成象本乎天，重浊成形本于地。辛甘发散为阳，酸苦涌泄为阴。气为阳，气厚为阳中之阳，气薄为阳中之阴。气薄则发泄，气厚则发热。味为阴，味厚为阴中之阴，味薄为阴中之阳。味薄则通，味厚则泄。清之清者发腠理，阳中之阳，厚之气。清之浊者实四肢，阳中之阴，薄气使，浊之浊者走五脏，阴中之阴，乃厚味。浊之浊者归六腑，阴中之阳，薄味耳。辛散酸收淡渗泄，咸软苦泄甘缓结。横行直达要推详，五味之能虽悉别。由此观之，则药性为立方之纲领也。今详订治痘药性，辨证诸方开具于后。

治痘合用药性  ***************************
升麻　苦平微寒，发表邪，解热毒，散疮疹，初发热用，见点不用。
柴胡　苦平微寒，和解肌表热毒，托痘，初热面青，寒热，少阳经用。
麻黄　苦甘性温，发热恶汗身痛用，散风邪，见痘不用，不得已暂用。
紫苏　辛温，痘遇严寒乾热用，或风寒闭塞暂用。
乾葛　甘平温，感冒风邪，遍身肢节疼，头痛，解太阳表热，三日前用。
防风　甘辛微温，风热者用，痘六日前同解毒用，六日后佐黄耆行表用。
白芷　辛温，去头痛、皮肤之风，痘中行浆止痒，阳明经用。
前胡　微寒，伤风咳嗽痰涎，解表邪，解风热，痘六日前用。
桔梗　苦辛温，宽胸膈，理咳嗽，利咽喉肿痛，为诸药之舟楫，六日前用。
蝉蜕　甘温，退翳，祛风，解毒，痘红紫热盛可用，勿多用，行浆忌用。
陈皮　辛苦温，健脾快胃和中，化痘理气，痘行浆泄泻可用，六日前慎用。
半夏　辛温，化痰涎，和脾胃，止呕吐，痘中用少，异功散用之。
白茯苓　甘淡温，利水除湿，益气和中，行浆忌用，有水泡暂用，收敛干浆要用。
厚朴　苦辛温，消胀健胃宽中，痘食伤泄泻用，里急后重兼槟榔用。
人参　甘微寒，止渴生津，豁虚痰，保元气，□□保元托里必用，圣药。
黄耆　甘温，实腠理，排脓，痘五六日色不红□□□。
甘草　甘平，生泻火，解热毒灼，健脾胃，和诸药。
白术　甘温，健脾消痞，止泻补虚，痘前忌用，泄泻不止，□□散用，痘后虚用。
川芎　辛温，利头痛，血虚血滞、头面或左颧不起用，厥阴经血中药。
当归　辛温，养血行血，痘四五日来血虚用，血热同生地用。
白芍　苦酸微寒，破坚积，补血伐肝消痈，痘前忌，行浆时根盘散阔，酒炒用。
赤芍　苦酸微寒，攻血痹，散疼痛，解热毒，痘四五日前用。
乾生地　甘寒，凉心经之血热，泻脾土之湿热，痘红紫血热，六日前用。
鲜生地　苦甘大寒，痘出红紫焦头，或有黑陷、唇面先肿、赤斑便秘口渴者，捣□汗入药用。
砂仁　辛温，止呕消食健胃，止腹中冷痛，痘中用少，孕妇出痘安胎必用。
红花　辛温，痘初出时血热，多则行血，少则引血归经，行浆时忌用。
丹皮　辛苦寒，去肠胃积血，痘红紫发斑用，以凉血散血。
牛蒡子　辛寒，治喉痛，解风热，痘红紫热甚，四五日解热清毒分颗粒用。
白殭蚕　咸辛微温，祛头风，解咽痛，发痘头面种早咽痛必用。
川山甲　辛微寒，解毒，大能起痘，黑陷无浆用，多用恐燥咽喉。
皂角刺　辛微温，解热毒，引诸药直达疮所，痘不起顶用。
大附子　辛大热，转厥逆，痘虚寒、灰白、无浆、寒战泄泻暂用。
桂枝　辛热气薄，能走四肢，实腠理，痘虚寒，助浆引行达表。
丁香　辛热，胃中受寒，吐泻寒战，异功散用。
木香　辛苦温，和胃健脾，止痢散滞气，痘不起，上如有寒毛，用异功散，木香散用。
诃子　辛温，味涩，肠胃虚寒、痘中泄泻不止用。
肉蔻　辛温，脾虚寒停食，泄泻不止，用以补之，浆时泻不止用。
鹿茸　甘温，痘大虚，灰白不起用，能助血行气贯浆。
人牙　淡咸，痘黑陷不发，火煅二三釐，加麝能起黑陷。
桑虫　甘微寒，化毒，痘五六日毒根不出，无浆路者用之，化毒行浆。
麝香　辛温，辟秽开窍，痘黑陷不起，加别药少用。
犀角　苦酸咸寒，去心火，定惊解热毒，痘血热红紫磨用。
羚羊角　苦寒，清肝肺，解热毒，痘面颊红紫不起发者磨用。
象牙　淡咸，能起痘，眼中有痘，磨水捣上好。
黄连　苦寒，泻心火，厚肠胃，止湿热泻，解痘热毒，额头红紫血热必用酒炒。
黄芩　苦寒，泻肺，解肌热，痘未出齐忌用，用须酒炒。
山栀　苦寒，凉心肾，治衄血，散客热，疗虚烦，炒黑用。
大黄　苦，大寒，通燥结，泻实热，泻上焦热。用酒洗，祛风热熟用。
石膏　酸辛淡寒，降胃火、肺火，坠痰，止烦热，痘、发斑、便秘、渴用。
滑石　淡寒，利小便，泻六腑之热，痘渴甚，小便秘，五日前用。
玄参　酸苦微寒，消痈毒，治咽喉痛，消痰核热毒，退无根火。
麦冬　甘平，止烦渴，润肺清心，痘毒侵克心肺，用以解之。
贝母　辛苦微寒，消胸膈热痰，解毒止嗽，利心肺，痘后喉肺间病必用。
连翘　苦平，退五心烦热，解诸经热毒，为疮要领，痘前常用。
薄荷　辛温，消风热，清头面之风肿，痘四五日前用。
荆芥　辛苦温，疏风，退上焦火，散肌毒风热瘾疹，痘五日前用。
木通　甘平，利水，泻小肠火，热闭不通，痘五日前用。
枳壳　苦酸微寒，宽胸下气，痘五六日前大便难者，用以宽肠。
山楂肉　甘温健脾，消食化痰，起痘三四日前可用。
菊花　甘平，清头目，痘后红系翳膜遮睛用。
何首乌　苦涩，温，治血中风湿麻痹，痘血热痒塌用。
天花粉　苦寒，开胸中结痰，消结核，止渴除烦，解热毒，痘六日前用。
薏仁　甘，微寒，除风湿，理脚气，痘上体浆足结痂用之，引浆行下体，补脾利水。
山药　甘，微温，补脾除湿，痘后补脾、利水、干浆。
龙胆草　苦寒，退肝经邪热，除下焦湿热，止惊痫客忤，痘后散邪热，目畏明用。
茅根　甘寒，血热鼻血用，痘红紫发斑取汁用。
穀精草　辛温，痘后黑珠上白翳、畏明、白珠红障、胬肉用之，退翳除障。
朱砂　甘，微寒，心热盛，发狂神乱，少用安神。
牛黄　苦寒，甘，解心经之毒，发狂谵语豁痘用。
鸡冠血　阴中之阳，最能升高透顶，发痘灰白无浆，刺热血酒调用。
乳香　辛苦温，调血气，定痛，痘后馀毒用。
没药　苦平，破血理气，止痛，痘后馀毒用。


卷之七  ——————————————————————————————————————————————————————————————————————————————————————————

痘疮胎受感发形状  ***************************
夫痘感于阴阳交媾之际，借淫火以成胎。父母过食辛辣炙煿，热毒中于先天胎元之内，藏于命门骨髓之间，一遇岁火太过，天行时气，或冬温感动相火，或儿年命与岁气相冲，乃必发而去之，方成后天正体。凡有生，各物皆然，而不知觉也。又必因伤食、感冒，惊搐而发热不已。其发也，脉来大小不均，举按急速，关纹红紫，耳后绽起红丝，烦躁脸赤，唇红喷嚏，呵欠咳嗽，梦中惊悸不宁，或腹微痛，手足耳尖时冷，眼涩带水，如睡初起之状，此皆痘症也。

痘疮四脏见症形状各异发热应时  ***************************
痘之潮热于巳午未时，面红惊悸或发搐者，手少阴心经症也。心属火，主血，初见点时，其形尖圆细小而色红。潮热于申酉戌时，咳嗽喷嚏兮，手太阴肺经症也。肺属金，色白，主涕，其形扁大牵长，四五日来，红点上泛出白头，红褪箍根，谓之火化金也。潮热于寅卯辰时。呵欠烦闷惊搐者，足厥阴肝经症也。肝属木，色青，主泪，其形尖耸圆净，至五六七日来，白头化出绿青浆水，上起标光油亮，谓之金化水也。潮热无时，乍凉乍热，手足时冷，多睡不食者，足太阴脾经症也。脾属土，色黄，主运化，其形扁大不圆，至七八日，痘青浆转为苍蜡色，谓之水化土也。惟肾不受邪，故无症。

禁忌俗例  ***************************
俗见痘疮发热，便停灯，阁家坐守。及到五六日来，行浆作痒，手足难禁，正要时刻眼力照应，而人反困倦，多致失于误事。所以四五日前必宜安养，留精神于紧要用之，又见痘疮发热，便食芫荽酒；见点便吃酒浆、鸡冠血；起点见长，少迟，便食桑虫、脐带等热物。殊不知胎毒积蕴，遇岁火冬温感发，热症居多。间有毒轻虚弱，难起发者，凑巧或效。于三日，其反助毒为疟，以致热闭不出，毒难透肌，大热不退，烦躁发渴，红紫发斑，气喘血枯等症。轻变重，重变逆，吉凶莫保，是皆误服前热物而致不可解者多矣，戒之戒之。自见点五六日间止，可用鲫鱼、笋汤清和之味发毒于外；苦茶、荸荠、甘蔗、雪梨等清利之品，凉解于内，又必分经络，认表里，药用清凉疏表、托里化斑之剂。五六日后，或见虚弱灰白，头面不肿，痘不起发，根窠不红，身温足冷，唇口气寒，泄泻青白等症，方可择用酒浆、鸡冠血煎鸡汁、桑虫、人牙、脐带、胎元等物，随证助发之，此大概破俗之论也。

用药宜忌察色进止神机  ***************************
痘症发热，初用升麻葛根汤。本方中有芍药，乃古人中和之意，但勿用于痘症。芍药味酸收敛，使毒留连，终难发越。当归辛热助火，用之使凉药无功。直待行浆时，若见红根散阔，方宜酒炒白芍敛血归根，少以当归助之可也。发热至未出齐，忌用芩、连、栀、柏、生地等寒凉，恐毒难透发。更忌黄芩凉表，毒难透肌，待足心都到，方为出齐。若有热症，方可不忌寒凉，保血不使毒侵，日后方望气至化浆也。四五六日之间，斯时最要眼力，分别部位、表里、虚实俱症，用药保血成浆，忌用参、耆、归、术、丁、木、桂、陈，辛燥助毒灼血，不可轻易。或者间有一二原禀不足，及泄泻后气血两虚，气冷身温，面青唇白泄泻，而痘不起，无颜色，虚寒之症，又在变通，不可概忌温补。六七日之间，气来化血成浆之日，机关妙用，要在斯时，生死吉凶，繫于此际。喜行凉解者，过用凝寒，致伤中气，变为泄泻、肿消、眼开、陷伏等症。偏于温补者，早行峻补，助毒灼血，血枯不能化浆，终成黑陷火合。当譬之疱人蒸笼发酵之法，时刻难违。若酵未发而灶火先发，则酵烧杀矣。若酵已发而灶火发迟，则面坍塌不起矣。良犹是也，宜于此际，最要用心照应。但要痘头褪出豆绿水，红运归根，鲜明活动，油亮标光，或痘密而面肿眼封，便是气化毒透，时刻勿违。即宜转手助浆，参、耆、保元可用。一犯寒凉，霎时肿消红退，挽回难矣。若痘色红紫乾枯，或面肿痘不肿，痘头不褪，红不归根，乃毒根未透，虽六七八日，亦未可助浆，还当认毒之在表、在里、伤气、伤血，依此解托，必使毒化，方可助浆也。若痘无颜色，陷顶灰白，泄泻气温，乃虚寒不能发毒，虽五六日，亦当温补助其气血，载毒成浆，勿使乘虚入里，为痒塌陷伏倒靥之症。大概六日前，毒未化为实热，忌用温补。六日后，毒已化成虚寒，忌用寒凉，其妙又在于寒凉温补，转手变通之剂。毋实实，毋虚虚，意不尽言，高明推而广之，斯无咎也。

痘有限期，治宜变通  ***************************
夫痘由中以达外，用药因斯而变通。以常言之，除发热外，见标至出齐，三日起胀，蒸长三日，贯浆三日，浆满收靥三日，计十二日，事毕矣。发热之初，法当解表托里，使痘透肌。以见点为始，三日之间，托里解毒，微用辛凉，使痘易出。看手足心出到为齐，四五六日之间，工夫全在此际。要看气血虚实，毒势重轻，在表在里，部位稀密，依症用药，保血不致毒侵，必使根盘红活光润。顶上褪出豆绿色，红运紧箍根盘，面肿眼封痘绽，乃为气至，方可助浆，犹如酵发，方可发灶之理。倘毒根未出，毒未化浆，或面肿痘不肿，或痘红紫不褪出浆头，无实光，不含水色，唇肿唇焦还须芩、连、防、翘、牛蒡。血热，生地、丹皮。发斑，玄参、犀角。大便秘，大黄、石膏。小便秘，木通、滑石。必使毒化含浆，再看虚实。保元助浆可也。若非火症，痘色灰白顶陷，身温气冷，泄泻不食，眼鼻不封，痘止若生寒毛之状，急宜补温，以参、耆、丁、木、青皮、官桂之类，必使红活滋润，方望成浆也。七八九日之间，保元固表托里，温补气血，载毒化浆，勿使里虚外陷。必要红根一线，鲜活紧箍其根，顶上光满，陷者绽起，饮食二便调匀，乃为稳当。痘至十一二日之间，必俟浆足满顶，痘色苍蜡，或顶上报出松香脂，渐自口唇、承浆、两腮上下间花收上，痘顶结如螺靥，渐至根盘如干酱之色，乃为正合。法以收敛为主，大和脾胃，当此之时，方可用山药、白术、茯苓、苡仁健脾利水，不使有停浆难靥之患。若血气不足，仍用参、耆。有热，少加清凉解毒。盖事有经权，痘有常变，常期可言，而变机莫测，务宜随候参详，切勿执期应变，故曰执中无权，犹执一也。

视痘形势颜色轻重论  ***************************
空谷而响应，形动而影随。痘之发也，外热平和，知内毒轻浅，烦渴热躁，知内毒留连。有诸中，形诸外，理之必然。夫颜色贵润泽而嫌昏暗，贵光亮而嫌乾枯，贵鲜红而嫌艳紫，贵圆净而嫌碎杂，贵高耸而嫌平塌，贵结实而嫌薄嫩，贵稀疏而嫌稠密，贵安静而嫌烦躁。更要根窠收紧，痘分阴阳，见点活动，出要参差，血宜归附。额背心喉少于他处为佳，眉稜两颧额上光润不滞为妙。更忌头面预先浮肿，口臭唇焦，不宜皮肤光急。痘及平塌不起者，凶。一发尽出者必重，里外淡红者轻，外黑里赤者微重，外白里黑者最重。痘中黑点如针孔者，极热也。青乾紫陷，昏睡汗出如油，烦躁热渴，发青紫斑，谵语腹胀喘急，大小便秘者，困也。善治者，察形辨色，施妙手于机微之先，则重可变轻，而困者亦可望起也。

痘分气血虚实论  ***************************
夫痘有气血偏胜之殊，则药当因之而用。大都寒为虚，热为实；气虚宜温补，气实宜清凉；血虚宜补血，血热宜凉血，必使其气血和平，无过，不及可也。且如气过则泡，血过则斑。气不及，顶陷不起；血不及，红根散淡。凡痘色淡白，顶陷不起，泄泻清冷，或起白泡，内含清水，皮薄易破，皆属气虚，宜保元倍加酒炒黄耆，少加木香、肉桂。根窠不红，或散阔不紧，以手摸过，即转白色，痘上若寒毛竖起，枯涩不活，皆属血虚，宜保元加酒当归、酒白芍、酒红花、川芎、山楂肉，或少加木香以行滞气。若气急烦躁，身热发渴，手足起白虚泡，痘色红紫，咽哑咳嗽，为气热，宜桑皮、枳壳、桔梗、芩、连、连翘、牛蒡、荆、防之类。如痘色红紫，黑陷焦枯，发紫赤阴斑，或丹疹，或发血泡，为血热，宜生地、犀角、红花、赤芍、芩、连、知母之类。大约七日前宜解毒清凉，以解无侵气血，忌温补，恐反助毒灼血，不能化浆。七日后温补助浆，浆成毒解，大忌寒凉。若犯一味，而陷伏倒靥，冻浆火合，灰白痒塌，立至变症无穷矣。

痘分表里虚实论  ***************************
凡痘灰白不红绽，不起发，出不快，昏暗顶陷，皆属表虚。二便清利身凉，手足口气俱冷，不渴少食，唇白涕清泄泻，饮食不化，皆属里虚。表虚以固表托里为主，而补血次之；里虚以补中托里，而兼行气，必使气血随畅，方免陷伏痒塌之患。凡痘壮热红紫，干滞黑陷焦枯，皆属表实。大便闭结，小便赤涩，身热鼻乾，气粗唇燥，烦渴索饮不休，皆属里实。如表热先清凉解表，而分利次之。里热则重于解毒，兼用寒凉。六日前便秘，或用下法，使毒无郁遏，可免黑陷火合之患。若表虚失补，则成外剥；里虚不补，则成内攻；表实过补，则难结靥；里实过补则成结痈毒。又有表虚里实、表实里虚之症，又当分别日数、前后，为用药之轻重。著意详明，非徒苟且，而枉人性命也。

惊搐分前后主治  ***************************
经曰：诸风掉眩，皆属肝木。又曰：惊悸为心经之候。然痘之感于心肝二经，风火相搏，故发惊搐，切勿妄用惊风治法，当平肝木，利小便，如柴胡、前胡、木通、赤茯苓、生甘草、沉氏抱龙丸，泻肝、利小便、镇心经，使风热去，心热退，而痘随出，惊搐自定矣。故痘前惊者多吉，痘后惊者多凶。何也？痘未出之先，热蕴于内，故作惊搐，痘出惊止，而内无凝滞，故吉。痘出之后，气血化浆，元气大亏，失于调理，或经吐泻伤脾，肺金无养，不能制水，以致肝木乘虚侮之，发为惊搐，谓之慢脾惊，最难医治。惟温补脾土，开豁虚痰，得肝木自宁，乃为良法，故多凶。

寒战咬牙分前后主治  ***************************
痘有六日前，毒未化浆而作寒战者，乃心火亢极，上熏肺金，孔窍闭塞，故似寒战也，当从火治。六日前咬牙者，乃阳明胃经走上下齿，以毒留于胃，故咬牙也（予之小女病此症，用别药不效，后以玄明粉沸水调服五钱，立效），宜清胃解毒，大忌温补。七日以后寒战者，阳虚，阴入气道，故寒战也，宜大补气以温阳分。七日以后咬牙者，阴虚，阳入血道，故咬牙也，宜大补血以实阴虚，最忌寒凉。此二症多发于七日之后，属虚寒居多。若寒战咬牙齐发，痘色变者，异功散可用。若兼泄泻气冷，木香散可用。不止则凶。

灰白痒塌分前后主治  ***************************
然痘之灰白色作痒塌，总属气血两虚，治法要分前后。有起发时就见顶陷灰白，根盘不红，必儿元气虚弱，或作泻少食。若峻补恐又助毒，惟以山药、青、陈、木香、肉果，少用人参，或少酒炒归、芍，使根盘红活则吉。有火症，五六日前失于凉解，至七八日来血枯不能化浆，实热化成虚寒，渐变灰白丹塌，头面肿消，眼开作痒难禁，治法大剂参、耆、炙甘草、酒炒白芍、当归、白芷，少用防风、荆、芎、桂枝。若泻不止，木香散。寒战咬牙，异功散。有三五日痘色红紫作痒，乃火之候，但用清凉解毒，与痒塌不同。

痘中作泻便虫虚实  ***************************
痘症作泻，于发热报点未齐之间，或腹微痛如痢状，色老黄如鱼脑者，惟清利之，以木通、山楂、枳壳、荆、防、槟榔、牛蒡之类。若痘已出齐，泻三五次，不必虑，喜其毒气分消。泻不止，痘红紫作渴，可加芩、连。若青白色，水穀不化，痘色淡白不起发，少食，乃中气虚寒，宜青、陈、木香、诃子、肉果、炒神麴之类。泻止，痘色转红，则吉。若六七日来大便不实，乃为急务。斯时也，气血尽出成浆，表里虚甚，宜大补，重剂保元托里，不使毒气乘虚内攻。一或失手，则腹痛肠鸣，解如酱色，日夜数次，肿消眼开，痘根散阔，渐变灰白痒塌之症，生死难判矣。若十二三日收靥时作痒者，解毒补脾利水。若热甚，泻黄如痢，解毒重于健脾。泻白不臭，痘疤不红，乃脾虚受伤作泻，大用白术、人参，少用解毒，临症详之。大便有虫者，日常脾胃停滞湿热，积久生虫。痘之肠胃毒盛，而虫不能安，从大便出矣，但当清解之。或脾胃虚弱，而虫求食于上，自口出者，又当调脾安胃，黄连止蛔汤（方见后）。见证消息，若胃气衰败者，难愈。

痘症不可妄表妄下  ***************************
经云：药不执方，合宜而用。如表热方炽，红点未见，烦躁惊悸不宁，乾热表实之症。先以微表不应，则加重表，必使腠理疏通，毒无郁遏，得微汗则已，勿过表汗，多恐后有斑烂不收、皮嫩易破、坍塌之患，见点忌葛根汤，即此意也。如痘色红紫黑陷，焦头唇肿，气粗烦渴，大小便闭，二三日前微推之不应，急大下之，夺命丹、承气汤之类。切勿隐忍，必使通畅，内无阻滞，荣卫流行，毒根透达，痘色光润鲜红，方望生浆。若六日前当下不下，到灌浆时偏自走泄，日夜数次如酱色，则掣肘矣。如痘色灰白，身温不食，气血虚弱，二三日不解，六日前后润之。若欲解而不能，或放屁，或小腹按有硬块在内，可用蜜枣、酱瓜、胆汁之类。导至六七日不行，则任之勿犯，惟补托为主，毋实实，毋虚虚，此之谓也。

痘中咳嗽  ***************************
咳谓无痰而有声，肺受火侵。嗽谓有声而有痰，脾湿之因。惟痘之咳嗽，因热毒蒸灼肺金而为咳，或外冒风寒，痰碍肺窍而为嗽。若发热，先疏风解表，后清金降火解毒，用防风、枳壳、前胡、桔梗，或用芎、桑、杏之类，切忌二陈、南星助火也。

痘中夹热夹疹夹丹  ***************************
斑者，有点无头，在肌膜之下也，如鲜血大小不一，以手抹过不散者是也。血热毒盛，胃火亢极，夹血上浮，发为斑也。急宜清胃解毒，犀角地黄汤、升麻、黑参、丹皮、知母、石膏、茅根之类，酌而用之。淡散则吉，渐加紫青则危。疹者，即麻瘄有粒有头，杂碎不一，与痘色不同，色淡红或深红，间于痘未出、初出之间。但当以轻清辛凉，如荆、防、牛蒡、连翘、薄荷、酒红花之类，散而去之，痘则长矣。否则疹亦变痘，稠蜜则凶。丹者，皮肤上如云头花片，不分粒粒作痒，总属风火，辛凉剂中加玄参、石膏，便秘可加大黄，散去则吉。

音哑呕哕错喉呛水  ***************************
痘出六日前哑者，乃毒火侵灼肺金，或胃火上炎，肺金受克，则音不鸣也。痘必红紫，口渴唇肿，面赤气粗，便秘，药宜清金降火解毒，甘桔汤加麦冬、殭蚕、花粉、荆、防、牛蒡、玄参、射干。出齐可加芩、连，便秘加酒大黄。至六七日，气未蒸长，头面咽喉肿胀，肺窍困而细小，则音出亦细，非前咽哑之比，痘靥肿消而声自亮矣。呕者，有声有物，脾胃不能克化，饮食而返出也。吐者，胃火盛而不能纳食也。吐物酸臭，痘红紫者，热也，解毒兼之消食。吐物不酸臭，痘色淡白，二便清利者，虚也，安胃和脾，兼之消食。哕者，有声无物，膈间毒盛，火炎于上，肺经败绝之声，凶象也，急宜凉膈清金解毒。痘靥后呕者，亦如前治法。错喉呛水者，人之食喉软，司纳而不出；气喉硬，司出而不纳。痘多蒸长时，喉咙肿胀，服食喉软而跻瘪，肺管硬而施张，乳与汤药错入肺管，故不纳而呛出也。若以羹粥有形之物与吃，自然跻入食喉，纳而不呛矣。此理晓然，不须疑虑。至痘靥肿消，而饮食自顺。只要看痘色之何如为治法耳。

不食  ***************************
夫痘全赖乳食滋养，气血以成浆。脾胃素强而能食者，虽险可变顺，危可望安。若痘未齐，不食者，乃胃中毒未尽出，待托齐自然能食。若四五日仍不食，乃胃中毒气留连，发渴唇肿，气粗便秘者，急宜清胃解毒化班，石膏、大黄可加。若终不食，则危矣。若五六日，痘色含有浆意，急以参、耆重剂大补，亦可救全，不食无妨耳。若其人能饮酒，更可代食也。

气泡水泡血泡  ***************************
痘至灌浆时，有发空白泡者，由毒火炽伤阴血，阳盛于阴，激搏于皮肤，而发空泡，若沸釜焉，以保元汤重加归、芍和之，其泡自实。有脾土虚弱，不能制水，以致水溢皮肤之间而发水泡者，以重剂保元汤加山药、茯苓，少加桂枝渗之，水泡成浓矣。若水泡皮薄易破，其痘亦难成浆。此表虚无阳之证，多不可救，必须参、耆各五六钱，酒白芍二钱，酒当归六分，炒白术、炒山药、炙甘草、白茯苓各一钱，桂枝五分。若手足冷，加熟附五分，或可救。其一二有发红紫血泡者，血热之极，毒火逼热于皮肤之上。若发数个则挑破去血，以保元汤加丹皮、茅根解之。灌脓时忌用凉药也。

诸窍出血吉凶  ***************************
痘有六日前鼻血大出者，其人气盛逐血，血载毒奔，宜督脉斩关而出，不犯于内，故无患也。若吐血，毒犯于胃。尿血，毒犯小肠。便血，毒犯大肠。急用芩、连、犀角、丹皮、生地、玄参、黑山栀、黑荆芥、茅根等依经解毒，引血归经，十全五六。有七窍齐出血，有从痘中爆出者，乃毒篡正位，真阴走泄，奔逃散亡，肌肉分解，五脏损坏，用药无功矣。有痘将收靥，擦损正面，鲜血长流者，乃非吉兆，急用草纸烧灰掩之，或新瓦磨灰掩之，重用参、耆固托，不可轻忽。

小便短涩  ***************************
六日之前，痘色红紫，气粗烦渴，小便赤涩者，乃心经热盛移于小肠之故。或肺受火邪侵克，津液干竭，不能通调水道，下输膀胱，以致小便短少。治痘者，不必通利小便，总当清金降火解毒以泄其热，而小便自利矣。若行浆时痘色正气，小便短少，不须疑虑，乃为津液化浆，到收靥时补脾利水，二便自利矣。

大便秘结  ***************************
六日前大便秘急不行，若痘色红紫，身热烦躁，气粗口渴，索饮不休，小便赤涩，或唇面先肿，此火秘也，承气汤下之，大柴胡、凉膈散亦妙。若无前症，而一二日大便不行，或因妄汗过多，或妄利小便，以致腹胃乾涸，不能润滑不行，但宜归尾、杏仁、蒌仁、牛蒡子、紫草、枳壳、麻仁之类润下之。若灌浆时，最喜大小便闭涩，则气不泄漏，桨可满足，是为吉兆，不得妄治。

口乾作渴  ***************************
五脏之火上炎于口，经以五味辨而施治焉。如痘之口渴在未出时，乃毒未透肌，留连胃中，上熏于肺，津液不升，而为之渴者，用升麻、葛根、防风、前胡之类，表毒透肌而渴自解矣。甚或气粗，便秘烦躁，索饮不休，再加竹叶、石膏。若痘已出齐，而乾渴不已，其痘必红紫唇焦，小便短赤，六一散；大便秘结，石膏汤。看症之轻重，寒凉不忌，血热盛，生地黄汁相宜；气实，大柴胡、承气可用。至六日后，气血化浆，乃虚渴也，惟保元托里。初时可加麦冬一剂，再勿多用，只是温补助浆，切勿顾渴。

烦躁啼叫  ***************************
痘疮由里以达外，其未透肌时，热毒蕴蓄于中，不得发越，故有烦躁闷乱、惊悸不眠、谵语狂叫、口渴不食、大小便秘等证。治宜分表里虚实，而表托清利之，使痘尽达于肌，而诸症自罢矣。若六七八日来，毒不能化浆，忽然痘色变为灰白，烦躁闷乱，颠狂不食不眠，眼开咬牙，此为痒塌之症，重用参、耆、归、芍、桂枝，重剂酒浆煎鸡汁、雄鸡冠血、脐带、桑虫俱可用之。浆来则吉，无浆作痒则凶。咬牙寒战泄泻，木香散、异功散相宜，或得微浆潮润，便可望生也。


卷之八  ——————————————————————————————————————————————————————————————————————————————————————————

痘疮发热至见点证治（无论日数）  ***************************
痘疮发热症已具前，乍热乍凉，热退见点者，毒浅痘稀，不须用药。若熇熇然热之不休，烦躁惊悸，呕吐者，发表解毒托里，加减升麻葛根汤，得微汗见点即止。腹痛，加枳壳，倍山楂；大便一二不解，加枳壳、紫草；渴，以清米饮细苦茶解之；渴而不思饮，知内无蓄热，若渴而索饮不休，加麦冬、花粉；喉咙痛，加桔梗、枳壳、牛蒡；咳嗽气喘急，加杏仁、桑白；痘未出而发搐，加木通、天麻、柴胡、沉氏抱龙丸；见点发搐，去升麻、乾葛，加柴胡、木通、犀角；发热熇熇蒸蒸不已，三五日不见点，加蝉蜕；无汗，加麻黄。便秘烦闷，狂躁不眠者，内毒壅盛，三黄解毒汤权用。如痢之状，里急后重，或赤黄带血十馀次，倍加槟榔，去其壅而痘自出矣。口臭，发阴斑，大便秘，白虎化斑汤。口臭，小便秘，六一化斑汤。狂叫谵语不眠，神砂宁心汤。身无大热，小便清利，泄泻清白，淡黄不臭，或腹微痛肠鸣，痘出不快等症，为里虚，或饮食伤脾而畏食，和中汤加山药。腰痛最为恶候，站立不起，气喘促，眼无神，或睛光射出，口极腥臭，而皮光急，痘不透膜，有点无形，或为蚊迹蚤斑，或夹出紫黑阴斑，十无一生。如其父母不忍，早见腰疼、立不起，喘急一二症，即与夺命丹，痘起神定可生，否则绝望生矣。
●加减升麻葛根汤　痘未见点发热用。
升麻（五分）　乾葛（七分）　川芎（五分）　前胡（七分）　山楂（八分）　红花（三分）　防风（七分）　甘草（三分）
加笋尖二个，水一锺，煎五分服。半岁儿作二次服，三四岁者倍分数，加水煎服。
●三黄解毒汤
黄连（五分）　黄芩（五分）　大黄（五分，三味各酒炒）　防风　花粉（各六分）　枳实（五分）　紫草（八分）　前胡（六分）　槟榔（三分）
水一碗，煎六分，量小儿大小加减分数。
●白虎化斑汤
石膏（生，二钱）　知母（八分）　淡竹叶（六分）　甘草（三分）　丹皮（六分）　防风（六分）　荆芥（五分）　红花（三分）
加灯心一分，笋尖二个，粳米百馀粒，水一锺，煎六分服。
●六一化斑汤
滑石（二钱）　甘草（三分）　木通（六分）　防风（六分）　连翘（七分）　淡竹叶（五分）　荆芥（五分）
加灯心二分，笋尖二个，水煎服。
●辰砂宁心汤
麦冬（去心，六分）　山栀（炒，六分）　菖蒲（去毛，四分）　木通（四分）　茯神（五分）　灯心（二分）　竹沥（一钱二分）　牛黄（一分）　神砂（二分，为末）　薄荷（五分）　连翘（五分）
将前八味用水一茶盏，煎五分，再将烧竹沥入生姜汁二匙，和入，另将牛黄、神砂研细末，先锹入舌上，再以药汤徐徐灌之。
●和中汤
青皮（炒，六分）　陈皮（八分）　山楂肉（八分）　麦芽（炒，七分）　防风（六分）　甘草（三分）　木香（二分，俟药熟投入）
加笋尖二个，水一锺，煎五分，儿大小加减分数服。
●夺命丹
大黄（二两）　山慈菇（一两二钱）　紫草（净，二两）　甘草（八钱）
上用水七碗，入新砂锅，煮至三碗，滤去渣，将清汁加蜜一碗入膏，量儿大小服，以利为度。
●见点出齐症治（见痘至手足心出齐，一二三日间也）
痘以见点为期，出至手足心，热退为足。见标于眉稜下、眼角边、人中、两腮、口角为吉；大庭、方广、太阳、山根、年寿、两颧为凶。虽有此说，亦未必验，惟以痘稀密、色老嫩别轻重也。报点淡红，尖耸阁手中，初见一点，隔远又见一粒，分均四散，热和徐徐而出，便是稀疏，挨挤夹热而出，便稠密，热不退，食不进，知其未尽，而还要添出，解肌快斑汤。痘初出红紫，便带焦头，加丹皮、紫草、赤芍；咳嗽，加枳壳、桔梗、杏仁；或受风寒，发热恶寒，清涕喷嚏鼻塞，腹微痛无汗，痘出不快，春夏加乾葛，秋冬加紫苏；腹痛，加枳壳，倍山楂；大便不解，加枳壳、紫草、牛蒡；渴甚，加麦冬、花粉。渴极，大小便闭，烦闷狂躁，气喘急，大热蒸蒸，三黄解毒汤（方见前）。口燥唇肿，大便秘，或肤上血点如麻粟赤豆大小，以指抹过不散者，斑也，俱用白虎化斑汤加犀角（方见前）。痘未齐而发搐，加木通、天麻、犀角、蝉蜕。肤内隐隐如芥子，有粒头而不尖耸，与痘之形色不同者，痘夹疹也，前解肌快斑，加荆芥、牛蒡。皮肉鲜红成块，或起云头者，痘夹丹也，加荆芥、玄参、石膏。不食，以痘色论，如痘正气色待出齐，自能食也。若痘稠密红紫，便秘不食，惟以解毒为主，加枳实、炒黄连；小便赤色，渴燥口臭，六一化斑汤。喉咙痛，鼠黏子；肿，加殭蚕。大抵痘未出尽，不敢用苦寒疑滞之药，恐毒不得透达于表。黄芩恐凉，表毒不透肌，待痘出齐，方可放胆用之也。
六日之前作痒，火欲达表之象，非比灌浆时痒塌之痒，勿虑。
●解肌快斑汤
防风　前胡　川芎　连翘（各六分）　山楂肉（八分）　甘草（三分）　红花（三分）　蝉蜕（洗，四分）　荆芥（五分）　牛蒡（炒，六分）　笋尖（二只）　灯心（十根）
水煎服。痘夹斑，加荆芥、牛蒡；夹丹，加荆芥、玄参、石膏；红紫焦头，加紫草、丹皮、赤芍；咳嗽，加枳壳、桔梗、杏仁；风寒外闭，鼻塞发喷嚏，春夏加乾葛，秋冬加紫苏；腹痛，加枳壳，倍山楂；大便不解，加枳壳、牛蒡；口渴，加麦冬、天花粉。
●鼠黏子汤
牛蒡（炒，研）　桔梗（各八分）　枳壳　射干　玄参　连翘　甘草　防风（各六分）
上加笋尖二只，灯心一分，水并煎服。如喉肿痛，加炒殭蚕八条，牛蒡子倍加。

出齐起长至含浆症治  ***************************
（痘齐至含浆，四五六日间也）
痘未出齐，只宜解表透肌托里，忌用寒凉，恐毒凝滞，不得透达。若手足心到齐，热退身和，人事安静，饮食稍进，痘色光润，是为吉兆。但当禁忌触犯，节饮食，慎劳帏，不宜妄投药饵。若手足心虽齐，热仍不退，乃毒未尽透，再当托解表，柴胡蝉蜕散。腹痛饱胀，伤食发热，加枳实；咳嗽喷嚏鼻涕，伤风发热，倍防风、前胡、川芎；痘色红紫乾枯，乃表热，加黄芩、连翘、丹皮。
●柴胡蝉蜕散
柴胡　前胡　防风　荆芥　川芎（各六分）　牛蒡子（炒研）　山楂肉（各八分）　红花　蝉蜕　甘草（各三分）
上加笋二个，煎服。
〔泻痢〕
泻痢若泻三五次，痘色光润为吉。若如痢状，口渴烦躁，小便少，痘色红艳，或腹作痛，乃积滞夹斑毒流入大肠，用黄连解毒汤。腹痛甚，里急后重，日夜十馀次，加大黄、南木香一钱。
●黄连解毒汤
黄连（酒炒，三分）　厚朴（炒，五分）　山楂肉（八分）　黄芩　枳实　木通　防风（各五分）　槟榔　甘草（各三分）　灯心（引）
〔泻青白色〕
身温足冷，痘色青白不起发，胃有停寒，或平素脾虚，以致不能克化水穀，用中和汤（见前）。
〔吐酸口臭唇肿〕
吐酸口臭，唇肿气粗，痘色乾紫，毒□□，用黄连解毒汤加竹茹。吐物不化，不酸臭，痘淡白不起发，中气虚寒，不能克化饮食，毒与正气不宁，上逆而吐者，安胃和中汤，一二日不止，加人参；吐酸嗳臭，肚腹饱胀，或痛，内伤饮食、乳食，去茯苓、山药，加枳实、神麴、厚朴、炒黄连。
●黄连竹茹汤
黄连　竹茹　山楂　橘红　炒厚朴　枳实　连翘　甘草　生姜（一片，引）
●呕哕有声无物
脏败声必哕。脏者肺也，肺主声音，收靥之毒火灼极而为之。恶声，痘色红紫气粗，用白虎解毒汤。便秘，加大黄。不效，勿治。
亦有喉咙痘，多肿碍作呕，吃乳、汤水作呛，无恶声，又当看痘之颜色、人之形势辨之，用白虎解毒汤加秫米百粒。
●安胃和中汤
藿香　扁豆　山药　茯苓　山楂　陈皮　制半夏　甘草　生姜（一片，引）
〔咽喉痛〕
为毒壅气道，鼠黏子汤加山豆根、殭蚕。肿痛甚，用一圣散吹喉，即苦参末也。
〔声哑〕
先因嗽伤肺，毒火攻激，闭塞肺窍，鼠黏子汤。痘色红紫气粗，加芩、连。
〔声音细小〕
气来化血成浆，头面咽喉肿胀，肺管跻钥，故出音细小。只看痘色光润，根盘细运紧箍，便无妨碍。此多见于六七日，痘多肿胀，兼有错喉呛水之症，惟以固表托里，保元为主，五六日前莫用。
●保元托里散
人参（三分）　黄耆（一钱）　甘草　当归（各三分）　防风（五分）　白芷（四分）　酒白芍（八分）　姜蚕（炒，六分）　糯米（百粒）
〔看痘分地脚颗粒吉凶〕
□来痘须稠密，顶项要褪出绿豆色，光运红晕，紧箍根边无痘处，痘缝中雪白，谓之颗□地分清，气归血附，是为吉兆。
若痘头自然，红不归根，色若红紫焦枯，气粗便秘，毒盛灼血，血枯不能载毒透肌，谓之毒根不出，难以成浆，用凉血化班汤。痘色木红带滞，大小便利，口不烦渴，或腹微痛，乃过用寒凉致毒疑滞，用化斑快滞汤。变化滋润鲜明，吉。
●凉血化斑汤
炒牛蒡（二钱）　连翘（八分）　红花（三分）　紫草（三分）　黄芩（酒炒，五分）　黄连（炒，五分）　生地黄汁（二钱）　丹皮（八分）　防风　川芎　枳壳（各五分）　甘草（三分）　姜（一片）　笋尖（二只）
水煎，入地黄汁服。
●化斑快滞散
防风　川芎　陈皮　前胡（各五分）　蝉蜕（四个）　红花（三分）　当归　木香（各四分）　甘草（三分）　笋尖（二只）
〔发斑，痘缝中、空地处爆出血点〕
大小不等，在皮上膜里，以指摸过不散、不变色者，斑也，此谓毒壅盛。一见数点，急服犀角解毒汤，不效，加生地黄汁，渐退则吉。若增多，转深紫色，再加粪青服之，变蓝不治。
●犀角解毒汤
石膏（三钱）　紫草（五分）　牛蒡（七分）　生地黄汁（三钱）
上加笋尖二只，粳米百粒，水煎去渣，入生地黄汁、犀角，服。
〔两颊不起〕
左颊属肝，右颊属肺，两颊如涂朱鲜红，痘不透出，紫草解毒汤加羚羊角、麦冬，再不透，加生地黄汁三钱。
●紫草解毒汤
紫草　生地黄　炒牛蒡　酒黄连（各一钱）　赤芍　丹皮　黄芩　连翘（各八分）　川山甲（炒，三分）　红花（三分）　归鬚（六分）　笋尖（二个）
水煎服。
〔头面肿早〕
谓四五日间眼封鼻塞，头面先肿。若痘光润尖耸，泛出浆头，脚地分清，为气血壮盛，元期蒸长，为吉兆。若面先肿，痘反平塌塌，起一片红艳油光，乃无毒无统摄，泛阔于皮肤之间，此为恶症，用黑牛夺命散。大便秘结，加大黄二钱，酒炒。不效，难治。
●黑牛夺命散
炒牛蒡（三钱）　皂角　殭蚕（炒，各五分）　川山甲（炒，三分）　连翘　蝉蜕（七分）　紫草　酒芩　酒连（各八分）　笋尖（二个）
水煎服。
〔头面肿迟〕
谓六七日毒根不透，气血不得化浆，面头当肿不肿，眼不封，鼻不塞。有毒轻者，痘原稀少，何必肿封。只要痘色光润，尖耸含浆为吉。若痘原稠密，红紫枯焦，气粗烦闷，此火闭之症，用四圣饮，面头眼封则吉。若痘白色无根，木红凝滞不化，不肿不封，或因过用寒凉，或经泄泻，致虚中气，木香如圣散。泄泻，加诃子、陈皮各五分。
●四圣饮
生黄耆　炒牛蒡　丹皮　紫草（各一钱）　麻黄（炒焦黑）　防风（各六分）　川山甲（炒）　红花（各三分）　木通　酒连　川芎（各八分）　笋尖（二个）
水煎服。
●木香如圣散
人参（八分）　黄耆（一钱五分）　灼甘草　防风　白芷　川芎　当归　木香（各五分）　笋尖（二个）　糯米（百粒）
水煎服。
〔扁塌〕
言痘形不尖耸为扁，乃气不足。根窠不收敛为塌，乃血不足。扁塌牵扯不圆，乃气血两虚之症。若色红紫毒盛，六七日前，保元托里散加连翘、黄连，减少参、耆。六七日后，气不足，参、耆加重；血不足，归、芍加重，翘、连勿用。
〔陷顶痘〕
初出一二日，顶平而油亮不暗，至五六日，气来化浆，而顶自起矣。若至六日，顶陷不起，脚阔不收，或木红灰白，为气血两虚，木香如圣散（方见前）。
〔黑陷痘〕
至五六日，发热气粗，痘色红艳，陷中变出黑暗之色，初见数点，即宜服紫草化毒汤。大便秘，加酒大黄一钱五分；不加出而起顶生浆则吉。若再增，再复不止，变增黑陷，则危矣。若痘色不红，或木红灰白，变身黑陷，六七日无浆路者，独圣散、人牙散回之则吉。
●紫草化毒汤
紫草（一钱）　丹皮　当归　赤芍（各五分）　红花（三分）　牛蒡（七分）　连翘　黄芩　川连（炒，各五分）　川山甲（炒，四分）
水煎，生地黄汁二钱和药服。
●独圣散
桑虫（一条，要肥大者，取浆去皮）　川山甲（炒研末，三分）　麝（三釐）
上将甲、麝为末，入桑虫浆内，再和热酒对冲，饭上蒸熟服。
●人牙散
人牙（烧存性）　麝香（三釐）
研末。调鸡冠血，再入酒浆十匙，和匀服。
〔蜡嘴〕
谓痘未成浆而口唇先肿如黄蜡，口气臭不可闻，即用白虎解毒汤加生地、犀角（方见前）。
〔锡面〕
谓痘至六七日，浑身作灰白色，如□饼之形，头面浮肿，此恶候也，乃脾经湿热所致，宜泻湿、利小便、疏风。风能胜湿，但要能食，祛湿解毒汤。若不食，后加吐泻，烦闷瘙痒，木香异功散。不转变则危。
●祛湿解毒汤
防风（一钱）　赤茯苓（二钱）　泽泻（五分）　木通（五分）　炒白术（五分）　地肤子　荆芥（八分）　陈皮（八分）　黄耆（八分）
水煎服。
〔矇头〕
谓头顶、发际、眉稜、两太阳稠密琐碎，为之毒冲三阳，心火亢极，至灌浆牵连成片，恐收功难，色若红艳，犀角解毒汤，去石膏，加黄连、笋尖二个。
〔锁项〕
谓锁项咽喉，周围稠密，为毒犯气道，肺火亢甚，灌浆肿胀，闭塞咽喉，有碍呼吸、水穀道路，恐难收功，痘齐见此，宜鼠黏子汤加殭蚕、犀角，倍牛蒡。
〔痘疔贼痘〕
凡痘至三四日间，不出齐，不长大，或红紫焦头，发热不食，恐有痘疔。可遍身寻炤，独大色黑者是也。五六日当灌浆之时，头痘不肯透出，浆色迟滞不贯，恐有贼痘。遍身细炤，独大而色黄者是也。俱以银针挑破，口含清水，吸去恶血，以珍珠研为细末涂痘，将腊胭脂调均，填于破痘，看其色转而痘即起（痘疔更宜挑深去恶血）。
〔诸异痘〕
有锁口痘，其口唇上下四围痘密成片，五六日即生黄浆，先收先靥，剥落一层又一层，不食而死。有梅花五六粒聚作一堆者，品字样痘，每三粒聚成一堆者。有小痘攒簇，本痘初出，大痘一粒，四围出一层小痘丛之。有虫痘，痘中间有针小孔。有痘内生蛆者。有蛇皮痘，痘极稠密，遍身雪白平塌，不分窠粒。有蝉蜕痘，痘出细密如蚕种，陷顶黑暗有蚊迹。蚕斑痘，初出肌肤有点无形，谓之闭症。一切怪异之症，吾见能活者，百无二三也。

含浆至浆足证治（行浆七八九日间也）  ***************************
〔痘至养浆之日〕
最要谨慎房室，避生人及行经不洁女眷。吃酒人，口气相冲。尸气、猫犬等物，勿烧诸香助火，但用大黄、苍术、红枣共烧，以避不正之气。如遇风雷雨雪，尤当谨密。房帏挂红映彩，或用茶盐烧之改压，上妙。
〔痘轻变重者〕
犯禁忌，误医药，受风寒也。重变轻者，守禁忌，慎凉补。一或失宜，生死反掌，自当慎之。
〔浆时变症〕
痘至养浆时，手足宜和暖，过热过冷者，变也。人事宜安静，忽烦躁闷乱者，变也。六腑宜充实，忽吐泻者，变也。声音宜清亮，忽焦哑者，变也。饮食宜渐进，忽不食反作□者，变也。痘色宜光满润泽，忽色滞打皱者，变也。根盘宜鲜红箍紧。忽红淡脚散阔坍塌者，变也，此皆犯禁忌、触风寒、伤饮食及误用药之所致也。医者当辨症施治，毋忽略而损人性命也。
〔复发热〕
痘之首尾不可无热，稀少勿论。痘多密者，必时热时凉，但不灼灼而躁，惟蒸蒸而润也。初赖表热而毒透肌，次赖表热则毒变化。五六日复发热者，乃蒸浆热也。但看痘色光亮，肌肤润泽，根盘鲜红，一线红箍根，痘顶宜绿水色，谓有浆路也。多密者，助以保元托里散（方见前）。若发热未变乾枯，无水色，不宜补剂，当用清解，黑牛夺命丹（方见前），亦如加减法。
〔不封眼〕
眼中无痘稀少，不必封眼。痘密者，气来化血成浆，头面必肿，自然眼封鼻塞，二便不行，此吉症也。若痘红紫焦枯，顶不褪出，红不归根，谓之毒根不透出，气血不能变化。故头面不肿，眼鼻不封，多凶，黄耆化斑汤。若痘顶陷淡木红，或灰白，大小便自利，自无大热。饮食不进，脉来迟缓，此气血两虚，不能制毒化浆，所以头面不肿，眼鼻不封，故凶，保元化毒汤。
●保元化毒汤
黄耆（炙，一钱五分）　人参（一钱）　甘草（三分）　防风　川芎　当归身（各五分）　川山甲（炒，研，三分）　白芷（五分）　桑虫（拣大肥者，勒取白浆）
用真酒浆对冲，隔汤蒸熟，或饭上蒸，先吃桑虫浆，徐徐再吃药，糯米百粒为引。
●黄耆化毒汤
生黄耆（八分）　防风（六分）　炒牛蒡（七分）　当归　川芎　赤芍　丹皮　连翘（各五分）　川山甲（炒，研）　甘草（各三分）　糯米（百粒）
水煎服。
〔空仓痘〕
至起胀时，顶虽饱满，褪有白头，但色枯而无光彩，根盘乾红而不鲜，痘中空壳无浆，乃气至而血不随也。血不足者益其荣，四物化毒汤。
●四物化毒汤
当归　川芎　白芍（酒炒）　生地（炒）　牛蒡子（炒研，各六分）　桂枝（三分）　甘草（三分）
上水煎，用雄鸡冠上热□□□冲服之。
〔平塌〕
痘至六七日，色虽光润含浆而顶陷坍榻，根脚散阔不收，乃血至而气不随也。气不足益其卫，保元化毒汤，加酒炒白芍一钱。
〔灰白〕
谓痘不润泽、不红活，乃气不冲达。血无气统，空壳无浆。所以枯白，色如纸灰，而根无红晕，此气血两虚，将欲陷伏倒靥也。知再不转色，重加参、耆，十全託里散。
●十全託里散
人参（二钱，蒸熟）　黄耆（三钱，蜜灼）　甘草（灼，五分）　桂枝　川芎　防风　白芷（各六分）　白芍（酒炒，一钱）　当归（酒炒，六分）　桑虫（肥大者取浆，拌酒浆，对半蒸热，再入）
上水煎，入桑虫服，量儿大小加减。
〔错喉呛水〕
痘至行浆时，头面俱肿，食喉软而跻钥，肺管硬而空虚，主出气而不纳物者，故汤药误入肺管，则呛而返出。若饭与羹有形之物跻入食喉，则不作呛，可知矣，此为顺症。待痘收靥时，肿消而饮食自无碍矣。但看痘色正气，不须服药。若头面肿而痘不肿，以致声哑、呕吐、不食者，乃毒无统束，肺经绝而不治。若发热、咳嗽、声哑、呕吐，乃外感风寒。斯时万勿治标，只宜保元托里，本固安宁。保元托里散（方见前）。有外感，加川芎。
〔额痘易破〕
痘至含浆行浆时，可为幸矣。额上不动而清浆流出，皮嫩易破，根脚坍开此，为阳虚不能固守，固表回阳汤。不效，勿治。手足易破皆然。
●固表回阳汤
酒炒黄耆（三钱）　人参（二钱）　炙甘草（一钱）　当归（八分）　制附子（五分）　酒白芍（一钱五分）　桂枝　防风　白芷（各五分）
水煎去渣，入酒浆二十匙，和匀服。不效者不治。
〔抓破正面〕
痘至行浆及浆足时，多要作痒。伏侍不谨，一时失手，被其抓破，有血流出者，吉。若数粒无害，急以草纸灰及桃花散掩之。若成片搔破，急服十全託里散（方见前），重加参、耆，使其复灌为吉。若头面肿消，眼开不复灌，则凶，搔破而无血者亦凶。亦用此方托之，或可救其一二。
〔吐泻〕
痘至七八九日，灰白无浆，里虚气冷，泄泻清白，或吐泻并作，手足厥冷，木香散。
●木香散
木香　大腹皮　前胡　诃子肉（煨）　赤茯苓　炙甘草（各五分）　肉桂　青皮（各五分）　半夏汤（泡，八分）　人参（一钱五分）　丁香（三分）
上姜三片，枣一枚，水煎服。
〔寒战咬牙〕
痘至成浆之日，单于寒战者，阴凝于阳，固表回阳汤（方见前）。单于咬牙者，阳陷于阴，十全託里散（方见前），去殭蚕，加乾姜。若寒战咬牙并作，痒塌灰白无浆者，异功散。不效者，不治。
●异功散
人参（一钱五分）　当归头（炒，六分）　炒白术　制附子（各一钱）　白茯苓　半夏曲　肉果（面裹煨，各七分）　陈皮　炒厚朴　木香　肉桂（各五分）　□□（三分）　姜（三片）　大枣（一枚）
水煎服。
〔腹痛肠鸣〕
痘至行浆时，气血尽来化浆，内大虚矣。失于内托，痘毒乘虚内攻，故腹作痛而鸣，大便一次又一次，其色如酱带黑，急服大剂保元托里散（方见前），加桂枝三分。若服药不效，头面肿消，谓之倒靥，不治。
〔生痰胀喘〕
凡痘至六日后，诸症大率属虚，只宜保元托里温补，微加胜痰之半夏、陈皮，而痰自消，胀喘自定。若势极重，或加咬牙寒战泄泻，或以木香异功散择而用之，切忌前胡、杏仁、桔梗、苏子、瓜蒌、贝母、花粉之类。倘误用之，不能解矣。

浆足至靥症治（浆足循序结痂十一二日间也）  ***************************
痘至收靥时，如果之成实肥满者为佳。由人中、口唇、两腮渐至面部、眉稜以下作苍腊色，自顶渐至盘根结实坚硬如螺蛳佳，而无虚皱之状者，为真焦，不须服药。有痘顶起松香脂者，有胸背渐焦，自上而下者，有上下间花焦者，但看胃口壮健，二便如常，睡醒安静，皆为吉也。
〔额上先收不宜〕
额为三阳聚处，若先出先收，谓之毒犯三阳。两足为至阴之所，出到脚底方为痘足，直待各痘收完，脚下方收。两手属脾胃，亦不宜早。所以额与手足俱待各处收完，再是手收及额，而足随后。此为循序，若额颅、手足心先收于各处，谓之毒气攻心，内脏先坏，不可药救。
〔靥迟靥早〕
痘稀元气实者，自然易出，易靥。痘密元气虚者，自然难得收靥。只要循序缓收，饮食如旧，必无他患。若一齐收靥太急，此毒火煎熬，气燥血枯，非正靥也，必发痈毒怪症。甚则损生，微则残形坏目。如见此症，急服解毒托里散。
●解毒托里散
生黄耆（八分）　牛蒡子（炒，研）　连翘　酒炒黄芩　天花粉　炒知母　当归　麦冬（各八分）　生地（一钱）　甘草（四分）
水煎服。
〔当靥不靥〕
痘至十一二日，望其收干，而反饮食不进，头温足冷，二便清利，痘色根盘不鲜而红滞，此元气尽发于外，无阳不能收干，附子理中汤。或严寒天气失于盖覆，受寒气郁遏而不能靥者，必大畏寒，鼻流清涕，或肌生寒慄，桂枝麻黄汤。有向不大便者，里热不能收靥，必腹微胀，或作痛，用蜜导法或用胆导法。有用酱瓜导法，使大便通则痘靥矣。然须辨痘之虚实、之寒热，勿妄投治，损人性命。
●附子理中汤
附子（制，三分）　乾姜（半生，三分）　人参　炒白术（各一钱五分）　炒黄耆（一钱）　炙甘草（五分）
上量儿大小，加减水煎服。
●桂枝麻黄汤
桂枝　麻黄　赤芍（各五分）　乾姜（半生，三分）　炙甘草（八分）　陈皮（八分）
上加葱白二寸，敲碎入药，水煎服。
〔靥时腐烂〕
痘至脓成浆足，不能结痂，反成腐烂臭湿者，其人里实，毒气不能入内，表虚不能干浆，故变臭烂浸淫。外用败草散敷之，内服固表解毒汤。或其元气充实，过服补药，以致邪气得补，反坏正气，如火灼烂，宜用天水散敷之，或多饮汤水。湿浸脾胃，以致湿烂不收者，用除湿汤。
●败草散
取泥墙上盖覆多年败草晒乾，细研成灰，湿烂处将此灰扑上为妙。
●固表解毒汤
黄耆（生用，一钱）　防风（六分）　白芷　生甘草（各五分）　炒白芍（八分）　连翘　茯苓　牛蒡（炒，研，各八分）　桂枝（二分）
水煎服。
●天水散
即六一散，湿烂将此扑之，立愈。
●除湿汤
川羌活　防风　苍术（炒）　猪苓　白术（炒，各六分）　木通　泽泻（各八分）　赤茯苓（一钱三分）　加灯心（二分）
水煎服。
〔倒靥〕
痘至八九日，浆清不足，即有收意，或作泻肠鸣，或大便不实，以致肿消色退，根盘散阔，发热眼开，痘顶打皱，或作痒难禁，头面破损，手足拘急，咬牙寒战，俱为倒靥变症。此中气不足，不能载毒，靥反承气虚入里，谓之倒靥也。轻则用十全託里散（方见前）。重则用木香异功散（方见前）。必使其寒战泻定，头面复肿，眼复封，损破复灌，无痘处复生小痘，随即灌浆，方保回生。若不肿不灌，不可救矣。
〔靥时发热〕
痘疮首尾不可无热，惟要热之和缓，时热时凉耳。若收靥时无热，浆不能干。若痘靥过半，大热蒸蒸，人事不宁，口渴烦躁者，此毒火攻内，更防倒靥火合，急用内托解毒散。
●内托解毒散
人参　黄耆（炒，各一钱）　炙甘草　天花粉　麦冬　柴胡　炒牛蒡（研）　白茯苓（各五分）
水煎服。
〔火合痘〕
始因痘根未透，勉强行浆。至八九日来，浆清不足，人中、口唇上下假似收意。见此，方用重剂保元托里散（方见前）补足，令其自收。有医者见日期该收，不管浆不足，速欲夸功，误与茯苓、白术、山药、苡仁等补脾利水之剂，以致将浆顿时彻干，根盘坍塌，牵扯成片，干如蜡肉皮之红色，渐至不食，浑身俱陷入而死。吁，岂火合也哉。如果服过姜、桂、丁、附等药，以致火合者，急用凉解之方，十全一二。
〔靥时泄泻〕
痘将收靥，忽然泄泻，当看所出之物，利下脓血痂皮者，乃脾强肾弱，不足为虑。利尽脓血则愈，不必勉强施治。如利下水穀，不分不化，多者，此肾强脾弱，急用陈氏木香散（方见前），利止则吉。如再不止，以木香散送下豆蔻丸。不止，凶。
〔靥时昏睡谵语〕
收靥之时，浆足结痂圆净，或时言语妄诞，如半醒半睡，口中喃喃，如著鬼邪，或昏睡沉沉，呼之不醒者，或醒时身子战慄不安者，皆由脓血出尽，心舍空虚，神无所依之故。法宜养血安神，其症自定，宁神养心汤。治小便短赤，安神丸。
●宁神养血汤
人参（一钱）　炒白术　白茯神　归身（酒洗）　酒炒白芍（各八分）　淮山药　莲肉（去心，各一钱）　陈皮（六分）　枣仁（炒，研）　加龙眼（五只）
水煎服。
●安神丸
川连炒为末，以红枣肉为丸，芡实大，朱砂为衣。每服十丸，儿二丸。
〔恋靥〕
痘疮收靥三五日，痂壳已落，若黏著皮不肯脱落，此表虚也，尤妨变坏，调元固表汤。
●调元固表汤
人参　黄耆　山药　白术（各一钱）　炙甘草（五分）　当归（酒洗）　茯苓（各八分）　蝉蜕（洗净，三分）　加大枣（一枚）
水煎服。
〔痂忌剥伤〕
痘痂任其自落，不可容其撏掐。肌肤披伤，一时浸淫灌痛，固不足惜，但岁岁逢春发血风疮，终身受害者也。
〔面疮浸淫防损目〕
凡见面疮反复肿灌，便防坏眼、崩鼻、穿腮之患，急服预解连翘饮，可免伤残之祸。
●预解连翘饮
白蒺藜（炒，去刺）　防风　连翘　蝉蜕　密蒙花（各六分）　牛蒡（一钱）　荆芥　白菊（各五分）　黄芩（酒炒，七分）　升麻　甘草（各四分）　加灯心（一分）
水煎服。

落痂痘后证治  ***************************
〔验疤痕〕
凡落痂，疤痕红活起者，吉。若凹陷色白，乃元气大虚。或大便不实，调元固表汤去蝉蜕，加肉桂三分，熟地八分（方见前）。转鲜红凸起则吉。有凸起而色紫黑黯者，外敷减痕散，内服犀角化毒汤。
●减痕散
密陀僧研细末，熟蜜调涂疤上，其疤自平，紫黑色自退。
●犀角化毒汤
乌犀角（水磨，五分）　丹皮　荆芥　防风
凡用汤引，虾子鲫鱼。用雄鸡破开背上，取去心肝，用药放其内取毒，带毛肚脐中，用带子捆住，即解毒汤。
赤芍　生地　牛蒡　玄参　甘草（各六分）　加灯心（半分）
水煎和水犀服。
〔痘毒〕
痘有壳薄浆清、平塌破损、收早者，或用热药过多，以致毒邪蕴蓄，未得发泄，必寻出路于关节之间，而为痈肿也。但发一二处，急服十三味败毒汤。看人之血气虚实，毒之重轻，加减施治。若红肿未成脓，以必胜膏贴之即散。已成脓，则留其头而箍出其脓，或大连翘饮择用之。溃后以十全大补汤补之。若毒留注不已，肿灌绵延日久，则毙。
●十三味败毒汤
归尾　陈皮　白芷　川山甲（炒，研，各三分）　乳香　没药（三分）　川贝母（一钱）　金银花　皂角刺　花粉　防风（各七分）　甘草（五分）
能酒者，酒水各半煎，勿令走泄香气，去渣服。
●必胜膏
马齿苋（捣汁）　猪膏脂　石蜜（各等分）
以上共熬膏。涂肿处。
●大连翘饮
连翘　归鬚　赤芍　牛蒡（炒，研，各一钱）　活石　柴胡　炒芩　荆芥　山栀　车前　防风（各八分）　蝉蜕　甘草（各三分）　姜（一片）
水煎服。
〔痘后损目〕
斑疮入眼，多在收靥之时，因痘满面破烂，重复肿灌，脓血胶固，毒火郁蒸，上攻于目，或者过用辛热之药，或儿平时喜啖辛温饮冷。痘后斑疮入眼，在白珠上易去。若一点翳如粟米，在黑轮上，或掩瞳人，急以密蒙花散治之。白膜遮睛，穀精草散。两目怕日羞明，向暗处便开，凉肝明目散，前二症俱宜服。切忌点洗，有害。
〔痘疮入眼〕
要看两孔有痘，即两眼痘疮入目，急以胭脂点去两孔痘疮，兼点两眼，其目中痘疮自去耳。又用黄柏皮为末，调鸡蛋白敷其脚心。左眼痘敷右，右眼痘敷左，立扯痘归目角，神效。
●密蒙花散
密蒙花　穀精草　菊花（各洗净）　蝉蜕（去足，各五钱）　望月砂（一两）
共为细末。用獖猪肝二两，竹剖开，以前药末三钱，藏在肝内，用麻扎定，水煮。肝熟，饮汁食肝，去药末。
●穀精草散
穀精草（洗净，一两）　海蛤粉（二两）
上为细末。用雄猪肝一叶，以竹刀剖开，纳药于内，以麻缚定，放砂锅内，加水慢火煮熟，饮汁食肝。此方可连后方合用，当益良。
●凉肝明目散
白菊花　密蒙花　白蒺藜　蝉蜕（洗净）　柴胡　穀精草　当归（酒洗）　防风　龙胆草（酒洗，各四分）
用獖猪肝煮汤煎药服。热盛，加酒炒黄连；小便短赤，灯心一分；大便秘，加酒大黄。
〔痘后吐蛔〕
责之里热，又不能食，虫无所依，但闻食即上涌吐出也，黄连止蛔汤。若不急治，食脏食肛，为狐惑之症矣。
●黄连止蛔汤
炒黄连　炒黄柏　土炒白术　乌梅肉　炒厚朴（各六分）　人参　甘草（各四分）　加粳米（百粒）
酒煎服。
〔痘后便脓血〕
此痘不能正靥，倒陷于内，本危症也。因其人胃气强盛，毒不能留而入于大肠，所以脓血痂皮从大便出也。利尽脓血自愈，助中汤主之。要审其饮食，果能进，二便非泄泻，最宜探其消息，不可乱治。看势热甚者，黄连解毒汤。
●助中汤
人参（五分）　当归　白芍（各五分）　甘草（炙）　枳壳（各三分）　牛蒡子　茯苓　陈皮（各八分）　加大枣（一枚）
水煎服。
●黄连解毒汤
黄连　酒炒　黄芩（酒炒）　枳壳（炒）　归尾　秦艽　地榆（各五分）　红花　甘草（各三分）
水煎服。里急后重腹痛，加酒大黄、槟榔。
〔痘后作痢〕
其人平日喜食煎炒炙煿，素有积热，痘后气血两虚，馀毒夹积而发，故痢赤白，肠鸣腹痛，里急后重。先宜调胃承气汤去热毒，次以黄芩汤调之。如不止，香连丸可常服。
●调胃承气汤
大黄（酒蒸，一钱五分）　枳壳　槟榔（各八分）　甘草（三分）
上水煎，以利为度。如不通可再进。
●黄芩汤
黄连（酒炒）　黄芩（酒炒）　当归（各八分）　川芎（六分）　白芍（一钱）　甘草（四分）　木香（二分，另包）
候余药水煎熟，投入木香，再一滚，去渣服。
●香连丸
黄连（一两）　吴萸（五钱）　木香（二钱）
上将连萸水拌同炒乾，去萸不用，只将黄连、木香为末，醋打米糊为丸，桐子大。每服三十丸，如儿小，白滚汤化下一钱，不满岁儿服五分。
〔痘后热不已〕
痘既收靥而热亦当除，若仍热不已，非毒之馀，必虚热也，惟以脉症治之。如发热脉数大有力，烦躁便实者，乃邪气实也，知母退热饮。如发热脉迟寒，形怯多睡，二便利者，乃元气虚也，黄耆退热饮。如发热因伤食，畏食呕吐，嗳气吞酸，大便酸臭不实者，乃脾受寒也，保和丸；形弱者，调中阳。
●知母退热饮
知母　柴胡　地骨皮　生甘草　黄芩　当归　白茯苓　白芍　山药　牛蒡（各等分）
水煎服。
●黄耆退热饮
黄耆（炒）　山药　白茯苓（各八分）　牛蒡子　柴胡　当归身　白芍　人参（各五分）　加大枣（一枚）
水煎服。
●保和丸
山楂肉（炒，二两）　神麴（炒）　麦芽（炒）　枳实　半夏（制，各一两）　炒白术（二两）　连翘　萝卜子　白茯苓（各五钱）　黄连（炒焦色，三钱）
上为细末，陈米打糊为丸，如弹子大。米饮化服。
●调中汤
白术（炒）　黄耆（炒）　苍术（炒）　麦芽（炒，各八分）　枳实（炒）　厚朴（炒）　神麴（炒）　山楂肉（炒，各五分）　砂仁　甘草（各三分）　木香（二分，另入）
元气不足，加人参三分。水煎服。
〔急慢惊风〕
痘后脓成，毒解而收效矣。或然发搐，面赤目直，口噤头摇，角弓反张，发热便秘，脉来急数洪滑等症，皆为急惊，乃馀毒留连于心肝二经也，琥珀抱龙丸、茯神宁心汤。风痰极甚，十宝丹。热极，搐不已，犀角丸、清神散火汤间用之。搐止则吉，不止则凶。若其人虚弱少食，或经泄泻，以致面青唇白，手足时冷不食，眼慢上视，手足瘛瘲，脉来沉迟细缓，为之慢脾惊风。气血化浆，尽发于外，又经泄泻失调，中气大脱之故，十分难治，全蝎观音散、醒脾汤、附子理中汤。
●琥珀抱龙丸
琥珀（三钱）　白茯神　天竺黄　淮山药（各三钱，炒）　炒枳壳（二钱）　枳实（炒）　人参（各二钱）　粉草（一钱五分）　檀香（五分）　胆星　朱砂（各五分）　金箔（三十）
上除砂、箔为衣，余为细末，姜汁和蒸饼为丸，如芡实大，当风处自干。薄荷汤下。
●茯神宁心汤
茯神　天麻　胆星　远志　菖蒲　防风　半夏　薄荷　殭蚕　木通　黄连（炒，各四分）　甘草（三分）
上加生姜二片，水煎服。
●十宝丹
牛黄（一钱五分）　天麻　胆星　全蝎（酒洗）　青礞石　朱砂　牙皂（各三钱）　轻粉　麝（各一钱）　生半夏（一两，麻黄用水一碗，同煮乾为度。去麻黄不用，半夏晒乾）　巴豆仁（三十五粒，水浸七日。生红枣三十五粒，去核，每入巴豆一粒。外用湿面包裹，火煨。候面黄焦，去巴豆不用。将枣去皮，和前药同捣烂）
上以朱砂另研，红枣另捣，余为末，和枣肉同捣烂为丸，如绿豆大。用姜汤调服，半岁者服半丸。
●犀角丸
牛黄　犀末　羚羊角（末）　全蝎（酒洗）　殭蚕（炒）　防风　羌活　天麻　麻黄　胆星　天竺黄　黄连　京墨（㷷，缴烟为度）
以上各三钱为细末，蒸饼打米糊为丸，芡实大，朱砂、金箔为衣。每服一丸，薄荷汤下。
●全蝎观音散
全蝎（酒洗）　天麻　防风（各一钱）　炒白术　炒黄耆　灼甘草　人参　炒扁豆　白茯苓　炒山药（各一钱五分）
为末。红枣肉、冬瓜仁汤下。
●醒脾汤
人参　白术　莲肉　黄耆（各一钱五分）　冬瓜仁（二钱）　熟半夏（一钱）　熟附子（各五分）　甘草（灼，五分）
上用水、姜煎服。泄泻，加五味七粒，诃子、肉果各五分；吐，加藿香、乾姜各五分。

女子出痘症治  ***************************
女子十四而天癸至，其前治法与男子同。惟十四后出痘，热毒熏蒸，伤其阴质，不当至而出也。毒轻痘稀者，可以保全。痘密毒重者，吉凶难料。且痘全赖阴血成浆，而尽从浆化。若经水一行，真阴漏泄，孤阳何可成就。又当看人之气血厚薄而为之吉凶也。治之之理，大同小异。发热未出时，急托里出表，使毒不犯血分。已出蒸长时，解毒清凉保血，不致毒浸。若经水必不能止而忽行之，至五六日间，便当大补气血，助託生浆，切勿因循忽略，以致陷伏、倒靥、痒塌等症也。
●保血化毒汤　痘出齐，解毒清热保血。
黄连（酒炒）　生地（酒洗）　牛蒡子（炒，研）　连翘　当归（酒洗）　白芍　桂枝（等分，拌炒，去桂不用）　红花　丹皮　黄芩（酒炒，各八分）　犀角（水磨，五分）　甘草（四分）
水煎，入水犀服。
●大补元汤　灌浆时托里助浆。
人参　黄耆（各二钱）　炙甘草（六分）　当归（酒洗，一钱）　川芎（五分）　白芍（酒炒，一钱五分）　防风　白芷（各五分）　桂枝（三分）　脐带（一条，灼干为末，调药服）
上用白水煎服。
●单胎散　治孕妇出痘动胎。
八珍汤去地黄，加酒条芩。动胎，紫苏、阿胶，水煎服。其胎安而痘出矣。或加砂仁。
●安胎散
紫苏（三分）　陈皮（八分）　归身（一钱）　白芍（八分）　故纸（八分）　杜仲（八分）　小茴（九分）　续断（八分）　黄芩（八分）　白术（八分）　砂仁（八分）　艾叶（七皮）　姜（一片）
痘后疤不红。
用当归　黄耆　炒白术　白茯苓　炒牛蒡　山药　前胡　防风　何首乌　甘草
水煎服。
●神解散
柴胡（一钱五分）　乾葛（一钱）　麻黄　川芎　升麻　防风　茯苓（各八分）　甘草（五分）
先将麻黄，煎出去白沫，次放药煎，热服，卧，被盖出汗，腰痛即止为度。不止再服一剂，免出肾经之痘。此方治小儿发欲出痘腰痛，神效。


卷之九  ——————————————————————————————————————————————————————————————————————————————————————————

麻疹骨髓赋  ***************************
麻虽胎毒，多带时行，气候暄热，非另男女传染而成。其发也，与痘相类；其变也，比痘匪轻。愚夫愚妇，视如泛常；若死若生，总归天命。不知毒乘于脾，热流于心，始终之变，肾则无症，脏腑之伤，肺则尤甚。闭门问途，不如路中寻径；扬汤止沸，不若灶里抽薪。初则发热，亦是伤寒。目出泪而不止，鼻流涕而不干。咳嗽太急，烦躁难安。隐隐皮肤之下，以手摸之，磊磊肌肉之间。其形若疥，其色若丹，随出随没，喘急须防；乍隐乍现。根窠若肿兮，疹而兼瘾；皮肤如丹兮，疹而夹斑。似锦而明兮，十有九效；如煤而黑兮，百无一生。疹毒最重，治法不同。微汗常出，热势越而不留；清便自调，邪气行而无壅。腠理忽郁兮，即当发散；肠胃燥结兮，急与疏通，苟视大而若细，恐变吉而为凶；惟衄不必忧，邪从衄解。利不必止，毒以利松。所喜者身上清凉，可畏者咽中肿痛。饮水不休，法在生津养血；饮食欲减，须救胃和中。
且如出之太迟，发表为贵；出之太甚，解毒其宜。毋伐天和，常视岁气。寒风凛凛，毒气郁而不行；火日炎炎，邪气乘而作疠。或施温补，勿助其邪；若用寒凉，休犯其胃。制其过，但取其平；诛其暴，必欲其已。远寒远热，阴阳之胜负不齐；责实责虚，人品之强弱或异。防风、荆芥，散腠理之留邪；升麻、葛根，开荣卫之蕴热。人参养气，地黄凉血。黄连入心而泻火，黄芩入肺而定咳。玄参、石膏，治邪火之浮游；栀子、连翘，开恶毒之郁结。瓜蒌润肺止泻，须合麦门冬；知母降火生津，必同黄柏。芍药止乎腹痛，白术止乎脾泄。溲若涩兮，芩、通；咽常痛兮，甘、桔。心神惊妄兮，镇以辰砂；脏腑秘结兮，利以大黄。牙齿生疳，蚊蛤配乎溺白；咽喉若瘅，射干助以牛蒡。五味、杏仁，治喘气之吤吤；薄荷、竹叶，解肩热之烊烊。火烧人屎，蜜炒麻黄。发斑毒之出现，令邪气之舒张。枳实、山楂，助热而化毒；兜铃、地骨，清肺热以回疮。
疮疹即出，调理甚难。坐卧欲暖，饮食宜淡。风寒若受兮，为肿为热；咳多涎沫兮，华盖伤寒。口烂唇疮，心脾之火未退；皮焦发藁，荣卫之脉将干。苟不详于临症，何以见其折肱。
治此变症，各有奇方。身热不除，柴葛合乎四物；口疮若甚，甘桔合乎三黄。消肿定喘兮，葶苈取效；化痰止咳兮，顺气为良。血气已虚，八物增损而可饮；水穀不纳，二陈斟酌以煎尝。痢血兮，香连丸去蔻而加陈皮、黄柏；咳血兮，五构汤去麻黄而加茅根、地黄。此疹科之治法，继痘科而再详。
麻疹此科属火，宜和清凉解毒。麻疹俗呼麻子，盖因火气熏蒸。遍身红点朱砂形，乃是心脾二症。最忌生斑死候，切宜赤似朱红。大都治法喜凉清，不可辛甘犯禁。
疹子何因咳嗽，只因肺与心连。肺被心火苦熬煎，以致咳嗽气喘。治要清金降火，不宜误用辛甘。譬发疱子蒸笼然，只要气松火暖。
疹子如何辨认，分明状似伤寒。此因咳嗽有红斑，喷嚏眼中水现。或因腹中疼痛，或时吐泻相兼。疹家吐泻不须安，正要毒除热散。
疹与痘症异治，二家不可同方。痘宜温解疹宜清，又要形现为上。若受风寒不出，其间凶险难当。急与发散保安康，切忌神昏腹胀。
凡遇疹未出现，详看天令何如。假如日暖又风和，败毒荆防堪可。若是时行疫热，芩连消毒宜多。用心调理救沉疴，莫学观天坐井。
且说荆防败毒，此如发散仙方。防风荆芥生地黄，酒炒芩连二样，桔梗人参甘草，升麻牛蒡玄参，酒柏炒为良，竹叶水煎停当。又有芩连解毒，散火消毒尤佳。芩连栀子及升麻，桔梗甘草多把，人参石膏知母，连翘蒡子红花，□用竹叶要多加，此个方儿无价。
若是发散不出，令人真个忧疑。麻黄酒蜜炒如煤，栀柏芩连一例。更著大黄酒炒，连翘蒡子相宜，石膏蝉蜕红花，□不效命离尘世。如见出时紫黑，此般今古凶。急求人粪路归东，火烧存性取用，细研酒调吞下，须臾黑色变红。若然依旧黑朦胧，管取黄粱一梦。
疹子现出发热，寻常只用化斑。石膏甘草及人参，桔梗连翘有验。若见毒多热甚，连翘消毒为先。大肠秘结大黄添，务使微溏数遍。
疹毒类多咽痛，火邪薰灼无他。连翘甘桔要多加，射干蒡子煎罢。外用十宣妙散，吹喉休要吁嗟。假使见效莫争差，消毒芩连无价。
疹子若兼泻痢，预先用药调医。泻时加减五苓宜，加上甘草活石。如见痢兼赤白，香连丸子相随。大端痢止便为奇，不效令人疑忌。
疹咳声声气促，只消降火清金。黄芩栀子赤茯苓，桔梗石膏一定，知母人参地骨皮，瓜蒌麦冬杏仁，玄参蒡子炒如神，竹叶煎来作饮。
问甚心间壮热，只因馀毒留连。金花丸子是灵丹，栀子芩连龙胆。郁金雄黄解毒，灯心地骨汤吞。若还胃弱热绵延，集圣胃苓任选。咳嗽频频不止，或因不禁酸咸。又如火毒肺家延，尤恐胸高气喘。体实兼行葶苈，神虚清肺神丹。如斯调理保平安，莫向风波弄险。葶苈丸除肺热，杏仁葶苈防己，牵牛莱菔子相随。枣肉捣□□□清肺神丹降气，盐水煮焙陈皮，芩连甘桔杏仁泥，苏子稀糊丸易。口齿生疮臭烂，此名走马齿疳。金花丸子内求安，外用余疳药散。先取尿白水用涧，火烘白色如盐。五倍铜绿退纸，蚕砒烧成黑炭。赤痢下时鲜红，黄连柏叶槐花，枳壳荆芥穗同加，痢止血除才罢。白痢茱萸滑石，樗根枳壳升麻，乌梅取肉作丸佳，赤白香连可下。
四疾须防死症，临时休得殊差。热多体热瘦如麻，咳嗽面青声哑。走马唇齿肉落，痢疾噤口吁嗟。此般即是死冤家，不可骑骡问马。

麻疹子俗呼麻子  ***************************
疹为热毒属于心，肺与相连毒易侵。咳嗽鼻中清涕出，更加两目泪盈盈。
疹痘皆胎毒所发。焮肿于外者，属少阳三焦相火也，谓之斑；小红而行于皮肤者，属少阴君火也，谓之疹。五脏心肺相连而位乎上，故斑疹之发，惟肺受毒最甚，观其鼻涕出则可征矣。疹子治法，宜清金泻火为主，泻如芩、连、栀子、连翘、大青、玄参之属，清金如石膏、麦冬、牛蒡之类。

冬天多发斑疹治疗须明岁气及人虚实  ***************************
大抵冬温最不祥，民多受热发疮疡。如逢斑疹相传候，急与汤丸预解良。
春温夏暑秋凉冬寒，此四时之正气也。若冬反暖，则阳气发泄太早，至春必发疹痘。虽曰胎毒，未有不由天行而发者。故一时传染，彼此皆出。治此之法，与疫疠同论。
斑疹虽明岁气先，勿轻汗下似伤寒。看人虚实施良剂，莫伐天和损寿元。
大抵痘疹之发，与伤寒相似，必先明其岁气，如时令温暖，以辛凉之药发之；大寒，以辛温之热药发之；时寒时暖，以辛平之药发之，不可误作伤寒，妄施汗下，反伐天和，此之谓也。又要看人虚实，如下腑秘结，热烦太甚者，以酒大黄微利之。吐痢不止，以参归之类补之。或吐痢不止，麻毒未清，则当清其毒而吐痢自止也。毋实实虚虚，损不起，补有馀，夭人性命也。能如此者，谓之良工，岂寻常可能及哉。

麻疹初期鬚发散  ***************************
疹鬚发散在于初，麻喜清凉痘喜温，谁知疹痘不同论，疹苗痘实分轻重，首尾调和用意斟。痘疹皆属于火，大抵疹喜清凉之药，如化斑汤是也；痘多喜温补之药，如调元汤是也。然疹痘皆胎毒，与天行正病相类，其实疹只于发苗之初，但得毒出，则毒便解矣。若痘必待苗而秀，秀而实，脓成而后毒解。所以治疹者，贵慎乎首，治痘者，贵慎乎尾。用意调和，无忝人之司命。
疹毒从来解在初，出形毒解即无忧。腹中胀痛邪犹伏，喘急昏烦命必殂。
疹子只怕一时不得出，所以要先明岁气，要看时令寒热，用前发散解毒之药，但发得汗出则毒尽解。如发汗，不再作前药。外用荽酒煮苎麻，和酒遍身刮之，令其毛孔开，疹毒得发也。如此三四再作，不得汗出，反加腹胀而痛，上喘气急，昏眩闷乱，烦躁不宁者，必死症也。

疹过期不出  ***************************
过期不出毒犹藏，孔闭肤干势可惶，刻限必求斑疹露，麻黄方子是真方。
如疹子淹延不出，毛孔尽闭，皮肤乾燥，毒气忽郁于内，急以麻黄散发之。
过期不出势淹延，毒伏身中发现难。急用透肌体怠慢，岂堪藏肺受熬煎。
升麻（酒炒）　麻黄（蜜酒炒）　人中黄　牛蒡子（炒）　蝉蜕（去足、土、翅）
白水煎服。
发热蒸蒸咳嗽频，涕流鼻孔泪漫睛，面浮满肿双腮赤，此是天行疹毒征。
时行疹子伤寒似，惟疹子咳嗽喷嚏为异矣。但见此候，即是疹子，宜用前解毒之药发散之。

疹发热自汗衄血  ***************************
发热浑身汗最宜，衄流于鼻不须疑，谁知毒向其中解，血汗俱多又在医。
凡痘疹发热自汗出者，毒从汗散，玄府开，疹毒得出也。衄者，毒从衄解，不须□止。若自汗多，此为火迫，急与止之。经曰：夺血者无汗。宜止汗，以黄连汤；止血，以茅花汤。
毒热薰煎汗满身，火邪壅迫血违经。汗宜表毒邪从散，血出荣中毒亦轻。
●黄连汤
黄连　麦门冬　生地黄　黄柏　黄芩　当归　黄耆
水煎去渣，调败蒲扇灰服之。
●茅花汤
当归　茅花　生地　栀子　炒芩
水煎，调百草霜服。

疹发热吐利滞下  ***************************
发热蒸浆吐利并，或时滞下作肠鸣；火邪内迫宜清解，法向时行疹毒寻。
疹毒发热之时，或吐或痢或滞下，皆火邪内迫，上行则吐，下行则泻，又甚则里急后重，而为滞下也。法于疹家求之，不可作吐利滞下而治。吐多以竹茹石膏汤，自利以猪苓汤，滞下以黄芩汤主之。
竹茹石膏陈胃苓，白水煎服吐神灵。
●猪苓汤
猪苓　泽泻　滑石　赤茯苓　甘草　黄连　升麻
白水煎。
●黄芩汤
黄芩　川连　赤芍　生地黄　木通　枳壳　甘草　当归梢　人参
水煎去渣，调天水散服之。初，加酒大黄微下之。

咽喉肿痛  ***************************
火邪拂郁咽喉痛，甘桔牛蒡汤可用。吹喉惟有十宣良，莫犯金针病增重。
疹痘类多咽痛者，毒火郁上熏咽喉，故令咽喉肿而作痛也。不可妄以针去血，宜以甘草牛蒡汤、十宣散主之。
●牛蒡汤
甘草　桔梗　牛蒡子　连翘　升麻
白水煎。
●十宣散
黄连　黄芩　黄柏（各一钱）　苦参（五分）　硼砂（三分）　乳香（一分）　孩儿茶（五分）　玄明粉（三分）　雄黄（五分）　冰片（少许）
为细末。吹喉立效。

发热作渴咳嗽  ***************************
热甚作渴少饮水；解毒生津功莫比，若然纵饮不知休，水蓄于中灾异起。
痘疹发热，未有不渴。多渴时，宜用绿豆、芝麻、炒米汤饮之，不可与凉水。更宜生津解热，人参白虎汤主之。若恣饮冷水，恐生水蓄之症，致水入于肺为咳为喘，宜用葶苈以泄肺中之水。水入于脾，为肿、为胀、为自利；水入于胃，为呕、为哕、为利，宜用猪苓、泽泻以泄脾胃之水。水入于心，为悸、为惊，宜用木通、赤茯苓以泄心下之水。水入于肝，为胁为痛，宜用芜、芎、苍术以泄肝水。水入于肾与膀胱，为小便不利，用车前子、木通以泄膀胱之水。
疹发于心肺受先，口乾咳嗽更心烦。泻心清肺多奇效，治不违时病早安。
●人参白虎汤
石膏　知母　天花粉　乾葛　人参　淡竹叶　粳米
水煎，以米熟为度。

疹出锦纹及白斑黑斑  ***************************
赤斑浑身似锦纹，白斑血少要滋荣；黑斑十死为恶候，解毒消斑用大青。
疹毒之出，浑身如锦纹者，化毒汤主之。色白者，此血不足也，益荣汤主之。
一齐涌出莫惊惶，顷刻浑身朱锦状；似痘出兮随又没，如斑点处却成疮。
●化斑汤
人参　知母　石膏　牛蒡子　连翘　升麻　地骨皮　甘草　淡竹叶　糯米
水煎服，以米熟为度。
●益荣汤
人参　当归（酒洗）　甘草　红花（酒洗）　赤芍　桂（水炒）
白水煎服
●大青汤
玄参　大青　桔梗　人中黄　知母　升麻　石膏　栀子仁　木通
便秘者，加酒蒸大黄。水煎，调火烧人屎服之。

疹出至三四日不收  ***************************
旋出旋收病势轻，连绵不尽势堪惊；化斑解毒令消减，莫使馀邪集病身。
疹子之出，当以六时即收。如子后为阳，午后收；午后为阴，子后收，乃阳生阴□，阴生阳成，造化自然之妙也。凡此旋出旋收者轻。若一出连绵，三四日不收者，此毒火太甚，须用化斑解毒汤，使毒得发于外，里无馀邪，免生后灾也。
疹出即尽得安宁，邪未尽兮气不平；拂拂热烦邪尚炽，频频呕泄毒还蒸。
疹家出没合阴阳，出以温和没以凉；连出不收阳太盛，迟迟间出是阳强。
疹出浑似火烧身，毒邪壅盛急难消；醒风只许皮肤暖，救里常宜便溺调。
●化斑解毒汤
玄参　知母　石膏　人中黄　升麻　大青　牛蒡子　连翘　淡竹叶
如秘结，加大黄。水煎服。

疹初出解散并疠气调染  ***************************
疹毒馀邪最作殃，几曾见此病锒铛。一时疠气得相似，疫疬频催赴比邙。
疹毒之出，贵先发散其毒，则无馀邪之□后灾也。若不知解于初，毒不得泄，停蓄于中，未有不为后殃者。此乃一时疠气之染，彼此相传，但见前有病者，馀邪之发，死而不治，则后之为病者，症既相似，则亦不可复救矣。此言馀邪之为病者，可不慎解于其初也。

疹后馀邪发热疳瘵  ***************************
疹毒流连热不除，浑身似火发毛枯；尪羸渐渐成疳瘵，得遇良工病可苏。
疹子既受其毒不解，邪火拂郁，浑身发热，昼夜不退，发肤枯瘁，渐成疳瘵，以清热除疳丸主之。若不早治，以致睡则扬睛，口鼻气冷，手足厥逆，微微瘛瘲，变为慢惊风，不能救者多矣。
●清热除疳丸
黄连　当归（各二钱）　胆草（一钱五分）　川芎（一钱）　青皮　陈皮（各五分）　使君子肉（一钱五分）　乾蟾头（一钱五分，烧灰）　芦荟（一钱五分）
为末，神麴糊为丸。米汤下。

疹后壮热烦躁搐掣  ***************************
疹毒流连为壮热，烦躁不宁时搐掣；养阴散火责心肝，神爽心凉生可诀。
如浑身壮热，未至羸瘦，但多搐掣，烦躁不宁，此热在心肝二经也，以当归养血汤、黄连安神丸间而服之。
●养血汤
当归　川芎　生地黄　麦冬　木通　甘草　淡竹叶　山栀仁　灯心（引）
便秘，少加大黄。水煎服。
●安神丸
黄连　当归　胆草（各二钱）　石菖蒲（一钱五分）　白茯神（一钱五分）　全蝎（七只）
汤浸蒸饼，杵猪心血为丸，朱砂为衣。灯心草汤送下。

疹后牙疳  ***************************
疹毒流连走马疳，牙龈烂臭食难尝，唇疮聋哑传狐惑，破颊穿喉旦夕亡。
