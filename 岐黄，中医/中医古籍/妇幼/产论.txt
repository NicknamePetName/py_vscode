
序  ***************************
古医之道失传，庸陋之学日兴，渐毒流染，而无复异论矣，伏惟本邦昇平醇化之所向，上自王公大人，下迨士庶人厚生寿安之欲胶固于心，乃侥倖之徒，务味世路，故作老态，呴愉补益，以钩人意，而意相投党，递驿以掩迹，分毁逞己之欲，盖为重糈也，是故生无辇外之闻，外无一书之遗，待与蚊蚋同域，而浮过日月，已然而时乘顺运，身援机路，丰衣蚁食，晏然而甘，瞑于一世也，此风一兴，后游荡亡，赖之徒逐臭慕羶，髡形儒服，妄驰逐声利司命之大任，卒以为弃物之苑囿，不亦哀哉，有志之士，所以长大息也，我先君东洋先生，痛吾技之颓坏，排辟世医，以立古医道矣，余也少小与闻之尚矣，既而闻城南一贯街，贺川子玄翁者，善艰产之术，然其事奇险几乎詖离焉，亡几先君逝矣，余小子嬛嬛在疚，益恐斯道之荒废，因遍交有闻之士，寻绎撮要，以欲建纂修集成之业也，及此时，翁之名益显，遂介以得见，翁为人忠实，任气，初以针术为业，大见推用，会其邻家有横产者，众医束手，主人谋之翁，翁有奇构救之，于焉慨然谓大凡横逆产者，究非药石之所治矣，乃渊虑沉思，益推明其术，而其业大成矣，概其术从古所无，而其所识发，亦拓开由来之陋习，傲然睥睨古今，自以一家树立也，实可谓旷古一人哉，而有贫窭孤寡之疾病，即必匍匐就事，尚且为之施与，必救其急患，即虽贵富舆载之招，有毫发不容于其心，则亢眉不肯顾焉，又见华言巧饰之徒，则焄燎以弄之，亦诟厉以锄其趣操焉，以故人或称之为狂为痴，而能知之者，如子这慕慈母也，此盖与世医之攘攘务味世路，炫售虚技者异，而名声所以藉甚也，近者著其所持论及治法药方四卷，名曰子玄子产论，请序于余，余时应若狭侯之求，赴小滨诊理，旁午不遑笔研，虽然以余与友盟，加有启沃之谊，不可以辞焉，因姑记其梗概，表白其操行，与世医决绝而鸿业所以大成乾，见此书者，攘弃自来之陋弊，荡涤流俗之垢秽，取之左右，以其要于功实之上，则古医道之崇，盖亦可心裨益云。
峕明和乙酉秋八月东都医官平安橘陶书于若狭之客馆。


卷一·孕育  ——————————————————————————————————————————————————————————————————————————————————————————

绪论  ***************************
论曰，妇人受孕，经毕后十日之间，为其候矣，过此已往，后经复动不能作孕也，其免之期，初孕者，满三百日则免，如经产者，二百七十五日，折衷其旬而计之，可以不失其大要焉矣。
始孕三旬则病阻，盖以后经不能行而及期病也，或头微痛，或心中愦焉，或解惰不欲执作，至四十五日若五十日益炽，其大凡其人，脉数，恶寒发热，头痛口渴，呕吐咳逆，上气不食，腹痛下利，耳鸣烦闷，或欲啖咸酸果实，多卧少起，其疑似疫者，当按三部而后决焉。
经毕后七十五日，候孕与否可决，凡孕者，其指头之脉，或倍于寸口，气冲之脉，或倍于寸口，是谓三部之脉。
按三部而不得决者候之腹，右手循鸠尾而拊而下之，至于天枢，左手起自横骨之际，微推而上之，则脐下任脉之经，豚豚然有物起其指下，按之隐然有气力焉者乃娠也，凡按腹者，候之肌肤之间，故其手宜轻，否则胎气逃散，不得见矣，轻而拊下之，而脐下之肌肤碍指焉者乃娠也，凡孕皆在横骨之际，大抵始身过七十五日，则见其大仅如独栗子，但又须兼按气冲乃决之矣。
左腹下为血室，右腹下为委食之府，故如血块腹胀者，率居于左边，而按之或有数块累累焉，偶当任脉者，亦切按之，其物凝然胶结，愈深愈固，可以一按而决矣，凡此所云左右分属之说，虽出于古人，亦躬所实验，数治产妇，事有良然，故按腹右得者，定为燥屎，左得者，定为瘀血，必无不中者，世当以乳头紫黑，卜之妊否，然而殊有不然者，尝见一妇，类孕乳头黯色，又能出汁，而其实血症者，故不可一例也。
妊娠之形类血块腹胀者，不可不审别也，假如四五月不见其经者，当问其经尝多少也，即曰常多者妊娠也，即曰常少者，又当依法按其腹，按后腹形顿小者，是血块病也，假如六七月不见其经者，当按其腹，当神阙有物应其手，而横骨之际，任脉之经，其肤圆软而浑浑然，切之，则动气应其指者妊娠也，或虽于横骨际已毋有而按其腹，又弗觉气力者，然而气冲之脉甚数，及脐下之肤碍指焉者妊娠也，假如八九月不见其经者，当试令其人仰卧，仍不转侧，而直起座，若能之者，是非妊娠也。
凡妇人之腰形必拗曲而其内宏，盖是天设受胎之地，故与男子之腰形峭直，内无容受者不同。
古来论胎孕之状，皆以为，妊娠十月子头向上，及将生则转身而下，顷余又阅红夷所传内景图，亦画胎孕之形，一同其说，乃知传廖诬真，非特汉土也，夫弥月之胎，其大几何，子宫之中，其宽几何，信使回转，理当破裂，岂非大谬惑者与，今唯据实，如法按之，当自知彼非是，大抵五月之后，腹中胎大如瓜，必背面而倒首，其顶当横骨上际而居焉，其胞衣则盖于胎之尻上，而当母鸠尾之下，至临月按之，可得别其体貌而尽矣，古人又谓其缩手足而居者，亦非是也，自其背而探之，其左右足膝，皆张而旁出，则应是其面作箕股或结趺也，如其手膊，则并展其臂而常自依胁旁，则未尝缩手足也，故生子头上耳后横断纹，乃横骨当啮之痕也。
如逆生者，其孕本亦背面而上首，胞衣盖乎儿膏肓之上，故其生遂自足踵而出也，盖古时未知其胚胎之初所已倒错也，而以临产遽变者，妄论耳。
凡妊娠之形，尖上者必逆产，尖下者必顺产，凡所谓顺逆者，并皆以世所常有者谓之顺，反此者谓之逆也，下皆仿此。
凡孪胎一侧于左，而倒首向下，一侧于右，而竖头向上，其生也，左先右后，故后者必逆生，其胞衣各一，是为孪胎正法，其奇者，或骈首向下，共一胞，或双皆上首，共一胞，胞皆大如盘，是为孪孕奇法，独其双逆胎者难达，而死，而罕生者。
凡任脉洼成一道者，孪胎之候。
孪生或男女同孕，或纯男，或纯女，余所识家，每岁孕而孪生，又必一男一女，凡五产皆然，又尝见一妇坐草，视其所下，乃流产之胎，如孕未足七月者，而举体尚冒膜未脱，后三日还产满月之胎，而其子今尚无恙，盖天下无所不有矣。
凡妊娠百二十日，而四肢之形具，未满者但有胞而形圆，譬如独栗子，而白膜包之甚厚，盖尝遇伤产妇堕是物者三，视之其内但有五采，盖三剖皆同云，由是观之，谓人非五行之秀气者，吾不信矣。
有品胎者，余尝见之者二人而已，故其法未详，但其大略，犹如孪胎之法，而其所生之儿，率不可育已。
或问男女之辨，余答曰，不知也，问左男右女之说，曰，非是也，凡孕皆当任而居中，为物所压则左右侧，其右者，儿之头居焉，左者儿之下身居焉。
妊娠禁伸脚而寝者，其意盖恐其卧肆体，则产致横难也，然检汉人古医籍，并亡是说，而虽本邦古名医，亦未闻有此议，则知此言，徒出近时儿女之臆见者，而偶然传承，遂成是陋习者耳，不然其言之害事理者，亦莫甚焉，何者凡孕胎必当任而居中，而今屈脚而寝，则肚体必曲挠内缩，此为其胎难居中矣，且如本邦妇人，又加之以镇带束其上，是制其上而戾其下也，胎欲不欹斜，岂可得乎哉，故今孕妇之动致横产者，率皆夫二者之贻祸，识者不可不力救辨正也。
妊娠禁食川鳞，亦是近来始有此陋习，窃绎其意，盖恶流产而忌之也，夫伤产自由母气不足与物伤其胎而有之，岂川鳞之所能为乎，盖余壮及今年，六十有七岁，其间日治妊娠遇有此辈，必强食之，力为一世除之谬惑，而未尝遇所害也，大抵一切禁忌，未尝非庸惑之流也。
凡产前多房，必产后病蓐劳，是为妊娠之大戒矣。
凡妊娠当忌屡浴，则腠理开而风冷袭焉，凡妊妇之受冷者浴也，其他无所受邪，胎气实于中也。

治法  ***************************
病候曰，经水时下，或不绝，或胎动而水下，或欲坠者，胎失其处，而动经若膀胱也，至甚动经脉，则寒战发热而胎坠。
测法曰，病得之交接，而压其胎。
治法曰，整胎之术主之，宜第一和剂之类。
病候曰，吐血衄血或卒然胸痛者。
测法曰，病得之盛怒，而其气暴逆也。
治法曰，洞当饮主之，兼用童腾饮，吐血甚者别与藕汁。
洞当饮方
柴胡　黄芩　黄连　茯苓　半夏　生姜　青皮（各五分）　甘草（一分）　芍药（一钱）
上九味，以水二合半，煮取一合半服。
童腾饮方
芎藭　黄芩　黄连（各一钱）　大黄（五分）
上以麻沸汤一合渍之，须臾绞去滓顿服。
病候曰，孕妇左腿痛。
测法曰，有瘀血也，数产而后，或病于左，初则不病。
治法曰，产后疗之可也，折冲饮主之。
病候曰，溲黑血。
测法曰，溲黑者肾伤也，溲血者内热也，凡诸血不由户者，不害于孕甚则危。
治法曰，大补汤主之。
大补汤方
黄蓍　人参　白术　茯苓　当归　芎藭　芍药　桂枝（各五分）　乾地黄（一钱）　甘草（一分）
上十味，以水二合半，煮取一合半服。
病候曰，藏躁悲伤者，或善怒者，产后不眩冒则病狂。
治法曰，甘麦大枣汤主之，（方见要略）
病候曰，苦心下逼者。
测法曰，世医率谓，是胎也，余屡验非胎而唯血气上逼者甚多知，如胎绝横骨而上，则往往难救，其得整胎而复者，十仅二三而已。
治法曰，第一和剂汤主之，兼用救痫术按之而止，（术见后）
第一和剂汤方
附子　白术　黄蓍　芍药（各一钱）　当归　乾姜　芎藭　茯苓（各五分）　桂枝（一钱）　甘草（一分）
上十味，以水二合半，煮取一合半服。
病候曰，妊娠下黄汁或如赤豆汁。
测法曰，产门下之者胎死也。
治法曰，第一和剂汤主之，（方见前）
病候曰，妊娠二三月下血块。
治法曰，当剖视之，恐是伤产也，已知伤产，当与折冲饮可也，但下血块者乃知非是伤产也。
折冲饮方
芍药　桃仁　桂枝（各一钱）　红花（半钱）　当归　芎藭　牛膝（各八分）　牡丹皮　延胡索（各五分）　甘草（一分）
上十味，以水二合半，煮取一合半服。
病候曰，妇人每孕，三四月必堕胎。
治法曰，胶艾四物汤主之。
胶艾四物汤方
当归　生地黄（各三钱）　芍药（二钱）　芎藭（一钱五分）　艾叶（三分）　阿胶（二钱）
上六味，以水二合半，煮取一合半服。
病候曰，子痫。
测法曰，其人七情郁结过度，则内火煽盛，热薰大肠，怒掸愤起，上动委食之府，是为子痫，故其病必右。
治法曰，救痫术主之，（术见下）
病候曰，过期不产者。
测法曰，经行不来者久之，而忽又受孕也。
病候曰，心下逼而呕吐者。
治法曰，虎翼饮以伏龙肝汁煎服。
虎翼饮方
半夏（八钱）　茯苓（四钱）　青皮（一钱）　生姜（一钱半）
上四味，以汁二合半，煮取一合半服。
病候曰，妊娠胎动，则足痛而痿。
测法曰，妊娠过食，若物压其胎，则动甚者痛痿，但动未至甚者，至八九月，旋自止矣。
治法曰，整胎术主之，（术见下）
病候日，饮食停滞，或吐或下。
治法曰，吐则虎翼饮，泻则第三和剂汤主之，（虎翼饮方见前）
第三和剂汤方。
白术　黄蓍（各一钱）　乾姜（五分）　芍药（一钱）　桂枝（一钱）　半夏（一钱）　甘草（一分）　茯苓（五分）
上以八味，水二合半，煮取一合半，去滓温服。
病候曰，烦燥口渴浮肿有热而大便秘或麻痹者。
治法曰，龙翔饮主之。
龙翔饮方
麻黄（一钱）　大枣（一钱）　苍术（一钱）　石膏（三钱半）　甘草（一分）　生姜（一钱）
上六味，以水二合半，煮取一合半服。
病候曰，孕而遗精。
测法曰，得之子宫受寒冷也。
治法曰，牡蛎汤主之。
牡蛎汤方
桂枝　泽泻　龙骨　牡蛎（各三钱）　甘草（一分）
上五味㕮咀，以水二合半，煮取一合半服。
病候曰，转胞。
治法曰，玄英汤主之。
玄英汤方（丸则亦名玄英丸）
乾地黄（一钱）　薯蓣（五分）　茯苓（一钱）　山茱萸（三分）　牡丹皮（三分）　泽泻（一钱）　牛膝（八分）　车前子（五分）　桂枝（一钱）　附子（八分）
上十味，以水二合半，煮取一合半服。
病候曰，大便下利。
治法曰，第四和剂汤主之，兼用青阳丸。
第四和剂汤方
附子　白术　黄蓍　芍药（各一钱）　桂枝（一钱）　乾姜　茯苓　半夏（各五分）　甘草（一分）
上九味，以水二合半，煮取一合半服。
青阳丸方
黄柏（熬二两烧二两生二两）
上一味，糊丸，每服一钱匕，一昼夜数服，以大便利黑为度而止。
病候曰，鬼胎血块病。
测法曰，或在脐下之左，或章门边，形类娠六七月者，按之其物似有尖稜矣。
治法曰，折冲饮主之，（方见前）
病候曰，渴病难治。
治法曰，专以天花粉与之，不与他食而愈。
病候曰，妊娠腹满。
测法曰，大便燥结也。
治法曰，朱明丸主之。
朱明丸方
荞麦（一两）　大黄（三两）
上二味，为末糊丸，每服一钱。
病候曰，妊娠腹内觉如钟鸣。
测法曰，大便燥结而气逆也，世盖谓儿哭于腹中者妄矣，夫儿在胎者，其头与手足皆包白膜，安得作声，故其临生也，其膜内破而里浆外迸，乃亦有生尚举体被覆者，而人爪其颔下之膜，而发露其唇，然后儿得一啼，而举体之膜，自破裂而脱，故儿未尝哭于腹内也。
病候曰，右腿痛不可忍，而不能行步者。
测法曰，胎之处偏也。
治法曰，整胎之术主之，但痛者朱明丸主之，（术见后方见前）
病候曰，孕而颠仆者。
治法曰，整胎之术主之。
病候曰，小便涩滞者肿满。
测法曰，得之数浴下身，而浴后温已则塞也。
治法曰，玄英汤主之，（方见前）凡孕妇忌数浴，浴者无久处之，孕至九月，法当断浴，但以热汤濡巾，拭之可也。
病候曰，孕而淋。
测法曰，以浴下身得之。
治法曰，治淋醴主之，兼与玄英丸，（方见前）
作醴方
曲（四合）　白砂糖（一合）
上二味，以水八合，煎如饴状，一昼夜温服。
病候曰，孕妇头晕甚者不治。
病候曰，妊娠五六月伤产者，其痛必自腰间八髎，发而陈疼，而肚下痛甚者是也。
病候曰，热利或水肿病其胎多堕。
病候曰，热病胎死于腹中者，必下血。
病候曰，妊妇遽苦腰间重，若负任者，胎死也。
病候曰，时行病及其佗杂病。
治法曰，皆随症治之，用药勿拘俗戒，凡有其症者，虽毒药无伤，若迟缓不治者，产后三四日必复大发，而不可救矣，产前十日而病愈者，则不再发矣。

治术  ***************************
治术曰，凡子在胎，其顶当横骨上际，而倒竖而居焉，而及九月也，渐陷而其头入于横骨之中，故腹横骨之间按之，而不可容指，则不逾十日而免，故子胎者，日动月下，然后就免矣，若或妊妇为物所触压，或遇他事故，内受惊恐，或饮食过度自动其肠胃，则胎常欹侧闷动，而不横产则子死于腹中矣，故不可不时时按腹，正其所位，位常不失其正，则虽至分娩之时，万无一害矣，其整胎之法，先使产母解带仰卧，消息半时许，医徐用两手就之，初自胸腹按摩起，以次下及右边小腹，凡妊娠已五六月者，其胎大已如瓜，当任脉之经横骨之际而居焉，而左为血室，常蓄气血，右为委食之府，为空虚，故胎动辄易偏右侧，而欹斜甚者，或当得之小腹横骨之际，医既审按，以揣其胎毕，膝头据产母之左胁下，以此为用力之地，双手略提其胎，轻轻用力，推送于任脉下之本位，但孕妇有燥屎者，亦须分理排定，屎者当右傍背小腹之间，重按之，有磊块应手者即是也，须用左手，沿其内边，而指头拨之，以使不蔽其胎，而却从其中间拘其胎，以令内移，不然则并推屎肠，不成其功也，推送之时，用力不可粗暴作之，当须臂头重而指头轻，其右手当亦略带按抚意，务致中正为要矣，已整胎毕，却自小腹拊摩回转向腹前，其中间留瓜迹大而安顿之数十回，乃使产母起坐，医以右肩紧依其胸，而令产母两手紧抱医者之颈，而医以两膝内，挟持其膝，以令产母体无欹侧摇动，而后却用两手指头微用力，挟脊骨循之，自第七八推，而按抑而下，就其按下之势，使指骨节间有声，务以使产母转其志意，向背后为之者一再次，却下用其掌侧骨，紧切相依，仍用力拘勒，自背后腰眼，向小腹之前使相聚，而回转为之者，五六十次，却又用其掌侧骨附产母臀尻，圜转抚摩者数回，至左右两髀而止，凡产母用此法按之者，腹内郁气大开，络脉自理，而所孕之胎，亦自安其位矣，苟能使子母任督常不相离，则胞胎宁固，而临产可以保免于横碍之难矣，大抵子胎，常自有包膜护之，而横骨常亦津液濡润，虽乃用力推送，决无所害伤，请勿以此类而生顾忌之心也，妊娠五六月，每旦作之不懈者，母子肥健，长无殇折之忧，家世弈续，永膺无疆之福矣。
凡救子痫，须急如奉漏沃燋，不则死矣，其状大类癫而发狂瘈瘲者是也，其救法，先使其妇仰卧，而医以右膝膑抵于妇人左腹季肋，以此为其用力之地，却以右手，上推右不容冗，左手下按右章门冗，乃其手下必应有物如巨柱，愤动掀起，用力按之则止矣。


卷二·占房  ——————————————————————————————————————————————————————————————————————————————————————————

绪论  ***************************
论曰，临月先须事审诊，预辨顺逆，凡妊娠之状，以手按之，腹中若有界埒，其上张大，而下狭小者为顺孕，即以手按横骨上，其子头陷在横骨中矣，其下张大，而上狭小者为逆孕，即以手按横骨上，其上际虚疏，可容两指，则知难产也，如其胎偏侧而头入右股者，不治则知横产也。
凡出生之儿，自顶至尾骶长不盈一尺者，必死，纵无灾害复不能育也，如工匠尺准之者八寸。
凡临产之脉，宜浮数弦大，产难脉，亦贵按之而有力者。
世传，欲产之妇脉离经，然此与难经所云，一呼一至曰离经者，义又似各别，馀数验诸临产之妇，其脉形，真可心当离经之目者，数千人中偶得一二人，凡产事极易者，其破浆之后，脉或左右，或左或右，必沉细而滑，其子方免，寸口皆离绝而入于指端，既则复于本位矣，疑乃谓此也。
有痛五七日而免者，其痛日下至腰，或有痛乍起乍止而免者，其疼俄止者，虑子死腹中可也。
临产宜颜色青白，其赤者危。
其生也彼之时也，其岂草根木皮之所能催哉，故世言催生药者妄矣，但临产之妇服药助其血气，则或有是理。
子户既开，浆破血下，浆者包膜中水，其色清冷而黏类鸡子白，盖内气刚逼，而绕压其胎，故包膜中水先所束迫，而并聚于子头顶上，而内气益抟手及产门，则头膜不复堪停积，而自迸裂也，其水或五六度下者，乃膀胱之馀泄，而非膜中之水也。
凡破浆不来，而产者被幕胎也，破浆来不迸者倒产也。
如临产而小便利者，子头不在于横骨中也，非横逆产，则是其子已死于腹中矣，故小便不通者，为子易免产矣，然而死胎亦时有小便不通者，医宜临时审候之也。
凡临产下水不止者，为胎死之候，然医探之，其子头上微有动气，瞤瞤应于其指者，犹为生胎，如死胎则无动气应于指者。
凡痛在腰甚者为正产，如初产妇，痛只在腹，而不下于腰及肛门者，非横逆产，则是其子死于腹中矣。
凡临产子将免，即腰痛已止，而肛门大痛或有挺出者，坐草术详之。
产妇力息及子将免，则重沓而倍至，其声息后倍振大，而产母每俯者为生胎矣，声息后却细微，而产母每仰者为死胎，凡胎死者按腹无气力，而指若将陷矣，诊脉无力而形若将结矣。
腰骨之横而当脐下者，谓之横骨，横骨之馀曲，而下趋迤会于股中者，谓之交骨，其交冲中间相距者，男子三分，妇人五分余，经产者一寸余，是谓会阴交骨之前为阴，交骨之后为肛门，入阴四寸，当肛门之上子宫位焉，子宫长八寸其口常向背后，而横骨之下边正当其口，故及子将免也，子宫转其口而反向，交骨全辟而阴肉皆没，会阴近于上，而穀道后张，故子已出子宫，则其头顶直下，倒竖于会阴而及激转跳脱出产户即免矣，子宫之形大类曲腰匏，而子已落地，则其口捲缩，却退入者四寸余，而复于本位矣。
子头顶未出于子宫者，虽经二日而未死，已出二寸余，难免者必死，为其卷口闭塞其口鼻故也，临产子未免，而胞衣先下者定为其胎已死矣，凡将分娩之时，儿欲生而不生，产母亦力息数至而不可下者，有燥屎塞之也，探之其阴中近肛门，有物坚实如石，而碍其指背，即燥屎也，盖以子头压之，燥屎向前故，其产门胀痛益甚，当急用蜜涂指，入肛门导之，大便得通则辄免矣，平日苦秘结之人，必多有此事，不可不知也。
世之论产，率以谓子转身乃生，而终不知其未尝转身也，是以一切横碍偏倒之产，皆不知求其过于妊娠之初，而一归其罪于产婆之巧拙与用药之迟速，岂非可叹息之甚乎，故如逆产或露一足者，尚或可得救之，而至如横产露手者，乃以元束镇带制之令偏，故其歪斜已甚者，医虽急按之，而或不遽顺直，则儿胎必不得不死，儿胎已死，则母亦不可独得活，但当不得已而剁去之，则或可得救之耳，此吾之所以极叹息也。
产母坐草不可太早，必待其力息重沓，而倍至一两次，而后坐之也，不然则恐令产母体气先倦，而免后失力也，又切不可令产妇努力也。
产母力息既亟阳气全结并聚于上，然后子乃乘其势下挺而生，故初生落地其肌极冷，其色甚白，抚之如水，才举一声，则四体即温，肌色成赤，其愈冷愈健，若未啼其肌已温者，率不逾三日而死。
儿在腹中，肌骨极柔软，盖分娩之际，虽头颅亦压匾而出，及落地则忽然复形，但如世所传落地见风，则暴长者非是也。
儿在腹中顺逆皆背面，及出产户，男子必俯，女子临出必侧戾而转，既落地则仰。
肚带短者一尺，长者三四匝者，然未知其何以也，但世谓妊娠尝颠踬者，而后有此者妄耳，盖，数见免产，其绕颈十七八，岂天下妊妇皆尝颠踬乎，即如杨子建所言碍产者，以今推之，乃亦燥屎塞之尔耳，不然余未见天下有以脐带绊其肩，而为之碍产者也。
盘肠产者，稳婆不知其宜，强令努力，故脱其肠也，其产后肠脱亦强努力，出胞衣故也，其产前肠脱者，以指推之，收诸产门上边令免产焉。

治法  ***************************
病候曰，产妇呕吐不止，气上冲心者不治。
测法曰，子死也。
病候曰，露手而及臂若膊者不治。
测法曰，子必不能免而死。
病候曰，肠脱，若肛脱，若子宫脱。
治法曰，见后。
病候曰，临产不堪腰痛者。
治法见于后坐草术。
病候曰，交骨不开者。
测法曰，子宫能转口，则交骨必无不开之理，其有不开者，以子未临而强令努力，故子横冒子宫而出，令其口反益深也。
病候曰，分娩阴裂者。
测法曰，产婆之误也，凡佐产者，当取诸上边，而不可取诸下边，下边肉脆，子颐骨触之，必无不破，生肌完肤散主之。
生肌完肤散方
大蒜（百钱烧存其性）　轻粉（十一钱）　莽草（五钱阴乾烧之为灰）
上三味，以胡麻油调之，涂其疮上，甚有神效。
病候曰，临产燥屎害于产道者。
治法曰，见于论条，蜜若胶饴辈治之，无则诸膏油皆可也。
病候曰，产不能自免者。
治法曰，先与参附之类，凡产难延日，若胎死见背，若见臂膊之类，必致令产母毙，不可不早时决意而救之也，其法医踞小几令产母安意解带，倚蓐高枕，开股竖膝，脚底撑几而仰卧，医亦展两脚，脚尖承产母之两臂，以其股间，倚产母之两膝，令不外倒，而后施其事焉可也。
病候曰，子已露半身尚不能出者。
测法曰，子腰已下甚大也，又有脚股已下甚大如巨柱者，凡此类多死胎，死则不复能自免，医必当有术救之也，余治产妇，罕见此二种，然数万人仅一二，其产母皆因余救之而得不死，特识于此，以备后案云。
病候曰，临产破浆后，犹下水不止者。
测法曰，子死腹中也，如子虽已死，而不见下水者，子头塞横骨之中也，其母必腹若股髀肿满，凡子已死三日，则其头脑率多自三裂焉。
治法曰，回生术主之。

治术  ***************************
治术曰，夫妊娠之治莫要于临产，而其间救护居十八，而汤药居其二焉，故救护失术则汤药无效矣，然乃今之医，徒论汤药之性而不知讲救护之术，至其产母坐草起居之宜，与生子临盆死生之候，一任之产婆，漫然不加省，即遇其稍危难者，瞠然疑阻，坐视其子母两毙，此岂救患济生者之所为乎，且夫世所有产婆者，并皆孤嫠寡妪之不得已为业者，乃无知之一女子，而徒知涤浴拂拭之事而已，岂足与谋死生决成否哉，故救护之术之于妊娠之治也，不可不讲者明矣，其术五，一曰坐草，二曰抒倒，三曰整横，四曰举孪，五曰回生。
坐草曰，将分娩疼痛者，当使人以手常上下抑按其腰八髎冗以下而为之不休，既而其痛稍下，频欲大便，则令之解衣坐草，其坐法亦宜分开足踵，全出尻外而坐，是时医先坐产妇之前，令其两手凭肩婴项以举体倚任之，而医于是当以右手裹绵衣进自妇股间，以其腕骨抵承妇之尾骶骨，而使坐之，而其左手抱持妇，每阵疼至即以右手昂按迎起，而左手紧抱举上之，已得阵疼一再至，后则当先去其绵衣，以食中两指入阴，探之以候其胎横逆与否，其法当先向肛门而入指头，却转向上探之，是时子宫口尚内敛，儿在其中，而头尚冒膜探之，若濡帛者即膜也，如出宫者，则口已张开，而子亦出顶，虽尚冒膜，指头易探，即未出子宫者，其膜中水浆饱满，欲迸未迸，使产妇腰股痛殆如裂，医当待其张时，爪破之，水泄气达则其痛减半，母气已旺，则出娩益易也，胞水已泄，乃为免产之候，医当自踞小几，以左右膝头，紧挟妇之小腹，使子胎无地欹侧，仍又右手昂按，左手举上，如前法，盖子出子宫，辄已直下，其头顶倒撑产母会阴，而穀道挺出，眼中火出，痛极脉移，则激转跳脱而得出于产户，故世间产妇有因分娩致阴门下裂者，亦以其激转脱出之时，产婆不加意按其肛门之过也，是故右手之昂按之者，尤为坐草之紧要矣，不可不审慎用其意也，其左手举上之法，亦当要每举上，必使产母下肚与医人之肩膊相摩切，微带压推之意。
前法或又用，使产婆在产母背后，按拒其穀道无挺出，医在前两膝挟小腹，用两手撑侧骨，自小腹逼勒起，频频为之，而相凑于神阙上，而候子已及肛门，急使产婆疾以两手指，互编相连，自背后承产妇之下肛，以腹抵当而微举提之，则殊易达生也，但疼痛甚者，唯当用昂按。
其二抒倒曰，探之子宫中，得子足踵者，医先以手推入之，仍使妇倚蓐高枕，开股仰卧，而后重扪其足大指，审知是左是右，得左足者，却更索其右足，得右足者，却索其左足，既齐得之，则以其手中指两股间，而各挟捉其左右足令无所滑脱，而后医自耸其腰，据膝头用力，急引提而拔之，即阴户不伤而得免产矣，如或医未至前子已露足，产婆亦已不能推入之，而至使露膝若股髀者，则不得复索其左右而齐之，盖缓之则产母不胜痛苦，寻必致毙，且其子亦难活者必矣，唯当急以绵衣裹之，而耸腰引提，各从其方拔之如前法，则其一边之脚自随之奋挺而出，急用此法者，子母或俱全，若迟缓不决，或又不知其倒产初不可使转生者也，则必因此事致子母两毙，懊悔无及矣，如又如前法引拔之，而子已系死胎，项骨更拒留于横骨间者，当令妇俯首就地，开股蒲伏，而绵衣裹儿，左手紧捉牵持，而以右手大拇指，不拘是颈是喉，疾扑而下之，左手就势齐时耸腰引拔，即得免产，凡此类并不可使其子沿阴门下边而拔之，必令阴门下裂，当向阴门上边而引拔之，则无所伤裂，所以必用耸腰也，又有探之得子臀尻者，名曰坐产，当推入之，后按腹使其展脚，而后捉拔之，如已死胎，则依回生术救之。
其三整横曰，探子宫中，得手指若子元曲肱，而肘见者，医先以手推入之，仍令妇高枕，而开股仰卧，而后左手入子宫，按拒其所露手指若臂头，而右手就其妇之左边小腹，扪得其胎，用力推上之，务令顺正，则子即正生焉。
其四举孪曰，除双逆外，孪胎皆可得令免产，唯骈首向下者，探之令其头少退者，却在后，而其头少进者，先出焉，其法两手各就妇之小腹，而其应使在后者，自横骨际推而上之，应使先出者，自小腹上推而下之，则易免矣，但其妇亦须高枕仰卧如前法，而其应使后出者之所位就令妇身差带微侧而卧，尤为易得施功也，其孪胎一顺一逆者，亦各照前手法，用之而免焉，如骈首向下者，而胎已死于腹中分行而并下，其头各入两股，急难相凑至者，其法与生胎骈首同。
其五回生曰，凡横产露手，已及臂肘若膊者，不唯其子不可得兔，而母亦必因之致毙，如子未出而死于腹中者亦然，于是有兹一术，有微意难以笔授，虽然余常骤用此，救人之横灾，挽回周全，殆以千数，唯弟子辈亦有一二继之者焉云。


卷三·已娩  ——————————————————————————————————————————————————————————————————————————————————————————

诸论  ***************************
论曰，俗断脐带，必先急系之，以物坠住，盖恐其或上冲也，殊不知胞衣本自无上冲之理也，莫为是拘拘者而可也，又属脐仅留三四寸，断之可也，胞衣小者五寸，大者八寸，孪胎者一尺，又余尝见其坚如石者焉。
胞衣夏月经一日辄糜烂，如冬月者耐二日，但二三日不得下者，虽稍糜烂，尚无甚害，过此则必须用手法下之，不然贻祸不小也矣。
凡胞衣不下，而医为下之者，其按腹之法，但当自其小腹按摩之，而切勿按其前腹，如误按前腹者，则愈按愈缩，而肚带之断余，恐复尽入腹中矣，子既下，而胞衣尚在腹内者，其衣附蒂之处，犹反向上，胞衣依附子宫里，最高处，下之自有法，不知者妄摩其腹，则愈摩愈入，终不能下，此不可不知也。
凡产后三日，必用折冲饮，而无拘诸外症与虚实焉，恶露未尽者，百患立生，危毙可待也，慎之慎之。
肠脱已收后，欲小便者，必须用绵衣抵承而使溺其上也，又宜分开两踵出尻外而坐，不然恐复出也，用第一和剂调理之可也。
产后发血晕者，率以分娩后辄起步，自动其委食之府，而瘀血之气挟之。
上逼心下尔，不为辄起行者，血晕莫发矣，不可不知也。
俗习产后，防风冷甚严，其愚谨者，至有塞隙墐牖者，往往见人家产后，户牖密闭，中多设火炉以烈焰逼蒸，遂使产妇血气逆煽，而致弗救者，不可不以为戒也，产妇唯不可令其下身当风耳，其佗居处饮食，一从其平日而可也。
产后当禁白梅黑豆，盖白梅酸收，恐使恶露难下也，黑豆之性能消药气，恐服汤无效也。
凡产妇分娩后，切无使起步，又切无用产椅，当倚蓐高枕，而右侧卧则新产后，可以保无不虞之忧矣。
难产而医为救免之者，蓐卧半时许，率多振身发热而气急，无惧也，不血晕故振身而气急也，多与参附故发热也。
凡产后用药勿用香窜之剂，以其血弱易夺也，难产而医为救免之者，子已出后，当须候产母气息已定，然后更下其胞衣，恐使母气暴索也。
产后乳汁不出者，必待三十日，而乳出焉，盖旧瘀已尽而新血行也。
产后十四五日，当忌浴，盖新产恶露未尽，血气又虚，而浴则腠理大开，虚邪必袭，至与瘀血热气相搏，则其生祸害决非浅浅也矣，多见人家守俗习陋规，产后六日盐汤浴之，浴后冒衣，令汗大出，由是平稳之产妇，忽变成发狂讝语，若大热发斑等恶症，或遂致虚羸不起之病者，生平所见者，不可胜举矣，故余当治产妇，他一切禁忌，皆无所拘，而独于沐浴，严加禁防者为之也，产后八日当厚被覆下身以热汤濡巾，尽拭去其污痕，毕后又脱上体，别拭之则身得清洁，功与浴同，而贼风无所乘袭矣。
蓐劳有二种，一属虚证，一属瘀血，必十日后发其病，头痛发热而咳，身体无所不恶，其善食而乳出浓汁者为血虚，如瘀血则血气上逆，其人不食少乳。
产后十七八月，法当无经行，而其经将先期者，其乳汁必浓，其七八月偶见者，多房而动其血也。
世医或论血入衣中，张大不能下者妄矣，胞衣虽在腹中，亦必自缩小，不能张大矣，其不能下者，常束镇带制之令然焉，产后亦当必禁带，而使勿用也。

治法  ***************************
病候曰，胞衣未下而血晕者。
测法曰，难治者十居五六。
治法曰，先治血晕，后下其胞衣，但晕发已过二时者死，（禁晕之术见后）
病候曰，产妇不起，则不血晕，而今虽不起，而发血晕者。
测法曰，血热盛而搏也。
治法曰，禁晕之术主之，与以折冲饮，（方见前）
病候曰，产后颠狂。
测法曰，败血上冲也。
治法曰，镇亢丸主之。
镇亢丸方
水银　黑锡　辰砂（各十钱）
上三味，以柳木片搅之，于铁盆中，而以不见星为度，糊丸，先以夜寅刻，分服其半，不已则次日寅刻与之。
病候曰，产后谵语发斑。
测法曰，得之新产未逾七日而浴，浴后大取其汗也。
治法曰，噀冷水于其面，与以洞当饮，渴者加麦门冬栝蒌根，当自清解，如虚者必死，（洞当饮方见前）
病候曰，产后寒战咬牙者。
测法曰，瘀血也。
治法曰，折冲饮主之，（方见前）
病候曰，产后血晕。
测法曰，其面俯如欲眠，而不觉者，元气虚乏也，其仰者血热气与食谷相搏也。
治法曰，禁晕之术主之，虚乏者速禁之则生，如禁迟而数发者难治，（禁晕之术见后）
病候曰，产后崩漏。
测法曰，其人营气不能养血者，而产后起坐故崩下也。
治法曰，遏崩之术主之，（术见后）
病候曰，产后胞衣虽下，而瘀血不下者。
测法曰，血气热而结也。
治法曰，折冲饮主之，（方见前）
病候曰，产后儿枕痛。
测法曰，痛在右腹者，为儿枕痛。
治法曰，产后辄痛者为瘀血，其痛有时起止，若作陈疼者，折冲饮主之。
产后二三日而其痛发者，为大便燥结，问之果信与朱明丸，当令病人右卧。
病候曰，产后胞衣不下，二三日者。
测法曰，妇本虚乏，因产益甚者，则不能下也。
治法曰，误急下之则死，治法先使妇高枕，安卧按脐下，动脉应微弱，且先安其胞，无欲下之，当先频与牛膝附子类，一时许脉觉有力，乃下其胞可也。
病候曰，产后发热烦渴。
测法曰，得之产后数浴下身，浴后受寒冷也。
治法曰，洞当饮主之，（方见前）
病候曰，虚汗不止，若自汗盗汗者。
治法曰，顺血则愈，第三和剂汤类主之。
病候曰，产后遍身痛，有热痛疼痛痒痛者。
测法曰，热者属血，疼者属寒，痒者属气。
治法曰，热者下之，折冲饮主之，疼者温之，第四和剂汤主之，痒者行之。
第三和剂汤主之，（各方见前）
病候曰，产后两胁痛，或腹痛作陈疼者。
测法曰，或大便燥结也，如产后二三日后，大便快通，瘀血亦下而腹痛者，阳脱而虚矣，难治。
病候曰，产后脐下急痛者。
测法曰，气血并虚，难治，又有因恶露凝结者。
病候曰，产后痿躄。
测法曰，得之产后血气未调，强令跪坐产椅也。
治法曰，第七和剂汤主之。
第七和剂汤方。
当归　乾地黄（各一钱）　芍药（一钱）　芎藭（五分）　牛膝　杜仲（各一钱）
上六味，以水二合半，煎取一合半。
病候曰，产后小便不通。
测法曰，其子宫肿因致此者，（其子宫肿者以其艰产受伤故也）
治法曰，泄闭之术主之，玄英折冲之类选用。
病候曰，产后乳少或止。
测法曰，其人本有蓄血也。
治法曰，先用折冲饮下蓄血，后与乳生汤，（折冲饮方见前）
乳生汤方
白术　芍药　当归　芎藭　茯苓　桂枝　杜仲　乳香（各一钱）　甘草（一分）
上九味，以水二合半，煎取一合半。
病候曰，产门不闭。
测法曰，难产气虚，下部失守也。
治法曰，当令敛足仰卧，四五日自复。
病候曰，产后肛门脱而不收者。
治法曰，收肛之术主之，（术见后）
病候曰，产后泄泻者必肿满。
治法曰，第三和剂加猪泽与之，别以青阳丸三两一昼夜服之，（各方见前）
病候曰，产后便闭。
治法曰，朱明丸主之，（方见前）
病候曰，妊妇病水肿者，产后必无血晕，其胸已上有肿者为逆水，腹已下有肿者为下水，逆水分娩必辄死，下水产后发喘急者难治。
病候曰，产后头痛。
测法曰，或脾胃虚，或大便燥结，随症治之。
病候曰，产后怔忡。
测法曰，血气方虚有触惊恐，故病怔忡。
治法曰，八物汤主之。
八物汤方
人参　白术　当归　茯苓　乾地黄　芎藭　芍药（各一钱）　甘草（五分）
上八味，以水二合半，煎取一合半。
病候曰，产后遇经行，发狂者。
测法曰，产后十七八月，法当无经行，而今有之者，是污热煽动而血妄行，故又发狂也。
治法曰，镇亢若三黄加辰砂，有瘀血者折冲饮。
病候曰，产后瘛瘲者，必经七八日而发。
测法曰，病得之强令坐产椅也。
病候曰，产后喘急。
测法曰，或大便结故也，不大便结者死。
治法曰，大便结者，朱明丸主之，（方见前）
病候曰，产后搐搦上窜。
测法曰，血气上逆也。
治法曰，龙翔饮抽刀散类选用。
病候曰，产后中风若伤寒。
测法曰，营卫失调也，又有因瘀血与燥屎者。
治法曰，第四和剂汤或折冲饮朱明丸选用。
病候曰，产后腹满。
测法曰，大便秘结者，其肿先发于腹部也。
治法曰，先用朱明丸，下燥屎后，第四和剂加汤猪泽汤主之，（各方见前）
病候曰，产后不语者，经日自复。

治术  ***************************
治术曰，产后之治，不慎择其宜，则亦百患之所由生也，其术云，一曰钩胞，二曰禁晕，三曰遏崩，四曰纳肠，五曰收宫，六曰复肛。
其一钩胞曰，凡胞衣难下者有二，其一由产妇元气血虚弱，既免子胎，则真气衰惫，不复鼓作，故不能下胞衣也，其一产妇虽本壮实，不幸遇产难，努力极苦，命垂将毙，医为救之，才脱死涂，则神气昏困，体皆委顿，不足复振，而不能下胞衣也，凡遇此类，当先审诊其脉，脉微细者，次未得下之，手足厥冷者亦然，当与之以参附之类，脉已复，手足温则下之，若误急下之则必死，但其下之之术，颇极神奥，而非笔墨之所能尽，故此不能录也，虽然世间产妇，以胞衣不下，遂致危毙者，十常居四五，苟非识此术，岂足专治产妇，而回之末路哉，于戏余欲传之，而如此非笔墨之所能尽者何幸有神解者，请留意是言，而无使湮微焉，是吾所望后来之君子者尔。
其二禁晕曰，产妇发昏晕者，亦有三，其一其人气血俱虚，产后大气已转，成亢炎之势，因挟肠胃污秽而上升，胃脘为之塞闭不通，因昏沉不省人事者，是大危之证，其头必俯，如是者术能止晕，而不能禁死矣，其一血室素蓄郁热，其为气甚剽疾，而遇新产腹内大空，邪因乘其虚，而与食谷并搏，上逼心胸，故发运眩，如是者过二时而不治，则大势已成，不得复救矣，其三产妇素壮实，善食而分娩之后，误信庸医谬守陋故欲其跪坐于产椅之中，而强令之兴身就其处，因此起步，肠胃动摇，筋脉相牵，因致血气扰起，与食谷相搏，坚结如石，遂作跳动上下，近胃口则发闷眩也，如是晕则可手到即止焉，当先为设之卧蓐，多卷衣被而作之，令上高而下渐低置枕焉，医扪循产妇，其腹心下必有物如覆杯，甚坚如石，跳动以应其手，此时有镇带则宜先解去之，乃以右手外廉骨，用力按住其物，以左手据其妇右胁下，为抵当之地，而右手仍逐渐用力，推迫使之归复右边小腹委食之本位，其晕必立止，止当抽去其产椅前板，令产妇不动其上，而引出产椅底板，然后人徐与掖其坐而迁之卧蓐上，令产妇仍竖右膝而倾颓，仍右侧而就枕卧，则血晕之症必不再发矣。
其三遏崩曰，产后暴崩，其发无时，或胞衣下后辄暴下，或产后四五十日，乃至一年后忽崩漏，其状皆里血暴泄如泻，不急遏其路，则必皆立死，其遏路之法，凡遇暴下，当投著而起，急趋坐其右侧傍住之，急使其伸脚而以右足股间，束勒其妇之腰已下，使其产户紧闭不通，而无少放松，仍急浇独参汤，因令高枕而右侧卧，尚可得救之，若小迟缓，则不可复救矣，故人家有产妇者，切勿用产椅，偶有此症，以其四周有墙板，难急施此法也，又新产后必当即倚蓐而侧卧，可以无此暴崩之患也，其四纳肠曰，凡盘肠而后娩，若产后则肠脱之类，并皆无不由产婆误之，强令努力也，其纳之之法，医先坐其妇右边，仍令妇举两臂，婴医者之项后，展开两股，以身拥悬而坐，医左手抱持其背，右手捱产门，聚束其肠，置之掬上，仍自振体以起作其身，候其妇之因此俱起而头仰腰伸，背反腹张之时，以右手一送，即时得敛去，如其积年不能收，已藁黑乾涸者，以麻纟系托之，即经日自落下，亦无所伤，此亦不可不知也。
其五敛宫曰，产后子宫突出不敛者，其敛之之法，或用纳肠之法，亦得敛去，如未得敛去者，医却竖左膝而坐，左膝髀抵之腰后，左手臂羕妇之背，使其去婴项之手，作伸足而仰卧，亦候其背反腹张之时，右手捱产门推之一送，即时得敛去，子宫突出，世或曰阴门突出者，非也。
其六复肛曰，妇人素患脱肛产后大出，疼痛不敛者，令妇人面壁柱，其鼻尖与胸前骨，脚指头之所当，上下均齐，以抵切其壁柱而直立，如产妇不能直立，则使人推扶其背，医自背后双手按臀肉，包所脱之肛肉，以此徐徐揉收之，一盏顷乃敛，此法甚妙。


卷四  ——————————————————————————————————————————————————————————————————————————————————————————

产椅论  ***************************
我邦近世，妇人大产之后必用产椅，椅制不一，而大抵皆后面有倚，左右有墙，而前小横板及底面皆可抽换，产妇已下胞衣，则椅中周围先置叠被，板墙上亦皆覆以绵被，而后使妇人自起步就椅中，而其坐必令端然跪坐，始产七昼夜，又不许睡而俯首，于是代设看视相守达旦，少有偏侧，叱令改之，一七日而始才免此苦楚矣，而今俗上自天子后妃，下达士庶妻妾，皆莫不甘受是严责，而倖免乎斯苦者，山野海滨樵妇渔姑之属耳，然余考汉人医治产后者，其将调法，或止言须臾上床，宜仰卧不宜侧卧，宜竖膝未可伸足，高倚床头之类，而未尝闻其有产椅之制也，又尝求之本邦旧俗，虽书传散佚不可详考，而尝阅空穗语，载某姬产后三日辄起，而人劝使之卧寝之事，则其书虽寓言，当时无产椅者可征焉，意其盖起于晚近苟且之制，久之渐渍，人不觉其害也，椅之害产后者大抵有八，产后腹内大空，恶露淤蓄，热气尤盛，一有起身必动胃府之积聚，与热气极搏因以跳动，移触任脉，则虽健妇必发血晕，今将起就产椅因必成此症，其害一也，新产所恐者，崩漏脱血，率由跪坐不卧，而急发此症，而产椅必当跪坐，其害二也，脱血急救或可挽回，而坐产椅者，则四面墙板为之扞格，难得施展，往往稽迟致不可救，其害三也，虚羸尫弱之妇，产后营血大虚，强使跪坐，气血留涩，筋脉不仁，其因为痿躄者往往有之，其害四也，新产防其睡俯首甚严，是劳力后尚不使安神就寝也，欲血气不耗消岂可得乎，此必是他日血痨不起之基矣，其害五也，不得安神就寝，则血气数躁，必因致经脉留热恶露难下，其害六也，产妇必穀道挺出，今跪坐则难得敛去，瘀热因流淫，决成脱肛痔漏，其害七也，一用产椅则必用看守之人，令终夜忍睡而相视，则食药之类必易致不谨，其害八也，有此八害而世不知议其可废者何乎，曰，因循而已，苟且而已，往往因以致人家妇女无病而毙，岂不可哀之甚邪，盖余少时在田间见产妇，皆能娩后二日辄能起行，与平日无异也，及来京师则见贵贱产妇，皆非经七八日，则不能行步矣，因知并皆产椅之所害也，尔后每治产妇，必力绌其产椅，唯高枕蓐卧而已，故虽闺阁娇养之质，次日则已可行数里，而横难困极之馀，必亦莫致疲弊而易起矣，人往往谓我奇术，而非术之奇也，实不用产椅故耳，故今特著此论敢告一世，幸有能者为审利害，益为明论，他日或见人家有产椅者，请皆毁拆燔灭之而无使贻是祸于横目之间，是予所望后来济世者。

镇带论  ***************************
本邦妇人妊娠五月，必以绵线作带束于胸下，曰，以镇胎气使不上冲也，盖方今此风乃已遍于四方遐陬，相传昔神功皇后征三韩时，方有身而被铠，铠不能合，因作此带束之，既凯旋而诞应神天皇，竟无菑害，昇平富乐，镇带之制创起于此，而后世妇人钦慕而仿云，然余自少壮学医，多治妊妇，见其受镇带之害者尤甚也，因窃疑以为神圣所传之道岂固若斯乎，考之国史帝记莫言此带者，而独于元永宠姬怀孕之事，始见著带之文，及阅东鉴载源大将军夫人，妊娠五月其诸臣进带，其仪节甚详，即知镇带之说虽本附会亦自中古矣，后又阅明医陈朝阶奚囊便方，其中有用软绢帛缠腹之法，则知彼亦有与我镇带意相类者矣，然余以所见，彼并皆庸俗之论耳，夫天地以至仁为其德，以生生为其化矣，试观竹之生于宇下者，拔地数寸，必自屈曲生节，预避其宇以达焉，是可心观天地好生之德焉矣，又试观盘石之底土蓄草根者，其石不移则虽万年不发动，及一转石也勃焉萌动焉，是又可以察天地发生之机焉矣，见故天地发生之机，未尝动于其不可之地矣，天地至仁之德，未尝有不择其地而行之以反害其生矣，产育之事乃发生之大端，其理亦何异之有，母气既可任产育，故已自能孕其生，则虽微护防而无异故者决矣，是故禽兽草木胎孕含苞，未尝假夫镇带之施设也，今谓人不与此同者惑之甚也，是故镇带之设亦所谓混沌之凿也耳，且儿胎既倒首居中，又决无其气上逆之理，而今循庸俗之陋习不察其非，强用镇带则彼包膜恶血盖于儿胎臀尻，而正当母胸前者常为此带所紧缚，积久底著滞结成症，乃临产不患胞带难下，即产后或发崩漏，若血痨之危症矣，且虽在其怀孕之时，带常紧缚其肚，则母身每动胎不能副其运转之变，是乃制其上而戾其下也，欲子胎之不歪侧岂可得乎，子胎一侧则百祸之大本起于此矣，然则镇带不唯无其益，而反有其害，岂可不深惧哉，是故余常见用此带者，必谕以其故务去其带，而以免踏危机者居十之九矣，但以其习俗已久而虽可咛告戒闻者率信疑相半，及见其功效者，乃始豁然矣，嗟乎天下殷乎盛矣，我躯眇乎小矣，一生之所能救者几何人哉，谁能继予论，以遍告之天下之民百世之后者，则请以予之绪言，更助其理之畅茂也，盖曰譬如树艺者已植已培已浇已安之后，人须弃之如忘者，则其木之茁长者挺然而直且美矣，若或日从而撼其树，叩其根，矫其技，摘其叶，则其不尫然而瘦僵然而枯者几希矣，夫产育之理亦何异于此矣，是故凡物类夫矫摘之意者，皆夺其肥腴而速其僵枯之为也耳，则不啻一镇带云。


附录  ——————————————————————————————————————————————————————————————————————————————————————————

子玄子治验四十八则  ***************************
子玄先生以方术特善治产妇，擅名于京师者已三十年，都人士庶迎请恳治岁以万数，其间神效奇勋岂可胜记哉，兹请诸门人所尝札记仅抄其一二颇存概略者，庶论言实行足以相征发焉云尔，门人山胁格识。
一妇初产甚难，寻孕七月，时下血，恐复不育也，乃请子诊，子问其所以朝夕，曰，未尝弛镇带，寝则绳约颈膝，子曰，是所以动其血也，欲得我治则皆反乎是，其姑同坐而色疑阻，子因谢去，既已其血下日多，其邻有知子，日夜更劝令殷请，于是子复往，则刀断其绳带弃之，其明日而血止，遂育。
一妇产后晕，招子至则旁坐一医，子心欲去其镇带，因问之带何出，曰，某书，曰，可去乎，曰，不可，子因谓曰，请居亦知去之可矣，晕既止，医遂逃。
一妇产后右脚缩者八寸，三年复孕，惧而迎子，子谓曰，欲我治则无带与椅矣，且免后忍大痛则令足复长，子去，其族甚劝之曰，必不妄也，遂治，其免也已下胞，而子到令去其带，左侧卧而为按蹻，及八日脚伸者六寸有半矣。
一富室妻产后晕不止，子闻急趋之，医舆先至者三人，既见子色皆倨，坐列火炉十枚，以醋浇炭呼大噪，子曰，晕曙达子夜不可粥者危矣，公等何坐视之无计乎，且何徒用是臭为，皆应曰，即止之君功也，子诺而入，去镇而按则止矣，去椅而蓐则食矣，出欲语则已逃矣。
一妇产后，子宫脱长尺许大如柱，有一坐婆以为双胎，引而出之者又五寸许，三日不入，子往辄为入之，以其无所痛也，次日能起步矣。
一妇产后血迷，皆忘其昆弟，独识其母，与以折冲饮十日而复。
有人迎子治其妇，子至其门闻其呻吟声曰，是必横产也，手足见乎，夫答曰手已及膊者三日，子曰，然则儿已死矣，为出之，其妇得全。
一妇产后发狂，子诊之，脐下左方有块大如瓜，与以折冲饮，又作镇亢丸服之，七日而愈。
一妇每小解，物大如臂而色藁黑出于阴下，子曰，是产后肠脱不复耳，用麻线系托而堕。
一妇产后胞衣已下，有物如指长可一尺，家人怪问之于子，子云，必是子膜遗也，试开之当展而大乃是也，及引出之果如其言，凡子膜广率一尺。
一妇临月呕吐不止，请子为之且托以坐草，子先与以伏龙肝汁而不复呕，因论曰，治已晚矣，临月之病，产后四五日，必剧发难以救矣，使吾治其产也，请不知其他也，及八日而娩，其后四日果发呕不止而死。
一妇人产后阴脱，医以矾石汤洗之而坚，子曰，是不可救，纵能复之凝固已甚，必大痛而死，而以其家人强请强为收之，然终不得融解而次日死，格所素识，一妇产后十五日，晡食罢起更衣，还入室而卒昏倒，右瘛左瘲而搐掉不止，医与以人参汤益甚，余与子往，子为按蹻，俄静而鼾寐，作虎翼饮与之，则醒而起坐，子因又命余作正方第一剂，临归嘱之其家人曰，涌痰尚盛，夜半应吐，吐则与虎翼饮，已则复与此汤，已归，夜半果吐，家人如其言，后十四五日而愈。
一妇孕八月，指头肿大，出血不绝，子曰，便结而热，因动络脉，络脉大伤则出血不绝，与以折冲饮而愈。
一妇子痫愈后五日，因卒倒折前齿，遂成不语，既娩，犹不能言，引子治之，先与以折冲饮尽其恶露三日，更与正方第三之剂，出入二旬而能言语。
一妇产后十五日，阴中忽生一小肉柱，左右相连，小便分飞，不可坐桶，以指撼之，唯觉两边之挛急耳，子诲以麻线系托其中，三日而断，五日而愈。
一贵人宠姬，产后病腹中大急数十年，已又小便闭，诸药无效，因延子治之，子云，是血瘕梗于便道也，其根既结未可遽治，今且治其便闭而可也，因请姬前坐溺器，教诸侍从其背后两手捧其腴而举起，便即时大通如泻，于是以佗不急患也，谢子罢。
一妇临产，儿露臂不缩八日，而妄见谵语，四肢厥冷，脉细微，子往，为出其儿，且度遽下其胞则死矣，徐徐下之，乃得不死矣。
一妇临产甚艰，儿遂死，子往为出之，其儿右足偏大如柱。
一妇艰产，探之得儿头，斜冒子宫而出于横骨下，子谢是不可救，遂死。
一妇艰产，探之得儿之背，子云，儿已死，为出之，其母因得不死。
一妇艰产，儿腰已下不能出也，子曰，儿死矣，且其腰偏大，故不出耳，为出之，亦得不死。
一妇艰产三日，子曰胎臭甚，子已死于腹中矣，其头颅必已三折骨理然也，及出之果如其言。
一妇年四十有二，产后百日余，通身肿满，二便俱塞，医不能料，子作龙翔加芩连饮服之，数剂而愈，后复孕及五月，复病肿，其姑耄而嚣，日骂之曰，孕而病不如无孕而死，子笑解之曰，妪休怒，五日之后勿药矣，乃与前方兼朱明丸，五日而症全退，姑驩谢曰，苟如此虽岁育可也。
一妇年三十有二，始孕，患大便涩结，产后三日适闻主母丧，痛哭，已经宿眼眶突肿者寸许，脉浮而数，子曰，此火症也，乃用熊胆黄蘖辰砂，水浸洗其眼数次，眶始敛，后尚出脓二年而瘥。
一妇因倒产儿颐拒于交骨，免甚艰，产后便道不通者三十日，子曰，此胞宫遏肠也，不治自安，后果自复。
一妇三孕，皆不能育，寻孕十月，迎子诊之，子诊其腹曰，是䐃在左腹下，故常害其胎使不育也，虽然使余治可无伤，乃日往其家，为之按蹻，既免，子因又谓其妇曰，夫䐃者每孕而肥，今而不治，恐后有孕至于命也，然而欲治之则痛且甚，恐中而废如何，其姑与妇皆闻其言，始大惧，誓忍痛而治，乃与折冲饮，其夕果大痛不可忍，比明下一物，视之大二寸许，剖之理如鳅肉，其外白膜包之，然以其自分裂而下，而其馀尚在腹中，因又劝之益服前汤，及其日晡乃下其半，次后竟举二子矣。
一妇孕七月，清穀下利，烦渴又甚，饮水日二三升，子诊之脉沉细，与以加泽泻第三和剂兼用青阳丸曰，大便色黑则下利自止，既如其言。
一妇临产，儿手足交见，子曰，是双胎皆已死也，为出之，果如其言。
一妇产后八日，大便燥结，竟成半身不遂，子与加羌活当归正方第三之剂，十四五日全愈。
一富商妻年三十，怀孕九月患里急后重，既免呕大发，瘀滞不下四日，迎子，子至则众医在产室，子独在后堂未入，闻其呕声，谓人曰，此败血攻肝之声也，不急止之则难活矣，少顷主人见谢曰，产妇羞不欲见生面人，强之恐血气逆上，请先生莫怪，子因问众医用参邪，答曰，用已四两，子大息曰，噫汝妇死医手矣，尚羞人邪，因谢去，其明日而妇死。
一妇已娩四日，浴后忽发热，遍身生紫斑，其家急遣人迎子，子因问曰，无斑成赤而脉已细邪，其人无作讝与，答曰，皆未也，然则尚可救矣，因急为趋其家，以口含冷水数噀其体，妇发寒战甚，热退斑没，次日全瘥。
一妇年十七，已嫁始孕，因归产于父母家，家农而富，居在田间，妇已产一日发热时作讝语，因急迓子，子已往，则其产室颇深，而游障之间对设曲屏风，凡三折而后入其室，室中昼张镫，会天寒置火炉五枚，妇坐产椅被覆周围，裁见其头，子已诊毕，因笑谓其人曰，妇本不病，父母爱护太过，而因致此症耳，且女幼而惯田野，今虽新产岂可郁屈如此乎，于是尽命开室户而火炉及镫屏皆彻焉，扶妇去椅而寝之蓐上，与以正方第八剂，尽三贴而全愈。
一妇临产九日不能免，已而鼻尖与手足指二节皆黑，医多与人参无效，于是喘绝二日而迎子，请曰，愿令分娩后葬焉，子曰，脉虽微尚存矣，此阳气不运死血聚耳，实未死矣，因为出其胎更作正方第一剂，药粥兼进，一时许脉复，乃复为下胞衣，次后十二日尚时发血晕，子旦夕视之遂愈，但瘥后其黑处皆坠去。
一妇子痫日发三五次，剧则二十次，至为右瘛，子诊之曰，病得之交接压其胎，即为按蹻而止，不复发。
一妇产后一岁许，卒然崩漏昏倒，其家迎子，未至，有一医与以三黄汤，而两脉竟绝，后至，则其家人皆已环之泣哭，而子视其承泣色尚赤，子意其尚可救也，试以指推之，承泣血色尚动，因又循其腹脐下独热大如碗，即徐为之易其席而改寝焉，急作正方第六剂饮之，少之大吐，因复与以独参汤，而尚欲吐，乃更作虎翼饮与之，于是始静稍能语，后十四五日调理之而全愈。
一妇初产肠脱，寻而孕，其肠数出，已而及产后遂大脱，其物大如盘而灰黑色，水浆实中而甚坚，子为纳之，三日而能起步矣。
一妇临产，燥屎梗于产道不得出，子命坐婆急以膏涂手，探肛门扪而出之，已娩后以绵蘸膏纳之肛门，三日其痛全已。
一妇孕，子为治其产，已娩而蓐，子欲使卧，而其家不肯，因姑令跪坐，而血山卒崩，子急救之，已不及矣，子每悔之曰，时不强使卧也。
一妇怀孕九月，患右足挛急，有一外科傅以膏益甚，子为按蹻立愈。
一妇产后六日，子固戒其浴，而其家不肯，至晡窃浴之，夜半发热紫斑遍体，且讝语，始大惊迎子，子至见之，怒曰，自招其毙，非吾所知也，且此必不可救，至明则必死，因谢去，其明日死。
一妇产后腹满如水肿状，脐下时痛，医皆以为瘀血，频与以破血之剂，益甚，子曰，是肠痈也，针之则脓血激射出三升余，因作第三和剂加土茯苓饮之，且针且药十五日而愈。
一富商妇年四十三，始孕已八月患水肿，子治之，与以正方第三剂加猪苓泽泻而愈，其弥月有一坐婆诊妇，而语家人曰，夫人年长，往病水肿时，医又治用峻剂，故今其胎已死，吾恐分娩之失夫人也，家人闻之惊惕，相哭注，适子往到其家，按蹻其妇，众因相诉以其故，子闻之，因召其家人之尝乳者，为引其手扪妇之孕，且问曰，汝尝知孕矣，是儿臂也，死胎亦动若是邪，于是家人疑者皆释，后四日而娩，母子毕皆无恙矣。
一医家女妊身七月，夫家来在其家，一日朝梳发后，卒然闷倒，其家急迎子而子至，为之按蹻则醒，因设卧蓐使女寝，既且归，戒其家曰，必无使之起坐则必复发，而其家人心疑子之言，且恐有痰血也，归后使起坐，则果复闷倒，然初以其所背而不敢迎，频灌以参连，晡至夜半殊无效应，卒不得已，复遣人迎子，子闻料其背言也，恶之不肯往，其家人惶急往来，且谢且求，子遂不得已而诣其家，复为按蹻则亦醒，因复更命就蓐而卧焉，子因问其女曰，腹无气痛否，女曰，有之矣，子曰，然吾知之矣，明日夜半必当半产，乃复戒其家曰，必无使之起坐，如犹有背产后复发，则虽扁仓难以救矣，其家始惧不敢复为，于是晕遂止，而明日夜半果半产矣。
一妇产后二十日，患肩胁掣痛，为之不能食，子诊之，脉数甚，因问曰，左右痛孰甚，妇答曰，右甚于左，子曰，然则腰亦痛乎，妇曰，腰痛则自产后有之，每卧起甚艰，子乃按蹻，腹痛顿止，因与朱明丸百粒，以龙腾饮夜半下之，且曰，明日巳刻大便得通矣，妇从其言服之，明巳刻果下燥屎，而掣痛顿除，子曰，左甚者难治。
一倡未齓，有一恶少，强与交，其女未感而孕，子闻曰，女气不感，男精独结，其或男，既产，果如其言。
一妇产后胞衣不下，有一妇人科，十日治之，而其术方穷，适其族劝迎子，子往则其医在焉，子因与论曰，胞久不出恐其已烂，不急下之寻必致死，医素忌其能，抗言曰，三世之医亦有所传已，君不必独善也，子因谢去，其明日妇果死。
一女已约嫁数日，忽腹胀乳出，夫家疑其奸，责其父母，其女亦日夜忧欲自死，子为诊而决之曰，是处子也，因与以折冲饮三日经行，而腹胀顿已，先生近江彦根三浦氏之族也，父讳长富，家世禄仕于侯藩，长富取妾而生先生，年七岁，以其庶子出之，养于外家，既孤，其家遂请为己子，而教以稼穑之事，先生则少而厌农，遂去客京师，而其幼时本尝学针砭按蹻，颇通其微，及其客京师，因复益治汤剂之方，学甚励苦，居数年，适其邻居有一妇，临产儿露手膊而将死，先生因视而闵之，乃归为构思其治之术，其夕得之，明日遂往以救之，妇得不死，于是益为其术，大治产妇日数百人，凡世医所难，先生无不治，治皆无不全矣，而竟以此显名京师，兹述产论，时年六十有七云。
