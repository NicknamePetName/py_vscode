
序  ***************************
嘉靖庚寅冬，有非时之暖，痘灾盛行，而死者过半，予甚悯焉！于是探索群书，见有论治痘疮者，纂为一编，以备仓卒易为检阅，免致临病而荒忙失措也。世之治痘者，多宗钱氏之论，或用陈氏之方，二家互有得失，罔获万全。予心若有所未慊者，而既获睹浙之桂岩魏先生《博爱心鉴》，其论一本于太极，其治皆出于特见，诚哉度越乎前人而超迈乎等夷者也！予昔之所未慊者，兹皆豁然而慊于心矣！何其幸哉！所论痘疮皆由于淫火之毒，只此一语，便见其造理之真到也。盖男女交感，罔不纵情恣欲而扇动五藏厥阳之火。五藏之精血，已自孕有火毒于焉，施化以成男女之形，则儿之五藏百骸非火毒所潜伏。火与元气不容两立，殆必待时而发耳。所以多感异气而发者，淫欲之火亦异气也。以异感异，譬犹火就燥、水就湿，同类相召，宁弗应乎？予今所辑，以诸家所论列之于前，而以魏君之说辩之于后，庶得以为全书，而凡诸说之同异，得失亦皆瞭然，不复为其所惑矣！书成，因名之曰《痘治理辨》。刊梨广布，嘉与四方共之，按法施治，庶或免死于非命也，岂忍私之于一家云？
嘉靖辛卯十一月长至日新安祁门汪机省之序

题石山痘治理辨  ***************************
治小儿方书，余阅之多矣。独治痘疮者，卒欲一得焉未也。友人陈惟宜时游石山先生门，因过之，而以先生所纂曰《痘治理辨》者以示余，且曰：将梓以广其传。余披再三，其前列诸家说，而以浙之桂岩魏先生之说辨之于后。撮观桂岩之说所谓小儿痘疮皆原男女淫毒所蒸者，实独见邃理之言。石山先生蚤以文学名，而于百家诸书日不释手，以求其至理所在，宜其有取于桂岩之说与其方而旨哉。斯《辨》无复辨也。时患小儿痘疮者，诚于先生之所取者而效法焉，吾以天下以痘为殇者寡矣。且梓以广其传，亦庶乎夫子少怀之意也。宜题诸首。时。
时嘉靖甲午六月念六日邑人辉山胡希绍书


正文  ——————————————————————————————————————————————————————————————————————————————————————————

原痘  ***************************
魏氏曰：痘者，豆也，象其形而名之也。顺其形则顺，逆其形则逆，以见前人命名之义有在矣。盖痘之为证，根于精血之初，而成于淫火之后。男女交媾，无欲不行，无火不动。欲因火生，火因欲炽，精行血就，何莫而非火之所为？且二五妙合，精血鎔治，而成藏府、皮毛、筋骨之形。夫形既成，而火即以中乎众体，无象无臭，人可得而测耶？毒中必发，特俟其时耳。俟时而发，必假气血，故痘毒非气弗领，非血弗载。使气不盛，则何能逐其毒；血不荣，则何能任其毒？气血领载之功不前，又乌乎能解？又若痘有稀稠，乃受火有浅深，而其吉凶生死亦皆于此焉分。或遇天行时气击动而发者，盖天地之沴气与人身之遗毒，同一橐钥，相感而动，如水流湿、火就燥、云从龙、风从虎之义，而又人之真气与客气不容并立故也。予常愍其克害生灵，非天之设，非火之罪，诚父母之过也，明者鉴之。

预防痘疹  ***************************
或遇天气温热，恐发痘疹，用犀角、玳瑁二味磨汁服，或用茜草煎汁与消之。未发者令内消；已发者亦能解利，使毒气不致太盛。
冬月应寒而反温暖，前人推度，至春阳气发生，与冬之伏热相搏，必生痘疹。故于冬月见儿头发竖直，饮食似减，此伏热之兆，便宜预服油剂或升麻汤、三豆饮子、消毒饮子以防之。又云：或有伏热痘疹未出，四肢微热，饮食似减，或时额多微热，宜服生油剂最佳。
《外台》方云：时行温暖，便服油剂。
一法：七八月间，收葫芦蔓，连根留置。十二月三十夜，取蔓丝煎汤浴儿，终身不发痘疹。
一法：取丝瓜近蒂三寸，连皮子烧灰存性，为末，砂糖拌，干吃，入朱砂末尤妙。预服之，多者令少，重者令轻。
一说：用朱砂太早，恐疮入目。
辨曰：人传有药预投儿，服则终身不出痘疹，岂理也哉？痘中于有生之初，寂然不动，感而遂通，此得人身之大造化也。人有三佰六十五骨，应期变蒸诸骨十有三次，五藏六府始能濬通；脉络行运气血于身。其蒸热之时，藏府无不振动；变易之际，经络无不疏通。又或有伤寒、风热而泄六阳等汗，诸疮、痈肿、丹毒，一身之间无不发泄。其痘毒尚不能解，又何药可以解此毒耶？虽东垣救苦散亦何益于是哉！

痘疹当辟恶气  ***************************
仲景云：痘疹未生之间，宜辟恶气。著人守门，勿令外人说房，恐有触犯其中。纵得安者，亦必瘢痕。经年黑色，宜烧乳香，最辟诸恶气。盖荣卫遇香则行，遇臭则止故也。腋下狐臭气、房中淫液气、远行劳汗气、沟粪浊恶气、妇人经候气、诸血腥臭气、硫黄蚊烟气、吹灭灯烛气、误烧头发气、柴烟鱼骨气、葱蒜韭薤气、煎炒油烟气、醉酒荤腥气，麝香臊秽气，（射酒儿吃发出，儿闻疮畜入。）已上皆不可犯，令儿变动，盖亲历验也。或曰：田舍小儿犯之，都无变动者。
痘疹正出之时，必资穀气以养其内，谨避风寒以护其外。若乳哺亏少，邪气侵袭，为患不浅。能食童子，毋令失饥过饱、触冒秽污，房中多挂胡荽，以酒喷之，烧苍术、乳檀、降香，使荣卫得香运行甚速，无疮烂成片、变黑陷伏、臭烂刮痛闷乱之患。
辨曰：世有生人香臭、经水、邪祟而犯之说，甚为不经。但所禁者，煎煿炒油烟，恐伤咽喉，致有不安，然亦无害耳。医不解理，强以辛燥恶毒发泄中气之剂投之，痘必随起随陷，治者见之不悟己非，反言触犯，呜呼！愚哉！予治痘不使内虚，故恒无变易之患，是虽触冒，庸何伤哉？
又有避风寒、常温暖之说，此实得治痘之要旨。如痘发之际，不拘四时，要得和暖如春，使其气血调畅，毒可自释。慎勿以野处船居者为比，彼则自小风寒经炼，略加遮蔽，则亦和暖矣。

诸热失治变为疮疹  ***************************
凡伤寒、伤风、伤食、风热等症，均是热也。医者虑热不解，将为痘疹，早为防备，乃良工也。（预防随其虚实，或汗，或下，或解毒也。）且如发热如疟状，热作有时者，潮热；发热倍能饮食，唇红面赤，大小便秘，胁下有汗者，风热；面赤，鼻流清涕，手足烦躁，自汗恶风，左额有青筋纹者，伤风热；手足指微冷，面青色惨，耳鼻冷，恶寒无汗，烦躁，左额有青纹者，伤寒热；眼胞肿，右额有青筋，头热，壮热胸满，不食腹胀者，食积热；额正中发际有青纹，下至眉心，手掌心有汗，面青红，独处不安，时发惊悕，手络微动似惊惕者，惊热；发热多渴，渴则泻者，疳热；发热，唇上下汗出，唇中间起一白泡，及耳阴皆冷者，变蒸热；变蒸之中，偶有时行寒疫者，则耳与阴反热，此异气热也；发热而皮肤或赤色，热痛时时惊叫者，丹热；发热目闭，面色赤者，胎热。
且此诸症皆热也。热毒蕴于肌中，失于治疗，皆可变为痘疹。故伤寒失治，则有胃烂发班；冬温失治，则有温毒发班。由此而知，痘疹发热之初，若能疏散，则不致热郁而成痘疹矣。
痘疹发热则耳冷、鼽冷、咳嗽，又兼五藏见痘为异也。痘疹为内实而生热毒，由儿在母腹中所受，非若内虚而感外寒之比。盖古方论云风热伤胎，生儿口禁；风冷伤胎，生儿躽啼。纳污则为血癖，胎弱则为诸痫，积惊而夜啼，蕴热而班毒。以此观之，子之痘疹在母腹中蕴热毒也，非若一岁中有异气及暴时疫之比。
痘疹多随天气而蒸出，缘儿在母腹中，食秽而成蕴热，却能随天气非时之暖而蒸出。如冬月应寒而反热，谓之冬温，亦有随春气暄暖而出者，有因他病发热而蒸出者，此皆发热于外，所蕴热毒随之出于肌中为痘疹。医者不能防备，见其热而攻其热，殊不知因他病蒸发，而其中有疮疹痘存焉。方书云：疮疹与他症相似，疑似之间，宜升麻汤；及已发结痂疕，亦宜服解利之药；正患疮疹并禀受怯弱者，皆不宜用，可用独圣散、荆芥散、安班散。红子汤、快班散、如圣散、调中散、犀角汤、化毒汤、紫草木通汤、牛蒡散、红绵散、消毒散、控心散、夺命散、黄耆散皆可选用。
五太尉因坠秋千发惊搐，医以发热治之不愈。钱曰：本急惊，后生大热，当先下其热，以大黄丸。兹乃用玉露散、惺惺丸加牛黄、脑麝解之，不愈，至三日肌肤尚热。钱曰：更二日不愈，必发痘疹，盖热不能出也。他医初用发散二三，引热入表，表热而痘生。其初惊时，当用利惊丸下之，而与发散，乃逆也。后二日果痘出，以必胜散治之，七日而愈。（惊邪亦异气也。）
辨曰：痘必感天之乖戾然后而发，而解如磁石引针、琥珀拾芥，以其性类之相感。若或以磁石感芥，琥珀应针，则不能矣。痘之解，必假其气血，气血弱而不能制毒，又必籍药物气味补益匡扶之力，非谓药能解是毒也。
又曰：痘毒之火，实阴阳相亢而中。与天之沴气，（如冬暖、夏寒，乃阴阳之偏气。痘亦中阴阳之偏气。）同其轨辙，莫不因时感动而发。犹镜之取火，镜中火虽在焉，使无日之晶光相射，则何能发也？是故治痘之要，必须加治于气血。然气在内而外不及，则血载毒出为外剥；气在外而内不续，则血载毒入为内攻。即阳道虚，阴泩从之；阴道虚，阳泩从之之义。非保元汤姜补气血之过，则不能施其功妙，故用人参以固元，内实则能续卫气之不足；黄耆以补表，外实则能益其元气于有馀，而又以桂制其血。血在内，引而出之则气从内入；血在外，引而入之则气从外出。而参耆非桂之逐血引导则不能树其功，桂亦非甘草平和气血则不能绪其条理，虽则随其土地所宜，以他药攻之，终不能出乎四品君臣之要剂也。
钱氏曰：十太尉病痘疹。其父曰，疹未出，属何藏府？钱曰，胎在腹六十日已成形，食母秽液入儿五藏；食至十月，满儿胃脘；至生之时，口有不洁，产母以手拭净，则无疾病。俗以寅连汁压下脐粪及涎秽，此亦母之不洁，馀气入藏中。本先因微寒入（因外感微寒，激内之秽热。）而成，疮疹未出，五藏皆见病症。内一藏受秽多者乃出疮疹。初欲病时，先呵欠顿闷，（肝。）时发惊搐，（心。）手足冷，乍凉乍热，多睡，（脾。）面颊燥；咳嗽喷嚏，（肺。）此五藏症见也，惟肾无候，以在府下不能食秽故也。凡疮疹，乃五藏毒，若出归一症，则汗水泡、肺脓泡、心班、脾疹，惟肾不食秽毒而无。疮毒黑者属肾，由不慎风冷而不饱内虚也，用抱龙丸数服而愈。以其别无他候，故未发出则见五藏症也，已出则归一藏矣。
小儿初生，口中恶血，以棉裹指拭之。儿吞恶血，在胸膈者吐，以甘草；恶血入腹中，利以黄连绿豆粉。
《千金》论云：小儿初生，灌生地黄汁数蚬壳而下黑粪，则无痘疹矣。此皆防微杜渐以疏利为良也，何尝拘于临发热时而后利之耶？
辩曰：前人谓痘出之由，言小儿初生时口含胎血，嚥下至于肾经，以致如此。予谓：儿在胞中，气团于内，血护于外，内外坚固，风气不通，惟脐带中随母呼吸，而水穀之气窨入儿腹，即胞浆是也，以此长养儿体。如血走漏，其胎不成，或有堕胎者，此则损伤胎血故也。及至降生，根蒂脱于左肾，母气始离而授于子气，即从丹田涌出，儿之口鼻郁闷，不禁头于体，故从下踊跃而出也，岂有儿含胎血之理？间有降生之际，母血太盛，灌入口鼻者有之。纵使胎血灌入口鼻而嚥下，肠胃开乳之后，亦必从大便而出矣，又岂有进入肾经之事乎？且肾有二：一为肾，一为命门，皆繫于筋之尽处、权骨两傍，初无门路通肾。况血本有形之馀物，亦母形之馀，何由含儿之口嚥下入肾，藏畜至一岁及六七岁而后始发为毒？且初生儿未经变蒸，一块气血，天一生水，故始生三十二日一变生癸，又三十二日一变生壬，凡六十四日气血始通，表里配合，足少阴、太阳二经始能用事，其胎血又岂能久留于腹，传入于肾经哉？诚为不通之说。
又曰：淫者，欲之溢也；火者，欲之极也。夫自男女交媾，恣情肆欲，火炽淫生，纵其烈炽，火毒已遗于精血间矣！精血成孕，藏府、皮毛、筋骨，要皆此火之突然，宁不因时随势而发？故曰：痘之所在，皆淫火之所在也。（又曰男女一阴一阳，各尽其道，乃得乾坤之理而成其孕，则不失天地生物之节，岂有淫火于骨肉哉？岂由食母之秽液哉？又岂药之所能潜消哉？）男子阳盛，淫火起于气；女子阴盛，淫火动于血。气盛而稠者，阳毒也；血盛而稠者，阴毒也。阳毒易治，阴毒难理。于此可见，淫火遗患之不细矣！
钱氏曰：疮疹乃五藏毒。若出归一证，则肝水泡、肺脓泡、心班、脾疹，惟肾不食秽毒而无疮毒。
寅卯辰时潮热，属肝，当出水泡。（肝之液为泪，泪出如水，其色微青而小。）巳午未时潮热，属心，当出班疮。（色赤而小，以心主血。）申酉戌时潮热，属肺，当出脓泡。（肺之液为涕，涕浊如脓，其色微白而大。）亥子丑时潮热，当出疹子。（色赤黄而淡，以脾裹血。）独肾无疮。
辨曰：痘毒出于五藏，而非独一藏。前人言五藏各主一色，斯言谬矣！然五色固有之，而又不载各藏，治法但用辛热解毒发散之剂，若此不过攻毒动气之术耳！痘果可以如此一例治之哉？须察形色之浅深，辨邪正之善恶，治必固真气以胜其毒，斯为可也。予曾试验无失。如此者，岂有颠沛之理哉？
机按：水泡，今俗谓之水疥。脓泡，今俗谓之脓疥。疹者，今俗谓之胎麻。每儿常发三、五次，必待痘后乃止。班者，如蚊蚤所啮红痕也，亦有发丹熛者。此皆儿所常患也。若痘，则始出皆血泡，血泡变脓泡，浓泡结痂疕而愈。未尝见其备见四症，而后归于一症也。
钱氏曰：疮疹初欲出时，五藏皆见病证，先呵欠顿闷，肝也；时发惊搐，心也；手足冷，多睡，乍凉乍热，脾也；面赤、痰嗽、喷嚏，肺也；惟肾在下，不受秽浊，独无其症。肾之平候，耳与尻（尾骶骨。）俱冷也。耳、尻属肾、属水，又居脐下，若疮黑陷，耳、尻反热，乃变坏归肾，其症为逆。
辨曰：痘出则各经俱动，岂有肾不相干？钱氏、陈氏所论变黑归肾，此皆过于理也。使能究之，又何致血载毒逆经而出之理？此以保元汤加芎、桂补提其气，气旺则诸毒自发，黑者亦将转而为黄，此乃王道之大也！于尝留心于此，屡试屡验，世医不明其理，竟用峻利致使气血愈亏，反因治而难救矣！
钱氏曰：一大王疮疹，钱留抱龙丸三服，又招李医以药下之，其疹稠密。钱见惊曰，若非转下，则为逆病。（恐是原无大热，不应疹出稠密，若因转下，则脾胃气虚，不能运行其热，故热郁而疹发稠密也。）王曰，李已下之。钱曰，疮疹始出，未有他症，不可下也，但用平和药，频与乳食，勿伤风冷可也。如疮疹三日不出，或出不快已，则微发之；（指身热不退兼疹不出言。）微发不出，即加药；（如升麻葛根汤发之，不出，即用分两加重。）加药不退，即大发之。（加药身热不退，再用麻黄、黄芩等而大发之。）如大发后，身凉脉平无症者，乃疮本稀，不可更发也。有大热，则当利小便；（大发之后，尚有大热，则利小便。）小热者，当解毒。若出快，勿发勿下，止用抱龙丸治之。疮痂若起，能食者，大黄丸下之，（指热尚在言。）一二行即止。今先下一日，疮疹未能出尽而稠密甚，则难治也。纵得安，其病有三：一疥，二痈，三目赤。经三日黑陷，钱曰：幸不发寒而病未困也。遂用百祥丸，以牛李膏为助，各一大服，至五日疮复红活，七日而愈。盖黑者归肾也，肾旺胜脾，土不剋水，故脾虚寒战，（肾旺也。）则难治。所用百祥丸以泻膀胱之府，府若不实，藏自不盛也。不泻肾者，肾主虚不受泻，故二服不效，则加寒而死。
机按：黑陷，初由误下所致。后复用下法者，正如伤寒下早，邪入于府，复用下法之类也。

痘症与伤寒相似  ***************************
大抵痘之初症，与伤寒相似。发热烦躁、脸赤唇红、身痛头疼、乍寒乍热、喷嚏、呵欠、痰涎，伤寒症候类有之。（此痘疹常候也。）或窜眼、惊搐、噤牙，如风之状，或口舌、咽喉、腹痛，或烦躁、狂闷、昏睡，或自汗，或下利，或发热，或不发热。（此常候之中又兼有此症。）
朱氏曰：痘疹症状虽与伤寒相似，痘疹治法实与伤寒不同。伤寒所传，从表入里；痘疹所发，从里出表。盖毒根于里，若下之，则内气一虚，毒不能出而返入焉，由是土不胜水，黑陷者有之。毒发于表，若汗之，则荣卫一虚，重令开泄，转增疮烂，由是风邪乘间，变症者有之。汗下二说，古人深戒。
伤寒与疮热相混，头疼，发热恶寒，鼻流清涕，左额有青紫纹者，感寒也。盖感寒在表，寒极生热，热则疮疹随出。若不去其寒，则疮疹不能出，故表症身热而喘，宜微汗和解之。里症腹胀，大便秘，小便赤，宜微利之。烦躁渴甚者，但利其小便，胸满食不下者，宜吐之。皆是去感寒伏热邪气也。但用药不可令太过，太过于表，则为班烂口伤烂赤；过于下，则为痞闷，为内陷，为下脓血。缘有疮疹随出，故用药非感寒之比。
凡觉身热，症似伤寒，若未经痘疹，疑似未明，且先与惺惺散或人参羌活散。一说：未发、已发，并与参苏饮为当。痘疮始作，身热似伤寒，口与耳少冷，脚冷，或腹痛者，知是痘矣，当大便秘，腮颊赤。若大便自利，面青，手足冷，宜温之。若藏府如常或秘者，可用蝉蜕散、桦皮汤、发灰饮、兔肉酱、兔毛煎汤浴之。
痘疹初觉似伤寒，面与四肢俱赤，壮热头疼，腰背痛，足冷，眼睛或黄或赤，脉多洪数，绝大不定，大便秘，小便赤，虽是痘疹未攻皮毛穴出者，可服疏利毒气之药。若痘疮已结皮毛穴间，微微自出，即不可疏利也。

伤风、伤寒变为痘疹，是汗下失时之过  ***************************
辨曰：痘之发，必动于血，血动必犯气位而热生矣，是气血有碍百脉而然也。夫血载毒奔行气分而出，斯毒有定位，人身之经络亦必由此而虚耗错乱矣。盖经络者，乃气血之道路也，故见影后六日，气血向外传府，痘必七日发足。又六日，气血向内传藏，痘必七日归结。为因藏府受伤，脉络自然清理，非谓痘之能传于经也。痘亦借气血传足之馀润而发而解，何哉？传府气血从外生，气亦向外，痘至七日而发；传藏气血从内生，气乃归服，痘至十四日而敛，此其天地消长之道也。或痘出毒盛，气血弱而不能济其危，将何以实其虚耗哉？故经络无传，儿之生命不保七日。内传外，外不足则内攻而死。又七日传外，足则传内，内不足则外剥而死。于此足以见气血亏而不能胜其所胜，痘之传变如此，慎不可作伤寒治。先贤谓痘症似伤寒，必有所在，后之医者，为此而误多矣，盖以不明似之义也。

治痘疹汗下宜忌  ***************************
〔首尾俱不可下〕
首尾俱不可下及温暖盖覆，不令通风，皆前人所论。其曰：首不可下者，为班未见于表，下则邪气不得伸越，此脉症有表而无里，故禁首不可下也。尾不可下者，为班毒已见于外，内无根蒂，大便不实，无一切里症，下之则班气逆陷，故禁尾不可下也。覆盖不令通风，以其班未出，或身表冷而恶寒，或天令寒而霜冷，故令盖覆。若班已出，身热天暄何必盖覆？
大抵前人之言，随时应变，以其所可者言之，后人不知其义，故持常而不知变也。噫！首尾俱不可下者，以其始终藏府元无凝滞也，若有一切里症及大便结者，安得不下？温暖盖覆，以其发在冬时也，若发在夏，班虽未出，亦不用于此矣。
〔可下〕
班点未出，内外热盛，毒在藏府，宜微下之。又曰：痘疮出定，大便不通，脓汁不干，亦可下之。由此观之，当下者，在病之始未出之前及已结痂疕之后，不可于正出之时下之也。
机按：后条痘出太盛，喘促腹满，小便赤，手足心并腋下有汗，或乱言妄语，大便不通，宜小承气汤。是正出之时，亦有下者。
热盛痘疮未见，乃可疏利，是痘未形见，间毒在藏府，宜预下之。
痘已出足，而结脓窠，尚有热症见者，当利大小便，此恐里有馀毒未尽，因而生疾故也。
〔疏利与转下不同〕
痘疮属血热，转下属穀气。盖班毒未出，则宜疏散热毒，导引快利，使无壅遏，何尝以转下为法？况疏利与转下大异。疏利者，如三豆饮子油剂、生地黄茜根紫草汤、升麻汤之类，此皆用于痘疹未发之前也。转下之法，因疮疹外热，藏府受热，内外皆热，遂令正患痘疹之中，大便秘，里急后重，小便赤涩，腹满而喘，渴饮水浆，手掌心并腋下汗出，谵语妄言，能食，不结痂疕，此是胃中谷气、痘疹热毒蒸蕴之甚，方可令大便调过一二次，使里无壅遏之患而已。然亦不可过利，使内虚而疮陷下也。
班未出前，内有热症，可下者则下之。若班已出及结痂疕之后，或毒气在藏，则宣利之；毒气在肌肤，则疏散之。二者须适其宜也。
〔不可下〕
大便数日不通，热蓄血聚，壅遏不行。热必增剧，不得已则下之。大便既如常，有大热症者，但利其小便，则虽热亦不能为害矣。
大便濡泄用下药而愈者，百中无一。虽或有之，是食积或冷热不和互相为害，但半补半利，去其食积，分其冷热，此非正下者也。
〔已下不宜再下〕
疮疹未见，已曾利之。今疮疹始出，则内无壅滞，纵有亦已轻矣。若有热者，但解毒则热亦庶几焉，再利是重虚也，五藏不可再伤。
〔小便清不可下〕
此无里热也。大便坚、小便数，不可用承气汤，是津液已行于小便，但用麻仁脾约丸可也。大便硬、小便少者，未可攻，此津液当还入胃中，大便自利也。阳明病，自汗出，或发汗、小便自利者，不可下，此表里皆亡津液也。
古人治病，未有不从饮食、大小便自外而知里也。
〔首尾不可汗下〕
痘疹症候虽与伤寒相似，治法实与伤寒不同。伤寒从表入里，痘疮从里出表。盖毒根于里，若下之，则内气一虚，毒不能出，变黑归肾，身寒耳骫反热，眼合肚胀，其痘黑陷者有之。（黑陷不特因下，或脾土本虚，不能胜水，故用百祥丸以泄其水。）毒发于表，若汗之，则荣卫一虚，重令开泄，转增疮烂，由是风邪乘间，变症者有之。汗下二说，古人深戒。
表实当汗，里实当下，要当随时应变。察其儿之勇怯，观其胃之虚实，审其大小便之通秘，宜汗则汗，宜下则下。当汗不汗，则表热不解，而疮有难出陷伏之患；当下不下，则内热不除，而疮有变黑归肾之厄。故汗下二法，须当详审。
〔可汗〕
痘疹未出，发热之初，非微汗，则表不解。其症令人身热头痛、鼻塞、咽喉不利、咳嗽、目赤、毛焦、皮肤紧而脉数，此皆热极为疮疹，虽顺而毒亦不轻，宜微汗解散，则痘出亦轻，如水解散、控心散、麻黄汤等主之。如班已出，切勿用此，有用发散，随汗为白珠子。有出小红点，亦由汗而毒气随散，不可不知。痘疮发热身疼，是时行寒热，所感未能解也，宜麻黄汤、水解散以解肌，汗出寒热自已，疮疹无阻。
〔不可汗〕
痘稀不可表，但看所蕴热毒之微盛耳。且痘出虽少，以足心有者为出齐，不可表也。出齐而成血泡，或结脓泡，或水泡，或至痂疕者，皆不可表也。若本稀而强表之，则为班烂，为倒靥，为虚脱，为中寒，为虚热。
按：此言结脓窠及结痂疕之时，皆不宜汗。别条又谓正患痘疹，遇暴寒所折，肤腠闭密，寒气结聚，以致脓窠不结痂疕者；或遇暑气大作，与疮热并遏，以致脓窠不结者，若清便自调，知其在表不在里，当微发散如升麻葛根汤、参苏饮之类。是结脓窠之时，亦有用表散者，惟当视其症之可汗不可汗，不可以结脓窠痂疕为拘也。
〔大小二便不可不通〕
凡治痘疹，大小二便不可不通。一或闭焉，则肠胃壅塞，脉络凝滞，毒气无从而发泄，眼闭声哑，肌肉黧黑，不旋踵而告变矣。或小儿气实烦躁、热炽、大便秘结，与犀角地黄汤或人参败毒散。又紫草饮，多服亦能利之。大便秘结，内烦外热者，小柴胡加枳壳最当，或少与四顺清凉饮。
一说大便不通，少与大黄，尤宜仔细斟酌用之。有大便自利，所下黄黑，则毒气已减，不必多与汤剂，或少与化毒汤，不用亦可。
〔大便不通非一症〕
所下大结实如慄块者，风秘也。烦躁引饮，大便秘，小便赤，手掌心、腋下有汗者，热秘也。呕吐清水，不能食，面青而瘦者，冷秘也。久病不能乳食，腹不胀，不里急后重，日夜不大便者，虚秘也。
〔婴儿有疾服药，但与乳母服之为要法〕
婴儿有疾服药，但与乳母服之为要法。药必流入于乳，令儿饮之，免其慓悍毒烈熏蒸藏府。察其病中能食，不大便后重，手掌心、腋下有汗，当令大便如常；或心热啼哭，小便不通，心神不安，当利其小便。但将此药与乳母服之，是亦婴儿服之也。

痘疹发热  ***************************
小儿有病发热，日数稍久，便当预防为疮疹。盖热不解，而热毒运于肌中，变为痘疹故也。
方其发热之初，急须表散，使毒气出府，则成细疹矣，要在一昼夜热退为佳。若不表散，毒气入藏，则成痘矣，如伤寒失于解表，热郁而发班毒是也。非微汗，则表不解，乃痘疮未出、表热郁实之时也；非微利，则里不解，在红点未见、里热郁实之时也。若于痘疮正出未收之际妄汗，则成班烂；妄下，则成陷伏矣。
大热未见红点，胃热潮作，气粗腹胀，大小便秘，烦渴谵语，脉沉滑而数，此里热大盛，宜微下之，则内无壅滞，痘将自出。
热甚，与升麻葛根汤、人参败毒散。葛根、紫苏皆解肌药。
才觉伤风身热，未明是疮不是疮，便宜发散，用升麻汤。大热、面赤、气粗或大小便利，此里无热，乃表热未解，宜发散之。
壮热日夜不退者，剧。痘疹未见，能食者，升麻汤。粪结燥渴者，四物汤合升麻汤加紫草或石膏。不能食，大小便如常，补中益气汤。
身热炽盛，则痘出愈难，乃血气为热壅闭，毒气弥盛故也。大便闭、小便如血，此里热实也。身上破裂，或生痈疱，此表毒盛也。皆由不善解利之过。宜小柴胡加生地黄、犀角地黄汤，重者四顺饮，选而用之。
凡热不可骤遏，但轻解之。（如升麻、葛根、紫苏之类。）若无热，则又不能发。用药发疮，当以渐热，数日疮疹不出，诚可虑也。欲大发之，惧其疮本稀，而成班烂、成倒靥；不发，又无以散毒热，故钱氏论始以微发之，微发之不出即加药，加药不出则大发之，大发之后或出不多，或无疮疹，脉息和平，则疮疹本稀，不可更发。此皆用药有渐，可谓善医者也。热气冲心，谵语妄言，宜朱砂、参、苓之类。蒸于肝，则搐搦，状如惊痫，宜防风、羌活、天麻、金蝎、南星之类。蒸于脾，则腹胀、渴水、目肿、大便秘，宜枳壳、橘、曲、山栀、地黄之类。蒸于肺，则喘急、渴水、咳嗽、鼻乾，宜桑白皮、马兜铃、半夏之类。毒气归肾，黑靥倒入者，急用猪尾膏、活血散。热而实者，身热，大便秘，小便赤涩，脉洪数，或沉大滑数，烦躁闷乱，痰壅，喜居冷处，手足心热，手心、腋下有汗，吐利而渴，口气热，咽燥口乾，喘粗气急，目睛黄赤，睡中惊悸，谵语昏甚，咳嗽痰盛，面赤头痛，狂渴汗出，燥渴引饮，身热腹胀，气促，手足冷，咽膈壅塞，喉咙肿痛，治宜清热解毒。
冷而虚者，壮热不渴，面青目白，睛不黄赤，懒倦昏睡，大小便利，恶冷，吐泻，乳食不进或不化，腹胀，自汗，精神慢，气冷，此宜甘温之剂。
身热脉迟　脉数为热，脉迟为寒，此最验也。数热属府，迟寒属藏。今疮在表属府，而外发热脉反迟，属藏而为寒，是脉不应病，阳病而得阴脉也。宜温之，以活血散、当归散、人齿散之类。若藏寒下利脉迟者，宜甘草乾姜汤、豆乳散之类。其脉迟者，是胃气虚冷、荣卫不足故也。
一人年十七，发热而昏倦甚，脉大似数，与参、耆、归、术、陈皮大料浓煎。饮二十贴，痘出。又二十贴，脓泡成，身无全肤。或欲用陈氏本方。予曰：但虚无寒。又与前方，至六十贴而安。至正甲申正月春暖，邑间痘疫率用陈氏方，死者百馀。虽曰天数，吾恐人事亦或未之尽也。
辨曰：如初热时，或微或盛，三二日身凉，见痘作三四次而出，又尖红光泽，饮食如常，此其顺也。顺者不烦，治而自愈。初热时，或惊悸不宁，或作寒热，或吐泻，或腹痛甚者，迷乱不省人事，或闷乱喘急，或连热齐出，色不光润，此其逆也。逆者，实则解散，虚则补益。如气得其圆，血得其附，鲜明润泽，虽密可治。（此言逆中或有气员血附，尚可治也。）使其气也不员，血也不附，紫泡黑陷者，虽稀不治。（此言逆中更兼紫泡黑陷，决不治。）治是者岂可忽诸！
升麻汤方云未发、已发皆可服。夫未发之意，为末见红点之前可服也，已发之意，为已结痂疕之后可服也。今人执以已发、未发皆可服，曾不知禀气厚者则庶几，禀气薄者为害不浅，遂迟速失度，致于陷伏者多矣！何谓禀气厚？能食，唇红颊赤，渴水，睡中谵语，或时啼哭，又遇天气暄热，易生痘疹，逐时以少药疏利心肺，使热毒皆散，纵有痘疹亦轻矣。何谓禀气怯？内无蕴热，虽天气暄热，尚面青、大小便如常无热者，则不可轻用。　又云未能辨认，间可服之。是未见班点之前服之，能消诸蕴热，而解毒于未然，令内消也。班点已见而服之，反使寒弱出迟，为寒中，为陷伏，所禀弱者最为大害。
丹溪曰：但见红点，便忌升麻葛根汤，恐发得表虚也。玳瑁汤，治未出内消、已出解利并出得太盛者最良。朱砂膏，治痘已出、未出皆可服，多者可减、少者可无，朱砂为末，蜜水调服。
辨曰：有已出、未出之际，投以朱砂，言能解是毒也。噫！砂非独用之物，性能镇心气而下行，大泄元气。心乃气血之主，俾心气不振，荣卫势弱，痘必变而失色。予多见蹈此难而不救，又非服食误俗之可比，则何有解毒致稀之说哉？世用寒凉者不足语其治也，用温热者庶乎近理。钱、陈之下，皆不得其门而入，乌足与语治法之肯綮欤？
机按：痘之发热，必观小儿勇怯，若形色苍实，大便闭涩，饮食能进，表实无汗或大热昼夜不解，烦躁，脉促喘满者，宜升麻葛根汤，微汗以解之。若大便二三日不通，则利大便；小便赤涩，则利小便。若形色怯弱，大小便通利，饮食少进，或表虚自汗而大热昼夜不解者，又宜从补中益气汤消息，或仿丹溪前例以解其虚热。大便不利，或四物合四君子，多加紫草；小便不利，或四君子、四物合导赤散，庶免妄汗、妄下之失。
辨曰：痘之寒热，多主于内虚，何则未出一二日间而发者为实？此气血与毒火相攻，气血旺而不受邪触故也。已发之后（指痘发后。）而发者，（指发热也。）则为虚矣。发于毒盛者，为邪胜；（指二三日间。）发于毒少者，为虚极；（指痘出后。）发于结痂之后者，为馀毒。或用毒药太过，元气虚损者，为大逆。或七日前后而独热者，为痘蒸气血，气血与毒俱盛之过也。（此当专抑其毒。或和解汤，或清凉饮。）或十四日后而独热者，亦为馀毒，易治。又有七日前后而毒寒者，为气血损而独火内郁，亦毒盛之过也，难治。（此当专补气血，如保元汤之类。）凡治此者，实则发散，以清其气道；虚则补益，以固其真元。实以升麻、和解二汤主之，虚以保元或加桂主之。虚不可骤用大热、大寒之剂，亦不可发散太过，诚恐真元一损，无复有可回之理矣！予治痘用药，纵则纵，固则固，不使气血少伤，纵毒入门，如穀神响应之速也！
又曰：夫痘之毒，非热不能发；痘之出，非热不能损。惟气血二者之间得乎中道，斯为美矣。苟有当热而反不热者，有不当热而反热者，是皆逆之道也。当热者，毒未出之前，宜大热以逐其毒，非热何能达表？当热反不热者，毒未出之际，惟只头温足冷则不能尽发其毒，致毒反攻其内。此皆气血盛衰之使然也。不当热者，毒既出，宜表里和平，长养气血，以助毒成浆也。反热者，毒始出，热盛则气血煎熬，往来不宁，不能拘收其毒，毒无出路，甚则气泄血失之患，皆即此而立见矣。何以知其热之盛也？（指毒始出，热盛。）但观气粗面赤，耳⿰鼻丸反热，耳骫之间平时冷处，今皆热者，是其症也。然毒未出之不热，与毒既出而大热，治宜俱以保元汤加桂，助气血以逐其毒。（此治反不然者。）前实以升麻汤，虚以和解汤，（此治反大热者。）以意加减，调平气血，尚何功之不收哉？

痘出日数  ***************************
发热二日三日，方见微微欲出，如粟米、如豌豆大，似水珠，光泽明净者极佳。
四日五日，痘出大小不等，根窠红，光泽明净者轻。如稠密，或泄泻、或顶陷、或灰白者重。
六日七日，痘疮肥红光泽者轻，如身温气促，口乾腹胀，足指冷者重。
八日九日，痘疮长足，肥满苍蜡者轻，如寒战闷乱，腹胀烦渴，气急咬牙者至重。
十日十一日，痘疮当靥，痘痂欲结而愈也。
前人谓小儿虚实不等，不可拘以日数。有热三日而成班，六七日而生班者，至十馀日而生班者。但足上有班为出齐，出齐之后长成血泡，血泡七日当结脓窠。苟或血泡之中尚有红班点相夹而生，则又不可拘以日数，待其皆作血泡为齐。血泡七日结脓窠，此乃荣卫调和，内外无诸感冒，方能如期。且如血泡正作之际，遇天冷寒暑燥温风不节，气候异宜，因而迟速失序，亦不可拘以日数，但以红点皆为血泡日为齐。若出血泡七日，病人气虚尚有红点，未能皆成血泡者，为毒气弥盛而不敛，急用猪尾膏，则随时结痂疕矣。

形证轻重  ***************************
重者　一齐并出，密如蚕种，稠密无缝，身温腹胀，头温足冷，皮肤色赤，吐利，五内七孔面目皆有疮，内黑点或如茱萸，外白内黑灰白色。
半轻半重　外黑内赤，痘疮夹疹。
轻变重　痘出妄汗、妄下，误服升麻汤、大黄等药，不忌口，过饱、失饥，食生冷，饮酒多，信巫不信医，犯房室，犯秽触。
轻者　作三四次出，大小不一等，头面胸腹稀少，眼中无肥满光泽，里外肥红，根窠红。
顺候　春夏为顺，先发搐而后发疮者生。饮食如故，大小便如常，先发热，热歇出痘。
逆候　秋冬为逆，春脓泡，（金剋木。）夏黑陷（水剋火。）秋班，（火剋金。）冬疹。土剋水，便血，乳食不化者死。（脾虚。）正出吐利，风攻颐颔，唇肿硬，或胸高突，面肿鼻陷，目闭咬牙，或鼻有黑气，肌肉黑，面色青黑或因吐利，内虚陷伏；已出妄汗，而成班烂。或冒风，邪成倒靥，（不起发也。）泄泻不食，疮成饼搭，燥渴，小便涩，声哑，臭烂不可近，疮尽爬破，目闭黑暗，矇昧无魂，头面肿，足冷至膝，不时努气，（如用力大便状。）疮与肉色不分。已出，身热、足热不解，已出，烦躁闷乱。（热气复入归心，心火自焚，用导赤散合白虎或可救。）差后惊搐，饮药错喉。（气逆逐药之鼻出也。）遍身疮黑，痘疮焦黑，其疮青紫变坏归肾。
恶候　痘出而复不出，或大泄而渴，此因痘出而服冷药逼势，毒在肺中，故烦躁迷闷，不食或大小便难，皆恶候也。已出，谵语不止，疮带白脓者，其毒轻，或紫黑色隐隐在肌肉里者，其毒重。甚者五藏咽喉内有疮，其疮不大小兼便涩出血而痛，黑靥不生脓者，死。或见痞以药解利，而痘反没者，死。（宜急温之乃愈。）
疮作白泡，忽然伏入藏府，渐变紫黑，无脓，日夜烦闷啼哭，其症尤恶。服化毒散，其毒从手足心出乃差。此是五死一生之候。便血疮烂无脓者死。
目闭腹胀，口中作烂肉臭者不治。大小便秘，目闭声哑，肌肉黑者，死。又有胃热，发黄状如橘色，下利者，死。
痘疮可畏　不食名渴，（渴饮不食，益黄散、白术散。）戛齿噤牙，（能令陷伏，是肾虚也。）增寒困倦，（令疮陷入，是脾虚也。）烦躁体热，（摇头者欲生风。）吐逆泻泄，（食不化而出，并痘后大便脓血。）疮作黑陷，（内无脓血，或作黑泡，或生疮迹作黑孔，死。）大小便涩，（三黄丸。）痈块壅肿，（痘毒变疳，口臭蚀唇，口鼻牙落者死。）喘急痰盛，声哑气噎，（或正出或痘后有此症者多死。）咽药食肠中鸣者死。
已上俱是危症，首尾可畏也。除此之外，皆不妨内犯其一二者。若饮食如旧，虽困重，医治有可生之理。如饮食减平日之半者，死。饮食如旧，内犯其三四者亦死。
痘疮不治症　咽物时时噎，喉中抢错声。痰喘头有汗，腹胀气虚鸣。痘疮欲出先青黑，半在皮肤带紫色。昏沉默默又增寒，困顿冥冥都不食。心烦涎盛泻脓频，体热喘粗痈肿极。渴吐戛牙时发战，毒灌咽喉声哑咽。
《全生方》云：一病未已，一病复生，五行胜复相乘，其人必死。
痘疮五不治　痒塌，寒战，咬牙，渴不止，喘渴不宁；顶陷腹胀，头温足冷，闷乱饮水，气促泄泻烦渴，皆难治。遍身肿毒大如鸡子，紫黑发喘，忽泻鲜血，或如死鸡肝，或如黑豆汁。唇青黑缩，咽喉肿闭，口舌生黑白色疮，腹胀如鼓，气喘烦躁，大热发渴。鼻内疮紫黑色，疮出后通身忽肿如冬瓜，气喘急促，两耳口鼻俱黑，四肢逆冷，项忽出大汗，手足身体俱冷如冰，肾丸黑缩，口吐腥臭气。皮外风面色青黑，手足搐搦，直视吐涎不醒作鸦声，手反被外风胃闷，喉中涎响，目闭多睡，头汗如珠，一向大热，烦躁喘急，服诸药热不退。
已上诸症多主危殆。

痘疹当分轻重治之  ***************************
病深药浅不能去病，病浅药深真气受弊。观其外黑里白者轻，外黑里赤者微重，外白里黑大重。青乾黑陷、昏睡、汗出不止、烦躁热渴、惊啼腹胀、大小便闭者困也；疮中黑点如针孔者剧。又有风邪搏于皮肤，热不得泄，疮变为瘾疹，皮肤瘙养者轻，内先蕴热，外被风邪，瘀血则赤班亦深，甚者五内七窍皆有疮。
用药之法，轻者宜匀气，令其自出。半轻半重者，宜解毒，毒散则轻也。重者宜利小便。大重势剧者，当随症惨泄。热气冲心，谵言妄语，宜朱砂、参、苓之类。
蒸于肝，则搐搦，状如惊痫，宜防风、羌活、天麻、全蝎、南星之类。蒸于脾，则腹胀、渴水、目肿大、便秘，宜枳壳散、橘麴、山栀、地黄之类。蒸于肺，则喘急、渴水、咳嗽、鼻乾，宜桑白皮、马兜铃、半夏之类。毒气归肾，黑靥倒入者，急用猪尾膏、活血散。惟伤风伤寒变为痘疹，是汗下失时之过。
辨曰：余当究痘出之理，血先至而气后也。血载毒出，至表会气，气交于血，血会于气，气尊于中，血附于外，痘始形焉，气始令焉，血听制焉，于此足见气血有君臣济会之道。然而气血负毒出一步，则内虚一步，气血负毒一日，则内耗一日。痘有陷塌攻剥之患而不可救，实出于阳气消砾，有如缸油尽而灯烬不明，田水竭而禾苗不秀，是任位者不能顺听命之情故耳！于此可见气血交会之难，何况投以发泄之剂而至内备虚耗乎！然则如之何？必须保元汤以保气血，保气血以保生灵，犹国家之固邦本。余故得补益之旨之久矣。又推及四时顺者，是毒听命于荣卫也，四时逆者，是荣卫听命于毒也，又何春夏为顺，秋冬为逆哉？余知久雨亢阳则难于痘也，其时阴湿，则天地之气阨寒，人之气阨寒；其时旱暵，则天地之气散逸，人之气亦散逸，气血因而自病，则不能成痘之功也。务必加以温暖，则阴湿自解，暵旱自和。解则抑气伸焉，和则逸气收焉。诚能变理人身之气，何患痘之不痊乎？前人谓重变轻，轻变重之症，虽能之之，不能格之，余尝究其自矣。重变轻，是任位之尽道也。痘初出虽密，气血丰盛不失负载交会之情，是任位者任之，致听命者听之矣。轻变重，是听命之不忠也。痘初出虽稀，气血衰离有失负载交会之情，是听命者任之，致任位者不得任矣。审其荣卫之弱而变者，则必有陷塌之患。前人又谓大小不一等痘，今人呼为茱萸，妄立名色，非止一端，考诸方书，亦无此说。余尝推及大小者，是血载毒挟气而驰，有若喷唾杂然。而散大者如珠，小者如粟，此理必然，厥痘始终不能离乎痘之形色，无乃出于气血造化之机乎？
坏症不治　谵语，狂烦，恍惚昏沉，崩塌倒陷，寒热，不灌浆。
辨曰：痘有坏症，而世无可治之术，盖气血不得任其所任、位其所位，致使人身错纵经行之道矣。且人身有一小天地，气血有君臣之道。五内百脉无非气血所有，荣卫相生，如鱼有水，使气和于上，血附于下，尊卑之道不失，五内百脉固若金水汤，又何崩塌倒陷之有？如气弱而不刚，血逆而不顺，痘之君臣各失其政，尚何人之五内有可全之理？予审气血亏盈之妙理调之变之，夫岂有坏之之患哉？治痘不可使血过于气何也？盖痘之崩陷，是血过于盈也，不能充满光泽，是气过于亏也。亏则血盈之势愈昌，必载毒上犯阳位于皮肉之间，不发不解，作寒作热，外剥百脉而不固，内攻五藏而不及。谵语无常，狂烦不定，实因气之亏损而陷于阴，一任血之所为矣。亦或有妄施散泄之剂，致伤元气者，或有益血过多，致卫气反亏者，或峻投凉药，致气寒伏者，或肆用热毒，致气散逸者，或用以毒攻毒之法，致中气不守者，或因原患肝有馀、肾不足、脾常怯之症者，或医不能详究调燮，而成此症者，一皆气之亏甚，不能流行五内百脉，以护其神，阴阳反覆，诚血之过恶也。至此欲求其生，而强之以药，可谓不识大体者矣。观斯症，恍恍惚惚有若醉者，欲饮不饮，贪嗜之心无厌；昏昏沉沉有如饥者，欲食不食，贪饕之心犹存。此乃魂先散而魄未尽之状，何以得生？
痘疮分人清浊，就形气上分勇怯，又须分气虚、血虚。
炉灰白者、静者、怯者作寒看；焮发者、燥者、勇者作热看。气虚者，四君子加解毒药；血虚者，四物汤加解毒药。
酒炒芩连，名解毒药。犀角大解痘毒。刘氏曰：犀角消毒发疮神效。鼠黏子、连翘、山楂、甘草此四味乃始终必用之药。紫草能导大便，使疮发出而轻。糯米能解毒发疮。辰砂制胎毒。丝瓜连皮子烧存性，为末，汤调，发痘疮最妙，或加紫草、甘草。
调解　活血调气、安表和中，轻清消毒、温凉之剂，二者得兼而已。温如当归、黄耆、木香辈，凉如前胡、乾葛、升麻辈，佐以川芎、芍药、枳壳、桔梗、羌活、木通、紫草、甘草之属，则可以调适矣。
色淡者宜助血药，归、芎、酒、芍之类，或加红花。白者属气虚，补气为主；黑者属血热，凉血为主；中黑陷而外白，并起得迟者，则相兼而治。
初出之时，色白者便用大补气血，参、耆、归、术、芎、芍、升麻、葛根、甘草、木香、丁香。大便泄者，加诃子、肉豆蔻。
吐泄食少为里虚，用前大补气血药。不吐泄能食为里实，里实而补，则结⿸疒邕毒。红活绽突为表实，（不药可也。）更用实表药，则溃烂，不结痂疕。灰白者属表虚陷伏，倒靥亦表虚，或用烧人屎，蜜水调服。（机按：陷伏即倒靥，血泡既成，当结脓泡，却乃平塌，不肯灌脓突起。）将欲成就却紫色者属热，用凉药解其毒，升麻、葛根、连翘、桔梗、芩、连、桂枝之类，甚者犀角。
将靥时金白色如豆壳者，盖因初谵语、烦躁、狂渴饮水多者，则后来靥不齐，俗呼倒靥。但服实表之药，消息大小二便，大便秘利大便，小便涩利小便。古人谓红点已见之时，红泡既成之际，盖谓此时热气尽出于表，内藏无阳而里已虚，故严加告诫，切莫汗下并投凉药。殊不知当比属热症者多，属寒症者少，若有烦躁、闷乱、懊憹、颠倒、足热、面赤、唇乾、鼻燥、狂渴引饮，于此不急投以凉药则昏闷，死在旦夕。大便实者，虽大黄亦无忌焉！若属于虚者，其症多静，虽从缓治，可渐而安。
王氏曰：痘疹属虚寒者，延正至十数日后方死，属毒盛，转紫色者，不过七八日。盖痘是胎毒，自内出外，二三日方出齐。毒气尚在内，出至六日则当尽发于表，七八九日成脓而结痂矣。若毒气不能尽出，过六日毒反内入藏府，故须于六日已前，毒气该出之时，急服凉血解毒之药以驱出之。六日以后医无及矣，故其死最急。若虚弱毒气少者，只是气血不足，不能灌脓成就，故绵延日久而后死，此虚实轻重之分也。
近时痘方多用陈文中木香散、异功散。殊不知彼立方时，为运气寒水司天，又值时令严冬大寒，为因寒气郁遏，痘疮不得红绽，故用辛热之剂发其壅郁。今不分时令，一概施治，误人多矣。时值温热，山野农家贫贱之人，其或偶中也。
王氏曰：痘疮虚怯淡白色痒塌者，此属虚寒，用陈氏方者率得生。然气血虚则送毒气不出，及不能成就，故陈氏方亦千载秘诀也。温补之法既行，而解毒之旨遂隐。若发热壮盛、齐勇红紫躁痒者，此属热毒，急宜凉血解毒。概用陈氏温补，多不救矣。
辨曰：宋钱氏仲阳，所立小儿一科之鼻祖，而继之者，陈氏文中也。二家治法之精，后世莫加焉。虽然，钱氏治痘用百祥丸，则过于治矣，后人不得其旨，未免致折伤之陋。陈氏用异功散亦过于治矣，且太阴肺经气以之为主焉，痘得气负之力而能外解，何得反用木香，令其肺气荡泄，则乌乎有制毒之功？又，用丁香、附子大热之剂，人之气血既弱，而徒以热攻之，是犹铛中无水，更加以薪，则汤气又安得而上蒸以腐热其物哉？或者钱、陈之法多利于西北土厚风銛之地，气受必坚，体禀必厚，用此必中。已上皆未可为传世之要剂，东南诸家或有宗而用之者，是亦不知痘之理也。
初出之时，须看胸前。若稠密者，急宜消毒饮加黄芩（酒炒）、山楂、紫草，减食加人参。
已出者，疏则无毒，密则有毒，宜凉药解之。
王氏曰：痘多者是毒气多，便宜解毒。且多则恐气血周贯不足，随后亦宜兼补药以助成脓血，先当少与化毒汤或丝瓜散。

痘疹治法  ***************************
〔痘疮初出〕
辨曰：人非气血不成形，气血非水穀不长养，故人之身，根乎内者曰神机，根乎外者曰气血。气血者，神机之充；神机者，气血之帅，二者旋相交养，此其生生之道者焉。然天地之元气大而难亏，否而易泰，吾人之元气薄而易坏，剥而难复，此不易之理，故人之性命惟系乎补之何如耳？且痘毒客于百骸，必赖气血剋制之力，始得存乎生命。痘毒之发，奔驰脉络间，血不纵其毒承载上行，气分不容其毒拘领逐散肌表，斯毒于元气无妨矣！是以毒苟既盛，使血气足以领载，则正能胜邪。气血一败，则邪反胜正，中气于焉不固，神机于焉不守，神门于焉不禁，血无气领，毒反内攻。呜呼！元气至此，直一线耳。苟非保元汤内固外护，毒之为害，乌可胜言？予尝痛峻药者，峻药多热毒，其性趫猛，其气燥烈。（如异功散类。）儿服之后，蒐藏捣府，一时驾毒并气血冲达肌表，虽得快于一时，殊不知寇盗虽出，内备已虚，宁可保其寇不复入乎？将见气血受害，真元愈耗，一快之后，百悔并来，儿不死也何待？愚故曰：治痘宜补者，即王者专行王道也，虽若迂缓，而自有益于久远。治痘用攻者，即伯者务行伯道，虽暂快利，而必无补于治道也。
验唇口可知痘吉凶　口疳，肺⿸疒邕。唇口者与五内相通，能辨五味，为饮食节送之门户也。故血气之盛衰、受毒之浅深，观于此，足可以知内症之吉凶矣。痘未出时，宜红活如常，不宜燥烈乾红。如见黄白赤紫而不润泽者，或见气粗热盛、舌白至唇湿处而胃烂者，是皆不治之症矣。
又如唇上痘出相连，诸痘未浆，而此痘先已黄熟，则其毒内攻已成，使毒亦难成浆者，尤为不治之症矣。间有气血下陷，毒攻唇口，糜烂成疳。疳虽成矣，若得黄白脓水出者，此又差可治也。又有色如干酱，其肉臭烂，一日烂一分，则二日烂一寸，名曰走马疳者，世无可治之方矣。若彼痘未褪谢，连唇口结乾红渣滓、颊红唇紫之症，此乃欲成肺痈，治以解其毒、清其肺热，此宜解毒汤加陈皮、归、芍、桔梗、黄连，甚则大连翘饮。若又转加痰喘作嗽，以参苏饮主之。医者工巧，而此亦可治。
调解　痘疮初欲出时，身热，鼻尖冷、呵欠、咳嗽、面赤，方是痘出之候，宜服升麻葛根汤加山楂、鼠黏子，或鼠黏子汤、惺惺散、紫草饮子解利之。其疮稀疏而易愈，此则里不至冷，大便不至利，气实者可用之。（若痘已出，尚有小热，小便不利者，八正散、导赤散。）出后或嗽吐，食赤茯苓汤。
发表　痘疹皆因内热与外热相合，随荣卫运于肌肤而成痘疹。夫外热者，或感风感寒，风热惊热，皆外邪而生热，失治于治疗，邪气实，实则生热，故为外热也。是故或感风寒，闭塞腠理，而痘疹不出。或出红点或血泡，其肌肤青白，而恶寒，鼻流清涕，耳与阴皆热，宜与表散，如正气、惺惺散、活血散、红锦散、紫草汤，皆表散药也。
身热烦躁、气喘脉促、不见班点、其热未退者，以麻黄等汤发之；若已出班点，则止后服。
攻里　痘疹未出，胃热温壮，气粗腹胀，大小便赤涩，睡中惊悸，烦渴口乾，脉沉大滑数，比是毒盛而不能泄，宜利毒丸下之。里无滞气，荣卫升降，痘自出矣。
温里　痘毒正盛，因烦热而食生冷，或服凉药过度，以致或吐或泻、腹痛不食，宜与温里。如理中丸、益黄散、五积散、治中汤之类，皆温里药也。
或禀受弱，脾胃怯，或食冷，令儿手足逆冷，脉息迟细，大便溏，小便清者，炮乾姜、炙甘草汤，豆蔻、丁香、参术丸可选用之，此温里令自出也。或以胡荽酒洒之，葡萄酒饮之，又火煅人齿散酒调服之。此皆内虚自利陷伏者可用之。
医者不明里寒不能运出，法当温之而反发表；或外寒所伏不能发出，法当表之而反攻里，此皆医杀之也。
解毒　痘疮不出，亦有瘟毒而不出者，以地黄、雄黄饮之，不可过多，多则反有损。
〔痘疹出迟〕
调解　一半血泡，一半尚是红点，此毒气发越未透，必不能乳。若大便如常者，宜四圣散、丝瓜散或理中汤。
发表　盖小儿热毒在内，又遇冬温，或春夏暄暖，内外皆热，郁发腠理，遂为痘疹。始出先为红点，当此或遇天气大寒，肌肤闭密，毒气反伏而不出，则身凉内燥、面青而烦，或谵言妄语，宜用解肌表出之。药如紫草散、猴黎酒，以疮毒未甚出也，发散如活血散之类。
温里　有红点方出于外，或内虚，或食冷，或投冷药宣泄，致令藏府虚冷，不食自利，亦复陷而不出，宜用温里之药，如活血散、益黄散、参术丸之类。
有因下利，四肢厥逆，腹胀，咳逆，此由里寒气不能出故也。急宜姜、附、理中等药温之，否则胃气里虚，恐内陷也。
攻里　半出半未出，大便不通，喘急，腹胀，烦躁，大渴，谵语狂妄，气粗口热，禀赋壮实，其脉沉实者，乃里热弥盛。且微利之四顺饮。否则毒气太盛，昏闷而死。
半出半不出，此毒气半在里而不出尽故也。或盛出，大便不通，小便赤涩，喘粗腹胀，唇乾口燥，引饮谵语者，当急下之，此由毒气弥盛而内外皆热。若大便里急后重，当令大便润过则内不燥，自不里急后重矣。腹不胀者，且利其小便。
或谓当下，恐毒气复入；或谓当温，宜助胃阳运出。大抵用药，或冷或热、或补或攻，随症轻重，以救一时之急，不可拘以常法，又不可药剂太过。
〔痘出未透〕
宜四君子汤加黄耆、紫草、糯米。元医曰：百病不可损其胃气。故多用四君子、糯米等以助胃气。
调解　出迟者，宜活血散、人牙散以发之。发之班未出者，乳香、猪心血丸。出而不尽透者，以猪血、麝香涂手足心、唇上，最为要妙。或以紫草散、蜕壳散，随寒热虚实投之。
有班点见齐，血包结起迟者，若便秘、渴而腹胀，宜匀气解毒，甚热者宜利小便。有正患痘疹，中遇暑气大作，或烦渴咽痛，或喘满作渴，此乃暑热与疮热并遏，壅滞而出不快，宜白虎汤、荆芥散。有大小便秘，气壅遏而出不快，宜紫草木通散。有痘疹发而不出者，钩藤紫草散。有气涩出不快者，滑石散。（取活窍也。）气虚，蜕齿散、活血散。有伤寒不语，疮疹不出，干人粪散。有瘟毒既发，痘疹不出者，地黄豆豉散。
发表　有遇天气暴寒，肤腠闭密，寒气结聚，而出不快，宜麻黄、正气之类。
疏利　有红班点出，日数未尽，（以足底有班为出齐。）其内实而肌热者，宜疏利之。痘出未透，心烦狂躁，气喘，妄语或见鬼者，此热盛也，宜龙脑膏。有痘出太盛，内外热气壅遏，血蓄结聚，令儿能食，腹胀不大便，烦躁而渴，手掌心有汗，喘满而出不快，此由毒气与心火贯注，无阴气以敛之也，宜乳香猪血膏。
温里　痘疹隐隐不出，热蒸而为痘疹，使内虚而无热以应之，故痘疹虽见，则外无壅盛之气而不得泄，内又无由复入，当此其人面青恶寒，肌肉慢而不入，精神昏倦，令疮似出而不得出者，内虚寒也。或身热面赤，大便利，小便清，有此症者，但温中，进食，则荣卫自复，其痘随多少而出矣。若见疮疹出迟，不能温里，却用发散，岂知内无阳气相应，更发阳气外出，故疮色白，此为虚脱而益危殆。
血泡出甚，亦令内虚，虚而自利者，宜温里。泄甚者，至于姜、附、硫黄亦可用。有疮中烦躁，饮冷过多，使胃冷，无以运行荣卫，致中满而出不快，宜理中汤、姜黄散、活血散。
〔痘疹不出〕
调解　有荣卫虚不能出者，恶寒，面青白，肌肤慢，似出不出者是也。当和荣卫，如活血散之类。有误服表药过多，遍身成一片谓之班烂者，宜安养之，如六神、七珍散、内补散、双和汤。暑天胃热烦渴，昏迷，疮出不快者，白虎汤，或五苓散去桂加辰砂，用生地黄、车前草、麦门冬煎汤调下。
班点已见血泡。期七日而结脓泡。今一半尚为班点，未全为血泡者，缘疮疹遇冬温或春月阳气乍暄，小儿为暴热运行，内热出外，天之暴热一退，（大抵四时寒暑从渐而深，其非节之气来暴而去速也。）小儿外盛而里虚，里虚则无阳以应疮疹，故出迟，令半为班点、半为血泡。当此必不能乳，大便如常，小便清白，宜用半温里、半发表之药，如紫草、蝉蜕、芍药、葡萄酒以表之，活血散、人牙散以温之。小儿气血虚弱，或风邪秽毒冲触，使痘毒陷伏不出，出而不匀，宜内托散，内托疮毒使之尽出，易收易靥。痘疹已出不能遍匀，前人治法透肌解毒而已。使气无壅遏，则自然出匀，用必胜散、快毒丹令出快；紫草饮、胡荽酒自然匀顺。
解表能为力　有已出被风所感不能出，或发热，或狂言，或风搐，或遍身青紫纹，此当发散，如惺惺散、殭蚕散。正出之时，被天气寒冷所折，毒气反伏而不出者，其症精神昏冒，面青发热，或谵言妄语，宜解肌表出之药，如活血散调解发散。参苏饮治外为风寒所折，内为饮食所伤，内气壅遏，大小便闭者。若出不快，清便自调，知其在表不在里，当微发散，宜升麻葛根汤加味、四圣散、紫草饮子、紫草木香汤、紫草木通汤或快班散、丝瓜汤。
解表攻里　疮疹伏内不必出，头痛恶寒，身有大热，口鼻热，咽乾痛，口颊生疮，两目如火，耳尖手足指冷，脉洪大，作渴，面赤心逆热，口臭，此是伏陷之候，先当去热毒邪气，用大黄煮汤荡涤其表热，表热散则诸疾皆愈。昧者用巴豆、水银、轻粉，但能去藏中惊涎积热而已，无去表热之理，反伤藏也。
温里　有胃虚不出者，或吐或泻，不食可见也，宜温之，理中汤或异功散。有已出而服凉药生冷，致内虚沉伏不出者，令疮黑靥潮热、啼哭；或白色腹胀，口气目闭，四肢微厥者是也，宜人齿散、理中汤。有正出盛服凉心药，沉伏在里，发寒战靥伏者，宜丁香、豆蔻、姜、桂、当归、附子。有本虚少用药大发之，出得正盛，忽然气脱者，此里本虚也，如丹砂、养气、理中、益黄之类。内虚甚则生寒，寒则大便或溏或泄，宜理中、益黄、丁香、豆蔻之类以温里。里温与肌肤相应，血气温深，方能蒸出不陷伏矣。
薰解　有出甚被秽气熏触，则成血片，宜胡荽酒烧乳香。
论口大热、红点未见之时，此内外热毒蕴蓄也，或发表，或攻里，随症治之。班点已见，血泡将成，此阳气尽出于表，内藏胃气已虚矣。不可发表，不可攻里，大热宜利小便，小热宜解毒。发表则成班烂，攻里则内愈虚，疮毒乘虚入里，变黑陷伏者有之。脓泡既成，已结痂疕，此毒气出尽，热气已寒，若有他症，或发表，或攻里，随症治之。
辨曰：夫痘，内毒所感也，风寒外邪所感也。若痘出不快，盖因风寒横塞阻绝，无路可出故也。痘未发之初，以升麻汤、和解汤量轻重治之，既出之后不解，（痘不起发，或热不退。）以保元汤加姜、桂主之。及至行浆之次又未解，（不灌脓，及热不退。）当以保元汤加姜、桂，连服二次于前，乃以水杨汤暖沃于后，此汤大能涤去风寒，内外相攻，风寒易去，痘毒岂有不发之理？不可峻下、解散、发泄之剂，皆伤气血交会之机，故毒内攻多不救也。
俗谓以毒攻毒。
辨曰：痘之发，系乎气血也尚矣。苟气血盛，则能归附成浆而毒可解。若气血弱，则无所乘负其毒而毒难痊，所以有内剥不起，有起而不员混，有员混而不成浆，有顶陷而不起发之恶症，是皆气血而不自任故也。但人不悟其理，以虫鱼腥膻毛血牙骨鳞角等毒药投之，发其中气，以毒攻毒，理难并胜。痘虽不得已而出，少顷中气归复，气血不外旺矣。药气少歇，则其毒反攻于内，其势较烈，再将何法以治哉？即此可见气血有乘载之效，用药有王道之大也。间有百数儿中稍得一者，特其儿之气血本厚耳，岂可以一例行之乎？
〔痘出太盛〕
调解　牛蒡甘草散，一发便密如蚕种者，合轻其表而凉其内，连翘升麻汤。痘出，太盛，面黄，大便黑色，烦喘躁渴，或腹胀者，此由当汗不得汗，内畜瘀血，宜犀角地黄汤。痘出太盛，躁渴者，甘草散，未出者亦可服。出太盛者，人参败毒散、犀角地黄汤。
一说人参败毒散泄气药也，犀角地黄汤凉血药也，气壮者固宜泄气，怯者又须详审；血热者固宜凉血，若血虚胃弱又须斟酌。
痘出太盛，有因毒气太盛，失于解利；疮中吐衄，致疮太盛，其害尤速，宜抱龙丸、生犀汁、小柴胡汤加紫草、糯米、生姜煎服。
一发便密如针头，形势重者合轻其表而凉其内，连翘升麻汤。
发表　痘出太盛，烦喘甚者，麻黄黄芩汤。痘出太盛，烦喘咽痛而嗽者，麻黄汤入麝香尤妙。班点已发密重，微喘，欲饮水者，有热也，用去风药微发下之。
攻里场　痘出太盛，喘促腹满，小便赤，手足心并腋下有汗，或乱言妄语，大便不通，宜四顺饮、小承气汤。下后诸症悉退，不可再下。
辨曰：淫火逆顺，（必使道心为主，人心听命谓之顺。若恣情肆欲，纵其火毒谓之逆。）毒受浅深，则痘之稀稠可见矣。盖稀如匝豆，则毒不能胜其气血，虽不治，其邪自解。间有气血弱，而为风寒所侵、泄泻所陷、毒药所伤者，亦有可死之理焉。（痘虽稀而犯此数者，亦须补其□气，不治亦死。）稠如缀粟，则气血不能胜其毒，其毒反胜，火动生风，鼓舞血气，血气柔弱，则无以当其邪，表里为之不顺，荣卫为之不调，十二经络百脉七窍皆为之壅塞，如此岂得而疗乎？间有血气胜其毒者，其形员净不连，其色红活不滞，（痘虽稠，若形员不连，红活不滞，尚可治也。）大如保元汤连进数服，防其倒陷损烂痒塌，斯为要法。
气血亏盈　辨曰：痘之为症，不可使气血之有亏盈也。盖气体天而常亲乎上，血体地而常亲乎下。气有生血之功，血无益气之理。是故气不可亏，亏则阳会不及，而痘之员晕之形不成；血不可盈，盈则阴乘阳位，而痘之倒陷之祸立至。如此者，则交会不足，外剥内攻之大害不复有可拯矣。治道必须益气之亏，引血而入，血入气盈，盈则能制血之有血馀，可以保合天和也。
〔陷伏倒靥〕
内虚不能尽出者为陷伏，外被风寒所逼，或秽气所触，不得出者为倒靥，必有症相杂。红点见至数日而反不出此者，此为毒气陷伏，其症危也。
调解场　毒气入藏不出者，脑子猪血酒。疮子反入，抵圣丸、救生散、玳瑁散、化班散，皆治热毒盛毒气倒靥者，非治里虚吐泄不食而倒靥者。有因烦躁恶热掀揭衣被，或值天寒为冷气所侵，或为乳食所伤，致疮陷如，石色白冰硬，宜不换金正气散。调解散陷、陷伏倒靥、或烦躁大渴、或大小便闭、痘不起胀者，人牙散、活血散。痘疮正出，内外毒气壅遏，毒气复入于里者，当解毒，宜犀角汤类。陷入者，加味四圣散，更以胡荽酒厚傅，其身、薄傅其足，喷其衣服，并以厚绵盖之。若犹未也，独圣散入麝香老酒调剂，或用木香煎汤调。血泡出至七日，当结浓窠痂疕，今七日尚为血泡，不结脓窠，此由毒气内外贯注，血热相抟，必复入心，昏闷而毙。盖血泡是毒气正盛，阳热内外弥满，无阴以收之，急以猪尾膏凉心血，使阴气感之，必随时结痂而愈矣。
紫金散、如圣散、蝉蜕甘草散、猪血乳香丸、木星饮、紫草膏、开花萝卜煎汁，服此皆治倒陷，可选用之。（有盛实者，毒气贯注，咽中闭塞，大便坚秘，小便如血，是郁毒不散反攻藏府，故使凸而不起，谓之倒靥。若有此症，猪尾膏、化班汤、犀角地黄汤、犀角玳瑁汤可选用之，则郁毒散，疮自出矣。）
古人以朱砂、脑麝、猪心血等凉心之药治疮，是治其毒气已出之后，心热毒气倍常则用之也，非治里虚陷伏、外感风寒倒靥而用之也。如结脓窠痂疕，内外有感冒而生病者，此触犯之过，治之无异于前红班时用药也。
重解　疮疹正盛，内外无寒热虚实症候，而疮不出者，此由不能禁忌，触冒秽气房室，则痘不出。毒气入心，昏闷而死，此亦倒靥者也。疮出后触之，令疮黑烂痛如刀刮。疮痕经年黑色，宜夺命膏。
发表场　疮疹正出，坐卧当风，风寒抟于肌肤，必发热、恶寒、头痛、鼻流清涕，宜辛温药表散寒邪。失此不治，则荣卫受寒不解，加寒战、喘闷，而为倒靥。毒气内外有所感冒陷伏者，急以麻黄汤主之，白花蛇散、橄榄核煮水服之，无不立愈。外被风寒所袭，使肌肤闭密，气血盛实与风寒相抟于肌肤，必身疼、四肢微厥、大小便闭、班点不长，或黑色、或身生青紫疮疹，此为倒靥，宜温肌发散风寒，如紫草、蝉蜕、陈皮、葡萄、人齿、殭蚕、荷叶之类。温散寒邪，热气复行，疮自出矣。红点至足为出齐，毒气方出尽也。红点渐长，如豆起于肌皮之上，乃成血泡，血泡七日当结脓窠痂疕。于此或外被风寒所袭，为倒靥，或胃虚吐泄而陷伏者，亦如前法治之。
攻里　有内实皮厚肉密难出，毒气不得宣泄，至于硝黄、龙胆、乾葛、大青、栀子、木通、石膏而平安者，此皆随时变通，不可执泥。
温里　始为班点，毒气蒸蕴，内外皆热，数日热甚，蕴班毒于肌窍，出于皮肤，或胃虚而不能副荣卫者，虽出而覆没。班晕白色或黑色，此内虚无血气以应之，其人必不能食，或大便自利，小便不赤而青，或倦或[口巨]，四肢微厥，宜用辛温之药令其胃暖，荣卫复温，自然出矣，如理中汤、活血散、人齿散之类。吐利甚者，姜、附、硫、桂亦可用。有冷气入胃冰伏，致令毒气倒进里者，宜温之，胃爱散类。内虚不能出者谓之陷伏，必出而后没，疮点白色或黑，其疮不发，形见小点，淡红微白，或白而微黄，其人必不能食，大便自利，或吐或厥，急宜救里，理中汤、异功散、豆蔻丸。痘疹热发在表，而里多虚，若结脓痂，必先得里实，则外方不陷伏，且有禀气弱而内虚冷，痘疹出时大便自利，惧其伏陷，至于服姜、附、硫黄、豆蔻、锺乳、桂等，以助之而平安者。禀受气怯，因病食少，以致脾胃虚弱，因虚生寒，因下利，因利而内虚冷，急用进饮食、固藏府药以温之，则食进手足温，痘当自出矣。或者谓疮是热，不敢用温药，遂致倒靥者有矣。
〔痘疮黑色〕
辨曰：五色者，五行之精华也。正则光而明，衰则惨而暗，五藏荣枯于此可见矣。故痘毒之出于藏，惟利乎明，不利乎暗。光明者气血王也，惨暗者气血衰也，气位旺而血得其令，气位衰而血被其囚，血非气则毒不收，气非血则毒不化，信乎！痘毒必血气而后可以终始其功。且夫色之红者，毒始出也；白者，毒未解也，黄者，毒将解也；干黄者，毒尽解也，灰白者，血衰而气滞也；黑者，毒滞而血乾也；焦褐者，气血枯也；如红变白，白变黄者生。红变紫，紫变黑者，死之兆也。且毒出于五藏，而非独一藏。前人言五藏各主一色，斯言谬矣。尝究钱氏、陈氏所论，变黑归肾，此皆过于理也。然五色固有之，而又不载各藏，治法但用辛热解毒发泄之剂，若此不过攻毒动气之术耳，痘果可以如一例治之哉？须察形色之浅深，辨邪正之善恶，治必固气以胜其毒，斯为可也。子曾试验无失。如此者，（岂有颠沛之理哉？此系察也。）
调解五藏蕴热出于肌肤，热毒汗漫，心热壅搐而不收，使外不得作脓结痂，内不得毒气消散，宜用凉药解毒、利小便，令毒气渐消则愈，失此不治则倒靥矣。黑陷、项强、腹胀、直视、发搐、喘急，一切恶候宜周天散、无比散。杨氏曰：独圣散，虽遍身黑而欲绝，亦令暂苏而疮红也，但目闭无魂者，不治。毒盛黑色者，山栀子汤、宣毒膏。黑疮恶候，无比散、倍金散、朱砂散、人齿、猪血散。黑陷甚者，亦用烧人屎。
遍身青紫纹，乃热邪蒸发，或为暴寒折之，外寒与内热相拒而不得入，内热为外寒所闭而不得出。毒气壅于肌皮，其痘如痣，或青或紫，年壮肌肉厚密亦有此症，宜透肌散之类。又方，紫贝荷叶、（霜后贴冰者佳。）直殭蚕、（炒去系。）鼠黏子，（炒。）等分为末，研胡荽汁酒和一钱米饮亦可。
痘疮黑色如蚊蚤所啮，痘疮色活则如丹砂、如鸡冠。若毒气暴出，瘀热抟之，则毒凝血滞变成黑靥，其症最恶。若大小便秘，喘急烦躁，腹胀，宜山栀汤、宣毒膏。毒气内攻，紫黑色者宜豶猪尾血调脑子佳。又曰，黑陷二种，因气虚而毒气不能尽出者，酒炒黄耆、酒紫草、人参。
熏解　因触犯黑色，夺命丹。秽气熏触，使欲出者不能出，已出者班烂成片，甚则疮黑陷伏，加以臭烂如刀剜，闷乱而死，急宜烧乳香、以胡荽酒噀床帐，仍挂胡荽以辟恶毒，蝉蜕膏、辟秽丹。
疏利　热毒入里黑陷者，因疮出不透，心烦狂躁，气喘，妄言如见鬼神，大小便秘，渴而能食，此症为实，宜猪尾膏利之。
攻里场　疮乾黑陷，身不大热，大小便涩，是热在内，大黄汤下宣风散。若身表大热者，表症未罢，不宜下。寒战噤牙，或身黄肿紫，急用百祥丸下之。
黑陷者，变坏归肾也，由蕴毒至重。大小便闭腹胀，其疮黑紫干陷不结痂疕，钱氏以百祥丸下之。然此太峻，当以宣风散代之，为末，蜜汤调下。先黑粪，次褐粪，便服四君子汤，良久，粪黄，疮自发出。疮不黑，谨勿下。下后身温欲饮水者可活，如寒战身冷汗出、水穀不消、耳尻反热者，死。
辨曰：宋钱氏仲阳，所立小儿一科之鼻祖，治痘用百祥丸，则过于治矣。后人不得其旨，未免致折伤之弊。
有曰痘属阳，以火用事，其疮青紫变黑，耳尻反热，乃水胜土亏，其症为逆。下后身温欲饮水者，乃土旺水退，故可治也。仍复寒战身冷，耳尻反热，由水邪太盛，土气已败，虽泄亦不能去也。泄后温脾，四君子加陈皮、厚朴、木香、丁香、乾姜为妙，虽然疮黑本为危症，治之有方，亦有幸而生者矣。
大抵黑陷发寒者为重，不寒者轻。发寒者乃脾土弱，为肾水所胜，若先温土以制肾水，决无黑陷发寒之理。
温里　妄下成黑陷者，由痘根毒在里，妄下则毒气深入，土不胜水而成黑陷。往往此症必先寒战咬牙，医者早为之所，故曰与其救痘疮于黑陷之后，莫若保脾土于未黑之先。土旺胜水，决无黑陷矣。杨氏曰：痘疮发于肌肉，阳明胃气主之，脾土一温，胃气随畅，独不可消已泄之肾乎，此钱氏不刊之秘旨也。黑陷、大便自利、腹胀者，乃虚寒也，当温之，不可下。
黑陷而泄脓血、痂疕能食者为顺，此必旧服脾药，脾土不衰，毒入腹而泄出也。水穀不消及乳不化者为逆。
辨曰：陷有五，盖阳始会气至血附，根窠既立，而中陷者，为因元气不足，不能续其后而然也。盖阴血虽有附气之功，而阳气使无制毒之力，以致陷而不满，生生之意绝矣。且陷有五：一曰黑陷，二曰血陷，三曰紫陷，四曰白陷，五曰灰陷。黑陷者，为初出少稀，后出加密，阳会阴之次，阳气弱不能续，其初出血无气养，故枯萎而黑陷也。血陷者，血盛于气，气弱不能拘领其毒，久则变而为紫陷也。紫陷者，为气愈虚，血无气，畜毒之盛，负载不前，血亦为之难去也。白陷者，为气不足，久则变而为灰陷也。灰陷者，气血衰败而不荣也。此等之陷，一皆气之亏损使然。如折奇花，少顷生气既绝，则憔悴不荣矣。噫！毒纵狼戾肆虐有生之正气，非药之灵慧神功，孰能裨补乾坤之大？奈何灰紫二陷，俱从自吉向凶传变而来，则难于施治矣。
〔痘疔变黑〕
痘内有灰黑色陷顶者，有疮独大者，有疮内臭气者，或黑疔绵者，皆名痘疔。以绛针拨开疮口，及其疮血吐碗水中，红者可治，黑者难。医用生珍珠为细末，豌豆、头发各烧灰，湿胭脂生用，四味和为一处，银簪拨开疮口，将药点入即变红活，多致获安。
辨曰：痘初出有黑点子，世皆谓之班疔。痘而有此，则不能宣发诸毒，往往以针刺之，纳药于中，以待其发，此亦劫术矣。亦有浑身黑点者，前人谓之变黑归肾，予谓非也。盖血载毒上参阳位，阳不足阴往弃之故也。又血与气交而不偶，不能复归本位，为因元气虚弱，不能续其卫气以制其血，乃自失其政而然。且血顺气而蓄，气不能蓄血，亦为之不荣，故致枯萎而黑，此亦理之必然也。凡痘初出稀少，后更加密，则气亦因之而弱，不能助其初出者，血无领袖，一旦壅寒，几何而不枯耶？然痘出则各经俱动，岂有肾不相干？毒既归肾，便能究之，又何有血载毒逆经而出之理？此以保元汤加芎、桂补提其气，气旺则诸毒自发，黑者亦将转而为黄，此乃王道之大也！予尝留心于此，屡试屡验。世医不明其理，竟以针刺，致使气血愈泄，反因治而难救，虽父母不知其可哀也夫。
又曰：九日后发疔。疔，钉也，毒参阳位，聚而自成窠穴也。盖气分弱而血分不密，其毒性不能自散，故聚结而成其形。如气固血盛，则毒受制归附，岂有是耶？结于四肢，或小或大，不近藏府，虽抵穿筋骨者，易治。若结于头而腹背逼近于内者，其势必致穿藏府，难治。如不穿者，急治。治不可加峻，以保元汤加牛蒡子、当归、荆芥，助气逐毒，待毒液满自释也。
〔痒塌者于形色脉上分虚实〕
实则脉有力气壮，虚则脉无力气怯。实痒如大便不通，以大黄寒凉之药下其结粪。如轻者，用蜂蜜水调滑石末，以羽疮上。
辨曰：阳分气居之地，阴分者血居之地，阳气弱则陷于阴，阴气盛则乘于阳。气少虚则血进步，血少虚则气下凌。此必然之理也。痒塌者，盖因血上行气分，血味咸醃螫皮肉爬破血流之故也。然气愈虚而愈痒，痒之甚必气陷而毒倒塌矣。尝以保元汤倍加黄耆以助表，少芍药以制血，则痒自止矣。或有食毒物而发中气，致津液外行，发为水泡、血泡，气势虚甚，水遗肉理涩滞难行，不能进退，作痒不已，爬穿皮肉如汤火泡者，此乃不治之症矣。余治痘固里，未尝待血气失政，何痒塌之有？

痘疹兼证治法  ***************************
〔自汗〕
初起时自汗不妨，盖湿热薰蒸而然也。
〔吐泻〕
凡显痘疹，若自吐泻，慎勿乱治而多吉，谓邪气上下出也。
吐泻当分冷热　缘热毒方作之际，必烦渴躁热引饮，或当风寒坐卧，冷气入胃，故胃冷则吐，脾冷则泻，脾胃皆虚则不食也。宜治中、益黄等，以吐利止为度，此属冷也。
热吐者，手掌心并腋下热而濈濈有汗、发渴、脸赤、饮冷未能言渴者，则饮乳不休，乳满胸臆不能消化，吐出则射，吐了又急欲乳，是热吐也。若用燥药，则热极生风，害人多矣。热泄者，小便赤涩而渴，口燥咽乾，宜用五苓散、竹叶半夏汤。
〔泄泻〕
疮疹泄，多内耗津液气血不荣，其疮虽是起发，亦不靥。若身温腹胀，咬牙喘渴者，难治。缘水穀去多，津液枯竭而欲饮水不止者，荡散真气，故多死也。速与木香散，或异功散。
〔下利呕逆者〕
下利呕逆者，须兼他症视之。兼有热症者，当作热治，宜五苓散辈；寒者，木香理中汤、甘草乾姜汤。
痘发作时，或藏气虚脱，或伤冷药，内虚毒入大肠，泄如豆汁，或便脓血，或下黑汁颧，颧赤如钱，口内臭气，唇焦目闭，其疮内陷加腹胀者，必死。急用温中，使大便固秘，疮红活，亦死中求生也，理中汤、豆蔻丸。
〔吐泻陷伏〕
二者俱见，为表里俱虚，宜大补气血。
一儿六岁，出痘身热，微渴自利，或教用木香散，加丁香十粒。予曰：出迟固因自利而气弱，然察其所下皆臭滞，盖因热蒸而下，恐未必寒，急止之。已服一贴。与黄连解毒汤加白术解之，近十贴利止，痘亦出。其后肌常微热，手足生⿸疒邕，又与凉剂补之，一月而安。
〔惊搐〕
小儿平居安乐，素无惊症，忽然发搐，但无涎潮，不恶风惟恶热者，痘疹也。盖毒气始作，未形见之间，忽然发搐，乃毒气自心经而出，痘疹必轻。若无兼见重症，不须服药。
痘疹本热，热能动心，理之自然。夫心火热，则肺金受克，不能制肝。肝风旺，则脾土受克于中，上下气不循环，五行之气无以相制，故心独大热。气击动心神，必神不安则发惊，当此宜泄肝、利小便。泄肝则风去，利小便则热除，风热既定，惊自愈矣。人治大热则利小便，热虽甚不能蕴蓄而为惊，若以寒凉损心胃药以冷之，则其气敛，疮何由出？况中焦既冷，上焦热愈不降，其热尤甚。常见小儿患此，误投寒药至死者，临终则遍身班出，遂致不救。
《素问》云痘疮出于心，惊搐亦出于心。痘疹毒气始作，心火太盛，则生风，风则惊搐，热气蒸盛，所以为惊搐、为烦躁、为痛痒。疮疡数症，心所生者无一不备。如始者毒气蕴于心藏，则惊悸搐，此症似惊风，用药当作疮疹防备之。大抵疮疹必兼他症相杂，如咳嗽痰涎，心神惊悸，烦躁[口巨]吐，唇红颊赤，烦渴，耳冷足冷，脉数，舌白，有此数症。医者不察，若作惊风治之，而用银粉、脑麝、青黛、朱砂、硝石等凉药投之，则心一凉而肌敛，伏何由运出？
小儿忽然发惊，必是痘疹。毒气内盛，但以发散毒气，如惺惺散、消毒散、红绵散、升麻汤，兼以快气、利小便、祛风等药与服，虽未即效，亦不至败事。待其热气出泄于肌肤，心气亦自定矣！如有风寒与内热相抟而惊者，则各见其症治之，亦如前法，但加匀气药为妙。
痘疹未出，毒气内逼，目瞪上窜，啼叫如惊风者，此疮欲出之候。误认作惊治之，必毒气内畜而热不泄，亦乃死候。
〔咽喉肿痛〕
由心胃有热，大肠秘结，热毒上攻，咽乾肿痛，兼口舌生疮、齿龈浮肿、牙齿动摇，身热能食者，宜甘露饮、如圣汤。欲凉去痰，消毒散。心烦者，鼠黏子汤。冬月老幼服之，春夏不生疮疡。喉痹，水浆不下，紫雪主之。
声音不出，口颊生疮，烦闷，潮热面赤者，紫河车散。若身壮热，大便坚实，或口舌生疮，咽喉肿痛，皆疮之馀毒未尽，宜四味射干、鼠黏子汤。
痘疹已出，热滞咽喉，生疮懊闷，气喘烦渴，多睡，精神昏塞者，透肌散。
已上诸症，须藏府有热者方可服之。如上焦有热，小便清，大便溏，是藏府无热，别以清上、温下兼服，不可一概治也。
〔喘满气壅〕
麻黄黄芩汤。
〔胸腹胀满〕
枳壳桔梗汤，二陈加枳壳汤。
〔痘出腹胀〕
由毒气已出而未尽，又正热，或外伤于寒而内伤于冷也。大抵痘疮正作，热毒既盛，必生烦渴，或饮冷过多，或妄投凉药，热为冷所击，欲出不能，冷热相拒，毒不发泄，故令腹胀，甚者气喘发厥。疮瘢白无血色或变黑色，多致不救。急用温中之药，则冷气散而腹胀消矣。如伤冷者，必不能食，大小便利，时时下气，腹中虚鸣，宜理中汤、异功散。
毒气陷伏入里者，则痘疹出迟，毒气倒靥，亦令腹胀，宜用温平解毒快气之剂，如人齿散、活血散之类。盖毒气伏入者，必有热症相杂，或渴，或烦躁，或大小便秘涩，或啼哭不止，则陷伏黑靥症中俱备矣。
腹胀目闭，口中如烂肉臭者，不治。
身热烦渴，腹满而喘，大小便涩，面赤闷绝，大吐者，当利小便。不差者，宣风散下之。
〔痘疹面青〕
痘疹面黄体倦者，脾也；面青多怒者，肝也；喘嚏面浮而白者，肺也；面黑善恐而欠、耳骫手足厥者，肾也；烦躁面赤者，心也。此五藏有五色，常与寸口尺内相应。其不相应者，病也。今痘疹属心，心主血，痘以血为主，面赤身热、烦躁惊悸，乃心之形症，为顺。今反面青，乃色病不相应，其症为逆，更当察其外症以提防之。热者必生风，大小便秘而燥渴也，宜消风散；虚者必下利不食，四肢厥也，宜理中汤、异功散。
涕唾稠黏，身热鼻乾，大便如常，小便黄赤，宜十六味人参清凉散。
身体壮热，经日不除，别无他症，宜六味柴胡麦门冬散，热退住服。不愈，七味人参白术散。
〔腹中硬痛〕
痘疹始发，腹中有块而痛，若手足稍冷、尻阴冷者，是痘疹症，不可作食积下之。前人论腹痛有虚有实：肠鸣自利者为虚、为冷，胀满不大便者为实、为热。是知肢冷腹痛、大便自利、蜷卧恶寒是冷痛也，今身热肢冷、腹痛、大便不通，盖热毒在里，则热甚而发厥。伏热深，而痘疮不能出，宜以蝉蜕末水煎服之，已出者亦服无害。毒气得泄，则四肢温暖，腹痛自止矣。
一女伤寒，但腹痛甚，日夜啼哭，手足厥冷，渐至危殆。此时天时痘灾，吾疑或是痘症，遂取生猪血，急用脑麝和灌，一服得睡。须臾，痘出而安。若非此方则夭横矣！
又方，化毒散。若便血疮坏无脓者，死。

痘后诸证治法  ***************************
痘后解利须观虚实，（解利是治有馀毒者。无毒者，但当随宜安养之。）热者必大便难，咽乾而渴，面赤而烦，小便或赤，有热症者方可解利。馀热温壮，齿龈宣肿，牙疼不能嚼物，面赤而黄，或烦，甘露饮子、槐花散。肝藏馀毒不解，叫怒不能睡卧者，调肝散。恐疮入目，净心散。
禀受怯弱，脓血疮痂，大虚荣卫，坐立战摇，大便不秘，小便不赤，无诸热症者，宜胃爱散、七宝散、双和散之类，以安养之。候乳食如故，不畏风寒，肌肤稍实，稍有馀毒，宜少少与解利药可也。
痘后身热，大便难，小便涩，能食而渴，宜四顺饮、升麻汤。小便赤涩，黄芩散。胃中有热，胸中有邪气而呕，面赤而渴，大便秘或如常、或下利色黄者，黄连散。烦喘，小便不利，灯心汤、槐花散。发渴饮水，下血不止，消毒散、薄荷汤调下黄耆散、牛蒡子散。大便下血，疼痛，消毒饮热留胃经，呕吐下利，小柴胡加黄连、山栀、生地黄。
痘疮馀热在中，口舌生疮，下部亦有疮或下脓血，宜黄连散、三黄熟艾汤。喉痛并嗽不已者，麻黄汤加麝香服。大便不通，热攻藏府，眼并咽咙肿塞，口舌坏烂者，以如圣汤、紫河车散、紫雪之类选用之。咽乾，甘桔汤。口疮牙肿，甘露饮。
〔呕吐〕
胃主纳食，痘后呕逆，是有邪气相干，故使气逆而吐也。热吐者，心烦作渴，小便赤涩，手足心热，面赤，居处喜冷，引饮成痰，膈中纵能食乳，聚满吐出如射，又食又吐，脉洪数者，此热吐也，宜黄芩散、五苓散、人参竹叶汤、石膏汤加陈皮、姜黄汁服。冷吐者，不渴，饮食与乳随吃随吐不化，面青白，手足冷，大小便利。此冷吐也，宜理中汤、益黄散。
〔发搐〕
痛痒、疮疡、烦躁、惊悸、喜笑皆出于心。五藏蕴热为疮，热则生风，当其未出，心火生肝风，令儿发搐。今痘出后又发搐者，是馀毒未解，故动肝风而发搐也，宜导赤散、化毒丹、消毒饮、柴胡汤、三白汤之类，散热退风而已。一症，心热留滞不去，热盛生风，风火相抟，其人喉中痰响，目上视，面赤引饮，居处喜冷，宜柴胡汤加生地黄、抱龙丸辈。一症，痘后胃弱，多食不能克化，谓之食蒸发搐，其人必面黄潮热，大便酸臭，秘泄不调，或吐利腹痛，或胀有积，宜紫霜丸下之。大便秘硬，四顺饮。
〔痘后又发痘疹〕
比初稍轻，此亦馀毒未尽，皆失解利之故，毒气留滞败热于肌间也。解利亦当随虚实而用药，一概妄投凉剂，气虚者反为大害。不渴面青，饮食少，大便不秘，体瘦无力，皆虚症也，此则不可利。
〔热毒攻目〕
夫热则生风，由火盛制金，不能平木。肝窍于目，木胜肝旺，则心火炎上而冲于目，故痘疹之始，最宜防备。使之视井，欲其观深视远，得感阴气，则自运于目。搽胭脂，则欲凉散毒，服鼠黏、荆芥、防风去其风，敷白芥子末十两足心，则疮不入眼，使神水不被风毒热壅之害，得免睛胀凹凸、声喑之忧，皆消目疾于未然也。
〔痘疮入目〕
心热生肝风，肝主目，热毒冲之，故为目患，宜凉肝丸、密蒙花散服之，秦皮散洗之。疮出正盛，不令入目，调肝散。入目成翳，瓜蒌散，用大黄散贴之。入目痛楚，浮萍散。入目昏暗，金花散。疮入目里侵睛，桦皮散。赤脉侵睛，羚羊角丸。生翳者，拨云散。翳障不见光明，蝉花散、威灵仙散。风热攻目者，井泉散。或食毒物，睛突出外者，仙灵皮散。暴出肿痛，苎麻子散。患半年、一年馀者，蝉蜕散。
痘疹初出，欲使不入耳目，可喷胡荽酒于耳目边，或以黄柏末水调敷两目。又抱儿令自投菜豆七粒于井中，皆令痘不入目也。亦忌食酱醋五味、牛鸡鹅鸭并鸡鸭卵及煮卵，令气袭目。但令食淡，不能淡者宜入少盐。
〔痘后目翳〕
此毒气自里而达外，治宜活血解毒而已。活血不至于热，解毒不至于凉，得其血活毒散则睛不壅、血不郁而免凹凸损陷之患矣，似非点药可取效也。盖点药非毒则冷，必相攻击，反以为害，古人所不取也。
痘疮蕴非常之热，郁发肌腠，蒸之为痘疹。顺其热，则出而毒散，但过于热则又损目，抑之以凉，则为陷伏黑靥。故善使阳不至亏盈，阴不至潜伏，调适中和而已。苟为不然，阳胜则热盛而生风，肝应于木，无不害目者；阴胜则土无燥气，肾水反胜，为黑靥陷伏，则夭伤者多矣！
〔痘疹护眼〕
多用胭脂涂，不如钱氏黄柏膏好，从耳前、眼皮面上并涂，日三五度。若用之早，则头面无痘；用之迟，纵使出亦稀。通圣散，治痘入目生翳。白菊花、绿豆皮、穀精草去根各五钱，为末，每服一钱，米泔一盏同乾柿一枚煎，候米泔尽，只吃乾柿，一日三服，食后。一方，加猪肝煮，食肝。
又方：将浮萍以竹筛盛水盆上晒乾，为末，随儿大小每服一、二钱。以羊肝半具，木石器内擂烂，投水半盏，滤取肝汁，调服，食后。
痘疮伤眼，必用山栀、决明、赤芍、归尾、芩、连、防风、连翘、升麻、桔梗作小剂末，调服。
如眼无光，过百日后血气复自明。痘疮发热时，便用牛蒡子为末，贴囟门，可免眼疾。
〔痘后忽遍身青紫、瘛瘲、口噤、痰响〕
盖痘疮方愈，气血虚弱，由节令八方不正之风中之故也，宜蝉蜕一钱、姜汁、薄荷汁入酒数滴，汤调服，连进二三服，得汗或作瘾疹，神效。
〔肌肉破裂，便血，痈疖，大小便不通〕
此皆热毒之气壅盛，毒在肠中，则血渗入肠为便血。毒壅肢络不行，为痈疖、为肌肉破裂。若令大便利、小便通，则无此患矣。宜犀角地黄汤、升麻汤、白虎汤、紫雪。便血，牛黄散之类选用。
〔便脓血〕
此痘后馀毒不解，热入于胃，故令便血。日夜无度，腹痛啼叫，宜牛黄散。有浑身壮热，下利黄赤脓血者，薤白散或胃风汤尤佳。小便赤而烦，导赤散或犀角地黄汤。
〔热泻者〕
渴水、心烦、小便赤、手掌心汗，宜利小便，五苓散去桂。
〔冷秘者〕
胸满，吐清涎，不能食，面青瘦，其症少，又非暴病。
〔痘后大小便秘或便脓血〕
此由痘后失于解利，以致热并小肠，则小便不通；热并大肠，则大便秘结，重则便血。如前后不通，宜四顺饮。利小便，五苓散、导赤散。便血，犀角地黄汤、黄连解毒汤、三黄丸。
〔咳嗽胁痛饮食不下〕
痘后咳嗽者，由阳不降、心火克肺金也。胁之左右，阴阳之道路、气之并行处。今胁痛，是气不能升降也。饮食不下者，盖呼吸升降之间，脾受穀味，今气不能升降，则脾不能运磨水穀。此宜解毒，毒去则真气自育矣。宜赤茯苓汤导心火、利小肠；小柴胡汤治咳嗽、胁痛；二和散调顺阴阳则自愈矣。一方，小柴胡汤加牡蛎、五味子、桔梗、枳壳、赤茯苓。
〔痘后烦渴〕
由心胃邪热尚存也，宜五苓散、竹叶石膏汤。
〔痘后痈疖〕
盖因痘疮既平失于解利，馀毒大盛，内不得入于藏府，外不得出于皮肤，聚而不散，轻则结为痈疖，重则头项、胸背、手足肢节赤肿而成痈毒。未成脓，宜小柴胡汤倍加生地黄、消毒饮之类。多是实毒血热所成，分上下用药，一日不可缓。已成脓，必用凉血为主，赤芍药、甘草节、连翘、桔梗，上引用升麻、葛根，下引用槟榔、牛膝，助以贝母、忍冬藤、白芷、瓜蒌之类。陈氏谓：因饮水过多，湿伤脾胃以致肌肉虚、津液衰少、荣卫涩滞、气血凝结，故身生痈肿，此主寒湿。而言所治，亦木香散类。
机按：痈已成脓，宜早决之，迟则脓却内攻，反生变症。
一说结疕之后见有痈毒，便以消毒散、升麻汤、五香散、连翘散、犀角地黄汤皆可选用。
有禀受怯弱，痘后面青，不能饮食，大小便自利，肌体怠倦无热者，且与平调药安养之，令其里实。如大便秘，发渴，咳嗽，惊叫，小便涩，可用前诸方解利之。
〔结核痈肿〕
热毒藏于肌肤，荣卫为之壅遏则结核肿疖。咽膈不利，痰涎壅塞或为㾦㿔，发于颈项、手足、肢节间，甚则为痈毒，亦令人咽膈不利，痰涎壅塞，咽乾眼赤，腮项焮肿，宜消毒散、小柴胡汤最验。痈疖出脓不止，体虚烦热，头痛昏闷者，黄耆散。大便秘，大黄散。
〔痈毒赤肿初生者〕
烧鸡毛水傅；醋调伏龙肝傅；地松胡荽傅；地龙粪新水傅；鸡清调赤小豆末傅；马齿苋、龙葵叶、鸡肠草、芸台叶、景天叶皆可捣傅；赤肿不散无头出者，马鞭草傅。
〔痘风〕
分气血虚实，以日子守之，多带气血不足。虚则黄耆为君，助以生血、活血之剂，略佐以风药；实则白芍、黄芩为君，佐以白芷、连翘、续断之类。若属寒，陈氏方亦可用。
〔烦渴胸满〕
痘疮将愈，来热虽退，尚有馀热在里故也。此皆失于解利，热毒不散所致。宜黄连散、灯心散、黄芩散、甘露散，皆可选用。
〔疳蚀疮毒〕
痘疮已靥未愈之间，五藏未实，肌肉尚虚，血气未得平复，急被风邪抟于肤腠，故津液涩滞而成疳蚀疮也。宜雄黄散、绵蜜散。久而不愈，溃骨伤筋，以致杀人。
〔牙疳〕
痘后亡津液，生疳蚀齿龈。侵唇连口鼻，齿落还伤生。
辨曰：痘后馀热者，本虚热也。盖痘毒一解，则阴阳二分因而俱虚，所谓火从虚发之义。然其热多发于午后，但观两脸赤色，乃其症也。盖虚盛则发热，热盛则谵语、狂烦，若有此症，不可作热治。即此虚阳动作亦必为之强阳，前后以保元汤加黄连，甚则大连翘饮主之。切忌妄加他药，以致坏症，而不可治矣。此等痘症最恶，预为调理，否则日久或疳劳，或眼目疳蚀，咽哑，风搐筋牵，睡露白睛，走马牙疳，诸疾皆自此始矣。

保元汤制旨  ***************************
制保元汤者，有自来矣。予初时习痘一科，初视验吉凶，人云有眼力，犹今之村叟老妪，涉历过多，而能辨生死者也。虽则有得于毫末，而所以之故，不知从何而来，从何而可，茅塞犹存。及观钱氏、陈氏二家之说不一，各执己见立方，或寒或热，或补或下，有所不同。每见人用此者，多被折伤。然不知治各有旨，又不知治各有时。呜呼！惟人之生命为重，然因求其生而反得其死，因不敢效，尤掩卷而不习。
及逾数年，予子丙患痘，少稀，热极不发。起发迎医，朱汝明观之，曰：内虚故也。用四君子汤加黄耆、紫草一二服，痘发足而解。后邻里盛行，遂窃前方投施，贫难屡验，渐得其间虚实之旨。自揣不尽其术，恐陷于人。且得汝明先生之方与他法虽殊，但过密盛者则不能成浆，乾渴枯萎，而死者有之。因自咎不精之罪，却乃深究其义，忘废寝食，一夕枕上蘧蘧然有得予心。
盖白术燥湿，茯苓淡渗其水，故湿蒸之气不行而使然也。譬之铛中汤，气上行则无物不腐矣。后用减去，应手如响，始得气血亏盈之理。然又患其药性太缓，发之不盛，恐越七日向表之限，乃加官桂以助其力，如东垣用补剂加姜、附之义也。而又得君臣佐使之法，用之年久，发无不中矣。予制此方，如登太行，履剑阁，历此险患，不知其几虚惊矣！故以参、耆、甘草三品之神剂加赠保元，以其功能起死也。则东垣所用去虚火之圣药，今用之以治痘，暗合其旨。百世之下，继斯道于痘科，诚先生济世之心不泯矣。予又非汝明先生之传，亦何得而至此？汝明，字敞名也。

痘疹辨识  ***************************
〔痘疹不同〕
痘疮与肤疹有浅深之分，府属阳，有热则易出，是以名肤疹。肤疹一出，便如沸疮细泡出于皮肤之上，一出而便没。以言肤疹在肌，其所受气浅，故易出也。藏为阴，有热则难出，其为痘疮在肌肉、血脉间，必先出红斑而渐起如痘，故名痘疮，其所受气深以难出也。暴热而便出者，必肤疹；久热而难出者，必痘疮。疹自表而出于府则轻，痘自里出于藏则重。痘早晨浑身微热，午后大热，眼睛黄色，两胁下吸吸然动，甚则发如惊风。身有大热，手足逆冷，此病属藏，以独胜散发之，以和平生津液药润之。此是痘疮，切不可投凉药，恐水入大肠而痘不出，则泄下如赤豆汁，及朝出暮靥，或腮颊赤色如掌大，口内臭气，唇焦，目闭，腹胀。此是痘毒入里，由用利药。里毒陷入肠中，或便脓，或便赤汁，此皆死候。
疹则早晨微热，午后亦大热，眼白赤色而不黄，手足冷而吐逆，此属府，为疹，治法与治痘疮同。杨氏曰：赤疹遇清凉而后消，白疹遇温暖而后减。
〔夹疹〕
辨曰：疹之毒与痘之毒不同，盖痘毒出于藏，疹毒出于府。然皆中于有生之淫火，故其症虽异，而其原则同。爰孕成之初，先有藏而后有府，藏乃积受之地，府乃传送之所。藏属阴，故其受毒为最深；府属阳，故其受毒如差浅。况疹毒受于运化之间，是以其症之发也轻而易解，若有不解，乃为内实而外中风寒之盛也。夫解痘疹之法，痘当从外，疹当从内，此不易之常法。如妊妇发疹，热极不易退，内实之故也，必下其胎，胎下，疹则随热内解而愈。惟痘之发触于天行时气，疹之发中于时气风寒，本非寻常併发者，或有并行齐发之症，此则所谓两感矣。愚谓痘出之际，毒趍百窍，被风寒封固腠理，兼气血壮盛，湿蒸火炽，击动府毒，而故并出，是皆不顺之候。如痘稀疏，可以升麻汤解之。疹散痘出，其热自利，则痘之轻重治止用乎常法。若痘太盛，其疹虽解，殊不知气血已受亏于前矣。诚恐内气弱，血不能收敛其毒，尚未可议其有生。其症虽危，亦宜用保元汤以期生，此所谓虫食木、木尽虫亦死也。

痘疹变症  ***************************
〔班烂〕
病当发散而不发散，则毒气闭塞，胸满喘促，闷乱不知人；不当发散而强发散，则热毒随阳出于肌窍，皆为班疮。肌肉如烂，故名班烂。治宜调脾进食，令大便不秘、不利，养荣卫以生肌解毒，则无目赤、咽痛、口疮、吐衄等症。解之不至于冷，调养不至于热，最为良法。
班烂发脓痛甚者　干黄土，罗为细末，敷之。轻者，芒硝、猪胆汁调涂疮上。勿令动触，直候结疕自落，不通卧席者，用麦麸簟卧将息最佳。有因发表过多，致令阳气在外，内虚生寒，藏府自利，以致班烂，急当救里，如理中汤之类，疮当自愈。
〔班疹〕
冬月温暖而温毒发班疹如锦文者，又有冬月触寒毒至春始发病，初在表，或已发汗或未发汗，表症未罢而毒不散，故发班，以黑膏主之。又有冬月温暖，人感乖戾非节之气，冬未即发，至春或被寒折，毒不得泄，遇天暄暖，毒气始发，则肌肤班烂、瘾疹如锦文，咳嗽，心闷，呕吐清汁，葛根橘皮汤主之。医者不辨，作胃寒治之，转加闷乱，状若惊痫，遂生他疾。杨氏曰：毒气入胃令人发班。其症昏瞶，关前脉大，多见于胸腹，轻则如疹子，重则如锦纹，红者易治，黑者难治。
〔疱疮〕
伤寒热每在表，不能作汗，或当汗而不得汗，暴热灼于肌肤，故发班疹、泡疮。其泡色白，疮白头瘭浆戴白脓者，轻；若紫色隐隐在肌肉里者，甚重。此乃伤寒发泡，小儿肌肉娇嫩，多病此也。
〔夹班班烂〕
辨曰：班者，乃血之馀也，苟血太过而气不及，则卫气疏缺不能密护脉络，而致太过之血夹毒上浮矣。然则夹毒而出，非热前熬血分，乌得有是症耶？陈氏所谓班疹者，非也。夫痘毒随藏而出，其发之势，殆如火药最为迅疾，然血亦乘其势而发为班也。如痘毒起齐，内必虚矣，内虚则班从内解。不解，以升麻汤加归、芍主之。又有结痂后而发者，馀毒热盛，煎熬肉分，其班必烂。此以解毒汤加归、芍、防风，盛则用大连翘饮。烂处以生肌散敷之，宜无不瘳矣。若夹毒初出，色赤如火，乃毒滞不能宣发之故，当以四顺清凉饮。一服，如大便去一二次，而班或退，则血附气位，则以四君子加黄耆、姜、枣进之。如大便不止，可加肉豆蔻即止。务须预先煎药，伺其班退血附与服，防其损陷，斯谓用药得用兵之道。
〔不结脓窠〕
痘疮大热，则皮热脉实，大小便不利，心热燥渴，气满而喘，能食者，此里热盛也。恐生他病，宜利小便，使心火有所导引，热亦自退，不必用冷药也，宜五苓散去桂。其小热不解则成大热，小热而利小便则损气，但宜解毒而已。如玳瑁汤、消毒饮、四圣散、独胜散、安班散、如圣散、紫草汤、犀角饮，此虽不利小便，其热亦不能为害矣。
一说，忌升麻汤、葛根汤、四顺饮、硝黄峻利之剂。
疮疹伏热在胃，则中有所隔，上则心火不能降，故小便赤；下则阴气不能升，故心腹胀满。董氏用紫草散发出其毒，胃中热散自然冰释。
大热利小便，小热但解毒，此出钱氏。谓大发表，热仍不退敌，有利小便、解毒之法。未经发表，而用此法，恐失钱氏意也。
血泡既成，当结脓窠。而不结者，乃内外热极，毒气散漫，无阴气以敛之。古方用宣风散导之，磨生犀汁解之，或用砂糖汤调饮之。
大小便闭涩，津液燥而渴，气喘能食，脉实，不结脓窠痂疕，恐生别症，宜利小便，使心火有所导引，热亦自退，宜五苓散去桂。若能食而喘，腹胀，妄语，大便秘，宜四顺饮微利之。
痘出太盛为血泡，血泡七日不结脓窠痂疕者，由毒气盛而内外贯注。若不速解，毒气复入为倒靥，宜猪尾膏。看脉与外症审谛，方可下之。若能食而喘，发渴，腹胀，昏睡谵语，不大便者，承气汤、川黄散下之。若发热作渴，面赤闷乱，大小便涩，或大吐者，当利其小便，宜通关散。痘已出定，大便不通，疮出脓汁不干，牛黄丹。
辨曰：痘至行浆之次而不含浆者，当以保元汤加姜、桂，连服二次于前，乃以水杨汤暖沃于后。此汤火能涤去风寒，内外相攻，风寒易去，痘毒岂有不发之理？不可峻用解散发泄之剂，皆伤气血交会之机，致毒内攻，多不救也。
结脓窠后脉尚洪数，能食，大小便秘，此里蕴热毒，宜微解之。
不结脓窠，固有热毒炽盛，亦有气血虚少，察其形症虚实以为补泄为允当，疮坏无脓者死。
〔不结痂疕〕
痘因热而出，又因热甚不结痂疕，是以内外蒸郁，无阴气以敛之故也。古人以宣风散导之，以生犀散解之，使热不壅胀，必结痂疕矣！
血泡六七日当结痂疕。而不结者，此是毒气盛实，内外贯注故也。宜用猪尾膏。曾进一服，随时结痂疕，神速特异。因思人遇天气寒暄不时，脱著衣服，必先呷冷水三口，则不感冒。是心凉则肤腠秘密，风寒不能侵也。用猪尾膏者，以心属火而燥，居于上焦，又加蕴热毒气并于心藏，则毒气内外贯注，古人用猪尾血，以血归心，引龙脑以凉之，而行荣卫，荣卫遇香则行，遇臭则止故也。
痘疮发如脓窠，不肯作靥者，调砂糖水与之。多是爬了疮子成一片去，后来结瘢不好，此疮作脓窠，毒气已定而用之，庶不为目害？疮未出尽，切不可用。盖疮初发而食甜物，如枣柿糖蜜，必使疮入目也。
热毒蕴而不散，不结痂疕，如大小便不通，欲以药下者，须是微觉腹胀而喘，按之腹微实，手掌心并腋下有汗。此有热毒燥粪在里，宜下之，川黄散。
脓泡不结痂疕者，毒气已出在表，但解馀毒而已。此是正痘疮症，无诸内外邪气所感者也。
〔疮痂不焦〕
是内热之气薰于皮中，故痂不焦也。宜宣风散导之，或生犀磨汁解之。
〔疮疕不落〕
明胶散，班未出，泻下，已出者内消。黄明胶慢火炙为末，温酒调服必胜膏，马齿苋汁用煅成猪脂、白蜜调煎成膏，涂之。
〔痘痂起倍能食〕
盖痘既出于表则里虚，当食少，今能食而里不虚，为有热。本方用大黄丸下之，亦须看脉为外症然后用。若大小便秘、喘满、面赤、胃闷者，则宜四顺饮下之，恐胃热不去为口臭、疤疮。如无别热毒，不必下也。
痘痂起，胃虚不能食者，宜调脾胃。
〔瘢痕〕
若十三日痘痂已落，疮瘢犹黯，或凹或凸，肌肉尚嫩，不可澡洗。忌食炙煿五辛，恐热毒熏于肝膈，眼生翳胀，为儿终身之患，宜二味穀精草散。
痘疮既作，其血肉为脓痂，肌尚嫩未实，恐恶气有犯，房中可烧乳香，挂胡荽，辟一切秽气。或坐卧当风，则成瘢癣。若脓泡出，烧牛粪灰贴，则速愈无瘢。若脓汁不干而能食者，时与葡萄食之，为其能利小便，又令出快如穗之义。鼻塞，则摩头以通之；荣卫不和，洗浴以利之；肌理空疏，粉末以蜜之，此皆外治之法也。
欲无瘢痕，在结脓痂时，不可早爬去之。出见风早，则为瘾疹，肌肤凹凸，宜硼砂散酒调服，密陀僧水研涂，蒺藜散，胡粉散，鹰屎白散，马齿苋散，猪[月臣]散，羊[月臣]鸬鷀散，升麻水豆散，黄柏散，白蜜、[骨同]髓等，青金散皆可。
痘瘢凹凸：在结脓未成干疕爬去之，不成疤痕矣。
辨症　不须治，惟眼目红肿、泄泻不已二者，宜用心焉。
辨曰：痘之为症，五藏百骸无不振动，气血无不虚弱，如无杂症相仍，尤宜戒其峻治。治其杂症，无拘日限。痘则发于前七日，结于后七日，前后以十四日为限。治者毋得急治其标，而遂缓治其本。故杂症一寸，则痘症落后一丈，杂症未痊，痘已先毙矣！治痘不可违限，有如此者。且痘之毒不解，则一病不去，痘毒一解，则百病自痊。医之妙诀正在乎本上用力，何在于一标哉？虽初出，有眼目红肿而毒入于睛者，固宜治之，恐其睛突瞳陷也。有泻泄不已者，亦宜治之，恐其倒陷损塌也，况治泄多用淡渗燥涩之剂，若用之过，则津液竭而血道闭矣。治目多用发散凉血之剂，使用之峻，则气血弱而毒倒陷矣。用药者如用兵，其胜败之机不意料哉。古人所谓出于不得已而用之，是诚良法也。
〔便脓血〕
胃烂便血，有内外感冒失于治疗，遂至此者。其症最恶，急用犀角地黄汤、甘草散以散之。散之渐苏，疮出者活，神昏胃闷者死。伏热在胃，腹胀便赤者，四圣散。痘疮正出，下利黄赤脓血，身热大渴，乃毒入肠，宜解其毒，使疮出也，薤白汤、三黄熟艾汤加糯米、甘草、紫草，水煎服。
痘疮当出而不出，由毒气当散而不散。盖心主血而营于血，疮疹不出，毒气壅瘀于里，则为便血黑色，故神昏倦而不醒。其症最恶，蜕壳散、犀角地黄汤。
失血发泡，鼻血口血，大小便血，疮疖出血，发为水泡，哽气，呵欠喷嚏，腹内雷鸣，便气下泄。
辨曰：痘之发惟在气，不可弱，亦不宜太盛，太盛则恐伤其血。其血之失也，由气盛攻毒，为风邪闭塞清道，热盛火炽，而气与毒相挟交争，血不能胜，以致错经妄道，涣散无统，是皆气盛于血也。然则血之妄行，有从口出，有从鼻出，有从大小便出，有从阳疮而出，未发痘先已有疮疖，有从痘毒而出，悉皆不治。间有从鼻出者得生，何也？盖为气盛逐血，血载毒奔行周身，传注督脉射关而出，不犯其内，故无害也。至如口出及大小便出多死，何也？盖因有犯于内而内有所伤也。若阳疮痘毒间出者，则为走泄，走泄多肉分空虚，毒无定位故也。及至发为泡者，乃气有馀而血不足，故虽载毒，终不能上附于气，使气分独盛，有过本位，致津液随气呼吸，上极毒出之窦，而发为水泡。凡气之过于盛者，则噎哽气也，其所振所作，如风之挠物，无所不及，无处不入。七日前若作于膈，则呵欠、喷嚏，其气渐泄，其痘不能起发员混，七日后若入于腹则如雷鸣，甚则饮水亦鸣，或便气下泄，其痘尤不能成浆，此皆气之所为。如此发泡者，以保元汤加白术、山楂，少润水气下行，以平其气。治气之法，宁可补其不足，不可亏其有馀。盖血弱一时不能补益，故补气之功易，补血之功难。盖气无形，血有形，血非五穀滋味精益，其何能生化耶？若过于益，则又载毒从溢，反为大逆矣！治者更能安其气位，何患血之不归附哉？
〔咬牙〕
咬牙，齿稿也，乃血气不营也。方书多作热治，须兼他症参之。咬牙喘渴者难治，缘水穀去多。津液枯渴，而欲水不止者，荡散真气，故多死也。速与木香散、异功散。
〔寒战斗牙〕
寒战斗牙、谵语狂烦、寻衣撮缝、不省人事、闭目无魂。
辨曰：夫寒战者，阴凝于阳。阳分虚，则阴入气道，而[毶]⿺毛象作寒，不待疏而自战也。斗牙者，阳陷于阴。阴分虚，则阳入血道，而两齿相锉作声，不待力而自斗也。七日前见寒战者，表虚也；斗牙者，内虚也。七日后见寒战者，气虚极也；斗牙者，血虚极也。气虚者，以保元汤加桂，以温阳分；血虚者，补元汤加芎、归，以益阴分。有独寒战者，有独斗牙者，以一体治之。
又有不省人事、闭目无魂者，谵语狂烦、寻衣摸缝、斗牙不已者，此皆气血将尽，毒伏于表之故也。若此，特有一缕不绝之气而已，而求欲生，如覆水而欲再收，胡可得哉？
〔喑声不出〕
喑声不出，口颊生疮，烦闷潮热，面赤者，紫河车散。
痘已出，而声喑不出，形气俱病，当清其肺。宜凉膈散去硝黄。
〔咽哑水呛、痰唾稠黏〕
辨曰：心之气举击出于肺而为声，其喉之窍若管籥：古代通风鼓火器上的管子。焉，金受火制之使然也。痘之发，气拘血载奔行四肢百脉，因风邪沮塞腠理，痰唾稠黏有碍气道，其毒不能尽行于肌表，故成咽哑。咽哑者，痘出气喉，初甚细小，不觉此已微露其机，或用甘桔汤预防。及其肌表之痘成浆，内亦成浆，其毒壅盛，则气出管籥窄狭，所以气举击出之，声不清也。不清者，肺金之受害也。水呛者，毒壅会厌门也。然是门饮食所进之处，如饮汤水，则毒碍其门，不易进纳，而乃溢入气喉。气喉者，不受物之处，故发为呛也。或进穀食而不呛者，盖食有渣，自能有其门，而非如水之溢，不犯气道故也。七日前声哑、咽呛併为逆症，七日之后而有者，不待医而自愈，外痘结痂，岂有内之不痊哉？故先宜用甘桔汤服于已发、未发之前，盖所以清其气道，不使毒之有犯。此预治之法，世不可去，若待症成而治之，可谓不通矣。
〔面目预肿〕
面目预肿，七日后肿者不治之。
辨曰：其痘起发五六日之际，有面目先肿光亮者，是阳乘阴分，毒不能发也。何则？血乃气之本，血有不足，根本已失去矣。气乃血之标，将见虚阳动作，其气妄行肉分，区区不足之血，亦何能乘载其毒而出耶？七日之后，传经已足，气退毒陷，阴阳各失其政，尚何可治之有哉？治者不可不预为之，调摄气血以保重之。至此而欲强之以药，是亦求全于毁也。
〔渴〕
有腹胀渴者，有泻渴者，有足指冷渴者，有惊悸渴者，有身湿渴者，有身热面色㿠白渴者，有寒战渴不止者，有气急咬牙渴者，有饮水转渴不已者。陈氏谓：已上症皆非热，乃脾胃虚，津液衰少，故燥而渴也，宜木香散多加下桂。其中亦有热者，须兼他症参之，庶不致误。
辨曰：三焦者，水穀之道路也。津液者，又气之精化，而流通三焦，以制火者也。渴者，为气弱而津液枯竭也。夫火非虚不发，发而不解，则津液不能上行以制火，火乃炎上，熏灼心脾，肆其虚焰。是以为之下陷，华池为之乾涸，故发为渴。虽饮水至斗，亦莫能济。譬如沸釜，徒以水制沸，而不去其薪，又何能止其沸哉？此宜大补元气，以保元汤主之。渴甚者，加麦冬、五味；再不止，以参苓白术散，一二服必止。不可视如泛常，致有痒塌之患也。亦有阴虚火动而发渴也，斯为难疗。盖阴虚者，血虚也，血虚不能峻补，与气大有不同。气无形，血有形，无形者有神，卒能旺于斯，须有形者无神，须当养于平素。故气虚可以补药弥之，血若一虚，则痘疮止有十四日之限耳！尚何可以卒补而易旺哉？此所以为难治也。此固难治，但六味地黄丸加肉桂、五味，乃治血虚作渴之圣药，用此亦或有中。
〔烦躁〕
心经有热则烦躁，脾少津液则口燥咽乾而渴。痘疮已出、未出，皆宜用甘草散。心烦发渴，大便不通，小便涩者，通关散。烦而喘闷，灯草汤。虚烦发躁而渴，五苓散、酒蒸黄连丸，皆要药也，宜择用之。夏月大热夹暑，烦躁热渴，大便秘，小便赤，白虎加人参汤。
作脓泡而躁。盖心者，主疮疡、主烦燥。当其作脓，毒气已出，未得静尽，毒气应心而烦躁。作血泡而烦躁，此热毒欲散未散之际，但解热毒而已。宜用黑豆煎汤，放温，徐徐饮之。
烦躁睡卧不安，身热悸动者，宜清心利小便。若表不解，身热烦躁，睡卧不安者，宜水解散。大便秘结烦躁不得眠者，必腹胀，手掌心并腋下有汗，宜麻仁丸，或煎黑豆汤，徐徐饮之。甚者，青黛散以水调服。津液枯少，虚烦之气昼夜不得眠者，酸枣仁汤。
痰实壮热，胸中烦闷，大便坚实，卧则喘急，宜五味前胡枳壳汤。有小渴，六味人参麦门冬散。
疮出狂叫喘呼者，乃藏府热盛而无津液也，无阴气以和之，致令阳毒独盛，故如此耳，宜竹叶石膏汤。更看大小便何部不利，利之则愈。解热毒，犀角地黄汤、抱龙丸；利大便，四顺饮；利小便，导赤散去桂、五苓散。
〔昼夜啼哭〕
小儿蕴热毒为疮疹，因外未得出，内不得散，则神不安以致然耳。当此察其蕴毒在表在里，若发热，渴水，面赤，小便赤，宜微表令出可也。若外无热，大便秘，腹胀满者，当令大便通，则无壅滞之气。荣卫通行，神魂泰然，疮痘亦出快矣。或以为心热为聚痰，不乳而用下药、凉药，反生多疾。
〔不乳〕
不乳，或吐或利，面青，目睛青黑色者为虚寒，宜温之。
大小便如常，面赤而壅，或渴，或睡中惊，或咬牙，目白睛黄或赤，气喘身热，此实热中满不乳也。
〔目睛露白〕
目日睛露白，无魂者不治，不省人事者亦不治。
辨曰：元气者，先天之气，元命之主也。卫气者，后天之气，生命之主也。治痘必须察毒之浅深，审卫气之厚薄而施治之，则无不当。盖先气为卫气之母，母余必益其子，子必赖穀气之馀以养其母，然后元气得以固守人身，卫气得以长养气血，非生化化上合天地，然所谓目睛露白者，盖由元气虚损，督脉缩促至睛上吊。此非痘毒之故，惟为毒去之后，卫气受亏，不能顾其母故也。治者多谓之风，诚为谬矣。无魂者不治，失意志而不省人事者亦不治。失意志即不省人事，但只露睛而无他症者，宜保元汤加陈黄米主之。盖人参固元，黄耆固卫，黄米又助胃气以益其卫，卫壮则能助其真元，斯其症可疗也。惟七日睛露者，毒上未解，母气即离，子必凋弊，其难治也必矣。

心鉴真言  ***************************
夫治痘，以血气为本。故曰气血者，治痘之心鉴。盖气居中，君道也，血附外，臣道也。气正道尊，而能员，（阳性能员，气之正也。）能拘，（不使血散。）能含，（待时而发。）能光泽，（气足，津液外旺也。）能逐，（不使毒胜也。）能黄，（功用包终始也。）能解。（气正，毒自解也。）血正顺道，而能附，（附其气也。（能载，（载其毒也。）能制，（制其毒也。）能敛，（敛其毒也。）能红舌，（和也。）能释。（解其毒也。）此气血各得其职也。气失其政，则为热，为陷，为痒，为战，为塌，为吐，为泻，为狂烦，为白，为失色。血失其政，则为寒，为壅，为滞，为谵语，为紫，为黑，为褐。此气血各失其职也。若气不足则毒内攻，若血不足则毒外剥。治气过于益则泡，治血过于益则班，此又治者之失于变理也。譬之帷幄之眉，运筹决胜，其运用之妙，存乎一心。苟不以心鉴为证，何以措其手足？窃怪庸医往往误杀赤子，假若一人害一儿，以天下计，则日害万者有之。尚有知者加功于予之心鉴，假如一人活一儿，以天下计则日活万者有之。呜呼！尽信书不如无书，惟医尤其难著。书其术，庶乎有益于人，苟不书其术，则必误于人矣。予敢以予言为治痘之心鉴。

加减药味品性制法  ***************************
凡观症用药，必先量儿厚薄、病热浅深，预将主方簇起，然后加则加、减则减。加则不可过于本方。减则不可失于本方。不然，脱去本真，则不合制方伐病之旨矣！予因以己意加减合宜惯熟之剂，并前后禁止、常用、暂用相便之法俱例于后，以告行道者谨之。且牛刀之技在熟，轮梓之功在心，亦人之机变何如。虽吾之子不能尽吾之术，不足与议，但悯生之心切切，自有不能已者也。
正品　人参，味甘，气温，升也，阳也，能益元气而和中，生津液而止渴，治痘之圣药，非此莫能保固元气之大本也。取金井玉阑者佳。每用三钱至五钱，旋锉片用。
黄耆，味甘，气温，升也，阳也，能固元气而益肾，温分肉而实肌。治痘用此，赖其里托外负，宜行王道，非此勿言治。取箭竿绵软不油者佳。每服五钱至七钱，旋锉。十日后痘发足未收，蜜炙用。
甘草，味甘平，气微温，阳也，能解诸毒而泄火，健脾胃而和中。治痘，赖以分理阴阳，佐正君臣之道也。内坚实者佳。每用七分至一钱，寒则炙，热则生，常用。
加品　官桂，味辛热，浮也，阳中之阳，能祛风邪而实腠理，和荣卫以固肌表。治痘，以其气轻浮，鼓舞上行，能开荣血，黄耆藉其力以达于表也。取不厚不薄者佳。每服五分至七分，夏月三分至二分，去柤皮切片，七日后不用。
川芎，味辛，气温和也，阳也，能助清气而升头角，佐参、耆以助元阳。治痘，暂为引导上行之使。取雀脑者佳。每用五分至七分，蒸润切片。七日后浆行足，不用。
当归，味甘辛，气温，可升可降，阳也，治各有条，能生血、止血、活血、养血。治痘，赖以助血归附气位，必加芍药以佐之，恐其活血流动，毒无定位。宜身大者佳。每用一钱至二钱，酒洗锉片，焙乾暂用。
茯苓，味甘淡，性温，降也，阳中之阴也，能利窍而除湿，止渴而生津。治痘，不可过用，惟泄渴不敛而发水泡者不禁。宜坚白大者佳。每服二钱至一钱，切薄片暂用。
白术，味甘，气温，可升可降，阳也，能利水道而除湿，益脾胃而退热。治痘，不宜过多，非泄痢发水泡者，不加；浆毒溢盛不结痂者，多加不禁。宜细白坚者佳。每用一钱至二钱，洗去土，切片焙乾暂用。
芍药，味酸平，性寒，可升可降，阴也，能健脾气而补表，止腹痛而收阴。治痘，血散不归，赖以收之而附气也，痘解不敛，赖以收之而成功也。宜白大者佳。每用七分至一钱，锉片，七日前少用，七日后不禁。
紫草，味苦，气寒，能补中气而制诸邪，行痘毒而利九窍，不可过用。宜紫茸染手者佳。每用七分至一钱，去土，以手断为米粒大，五日后不用。
陈皮，味苦辛，气温，可升可降，阳也，能和中而益脾，消痰而泄气。治痘，专以痰涎壅盛者，气盛发泡者加之，不可过多。宜红薄者佳。每用一钱至七分，浸洗去白，挫碎，焙乾暂用。
五味子，味辛苦咸，气温，阴中之阳，能降烦热，止渴生津，补肺气滋阴益肾。治痘专止渴，不可无。宜北粗大润黑者佳。每用十四粒至七粒，酒洗，焙乾暂用。
麦门冬，味苦甘平，气微寒，阳中微阴，能清肺火而止渴，补心气而生脉。治痘，专止渴，清肺不可缺。宜肥白者佳。每用十二粒至七粒，酒浸去心，焙乾暂用。
木香，味苦辛，气微温，降也，阴中之阳，能调气而破坚，和胃而辟毒。治痘，平气止泄，不可过用。宜如枯骨、黏牙者佳。每用五分至三分，旋锉暂用。
肉豆蔻，味辛，气温，能止霍乱而温中，治积冷而止泄。宜员大坚实者佳。治痘，泻痢并水泄，加此一时救急之味也。每用五分至三分，面包煨熟，去面锉碎暂用。
鼠黏子，味辛，气温平，能润肺而散气，利咽而退肿。治痘，专解馀毒，不可缺。宜饱满新者佳。每用二钱至一钱五分，微炒，四日后暂用。
荆芥穗，味辛平，气温，阴中之阳，能除风热而消毒，清肌表而利咽。治痘，专退壅肿而解馀热，不可无。宜穗不宜茎，香鲜者佳。每服二钱至一钱五分，洗净锉，十四日后暂用。
黄连，味苦，气寒，下也，阴中之阳，能泄心火而散痞，燥胃湿而厚肠。治痘专，退馀热，毒解之后，脸赤潮热，不可缺。宜坚如金者佳。每用七分至三分，锉碎酒炒，十四日后暂用。
山楂子，味甘酸，气温平，阴中之阳，能宽气消食，益脾去垢。治痘，专平气，解利参、耆之滞，间用可也。宜赤大不蛀者佳。每用二钱至一钱，浸，去核锉碎，焙乾微炒，十日后用。
糯米，味甘，气温，升也，阳也。治痘，专温脾胃之中气，不使毒内攻，制紫草之馀寒，不使味伤胃。宜粗大晒乾白者佳。每服不过五十粒，暂用。
陈黄米，味甘，气温，升也，阳也。治痘，专扶穀气以助卫气，益其真气而和胃气。宜多年仓庾中香黄者佳。每用不过百粒至五十粒，暂用。
生姜，味辛，气温，升也，阳也，能止呕和中，助阳发表。治痘不可缺，以其功能助参之用也。宜老而生者佳。每用三片至一片，以意加减，常用。乾者不用。
以上加减一十九味，各分常用、暂用；七日前、七日后宜用之剂。告诸治者临时对症，加入主方，不可过多满意，以乱阴阳之王政。若去十九味而加之，实害气血之鸟喙也。予立治痘之法，但固元气为本。气固本立，则毒不能外剥内攻，何必深求异举以害其正？然则固气之要，非王道中之品药，孰敢当之。
●保元汤
人参（二钱）　黄耆（三钱）　甘草（一钱）
用水锺半，姜一片，煎至五分，不拘时服。
保元汤，即东垣所制黄耆汤，见《兰室秘藏》。小儿方不越参、耆、甘草而已。此药性味甘温，专补中气而能泄火，故虚火非此不去也。借之治痘，以人参为君，黄耆为臣，甘草为佐，上下相济，治虽异而道则同。制方之义何其妙欤！予尝讨其药性之功，用黄耆能固表，人参能固内，甘草能解毒，今用以治痘，令其内固外护、扶阳助气，则气于焉而旺，血于焉而附，气血无恙，斯一身之真元可以保合而无坏乱矣！区区痘毒藉此领载，则何难出之有哉？惟其有回生起死之功，有转危就安之力，予故僭改为保元汤也。或云气血与毒本同一途，何专理气而不理血？是亦一偏之说也。然痘之一症与他症不同，症出阴分，先动其血，以血本盛，故能载毒。使血一弱，则毒何能以自出哉？虽然，气者又所以领载其血也，若气少馁则血亦无凭藉，彼毒又将何从而载行于气分耶？故治痘当先治气，此不易之常也。又云血弱不能载毒，奈何？曰：毒譬则货也，血譬则船也，货若船败也，何以能负载耶？可见血虚则内虚，内虚则痘不得出。血虚非仓卒可补，故付之无可，奈何？又不观妊妇出痘，热甚毒壅，其胎必落，落则血去气陷，毒复归内，宁逭其生欤？此证血虚之验。或曰：白术、茯苓亦能益气，世多用之，今不加入，何也？曰：苓、术虽益气，而性皆利燥，淡渗通利水道之剂，苟或用之，则津液随水而下，其湿润生息之气不行于上，譬之地气不蒸、天气不降，尚何有天泽以救其物哉？由是三焦为之枯燥，气脉为之壅塞，浆毒为之不行，毒遗皮内间，外剥之患其可复救乎？或曰：桂辛物也，痘出，已热之极矣，今更用此，诚恐重实之症生矣。曰：是知桂虽辛，而不知辛能发散，且如毒壅于皮肉间与脉络之处，苟非此剂推动其毒，而毒能自散耶？况此药又能扶阳益气，充达周体、翊助参、耆之力而成传功也！夫我所谓治痘当固元气者何也？譬之用兵，惟求主将无恙而已。若主将不能胜任，则其本先已摇矣，虽有戈甲粮草，将安施耶？故曰：保元汤者，治痘之要剂，用兵之要道也。
●水杨汤　专治痘出陷顶，浆滞不行，或为风寒久克者。如初出及收敛时或痒塌破损者，俱不宜。水杨柳五斤，净洗，春冬用枝，秋夏用枝叶，锉碎，取长流水一大釜，煎六七沸，先将三分中一分置浴盆内，手试不甚热，亦不可太温，先服宜用汤药，然后浴洗，患者渐渐添汤，不可太冷，浴洗久许，乃以紬纸捻灯照之，累累然有起势，陷处晕晕有繇，此浆影也，浆必满足。如不满，又浴如前法。若力弱者，只浴洗头面手足可也。若不赤体，不厌其多洗，少壮亦然。灯照如无起势，气血败则津液枯矣，可以辍洗。
痘毒不能行浆，乃阴阳二分，气涩血滞，腠理固密，精虽盛不易疏通，所以有是患也。须以水杨汤浴洗，待其闭塞之处暖气透逼、发泄和畅、郁蒸气血，斯其浆可易成也。浴洗之间，灯影之下观其痘，不觉随手而发，功效岂浅浅哉？且服药不过助气血以成功耳，然药力差缓，颇难顿而达其手足面目，若服药后而更以此汤沃之，其药藉此升提，可不充豁万窍，安得为风寒所阻而致构成大患耶？且洗之法，必添汤久沃，使其暖透骨肉、通理内外，斯毒气随暖气而发，行浆贯满，岂不如反掌也耶？披风寒，尚可得而中乎？尝行医村落，见一老妪抱患痘小儿以此汤沃之，其痘顶陷，初未浆足，至次日，又往观之，则浆行已满矣。至家数里，转行转悟，其理遂得。殆即黄钟一动而冻蛰启户，东风一遂吹而坚冰解腹。始虽二物，竟则同一春也。及观群书皆无此法，其后以是行之，百发百中，遂著为外治之法，传告于世，少补救急之一助云。
●升麻葛根汤　古方，三日前后用。
升麻　葛根　芍药　甘草
上用水锺半，生姜三片，煎至五分。
●和解汤　古方，三日前后用。
升麻　葛根　芍药　甘草　人参　川芎　防风　羌活
上用水锺半，生姜三片，煎至五分。
●四顺清凉饮　古方，七日前用。
大黄　当归　芍药　甘草
上用水一锺，煎至五分。
●解毒汤　古方，十四日前后用。
荆芥　甘草　鼠黏　子
上用水锺半，姜一片，煎至五分。
●大连翘饮　古方，十四日后用。
连翘　栀子　当归　芍药　防风　荆芥　鼠黏子　滑石　车前子　瞿麦　蝉蜕　木通　柴胡　黄芩　甘草
上用水锺半，姜一片，煎至五分。
●参苏饮　古方，十四日前后用。
紫苏　人参　半夏　茯苓　陈皮　甘草　前胡　桔梗　枳壳　乾葛
上用水锺半，生姜二片，煎至五分。
●四君子汤　古方，不拘日例。
人参　白术　茯苓　甘草
上煎法同前。
●生脉散　古方，不拘日例。
人参　麦门冬　北五味
上煎汤，当茶服之。止烦渴。
●甘桔汤　古方，不拘日例。
甘草　桔梗
上煎如前法。
●参茯白术散　古方，不拘日例。
人参　白术　茯苓　甘草　藿香　木香　乾葛
上煎如前法。
●四苓汤　古方，止水泻。
猪苓　泽泻　白术　茯苓
上用水一锺，煎至四分，不拘时服。
●白螺散　专治痘疮不收。
白螺壳不拘多少，古墙上取，去土洗净，火煅存性，为极细末，疮湿乾掺为妙。
●金华散　专治痘后肥疮、疳疮、疥癣，能收水、凉肌解毒。
黄丹　黄柏　黄耆　黄连　大黄　轻粉　麝香
上细末，湿疮乾掺，燥疮用腊猪油熬化调敷。
●生肌散　专治疳蚀不敛，并痘后脓血杂流不收等疮。
地骨皮　黄连　五味子　甘草　黄柏
上细末，乾掺疮上。
已上诸品名方，乃前人所制，治各有条，今删入痘科，协助保元以收图治非常之效。是以升麻葛根汤、和解汤、四顺清凉饮有开济之能，故用之于保元之前；解毒汤、大连翘饮、参苏饮有治平之能，故用之于保元之后；四君子汤、生脉散、甘桔汤、参苓白术散、四苓汤有赞相之能，故杂用之于保和之间。盖诸名方，虽世用功多克济，但不能独用于痘科，予取之不过翊运保全以济阴阳亏盈之变。是故治痘用药之要，始出之前，宜开和解之门；既出之后，当塞走泄之路。痂落已后，清凉渐进；毒去已尽，补益宜疏。如此者，不得不录以备危难，其他虽有奇方异味，叠见诸氏之书，似不合人身气血中和之道，录之何益？

顺逆险三痘  ***************************
夫痘有顺逆险三者，古无有也，愚意妄立之名，何则？顺者，吉之象也；逆者，凶之象也；险者，悔吝之象也。治痘而执此三者，于以观形色、验吉凶，将无施而不当矣。盖痘之一症，始于见影，终见结痂，九十日之间而已。苟非三者，察形色之善恶，定性命之吉凶，尚有以决生死，人将治所不当治，不治所当治，妄投汤剂，被其在死者多矣。是故吉不必治，治则反凶；凶不劳治，治则无益；至如险者，则宜治矣，治之则可以转危就安。予视痘三十年，见其顺者多，逆者少，惟险者介乎其间。要之，气血有厚薄之不一也。夫气血盛，斯毒易解，气血损则毒难愈。惟气血少弱者，虽毒不能顿解，然生意未始不固乎其中，故必加以补益、扶持之功，斯其悔吝无不平矣！

痘出形症、日期、顺逆险治例图  ***************************
医家之法，有望闻问切四者，所以审其症之由也。惟痘利乎观其形色浅深，始终悉于此乎备矣！且痘出乎淫火，淫火，人身之精华妄动之异名也，以气血而中，以气血而守，以气血而发，以气血而解，信非气血不能始终也。治者要当留心于其间，如有他法，吾所不知也。今以初出至痂落，日斯形症吉凶之象也，参以顺、逆、险三法为则，以明可治、不可治之症。画为图式，凡圈内白者（图缺），气也；圈外黑者（图缺），血也；圈内之圈者（图缺），陷也；圈外黑散者（图缺），血不附也；圈内黑圈者（图缺），血乾也。以次开列于后，以备三法之阶梯，而圈下复著定形辨色。症有体用之分，投剂取功治有折中之妙，其体用之应变，折中效顺而有数存焉，学者又不可不留心于此。
始出图（图缺）
一二日初出之象，如慄，于口鼻腮耳、年寿之间，先发三两点，淡红润色者，顺之兆也。顺者不治自愈，为气得其正，血得其行，其毒不得妄行肆其疟也。于天庭、司空、太阳、印堂、方广之处先发者，逆之兆也。逆者不治，为气涩血滞，致毒妄参阳位，无以当其势。虽稠而红润泽，成个者，险也。险者，毒虽犯上，其气血未离忧虞之象，未要加治，俟其气血交会之后，以保元阳，加桂主之。谨防气泄血散，将无逮也。若阴始交阳之际，阳交阴会之初，忧虞之象未可加治，恐其药性紊乱气血交会之机，若气始定位，血初归附，吉凶得失由此生焉。苟失其正则宜治矣，不然恐其气血亏弱，毒必内攻，业是者当加调变，气尊血附，乾坤道济，足以见阴阳治化，收其全功矣。
员混图（图缺）
二三日根窠员混，气之冲满也。气之冲满，血必归附，为顺。顺者不治自愈，为气血得其道也。根窠无晕，气离血散为逆。逆者，气血交会不足，致毒乘机而犯内也。根窠虽员而顶陷者，血亦难聚，为险。险者，为气弱不能领袖其血也，以保元汤加芎、桂，岂有不痊者哉！
形色图（图缺）
四五日，观痘势之形色，则知气血之壮弱、受毒之浅深，此治法之大要也。其形尖员光泽、大小不一等，气和血就顺也。顺者，自愈，为气归血附，各得其道而毒自释。其形绵密如蚕种，黑陷乾红紫泡者，逆也。逆而不治，为气血相离、纵毒内攻也。其形根窠虽起，色不光洁，生意犹在险也。险而治，为气弱血盛，势虽挟毒犯上，然得交会分明，用保元汤加，芍药、桂、米助卫制荣，斯为调摄之妙。
起发图（图缺）
五六日，气盛血荣于内，则发扬于外为顺。顺者，自愈，为气血丰厚，毒受制也。气虽旺而血不归附，其色灰陷或紫陷，或发为水泡、痒塌为逆，逆者不治，为气弱血衰，致毒下陷而外剥也。气虽旺，血不归附，不厚其色，光白不荣为险。险者，易治，为气盈血弱，不及归附。用保元汤加木香、归、芎助血归附气位，以全中和之道也。
浆行图（图缺）
五六日，气盈血附，其毒自化，化则成浆，顺也。顺者，不治自愈，为气血得中，其毒自解也。气陷血衰，其毒内伏，伏则不成浆，逆也。逆者，不治，为气血相离，不能制毒而外剥也。气交不旺，血虽归附不能成浆，险也。险者须急治之，为气血少寒，不能振作。急投保元汤加桂、米助其成浆而收济惠之功也。
浆足图（图缺）
七八日，气旺血附，其毒化浆，顺也。顺则不烦治而自愈，为气旺拘血化毒之故也。气血乖离，其毒不化浆，逆也。逆则难治，为气血不及，不能振作以制其毒。以发疤、发疔者可生、外剥内伤者必死。其气血少，缓毒虽化而浆不满，险也。险则可治，为气血有碍，不能大振，以保元汤加桂、米发扬助浆，斯可以保全矣。
浆老图（图缺）
八九日，浆足气血之功成矣。气血功成，生命定矣！如无他症，顺而也已。浆不足者，气血尽矣，气血尽而大命临之，逆也。浆不冲满，血附线血气弱而险也，以保元汤加姜、米以助其气而驾其血，斯浆成也。
血尽图（图缺）
十一、二日，血尽毒解，气调浆足，此生生自然之理也，为顺。或血淡而浆薄，或血凝而浆滞，以见气亏而毒不解为逆。血尽浆足、湿润不敛者，内虚也，为险。以保元汤加苓、术，助其收敛而结痂也。
结痂图（图缺）
十三、四日，气血归本，毒既殄灭，浆老结痂，顺也。毒未脱形，诸邪并作，虽云结痂，此其逆也。毒虽尽解，浆老结痂之际或有杂症相仍，以保元汤随症加减，不可峻用寒凉、大热之剂，恐致内损之患也。
还元图（图缺）
十四、五、六日，气血功成，痂落而无他症，顺之征也。痂未易落，寒战咬牙，谵语狂烦，疔肿作者，无可生路，逆之兆也。痂落、潮热、唇红、口渴不食者，险之势也。以四君子加陈皮、山楂、黄连，渴甚加参苓白术散。不解以大连翘饮去黄芩，病去之后，多有内损或馀毒未解，此则尤难治也。
●气血独胜受伤图
痘之初发，阴阳交会不得其一，则诸恶症生矣！盖气血不能胜毒，甚至灭亡，得其生者，百有一焉！予尝闯其痘之恶症，七日前后为陷、为泡、为疤、为疔、为痒塌、为倒陷。如此者，有因毒胜而不治，有因毒胜而自痊，难于知识疗理。惟其阳毒内溃，萌药于表里，受伤之初，又非血气能胜其所胜而救其危也。故另立治法图式开陈于后，尚冀治是者当加慎密。
顶陷图（图缺）
七日前后五陷者，气不足也，气不足不能收血而毒不能成浆，盖气不胜毒故也。七日前后见此，宜治以保元汤加芎、桂、糯米，温胃助气，又以水杨汤沃洗之。血不荣加归至十一、三日，方浆足者亦有之。如血气光泽有起势者，亦不可过于治也，深恐满而过盛，反疟百骸。或血如死灰，浆不满足，其血虽附，不荣而兼内症者，不可保矣。
倒陷图（图缺）
七日前后倒陷者，气血衰也。七日后根窠发足，势行之次，因泻气陷毒即随气血而反陷也。如血不走，归附鲜明，护卫之力犹在，治必有可拯之理。其血不顾亦必挟毒攻内，祸复起于萧墙，岂可救乎？急以保元汤加参、术、肉豆蔻；渴以参苓白术散。人有峻用发泄毒剂致伤元气，而气血随毒气反陷伏者有之，用予保元汤岂有是哉？
阳毒图（图缺）
七日前阳毒者，凡疮也，或疮未痊，及初结瘢处，肉分必虚，毒受气血相击，周流百脉，必趋虚处而出也。盖阳疮阴毒，混杂一堂，反胜诸毒而名之也。其毒湿润者，为气血俱盛而诸毒易成浆也；其毒枯燥乾红，气血俱弱，毒与诸疮相抗而俱不成浆也，治法同。彼顶陷如枯，转润红变白，其浆自溢于此，可见治者之功效也。
痈毒图（图缺）
七日后发疤者，阳毒也。痘之毒，并聚一处而假其名也。盖气血不能拘收乘载其毒，使气弱血盛、阳分空虚，血则载毒传注四肢合处。合者，海也，曲池、委中是也。毒不成浆，七日前后发者，宜纵之，发其毒并从此而出也。若治其毒，必随痘而散，内攻藏府秘无可生之理。如痘毒已解，血气丰盛，宜解散其馀毒。以保元汤加解毒汤为妙。
疔毒图（图缺）
九日后发疔。毒参阳位，聚而自成窠穴也。盖气位弱而血分不密，其毒性不能自散放，聚结而成其形，如气固血盛则毒受制归附，岂有是耶？结于四股，或小或大，不近藏府，虽抵穿筋骨者易治；结于头面、腹背，逼于内者，其势必攻穿藏府，难治。不穿者急治，治不可加峻，以保元汤加牛蒡子、当归、荆芥助气逐毒，待毒液满自释也。
内溃图（图缺）
七日前内溃者，胃烂也。盖因风寒所中，腠理固密，阴阳二分壅塞不通，其毒内攻。气既不能拘血，血又不能载毒，藏府之间，毒火炮炽则溃而成脓，口舌皆白，是其验也。如此克害生灵，何其惨毒！识者知痘毒未出之时，或有风寒阻塞，气粗热盛，身必战动，腹肚急疼，谨此患以和解汤、升麻汤逐散寒邪，开泄腠理纵毒而出，岂有是症者哉！


痘治附方  ——————————————————————————————————————————————————————————————————————————————————————————

痘治附方  ***************************
附方总一百五十三道，皆前诸论中之所载也。以魏君所定十六方观之，则一百五十三方似皆无所用矣。今犹附之篇末，意欲辑为全书。有论无方，非所以广见闻也，且临症施治，亦有便于检阅，免致为其所惑焉。
●一、初生服生地黄汁　仲景云：孩儿初生下时，用生地黄汁点在儿口中，即下黑粪，终身不害痘疹。
●二　、冬温服生油剂　小儿藏府伏于热毒，未成疮疹，四肢微觉有热，食物似减，头发干立，或时额多微热，用生油一小盏，以温水一小盏，旋倾入油盏内，以杖子打搅，水尽更打，令匀如蜜即止。夜卧时，百日一晬至三岁，每服二蚬壳；五岁至七岁，三蚬壳；八岁至十五岁，服半合。大人一合至二合，量大小增减。服后良久，令卧少时，服三五服，大小便利，四肢热退，疮痘不生也。但疮痘已出不可服，惟服和平药解其大热，虑热毒太盛也。
●三、冬温服三豆饮子　凡有时行瘟毒，天行疮痘者，宜预服之。
黑豆　绿豆　赤小豆（各半升）　甘草（一两）　用水九升，煮豆熟为度，逐日空心任意饮之。七日后，疮必发快。冬月温暖，小儿必发疮痘，宜预服之。
●四、茜根汁　治时行瘟毒，痘疮正发。预煎汁入酒饮之，则不患疮痘，累用甚应。
本草云：茜味苦，治一切血病、痔瘻、痈疖、排脓。
●五、葛根散　治天行热气。欲发痘疮，壮热作疼，宜此解肌出汗。
葛根场　麻黄（各一两）　石膏（二两）　黄芩　芍药　桂枝　甘草（各半两）　上为粗末，每服四钱。水一盏煎至半盏，温服，取少汗。若先自汗者。去麻黄。
●六、桦皮汤　治伤寒、时气、豌豆疮毒。
桦皮锉，水煎，温服取汗。桦皮味苦平，无毒，治肌热、黄疸、时热、毒疮、痈肿及乳痈初作肿硬。
●七、必胜散　治疮泡出，未能匀遍。此药透肌解毒，或未及利而疮毒已先发，宜此服之。牛蒡子不限多少，炒热，杵细末，每服一钱。入荆芥二穗，水一盏，同煎至七分，温服。如疮疹已出，服尤妙。《本草》牛蒡子通十二经，则疮疹出齐无阻矣！又云：痈未破，服一枚能出痈头，故出而未透匀者宜之。
●八、凉惊丸　治疮疹，五藏皆见，木胜土、木归心，预防发痫。
龙胆草场　防风　青黛（各三钱）　钩藤（二钱）　牛黄　麝香（各一）　黄连（五分）　龙脑（一钱）
上同研末，面糊丸如粟米大，每服三五丸至一二十丸，煎金银汤送下，温服。
●九、栝蒌散　治癍生于心。心生热，热生风，风属肝，二藏相搏，风火相争，故发搐也。用此泻心肝，补其母。
栝蒌根　白甘遂（各二钱）　上同慢火炒焦黄，研匀，每服一字，煎射香薄荷汤调下，无时。
●十、升麻汤　治大人小儿时气、瘟疫、头痛、足冷、脉数、发热、肢体烦疼及疮疹疑贰之间，或未经解利而疮毒已发。又云疮疹大便如常者，并宜服之。升麻苦寒无毒，主解百毒，疮痘亦毒也。葛根性平，治消渴大热，解肌发表，开腠理，治头痛。大抵疮疹是蕴热毒，葛根解热，升麻去毒，且二药皆治伏热动心、恍惚、惊悸、烦躁。芍药治时行寒热又活血，俾使疮疹易出又利小便。疮疹有大热者，利小便也，用甘草调和之。且疮疹渴燥甚者，亦用炙甘草。四者为治疮疹之要药也，是疮疹服之则毒减而愈矣！若伤风、伤寒、伤食、惊搐兼患痘疹而禀气怯者，皆发虚热而非实热。若服之，反以为害。但有壮热、面青、目白睛不黄赤、大便不秘、小便清者，皆不可服，里无蕴热故也。此治疮未发前、疮愈之后服之消毒，非正出时服。升麻、葛根、芍药、甘草等分为粗末，每服二钱，水一盏煎至半盏，去滓，温服，无时。亦可为细末，汤调服。身心烦热则温服，寒多则热服。
●十一、惺惺散　大抵浑身壮热，必由风热、疮疹、伤寒、时气，且先与此也。其头痛、目涩、鼻流清涕者用细辛；喘粗者用桔梗、人参；多睡者用茯苓。恐伤寒、时气，胃气弱者用白术；风热疮疹用栝蒌根。栝蒌根苦寒，治身热烦满大热，除肠中痼热、燥渴热而胸痹不下乳，皆攻其热也，故非里寒者可用。里寒者，身虽大热，不渴，大便反利，小便不赤，面青目白，睛不黄赤，其中虽有白术之温，终非虚热者所宜。人之藏府，寒则寒药先效，热药未必能制之；热则热药先效，寒药亦莫能制之，此势之自然也。用药岂得不辨表里冷热？小儿伤风壮热，当先服此，大效。如壮热未退，切不可与通利大便及凉药，恐是疮疹，反有误矣！若桔梗　细辛　人参　甘草（炙）　栝蒌根　白茯苓　白术（各等分）　为细末，每服一钱，水一盏，薄荷二叶，同煎至三分，去柤，温服。要和气，人姜煎服，无时。身虽壮热，大便自利者不可服。
●十二、荆芥散　治麻子兼瘙痒或瘾疹。大便自过，用荆芥少许，研烂，以新井水将帛滤过，入麻油一滴打匀，令饮之，便不闷乱。麻痘已出，用黄蜡煎牛皮胶，水饮则安。荆芥治血风。麻子是疹子，常言风瘙瘾疹皆出于皮肤，其毒轻而浮，用麻油取其滑窍，黄蜡煎牛胶，水滋血行荣卫，荣卫既顺，麻疹出矣。一方，加薄荷。
●十三、羌活散　解热散毒，治风壅欲作痘疹者。
羌活　独活　川芎　桔梗　蝉退　前胡　柴胡　地骨皮　甘草（炙（　栝蒌　天麻（炙（　荆芥　防风（各等分）　为细末，每服一钱，水三分盏，薄荷三叶，煎至二分，温服。量大小，加减药水。
此治风、治寒、治惊下疾，凉脾，治血热、透肌。但属实热，无不治之。或禀受弱、脾胃弱、里无热者，不可轻用。
●十四、夺命散　疮疹已发、未发并宜服之。出痘疹，热毒势甚者服之。解蕴热，利小便，痘疹初发气盛亦宜服。
升麻、糯米、甘草、紫草（各半两）　木通（二钱半）　上锉为散，每服一大钱。水七分煎四分，去滓，温服。
●十五、牛蒡散　凉风解毒。小儿冬有非即之暖，及春月天气暄暖，或肥甘之过，或重衣温厚，伤皮肤，害血脉，疮疡发黄，致生多疾，宜常预服之。
牛蒡子炒，为末，水煎一盏，服之。
●十六、葛根橘皮汤　治冬温未即病，春被积寒所折，不得发，至夏热，其寒得解，冬温始发，肌肉班烂，瘾疹如锦纹而咳，心闷，但呕吐清汁。葛根　橘皮（去白）　杏仁（去皮尖）　知母　黄芩　麻黄（去节）　甘草（炙，各等分）　锉散，每服炒三钱。水一盏同煎半盏，去滓，温服，无时。
●十七、薄荷散　小儿禀受雄实，才觉是疮，若毒气甚者宜服之。
薄荷叶（一两）　麻黄（去节）　甘草（炙，半两）　为细末，每服三钱，水一中盏、枣二枚、姜三片同煎至六分，去柤，日三两次，温服。此方服之汗出，即服调中散。服后若作寒热，脉反迟者，进脱齿散以温之。详此非下药也，实者服之未必安，虚者服之必危殆。
●十八、独圣散（又名牛蒡殭蚕散。）小儿发疮，早微热，晚大热，目黄，胁动，手冷；发甚如惊者。牛蒡子（半两）　白殭蚕（一分）　为粗末，每服一大钱。水六分盏，紫草二七寸，同煎至四分盏，连进三服，其痘便出。牛蒡子出痈、透肌；白殭蚕治遍身瘾疹、疼痛成疮。为末酒调服之，立瘥。紫草能利窍，疮疹无虚寒症者，服之立出。
●十九、抱龙丸　治小儿一切风热、中暑、惊悸、疮疹欲出、多睡、咳嗽痰盛、面赤、手足冷、温壮、睡中惊搐不宁、脉洪数、头痛。南星（取里白者为末，用腊月黄牛胆汁和为剂，却入胆中，令乾，再为末，半斤。（劲十足　天竺黄（二两）　朱砂（二钱，研水飞）　雄黄（半两，水飞）　麝香（一钱）　牛黄（一字）　同研极细，滴水和丸，如鸡头实大。二岁儿，竹叶薄荷汤化下一丸，无时。钱氏云：因惊而生热，用药发散，热入于表，故表热而生班，宜服之。
●紫草膏　治麻痘不快。紫草　白附子（各一钱）　麻黄（去节）　甘草（各二钱）　全蝎（十个）　殭蚕（十个，炒）　为末，用蜜一两、酒半盏，入紫草煎数沸，旋旋和入前药，丸如皂子，每服一粒，用紫草煎汤化下，续用黄耆散调治，此上等药也。紫草膏治疮痘，兼此药治惊痫风疾，又治疮痘出不快。如疮初症似伤风。伤寒、惊风，疑贰之间服之，皆有主治，不至败事，医家常蓄为妙。
●二十、红绵散（一名天麻散。）天麻　荆芥（各一分）　麻黄（去节）　甘草（炙，各二钱）　全蝎（七个全者）　为末，每服一钱。水半盏，薄荷二叶，酒四五滴，煎二三沸，带热服之。如疹未出，再进一服，相次又进一服。若是伤风，服亦不妨。大抵身有大热，面赤气粗，无汗，为表未解也，可服之。此药以天麻、麻黄为主治，有汗不得服麻黄，腠理已开不宜便发汗也。若有汗而热者，则惺惺散为和解之药。故仲景论表症，有发汗者，有和解者，有调和荣卫者。今有汗而热，则和解为宜。如虚而热者，则宜调荣卫，如和中散之类是也。此药荆芥主寒热、鼠瘻、瘰疬、生疮，下瘀血；天麻治诸毒恶气、皮肤壅满、热毒痈肿；全蝎治诸风瘾疹、筋脉诸风、小儿惊风。其荆芥、天麻、全蝎皆性平，治疮理血，故宜于疮痘也。
●二十一、五积散　治伤寒寒疫、内伤生冷者。疮痘本蕴热毒，小儿热盛，渴则饮冷，热则当风，致被风寒所伏，寒热相搏，面青发热，心烦，自利，宜此散。其内外寒毒，然后热气上行，或汗，或疮痘，或瘾疹，皆愈矣！方见寒门。
●二十二、麻黄汤　主疮疹烦喘甚者。麻黄（去节）　杏仁（去皮尖）　甘草　桑白皮（蜜炙）　上锉为散，每药一钱，用水七分盏，同煎至四分盏，去柤，温服。若脉数、热未退者，入竹沥少许。咽喉痛或嗽者，煎熟，入麝香少许服。
●二十三、紫草饮子　治小儿疮疹三四日隐隐在肌肤而未出，及疮出迟。盖紫草通水道，去心腹邪气，内除积热，又能利窍，使疮易出。紫草（二两）细锉，以百沸汤一大盏沃，以物合定，勿令泄气，量儿大小，温温服，虽疮出亦轻。
●二十四、发灰饮　治班疮豌豆。古方以乱发治下肿、骨疽、小儿热疮、痰热、诸般血病。发木血之馀，今治诸血症，从其类也。头发烧灰存性，饮调服之。
●二十五、牛蒡甘草散　治麻痘初作，服此则稀。牛蒡子（麸炒，一两）　甘草（炙，一钱）　为细末，每服一字或二字，胡荽煎汤调服，无时。
●二十六、兔肉酱　用腊月兔肉作酱食，去痘疮。兔肉平寒凉血故也。兼腊兔毛煎汤洗痘疮，及兔毛傅良。兔脑主冻疮，兔骨醋磨傅久疥，兔毛灰主炙疮。兔头皮主鬼疰毒气在皮肤如针刺者，又主鼠瘻。已上兔之所主，皆治皮肤疮疡。盖兔肉多食，令人色痿，损阳事，绝血脉，此亦凉血散热故也。
●二十七、安班散　此为凉血解毒、生肌、宽肠、导热、利小便、快膈药也。疮痘有热无寒者，可服之。升麻、赤茯苓、羌活、黄耆、人参、桔梗（炒）、枳壳（麸炒）、甘草（各等分）　为细末，每服一钱。水七分盏，紫草、薄荷少许，同煎至四分盏，温服。量儿大小增减。
●二十八、萝卜汤　用开花萝卜煎汁，时时饮之。开花取其欲出之义。萝卜治嗽定喘、下气消胀、解毒、解渴、解面毒，皆匀气消壅药也。气匀则疮疹出快矣！
●二十九、红子汤　平调疮疹。红花子、紫草茸（各一两）　麻黄（去节）　升麻（各半两）　为细末，每服半钱，煎薄荷汤，入酒一滴调下。此用麻黄表毒气令出，升麻解蕴毒，紫草滑窍，红花子，《本草》治天行疮不出，吞数粒即出，故用之。
●三十、快班散　此用贯众，味微寒，主腹中诸热邪毒、患痘、烦渴、咽燥、喘急、大便闭、小便赤涩、口乾目赤，皆里热也，宜服之。如无里热反为害矣！若当服不服亦为害也。贯众、赤芍药（各一两）　甘草（炙）　升、枳壳（麸炒，各半两）　为细末，每服一钱。水一盏，竹叶七片，煎至五分盏，去滓温服。量大小与之。
●三十一、甘草散　治疮未出，及已出躁渴者。大甘草不以多少，炙为末，每服一钱或二钱。水一盏煎至六分，去滓温服，无时呷之，以解利热毒。疮出迟者常服紫草饮子。可针两腕砚子骨间，男左女右取之，或灸一壮，亦助发。疮痘毒气已发，不必用。
●三十二、紫草如圣散　疮痘初出，急服。吃乳婴儿与乳母兼服；四五岁外，只令儿服之。紫草（二两）　陈皮（去白，一两）　为细末，每服一钱，水一小盏，入葱白五寸，煎至五分盏，去柤温服，量儿大小服之。夫疮疹，气匀则出快。紫草滑窍，去心腹邪气；陈皮快气；葱白发散，开泄腠理也。
●三十三、化毒汤　治痘疹已出、未出。紫草、升麻，甘草（炙，各半两）　锉如麻豆大，水二盏，煎糯米五十粒，煎至一盏，去柤放温，分作数服。此方名为化毒，至于主治无不切要。痘疮欲出，浑身壮热，不思饮食，服此一贴即内消。已有一两颗出，即解其半。若令出则自头焦，只三服，差。疮疹无他病相兼者，无不愈。又在人禀受虚实不同，感风寒食惊不一。仲景云：正患伤寒，如其人有故疾发动，则兼以故疾药攻之。《活人书》云：伤寒病中又感异气，乃时令寒暑燥温风不节，脉息与少阳相异，证候与伤寒不同，当随宜以法治之，不可泥于一曲也。此药但能化实热之毒，若禀虚而浮热伏冷者，皆当调适，以平为期。
●三十四、调中散　白茯苓、紫河车、人参、甘草（炙，等分）　为细末，每服二钱，水一盏，生姜二片，枣二枚，煎至六分，去柤，作两、三次温服。
●三十五、紫草木通汤　木通、紫草、人参、茯苓、糯米（各一两）　甘草（炙，半两）　为粗末，每炒四钱，水一盏半，煎至一盏，分温三服。痘疮热甚则出，而心主热，热甚则小便赤涩，其热蕴蓄而生病，此以木通导心火，糯米归脾土。心清则不生他病，脾平则五藏自安也。
●三十六、如圣汤　治疮痘毒攻，咽喉肿痛。桔梗（炒）　甘草（炙）　牛蒡子（各一两）　麦门冬（去心半两）　为细末，每服二钱。沸汤点，细细呷服，入竹叶煎尤妙。
●三十七、蝉退甘草汤　发痘疹。大蝉退（二十一个去尖）、甘草（一钱半），用水半碗煎至一小盏，旋服之，已验。
●三十八、紫草枳壳汤　治疮出不快倒靥。紫草、木通、甘草（炙）、枳壳（麸炒等分）　为粗末，每服二钱，水一小盏，煎至半盏，去滓温服。大抵壅瘀则荣卫不行，令出不快则倒靥。用枳壳宽肠；木通利小便；紫草滑窍。治蕴蓄邪气，皆令易出，大小便秘涩者，无不可用。
●三十九、当归散　初湿疮痘，便惊狂，身热，汗出，不增寒，不恶风，脉洪数者当下之。痘未发前宜服。当归（一两）　甘草（炙，二钱）　为细末，每服二钱，水一中盏，豆豉十粒，煎至半盏，去滓，量儿大小服，以利为度，逐日冷，吃甘草汁。三岁已下、一岁已上加减服之。
●四十、快毒丹　疮疹气匀则出快。盖血与气相随，内有邪热则血妄行，使气不匀，宜服。疮出亦可服。牵牛（黑者，略炒）　木香（各一分）　肉豆蔻（半两）　青皮（一两，半生半熟）　捣罗细末，滴水，丸如黍米大，每服七粒或十粒，浓煎紫草葱白汤下，乳前服，量大小加减。
●四十一、胡荽酒　治疮已发、未发。盖心主疮疡，主烦躁，主惊悸，主痛痒。胡荽味辛，能通心窍，而通之则疮易出。若大便利者，紫草、胡荽皆未可用。紫草性寒，胡荽利大肠故也。宜先温藏府如常，痘疹未退可用。胡荽（三两）细切，以酒二大盏煎沸，沃胡葵，以物合定，不令泄气。候冷去滓，从顶、面颊、眼目、背膂、两脚、胸腹微微涂之，令遍，惟面勿涂。钱氏用好酒二盏煎一两，沸入胡荽四两再煎。又云：病人左右、上下常令有胡荽气，令辟汗气、恶气及外人秽触，使疮痘出快。既不可受风冷，然亦不可臃遏，常令衣服得中。
●四十二、葡萄酒　葡萄甘平，利小便。取穗，出快之义。研酒饮之。
●四十三、辟恶气　痘疹未出之间，房中宜烧苍术、猪甲二物，以辟恶气。父母宜戒色欲，令人守门，勿使外人入房。触犯则痘难出，或触犯而病上喘。面青黄者犹轻，因此犯而死者不少。
●四十四、烧乳香　疮痘正发，忌诸臭秽恶气，以逆荣卫，恐陷伏倒靥也。房中常烧乳，香不绝，可去恶气。
●四十五、黄土散　痘疮已出，不可发表，表虚更增班烂。若发脓痛甚者，用乾净黄土，罗为细末傅之，仍数数食蜜为妙。
●四十六、芒硝猪胆汁　治疮班烂。因表太过，一手一足、面脑腹背各为一片，疮相似，令人不忍观之。用芒硝、猪胆汁调涂疮上，勿令动触，直候疕落。有疮浓汁不通，卧席宜麦麸簟，卧将息为妙。
●四十七、黑牛粪　治脓泡出，煅黑牛粪贴之，令速愈而无瘢痕。已出未平，忌劳力、狐臭人薰触。未愈不可当风，当风则成疮瘢。
●四十八、黄柏膏　欲用胡荽酒喷时，先用此方涂面上，然后喷四肢。大人、小儿爱护面目，悉宜用之。黄柏（一两）　甘草（四两，生）　绿豆粉（两半）　捣罗细末，以生麻油调如薄膏，从耳前眼唇并厚涂三五遍。早用涂面，面无疮痘；涂迟，纵有疮痘亦少。
●四十九、白芥子散　治痘，令不入目。白芥子为末，水调傅脚心，引热归下，则疮不入目矣！
●五十、烂肉汁　治痘疮。用烂肉汁洗之，干傅亦得。
●五十一、蝉蜕散　治痘疹。身热似伤寒，只耳尖、脚稍冷，或腹痛，大便秘者是痘疹也。用蝉蜕二十一个，洗去泥，为末，水一盏，慢火煎至半盏，去滓，量儿大小温服，服三、五次。不是痘亦无害，欲痘发出加甘草一钱半，煎一盏，旋旋服，累效。小儿伏所蕴热毒，蝉蜕咸寒可以制之。况有感暴风寒，作热客于表者，蝉蜕亦治风毒充于皮肤，瘙痒不止。惊痫夜啼、癫疾、寒热、惊悸皆宜用之。
●五十二、猴梨酒　治痘出不快。猴梨子（五个，又名山楂子）。酒煎，入水浸服，痘疮即出。
●五十三、麻黄紫草汤　治痘不出。麻黄（去节）　人参（各一分）　杏仁（七枚，去皮尖）　为粗末，每服二钱。水二盏，紫草五寸，煎至一盏，去柤，分四服，作二日服，未可，服诸药。
●五十四、水解散　治疮出不快、烦躁不得眠，或出而身体尚热者。大黄、黄芩、桂心、甘草（炙）　芍药（各二钱）　麻黄（去节，四两）　为末，患者以生熟汤浴讫，暖水调下二钱，相次二服，得汗利便差。强实人服二方寸，七气实者亦用，三伏中亦宜用之。若去大黄，则春夏通用。凡人饮酒，食瓜果，多以生熟汤浸身，皆为酒及瓜气味，此用浴身，亦欲出其毒也。
●五十五、玄参升麻汤　治伤风、伤寒、风热，惊食等。热运于肌，或汗或下后，毒气不散，表虚里实，热发于外。故身班如锦纹，甚则烦躁谵语，兼治喉闭肿痛。玄参、升麻、甘草（炙等分）　锉如麻豆，每抄三钱。水一小盏，煎至半盏，去柤，温服，无时。
●五十六、麻黄黄芩汤　治痘出不快、烦躁不得眠。麻黄（去节一两）　黄芩、赤芍（各半两）　甘草（炙）　官桂（去皮，各一分）　为细末，每服二钱。暖水调，日三服。兼治天行热气、痘疮不快、烦躁昏愦，或痘出身尚热疼。
●五十七、升麻黄芩汤　升麻、黄芩、乾葛、芍药（各三钱）　甘草炙（钱半）　锉如麻豆，每服二钱，水一中盏，煎至六分，去滓温服。治时行、疮出不快、烦躁不得眠者，加木香半钱。
●五十八、葛根散　治天行热毒气，欲发疮痘，作热甚疼者，宜此解肌出汗。葛根、麻黄（各一两）　石膏（二两）　黄芩、芍药、桂枝、甘草（各半两）　为粗末，每服四钱。水一盏，煎至半盏，去柤，温服，无时。自出汗者去麻黄。
●五十九、四顺散　治疮痘四五日不大便，疮又盛出，却喘粗气，急腹胀，小便赤涩宜此。大黄、甘草（炙）　芍药、当归（各等分）　为粗末，每服抄三钱，水一盏，煎至六分，去滓温服，无时。若得气通不喘，腹不胀，止服。初觉有赤点，大便如常，小便赤涩，用此通利，令出快也！若色红而快，不须通也。
●六十、利毒丸　治痘疮欲出，胃热发温，壮气粗满，大小便赤涩，睡中惊，烦渴，口舌乾，手足微冷，多睡，时嗽涎实，脉沉大滑数，便宜服此。大黄（半两）　腻粉、大青（各一钱）　龙脑、朱砂（各钱半）　槟榔、生牵牛、黄芩、青黛（各钱半）　上为细末，面糊丸如黄米大，二岁服八丸，生姜蜜水下。不动再服，量儿大小、虚实加减。
●六十一、紫霜丸　治夹食、头疼、壮热。腹胀为夹食，方见《和剂》方。
●六十二、消毒散　治痘疮已出、未能匀透，毒气壅遏，出不快。壮热狂躁、咽膈壅塞、睡卧不安、大便秘涩及大人上膈壅热、咽咙肿痛、胸膈不利。加防风，名鼠黏子汤。牛蒡子（炒，六两）　甘草（炙，二两）　荆芥（一两）　为粗末，每服一钱，水七分盏，煎至四分，去滓，食后临卧。服此治大便秘涩，是治里热也。牛蒡子辛平性凉，治风肿。暴飧热肉，生风，咽喉、四肢风肿。解丹石毒，能透肌出疮，为痘疹所宜。大便利，不可服。
●六十三、化班散　加知母，名石膏知母化毒散。石膏（纸裹煨，令透，或用泥瓦烧之，取出去火毒为末。切）　知母（等分）　为末，热水调下一字，或调涂唇上，去头痛、除昏，发泄疮子，治小儿疮班，此二方极妙，后方恐大凉。
●六十四、地黄雄黄饮　治瘟毒发班。疮痘出不快者，乃冬应寒反热，或被积寒暴发，热毒不得宣泄，令身班如锦文。心闷咳，但呕清汁，葛根、桔皮、地黄雄黄饮。淡豆豉、地黄（各四两）　以猪脂一斤和匀，露一宿，煎三分减去一分，去滓，下雄黄末一钱　麝香半钱搅匀，量儿大小服，过多反有所损。
●六十五、犀解散　治疮疹不恶寒，烦躁多渴，小便赤涩，或赤班点。犀角（镑）甘草（炙，各半两）　防风（二两）　黄芩（半两）　为粗末，每服抄三钱，水一盏，煎至七分，去滓，温服，无时。
●六十六、紫河车散　治班疮毒气不解，攻咽喉，声音不出，舌颊生疮，遏逆烦闷，潮热面赤。紫河车、茜根、贯众（各三钱）　芍药　甘草（炙，各半两）　为粗末，每服一钱，水七分盏，生姜一片，煎至四分，去滓温服。一方用牛蒡子。
●六十七、玳瑁汤　治时行痘疮及赤疮疹子。未发令内消；已发解利毒，令不太盛。生玳瑁、生犀各以冷水浓磨汁二合，同搅令匀，每服半合，微温，一日四五服为佳。又云：毒气内攻，紫黑色，出不快，用玳瑁水磨浓汁一合，入豶猪心血，二皂子大，以紫草浓煎汤，都作一服，服之。二药微寒，用治热毒，知其无失。且主瘟疫盅瘴、解百毒、通血脉、消前边肿，用解蕴毒宜哉！
●六十八、白虎汤　治痘疱、麸疮、斑疮、赤黑出不快，及疮毒馀热，并温热病暑，中气烦躁热渴，大便秘，小便赤，四时天气大热，及冬月天气大温，则可服之。石膏（四两）　知母（两半）　甘草（炙三分）　人参（半两）　为粗末，每服抄三钱，水一小盏，粳米二十粒，煎至半盏，去柤，温服无时。此药治中暑及痘疮，天气大热与肌热、心热相应，烦躁狂乱，渴水，发黄，鼻衄，吐血，便血，淋秘。夏月痘疮烦躁加麦门冬、竹叶，名竹叶汤。
●六十九、人参竹叶汤　治夏月壮热、烦躁、心烦、乾渴、心神不宁、痰壅呕逆，及疮后馀毒、小便赤涩，成赤班，兼治中暑虚烦。
半夏（汤泡洗七次）　人参、当归、淡竹叶、天门冬（去心，各等分）
为粗末，每服抄二钱。水一小盏，姜三片，煎至半盏，去滓，温服，无时。疮痘不恶寒但烦躁，小便赤涩，多渴，成赤班点者，宜之。
●七十、三物散　治疮痘毒气少，倒伏不出，大小便利。生地黄（炒）　地黄（炒）　朱砂（另研，一两）　为细末，每服一字，煎胡荽，酒少许，同温汤调下。
●七十一、青黛散　治疮未作脓，痛甚，心膈烦躁，睡卧不安，宜服。用波斯青黛如枣核大，以水调服。一方用磨刀水调。
●七十二、野通散　治痘出不快，并伤寒不语。干野人粪（炭火煅为灰）　片脑、麝香（各少许）　为细末，每服一钱。新汲水，入蜜调下。野人，猕猴也，黄色，尾长面赤，粪治蜘蛛咬疮，此治痘疹出快明矣！若人家养者，肉及屎违其本真，不用。蜘蛛咬疮久而不愈，其丝延蔓遍身，用雄黄、青黛、麝香水调，以蜘蛛试之，则化为水，果验。
●七十三、无比散　治痘出不快及黑疮子、一切恶候。
朱砂（一两）　牛黄、片脑、麝香、腻粉（各一分）　上同研细，小儿一字，大人半钱，水银少许，入小獖猪尾血二三滴，新汲水少许调服。若得宁睡，然后下如烂鱼肠、葡萄穗及臭涎恶物即安。小儿用乳汁数滴尤妙。
古人论症处方，罔有不效。须是药病相对，则一下咽而病去；若不相对，下咽则死也。如伤寒有用硝黄而愈者，有用姜、附、硫、桂、著艾而愈者，此合用而用之也。设若合用凉而反用热，合用热而反用寒，岂不下咽则死矣！无比散治痘疮热毒太盛，壅瘀荣卫不行，外不得泄，内不得通。毒气在里，外则疮疹黑色，内则有腹满喘急，谵语昏困，大小便不通者，宜服之也。此有其毒，则用其药，固无不效。设或痘疮黑靥，里无腹胀喘急，谵语昏困，大便如常或反利，则此药不可用矣！常言对症用药是也。一士夫子弟八岁患痘黑靥，诊其胃脉太弱。言平时胃弱不能进食，今痘黑靥，医用升麻汤、羌活散，藏府日夜数次米穀不化，后用温藏府药，更不止而卒。故下药先审病之虚实、寒热，岂可见黑靥一概便投凉剂，宁不误人！
●七十四、黑痘汤　治疮，痘未作脓，心膈躁，睡不安。用黑豆煮汁，徐徐温服之。
●七十五、透肌散　治症与三十三化毒汤同。
●七十六、黄连散　治痘疮，毒气上冲口舌，并下部有疮而热者。黄连（一两，去毛）　为末，每服一钱，水一盏，煎至五分，去滓，服无时。量大小、虚实与服。痘疮初发，亦宜服之。
●七十七、通关散　治班疮水痘，心闷烦躁、发渴、小便赤涩、口舌生疮，通心经，利小便。山栀子、大黄（炒各一分）　木通、瞿麦、甘草（炙）、　车前子（炒）　茯苓、人参、滑石（各三分）　萹蓄（半两）　为细末，每服一字。二、三岁者，水半盏，灯心煎至三分。禀受弱者，五苓散、导赤散、人参白术散亦得。
●七十八、紫雪　治大人、小儿一切热毒，胃热发班，消痘、疱麸疹，及伤寒胃热发班，并惊痫涎厥，走马急疳，热疳，黄瘦，喉痹，及疮痘毒攻咽喉，水令不下。黄金（一百两）　寒水石、石膏（各三斤）　犀角、羚羊角（各两）　玄参（一斤）　沉香、木香、丁香、甘草（两）　升麻（六两）　用水五斗，煮金至三斗，去金，入诸药再煎至一斗，滤去柤，投好芒硝二斤半，微火煎，柳篦不住手搅。候微凝，入盆中，更入朱砂、麝香末各三两，急搅，候凝，冷贮密器中，勿令见风。每服一钱，温水化下。小儿半钱或一字。咽喉危急，捻少许乾嚥之。
●七十九、竹叶汤　治痘疹不恶寒，但烦躁，小便赤涩，多渴，成赤班点者，宜此与犀角散。石膏（四两）　知母（二饯）　麦门冬（去心）　甘草（炙，各一两）　为粗末，每服抄二钱，水一盏，竹叶一握，煎至半盏，去柤，温服，无时。
●八十、导赤散　治痘疹心经蕴热，睡卧不宁，烦躁，小便不利，面赤多渴。贪乳者，渴也。人参、木通、麦门冬（去心）　生地黄、甘草（炙，等分）　为粗末，每服抄二钱，水一小盏，煎至半盏，去柤，温服，无时。
●八十一、救生散　治脓疱恶候，危困陷下，黑陷。此药治热毒倒入藏府者，不得已用之。獖猪血（腊月以新磁瓶盛挂，当风阴乾）场　马牙硝（各一两）　朱砂、牛黄、片脑、麝香（各一钱）　同研极细，每服一字，新汲水调下。大便下恶物，疮转红色为度。不过再服，神验。
●八十二、犀角汤　又名调肝散。治痘疹及赤疮子。犀角（镑）　大黄（炒）　钩藤、桑白皮（蜜炙）　甘草（炙）　麻黄（去节，一两）　龙胆（半钱）　石膏、栝蒌、黄耆（炙，各半两）　为粗末，每服一钱，水一小盏，煎至四分，去柤温服。量儿大小加减服。疮子退后，浓磨犀角水涂之更良。钱氏亦用此药治痘疹太盛，令不入目。此治风盛气实，心肝血热，津液内燥，大便不通，毒气上盛，表热未散也。大黄、瓜蒌治内燥；钩藤、龙胆治风血热；桑白皮、石膏治上焦热；麻黄、黄耆散肌热；犀角、甘草解毒热。大抵用药贵乎与病相主，则病去而正气自复，否则反为大害。如犀角散自非大便数日不通，喘急闷乱，烦躁谵语，岂可用乎？恐药病不相主也。
●八十三、牛黄散　治痘疹阳毒入胃，日夜便血，腹痛啼哭。牛黄（一分）　郁金（一两）　为细末，每服半钱，以浆水半盏，煎至三分，去滓温服。量儿大小增减，日二服。
●八十四、玉露散　治暑月痘疹，烦躁热渴。寒水石（半两，软而微青黑，中有细纹者是）。　甘草（一钱，生用）　方解石（坚白有墙壁，手不可折者是，如无以石膏代，坚白似石膏，敲之叚叚皆方者是，半两）　同为细末，每服一字或半钱、一钱，食后，温汤调下。
●八十五、犀角饮子　解热毒，去风疹。犀角、甘草（炙，各半两）　防风（二两）　黄芩（一两）　为粗末，每服五钱，水一小盏，煎至半盏，去滓，温服，无时。
●八十六、犀角地黄汤　《活人书》云：伤寒及瘟病，应发汗而不发汗，致鼻衄、吐血不尽，内有瘀血，面黄、大便黑，此主消化瘀血，兼治痘疹太盛。犀角（一两）　生地黄（半斤）　芍药（三分）　牡丹皮（一两）　锉如麻豆，每服五钱。水一盏半，煎取一盏，有热如狂者，加黄芩（二两）。其人脉大来迟，腹不满自言满者，为无热，不用黄芩。
●八十七、猪毛膏　又名龙脑膏。治痘疮初作，未能出透及已出尽，内外热毒，贯注血泡，如豆在于肌皮，不结痂疕，二者皆用之。且疮疹蕴伏，毒热欲出而未能透，则热甚动心，心烦，狂躁妄语，或见鬼神，此皆心热也。盖心荣于血，血热则瘀，瘀则色败。未出者，则为鬼疮子，一出而便黑也。已出者为黑靥。大抵痘疮自红班成血疱，血疱五七日结脓窠。至七日不结脓窠者，此是毒气弥满，恐复入里。古人用龙脑凉心血、行荣卫。用猪心血者，以心归心；猪尾血者，取其常动欲散外也。况有狂躁烦闷，未省者那，以温酒化下，欲散而行荣卫也，皆治热毒太盛者。间有虚而陷伏者亦用之，误人多矣！又有当用一字却用一钱，热少不能当之，亦反为害。如合用一字者，且与半字，如复寒渴甚，当与水一斗。且与五升，正此意也。既有心经热兼有他虚寒症见者，又不可轻服。如吐泻人发热烦渴，小便赤，则不可全作寒治；烦躁人大便自利，小便清则不可全作热治。在医者，两审不致偏局可也。
上用片脑半字许，研细，旋滴猪心血和丸，以紫草汤化下。烦躁狂闷未省者，以温酒浸服。钱氏用猪尾血，其意皆通。
●八十八、控心散　班疹一服而出。全蝎（二十四个，炒）　麻黄（去节）　雄黄（各一分）　为细末，每服一钱，胡荽煎，酒调下。蝎治瘾疹、中风半身不遂，口眼斜、语涩抽掣，此能透诸筋脉。雄黄主恶疮疽痔，透百节，治疥疡，并痘疹毒气不出也。麻黄解肌泄邪恶气，消赤黑班毒。三药治痘当出而不出者。若自然出者，不须服也。
●八十九、独味麻黄汤　治倒靥。用麻黄三十寸，去节，蜜拌炒，香紫色为度。水一盏，煎五六分服。
一人得此方后，知兖州仙源县有工笔李用之子，班疮倒靥已至危困，投此一服便出，其应如神。未至胃烂便血者，皆可治也。
●九十、南金散　治痘已出而复隐，其势甚危，诸药不效者，万无一失。紫背荷叶（霜后贴水紫色者）　白殭蚕（直者炒，去丝）　为细末，每服一钱，小儿半钱。研胡荽汁和酒下，米饮亦得。在处印贴，施人全活者众。有用龙脑、人齿，卒难得之，惟此无毒效速。
●九十一、滑石散　治疮痘出迟，恐瘀壅黑色，膈上烦热多渴，小便赤涩，面青气粗，大便不利。此药滑窍，令疮出快。滑石、甘草（炙，各等分）　为细末，每服一钱。鸡子清、酒各少许，调服。
●九十二、橄榄核水　治疮倒靥。橄榄核，中截断，水磨少许，服立发。
●九十三、快毒丹　治痘疹。气匀即出快，盖血与气相随，内有邪热则血妄，便气不匀，大抵痘疮气快自匀，痘疹出亦宜服。黑豆（炒）　木香（各一分）　肉豆蔻（半两，麸裹煨）　青皮（一两，半生半熟）　为细末，滴水丸如黍米大，每服七丸至十丸。浓煎紫草，葱白汤下，乳前服。量儿大小加减。
●九十四、红粉丹　治藏府热，疮出不匀。龙脑（一钱），坯子胭脂、天竺黄、朱砂（各一两）　南星（腊月酿牛胆中，百日阴乾，一两）　为细末，炼蜜和丸如鸡头实大。每服一丸，煎人参汤化下。
●九十五、乳香猪血膏　治班痘不发。乳香研细，猪心血丸如樱桃大。每服一丸，用水磨化下。
●九十六、紫金散　治疮痘倒靥，及出不快。紫草、蛇退（炒焦）　牛蒡子（炒，各半两）　为粗末，每服一钱，水七分盏，煎至四分，去滓，温服，无时。蛇退治一切恶疮，十年不愈者，用之良，故也。
●九十七、钩藤紫草散　发疮疹，令出快。钩藤钩子、紫草茸（等分）　为细末，每服一字或半钱，温酒调下，无时。紫草滑窍，利小便，散十二经毒气。钩藤治小儿寒热、十二惊痫。盖疮疡烦躁痛痒，皆出于心。惊痫，心病也。疮疡亦心所主，故用之。
●九十八、麝香猪血丸　治痘疹，出不透。旋取猪心血，调麝香少许，涂两手心并涂些少口唇上即无，极验。
●九十九、木星饮子　治疮疹不出及出不快。朱砂（一分）　郁金（半两）　为细末，每服一字或二字。量大小入片脑少许，以新汲水茶脚少许调匀，然后刺猪尾，血滴三点入药汁，令服。不过一、二时辰，疮出红活，神效。郁金辛寒，主血积，下气生肌，止血，破恶血、尿血、金疮。今痘疹出于心，由于热也。朱砂微寒，治热安。心热有蕴蓄，则壅瘀而不出。用郁金下气消恶血，则无壅瘀而出不迟矣！
●一百、四圣散（又名紫草散）汤　治痘出不快及倒靥。紫草、木通、甘草（炙）　枳壳（麸炒）　黄耆（切焙，等分）　为粗末，每服一钱，水一中盏，煎六分，去柤温服。（内紫草发散；黄耆止痛、解毒生肌；枳壳治腹胀，令大小肠不秘，气通导心热而利小便；以甘草和之，古人用药有至理焉。）
●一百一、脱壳散　取鸡哺出壳，于新瓦上焙乾去膜，取壳研如粉。若痘疹倒靥，不出。或便血粪黑、头疮昏肿，用酒调一字，涂儿唇上，令舐；或以调酒涂风池穴上、心前，或以热汤调一字服。
●一百二、山栀子汤　治麸疹及班毒。毒盛黑色，状如蚊蚤所啮者。山栀仁、白藓皮、赤芍药、升麻（各一两）　寒水石、甘草（炙，各半两）　为粗末，每服一钱。水八分盏，入紫草、薄荷少许，煎至五分。去柤温服。
●一百三、化毒散　郁金（一枚）　甘草（炙，一分）　用水半碗，煎令水乾。去甘草，将郁金切片，令乾为末。用脑子半钱，研匀入猪血，研成稀膏，煎薄荷汤化下一钱。不过一服，毒气从手足心出，乃差。此五死一生之症，若便血、疮坏无脓者，不治。一法：蝉脱末一钱，好脑子一皂角子大，大猪心血三皂子大，和作膏。热酒浸紫草，令温化，下移时当发大热，疮毒顿出，然后依症调治。
●一百四、宣毒膏　治毒盛，痘疮已出不快、倒靥，急服此药，曾经大效。獖猪尾血（腊八日取一升新瓦器盛）　朱砂、乳香（各一两）　甘草、马牙硝（各半两）　片脑、麝香　同为细末，猪心血拌匀，用竹筒一个，留底节，尽入诸药。在内用纸数重系定，挂大粪缸粱上，至清明日取出，暴乾，更入脑、麝各一钱，研匀，滴水丸如皂角子大。煎人参汤化下一丸，毒盛痘疮黑靥服之，痘转红活绽突，神验。
●一百五、百祥丸　疮疹黑陷、耳尻反热者，为逆，用百祥丸、牛李膏各三服。又云：紫黑干陷者，百祥丸下之；不黑者，谨勿下。黑者，无问何时，十难救一。或寒战噤牙，或耳黄肿紫，急以百祥丸下之。下之复恶寒，身冷汗出，耳骫反热者，死。身温欲饮水者，可治。又云：黑陷不发寒者，病未困，宜百祥丸，以牛李膏为助，各一大服，五日疮复红活，血润而愈。红芽大戟不以多少，阴乾，浆水煮软，去骨晒乾，复入汁中煮，汁尽焙乾为末，水丸如粟大，每服一二十丸。研赤，芝麻汤下。无时，吐利同。
●一百六、牛李膏（又名必胜膏）　治倒靥。又云：已出未出快者，宜紫草散、玳瑁散之类。重者，牛李膏。又云：痘疹毒气不散，出不快，及解犯黑色者，宜用之。牛李七八月结实，黑圆成穗，採黑熟者，盆内研汁，绢滤去滓，银石器盛，慢火熬成膏，磁器收，常令透风，每服一皂角子大。煎杏胶化，如人行二十里，再进一服，疮疹自然红色，毒气亦慢。此药神妙，一切疮出不快并可服。无生者，市肆乾者为末，水熬代用。
董汲幼年病疮，见皮肤下不出，及出不快，及紫黑干陷，恶症，极危，父母不忍见之。遇钱乙，下此药得安。因恳求真方，遂传于世。但收採失时亦无全效，九月后收取，滤汁成膏，每膏二两，研入麝香半钱，用不津器贮。或用桃胶（半两）　牛李子（一两，炒）　为粗末，每服一钱。水七分盏，煎至四分，去滓，温服。治疗亦同。
●一百七、倍金散　治疮痘倒靥黑色。鼠黏子（炒，二两）　山楂子（连核一两）　减枤叶（一两）　为粗末，每服一钱，水一盏，入荆芥穗、紫草十根，煎至四分，去柤温服。
●一百八、抵圣丸　治班疮不出反入。取十二月老鸦，左翅不计多少，风中令乾，辰日烧为灰。用中等獖猪嘴上刺血，丸如鸡头实大，每服一丸，取獖猪尾血少许，温水同化下。未效，二三时间再一服。
●一百九、温生虫散　治倒靥。取湿生虫，不计多少，炒乾为末，酒调下一字。
●一百十、白花蛇散　治痘疮倒靥。白花蛇（连骨一两，火炙令乾，勿焦）　大丁香（二十一枚）　为细末，每服一钱，小儿半钱，以水解淡酒调下。如黑靥者服之，移时重红如圣。
●一百十一、败毒牛黄丹　疮子出定，大便不通、疮中不干。真大黄、大黄（各一两）　粉霜、珍珠（各一两）　同研匀炼蜜，丸如黍米大，每服十粒，煎人参汤下。量儿大小加减。
●一百十二、大黄丸　疮痂起而能食，用此下之。钱氏曰：未可以能食为有热而便下，须兼他症参看，疮痂起而能食，食而腹满，不大便，喘急，昏甚谵语者，方可下。下药但使去热毒，不为疮害也。若因能食一症便下之，则不稳，盖热气未深故也。如伤寒发厥，须在六七日后，盖气深方能发厥。厥而下之，表里皆解。大黄（一两，酒浸蒸熟）　甘草（炙，一分）　川芎（半两）　黑牵牛（半生半熟，各一分）　为末，糯米糊丸，如麻子大。每服量儿大小，蜜汤下，以溏利为度。
●一百十三、川黄散　治麸疹，及班疮，大便不通。大黄（锉，微炒）　川芎（各一两）　甘草（炙）　黄芩、枳壳（炒，各半两）　为粗末，每服一钱。水一小盏，紫草少许，煎至半小盏，去滓，温服，无时。痘疮大便不通，不为大害，不可便下，须看大便欲通而不得通，腹胀满，心胃闷，喘急面赤，睡中谵语，有此诸症方可下之。有诸热症，大便如常，此又不可下，热在表故也。当与小柴胡汤、五苓散。又看热气浅深，药当随热浅深而多少之可也。
●一百十四、大承气汤　治昏甚谵语、妄言、大便不通、腹胀、手心腋下有汗、目睛黄赤、喘急者。厚朴（八两）　大黄（四两）　枳实（一两，麸炒）　为粗末，每服五钱。水半盏，煎至二分，入芒硝一字，去滓，温服无时。
●一百十五、益黄散　治胃冷呕吐，脾虚泄泻，或因疮烦躁、渴水、饮冷过多致伤脾胃。丁香、诃子（煨）　青皮（去瓤）　陈皮（去白）　木香（各一分）
为细末，每服一钱。水半盏，煎至三分盏，去滓，温服无时。
●一百十六、参术丸　治脾胃伤冷，外热里寒，不思饮食，身常壮热，大便或溏色白，或患痘疹，身有大热，因食冷物，或冷药过度，或泻，或腹胀，或疮出瘢白无血色，此由里寒，脾胃伏冷，荣卫不行，致令毒气内伏不出。服之，其疮瘢白无血色者，则从四周红晕，再作脓结痂而愈。人参、白术、乾姜（炮）　甘草（炙，各一分）　为细末，米糕泡糊，丸如麻子大，每服百馀丸，温水或米饮吞下，食前。
仲景治伤寒：轻者用理中汤；重者用四逆汤，此足阳明胃经而感寒邪。胃乃中州之府，故曰理中，以辛甘发散为阳而退寒邪也。或炼蜜丸之，曰理中丸，蜜甘入脾，嚼下便化于中焦。今参术丸以粳米糕丸者，取其难化，服在胃中，渗漉渐化，则中焦得暖，脾胃嘉燥，其热自归此所以能治热也。
●一百十七、二和散　治疮疹，并伤寒冷热不和，阴阳痞结，气不升降。服之调荣卫、和冷热、升降气、消食快气。藿香叶、香附子（炒，去毛，等分）　为细末，每服抄一字，温水调下，无时。
●一百十八、六神散　治脾胃虚弱、津液燥少、内虚不食、身发虚热。人参、白术、茯苓、甘草（炙）　白扁豆（炒）　黄耆（蜜炒，等分）　为细末，每服抄二钱。水半盏，生姜一片，枣一枚，煎至三分，去滓，温服，无时。身热甚者，加乌梅少许，煎服。
●一百十九、治中汤　治痘作，时热渴，或饮冷水，或食寒物，呕吐下利，不食，身虽热、其中寒。人参、白术、乾姜（炮）　甘草　青皮　陈皮（去白，等分）　为细末，每服一钱，水半盏，煎至三分，去滓，温服，无时。量大小加减。
●一百二十、胃风汤　症候并方见集验方。
●一百二十一、干寒甘草汤　治疮疹，服冷药太过、咳嗽、手足冷、脉迟、自利、呕吐不食。乾姜（炮）　甘草（炙，各四钱）　锉为散，水一升二合，煎至四合，去滓温服。
●一百二十二、胃爱欲　调理脾胃。吐泻、班疮末出，医者不识形症，便将冷药冰却疮疹，致令内伏不出。将此调理。如无汗，用控心散发之；后下羌活散、胃爱散。糯米（一两）　干淡木瓜（三分）　甘草（一分）　丁香（十六个，炒）　藿香叶　紫苏叶（各一分）　同研为细末，每服一钱或半钱，煎粟半枣子汤调下。
●一百二十三、匀气汤　取馀毒后调理。桔梗（洗，干、五两）　甘草（炙，二两）　白乾姜（一分）　缩砂　陈皮（去白）　茴香（洗，各一两）　为细末，每服半钱或一钱，用霜木瓜或紫草盐煎汤调下。
●一百二十四、豆乳散　治痘疹间偶滑泄不止，甚者宜服。肉豆蔻（一枚）　乳香（一豆大）　为细末，米饮调下。
●一百二十五、姜附汤　治痘半出、半不出，或出盛时却下利，肢厥呕逆，腹胀吃噫，急与理丸、四逆、姜附汤之类。不须疑，已试验也。大便自利、腹胀者，是热毒被冷所搐，不能出则为下利。其毒小，得出则为腹胀，当此以理中丸、四逆、姜附等温之，则利止，热毒复出，胀自消，疮亦自出矣！又有痘疹半出或不出，或出盛时大便不通，小便赤涩，喘粗腹胀，唇齿乾，口燥渴引饮，谵语者，当急下之。此是毒气壅瘀，欲出而出不办，故腹胀。下之，热毒散、荣卫伸，则里胀消、外疮出，合温、合下，皆得其宜。若下脓血而腹胀者，又非此症，宜南金散、乳香猪血膏、理中丸、姜附汤之类。
●一百二十六、七珍散　调胃进食，滋养荣卫。人参　白术　茯苓　山药　黄耆（蜜炙）　甘草（炙）　白扁豆（炒，各等分）　为细末，每服抄二钱，水一盏，姜三片，枣一枚，煎至六分盏，连滓温服，无时。加粟米，名八珍散。昔人患不食，诸药不效，用此数日，饮食大进。脾土居中，燥湿皆非所宜，但得其中，则水升火降，脾受穀味矣！
●一百二十七、薤白汤　治痘疹下利黄赤、脓血及身热。薤白（切半盏）　豆豉（一盏）　山栀子（十枚）　水五盏，煎薤白烂为度，去滓，量大小服。解去恶积也。
●一百二十八、活血散　认是疮症不出，或出迟，或倒靥。白芍叶（炒）　为细末，温酒调服。如欲止痛，用温热水调服，此调荣卫药也。大抵痘疹气匀则出快，荣卫无阻则气行矣！芍药主时行寒热，消痈肿，则治疮疹矣！经云：足得血行；目得血明；手得血握。《活人书》云：感寒，脉大尺弱，两足拘挛，为下焦血少，用白芍药六两、甘草半两煎汤三服，遂脚伸能行，此亦活血行荣卫也。
●一百二十九、人齿散　治疮疹，已出不快、既出倒靥、疮疹作热、脉反迟，或攻皮肤而出迟，或面额赤，脉不洪大，或服凉药过多，血涩气弱而出不快，隐隐在皮肤间。以酒调服之。钱乙治疮疹倒靥，入麝香，酒调服之尤佳，或加赤小豆七粒、薄荷酒调服之。若黑色者，名鬼疮子，用獖猪血调下二钱，移时再服。用人齿脱落者，磁瓶固济，大火煅，令通赤，候冷取出为末，薄荷酒调服半钱。良久脉平毒散，疮如粟米而出，此为发出疮疹之药。昔有患疮疹已出而稍迟，遂用正气散加白芍药，又用胡荽酒、猴黎酒。尚出迟，渠家谓药太缓，夜来自烧人齿五枚，酒调服之，一身疮疹尽出。予闻大骇，再诊其脉已微，观脑后并两脚尽白色，是荣卫弱、毒气少而药力太过，阳气少而无以应接，故无血色也。阳气尽出于外则里寒，寒气成湿，湿必濡泻，急以二气丹为小丸，服至半两，水泻二日方止。又服内补散治疮痘，痘成班烂，遍体成片，将息月馀方愈，此因人齿散表过故也。如伤寒发汗，须看荣卫之浅深；疮疹表出，须看蕴热之多少。若蕴热少而用药过，则为班烂；故已出未快者，宜活血散、猴黎酒、葡萄酒之类；既出而倒靥与禀受弱者，须人齿散，则药病合宜而相当也。不尔则病轻药重，反以为累。后人不究毒气轻重，一概用药，因此夭横者多矣！人齿治乳痈破肿出箭镞，则表疮疹宜矣！若误用，早为班烂、为虚脱、为重寒，不可不知。前云服人齿散，脉微而疮色白，为外阳微也，濡泻为内阴盛也。先用二气丹，后尚濡泄，若用之迟，岂不虚脱？又有田舍及市井小儿患痘，行走当风，狂服硝黄，无害者，恐富贵之禀，非负荷者比，各随宜而治。
●一百三十、内补散　治正患痘中，或感外寒、或内伤生冷、或服凉药过多，因生吐泻，脾虚血涩，痘疹迟迟不出，肌瘦而无血色。宜内服调脾胃药，外服此方滋养血气，疮毒得出。
人参　黄耆　白芷　当归　肉桂　桔梗（炒）　川芎　木香　甘草（炙）　防风　厚朴（姜制）　阿胶（炒珠）　橘皮（去白，等分）　为细末，每服一钱，入酒二匙，温汤浸，调服无时。王子建云：仲景论症多而用药少，男子详而妇人略，此亦不考也。若使仲景存日，其方有馀用矣！盖无坏病也。今医治病，惟利是图，动辄差误。后贤处方，皆是救其差误，故方愈多耳！治疮用内补散，亦救其差误也。俗云：疮是热，每见药稍温，便以为误。殊不知伤寒是伤于寒，间用硝黄、升麻、知母之类，此皆救一时不及，不可偏执，使缓急疗病，以致败事。
●一百三十一、赤茯苓汤　治痘出后，咳逆胁痛，不下食，胁痛者，由病后毒气混乱，阻于升降。左右为阴阳之道路，气之所行处。今气滞为胁痛，以枳壳宽肠下气，令气顺，胁不痛也。大青、栀子去蕴热，升麻解毒，赤茯苓导心火、利小肠，使热不伤于肺，则咳逆自平耳！
赤茯苓　甘草（炙）　大青　升麻　枳壳（麸炒，各半两）　栀子（一分）　为粗末，每服一钱，水一小盏，入苦竹叶七片，豆豉三十粒，煎至五分盏，去滓，分为三服，日三四服。量大小以意加减。
●一百三十二、小柴胡汤　治发热甚而呕者。
柴胡　人参　黄芩（各三两）　甘草（炙）　半夏（各二两半，汤泡七次）　为粗末，每服三钱，水一盏，姜二片，枣一枚，煎至半盏，去滓温服。咳嗽加五味子；头热发热、肢节疼，四味升麻汤；大便不通，四顺饮；大便自利，黄黑色者，此毒亦有所出，不必广服汤剂。大便自然通，疮亦稀少而快利，只与四味升麻汤、荆芥散，不可以温药助之。下利甚者，却与少温之。
●一百三十三、大青四物汤　治热病十日已上，发汗，及吐利后热不除，身上班出。
大青（四两）　豆豉（八合）　阿胶　甘草（炙，各一两）　锉如麻豆，每服抄五钱，煎至六分，去滓，炮阿胶令化服。
●一百三十四、砂糖水　疮作脓窠，是毒气尽出在肌，但未结靥。调砂糖水与，则疮干。若服，血泡未成脓泡，乃毒未出尽，便与砂糖水，损目者多矣！不特此也，糖、蜜、枣、柿即疮入目，及煮鹅、鸭、鸡、卵，儿闻卵气，目中即生翳膜，更不可食也。灭瘢，疮子将欲干时，须与掐去痂，令血出，定无瘢。若从他，干定隐有瘢也。
　一百三十五、蓝根散　板蓝根（一两）　甘草（炙，三分）　锉为细末，每服半钱或一钱，取雄鸡冠血三两点，温酒少许，调下食后。
●一百三十六、甘露饮　解胃热。痘疮已发后，馀热温壮，齿龈宣肿，牙痛不能嚼物，饥而不欲食，烦热面黄，及病后疮疱。乳母俱可服。
甘草　山茵陈　石斛　枳壳（麸炒）　枇杷叶　黄芩　生地黄　麦门冬（去心等分）　为粗末，每服抄二钱，水一盏，煎至八分，食后温服。（牙齿动摇，牙龈肿热，含漱并服。）
●一百三十七、槐花散　治班疮，馀热不退。赤小豆　槐花（各炒二钱）　麝香（少许）　为细末，每服半钱，蜜汤调，服无时。
●一百三十八、净心散　治痘出欲尽，便服之。如入眼，即自退。蛇脱（一条，烧灰）　皂角（不蛀者十茎，烧灰）　为细末，每服一钱，小儿半钱，热水调下，加甘草半钱，生用。
●一百三十九、青金丹　治疮疹病后，取下馀毒。滑石子　白丁香（研过）　天南星　青黛（细罗）　轻粉　水银（各二钱，先以铅二钱，铜铫熔化，便入水银拌和，泻地冷用）　上川巴豆（去皮心膜，七十三片，无缺损者，用井水浸一宿，悬当风吹乾，烂研）　上药和匀，软饭丸如梧桐子大，巴豆不去油，依形症用汤使。伤寒后取积痰，煎葱白汤下。疳虫，牛肉汁下。惊风，肚中紧硬、面青黑，金银、薄荷、葱白汤下。因伤著肚中及腹皮上，微热，腹胀，夜间作热，似疳又不是疳，面青黄色，眼微黄，腹中有积，用皂子二七粒，灰内煨过，水一盏，煎至半盏，送下。有积，作泻，鱼鮓汤下。气积，炒茴香汤下。周岁，十四丸；二岁，十八丸；七岁，二十四丸；看大小加减。须是四更初天明通下积来，尽时可依形症用药补之。临服，恐先吐下涎来，不妨。
●一百四十、黄芩散　治疮出尽，恐毒入目，极妙。黄芩、山栀子、黄丹（等分）　细末，牛蒡子叶取汁，调涂顶门。
●一百四十一、灯心汤　治痘后烦喘，小便不利。灯心（一把）　鳖甲（醋煮黄，二两）　锉散，每服一两，水八合，煎取四分服。量大小加减。
●一百四十二、黄耆散　治壮热不退，凉肌肤散热。黄耆场　柴胡　乾葛　甘草（炙，各等分）　为末，每服一钱，薄荷三叶，水半盏，煎至三分，约三呷，洁心服之。发热频，日未退，恐是疮疹，量其虚实用之。
●一百四十三、朱砂膏　治惊积，惊热，病后可常服。朱砂（半两）　硼砂　马牙硝（各三分）　珍珠（末一钱）　玄明粉（二钱，已上并研）　片脑　麝香（各一钱）　各为末，一处拌和，用好蜜炼成膏。诸般惊，用药一黄豆大，金银薄荷汤少许化下。如遍身潮热，甘草煎汤化下。一月内小儿不通下药，用乳调涂乳上，令儿吮之。
●一百四十四、宣风散　治身热烦渴，腹满而喘，大小便赤涩，面赤，霍乱。若大吐，当利小便，不吐者宜此。槟榔（二个）　陈皮（去白）　甘草（炙，各半两）　黑牵牛（四两，半生半炒）　为细末。三两岁，蜜汤调下半钱；已上者一钱，食前服。
●一百四十五、甘桔汤　治痘疹，咽喉疼痛生疮。桔梗（二两，米泔水浸一宿，焙乾用）。　甘草（炙，二两）　为细末，每服二大钱，水一盏，煎至五分，食后温服，如肺热，手撏眉目鼻面，加阿胶半片，炒过，同煎至五分服。
●一百四十六、定命朱砂散　治痘疹毒气不出，或出后乾黑色，服此发出毒气，疮当细红而出也。朱砂（半两）　生龙脑　滴乳　马牙硝（四味，各研）　甘草（炙，各二钱）　五味研匀，用腊月新獖猪血半升，同研。取青竹筒二尺，留两节，开一头作窍子，注药在内，黄腊塞窍，油绢裹封，勿令泄气，埋地中一百五十日，取出水洗，挂风中四十九日，劈开取药，研末，每服半钱，新汲水下。
●一百四十七、鼠黏子汤　即消毒散加防风，治疗相同，主痘出太盛。
●一百四十八、班疮入眼　牛蒡子　人参（各二两）　同研细末，每服二钱，糯米薄粥调下，神效。不可具述。
●一百四十九、乾葛鸡头汤　治疮出不快，既出不正色。取粉乾葛为细末，每服三钱，用雄鸡头一个，捣烂入葛末。用水二锺，煎至一锺，去柤，服。其验如神。
●一百五十、人参清膈散　人参　柴胡　当归　芍药　知母　桑白皮（蜜炙）　黄耆（蜜炙）　白术　紫菀（去土）　茯苓　石膏　滑石　地骨皮（各七钱半）　上锉水煎，食远温服。
●一百五十一、六味人参麦门冬散　麦门冬（一两，去心）　人参观　白术　甘草　陈皮（去白）　厚朴（姜汁炒，各两半）　㕮咀水煎，温服，无时。
●一百五十二、七味人参白术散　即钱氏白术散。
●一百五十三、败草散　乃盖屋或盖墙多年烂草，取其多经霜雪雨露，感天地阴阳之气，善解痘毒。不以多少，晒乾或焙乾，为极细末，若疮汁不干，黏衣惹席，湿烂不能转动，可用二三升摊席上，任其睡卧为妙。
