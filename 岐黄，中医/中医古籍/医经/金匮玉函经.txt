
重刻张仲景《金匮玉函经》序  ***************************
《金匮玉函经》八卷，汉张仲景论著，晋王叔和所撰次也，其标题盖亦后人所加，取珍秘之意。仲景当汉季年，笃好方术以拯夭横，其用心仁矣，故自《素》《难》《本草》《汤液》诸书，咸抉根得髓，其为《伤寒杂病论》，实为万世群方之祖。自叔和尊尚以后，年岁久远，错乱放失者屡矣。宋治平初，命诸臣校定，其目有三：曰《伤寒论》《金匮方论》（一名《金匮玉函要略》）以及此经是也。虽未必尽复仲景本书之旧，然一家之学粗完。余幼读二论，精微简要，务令上口，以通思索，遍求是经，独不可得。后检鄱阳马氏《经籍考》，虽列其目，而所引晁序，则实《金匮玉函要略》也。则此经盖自元时，而不行于世矣。岁壬辰，义门何内翰以予粗习张书句读，手抄宋本见授，拜受卒业，喜忘寝食。惜其讹脱者多，甚或不能以句。既无他本可校，乃博考众籍，以相证佐，补亡灭误，十得八九。稿凡数易而始可读，则掩卷而叹曰：「是可报命于内翰矣。」内翰尝以古明医多以医案示人，见爱过实，嘱刻其平生医药病状之验者。予瞿然不敢当，语云：「三折肱为良医，」予虽老是，然处方设剂，吾斯未信。因念是经，世久未见，而内翰既得禁方，不自秘匿，虽古人尤难之。开以传后，其弘济岂但一师之说哉！夫岐黄之书，经也。仲景之经，律也。临证疗疾，引经案律，十不失一二，论所述略具矣。是书则兼综两者，而整齐形证，附类方药，各有门部，次第不可淆乱，则知经又论之自出，尤医门之金科玉条也。八卷之中，上顺天和，以疗人患，非通三才之道，而得往圣之心者不能。观者苟能潜心玩索，而知其所以，则因病发药，应如桴鼓。顺之则能起死，畔之则立杀人。先儒以孙思邈尚为粗晓其旨，得其书者，未可谓不过与《伤寒论》及《要略》相出入，而卤莽治之也。不揆浅陋，愿与同志者熟读而精思之。
康熙丙申阳月上海陈世杰书

重刻《金匮玉函经》序  ***************************
吾宗怀三先生，自幼学儒，以多病废，遂笃嗜方书，壮年由上海流寓吴门，坐卧一阁，近十年所。手不释卷帙，精通诸禁方。然未尝以医自夸，所治辄效，益务实，不近名，名久大震。性高亮疏豁，无软熟态。两游京师，贵人争迎之，皆翩然谢归。出入里中，乘坏肩舆，有谒必往，切脉诊病，其可药与否，常直言以对，不为挟要欺倖。富贵人或为药所误，垂死乃相招，或投药有起势，遽以庸医间之，先生益厌苦，常谩语来者，曰：吾不能医富贵人也。儒门单户，有急相告，即毒热严冻，随早晚必赴，愈，不计其所酬薄厚。其学长于仲景，尝谓纲要精微，实轩岐之继别，而自晋唐以还，名家撰论，悉衍其绪，故读《伤寒论》及《要略》，不但诵数，悉能心知其意。惟恨未见《金匮玉函经》，市中见杜光庭所撰书，标题恰同，喜极购归，既启乃知非是，于是求之益亟。义门何先生知先生最深，得宋抄本授之，穷日夜校阅，即有脱误，以他书是正，历三四寒温，而后可句。寻考本序，为宋馆阁秘本，元明以来，相沿以《要略》为此经，虽丹溪之精通，安道之淹贯，盖皆未见，先生于是刻而传之，间尝语余，黄岐之经义深以远，仲景之书理切而要，不深其书，而求以通经，如讨源而未有楫也。然年久散失，晦蚀于诸家之说多矣。故吾读是书，自成无己外，注凡七十有二家，皆庋而不观，惧文多而益昧其经尔。今吾刻是，幸其久未见，不为注所厖，学者潜心刻意庶几得之，虽然，其间条绪同于《伤寒论》者几什之七，惧或者之，又略而弗观，不知发凡起例，仲景别有精义存焉，读《论》与《略》者不可阙也。余曰：经籍之显晦存乎其人，仲景悯宗人之彫丧，拯后世之夭横，其利溥矣。是经不绝如线，而今章之，其用心既与古密契，来者难诬其宝，而传之决也，则仲景一家之书，自此大昭矣。
丙申长至后长洲弟汝楫书
《汉书·艺文志》载，成帝之世，诏李柱国校方技，刘氏《七略》，有医经七家，二百一十六卷，经方十一家，二百七十四卷。其存于今，独《黄帝内经》而已，《素问》《难经》《本草》之属，皆见于郑荀《经薄》、王阮《志录》要之最为古，书比于六经，继出者，东汉张仲景《伤寒论》，西晋王叔和撰次《玉函经》，二书实相表里，评病处方，具有条理，各诣其极，乃方技中之《论语》《孟子》书，不得其门者，末由语于生生也。《隋书·经籍志》与唐宋《艺文志》卷目时有不同，然行于世者，犹出宋治平间，三馆校定，可以据信。吾友陈先生怀三，研精覃思，于张、王二书有年所矣。遇疾危急，群疑共却，必予全济，于是同术惊诧，目为神奇。不知惟能熟复古贤方剂，视证所宜，不肯妄行胸臆，以人之寄命为戏剧尔。以书考之，一一可覆也。先生深闵其道之闇昧，务思援古正今，谓《伤寒论》世多有，而《金匮玉函经》几无传，乃从藏书家访求善本，与箧中本再三勘校，重开以通流之。盖仁人之用心也搏与爱，其禁而戒勿泄者殊绝矣。昔东垣李明之著《伤寒会要》书，遗山元裕之为之作序。余无遗山之文辞，而此书为医学之《论语》《孟子》，其已试之效，亦不假予言而始张，特重先生之用心，可与进于孔孟之道也。辄书其后，盖先生本儒者云。
康熙丁酉正月义门何焯

校正《金匮玉函经》疏  ***************************
《金匮玉函经》与《伤寒论》同体而别名，欲人互相检阅而为表里，以防后世之亡逸，其济入之心，不已深乎。细考前后，乃王叔和撰次之书。缘仲景有《金匮录》，故以《金匮玉函》名，取宝而藏之之义也。王叔和西晋人，为太医令，虽博好经方，其学专于仲景，是以独出于诸家之右。仲景之书，及今八百馀年，不坠于地者，皆其力也。但此经自晋以来，传之既久，方证讹谬，辨论不伦，历代名医虽学之，皆不得彷彿。惟孙思邈粗晓其旨，亦不能修正之，况其下者乎。
国家诏儒臣校正医书，臣等先校定《伤寒论》，次校成此《经》，其文理或有与《伤寒论》不同者，然其意义皆通。圣贤之法，不敢臆断，故并两存之。凡八卷，依次旧目，总二十九篇，一百一十五方。
恭惟。
主上，大明抚运，视民如伤，广颁其书，为天下生生之具，直欲跻斯民于寿域者矣。治平三年正月十八日。
太子右赞善大夫（臣）高保衡
尚书员外郎（臣）孙奇
●尚书司封郎中秘阁校理（臣）林亿
●等谨上


卷第一  ——————————————————————————————————————————————————————————————————————————————————————————

证治总例  ***************************
夫二仪之内，惟人最灵，禀天地精英之气，故与天地相参。天一生水，刚柔渐形，是以人之始生，先成其精，脑髓既足，筋骨斯成，皮坚毛长，神舍于心。头圆法天，足方象地，两目应日月，九窍应九州，四肢应四时，十二节应十二月。五藏应五音，六府应六律。手十指应十干，足十指茎垂应十二支。三百六十节以应一岁。天有风雨，人有喜怒，天有雷电，人有音声，天有阴阳，人有男女，月有大小，人有虚实，万物皆备，乃名为人。服食五味，以养其生。味有所偏，藏有所胜，气增而久，疾病乃成。诸经藏中，金木水火土，自相剋贼。地水火风，复加相乘，水行灭火，土救其母，迭为胜负，藏气不精，此为害道。不知经脉，妄治诸经，使气血错乱，正气受刑，阴阳不和，十死一生。《经》云：地水火风，合和成人。凡人火气不调，举身蒸热，风气不调，全身强直，诸毛孔闭塞，水气不调，身体浮肿，胀满喘粗。土气不调，四肢不举，言无音声，火去则身冷，风止则气绝，水竭则无血，土败则身裂。愚医不思脉道，反治其病，使藏中金木水火土，互相攻克，如火炽然，重加以油，不可不慎，又使经脉者如流水迅急，能断其源者，此为上也。
凡四气合德，四神安和，人一气不调，百一病生，四神动作，四百四病，同时俱起。其有一百一病，不治自愈；一百一病，须治而愈；一百一病，难治难愈；一百一病，真死不治。
问曰：人随土地，得合阴阳，禀食五穀，随时相将，冬得温室，夏遂清凉，消沴调寒暑，四季不遭伤，恐惧畏无时，忽然致不祥，肺魄不能静，肝魂欲飞扬，心神失所养，脾肾亦乖方。六府彷徨乱，何以致安康。非针药不定，盍自究精详，答曰：肝虚则目暗，其魂自飞扬；肺衰则气上，其魄自掩藏；心虚则不定，诸藏受迍殃，脾肾虚衰至，内结作痈疮；六府病蝟集，诸脉失经常。及时加针药，勿使及沦亡。
古者上医相色，中医听声，下医诊脉。诊候之法，固是不易。又云：问而知之，别病深浅，命曰巧焉。上医相色知病者，色脉与身形不得相失，黑乘赤者死，赤乘青者生之类。中医听声知病者，声合五音，火闻水声，烦闷惊悸，木得金声，恐畏相刑，脾者土也，生育万物，回助四傍，善者不见，恶则归之，太过则四肢不举，不及则九窍不通，六识闭塞，犹如醉人，四季运转，终而复始。下医诊脉知病者，源流移转，四时逆顺，相害相生，审知藏府之微，此为妙也。
夫诊法：常以平旦，阴气未动，阳气未散，饮食未进，经脉未盛，络脉调匀，气血未乱，精取其脉，知其逆顺，必察四难而明告之，然愚医不能如斯。逆四难而生乱阶者，此为误也。
肝病治肺，心病折肾，其次取俞募，不令流转藏府。见肝之病，当泻肺金补肝木，木子火为父报仇，故火剋金，子病以母补之，母病以子泻之。盖云：王者不受其邪，而为邪传，以得奸贼之侵病，及于一藏之中，五贼相害，于彼前路，当先断之一藏，不可再伤，精神不中数劳，次取俞募，其令五邪气当散去之。
凡妇人之病，比之男子，十倍难治。考诸经言，病本一体，所以难治者，妇人众阴所集，常与湿居，十五以上，阴气浮溢，百想经心，内伤五藏，外损姿容，月水去留，前后交互，瘀血停凝，中路断绝，其中伤隳，不可具论，生熟二藏，虚实交错，恶血内漏，气脉损竭，或饮食无度，损伤非一，或胎疮未愈，而合阴阳，或出行风来便利穴厕之上，风从下入，便成十二痼疾。男子病者，众阳所归，常居于燥，阳气游动，强力施泄，便成劳损，损伤之病，亦众多矣。食草者力，食谷者智，食肉者勇，以金治金，真得其真，以人治人，真得入神。
凡欲和汤合药灸刺之法，宜应精思，必通十二经脉，三百六十孔穴。营卫气行，知病所在，宜治之法，不可不通，汤散丸药，针灸膏摩，一如其法。然愚医不通十二经脉，不知四时之经，或用汤药倒错，针灸失度，顺方治病，更增他疾，惟致灭亡。故张仲景曰：哀哉烝民，枉死者半，可谓世无良医，为其解释。
吾常见愚人疾病，有三不治：重财轻命一不治，服食不节二不治，信邪贼药三不治。若主候常存，形色未病，未入腠理，针药及时，服将调节，委以良医，病无不愈，咸共思之。又自非究明医术，素识明堂流注者，则身中荥俞，尚不能知其所在，安能用针药以治疾哉。今列次第，以示后贤，使得传之万世。
张仲景曰：若欲治疾，当先以汤洗涤五藏六府，开通经脉，理导阴阳，破散邪气，润泽枯藁，悦人皮肤，益人气血，水能净万物，故用汤也。若四肢病久风冷发动，次当用散，散能逐邪风湿痹，表里移走，居无常处者，散当平之。次当用丸，丸能逐沉冷，破积聚，消诸坚症，进饮食，调营卫，能参合而行之者，可谓上工。医者意也，圣道非不妙，愚医不能寻圣意之要妙，怨嗟药石不治者，此为谬也，非圣人之过也。又能寻膏煎摩之者，亦古之例也。虚则补之，实则泻之，寒则散之，热则去之，不虚不实，以经取之。虚者十补，勿一泻之，实者泻之，虚实等者，泻勿太泄，膏煎摩之，勿使复也。若虚者重泻真气绝，实者补之重其疾，大热之气，寒以取之，盛热之气，以寒发之，又不须汗下而与汗下之者，此为逆也。仲景曰：不须汗而强与汗之者，夺其津液，令人枯竭而死。又须汗而不与汗之者，使诸毛孔闭塞，令人闷绝而死。又不须下而强与下之者，令人开肠洞泄，便溺不禁而死。又须下而不与下之者，令人心内懊憹，胀满烦乱，浮肿而死。又不须灸而强与灸之者，令人火邪入腹，干错五藏，重加其烦而死。又须灸而不与灸之者，使冷结重冰，久而弥固，气上冲心，无地消散，病笃而死，又须珍贵之药，非贫家野居所能立办，由是怨嗟以为药石无验者，此弗之思也。
问曰：凡和合汤药，治诸草石虫兽，用水升合，消减之法则云何？答曰：凡草木有根茎枝叶皮毛花实，诸石有软鞕消走，诸虫有毛羽甲角头尾骨足之属，有须烧炼炮炙，生熟有定，一如后法。顺方是福，逆之者殃。又或须皮去肉，或去皮须肉，或鬚根去茎，又须花须实，依方拣採，治削极令净洁，然后升合秤两，勿令参差。药有相生相杀，相恶相反，相畏相得，气力有强有弱，有君臣相理，佐使相持。若不广通诸经，焉知草木好恶，或医自以意加减，更不依方分配，使诸草石，强弱相欺，胜负不顺，入人腹内，不能治病，自相斗争，使人逆乱，力胜刀剑，若调和得宜，虽未去病，犹得利安五藏。令病无至增剧。若合治汤药，当取井花水，极令洁净，升斗勿令多少，煮之调和，一如其法。若合蜜丸，当须看第七卷，令童子杵之，极令细熟，杵数千百下，可至千万，过多益佳，依经文和合调匀。当以四时王相日造合。则所求皆得，穰灾灭恶，病者得瘥，死者更生，表针内药，与之令服，可调千金之药，内消无价之病。
夫用针刺者，先明其孔穴，补虚泻实，送坚付濡，以急随缓，营卫常行，勿失其理，行其针者，不乱乎心，口如衔索，目欲内视，消息气血，不得妄行。针入一分，知天地之气；针入二分，知呼吸之气；针入三分，知逆顺之气。针皮毛者，勿伤血脉；针血脉者，勿伤肌肉；针肌肉者，勿伤筋膜；针筋膜者，勿伤骨髓。经曰：东方甲乙木，主人筋膜魂；南方丙丁火，主人血脉神；西方庚辛金，主人皮毛魄；北方壬癸水，主人骨髓志；中央戊己土，主人肌肉智。针伤筋膜者，令人愕视失魂；针伤血脉者，令人烦乱失神；针伤皮毛者，令人上气失魄；针伤骨髓者，令人呻吟失志；针伤肌肉者，令人四肢不举失智。针能杀生人，亦能起死人。
凡用针之法，补泻为先，呼吸应江汉，补泻应星斗，经纬有法则，阴阳不相干，震为阳气始，兑为阴气终，坎为太玄华，坤为太阴精。欲补从卯南，欲泻从酉北，针入因日明，针出随月光。夫治阴阳风邪，身热脉大者，以烽针刺之。治诸邪风鬼疰痛处少气，以毛针去之。凡用锋针者，除疾速也，先补五呼，刺入五分，留入十呼，刺入一寸，留二十呼，随师而将息之。刺急者，深内而久留之；刺缓者，浅内而疾发针。刺大者，微出其血，刺滑者，浅内而久留之，刺涩者，必得其脉，随其逆顺，久留之，疾出之，压穴勿出其血，刺诸小弱者，勿用大针。然气不足，宜调以甘药，馀三针者，止中破痈坚痛结息肉也。非治人疾也。
夫用灸之法，头身腹背肩臂手足偃仰侧其上中诸部，皆是阴阳营卫经络俞募孔穴，各有所主。相病正形，随五藏之脉，当取四时相害之脉，如浮沉滑涩，与灸之人，身有大小长短，骨节丰狭，不可以情取之。宜各以其部分尺寸量之，乃必得其正，诸度孔穴，取病人手大拇指第一节，横度为一寸，四指为一部，亦言一夫，又以文理缝纵会言者，亦宜审详。
凡点灸法，皆取平正身体，不得倾侧宽纵缩狭也。若坐点则坐灸之，卧点则卧灸之，立点则立灸之。反此者，不得其穴。
凡诸言壮数者，皆以中平论也。若其人丁壮，病重者可复一倍，其人老弱，病微者可复减半。然灸数可至二三百也，可复倍加火治之，不然则气不下沉，虽焦而病不愈，又新生小儿，满一朞以还者，不过一七止，其壮数多少，随病大小也。凡灸须合阴阳九部诸府，各有孔穴，而有多少。故头背为阳部，参阴而少，臂脚为阳部，亦参阴而少，胸为阴部，参阳而少，腹为阴部，亦参阳而少，此为阴阳营卫经脉事也。行壮多少在数，人病随阴阳而灼灸之。若不知孔穴，勿妄灸之，使病增重。又人体腰以上为上部，腰以下为下部，外为阳部，内为阴部，营卫藏府周流，名曰经络，是故丈夫四十以上气在腰，妇人四十以上气在乳，以丈夫先衰于下，妇人先衰于上。灸之生熟，亦宜撙节之，法当随病迁转，大法外气务生，内气务熟，其馀随宜耳。头者身之元首，人神之所注，气血精明，三百六十五络，皆归于头。头者诸阳之会也，故头病必宜审之灸其穴，不得乱灸，过多伤神，或阳精玄精阴魄再卒，是以灸头止得满百，背者是体之横梁，五藏之繫著，太阳之会合，阴阳动发，冷热成病，灸大过熟，大害人也。臂脚手足者，人之枝干，其神繫于五藏六府，随血脉出，能远近採物，临深履薄，养于诸经，其地狭浅，故灸宜少，过多则内神不得入，精神闭塞，否滞不仁，即手臂不举，故四肢之灸，不宜太熟也。然腹藏之内，性贪五味，无厌成疾，风寒固结，水穀不消，灸当宜熟，若大杼、脊中、肾俞、膀胱、八窌，可至二百壮，心主手足太阴，可至六七十壮，三里、太溪、太冲、阴阳二泉、上下二廉，可至百壮，腹上、上管、下管、太仓、关元，可至一百壮，若病重者，三复之乃愈耳。若治诸沉结寒冷，必灸之宜熟，量病轻重而攻治之，表针内药，随宜用之，消息将之，与天同心，百年永安，终无横夭。此要略说之，非贤勿传，请秘而用之，今以察色诊脉，辨病救疾，可行合宜之法，并方药共成八卷，号为《金匮玉函经》，其篇目次第，列于卷首。


卷第二  ——————————————————————————————————————————————————————————————————————————————————————————

辨痉湿暍第一  ***************************
太阳病，痉湿暍三种，宜应别论，以为与伤寒相似，故此见之。
太阳病，发热无汗，而反恶寒，是为刚痉。
太阳病，发热汗出，而不恶寒，是为柔痉。
太阳病，发热，其脉沉细，是为痉。
太阳病，发其汗，因致痉。
病者，身热足寒，颈项强恶寒，时头热面赤，目脉赤，独头动摇，卒口噤，背反张者，为痉。
脊强者，五痉之总名，其证卒口噤，背反张而瘛瘲，诸药不已，可灸身柱、大椎、陶道。
太阳病，无汗，而小便反少，气上冲胸，口噤不得语，欲作刚痉，葛根汤主之。
刚痉为病，胸满口噤，卧不著席，脚挛急，其人必齘齿，可与大承气汤。
痉病，发其汗已。其脉浛浛如蛇，暴腹胀大者为欲解，脉如故，反复弦者，必痉。
痉脉来按之筑筑而弦，直上下行。
痉家其脉伏坚，直上下。
夫风病，下之则痉，复发其汗，必拘急。
太阳病，其症备，身体强，[几][几]然，脉沉迟，此为痉，栝楼桂枝汤主之。
痉病有灸疮，难疗。
疮家，虽身疼痛，不可发其汗，汗出则痉。
太阳病，而关节疼烦，其脉沉缓，为中湿。
病者一身尽疼烦，日晡即剧，此为风湿，汗出当风所致也。
湿家之为病，一身尽疼，发热，而身色似熏黄也。
湿家之为病，其人但头汗出而背强，欲得被覆向火。若下之蚤则哕，或胸满，小便不利，舌上如胎，此为丹田有热，胸上有寒，渴欲饮而不能饮，则口燥烦也。
湿家下之，额上汗出，微喘，小便利者，死；若下利不止者，亦死。
问曰：病风湿相搏，身体疼痛，法当汗出而解，值天阴雨溜不止。师云：此可发汗，汗之而其病不愈者，何故？答曰：发其汗，汗大出者，但风气去，湿气仍在，是故不愈。若治风湿者，发其汗，微微似欲出汗者，则风湿俱去也。
病身上疼痛，发热面黄而喘，头痛鼻塞而烦，其脉大，自能饮食，腹中和无病，病在头中寒湿，故鼻塞，内药鼻中，即愈。
湿家身烦疼，可与麻黄汤加术四两，发其汗为宜，慎不可以火攻之。
风湿脉浮，身汗出，恶风者，防己汤主之。
太阳中热，暍是也，其人汗出，恶寒，身热而渴也，白虎汤主之。
太阳中暍，身热疼重，而脉微弱，此以夏月伤冷水，水行肤中所致也，瓜蒂汤主之。
太阳中暍，发热恶寒，身重而疼痛，其脉弦细芤迟，小便已，洒洒然毛耸，手足逆冷，小有劳，身即热，口开，前板齿燥。若发其汗，恶寒则甚。加温针，发热益甚。数下之，则淋甚。

辨脉第二  ***************************
问曰：脉有阴阳，何谓也？答曰：脉大为阳，浮为阳，数为阳，动为阳，滑为阳；沉为阴，涩为阴，弱为阴，弦为阴，微为阴。阴病见阳脉者生，阳病见阴脉者死。
问曰：脉有阳结阴结者，何以别之？答曰：其脉自浮而数，能食不大便，名曰阳结，期十七日当剧。其脉自沉而迟，不能食，身体重，大便反坚，名曰阴结，期十四日当剧。
问曰：病有洒淅恶寒，而复发热者，何也？答曰：阴脉不足，阳往从之；阳脉不足，阴往乘之。何谓阳不足？答曰：假令寸口脉微，为阳不足。阴气上入阳中，则洒淅恶寒。何谓阴不足？答曰：尺脉弱为阴不足，阳气下陷入阴中，则发热。
阳脉浮，阴脉弱者，则血虚。血虚则筋急。
其脉沉者，营气微也。其脉浮，而汗出如流珠者，卫气衰也。营气微，加烧针，血留不行，更发热而燥烦也。
脉蔼蔼如车盖者，名曰阳结也。
脉累累如循长竿者，名曰阴结也。
脉聂聂如吹榆荚者，名曰散也。
脉瞥瞥如羹上肥者，阳气脱也。
脉萦萦如蜘蛛丝者，阳气衰也。
脉绵绵如泻漆之绝者，亡其血也。
脉来缓时一止复来，名曰结。脉来数时一止复来，名曰促。脉阳盛则促，阴盛则结，此皆病脉。
阴阳相搏，名曰动。阳动则汗出，阴动则发热。形冷恶寒者，此三焦伤也。若数脉见于关上，上下无头尾，如豆大，厥厥动摇者，名曰动也。
阳脉浮大而濡，阴脉浮大而濡，阴与阳同等者，名曰缓也。
脉浮而紧者，名曰弦也。弦者状如弓弦，按之不移也。脉紧者，如转索无常也。
脉弦而大，弦即为减，大即为芤。减即为寒，芤即为虚。寒虚相搏，脉即为革。妇人即半产漏下，男子即亡血失精。
问曰：病有战而汗出自得解者，何也？答曰：其脉浮而紧，按之反芤，此为本虚，故当战而汗出也。其人本虚，是以发战。以脉浮，故当汗出而解。若脉浮而数，按之不芤，此本不虚。若欲自解，但汗出耳，即不发战也。
问曰：病有不战而汗出解者，何也？答曰：其脉大而浮数，故知不战汗出而解也。
问曰：病有不战，复不汗而解者，何也？答曰：其脉自微，此以曾发汗、若吐、若下、若亡血，内无津液，阴阳自和，必自愈，故不战不汗而解也。
问曰：伤寒三日，其脉浮数而微，病人身自凉和者，何也？答曰：此为欲解也，解以夜半。脉浮而解者，濈然汗出也。脉数而解者，必能食也。脉微而解者，必大汗出也。
问曰：脉病欲知愈未愈，何以别之？答曰：寸口、关上、尺中三处，大小、浮沉、迟数同等，虽有寒热不解者，此脉阴阳为和平，虽剧当愈。
师曰：立夏得洪大脉，是其本位。其人病身体苦疼重者，鬚发其汗。若明日身不疼不重者，不须发汗。若汗濈濈然自出者，明日便解矣。何以言之？立夏脉洪大，（一本作浮大，）是其时脉，故使然也。四时仿此。
问曰：凡病欲知何时得？何时愈？答曰：假令夜半得病者，日中愈。日中得病者，夜半愈。何以言之？日中得病夜半愈者，以阳得阴则解也；夜半得病日中愈者，以阴得阳则解也。
夫寸口脉，浮在表，沉在里，数在府，迟在藏。假令脉迟，此为在藏。
趺阳脉浮而涩，少阴脉如经，其病在脾，法当下利。何以知之？脉浮而大者，气实血虚也。今趺阳脉浮而涩，故知脾气不足，胃气虚也。以少阴脉弦而浮，才见此为调脉，故称如经。而反滑数者，故知当溺脓也。
寸口脉浮而紧，浮即为风，紧即为寒。风即伤卫，寒即伤营。营卫俱病，骨节烦疼，当发其汗也。
趺阳脉迟而缓，胃气如经也。趺阳脉浮而数，浮则伤胃，数则动脾，此非本病，医特下之所为也。营卫内陷，其数先微，脉反但浮，其人必大便坚，气噫而除。何以言之？脾脉本缓，今数脉动脾，其数先微，故知脾气不治，大便坚气噫而除。今脉反浮，其数改微，邪气独留，心中则饥，邪热不杀穀，潮热发渴，数脉当迟缓，脉因前后度数如法，病者则饥。数脉不时，则生恶疮也。
师曰：病人脉微而涩者，此为医所病也。大发其汗，又数大下之，其人亡血，病当恶寒，而发热无休止，时夏月盛热，而欲著复衣，冬月盛寒，而欲裸其体，所以然者，阳微即恶寒，阴弱即发热。医发其汗，使阳气微，又大下之，令阴气弱。五月之时，阳气在表，胃中虚冷，内以阳微不能胜冷，故欲著复衣。十一月之时，阳气在里，胃中烦热，内以阴弱不能胜热，故欲裸其体。又阴脉迟涩，故知亡血也。
脉浮而大，心下反坚，有热，属藏者，攻之，不令发汗。属府者，不令溲数，溲数则便坚。汗多则热愈，汗少即便难，脉迟尚未可攻。
趺阳脉数微涩，少阴反坚，微即下逆，涩即躁烦，少阴坚者，便即为难。汗出在头，穀气为下。便难者令微溏，不令汗出，甚者遂不得便，烦逆鼻鸣，上竭下虚，不得复还。
脉浮而洪，躯汗如油，喘而不休，水浆不下，形体不仁，乍静乍乱，此为命绝，未知何藏先受其灾？若汗出发润，喘而不休，此为肺绝。阳反独留，形体如烟燻，直视摇头，此为心绝。唇吻反青，四肢漐习，此为肝绝。环口黧黑，柔汗发黄，此为脾绝。溲便遗失、狂语、目反直视，此为肾绝。又未知何藏阴阳先绝？若阳气先绝，阴气后竭，其人死，身色必青，肉必冷。阴气先绝，阳气后竭，其人死，身色必赤，腋下温，心下热也。
寸口脉浮大，医反下之，此为大逆。浮即无血，大即为寒，寒气相搏，即为肠鸣。医乃不知，而反饮之水，令汗大出，水得寒气，冷必相搏，其人即噎。趺阳脉浮，浮即为虚，浮虚相搏，故令气噎，言胃气虚竭也。脉滑则为哕。此为医咎，责虚取实，守空迫血。脉浮、鼻口燥者，必衄。
诸脉浮数，当发热，而洒淅恶寒。若有痛处，食饮如常者，畜积有脓也。
脉浮而迟，面热赤而战惕者，六七日当汗出而解。反发热者差迟。迟为无阳，不能作汗，其身必痒也。
脉虚者，不可吐下发汗，其面反有热色为欲解。不能汗出，其身必痒。
寸口脉，阴阳俱紧，法当清邪中上，浊邪中下。清邪中上，名曰洁；浊邪中下，各曰浑。阴中于邪，必内慄，表气微虚，里气失守，故使邪中于阴也。阳中于邪，必发热、头痛、项强、颈挛、腰痛、胫酸，所谓阳中雾露之气，故曰清邪中上，浊邪中下。阴气为慄，足膝逆冷，溲便妄出，表气微虚，里气微急。三焦相溷，内外不通。若上焦怫郁，藏气相熏，口烂食齘。若中焦不治，胃气上冲，脾气不转，胃中为浊，营卫不通，血凝不流。卫气前通，小便赤黄，与热相搏，因热作使，游于经络，出入藏府，热气所过，即为痈脓。阴气前通，阳气厥微，阴无所使，客气内入，嚏而出之，声嗢咽塞。寒厥相追，为热所拥，血凝自下，状如豚肝。阴阳俱厥，脾气弧弱，五液注下，若下焦不阖，清便下重，令便数难，脐筑湫痛，命将难全。
脉阴阳俱紧，口中气出，唇口乾燥，踡卧足冷，鼻中涕出，舌上胎滑，勿妄治也。到七日已来，其人微发热，手足温，此为欲解，或到八日已上，反大发热，此为难治。设恶寒者，必欲呕。腹痛者，必欲利也。
脉阴阳俱紧，至于吐利，其脉独不解。紧去人安，此为欲解。若脉迟，至六七日，不欲食，此为晚发，水停故也，为末解。食自可者，为欲解。
病六七日，手足三部脉皆至，大烦，口噤不能言，其人躁扰，此为欲解。若脉和，其人大烦，目重，睑内际黄，亦为欲解。
解浮而数，浮即为风，数即为虚，风即发热，虚即恶寒，风虚相搏，则洒淅恶寒而发热也。
趺阳脉浮而微，浮即为虚，微即汗出。
脉浮而滑，浮即为阳，滑即为实，阳实相搏，其脉数疾，卫气失度。浮滑之脉数疾，发热汗出者，此为不治。
脉散，其人形损，伤寒而咳上气者，死。
脉微而弱，微即为寒，弱即发热，当骨节疼痛，烦而极出汗。
寸口脉濡而弱，濡即恶寒，弱即发热，濡弱相搏，藏气衰微，胸中苦烦，此非结热，而反劫之，居水渍布冷铫贴之，阳气遂微。诸府无所依，阴脉凝聚，结在心下，而不肯移。胃中虚冷，水穀不化，小便纵通，复不能多。微则可救，聚寒在心下，当奈何。

辨太阳病形证治第三  ***************************
夫病有发热而恶寒者，发于阳也。不热而恶寒者，发于阴也。发于阳者七日愈，发于阴者六日愈，以阳数七，阴数六故也。　（7）
太阳之为病，头项强痛而恶寒。　（1）
太阳病，其脉浮。
太阳病，发热汗出而恶风，其脉缓，为中风。　（2）
太阳中风，发热而恶寒。
太阳病，或已发热，或未发热，必恶寒，体痛，呕逆，其脉阴阳俱紧，为伤寒。（3）
伤寒一日，太阳脉弱，至四日，太阴脉大。
伤寒一日，太阳受之，脉若静者为不传，颇欲吐，躁烦脉数急者，乃为传。　（4）
伤寒，其二阳证不见，此为不传。　（5）
伤寒三日，阳明脉大者，为欲传。　（186）
伤寒三日，少阳脉小者，为欲已。（271）
太阳病，发热而渴，不恶寒，为温病，若发汗已，身体灼热者，为风温，风温之为病，脉阴阳俱浮，汗出体重，多眠，鼻息必鼾，语声难出。若下之，小便不利，直视失溲。若被火，微发黄，剧则如惊痫，时掣纵发作，复以火熏之。一逆尚引日，再逆促命期。　（6）
太阳病，三四日不吐下，见芤乃汗之。
太阳病头痛，至七日有当愈者，其经竟故也，若欲作再经者，当针足阳明，使经不传，则愈。（8）
太阳病欲解时，从巳尽未。　（9）
风家表解，而不了了者，十二日愈。（10）
夫病身大热，反欲得衣者，寒在骨髓，热在皮肤，身大寒，反不欲近衣者，热在骨髓，寒在皮肤也。　（11）
太阳中风，阳浮而阴濡弱，阳浮者热自发，濡弱者汗自出，啬啬恶寒，淅淅恶风，翕翕发热，鼻鸣乾呕，桂枝汤主之。　（12）
太阳病，发热汗出，此为营弱卫强，故使汗出，欲解邪风，桂枝汤主之。
太阳病，头痛发热，汗出恶风，桂枝汤主之。　（13）
太阳病，项背强[几][几]，而反汗出恶风，桂枝汤主之。《论》云：桂枝加葛根汤主之。　（14）
太阳病，下之，其气上冲者，可与桂枝汤；不冲者，不可与之。　（15）
太阳病三日，已发汗，若吐、若下、若温针而不解，此为坏病，桂枝不复中与也。观其脉证，知犯何逆，随证而治之。（16）
桂枝汤，本为解肌，其人脉浮紧，发热无汗，不可与也。常须识此，勿令误也。（16）
酒客不可与桂枝汤，得之则呕，酒客不喜甘故也。（17）
喘家，作桂枝汤加厚朴杏仁佳。（18）
服桂枝汤吐者，其后必吐脓血。（19）
太阳病，发其汗，遂漏而不止，其人恶风，小便难，四肢微急，难以屈伸，桂枝加附子汤主之。（20）
太阳病，下之，其脉促，胸满，桂枝去芍药汤主之。（21）　若微恶寒者，桂枝去芍药加附子汤主之。（22）
太阳病，得之八九日，如疟状，发热而恶寒，热多而寒少，其人不呕，清便自调，日二三发，脉微缓者为欲愈。脉微而恶寒，此阴阳俱虚，不可复吐下发汗也，面反有热色者，为末欲解，以其不能得小汗出，身必当痒，桂枝麻黄各半汤主之。（23）
太阳病，初服桂枝汤，反烦不解者，当先刺风池、风府，却与桂枝汤即愈。（24）
服桂枝汤大汗出，若脉但洪大，与桂枝汤，若其形如疟，一日再发，汗出便解，宜桂枝二麻黄一汤。（25）
服桂枝汤，大汗出后，大烦渴不解，若脉洪大者，白虎加人参汤主之。（26）
太阳病，发热而恶寒，热多寒少，脉微弱者，此无阳也，不可复发其汗，宜桂枝二越婢一汤。（27）
服桂枝汤，或下之，仍头项强痛，翕翕发热，无汗，心下满而微痛，小便不利者，桂枝去桂加茯苓白术汤主之。（28）
伤寒脉浮，自汗，小便数，颇微恶寒。论曰：心烦微恶寒，两脚挛急，反与桂枝汤，欲攻其表，得之便厥，咽乾烦躁吐逆，当作甘草乾姜汤，以复其阳，厥愈足温，更作芍药甘草汤与之，其脚即伸。若胃气不和，谵语，少与调胃承气汤。若重发汗，复加烧针者，四逆汤主之。（29）
问曰：证象阳旦，按法治之而增剧，厥逆，咽中干，两胫拘急而谵语，师言夜半手足当温，两脚当伸，后如师言，何以知之？答曰：寸口脉浮而大，浮即为风，大即为虚，风则生微热，虚则两胫挛，其形象桂枝，因加附子于其间，增桂令汗出，附子温经，亡阳故也。厥逆咽中干，烦躁，阳明内结，谵语烦乱，更饮甘草乾姜汤，夜半阳气还，两足当热，胫尚微拘急，与芍药甘草汤，尔乃胫伸，与承气汤微溏，止其谵语，故知其病可愈。（30）
太阳病，项背强[几][几]，无汗恶风者，葛根汤主之。（31）
太阳与阳明合病，必自利，葛根汤主之。不下利但呕者（32），葛根加半夏汤主之。（33）
太阳病，桂枝证，医反下之，遂利不止，其脉促，表未解，喘而汗出，葛根黄连黄芩汤主之。（34）
太阳病，头痛发热，身体疼，腰痛，骨节疼痛，恶风，无汗而喘，麻黄汤主之。（35）
太阳与阳明合病，喘而胸满者，不可下，宜麻黄汤主之。（36）
病十日已去，其脉浮细，嗜卧，此为外解，设胸满胁痛，与小柴胡汤，脉浮者，与麻黄汤。（37）
太阳中风，脉浮紧，发热恶寒，身体疼痛，不汗出，而烦躁头痛，大青龙汤主之。若脉微弱，汗出恶风不可服，服则厥，筋惕肉瞤，此为逆也。（38）
伤寒脉浮缓，其身不疼，但重乍有轻时，无少阴证者，可与大青龙汤发之。（39）
伤寒表不解，心下有水气，咳而发热，或渴或利或噎，或小便不利，小腹满，或微喘，小青龙汤主之。（40）
伤寒心下有水气，咳而微喘，发热不渴，服汤已，而渴者，此为寒去欲解，小青龙汤主之。（41）
太阳病，外证未解，其脉浮弱，当以汗解，宜桂枝汤主之。（42）
太阳病，下之微喘者，表未解故也，桂枝加厚朴杏仁汤主之。（43）
太阳病，外证未解者，不可下，下之为逆，解外者，宜桂枝汤主之。（44）
太阳病，先发汗不解，而下之，其脉浮不愈，浮为在外，而反下之，故令不愈。今脉浮，故知在外，当解其外则愈，宜桂枝汤。（45）
太阳病，脉浮紧，无汗而发热，其身疼痛，八九日不解，其表候仍在，此当发其汗，服药已微除。其人发烦目瞑，剧者必衄，衄乃解，所以然者，阳气重故也，麻黄汤主之。（46）
太阳病，脉浮紧，发热，其身无汗，自衄者愈。（47）
二阳并病，太阳初得病时，发其汗，汗先出不彻。因转属阳明，续自微汗出，不恶寒，若太阳病证不罢，不可下，下之为逆，如此者可小发其汗。设面色缘缘正赤者，阳气怫郁不得越，当解之熏之，当汗而不汗，其人躁烦，不知痛处，乍在腹中，乍在四肢，按之不可得，其人短气，但坐以汗出不彻故也，更发其汗即愈。何以知汗出不彻，以脉涩故知之。（48）
脉浮数，法当汗出而愈，若下之，身体重心悸者，不可发汗，当自汗出而解。所以然者，尺中脉微，此里虚，须表里实，津液自和，即自汗出愈。（49）
脉浮而紧，法当身疼头痛，宜以汗解之，假令尺中脉迟者，不可发其汗，何以故，此为营气不足，血气微少故也。（50）
脉浮者，病在表，可发汗，宜麻黄汤。一云：桂枝汤。（51）
脉浮而数者，可发汗，宜麻黄汤。（52）
病常自汗出者，此为营气和，卫气不和故也。营行脉中，为阴主内，卫行脉外，为阳主外，复发其汗，卫和则愈，宜桂枝汤。（53）
病人藏无他病，时发热，自汗出而不愈，此卫气不和也，先时发汗即愈，宜桂枝汤。（54）
伤寒，脉浮紧，不发汗，因致衄者，宜麻黄汤。（55）
伤寒，不大便，六七日，头痛有热，未可与承气汤，其小便反清，此为不在里而在表也，当发其汗。头痛者必衄，宜桂枝汤。（56）
伤寒，发汗已解，半日许，复烦，其脉浮数，可与复发汗，宜桂枝汤。（57）
凡病若发汗、若吐、若下、若亡血无津液，而阴阳自和者，必自愈。（58）
大下后，发汗，其人小便不利，此亡津液，勿治之，其小便利，必自愈。（59）
下之后，发其汗，必振寒，脉微细，所以然者，内外俱虚故也。（60）
下之后，复发其汗，昼日烦躁不得眠，夜而安静，不呕不渴，而无表证，脉沉微，身无大热者，乾姜附子汤主之。（61）
发汗后，身体疼痛，其脉沉迟，桂枝加芍药生姜人参汤主之。（62）
发汗后，不可更行桂枝汤，汗出而喘，无大热者，可与麻黄杏子甘草石膏汤。（63）
发汗过多，其人叉手自冒心，心下悸，欲得按者，桂枝甘草汤主之。（64）
发汗后，其人脐下悸者，欲作贲豚，茯苓桂枝甘草大枣汤主之。（65）
发汗后，腹胀满，厚朴生姜甘草半夏人参汤主之。（66）
伤寒，若吐、若下、若发汗后，心下逆满，气上冲胸，起即头眩，其脉沉紧，发汗即动经，身为振振摇，茯苓桂枝白术甘草汤主之。（67）
发其汗不解，而反恶寒者，虚故也，芍药甘草附子汤主之。（68）　不恶寒，但热者实也，当和胃气，宜小承气汤（70）。
发汗，若下，病仍不解，烦躁，茯苓四逆汤主之。（69）
太阳病，发汗后，大汗出，胃中干，烦躁不得眠，其人慾引水，当稍饮之，令胃中和则愈，若脉浮，小便不利，微热消渴者，与五苓散主之。（71）
发汗后，脉浮而数，烦渴者，五苓散主之。（72）
伤寒，汗出而渴者，五苓散主之。不渴者，茯苓甘草汤主之。（73）
中风发热，六七日不解而烦，有表里证，渴欲饮水，水入即吐，此为水逆，五苓散主之。（74）
未持脉时，病人叉手自冒心，师因教试令咳，而不即咳者，此必两耳聋无闻也，所以然者，以重发其汗，虚故也。（75）
发汗后，饮水多者必喘，以水灌之亦喘。（75）
发汗后，水药不得入口为逆。（76）
发汗吐下后，虚烦不得眠，剧者反覆颠倒，心中懊憹，栀子豉汤主之。若少气，栀子甘草豉汤主之。若呕，栀子生姜豉汤主之。（76）
发汗，若下之，烦热胸中窒者，栀子豉汤主之。（77）
伤寒，五六日，大下之后，身热不去，心中结痛，此为末解，栀子豉汤主之。（78）
伤寒下后，烦而腹满，卧起不安，栀子厚朴汤主之。（79）
伤寒，医以丸药大下之，身热不去，微烦，栀子乾姜汤主之。（80）
凡用栀子汤证，其人微溏者，不可与服之。（81）
太阳病，发其汗而不解，其人仍发热，心下悸，头眩身瞤而动，振振欲擗地者，真武汤主之。（82）
咽喉乾燥者，不可发其汗。（83）
淋家不可发汗，发其汗必便血。（84）
疮家虽身疼痛，不可攻其表，汗出则痉。（85）
衄家不可攻其表，汗出必额上促急而紧，直视不能眴，不得眠。（86）
亡血家不可攻其表，汗出则寒慄而振。（87）
汗家重发其汗，必恍惚心乱，小便已，阴疼，与禹馀粮丸。（88）
病人有寒，复发其汗，胃中冷，必吐蛔。（89）
本发汗，而复下之，为逆，先发汗者，治不为逆，本先下之，而反汗之，为逆，先下之者，治不为逆。（90）
伤寒，医下之，续得下利清穀不止，身体疼痛，急当救里，后身疼痛，清便自调，急当救表，救里宜四逆汤，救表宜桂枝汤。（91）
病发热头痛，脉反沉，若不瘥，身体更疼痛，当救其里，宜四逆汤。（92）
太阳病，先下之而不愈，因复发其汗，表里俱虚，其人因致冒，冒家当汗出自愈，所以然者，汗出表和故也。里未和，然后复下之。（93）
太阳病未解，脉阴阳俱停，必先振汗而解，但阳微者先汗之而解，阴微者先下之而解，汗之宜桂枝汤，下之宜承气汤。（94）
血弱气尽，腠理开，邪气因入，与正气相搏，结于胁下，正邪分争，往来寒热，休作有时，嘿嘿不欲食饮，藏府相连，其痛必下，邪高痛下，故使呕也，小柴胡汤主之。（97）
服柴胡汤已，渴者，此为属阳明，以法治之。（97）
得病六七日，脉迟浮弱，恶风寒，手足温，医二三下之，不能食，其人胁下满痛，面目及身黄，颈项强，小便难，与柴胡汤后，必下重，本渴饮水而呕，柴胡汤不复中与也，食谷者哕。（98）
中风，五六日，伤寒，往来寒热，胸胁苦满，嘿嘿不欲饮食，心烦喜呕，或胸中烦而不呕，或渴，或腹中痛，或胁下痞坚，或心中悸，小便不利，或不渴，外有微热，或咳，小柴胡汤主之。（96）
伤寒，四五日，身热恶风，颈项强，胁下满，手足温而渴，小柴胡汤主之。（99）
伤寒，阳脉涩，阴脉弦，法当腹中急痛，先与小建中汤。不差，即与小柴胡汤主之。（100）
伤寒中风，有小柴胡证，但见一证便是，不必悉具。（101）
凡柴胡汤证，而下之，柴胡证不罢者，复与柴胡汤，必蒸蒸而振，却发热汗出而解。（101）
伤寒，二三日，心中悸而烦，小建中汤主之。
太阳病，过经十馀日，及二三下之，后四五日柴胡证仍在，先与小柴胡汤，呕止小安，其人郁郁微烦者，为末解，与大柴胡汤下之，愈。（102）
伤寒，十三日不解，胸胁满而呕，日晡发潮热而微利，此本柴胡证，下之不得利，今反利者，知医以丸药下之，非其治也。潮热者实也，先再服小柴胡汤解其外，后以柴胡加芒硝汤主之。（104）
伤寒十三日，过经而谵语，内有热也，当以汤下之，小便利者，大便当坚，而反下利，其脉调和者，知医以丸药下之，非其治也。自利者，其脉当微厥，今反和者，此为内实也，调胃承气汤主之。（105）
太阳病不解，热结膀胱，其人如狂，血自下，下者即愈，其外不解，尚未可攻，当先解其外，外解小腹急结者，乃可攻之，宜桃核承气汤。（106）
伤寒八九日，下之，胸满烦惊，小便不利，谵语，一身尽重，不可转侧，柴胡加龙骨牡蛎汤主之。（107）
伤寒，腹满而谵语，寸口脉浮而紧者，此为肝乘脾，名曰纵，当刺期门。（108）
伤寒发热，啬啬恶寒，其人大渴，欲饮酢浆者其腹必满而自汗出，小便利，其病欲解，此为肝乘肺，名曰横，当刺期门。（109）
太阳病二日，而反烧瓦熨其背，而大汗出，火热入胃，胃中水竭，躁烦，必当谵语，十馀日，振而反汗出者，此为欲解也。其汗从腰以下不得汗，欲小便不得，反呕，欲失溲，足下恶风，大便坚者，小便当数，而反不数，及不多，大便已，头卓然而痛，其人足心必热，穀气下流故也。（110）
太阳中风，以火劫发其汗，邪风被火热，血气流溢，失其常度，两阳相熏灼，其身发黄，阳盛即欲衄，阴虚小便难，阴阳俱虚竭，身体则枯燥，但头汗出，剂颈而还，腹满微喘，口乾咽烂，或不大便，久则谵语，甚者至哕，手足躁扰，寻衣摸床，小便利者，其人可治。（111）
伤寒脉浮，医以火迫劫之，亡阳，惊狂卧起不安，桂枝去芍药加蜀漆牡蛎龙骨救逆汤主之。（112）
伤寒，其脉不弦紧而弱者，必渴，被火必谵语，弱者发热，脉浮，解之，当汗出愈。（113）
太阳病，以火熏之，不得汗者，其人必燥，到经不解，必清血，名火邪。（114）
脉浮热盛，而灸之，此为实，实以虚治，因火而动，咽燥必吐血。（115）
微数之脉，慎不可灸，因火为邪，则为烦逆，追虚逐实，血散脉中，火气虽微，内攻有力，焦骨伤筋，血难复也。（116）
脉浮，当以汗解，而反灸之，邪无从出，因火而盛，病从腰以下必重而痹，此为火逆。（116）
欲自解者，必当先烦，乃有汗，随汗而解，何以知之？脉浮故知汗出而解。（116）
烧针令其汗，针处被寒，核起而赤者，必发贲豚。气从少腹上冲心者，灸其核上各一壮，与桂枝加桂汤。（117）
火逆，下之，因烧针烦躁者，桂枝甘草龙骨牡蛎汤主之。（118）
太阳伤寒，加温针必惊。（119）
太阳病，当恶寒而发热，今自汗出，反不恶寒而发热，关上脉细而数，此医吐之故也。一日二日吐之者，腹中饥，口不能食。三日四日吐之者，不喜糜粥，欲食冷食，朝食夕吐，以医吐之所致也，此为小逆。（120）
太阳病，吐之，但太阳病当恶寒，今反不恶寒，不欲近衣，此为吐之内烦也。（121）
病人脉数，数为热，当消穀引食，而反吐者，以医发其汗，阳气微，膈气虚，脉则为数，数为客热，不能消穀，胃中虚冷故吐也。（122）
太阳病，过经十馀日，心下嗢嗢欲吐，而又胸中痛，大便反溏，其腹微满，郁郁微烦，先时自极吐下者，与调胃承气汤，不尔者，不可与，反欲呕，胸中痛，微溏，此非汤证，以呕故知极吐下也。（123）
太阳病，七八日，表证仍在，其脉微沉，反不结胸，其人发狂，此热在下焦，少腹当坚而满，小便自利者，下血乃愈。所以然者，太阳随经瘀热在里故也。（124）
太阳病，身黄，其脉沉结，少腹坚，小便不利，为无血也，小便自利，其人如狂者，血证谛也。（125）
伤寒有热，而少腹满，应小便不利，今反利者，为有血也，当下之，不可余药，宜抵当丸。（126）
太阳病，小便利者，为多饮水，心下必悸，小便少者，必苦里急也。（127）


卷第三  ——————————————————————————————————————————————————————————————————————————————————————————

辨太阳病形证治下第四  ***************************
问曰：病有结胸，有藏结，其状何如？答曰：按之痛，其脉寸口浮，关上自沉，为结胸。（128）
问曰：何为藏结？答曰：如结胸状，饮食如故，时小便不利，阳脉浮，关上细，沉而紧，为藏结。舌上白胎滑者，为难治。（129）
藏结者无阳证，不往来寒热，一云：寒而不热，其人反静，舌上胎滑者，不可攻也。（130）
夫病发于阳，而反下之，热入因作结胸，发于阴而反下之，因作痞。结胸者，下之早，故令结胸。（131）
结胸者，其项亦强，如柔痉状，下之即和，宜大陷胸丸。（131）
结胸证，其脉浮大，不可下，下之即死。（132）
结胸证悉具，而躁者死。（133）
太阳病，脉浮而动数，浮则为风，数则为热，动则为痛，数则为虚，头痛发热，微盗汗出，而反恶寒者，其表未解也。医反下之，动数变迟，头痛则眩，胃中空虚，客气动膈，短气烦躁，心中懊憹，阳气内陷，心下因坚，则为结胸，大陷胸汤主之。若不结胸，但头汗出，其馀无汗，剂颈而还，小便不利，身必发黄。（134）
伤寒六七日，结胸热实，其脉浮紧，心下痛，按之如石坚，大陷胸汤主之。（135）
伤寒十馀日，热结在里，复往来寒热，当与大柴胡汤。但结胸无大热，此为水结在胸胁。头微汗出，大陷胸汤主之。（136）
太阳病，重发其汗，而复下之，不大便，五六日，舌上燥而渴，日晡小有潮热，从心下至少腹坚满而痛，不可近，大陷胸汤主之。（137）
小结胸者，正在心下，按之即痛，其脉浮滑，小陷胸汤主之。（138）
太阳病，二三日不能卧，但欲起者，心下必结，其脉微弱者，此本寒也。而反下之，利止者必结胸。未止者，四日复重下之，此挟热利也。（139）
太阳病，下之，其脉促，不结胸者，此为欲解。其脉浮者，必结胸。其脉紧者，必咽痛。其脉弦者，必两胁拘急。其脉细而数者，头痛未止。其脉沉而紧者，必欲呕。其脉沉而滑者，挟热利。其脉浮而滑者，必下血。（140）
病在阳，当以汗解，而反以水潠之，若灌之，其热被劫不得去，益烦，皮上粟起，意欲饮水，反不渴，服文蛤散。若不差，与五苓散。若寒实结胸，无热证者，与三物小白散。（141）
太阳与少阳并病，头项强痛，或眩，时如结胸，心下痞而坚，当刺大椎第一间、肺俞、肝俞，慎不可发汗，发汗即谵语。谵语则脉弦，谵语五六日不止，当刺期门。（142）
妇人中风，发热恶寒，经水适来，得之七八日，热除而脉迟，身凉，胸胁下满，如结胸状，其人谵语，此为热入血室，当刺期门，随其虚实而取之。（143）
妇人中风，七八日，续得寒热，发作有时，经水适断者，此为热入血室，其血必结，故使如疟状，发作有时，小柴胡汤主之。（144）
妇人伤寒，发热，经水适来，昼日明瞭，暮则谵语，如见鬼状者，此为热入血室。无犯胃气，及上二焦，必当自愈。（145）
伤寒六七日，发热微恶寒，支节烦疼，微呕，心下支结，外证未去者，柴胡桂枝汤主之。（146）
伤寒五六日，已发汗，而复下之，胸胁满，微结，小便不利，渴而不呕，但头汗出，往来寒热，心烦，此为末解也，柴胡桂枝干姜汤主之。（147）
伤寒五六日，头汗出，微恶寒，手足冷，心下满，口不欲食，大便坚，其脉细，此为阳微结，必有表，复有里。沉亦为病在里，汗出为阳微，假令纯阴结，不得有外证，悉入在于里，此为半在外半在里。脉虽沉紧，不得为少阴，所以然者，阴不得有汗，今头汗出，故知非少阴也，可与小柴胡汤。设不了了者，得屎而解。（148）
伤寒五六日，呕而发热，柴胡汤证具，而以他药下之，柴胡证仍在者，复与柴胡汤，此虽以下之，不为逆，必蒸蒸而振，却发热汗出而解，若心下满而坚痛者，此为结胸。大陷胸汤主之。若但满而不痛者，此为痞，柴胡不复中与也，半夏泻心汤主之。（149）
太阳少阳并病，而反下之，结胸心下坚，利复不止，水浆不肯下，其人必心烦。（150）
脉浮而紧，而反下之，紧反入里，则作痞，按之自濡，但气痞耳。（151）
太阳中风，下利呕逆，表解乃可攻之，其人漐漐汗出，发作有时，头痛，心下痞坚，满引胁下痛，呕即短气，此为表解里未和，十枣汤主之。（152）
太阳病，医发其汗，遂发热恶寒，复下之，则心下痞，表里俱虚，阴阳气并竭，无阳则阴独，复加烧针，因胸烦，面色青黄，肤瞤，如此者为难治。今色微黄，手足温者，易愈。（153）
心下痞，按之濡，其脉关上自浮，大黄黄连泻心汤主之。（154）
若心下痞，而复恶寒汗出者，附子泻心汤主之。（155）
本以下之，故心下痞，与泻心汤，痞不解，其人渴而口燥烦，小便不利者，五苓散主之。一方云：忍之一日，乃愈。（156）
伤寒汗出解之后，胃中不和，心下痞坚，乾噫食臭，胁下有水气，腹中雷鸣而利，生姜泻心汤主之。（157）
伤寒中风，医反下之，其人下利，日数十行，穀不化，腹中雷鸣，心下痞坚而满，乾呕而烦，不得安，医见心下痞，谓病不尽，复下之，其痞益甚，此非结热，但胃中虚，客气上逆，故使之坚，甘草泻心汤主之。（158）
伤寒，服汤药下利不止，心下痞坚。服泻心汤已，复以他药下之，利不止，医以理中与之，利益甚。理中者理中焦，此利在下焦，赤石脂禹馀粮汤主之。若不止者，当利其小便。（159）
伤寒吐下后，发汗虚烦，脉甚微，八九日，心下痞坚，胁下痛，气上冲咽喉，眩冒，经脉动惕者，久而成痿。（160）
伤寒汗出，若吐、若下解后，心下痞坚，噫气不除者，旋覆代赭石汤主之。（161）
太阳病，外证未除，而数下之，遂挟热而利不止，心下痞坚，表里不解者，桂枝人参汤主之。（163）
大下以后，不可更行桂枝汤，若汗出而喘，无大热者，可与麻黄杏仁甘草石膏汤。（162）
伤寒大下后，复发其汗，心下痞，恶寒者，表未解也，不可攻痞，当先解表，解乃可攻其痞。解表宜桂枝汤，攻痞宜大黄黄连泻心汤。（164）
伤寒，发热，汗出不解，心下痞坚，呕吐下利者，大柴胡汤主之。（165）
病如桂枝证，头不痛，项不强，寸脉微浮，胸中痞坚，气上冲咽喉不得息者，此为胸有寒也，当吐之，宜瓜蒂散。（166）
病者若胁下素有痞，连在脐傍，痛引少腹，入阴侠阴筋者，此为藏结，死。（167）
伤寒，若吐、若下后，七八日不解，热结在里，表里俱热，时时恶风，大渴，舌上乾燥而烦，欲饮水数升者，白虎加人参汤主之。（168）
伤寒脉浮，发热无汗，其表不解者，不可与白虎汤，渴欲饮水，无表证者，白虎汤主之。（170）
凡用白虎汤，立夏后至立秋前得用之，立秋后不可服也。
春三月病常苦里冷，白虎汤亦不可与，与之则呕利而腹痛。
诸亡血虚家，亦不可与白虎汤，得之腹痛而利者，急当温之。
太阳与少阳并病，心下痞坚，头项强而眩，当刺大椎第一间、肺俞、肝俞，慎勿下之。（171）
伤寒无大热，口燥渴而烦，其背微恶寒者，白虎加人参汤主之。（169）
太阳与少阳合病，自下利者，与黄芩汤，若呕者，黄芩加半夏生姜汤主之。（172）
伤寒，胸中有热，胃中有邪气，腹中痛，欲呕吐，黄连汤主之。（173）
伤寒八九日，风湿相搏，身体疼烦，不能自转侧，不呕不渴，脉浮虚而涩者，桂枝附子汤主之。若其人大便坚，小便自利，术附子汤主之。（174）
风湿相搏，骨节疼烦，掣痛不得屈伸，近之则痛剧，汗出短气，小便不利，恶风不欲去衣，或身微肿，甘草附子汤主之。（175）
伤寒脉浮滑，而表热里寒者，白通汤主之。旧云白通汤；一云白虎者，恐非。（176）（旧云以下，出叔和。）
伤寒脉结代，心中惊悸，炙甘草汤主之。（177）

辨阳明病形证治第五  ***************************
阳明之为病，胃家实是也。（180）
问曰：病有太阳阳明，有正阳阳明，有微阳阳明，何谓也？答曰：太阳阳明者脾约（一作脾结）是也。正阳阳明者，胃家实是也。微阳阳明者，发其汗，若利其小便，胃中燥，大便难是也。（179）
问曰：何缘得阳明病？答曰：太阳病发其汗，若下之亡其津液，胃中乾燥，因转属阳明，不更衣，内实大便难者，为阳明病也。（181）
问曰：阳明病外证云何？答曰：身热汗出，而不恶寒，但反恶热也。（182）
问曰：病有得之一日，不恶热而恶寒者云何？答曰：然虽一日恶寒自罢，即汗出恶热也。（183）
问曰：恶寒何故自罢？答曰：阳明居中土也。万物所归，无所复传，始虽恶寒，二日自止，此为阳明病也。（184）
本太阳初得病时，发其汗，汗先出不彻，因转属阳明也。（185）
病发热无汗，呕不能食，而反汗出濈濈然，是为转属阳明。（185）
伤寒脉浮而缓，手足自温，是为系在太阴，太阴身当发黄，若小便自利者，不能发黄，至七八日便坚，为属阳明。（187）
伤寒转系阳明者，其人濈濈然微汗出也。（188）
阳明中风，口苦咽乾，腹满微喘，发热恶寒，脉浮紧，若下之，则腹满小便难也。（189）
阳明病，能食为中风，不能食为中寒。（190）
阳明病，中寒不能食，而小便不利，手足濈然汗出，此欲作坚瘕，必大便初坚后溏，所以然者，胃中冷，水穀不别故也。（191）
阳明病，初欲食，食之小便反不数，大便自调，其人骨节疼，翕翕如有热状，奄然发狂，濈然汗出而解，此为水不胜穀气，与汗共并，脉紧即愈。（192）
阳明病欲解时，从申尽戌。（193）
阳明病，不能食，攻其热必哕，所以然者，胃中虚冷故也，其人本虚，故攻其热必哕。（194）
阳明病脉迟，食难用饱，饱即发烦，头眩，必小便难，此欲作谷疸，虽下之，腹满如故，所以然者，脉迟故也。（195）
阳明病久久而坚者，阳明当多汗，而反无汗，其身如虫行皮中之状，此以久虚故也。（196）
各阳明病，反无汗而但小便，二三日呕而咳，手足若厥者，其人头必痛，若不呕不咳，手足不厥者，其头不痛。（197）
各阳明病，但头眩，不恶寒，故能食而咳，其人咽必痛，若不咳者，其咽不痛。（198）
阳明病，脉浮而紧，其热必潮，发作有时，但浮者，必盗汗出。（201）
阳明病，无汗，小便不利，心中懊憹者，必发黄。（199）
阳明病，被火，额上微汗出，小便不利者，必发黄。（200）
阳明病，口燥，但欲嗽水，不欲咽者，必衄。（202）
阳明病，本自汗出，医复重发汗，病已瘥，其人微烦，不了了者，此大便坚也，以亡精液胃中燥，故令其坚，当问其小便日几行？若本日三四行，今日再行者，知必大便不久出，今为小便数少，津液当还入胃中，故知必当大便也。（203）
夫病阳多者热，下之则坚，汗出多，极，发其汗亦坚。
伤寒呕多，虽有阳明证，不可攻之。（204）
阳明病，心下坚满，不可攻之，攻之遂利不止者死，止者愈。（205）
阳明病，面合赤色，不可攻之，攻之必发热色黄，小便不利也。（206）
阳明病，不吐下而烦者，可与调胃承气汤。（207）
阳明病，其脉迟，虽汗出不恶寒者，其身必重，短气腹满而喘，有潮热，如此者其外为欲解，可攻其里也，手足濈然汗出，此为已坚，大承气汤主之。若汗出多，微发热恶寒者，外为末解，其热不潮，未可与承气汤。若腹大满不通者，可与小承气汤，微和其胃气，勿令至大下。（208）
阳明病，潮热，大便微坚者，可与大承气汤，不坚者勿与之，若不大便六七日，恐有燥屎。欲知之法，可与小承气汤，汤入腹中，转矢气者，为有燥屎，乃可攻之；若不转矢气者，此但头坚后溏，不可攻之，攻之必胀满不能食也。欲饮水者，与水即哕，其后发潮热，必复坚而少也，以小承气汤和之。若不转矢气者，慎不可攻也。（209）
夫实则谵语，虚则郑声，郑声者，重语是也。（210）
直视谵语，喘满者死，若下利者亦死。（210）
发汗多，重发其汗，若已下，复发其汗，亡其阳，谵语脉短者死，脉自和者不死。（211）
伤寒，吐下后，不解，不大便五六日，上至十馀日，日晡时发潮热，不恶寒，独语如见鬼状，若剧者，发则不识人，循衣撮空，憷惕不安，微喘直视，脉弦者生，涩者死，微者但发热。谵语者，大承气汤主之。若—服利，止后服。（212）
阳明病，其人多汗，以津液外出，胃中燥，大便必坚，坚则谵语，小承气汤主之，一服谵语止，莫复服。（213）
阳明病，谵语，发潮热，其脉滑而疾者，小承气汤主之。因与承气汤一升，腹中转矢气者，复与一升。若不转矢气，勿更与之，明日不大便，脉反微涩者，里虚也，为难治，不可更与承气汤也。（214）
阳明病，谵语，有潮热，而反不能食者，必有燥屎五六枚也。若能食者但坚耳，大承气汤主之。（215）
阳明病，下血谵语者，此为热入血室，但头汗出者，当刺期门，随其实而泻之，濈然汗出则愈。（216）
汗出谵语者，以有燥屎在胃中，此为风也，须下之，过经乃可下之，下之若早，语言必乱，以表虚里实故也。下之则愈，宜大承气汤。（217）
伤寒四五日，脉沉而喘满，沉为在里，而反发其汗，津液越出，大便为难，表虚里实，久则谵语。（218）
三阳合病，腹满身重，难以转侧，口不仁而面垢，谵语遗溺，发汗则谵语甚，下之则额上生汗，手足厥冷，若自汗出者，白虎汤主之。（219）
二阳并病，太阳证罢，但发潮热，手足漐漐汗出，大便难而谵语者，下之即愈，宜大承气汤。（220）
阳明病，其脉浮紧，咽乾口苦，腹满而喘，发热，汗出，不恶寒，反恶热，身重，发其汗即躁，心愦愦反谵语，加温针必憷惕烦躁，不得眠，下之，即胃中空虚，客气动膈，心中懊憹，舌上胎者，栀子鼓汤主之。（221）若渴欲饮水，口乾舌燥者，白虎汤主之。（222）若脉浮，发热，渴欲饮水，小便不利者，猪苓汤主之。（223）
阳明病，汗出多而渴者，不可与猪苓汤，以汗多胃中燥，猪苓汤复利其小便故也。（224）
脉浮而迟，表热里寒，下利清穀者，四逆汤主之。（225）
若胃中虚冷，其人不能食，饮水即哕。（226）
脉浮，发热，口乾鼻燥，能食者即衄。（227）
阳明病，下之，其外有热，手足温，不结胸，心中懊憹，饥不能食，但头汗出，栀子豉汤主之。（228）
阳明病，发潮热，大便溏，小便自可，而胸胁满不去者，小柴胡汤主之。（229）
阳明病，胁下坚满，不大便而呕，舌上白胎者，可与小柴胡汤。上焦得通，津液得下，胃气因和，身濈然汗出而解。（230）
阳明中风，脉弦浮大，而短气，腹都满，胁下及心痛，久按之气不通，鼻乾，不得汗，其人嗜卧，一身及面目悉黄，小便难，有潮热，时时哕，耳前后肿，刺之小差，其外不解，病过十日，脉续浮者，与小柴胡汤。（231）　但浮无馀证者，与麻黄汤。不溺腹满，加喘者，不治。（232）
阳明病，自汗出，若发其汗，小便自利，此为津液内竭，虽坚不可攻之，当须自欲大便，宜蜜煎导而通之，若土瓜根猪胆汁皆可为导。（233）
阳明病，其脉迟，汗出多而微恶寒者，表为末解，可发其汗，宜桂枝汤。（234）
阳明病，脉浮，无汗，其人必喘，发其汗即愈，宜麻黄汤主之。（235）
阳明病，发热而汗出，此为热越，不能发黄也，但头汗出，身无汗，齐颈而还，小便不利，渴引水浆，此为瘀热在里，身必发黄，茵陈汤主之。（236）
阳明证，其人喜忘者，必有畜血，所以然者，本有久瘀血，故令喜忘，屎虽坚，大便反易，其色必黑，抵当汤主之。（237）
阳明病，下之心中懊憹而烦，胃中有燥屎者，可攻。其人腹微满，头坚后溏者，不可攻之。若有燥屎者，宜大承气汤。（238）
病者五六日不大便，绕脐痛，躁烦，发作有时，此为有燥屎，故使不大便也。（239）
病人烦热，汗出即解，复如疟状，日晡所发热者，属阳明也。脉实者，当下之，脉浮虚者，当发汗，下之宜大承气汤，发汗宜桂枝汤。（240）
大下后，六七日不大便，烦不解，腹满痛者，此有燥屎，所以然者，本有宿食故也，大承气汤主之。（241）
病人小便不利，大便乍难乍易，时有微热，喘冒不能卧者，有燥屎故也，大承气汤主之。（242）
食谷欲呕者，属阳明，吴茱萸汤主之。得汤反剧者，属上焦。（243）
太阳病，寸缓，关小浮，尺弱，其人发热，汗出复恶寒，不呕，但心下痞者，此以医下之也，若不下，其人复不恶寒而渴者，为转属阳明，小便数者，大便即坚，不更衣十日无所苦也，渴欲饮水者，少少与之，但以法救之，渴者，宜五苓散。（244）
脉阳微，而汗出少者，为自和，汗出多者为太过。阳脉实，因发其汗，出多者亦为太过。太过者，阳绝于内，亡津液，大便因坚。（245）
脉浮而芤，浮则为阳，芤则为阴，浮芤相搏，胃气生热，其阳则绝。（246）
趺阳脉浮而涩，浮则胃气强，涩则小便数，浮涩相搏，大便则坚，其脾为约，麻子仁丸主之。（247）
太阳病，三日，发其汗，不解，蒸蒸然发热者，属胃也，调胃承气汤主之。（248）
伤寒吐后，腹胀满者，与调胃承气汤。（249）
太阳病，吐下发汗后，微烦，小便数，大便坚，可与小承气汤和之，愈。（250）
得病二三日，脉弱，无太阳柴胡证，烦躁，心下坚，至四五日虽能食，以小承气汤，少少与，微和之，令小安，至六日，与承气汤一升。若不大便，六七日，小便少者，虽不能食，但头坚后溏，未定成坚，攻之必溏，须小便利，屎定坚，乃可攻之，宜大承气汤。（251）
伤寒六七日，目中不了了，睛不和，无表里证，大便难，身微热者，此为实，急下之，宜大承气汤。（252）
阳明病，发热汗多者，急下之，宜大承气汤。（253）
发汗不解，腹满痛者，急下之，宜大承气汤。（254）
腹满不减，减不足言，当下之，宜大承气汤。（255）
伤寒腹满，按之不痛者为虚，痛者为实，当下之。舌黄未下者，下之黄自去，宜大承气汤。
阳明与少阳合病，必下利，其脉不负者为顺，负者为失，互相剋贼，名为负。若滑而数者，有宿食也，当下之，宜大承气汤。（256）
病人无表里证，发热七八日，脉虽浮数者，可下之，假令下已，脉数不解，合热则消穀善饥，至六七日，不大便者，有瘀血，宜抵当汤（257）。若脉数不解，而下不止，必挟热便脓血。（258）
伤寒七八日，身黄如橘子色，小便不利，少腹微满，茵陈蒿汤主之。（260）
伤寒，身黄，发热，栀子檗皮汤主之。（261）
伤寒，瘀热在里，身必发黄，宜麻黄连轺赤小豆汤主之。（262）
伤寒，发其汗已，身目为黄，所以然者，以寒湿相搏在里，不解故也，以为非瘀热而不可下，当于寒湿中求之。（259）

辨少阳病形证治第六  ***************************
少阳之为病，口苦、咽乾、目眩也。（263）
少阳中风，两耳无闻，目赤，胸中满而烦，不可吐下，吐下即悸而惊。（264）
伤寒，脉弦细，头痛发热者，属少阳，少阳不可发汗，发汗则谵语，此属胃，胃和即愈，胃不和则烦而悸。（265）
太阳病不解，转入少阳者，胁下坚满，乾呕，不能食饮，往来寒热，尚未吐下，其脉沉紧，与小柴胡汤（266）。若已吐下、发汗、温针，谵语，柴胡证罢，此为坏病，知犯何逆，以法治之。（267）
三阳合病，脉浮大，上关上，但欲寐，目合则汗。（268）
伤寒六七日，无大热，其人躁烦，此为阳去入阴也。（269）
伤寒三日，三阳为尽，三阴当受邪，其人反能食而不呕，此为三阴不受邪也。（270）
少阳病欲解时，从寅尽辰。（272）


卷第四  ——————————————————————————————————————————————————————————————————————————————————————————

辨太阴病形证治第七  ***************************
太阴之为病，腹满而吐，食不下，自利益甚，时腹自痛，若下之，必胸下痞坚。（273）
太阴病，脉浮者，可发其汗，宜桂枝汤。（276）
太阴中风，四肢烦疼，阳微阴涩而长者，为欲愈。（274）
太阴病欲解时，从亥尽丑。（275）
自利不渴者属太阴，以其藏有寒故也，当温之，宜四逆辈。（277）
伤寒脉浮而缓，手足自温者，系在太阴，太阴当发身黄，若小便自利者，不能发黄，至七八日，虽暴烦，下利日十馀行，必自止，所以然者，此脾家实，腐秽当去也。（278）
太阳病，医反下之，因尔腹满时痛者，属太阴也，桂枝加芍药汤主之。大实痛者，桂枝加大黄汤主之。（279）
太阴为病，脉弱，其人续自便利，设当行大黄芍药者，宜减之，其人胃气弱易动故也。（下利，先煎芍药三沸。）（280）

辨少阴病形证治第八  ***************************
少阴之为病，脉微细，但欲寐。（281）
少阴病，欲吐不吐，心烦，但欲寐，五六日自利而渴者，属少阴也，虚故引水自救，若其人小便色白者，为少阴病形悉具，所以然者，以下焦虚有寒，不能制溲，故白也。（282）
病人脉阴阳俱紧，而反汗出，为亡阳，此属少阴，法当咽痛，而复吐利。（283）
少阴病，咳而下利，谵语者，被火气劫故也，小便必难，为强责少阴汗也。（284）
少阴病，脉细沉数，病为在里，不可发其汗。（285）
少阴病，脉微，不可发汗，亡阳故也。阳已虚，尺中弱涩者，复不可下之。（286）
少阴病，脉紧，至七八日自下利，其脉暴微，手足反温，脉紧去，此为欲解，虽烦下利，必自愈。（287）
少阴病下利，若利自止，恶寒而踡，手足温者，可治。（288）
少阴病，恶寒而踡，时自烦，欲去衣被者，可治。（289）
少阴中风，脉阳微阴浮，为欲愈。（290）
少阴病，欲解时，从子尽寅。（291）
少阴病，八九日，一身手足尽热者，以热在膀胱，必便血也。（293）
少阴病，吐利，手足不逆冷，反发热者，不死，脉不至者，灸少阴七壮。（292）
少阴病，但厥，无汗，而强发之，必动其血，未知从何道出，或从口鼻，或从目出，是名下厥上竭，为难治。（294）
少阴病，恶寒，身踡而利，手足逆冷者，不治。（295）
少阴病，下利止，而头眩，时时自冒者死。（297）
少阴病，吐利，烦躁，四逆者死。（296）
少阴病，四逆，恶寒而身踡，脉不至，不烦而躁者死。（298）
少阴病，六七日，息高者死。（299）
少阴病，脉微细沉，但欲卧，汗出不烦，自欲吐，五六日自利，复烦躁不得卧寐者死。（300）
少阴病，始得之反发热，脉沉者，麻黄附子细辛汤主之。（301）
少阴病，得之二三日，麻黄附子甘草汤微发汗，以二三日无里证，故微发汗。（302）
少阴病，得之二三日已上，心中烦，不得卧，黄连阿胶汤主之。（303）
少阴病，得之一二日，口中和，其背恶寒者，当灸之，附子汤主之。（304）
少阴病，身体痛，手足寒，骨节痛，脉沉（一作微）者，附子汤主之。（305）
少阴病，下利便脓血，桃花汤主之。（306）
少阴病，二三日至四五日腹痛，小便不利，下利不止而便脓血，桃花汤主之。（307）
少阴病，下利便脓血者，可刺。（308）
少阴病，吐利，而手足逆冷，烦躁欲死者，吴茱萸汤主之。（309）
少阴病，下利，咽痛，胸满心烦，猪肤汤主之。（310）
少阴病，二三日，咽痛者，可与甘草汤。不差者，与桔梗汤。（311）
少阴病，咽中伤，生疮，不能语言，声不出者，苦酒汤主之。（312）
少阴病，咽中痛，半夏散及汤主之。（313）
少阴病，下利，白通汤主之。（314）
少阴病，下利，脉微，服白通汤利不止，厥逆无脉，乾呕烦者，白通加猪胆汁汤主之，服汤脉暴出者死，微续者生。（315）
少阴病，二三日不已，至四五日腹痛，小便不利，四肢沉重，疼痛而利，此为有水气，其人或咳，或小便自利，或下利，或呕者，真武汤主之。（316）
少阴病，下利清穀，里寒外热，手足厥逆，脉微欲绝，身反不恶寒，其人面赤色，或腹痛，或乾呕，或咽痛，或利止而脉不出，通脉四逆汤主之。（317）
少阴病，四逆，其人或咳，或悸，或小便不利，或腹中痛，或泄利下重者，四逆散主之。（318）
少阴病，下利，六七日，咳而呕渴，心烦不得眠者，猪苓汤主之。（319）
少阴病，得之二三日，口燥咽乾者，急下之，宜大承气汤。（320）
少阴病，下利清水，色纯青，心下必痛，口乾燥者，急下之，宜大承气汤。（321）
少阴病，六七日，腹胀不大便者，急下之，宜大承气汤。（322）
少阴病，脉沉者，急温之，宜四逆汤。（323）
少阴病，饮食入口即吐，心下嗢嗢欲吐，复不能吐，始得之手足寒，脉弦迟者，此胸中实，不可下也，当吐之。若膈上有寒饮，乾呕者，不可吐，急温之，宜四逆汤。（324）
少阴病，下利，脉微涩，呕而汗出，必数更衣，反少者，当温其上，灸之。（脉经云：灸厥阴五十壮。）（325）

辨厥阴病形证治第九  ***************************
厥阴之为病，消渴，气上撞心，心中疼热，饥不欲食，甚者食则吐蛔，下之不肯止。（326）
厥阴中风，其脉微浮为欲愈，不浮为末愈。（327）
厥阴病欲解时，从丑尽卯。（328）
厥阴病，渴欲饮水者，少少与之即愈。（329）

辨厥利呕哕病形证治第十  ***************************
诸四逆厥者，不可下之，虚家亦然。（330）
伤寒，先厥后发热而利者，必自止，见厥复利。（331）
伤寒，始发热六日，厥反九日，而利，凡厥利者，当不能食，今反能食，恐为除中，食以索饼，不发热者，知胃气尚在，必愈。恐暴热来出而复去也。后三日脉之，其热续在，期之旦日夜半愈，后三日脉之而数，其热不罢，此为热气有馀，必发痈脓。（332）
伤寒脉迟，六七日，而反与黄芩汤彻其热，脉迟为寒，而与黄芩汤复除其热，腹中应冷，当不能食，今反能食，此为除中，必死。（353）
伤寒，先厥后发热，下利必自止，而反汗出，咽中痛者，其喉为痹，发热无汗，而利必自止。不止者必便脓血，便脓血者，其喉不痹，（334）
伤寒一二日，至四五日而厥者，必发热，前热者后必厥，厥深者热亦深，厥微者热亦微，厥应下之，而反发其汗，必口伤烂赤。（335）
凡厥者，阴阳气不相顺接便为厥，厥者手足逆冷是也。（337）
伤寒病，厥五日，热亦五日，设六日当复厥，不厥者，自愈，厥终不过五日，以热五日，故知自愈。（336）
伤寒，脉微而厥，至七八日肤冷，其人躁，无暂安时者，此为藏厥，非蛔厥也。蛔厥者，其人当吐蛔。今病者静，而复时烦，此为藏寒，蛔上入膈，故烦，须臾复止，得食而呕又烦者，蛔闻食臭出，其人当自吐蛔，蛔厥者，乌梅丸主之。（338）
伤寒，热少厥微，指头寒，嘿嘿不欲食，烦躁数日，小便利，色白者，此热除也，欲得食，其病为愈。若厥而呕，胸胁烦满者，其后必便血。（339）
病者手足厥冷，言我不结胸，小腹满，按之痛者，此冷结在膀胱关元也。（340）
伤寒发热四日，厥反三日，复热四日，厥少热多，其病当愈，四日至七日热不除，必清脓血。（341）
伤寒厥四日，热反三日，复厥五日，其病为进，寒多热少，阳气退，故为进。（342）
伤寒六七日，其脉微，手足厥冷，烦躁，灸厥阴，厥不还者死。（343）
伤寒发热，下利厥逆，躁不得卧者死。（344）
伤寒六七日，不便利，忽发热而利，其人汗出不止者死，有阴无阳故也。（346）
伤寒五六日，不结胸，腹濡，脉虚，复厥者，不可下，此为亡血，下之死。（347）
伤寒，发热而厥，七日下利者，为难治。（348）
伤寒脉促，手足厥逆者，可灸之。（349）
伤寒脉滑而厥者，里有热也，白虎汤主之。（350）
手足厥寒，脉为之细绝，当归四逆汤主之（351）。若其人内有久寒，当归四逆加吴茱萸生姜汤主之。（352）
大汗出，热不去，内拘急，四肢疼，又下利，厥逆而恶寒者，四逆汤主之。（353）
大汗出，若大下利而厥冷者，四逆汤主之。（354）
表热里寒者，脉虽沉而迟，手足微厥，下利清穀，此里寒也，所以阴证亦有发热者，此表热也。
表寒里热者，脉必滑，身厥舌乾也，所以少阴恶寒而倦，此表寒也，时时自烦，不欲厚衣，此里热也。
病者手足厥冷，脉乍紧者，邪结在胸中，心中满而烦，饥不能食者，病在胸中，当吐之，宜瓜蒂散。（355）
伤寒厥而心下悸者，宜先治水，当与茯苓甘草汤，却治其厥，不尔，水渍入胃，必作利也。（356）
伤寒六七日，大下后，寸脉沉迟，手足厥逆，下部脉不至，咽喉不利，唾脓血，泄利不止者，为难治，麻黄升麻汤主之，（357）
伤寒四五日，腹中痛，若转气下趣少腹者，为欲自利也。（358）
伤寒本自寒下，医复吐之，寒格更逆吐下，食入即出者，乾姜黄芩黄连汤主之。（359）
下利有微热而渴，脉弱者自愈。（360）
下利脉数，有微热，汗出者自愈，设复紧，为末解。（361）
下利手足厥冷，无脉者，灸之不温，而脉不还，反微喘者死。（362）
少阴负趺阳者，为顺也。（362）
下利，寸脉反浮数，尺中自涩者，必清脓血。（363）
下利清穀，不可攻其表，汗出必胀满。（364）
下利，脉沉弦者，下重，脉大者为末止，脉微弱数者，为欲自止，虽发热不死。（365）
下利，脉沉而迟，其人面少赤，身有微热，下利清穀，必郁冒汗出而解，病人必微厥，所以然者，其面戴阳，下虚故也。（366）
下利，脉反数而渴者，今自愈，设不差，必清脓血，以有热故也。（367）
下利后，其脉绝，手足厥，晬时脉还，手足温者生，不还不温者死。（368）
伤寒下利，日十馀行，脉反实者死。（369）
下利清穀，里寒外热，汗出而厥，通脉四逆汤主之。（370）
热利下重，白头翁汤主之。（371）
下利腹胀满，身体疼痛，先温其里，乃攻其表，温里宜四逆汤，攻表宜桂枝汤。（372）
下利慾饮水，为有热也，白头翁汤主之。（373）
下利谵语者，有燥屎也，宜小承气汤。（374）
下利后更烦，按之心下濡者，为虚烦也，栀子豉汤主之。（375）
呕家有痈脓，不可治呕，脓尽自愈。（376）
呕而发热者，小柴胡汤主之。（379）
呕而脉弱，小便复利，身有微热，见厥者难治，四逆汤主之。（377）
乾呕吐涎沫，而复头痛，吴茱萸汤主之。（378）
伤寒，大吐大下之，极虚复极汗出者，以其人外气怫郁，复与之水，以发其汗，因得哕，所以然者，胃中寒冷故也。（380）
伤寒哕而腹满，问其前后，知何部不利，利之即愈。（381）

辨霍乱病形证治第十一  ***************************
问曰：病有霍乱者何？答曰：呕吐而利，名曰霍乱。（382）
问曰：病发热、头痛、身疼、恶寒，不复吐利，当属何病？答曰：当为霍乱。吐下利止，复更发热也。（383）
伤寒，其脉微涩，本是霍乱，今是伤寒，却四五日，至阴经上，转入阴，当利，本素呕下利者，不治，若其人，似欲大便，但反失气，而仍不利，是为属阳明，便必坚，十三日愈，所以然者，经尽故也。（384）
下利后，便当坚，坚则能食者愈，今反不能食，到后经中，颇能食，复过一经，能食，过之一日当愈，若不愈，不属阳明也。（384）
恶寒，脉微，而复利，利止，亡血也，四逆加人参汤主之。（385）
霍乱，头痛发热，身疼痛，热多欲饮水，五苓散主之。寒多不用水者，理中汤主之。（386）
吐利止，而身痛不休者，当消息和解其外，宜桂枝汤小和之。（387）
吐利，汗出，发热恶寒，四肢拘急，手足厥冷者，四逆汤主之。（388）
既吐且利，小便复利，而大汗出，下利清穀，里寒外热，脉微欲绝者，四逆汤主之。（389）
吐已下断，汗出而厥，四肢拘急不解，脉微欲绝者，通脉四逆加猪胆汁汤主之。（390）

辨阴阳易差后劳复病形证治第十二  ***************************
伤寒，阴阳易之为病，其人身体重，少气，少腹里急，或引阴中拘挛，热上冲胸，头重不欲举，眼中生花，眼胞赤，膝胫拘急，烧裩散主之。（392）
大病差后劳复者，枳实栀子汤主之。若有宿食者，加大黄，如博棋子大五六枚。（393）
伤寒差已后，更发热者，小柴胡汤主之。脉浮者，以汗解之，脉沉实者，以下解之。（394）
大病差后，从腰以下有水气，牡蛎泽泻散主之。（395）
大病差后，其人喜唾，久不了了者，胃上有寒，当温之，宜理中丸。（396）
伤寒解后，虚羸少气，气逆欲吐，竹叶石膏汤主之。（397）
伤寒脉已解，而日暮微烦者，以病新差，人强与谷，脾胃气尚弱，不能消穀，故令微烦，损谷即愈。吐下发汗后，其人脉平而小烦者，此新虚不胜穀气故也。（398）
病后劳复发热者，麦门冬汤主之。


卷第五  ——————————————————————————————————————————————————————————————————————————————————————————

辨不可发汗病形证治第十三  ***************************
夫以为疾病至急，仓猝寻按，要者难得，故重集诸可与不可方治。比之三阴三阳篇中，此易见也，又时有不止是三阴三阳，出在诸可与不可中也。
少阴病，脉细沉数，病为在里，不可发其汗。
脉浮而紧，法当身体疼痛，当以汗解，假令尺中脉迟者，不可发其汗，何以故？此为荣气不足，血气微少故也。
少阴病，脉微，不可发其汗，亡阳故也。
脉濡而弱，弱反在关，濡反在巅，微反在上，涩反在下，微则阳气不足，涩则无血，阳气反微，中风汗出，而反躁烦，涩则无血，厥而且寒，阳微发汗，躁不得眠。
动气在右，不可发汗，发汗则衄而渴，心苦烦，饮即吐水。
动气在左，不可发汗，发汗则头眩，汗不止，筋惕肉瞤。
动气在上，不可发汗，发汗则气上冲心。
动气在下，不可发汗，发汗则无汗，心中大烦，骨节苦疼，目运恶寒，食则反吐，谷不得前。（一云：谷不消化。）
咽中闭塞，不可发汗，发汗则吐血，气微绝，手足逆冷，虽欲踡卧，不能自温。
诸脉数动微弱，并不可发汗，发汗则小便反难，胞中反干，胃燥而烦，其形相象，根本异源。
脉濡而弱，弱反在关，濡反在巅，弦反在上，微反在下，弦为阳运，微为阴寒，上实下虚，意欲得温，微弦为虚，不可发汗，发汗则寒慄不能自还。
咳者则剧，数吐涎沫，咽中必干，小便不利，心中饥烦，晬时而发，其形似疟，有寒无热，虚而寒慄，咳而发汗，踡而苦满，腹中复坚。
厥而脉紧，不可发汗，发汗则声乱，咽嘶，舌萎，其声不能出。
诸逆发汗，微者难愈，剧者言乱，睛眩者死，命将难治。
太阳病，得之八九日，如疟状，发热而恶寒，热多寒少，其人不呕，清便续自可，一日再三发，其脉微而恶寒者。此为阴阳俱虚，不可复发其汗。
太阳病，发热恶寒，寒多热少，脉微弱，则无阳也，不可复发其汗。
咽喉乾燥者，不可发其汗。
亡血家不可攻其表，汗出则寒慄而振。
衄家不可攻其表，汗出则额陷脉上促急而紧，直视而不能眴，不得眠。
汗家重发其汗，必恍惚心乱，小便已，阴疼，可与禹馀粮丸。
淋家不可发汗，发汗必便血。
疮家虽身疼痛，不可攻其表，汗出则痉。
冬温，发其汗，必吐利，口中烂，生疮。
下利清穀，不可攻其表，汗出必胀满。
咳而小便利，若失小便者，不可攻其表，汗出则厥逆冷。
伤寒一二日，至四五日厥者，必发热，前厥者后必热，厥深热亦深，厥微热亦微，热应下之，而发其汗者，必口伤烂赤。
伤寒头痛，翕翕发热，形象中风，常微汗出，又自呕者，下之益烦，懊憹如饥，发汗即致痉，身强难以屈伸，熏之即发黄，不得小便，灸即发咳唾。
伤寒其脉弦细，头痛发热，此为属少阳，少阳不可发其汗。
中风，往来寒热，伤寒五六日已后，胸胁苦满，嘿嘿不欲食饮，烦心喜呕，或胸中烦而不呕，或渴，或腹中痛，或胁下痞坚，或心中悸，小便不利，或不渴，外有微热，或咳，属小柴胡汤证。
伤寒四五日，身体热，恶风，颈项强，胁下满，手足温而渴，属小柴胡汤。
伤寒六七日，发热，微恶风，支节烦疼，微呕，心下支结，外证未去者，属柴胡桂枝汤证。
太阳病，发其汗，因致痉。
太阳与少阳并病，头项强痛，或眩，时如结胸，心下痞而坚，不可发其汗。
少阴病，咳而下利，谵语，是为被火气劫故也。小便必难，以强责少阴汗也。
少阴病，但厥无汗，而强发之，必动其血，未知从何道出，或从口鼻，或从耳目出，是为下厥上竭，为难治。
伤寒有五，皆热病之类也，同病异名，同脉异经，病虽俱伤于风，其人自有固疾，则不得同法，其人素伤风，因复伤于热，风热相薄，则发风温，四肢不收，头痛身热，常汗出不解，治在少阴、厥阴，不可发汗，汗出谵语独语，内烦燥扰不得卧，善惊，目乱，无精，治之复发其汗，如此者，医杀之也。
伤寒湿温，其人常伤于湿，因而中暍，湿热相薄，则发湿温病，若两胫逆冷，腹满叉胸，头目痛苦，妄言，治在足太阴，不可发汗，汗出必不能言，耳聋，不知痛所在，身青面色变，名曰重暍，如此者，医杀之也。

辨可发汗病形证治第十四  ***************************
凡发汗，欲令手足俱周，漐漐然一时间许，益佳，不可令如水流漓，若病不解，当重发汗，汗多必亡阳，阳虚不得重发汗也。
凡服汤药发汗，中病便止，不必尽剂也。
凡云可发汗，无汤者，丸散亦可，要以汗出为解，然不如汤，随证良验。
大法，春夏宜发汗。
太阳病，外证未解，脉浮弱者，当以汗解，宜桂枝汤。
太阳病，脉浮而数者，可发汗，宜桂枝汤。（一云麻黄汤。）
阳明病，其脉迟，汗出多而微恶寒，表为末解，可发其汗，宜桂枝汤。
夫病脉浮大，问病者言但坚耳，设利者为虚，大逆，坚为实，汗出而解，何以故，脉浮当以汗解。
伤寒，其脉不弦紧而弱，弱者必渴，被火必谵语。弱者发热，脉浮，解之当汗出愈。
病者烦热，汗出则解，复如疟状，日晡发热者，属阳明，脉浮虚者，当发其汗，宜桂枝汤。
病常自汗出，此为营气与卫气不和也，营行脉中，为阴主内，卫行脉外，为阳主外，复发其汗，卫和则愈，宜桂枝汤。
病人藏无他病，时发热，自汗出，不愈，此卫气不和也，先其时发汗则愈，宜桂枝汤。
脉浮而紧，浮则为风，紧则为寒，风则伤卫，寒则伤营，营卫俱病，骨节烦疼，可发其汗，宜麻黄汤。
太阳病不解，热结膀胱，其人如狂，血必自下，下者即愈，其外未解，尚未可攻，当先解其外，宜桂枝汤。
太阳病，下之微喘者，表未解故也，宜麻黄汤。又云：桂枝加厚朴杏子汤。
伤寒脉浮紧，不发其汗，因衄，宜麻黄汤。
阳明病，脉浮，无汗，其人必喘，发其汗即愈，宜麻黄汤。
太阳病脉浮者，可发其汗，宜桂枝汤。
太阳脉浮紧，无汗而发热，其身疼痛，八九日不解，其表候续在，此当发其汗，服汤药微除，发烦目眩，剧者必衄，衄乃解，所以然者，阳气重故也，宜麻黄汤。
伤寒不大便，六七日，头痛，有热者，不可与承气汤，其小便清者，此为不在里，仍在表也，当发其汗，头痛者必衄，宜桂枝汤。
下利腹胀满，身体疼痛，先温其里，乃攻其表，宜桂枝汤。
下利后，身体疼痛，清便自调，急当救表，宜桂枝汤。
太阳病，头痛发热，汗出恶风，属桂枝汤证。
太阳中风，脉阳浮而阴濡弱，浮者热自发，濡弱者汗自出，啬啬恶寒，淅淅恶风，翕翕发热，鼻鸣乾呕，属桂枝汤。
太阳病，发热汗出，此为营弱卫强，故使汗出，欲救邪风，属桂枝汤证。
太阳病，下之其气上撞，属桂枝汤证。
太阳病，初服桂枝汤，而反烦不解者，当先刺风池、风府，乃与桂枝汤则愈。
烧针令其汗，针处被寒核起而赤者，必发贲豚，气从小腹上撞心者，灸者核上各一壮，却与桂枝加桂汤。
太阳病，项背强[几][几]，反汗出恶风者，属桂枝加葛根汤。
太阳病，项背强[几][几]，无汗恶风，属葛根汤。
太阳与阳明合病而自利，属葛根汤证，不利但呕者，属葛根加半夏汤证。
太阳病，桂枝证，而反下之，遂利不止，其脉促，表未解，喘而汗出，属葛根黄芩黄连汤证。
太阳病，头痛发热，身体疼，腰痛，骨节疼痛，恶风，无汗而喘，属麻黄汤证。
太阳与阳明合病，喘而胸满者，不可下也，属麻黄汤证。
太阳中风，脉浮紧，发热恶寒，身体疼痛，不汗出而烦躁，头痛，属大青龙汤证，脉微弱，汗出恶风，不可服之，服之则厥，筋惕肉瞤，此为逆也。
阳明中风，脉弦浮大，而短气，腹满，胁下及心痛，久按之气不通，鼻乾不得汗，其人嗜卧，一身及目悉黄，小便难，有潮热，时时哕，耳前后肿，刺之小差，其外不解，病过十日，脉续浮，与柴胡汤，但浮，无馀证，与麻黄汤。不溺，腹满，加哕者，不治。
太阳病，十日已去，其脉浮细，嗜卧，此为外解，设胸满胁痛，与小柴胡汤；脉浮，麻黄汤。
伤寒，脉浮缓，其身不疼，但重，乍有轻时，无少阴证者，可与大青龙汤发之。
伤寒，心下有水气，咳而微喘，发热不渴，服汤已而渴者，此为寒去，为欲解，属小青汤证。
少阴病，得之二三日，麻黄附子甘草汤，微发汗。脉浮，小便不利，微热，消渴，可与五苓散，利小便发汗。

辨不可吐病形证治第十五  ***************************
太阳病，当恶寒而发热，今自汗出，反不恶寒发热，关上脉细而数者，此医吐之故也。若得病一日二日吐之者，腹中饥，口不能食，三日四日吐之者，不喜糜粥，欲食冷食，朝食暮吐，此医吐之所致也，此为小逆。
太阳病，吐之，但太阳病当恶寒，今反不恶寒，不欲近衣，此为吐之内烦也。
少阴病，其人饮食入口即吐，心中嗢嗢欲吐，复不能吐，始得之手足寒，脉弦迟者，此胸中实，不可下也。若膈上有寒饮，乾呕者，不可吐，当温之。诸四逆厥者，不可吐之，虚家亦然。

辨可吐病形证治第十六  ***************************
凡服汤吐，中病便止，不必尽剂也。
大法，春宜吐。
病如桂枝证，其头不痛，项不强，寸口脉微浮，胸中痞坚，气上撞咽喉，不得息，此为胸有寒，当吐之。
病胸上诸实，胸中郁郁而痛，不能食，欲使人按之，而反有涎沫唾，下利日十馀行，其脉反迟，寸口微滑，此可吐之，吐之利则止。
少阴病，其人饮食入则吐，心中嗢嗢欲吐，复不能吐，当遂吐之。
宿食在上脘，当吐之。
病者手足逆冷，脉乍紧，邪结在胸中，心下满而烦，饥不能食，病在胸中，当吐之。

辨不可下病形证治第十七  ***************************
脉濡而弱，濡反在关，弱反在巅，微反在上，涩反在下，微则阳气不足，涩则无血，阳气反微，中风汗出而反躁烦，涩则无血，厥而且寒，阳微不可下，下之则心下痞坚。
动气在右，不可下，下之则津液内竭，咽燥鼻乾，头眩心悸。
动气在左，不可下，下之则腹里拘急，食不下，动气反剧，身虽有热，卧反欲踡。
动气在上，不可下，下之则掌握热烦，身上浮冷，热汗自泄，欲水自灌。
动气在下，不可下，下之则腹满，卒起头眩，食则下清穀，心下痞坚。
咽中闭塞，不可下，下之则上轻下重，水浆不下，卧则欲踡，身体急痛，复下利日数十行。
诸外实者，不可下，下之则发微热，亡脉则厥，当脐握热。
诸虚者，不可下，下之则渴，引水者易愈；恶水者剧。
脉濡而弱，弱反在关，濡反在巅，弦反在上，微反在下，弦为阳运，微为阴寒，上实下虚，意欲得温，微弦为虚，虚者不可下，微则为咳，咳则吐涎沫，下之咳则止而利不休，胸中如虫啮，粥入则出，小便不利，两胁拘急，喘息为难，胫背相牵，臂则不仁，极寒反汗出，躯冷若冰，眼睛不慧，语言不休，穀气多入则为除中，口虽欲言，舌不得前。
脉濡而弱，弱反在关，濡反在巅，浮反在上，数反在下，浮则为阳虚，数则为无血，浮则为虚，数则生热，浮则为虚，自汗而恶寒，数则为痛，振而寒慄，微弱在关，心下为急，喘汗不得呼吸，呼吸之中，痛在于胁，振寒相搏，其形如疟，医反下之，令脉急数，发热狂走，见鬼，心下为痞，小便淋漓，小腹甚坚，小便血也。
脉濡而紧，濡则阳气微，紧则营中寒，阳微卫中风，发热而恶寒，营紧胃气冷，微呕心内烦，医以为大热，解肌发其汗，亡阳虚烦躁，心下苦痞坚，表里俱虚竭，卒起而头眩，客热在皮肤，怅怏不得眠，不知胃气冷，紧寒在关元，技巧无所施，汲水灌其身，客热应时罢，慄慄而振寒，重被而覆之。汗出而冒巅，体惕而又振，小便为微难，寒气因水发，清穀不容间，呕吐反肠出，颠倒不得安，手足为微逆，身冷而内烦，迟欲从后救，安可复追还。
脉浮而大，浮为气实，大为血虚，血虚为无阴，孤阳独下阴部，小便难，胞中虚，今反小便利而大汗出，法应卫家当微，今反更实，津液四射，营竭血尽，干烦不得眠，血薄肉消，而成暴液，医复以毒药攻其胃，此为重虚，客阳去有期，必下如污泥而死。
趺阳脉迟而缓，胃气如经也，趺阳脉浮而数，浮则伤胃，数则动脾，此非本病，医特下之所为也。营卫内陷，其数先微，脉反但浮，其人必大便坚，气噫而除，何以言之？脾脉本缓，今数脉动脾，其数先微，故知脾气不治，大便坚，气噫而除。今脉反浮，其数改微，邪气独留，心中则饥，邪热不杀穀，潮热发渴，数脉当迟缓，脉因前后度数如法，病者则饥，数脉不时，则生恶疮也。
脉数者久数不止，止则邪结，血气不能复，正气却结于藏，故邪气浮之，与皮毛相得，脉数者不可下，下之必烦，利不止。
少阴病，脉微，不可发其汗，无阳故也。阳已虚，尺中弱涩者，复不可下之。
脉浮大，宜发汗，医反下之，此为大逆。
脉浮而大，心下反坚，有热，属藏者攻之，不令发汗。属府者，不令溲数，溲数则大便坚，汗多即热愈，汗少则便难，脉迟尚未可攻。
二阳并病，太阳初得病时，发其汗，汗先出复不彻，因转属阳明，欲自汗，不恶寒，若太阳证不罢，不可下，下之为逆。
结胸证，其脉浮大，不可下，下之即死。
太阳与阳明合病，喘而胸满，不可下，下之即死。
太阳与少阳合病，心下痞坚，头项强而眩，勿下之。
诸四逆厥者，不可下之，虚家亦然。
病欲吐者，不可下之。
太阳病，有外证未解，不可下，下之为逆。
夫病发于阳，而反下之，热入因作结胸。发于阴，而反下之，因作痞。
脉浮紧，而下之，紧反入里，则作痞。
夫病阳多者热，下之则坚。
本虚攻其热，必哕。
无阳阴强而坚，下之必清穀而腹满。
太阴之为病，腹满而吐，食不下，下之益甚，腹时自痛，胸下痞坚。
厥阴之为病，消渴，气上撞心，心中疼痛热，饥而不欲食，甚者则欲吐，下之不肯止。
少阴病，其人饮食入则吐，心中嗢嗢欲吐，复不能吐，始得之手足寒，脉迟，此胸中实，不可下之。
伤寒五六日，不结胸，腹濡，脉虚，复厥者，不可下，下之亡血死。
伤寒发热，但头痛，微汗出，发其汗则不识人，熏之则喘，不得小便，心腹满，下之短气而腹胀，小便难，头痛背强，加温针则必衄。
伤寒，其脉阴阳俱紧，恶寒发热，则脉欲厥，厥者脉初来大，渐渐小，更来渐大，是其候也。恶寒甚者，翕翕汗出，喉中痛。热多者，目赤睛不慧，医复发之，咽中则伤，若复下之，则两目闭，寒多清穀，热多便脓血，熏之则发黄，熨之则咽燥。小便利者可救，难者危殆。
伤寒发热，口中勃勃气出，头痛目黄，衄不可制，贪水者必呕，恶水者厥，下之咽中生疮。假令手足温者，下重便脓血，头痛目黄者，下之目闭。贪水者，下之其脉必厥，其声嘤，咽喉塞，发其汗则战慄，阴阳俱虚。恶水者，下之里冷，不嗜食，大便完穀出，发其汗，口中伤，舌上胎滑，烦躁，脉数实，不大便，六七日后必便血，发其汗，小便即自利。得病六七日，小便少者，虽不大便，但头坚后溏，未必其成坚，攻之必溏，当须小便利，定坚乃可攻之。
藏结者无阳证，不往来寒热，其人反静，舌上胎滑者，不可攻也。
伤寒呕多，虽有阳明证，不可攻之。
阳明病，潮热微坚，可与承气汤，不坚勿与之。若不大便，六七日，恐有燥屎，欲知之法，可与小承气汤。若腹中转矢气者，为有燥屎，乃可攻之。若不转矢气者，此为但头坚后溏，不可攻之，攻之必腹满不能食，欲饮水者，必哕，其后发热者，必复坚，以小承气汤和之。若不转矢气者，慎不可攻之。
阳明病，面合赤色者，不可攻之，必发热；色黄者，小便不利也。
阳明病，当心下坚满，不可攻之，攻之利遂不止者死，止者生。
阳明病，自汗出，若发其汗，小便自利，此为津液内竭，虽坚不可攻之，当须自欲大便，宜蜜煎导而通之，若土瓜根、猪胆汁皆可以导。
伤寒中风，医反下之，其人下利日数十行，穀不化，腹中雷鸣，心下痞坚而满，乾呕而烦，不能得安。医见心下痞，为病不尽，复重下之，其痞益甚，此非结热，但以胃中虚，客气上逆，故使之坚，属甘草泻心汤证。
下利，其脉浮大，此为虚，以强下之故也。设脉浮革，因尔肠鸣，属当归四逆汤证。

辨可下病形证治第十八  ***************************
凡服下药，用汤胜丸，中病即止，不必尽剂。
大法，秋宜下。
阳明病，发热汗多者，急下之，宜承气汤。（一云：大柴胡汤。）
少阴病，得之二三日，口燥咽乾，急下之，宜承气汤。
少阴病，六七日，腹满不大便者，急下之，宜承气汤。
少阴病，下利清水，色青者，心下必痛，口乾燥者，可下之，宜大柴胡汤、承气汤。
下利，三部脉皆平。（一云：浮。）按其心下坚者，可下之，宜承气汤。
下利脉迟而滑者，内实也，利未欲止，当下之，宜承气汤。
阳明与少阳合病而利，不负者为顺，负者失也，互相剋贼为负。
脉滑而数者，有宿食也，当下之，宜大柴胡汤、承气汤。
问曰：人病有宿食，何以别之？师曰：寸口脉浮大，按之反涩，尺中亦微而涩，故知有宿食，当下之，宜承气汤。
下利不欲食者，有宿食也，当下之，宜承气汤。
下利已瘥，至其年月日时复发者，此为病不尽故也，复当下之，宜承气汤。
下利脉反滑，当有所去，下之乃愈，宜承气汤。
病腹中满痛者为实，当下之，宜大柴胡汤。
腹满不减，减不足言，当下之，宜大柴胡汤、承气汤。
伤寒后，脉沉实，沉实者下之解，宜大柴胡汤。
伤寒六七日，目不了了，睛不和，无表里证，大便难，微热者，此为实，急下之，宜大柴胡汤、承气汤。
太阳病未解，其脉阴阳俱停，必先振，汗出而解。但阳脉微者，先汗之而解，阴脉微者，先下之而解，宜承气汤。（一云：大柴胡汤。）
脉双弦而迟，心下坚，脉大而坚者，阳中有阴也。可下之，宜承气汤。
结胸者项亦强，如柔痉状。下之即和，宜陷胸丸。
病者无表里证，发热七八日，脉虽浮数，可下之，宜大柴胡汤。
太阳病，六七日，表证续在，其脉微沉，反不结胸，其人发狂，此热在下焦，小腹当坚而满，小便自利者，下血乃愈。所以然者，太阳随经，瘀热在里故也，属抵当汤证。
太阳病身黄，其脉沉结，小腹坚，小便不利，为无血也，小便自利，其人如狂者，血证谛也，属抵当汤。
伤寒有热，而小腹满，应小便不利，今反利者，为有血也，当下之，宜抵当丸。
阳明病，发热而汗出，此为热越，不能发黄也，但头汗出，其身无有，齐颈而还，小便不利，渴饮水浆，此为瘀热在里，身必发黄，属茵陈蒿汤证。
阳明证，其人喜忘，必有畜血，所以然者，本有久瘀血，故令喜忘。屎虽坚，大便必黑，属抵当证。
汗出而谵语者，有燥屎在胃中，此为风也，过经乃可下之，下之若早，谵语而乱，以表虚里实故也，下之则愈，宜大柴胡汤、承气汤。
病者烦热，得汗出即解，复如疟状，日晡所发热者，属阳明，脉实者当下之，宜大柴胡汤、承气汤。
阳明病谵语，有潮热，而反不能食者，必有燥屎五六枚，若能食者，但坚耳，属承气汤。
下利而谵语者，为有燥屎也，属承气汤。
得病二三日，脉弱，无太阳柴胡证而烦，心下坚。至四日虽能食，以承气汤少与微和之，令小安，至六日，与承气汤一升。不大便六七日，小便少者，虽不能食，但头坚后溏，未定其成坚，攻之必溏，当须小便利，定坚，乃可攻之，宜大柴胡汤、承气汤。
太阳中风，下利呕逆，表解乃可攻之，其人漐漐汗出，发作有时，头痛心下痞坚，满引胁下痛，呕即短气，不恶寒，此为表解里未和，属十枣汤证。
太阳病不解，热结膀胱，其人如狂，血自下，下者即愈，其外不解，尚未可攻，当先解其外，外解小腹急结者，乃可攻之，宜桃仁承气汤。
伤寒七八日，身黄如橘子色，小便不利，小腹微满，属茵陈汤证。
伤寒发热，汗出不解，后心中痞坚，呕而利者，属大柴胡汤证。
伤寒十馀日，热结在里，复往来寒热，属大柴胡汤证。但结胸无大热，此为水结在胸胁，头微汗出，属大陷胸汤证。
伤寒六七日，结胸热实，其脉沉紧，心下痛，按之如石坚，属大陷胸汤证。
阳明病，其人汗多，津液外出，胃中燥，大便必坚，坚者则谵语，属承气汤证。
阳明病，不吐下而心烦者，属承气汤证。
阳明病，其脉迟，虽汗出而不恶寒，其体必重，短气腹满而喘，有潮热，如此者，其外为解，可攻其里。若手足濈然汗出，此大便已坚，承气汤主之。其热不潮，腹大满而不大便者，属小承气汤，微和其胃气，勿令至大下。
阳明病，潮热微坚，可与承气汤，不坚勿与之，言不大便六七日，恐有燥屎。欲知之法，可与小承气汤，若腹中转矢气者，为有燥屎，乃可攻之。
阳明病，谵语妄言，发潮热，其脉滑疾，如此者，承气汤主之，因与承气汤一升，腹中转矢气者，复与一升，如不转矢气者，勿与之。明日又不大便，脉反微涩，此为里虚，为难治，不可复与承气汤。
大下后六七日，不大便，烦不解，腹满痛，此有燥屎，所以然者，本有宿食故也，属承气汤证。
病者小便不利，大便乍难乍易，时有微热，怫郁，不能卧，有燥屎故也，属承气汤证。
二阳并病，太阳证罢。但发潮热，手足漐漐汗出，大便难而谵语者，下之即愈，宜承气汤。


卷第六  ——————————————————————————————————————————————————————————————————————————————————————————

辨发汗吐下后病形证治第十九  ***************************
发汗后，水药不得入口，为逆。
发汗后，饮水多者必喘，以水灌之亦喘。
未持脉时，病人叉手自冒心。师因教试令咳，而不即咳者，此必两耳无所闻也。所以然者，重发汗虚故也。
发汗后身热，又重发其汗，胸中虚冷，必反吐也。
二阳并病，太阳初得病时，发其汗，汗先出，复不彻，因转属阳明，续自微汗出，不恶寒。若太阳证不罢者，不可下之，下之为逆，如此者，可小发其汗。设面色缘缘正赤者，阳气怫郁在表，当解之，熏之。若发汗不大彻，不足言，阳气怫郁不得越，当汗而不汗，其人燥烦，不知痛处，乍在腹中，乍在四肢，按之不可得，其人短气，但坐汗出而不彻故也，更发其汗即愈。何以知其汗出不彻？以脉涩，故知之。
阳明病，本自汗出，医复重发其汗，病已瘥，其人微烦，不了了，此大便坚也，以亡津液，胃中燥，故令其坚，当问小便日几行？若本日三两行，今日再行者，故知大便不久出，今为小便数少，津液当还入胃中，故知必当大便也。
大下后发汗，其人小便不利，此亡津液，勿治之，其小便利必自愈。
病人脉数，数为热，当消穀引食，而反吐者，以医发其汗，阳气微，膈气虚，脉则为数，数为客热不能消穀，胃中虚冷故吐也。
病者有寒，复发其汗，胃中冷，必吐蛔。
伤寒发其汗，身目为黄，所以然者，寒湿相搏，在里不解故也。
发汗后，重发其汗，亡阳谵语，其脉反和者不死。
伤寒发汗已解，半日许，复烦，其脉浮数，可复发其汗，宜桂枝汤。
伤寒大下后，复发其汗，心下痞，恶寒者，表未解也。不可攻其痞，当先解表，表解乃可攻其痞，解表宜桂枝汤，攻痞宜大黄泻心汤。
发其汗，反躁，无表证者，宜大柴胡汤。
服桂枝汤大汗出，若脉但洪大者，与桂枝汤。若其形如疟状，一日再发，汗出便解，与桂枝二麻黄一汤。
服桂枝汤，大汗出，大烦渴不解，若脉洪大，属白虎汤证。
太阳病，发其汗，遂漏不止，其人恶风，小便难，四肢微急，难以屈伸，属桂枝加附子汤证。
发汗不解，腹满痛者，急下之，宜承气汤。（一云：大柴胡汤。）
发汗后，身体疼痛，其脉沉迟，属桂枝加芍药生姜人参汤证。
太阳病，发其汗而不解，其人发热，心下悸，头眩身瞤而动，振振欲僻地者，属真武汤证。
发汗后，其人脐下悸，欲作贲豚，属茯苓桂枝甘草大枣汤证。
发汗过多，以后其人叉手自冒心，心下悸而欲得按之，属桂枝甘草汤证。
发汗后，腹胀满，属厚朴生姜半夏甘草人参汤。
发其汗不解，而反恶寒者，虚故也，属甘草附子汤证。
不恶寒但热者，实也，当和其胃气，属小承气汤。
太阳病，发汗后，大汗出，胃中乾燥，烦不得眠，其人慾饮水，当稍饮之，令胃中和即愈。
太阳病，三日，发其汗不解，蒸蒸发热者，属调胃承气汤。
伤寒脉浮，自汗出，小便数，颇覆微恶寒，而脚挛急，反与桂枝汤，欲攻其表，得之便厥，咽燥干，烦吐逆，作甘草乾姜汤以复其阳。厥愈足温，更作芍药甘草汤与之。其脚即伸，而胃气不和，谵语，可与承气汤。重发汗，复加烧针者，属四逆汤。
伤寒汗出解之后，胃中不和，心下痞坚，乾噫食臭，胁下有水气，腹中雷鸣而利，属生姜泻心汤。
伤寒五六日，其人已发汗，而复下之，胸胁满，微结，小便不利，渴而不呕，但头汗出，往来寒热而烦，此为末解，柴胡桂枝干姜汤证。
阳明病汗出，若复发其汗，小便自利，此为津液内竭，虽坚不可攻之，当须自欲大便，宜蜜煎导而通之，若土瓜根、猪胆汁皆可以导。
凡病，若发汗，若吐、若下、若亡血，无津液而阴阳自和者，必自愈。
伤寒大吐、下之极虚，复极汗者，其人外气怫郁，复与之水，以发其汗，因得哕，所以然者，胃中寒冷故也。
伤寒，吐下、发汗后，心下逆满，气上撞胸，起则头眩，其脉沉紧，发汗即动经，身为振摇，属茯苓桂枝白术甘草汤证。
发汗、吐下以后，不解烦躁，属茯苓四逆汤证。
发汗、吐下后，虚烦不得眠，剧者反覆颠倒，心中懊憹，属栀子汤。若少气，栀子甘草汤。若呕者，栀子生姜汤证。
伤寒下后，烦而腹满，卧起不安，属栀子厚朴汤。
伤寒吐下、发汗，虚烦，脉甚微，八九日，心下痞坚，胁下痛，气上冲咽喉，眩冒，经脉动惕者，久而成痿。
伤寒发汗，吐下解后，心下痞坚，噫气不除者，属旋覆代赭汤证。
太阳病，吐下发汗后，而微烦，小便数，大便因坚，可与小承气汤和之，则愈。
太阳病不解，转入少阳，胁下坚满，乾呕不能食，往来寒热，尚未吐下，其脉沉紧，可与小柴胡汤，若已吐下、发汗、温针，柴胡汤证罢，此为坏病，知犯何逆，以法治之。
吐利发汗，其人脉平而小烦，此新虚不胜穀气故也。
下已，后发其汗，必振寒，又其脉微细，所以然者，内外俱虚故也。
发汗，若下之，烦热胸中塞者，属栀子汤证。
下以后，复发其汗者，则昼日烦躁不眠，夜而安静，不呕不渴，而无表证，其脉沉微，身无大热，属附子乾姜汤证。
大汗出，若大下利，厥者，属四逆汤证。
太阳病，先下而不愈，因复发其汗，表里俱虚，其人因冒，冒家当汗出愈，所以然者，汗出表和故也，表和故下之。
太阳病，先发汗，不解，而下之，其脉浮，不愈，浮为在外，而反下之，故不愈。今脉浮，故在外，当解其外则愈，宜桂枝汤。
伤寒六七日，发热微恶寒，支节烦疼，微呕，心下支结，外证未去者，属柴胡桂枝汤证。
发汗多，亡阳狂语者，不可下，可与柴胡桂枝汤，和其营卫，以通津液，后自愈。
太阳病，医发其汗，遂发热恶寒，复下之，则心下痞坚，表里俱虚，阴阳气并竭，无阳则阴独，复加火针，因而烦，面色青黄，肤瞤，如此者为难治，今色微黄，手足温者易愈。
夫病阳多热，下之则坚，汗出多，极发其汗，亦坚。
太阳病重发汗，而复下之，不大便五六日，舌上燥而渴，日晡所小有潮热，从心下至小腹坚满而痛，不可近，属大陷胸汤证。
三阳合病，腹满身重，难以转侧，口不仁，面垢，谵语，遗溺，发汗则谵语，下之则额上生汗，手足厥冷，自汗，属白虎汤证。
伤寒服汤药，而下利不止，心下痞，服泻心汤已，复以他药下之，利不止，医以理中与之，利益甚，理中者理中焦，此利在下焦，与赤石脂禹馀粮汤，若不止者，当利其小便。
伤寒，医以丸药下之，身热不去，微烦，属栀子乾姜汤证。
伤寒中风，柴胡汤证具，而以他药下之，若柴胡汤证不罢，复与柴胡汤，必蒸蒸而振，却发汗出而解，此虽已下，不为逆也，若心下满而坚痛者，此为结胸，属大陷胸汤证。若但满而不痛者，此为痞，柴胡不复中与也，属半夏泻心汤证。
得病六七日，脉迟浮弱，恶风寒，手足温，医再三下之，不能食，其人胁下满，面目及身黄，头项强，小便难，与柴胡汤，后必下重，渴饮水而呕，柴胡不复中与也，食谷则哕。
病者无表里证，发热七八日，脉虽浮数者，可下之，假令已下，脉数不解，而合热，则消穀善饥，至六七日不大便者，有瘀血，属抵当汤证。若脉数不解，而下不止，必挟热便脓血。
脉浮数，法当汗出而愈，而下之则体重心悸者，不可发其汗，当自汗出而解，所以然者，尺中脉微，此里虚，须表里实，津液和，自汗出愈。
阳明病，其脉浮紧，咽乾口苦，腹满而喘，发热汗出，而不恶寒，反偏恶热，其身体重，发其汗即燥，心愦愦而反谵语，加温针必憷惕，烦躁不得眠，下之即胃中空虚，客气动膈，心中懊憹，舌上胎者，属栀子汤证。若渴欲饮水，口乾舌燥者，与白虎汤。若脉浮，发热，渴欲饮水，小便不利，与猪苓汤。
发汗已后，不可更与桂枝汤，汗出而喘，无大热，属麻黄杏子石膏甘草汤证。
病人脉微而涩者，此为医所病也，大发其汗，又数大下之，其人亡血，病当恶寒，而发热无休止，时夏月盛热，而欲著复衣，冬月盛寒，而欲裸其体，所以然者，阳微即恶寒，阴弱即发热，此医发其汗，使阳气微，又大下之，令阴气弱。五月之时，阳气在表，胃中虚冷，阳气内微，不能胜冷，故欲著复衣。十一月之时，阳气在里，胃中烦热，阴气内弱，不能胜热，故欲裸其体。又阴脉迟涩，故知亡血也。
伤寒吐后，腹满者，属承气汤证。
伤寒本自寒下，医复吐下之，寒格更逆吐，食入即出，属乾姜黄芩黄连人参汤证。
伤寒吐下，七八日不解，热结在里，表里俱热，时时恶风，大渴，舌上乾燥而烦，欲饮水数升，属白虎汤证。
伤寒吐下后，未解，不大便五六日，至十馀日，其人日晡所发潮热，不恶寒，独语如见鬼神之状。若剧者发则不识人，循衣妄撮，憷惕不安，微喘直视，脉弦者生，涩者死，微者但发热谵语，属承气汤证，若下者勿复服。
太阳病，过经十馀日，心下嗢嗢欲吐，而胸中痛，大便反溏，其腹微满，郁郁微烦，先时自极吐下者，可与承气汤，不尔者不可与，欲呕胸中痛，微溏者，此非柴胡汤证，以呕故知极吐下也。
太阳病，下之微喘者，表未解故也，属桂枝汤证。（一云：麻黄汤证。）
太阳病，脉浮而动数，浮则为风，数则为热，动则为痛，数则为虚，头痛发热，微盗汗出，而反恶寒，其表未解，医反下之，动数则迟，头痛则眩，胃中空虚，客气动膈，短气躁烦，心中懊憹，阳气内陷，心下因坚，则为结胸，属大陷胸汤证。若不结胸，但头汗出，其馀无有，齐颈而还，小便不利，身必发黄。
太阳病，下之脉促，不结胸者，此为欲解，其脉浮者，必结胸，其脉紧者，必咽痛，其脉弦者，必两胁拘急，其脉细而数者，头痛未止，其脉沉而紧者，必欲呕，脉沉而滑者，挟热利，其脉浮而滑者，必下血。
太阳病，下之，其脉促胸满者，属桂枝去芍药汤。若微恶寒，桂枝去芍药加附子汤证。
太阳病，桂枝证，医反下之，遂利不止，其脉促，表未解，喘而汗出，属葛根黄芩黄连汤证。
太阳病，医反下之，因腹满时痛，为属太阴，属桂枝加芍药汤证，其大实痛，属桂枝加大黄汤证。
太阳病，下之，其气上冲，可与桂枝汤，不上冲者，不可与之也。
太阳病，二三日，终不能卧，但欲起者，心下必结，其脉微弱者，此本寒也，而反下之，利止者，必结胸，未止者，四五日复重下之，此挟热利也。
太阳病，外证未除，而数下之，遂挟热利而不止，心下痞坚，表里不解，属桂枝人参汤证。
大下以后，不可更行桂枝汤，汗出而喘，无大热，属麻黄杏仁石膏甘草汤证。
太阳病，五日，下之，六七日不大便而坚者，属柴胡汤证。
太阳病，过经十馀日，反再三下之，后四五日，柴胡汤证续在，先与柴胡汤，呕止小安，其人郁郁微烦者，为末解，属大柴胡汤证。
伤寒八九日，下之，胸满烦惊，小便不利，谵语，一身不可转侧，属柴胡加龙骨牡蛎汤证。
伤寒，十三日不解，胸胁满而呕，日晡所发潮热，而微利，此证当柴胡汤下之，不得利，今反利者，故知医以丸药下之，非其治也，潮热者实也，先再服小柴胡汤以解其外，后属柴胡加芒硝汤。
伤寒十三日，过经而谵语，内有热也，当以汤下之，小便利者，大便当坚，而反利，其脉调和者，故知医以丸药下之，非其治也，自利者，其脉当微厥，今反和者，此为内实，属承气汤证。
伤寒五六日，呕而发热，柴胡汤证具，而以他药下之，心下满而坚痛者，此为结胸，属大陷胸汤。
阳明病，下之，其外有热，手足温，不结胸，心中懊憹者，饥不能食，但头汗出，属栀子汤证。
阳明病，下之，心中懊憹而烦，胃中有燥屎者，可攻，其人腹微满，头坚后溏者，不可下之，有燥屎者，宜承气汤。
阳明病，不能食，下之不解，其人不能食，攻其热必哕，所以然者，胃中虚冷故也。
阳明病，脉迟，食难用饱，饱即发烦，头眩者，必小便难，此欲作谷疸，虽下之，其腹满即如故耳，所以然者，脉迟故也。
趺阳脉微弦，而如此，为强下之。
下利，其脉浮大，此为虚，以强下之故也。设脉浮革，故尔肠鸣，属当归四逆汤证。
伤寒，医下之，续得下利清穀不止，身体疼痛，急当救里，后身体疼痛，清便自调，急当救表，救里宜四逆汤，救表宜桂枝汤。
大下后，五七日不大便，烦不解，腹痛而满，有燥屎者，本有宿食故也。
大下后，口燥者，里虚故也。
火逆下之，因烧针烦躁，属桂枝甘草龙骨牡蛎汤。

辨可温病形证治第二十  ***************************
大法，冬宜服温热药及灸。
师曰：病发热头痛，脉反沉，若不差，身体更疼痛，当救其里，宜温药四逆汤。
下利腹满，身体疼痛，先温其里，宜四逆汤。
自利不渴者属太阴，其藏有寒故也，当温之，宜四逆辈。
少阴病，其人饮食入则吐，心中嗢嗢欲吐，复不能吐，始得之手足寒，脉弦迟，若膈上有寒饮，乾呕者，不可吐，当温之，宜四逆汤。
少阴病，其脉沉者，急当温之，宜四逆汤。
下利慾食者，就当温之。
下利，脉迟紧，为痛未欲止者，当温之，得冷者满而便肠垢。
下利，其脉浮大，此为虚，以强下之故也，设脉浮革，因尔肠鸣，当温之，与水者哕，宜当归四逆汤。
少阴病下利，脉微涩者，即呕，汗出必数更衣反少，当温之。
伤寒，医下之，而续得下利清穀不止，身体疼痛，急当救里，宜温之，以四逆汤。
诸温之属，可与理中、四逆、附子汤，热药治之。

辨不可火病形证治第二十一  ***************************
太阳中风，以火劫发其汗，邪风被火热，血气流溢，失其常度，两阳相熏灼，其身发黄，阳盛即欲衄，阴虚小便难，阴阳俱虚竭，身体即枯燥，但头汗出，齐颈而还，腹满微喘，口乾咽烂，或不大便，久则谵语，甚者至哕，手足躁扰，循衣摸床，小便利者，其人可治。
太阳病，医发其汗，遂发热恶寒，复下之，则心下痞，此表里俱虚，阴阳气并竭，无阳则阴独，复加火针，因而烦，面色青黄肤瞤者，难治，今色微黄，手足温者愈。
伤寒，加温针必惊。
阳脉浮，阴脉弱者，则血虚，血虚则筋惕，其脉沉者，营气微也，其脉浮，而汗出如流珠者，卫气衰也，营气微者，加烧针，血留不行，更发热而烦躁也。
伤寒脉浮，医以火迫之，亡阳，惊狂，卧起不安，属桂枝去芍药加蜀漆龙骨牡蛎救逆汤。
问曰：得病十五六日，身体黄，下利，狂欲走，师脉之，言当清血，如豚肝乃愈，后如师言，何以知之？师曰：寸口脉，阳浮，阴濡而弱，阳浮则为风，阴濡弱为少血，浮虚受风，少血发热，风则微寒洒淅，项强，头眩，医加火熏郁令汗出，恶寒遂甚，客热因火而发，怫郁蒸肌肤，身目为黄，小便微难，短气，从鼻出血，而复下之，胃无津液，泄利遂不止，热瘀在膀胱，畜结成积聚，状如豚肝，当下未下，心乱迷愦，狂走赴水，不能自制，畜血若去，目明心了。此皆医为，无他祸患，微难得愈，剧者不治。
伤寒，其脉不弦紧而弱，弱者必渴，被火必谵语。
太阳病，以火熏之，不得汗，其人必躁，到经不解，必清血。
阳明病被火，额上微汗出，而小便不利，必发黄。
阳明病，其脉浮紧，咽乾口苦，腹满而喘，发热汗出，而不恶寒，反恶热，其身体重，发其汗即躁，心愦愦而反谵语，加温针者必憷惕，又烦躁不得眠。
少阴病，咳而下利，谵语，是为被火气劫故也，小便必难，为强责少阴汗也。
太阳病二日，而反烧瓦熨其背，大汗出，火热入胃，胃中水竭燥烦，必发谵语，十馀日振而反汗出者，此为欲解，其汗从腰以下不得汗，其人慾小便不得，反呕，欲失溲，足下恶风，大便坚者，小便当数，而反不数，及多便已，其头必卓然而痛，其人足心必热，穀气从下流故也。
风温为病，脉阴阳俱浮，自汗出，身重多眠，鼻息必鼾，语言难出。若被火者，微发黄色，剧则如惊痫，时瘛瘲。若火熏之，一逆尚引日，再逆促命期。
火逆下之，因烧针烦躁者，桂枝甘草龙骨牡蛎汤主之。
伤寒头痛，翕翕发热，形象中风，常微汗出，自呕者，熏之则发黄，不得小便。
伤寒，发热头痛，微汗出，熏之则喘，加温针则必衄。
伤寒，脉阴阳俱紧，恶寒发热，则脉欲厥，厥者脉初来大，渐渐小，更来渐渐大，是其候也，若熏之则发黄，熨之则咽燥，小便利者可救，难者危殆。

辨可火病形证治第二十二  ***************************
二阳并病，太阳初得病时，发其汗，汗先出不彻，因转属阳明，续自微汗出，不恶寒，若太阳病证不罢者，不可下，可小发其汗。设面色缘缘正赤者，阳气怫郁在表不得越，当解之熏之，当汗而不汗，其人躁烦，不知痛处，乍在腹中，乍在四肢，按之不可得，其人短气，但坐以汗出不彻故也。更发其汗则愈，何以知汗出不彻？以脉涩故知之。
下利，穀道中痛，当温之，以为宜火熬末盐熨之。（一方：炙枳实熨之。）

辨不可灸病形证治第二十三  ***************************
微数之脉，慎不可灸，因火为邪，则为烦逆，追虚逐实，血散脉中，火气虽微，内攻有力，焦骨伤筋，血难复也。
脉浮，当以汗解，而反灸之，邪无从出，因火而盛，病从腰以下必重而痹，此为火逆。若欲自解，当须汗出。
脉浮，热甚，反灸之，此为实，实以虚治，因火而盛，必咽燥唾血。

辨可灸病形证治第二十四  ***************************
烧针令其汗，针处被寒核起而赤者，必发贲豚，气从小腹上冲者，灸其核上各一壮，与桂枝加桂汤。
少阴病，得之一二日，口中和，其背恶寒者，当灸之。
少阴病，其人吐利，手足不逆，反发热者，不死，脉不至者，灸其少阴七壮。
少阴病，下利脉微涩者即呕，汗出必数更衣反少，当温其上灸之。
诸下利，皆可灸足大都五壮，（一云：七壮。）商丘、阴陵泉皆三壮。
下利，手足厥冷，无脉，灸之，主足厥阴是也。灸不温，反微喘者死。
伤寒五六日，脉微，手足厥冷，烦躁，灸厥阴，厥不还者死。
伤寒脉促，手足厥逆，可灸之，灸少阴、厥阴。

辨不可刺病形证治第二十五  ***************************
大怒无刺（「大」一作。「新」，后同。——已刺无怒。（「已」一作「新」，下同。）
新内无刺　已刺无内。
大劳无刺　已刺无劳。
大醉无刺　已刺无醉。
大饱无刺　已刺无饱。
大饥无刺　已刺无饥。
大渴无刺　已刺无渴。
大惊无刺。
无刺熇熇之热，无刺漉漉之汗，无刺浑浑之脉。身热甚，阴阳皆争者，勿刺也，其可刺者，急取之。不汗则泄，所谓勿刺者，有死征也。
无刺病与脉相逆者，上工刺未生，其次刺未盛，其次刺已衰，粗工逆此，谓之伐形。

辨可刺病形证治第二十六  ***************************
太阳病，头痛，至七日自当愈，其经竟故也。若欲作再经者，当针足阳明，使经不传则愈。
太阳病，初服桂枝汤，而反烦不解者，当先刺风池、风府，却再与桂枝汤则愈。
伤寒，腹满而谵语，寸口脉浮而紧者，此为肝乘脾，名曰纵，当刺期门。
伤寒，发热，啬啬恶寒，其人大渴，欲饮酢浆者，其腹必满而自汗出，小便利，其病欲解，此为肝乘肺，名曰横，当刺期门。
阳明病，下血而谵语，此为热入血室，但头汗出者，刺期门，随其实而泻之，濈然汗出则愈。
妇人中风，发热恶寒，经水适来，得之七八日，热除，脉迟，身凉，胸胁下满，如结胸状，其人谵语，此为热入血室，当刺期门，随其实而取之。平病云热入血室，无犯胃气，及上二焦，与此相反，岂谓药不谓针。
太阳与少阳并病，心下痞坚，颈项强而眩，当刺大椎第一间，肺俞、肝俞，勿下之。
妇人伤寒，怀娠，腹满不得大便，从腰以下重，如有水气状，怀娠七月，太阴当养不养，此心气实，当刺泻劳宫，及关元，小便利则愈。
伤寒喉痹，刺手少阴，少阴在腕当小指后动脉是也，针入三分补之。
少阴病，下利便脓血者，可刺。

辨不可水病形证治第二十七  ***************************
发汗后，饮水多者，必喘，以水灌之，亦喘。
伤寒吐下之，极虚复极汗出者，其人外气怫郁。复与之水，以发其汗，因得哕者，胃中寒冷故也。
脉浮而迟，表热里寒，下利清穀，胃中虚冷，其人不能食，饮水即哕。
下利，其脉浮大，此为虚，以强下之故也。设脉浮革，因尔肠鸣，当温之，与水者哕。
阳明病，潮热微坚，可与承气汤，不坚勿与之。若不大便六七日，恐有燥屎，欲知之法，可与小承气汤，若腹中转矢气者，此为但头坚后溏，不可攻之，攻之必腹满不能食，欲饮水者即哕。
病在阳，当以汗解，而反以水潠之，若灌之，其热却不得去，须臾益烦，皮上粟起，意欲饮水，反不渴，服文蛤散。不差，与五苓散。寒实结胸，无热证者，与三物小白散。
身热皮粟，不解，欲引衣自覆，若以水灌之洗之，其热被劫，益不得去，当汗而不汗，即烦，假令汗出已，腹中痛，与芍药三两，如上法。
寸口脉浮大，医反下之，此为大逆，浮即无血，大则为寒，寒气相搏，则为肠鸣，医乃不知，而反饮水，令汗大出，水得寒气，冷必相搏，其人必噎。
寸口脉濡而弱，濡即恶寒，弱则发热，濡弱相搏，藏气衰微，胸中苦烦，此非结热，而反搏之，居水渍布，冷铫贴之，阳气遂微，诸府无依，阴脉凝闭，结在心下，而不肯移，胃中虚冷，水穀不化，小便纵通，复不能多，微则可救，剧则寒在心下，当奈何。

辨可水病形证治第二十八  ***************************
太阳病，发汗后，若大汗出，胃中乾燥，烦不能眠，其人慾饮水，当稍饮之，令胃中和则愈。
厥阴病，渴欲饮水者，与水饮之即愈。
太阳病，寸口缓，关上小浮，尺中弱，其人发热而汗出，复恶寒，欲呕，但苦心下痞者，此为下之故也。若不下，其人复不恶寒而渴者，为转属阳明病，小便数者，大便必坚，不更衣十日无所苦也。欲饮水者，与之，但当如法救之，宜五苓散。
寸口脉洪而大，数而滑，洪大则营气长，滑数则胃气实，营长则阳盛怫郁不得出，胃实则坚难，大便则乾燥。三焦闭塞，津液不通，医发其汗，阳盛不周，复重下之，胃燥热蓄，大便遂摈，小便不利，营卫相搏，心烦发热，两眼如火，鼻乾面赤，舌燥齿黄焦，故大渴，过经成坏病，针药所不能制，与水灌枯藁，阳气微散，身寒，温衣覆汗出，表里通利，其病即除，形脉多不同，此愈非法治，但医所当慎，妄犯伤营卫。
霍乱而头痛，发热，身体疼痛，热多，欲饮水，属五苓散证。
呕吐，而病在膈上，后必思水者，急与猪苓汤饮之，水亦得也。

论热病阴阳交併生死证二十九  ***************************
问曰：温病汗出，辄复热，而脉躁疾，不为汗衰，狂言不能食，病名为何？对曰：病名阴阳交，交者死。人所以汗出者，生于穀，穀生于精，今邪气交争于骨肉之间，而得汗者，是邪却而精胜也，精胜则当能食，而不复热，热者邪气也，汗者精气也，今汗出而辄复热者，邪胜也，不能食者，精无俾也，汗出而热留者，寿可立而倾也。夫汗出而脉尚躁盛者死，今脉不与汗相应，此不能胜其病也，狂言者是失志，失志者死，此有三死，不见一生，虽愈必死。
热病已得汗，而脉尚躁盛，此阴脉之极也，死。其得汗而脉静者生。
热病脉尚躁盛，而不得汗者，此阳脉之极也，死。脉躁盛得汗者生。
热病已得汗，而脉尚躁喘，且复热，勿肤刺，喘甚者死。热病阴阳交者死。
热病阳进阴退，头独汗出死，阴进阳退，腰以下至足汗出，亦死。阳阴俱进，汗出已，热如故，亦死。阴阳俱退，汗出已，寒慄不止，鼻口气冷，亦死。
热病，所谓并阴者，热病已得汗，因得泄，是谓并阴，故治。（一作，「活」。）
热病，所谓并阳者，热病已得汗，脉尚躁盛，大热汗出，虽不汗出，若衄，是谓并阳，故治。


卷第七  ——————————————————————————————————————————————————————————————————————————————————————————

方药炮制  ***************************
凡野葛不入汤，入汤则杀人，不谓今葛根也。凡半夏不㕮咀，以汤洗十数度，令水清滑尽，洗不熟有毒也。茱萸、椒之类，不㕮咀。生姜一斤，出汁三合半，生姜皆薄切之，乃捣绞取汁，汤成乃熟煮，如升数，无生者，用乾者一两当二两。附子、大黄之类，皆破解，不㕮咀，或炮或生，皆去黑皮，刀刮取里白者，故曰中白。用木芍药刮去皮。大枣擘去核。厚朴即斜削如脯法。桂削去皮，用里黑润有味者为佳。细辛斩折之，麻黄亦折之，皆先煮数沸，生则令人烦，汗出不可止，折节益佳。用桃核、杏核，皆须泡去皮乃熬，勿取两人者，作汤不熬。巴豆去皮心，复熬变色。瞿麦、小草，斩折不㕮咀。石苇手扑，速吹去毛尽，曝令燥，复扑之，不尽令人淋。藜芦去头毛。葶苈皆熬黄黑色，巴豆、桃仁、杏仁，皆不可从药，别捣令如膏，乃稍纳药末中，更下粗罗。凡㕮咀药，欲如大豆，粗则药力不尽。凡煎药皆去沫，沫浊难饮，令人烦。胶，乃成下，去滓，乃纳之，饴亦然。凡丸药，胶炙之乃可捣。用胶，炙令尽沸，凡捣丸药，欲各异捣，药有难易捣耳。凡煮药用迟火，火驶药力不出尽，当以布绞之，绵不尽汁也。凡筛药欲细筛，筛讫更合治之。和调蜜丸者，益杵数为佳。凡散石药，以药计分之，下绢筛佳。散药粗筛佳，凡作膏欲生，熟则力少。
●桂枝汤方（第一）
桂枝（三两）　芍药（三两）　甘草（二两，炙）　生姜（三两，切）　大枣（十二枚，擘）
上五味，㕮咀三物，水七升，微火煮取三升，去滓。温服一升。须臾饮热粥一升余，以助药力，温覆令汗出，一时许益佳，若不汗，再服如前，又不汗，后服当小促其间，令半日许，三服尽。病重者，一日一夜服，晬时观之，服一剂尽，病证犹在，当复作服。若汗不出者，服之二三剂，乃解。
●桂枝麻黄各半汤方（第二）
桂枝（一两十戒严铢）　芍药　生姜　甘草（炙）　麻黄（各一两）　大枣（四枚）　杏仁（二十四枚）
上七味，㕮咀，以水五升，先煮麻黄一二沸，去上沫，内诸药，煮取一升八合，去滓，温服六合。本方二汤各三合，併为六合，顿服，今裁为一方。
●桂枝二麻黄一汤方（第三）
桂枝（一两十六铢）　芍药（一两六铢）　麻黄（十六铢）　生姜（一两六铢）　杏仁（十六枚）　甘草（一两二铢）　大枣（五枚）
上七味，以水五升，先煮麻黄一二沸，去上沫，内诸药，煮取二升，去滓，温服一升，本方桂枝汤二分，麻黄汤一分，合为二升，分再服，今合为一方。
●桂枝二越婢一汤方（第四）
桂枝　芍药　甘草　麻黄（各十八铢）　生姜（一两三铢）　大枣（四枚）　石膏（二十四铢）
上七味，㕮咀，以水五升，先煮麻黄一二沸，去上沫，内诸药煮，取二升，去渣，温服一升。本方当裁为越脾汤桂枝汤合之，饮一升，今合为一方，桂枝汤二分，越脾汤一分。
●桂枝加桂汤方（第五）
桂枝（五两）　芍药（三两）　甘草（二两，炙）　生姜（二两）　大枣（十二枚）
上五味，以水七升，煮取三升，去滓，温服一升。本方桂枝汤，今加桂
●桂枝加附子汤方（第六）
桂枝　芍药（各三两）　甘草（二两，炙）　生姜（三两）　大枣（十二枚）　附子（一枚，炮，去皮，破八片）
上六味，㕮咀三物，以水七升，煮取三升，去滓，温服一升。本方桂枝汤，今加附子。
●桂枝去芍药汤方（第七）
桂枝（三两）　甘草（二两，炙）　生姜（三两）　大枣（十二枚）
上四味，㕮咀，以水七升，煮取三升，去渣，温服一升，本方桂枝汤，今去芍药。
●桂枝去芍药加附子汤方（第八）
桂枝（三两）　甘草（二两，炙）　生姜（三两）　大枣（十二枚）　附子（一枚，炮）
上五味，㕮咀，以水七升，煮取三升，去滓，温服一升。本方桂枝汤，今去芍药加附子。
●桂枝去桂加茯苓白术汤方（第九）
芍药（三两）　甘草（二两，炙）　生姜（三两）　大枣（十二枚）　茯苓　白术（各三两）
上六味，㕮咀，以水七升，煮取三升，去滓，温服一升。小便利即愈。本方桂枝汤，今去桂加茯苓、术。
●桂枝去芍药加蜀漆龙骨牡蛎救逆汤方（第十）
桂枝（三两）　甘草（二两，炙）　生姜（三两）　蜀漆（三两，洗，去腥）　大枣（十二枚）　牡蛎（五两，熬）　龙骨（四两）
上七味，㕮咀，以水八升，先煮蜀漆，减二升，纳诸药，取三升，去渣，温服一升。本方桂枝汤，今去芍药，加蜀漆、龙骨、牡蛎。（一法以水一斗二升，煮取五升。）
●桂枝加芍药生姜人参汤方（第十一）
桂枝（三两）　芍药　生姜（各四两）　甘草（二两，炙）　人参（三两）　大枣（十二枚）
上六味，㕮咀四味，以水一斗一升煮，取三升，去滓，温服一升。本方桂枝汤，今加芍药、生姜、人参。
●桂枝倍加芍药汤方（第十二）
桂枝（三两）　芍药（六两）　生姜（三两）　甘草（二两，炙）　大枣（十二枚）
上五味，㕮咀，以水七升煮，取三升，去滓，温服一升。本方桂枝汤，今加用芍药。
●桂枝加大黄汤方（第十三）
桂枝（三两）　芍药（六两）　生姜（三两）　甘草（二两，炙）　大枣（十二枚）　大黄（三两）
上六味，㕮咀，以水七升煮，取三升，去滓，温服一升。
●桂枝人参汤方（第十四）
桂枝　甘草（炙，各四两）　人参　白术　乾姜（各三两）
上五味，以水九升煮四味，取五升，去滓，内桂更煮，取三升，去滓，温服一升，日再，夜一服。
●桂枝甘草龙骨牡蛎汤方（第十五）
桂枝（一两）　甘草　龙骨　牡蛎（熬，各三两）
上为末，以水五升煮，取二升，去滓，温服八合，日三服。
●桂枝甘草汤方（第十六）
桂枝（四两）　甘草（二两，炙）
上二味，以水三升煮，取一升，去滓，顿服。
●桂枝加葛根汤方（第十七）
桂枝（三两）　芍药（二两）　甘草（二两，炙）　生姜（三两）　大枣（十二枚）　葛根（四两）
上六味，以水九升，先煮葛根，减二升，去上沫，内诸药煮，取三升，去滓，温服一升，覆取微似汗，不须啜粥，余如桂枝法。
●葛根汤方（第十八）
葛根（四两）　麻黄　生姜（各三两）　桂枝　芍药　甘草（各二两）　大枣（十二枚）
上七味，㕮咀，以水一斗，先煮麻黄、葛根，减二升，去上沫，内诸药煮，取一升，去滓，温服一升，取汗，不须啜粥。
●葛根加半夏汤方（第十九）
葛根（四两）　麻黄　生姜　桂枝　芍药　甘草（各二两）　大枣（十二枚）　半夏（半升，洗）
上八味，以水一斗，先煮葛根、麻黄，减二升，去上沫，内诸药煮，取三升，去滓，温服一升，取汗。
●葛根黄芩黄连汤方（第二十）
葛根（半斤）　甘草（二两，炙）　黄芩　黄连（各三两）
上四味，㕮咀，以水八升，先煮葛根，减二升，内诸药煮，取二升，去滓，温分服。
●麻黄汤方（第二十一）
麻黄（三两）　桂枝（二两）　甘草（一两，炙）　杏仁（七十枚）
上四味，㕮咀，以水九升，先煮麻黄，减二升，去上沫，内诸药煮，取二升半，去滓，温服八合，温覆出汗，不须啜粥，余如桂枝法。
●麻黄杏子甘草石膏汤方（第二十二）
麻黄（四两）　杏子（五十枚）　石膏（半斤，碎，绵裹）　甘草（一两，炙）
上四味，以水七升，先煮麻黄，减二升，去上沫，内诸药煮，取二升，去滓，温服一升。
●麻黄附子甘草汤方（第二十三）
麻黄（二两）　附子（一枚，泡，去皮，破八片）　甘草（二两，炙）
上三味，以水七升，先煮麻黄一二沸，去上沫，内诸药煮，取二升半，去滓，温服八合。
●麻黄附子细辛汤方（第二十四）
麻黄（二两）　附子（一枚，去皮，破作八片，炮）　细辛（二两）
上三味，以水一斗，先煮麻黄，减二升，去上沫，内诸药煮，取三升，去滓，温服一升。
●麻黄连轺赤小豆汤方（第二十五）
麻黄　连轺　生姜（各二两）　赤小豆（一升）　杏仁（三十枚，去皮尖）　甘草（一两，炙）　大枣（十二枚）　生梓白皮（一升）
上八味，以潦水一斗，先煮麻黄一二沸，去上沫，内诸药煮，取三升，去渣，温服一升。
●麻黄升麻汤方（第二十六）
麻黄（二两半）　升麻　当归（各一两六铢）　黄芩　萎蕤　知母（各十八铢）　石膏（碎，绵裹）　甘草（炙）　桂枝　芍药　乾姜　白术　茯苓　麦门冬（去心，各六铢）
上十四味，㕮咀，以水一斗，先煮麻黄一二沸，去上沫，内诸药煮，取三升，去渣，分温三服，一饭间，当出汗愈。
●大青龙汤方（第二十七）
麻黄（六两）　桂枝（二两）　甘草（二两，炙）　石膏（鸡子大，碎，绵裹）　杏仁（四十枚）　生姜（三两）　大枣（十二枚）
上七味，以水九升，先煮麻黄，减二升，去上沫，内诸药煮，取三升，去滓，温服一升，覆令汗出，多者温粉扑之，一服汗者，停后服，若复服，汗多亡阳，遂虚，恶风烦躁，不得眠。
●小青龙汤方（第二十八）
麻黄　芍药　细辛　桂枝　乾姜　甘草　五味子（碎）　半夏（各半升）
上八味，以水一斗，先煮麻黄，减二升，去上沫，内诸药煮，取三升，去滓，温服一升。渴者去半夏加栝楼根三两。微利去麻黄加荛花如鸡子，熬令赤色。噎者去麻黄加附子一枚炮。小便不利，少腹满者去麻黄加茯苓四两。喘者去麻黄加杏仁半升。（荛花不治利，麻黄定喘，今反之者，疑非仲景意。）
●小建中汤方（第二十九）
桂枝　甘草（炙）　生姜（各三两）　芍药（六两）　大枣（十二枚）　胶饴（一升）
上六味，以水七升煮，取三升，去滓，内胶饴，更上火消解，温服一升。呕家不可服，以甘故也。
●小柴胡汤方（第三十）
柴胡（半斤）　黄芩　人参　甘草　生姜（各三两）　半夏（半升）　大枣（十二枚）
上七味，㕮咀，以水一斗二升煮，取六升，去滓，再煮取三升，温服一升，日三。若胸中烦，不呕者，去半夏、人参加栝蒌实一枚。若渴者，去半夏加人参，合前成四两半，栝蒌根四两。若腹中痛者，去黄芩加芍药三两。若胁下痞坚者，去大枣加牡蛎四两。若心下悸，小便不利者，去黄芩加茯苓四两。若不渴，外有微热者，去人参加桂三两，温覆微发其汗。若咳者，去人参、大枣、生姜，加五味子半升，乾姜二两。
●柴胡桂枝干姜汤方（第三十一）
柴胡（半斤）　桂枝（三两）　乾姜（二两）　甘草（二两，炙）　牡蛎（二两，熬）　栝蒌根（四两）　黄芩（三两）
上七味，以水一斗二升煮，取六升，去滓，再煎取三升，温服一升，初服微烦，复服汗出愈。
●柴胡桂枝汤方（第三十二）
柴胡（四两）　黄芩　人参（各一两半）　半夏（二合半）　甘草（一两，炙）　桂枝　芍药　生姜（各一两半）　大枣（六枚）
上九味，以水七升煮，取三升，法滓，温服一升。
●柴胡加龙骨牡蛎汤方（第三十三）
柴胡（四两）　黄芩　生姜　龙骨　人参　桂枝　牡蛎（熬）　黄丹　茯苓（各一两半）　半夏（二合半）　大枣（六枚）　大黄（二两）
上十二味，以水八升煮，取四升，内大黄更煮，取二升，去滓，温服一升。本方柴胡汤内加龙骨、牡蛎、黄丹、桂、茯苓、大黄也，今分作半剂。
●大柴胡汤方（第三十四）
柴胡（半斤）　黄芩（三两）　芍药（三两）　半夏（半升）　生姜（三两）　枳实（四枚，炙）　大枣（十二枚）　大黄（二两）
上八味，以水一斗二升煮，取六升，去滓，再煎取三升，温服一升。一方无大黄，然不加不得名大柴胡汤也。
●柴胡加芒硝汤方（第三十五）
柴胡（二两十六铢）　黄芩（一两）　人参（一两）　甘草（一两，炙）　生姜（一两）　半夏（五枚）　大枣（四枚）　芒硝（二两）
上七味，以水四升，煮取三升，去滓，分二服，以解为差，不解更作服。
●柴胡加大黄芒硝桑螵蛸汤方（第三十六）
柴胡（二两）　黄芩　人参　甘草（炙）　生姜（各十八铢）　半夏（五枚）　大枣（四枚）　芒硝（三合）　大黄（四两）　桑螵蛸（五枚）
上前七味，以水四升煮，取二升，去滓，下芒硝、大黄、桑螵蛸煮，取一升半，去滓，温服五合，微下即愈。本方柴胡汤，再服以解其外，馀一服加芒硝、大黄、桑螵蛸。
●茯苓桂枝甘草大枣汤方（第三十七）
茯苓（半斤）　桂枝（四两）　甘草（二两，炙）　大枣（十五枚）
上四味，以甘澜水一斗，先煮茯苓，减二升，内诸药煮，取三升，去滓，温服一升，日三。
●茯苓桂枝白木甘草汤方（第三十八）
茯苓（四两）　桂枝　白术（各三两）　甘草（二两）
上四味，以水六升煮，取三升，分温三服，小便即利。
●茯苓甘草汤方（第三十九）
茯苓（三两）　甘草（一两，炙）　桂枝（二两）　生姜（三两）
上四味，以水四升煮，取二升，去滓，分温三服。
●五苓散方（第四十）
猪苓（十八铢）　泽泻（一两六铢）　茯苓（十八铢）　桂（半两）　白术（十八铢）
上五味，为末，以白饮和服方寸匕，日三服，多饮暖水，汗出愈。
●甘草乾姜汤方（第四十一）
甘草（二两，炙）　乾姜（二两）
上二味，㕮咀，以水三升煮，取一升五合，去滓，分温再服。
●芍药甘草汤方（第四十二）
芍药（四两）　甘草（四两，炙）
上二味，㕮咀，以水三升煮，取一升五合，去滓，分温再服。
●炙甘草汤方（第四十三）
甘草（四两，炙）　生姜（三两）　人参（二两）　生地黄（一斤）　桂枝（三两）　阿胶　麦门冬（半升，去心）　麻子仁（半升）　大枣（三十枚）
上九味，酒七升，水八升煮，取三升，去滓，内胶烊尽，温服一升，日三服。
●甘草汤方（第四十四）
甘草（二两）
上一味，以水三升煮，取一升半，去滓，温服七合，日二服。
●厚朴生姜半夏甘草人参汤方（第四十五）
厚朴　生姜　半夏（各半斤）　甘草（二两）　人参（一两）
上五味，㕮咀，以水一斗煮，取三升，去滓，温服一升，日三服。
●栀子豉汤方（第四十六）
栀子（十四枚，擘）　香豉（四合，绵裹）
上二味，以水四升，先煮栀子得二升半，内豉煮，取一升半，去滓，分二服，温进一服，得快吐，止后服。
●栀子甘草豉汤方（第四十七）
栀子（十四枚，擘）　甘草（二两）　香豉（四合，绵裹）
上三味，以水四升，先煮栀子、甘草得二升半，内豉煮取一升半，去滓，分为二服，温进一服，得快吐，止后服。
●栀子生姜豉汤方（第四十八）
栀子（十四枚，擘）　生姜（五两）　香豉（四合，绵裹）
上三味，以水四升，先煮栀子、生姜得二升半，内豉煮，取一升半，去滓，分为二服，温进一服，得快吐，止后服。
●栀子厚朴汤方（第四十九）
栀子（十四枚，擘）　厚朴（四两）　枳实（四枚，去穰，炒）　
上三味，以水三升煮，取一升半，去滓，分为二服，温进一服，得吐，止后服。
●栀子乾姜汤方（第五十）
栀子（十四枚，擘）　乾姜（二两）
上二味，以水三升煮，取一升，去滓，分为三服，温进一服，得快吐，止后服。
●栀子黄檗汤方（第五十一）
栀子（十四枚，擘）　黄檗（二两十六铢）　甘草（一两，炙）
上三味，㕮咀，以水四升煮，取一升半，去滓，分温再服。


卷第八  ——————————————————————————————————————————————————————————————————————————————————————————

方药炮制  ***************************
●小陷胸汤方（第五十二）
栝楼实（一枚）　黄连（二两）　半夏（半升）
上三味，以水六升，先煮栝楼，取三升，去渣，内诸药煮，取二升，去滓，分温三服。
●大陷胸汤方（第五十三）
大黄（六两，去皮）　芒硝（一升）　甘遂（一钱）
上三味，以水六升，先煮大黄，取二升，去滓，内芒硝煮一二沸，内甘遂末，温服一升，得快利，止后服。
●大陷胸丸方（第五十四）
大黄（半斤）　葶苈　芒硝　杏仁（各半升）
上四味，捣和取如弹丸一枚，甘遂末一钱匕，白蜜一两，水二升煮，取一升，顿服，一宿乃下。
●又大陷胸汤方（第五十五）
桂枝（四两）　甘遂（四两）　大枣（十二枚）　栝楼实（一枚，去皮）　人参（四两）
上五味，以水七升煮，取三升，去滓，温服一升，胸中无坚，勿服之。
●文蛤散方（第五十六）
文蛤（五两）
上一味为散，沸汤和服，一方寸匕。
●白散方（第五十七）
桔梗　贝母（各十八铢）　芭豆（六铢，去皮心，熬黑）
上三味为散，白饮和服，强人半钱，羸人减之，病在膈上必吐，在膈下必利，不利进热粥一杯，利过不止，进冷粥一杯。
●大黄泻心汤方（第五十八）
大黄（二两）　黄连（一两）
上二味㕮咀，以麻沸汤二升渍之，须臾绞去滓，分温再服。
●附子泻心汤方（第五十九）
大黄（二两）　黄连　黄芩（各一两）　附子（一枚，炮，去皮，破，别煮，取汁）
上四味，㕮咀，三味以麻沸汤二升渍之，须臾绞去滓，内附子汁，分温再服。
●半夏泻心汤方（第六十）
半夏（半升）　黄芩　乾姜　甘草（炙）　人参（各三两）　黄连（一两）　大枣（十六枚）
上七味，以水一斗煮，取六升，去滓再煮，取三升，温服一升，日三服。
●甘草泻心汤方（第六十一）
甘草（四两）　黄芩（三两）　乾姜（三两）　半夏（半升）　黄连（一两）　大枣（十二枚）
上六味，以水一斗煮，取六升，去滓再煎，取三升，温服一升，日三服。
●生姜泻心汤方（第六十二）
生姜（四两）　人参　甘草　黄芩（各三两）　半夏（半升）　乾姜　黄连（各一两）　大枣（十二枚）
上八味，以水一斗煮，取六升，去滓再煎，取三升，温服一升，日三服。
●禹馀粮丸方
阙
●赤石脂禹馀粮汤方（第六十三）
赤石脂（一斤，碎）　禹馀粮（一斤，碎）
上二味，以水六升煮二升，去滓，分温三服。
●旋覆代赭石汤方（第六十四）
旋覆花（三两）　代赭石（一两）　人参（二两）　大枣（十二枚）　生姜（五两）　半夏（半升）　甘草（二两）
上七味，以水一斗煮，取六升，去滓再煎，取三升，温服一升，日三服。
●瓜蒂散方（第六十五）
瓜蒂（熬黄）　赤小豆（各六铢）
上二味，各别捣，筛为散，合治之，取一钱匕，以香豉一合，用热汤七合煮，作稀糜，去滓，取汁和散，温顿服之，不吐者少少加，得快吐乃止。诸亡血虚家，不可与瓜蒂散。
●白虎汤方（第六十六）
石膏（一斤，碎）　知母（六两）　甘草（二两）　粳米（六合）
上四味，以水一斗煮，米熟汤成，去滓，温服一升，日三服。
●白虎加人参汤方（第六十七）
人参（三两）　石膏（一斤）　知母（六两）　甘草（二两）　粳米（六合）
上五味，以水一斗煮，米熟汤成，去滓，温服一升，日三服。
●桂枝附子汤方（第六十八）
桂枝（四两）　附子（三枚，炮）　甘草（二两，炙）　大枣（十五枚）　生姜（三两）
上五味，以水六升煮，取二升，去滓，分温三服。
●术附汤方（第六十九）
白术（四两）　附子（三枚，炮）　甘草（三两，炙）　生姜（二两）　大枣（十五枚）
上五味，以水六升煮，取二升，去滓，分温三服。一服觉身痹半日许，再服如冒状，勿怪也，即是附子与术，并走皮中逐水气，未得除，故使之耳，法当加桂四两，其人大便坚，小便自利，故不加桂也。
●甘草附子汤方（第七十）
甘草（三两，炙）　附子（二枚，炮）　白术（三两）　桂枝（四两）
上四味，以水六升煮，取三升，去滓，温服一升，日三服，汗出即解，能食，汗止复烦者，服五合，恐一升多者，宜服六七合为始。
●芍药甘草附子汤方（第七十一）
芍药　甘草（各一两）　附子（一枚，炮）
上三味，㕮咀，以水三升，煮，取一升三合，去滓，分温三服。
●乾姜附子汤方（第七十二）
乾姜（一两）　附子（一枚）
上二味，以水三升煮一升，顿服之。
●十枣汤方（第七十三）
芫花（熬）　甘遂　大戟
上三味，等分为散，以水一升半，先煮枣十枚，取八合，去滓，内药末，强人一钱，羸人半钱。若下少病不除，明日加半钱。
●附子汤方（第七十四）
附子（二枚，炮）　茯苓（三两）　人参（二两）　白术（四两）　芍药（三两）
上五味，㕮咀，以水八升煮，取三升，去滓，温服一升，日三服。
●大承气汤方（第七十五）
大黄（四两，酒洗）　厚朴（半斤，炙，去皮）　枳实（五枚，炙）　芒硝（三合）
上四味，以水一斗先煮二味，取五升，去滓，内大黄煮，取二升，去滓，内芒硝更上微火一二沸，分温再服，得下，余勿服。
●小承气汤方（第七十六）
大黄（四两）　厚朴（二两，炙，去皮）　枳实（三枚大者，炙）
上三味，以水四升煮，取一升二合，去滓，分温三服，初服当更衣，不尔尽饮之，若更衣，勿复服。
●调胃承气汤方（第七十七）
大黄（四两、清酒浸）　甘草（二两，炙）　芒硝（半升）
上三味，㕮咀，以水三升煮，取一升，去滓，内芒硝更上火，微煮令沸，少少温服。
●桃仁承气汤方（第七十八）
桃仁（五十枚，去皮尖）　大黄（四两）　桂枝（二两）　甘草（二两，炙）　芒硝（二两）
上五味，以水七升，先煮四味，取二升半，去滓，内硝更煮微沸，温服五合，日三服，微利。
●猪苓汤方（第七十九）
猪苓　茯苓　阿胶　泽泻　滑石（碎，各一两）
上五味，以水四升，先煮四味，取二升，去滓，内胶消尽，温服七合，日三服。
●蜜煎（导方第八十）
蜜（七合）
上一味内铜器中，微火煎如饴，勿令焦，俟可丸，捻作挺如指许长二寸，当热作，令头锐，内穀道中，以手急抱，欲大便时，乃去之。
又大猪胆一枚，泻汁，和醋少许，以灌穀道中，如一食顷，当大便出，宿食恶物。
●麻子仁丸方（第八十一）
麻子仁（二升）　芍药（半斤）　大黄（一斤）　厚朴（一斤，炙）　枳实（半斤，炙）　杏仁（一斤）
上六味为末，炼蜜为丸桐子大，饮服十丸，日三服，渐加，以和为度。
●抵当丸方（第八十二）
水蛭（二十个，熬）　虻虫（二十五个）　桃仁（三十个，去皮尖）　大黄（三两）
上四味，杵分为四丸，以水一升煮一丸，取七合服之，晬时当下血，若不下，更服。
●抵当汤方（第八十三）
水蛭（三十个，熬）　虻虫（三十个，熬，去翅足）　桃仁（二十个，去皮尖）　大黄（三两，酒浸）
上四味为末，以水五升煮，取三升，去滓，温服一升，不下再服。
●茵陈蒿汤方（第八十四）
茵陈蒿（六两）　栀子（十四枚，擘）　大黄（二两，去皮）
上三味以水一斗，先煮茵陈，减六升，内二味煮，取三升，去滓，分温三服，小便当利，尿如皂角汁状，色正赤，一宿腹减，黄从小便去也。
●黄连阿胶汤方（第八十五）
黄连（四两）　黄芩（一两）　芍药（二两）　鸡子黄（二枚）　阿胶（三两）
上五味，以水五升，先煮三物，取二升，去滓，内胶烊尽，小冷，内鸡子黄，搅令相得，温服七合，日三服。
●黄连汤方（第八十六）
黄连（二两）　甘草（炙，一两）　乾姜（一两）　桂枝（二两）　人参（二两）　半夏（五合）　大枣（十二枚）
上七味，以水一斗煮，取六升，去滓，分五服，日三服，夜二服。
●桃花汤方（第八十七）
赤石脂（一斤，一半全用，一半筛末）　乾姜（一两）　粳米（一升）
上三味，以水七升煮米令熟，去滓，温服七合，内赤石脂末方寸匕，日三服，若一服愈，余勿服。
●吴茱萸汤方（第八十八）
吴茱萸（一升，洗）　人参（三两）　生姜（六两）　大枣（十二枚）
上四味，以水七升煮，取二升，去滓，温服七合，日三服。
●猪肤汤方（第八十九）
猪肤（一斤）
上以水一斗煮，取五升，去滓，加白蜜一升，白粉五合熬香，和相得，温分六服。
●桔梗汤方（第九十）
桔梗（一两）　甘草（二两）
上二味，以水三升煮，取一升，去滓，分温再服。
●苦酒汤方（第九十一）
鸡子（一枚，去黄，内苦酒于壳中）　半夏（洗，破如枣核大，十四枚，内苦酒中）
上以鸡子壳，置刀环中，安火上，三沸，去滓，细含咽之，不差更作。
●半夏散方（第九十二）
半夏　桂枝　甘草（炙，各等分）
上三味，各别捣，筛合治之，白饮和服方寸匕，日三服。若不能散服，以水一升，煎七沸，内散一二方寸匕，更煎三沸，下火令小冷，少少咽之。
●白通汤方（第九十三）
葱白（四茎）　乾姜（一两）　附子（一枚，生用，去皮，破）
上三味，以水三升煮，取一升，去滓，分温再服。
●白通加猪胆汁汤方（第九十四）
葱白（四茎）　乾姜（一两）　附子（一枚，生）　人尿（五合）　猪胆汁（一合）
上以水三升，煮一升，去滓，内入尿胆汁，和相得，分温再服，无胆亦可。
●真武汤方（第九十五）
茯苓　芍药　生姜（各三两）　白术（二两）　附子（一枚，炮）
上五味，以水八升煮，取三升，去滓，温服七合，日三服。若咳者，加五味子半升，细辛、乾姜各一两。若小便利者，去茯苓。若下利者，去芍药加乾姜二两。若呕者，去附子加生姜，足前成半斤。
●乌梅丸方（第九十六）
乌梅（三百个）　细辛（六两）　乾姜（十两）　黄连（一斤）　当归（四两）　附子（六两，炮）　蜀椒（四两，去子）　桂枝（六两）　人参（六两）　黄檗（六两）
上十味，异捣筛，合治之，以苦酒渍乌梅一宿，去核，蒸之五升米下，饭熟取捣成泥，和药令相得，内臼中，与蜜杵二千下，丸如梧桐子大，先食饮服十丸，日三服，稍加至二十丸，禁生冷、滑物、食臭等。
●乾姜黄芩黄连人参汤方（第九十七）
乾姜　黄芩　黄连　人参（各三两）
上四味，以水六升煮，取二升，去滓，分温再服。
●白头翁汤方（第九十八）
白头翁　黄连　黄檗　秦皮（各三两）
上四味，以水七升煮，取二升，去滓，温服一升，不愈更服一升。
●黄芩人参汤方（第九十九）
黄芩　人参　桂枝　乾姜（各二两）　半夏（半升）　大枣（十二枚）
上六味，以水七升煮，取二升，去滓，分温再服。
●黄芩汤方（第一百）
芍药（二两）　黄芩　甘草（二两，炙）　大枣（十二枚）
上四味，以水一斗煮，取三升，去滓，温服一升，日再服，夜—服。
●黄芩加半夏生姜汤方（第一百一）
黄芩（三两）　芍药　甘草（炙，各二两）　大枣（十二枚）　半夏（半升）　生姜（一两半）
上六味，以水一斗煮，取三升，去滓，温服一升，日再服，夜一服。
●理中丸及汤方（第一百二）
人参　甘草（炙）　白术　乾姜（各三两）
上四味，捣筛为末，蜜和丸，如鸡黄大，以沸汤数合，和一丸，研碎温服之，日三服，夜二服，腹中未热，益至三四丸。然不及汤，汤法以四物依两数切，用水八升升煮，取三升，去滓，温服一升，日三服。
加减法
若脐上筑者，肾气动也，去术加桂四两。吐多者，去术加生姜三两。下多者，还用术。悸者，加茯苓二两。渴欲得水者加术，足前成四两半。腹中痛者加人参，足前成四两半。寒者加乾姜，足前成四两半。腹满者去术加附子一枚。
服汤后如食顷，饮热粥一升许，微自温，勿发揭衣被。
●四逆散方（第一百三）
甘草（炙）　柴胡　芍药　枳实（炙，各十分）
上四味为散，白饮服方寸匕，日三服。咳者加五味子、乾姜各五分，并主久痢。悸者加桂枝五分。小便不利者加茯苓五分。腹痛者加附子一枚炮。泄利下重者先以水五升煮薤白三升，取三升，去滓，以散三方寸匕，内汤中煮，取一升半，分温再服。
●四逆汤方（第一百四）
甘草（二两，炙）　乾姜（一两半）　附子（一枚，生，去皮，破）
上三味，以水三升煮，取一升二合，去滓，分温再服，强人可大附子一枚，乾姜三两。
●通脉四逆汤方（第一百五）
乾姜（三两，强人四两）　甘草（二两，炙）　附子（大者一枚，生用，破）
上三味，以水三升煮，取一升二合，去滓，分温再服，其脉即出者愈。
面色赤者加葱九茎。腹中痛者加芍药二两。呕者加生姜二两。咽痛者加桔梗二两。利止脉不出者加人参二两。
●人参四逆汤方（第一百六）
人参（一两）　甘草（二两，炙）　乾姜（一两半）　附子（一枚，生）
上四味，以水三升煮，取一升二合，去滓，分温再服。
●茯苓四逆汤方（第一百七）
茯苓（四两）　甘草（二两，炙）　乾姜（一两半）　附子（一枚，生）　人参（一两）
上五味，㕮咀，以水五升煮，取一升二合，去滓，分温再服。
●通脉四逆加猪胆汁汤方（第一百八）
乾姜（三两）　甘草（二两，炙）　附子（大者一枚，生）　猪胆汁（四合）
上三味，以水三升煮，取一升二合，去滓，内猪胆汁，分温再服。
●当归四逆汤方（第一百九）
当归　桂枝　芍药（各二两）　细辛（一两）　大枣（二十五枚）　甘草（炙）　通草（各二两）
上七味，㕮咀，以水八升煮，取三升，去滓，温服一升，日三服。
●当归四逆加吴茱萸生姜汤方（第一百十）
当归　桂枝　芍药　细辛　甘草（炙）　通草（各三两）　大枣（二十五枚）　吴茱萸（二两）　生姜（半斤）
上九味，㕮咀，以水四升，清酒四升煮，取三升，去滓，温服一升，日三。
●烧裩散方（第一百十一）
上取妇人中裩近隐处，剪烧灰，以水和服方寸匕，日三服。小便即利，阴头微肿则愈。妇人病，取男子裩当烧灰。
●枳实栀子豉汤方（第一百十二）
枳实（三枚，炙）　栀子（十四枚，擘）　豉（一升，绵裹）
上以清浆水七升，空煎，减三升，内枳实栀子煮，取二升，内豉更煮五六沸，去滓，分温再服，取汗出，若有宿食，加大黄，如博棋子大五六枚。
●牡蛎泽泻散方（第一百十三）
牡蛎（熬）　泽泻　栝萎根　蜀漆（洗，去腥）　葶苈（熬）　商陆根（熬）　海藻（洗去咸，各等分）
上七味为散，白饮和服方寸匕，小便利即止。
●竹叶石膏汤方（第一百十四）
竹叶（二把）　石膏（一斤）　半夏（半升）　人参（三两）　甘草（二两，炙）　粳米（半升）　麦门冬（一升，去心）
上七味，以水一斗煮，取六升，去滓，内粳米煮，米熟汤成，去米，温服一升，日三服。
●麦门冬汤方（第一百十五）
麦门冬（七升）　半夏（一升）　人参（二两）　甘草（二两，炙）　粳米（三合）　大枣（十二枚）
上六味，以水一斗六升煮，取六升，温服一升，日三，夜一服。


附遗  ——————————————————————————————————————————————————————————————————————————————————————————

附遗  ***************************
●调气饮
治赤白痢，小腹痛不可忍，下重，或面青手足俱变者，用黄蜡三钱，阿胶三钱，同溶化，入黄连末五钱，搅匀，分三次热服，神妙。
●猪肚黄连丸
治消渴饮水，用雄猪肚一枚，入黄连末五两，栝蒌根、白粱米各四两，知母三两，麦门冬三两，缝定蒸熟，捣丸如梧子大，每服三十丸，米饮下。
●青木香丸
主阳衰诸不足，用崑崙青木香，六路诃子皮，各二十两，捣筛，糖和丸，梧子大，每空腹酒下三十丸，日再，其效尤速。
治五噎吐逆，心膈气滞，烦闷不下，用芦根五两，锉，以水三大盏，煮取二盏，去渣，温服。
治小儿羸瘦，用甘草三两，炙焦为末，蜜丸绿豆大，每温水下五丸，日二服。
治小儿撮口发噤，用生甘草二钱半，水一盏，煎六分，温服，令吐痰涎，后以乳汁点儿口中。
治小儿中蛊欲死者，用甘草五钱，水二盏，煎五分服，当吐出。
