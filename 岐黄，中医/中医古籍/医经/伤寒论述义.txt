
题辞  ***************************
从来注伤寒家，概是想象悬拟，各师私见，竟无定论，于是先教谕洽搜诸家，衡别是非，著有辑义一书，仍惜缮次仅就，间欠细辨，（元坚）童时尝受讲授，奈质钝不能详记，及至弱冠，日取辑义读之，每遇疑窦，念趋庭之无期，未尝不为之歔欷呜咽也，遂乃遵奉遗训，就至平至易之处，涵泳玩绎者，盖亦有年矣，以为前辈有类证，有类治，有类方，未有求病情病机，能加剖判者，故微言大义，往往湮郁而不明焉，仍不自揣，疏其要，通其异，述为五卷，以扩充辑义之馀意，阴阳之略，兼变之殊，参互考究，具为条析，而更设答问数则，以辨其大例，附之卷末，窃恐犹是不过于想象悬拟已，然言必审征体验之，诸无稽之说，断断乎所不屑为，则较之浮辞高谈，急于夸张者，或切于日用之际欤，因忆先友有轩村宁熙字世缉者，才敏苦学，深用力此经，多所浚发，亦有志注解，约相与商榷，且序其书，今拙著卸稿，其人已谢，惋叹之馀，遂并书此。
文政丁亥嘉平月丹波元坚撰


卷一  ——————————————————————————————————————————————————————————————————————————————————————————

叙述  ***************************
伤寒论一部，全是性命之书，所以使学者见病知源，是以深切而著明，平易而直达，诚匪有牵纽艰隐之故者也，盖仲景之旨，先辨定其病，辨病之法，在察脉证，故必就脉证，以定其病，而后治法有由设焉，所谓病者，何也，三阳三阴，是也，热为阳，寒为阴，而表里虚实，互有不同，则六者之分，于是立焉，所谓脉者，何也，其位，寸口关上，尺中趺阳，其体，浮沉迟数，紧缓滑涩之类，是也，证者，何也，发热恶寒，讝语腹满，下利厥冷之类，是也，脉有常变，证有真假，故脉证并示，而病之情机尽焉，（脉有常变，详论于卷末答问中，病情字，素问多见，如形之疾病，莫知其情类，情之言犹性，盖病之寒热虚实，皆谓之情也，病机字，见本草经，曰，欲疗病，先察其源，先候病机，盖邪之进退消长，势之缓急剧易，皆谓之机也，程氏以病人之苦喜，指为病情，柯氏论翼，又论病有名证情机之别，并与此所称异）所谓治者，何也，汗下凉温，及刺灸之法，是也，六病之中，自有缓急剧易之不等，故方亦有大小紧慢之不同，以相对治，加之人不能无宿恙相得，医或误措，以致变逆者，凡皆随其脉证，而备之治法，其深切而著明，平易而直达，固既如是，始非有艰隐难知者也，虽然，其书实三代之遗，是以言高而旨邃，苟不通其义例，则未免乎盲者之擿埴，索涂冥行而已矣，尽尝论之，取之岐扁，变而通之，此名称之例也，自热而寒，自表而里，自实而虚，此篇第之例也，六病各有提纲，而次以细目，又次以本病来路，传变证候，及误逆诸态，疑似各病，或举其正，而承以其奇，或说其轻，而续以其重，有法有案，有戒有论，参互错综，缕分条析，此章次之例也，语有主客，辞有详略，或数条相参，而其义始悉，或一章之中，文互照对，证以方省，方以证略，有理趣明白，不假复述者，有事绪繁杂，须人引伸者，此辞句之例也，四者之例，极为谨严，而俱是莫不深意所存矣，今不惮弇陋，本于辑义之著，按诸四者之例，推究病之情机，以述其大要，始阴阳总述，终差后劳复，脉证治法，具为辨析，顾犹未免注家更定之气习，然不分其派，无由以达其源，不疏其类，无由以认其别，故务去拘凿之谈，敢从坦明之说，庶通其可通，疑其可疑，耑以扩充家庭之遗教，阐扬性命上之神理矣，后之读者，或由此入手，其于临病处疗之方，未必无小补云，（是书之作，以辨全经大义为主，故每病每证，不必具列各章，特举其梗概，以俟人隅反，盖叙大纲，则用大书，而其所以为说，及援据诸说，则夹注其下，要旨不过于述辑义之馀意，则辑义既载者，亦不复录出，如撰述之例，更有三端，一发辑义之覆，辑义固主慎重，故于情机传变之委，前人说不具者，大抵缺而不论，今钻研经旨，覈核事理，略加辨订，以为貂续，一酌诸家之中，辑义所引诸说，或一条而异同兼胪，或数条而前后异其义，今则参互涵泳，归之于画一，一补辑义之遗，前辈确说，及诸家扩充经旨者，或有漏落，略取附之，唯拙著别有伤寒广要，故彼之所採入，兹不复赘，要之仲景之书，理无不该，学者如饮河之鼠，各充其量，此辑义之著，亦所以不厌广搜，今斯书，则仅述一隅，所见特隘，然既博矣，从而约之，固亦为学之方，览者幸恕僭越之罪而可也，，按诸注家，如尤怡伤寒论贯珠集，黄元御伤寒悬解，长沙药解，俱出于先教论下世之后，尤书稳实，间有发明，黄书僻谬，殊少可取，又近世有熊寿试集注，又郭雍伤寒补亡论，辑义从汪氏转引，而近日有吴舶新斋本，今亦採入，至如皇国注家，则指不暇偻，辑义一概不引，嫌芜杂也，愚亦甚厌读，姑取一二部，略摘录之已，，郭氏曰，问云，伤寒何以谓之卒病，雍云，无是说也，仲景叙论云，为伤害杂病论合十六卷，而标其目者，误书为卒病，后学因之，乃谓六七日生死人，故谓之卒病，此说非也，古之传书怠堕者，因于字画多，省偏旁书字，或合二字为一，故书杂为⿳亠从木，或再省为卒，今书卒病，则杂病字也，汉刘向校中秘书，有以赵为肖，以齐为立之说，皆从省文，而至于此，与杂病之书卒病无以异，今存伤寒论十卷，杂病论亡矣，郭此说甚是，但末句有疑，，家丹州公医心方，引养生要集，有高平王熙叔和曰语，据此，叔和名熙，以字行也，先友山本让尝有此说，实为前人之所未言及，仍附拈之）。

阴阳总述  ***************************
盖欲明仲景阴阳之义，必先审素问热论之旨，三阳三阴之目所由出也，夫三阳三阴之目，虽取之于彼，而其义则自有不同矣，故学者胸次必先了然于此，而始可读仲景书耳，考热论，黄帝以热病起问，而岐伯对以人之伤于寒也，则为病热，是言人真伤于寒气，而阳气怫结，因为热证也，曰，伤寒一日，巨阳受之，故头项痛，腰脊痛云云，是据经络为分，以为三阳经循外，三阴经循内，故表热证为三阳，里热证为三阴，而以表里均热为两感，如所定日期，略示浅深次序耳，故曰，其未满三日者，可汗而已，其满三日者，可泄而已，可以见也，要之，素问之义，止是热病，与仲景之寒热兼该者，判然两途矣，（素问仲景之异，从来注家，分辨不清，往往牵混，遂至徒分头绪，泛无统纪，故兹首辨之，王氏溯洄集曰，夫素问谓人伤于寒，则为病热者，言常而不言变也，仲景谓或热或寒，而不一者，备常与变，而弗遗也，仲景盖言古人之所未言，大有功于古人者，虽欲偏废可乎，程氏后条辨赘余曰，素问之六经，是一病共具之六经，仲景之六经，是异病分布之六经，素问之六经，是因热病，而原及六经，仲景之六经，是设六经，以该尽众病，二家之言，特得其要，又中西惟忠，山田正珍，亦并有辨，稍确）。
仲景所谓阴阳也者，寒热之谓也，曰，病有发热恶寒者，发于阳也，有无热恶寒者，发于阴也，此则全经之大旨，其发热无热，是病热病寒之明征也，但其章本为邪之初犯，分表热表寒之异而设，（此章之义，溯洄集始发其蕴，程钱诸家，皆根据之）然繇是推求，则诸般疾证，皆自历然矣，原夫其所以为热为寒之理，固不以所受之地位，（注家以阳经阴经为说，欠妥）亦非所感之邪，有寒与热也，（互见卷末答问，宜并考）盖人不论强弱，必有一罅隙，而邪乃乘入之，（罅隙者何，或劳汗取凉，或衣被失宜，或食饥入房出浴之等，凡一时适有表开，皆是也，评热病论曰，邪之所凑，其气必虚，是言气所虚处，邪气得凑，百病始生篇曰风雨寒热，不得虚，邪不独伤人，所谓虚者，言虚邪之风，与身形之虚，又杨上善太素注曰，风气之邪，得之因者，或因饥虚，或因复用力，腠理开发，风入毛腠，洒然而寒，腠理闭塞，内壅热闷，皆可以证矣，又内藤希哲，山田宗俊，亦尝论文，欠精切，仍不录）其既乘入也，随其人阳气之盛衰，化而为病，于是有寒热之分焉，（虚家有阴虚阳盛者，实人亦有内寒者，盖阴阳盛衰之机，不可一例而言，学者宜精思）阳盛之人，邪从阳化，以为表热，此发于阳之义也，（详述于太阳病中）阳衰之人，邪从阴化，以为表寒，此发于阴之义也，（详于少阴中）发于阳者，其阳甚盛，与邪相搏，则传为里热，（详于少阳阳明中）如胃气素弱，为邪所夺，或内有久冷，则变为里寒，（详于太阴少阴中）发于阴者，其阳甚衰，不与邪抗，则传为里寒，（详于少阴中）如本有伏阳，更能撑持，则变为里热，（亦详于少阴）此阴阳之要，受病之略也，经曰，邪气盛则实，精气夺则虚，其义可见也，（经者，素问通评虚实论也，先教谕尝有详解，今愚此说实本于其意云，从前诸家，间有论及于此者，虽或不无碍，然宜以为据，仍表出于下，庞氏曰，凡人禀气各有盛衰，宿病各有寒热，因伤寒蒸起宿疾，更不在感异气而变者，假令素有寒者，多变阳虚阴盛之疾，或变阴毒也，素有热者，多变阳盛阴虚之疾，或变阳毒也，（此说已拈广要中，然论病因人而化者，实以庞氏为蓝本，故又列于兹）（程氏曰，人之府藏，不但各有虚实寒热之不等，而虚实寒热中，更有刚柔强脆之不等，风寒固不择而施，府藏则随材各得，柯氏曰，去病寒热，当审其人阴阳之盛衰，不得拘天气之寒热，必因其人阴阳之多少，元气之虚实，不全凭时令之阴阳为转移也，金鉴曰，六气之邪，感人虽同，人受之而生病各异者，何也，盖以人之形有厚薄，气有盛衰，藏有寒热，所受之邪，每从其人之藏气而化，故生病各异也，是以或从虚化，或从实化，或从寒化，或从热化，譬诸水火，水盛则火灭，火盛则水耗，物盛从化，理固然也，诚知乎此，又何疑乎阳邪传里，变寒化热，而遂以为奇耶，又轩村曰，灵枢五变篇所论，能尽受邪之理，云，黄帝曰，一时遇风，同时得病，其病各异，愿闻其故，少俞曰，善乎哉问，请论以比匠人，匠人磨斧斤砺刀，削斵村木，木之阴阳，尚有坚脆，坚者不入，脆者皮弛，至共交节，而缺斤斧焉，夫一木之中，坚脆不同，坚者则刚，脆者易伤，况其材木之不同，皮之厚薄，汁之多少，而各异耶，云云，是也，轩又曰，宋人有阳脏人阴脏人语，就其人体质而为言，盖阳脏人感邪，则为热证，阴脏人感邪，则为寒证也，愚谓轩说并是，又陶隐居曰，邪气之伤人，最为深重，经络既受此气，传入藏腑，随其虚实冷热，结以成病，亦足以发焉）。
寒热者，病之情也，病有所在部位，人有体气强弱，故表里虚实相配，以为三阳三阴，而证状机变，于是乎无不出于此，表者，躯壳之分，是也，里者，胃府是也，（中西惟忠曰，胃者，津液之原，有生之本也，饮食之入，与前后之出，显然可度之于外，而察内之所病矣，愚又谓阳气之盛衰，必验之胃，而仓廪之官，邪最易陷入，且外感之病，倘伤及脏，则非药之所能治，皆是仲景之所以专主胃腑也）虚者，无形之名，气亏之义，实者，有形之名，气盈之义，盖阳盛则热，故实证多热，火热炎上，故表证多热，阳衰则寒，故寒证多虚，水势沉下，故寒证多里，然事不可以一定，故热亦有里有虚，寒亦有表有实，此所以分而为六也，太阳病者，表热证也，少阳病者，半表半里热证也，此二者未藉物为结，然其体气则实矣，阳明病者，里热实证也，太阴病者，里寒实证也，少阴病者，表里虚寒证也，而更有等差，厥阴病者，里虚而寒热相错证也，此三阳三阴之梗概也，（表里俱有寒热，但半表半里，有热证而无寒证，盖寒是润下之气，非可羁留隙地，其理不待辨也）如诸家所说，一系经络藏府之义，愚岂求异前辈，姑摅所见，以俟后之识者尔，（考诸家说，皆主经络藏府，而各有异同，今摘其略，成氏以太阳为表，阳明为胃，少阳为半表半里，太阴为阳邪传里，少阴邪气传里深，厥阴热已深，方氏以太阳为皮肤，阳明为肌肉，少阳为躯壳之内，藏府之外，而三阴唯配各藏，张志聪及锡驹，则以卢之颐为原，牵合气化之说，程氏则以为六经实即表里府藏之别名，汪氏则谓仲景之意，一同内经，则以诸寒证，自为一书，柯氏则据素问皮部论，强立辨别，魏氏则以阳为表，阴为里，而称太阴里中之表，少阴里中之半表里，厥阴里中之里，（表里中更分表里，刘完素保命集，既有其说）尤氏则三阳必分经腑，而三阴必分经脏寒热，如夫皇国诸注，则摈斥经络藏府，专主病位，然其说多出虚揣，殊少实效，要之三阳病从有定论，至三阴病，则各注殊见，未见有确核之说矣）。
仲景之命病，本有定名，然亦有彼此更称，而示人以不可拘执者，曰，伤寒六七日，无大热，其人躁烦者，此为阳去入阴故也，曰，伤寒三日，三阳为尽，三阴当受邪云云，此所谓阴阳，就热证中，标表与里者也，曰，病发于阳，而反下之，热入因作结胸，病发于阴，而反下之，因作痞也，此所谓阴阳，于太阳中，标虚与实者也，盖虚实表里，以配阴阳，则表为阳，里为阴，实为阳，虚为阴，然经中阳病亦有里，阴病亦有表有实，则不可据以解篇题阴阳之称，至于经络藏府之言，经中间或及之，然本自别义，非全经之旨，（闵氏释行经等义，与辑义所举诸说相发，文繁不录，宜参考，轩村曰，经中经字，皆当为表字看，犹指里为藏，亦可备一说也，方氏曰，六经之经，与经络之经不同，犹儒家六经之经，犹言部也，程氏曰，经则犹言界也，又曰，经，犹言常也，柯氏曰，仲景之六经，是经略之经，而非经络之经，愚谓本经中，无六经字，则诸说殊为赘疣，经络藏府，非全经之旨，卷末答问有辨）唯以寒热定阴阳，则触处朗然，无不贯通也。
成氏注伤寒例，若或差迟，病即传变曰，传，有常也，传为循经而传，如太阳传阳明，是也，变，为不常之变，如阳证变阴证，是也，盖三阳三阴之次第，阳则自表而里，阴则自实而虚，寒极而热，此其概也，病机不一，难得定论，然今原之经旨，如三阳病，自太阳而少阳，而阳阳，阳明无所复传，又有太阳直传阳明者，至阳变为阴，则有太阳变太阴者，有太阳变少阴者，有少阳变太阴或少阴或厥阴者，如三阴病，太阴之实，变为少阴之虚，少阴自有直中，少阴之寒极，为厥阴之燥热，至阴变阳，则有太阴变为阳明者，有少阴变诸阳证者，如三阴将愈，必须寒去阳旺耳，此传变之略也，如其委曲，次卷悉之矣，（详前辈传变诸说，唯王履稍得其要，然立言犹不免有病，他凑合内经，或论再传之义，或立传手不传足之说，或分循经越经等目，或为阴证不传变之说，皆现与仲景之旨背驰矣，至如方氏三纲传变之说，则印定后人眼目，其害最甚）夫病自表而里，自里而表，自实而虚，自虚而实，自热而寒，自寒而热，有如坏败，有如兼挟，千态万状，不可端倪，然其情机，则实不能出于三阳三阴范围之外也已矣。


卷二  ——————————————————————————————————————————————————————————————————————————————————————————

述太阳病  ***************************
太阳病者，表热证，是也，盖邪之初感，必先犯表，则正气不畅，并而为热（山田正珍注提纲曰，头项强痛，谓头痛项强，瓜蒂散条云，病如桂枝证，头不痛项不强，可以征焉，此条统论中风伤寒，故啻云脉浮，而不分紧与缓也，恶寒亦兼恶风言，恶风轻，恶寒重，舍轻取重，所谓举大而小从者也，其不言发热者，以有或已发热或未发热之异也，此说为是）此病大端有二，一则其人腠理素疏者，倘被邪客，其表愈开，邪不内迫，徒泛漫肌肉，故卫特受伤，（观卫气不与营气和谐，及营弱卫强等语，则中风之邪，不著营分也明矣）是属表虚，（虚者，疏泄之义，非虚乏之虚）所谓名为中风者矣，治以桂枝汤，调和营卫，而汗解之，（尤怡医学读书记曰，伤寒发热者，阳气被郁而不伸也，中风发热者，阳气被引而外浮也，郁者必发之，浮者不徒解散而已，此桂枝汤，所以兼阴阳通合散为剂也）一则其人腠理素致者，邪正相搏，更致紧闭，遂迫骨节，故营卫俱伤，（观营卫俱病，骨节烦疼条，则伤寒之邪，亦伤卫分也明矣）是属表实，（实者，紧闭之义，非结实之实）所谓名为伤寒者矣，（尤氏曰，不言无汗者，以脉紧该之也）治以麻黄汤，发泄郁阳而汗解之，（麻黄为汗药中之最烈者，金匮苓甘五味加姜辛半杏汤条曰，麻黄发其阳，盖发阳二字，实尽其功用，不待李时珍发散肺经火郁之说也，其得桂枝，而发表更锐者，犹大黄之于芒硝耳，金匮又曰，其人形肿者，加杏仁主之，其证应内麻黄，以其人遂痹，故不内之，据此，杏仁之与麻黄，唯有紧慢之别，而其开郁则稍均，不特为治喘而用也，且此方之妙，固在单捷，所以不用姜枣等品，柯氏说虽密，至大青龙而不通矣）此其分也，（详此二证，朱氏成氏主风寒营卫相配之说，尔来诸家，无复异议，迄至柯氏，辨驳殆尽，而张志聪实辟其端，说见集注凡例，及侣山堂类辩，惜语焉未详耳，尤氏曰，邪气之来，自皮毛而入肌肉，无论中风伤寒，未有不及于卫者，其甚者，乃并伤于营耳，郭白云所谓涉卫中营者，是也，亦为明确，今考郭氏犹分风寒，然其言颇精，仍拈于下，曰，问曰，太阳一经，何其或有汗，或无汗也，雍曰，系乎营卫之气也，营行脉中，卫行脉外，亦以内外和谐，而后可行也，风邪之气，中浅则中卫，中卫则卫强，卫强不与营相属，其剽悍之气，随空隙而外出，则为汗矣，故有汗者，卫气遇毛孔而出者也，寒邪中深，则涉卫中营，二气俱受病，无一强一弱之证，寒邪营卫，相结而不行，则卫气无自而出，必用药发其汗，然后邪去而营卫复通，故虽一经有有汗无汗二证，亦有桂枝解表，麻黄发汗之治法不同也，，桂麻二汤，其证不一，今仅举大较，后柴胡承气等类，皆准此）就中轻重，更有等差，有表虚经日不愈，以致邪郁者，有表虚重一等，血气俱乏者，有表虚重一等，邪著筋脉者，有表实轻一等，邪著筋脉者，有表实重一等，热势更甚者，大抵随其人强弱为异，今具论于下，（仲景既以风寒为表虚实之目，而更有表虚冒伤寒，有表实冒中风，盖是互文见意，在使人不实讲邪气，故今所区分，一就其证，以虚实为等，至冒头之义，则卷末答问中详之矣，，方氏以桂麻青龙三证，为太阳三纲，诸家多沿其误，特柯氏极排斥之，更有明辨，今摘出之，以备于考，曰，按许叔微云，桂枝治中风，麻黄治伤寒，大青龙治中风见寒脉，伤寒见风脉，三者如鼎立，此方氏三大纲所由来，而大青龙之证治，自此不明于世矣，不知仲景治表，只在麻桂二法，麻黄治表实，桂枝治表虚，方治在虚实上分，不在风寒上分也，盖风寒二证，俱有虚实，俱有浅深，俱有营卫，大法又在虚实上分浅深，并不在风寒上分营卫也，夫有汗为表虚，立桂枝汤，治有汗之风寒，而更有加桂，去桂，加芍，及加附子，人参，厚朴杏仁，茯苓白术，大黄，龙骨牡蛎等剂，皆是桂枝汤之变局，因表虚中更有内虚内实浅深之不同，故加减法亦种种不一耳，以无汗为表实，而立麻黄汤，治无汗之风寒，然表实中亦有夹寒夹暑内寒内热之不同，故以麻黄为主，而加减者，若葛根汤，大小青龙，麻黄附子细辛甘草，麻黄杏仁甘草石膏，麻黄连翘赤豆等剂，皆麻黄汤之变局，因表实中亦各有内外寒热浅深之殊也，葛根汤，因肌肉津液不足，而加葛根，大青龙，因内热烦躁，而加石膏，小青龙，以乾呕而咳，而加半夏细辛乾姜，麻黄附子细辛二方，以脉沉而加附子，若连翘赤豆梓皮，湿热发黄而加，诸剂皆因表实，从麻黄汤加减，何得独推大青龙为鼎立耶，盖中风伤寒，各有浅深，或因人之强弱而异，地之高下而异，时之乖和而异，以上柯说，考千金翼方曰，寻方之大意，不过三种，一则桂枝，二则麻黄，三则青龙，此之三方，凡疗伤寒，不出之也，然则三纲之说，自孙氏作其俑，而如方氏实本于朱氏成氏之言，今柯氏归咎于许氏，不检之甚矣，又按大青龙条，外台所引，中风见伤寒脉者可服之者，恐王氏断章取义，非唐时旧本有此文也）有表虚经日不愈，以致邪郁者，何，桂枝麻黄各半汤，桂枝二麻黄一汤，桂枝二越婢一汤证，是也，其证轻重不均，故有三方之设焉，盖桂枝证，失汗数日，邪郁肌肉，故热多寒少，其滞稍深，故如疟状，发作有时，但本是表虚，故有嫌麻葛之发，今则郁甚，有桂枝之力，不能及者，是以酌量麻桂二方，言日二三发者，其邪稍重，言日再发者，其邪稍轻，不言发数者，其邪尤重，且桂枝二越婢一，其力紧，桂二麻一，其力慢，桂麻各半，在紧慢之间矣，（此三条，其意互发，各半汤，其证特审，他二条，则文甚略矣，盖各半汤条，八九日者，约略言之之辞，而二条亦冒之，发热恶寒，热多寒少，三证叠言，而麻一汤，省寒热，但言如疟状，越婢一汤，言寒热，而省如疟状，其人不呕，清便自可，亦二条所蕴，如疟状，疑于少阳证，故别以不呕，热多疑于阳明证，故别以清便自可，欲自可之欲字，当从玉函芟去为是，一日二三度发，与脉微缓者，文势一串，故似为愈候，然照麻一汤，实是表郁所致，宜接面色反有热色者看，考面赤证，参二阳并病，面色缘缘正赤，及阳明病面合赤色，当是表郁兼里热者使然，今但表郁而有之，故下一反字，不得小汗出者，言得病以来，未曾小小发汗，故致此表郁，且身痒也，更发汗更吐更下，三更字，当与反字同义，桂二麻一汤证，尝经大汗，亦是失治，然幸无亡阳之变，亦不转属阳明，犹缠滞表分，累日不解，但以其既汗，比之二证，则其郁为轻，庞氏于脉洪大下，补证候不改四字，与玉函但字，其义相发，桂二越婢一汤证，其热最重，犹麻黄之有大青龙，假石膏之力，以越散郁阳，脉微弱者不可发汗者，盖戒此方之不可轻用，与各半汤之脉微而恶寒，大青龙之脉微弱同例，乃系倒笔法，但此条文甚约，故诸家不察及，特中西惟忠注，稍为近之，惜犹欠明畅，要之此三条，从未见确解，如方氏以为两伤轻证，尤属错谬，唯内台方议各半汤下曰，桂枝汤治表虚，麻黄汤治表实，二者均曰解表，霄壤之异也，今此二方，合而用之者，乃解其表不虚不实者也，八九日不已，反如疟状者，乃先发表不尽，微滞于经，而不得出，故一日二三度发也，斯说殊妥，然犹未为精审，今以经释经，非敢好异也，唐不岩对论三方云，总是一太阳病，病与时日，有浅与深，脉与形证，有应与否，权衡剂量，不失铢黍，于此见古人立方之妙，此言为然）有表虚重一等，血气俱乏者，何，伤寒脉浮，自汗出，小便数，心烦微恶寒，脚挛急，是也，此证不啻表疏，其人阳津素少，故虽桂枝本汤，犹过其当，盖与少阴直中，稍相近似，而不比彼之寒盛，故虽经误汗，仅须甘姜，而阳回之后，或变胃燥，若其重误治，则变为纯阴证也，（此条本证，次条拟以桂枝增桂加附子者，殊不无疑，何以言之，夫既为附子所宜，则误汗便厥之际，不得不径与四逆，而仅用单味小方，窃恐万无其理，盖自汗出，小便数，心烦等证，与伤寒二三日，心中悸而烦，稍同其情，而系从前虚乏，为邪凌虐者，则亦是小建中所主也，柯氏于未发汗之前，拟以芍药甘草汤，尤氏谓此桂枝证，然阴虚而里热，当以甘辛攻表，而以甘寒顾里，乃反与桂枝汤，治表而遗里，宜其得之而便厥也，二氏之说，亦有所见矣，尤氏于次条曰，中间语意，殊无伦次，此岂后人之文耶，舒氏亦曰，此条说出许多无益之语，何所用之，吾不能曲为之解也，并本于柯氏之删也，，赵氏论本条用药之意曰，以上用药次第，先热后寒，先补后泻，似逆而实顺，非仲景之妙，孰能至是哉，后之学者，可不以此为法，推广而应变，张卿子曰，此条，见伤寒随证用药，如转圜法也，先教论亦曰，金匮咳嗽，小青龙下已之后，叙证五变，应变加减，其意殆与此条同，示人以通变之法也，赵言，出汪氏选录，颇为辨窍，文繁不具录）桂麻各半汤之脉微而恶寒，桂枝二越婢一汤之脉微弱，大青龙汤之脉微弱汗出恶风，盖此类证也，　有表虚重一等，邪著筋脉者，何，桂枝加葛根汤证，是也，其证一与桂枝同，啻顶背强[几][几]为异，项背者大筋之所束，其[几][几]然，即是邪著筋脉之征，所以加葛根也，（提纲既言头项强痛，则桂枝证，本有项强，然未及背，且不[几][几]然也，[几][几]，王氏据赤乌[几][几]为解，近来焦循撰毛诗补疏，亦有其说，然作短羽鸟释者，于拘强之义，固为衬著，二家所辨，今不敢从，反汗出之反字，对葛根汤证言，盖邪著筋脉，稍属紧闭，宜以无汗为正，今表疏人，而邪著筋脉，故于汗出，下一反字矣，煮法去上沫三字宜削，是后人因方中有麻黄，而误添者，陶隐居称麻黄不掠去其沫，令人烦，又葛根芩连汤，无此字面，可以互征，，上节证，与此节证，俱为表虚重一等，但彼则病近于虚，此则病近于实，又此证，宜次于各半汤等证前，今列于此者，在使人与葛根汤证，相对看耳）有表实轻一等，邪著筋脉者，何，葛根汤证，是也，盖其人表气稍实，必须麻黄之发，然邪未迫骨节，而犹著筋脉，是病在桂麻二证之间，故酌量二汤，以为之治也，（葛根，柯氏说极当，然以为有和里之功者，殆不然，盖为发表中之凉药，故能生津液，而舒筋脉也，本草，图经云，张仲景治伤寒，有葛根及加半夏，葛根黄芩黄连汤，以其主大热解肌开腠理故也）有表实重一等，热势加甚者，何，大青龙汤证，是也，其候一与麻黄证相同，（不言喘者，盖省文也）但烦躁为彼所无，（徐大椿曰，凡辨证必于独异处著眼，是，山田正珍曰，不汗出，言虽服麻黄，而不汗出，与无汗有别，存考）此表热极郁，内气不能宣达，则有麻黄汤力不能及，故加石膏之凉，藉以发越之，（此证恶寒而无渴，可知非里有热者，石膏虽专治里，倘与麻黄配用，则相藉以走表分，而散其壅郁，如越婢汤，亦为然，要此汤证，于太阳中，病为最重，故不得不倍用麻黄，唯其热极郁甚，单用麻桂，必有两阳相格之虞，故佐以石膏，则郁开热溃，作汗而解，盖龙升雨降之妙，在温凉相併处，柯氏所解，迥胜前注，然犹未为尽，尤氏医学读书记曰，大青龙，治风寒外壅，而闭热于经者，夫热郁于经，而不用石膏，汗为热隔，宁有能发之者乎，此说本于王文禄，而殊为协当，又吴人驹云，发散表邪，皆以石膏同用者，盖石膏其性寒，寒能胜热，其味薄，薄能走表，非若芩连之辈，性寒味苦而厚，不能外达也，此说亦得，，按元和纪用经，阳粉散，谓病当发汗，而汗不止，不止则亡阳，当温扑之，用麻黄，藁本，白芷，米粉，末之，以粉止身汗，疑是庞氏诸家之所本也，又三国志华佗传注，称有妇人长病经年，世谓寒热注病者，佗用寒水汲灌，满百灌，佗乃使然火温床厚覆，良久汗洽出，著粉汗燥便愈，然则汉时神医，多用粉法，而未知两夫子之方果是相同否，，复服汗多者，表阳虚，故恶风，里阳虚，故烦躁不得眠，汪氏以为邪热未除，恐不然）如脉浮缓，身不疼但重者，其机异而其情同者也，（盖邪迫骨节，故脉紧身疼痛，今邪不迫，故脉缓身不疼，然身重而兼见前条诸候，则知是均属表郁，但脉缓身重，疑于少阴之脉迟身重，故征以乍有轻时，更云无少阴证者，而示精心体察，不可轻试之戒，又麻黄汤证，亦必有邪不紧迫与此同机者，可推而知也）以上太阳病要领也，此他，得病之初，有所挟者，有停饮相触，治兼驱利者，（如喘家，及小青龙汤证之类，（有素禀虚弱）不可径汗者，（如小建中汤，及尺中迟，咽喉乾燥等诸证之类）又有风湿相搏者，并类列于后卷中矣，至其传变，则里之受病，皆无不自表，故其类不一，或传少阳，或直传阳明，或直变太阴，或直变少阴，（以上传变，皆有明文，盖本病变为阴者，必多自桂枝证，其理何也，既是表疏，比之表实者，阳气稍弱，故其重一等者，或须温养，则其易变为阴也，明矣）但少阴直中，非经太阳者，而厥阴，则病之所极，盖不自此遽变也，（并是玩经文而自知）更有拘下后，轩熙曰，过经，犹言过表，存考，心下急，急字无明解，柯氏曰，急者，满也，犹不了，考急是缓之对，盖谓有物窘迫之势，非拘急之谓，李氏脾胃论曰，里急者，腹中不宽快，是化，盖所谓不宽快者，以释里急，则未为当，而于心下急，则其义甚亲，桃核承气条，少腹急结之急，亦同义也，此方芍药，盖取之通壅，宜参后桂枝加芍药汤，，陶氏本草序例曰，枳实若干枚者，去穰毕，以一分准二枚，据此，此方枳实四枚，准今一分七釐七毫六丝，比他药殊轻，大小承气，枳实栀子汤，并称几枚，而其举分量者，麻仁丸则半斤，四逆散则各十分，仍知仲景用枳实，本不甚轻，陶说可疑，，此方再煎，其义难晰，俟考）其一，柴胡加芒硝汤证，是也，此其壅实稍轻于前证，而以丸药之故，里邪胶固，殆属坏病，（此条难读，然程注颇明窍，但此实得之攻后云云者，殊似含混，盖此证本是少阳阳明并病，以用下失法，徒扰肠胃，而邪与实，依然具存者，程又曰，去者非所留，留者非所去，故溏者自溏，结者自结，而结者既结，溏者益溏矣，此说反觉直切，又此证既是兼里，乃似宜蚤从大些胡双解之法，而先用小柴胡者，盖以丸药误下，不欲续以快药，仍姑清和，以待胃安也，且其下利，故壅实轻于大柴胡证，而燥结则有甚，是以不藉大黄之破实，而殊取芒硝之软坚矣，按以此方为大柴胡加芒硝，原出于黄氏，而宗印亦有其说，，轩熙曰，此条与次调胃条，其云十三日者，亦是约略之辞，或以为十馀日之讹者，殆未是也）其一，柴胡加龙骨牡蛎汤证，是也，此以误下，邪陷于里，加以诸证错杂，盖坏之甚者矣，（成氏曰，伤寒八九日，邪气已成热，而复传阳经之时，下之虚其里，而热不除，胸满而烦者，阳热客于胸中也，惊者，心恶热而神不守也，小便不利者，里虚津液不行也，讝语者，胃热也，一身尽重，不可转侧者，阳气内行于里，不营于表也，与柴胡汤，以除胸满而烦，加龙骨，牡蛎，铅丹，收敛神气而镇惊，加茯苓，以行津液利小便，加大黄，以逐冒热止讝语，加桂枝，以行阳气，而解身重，错杂之邪，斯悉愈矣，尤氏曰，伤寒下后，其邪有并归一处者，如结胸下利，是也，有散漫一身者，如此条所云诸证，是也，二说亦似精当，喻氏以为伏饮素积，为变之最巨者，叵从，又此证一身尽重，与三阳合病，身重难以转侧，其机稍均，，此当入兼变诸证中，然无类可附，仍列于斯）以上少阳病要领也，此他，有兼虚小建中汤证，（出兼变虚乏中）其愈，有振汗而解者，（成氏谓经下里虚，邪气欲出，内则振振然，盖原于辨脉法，其人本虚，是以发战云云，轩熙曰，太阳病未解，脉阴阳俱停，必先振慄汗出而解，诸注皆为自愈之候，恐非，盖振汗非太阳所有，脉阴阳俱停，想系邪在少阳者，其病跨于表里，故脉不偏见，犹是金匮脉两出积在中央之理，倘用柴胡，而郁邪离窟，则振汗而解也，下文，云汗出，云下之，俱指药治，要是列举三阳愈候者，故下三而解字，此说未知当否，姑录备考）其传阳明，有为白虎证者，（服柴胡汤已渴者条，可征）有为承气证者，（经中多言之）其变或为太阴，或为少阴，或为厥阴，殆不一定矣，（变为三阴，经无明文，然太阳既变太阴，则少阳亦未可不变太阴，其变少阴者，近世甚多，如厥阴，则其部位，及寒热胜复，并与本病，稍相类似，乃其变为，固其分也）盖以其界表里，所繫不一，而医之失治，多于此位，故兼挟变坏之证，少阳最多，而经中所举，不过数章，学者当扩而充也，（吴有性著温疫论，主疫邪自口鼻入之说，盖膜原实少阳之部，而达原饮，三消饮，有地方之宜，或验于今者，然审其主证，犹不能出大小柴胡之例，窃想当吴氏之时，邪势暴厉，遽犯半表里，故遂立其说乎，董氏西塘感症，引伤寒心法，称见今世甚少太阳症，其书适与吴氏时世相近，可以证矣，世偶有墨守吴氏之法，忌用桂麻，视柴胡为馀热之治者，故附识于兹）。

述阳明病  ***************************
阳明病者，里热实证，是也，邪热陷胃，燥屎搏结，即所谓胃家实者也，（胃家实，该诸病在胃宜下证之称，但正阳阳明之胃家实，专指大承气证也，又前注多立阳明经腑之别，实失经旨矣，，白虎证，系胃热而无实者，即温病是，今自列于次卷，又中风中塞，是不于胃家实上有分别，则亦不复具论）如其来路，或自大阳，或自少阳，而其等不一，病之轻重，亦随而异，有其人胃素有热，邪势亦盛，相藉遽实者，其病为重，即正阳阳明也，（本篇大承气第一条，玩语气，似曾不经误治，而邪气自实者）有自太阳桂枝证，发汗过多，胃液为燥者，其病最轻，即太阳阳明也，（脉阳微而汗出少者，脉浮而芤，及麻子人丸三条，可以征焉，脉经脾病证曰，脾约者，其人大便坚，小便利，而反不渴，成氏以太阳病若吐若下若发汗后，与小承气条，为脾约，恐非，又不更衣十日无所苦，与脾约自别）有自少阳病，误发汗利小便，以为胃燥者，其病颇轻，即少阳阳明也，（太阳阳明，少阳阳明，喻氏误为并病，汪氏拟方，盖本其意）然误治之后，亦或为正阳阳明，有自太阳病，误汗下利小便者，（如问曰何缘得阳明病条，是也）有自太阳病失汗者，（如本太阳和得病时，发其汗，汗先出不彻，是也，次条相承，亦谓失汗胃实，盖伤寒发热无汗，即是表实证，其呕不能食，亦风寒外束之故，此证倘发汗不彻，则不宜有汗，而反汗出濈濈然者，邪气内结，以属阳明也）有自少阳病误汗者，（如少阳篇，发汗则讝语，是也）然则轻证所由，亦不止一端也，（仲景先区三等，以示轻重，更出以上诸条，以尽其变，学者宜密察）其为证也，不恶寒恶热，濈濈汗出，（汗出有二端，有遍身濈濈者，为里热蒸迫之故，有手足濈濈者，为邪热内结之征，巢源，活人书，并有掌心汗湿之说）身重短气，腹满而喘，潮热（潮热，明理论所说，似稳贴，或不言日晡者，盖省文也）讝语，不大便，（胃中有燥屎，胃中，犹言腹中，不必深讲，经言部位，往往类此，且屎在大肠，而其燥结不下者，实由胃热遏住，王好古以为地道不通，火逆至胃者，慎矣）脉实大迟，（大承气条曰，脉迟，小承气条曰，脉滑而疾，是两相对待之词，而迟脉实为应下之正候，千金方，以脉朝夕駃，为实癖可下，可疑）此胃实正证，大承气汤主之，若不识人，循衣摸床，惕而不安，微喘直视者，病加剧而正亦虚，其犹用前方者，不畏虚以养病也，（吴又可补泻兼施，盖即此证，且此条本分三等，轻重虽异，其为胃实则一，故皆以大承气汤主之）或剧热迅传，势近危恶者，则有急下之例，（少阴急下条，其来路虽异，其危剧则一，吴又可所谓急证急攻者，亦此类也，又急字，参成氏少阴篇急温之之解，其义更明矣，，大承气诸条，其有馀义者，今述于下，阳明病，潮热大便硬者条，首段，言既有潮热，则大便虽微硬，知其热既实，故可与大承气，倘未潮热者，恐其热未实，虽不大便六七日，难必其燥屎有否，故与小承气试之也，又周氏曰，其后发热，是必日晡时作，此又未尽之邪复结而硬，但既攻之后，所结不多，只小承气汤和之足矣，钱氏曰，其后又复发热者，乃潮热之类也，二说与辑义意相合，，病人不大便五六日，绕脐痛条，钱氏解发作有时，为日晡潮热之类，此本于柯氏，盖言绕脐痛烦躁之发作有时，犹日晡潮热之理，非别有热气发作也，金鉴本于程氏，曰，燥屎秽气，上攻则烦躁，不攻则不烦躁，故发作有时也，亦通，，病人小便不利，大便乍难乍易条，尤氏曰，小便不利者，其大便必溏，而有燥屎者，水液虽还入胃，犹不足以润之，故大便乍有难时，而亦乍有易时也，此与钱氏异义，姑录备考，，得病二三日脉弱条，喻氏注不确，此条二虽字，为其眼目，盖可下证，以不能食为常，然无太阳柴胡证，烦躁心下硬，不大便，至四五日，则虽有能食之似胃和，犹以小承气与之，若不大便六七日，虽有不能食之似胃实，其小便少者，初硬后溏，宜暂待其实，不可遽下，此二证对示，以欲人通变也，又大便初硬后溏，自有二端，其一，系寒实证，是不终结者也，其一，系热实未成，是终结者也，宜分别看）如胃实正证，而轻一等者，小承气汤主之，（大承气证，有姑用是汤探试者，其义可见也，又小承气证，阳明病，其人多汗，以津液外出，胃中燥，及太阳病，若吐若下若发汗后条，并是津液受伤，似是调胃所宜，然多汗，本阳明所固有，则其有满实，盖寓之言外者耳）如液燥热搏，其实则轻者，调胃承气汤主之，（大承气证，有液甚燥者，但病属急剧，不得已而夺之者尔，此方所主，则病势稍慢，非润而荡之不可也，大抵得之误汗吐下，津液亏乏者为多，如吐后腹胀痛者，亦是似大实而非者，尤氏曰，设遇庸工，见其胀满，必以枳朴为急矣，是，又太阳中篇过经二条，其证殆属坏病者也，，成氏曰，大热结实者，与大承气汤，小热微结者，与小承气汤，以热不大甚，故于大承气汤，去芒硝，又以结不至坚，故减厚朴枳实也，又云岐子伤寒保命集曰，大承气者，厚朴，苦温去痞，（按此云痞者，盖气闭之义，非心下痞之痞）枳实，苦寒泄满，芒硝，味咸而能软坚，大黄，味苦寒能泄实，痞满燥实四证全则可用，故曰大承气汤，小承气者，大黄，味苦寒泄实，厚朴，苦温去痞，痞实两全可用也，故曰小承气汤，调胃承气者，大黄，苦寒泄实，芒硝，咸寒而能耎坚润燥，甘草，和平，和其中，燥实坚三证全者可用，故曰调胃承气汤，此说颇当，至陶氏六书，则曰，病有三焦俱伤者，则痞满燥实坚全，邪在中焦，则有燥实坚三证，上焦受伤，则痞而实，拘凿殊甚，闵芝庆尝辟其缪，文繁不录，又吴又可曰，三承气功用彷彿，又曰，功效俱在大黄，余皆治标之品也，并欠辨晰，又王好古学三方主证，辑义漏载调胃证，仍补出之，曰，谓胃承气汤，治实而不满者，腹如仰瓦，腹中转矢气，有燥粪，不大便，而讝语坚实之证，宜用之，又大黄酒制，程知说是，然抵当汤，不用芒硝，而大黄酒洗，大陷胸汤丸，大黄牡丹汤，并有芒硝，而大黄生用，故其说不能无疑，存考，，幼幼新书，惠眼观证，芍药散，治大小便下药不通者，于调胃本方，加芍药，当归，保命集，当归承气汤，于调胃方中，加当归，姜，枣，水煎，三法六门，玉烛散，以四物汤，承气汤，朴消，各等分，水煎，去滓，食前服之，伤寒心要，产后如血不尽，则以凉膈与四物合煎，调理经血，甚者，大承气合四物，乃泻中有补也，又曰，大承气合四物，治妇人一切血积血聚等疾，如红花尤妙）脾约，则病最轻，而但胃燥，故麻子人丸，仅润下之，（本草，图经引，作枳实一斤，十丸下，有食后服之字，曰，唐方七宣麻仁丸，亦此类也，徐大椿曰，此润肠之主方，又陶隐居曰，如梧子者，以二大豆准之，又杏仁熬黑，陶氏有说，宜参）热去津竭，而大便硬者，以蜜煎导之，（导法，用蜜，用土瓜根，用猪胆汁，俱取润肛，设更用皂角诸品，徒觉多事，，本草，开宝引陈藏器云，主大便不通，取猪羊胆，以苇筒著胆，缚一头，内下部，入三寸，灌之，入腹立下，此方，出北齐道兴治疾方，但主治文泐灭难考，又梅师方，肛门主肺，肺热即肛门塞，肿缩生疮，白蜜一升，猪胆一枚，相和，微火煎令可丸，丸长三寸作挺，涂油内下部，卧令后重，须臾通泄）此阳明病要领也，此他，有兼素虚者，如无汗身如虫行者，（详见兼变虚之中）及不大便，脉微涩者，是也，（宗印曰，明日不大便，而脉反微涩者，邪热实，而正气虚也，微为气虚，涩则无血，此胃气虚于里，虽有热实，不可攻之，故为难治，此说与汪意相同）有兼表者，有兼半表半里者，（二证详于合併中，但胁下硬满，不大便而呕，舌上白胎，与小柴胡，此系其实少阳，而似阳明者）有迫血分，（列于兼变瘀血）有挟湿郁列于湿热中）亦宜隅反尔，盖本病无所复传，（经有明文，大抵下后清润，病日就愈，此吴氏所以有养营清燥诸汤也）然有攻下过度，胃虚热迸，以为厥阴者，殆局外之变也，（古人有下多亡阴之戒，盖下多胃亦虚，亡阴必内燥，势不得不为厥阴，今世往往有致此者，，详本篇中，文易了而义难晓者，凡有五条，曰，初欲食，小便反不利，大便自调，曰，反无汗而小便利，曰，但头眩不恶寒，曰，脉浮而紧者，必潮热发作有时，曰，太阳病寸缓关浮尺弱，是也，，太阴病与阳明，其位与有实，则相同，而自有寒热之异，故本篇点出，以便照对，但犹题以阳明病，是以注家不察，多致论混，今详开于次款，读者宜考）。

述太阴病  ***************************
太阴病者，里寒实证，是也，盖其人内有久寒，倘遇邪客，虽初得阳证，及其入里，则遂从寒化，而胃气犹有守，故能搏实者矣，（脉经曰，下利而腹痛满，为寒实，当下之，此语，出其平下利中，考前后诸条，似即杂病论之遗，然则本病为寒实，其义甚明矣，盖杂病寒疝寒胀之类，亦系寒实，故金匮腹满寒疝证治，间与本篇相发，又寒实字面，出三物白散条，及腹满篇第四条）其所受者，有自太阳病误下来，则其不误下，亦或有变成者，及或有自少阳来者，皆可知也，（成氏曰，太阴病者，阳邪传里也，此言有味，岂因三阴中，太阴特有桂枝法，而发乎）曰自利，曰吐食不下，曰时腹痛，皆寒盛之征，曰腹满，曰下之胸下结鞕，俱壅实之验，（所谓下之者，盖指承气十枣之类而言，其病不似少阴之脱，故胸下结鞕，犹是崔氏所谓下后虚逆，气毒相激之类也，胸下，盖即心下也，太阴唯于末条言脉候，似不必其正脉，然要不出沉迟细弱等也）其初起满实，阳气能持者，设桂枝加芍药，及加大黄汤，以为和泄温利之法，（此条，曰本太阳病，则时既离表可知，盖误下之后，胃气生寒，表邪陷实，以致是证，顾下后便秘者，桂枝汤加倍芍药，既非发表，亦与建中不同其旨，考小柴胡加减法曰，若腹中痛者，去黄芩，加芍药三两，成氏曰，加芍药以通壅，又明理论曰，宜通而塞为痛，邪气入里，里气不足，寒气壅之，则腹中痛，芍药，味酸苦微寒，酸性泄而利中，加之则里气得通，而痛自已，愚谓此方芍药，亦取通壅，次条设当行大黄芍药者语气，可以征焉，张志聪侣山堂类辨曰，芍药气味苦平，苦走血，故为血分之药，苦下泄，故本经，主邪气腹痛，除血痹，破坚积寒热，因其破泄，故太阴篇云云，今人咸云，芍药主酸敛，而不知有大黄之功能，此说则过当矣，病势更剧，大实痛者，加大黄以疏之，亦犹大黄附子汤之例，以病属寒，主在温利，扩充此理，则大黄附子汤，及温脾汤等，皆宜治本病也，，脉经所谓当下之者，亦加大黄汤证，其下利，因有寒积，而气下坠所致，与四逆证之下利自异，要知寒实用下，于脉之有力无力，腹痛之微甚著眼，始为亲切，，陈氏三因方曰，太阴属脾，中州土也，性恶寒湿，非乾姜附子，不能温燥，又曰，至太阴脾经，温燥不行，亦当温利，自阳明出，如温脾丸，用大黄者，是也，此其言虽暧昧不明，似稍知太阴之为寒实者矣）如其脉弱者，要加斟量，（太阴为病之为字，疑衍，提纲诸条，及风温之外，经无比语例，续自便利，恐是承上条而言，医下之后，续自便利，柯氏意亦似然，太阳中篇，伤寒医下之，续得下利，殆一例也，盖此条，示寒实动变阳虚，不可轻下之戒）病既重者，则用四逆辈，以温散之，（提纲之证，盖谓此也，不渴，即与少阴分别处，彼以胃少液故渴，此以寒气壅闭，津液犹持，故不渴，成氏曰，自利而渴，寒在下焦，自利不渴，寒在中焦，恐误，云四逆辈，而不云四逆汤，意在温散，而不在治厥也，朱氏活人书以来，疗本病有用理中汤丸者，盖能得经旨者矣）盖寒实之病，虽胃犹闭持，以寒固胃之所忌，其实之极，中气必败，不似热证之久实，故初起虽用温利，至其重者，则宜扶阳散寒耳，（玉函经曰，寒则散之，此之谓也，桂枝加芍药证曰，时痛，加大黄证曰，大实痛，提纲曰，时腹自痛，此足以知其病机，而措治之法亦见矣）此太阴病要领也，他有兼表者，桂枝汤条，是也，（少阴兼太阳，治法先里后表，太阴不似少阴之脱，且桂枝汤，程氏所谓胎建中之体，无碍于温者，此所以犹先其表乎）其愈，有从外者，太阴中风，是也，（成氏注辨脉首条曰，阴病见阳脉，而主生者，则邪气自里之表，欲汗而解也，如厥阴中风，脉微浮为欲愈，不浮为未愈者，是也，据此说，则三阴中风，特似言其愈候，岂以风属阳，假为阳复之名乎，柯氏曰，脉涩与长，不是并见，涩本病脉，涩而转长，病始愈耳，此亦一说）有从内者，暴烦下利，是也，（此条举客以明主，太阴当发身黄以上，是客词，此太阴非谓寒实本病，唯是指中焦脾家而言，犹食谷欲呕者，属阳明之例，即言脉浮缓，手足自温，小便不利者，为中焦湿热，故当发身黄也，若小便自利以下，是主词，言寒实本病，倘脉浮缓，手足自温者，为阳复寒去之兆，纵有首条诸证，及小便自利，必暴烦下利日十馀行而愈，即是脾家阳实，寒积腐秽自去之征也，若小便自利，不能发黄二句，在阳明篇，则为燥结之验，在本篇，则为里寒之故矣，以上一出臆见，甚似迂曲，然参互审考，义不得不然，何则金匮黄疸篇，以寸口脉浮而缓，为其正脉，是与本条相发，可知浮缓非表邪，而属里热，盖里热外熏，而脉浮者，白虎证是也，缓之为热，见素灵及平脉法，手足温一证，小柴胡栀豉两条有之，亦系内热所致，是知此脉证，在阳病见之，则为里热之候，阳明篇举以别胃实燥湿之分也，今寒实而见之，何以谓为阳复之候，曰，少阴篇曰，少阴病脉紧，至七八日，自下利，脉暴微，手足反温，脉紧反去者，为欲解也，虽烦下利，必自愈，此明以手足温为愈候，而钱氏解紧去，谓紧峭化而为宽缓，此意甚佳，且少阴厥阴，并以脉浮为欲愈，乃知此脉证，在阴证见之者，固与阳证不同，要之本篇此条，揭此脉证，以辨明湿热发黄，与寒实愈候耳，又太阳下篇，及辨脉法，有以手足温为愈候者，亦当并考）抑病既在里，故无所复传，唯自实而虚，必变为少阴，（义如上说）更有寒去而实存，实以生燥，仍变阳明者，（阳明篇第三十二条，若不转失气者，初头硬后必溏，此盖与欲作固瘕者，均属寒实，故攻之，则胀满不能食也，其后发热者云云，乃言有寒去之后，或变热结者）至如厥阴之燥热，则恐非寒实之遽变者也，（太阴一篇，从无确解，愚涵泳数年，征之病者，定为寒实，后得脉经中语，窃谓益为著切，因不自揣，立说如上，盖本篇不过仅仅数条，而阳明篇中，反多本病证候，此以其病虽有寒热之异，而部位与壅实则同，故恐人错认，对举明之也，曰，不能食名中寒，曰，欲作固瘕，曰，攻其热必哕，曰，欲作谷疸，曰饮水则哕，曰食谷欲呕，曰寒湿在里，皆是已，然犹冒以阳明，故诸家未之察，亡友世缉尝特论之，唯未断为寒实，稍与愚见异焉，金鉴，以厚朴生姜半夏甘草人参汤，移入本篇，其候虽类，彼则气滞虚满耳，实不同也，柯氏以三物白散移入，亦不辨部位之有殊者也）。

述少阴病  ***************************
少阴病者，表里虚寒证，是也，有直中焉，有传变焉，是故有专于表者，有专于里者，然至其重，则俱无不涉表里矣，直中者，所谓发于阴者也，其人阳气素衰，邪气之中，不能相抗，为其所夺，直为虚寒者矣，而有轻重之分，盖里未甚衰，表专虚寒者，邪气相得，以稽留表，故犹有发热，此病为轻，如麻黄附子细辛甘草二汤证是也，（柯氏曰，本条，当有无汗恶寒证，赵氏曰，少阴发汗二方，虽同用麻黄附子，亦有加减轻重之别，故以加细辛为重，加甘草为轻，辛散甘缓之义也，徐氏于甘草汤下曰，此较加细辛者，易甘草为调停，其药势之缓多矣，因细详立方之意，言少阴病二三日，比初得之，略多一二日矣，日数多而无里证，寒邪所入尚浅，是以阴象不能骤发，故将此汤微发汗，微云者，因病情不即内入，而轻为外引也，按三说并妥）里阳素弱，表气从虚者，其感邪也，表里径为虚寒，盖所谓无热恶寒者，此病为重，如附子汤证，是也，（附子汤二条，传变亦有如此证，其方亦在传发所必须，故注家未敢谓为直中，但成氏引无热恶寒以解之，似有所见，今详其文，曰，背恶寒，曰，身体痛，手足寒，骨节痛，俱为表寒之候，盖阳气素亏，筋骨乏液，寒邪因以浸渍所致，故不似麻附证之有发热，设自非里虚，何以至此寒盛乎，然则其兼见里寒证者，亦可推知也，其方与真武相近，而彼主在内湿，此主在外寒，何则此附子倍用，所以走外，术亦倍用，所以散表，盖仲景用术，多取治表，用人参者，固以救素弱之阳，并制术附之燥也，千金用此方，治湿痹缓风，及指迷方，于本方，加甘草，用苍术，名术附汤，以治寒湿，俱足互征此证之为表寒矣，先兄曰，附子之性，雄悍燥热，散沉寒壮元阳，生则其力特猛，救里阳乎垂脱之际，炮则其性稍缓，走表分以温经逐寒，前辈所辨，殊属踳驳，此言能发未逮之秘，但率意论之，似治表宜力猛，治里宜性缓，此殊不然，盖里虚骤脱，非急救则不可，所以用生附，寒湿缠绵，过发则无功，所以用炮附也）传变者，有自太阳病者，有自少阳病者，有自太阴病者，大抵阳之变阴，皆因其人胃气本弱，医不知回护，汗下失法，而阳虚胃寒，以为此病，更有虽不被错治，遂为邪所夺，因而变成者，（其自少阳病，及不经错治者，并多所验见，然经无明文，岂意在言外者乎，又桂枝证多变为阴，义述于太阳中，更有盛人初得太阳，遂变本病者，贱役劳形，最多有之，殆以阳有馀于外，而不足于内之故乎，其变自太阴，详述于前）倘其自太阳，而表热仍在者，先救其里，后救其表，如四逆桂枝二汤各施证，是也，（厥阴篇，下利清穀，不可攻表，亦为表里并有者而言，又桂枝人参汤，系其轻证，程氏有说，宜参，桂枝加芍药生姜人参新加汤，与此稍异，并录于兼变中）既无表证，一系虚寒者，随宜为治，如乾姜附子汤，茯苓四逆汤，芍药甘草附子汤等证，是也，（上二方证，从无确解，柯氏分为缓急，实似叶当，其云有救阳救阴之异者，恐不然也，今玩文势方意，以臆测之，其病轻而来急者，属乾姜附子汤，何则昼日烦躁不得眠，比之躁无暂安时之孤阳绝阴，有夜而安静之异，况未至厥逆，其方亦药单捷而剂小，盖单味则其力专一，可以奏效于咄嗟，而剂小则不足以对大敌矣，其病重而来缓者，属茯苓四逆汤，何则云病仍不解，盖是缓词，其方亦药重复而剂大，盖重复则其力泛应，少直捣之势，而剂大则可以回倒澜矣，芍药甘草附子汤，互举于兼变中，又甘草乾姜汤，为虚寒轻证，亦列在兼变中，，茯苓，前辈称为益阴，愚谓渗利之品，恐无其功，盖脾胃喜燥而恶湿，其燥必暖，阳气以旺，其湿必冷，阳气以衰，水穀淤溜，津液不行，苓之渗利，能去水湿，此所以佐姜附，以逐内寒，与理中之术，其理相近矣）传变，无专表寒者，（传变必经表热，则其理明矣）直中麻黄附子证，或差其法，必为里寒，如太阳中篇四逆汤证，是也，（此条，周氏注为优，又曰，若不差，必曾服汗药矣，亦似是，盖虽列太阳中，实系少阴，顾是其初发热头痛，脉反沉者，麻黄附子二汤，所宜酌用，而医失其法，故至身体疼痛，其证殆与附子汤相同，而用四逆者，或是以其既经误治，阳虚殊甚，而更有厥冷等证耳，三阴无头痛，是就经络而言，戴原礼既辨其非正法，头痛固有因阴寒上冲明篇小柴胡，亦有其例）要之至病重者，则直中传变，证治无二，俱皆以脉微细沉，心烦欲寐，自利而渴，（此渴为津脱之故，程氏谓上热者，误矣）厥冷外热等，为其正证，而四逆汤，以温经回阳，实系对治，（本病仅以脉微细但欲寐为提纲，四逆所主，于本篇，则唯是脉沉，与鬲上有寒饮乾呕者二条已，然其证候散见各条，则宜会而通之，如四逆汤，实是温补诸方之祖，其为少阴正治，诚不待辨焉，，陶隐居曰，附子乌头若干枚者，去皮毕，以半两准一枚，按半两，充今一分七釐四毫，比他药殊轻，陶说可疑）其重一等者，通脉四逆汤证，是也，下利甚者，更温其内，白通汤证，是也，而重一等者，加猪胆人尿，（加猪胆汤，成氏注以反治，非是，盖加猪胆之意，通脉四逆加猪胆汤吴氏注，尤为切实，其用尿者，亦可类推，又猪胆汁，或急遽难办，所以有若无胆亦可用之语，不必所重在人尿也，，陶隐居曰，薤白，葱白，除青令尽）此少阴病要领也，（四逆变方，更有如当归四逆汤之兼滋养，通脉四逆加猪胆汤之兼和阴，四逆加人参汤之兼救胃，皆在本病亦可酌用也）此他，有兼水气者，真武汤证，是也，（此条既曰自下利，而又曰或下利，语意重复，中西惟忠曰，或字下，疑脱不字，此说是，曰小便不利，曰或小便利，其例一也，，程知论附子生熟，本于张兼善，盖此方证，不似四逆证之阳脱，故附子炮用）有兼寒逆者吴茱萸汤证，是也，（欲死二字，不过形容烦躁之状，与奔豚病，发作欲死复还止，同语例，隐隐居曰，吴茱萸一升者，五两为正，，肘后，疗卒厥上气，淹淹欲死，此调奔豚病，于本方，去大枣，加桂，半夏，甘草，千金，名奔气汤，千金，吴茱萸汤，治胸中积冷，心嘈烦满，汪汪不下饮食，心胸应背痛方，于本方，加半夏，桂心，甘草）有大肠滑脱者，桃花汤证，是也，（按里寒便脓血之机，盖自下利数日，大肠滑脱，气益内陷，血随下溜而来，巢源曰，血渗入于肠，肠虚则泄，故为血痢，可以见也，钱氏谓大肠伤损，恐无其理，又便脓血，非真有如肠痈之脓血杂下，盖肠垢与血同出者，巢源痢候，有脓涕，及白脓如涕语，可征，，按此三证，虽有所兼，然不外于虚寒，故敢列于此）至其变，则有变为阳者，或自表寒，（此出臆揣，盖表寒而阳郁于里之人，其始得邪，为直中轻证，而及其傅里，变为热候，是也，但表寒里热，理似可疑，然附子泻心汤证，固为表阳虚，而里有热者，其机与此相近，坚尝见数人，冬月薄衣犯寒，始得麻附细辛汤证，用之五六日，变为胃实，与以承气而愈，于是知病之为变，无所不有也）或自里寒，（亦出臆揣，盖病未笃，而温补过甚，或阳既复，而仍用姜附，遂生哄热者，是也，孙兆曰，有本是阴病，与温药过多，致胃中热实，或大便硬，有狂言者，亦宜下也，可以征焉）而热壅半表里者，四逆散证，是也，（此证不用小柴胡者，以其壅郁，非枳实芍药，不能开泄，不用大柴胡者，以胃无实结，盖邪壅半表里，而为厥者，何啻少阴变来，其揭于本篇者，亦在使人与寒厥对看乎）胃家热实者，大承气汤证，是也，（郭雍有初与四逆，后用承气，按及孙氏所云，即此也，以愚测之，此证自表寒变来者为多，如里寒者，政使温补太过，恐不遽变为胃实也，周氏曰，自利至清水，而无渣滓，明系旁流之水可知，痛在心下，口且乾燥，其燥屎攻脾，而津液尽烁，又可知矣，故当急下，以救阴津，此解颇妥，中西惟忠曰，自利清水之清，当兴清穀清血之清，均为圊字看，始与色纯青文顺）饮热相併者，猪苓汤证，是也，（更出兼变饮邪搏聚）热并血分者，便血，及便脓血可刺证，是也，（热在膀胱，即热结下焦之义，不是斥言净府，桃核承气抵当二条，可征也，然则便血亦大便血明矣，，阴之变阳，王履既曰，或有直伤即入，而寒便变热，及始寒而终热者，其言虽是，犹未明鬯，如注家传经热邪之说，则辑义既辨其谬矣，或以为本篇热证，本系阳病，不必自变成，以其相似，仍对示之耳，然以承气三条言之，如口燥咽乾，自利清水，犹可云尔，至腹胀不大便，则少阴岂有此证，其说不同从）有变为厥阴者，盖少阴之极，更有二端，阴阳俱败，以就暴脱者，有下利亡阴，而孤阳上燔者，如心中烦不得卧，咽痛咽疮，并繫上焦燥热，故黄连阿胶，猪肤，苦酒诸汤，皆为润法，盖病既涉厥阴者也，（此实悬料之言，然此诸方证，皆以润为主，不似变阳诸证之必要清凉者，知是亡阴虚燥，稍近厥阴矣，医学读书记曰，少阴阳虚，汗出而厥者，不足虑也，若并伤其阴则危矣，是以少阴厥逆，舌不干者生，乾者死，斯言稍是，然似不知少阴之变为厥阴者矣，黄连阿胶汤，与栀豉一类，然此以润为主，盖以非邪热壅郁故耳，程氏曰，少阴之有咽痛，皆下寒上热，津液搏结使然，无厥阴撞气，故不成痹，但视气势之微甚，或润或解或温，总不用著凉药，此说颇当，盖治咽诸方，要是治标之法已，又劳瘵病极为咽痛，其理则一，徐大椿注苦酒汤曰，疑即阴火喉癣之类，为当，，猪肤，诸说不一，按仪礼聘礼，肤鲜鱼鲜，腊设扃鼎，注曰，肤，豕肉也，唯燖者有肤，疏曰，豕则有肤，豚则无肤，故士丧礼，豚皆无肤，以其皮薄故也，又礼记内则疏曰，麋肤鱼醢者，麋肤，谓麋肉外肤，食之以鱼醢配之，今合考之，则肤是为肉之近外多脂者，古义瞭然，无庸别解矣，又钱氏，以熬香属猪肤，误，，苦酒汤，刀环，刀，即古钱，今犹传世，其形狭长，柄端有环，以安鸡卵，甚适好）。

述厥阴病  ***************************
厥阴病者，里虚而寒热相错证，是也，其类有二，曰上热下寒，曰寒热胜复，其热俱非有相结，而以上热下寒，为之正证，（提纲所揭，其义可见也，注家多混合为说，误矣）盖物穷则变，是以少阴之寒极，而为此病矣，（其机既详于少阴中）然亦有自阳变者，少阳病误治，最多致之，以其位稍同耳，（少阳邪壅胸胁，本病热在上焦，柯氏曰，少阳咽乾，即厥阴消渴之机，胸胁苦满，即气上撞心之兆，心烦，即热之初，不饮食，是饥不欲食之根，喜呕，即吐蛔之渐，故少阳不解，转属厥阴而病危，厥阴病衰，转属少阳，而欲愈，如伤寒热少厥微，指头寒，不欲食，至数日，热除欲得食，其病愈者，是已，此说稍当，盖平素阴虚，上盈下亏者，多遽变厥阴）更有自阳明病过下者，（开于阳明病中，又麻黄升麻汤条证，明繫上热下寒，而云伤寒六七日大下后，则可知阳证过下，变为厥阴，盖彼条，其方可疑，其证不可疑矣）其为证也，消渴，气上撞心，心中疼热，饥而不欲食者，上热之征也，（气上撞心者，邪火上迫所为，心中疼热者，懊憹之甚也，饥而不欲食者，以热壅上焦，故腹中虽饥不欲食，瓜蒂散证，亦有饥不能食，盖涎与热，其因虽异，其情则相似）食则吐蛔，下之利不止者，下寒之征也，（下寒，谓中下二焦，杨氏所谓，热在上焦，而中焦下焦虚寒无热耳，是也，金匮湿病，有丹田有热，胸上有寒之语，先君子错易寒热字，为之说曰，巢源，有冷热不调候，云，阳并于上则上热，阴并于下则下冷，而无上冷下热之证，其故何也，盖火性炎上，水性就下，病冷热不调，则热必浮于上，寒必沉于下，是所以无下热上冷之候也，凡误下之证，下焦之阳骤虚，气必上逆，则上焦之阳，反因下而成实，以火气不下行，故为上热下冷之证，此言诚发本病之理蕴，故今更拈于兹，又岭南卫生方，载李待诏瘴疟论云，余观岭南瘴疾证候，虽或不一，大抵阴阳各不升降，上热下寒者，十盖八九，况人之一身，上焦属丙丁火，中焦戊己土，下焦壬癸水，上固常热，下固常冷，而又感此阳燠阴湿不和之气，自多上热下寒之证也，此亦一理，仍附存之）是寒热二证，一时并见者，故治法以温凉兼施为主，如乌梅丸，实为其对方，（吐蛔之机，从欠详释，以意揣之，蛔去寒就温，故上入其膈，蛔在膈，故心烦，然膈上非蛔宜久留之地，故旋下于胃，故须臾复止，胃阳无权，虽得食徒增浊壅，故呕，而蛔亦随动，故又烦也，蛔闻食臭出者，言蛔为食入，而不安其所，复出上膈，乃势不得不从呕而出，此所以其人当吐蛔也，再按得食，似非谓食毕之后，或是及稍下箸，则呕又烦也，此为蛔闻食臭，而上出于膈之故，验之病者，往往为然，上说未必是，然提纲有食则吐蛔之语，姑两存之，，陶隐居曰，椒，去实，于鎗中微熬，令汗出，则有势力，又当归，本草称温中而古方多用散寒，盖此方所用，亦取温散，且本病虚燥，特用姜附，殆畏其僭，故更配参归，是润养之功，亦自寓其中矣）乾姜黄芩黄连人参汤，亦宜适用矣，（此条不必谓本病正证，然其方固清上温下，故用治本病，屡见应验，喻氏曰，本自寒下，是其人之平素胃寒下利也，张氏曰，本自寒下，其人下虚也，并似未稳，要其讹脱不得强解，然大旨不过本是胃虚膈热，医误吐下，故热搏于上，而冷甚于下也，医复吐下之，复，当为反义读，黄元御曰，本自内寒下利，医复吐下之，中气愈败，寒邪阻隔，胃气更逆，脾气更陷，吐下不止，若食方入口即吐者，是中脘虚塞，而上焦有热，宜乾姜黄连黄芩人参汤，乾姜，人参，温补中脘之虚寒，黄连，黄芩，清泄上焦之虚热也，此说稍妥，又黄仲理曰，翻胃之初，亦可用止逆而和中也，柯氏曰，凡呕家夹热者，不利于香砂桔半，服此方而晏如，，更有上热下冷轻证，出兼变热郁，又滞下劳瘵痘[疒/軫]等，其病之极，为上热下冷者，多难治）寒热胜复者，其来路大约与前证相均，而所以有胜复者，在人身阴阳之消长，与邪气之弛张耳，（本篇第九条，汪氏注，以寒热胜复证，分为自愈，阳脱，阳复不及，阳复太过四等，殆为详核，魏氏则哂程氏胜复之说，多见其不知量矣，张兼善曰，阳极则阴生，阴极则阳生，此阴阳推荡，必然之理也，易云，穷则变，穷者，至极之谓也，阳至极而生阴，故阳病有厥冷证，阴至极而生阳，则厥逆者，有发热之条，凡言厥深热亦深者，乃事之极，而变之常，亦笃论也，，第七条，钱氏补复发热三日利止七字，其说甚精，或曰，按上下文，不必补而义自通，何者，云厥反九日而利，故承以凡厥利者云云，文脉相连接，盖食以索饼，而热来者，必在厥九日之后，是一日，后日脉之，即指其翌，是一日，旦日夜半愈，是一日，併为三日，故下文结云复发热三日，并前六日，为九日也，果如钱言，则冒首至三月利止，自为一截，殊觉语意重复，此说或有理，按此证食索饼后，分为三证，一为不发热而自愈，此胃气有守，不为食而泄，能食乃为佳兆，一为除中，暴热来出而复去，一为热来而续在者，钱注欠莹，故辑义引汪魏，以纠补之，尤氏曰，不发热，不字当作若，谬矣，，第十条，厥者必发热，程氏曰，厥必从发热得之，恐不然，轩熙曰，本经必字，多预决定日后之辞，此言为是，盖此章言热伏于内，而厥见于外之证，或有前厥者，是热先郁里，后日必热发于外，或有前热者，是热先外达，后日必热闭于内而厥矣，必发热，后必厥，二句是双关法，且既言厥当下之，则此厥，明属热郁所致，实以外厥之微甚，卜里热之浅深也）其证厥热各发，不一时相兼，故治法，方其发热，则用凉药，方其发厥，则用温药，调停审酌，始为合彻，倘失其机，必为偏害矣，（秦氏伤寒大白曰，厥少热多，热不除必便脓血，可见热病回阴，阴证回阳，均怕过与不及，是也，喻氏曰，按厥阴篇中，次第不一，有纯阳无阴之证，有纯阴无阳之证，有阴阳差多差少之证，大率阳脉阳证，当取用三阳经治法，阴脉阴证，常合用少阴经治法，厥阴病，见阳为易愈，见阴为难痊，据喻此说，本篇清凉诸方，恐其为阳胜而设，温补诸方，为阴胜而设也，唯中间有不必系本病者，岂不过以类隶之乎，，当归四逆汤条，钱氏柯氏注固是，或曰，此条之厥，当厥热胜复之厥，盖其寒本轻，但一时血气不通，仍致厥寒，而亦有热伏于内，故用姜附，则恐后日有喉痹口烂便脓血等之变，此所以别立一方主治之也，此说难从，又程氏曰，血虚停寒，不特不可下也，并亦难用温，盖虑姜附辈之僭而燥也，须以温经，而兼润燥和阳，却兼益阴为治，周氏曰，至通草，本经称其通利九窍，及血脉关节，则诸药亦得通草之功，破阻滞而散厥寒矣，两说亦失当，姑录备考）此厥阴病要领也，（仲景举死证者，少阴特多，而厥阴反少，此理甚妙，人身以阳为重，厥阴则寒热相错，用药有所顾忌，然比之少阴之纯寒，犹有阳存耳，周氏载陈氏少阴厥阴之辨，其说欠核，故不录）要之上热下寒，与寒热胜复，均无所传，其唯阴阳和平，病当快瘳焉。


卷三  ——————————————————————————————————————————————————————————————————————————————————————————

述合病并病  ***************************
合病并病者，表里俱病，是也，方其感邪，表里同时受病者，谓之合病，表先受病，次传于里，而表邪犹在者，谓之并病，合病则剧，并病则易，此合併之略也，（此本于成氏，诸家所论，多失穿凿，徐大椿曰，同起者，为合病，一经未罢，一经又病者，为并病，亦为约当，张介宾曰，今时之病，则皆合病并病耳，可谓概论矣）合病总有四证，曰太阳阳明，曰太阳少阳，曰少阳阳明，曰三阳，是也，太阳阳明者，热盛于表，而势迫及里，里气扰动，下奔则利，上逆则呕，治发其表，则里随和矣，（此证盖不胃实候见者，其称阳明，唯是指里气扰动而言，方氏曰，不下利，乃对必自下利而言，两相反之词，所以为彼此互相发明，斯说似要，又此病邪热颇剧，里气随扰，盖自非表实，不至如此，是所以不用桂枝汤，或下利，或呕，气机稍从内而泄，是所以不用麻黄汤，是以特有取于葛根乎，，汪氏曰，成注，里气虚，即为不和，不可作真虚看，又曰，成注云，里气上逆而不下者，但呕而不下利，愚以其人胸中必有停饮故也）更有喘而胸满者，亦不过表实里壅也，（中西惟忠曰，此虽邪实于胃，先发其表，然后下之者也，存参）太阳少阳者，太阳为轻，而少阳为重，故治取清热通壅，（盖此证不敢用柴胡者，以病势下迫，邪不必郁本位，多用芍药者，亦取通壅也）阳明少阳者，少阳邪轻而阳明病重，所以下利者，犹是热结傍流，故治宜快药，（考经文，似不必主大承气，然明理论，断为其所对，为当）此三证者，两位之病，不相均齐，故施治责其所重也，（轩村曰，疫毒痢证治，不外于合病下利之机，善广其趣，则不假他求，而左右逢原，此言诚发千古之秘，盖本病亦参疫痢之理，则其义更昭矣，唯合病必更有数证，今大抵以下利为的，愚未达其故，且俟后考）三阳合病者，其证有二，其一，周身热炽，邪聚于阳明者为多，故主以白虎，（阳明篇所揭是也），其一，邪聚于少阳者为多，（少阳篇所揭是也，此说本于尤氏，曰，此条，热之聚于少阳者，视太阳阳明较多矣，设求治法，岂白虎汤所能尽哉，考钱氏主以白虎，故尤有斯言，愚意恐是小柴胡加石膏所宜也，又风温，与此二证相似，详见彼条）此他，阳明中风，口苦咽乾，与阳明病，脉浮而紧，咽燥口苦，证候恰合，而实系三阳合病，据其脉候，则专于表者也，阳明中风，脉弦浮大，亦是三阳合病，而殆专于少阳者也，此合病要领也，（素问所谓两感，即三阳合病已，朱氏以太阳中篇四逆桂枝条附，凑为说，殊属深误，故刘完素赵嗣真既有详辨，宜阅）三阴病，则其机虽各异，而其位相同，此所以无合病也，（庞氏曰，三阳皆有合病，惟三阴无合病，此语为然，而李梃医学入门非之，反谬矣）并病，仅有二证，曰二阳，曰太阳少阳，是也，二阳者，太阳病发汗不彻，邪气进入阳明，而表证仍在者矣，治法先解其表，表解已而攻其里，（此条窃有所考，今陈于下，曰，此当作三截看，盖示二阳并病，其等不同，条首，至如此可小发汗，是一截，此邪既属里，而表仅存者，故须小发汗，设面色缘缘正赤三句，是一截，此表热郁甚，故里气益壅，相併以为面赤，阳明篇所谓面合赤色者，即一类已，然此他见证，必有数端，殆意寓言外也，熏法，陈禀丘张苗并谓连发汗不出用之，是在汗法中最紧，乃其病之重可见矣，若发汗不彻，至条末，是一截，此比前证稍轻，不足言，犹未至言，与腹满不减，减不足言同义，此三字，当接下文为十字一句读，上文在表二字，玉函作不得越，以可互证，但烦躁之状，似病稍重，然乍在腹中，乍在四肢，恐未必烦愦躁扰之谓，尝疗一人，失汗表郁，兼以胃实者，胸腹搅刺，走注不定，正与此证吻合，汪氏曰，短气者，邪热壅而气促急也，但坐者，不得卧也，汗出不彻，营气不得条达，则脉涩，条辨以涩脉为血虚解，大误，此说是也，此三等证，强拟其方，则小发以桂枝，解之，据程氏用大青龙，发汗，据庞氏以麻黄而可欤）如阳明篇之桂枝麻黄二条，及桂枝承气条，亦是此证，其治则先表后里之法也，太阳少阳者，其二条俱用刺法，而其一条，为误下结胸，然如柴胡桂枝汤，实其正方，而柴胡桂枝干姜汤，其有所兼者也，少阳与阳明并病，则无见其称，然大柴胡汤，为其对方，而柴胡加芒硝汤，其奇治也，如阳明病，发潮热，大便溏云云，小柴胡汤证，亦即是已，（此条是胃实，而邪犹存少阳者，其次条，是少阳而似胃实者，两条对示，乃与太阳中篇四逆条同例）此并病要领也，三阴无并病，理同合病，唯如太阳厥阴之桂枝四逆各施，及太阴之桂枝证，即是表热里寒相兼者，殆并病之变局乎，（郑端友全婴方论，论痫有半阴半阳合病，即言寒热相兼者，，按表里兼证之治，表热里寒，则先里而后表，何也，先实里者，恐脱候倐至，邪亦从陷也，里既实，而从事于表，亦不为迟，设先救表，则虚耗之阳，随汗益夺，岂望邪气外散耶，表热里实，则先表而后里，何也，先攻表者，恐表邪併入，里热壅重也，表既解，而从事于里，亦不为迟，设先攻里，则胃空邪乘，遂为坏病，岂望邪气内解耶，此仲景之明律也，，六病正证之外，有表里证者，如葛根芩连汤，五苓散，桂枝人参汤等证，其类甚多，然叵谓之并病，仍不列于此。

述温病风温  ***************************
温病者，热结在里，表里俱热证，是也，即阳明病之一证，（此病，前注为内经温病之义，间有谓为白虎证者，犹与彼强合，特王氏柯氏以为伤寒中之一证，惜辨征不核，今因演其说曰，内经所谓温病者，冬伤于寒，寒邪内伏，得春温而方发之谓也，本经三阳三阴，及中风伤寒等，其名则取之素难，而其证则自异，岂特至温病，既取其名，又并真证而取之乎，况全经本不有从时分病之说，则仲景所谓温病，为伤寒中之一证明矣，且考素问疟论，以先热后寒为温疟，而仲景则以身无寒但热为温疟，以其有骨节疼烦，故加桂枝于白虎汤中，以清里发表，可见温病之温，与温疟之温，均是热盛之谓矣，温热互称，犹冷与寒，素问，春必温病，灵枢论疾诊尺篇，作春必生瘅热，太素，作春乃病热，又评热病论，其首节，说病温阴阳交，而仓公传则曰，热病阴阳交者死，又刺热病有五十九穴，而叔和则曰，治温病刺五十九穴，许氏说文曰，热温也，并可以征焉，此条冒头三字，盖揭示来路者，曰渴，曰不恶寒，俱是表解而里热之候，则发热，其初太阳翕翕之热，而今为阳明蒸蒸之热，然则与热结在里表里俱热，有何差别，愚故以为温病即白虎证之称谓也，，温病条列之太阳者，亦犹小柴胡之例，然其非表证，而叙在篇首者，岂叔和据五十八难，徒执其名，以与中风伤寒，相为排比者欤，伤寒例第一节，辨列伤寒温病暑病等，其意可知矣，愚固不欲议撰次之得失，特于此条，则不能无疑也）其来必自太阳如少阳，（其自少阳，所谓服柴胡汤已渴者，寓有其义，大抵白虎证，得之其人阳气偶扰，而邪气乘入，进热殊急者，今多见之，经所云，恐其机也，然亦未能无因误治而致者也）而毒邪暴进，直陷入里，内灼外熏，势如燎原，故其脉浮滑洪大，（吴医汇讲，薛雪曰，伤寒脉浮滑，此表有热，里有寒，表之热寒之用，里之寒热之体，言热病本于寒，寒既病而为热矣，则体用皆热也，汉之文法如此，是说盖本诸方氏，又活人书，改作表里有热，而郭氏从之，汪氏亦曰，斯言乃为定论，然未免臆见，又黄氏据林氏，更有详论，文繁不录）其证，蒸蒸发热，自汗出，心烦大渴，（白虎加人参汤，及五苓散条，所言烦渴者，参自余诸条，盖烦而渴之谓，成氏以为热渴，似不妥）舌上乾燥，欲饮冷水，然不有燥屎搏结，唯是胃家焦烁，因立白虎汤，以清凉之，（愚尝谓此汤妙在粳米，何也，凡物不惯于胃者，金石为最，物惯于胃者，莫如米穀，今用极不惯者，故配以极惯者，使其不损中土，如竹叶石膏汤桃花汤之粳米，厚朴麻黄汤之小麦，硝石矾石散之大麦粥汁，皆是也，详义见拙著药治通义第十卷，又石膏一斤碎下，当补绵裹二字，厥阴篇方中有之，陶隐居曰，凡汤酒膏中用诸石，皆细捣之如粟米，亦可以葛布筛令调，并以新绵别裹内中）如其自太阳误汗吐下，而加液乏者，加人参以滋养之，（或曰，加人参汤证有二，其一，本方证，而更液乏者，其一，液虽不乏，其病稍轻，不耐本方者，佐人参以调停之，未知是否，又千金外台加人参诸条，一用本汤，恐非是，但白虎脉证，略于本汤，而反详于加人参汤，殆不无疑也，，太阳上篇加人参条，汪氏曰，此条当是太阳证罢，转属阳明之证，其不入阳明篇者，以其服桂枝汤后之变证，且与上条，脉证相同，但加烦渴，用药霄壤，前贤著书，欲使后学悉心体认）设其失治，则胃津枯竭，遂不可救，其变或为胃实，而不敢为阴证也，（白虎承气之别，在实之有无，则似不宜参为彼证，然在今验之，往往有之，况三阳合病，既有腹满讝语，则其理可见也）风温者，温病之类证也，据脉阴阳俱浮，则似表有邪者，其证与三阳合病相近，治法亦恐白虎所宜也，（此条难解，程氏注于文理为顺，然愚窃有疑，何则表里热盛，倘误汗之，必大伤律，恐不更至阴阳俱浮也，成氏以为伤寒发汗之后，方知其风温，是似于病理为顺，今就其义，别发一说，此言太阳病发汗，当解不解者，不特表有邪，而里既有热，其称之风者，犹风家风湿之风，即表有邪之谓，然则风温为温病之兼表者，故一条中并论之，然不啻汗后知之，自有认得真的，故下文先揭风温为病一句，而尽其证，若被下，若被火，从程氏，则是系温病误治，从成氏，则是系风温误治，未审何是，又成氏曰，先曾被火为一逆，若更以火熏之，是再逆也，盖本于玉函，程氏则以若火熏之，谬为体如烟燻，故以一逆再逆，为汗下等之误治，又汪氏疑小便不利字，然太阳中篇，有欲小便不得，反呕欲失溲之文，盖同例也，又此病，谓与三阳合病相近者，何也，彼曰脉浮大上关上，此曰脉阴阳俱浮，彼曰若自汗出者，又曰目合别汗，此曰自汗出，彼曰身重难以转侧，此曰身重，彼曰但欲眠唾，此曰多眠睡，鼻息必鼾，彼曰口不仁，此曰语言难出，彼曰遗溺，此被下曰失溲，但彼兼胃实，故有腹满讝语，其他则证证相合如此，殆一病而异其名者耳，义出蠡见，姑录俟识者，，总病论，病人素伤于风至医杀之耳，本出玉函脉经不可，发汗病中，风温之为病云云，全取千金方，但千金，作温风之病，温风二字盖错）。


卷四  ——————————————————————————————————————————————————————————————————————————————————————————

述坏病  ***************************
坏病者，误治之后，阴阳无复纲纪，证候变乱，难以正名名，是也，（巢源，有时气败候，曰，此谓病后馀毒未尽，形候变转，久而不瘥，阴阳无复纲纪，坏病之义，得之益明，盖坏，崩坏也，犹墙壁之坏，不得言之墙壁，其证候变乱，难以正名者，不得已姑以坏病命之，非有他意，方氏曰，血气既惫坏，张志聪曰，自败曰坏，二说为失，方氏又曰，坏，言历遍诸治而不愈，此亦不妥，一误亦为坏病，不必历遍诸治，玩三若字自知，程氏柯氏所解极是，志聪又曰，已发汗则肌表之邪已去，此语亦有病，发汗违节，亦为坏病，且坏病中，有表犹在者，如桂枝加附子，去芍药之类，是也，，少阳篇坏病条难解，脉沉紧，金鉴改作沉弦，然沉字遂不通，尤氏有说，亦欠稳贴，不录，其揭讝语一证者，岂唯谓邪转入里者乎，然从巢源削讝语二字，义似稍胜，柴胡证罢，似指小柴胡证罢，不必柴胡诸方不可用也）或得之误汗，或得之误下，或误吐，或温针，而营卫乖错，邪热沉渍，或著上焦，或迫血分，或阳气虚惫，或阴液竭乏，或水饮相搏，或湿热，内蒸，剧易缓急，种种不同，皆是因素禀强弱，宿疾有无，与误逆之轻重，而有异已，所谓汗后之汗漏动经，胸满悸筑，下后之结胸痞硬，协热下利，吐后之内烦吐食，火逆之惊狂奔豚之类，其证多端，不胜枚举，今就其情机，为之区辨，并诸兼证，以述于后，故兹不得详也，（喻氏曰，阳明何以无坏病邪，曰，阳明之误治最多，其脉证固当辨别，但不得以坏病名之也，盖使汗下烧针屡误，其病亦止在胃中，原有定法可施，与坏证无定法之例，微有不协，钱氏曰，六经之中，仲景独以阳经之太少为言者，盖以在表之误治居多，在里之误治少也，且二经之表里虚实，疑似多端，难于察识，其误治独多，变逆尤甚，其害有不可胜言者，故特立此一法，以重其事也，学者其可忽诸，今考阳明不能无坏病，钱说为优，三阴亦不言坏病，盖其最罕有者矣，，活人书曰，盖为病中又感异气，变为坏病，此系谬读伤寒例，若更感异气，变为他病者，当依后坏病证而治之一语，赵氏有辨，未核）。

述兼变诸证  ***************************
（兼变者，兼挟变坏之谓也，仲景所立，唯是三阳三阴，今更设此目，岂不愆邪，曰，否，经虽分六病，而不特六病之正证，彼六病之所兼所变，皆具列于其中，倘不加甄辨，则至并正证而不能明，今设此目，即所以使学者于正证与兼变，能判然别白，然每证必称何病之类变，以见病之条理，不出于三阳三阴六者之外焉，曰，然则如漏汗动经之类，实系坏病，而今更揭仲景所未言之名者，何也，曰，坏病，是误治后变坏者尔，今斯诸证，有兼于未病之前者，有不经误治而变者，此所以不能题以坏病，而自立此名也，其分类者八，曰虚乏，曰热郁，曰饮邪搏聚，曰饮邪并结，曰血热，瘀血，曰热入血室，曰风湿，曰湿热，寒湿，是也，火逆诸证，少余义可述，故阙焉不录，抑前注家，如钱氏尤氏及徐大椿，既分正变诸法，然冗杂无统，今不敢从云）。

虚乏  ***************************
虚乏者，气血虚乏，是也，盖人身气血，相藉以荣养形骸，故气虚则血亦虚，血虚则气亦虚，然禀素或有偏胜，而误治亦有偏害，是以其证不一，有平素液少，不可径汗者，有平素虚弱，得病更加者，有发汗过多，及汗下错行，气血俱虚者，有汗下失度，胸中阳虚者，有误下中虚者，有误下下脱者，有大邪已解，胃虚生寒者，有大邪已解，胃虚生热者，皆病之属虚者，中间虽未必不变为阴证，犹未足言之真阴证，仍并类列于此，（程氏曰，汗多亡阳，夫人知之矣，然人身之阳，部分各有所主，有卫外之阳，为周身营冲之主，此阳虚，遂有汗漏不止，恶寒身疼痛之证，有肾中之阳，为下焦真元之主，此阳虚，遂有发热眩悸，身瞤动欲擗地之证，有膻中之阳，为上焦心气之主，此阳虚，遂有叉手冒心，耳聋及奔豚之证，有胃中之阳，为中焦水穀化生之主，此阳虚，遂有腹胀满，胃中不和，而成心下痞之证，虽皆从发汗后所得，在救误者，须观其脉证，知犯何逆，以法治之，不得以汗后亡阳一语混同，此说出生姜泻心汤下，殆觉精凿，内藤希哲有三焦各有阳虚有阴虚之论，盖本此）有平素液少不可径汗者，何盖其人纵有可汗之证，倘平素血液亏乏者，要须顾虑，放胆施治，必致变败，如身疼痛尺中迟，即其明律也，（柯氏曰，脉浮紧者，以脉法论，当身疼痛，宜发其汗，然寸口虽浮紧，而尺中迟，则不得据此法矣，尺主血，血少则营气不足，虽发汗，决不能作汗，正气反虚，不特身疼不除，而亡血亡津液之变起矣，此解亦约核）如禁汗六条，俱系验之宿疾之法，咽喉乾燥，上焦液少者也，（咽喉，津液上潮之道路，人曾有某故如金匮所叙，肺萎所因之类，乃为乾燥，钱氏专属少阴，似拘，尤氏曰，若强发之，乾燥益甚，为咳，为咽痛，为吐脓血，无所不至矣）淋家，下焦津乾者也，（成氏曰，膀胱里热则淋，反以汤药发汗，亡耗津液，增损（一作益）客热，膀胱虚燥，故小便血）疮家，躯壳血乏者也，（疮家，盖谓金疮家，此躯壳血乏，其得伤寒，倘过汗之，筋脉益燥，遂为痉病，与破伤风，其由稍异，但下条有亡血家，乃似相复矣，然金匮亦有亡血与身有疮对待者，亡血，言血从内亡，此血从外失也，考疮，古疮痍之义，说文曰，刃，伤也，从刃从一，创，或从刀，仓声，大徐曰，今俗别作疮，非是也，据此，平脉法，以手把刃，坐作疮也，金匮，若身有疮，被刀斧所伤亡血故也，并可与本条互征矣，疡肿古亦或用创字盖假借也）衄家，血燥于上者也，（脉急紧，尤氏以为寸口脉，非是）亡血家，血亡于内，而外随虚者也，（张志聪曰，此言吐血便血，及妇人崩淋亡血者，是，又下后发汗振寒脉微细，其机相似）汗家，液竭于表者也，（张志聪曰，夫汗家则虚其水穀之精矣，中焦之津液，入心化赤而为血，下挟膀胱，而运行于肤表，水穀之津液虚，而重发其汗，则上动心主之血液，而恍惚心乱矣，下动膀胱之所藏，则小便已而阴疼矣，此方失薄，或有配合，又伊泽信恬曰，此条，考前后诸条，亦系禁汗之例，不须自主一方，盖与禹馀粮丸数字，衍文也，两说似有理）此六者，血液所亏之处各异，故过汗之变，亦各殊矣，盖此诸证，皆阴虚阳亢，剧则必益燥热，不敢变为阴矣，但液少之人，其得表证，倘不发汗，恐无邪解之日，乃当别设关防，是在活通已，（汪氏所拟诸方，小建中汤，黄耆建中汤，最似切当，魏氏于疮家，处葛根芩连汤，亦似当，考外台，范汪论，黄帝问于岐伯曰，当发汗，而其人适失血，及大下利，如之何，岐伯答曰，数少与桂枝汤，使体润漐漐汗才出，连日如此，自当解也，今更审经文，有麻黄证兼虚，姑用桂枝者，则此诸条证，或宜遵用，他如栝楼桂枝汤之兼润，桂枝加芍药生姜人参新加汤之兼补，亦必有适，如桂枝加附子汤，或宜汗家，如阳旦汤之兼凉，或宜血分燥热，如竹叶汤之清温合用，或宜阳虚液燥，盖后贤方法，亦须临时酌用，金匮曰，夫病痼疾，加以卒病，当先治其卒病，后乃治其痼疾也，然则此等诸证，亦重在逐邪，但其不宜不顾虑，最要活意变通，岂是仲景之所以不定一方乎，如张倬伤寒兼证析义，可谓徒求之筌蹄之末，而毫无裨实际者也）有平素虚弱，得病更加者，何，如小建中汤证，其人胃中虚燥有寒，得病更甚，一则二三日，一则少阳病，而见其候，俱用此方，以温建中藏，（腹中急痛条，就汪注考之，其不举少阳证者，盖省文也，此里寒为少阳之邪所鼓动，故腹中急痛，治法先用此方，亦犹先与四逆之意，而痛未止者，里寒虽散，而邪气犯胃所致，故换以小柴胡乎，，陶氏曰，方家用饴糖，乃云胶饴，皆是湿糖如厚蜜者，建中汤多用之，其凝强及牵白者，不入药，，仲景温养中焦之剂，建中理中，实相对设，建中主润，理中主燥，而俱取救阳矣，其人胃津不足，阳虚生寒者，建中以和液而温中，胃气不足，阴寒内盛者，理中以逐湿而散寒，盖温养之法，实不能出二方之范围也）如炙甘草汤证，素常上焦液乏，而不能任邪者，故主此方，以滋养之，（脉结代，不是二脉兼见，要不过歇止之谓，成氏曰，心中悸动，知真气内虚也，汪氏曰，悸，心动也，心中动悸，则知营血内虚，真气已馁，而藏神不宁也，并是以悸为心动之悸，与金鉴不同，据玉函，殆可备一说，又金鉴，心下筑筑云云，心下字不妥，当是虚里膻中动筑，此方，金匮附方，载治虚劳，又治肺萎，俱足见其润养之功，且经中药之浓煮者，莫如本汤，及桂枝加芍药生姜人参新加汤，岂陶氏所谓补汤欲熟之义欤，张氏类经，论虚里跳动，以纯甘壮水之剂，填补真阴，其说甚精，以足发此方之理，宜参，又医学入门曰，十全大补汤，十四味建中汤，一切峻补之剂，皆自理中建中四逆等汤，而变化之也，单甘草汤，滋阴降火汤，生脉散，补中益气汤，一切滋补之剂，皆自炙甘草汤，而变化之也）如阳明病无汗，身如虫行者，亦素虚所致也，（赵氏曰，虫行皮状者，即经言身痒，是也，久虚者，以表气不足，津液不充于皮肤，使腠理枯涩，汗难出也，此亦一说，四十八难曰，痒者为虚）有发汗过多，及汗下错行，气血俱虚者，何，如甘草乾姜汤，芍药甘草汤证，是气血素亏，今依过汗，更益虚乏，而其证各见，故药亦别行，先救其阳，后救其阴，（成氏曰，内经云，辛甘发散为阳，甘草乾姜相合，以复阳气，又曰，酸以收之，甘以缓之，酸甘相合，用补阴血）如芍药甘草附子汤证，亦气血俱虚，而其病颇重，既变少阴，治宜急救，故单捷之剂，以双补之，如桂枝加附子汤证，汗多亡阳，筋脉津燥，其表未解，脱势亦剧，故用此方，复阳敛液，（圣济，治产后荣血虚损，汗出日夕不止，形体困怠，附子汤，于本方，加生乾地黄）如桂枝如芍药生姜各一两人参三两新加汤证，亦是汗后虚燥，其邪已除，脱势梢缓，故治取渐救，（新加之名，注家多费曲解，特程氏曰，新加人参，而倍姜芍，因知新加字，专为人参而言，盖芍姜本方固有，而人参本方所无，故彼但言加，此言薪加，以为其别也，山田正珍说亦然，或执桂枝加大黄汤，以驳此说，则拘矣）此二方并亦双补，而专救阳者也，如大青龙汤之逆二证，俱不出桂枝加附子，芍药甘草附子汤之法，而厥逆筋惕肉瞤，乃其重者也，（此与真武证，其机似不同，如遵张介宾法，则六味回阳饮，为其对治矣）如脉浮数下之，身重心悸证，即误下致虚，与过汗同辙者也，（程氏曰，津液下夺，则机关不利，故身重，津液下夺，则不能上奉，故心悸，所恃表气未虚，津液不至全亡，只是要和之，盖阴生于阳，阴液耗者，阳气必不可重亏也，表里实，则津液自和，不过养正而邪自除之意，按尺中以候阴，故程氏有此解也）如太阳病，先下复发汗，因致冒证，其病本轻，故汗下失序，而气血俱虚矣，（此条，为汗下先后之例而设，以臆测之，此本兼有表里证，医以里为急，而先下之，后见表仍在，以发其汗，然被下之际，表邪不陷，亦似表里之热，从汗下解，乃知其病俱轻，但以汗下过当，与先后失序，而致表里俱虚也）如下后发汗，小便不利，是幸不至变坏者也，（此等虽经逆治，能无他变者，其人胃气本强也，，下后发汗，振寒脉微细，及乾姜附子证，俱是既属少阴，故不列于斯）如汗吐下后自愈者，亦不甚虚，且邪既清解，所以勿药也，（汪氏曰，此亦是当汗而汗，当吐下而吐下，故有阴阳和而自愈之日，非误用汗吐下药者所能比也，轩村曰，此条与辨脉法相发，云，病有不战不汗出而解者，何也，答曰，其脉自微，此以曾经发汗，若吐，若下，若亡血，以内无津液，此阴阳自和，必自愈，故不战不汗出，而解也，是也，且下条亦云亡津液，则亡血，是诸失血之谓，而亡津液，总汗吐下亡血之词，亦通）有汗下失度，胸中阳虚者，何，如桂枝去芍药汤证，因误下胸虚，邪气乘入，以为胸满，故去芍药，然表邪犹在，故用桂散表，亦扶其阳，虚稍甚者，加附子救之，（脉促者，以邪著在高乎，金匮，气分，心下坚大如盘，边如旋杯，水饮所作，桂枝去芍药加麻黄细辛附子汤主之，又千金，桂枝去芍药加皂荚汤，治肺痿吐涎沫，并与本方同趣，盖芍药，腹满用之，而胸满忌之者，以其味酸涩泥膈乎，尤氏曰，去芍药者，恐酸寒气味，足以留胸中之邪，且夺桂枝之性也，近是，，微恶寒，千金翼亦脱恶字，考此证，上篇末条中亦有之，乃似阳虚之验，然未审何故，金鉴曰，当是汗出微恶寒，若无汗出二字，乃表未解，无取乎附子也，此说不必）如桂枝甘草汤证，是过汗胸虚，然其邪既解，虚亦为轻，故治宜小方，而师试令咳条，其病加重者也，（成氏曰，发汗多亡阳，胸中阳气不足者，病人手叉自冒心，师见外证，知阳气不足也，又试令咳，而不即咳者，耳聋也，知阳气虚明矣，耳聋者，阳气虚，精气不得上通于耳故也，按灵枢决气篇曰，精脱者耳聋）有误下中虚者，何，如桂枝人参汤证，是也，此数下胃虚，邪气内陷，协热下利，故治取双救，盖殆欲属阴者矣，（脉沉滑者，协热利，及阳明篇，协热便脓血，并似言里热，与此条异义，伤寒例，内虚热入，协热遂利，亦然，，此方，桂独后煮，犹是附子泻心汤，附子后内之意，与他桂枝诸方，其例自异，徐大椿说为胜）有误下下脱者，何，如赤石脂禹馀粮汤证，是也，此二三下之，下焦不约，以为泻利，故治取收涩，桃花汤之类证也，（程氏曰，下脱上结，理中反成堵截，上下二焦，无由交通，所以利益甚，钱氏曰，谓之益甚者，言药不中病，不能止而益甚，非理中有所妨害，而使之益甚也，按钱说似优，要之此条设法御病，就变示例，言误下之后，下利不止者，有冷热不调，宜用泻心者，又有胃气虚寒，宜用理中者，又有下焦滑脱，宜用收涩者，又有泌别不职，宜用渗利者，证有数等，不可一概也，，此方，分温三服，本草图经引，作分再服，似是）有大邪已解，胃虚生寒者，何，如厚朴生姜半夏甘草人参汤证，汗后胃寒，虚气壅滞者也，（此证不必有停饮，其用半夏，盖犹茯苓四逆用茯苓之意，如千金大半夏汤之类，温泄寒胀诸剂，皆自此方脱胎，，鸡峰普济方，殿中丞郭中妹十岁，病腹色不变，按之而大不陷，心腹下痞满，得之因取转数多，病已月馀，北按甲乙经云，三焦胀者，气满于皮肤中，壳然不坚，遂与仲景厚朴生姜半夏甘草人参汤，小其服，凡经二十日，胀消而已）如病人脉数而反吐证，汗多胃虚气逆者也，如病人有寒，发汗吐蛔证，宿寒为阳虚而加者也，（此证，难必言邪解，姑列于斯，盖素有寒人，偶得外感，宜用桂枝人参汤，及桂枝汤加乾姜之阴旦汤之类，，玉函辨发汗吐下后病中有一条，曰，发汗后身热，又重发其汗，胸中虚冷，必反吐也，千金翼同，胸中，作胃中，疑是经文之遗也）如差后理中丸证，亦胃虚寒者也，（姜后诸证，详开于后，然以情机相似，斯举其概，下仿此）盖此诸证，尤与太阴少阴，相近似焉，　有大邪已解，胃虚生热者，何，如太阳中篇误吐两证，俱胃中液燥，虚而生热者也，（钱氏以腹中饥，口不能食，及不喜糜粥，欲食冷食等，为胃冷所致，恐不然，朝食暮吐，即暮食朝吐之互词，成氏曰，晨食入胃，胃虚不能克化，即知至暮胃气近里，与邪气相搏，则胃气反逆，似拘，，此证，盖橘皮竹茹汤，或千金竹叶汤之类，所宜取用，如单从驱饮，恐不相对）如差后竹叶石膏汤证，病后胃液不复，虚热上逆者也，（此种证状，误汗误下后，并多有见，愚著广要中详之，宜检）。

热郁  ***************************
热郁者，邪热入里，不与物相者，唯郁著各位者，是也，其证不一，有表未解，膈有热者，有表既解，热灼膈间者，有心下热结者，有肠中热壅得，皆是少阳之类变尔，盖热偏在一处，故不耐白虎之大寒，且其无所得，亦非吐下所适，是以制苦寒之剂，而为之治矣，更有上热下冷轻证，并隶于斯，　有表未解，膈有热者，何，如葛根黄芩黄连汤证，是也，此表未解，故汗出，热犯上焦，故喘，（言喘而汗出，其汗似为喘而出，然推其病，恐不然）且热势并及经下之胃，故利遂不止，所以不用桂者，恐碍里热也，（此方，移治滞下有表证，而未要攻下者，甚效，内台方议曰，又能治嗜酒之人热喘者，又千金，治夏月伤寒，四肢烦疼发热，其人喜烦呕逆，剧切祸祟，寒热相搏，故令喜烦，七物黄连汤，于本方，加茯苓，芍药，小麦，圣济，治胃实热，烦渴吐逆，葛根汤，于本方，去黄芩，加半夏，生姜，竹茹）有表既解，热灼膈间者，何，如栀子豉汤证，是也，太阳病误汗吐下，邪气乘入，或阳明病下早，热迸于上，俱能致之，盖不比结胸之邪藉物实，啻是邪热熏灼上焦者耳，其为证也，曰虚烦不得眠，此其轻者也，（虚烦之虚，恐非阳虚之义，盖是心腹无实结之谓，即对结胸及胃实之硬满而言，厥阴篇，下利后更烦，按之心下濡者，为虚烦也条，柯氏注甚晰，此证郁灼犹轻，故未至懊憹也）曰反覆颠倒，心中懊憹，此其重者也，（张锡驹曰，即不得眠之甚，而为之辗转反侧也，按心中懊憹，为栀豉正证，阳明及结胸，并亦有之，然别有真的）曰胸中窒，此其郁稍甚者也，（徐大椿曰，烦热且窒，较前虚烦等象为稍实，按上条言发汗吐下后，此条言汗下不言吐，想吐最虚胸，故吐后邪陷，则不至此郁甚乎，否则承上而省文也，，烦热，即虚烦不得眠之互词，考烦，本热闷之义，故三阳皆有烦者，又假为苦恼难忍之貌，如疼烦烦疼之烦，是已，如少阴厥阴之烦，亦是也，成氏误以烦热为表热，以烦疼为热疼，至闵氏明理论删补，则引蛔厥之烦，以驳成氏曰，烦者，不能安静之状，较躁则稍轻焉，可兼寒热而论云云，其说颇辨，然犹未为当）曰心中结痛，此其郁最甚者也，（徐大椿曰，结痛更甚于窒矣，按此以大下，邪激聚胸，故为结痛，其不言汗吐者，以吐最虚胸，发汗亦有外疏之意，故不至此郁甚乎，否则亦是省文者也，又此证最疑于结胸，唯心下硬濡为分）盖轻重虽不同，而情机则无异，故均主栀子豉汤，以凉解之矣，（此方，为凉解胸中郁热之正剂，栀子苦寒，能清热毒，与芩连相近，而服之必恋膈，是以清上之功，最其所长，故以为君，后人用治胸脾，亦此意也，香豉，本草称味苦寒无毒，又杀六畜胎子诸毒，金匮治中毒，多用此者，并足以见其亦为清凉之品，况其臭烈，况膈殊甚，故住栀子之力，久留胸中，是以二味相得，而能为对证之方矣，本草豉条，陶隐居曰，好者出襄阳钱塘，香美而浓，然古者臭香互称，香豉之香，恐非芳香之谓也，（按以臭为香，训义反覆用之，见郭璞方言注）抑本汤之非吐药，既有详辨，且吐本涌实，今此证无物相得实，何用吐为，是其理最彰著矣，，崔氏黄连解毒汤，为清膈之神方，实自栀子豉汤变来者也）其烦热，身热不去，及其外有热，手足温等，并内热外熏之候，非表未解也，（此诸证，成氏注为妥，宜参，注家或以为表未解，又以发汗有用豉者，遂以上方为兼微汗，恐不然）至其有兼者，如栀子甘草豉汤证，是胃气不足，故少气也，如栀子生姜豉汤证，是热迫其饮，故呕也，（此与小柴胡之呕相似）如栀子厚朴汤证，是下后兼胃气壅滞，以为中满者也，（此方不用豉者，岂畏其泥恋助壅乎）如栀子乾姜汤证，是丸药大下，兼中焦生寒者也，（此条文略，姑就方意考之，当是他有胃寒证候，要邪本不剧，故被误治，不至大逆，故烦既微，而胃寒亦轻，是以仅须栀子乾姜而足矣，，王氏以丸药为神丹甘遂，当考）此二证，即系虚实之分矣，如枳实栀子汤证，盖栀子厚朴汤之一类也，　有心下热结者，何，如大黄黄连泻心汤证，是也，此邪热乘误下之势，入而著心下，以为痞者，唯其无饮，故按之濡，然郁结稍重，故芩连之凉，兼以大黄，而麻沸汤泡用，盖意在疏泄，而不在峻利矣，（脉浮而紧，而复下之，紧反入里，则作痞，按之自濡，但气痞耳，盖言此证痞证因饮结者，必云痞硬，此并云濡，以为其别，且气痞也，之称，似言但是热结，而非饮结，方氏以本方证，次彼条后曰，此申上条，言脉以出其治，脉见关上者，以痞在心下也，以氧痞而濡，所以浮也，然痞之濡，由热聚也，故用黄连清之于上，聚虽气也，痞则固矣，故用大黄倾之于下，此说稍允，又成氏曰，以麻沸汤渍服者，取其气薄，而泄虚热，尤氏曰，成氏所谓虚热者，对燥屎而言也，非阴虚阳虚之谓，盖热邪入里，与糟粕相结，则为实热，不与糟粕相结，即为虚热，本方以大黄黄连为剂，而不用枳朴芒硝者，盖以泄热，非以荡实也，周氏曰，以麻沸汤渍之，其气味之出，轻而且活，以大力之体，为轻清之用，非圣人其孰能之，二说亦似是，，钱氏辨承气，陷胸，十枣，及此汤之异，当并考）如附子泻心汤证，是前证而兼表阳虚者，其病表里异情，故治亦凉温并行焉，（此条，钱氏以命门虚为说，近凿，尤氏曰，此即上条，而引其说，谓心下痞按之濡，关脉浮者，当与大黄黄连泻心汤，泻心下之虚热，若其人复恶寒而汗出，证兼阳虚不足者，又须加附子，以复表阳之气，乃寒热并用，邪正兼治之法也，又曰，此证，邪热有馀，而正阳不足，设治邪而遗正，则恶寒益甚，或补阳而遗热，则痞满愈增，此方，寒热补泻，并投互治，诚不得已之苦心，然使无法以制之，鲜不混而无功矣，方以麻沸汤渍寒药，别煮附子取汁，合和与服，则寒热异其气，生熟异其性，药虽同行，而功则各奏，乃先圣之妙用也，此解甚觉精畅，又大黄附子汤，寒热融和，自为温利，宜分别看，，中西惟忠曰，此方煮附子，不言水率，疑是脱文）有肠间热壅者，何，如白头翁汤证，是也，此热壅下迫，故为下重，盖与肠澼同局者矣，（先兄曰，白头翁汤，治热利下重，意在于清下焦之热，缓其窘迫，仍以白头翁，凉肠热为君，秦皮亦清热利窍，俱合之黄连檗皮，清利以泻之，盖热毒之气，客于下焦，欲便不能，重滞以迫于后窍，故其方非治下焦肠滑之比，而注家执苦以坚之之语，可谓昧矣）有上热下冷轻证者，何，盖上热下冷，实厥阴之机，然更有未至其甚，犹属少阳之类变者，此所列是已，如栀子乾姜汤证，是自误下而变者也，（说见于上）如黄连汤证，是从素有之寒热，而膈胃异病者也，（此方，自半夏泻心变来，然彼冷热在一位而相结，此冷热异其位，故彼则要药性温凉混和，所以再煎，此则要温凉各别立功，所以淡煮而不再煎，尤氏曰，此盖痞证之属，多从寒药伤中后得之，本文虽不言及，而其为误治后证可知，故其药亦与泻心相似，而多桂枝耳，此说非是，，此方，愚常用治霍乱吐泻腹痛，应效如神，盖以其逐邪安正，能和阴阳也）。

饮邪搏聚  ***************************
饮邪搏聚者，水饮蓄聚，与邪相搏，是也，大抵其人有宿水，或因邪而发动，或以误而势长，更有得病新成者，其停潴多在心下胃脘之分，然泛漫上下，不凝结一处，其类凡四，有犯上焦者，有壅中焦者，有属表分者，有兼阳虚者，就中节目亦多云，有犯上焦者，何，如小青龙汤证，是表实，而宿饮被邪鼓激，以犯其肺者也，（柯氏曰，水气畜于心下，尚未固结，故有或然之证，若误下，则硬满而成结胸矣，，徐大椿于小柴胡加减法，辨五味子乾姜同用之理，考吴绶既有其说，并似未核，又半夏，汤洗令滑尽，陶氏有详说，曰，不尔戟人咽喉，又曰，凡方云半夏一升者，洗毕秤五两为正，医心方，引苏敬云，半夏一升，以八两为正，小岛尚质曰，以药昇平之，半夏一升，当今二钱三分一釐四丝，五两，当今一钱七分六釐，陶说似优）如喘家，及桂枝加厚朴杏子汤证，是表虚，而饮邪相得者也，俱系太阳病有所兼者矣，（如麻黄汤，大青龙汤，及葛根芩连汤，其喘俱为脉证，邪散而喘定，故不在此例）如麻黄杏仁甘草石膏汤证，是表既解，而饮热迫肺者也，（成氏以此条，与葛根芩连汤相对，为邪气外甚，非是，盖此汗出，殆里热外熏所致耳，且考其方意，与小青龙加石膏，越婢加半夏，厚朴麻黄等汤，实系一辙，则知是饮热相薄之证矣，注家止为肺热者，亦未是也，盖麻黄与石膏同用，则相藉开疏水壅也，，方后，本云黄耳杯，汪说难信，或曰，此传写有讹脱，当是本云麻黄汤，今去桂枝，加石膏）如发汗后饮灌而喘，是新水所致也，（汪氏又主麻黄汤，亦不确）有壅中焦者，何，此证之水，多自宿昔，而有太阳所兼者，有里热所挟者，有表里无热者，太阳所兼，更有差别，如桂枝加茯苓术汤，（今削去桂及白字）茯苓甘草汤二证，是表有邪，里有水，然两者不相搏唯饮为邪所动者，而加苓术证为重，苓甘证为轻，（此二证俱无烦渴，即里无热之征，其轻重，则玩本文自知，加苓术条无汗证，明理论，以为水饮不行，津液内渗之候）如五苓散证，是表有邪，而热更入里，与水相得，或为下滞，或为上逆，故外有太阳脉证，内有烦渴，小便不利，及水入则吐等候，然里重而表轻，故治专利水，而旁发其汗，（脉浮微热消渴，与脉浮数烦渴，及水逆，自有轻重，然其机相同，故其治则一，或曰，五苓散之证之方，亦犹金匮随其所得，而攻之之义，柯氏金鉴注意似然，但未了，又先兄曰，泽泻行水，与茯苓猪芩相类，然五苓散，用术与二苓，各十八铢，特至泽泻，多一十二铢者，何，盖其质轻清，性味俱转，故多用之，二苓藉其力，更能行水，此说确当，又岭南卫生方曰，五苓散用桂，正如小柴胡用人参，大承气汤用厚朴，备急丸用乾姜之类，欲其刚柔相济，亦存攻守之意也，故方书谓，五苓散无桂，及隔年者，俱不可用，近者铺家，有去桂五苓散，不知者，为其所误，如去桂而入参，却谓之春泽汤，治燥渴有效，此说非也，但本方移治杂病，则桂之用，在温散，而能助渗利之力矣，，陶隐居曰，方寸匕者，作匕正方一寸，抄散取不落为度，按据中平三年虑傂铜尺，汉一寸当今七分六釐，又先友狩谷望之曰，白饮，即煮米泔也，齐民要术煮[米宜]条云，折米白煮取汁，为白饮，此可以证）里热所挟者，如猪苓汤证，是也，此邪气入里，与饮相併，以为哄热，故渗利之品，兼以凉润，且其水并停下焦，不特中焦，盖是阳明之类证，以其有水，不为胃实也，（金匮曰，诸病在藏，欲攻之，当随其所得而攻之，如渴者与猪苓汤，余皆放此，尤氏曰，无形之邪，入结于藏，必有所据，水血痰食，皆邪薮也，如渴者，水与热得，而热结在水，故与猪苓汤，利其水，而热亦除，若有食者，食与热得，而热结在食，则宜承气汤，下其食，而热亦去，若无所得，则无形之邪，岂攻法所能去哉，此解极窍，仍更表之，又成氏注阳明篇本方条曰，此下后客热，客于下焦者也，邪气自表入里，客于下焦，三焦俱带热也，云云，盖此证之水，并停中下二焦，成氏之言，不为不当，若在后世注家，专以为下焦之药，然如渴心烦不得眠等，皆热在中焦，而上熏之候，则其说难从）表里无热者，如发汗后水药不得入口，及厥阴茯苓甘草汤证，是也，（茯苓甘草汤，一方二用，此桂但取温散，犹杂病五苓散之意，又太阳中篇末条证，与此似同，然冒以太阳病，似不必表里无热者）有属表分者，何，如文蛤散证，是冷水潠灌，水邪郁表，故主以驱散之剂，（此条，从柯氏作文蛤汤，证方始对，且金匮，渴欲得水，而贪饮者，岂发散所宜，一味文蛤，自似切当，盖其方互错也）如牡蛎泽泻散证，是水气外溢，其病在下，故治从内，并得病后新成者也，　有兼阳虚者，何，此其人素虚饮停，今因误治，阳更虚，而饮亦动，其证轻重不同，如茯苓桂枝甘草大枣汤证，其病轻，而饮停下焦者也，（此方多用桂者，以泄奔豚气也，甘烂水，要取不助水势，灵枢半夏汤，以流水千里以外者八升，扬之万遍，取其清五升煮之，其揆一也）如茯苓桂枝术甘草汤证，其病重，而饮停中焦者也，（方氏曰，心下逆满，伏饮上溢，搏实于膈也，气上冲胸，寒邪上涌，挟饮为逆也，动经，伤动经脉，振振奋动也，盖人之经脉，赖津液以滋养，饮之为物，津液类也，静则为养，动则为病，宜制胜之，云云，尤氏曰，此伤寒邪解而饮发之证，饮停于中则满，逆于上，则气冲而头眩，入于经，则身振振而动摇，金匮云，膈间支饮，其人喘满，心下痞坚，其脉沉紧，又云，心下有痰饮，胸胁支满，目眩，又云，其人振振身瞤剧，必有伏饮，是也，发汗则动经者，无邪可发，而反动其经气，故与茯苓白术，以蠲饮气，桂枝甘草，以生阳气，所谓病痰饮者，当以温药和之也，愚谓此条止脉沉紧，即此汤所主，是若吐若下，胃虚饮动致之，倘更发汗，伤其表阳，则变为动经，而身振振摇，是与身瞤动振振欲擗地相同，即真武所主也，盖此当为两截看，稍与倒装法类似，又钱氏注，伤寒本当以麻黄汗解云云，然此证，误汗之变，遽至动经，则其本为桂枝证，亦未可知，盖伤寒二字，不须拘执，又其方专取利水以健胃，与甘枣汤有小异，金鉴以中焦下焦为辨，其说为协）如太阳篇真武汤证，其病最重，而与术甘证，其机相近者也，（此条，唯尤氏以为兼水饮，然其说迂而不切，愚谓此证虚阳外越，故发热，阳虚饮动，故心下悸，饮阻清阳，故头眩，经脉衰弱，为饮被动，故身瞤动，振振欲擗地，其用此方者，以扶阳利水也，此身瞤动，与大青龙变肉瞤殆异矣）如伤寒吐下后发汗，虚烦脉甚微，久而成痿，亦是术甘汤证，而经日失治者也，（方氏曰，此申苓桂术甘汤，而复言失于不治则致废之意，彼条脉沉紧，以未发汗言也，此条脉甚微，以已发汗言也，经脉动，即动经之变文，惕，即振振摇也，大抵两相更互发明之词，久，言既经八九日，若犹不得解，而更失于不治，则津液内亡，湿淫外渍，必致两足痿软，而不相及也，尤氏曰，心下痞硬，胁下痛，气上冲咽喉，眩冒者，邪气搏饮，内聚而上逆也，内聚者，不能四布，上逆者，无以逮下，夫经脉者，资血液以为用者也，汗吐下后，血液所存几何，而复搏结为饮，不能布散诸经，今经脉既失浸润于前，又不能长养于后，必将筋膜乾急而挛，或枢折胫纵，而不任地，如内经所云脉痿筋痿之证也，故曰，久而成痿，两说并觉详密，盖虚烦是阳虚所致，与建中之烦相近，而与栀豉之虚烦不同，，按苓桂二汤证，注家多单为阳虚，辑义援金匮，以确其为淡饮，今又以真武证，为同一情机，特似牵凑，然反覆申熟，理不得不然也）。

饮邪并结  ***************************
饮邪并结者，水饮与邪，相併顽结，是也，亦是素有澼饮，或因误治而并，或不因误而并，其结在胸中者，有结胸，有藏结，有胸有寒，在心下者，有热实，有冷热不调，要皆凝固一处者也，（饮在胸膈者，多是稠涎，在心下者，多是稀水，治有紧慢，亦未可不由此也）　结胸者，何，饮邪相结，以盘踞胸堂，遂及心下，是也，（明理论曰，所谓结者，若繫结之结，不能分解者也）盖阳明病之类变，而其证更有等差，如大陷胸汤所主，膈内拒痛，心中懊憹，心下因硬者，其正证也，（拈膈痛者，仅一条，然既名结胸，则其义自寓焉）其来多因太阳病误下，（病发于阳，而反下之，热入因作结胸，及大陷胸汤条，其义可见已，但此所谓阴阳，殊为难解，张氏既疑之，秦氏伤寒大白，以为表热之轻重，亦未鬯，轩村尝谓，此盖虚实已，当时不详其说，今推之意，盖言就太阳中，分其人虚实，其人实有饮，邪激甚，故作结胸，其人虚有饮，邪激微，故作痞，所释如是，亦颇觉稳贴，，金鉴以数则为虚句为剩文，愚谓当并动则为痛句从删，动数之动，宜泛讲，盖与脉数急者为传也之急字一例）亦有不因误下者，心下痛按之石硬，其证稍重，（伤寒十馀日，热结在里条，亦是也，其揭大柴胡者，以彼证亦有心下急痞硬等，与结胸相疑，故对待为辨，往来寒热，与无大热相对，热结在里，与水结在胸胁相对，但头汗出，是柴胡证所无，且举水结字，以明结胸之必自水饮）有自重汗复下者，从心下至少腹硬满，而痛不可近，此兼胃实，其证最重，（以上轻重，如其来路，当互意看，不必拘）有自少阳病误治者，（半夏泻心汤条，不特为二证立辨，亦示少阳误下，犹有为结胸及痞者，又结胸，有自太少并病者，然似非大陷胸所主）盖轻重来路，俱虽有异，其情则一，故均用此方，以驱除水热也，（成氏谓，利药中此为駃剂，信然，盖利药欲生，大承气主在大黄，故后煮之，此汤重在甘遂，故先煮大黄，后内甘遂，非彼急而此缓也，尤氏有承气陷胸辨，其说新奇不确，仍不採入）如大陷胸丸证，是其并结稍轻于前证，然势连甚于上者也，（项强殊甚，其状似痉，但非如刚痉之背反张，故云如柔痉状，喻氏曰，胸邪紧逼，以大陷胸汤下之，恐过而不留，即以大陷胸丸下之，又恐滞而不行，故煮而连滓服之，然后与邪相当，而可施战胜攻取之略，观方中用大黄芒硝甘遂，可谓峻矣，乃更加葶苈杏仁，以射肺邪，而上行其急，煮时又倍加白蜜，以留恋而润导之，而下行其缓，必识此意，始得用方之妙，，按陶氏曰，一方寸匕散，蜜和，得如梧子，准十丸为度，如弹丸及鸡子黄者，以十梧子准之，唐本注云，方寸匕散为丸，如梧子得十六丸，如弹丸一枚，若鸡子黄者，准四十丸，今弹丸同鸡子黄，此甚不同，据此，弹丸大，正准十六梧子，吴氏说，实沿李时珍之陋耳，又丸字，宋代避讳作圆字，非有异趣，详开于愚著药治通义中，兹不赘）如小结胸，是病不及膈属最轻证，故不假攻下，然亦是并结，所以犹须陷胸之法也，（程氏曰，痞证亦有心下硬者，但不痛耳）如寒实结胸，盖系太阴之类变，此膈间素有寒涎，邪气内陷，相化为实，或是有膈痛心下硬等证，其势连及于下，而阳犹持者，故峻利之也，（尤氏亦疑小陷胸汤，及亦可服七字，然犹误接文蛤散条，，陶氏曰，巴豆，打破剥其皮，刮去心，不尔令人闷）如本有寒分，下之作结胸者，亦是寒实，然阳素虚，故不宜利药也，（成氏曰，以心下结满，卧则气壅而愈甚，故不能卧，而但欲起也，据此，则岂与支饮倚息同机者乎，心下必结，钱氏以为栀豉类证，愚谓此太阳病兼心下有水者，殆桂枝加茯苓术汤之类证也，其误下作结胸，须增损理中丸，即胸痹用人参汤之意也）藏结者，何，阴寒上结，如结胸状，是也，（汪氏以挟食无食，辨结胸藏结，亦未允，尤氏曰，胸高而藏下，胸阳而藏阴，病状虽同，而所处之位则不同，是袭汪氏之谬，又汪氏谓，藏结按之不痛，尤氏则以为如结胸状者，谓如结胸之按而痛，近是）此亦太阴之类变乃与寒实结胸，相似而有异，盖深痼沉著，宗气亦衰，故不任攻下，要错恶最极者也，（此证仅二条，难精其义，然既名藏结，则其病深重可知，且以理推之，寒实结胸，有痰涎相得，藏结则似无痰涎，唯是寒结，势逼君主者乎，然无明征，姑列于此，，舌上白胎滑者，舌上胎滑者，就二者字视之，则似藏结有胎不白滑，而黄涩者，又似有有阳证，往来寒热，其人躁者，寒凝岂有此等证状，然则二者字当虚讲，曰难治，曰不可攻，并谓藏结之难治不可攻，不特为舌上白胎滑而言也，吴氏削饮食如故，时时下利八字，盖饮食如故一句难解，俟考，，太阴病，下之而胸下结硬，与此相近，金匮曰，病者萎黄，燥而不渴，胸中寒实，而利不已者，死，亦类证已）如病胁下素有痞，是其位稍殊，而寒凝则一，故同其称矣，　有胸有寒者，何，如瓜蒂散证，是也，此亦膈中顽涎，与邪相实，盖不自误下者，故病势甚于上，以为寸脉微浮，（微浮，以验病位，曰弦迟，曰乍紧，曰乍结，并征其实）胸中痞硬，（此病人自觉之情）气冲喉咽等候，而不及心下，亦不痛，（厥阴篇，心下满，当作心中满为是）及其闭甚，阳气阻格，以致厥逆，即是邪高结甚，不得不因而越之，此方之所由设也，（瓜蒂至苦，其能在味，吐药之最峻者也，豆之腥臭，令人恶心，豉之腐臭，必泥胸膈，俱资助上涌之势，王氏选注之言，盖为当矣，，吐之一法，与汗下鼎峙，诚为紧要，然本是非六病之正对，且宜吐证，在本经特三条，金匮亦不过疟黄宿食数者，可见其证极少，非汗下之所比也）有结在心下，而热实者，何，如十枣汤证，是也，亦系阳明之类变，其病连胁下，而水与邪，其势俱猛，自非此駃峻，岂能直折之者乎，（尤氏曰，金匮云，饮后水流在胁下，咳吐引痛，谓之悬饮，又云，病悬饮者，十枣汤主之，此心下痞硬满，引胁下痛，所以知其为悬饮也，方氏曰，此盖邪热伏饮，搏满胸胁，与结胸虽涉近似，与胃实则大不相同，喻氏曰，此证与结胸颇同，但结胸者，邪结于胸，其位高，此在心下及胁，其位卑，愚谓结胸，与瓜蒂散及此证，相似不同，临病之际，宜精认体察也，，按千金钱匕之说，本于陶隐居肘后百一方序，平旦服，诸家无解，盖阴气未动，饮食未进之时，药力易以溃结也，本草经曰，病在四肢血脉者，宜空腹而在旦，陶隐居曰，毒利药，皆须空腹，孙真人曰，凡服利汤，欲得侵早，并宜参商，，千金，干枣汤，治肿及支满澼饮，于本方，加大黄，黄芩，甘草，荛花，水煮，本草，图经曰，胡洽治水肿，及支饮澼饮，加大黄，甘草，并前五物，各一两，枣十枚，同煮如法，一方，又加芒硝，汤成下之，圣惠，治妇人血分，四肢浮肿，心腹气滞，不思饮食，芫花丸，于本方，加大黄，青橘皮，细锉，以米醋一中盏，旋洒药于铫子内，慢火炒令醋尽，为末，面糊丸如梧子大，食前以温酒下七丸）有结在心下，而冷热不调者，何，此其人胃气素弱，水液不行，而误治更虚，胃冷热搏，以为痞硬者，是也，（大抵胃素寒者，邪陷必化为寒，今胃虽弱，其寒未甚，故犹为此证，喻氏解病发于阴，而反下之，因作痞曰，是热人，省文以见意也，此与钱氏不同，而反似允惬，所以成结胸者一句，亦似略成痞字而言，经中间有此例，钱注恐凿，又其云作痞者，只指饮邪并结之痞，不是该言气痞，钱氏以为三泻心证者，是）盖虚实相半，（汪氏有湿热不调，虚实相半语）故病势颇缓，实系少阳之类变，如其治法，温凉并行，以调停之，但其证有别，如半夏泻心汤证，是饮盛者也，如生姜泻心汤证，是寒胜者也，如甘草泻心汤证，是虚胜者也，（泻心汤者，非泻心火之热，泻心下之痞也，此本云岐子说，又明理论曰，气结而不散，壅而不通，为结胸，陷胸汤为直达之剂，塞而不通，否而不分，为痞，泻心汤为分解之剂，所以谓之泻心者，谓泻心下之邪也，痞与结胸，有高下焉，云云，愚考诸注，似半夏证特热并，而生姜甘草二证热既除，然所以成痞者，恐不可不因邪热加之，曰，伤寒汗出解之后，胃中不和，不过言大邪既解，曰，此非热结，但以胃气虚，客气上逆，亦是对结胸及大黄黄连证而言，非必无些热，观心烦不得安，而可见也，如移治杂病痞硬，则芩连与参姜俱行，其苦唯存泻痞之用，不嫌其清凉也，，甘草泻心条曰，穀不化，金匮水气篇曰，小便不利，水穀不化，面目手足浮肿，即同义也）更有二证相类，其一，如柴胡桂枝干姜汤证，是也，此病涉太少，而兼饮结，亦冷热并有者也，（此条，诸注为津乏解，然今验治饮甚效，因考，曰微结，曰小便不利，曰渴，俱似水气之征，不呕者，以水在胸胁，而不犯胃之故，但头汗出，亦邪气上壅之候，盖乾姜温散寒饮，牡蛎，栝蒌根，并逐水饮，牡蛎泽泻散，亦有此二味，其理一也，先兄亦尝言之，仍再揭于此，或曰，微结字无著落，盖心下微结之省文也）其一，如旋覆代赭汤证，是也，此邪既解，而胃弱饮逆者也。

血热瘀血  ***************************
血热者，邪热内并，以迫血分，是也，盖热之迫血，或血失故道，扰动外溢，或热气燔灼，血液内烁矣，其外溢者，有自衄而愈，有用麻黄汤衄而解，（此条目瞑，盖目眩之义，瞑，眩，古相通用，魏氏曰，以阳药治阳邪，所以能致阳气重剧，而作衄也）有衄而犹用麻黄，（尤氏曰，必欲衄而血不流，虽衄而热不解者，乃为合法，不然靡有不竭其阴者）皆是属表者也，（鼻衄固表郁之一证，不宜隶之兼变中，今以其亦系血热，故因叙于此，以备后段诸证之参照）有热壅上焦，而吐脓血，有热迫下焦，血下而愈，有里热而衄，（周氏曰，邪入血分，热甚于经，故欲漱水，未入于府，故不欲咽，按阳明篇衄二条，与少阴篇便血条，圣惠方，并拟黄芩汤）有热陷入里，及阴变阳，而便血，如便脓血，（此诸证，不下数条，而皆无其方，前注所拟，或不能确，临处之际，更须精思焉）皆是属里者也，更有淋家误汗而便血，有火逆而衄，如吐血，如清血，有少阴误汗，而血自口鼻出，亦并属里者也，其内铄者，有衄家误汗，以增煎熬，有素虚误灸，血散脉中，（黄氏曰，宜助阴生血彻火热，炙甘草汤，小柴胡加栝楼实汤，按后方可疑）有厥阴误汗，口伤烂赤，及热气有馀发痈脓，皆是营血受伤者也，（近今伤寒，最多血分热灼者，大抵自素禀阳脏，加以液亏，或发汗过多，迫胁血脉，而其证治，与膈热出入，必要清润，是在深求经旨，而变通之矣）瘀血者，血失常度，瘀畜下焦，是也，（说文曰，瘀，积血也，从疒于声，然瘀血之瘀，与瘀热之瘀，恐同其义，盖仲景书，或有难从说文者，如痞痛也之类）盖邪热壅郁血中，则相搏为瘀，唯其瘀也，血即水类，故必就下，以结少腹焉，其证有结日浅而病势剧者，有结日深而病势慢者，治之之法，随而有别矣，结日浅而病势剧者，桃核承气汤证，是也，此盖从失汗，邪气内并所致，其结未紧，故热未敛，而势殊剧，所以此方亟逐利之也，（膀胱，犹言下焦，盖与胃中有燥屎同例，不必深讲，抵当汤条曰，热在下焦，义互相发，程氏曰，此条不及小便者，以有血自下三字也，然小腹急结处，包有小便自利句，愚谓此证血结，而非气滞，是所以不用枳朴之破气，而有取于芒硝甘草软坚缓急也）结日深而病势慢者，抵当汤丸证，是也，大抵亦自失汗，而其结既紧，其热既敛，故势殆慢，所以专破溃之，但更有轻重，是以有汤丸之分矣，（六七日表证仍在者，盖以发汗不彻之故耳，表证仍在一句内，蕴有其外不解者，尚未可攻之义，宜与桃核承气条互看，脉微而沉，微，所谓沉滞不起之状，非微弱之微，杨士瀛曰，挟血者，脉来乍涩乍数，闪灼明灭，或沉细而隐伏，是也，反不结胸，义未莹，徐氏曰，表邪在，脉宜浮而沉，脉沉，胸宜结，而反不结，证极可疑，乃少腹硬满，小便自利，而人反发狂，然后知上焦之表，证脉相反，程氏曰，微沉者，结胸脉也，脉沉而不结胸，知邪已入深，而直结于下焦血分矣，二说稍通，姑存之，，如狂之解，柯氏为是，此如字，与舌上如苔之如字同语例）桃核之血，多结于得病之后，抵当之血，多结于得病之先，（山田正珍曰，桃核承气，治邪结下焦，而血为之不行，滞而为瘀者，抵当汤丸，治素有瘀血，而热邪乘之者，阳明篇抵当汤条云，本有久瘀血，可以见焉，徐大椿曰，桃核承气，乃治瘀血将结之时，抵当，乃治瘀血已结之后也，按徐说未切）然未可一例而论也，（张兼善曰，或云，桃核承气，及抵当汤证，俱系下焦畜血，中间虽有轻重，未审缘何而致此也，此皆发汗未得其宜，或当汗不汗，或汗迟，或脉盛汗微，或覆盖不周而不汗，其太阳之邪，无从而出，故随经入府，结于膀胱，按抵当汤条，既有表证仍在语，而失汗蓄血，脉经及陈延之芍药地黄汤主疗既言之，巢氏诸家，亦屡有其说，且验之病者，益知张氏之言不诬矣）要之病虽在下，均是属实，乃阳明病之类变也，（阳明篇，病人无表里证条，明理论有详说，宜参）。

热入血室  ***************************
热入血室者，妇人月事，与邪相适，热乘子户，是也，有自适来者，有自适断者，（曰妇人中风，曰妇人伤寒，俱是互文见意也）适来者，得病之际，月事方来者也，（妇人伤寒发热，是省恶寒字，经水适来下，蕴得之七八日字）适断者，未得病前，月事已来，而得病方断者也，（经水适断四字，当在七八日之上，倘七八日之后适断者，则其来必在得病之初，是与适来何别，志聪说恐未当，唯文势有体，不要错易）适来血不结，适断则结，（程氏方氏说可见也）治之之法，适来，则曰刺期门，曰无犯胃气及上二焦，而不示方药，然除小柴胡，他无相当也，（庞氏删及二焦三字，曰，先宜小柴胡汤，可愈可刺期门，（可愈，当不愈）郭氏曰，常氏云，随其实而泻，谓针家当行泻法也，亦可用小柴胡汤，又曰，上焦中焦，营卫所出也，如不自愈者，服小柴胡汤，许氏本事方，有治适来证，用小柴胡加地黄汤治验，陈氏妇人良方曰，无犯胃气者，言不可下也，小柴胡汤主之，若行汤迟，则热入胃令津燥，中焦上焦不荣，成血结胸状，须当针期门也，并可以征焉，且伤寒发热条，汪氏曰，此言汗吐下三法，皆不可用也，必也与小柴胡汤，以和解邪热，斯不调其经，而经血调，讝语等证，可不治而愈，钱氏徐大椿说亦同，为是，盖病至讝语如见鬼状，未有勿药自愈者，必自愈一句，为无犯胃气及上二焦而发也，方氏以为红汗之类，恐不然，又或曰，二焦之二，衍文也，犯胃气，言下，犯上焦，言吐）适断，则虽属血结，而不敢攻之者，以仅是血道为邪涩滞，非有瘀畜，故小柴胡汤，以清其热，则结自散也，（小柴胡解血热，杨士瀛说为当，既拈于广要中，医学读书记亦曰，血结亦能作寒热，柴胡亦能去血热，不独和解之谓也）要之此二证，俱邪遏血，而遂拒胸胁，实少阳之类变也，更有一证，阳明病下血讝语者，是也，此胃实之热，迫血下夺，血室随空，邪随乘入者，其机稍与前证异，然亦恐柴胡所宜，但胃实轻重，所须加察焉。

风湿  ***************************
风湿者，太阳病而兼湿邪，是也，（风，非中风之风，（盖总括风寒之词）得病之初，两邪相合，以湿性濡滞，故数日之间，犹淹留骨节，而其卫虚，其寒亦甚，（八九日三字，当与风湿相搏句易位看，伤寒五六日中风，及妇人中风七八日，云云，经水适断者，俱同例也）治宜温发，而证有轻重，故设桂枝附子，甘草附子二汤，（桂枝附子汤证，举不呕不渴者，盖以既经数日，人疑其邪陷，然病犹在表，故揭此二候，以为里无邪之征矣，甘草附子汤证短气，前注为邪在胸膈者，非是，金匮历节，亦有此证，俱是表被邪遏，里气不畅所致也）如里素有热者，有去桂加术之法，（去桂加术之义，尤氏解稍妥，与金匮注同，故不拈出，舒氏欲改大便坚，为大便溏，误也，盖里有湿者，大便滑泄，小便不利，此其常也，今大便坚，小便自利者，知是湿唯在表，而里素有热，因去桂不用，然既无桂，则殊少外散之能，故易之以术，方后曰附子术并走皮内，则此方之术，是为发表湿，而不为燥脾，明矣，仲景之时，术无苍白之分，未知其所用为何，然在今世，则二术随宜为妙，如此方，及甘草附子汤，并用苍术，正见其效，施氏绩易简方所辨甚精，今拈于下，曰，夫去湿以术为主，古方及本经，止言术，未尝有苍白之分，自陶隐居言术有两种，后人以白者难得，故贵而用之，殊不知白术肉厚而味甘，甘入脾，能缓而养气，凡养气调中，则相宜耳，苍术肉薄，而味辛烈，辛烈走气而发外，凡于治风去湿，则相宜耳，又中西惟忠亦论此方之术，取之发表，文冗不录，，方后，法当加桂以下五十二字，金匮所无）风湿之病，不止是证，其详在杂病论中，此唯存梗概耳，（再详此二条证，俱湿病之属表虚寒者，盖与少阴直中，其情相似，而其机则不同）。

湿热寒湿  ***************************
湿热者，水湿内瘀，热气熏蒸，相郁发黄，是也，此犹阳明病，唯有燥湿之分，（瘀热，唯于发黄及蓄血称之，钱说可信，徐氏亦曰，凡言瘀字，有挟湿之义焉，考瘀，系淤字从疒，说文曰，淤，淀滓浊泥，从水于声）盖其人州都不通内畜水湿，而得病之后，胃热相酿，以为重浊，殆如淤泥之黏泞，是所以郁甚成黄，故以茵陈蒿汤，逐除湿热也，（茵陈蒿汤条，其一不言腹满不大便者，省文也，盖茵陈为清热中之燥药，故的解湿热，又此汤用后，大便必利，胃热能散，则湿自小便去，故如皂角汁状，以湿即水类也，，水一斗二升，煮至三升，殊觉过浓，二升二字无者为胜）更有二证，其一，前证而未内实者，单清凉之，栀子檗皮汤证，是也，（全婴方论，蘖皮汤，治小儿衄血，至一二胜闷绝，即本方）其一，湿热外迫者，专发散之，麻黄连轺赤小豆汤证，是也，（先教谕弟子西仲潜曰，此二条，证方互错，瘀热在里，理不宜发表，必是栀檗汤证，身黄发热，即为表候，殆即赤小豆汤证，此前人所未言，殊似有理，云岐子以此三汤配三阳，亦足互征，，先友伊泽信恬曰，连轺，即连翘，本草经所载之物，而非其根也，千金及翼，并作连翘，尔雅，连，异翘，郭璞注，一名连苕，皆可取证，且诗陈风，邛有旨苕，陆玑疏，苕，苕饶也，幽州人谓之翘饶，汉书礼乐志，兼云招给祠南郊，颜师古注，招，读与翘同，文选吴都赋，翘关扛鼎，李善注，列子曰，孔子劲能招国门之关，而不肯以力闻，据此，翘，苕，轺，实一声也，此说为核，又金鉴曰，无梓皮，以茵陈代之，愚意不如李中梓之以桑白皮代之）寒湿者，其人素胃寒有湿，邪气相郁为黄，如谷瘅，及寒湿在里证，是也，此太阴病之类变，而寒亦发黄者，犹是郁黩所致也，（此证，后世名为阴黄，韩祗和方说殊详）。


卷五  ——————————————————————————————————————————————————————————————————————————————————————————

述霍乱  ***************************
（霍乱编在本经，未审意义，汪氏以为杂病论所错，或曰，厥阴篇有吐利诸条，后人以霍乱亦有吐利，仍摭于杂病中，以附其后，正与痉湿暍俱有表证，故揭在太阳之前同其例，但彼则金匮具载，此则金匮不录，故令人无知其为杂病论之遗者，且脉经叙霍乱转筋，在百合狐惑后，中风历节前，外台引本篇，曰出第十七卷中，并可征也，此说似是）。
霍乱者，内有所伤，外有所感，挥霍之间，便致撩乱，是也，（霍乱所因，巢源千金，其说明核，盖本诸肘后，要之内无饮食宿滞，何以有腹痛吐泻，外无邪气感触，何以有挥霍撩乱，可知外内相搏而癸矣，其病大抵夏秋为多，而或因伤暑，或因失覆受冷，然春温冬寒，亦间有之，盖其邪虽不一，唯饮食伤，则均所不免云，，伊泽信恬曰，易说，穀雨气当至不至，则多霍乱，春秋考异邮，襄公朝荆，士卒度岁，愁悲失时，泥雨暑湿，多霍乱之病，（并太平御览引）汉书严助传，夏月暑时，欧泄霍乱之病，相随属也，此霍乱之名，见古书者，亦可以资霍乱所因之考证焉）其证，内而清浊相干，心腹搅刺，上吐下泻，（灵枢经脉篇，足太阴之别名曰公孙，云云，厥气上逆则霍乱，又五乱篇，清气在阴，浊气在阳，营气顺脉，卫气逆行，清浊相干，云云，乱于肠胃，则为霍乱，王肯堂曰，巢氏乃因此一条，，霍乱必有腹痛，经不言者，盖省文也）外而邪正相搏，发热头痛，身疼恶寒，（成氏以此诸证，为霍乱兼伤寒，非是，尤氏注又利止复更发热曰，迨利止里和则邪气复还之表，而为发热，今人吐利之后，往往发热烦渴者，是也）施治之法，以里为急，即先温其里之例也，其病轻者，有热多寒多之分，俱以去胃湿为要，而有五苓理中之别，（寒热分关，亦在其人胃气强弱，然不比伤寒寒热之异，俱是中焦清浊相干者，故治方不敢在清凉温补上而分，唯以去胃湿为第一义，纵其邪热相得，而欲饮水者，亦不过分清水穀，以为之治而已，盖用五苓散，使水从膀胱去，则清浊自分，吐泻自止，而邪亦从解矣，如其胃虚寒，则理中丸以散寒温胃，则寒湿去，而中焦和矣，徐大椿所谓五苓所以分其清浊，理中所以壮阳者，深得其理，神农本草经疏曰，术能燥湿，湿去则脾健，故曰补也，宁知脾虚而无湿邪者，用之反致燥竭脾家津液，是损脾阴也，何补之足云，亦篇论也，又简易方理中丸下曰，其圆者，得蜜而润，入脾为快，温补为宜，若以荡涤寒邪，祛逐冷积，则汤为捷，且免蜜之殢脾也，，理中丸，为丸如鸡子黄许大，考本草序例，陶氏以为准十梧子，唐本草以为准四十梧子，详录于大陷胸丸下，，按外台引仲景论云，霍乱脐上筑者，肾气动也，先疗气，理中汤，去术加桂，凡方加术者，以内虚也，加桂者，恐作奔豚也，理中汤方，人参二两，余并三两，煮服加减法，文有少异，今不具录，次有一条，及附子粳米汤方，并系本经所佚，云，又霍乱脐上筑者，以吐多故也，若吐多者，理中汤主之，方如前法加减，霍乱四逆，吐少呕多者，附子粳米汤主之，方，附子一枚，炮，去皮，破六片，半夏半升，洗，完用，甘草一两，炙，大枣十枚，擘，粳米半升，上五味切，以水八升，煮米熟去滓，温服一升，日三，小品千金同，出第十七卷中，一方，有乾姜一两，今详千金有乾姜，云，仲景方无）其重者，阳乏寒盛，则更次第疗之，犹少阴之例，一以回阳为主，如四逆汤，（此条发热，恐亦虚阳外越之热，又转筋一证，经不言者，岂以四肢拘急，即蕴其义乎）通脉四逆汤，（通脉字今补，此条小便复利，与厥阴篇，呕而脉弱，小便复利，其机相同）及加猪胆汤（锡驹注本于志聪，志聪注，及锡驹明矾说，并系高世栻言）四逆加人参汤，（此证较之通脉四逆，殆乎寒轻于彼，而液燥则稍加者矣，尤氏曰，此条本非霍乱证，仲景以为霍乱之后，多有里虚不足，而当温养者，故特隶于此欤，此说误矣）是也，其里和而表未和者，用桂枝汤，即乃攻其表之例也，（尤氏曰，曰消息，曰小和之者，以吐利之馀，里气已伤，故必消息其可汗，而后汗之，亦不可大汗，而可小和之也，消息字，医賸有说，又枚乘七发，从容猗靡，消息阳阴，又古本玉篇消字下曰，周易，尚消息盈虚，天行也，野王案，消息，犹斟酌也，，霍乱证治，实不外乎此数端，唯许仁则乾霍乱论，能发仲景未言之秘，故明理论既表而出之）。

述差后劳复  ***************************
（阴阳易一证，无义可述，仍不赘）。
差后劳复者，大邪既解，阴阳未谐，早有劳动，馀热复集，是也，（此本于巢源）热必自内发，故枳实栀子汤，为其对治，（此条不举其证，想心烦不眠等，为所必有也，徐大椿曰，劳复，因病后气虚，邪气又结于上焦，其症不一，故不著其病形，惟散其上焦之邪足矣，后人以峻补之剂治劳复，则病变百出矣，此说与汪氏同，而似得当，盖此方属栀子厚朴汤之类，则亦不外乎清膈利滞也，如成氏以为吐剂，钱氏以为发汗，周氏以为食复之治，皆似未然，方后覆令微似汗五字，可疑，或是因有发汗用豉者，而误附之也，，说文，浆，酢浆也，从水将省声，本草玉石部下品，新补云，浆水，味甘酸，微温无毒，又云，粟米新熟白花者佳，煎令醋，止呕哕，朱氏本草衍义补遗曰，浆水，味甘酸而性凉，善走化滞物，解消烦渴，又张氏本经逢原曰，以水空煎，候熟极煮药，名清浆水，取其下趋不至上涌也，谬）如小柴胡汤，亦其正治也，（此与上方证，病位不同，然其热自内发则一也）如脉浮者，病后新感也，如脉沉实者，热实于胃也，（此证恐不必食后，盖劳复亦有为胃实者，且巢源伤寒劳复候曰，其脉紧者，宜下之，是与原注所云相合，又可下篇曰，伤寒后脉沉，沉者内实也，下之解，宜大柴胡汤，并可证焉）如竹叶石膏汤证，胃液不复，虚热上逆者也，（此条，成氏谓，津液不足而虚羸，馀热未尽，热则伤气，故少气气逆欲吐，诸家概从之，然愚窃疑虚羸少气，气逆欲吐，似无些热，何以主以清凉，又疑玉函所载，劳复发热者，麦门冬汤主之，亦似证方不协，因以为恐是两条其方互错，此条虚羸少气诸证，盖麦门冬汤所主，即与金匮大逆上气，咽喉不利，止逆下气相类，彼所谓劳复发热者，却是竹叶石膏汤证，然实系臆揣，姑录俟识者，，外台，古今录验，解五蒸汤，于本方，去半夏麦门冬，加茯苓，葛根，乾地黄，知母，黄芩）如枳栀之加大黄，盖所谓食复也，（热论曰，病热少愈，食肉则复，多食则遗，此葛巢诸家所本，，医心方，引经心方云，胡粉十二棋，博棋者，大小方寸，是也）如牡蛎泽泻散证，输化不职，水气外盗者也，（成氏曰，金匮要略云，腰以下肿，当利小便，与牡蛎泽泻散，利小便而散水也，按此方栝楼根，盖取之淡渗，不取其生津，金匮治小便不利者有水气，用栝蒌瞿麦丸，可以相证，而本草则曰，止小便利，未审何谓）如理中丸证，胃虚而上焦有饮者也，（胸上，诸注多作胃上，然他无此称，愚意喜唾不了了，是胸上有寒所致，而胸寒必生于胃寒，故用理中温胃，以达上焦也，膈上有寒饮，用四逆，金匮，肺中冷多涎唾，用甘草乾姜汤，并是一理，金匮又曰，上焦有寒，其口多涎，又曰，色黄者，胸上有寒）此二证者，盖不过以其系病后隶之，实不必劳复也，病邪解除，既至勿药，则唯任调养，医之能事，于是毕矣，是故结以损谷则愈，亦所以例百病也矣。

（附）答问  ***************************
问，伤寒既为外感总称，则后世谓仲景专为冬时正伤寒立言者，其谬不待辨而知，但其以为外感总称，前人更有此说否，审子和意，盖原之叔和，谓温热疟痢等疾，皆因冬伤于寒，重感时气，故以伤寒该之，恐难取信，且仲景所以命书者，果总括风寒温疫，至暑湿疟痢等之词乎，或又言仲景略于温疫，不知实然邪，曰，成氏注伤寒例，凡伤寒之病，多从风寒得之，曰，凡中风与伤寒为病，自古通谓之伤寒，又刘河间伤寒直格曰，寒邪为害至大，故一切内外所伤，俱为受汗之热病者，通谓之伤寒也，此二说者稍为近，张景岳之言亦同之，然要未为明鬯，是以辑义不复繁引也，如夫所谓外感总称者，亦岂总括诸般外邪之云乎，盖本经者，扩而充之，犹足以疗内伤诸疾，而况于外感，诚莫不该尽其理焉，然立论之本旨，则仍不过风寒二邪，与时气瘟疫也，何者，暑之伤气，湿之流关节，及痎疟滞利之类，并各有定证，而药亦各异其宜，惟病之变化百端，状态不一者，莫风寒如焉，如时气温疫，本自为一种病，有晋唐诸家之言可征矣，但其证，虽邪焰或胜乎，其病情固与风寒不殊，则治法无须别设处分，观仲景以暑湿等疾，揭之杂病中，而时气温疫，不更立标目，其意可见也，唯邪气必因人而化，不得在风寒时气温疫上，区别其证候，故仲景所云，中风伤寒温病等，仅是假其名，以形容其病机者，而述作本旨，仍非概风寒时气温疫，称之为伤寒而何也，倘参以难经伤寒有几之语，则其义更灿然矣，后世如吴又可，虽巧为炫张，而要其归，则实不能出仲景藩篱之外，但是踵事加精，则有之矣，谓仲景略于温疫，奚可乎，（难经分为五证，伤寒例论伤寒时行之异，巢源立伤寒时气热病温病疫疠五类，外台立伤寒天行温病三门，今熟审诸家，风寒时气温疫，庶几概之矣）。
问，冒头者，每章之发题，而所繫匪轻，闵氏曰，有以伤寒二字冠之者，如伤寒一日，太阳受之，脉若静者为不传之类，兼中风而言者也，以伤寒为病，多从风寒得之，故或中风，或伤寒，总以伤寒称也，其中专称伤寒，不兼中风者，如伤寒脉浮，不发汗因致衄者，麻黄汤主之之类，是也，有中风伤寒之外，如湿病风湿之类，亦在论中者，以明不可混称伤寒也，有但称病人，但称病，称厥，称呕，称下利等证，不明言伤寒中风杂病者，大概言之也，此说似得窾要，然更有但冒太阳病者，有表虚而冒伤寒者，有表实而冒中风者，其文法所以不一者，未审其义，曰，冒头不过唤此起彼之辞，或寓脉证于此，或示来路于此，固不能有定例矣，盖识病之要，在立其名，而施治之要，在就脉证求病，就脉证求病，则自然情状发露，左右逢原，其名亦可从而定，倘徒事立名充病，则遂不免执吾成见，以律万变焉，是故如各篇提纲，及太阳分风寒之类，此所以揭名示病也，题以伤寒，而或专称，或兼称，题以太阳病，而或言表虚，或言表实，或虚实该言，表实冒中风，表虚冒伤寒，此皆互文见意，所以使人就脉证求病，而圆机之妙，自此而生焉，再如阳明厥阴之多冒伤寒者，以其来不一，而大概言之之义，如阳明病称，姑假为起语，而施之类证者，亦多有之，并是属变例，他云病，云病人，云某家，云发汗吐下后之类，诸不冒病名者，皆随宜构文者耳，读者以冒头与全章，参互思索之，勿为过凿，则庶得经意矣。
问，诸家注释，逐条更易，辑义既辟其非，然则叔和之撰次，果为得仲景之旨否，且其叙次何如取义，曰，仲景旧本，虽隋唐间人，犹不能睹，而生乎千百年之后，欲议撰次之得失，不亦傎乎，然姑依文义考之，仲景之意，唯是就脉证而示病，始非有渺深难测之趣，叔和之撰次，大约以事类相从，亦欲使人易知辨证措治之方，则虽非悉仲景之旧，亦匪有大异同，譬之周易，费氏以来，割彖象文言，列之各卦之下，虽非尼山之真，亦无悖于道矣，今推事类相从之例，以论撰次之意，及中间或似后人所错者，具列如下，太阳上篇，则首章至第十二章，以太阳纲领，与寒热大要，错综为次，（第八章，玉函以来，冠之篇首，然既以太阳病为篇，则以其提纲为始，于理相协）第十三章至末章，皆系表虚一类，而第二十七章，承上以示大汗后更有一证，中篇，则首章至第十一章，系表实一类，第十二章，至第二十八章，申明发表余义，此以下至篇末，俱为太阳传变诸候，更析其类，则第二十九章，第三十章，是汗吐下后自愈者，第三十一二两章，是下后发汗之逆，第三十三章，至第四十一章，系发汗及吐下后虚证，而结以胃实（宗印曰，本经凡论虚证，后结实证一条，论正气后，列邪气一节，此造论之章法，按此说亦未必然）第四十二章，至第四十五章，即五苓散证，第四十六章，（未持脉时师令咳）其义前后不属，恐前汗后虚证中错文也，第四十七章，承前欲饮水证，第四十八章，承前水逆，以示有胃虚之吐，第四十九章，至第五十四章，乃栀豉诸证，第五十五章，（真武汤）亦似当在前汗后虚证中，第五十六章，至第六十二章，为禁汗之戒，第六十三章，至第六十七章，言病兼表里者，第六十八章，据玉函等，知上篇之错，第六十九章，至第八十二章，系柴胡一类，而第七十七章，承第七十四章，第八十章，其证与上条相似，仍供对看，第八十一章，（桃核承气汤）疑后段瘀血中所错，似当在抵当汤条前，第八十三四两章，论纵横，第八十五章，至第九十五章，系火逆一类，第九十六章，至第九十九章，叙误吐与呕吐之证，第一百章，至第一百二章，系瘀血一类，末章，则承上证，示小便利不啻瘀血也，下篇，亦皆属太阳所变数证，首章至第三章，辨结胸与藏结与痞之异，第四章，至第十五章，繫结胸一类，而第十四章，（文蛤散）疑中篇五苓散证中所错也，第十六章，太少并病，第十七八九三章，热入血室，第二十章，至二十二章，太少并病，盖十六章至此，因有如结胸状，心下结，胸胁满等证，而连类及之也，第二十三章，至第四十一章，皆系痞硬，而第三十六章，（麻杏甘石汤）疑为错出，或以次条论下后，而连及乎，第四十二章，至四十四章，白虎加人参汤证，第四十五六两章，太少合併，第四十七章，其上章证，是外内扰动，故承以上热下冷，第四十八九两章，风湿相搏，第五十章，（白虎汤）恐宜移在前项加人参汤之类，第五十一章，是素虚证，末章，即申前章之义，盖太阳三篇，每类必具数条，故有端绪可寻，其他则大抵各章殊类，不易区画，如阳明篇，尤觉淆糅，阙所不知可也，少阳，太阴，不过寥寥数章，少阴亦有难类从，然斯三篇，约略可思而得矣，厥阴，则正证与厥利呕哕，界限截然，不待辨而后知也，如夫各篇中，此类接彼，彼类承此之意，则虽或有可推明者，而亦何如六十四卦之有序哉，愚亦不欲妄为牵强，且待有识论定尔。
问，林亿等序，称合三百九十七法，未知其指，曰，此实无谓之言，故王氏溯洄集，反复纠辨，殊为确核，而后人更有为说者，竟不免附凑，如周自閒，据赵氏翻雕宋本，以驳王氏，（见吴医汇讲）今考宋本，每篇之首，注共几法者，通计得三百八十七法，是王氏所以发疑，而周氏检考不密，复吹其烬，可哂甚矣。
问，经中脉位，多系泛称，而间有指某部者，有称以阴阳者，其义何如，曰，本经脉位，实本于十八难，以寸口关上尺中，配之三焦，而更以寸口，候表与卫，尺中候里与营，趺阳亦候胃，少阴，见辨脉及金匮，而亦候下焦，大抵病邪瀰漫者，各部同状，是以多从泛称，病在一处者，脉随而变，是以或直指其部，然亦有互文见意处，此则在读者活看已，阴阳之名，其以为尺寸者，恐未可为误，盖二难以尺寸为阴阳，辨脉第三章，亦以阳脉阴脉，为寸尺，又曰，寸口关上尺中三处，大小浮沉迟数同等，虽有寒热不解者，此脉阴阳为和平，千金翼方亦曰，寸口关上为阳，尺中为阴，皆可以见矣，其以为浮沉者，亦理然也，然至阴阳俱浮，竟觉不通，则俱未为确实，宜附之阙如可也，要其所候，唯是不过表里气血之分而已。
问，经中脉状，其名凡几，而子且言有常变，常变之义，所未前闻，曰，脉名凡二十有六，云浮，云沉，云数，云迟，云缓，云紧，云弦，云长，云滑，云涩，云大，云洪，云芤，云实，云小，云细，云微，云弱，云虚，云短，云促，云疾，云结，云代，云停，云厥是也，停与厥，义不晰，动数之动，与数急之急，俱言其势，非形状之谓也，所谓常变者，一脉各有常与变也，假如病在表，而热外盛，必见浮脉，岂非浮脉之常乎，更有里热外熏，（白虎证，及阳明太阴伤寒脉浮缓，是）有邪结上焦，（结胸，及瓜蒂散证，是）有血分灼热，（阳明抵当证，是）有虚寒阳越，（四逆证，是）皆令脉浮，岂非浮脉之变乎，如沉为里为寒，然亦为肌表寒壅，（麻附辛汤证，是）为里热结实，（阳明脉沉为在里，是）数为热盛，然亦为胃冷客热，（病人脉数，是）为虚寒阳跼，（少阴病脉细沉数，是）迟为寒为虚，然亦为热结，（结胸，及大承气证，是）弦为寒，（见金匮）然亦为热盛，（本经皆然）之类，皆其义也，其一脉所以有数候者，在所兼与其位，而神之有无，固宜意知焉，如夫紧之通寒热表里，而为病实，滑之通水燥食屎，而为热盛，涩之通为血滞，洪之通为邪扰之类，皆其一定者也，如大有实大，有虚大，细有微细，有紧细之类，最须分看，盖脉理玄深，贵知其要，若柯氏以体用为辨，其言虽精，犹未衬切，学者熟绎经旨，参以先人所著脉学辑要，则必有思过半者矣。
问，韩祗和曰，治伤寒病，以脉为先，证为后，朱奉议曰，伤寒看外证为多，未诊先问，最为有准，二说适相反，今观经文，大抵详证而略脉，是仲景重证而不重脉也，曰，治伤寒须脉证互参，无所偏重，经之略脉者，多系省文，况脉之为类，固不如证之繁，更有舍脉从证者，如伤寒脉浮缓，而用大青龙，是也，有舍证从脉者，如身体疼痛，而用四逆是也，要之，病之虚实，邪之进退，及生死之诀，皆靡不于脉而验，则韩氏之言，恐不与经错也。
问，本经于三阳甚详，而三阴殆略，吕元膺以为有缺文，岂其然乎，曰，否，火动水静，本是定理，故三阳传变多，而三阴传变少，况三阴其位相同乎，杜清碧曰，阳热之证，变态不一，三法一差，死生反掌，非比阴寒之邪，不复传变，有一定之治，王安道曰，若以药误治，而成变证，则惟太阳为多，纵使三阴证，亦或有寒药误治，而变寒者，然岂应如是之众乎，然则经之略于三阴，亦何足怪，且阴证之理，岂有外于彼三篇乎，元膺之言，吾不信也。
问，中风之名，经中颇多，皆可一例否，曰，名同而义异，此经之例，中风，在太阳则与寒对言，为表虚之目，在阳明，亦与寒对言，则为里热之义，称阳明中风，则为里热兼表者，在少阳，则为其热殊剧者，在三阴，则为阳复于表者，其义各异，倘欲实讲风字，解为一义乎，则必不免牵强，如金匮，亦为半身不遂，为五藏受邪，为发狂，是可以互证耳。
问，仲景方药，其类有几，汤散丸之别，其理如何，曰，云汗，云清，云下，云温，此为正证之治，太阳之于桂麻，少阳之于柴胡，阳明之于白虎承气，三阴之于姜附诸汤，是也，云吐，云消，云补，云涩，此为兼变之治，膈痰之于吐，停水之于消，虚之于补，脱之于涩，是也，汗清下温，兼变亦施，而吐消补涩，正证所不须，且此八法中，细目颇多，不可不审，汤散丸，则药病各有所宜，此其所以有别，盖方剂诸义，愚著药治通义详论之云。
问，古方权量，诸说纷糺，准之今制，孰能为当，曰，吾友小岛学古（尚质）尝从事于此，撰为一书，云，仲景之一铢，当今之一釐四毫五丝，一两，当今之三分四釐八毫，一斤，当今之五钱五分六釐八毫，一斗，今量之一升一合零一撮强，升合皆从此酌量，凡药称几升者，皆繫于药昇平之，非通用之升也，（但粳米，豉，不在此例，药升，见本草序例）其说皆确有根据，以足为定论矣，如分之名，愚谓是裁分之分，非六铢之分，至其详说，并拈于药治通义中，今不复赘。
问，刺灸之法，闻有补泻，仲景所施，亦复然否，曰，用针补泻，详见灵枢，然仲景之针，唯是泻而已，所谓随其实而取之者，言随实之微甚，而泻有轻重也，灸艾，大率在回阳补虚，然针处核起之灸，殆属泻者也，孙真人灸脚气，称以泄风气，或是一辄，虞恒德医学或问之言，宜并考焉。
问，桂枝汤方，其病不重者，犹曰又不汗后服小促其间，半日许令三服尽，而至病重者，则反曰一日一夜周时观之，服一剂尽，病证犹在者，更作服，是病之轻重，药之多少，似有所错，义不可解，曰，此非错，伤寒例甚明，云，凡发汗温服方药，虽言日三服，若病剧不解，当促其间，可半日中尽三服，若与病相阻，（句）即便有所觉病重者，（句）一日一夜，当晬时观之，是也，此言其人中必有奸，而药与之相格，因致烦郁，使其觉病势加重者，须从容施剂，以就其安也，杨仁斋曰，病人有挟宿恙，如痰饮症癖之类，又隔汗而不能出，即是已，所谓服桂枝汤，反烦不解，先刺风池风府者，殆此类也，盖不止桂枝一证，往往有如此者，切须熟察，勿杂药乱投之弊矣，褚氏遗书曰，当验之药未验，切戒亟投，亦此之谓乎，（金匮耆芍桂酒汤方后曰，若心烦不止者，以苦酒阻故也，盖与病相阻之阻，与此阻字同义）。
问，五辛之名，无出于辑义所引之外者，否，曰，有，荆楚岁时记，有五辛盘之称，而不著其品，本草菜部韭条，引食医心镜云，正月之节，食五辛以辟疠气，蒜，葱，韭，薤，姜，如他诸书所载，皆道家之五辛，与佛家之五辛已，山田正珍曰，玉函经，千金翼，无禁生冷云云十五字，知是后人所加，其言卓矣。
问，火逆惊狂烦躁，俱用桂枝，岂是发表，抑且不拟火热乎，曰，尝闻之庭训，云，伤风误灸烦热，及汤泼火烧，救逆汤甚验，汤火伤，重者必下利，即阳虚所致，亦久服之而愈，切不可用清凉之剂，今推此意，则火热熏灼，遽用寒药，冰炭相激，必致烦扰，犹汤火伤之禁水洗，暍死之不可使得冷矣，桂之为品，虽辛不燥，虽温不僭，是以能使火邪之内犯者，诱之外越，殆所谓从治也，蜀漆之治火逆，正如茵陈之于黄，黄耆之于湿，徐大椿，所谓药有专长者乎。
问，吴茱萸汤条，子以为所谓属阳明者，唯是指中焦之词，而其实即寒实证，然则云得汤反剧者，属上焦也者，其义果何，汪氏以为膈寒，然膈寒必来自胃寒，而此方所主，如干呕吐涎沫，与呕而胸满，何不谓之膈寒，魏氏以为上热下冷者，岂不优乎，曰，详玩语气，魏氏亦失太巧，以愚观之，此指少阳之呕而言也，上焦，盖胸胁之互辞耳，阳明病，胁下硬满，不大便而呕，舌上白胎者，可与小柴胡汤，上焦得通，津液得下，云云，成氏曰，上焦得通则呕止，可以征焉，上热之呕，倘施温药，两阳相激，格拒不纳，所以得汤反剧，盖此条更举相反之证，以示呕有上下寒热之别，要不过设法备变而已，赤石脂禹馀粮汤曰，复不止者，当利其小便，金匮甘草乾姜汤曰，若服汤已渴者，属消渴，均一例也，大抵卤莽之弊，生于略近，仲景之虑周，是以于平浅易知处，往往反复致辨，以为不可轻忽之戒，故言外生意，求之过凿，则去经旨远矣，（楼氏曰，得汤反剧者，火也，当用生姜黄连治之，似魏氏所本，又前辈有谓为小柴胡证者，然取征不确）。
问，子既言邪有风寒时气温疫，而又言病之阴阳，因人而化，其理奈何，曰，请审论之，盖风寒虽天之常气，人如体虚，必被感触，况时令不正，最易为害，倘有非常之异气，则众人同病，此愚之所以约为三等也，然如叔和实讲节气，以立类目，亦似迂拘难信，前辈驳之尽矣，至天行温疫，则其行也，每每异证，孙真人谓为天地变化之一气，造化必然之理，而吴氏杂气论，殆发其秘焉，盖其为气，猖狂厉烈，人偶感之，则气血沸乱，从而相化，犹蟹膏投漆，漆化为水，皂角入灶，突烟煤坚，所以众人之疾，大略相似也，且不啻温疫，如时气病，虽未敢一定，以今验之，二十年前，人病多阴，比岁以来，患者多阳，岂是天地间风气，有时变迁，或自阴胜，或自阳胜，而人之体气，必随应和，有所偏胜，故其得病，亦自相搏，仍以致然耶，地之南北，其病有等，理则一也，然则病皆无不因邪而变，而今以人论者，何也，宁实求之，不敢虚求也，夫温疫之有剧易缓急，谓之邪有轻重犹可，然更不能无虚实之分，况至风寒时气，则最多寒热之更变，邪岂有此等伎俩乎，邪虽轻，其人弱者病难治，邪虽重，其人强者病易治，是足以知病之必因人而化矣，且邪之为物，无象可睹，假令凿凿以究其理，要不免揣摩猜度，而施治之际，果有何益，譬犹涔熯然，求其所以然之故于茫昧之间，遂无补于凶荒也，是以医病之法，就其脉证，而认得寒热表里虚实之真，则左右逢原，病无遁情，固不拘风寒时气温疫之辨也，寒热表里虚实之所以有分，必因其人体气之如何，譬犹田畴之有涔熯欤，高者旱，下者水，必然之数也，故治田者，因其高下，以为之防足矣，岂何须彼不急之察哉，然则病以人而论，是求本也，是实学也，仲景未尝就邪分病，而一以伤寒括之，意其在于此乎。
问，子以病情释阴阳，然藏府经络，经有其文，则从前注家之说，讵可废乎，曰，藏府经络，仲景岂敢屏却，唯全经大旨，在于彼不在于此尔，盖仲景假之内经，以为标识，而各自有义矣，阴阳者，数之可千，推之可万，故内经以分表里，而仲景则为寒热之名，如太阳，在内经，则为邪初伤表者，故仲景假之，亦以为表热之名，少阳为表之最深者，故假之以为半表半里之名，阳明为胃经，故假之以为里热之名，太阴为脾经，故以为里寒之名，少阴肾经，为阴中之阴，而肾主液，故以为虚寒而液脱之名，厥阴为阴之所尽，物极则变，故以为寒热相错之名，顾其意义如是而已，如曰阳明居中，主土也，曰以脾家实腐秽当去故也，曰以下焦虚有寒，不能制水之类，亦是不过姑假其名，以示病位病情也，至经络之说，则如曰太阳病头痛，至七日以上自愈者，以行其经尽故也，曰太阳病过经，曰到经不解，曰以太阳随经瘀热在里故也之类，不出仅仅数章，则明自为一义矣，亦活看之可也，注家或坚执其文，又凭诸证中间有与经络合者，遂律全经以经络藏府之义焉，虽然倘一以经络读之乎，其义往往窒而不通，如每病必分经腑之类，则尤失之支离牵强矣，唯以病情读之，无所之而不通，而其与经络合者，亦无庸烦说，迎刃而解，假令如头项强痛之邪热在表，势必上浮使然，余可隅反也，且如阳明太阴之治，但凉温之差，而无脾胃之分，少阴专任温中，而不专滋肾，是可见其不必要分各藏各府也，此经文之所以不皆主张藏府经络也，抑又由此而推，知内经之以经络，仲景之以病情，其理一如王程二氏之言焉，故今自提纲至劳复，一以病情贯之，征之经文，既无前后之牴牾，验之事为，亦莫切近乎此，是愚所以立此说，而实本诸庭闻云尔。


补  ——————————————————————————————————————————————————————————————————————————————————————————

伤寒论述义补  ***************************
是书刊布有年，顷又得数解，因录于下，以示子弟，辛亥清明日，（元坚）孙真人演风论之义，辨表虚表实之分，在病者之素禀，其言虽发诸风而发，亦足以该疾病之常理，学者宜参考。
其藏有寒，下焦虚有寒，此太阴少阴分别处，藏字，与藏寒蛔上入膈之藏同义，少阴而云下焦虚，则太阴之不下焦虚可知矣，肾者，胃之关也，今下焦有权，故胃阳亦有摄，而津液能持，此寒气之所以得内实也，少阴则下焦虚衰，故胃阳不摄，而津液下脱，此寒气之所以不得内实也，然则寒实寒虚之所以有分者，正在其人肾气之强弱也，虽然少阴病，固必并其中焦而虚，观诸其诸证，与其方药，而可见矣，且下元之虚，非可遽复，唯其温中散寒，以能达下焦，此所以不用补肾之剂，而特有取于四逆也，前述，于成氏太阴少阴分中焦下焦之说，以为恐误，又不谓少阴病为兼下虚者，俱由研理之未密已。
下利，腹胀满，身体疼痛，此太阴兼太阳者，其里证重，故先里后表，太阴篇桂枝汤条，其里证轻，故先表后里，宜相对看。
证治要诀，论太阴病曰，腹满而痛，当得通壅，宜桂枝汤加芍药，复庵此言，先获我心。
苦酒汤，半夏，如枣核十四枚，十字，疑大字讹，成本，玉函，核下，有大字，此可以征，然彼亦剩十字也，盖仅是一鸡子壳，须用四枚，适协其量。
厥阴篇第七条，倘用前述或说，则食以索饼不发热者，调治经曰，厥利俱止者，诚不待言，后日脉之，其热绩在者，其利止，亦可知也，又后日，成本，玉函，作后三日，然则并旦日为四日，而热多厥一日，仍知其非。
厥阴篇，不结胸腹濡，轩村宁熙曰，照前病者手足厥冷条，濡，当作满，字之误也，果是腹濡，则其不可下，诚不俟言，此证使人疑误处，正在虚燥腹满，所以致禁也，此说觉当。
三阳合病，遗溺，似非白虎证所有，此二字，疑当在发汗则讝语下，风温被下，则直视失溲，其汗下虽殊，为上盛下虚则一也。
风湿相搏二条，俱系表虚寒证，虽湿邪淹滞，犹与少阴直中同情，而其三方，亦即麻黄附子二汤，及附子汤之例耳。
扬雄方言，水中可居，为洲，三辅谓之淤，郭璞曰，音血瘀，此古人以音载义者，可以征瘀之为淤矣。
外台所引，经文异同，或有辑义所未採者，今照宋本，略揭数端，　白虎加人参汤，人参二两，（按经文赵开美本，于太阳上篇则三两，于下篇则二两），粳米一升，注曰，玉函经，用糯米，（按今本玉函，用粳米）又引千金翼，亦作一升，（按今本翼方，佚此方）　文蛤散条，病在阳，作病在太阳，　柴胡桂枝干姜汤条，微结，无微字，黄芩二两，　半夏泻心汤条，止却发热汗出而解，别出论伤寒日数病源中，盖自为一条也。
余尝撰释瘟一篇，虽非经义，姑附之以备参考，曰，瘟疫之瘟，与温病之温，其义不同，何以言之，疫之行也，不论四时，而其证每异，何必冬伤于寒而春病者，与发热而渴不恶寒者乎，考瘟之为名，犹疫也，肘后方曰，其年岁中有疠气，兼挟鬼毒相注，名为温病，又曰，道术符刻言五温，而所谓辟温诸方，亦辟疫之谓也，杨玄操注五十八难曰，温病则是疫疠之病，非为春病也，（此说于经义则乖）集韵曰，瘟，乌昆切，疫也，据此，则瘟之为疫，其征甚确，而天行多热，许仁则既有其言，此疫之所以亦名为温也，瘟疫重言，犹疫疠重言之例耳，六韬云，故人主好重赋敛，大宫室，多游台，则民多病温，（此文，今本所逸，群书治要引之，兹从孙同元辑本录，后汉书五行志注，亦有此语，温，作瘟）论衡命义篇曰，饥馑之风，饿者满道，温气疫疠，千户灭门，又治期篇曰，人之瘟病而死也，先有凶色，见于面部，并可以征瘟之为疫，但瘟，本作温，其从疒者，盖后人所改写已，又伤寒例，所谓更遇温气，变为温疫者，即对寒疫而言，亦是一种病也，要之温之名义不一，亦犹伤寒之有谓寒气所中者，有谓邪气表实者，有谓外邪总称者之类，学者不知，牵混为言者，误矣，（蔡邕独断，有瘟鬼文，然抱经堂校本，为疟鬼讹，论衡订鬼篇，亦作疟鬼，又广雅，有殟字，盖瘟之异构）。


跋  ——————————————————————————————————————————————————————————————————————————————————————————

跋  ***************************
我茝庭先生向著伤寒论述义，既已大播于世，顷又有所发明，更譔补义，将附以行，（熙）庸劣又复何言，先生常诲（熙）辈曰，读医经与他书异，若读是经，当虚心平气，就其至平至易处，研性命之理，使文义与治术，如吻合而符契也，然为之有本，必也博征诸载籍，多验诸疾病之实，会萃诸本经，优柔厌饫，浸润涵泳，真积力久，始足以应变无穷焉，此之谓善读者矣，世或有穿凿拘泥，固执偏见者，有肤浅浮疏，而无心得者，有徒骛论辨，而不察证治之要者，有专拘字训，而不究微意之所在者，此皆不善读之过也，世又有一种固陋之弊，其人本无学识，徒臆测悬揣，以为得经旨，倘有不合己意者，概谓之后人搀入，肆然删改之，此直夏虫疑冰，越犬吠雪之类耳，盖据经以察病者，此其常矩，亦有由验病而悟于经义者，此理不可不察焉，又曰，读书之法，务遵古人，古人之言既妥矣，固无须赘说，而亦且斗博夸多，更生意见，左傅右会，渫渫眩矅，谓之无用之辨，吾不取也，又曰，凡读医经，遇训义有确据，则举其一二而足矣，不必取于繁冗也，又曰，训诂虽似精，而其义不切于治者，未可也，训诂虽得或不精，而施之于术，必有实效者，乃为得经意已，乃立说者，非通贯全经，则不可谓之尽理蕴，非该尽万理，则不可谓之得经意，矧乃欲以变律常，及拘于常，而不通变者，皆不善读之过也，此数言者，其皆讲医经之宝筏与，读先生之书者，先了知此理，庶乎其可矣，盖先生蚤承家学，最湛思于此经，凡义理之聚讼难决，及治术之同异得失，必征之古人验之病者，考据精确，剖析明白，无一毫张门户之私，无一言不益于实际，其辟从前之未逮，而发张子之微意者，奚俟（熙）辈之讚扬，（熙）也门下琐材，进不能恢其道以裨于世，退未能淑其教以仁于人，仍不揣檮昧，特揭其所闻，以书于其后，亦庶几学者有所向方云，嘉永，四年辛亥六月，筑前日叶元熙谨识。
