
辨太阳病脉证并治法上  ***************************
（阳气实人，偶感风寒，其邪气在表者，名曰太阳病）。
太阳之为病，脉浮，（邪气在表，阳气在里，则使脉浮）头项强痛，（表有邪气，阳气不得宣布，乃升头项，而头亦已有邪气，故相迫作痛也，项于身体，为最狭隘处，阳气易充塞，故作强也）而恶寒，（邪气围表，阳气不布，因恶寒，此本阳证，故插而字，以示非少阴本分之恶寒也，此章为太阳之纲也，阳气实人感风寒，其邪在表，则必见此脉证，通卷称太阳病者，皆含畜此一章），太阳病，发热，（阳气渐积成热而发）汗出，（邪气在肌肤阳气不能复护腠理，故汗出）恶风脉缓者，（邪气本薄，阳气怫郁不甚，脉是以不急）名为中风，（中者至也，风寒邪从外而内，至胃而止，犹矢之至的也，风曰中者，风邪本薄，力不足入胃，故以太阳为中，其风寒异言者，为示邪之厚薄耳，通卷称中风者，皆含畜此一章），太阳病，或已发热，（阳气盛实，成热速，能即发热）或未发热，（虽阳气积而邪气厚，故不能即发热）必恶寒，（邪气在表，则不论阳气之虚实，邪气之厚薄，皆先恶寒，所以热曰已未寒曰必也，不风觉寒者，邪厚也）体痛（邪厚故不独头项狭隘处，虽身体广阔处，亦血气不易行）呕逆，（阳气不能四布，一由胃管）脉阴阳，（脉之为实，阴血也，使之鼓动者阳气也，阴阳相得，脉乃行，本论所称，脉之阴阳者，盖指阴血与阳气也）俱紧者，（邪厚，气血俱所束）名曰伤寒，（伤者损也，风寒邪从外而内，至胃而止，邪之所历，必伤损，寒曰伤者，寒邪本厚，法当入胃，故太阳曰伤，至阳明而后为中，此二章为目也，而以别邪之厚薄，通卷称伤寒者，皆含畜此一章），伤寒一日太阳受之，（此等说，颇与本论违，疑后人误解也，论中间有之，然玉石自有别，不必随章辨正）脉若静者，为不传，颇欲吐，若烦躁脉数急者，为传也，伤寒二三日，阳明少阳证不见者，为不传也，太阳病，发热而渴，不恶寒者，为温病，（温病元见证如此矣，然是温病，故姑舍不论，若兼中风，则见脉阴阳以下证，是太阳中风，而不可汗之，又不可下之火之者何也，盖太阳与少阳之合病，治从少阳法也，虽俱是风寒邪，而不可汗下，况于其兼温者乎）若发汗已，身灼热者，（桂枝麻黄虽能除表邪，而其辛温又触动温邪）名曰风温，（中风兼温病者）风温为病，脉阴阳俱浮，（阳脉浮，以中风，阴脉浮，以温邪）自汗出，（中风证）身重（温邪在深，诸筋为不利）多眠睡，（太表三焦各有邪，故阳气闭藏，神识昏迷）鼻息必鼾，（邪气外塞，阳气内满，呼吸之气，溢于畜门）语言难出，（口筋亦不利）若被下者，小便不利，（阳气虚，其力不足胜邪，推膀胱）直视，（津液虚，邪乘之，心下逼迫，眼系因急）失溲，（膀胱失卫护）若被火者，（火攻，取汗过多）微发黄色剧（微剧及对）则如惊痫，（火热煎耗心血，故神不得安舍）时瘛瘲，（燥及筋络，阳气遍行）若火熏之，（黄色益是，似火熏之）一逆尚引日，再逆促命期，病（浑称病者，通三阳三阴之辞）有发热，（阳实，人有邪，则阳积而成热，能自发）恶寒者，发于阳也，（所谓阳病）无热（阳虚人，虽有邪，而阳不足成热）恶寒者，发于阴也，（所谓阴病）发于阳者，七日愈，发于阴者，六日愈，以阳数七，阴数六故也，（阴也之下二十三字，盖后人误解本论之文），太阳病，头痛，（太阳经络头，故后人独举头痛）至七日已上自愈者，以行其经尽故也，若欲作再经者，针足阳明，使经不传则愈，太阳病欲解时，从巳至未上，（论解亦是）。
风家表解，而不了了者，十二日愈，病人（疑似之证，穷其理，而属之于本篇者，皆称病人）身大热，反欲得近衣者，热在皮肤，寒在骨髓也，身大寒，反不欲近衣者，寒在皮肤，热在骨髓也，太阳中风，阳浮而阴弱，（邪围气分，阳气激怒，其脉乃浮强，邪不及血分，经血善行，其脉乃缓弱，盖弱非虚弱之谓也，但此阳脉带邪者，自见有强弱之差）阳浮者，热自发，（浮以知阳实于里）阴弱者，汗自出，（弱以知邪不束血分）啬啬恶寒，淅淅恶风，翕翕发热，鼻鸣（呼吸触涕洟以作声）乾呕者，桂枝汤主之，（主君主也，已君主此脉证，则制治之仕在此方，而非它方所知）桂枝汤方，（桂枝推阳，芍药引阴，甘草生津液，此方芍药配桂枝，聚津液于表，以供舆邪而出于外之用，又大枣生姜调药汁，称口腹以安胃气，盖二味专取味，不责功，诸方皆此例）　桂枝（三两）　芍药（三两）　甘草（二两）　生姜（三两）　大枣（十二枚），上五味㕮咀，以水七升，微火煮取三升，去滓，适寒温，服一升，服已，须臾歠热稀粥一升余，以助药力，温覆令一时许，遍身漐漐（汗微，未至濈然者曰漐漐），微似有汗者，益佳，不可令如水流漓，病必不除，（阳气充表，寒邪乃去，若服法太急，则汗出如水流漓，腠理开疏，阳气不得充实于表，病必不除）若一服汗出，病差停后服，不必尽剂，若不汗更服，依前法，又不汗，后服小促伇，其间半日许，令三服尽，（误以为病轻，而服一升，不汗者，再三服至如此，若初知病重，则尽一剂，而问差否）若病重者，一日一夜服，周时观之，（虽桂枝汤，亦古人慎之，犹今人用峻药）服一剂尽，病证犹在者，更作服，若汗不出者，乃服至二三剂，禁生冷，黏滑肉面，五辛酒酪，臭恶等物，（恐制药力）　，太阳病，头痛发热，汗出恶风者，桂枝汤主之，（此章举桂枝汤主证，以总括前章，通卷方后之章多用此例）　，太阳病，项背强[几][几]，（葛根汤证）反汗出恶风者，（桂枝汤证，各于本条下注之）桂枝加葛根汤主之，太阳病，下之后，其气上冲者，（表证被下，里阳益不能四布，因上冲，是误下后，邪犹围表故也）可与（虽似非主证，然某药犹足治某病者曰可，或疑似之际，或变化之后，推穷病所因，则某药所当任而不可他药者，曰与，此等皆用字之常例，通卷多各字本义外依例建义者，读者毋漫看过）桂枝汤方，（虽见他证，而但是误下，虚阳所致，若其邪犹在本位）用前法，若不上冲者（邪去本位）不可与之，（里虚邪因入则非桂枝汤所能）　，太阳病三日，（太阳日数）已发汗，若吐若下若温针，仍不解者，此为坏病，桂枝不中与也，观其脉证，知犯何逆，随证治之，（用栀子豉汤乾姜附子汤四逆汤之类是也），桂枝本为解肌，若其人（其病当无其证，而有之者皆必加其人二字以连属上下文脉），脉浮紧，发热汗不出者，不可与也，常须识此，勿令误也，（邪进及血分者，若犹用桂枝汤则不惟病不除，其热必益甚）　，若酒客病，不可与桂枝汤，得汤则呕，以酒客不喜甘故也，（凡病不重者，不强与不称口腹之方，本论之法为然矣），喘家（家谓固有喘疾之人）作桂枝汤，加厚朴杏子佳，（药汁不安于胃，则不得陈力，故加二味兼治喘）　，凡服桂枝汤吐者，其后必吐脓血也，（经络有滞瘀之人，当服行气顺血疏通开散等之药者，而偶感风寒，故服桂枝汤，而推阳则前塞后推，不得不吐，而其辛温遂至酿成脓血），太阳病发汗，遂漏不止，其人恶风，（从表而取，故恶风）小便难，（津液虚，阳气不及筋故膀胱开阖亦不得自由，尿因难通利）四肢微急，难以屈伸者，桂枝加附子汤主之，（助表阳以引津液），太阳病，下之后，脉促（里阴顿虚，阴气犹拒邪于表，则其脉见浮数中时一止）胸满者，（里阳失所依，欲出表，而表犹有邪，故胸满）桂枝去芍药汤主之，（误下后，胃气易动，若用芍药，则恐津液先聚于里而更下利）若微恶寒者，（从里而虚故恶寒）去芍药，方中加附子汤主之，太阳病，得之八九日，（中风八九日法当愈，亦当罢劳）如疟状，（邪近于里）发热恶寒，热多寒少，（阳复，邪衰）其人不呕，（不转入少阳）清便欲自可，（里亦和）一日二三度发，（邪渐衰，阳渐复）脉微缓者，（虽邪已除，而其人亦罢劳）为欲愈也，脉微而恶寒者，（已无表邪脉而恶寒者虚也）此阴阳俱虚，不可更发汗，更下更吐也，面色反有热色者，未欲解也，（中风八九日法当愈，而反有热色者）以其不能得小汗出，身必痒，（初发汗，汗出不彻）宜（虽非主方，而徒时宜，藉以治之者，曰宜）桂枝麻黄各半汤，（病本虽非伤寒而经日久，故借麻黄，以疏腠理），太阳病，初服桂枝汤，反烦（阳气重故也）不解者，（本证犹存）先刺风池，风府，（二穴俱在头项，刺之泻阳气所聚）却与桂枝汤则愈，服桂枝汤，大汗出，（不得服法）脉洪大者，（津液徒亡，邪气渐进经脉阳溢，故脉洪大）与桂枝汤如前法，若形如疟，日再发者，（因虚邪入深）汗出必解，（疑清解，故插此句）宜桂枝二麻黄一汤，（此章比八九日章，其邪较深矣，而至用药，则反歉麻黄，是彼不能得小汗，此大汗出，自有虚实分）　，服桂枝汤，大汗出，后大烦渴，（津液徒亡，阳气不得达表，胃中亦为热）不解，脉洪大者，白虎加人参汤主之，（阴虚阳实，甚于前章，故以白虎杀其热，以人参滋其阴，阴阳得相和，而发越则邪亦解），太阳病，发热恶寒，热多寒少，（此章与八九日章相发热多寒少彼阳渐复邪渐衰，此邪渐入阳渐出，证同因异）脉微弱者，此无阳也，（是脉当洪大，而反见微弱者，以阳气微故也，不书亡阳者，此人不因发汗，而自然者故也）不可发汗，（中风邪深者，前章皆借麻黄以发汗，故有此戒）。
宜桂枝二越婢一汤方，（邪系太阳，所以主用桂枝也，邪深一等，欲合用麻黄，然无阳人，汗出恐更表虚，今合越婢汤者，以其方中有石膏，虽麻黄浮越性，不至敢伤表也）桂枝二越婢一汤方，（外台婢作脾，今从之，凡麻黄配桂枝，则疏开表分腠理，配石膏，则疏开里分腠理，今越婢汤，则以麻黄配石膏，盖是所以发越脾气之方也）　桂枝　芍药　甘草（各十八铢）　生姜（一两三钱）　大枣（四枚）　麻黄（十八铢）　石膏（二十四铢），上七味㕮咀，以五升水煮麻黄一二沸，去上沫，内诸药，煮取二升，去滓，温服一升，本方当裁为越婢汤，桂枝汤，合饮一升，今合为一方，桂枝二越婢一，服桂枝汤，（葛根汤症，而微兼水者也，若误用桂枝汤，则邪不解，反令里阳戴水升，乃与误下后畜水者同治法）或下之，仍头项强痛，翕翕发热，无汗（葛根汤症）心下满，（阳气戴水）微痛，（阳气触水）小便不利者，（以小便利不利，卜二症因水否）桂枝去桂，加茯苓白术汤主之，（仍桂枝所主，故不削桂枝之名，然姑去桂枝者，桂枝善推里阳，今若使里阳戴水升则必增心下满微痛症，故去桂枝，但反独不去芍药者，欲聚津液于里而令阳气内守也，若其邪则水饮去，而后治之，必奏效），伤寒（此本伤寒，经日久施治数，正邪俱衰，其证似中风，而又有虚候者也，前数章皆桂枝主证，此章独伤寒然其治已属桂枝，故篇次于此，通卷章章连环成义，不独此章为然，学者若能寻篇次之意，思过半矣）脉浮（浮邪仍在表也，紧去邪已衰也）自汗出，小便数，（皆卫气虚也）心烦，（虚烦）微恶寒，（阳气虚）脚挛急（津液虚）反与桂枝汤，欲攻其表，此误也，（桂枝加附子汤证，误与桂枝汤）得之便厥，（表虚人，若得桂枝汤，而汗出阳亡，则益虚而厥）咽中干，（津液益虚）烦躁，吐逆者，（烦甚是表里俱乾燥也，吐逆里阳一冲咽而升也）作甘草乾姜汤与之，以复其阳，（凡表里俱虚者，先救里法也）若厥愈足温者，更作芍药甘草汤与之，（救阴）其脚即伸，若胃气不和，讝语者，（胃中一燥，已结燥屎，则阴阳虽始复，而不得即和也，其讝语者，有燥屎故阳气不得还胃中，溢胸成热，而沸腾心血，神乃不得正也，于是此汤下燥屎，则阳气得还胃中，胸中热平，谵语乃止）少与调胃承气汤，若重发汗，复加烧针者，四逆汤主之，（与桂枝汤，见诸证加，尚不觉是从虚来，误以为病进，而复与麻黄汤，或加烧针，遂大虚致危者，非甘草乾姜汤所能救，故加附子）甘草乾姜汤方，（甘草救阴，乾姜助阳）　甘草（四两）　乾姜（二两），上㕮咀，以水三升，煮取一升五合，去滓，分温再服，芍药甘草汤方，白芍药（四两）　甘草（四两），上二味，㕮咀以水三升，煮取一升半，去滓，分温再服，调胃承气汤方，（大黄利大便，芒硝碎燥结，甘草护胃，凡邪气除后，肠胃乾燥津液未复者，以此汤下肠胃焦热馀烬，是所以名调胃也）　大黄（四两）　甘草（二两）　芒硝（半斤），上三味㕮咀，以水三升，煮取一升，去滓，内芒硝，更上火，微煮令沸，少少温服，（数数少服，曰少少）四逆汤方，甘草（二两）　乾姜（一两半）　附子（一枚），上三味㕮咀，以水三升，煮取一升二合，去滓，分温再服，强人可大附子一枚，乾姜三两，问曰，（设问答者，皆后人解本论之文）证象阳，且按法治之，（法即本论法）而增剧，厥逆，咽中干，两胫拘急而讝语，师曰，言夜半手足当温，两脚当伸，后如师言，何以知此，答曰，寸口脉浮而大，浮则为风，（伤寒邪渐衰，为中风邪）大则为虚，（以发汗过多，故津液乾燥，里阳偏依经脉）风则生微热，虚则两胫挛，病证象桂枝，因加附子参其间，增桂令汗出，附子温经，亡阳故也，（亡阳人，馀邪微存者，当以桂枝加附子汤，参桂枝加桂汤间，而治之也，若前辈所论，医误用桂枝汤，重取汗，则虽馀邪尽除，而正气大虚，卒致厥逆咽中干烦躁吐逆等证，如此则不得不用甘草乾姜汤以下诸方）厥逆，咽中干，烦躁，阳明内结，讝语烦乱，更饮甘草乾姜汤，夜半阳气还，两足当热，胫尚微拘急，重与芍药甘草汤，尔乃胫伸，以承气汤微溏，则止其讝语，故知病可愈。

辨太阳病脉证并治法中  ***************************
（上篇论轻症，中篇论重症，下篇论变症，此三篇之大意也，阳明以下皆止一篇者，邪不重，则不能转属阳明故也，其轻亦间有转者以或渐虚或误治，故引而致之也，非能自转焉，故阳明本分，有中寒而无中风）。
太阳病，项背强[几][几]，（项强颈不强，是邪易入于阳气所背，而难入于所向也，犹恶寒者必先背，恶热者必先胸，是阳气有向背故也）无汗恶风，（无汗之下，若不插而字，直曰恶寒，则疑少阴，故无汗者，反曰恶风，有汗者反曰恶寒，而明三阳之恶风恶寒皆因邪而作）葛根汤主之，葛根汤方，（以葛根之凉，镇压桂麻则桂麻因能通上焦）　葛根（四两）　麻黄（三两）　桂（二两）　芍药（二两）　甘草（二两）　生姜（三两）　大枣（十二枚），上七味，㕮咀，以水一斗，先煮麻黄葛根减二升，去沫，内诸药，煮取三升，去滓，温服一升，覆取微似汗，不须啜粥，余如桂枝法，将息（将行也，息休也）及禁忌，（葛根汤麻黄汤大青龙汤，以葛根杏仁石膏三物，各配桂麻，以镇压其浮越性，令其能到各处，而除其邪焉，盖客邪有浅深之差，则配药有轻重之别，论中诸方，往往然矣，葛根一味，非曰具治项背强之性也），太阳与阳明合病者，必自下利，（表里有邪气，阳气无处于伸，故别取路于大肠）葛根汤主之，（病下有者字，利下无者字，乃知此太阳与阳明合病之正症也，葛根汤併发二阳邪）　，太阳与阳明合病，不下利但呕者，（此加者字，前章之意益分明）葛根加半夏汤主之，葛根加半夏汤方，（呕妨服药，不似下利无妨也，是以姑加半夏止呕）　葛根（四两）　麻黄（三两）　生姜（三两）　甘草（二两）　芍药（二两）　桂枝（二两）　大枣（十二枚）　半夏（半斤），上八味，以水一斗，先煮葛根麻黄减二升，去白沫，内诸药，煮取三升，去滓，温服一升，覆取微似汗，太阳病，桂枝证，（若麻黄症，则其变必不止此）医反下之，利遂不止，（以下二法）脉促者，表未解也，（此则桂枝去芍药汤之症也）喘（邪虽薄而入深及胃，故里面腠理闭塞，气息难流利，遂至喘）而汗出者，（虽至于喘，而荣气反和者，邪元薄已过血分故也）葛根黄连黄芩汤主之，（此章下之后，利遂不止，而变者，是盖与病发于阴反下之因作痞者，其理相近，故本泻心汤而立方）葛根黄连黄芩汤方，（芩连苦寒之性，泻心下令阳气达于中焦，葛根性凉，微压胸中上冲之阳气，令其达于上焦，甘草和胃生津，下后邪进而热气不能瀰漫身体者，则用麻黄杏仁甘草石膏汤）　葛根（半斤）　甘草（二两）　黄芩（二两）　黄连（三两），上四味，以水八升，先煮葛根减二升，内诸药，煮取二升，去滓，分温再服，太阳病，头痛（头项强痛，略折）发热，身疼腰痛，骨节疼痛，（体痛详陈）恶风无汗，（邪厚故血分亦为邪所束）而喘者，（表邪厚，阳郁甚，津液为稠黏，故里面腠理闭塞，气息难利）麻黄汤主之，麻黄汤方，（杏仁镇压，麻黄令其四达）　麻黄（三两）　桂枝（二两）　甘草（二两）　杏仁（七十个），上四味，以水九升，先煮麻黄减二升，去上沫，内诸药，煮取二升半，去滓，温服八合，覆取微似汗，不须啜粥，余如桂枝法将息，太阳与阳明合病，喘（理同麻黄汤喘）而胸满者，（邪实于里，里阳欲出于胸而连于表，而今表亦有邪，故不能出而胸满）不可下，（若下之则表邪入里）宜麻黄汤，（麻黄汤併发二阳邪）主之，（合病用太阳之药，故曰宜，是伤寒之邪，故曰主之）　，太阳病十日以去，（以经日久，其邪有渐衰者，或有渐进及少阳者，或有犹在太阳者）脉浮细，（紧去为细者，血分之邪已解，而但见虚也，其浮者重病之后，余焰未尽灭也，盖是微浮不足言，然特举之者，为示不转阳明少阴耳）而嗜卧者，（以经日久劳倦也）外已解也，（内虚未复，故唯曰外邪已解）设胸满胁痛者，（邪渐进，而塞上二焦，故里阳郁于胸及胁）与小柴胡汤，脉但浮者，与麻黄汤，（脉浮细者外已解也，脉弦细者，属少阳也，若脉但浮而不带细，且太阳之症，过十日犹不罢者，虽后，亦与麻黄汤）　，太阳中风，脉浮紧，发热恶寒，身疼痛，不汗出，（以经日久，邪气渐进渐加，故脉症俱伤寒）而燥躁者，（初自汗出津液虚，且邪气渐进，故里阳益郁，而作烦，烦之甚，手足亦不能安静）大青龙汤主之，若脉微弱，（桂枝二越婢一汤）汗出恶风者，（虚兼邪）不可服，服之则厥逆，（阳气益虚）筋惕肉瞤，（津液益虚）此为逆也，大青龙汤方，（倍麻黄者，以表发途远也，发表方中，更加石膏者，以用麻黄多，且其邪深，里阳窘穷甚故也，四神名义，麻黄青，大枣朱，石膏白，附子玄，各取于四方之色）　麻黄（六两）　桂枝（二两）　甘草（二两）　杏仁（四十个）　生姜（三两）　大枣（十二枚）　石膏（如鸡子大），上七味，以水九升，先煮麻黄减二升，去上沫，内诸药，煮取三升，去滓，温服一升，取微似汗，汗出多者，温粉粉之，（温粉米粉也，后世方书载温粉方，恐非张氏书）一服汗者，停后服，汗多亡阳遂虚，恶风烦躁（虚也）不得眠也，（注乾姜附子汤下），伤寒脉浮缓，身不疼（以经日久，邪气渐衰，正气渐复，故脉症俱似中风）但重，乍有轻时，（邪气微故聚散无常，筋络塞则身重，通则轻）无少阴证者，（重病经日久，恐其人大虚，况且症似少阴乎，而于其治，则补散霄壤，故深加戒慎）大青龙汤发之，（表邪虽微，而入已深，故非大力之药，则不能取之于表也，盖邪气未入胃，虽迂而取之于表法也　，但方中，以有石膏，故疑清解，是以特用发字），伤寒（此亦经日久者）表不解，（以乾呕发热知之）心下有水气，（以咳知之）乾呕，（以津液乾燥里阳难四布且邪气未解故也）发热，（未甚虚）而咳，（邪之所在，阳气不伤，故水气浸淫，于是津液难生，气道遂乾燥，呼吸往来不利，咳因作焉）或渴，或利，或噎，或小便不利，少腹满，或喘者，（或以下，皆水气之见于症者也，方后加减应之，盖是后人之手也，夫治水气之药，本方已具之，何更加减为）小青龙汤主之，小青龙汤方，（桂麻甘芍治表邪，半夏治水）　麻黄（三两）　芍药（三两）　五味子（半斤）　乾姜（三两）　甘草（三两）　桂枝（三两）　半夏（半升）　细辛（三两），上八味，以水一斗，先煮麻黄，减二升，去上沫，内诸药，煮取三升，去滓，温服一升，（谨按此方，可以麻黄芍药甘草桂枝半夏之五物，为本论之旧也，柴胡汤真武汤四逆散等皆咳者，加五味子乾姜细辛，由此观之，疑此方亦是加三物者，不然则加减法，其去何独不及三物哉，然古来以八味为本方，则不敢以臆断，姑存疑，以俟后君子）加减法，若微利者，去麻黄，加荛花，如鸡子，若渴者，去半夏，加栝蒌根三两，若噎者，去麻黄加附子一枚，若小便不利，少腹满，去麻黄加茯苓四两，若喘者，去麻黄加杏仁半升，伤寒（承前章，略表不解三字）心下有水气，咳（因水气），而微喘，（因邪气）发热不渴，（心下有水气，故不欲饮水）服汤（汤小青龙汤也）已，渴者，（水气去故也）此寒去欲解也，（水气与邪气在心下者俱去，而表邪亦欲解也，盖邪与水气并者，不可单言邪，又单言水气，乃兼之曰寒）小青龙汤主之，（此章此汤主症，故举方于章末，而更曰主之，通卷间有此例），太阳病，外证未解，脉浮弱者，当以汗解，宜桂枝汤，（伤寒之邪，大势已去，又无水气之加，则不烦用麻黄半夏，唯当以汗解，乃是桂枝所能），太阳病，下之微喘者，表未解故也，（以误下故津液徒亡，里阳失所依，欲出表，而表犹有邪，故不能出而郁，气息亦随不利，喘因作）桂枝加厚朴杏仁汤主之，（厚朴泄气，杏仁降气，兼治喘，此章虽有微喘，而非兼水气者，又非经日久者，但唯因误下也，故为桂枝主症，此二章篇次于此间，前章用小青龙汤之意更分明），太阳病，外症未解者，不可下也，（虽有里症而不可下也，又举此章以曲尽前用小青龙汤之意）下之为逆，（先治表，法也）欲解外者，宜桂枝汤主之，太阳病，（此章结前三章）先发汗不解，而复下之，脉浮者不愈，（虽下之不愈也）浮为在外，而反下之，故令不愈，今脉浮故知在外，当须解外则愈，（须用也，已行汗下二法，而复却用桂枝汤，故置须字）宜桂枝汤主之，太阳病，脉浮紧无汗，发热身疼痛，八九日不解，（以经日久，表郁益甚）表症仍在，此当发其汗，服药已（药麻黄汤也）微除，（经日久故麻黄汤虽未能直发汗，而驱邪薄表，故气血道路颇宽，其疼痛等诸证微除）其人发烦目瞑，（表郁甚之症，麻黄复迫之，故发烦目瞑，然阳气稍得活动，故邪气遂解）剧者必衄，衄乃解，所以然者，阳气重故也，（阳症未得发散，麻黄汤复推阳而迫之，故曰之重）麻黄汤主之，太阳病，脉浮紧，发热身无汗，（头阳气所冲，又有鼻衄症，是当微汗出，故置身字以示唯头有微汗）自衄者愈，（其人阳气元充实，虽不服麻黄汤，而自能发衄），二阳并病（表里俱病，曰之合病，表症未全除，里症又见，曰之并病）太阳初得病时，发其汗，汗先出，（汗先邪而徒出）不彻，因转属阳明，续自微汗出，不恶寒，（即是阳明之症也）若太阳病症不罢者，（续自微汗出不恶寒而太阳病症仍在者，是并病也）不可下，（虽有阳明症，不可下）下之为逆，如此可小发汗，（段落）设面色绿绿正赤者，（此未得汗者也）阳气怫郁在表，当解之熏之，（段落）若发汗不彻，（若初发汗者，虽汗先出不彻而不能使邪尽解，然不足言阳气怫郁不得越）不足言阳气怫郁不得越，（段落，不至面色绿绿正赤者，当小发汗也，不须解之熏之，而取大汗）当汗不汗，（当汗之症，而不发汗，则必见其人以下症，此段以结一章义）其人躁烦，（肌表不和，阳气郁屈，且以取空汗，故表虚邪因进）不知痛处，乍在腹中，乍在四肢，按之不可得，（与体痛同理，而其邪则深于体痛者也，其痛无定处者，以邪已过太表细络之分故也）其人短气但坐，（但坐气急也，其人渐虚，其邪渐入，故令然）以汗出不彻故也，更发汗则愈，何以知汗出不彻，以脉涩，故知也，（血液虚邪气入血分，故脉涩也），脉浮数者，法当汗出而愈，若下之，身重（阳气之虚）心悸者，（血液之虚）不可发汗，（若误下里虚，而见此症者，不可发汗也，外症未除，故遽发汗，复虚其表，则邪虽解，而表里大虚，必致危）当自汗出乃解，所以然者，尺中（以候胃中）脉微，此里虚，须表里实，津液自和，便自汗出愈，脉浮紧者，法当身疼痛，宜以汗解之，（麻黄汤）假令尺中迟者，不可发汗，（新加汤）何以知之，然以荣气不足，血少故也，脉浮者，（其症不剧，而反汗不出者，疑少阴，今以脉浮，知邪在表，因用麻黄汤）病在表，可发汗，宜麻黄汤，（新加汤章曰脉沉迟，此章以浮应沉，次章以数应迟，以结前章义，其意更分明），脉浮而数者，（数阳脉，然有微数脉不可发汗者，故此更加浮字，以明为太阳之数，其浮数之间，插而字者，以数应新加汤之迟也）可发汗，宜麻黄汤，（至此章，皆二阳并病之变也，前二章，先治表而后治里之法，后三章以麻黄取跨里之邪于表之法），病常自汗出者，此为荣气和，（邪不侵）荣气和者外不谐，（太表有邪）以卫气不共荣气和谐故尔，（尔指汗自出）以荣行脉中，（阴血以荣滋内，故阴之用，曰荣气）卫行脉外，（阳气以卫护外，故阳之用，曰卫气）复发其汗，荣卫和则愈，宜桂枝汤，病人藏无他病，（自汗出者，疑系里，故插此句）时发热，自汗出，而不愈者，此卫气不和也，先其时发汗则愈，宜桂枝汤主之，伤寒脉浮紧，不发汗，因致衄者，麻黄汤主之，伤寒不大便，六七日头痛有热者，（有热，通三阳之辞）与承气汤，其小便清者，知不在里，仍在表也，当鬚发汗，（头痛有热，本为太阳症矣，然不大便六七日，且小便色赤者，初二症亦属阳明，此可下之也，若小便清者，虽不大便六七日，而非邪尽入胃而然也，其人平素然尔，故为兼表者，而先用桂枝汤，伤寒之邪属阳明，而兼表症者，先以桂枝汤发汗法也）若头痛者，必衄，（阳明当无头痛，而今有之者，太阳初得病时，邪气搅血分，其血瘀而在头也，如此当见衄）宜桂枝汤，（所谓发汗，即桂枝汤也，亦举方章末之例，但不曰主之者，是伤寒故也），伤寒发汗解，（已用麻黄汤）半日许，复烦，脉浮数者，可更发汗，宜桂枝汤主之，（本伤寒，故曰宜，已发汗邪气减半，故曰主之），凡病（不唯风寒之邪，泛指诸病之辞）若发汗，若吐若下，若亡津液，（亡上若字疑衍）阴阳自和者，（若阴阳偏胜者，不可不察也）必自愈，（饮食复常，调摄得宜，气血乃复），大下之后，（此章置大字，以下至乾姜附子汤，汗下俱皆略大字）复发汗，小便不利者，亡津液故也，勿治之，得小便利，必自愈，（阴阳复，津液生），下之后复发汗，必振寒，脉微细，所以然者，以内外俱虚故也，下之后，复发汗，昼日烦躁，（凡人身阳气之宣布必依阴，今阴阳俱虚，且阴之所主，昼日在里，故阳气益不能出表，郁于胸中，于是表里虽无一点邪，亦烦躁）不得眠，（阴阳俱虚则心血稀淡，乃不可收藏神气，故不得眠，老人少眠，饥饿难睡，皆同理）夜而安静，（阴气旺于表，阳气依以伸）不呕不渴，（少阳亦无邪，故里不积阳）无表证，（若表有邪，则不可偏温之）脉沉微，（以知阴阳虚）身无大热者，（以手试之，身体无瀰漫热，因知非邪气入里，阳气溢表之症）乾姜附子汤主之，（阴阳齐虚者，先助阳则阴随自复）乾姜附子汤方，（此方无甘草者，助里阳急故也，若四逆汤，则甘草生津液，欲以使里阳达表也，彼则所急在表，此则所急在里）　乾姜（一两）　附子（一枚），上二味，以水三升，煮取一升，去滓顿服，发汗后，身疼痛，脉沉迟者，（浮紧者，邪厚之脉也，邪厚则血虽不虚，能致身疼痛，沉迟者表邪衰之脉也，虽表邪衰血虚，则亦能致身疼痛，故以浮紧者，属麻黄汤，以沉迟者，属新加汤）桂枝加芍药生姜各一两，人参（三两）　新加汤主之，（残邪在表，故桂枝主之，血液乾燥，故加芍药引阴，生姜鼓舞胃气行阴，人参生津回阳），发汗后，不可更行桂枝汤，（恐益虚表）汗出而喘，（汗多亡阳，肌肤不守，自汗因出也，残邪所在，深于前章，故里面腠理，为邪所塞，阳气郁于里，气息亦不利，喘因之而作，此定理也）无大热者，（阳气为邪所阻，不能出表，故身体无瀰漫热）可与麻黄杏仁甘草石膏汤主之，（已曰不可行桂枝汤，然而此方似大青龙汤，后世或有以疑更发汗之方，故曰可与，以示其意不在发汗）麻黄杏仁甘草石膏汤方，（麻黄配杏仁石膏，以疏通里面腠理，则阳气宣布，而汗止喘定，凡麻黄得桂则善发汗，无桂则不推阳，故虽腠理开，而无大汗出）　麻黄（四两）　杏仁（五十个）　甘草（二两）　石膏（半斤），上四味，以水七升，先煮麻黄减二升，去上沫，内诸药，煮取二升，去滓，温服一升，本云黄耳杯，（友人关谷士炤曰黄耳杯，当作黄甘柘，盖黄麻黄，甘甘草，柘杏仁石膏，当时此汤之略名耳），发汗过多，（邪解尚取汗）其人叉手自冒心，（表虚已甚，阳气将漏，故以手自卫护）心下悸，（觉心下气力不满者，以表不卫，里阳漏故也）欲得按者，（约其器，而后阳气仅能充焉，故好按者，都为属虚）桂枝甘草汤主之，桂枝甘草汤方，（甘草养胃而生津液，桂枝推里阳而达表，此方救表之主剂，后之数方，本此方者多矣）　桂枝（四两）　甘草（二两），上二味，以水三升，煮取一升，去滓顿服，发汗后，其人脐下悸者，（表虚故膀胱多畜水，阳气难行，因觉脐下气力不满）欲作奔豚，（阳气触于水激而逆行，其状似豚奔）茯苓桂枝甘草大枣汤主之，茯苓桂枝甘草大枣汤方，（桂枝甘草补表，茯苓利膀胱之水，又增甘草，加大枣，烂水，以缓冲逆之气）　茯苓（半斤）　甘草（三两）　大枣（十五枚）　桂枝（四两），上四味，以甘草烂水十升，先煮茯苓减二升，内诸药，煮取三升，去滓，温服一升，日三服，作甘烂水法，取水二斗，置大盆内，以杓扬之，水上有珠子五六千颗，相逐取用之，发汗后，腹胀满者，（胃阳虚弱之人，又发汗津液亡，故胃阳益虚生水气里阳为之，不能四布，故腹胀满）厚朴生姜甘草半夏人参汤主之，厚朴生姜甘草半夏人参汤方，（厚朴泄满，生姜半夏鼓舞胃阳，以除水气，人参甘草生津液补表，今用人参，不用桂枝者，里阳为水气所阻，故不欲妄推之也）　厚朴（半斤）　生姜（半斤）　半夏（半斤）　人参（一两）　甘草（二两），上五味，以水一斗，煮取三升，去滓，温服一升，日三服，伤寒若吐若下后，（此章亦发汗后，而且若吐若下者）心下逆满，（虚阳载水而上）气上冲胸，（表已虚又以吐若下，虚其里，里阳失所依，欲出表，而表亦津液已乾燥，故不能四布，因之上行）起则头眩，（以胃阳虚，故水饮不化，而留心下，隔阳气，令不充头）脉沉（邪解阳气虚）紧，（津液乾燥）发汗则（若误以为邪仍不解，而重发汗）动经，（津液乾燥者，若强发汗，则及血，故动经脉）身为振振摇者，（起则头眩者，已是此汤主症，然不知沉紧是无邪之脉，若误重发汗，则至动经，动经微者此汤，剧者真武汤）茯苓桂枝白术甘草汤主之，茯苓桂枝白术甘草汤方，（桂枝甘草补表，茯苓白术逐水）　茯苓（四两）　桂枝（三两）　三疑当作四，白术（二两）　甘草（二两），上四味，以水六升，煮取三升，去滓，分温三服，发汗病不解，反恶寒者，虚故也，芍药甘草附子汤主之，芍药甘草附子汤方，芍药（三两）　甘草（三两）　附子（一枚）　已上三味，以水五升，煮取一升五合，去滓，分温服，（温字下疑脱再字）疑非仲景意，（非仲景意谓去桂），发汗若下之，病仍不解，烦躁者，（阴阳大虚，水遂不行，因用此药，以利水复阳，此虽病仍不解，而阴阳已大虚，且水多，故难直理表）茯苓四逆汤主之，茯苓四逆汤方，茯苓（六两）　人参（一两）　甘草（二两）　乾姜（一两半）　附子（一枚），上五味，以水五升，煮取三升，去滓，温服七合，日三服，发汗后，恶寒者，虚故也，（邪已解，但恶寒者，虚令然也，此症正是芍药甘草附子汤所主）不恶寒，但热者，实也，（邪已解，仍热者，是闭气壮盛人，以津液乾燥，燥屎实胃故也）当和胃气，与调胃承气汤，太阳病，发汗后，大汗出，胃中干，烦躁不得眠，欲得饮水者，少少与饮之，令胃气和则愈，（虽胃中乾燥，无燥屎者，不必与调胃承气汤）若脉浮，（表邪仍存）小便不利，（表虚）微热消渴者，（发汗过法，津液徒干，表邪未解，自汗仍出，而消渴）与五苓散主之，（发汗后，阳气亦微，故不能随饮随化，遂作留饮，今以此药利其水，则得阴阳和，而津液生，渴乃止，凡病人胃中有水则多渴，盖水多则胃气不运，津液无生，咽中为乾燥，而作渴，乃五苓散利水，则水去，津液生，渴因止）五苓散方，（猪泽苓术利水，桂推阳除邪）　猪苓（十八铢）　泽泻（一两六钱五分）　茯苓（十八铢）　桂（半两）　白术（十八铢），上五味，为末，以白饮和服，方寸匕，日三服，多饮暖水，汗出愈，（留饮在胃中，故更以暖水，鼓舞胃阳，且可以助药力），发汗已，脉浮数，烦渴者，（有水者，五苓散，无水者，白虎加人参汤，以脉之洪大浮数辨之）五苓散主之，伤寒（非伤寒，则虽虚而不至茯苓甘草汤症）汗出而渴者，五苓散主之，不渴者，（阳气微，故不渴，盖剧症始差，津液虚，阳气微，而水饮留停，小便不利，故桂枝甘草补表，茯苓利水，生姜鼓舞胃阳，此章之症，都似五苓散之症，然此伤寒，故比彼则为亡阳殊甚，是以偏于补而立方）茯苓甘草汤主之，茯苓甘草汤方，茯苓（二两）　桂枝（二两）　生姜（三两）　甘草（一两），上四味，以水四升，煮取二升，去滓，分温三服，中风发热，六七日不解而烦，（以自汗日久，津液虚弱，阳气难出，故烦）有表里证，（表有邪，里有水）渴欲饮水，（以自汗日久，津液乾燥，且有水，故渴）水入则吐者，名曰水逆，（此非关中风，故别命名曰水逆，盖此人胃阳虚弱，旧有留饮故也）五苓散主之，未持脉时，病人手叉自胃心，（表虚）师因教试令咳，而不咳者，此必两耳聋无闻也，（血液乾燥神气不能应鼓膜）所以然者，以重发汗，虚故如此，发汗后，饮水多必喘，（方津液虚里阳不能四布之时，又饮水多，则阳气所压，喘因作）以水灌之亦喘，（表虚之人，医以为邪仍不解，以水灌之，则寒气压肌肤，里阳益郁，喘因作），发汗后，水药不得入口为逆，（津液乾燥者，法当渴，而反不欲水者，治逆也）若更发汗，必吐下不止，（当温之症而反发汗，故胃中虚冷，遂至恶水药，若重误则胃气坏，吐下不止），发汗吐下后，（三法连行）虚烦（虚烦者，烦不因邪也），（津液虚，且邪围表则烦，虽无邪而津液大虚，阳气失所依而难出，则亦烦，皆阳气屈曲不得伸而令然）不得眠，若剧者，必反覆颠倒，（躁极）心中懊憹，（烦极，浓下无者字可见，其用栀子豉汤，不独剧者）栀子豉汤主之，栀子豉汤方，（栀子清胸中热，香豉养胃，盖此姜附之症也，然虚逆特甚，故姑以栀子消虚火炎上，须虚火小平，而后欲用回阳之药）栀子（十四枚）　香豉（四合），上二味，以水四升，先煮栀子得二升半，内豉煮取一升半，去滓，分为二服，温进一服，（懊憹故不欲饮药，医乃强进）得吐者止后服，（上逆甚，故最恐吐，涌而更亡其阳，故虽此汤，若或有吐之，则不可强与也），若少气者，（内外虚松，元气不充）栀子甘草豉汤主之，若呕者，栀子生姜豉汤主之，（深恐其吐，故加生姜耳），发汗若下之，而烦热，胸中窒者，栀子豉汤主之，伤寒五六日，（邪气入少阳之日数）大下之后，身热大下之后，身热不去，心中结痛者，未欲解也，（少阳邪未除，里先虚，邪因入，结心中而痛者，可与此汤也，若太阳伤寒，下之太早，则邪随入里，成结胸，是非大陷胸，则不能治矣）栀子豉汤主之，伤寒（略五六日大下之后七字）下后，心烦腹满，（残邪侵胃）卧起不安者，（且起且卧，不能宁居者，是烦躁甚故也）栀子厚朴汤主之，栀子厚朴汤方，栀子（十四枚）　厚朴（四两）　枳实（四枚）　已上三味，以水三升半，煮取一升半，去滓，分三服，温进一服，得吐者，止后服，伤寒（亦略五六日字）医以丸药大下之，（丸药，盖巴豆之丸）身热不去，微烦者，（以热药下之，故里阳不大虚）栀子乾姜汤主之，（烦微，故直加乾姜）栀子乾姜汤方，栀子（十四枚）　乾姜（二两），上二味，以水三升半，煮取一升半，去滓，分二服，温进一服，得吐者，止后服，凡用栀子汤，病人旧微溏者，不可与服之，（此药可与下之者，而不可与旧溏者，以其为凉药故也），太阳病发汗，汗出不解，其人仍发热，心下悸，头眩身瞤动，（津液大虚，阳气欲行不易行，故瞤动）振振欲擗地者，（此本桂枝症，误用麻黄，邪不解，反起水饮之诸症，此皆阳虚所致也，虽微邪仍存，而逆症急，故用回阳逐水药，凡表里两急者，先救里法也）真武汤主之，咽喉乾燥者，（咽喉，元气所通，水穀所纳，最先知津液乾燥）不可发汗，淋家（下部津液，旧虚乏者）不可发汗，发汗必便血，疮家（有疮疡者，其血本凝泣）虽身疼痛，（血少故也）不可发汗，发汗则痉，（经虚毒入），衄家（鼻衄之出每循额来）不可发汗，汗出必额上陷，（取汗则血随涸，气遂不能充）脉急紧，直视不能眴，（目系急亦津液虚涸之故）不得眠，亡血家（崩漏，金疮，吐下，诸失血，皆谓之亡血家）不可发汗，发汗则寒慄而振，汗家重发汗，必恍惚心乱，（心藏乾涸，神不得安舍，而错乱）小便已阴疼，（阴器中亦乾燥，故小便已觉痛）与禹馀粮丸阙，病人有寒，复发汗，（本虚者，复行虚法，此误也）胃中冷，必吐蛔，本发汗而复下之，此为逆也，（表症发汗，未及愈，而半途生疑，遽下之此逆治也）若先发汗，治不为逆，（表症，其发汗非逆治也）本先下之，而反汗之为逆，（里症下之，未及愈而半途生疑，反发汗，此逆治也）若先下之，治不为逆，（里症，其下之，非逆治也），伤寒医下之，续得下利，（药力尽，而尚续下利者，以虚也）清穀不止，身疼痛者，（津液先虚，且表邪仍未除）急当救里，后身疼痛，（表邪不乘虚直入者，以热药暴下故也）清便自调者，急当救表，救里宜四逆汤，救表宜桂枝汤，病发热，头痛，脉反沉，（表病，里症不见，而其脉渐衰者，欲愈之候也，虽脉衰，而若其病不瘥，更加疼痛者，是虚甚且邪未解也，当必先救里而后救表）若不差，身体疼痛，当救其里，宜四逆汤，太阳病，先下之而不愈，因复发汗，以此表里俱虚，其人因致冒，（阴阳大虚，神气不通）冒家汗出自愈，（津液生，自汗出，则神气得依以应表）所以然者，汗出表和故也，得里和，然后复下之，（表里乾燥，虽生燥屎，而其虚甚，故难卒用下剂，故俟自汗出见其里稍和，然后用调胃承气下燥屎），太阳病，（此章盖是前章注释）未解，（已历数医治，而邪未尽除）阴阳脉俱停，（停涩也，停涩则微）必先振慄，（津液乾燥者阳气强出故振）汗出而解，（阳气遂能发达）但阳脉微者，（误汗，卫气虚，且其邪未尽除，故阳脉微）先汗出而解，（津液自和，便自汗出而解）但阴脉微者，（误下，营气虚，胃中乾燥故除脉微）下之而解，（除燥屎，则津自生，表邪亦自解）若欲下之，宜调胃承气汤主之，（所急在阴阳俱虚四字，故虽残邪仍存，而不用桂枝汤，唯和胃以俟津液自复），太阳病，发热汗出者，此为荣弱，（血分不冒邪，但气分冒邪，故阳气失卫护，自汗出，其脉乃弱）卫强，（气分若冒邪，故阳气激怒，六脉乃浮，是卫则郁以强，荣则和以弱者也）故使汗出，欲救邪风者，宜桂枝汤，（前二章皆有自汗出而愈者也，此章自若中风若伤寒变化来者，方见此症，欲偏救邪风者，宜用桂枝汤，盖此章是表症变化之一大段落），伤寒五六日（邪入少阳之日数）中风，（中风元轻邪，法当不轻阳明，但以其或渐虚或误治，故偶有入阳明者，是以其变故其经少阳亦不可期以日数）往来寒热，（阳气伏而肌肤为寒，发而为热，皆邪令然也，故邪气客在于太表则恶寒发热，无有休时，今邪气进跨三焦，故伏阳却越出在太表，其半仍在里，而中间隔以邪气，乃使寒热休作有时）胸胁苦满，（上二焦为邪所塞，阳气不得出而满）默默不欲饮食，（中焦不通，胃中所蒸之穀气，无所施行，故不欲复受食）心烦，（曾历汗，且上焦亦闭塞，故烦）喜呕，（中焦不通，阳气一冲胃管）或胸中烦而不呕，或渴，或腹中痛，或胁下痞鞕，或心下悸，小便不利，或不渴，身有微热，或咳者，（或胸中以下之七症，小青龙汤，或汤之例）与小柴胡汤主之，小柴胡汤方，（柴胡清解郁热，疏通三焦，令表里阳气相通，黄芩除热，此人已历太阳病，故加人参而生津回阳，又加半夏以燥饮者，以血弱气尽易留饮故也）　柴胡（半斤）　黄芩（三两）　人参（三两）　甘草（三两）　半夏（半斤）　生姜（三两）　大枣（十二枚），上七味，以水一斗二升，煮取六升，去滓，再煎，（已历汗之人，复用半夏以燥津液，恐戟咽，故再煎缓其气）取三升，温服一升，日三服，后加减法，若胸中烦而不呕，去半夏人参加栝蒌实一枚，若渴者，去半夏加人参，合前成四两半，栝蒌根四两，若腹中痛者，去黄芩加芍药三两，若胁下痞鞕，去大枣加牡蛎四两，若心下悸，小便不利者，去黄芩加茯苓四两，若不渴，外有微热者，去人参加桂三两，温覆取微汗愈，若咳者，去人参大枣生姜加五味子半升，乾姜二两，血弱气尽，（历太阳之汗，故也）腠理开，邪气因入，与正气相搏，结于胁下，（表邪将入里，里阳拒之，邪气乃结于中焦）正邪分争，往来寒热，（邪气渐聚而塞中焦则恶寒，阳气渐积而破围出则发热）休作有时，（以太表无邪，故热已发郁因散，则表里俱无有所病焉，所以有休时也，然而三焦犹有邪，故里阳渐郁，表阳渐消，则复恶寒而发热焉，故所以有休作时也）默默不欲饮食，藏府相连，（上下藏府固相连属）其痛必下，（邪气在于上中二焦，则或满或呕，此所谓邪在于高，而所痛苦者，在于下也，是以藏府连属故也，设不连则何有表受邪，而里有痛苦者耶）邪高痛下，故使呕也，小柴胡汤主之，服柴胡汤已渴者，属阳明也，（柴胡功成，虽三焦已通，而又见渴者，以其清解之时邪逸而入胃，胃阳为所围故也，盖此已历太阳，又历少阳，津液虚，故虽微邪，亦能围阳而作渴）以法治之，（法，阳明治法也，其先与柴胡汤，治不为逆），得病（以得病二字起论者，其人虚其症可通阴症故也）六七日，（太阳中风经日久，故渐虚近太阴）脉迟浮弱，恶风寒，（无风字则疑邪厚，无寒字则疑表虚，故连用风寒二字，以示其人虚）手足温，（虽虚，而不及厥冷）医二三下之，不能食，（胃气敝也）而胁下满痛，（误下邪因进，特加痛者以津液虚故也，插而字者，示其不食不因邪）面目及身黄，（阳微故虽中风邪，亦能使阳气郁蒸之）颈项强，（津液虚，且邪气在血分，上焦因塞也，葛根汤章曰项背强，此曰颈项强，自有虚实浅深之异）小便难者，与柴胡汤，（此虽近阴症，而邪已及三焦，且郁甚，故姑与柴胡汤）后必下重，（此已属阴症，而今姑与柴胡汤，清解郁热，则胃中益冷将下利，然以已下，故胃中水竭不能快利，但下重而已，盖此症用柴胡者不得已也，故去主之二字，以示非主症也，若其下重，邪除而后治之）本渴而饮水呕者，柴胡汤不中与也，（医之所用，盖热性之丸药，故虽数下之，而邪不入里，犹在本位也，但以下之故胃中乾燥，因渴而饮水多，遂作不食胁满发黄颈项强，小便难等诸症者，皆是水饮所为，则五苓散所主，而柴胡汤不中与也）食谷者哕，（下之胃中虚冷，当不能食，若能食者，亦阳微故不能化之，微阳反为食所抑因为哕），伤寒四五日，（邪入少阳之日数）身热，（虚者邪虽在三焦，而积阳势微故不至往来寒热）恶风，（风字是所以为少阳）颈项强，胁下满，（未历下，故无痛）手足温而渴者，（津液干，里阳郁）小柴胡汤主之，伤寒（前二章，病在少阳则不论虚实，而用柴胡汤，此章，示脉症虽似柴胡所主，而邪气实不及少阳者异治）阳脉涩（邪在气分）阴脉弦，（血液之虚）法当腹中急痛者，（血少者邪又围之，则里阳益不得出而作急痛，涩字，疑当在弦字下）先与小建中汤，不差者，与小柴胡汤主之，（血液虚则邪虽在太阳，见此脉症，邪在少阳则血液虽不甚虚，亦或能见此脉症，凡疑似者，其治先从表补，皆法也）小建中汤方，（增芍药甘草加胶饴者，欲生津液，建中气而发表之也）　桂枝（三两）　甘草（三两）　大枣（十二枚）　芍药（六两）　生姜（三两）　胶饴（一升），上六味，以水七升，煮取三升，去滓，内胶饴，更上微火消解，温服一升，日三服，呕家不可用建中汤，以甜故也，伤寒中风，有柴胡证，但见一证便是，不必悉具，（若太阳病，则其邪所繫，在周身，故见症，种种不可主之以一方也，若少阳病，则其部分在半表半里，故伤寒中风其邪虽有厚薄，而至三焦狭隘处，则其见症一种矣，但人虚邪薄者见症少，人实邪厚者见症多，夫柴胡汤善通三焦闭塞者也，故伤寒中风有少阳症者，皆此方所主，而轻者早除，重者晚除耳，非彼太阳之主方，多端之比也，柴胡汤本章则书与主之，服柴胡汤已而渴者章则书属阳明也，以法治之，此章则书伤寒中风，但见一症便是，参考此等之言，可以知少阳之部分，柴胡之主治，表里转属之机也），凡柴胡汤病症而下之，（不用反字，而用而字者病在少阳故也）若柴胡证不罢者，（里虽虚邪未入阳明）复与柴胡汤，必蒸蒸而振，却发热汗出而解，（服柴胡汤，则三焦邪解，阳气当出，然尝历下，津液乾燥，故欲出不得，其郁积之势，蒸蒸乎也，渐而强取路于三焦则振，振则发热，其理犹阳气将发之时有阴气抑之不易出则地震也），伤寒二三日，（旧虚故其症不剧，二三日者，未至少阳之日数）心中悸而烦者，（里液虚故悸，表液虚故烦）小建中汤主之，太阳病过经十馀日，（邪犹在太阳）反二三下之，（邪乘虚渐进）后四五日，柴胡证仍在者，（未入阳明）先与小柴胡汤，呕不止，心下急，（自胸胁进至心下）郁郁微烦者，（过胸至腹故烦减）为未解也，（少阳未全解也）与大柴胡下之，则愈，（已曰未解，而今用此药，此药疑清解，故书下之，以示少阳阳明并治）大柴胡汤方，（小柴胡，合小承气之意）　柴胡（半斤）　黄芩（三两）　芍药（三两）　半夏（半斤）　生姜（五两）　枳实（四枚）　大枣（十二枚），上七味，以水一斗二升，煮取六升，去滓，再煎，（此间当有取三升之三字）温服一升，日三服，一方用大黄二两，若不加大黄，恐不为大柴胡汤也，（此说是也），伤寒十三日（所谓过经）不解，胸胁满而呕，（是大柴胡症）日晡所发潮热，（邪已去表趣里，则里出表，每遇日晡表闭之时，乃积而成热，盖本大柴胡汤之症，而误以巴豆下之，故胃中乾燥邪因入而作此症）已而微利，此本柴胡证，（柴胡，谓大柴胡汤）下之，而不得利，（已用大柴胡，未得利）今反利者，（有潮热者，法当大便鞕也）知医以丸药下之，（大柴胡汤未及得效他医遽自傍私以丸药下之）非其治也，（当以大黄下之者，反用巴豆，故邪气不除，津液徒干）潮热者实也，（实谓胃实）先宜小柴胡汤以解外，（以误下故致邪实症，今复用大柴胡汤重下之，则恐少阳之残邪乘虚入会，故先姑以小柴胡汤全解外，而后用柴胡加芒硝汤）后以柴胡加芒硝汤主之，（方意，似小柴胡汤大承气汤合者，此症虽有潮热，而不敢直用承气者，深恐少阳之残邪也），伤寒十三日不解，过经（邪虽未入胃，而以经日久，故津液乾燥，至作讝语）讝语者，以有热也，（有热，示非阴症）当以汤下之，（汤谓大柴胡汤）若小便利者，（阳气出表）大便当鞕，（阳气出表，则津液亦随出表）而反下利，脉调和者，（以脉无虚，故知其下利，非自利）知医以丸药下之，非其治也，（津液乾燥者，复以热药下之，非其治法也）若自下利者，（若小便利，大便又下利者，虚甚也）脉当微厥，今反和者，此为内实也，（以脉察之，无虚寒候，乃知其下利医用丸药致之也，实谓燥屎实于胃）调胃承气汤主之，（以巴豆夺津液，则胃中益乾燥，而结燥屎），太阳病不解，（日久不解，邪将从下焦入）热结膀胱，（邪将从下焦入，而阳气拒之，遂积成热，结膀胱）其人如狂，（正邪相拒于下焦，遂溢入血室，神因之乱）血自下，下者愈，（气血充实人自能破结，血乃下，邪亦随去，犹自衄而邪解之理也）其外不解者，尚未可攻，（恐外邪乘虚入）当先解外，外解已，但少腹急结者，（上二焦已通，下焦独未通）乃可攻之，宜桃核承气汤方，（方字疑衍）桃核承气汤方，（桃仁性下降，能率桂枝至下焦，大黄芒硝下下焦急结，而阳气宣畅，邪气乃解）　桃仁（五十个）　桂枝（二两）　大黄（四两）　芒硝（二两）　甘草（二两），上五味，以水七升，煮取二升半，去滓，内芒硝，更上火微沸，下火先食温服五合，日三服，当微利，伤寒八九日下之，（未全入胃，误下之，故里亦虚，少阳之邪益进）胸满烦惊，（津液大虚，里阳失所依，欲出表，然乾燥甚故不能出）小便不利，讝语，（阳气未能全出表，而反讝语者，乾燥甚故也）一身尽重，不可转侧者，（津液大虚，邪气又塞，故阳气难行）柴胡加龙骨牡蛎汤主之，柴胡加龙骨牡蛎汤方，（小柴胡以解少阳之邪，龙骨牡蛎收敛津液，鈆丹镇惊，桂枝推阳令达难行之处，茯苓利小便而生津液，大黄泻热和胃，谨按成本有黄芩他本无者恐脱，今据十枣汤，例考之，方后曰上十一味之下有大黄，则知上所谓十一味中有黄芩是也）　半夏（二合）　大枣（六枚）　柴胡（四两）　生姜（一两半）　人参（一两半）　龙骨（一两半）　鈆丹（一两半）　桂枝（一两半）　茯苓（一两半）　大黄（二两）　牡蛎（一两半），上十一味，以水八升，煮取四升，内大黄，切如棋子，更煮一二沸，去滓，温服一升，伤寒腹满讝语，（里阳未尽出表，故腹满，伤寒日久而津液乾燥，且邪气渐入，阳气渐出，故讝语）寸口脉浮而紧，（浮，邪在外阳在内之脉也，紧，血液虚之脉也，插而字以别太阳伤寒之脉）此肝乘脾也，（肝少阳之谓也，脾阳明之谓也，是木进乘土）名曰纵，（邪自表入里以其进故曰纵）刺期门，（泻邪本），伤寒发热，啬啬恶寒，（邪在表）大渴欲饮水，其腹必满，（阳气复而实于里）自汗出，小便利，（里阳回覆，遂破邪而出表）其病欲解，此肝乘肺也，（肺大阳之谓也是木反乘金）名曰横，（阳气自里出表，邪气退，故曰横）刺期门，太阳病，二日反躁，（阳气旧微，故虽中风轻邪而进速）反熨其背，而大汗出，（是当用大青龙汤之症，而反以熨取背汗，故余处邪不解）大热入胃，（大当作火）胃中水竭，躁烦，（至此始加烦字，明津液益乾燥）必发讝语，（段落）十馀日（经日久，故津液渐复）振慄，（三焦始通，阳气潜行）自下利者，（津液复，阳气还，腐秽去）此为欲解也，（段落）故其汗从腰已下不得汗，（唯熨背故）欲小便不得，（下部邪不解，膀胱失职）反呕，（阳推而不能达，因上逆也）欲失溲，（下部有邪，卫气失护）足下恶风，（下部邪不解故也）大便鞕，（段落，胃中水竭故也）小便当数，而反不数及不多，（津液还入胃故也）大便已，（经十馀日，津液复，阳气还，腐秽去也，即是前所谓自下利者也）头卓然而痛，（穀气下流，头阳暂虚）其人足心必热，穀气下流故也，（津液复，下焦开通，阳气行，下部邪乃解），太阳病中风，（轻亦至此）以火劫发汗，邪风被火热，（虽中风轻邪，亦被火热，则血气流溢）血气流溢，失其常度，两阳相熏灼，（邪热与火热相熏灼）其身发黄，阳盛（两阳相合故盛）则欲衄，（血气流溢）阴虚则小便难，阴阳俱虚竭，身体则枯燥，但头汗出，剂颈而还，（头汗之有无，若因邪则何必剂颈，今剂颈而还者，是身体津液乾燥而无汗也，但头诸阳所会，故独有微汗出焉，凡头汗因虚者，必剂颈而还）腹满微喘，（虚阳不能四布）口乾咽烂，（表液乾燥）或不大便，（里液乾燥）久则讝语，（遂生燥屎）甚者至哕，（胃中乾燥，甚者阳气不行）手足躁扰，（神气不守）捻衣摸床，（神气无所依故也，见以上诸症者不可治也，但小便利者，虽具诸症，而津液未曾全竭，阳气仍在表，故可施治也）小便利者，其人可治，伤寒脉浮，（此经日久，而正邪俱衰之症，似上篇所论脉浮之人）医以火迫，劫之亡阳，（取汗过多）必惊狂，（阴阳大虚，神气不能安舍，且火热势时攻）起卧不安者，桂枝去芍药，加蜀漆牡蛎龙骨救逆汤主之，（虽有桂枝之名，而意不在解肌，唯是为救火逆而设也，故特加救逆二字，以示立方之意）桂枝去芍药加蜀漆牡蛎龙骨救逆汤方，（去芍药而为桂枝甘草汤意以补表虚，牡蛎龙骨救里阴，又加蜀漆以消火毒）　桂枝（三两）　甘草（二两）　生姜（三两）　牡蛎（五两）　龙骨（四两）　大枣（十二枚）　蜀漆（三两），上为末，（据前法考之，唯须末牡蛎龙骨二味）以水一斗二升，先煮蜀漆减二升，内诸药，煮取三升，去滓，温服一升，形作伤寒，（症是脉非）其脉不弦紧而弱，（暗带浮字，即是中风脉也）弱者必渴，（邪渐减，阳渐复，则脉弱而渴，是初方正相争之时，亡津液故也，如此者当最忌火攻之）被火者，必讝语，（津液益乾燥火热沸腾心血）弱者发热，（脉浮弱者，是中风，当自发热，特插此句者其不弦紧而弱者，有疑虚寒之脉故也）脉浮解之，（此四字示常法之言也，亦更插此句者，以明前曰弱者带浮而即是中风脉也）当汗出愈，（以脉察之，其症亦当自退也，消息数日，饮食渐多，津液渐复而自汗出则其病必应愈），太阳病，以火熏之，不得汗，（邪无从出）其人必躁，（阳气为邪所围，不得出而郁者，又加火热，故至作躁）到经不解，（当愈之时而犹不愈者，以火邪入血分故也）必清血，（阴虚阳盛，遂至便血）名为火邪，（下血者，不可曰逆，故曰火邪），脉浮热甚，（此为实）反灸之，（实症又加实治是误）此为实，实以虚治，（实病当以虚法治也，所谓虚法，汗止下利等是也）因火而动，（动经也）必咽燥唾血，（咽燥之极，至唾血，是两阳相熏灼故也），微数之脉，（微为血虚，数为邪实）慎不可灸，因火为邪，则为烦逆，（阴虚阳盛，皆因火误）追虚逐实，（追虚者，津液乾燥者，加火更燥之也，逐实者，热气实者，加火更炽之也）血散脉中，火气虽微，（微，谓灸火微少）内攻有力，焦骨伤筋，血难复也，脉浮宜以汗解，（不用当字，而用宜字者，明其发汗用麻黄汤也，盖承中篇脉浮病在表可发汗章，而言之）用火灸之，邪无从出，（灸无汗下，故邪无从出）因火而盛，病从腰以下必重而痹，（灸背则阳气唯旺背，津液随亦聚背，故从腰以下，津液徒干，邪而不除）名火逆也，（病，有水逆，有火逆，皆别立名者也，前三章皆属之火逆，故以火逆论之），欲自解者，必当先烦，（阳气复）乃有汗而解，（己复之阳气得达表）何以知之，脉浮故知汗出解也，（前章论用药而愈者，此章论自愈者），烧针令其汗，（其指针处）针处被寒，（寒气入针孔）核起而赤者，（因汗而阳气违背，然针处有寒，故阳气独屈曲于针处于是其处作赤肿状）必发奔豚，气从少腹上冲心者，（下部邪未解，今为上焦通故郁阳求路尽上行）灸其核上，各一壮，（灸以散外来寒气）与桂枝加桂汤，更加桂二两，（倍推阳之力，以解全体邪风），火逆（治误于灸火者）下之，（火逆之人又下之，而作烦躁者，桂枝甘草龙骨牡蛎汤主之）因烧针烦躁者，（烧针则汗出火加如此而若烦躁者，亦此方主之，二症皆已被火者，又加之一以下，一以汗，俱是亡津液之治，故以桂枝甘草汤救表虚，以龙骨牡蛎收敛已散亡之津液）桂枝甘草龙骨牡蛎汤主之，桂枝甘草龙骨牡蛎汤方，桂枝（一两）　甘草（二两）　牡蛎（二两）　龙骨（二两），上为末，（金石骨角诸坚硬物不为末则无效）以水五升，煮取二升半，去滓，温服八合，日三服，太阳伤寒者，加温针必惊也，（太阳伤寒，元阳郁甚之病，故加者字以别太阳中风及阴症伤寒，此症若以温针徒亡津液，则阳气亦随亡，阴阳大虚，神不能安舍，邪气与火气，又时侵心而发惊，温针不如火迫之甚，所以不至狂也，邪犹在表，所以不讝语也），太阳病，当恶寒发热，今自汗出，不恶寒，发热，（皆邪入深之侯也）关上（以察心下）脉细数者，（细因虚，数因邪）以医吐之过也，一二日（邪在太表之时）吐之者，腹中饥，（胃中空虚故饥）口不能食，（咽吐而胸中虚邪因入而在胸）三四日（邪稍入深之时）吐之者，不喜糜粥，（邪乘虚入围胸于是胸中热甚，不喜热食）欲食冷食，朝食暮吐，（胃中虚冷，所食之穀不化而在胃口者，久而吐之）以医吐之所致也，此为小逆，太阳病吐之，（虽吐之，而非其症，故邪不解）但太阳病，当恶寒，今反不恶寒，不欲近衣，此为吐之内烦也，病人脉数，数为热，（热，谓真阳温暖气）当消穀引食，而反吐者，此以发汗令阳气微，膈气虚，（膈胸膈也，胸膈真阳所生，今发汗致真阳虚，邪因入围之不得宣畅遂积成热，使脉数）脉乃数也，（此数，阳气为邪所围成热令然者，而非前所谓真阳令然之数也）数为客热，（客指外来物之辞，即邪气之谓也）不能消穀，以胃中虚冷，故吐也，（膈气虚邪因入，邪所阻阳气不行，胃中遂虚冷，不能消穀），太阳病，过经十馀日，（似大柴胡汤之日数）心下温温欲吐，（似呕不止之症）而胸中痛，（似心下急之症）大便反溏，（以溏知上二症乃非大柴胡汤之症）腹微满，郁郁微烦，（正是大柴胡汤之症，而其所以然者，因吐下）先此时自极吐下者，（诸症皆吐下诸药之馀力耳，非关邪也，故以此汤调和胃气）与调胃承气汤，若不尔者，（不历吐下者，是大柴胡汤症，而非调胃承气汤症也）不可与，（不可与调胃承气汤）但欲呕，（吐气未止）胸中痛，（吐后胸中津液大干，因作痛）微溏者，此非柴胡证，（似而非者）以呕故知极吐下也，（已溏矣，理当无呕，而今有之者，是为吐药馀力可知也，但字以下，再言非调胃承气汤则不可），太阳病六七日，（邪将实胃之日数）表证仍在，脉微而沉，（邪入血室使脉微沉，此表症仍在，而脉忽沉微，似欲结胸者）反不结胸，其人发狂者，（邪入血室，心藏为纷乱，神气因之失常）以热在下焦（此章论邪从下焦入者）少腹当鞕满，（邪入血室，下焦不通，则阳气郁，少腹乃鞕满）小便自利者，（若不利者，其少腹满，小便令然）下血乃愈，（血下，气通，邪乃除）所以然者，以太阳随经，（随谓从表入膀胱）瘀热在里故也，（邪气从太阳随经入膀胱，于是下焦不通，阳气积成热，遂令血室之血滞瘀，故曰瘀热在里，而作发狂鞕满二症，此定理也）抵当汤主之，抵当汤方，（蛭虻破血，桃仁率诸药，到下焦及血室，大黄下之）　水蛭（三十个）　虻虫（三十个）　桃仁（二十个）　大黄（三两），上四味为末，以水五升，煮取三升，去滓，温服一升，不下再服，太阳病，（略六七日表症，仍在之七字）身黄脉沉结，少腹鞕，小便不利者，（邪入下焦，阻隔阳气不能推膀胱即是前症，而无血者，其治在茵陈蒿汤所主）为无血也，（抵当汤不中与）小便自利，其人如狂者，血证谛也，（为有血）抵当汤主之，伤寒（邪重故虽不经日亦致血症）有热，少腹满，应小便不利，今反利者，为有血也，当下之，（之指血）不可余药，宜抵当丸，抵当丸方，（此方或作汤，或作丸者，非有意也，盖当时世间，有此方，或作汤，或作丸，但以不害方意，故本论两录之耳）　水蛭（二十个）　虻虫（二十五个）　桃仁（二十个）　大黄（三两），上四味，杵分为四丸，以水一升，煮一丸，取七合，服之晬时，当下血，若不下者，更服，（汤已煮者，故用再字，丸未煮者，故用更字），太阳病，（前章论小便利不利，故此章更细论之，以明少腹满之故）小便利者，（小便利者，以邪气渐进，阳气为出表，因推膀胱故也，于是热气蒸胃，故渴饮水多，多则留饮，阳气不能到心下，故悸）以饮水多，必心下悸，小便少者，必苦里急也，（饮水多，而小便不利，则必少腹满而里急）。

辨太阳病脉证并治法下  ***************************
（篇中间论邪已除而患尚存者，然其患亦自有所属，则去病字，单称之太阳矣，阳明亦如此，但少阴病之病字，移置太阴下，则稳当，疑后人错置）。
问曰，病有结胸，（邪结于胸）有藏结，（邪结于藏，藏者盖谓胸腹内所在之诸藏府也，非独指五藏）其状何如，答曰按之痛，（阳气不得升散，而实于心下，故按之则痛）寸脉浮，（脉家，寸以察胸，此症胸中阳气为邪所抑，故激而见浮脉）关脉沉，（脉家，关以察心下，此症心下阳气为邪所塞，故伏而见沉脉）名曰结胸也，何谓藏结，答曰，如结胸状，饮食如故，（邪气不在胃口故也）时时下利，（藏气不行，胃中失运化）寸脉浮，关脉小细沉紧，（虚且带邪）名曰藏结，舌上白胎，滑者难治，（阳气微故舌上不干燥，此虽有胎而不可攻所以难治也），藏结无阳证，（阳气微）不往来寒热，（邪不在三焦）其人反静，（表里三焦皆无邪，阳气无所郁，故不烦）舌上胎滑者，不可攻也，病发于阳，而反之下，（邪在表之症，反下之，徒击里阳，则实人犹邪乘之）热入，（拒邪于表之热，因下而入）因作结胸，（邪者欲入，阳者欲出，正邪相拒，故邪结于胸，热实于心下）病发于阴，而反下之，因作痞，（阳气微者不成热，故邪虽入而不能相拒，以实于心下）所以成结胸者，以下之太早故也，结胸者，项亦强，（心下急迫之所为）如柔痉状，（项强）下之则和，（心下开通，则项亦和）宜大陷胸丸，（用丸者其症不急故也）大陷胸丸方，（大黄下热，葶苈甘遂下水，芒硝碎结，杏仁降气，白蜜护咽喉）　大黄（半斤）　葶苈（半斤）　芒硝（半斤）　杏仁（半斤），上四味，捣筛二味，内杏仁芒硝合研，如脂和散，取如弹丸一枚，别捣甘遂末一钱匕，白蜜二合，水二升，煮取一升，温顿服之，一宿乃下，如不下，更服取下为效，禁如药法，（禁如药法四字未考），结胸证，（症已脉未）其脉浮大者，（浮邪仍在表也，大虚也）不可下，（下之则残邪复入，虽入而其人虚，故不可再用大陷胸之药，是所以在死法）下之则死，结胸证悉具，烦躁者，（津液乾燥）亦死，（前章用大陷胸故津液虚，此章虽未用大陷胸，而其人本虚，不堪大攻击，又不可他药，此亦所以在死法也），太阳病，（虽下之不太早，亦有偶成结胸者）脉浮而动数，（邪在表，而津液乾燥之脉）浮则为风，（太阳中风）数则为数，（热自发）动则为痛，（邪在表而津液乾燥，故阳气不易行也）数则为虚，（阳盛，阴虚）头痛发热，（太阳之症）微盗汗出，（是结胸阳明变转之歧路，自汗将至，此症以经日久，津液虚，故稍见阳明症）而反恶寒者，（表未解故）表未解也，医反下之，动数变迟，（三脉俱属虚，而以下之，故表变里）膈内拒痛，（下之故胃中空虚，客气乘之而动胸膈，于是膈内拒痛，短气躁烦，所谓客气即邪气也）胃中空虚，客气动膈，短气躁烦，（表里津液乾燥，且邪气迫急）心中懊憹，（二阳皆有上诸症也，而结胸者大陷胸汤，发黄者栀子豉汤）阳气内陷，心下因鞕，则为结胸，大陷胸汤主之，若不结胸，但头汗出，余处无汗，剂颈而还，小便不利，身必发黄也，（是栀子豉汤症也）大陷胸汤方，大黄（六两）　芒硝（一升）　甘遂（一钱），上三味以水六升，先煮大黄，取二升，去滓，内芒硝煮一两沸，内甘遂末，温服一升，得快利，止后服，伤寒六七日，（邪将入阳明之日数，然而正气充实，人正邪不直易地，反遂成结胸）结胸（邪结于胸）热实，（热实于胃）脉沉（邪令然）而紧，（津液乾燥令然）心下痛，按之石鞕者，大陷胸汤主之，（热实则陷胸汤，邪实则承气汤，自有差别），伤寒十馀日，热结在里，（即结胸也）复往来寒热者，（邪未离少阳）与大柴胡汤，但结胸无大热者，（大热，谓大表瀰漫热）此为水结在胸胁也，（小陷胸汤之症）但头微汗出者，（急迫甚，阳气熏蒸头上者非大陷胸汤不可除之）大陷胸汤主之，太阳病，重发汗，（正虽太阳之治而重之故表虚）而复下之，（误治里虚）不大便五六日，舌上燥而渴，日晡所小有潮热，（以上调胃承气汤症）从心下至少腹鞕满，而痛不可近者，（阳气为邪所围急）大陷胸汤主之，小结胸病，（邪微者）正在心下，（邪微，故寒若在傍，则不足言结胸）按之则痛，（邪微故若不按之，则阳气能自穿达，不作痛）脉浮滑者，（穿达故浮，充溢故滑，此二脉大陷胸汤沉紧反对）小陷胸汤主之，小陷胸汤方，（黄连推心下除热，半夏燥水引阳，栝蒌实，生津降气）黄连（一两）　半夏（半斤）　栝蒌实（大者一个），上三味，以水六升，先煮栝蒌取三升，去滓，内诸药，煮取二升，去滓，分温三服，太阳病，二三日不能卧，但欲起，（此心下水结故也，太阳病兼水气者，小青龙汤之症也）心下必结，脉微弱者，（脉当浮而反微弱）此本有寒分也，（虽心下结，而其脉微弱者，属太阴，当温之症也，不用水气二字，而用寒分字者，以其心下结，或系小青龙汤，或系太阴病故也）反下之，（医见心下结，以为痞误下之）若利止，必作结胸，（表热入作小结胸）未止者，四日复下之，（二三日下之，至四日，其利当止，而未止者，医恐其结胸，四日复下之也）此作协热利也，（水穀与热协和而下，因作表里俱虚之症，必结之下，复下之之下，皆略也字，唯寒分之下置也字，是其一句以持插之故也），太阳病下之，其脉促，（热不入故）不结胸者，（不胸满也）此为欲解也，（邪微阳实，故虽下之，而热不入，犹能从表散）脉浮者，（略滑字）必结胸也，（下之脉浮滑者，成小结胸）脉紧者，（少阴病）必咽痛，脉弦者，（少阳病）必两胁拘急，脉细数者，（浮变为细者，阳虚也，故不结胸，而邪则仍在太阳）头痛未止，脉沉紧者，（少阳病）必欲呕，脉沉滑者，（邪气乘虚而进故表热入胃暂时里气溢）协热利，脉浮滑者，（血分充溢）必下血，（脉紧以下，皆后人之手），病在阳，应以汗解之，反以冷水潠之，若灌之，其热被劫不得去，（冷气压肌肤，其热不得化去）弥更益烦，（腠理闭故里阳益郁）肉上粟起，（表阳潜行，皮肤陷没，故毛孔自坚起）意欲饮水，（烦故也）反不渴者，（其欲水，非因胃中乾燥，故不渴）服文蛤散，（为除烦而姑服此药，不论本病，姑先治标症者，书服，是本论文例）若不差者，（服文蛤散烦犹不差者，以表未和又邪与水留心下故也）与五苓散，（治本病）寒实结胸，无热证者，（兼表者，五苓散，唯邪与水实于心下，不兼表者，小陷胸汤或白散）与三物小陷胸汤，白散亦可服，（白散本治出浊，唾腥臭者之方，今藉以除寒实之症，故曰亦可服）文蛤散方，（川文蛤，善收敛，今用之治烦，犹阿仙药疗治酒醒也）　文蛤（五两），上一味，为散，以沸汤和一钱匕，服汤用五合，白散方，（桔梗升汤，巴豆下水，贝母燥痰）　桔梗（三分）　巴豆（一分）　贝母（三分），上件三味为末，内巴豆更于臼中杵之，以白饮和服，强人半钱，羸者减之，病在膈上必吐，在膈下必利，不利进热粥一杯，利过不止，进冷粥一杯，（段落）身热皮粟，（病在阳者，假令其症似不属汗治亦必应有桂麻可行之日，而误遽潠灌之，因反作身热皮粟之症，而表邪则犹不解）不解，欲引衣自覆者，（潠灌后，表邪不解，恶寒者，五苓散当与，而医犹以为潠灌不足，而再潠灌之，则益令热不得化去）若以水潠之洗之，（后人代灌字以洗字者，恐读者以灌，误为强饮之义也）益令热劫不得出，（段落）当汗而不汗，则烦，（此一句，示烦之常理）假令汗出已，（与五苓散已）腹中痛，（汗出小便利，津液干而成太阴病者，与桂枝加芍药汤，今不举方名者以此症本桂枝所主故也）加芍药（三两）如上法，（如桂枝汤法），太阳与少阳并病，头项强痛，（太阳之症）或眩（少阳之症）冒，（三焦闭塞，神气不应表）时如结胸，（非真结胸）心下痞鞕者，（太阳未解，少阳亦闭塞，故阳气郁于心下）当刺大椎第一间肺俞（二穴除太阳之邪）肝俞，（此除少阳之邪，盖太阳邪，从上二穴而去，少阳邪亦向表，故导之肝俞而除之）慎不可发汗，发汗则讝语，（用桂麻，故阳气大出表，因汗出里液亦乾燥，则虽邪未入胃，亦能一时作讝语）脉弦（津液乾燥）五六日（渐将入阳明）讝语不止，（续不止，遂成阳明本分讝语）当刺期门（刺以泻少阳实，但邪方向里，故肝俞不足除邪），妇人中风，（能久相持，以中风故也）发热恶寒，（表症）经水适来，得之（之，指经水）七八日，（经水当自止之日数）热除而脉迟，（血虚热随入经，故脉不利）身凉，（经脉为客气所塞，阳气难达表）胸胁下满，如结胸状，（经气不利，心下因结）讝语者，（心血为热沸腾，神不得宁）此为热入血室也，（经脉谓之血室）当刺期门，随其实而泻之，（不欲漫用药，攻无疾之地），妇人中风七八日，（得病七八日，是大凡中风转少阳之日数）续得寒热，（自恶寒发热，至往来寒热，相接续无有身凉之日）发作有时，（渐见少阳症）经水适断者，（未尽期而断者，热遏之也）此为热入血室，其血必结，（残血，为热所结而瘀）故使如疟状，发作有时，（有结瘀，故邪不能悉入经脉，仍在少阳之分，于是见如疟状之症）小柴胡汤主之，（邪仍在少阳之分，故不得专刺期门），妇人伤寒，（转属急，不似前章缓）发热，（示初太阳症）经水适来，昼日明瞭，（昼则腠理开通阳气宣畅之，神亦安宁矣）暮则讝语如见鬼状者，（夜则腠理闭塞阳气郁屈，心血为沸腾）此为热入血室，（经水适来，故邪从下焦入）无犯胃气，及上二焦，（禁行承气汤及柴胡汤）必自愈，（因经水通，邪入血室，因经水通，邪去，犹因下利，邪入里，又因下利邪去），伤寒六七日，（深于小柴胡汤位一等）发热微恶寒，支节烦疼，（太阳症也）微呕心下支结，（少阳症也，其结者，以邪深且兼表故也）外证未去者，（未可用大柴胡汤）柴胡加桂枝汤主之，（似二阳并病），伤寒五六日，（少阳之日数）已发汗，（得病二三日之时，已行发汗，而不得其法，故表里）而复下之，（复虚里）胸胁满，（转属少阳）微结，（其结者，以表虚故也，前章结从实，此章结从虚，故有支微之别）小便不利（津液乾燥）渴而不呕，（无水故不呕）但头汗出，（身体已枯燥，但头诸阳所会，故有微汗）往来寒热心烦者，（邪在少阳之症）此为未解也，（表里已虚之人，恐医观以为诸症皆从虚而起者也，故特插此句，以示仍带邪）柴胡桂枝干姜汤主之，柴胡桂枝干姜汤方，（邪位在少阳，故柴胡主之，又合桂枝甘草汤以救表，又加乾姜牡蛎栝蒌根以救里）　柴胡（半斤）　桂枝（三两）　乾姜（三两）　栝蒌根（四两）　黄芩（三两）　牡蛎（三两）　甘草（二两），上七味，以水一斗二升，煮取六升，去滓，再煎取三升，温服一升，日三服，初服微烦（正气复，而与邪争）复服汗出便愈，（阳气益复，津液亦生，邪便除），伤寒五六日，（少阳之日数）头汗出，（支体皆为邪所围，但头诸阳所会，故独汗出）微恶寒，手足冷，（二症皆阳气微结故也）心下满，（阳气不能达表，故实于心下）口不欲食，（邪未入胃，故腹中不甚恶食）大便鞕，（津液乾燥）脉细者，（盖小细沉紧脉，今独揭细者，以少阳篇中有细脉又其似少阴故也，此章虽未历汗下，而平素虚弱，其阳微，最似前章）此为阳微结，（阳气之不能四布也，邪气结之令然，加微字者，同前章之结也）必有表复有里也，（其脉细者，阳微结故也，试以症照之，表里俱见，盖纯阴不得复有外症，乃知此非少阴也）脉沉亦在里也，（小细沉紧中，独揭沉以示邪半在里，亦字应大便鞕）汗出为阳微，（汗出，头汗出也，阳气充实人，则能自疏通三焦，汗出而解，若不能疏通，则为大结胸也，今邪围少阳，支体不得汗，但头汗出而不见二症者，此人元虚弱阳微故也）假令纯阴结，（纯阴指少阴病）不得复有外证，悉入在里，（少阴病）此为半在里，半在外也，（此症邪正在少阳，故可与柴胡汤也）脉虽沉紧，（症已似少阴脉亦似）不得为少阴病，所以然者，阴不得有汗，今头汗出，故知非少阴也，可与小柴胡汤，（病正在少阳而更带虚故加可字）设不了了者，得屎而解，（添此二句者，盖此人旧虚故虽邪去，而尚须津液自复而后始得了了），伤寒五六日，（少阳之日数）呕而发热者，（呕，少阳之呕，不曰往来寒热，而曰发热者，为明邪未全离太阳而成结胸之张本也，插而字者，有少阳症，又兼太阳症也）柴胡汤证具，（见二症，而且具胸胁苦满，不欲饮食等之症，则虽发热，亦从少阳治法而可也）而以他药下之，柴胡症仍在者，复与柴胡汤，此虽已下之，不为逆，（柴胡者和法，故虽误治后，而有其症，则用之不为逆）必蒸蒸而振却发热，汗出而解，若心下满，而鞕痛者，此为结胸也，（热忽入）大陷胸汤主之，但满而不痛者，此为痞，（取下多故也）柴胡不中与之，（满而不痛，似胸胁苦满及心下急，故插此一句）宜半夏泻心汤，（痞泻心汤所主，今此症历太阳及少阳，故虽痞症，而不可一泻心汤，所以用宜字也，乃乾姜复里阳，人参生津液，甘草大枣和胃，其君半夏者以下后胃中虚水气易留故也）半夏泻心汤方，半夏（半斤）　黄芩　乾姜　人参（已上各三两）　黄连（一两）　大枣（十二枚）　甘草（三两），上七味，以水一斗，煮取六升，去滓，再煎，取三升，温服一升，日三服，太阳少阳并病，（此章前章之解也，呕即少阳症，发热即太阳症，今不复说症，故去与字）而反下之，成结胸，心下鞕，（段落，此即心下满而鞕痛之略文也）下利不止，（取下多故）水浆不下，（下利不止，故热不郁）其人心烦，（热不郁者，当不作烦，故插其人二字，今反作烦者，是虚烦也）脉浮而紧，（浮太阳脉紧少阳脉插而字，以明非麻黄汤之脉，今以脉察之，邪未离少阳，当与柴胡汤也）而复下之，（若误为烦里邪令然，而下之，则里阳益虚）紧反入里，则作痞，（紧津液乾燥之脉，属虚者复之，则不能成结胸，乃作痞）按之自濡，但气痞耳，（虽满而无水，但微阳为邪所压，而痞于心下也，成本心烦下加一圈，恐衍，当削之为一章看之也），太阳（实人故用十枣汤，若虚人则用猪苓汤）中风，（中风故止痞，若伤寒则必成结胸）下利呕逆，（水甚多，故表邪迫里则作此症）表解者，乃可攻之，（用十枣汤即是也）其人（以下，说表解后之症也，表已解则下利呕逆亦差，但有热热以下症）热热汗出，发作有时，（水阻阳，故令汗出有时）头痛（水阻阳，令其不能四布，故阳升冲头，所以有痛也）心下痞，（中风邪微虽有水而不能成结胸）鞕满引胁下痛，（邪虽微而带水，故见症如此）乾呕短气，（水令然）汗出不恶寒者，（再言汗者汗头痛俱最疑太阳，故结以不恶寒一症，而示上二症，亦非太阳之微）此表解里未和也，十枣汤主之，十枣汤方，（三物逐水，大枣护咽）芫花甘遂大戟大枣（十枚），上三味等分，各别捣为散，以水一升半，先煮大枣肥者十枚，取八合，去滓，内药末，强人服一钱匕，羸人服半钱，温服之，平旦服，（先食服者，以便于逐水故也）若下少，病不除者，明日更服，加半钱，（服一钱半）得快下，利后糜粥自养，太阳病，医发汗，（盖用麻黄汤，然不知药少病不愈，反自以为误治，而遽用下剂若烧针，其为尝自用麻黄汤故转治法急）遂发热恶寒，（未发热之症，得汤而始见热）因复下之，心下痞，（亡阳人虽下之而不能成结胸）表里俱虚，阴阳气并竭，（阴气指润泽，阳气指温暖）无阳则阴独，（段落，阴指身体发肤，凡人身阳气竭则阴质独存，即死人也，上阴阳谓气谓用，下阴阳谓质谓体）复加烧针，（医用麻黄汤，见症加，以为治不得法，而遽行烧针，表阳遂极虚）因胸烦，（不犯里，故不曰心，而曰胸）面色青黄，（青虚甚也，黄火毒也）肤瞤者，（极虚，故微阳力不足使筋肉瞤，唯肌肤瞤）难治，今色微黄，手足温者，（太阴症）易愈，（表里俱虚者死，表虚甚者难治，不甚者易愈）心下痞，（不因下而痞者，用攻击剂）按之濡，（无水故濡）其脉（痞元虚症，脉当沉，而今浮，故加其字）关上浮者，（结胸曰寸脉浮，今曰关脉浮者，痞元虚症，其邪之结，低于结胸一结故也）大黄黄连泻心汤主之，大黄黄连泻心汤方，（邪低且无水，故大黄下邪，黄连降上逆）　大黄（二两）　黄连（一两），上二味，以麻沸汤二升渍之，须臾绞去滓，分温再服，（痞元虚症，不欲大泄下，故不煮服），心下痞，（略按之濡之三字）而复恶寒汗出者，（邪侵里之后，阳气犹不旺于表，而见此二症，痞元里虚，今复兼表，故插而复之二字）附子泻心汤主之，（表虚故不得已用附子，而痞固不好附子，故加黄芩，以清解郁热），以本下之，（虽误下，而邪未入里）故心下痞，（里阳虚，水留作痞）与泻心汤，痞（痞因水，故泻心汤法，不见效）不解，（邪未解）其人渴而口燥烦，（表仍有邪有热，而里虚津液不续，故作口燥烦之症，加口字者，以系表热故也）小便不利者，五苓散主之，伤寒（以大邪后，故里虚至见以下症）汗出，（此二字，见表亦虚）解之后，胃中不和，（邪虽解而阳气虚，故不能化饮食）心下痞鞕，（有物故鞕）乾噫食臭，（食不化，顽然在胃口）胁下有水气，（胃口有食肠中有水）腹中雷鸣，（肠中虚松，故气推则作声）下利者，（胃阳不行）生姜泻心汤主之，（生姜鼓舞胃阳化食），伤寒中风，（误下作痞不独太阳）医（自为之，故见痞乃攻）反下之，（误用巴豆之丸）其人下利，日数十行，（服药之日，大下数十行）穀不化，（胃中所在之食物，一日下利尽）腹中雷鸣，心下痞鞕（客气上逆）而满，乾呕心烦不得安，（邪尾仍围少阳，虚阳不能四布，故作满乾呕心烦，插而字者，为示其因之异也）医见心下痞，谓病不尽，复下之，（医见下后作痞，因与大黄黄连泻心汤）其痞益甚，（再用利药下之，里阳重虚，其少阳之邪随入故痞益甚）此非结热，（非邪结热实者）但以胃中虚，客气上逆，故使鞕也，（客气，客邪之气也，虚阳戴邪而上逆）甘草泻心汤主之，（再误利药，故以甘草乾姜复里阳，半夏燥胃，芩连推心下而除痞，盖此方主温而兼攻痞），伤寒（伤寒故虽利不止，亦能作痞）服汤药，（汤药，盖大承气汤之辈也，今书汤药者，明寒药虚里之甚也）下利不止，（止者，作结胸）心下痞鞕，服泻心汤已，（大黄黄连泻心汤，功成邪除）复以他药下之，（再下之故津液虚，精神未了了者，误认以为病不尽，而复用调胃承气之辈下之）利不止，（三行寒药，里阳大虚，中下二焦俱不守）医以理中与之，（见利不止，始觉三行寒药之误，因与理中丸）利益甚，（阳气胃水逃肠，而下焦不守，膀胱亦已失职，故下利益甚）理中者，理中焦，此利在下焦，赤石脂禹馀粮汤主之，（禹馀粮固太阳，赤石脂引禹馀粮到大肠，又兼收敛）复利不止者，当利其小便，（导之膀胱，则胃阳随畅及肠，而下利止曰利小便者，盖谓用真武汤之类也）赤石脂禹馀粮汤方，赤石脂（一斤）　禹馀粮（一斤）　已上二味，以水六升，煮取二升，去滓三服，伤寒（见邪进急）吐下后，（误攻无疾之地）发汗（后表亦误，然邪未全入里，故虽后，而不为无效）虚烦脉甚微，八九日，（虚烦脉甚微，此向死，而若过期至八九日，则里阳渐复，而作以下症）心下痞鞕，（虚阳令然）胁下痛，（津液乾燥）气上冲咽喉，（阳气不得从经脉，但遵大路）眩冒，（津液乾燥，经脉不利阳气不能充头，故作眩，神气失所依，不能达表，故作冒，盖眩冒者，阳气欲行，不得行，则作焉，少阳亦有此症，理同）经脉动惕者，（津液未复，阳气不易行故也，阳症发汗过多者亦有此症理同）久而成痿，（津液大虚，幸不即死，卒成痿，盖经干之极，至筋枯，则虽里阳复，而不能复遵旧路，四支乃废），伤寒（邪本重，故解后见虚）发汗，若吐若下，（伤寒发汗邪已解矣，然邪本重故稍有侵里者，医不知其侵里之微，误以为残邪犹大，而用大承气汤瓜蒂散之辈，故致表里虚）解后心下痞鞕，噫气不除者，（气噫而痞不除者，以津液虚里阳不能四布故也）旋覆代赭石汤主之，（特举二物之名以示异生姜泻心汤之意）旋覆代赭石汤方，（旋覆花迎胃阳令之通，代赭石镇压虚气上逆，其他如生姜泻心汤之意也，盖彼未犯下，且胃中不和甚至作下利，故用芩连急攻痞，此内外大虚，而其症不急，故代苦寒以二物）　旋覆花（三两）　人参（二两）　生姜（五两）　半夏（半升）　代赭石（一两）　大枣（十二枚）　甘草（三两），上件七味，以水一斗，煮取六升，去滓再煎，（虚人用石药故再煎）取三升温服一升，日三服，下复，（下字之上，略伤寒发汗之四字）不可更行桂枝汤，（邪所在深，故不欲徒虚表，是所以不可更行发汗剂也）若（前章以汗下，邪解，今若不解而见以下之症，则可与麻杏甘石汤也）汗出而喘，无大热者，可与麻黄杏子甘草石膏汤，（未历下者，此汤所主，已历汗下者，又以麻黄疏通权也，非正治），太阳病，外证未除，而数下之，（未转阳明，而遽下之，故不曰未解，而曰未除）遂协热而利，（邪入，热不支而下利）利下不止，（热利下，而不止里阳遂虚）心下痞鞕，（虚阳上逆，故痞，邪塞故鞕）表里不解者，（热除邪存，是近少阴病，故治从温胃以除邪之法）桂枝人参汤主之，桂枝人参汤方，（桂枝甘草汤以防表邪入，理中汤以温里寒）　桂枝（四两）　甘草（四两）　白术（三两）　人参（三两）　乾姜（三两），上五味，以水九升，先煮四味，取五升，内桂，（以气成功，故忌久煮）更煮取三升，（恐脱去滓之二字）温服一升，日再夜一服，（补药故等服间），伤寒大下之后，（暴攻）复发汗，虽后亦邪减心下痞，（不成结胸者，以邪未全入里故也）恶寒者，表未解也，（示恶寒不因虚）不可攻痞，（恐表邪复入里）当先解表，表解乃可攻痞，解表宜桂枝汤，（中风主药故曰宜）攻痞宜大黄黄连泻心汤，（历汗下故曰宜，盖虽已历汗下，而不至大虚，故不中行半夏泻心汤），伤寒发热，（不举恶寒，而举发热者，示本属实也）汗出（发汗不得法，徒令表虚而已）不解，心下痞鞕，（表液乾燥，里阳郁屈）呕吐而下利者，（邪首入里，里阳欲出表，而少阳仍有邪围，故吐且利，其理犹二阳合病自吐自利者也）大柴胡汤主之，（本章误下者，故心下急郁郁微烦，此章误汗者，故有痞鞕吐利，盖津液之亡，自有表里之别），病（通三阳三阴之辞）如桂枝证，（是故属太阳篇）头不痛，项不强，（表已除）寸脉微浮，（表已除故微也，寒抑阳故浮也，此似桂枝脉）胸中痞鞕，（寒围胸故阳气郁）气上冲咽喉，（不能四布，故唯遵大路）不得息者，（肺管不利）此为胸有寒也，（寒谓邪也，不直言邪者，以章首已曰病故也，或饮或痰，或宿食，邪所依不一，而皆能阻阳之物，乃泛言寒，以通于诸篇）当吐之，宜瓜蒂散，（瓜蒂散元吐宿食在上脘者之药也，今虽无宿食，而亦胸中有邪，故借用以吐之，故曰宜）瓜蒂散方，（瓜蒂苦寒，抑阳而激之，赤小豆甘腥，以助吐）　瓜蒂（一分）　赤小豆（一分），上二味，各别捣筛为散，已合治之，（别捣而后合治之，治谓治纷乱）取一钱匕，以香豉一合，（香豉护胃）用热汤七合，煮作稀糜，去滓，取汗和散，温顿服之，不吐者，少少（疑衍一少字）加，（加前服也）得快吐乃止，诸亡血虚家，不可与瓜蒂散，（恐竭津液），病胁下素有痞连在脐傍，（藏素津液虚，阳气不易行，渐作气痞，气积则遂连及脐傍）痛引少腹，入阴筋者，（痞塞则藏益虚，方此时外偶有感风寒，则其邪之侵入，必先于阳虚之处，于是遂成藏结，诸藏为邪所袭，正气益不通，则屈曲郁闭，不唯脐傍溢及阴筋，其作痛者，与邪争也）此名藏结死，（此为邪结于藏而死也，非为痞死，前诸章皆论痞，故今又举一种痞，以尽其变），伤寒病，（通三阳而论之，故曰病，其邪能竟表里，故曰伤寒）若吐若下后，（虽误下之，里阴颇虚，而其人素实，故表邪不得直入里）七八日不解，热结在里，（日久表邪渐迫里，故阳气成热而结于里）表里俱热，（里阳积者出表，表亦有邪故热）时时恶风，（以未发汗大表不和，故虽作热，亦时时恶风）大渴，（里阴虚乏，且表里俱热故也）舌上乾燥而烦，（里虚表郁，则口舌最燥烦，口舌之烦，犹五苓散之章之理）欲饮水数升者，白虎加人参汤主之，（历攻击，故加人参以补津液），伤寒（盖初麻黄汤之症，而其人则津液旧微虚者）无大热，（表热为邪所抑，故伏于里）口燥渴，（邪迫少阳，胃中热甚）心烦，（溢于里之热欲出表，而津液旧虚之经络不利，阳气乃郁于心胸）背微恶寒者，（背者元阳气之所背，加之邪气与表虚故益不能达）白虎加人参汤主之，（加人参补津液，令里阳依之以达大表，前章里虚表郁，此章表虚里郁，并举以尽其变），伤寒（此章论麻黄汤白虎汤之别，以释前二章）脉浮，发热无汗，（此脉症，麻黄白虎俱有之，而加之以脉紧恶寒喘则麻黄，以渴欲饮水则白虎）其表不解者，（指其表者，即所谓脉紧恶寒喘也）不可与白虎汤，（略加人参之三字者，以表里之别，不在人参而在白虎也）渴欲饮水，（即前章所谓渴欲饮数升者也）无表证者，（表证，所谓脉紧恶寒喘也，此已伤寒则初必有脉浮紧发热恶寒无汗而喘之症矣，故论麻黄汤则曰已解未解，今论白虎汤则此已是三阳合病之症，不必具太阳伤寒全症矣，故曰有无）白虎加人参汤主之，（此曰加人参，以明释前章意），太阳少阳并病，（再出故略与字）心下鞕，（论痞鞕来，故先举此症，以成篇次，二阳并病，故心下鞕，其理见前）颈项强，（邪入少阳，而仍微兼太阳，则必颈项强，专太阳则项强颈不强，盖邪入少阳，则三焦俱闭塞难通，且表仍有邪围，故阳气欲升难升，诸经俱满而至强直，若太阳病，则三焦不塞，其表亦阳气之所向者邪不能遏，故颈不强）而眩者，（前主头项强痛论之，故太阳为主，此主心下鞕论之，故少阳为主，乃代或字以而字，又去冒时如结胸二症）当刺大椎肺俞，（经日久，邪亦渐减，故治表则里阳发达，三焦因之通，少阳亦自解矣）慎勿下之，（恐医见心下痞鞕用泻心汤，故特戒之），太阳与少阳合病，（二阳为邪所塞，胃气不运，所以下利也）自下利者，（太阳阳明合病者，下利其正症也，少阳合病，则邪未入里，故不必下利，故除病下之者字，而置利下）与黄芩汤，（症急故无变化，故曰与）若呕者，（呕如太阳阳明合病之理也，彼曰不下利但呕，此曰若，盖初曰必，故不下利而呕者，不得单曰若）黄芩加半夏生姜汤主之，（虽呕亦尚不离黄芩汤中之治法，故曰主之）黄芩汤方，（黄芩，微击里阳，则少阳之邪随将入，乃因其邪之动摇，而里阳激发，遂连太阳少阳，而送邪于表，芍药聚津液，供里阳激发之用，甘草大枣以养胃）黄芩（三两）　甘草（二两）　芍药（二两）　大枣（十二枚），上四味，以水一升，煮取三升，去滓，温服一升，日再夜一服，（击里阳频则邪随入，故不得频服，以治法浅深，为篇次）若呕者，加半夏半升，生姜三两，伤寒胸中有热，（此人表液旧虚，胸中阳气不易四达，而又邪从中焦入胃，故阳不能到胃胸中益热）胃中有邪气，（邪入胃过半，而其尾仍在三焦）腹中痛，欲呕吐者，（残阳仍在胃中者，触邪而作痛又作呕）黄连汤主之，黄连汤方，（黄连推胸中热，则胃口之邪暂开，于是上下之阳气相合成一，其力能穿通中焦，乾姜复里阳，人参生津液，桂枝甘草补表令郁阳四达，大枣养胃，半夏燥水气，此以胃中为邪所并，乃令水气浸淫故也）黄连甘草乾姜桂枝（各三两）　人参（二两）　半夏（半升）　大枣（十二枚），上七味以水一斗，煮取六升，（六当作五疑传写误）去滓，温服一升，日三服，夜二服，（取已入之邪于表之方，故令药不断于胃中），伤寒八九日，（以经日久，故大邪虽解而表虚不少，湿邪因表虚而入，与残邪相抟搏普击也，言相合）风湿相搏，身体疼烦，不能自转侧，（表液本虚，且湿与风并塞，阳气不易行，而作疼，又作烦）不呕（示非太阳伤寒全症）不渴，（示邪不在少阳）脉浮虚而涩者，（浮，邪不入里之脉也，虚经日久而邪解过半也，涩津液乾燥且带邪也，插而字示风湿之别）桂枝附子汤主之，（桂枝甘草补表虚，附子助阳燥湿，大枣养胃，生姜鼓舞胃气，若其风邪则四两之桂，足以驱之）若其人，（邪在表而见里症，故曰其人）大便鞕，（津液乾燥）小便自利者，（已曰小便鞭，疑乾燥甚，故特举小便之利，以示其阴不全渴）去桂枝加白术汤主之，（初出汗，故津液乾燥，大便因鞕，今桂附并用，则恐或有微汗出，乃代桂枝以术而专以燥湿）桂枝附子汤方，桂枝（四两）　附子（三枚）　生姜（三两）　甘草（二两）　大枣（十二枚），上五味，以水六升，煮取二升，去滓，分温三服，（分二升为三，则一服七合弱也，方中多附子，故恐其瞑眩，徐徐服之，此章已曰伤寒，当曰寒湿，而曰风湿者，寒湿别为一病名，故恐混之，而代寒字以风字，且伤寒八九日，尚次太阳，则其势已去，轻于伤寒可知也，于是称风亦不妨），风湿相搏（此人虽不历大病而素虚弱，故风与湿相续而入）骨节烦疼，（论中曰骨节，则必先烦后疼，是骨节者支体动转之机关，最当滑泽，而今津液乾燥，风湿塞，故气血凝涩，而作烦，摇之则又作疼）掣痛（欲摇之则如有物掣之而作痛）不得屈伸，近之则剧痛，汗出（表不和郁甚，遂蒸汗而出）短气，（湿塞腠理）小便不利，（表阳不行，且蒸汗多故）恶风不欲去衣，（中风兼温，故恶风甚）或身微肿者，（湿多者遍身见微肿，而固非水病，故肿字上加微字，此章比前章邪深症重，盖前章者其人素实，但得伤寒且经日久，故渐虚至此者也，而其邪亦稍退，此章其人素虚，故经日未久而俄至此者也，而其邪亦渐进，故虽中风而比前章表郁更甚矣）甘草附子汤主之，甘草附子汤方，（方意大抵似前方，而此方主甘草者，以其人素虚故也，减附子者，亦恐有瞑眩也，而去生姜大枣者，减附子是也）　甘草（二两）　附子（二枚）　白术（二两）　桂枝（四两），上四味，以水六升，煮取三升，去滓，温服一升，日三服，初服得微汗则解，（中风未取汗，故服之求汗，然以素虚故又恐汗多出而益虚，乃加微字，以戒多汗）能食（术附见效）汗出（药得食而表发汗出多则津液更燥，里阳复郁）复烦者，服五合，（少服药，令郁阳到表）恐一升多者，宜服六七合为妙，（尚恐瞑眩者，仿前章服法亦可），伤寒（见邪势急）脉浮滑，（对前章浮涩成篇次，盖表邪渐进，过三焦，则里阳窘甚，其溢者从经络出，表为热，于是表热里寒，其指里者，盖膈膜内也，里阳从经络穿邪而出，故脉作浮作滑，今以脉察之，胸中胃中，仍有阳气，非彼里阳已散，寒邪实胃之比也，何以知之，以脉与药又置之太阳篇中故知也）此表有热，里有寒，（此章症见热，故论热下有寒，厥阴篇其症见厥，故论厥下有热，而其胸中胃中皆阳气窘迫之人，故处方无有异）白虎汤主之，（石膏击伏阳，令其激发，知母清凉滋润，疏通三焦，融和津液，令里阳与表热相合而除寒，甘草养胃，胃不习石药，故加粳米以护之）白虎汤方，知母（六两）　石膏（一斤）　甘草（二两）　粳米（六合），上四味，以水一斗，煮米熟，汤成去滓，（以米熟为度，故无取三升之语）温服一升，日三服，伤寒（见大汗亡津液）脉结代，心动悸，（心，心中也，动悸，动而又悸也，以血液虚故然也）炙甘草汤主之，炙甘草汤方，（甘草和胃生津，且欲其气味通达，故炙之，生姜鼓舞胃气，桂枝佐甘草走表而补其虚，人参生津回阳，地黄阿胶补血生肉，麦门冬麻子仁滋润肠胃，大枣养胃，是专滋补之药，恐泥，乃加酒以助运行，盖脉结者，气欲行而血涩也，故主滋补而立方）　甘草（四两炙）　生姜（三两）　桂枝（三两）　人参（二两）　生地黄（一斤）　阿胶（二两）　麦门冬（半升）　麻子仁（半升）　大枣（十二枚），上九味，以清酒七升，水八升，先煮八味，取三升，去滓，内胶烊消尽，温服一升，日三服，一名复脉汤，脉按之来缓，（急而结者名促，故先举缓，以示其属虚）而时一止复来者，名曰结，（疑结字下脱代字，本论已称结代，故后人先释结代之象，重又细释结与代有阴阳之别，盖纲目文也）又脉来动（动，脉动也）而中止，更来小数，（中止，故小数以足其常数）中，有还者反动，（中止者尚能自足其数而来动，故曰自还）名曰结阴也，（阴，疑当作阳）脉来动而中止，不能自还，（中止者至此而尽，不能自足数以往还）因而复动，（更自体中来出而动）名曰代，（前后罢，后者代）阴也，得此脉者，必难治。

辨阳明病脉证并治法  ***************************
（表邪进实胃，胃阳逃出于表，溢而作热者，谓之阳明，盖阳实人，其邪微则不得入里也，故阳明有伤寒，而无中风，篇中有之者，皆引而致者，非中风之邪自能然也）。
问曰，病有太阳阳明，有正阳阳明，有少阳阳明，何谓也，（本论分太阳为三段，今亦细分阳明，为三段者，盖后人仿太阳例也，然非本论之意）答曰，太阳阳明者，脾约是也，（脾约者，津液乾燥，大便难出，似脾胃约之也，此太阳病中，发汗过多，亡其津液，虽邪已解，大便作鞕，则不得不曰里症，乃谓之太阳之阳明，其药则调胃承气汤麻仁丸之辈）正阳阳明者，胃家实是也，（邪剧故里阳不能拒之，遂入而实胃也此伤寒发热无汗，呕不能食，而反汗出，濈濈然者也，阳明之真者乃谓正阳之阳明，非少阳之阳明，其药则大承气汤）少阳阳明者，发汗利小便已，胃中燥烦实大便难是也，（燥者，热未除津液先虚也，烦者，表液乾燥，里阳不能依以出而郁也，实者，邪乘虚入而实于胃也，此邪在少阳之时，误治虚其里，令少阳邪遂得入里也，乃谓之少阳之阳明，其药则小承气汤，蜜煎导之辈），阳明之为病，胃家实也，（此书已名以伤寒，主外感而立言，读之者皆知邪犯表，故太阳篇唯举症，若阳明则邪在里，故独举邪之所在，而其症略也），问曰，何缘得阳明病，答曰，太阳病发汗，若下，若利小便，此亡津液，胃中乾燥，因转属阳明，（胃中乾燥，胃阳无所依故出表，于是邪得入里）不更衣内实（邪实于胃）大便难者，（胃中乾燥阳气在外）此名阳明也，问曰阳明病，外证云何，（问本论阳明病云云何等症也）答曰，身热汗自出，不恶寒，反恶热也，问曰，病有得之一日，不发热，而恶寒者，何也，（盖弟子尝有治恶寒未止者，以大承气汤而适愈者，故今特举之，以难师论之也）答曰，虽得之一日，（得之，得阳明病也，首不曰阳明，而单曰病者，以恶寒未可全属阳明故也）恶寒将自罢，即自汗出，而恶热也，（师答曰汝所治者，邪始入阳明，未及见症之时，承气下咽，偶中其邪也，若不与药而观之，必恶寒将自罢，而即汗出恶热也，以释弟子疑），问曰，恶寒何故自罢，答曰，阳明居中土也，万物所归，无所复传，（答者所谓阳明者，指胃中，胃居一身中央，故邪皆归焉，犹地位于天中而万物归之也）始虽恶寒，二日自止，（阳明病，假令始于恶寒，邪全实胃，则恶寒自止）此为阳明病也，本太阳初得病时，发其汗，（居阳明，而论太阳，故冒本字，发其汗，在太阳之时，故插初字，皆明其治之不误也）汗先出不彻，因转属阳明也，（药不彻邪之所在，故遂属阳明，此残邪入里之症，阳明之轻者也），伤寒发热无汗，呕（此太阳伤寒，邪势最急之症）不能食，（太阳病，加此一症，以示将入阳明之候）而反汗出濈濈然者，（邪未减，而反汗出者，是邪入里，阳出表也，以其濈濈然，知表无邪）是转属阳明也，（不因误治，不因虚，而入阳明，此邪完而入里之症，阳明之重者也，此篇举轻者与重者，以拟太阳篇，中风伤寒并举之例），伤寒三日，阳明脉大，（邪在少阳，则阳气分在表里，故其脉小，邪在阳明，则阳气全在表，故其脉大，盖阳气满，津液溢，则见脉大，阳气分，津液乏，则见脉小，其日数皆以三日者，是入阳明者，邪进急，而留少阳者，此系邪进缓之故也），伤寒脉浮，（邪在表）而缓，（阳郁不甚）手足自温者，（虽阳微而不至冷，盖发热者太阳，逆冷者少阴，今不服药而能温，是太阴也）是为系在太阴，太阴者，身当发黄，（邪在表，微阳不能破邪，而经日久则郁而发黄）若小便自利者，（阳气出表推膀胱，故大便利也，以阳气已出表，是故不发黄）不能发黄，至七八日，（邪入里之日数）大便鞕者，（顿虚人，初虽见阴症，而经日久而阳气渐复，遂成阳症）为阳明病也，伤寒（即是前章之病人）转系阳明者，（从太阴进者，法当入少阴，而阳气渐复，成阳明病故曰系）其人（虽成阳明病其症不剧，故亦曰其人）濈然微汗出也，（汗微者，从太阴转故也），阳明中风，（是太阳汗出过多，因转属阳明者也，盖称阳明中风者其邪小也，是邪虽已入胃，而以其小故不足实于胃，阳气仍半在里，是以作脉浮腹满等）口苦，（津液乾燥，而热胜则口苦，譬犹炙梨慄焦，则其味苦之理也）咽乾，（津液乾燥而热炽）腹满，（里阳郁）微喘，（胃中之外面邪围，故里阳止）发热恶寒，（邪已入胃，故三焦却通利，但胃中之邪围里阳，故作发热恶寒）脉浮而紧，（津液虚，盖浮邪令然，紧虚令然，故插而字别之，是不似太阳浮紧之脉，外邪令之如是之也）若下之，则腹满，（津液大虚，里阳不得出表）小便难也，（津液已虚，故阳气不得出表，而推膀胱，乃小便难出，若此而加哕者为不治），阳明病，若能食，名中风，（邪小故虽入胃而不能实，其所不及，阳仍存，故能食）不能食，名中寒，（邪实胃，胃阳尽出表，胃中无消穀之阳，故不能食，此即太阳篇所称伤寒者也，凡风寒之邪，从外而内，至胃而止，犹矢之至的也，故至阳明为中，若夫中风，其邪固薄，法不能入胃，但以侵表为极，故太阳为中，阳明无有中风，而间有之者，皆引而致者也，非邪之本分，故不须别立名），阳明病，若中寒，（后人以中寒，误为后世所谓直中者，故冒若字，作一种病，以起论）不能食，小便不利，（阳明中寒，小便当利，而不利者，其人阳微，不足充表故也）手足濈然汗出，（自汗不遍身者，亦阳以不充表故也）此欲作固瘕，（胃中无阳，乃水穀不分而下利，固沉固也，瘕，瘕泄也，胃遂虚故虽邪去亦尚下利）必大便初鞕后溏，（四支热，故初头鞕，胃中冷故后必溏）所以然者，以胃中冷，水穀不别故也，阳明病，（中风也）欲食，小便反不利，（阳明病，小便当利，而反不利者，以阳渐复津液还入胃中故也）大便自调，（大便本鞕之症，因津液渐复，而得调，此二症若非阴阳回覆，则却是虚候也）其人骨节疼，（阳明反从表解，故曰其人，其骨节疼者，里阳穿邪也）翕翕如有热状，奄然发狂，（里阳之表发，路远难速出，故其激者，却又动心血）濈然汗出而解者，（邪从表解，故阳明亦曰解）此水不胜穀气，（谷生津液，里阳随旺）与汗共并，（寒与汗共并出）脉紧则愈，（小便不利，大便自调者，若脉迟则不愈，紧则愈，以脉知其病之虚实），阳明病，欲解时，从申至戌上，（前章论能食阴阳渐复者，此章举自愈者，是篇什次序也，他篇举自愈时者，作此例），阳明病，不能食，（亦以为直中）攻其热，（言以寒药下之也）必哕，（里虚，故气不续，积而后发）所以然者，胃中虚冷故也，以其人本虚，故（得直中者以本虚故也）攻其热必哕，（胃中虚冷者，复以寒药攻之故也），阳明病，（能食者是中风也，而其人属虚，故与前脉紧之章之症，虚实为反对者也）脉迟，（里阳微也）食难用饱，（前章用饱而得愈，今难用饱者，胃阳微而不能化也）饱则微烦，（中风里固有阳，然微故无烦，今以饱故里阳得助而作微烦）头眩，（微阳为食所压，不能充头）必小便难，（至作头眩，则里阳郁屈，却不能布表，故不推膀胱，小便乃难）此欲作谷疸，（微阳与穀气，不化而郁蒸发黄）虽下之，（寻常中风犹不可下，误下之则腹满小便难，而况虚者乎）腹满如故，（中风固有腹满）所以然者，（然，指微烦以下之症）脉迟故也，阳明病，（中寒也）法多汗，（邪入里，阳出表，表阳引胃中之津液，而蒸以成汗，是阳明正症也）反无汗，（津液素虚）其身如虫行皮中状者，（津液才至皮下，而不足越出于外）此以久虚故也，（加久字者，明其虚不因里邪），阳明病，（中风也）反无汗，（太阳取汗过多，表液乾燥甚）而小便利，（阳出表，推膀胱，故小便利，此阳明正症，而无汗者非正症，故插而字以别之）二三日，（属阳明之后，二三日也）呕（存于里之阳气，经二三日欲出表，而表液乾燥，故不能出而上升）而咳，（表液乾燥）手足厥者，（表液乾燥，里阳不能达四末）必苦头痛，（表液乾燥甚故里阳直升头）若不咳不呕，手足不厥者，头不痛，（痛因表液干，而不因里邪），阳明病，（中风也）但头眩，（头眩非阳明正症，故曰但）不恶寒，（头眩已似乎少阴，是当有恶寒也，而此阳明中风，里阳半出表，故不恶寒）故能食而咳，（头眩，咳，皆水压里阳之所致也，以此知阳明中风）其人必咽痛，（虽咳津液仍存，能自救则咽不痛，今津液虚故咳则作痛，然非如少阴不咳而犹痛者之甚也）若不咳者，咽不痛，阳明病，无汗，（亦太阳取汗过多者也）小便不利，（表液已燥，里阳难出，故不推膀胱）心中懊憹者，（邪入胃，胃阳欲出表而表液干故难出而郁于胸中）身必发黄，（热炽，津液干，小便不利，乃表郁甚），阳明病被火，（太阳发汗过多，转属阳明者，医误以为表邪仍不解，用火复责汗）额上微汗出，（表已虚，无汗可取而今强责之，故才得额上汗）小便不利者，（虽里阳已出表而重亡津液，故小便不利，表郁发黄）必发黄，阳明病，（中风也）脉浮（邪令然）而紧者，（阴虚令然也，若夫太阳之浮紧，俱邪令然，今阳明中风则邪虚相搏令然也，故插而字，别太阳脉）必潮热，发作有时，（邪已入里，故潮热，然发作有时者，中风也，异于伤寒之日晡潮热）但浮者，（即是上所谓浮而紧者也，不言紧者，以非邪令然故也）必盗汗出，（阳明中寒自汗出，今脉浮此为中风，其邪小故不能实胃，阳气仍半在里，不溢表，汗乃无自出，但眠则肌肤闭塞，阳乃溢，汗随出），阳明病，（中寒也）口燥（表液干甚）但欲漱水，（含水，欲自救）不欲咽者，（寒邪在胃，故恶冷物）此必衄，（胃邪益结，则表热益炽也，而表液虚甚，至口燥者，无汗出，故郁阳难泄乃动经血），阳明病，（所谓脾约者也）本自汗出，（本，言邪在太阳之时，其自汗出者，桂枝症是也）医更重发汗，（取汗过多）病已差，（邪已去）尚微烦，（津液乾燥，里阳小郁）不了了者，此大便必鞕故也，以亡津液，胃中乾燥，故令大便鞕，（所谓脾约者也）当问其小便，日几行，若本小便日三四行，（桂麻之力，能使阳行于表，故小便利）今日再行，（胃已无邪，故表阳还入胃，更引津液于胃中）故知大便不久出，今为小便数少，（数大声）以津液当还入胃中，故知不久必大便也，伤寒（不曰阳明病者，邪未全入胃也）呕多，（胃中仍有残阳）虽有阳明证，不可攻之，阳明病，心下鞕满者，（阳气不出表而偏冲心下者，以其不壮盛故也，太阳被误下者，多作此症，与此同理）不可攻之，（正邪未全易位，且其阳素虚者，故有此戒）攻之利遂不止者死，（遂成少阴病）利止者愈，（邪去，而表阳还入胃者愈），阳明病，面合赤色，（太阳取汗过多，表液虚，于是正邪虽易位，而无津液之可成汗，故阳郁于表，发赤色）不可攻之，必发热，（若下之，则里阳失所依，尽出表）色黄，（津液乾燥，表益郁）小便不利也，（以汗下故表里俱乾燥），阳明病，不吐不下，（未损里）心烦者，（太阳曾取汗，故表液乾燥，里阳欲出难出，故烦）可与调胃承气汤，（未损里，故虽有烦，尚可与此方汗吐下而烦者，乾姜附子汤，或栀子汤之辈），阳明病脉迟，（邪气入里，阳气出表）虽汗出，不恶寒者，（阳明篇用桂枝汤之章曰，脉迟汗出多微恶寒者，表未解也，此章不恶寒者，外欲解之候也）其身必重，（邪进塞三焦，阳气难活动）短气，（邪进迫胃，故气不畅）腹满（邪向实胃，里阳虽欲尽出表而三焦经络仍有塞，故不易出，乃作满）而喘，（邪入深，故气息不利）有潮热者，（晡时，肌肤闭塞）此外欲解，可攻里也，（正邪将易位，乃可用里药，盖小承气汤）手足濈然而汗出者，此大便已鞕也，（自汗从身及手足者，里阳全出表也，邪已实冒，则大便成鞕，于是大承气汤可用也）大承气汤主之，若汗多，（多者，言未濈然也，微发热恶寒者，表邪仍有阻于里阳故也）微发热恶寒者，外未解也，其热不潮，（不潮者，里阳未出表故也）未可与承气汤，若腹大满，（残阳为邪所遏，郁满甚而不可堪者，少疏其里，然此法击阳气，故非大满不可堪者，则不可轻而行也）不通者，（表里之气全不通，郁满甚者，不得已自击）可与小承气汤，微和胃气，勿令大泄下，大承气汤方，（大黄利肠胃，厚朴泄满，枳实推胃，芒硝碎结）　大黄（四两）　厚朴（半斤）　枳实（五枚）　芒硝（三合），上四味，以水一斗，先煮二物，取五升，去滓，内大黄，煮取二升，去滓，内芒硝，更上火，微一两沸，分温再服，得下，余勿服，小承气汤方，（未成燥屎，故去芒硝，残阳仍在里，故服之少）　大黄（四两）　厚朴（二两）　枳实（三枚）　已上三味，以水四升，煮取一升二合，去滓，分温二服，初服汤，当更衣，（不曰下利，而曰更衣者，为不令至大泄下也）不尔者，尽饮之，若更衣者，勿服之，阳明病，潮热，大便微鞕者，（以热潮，知里阳出表，虽微鞕亦攻之）可与大承气汤，不鞕者，（里阳未全出表，故津液仍在于里）不与之，若不大便六七日，（若至七八日，则邪全入里之日数）恐有燥屎，欲知之法，少与小承气汤，汤入腹中转矢气者，（小承气汤转送燥屎，其气先泄肛门）此有燥屎，乃可攻之，若不转矢气者，此但初头鞕，后必溏（屎未成鞕，则药虽推之，不切迫，故不屁）不可攻之，攻之必胀满，（津液已乾燥，故邪虽益进，而里阳不能直出表，郁而胀）不能食也，（里阳虽欲食，而胃口已为邪所塞，乃不能食）欲饮水者，（里阴虚，故引水欲自救）与水则哕，（微阳不能化水，盖如此者必死）其后发热者，（若因经日久，而里阳能破邪出，则发热而成阳明症）必大便复鞕而少也，（里阳全出表，而引胃中津液，大便乃成鞕，然曾服大承气汤，故少也）以小承气汤和之，（屎少故不须用芒硝）不转矢气者，慎不可攻也，（不转矢气者，攻之则至胀满不能食，故戒慎当在其初时），夫实则讝语，（太阳取汗，津液已虚者，又里阳全出表，而煎心藏，则心血沸腾，所映之影不得正，故发口之语亦失常）虚则郑声，（阴阳虚乏，神舍于心微，故所映之影，缥缈不可记，故重语）郑声重语也，直视，（津液干甚者，热复燥之急则眼系为乾燥，不得运转）讝语，（前已曰实则讝语，故又举虽讝语亦邪重者有至死，所谓邪重者，喘满下利脉短是也）喘满者死，（表液干甚，故邪虽入里，里阳仍不能出表）下利者亦死，（表液干甚，里阳不能出表，偏聚于胸，于是上郁下虚，讝语下利），发汗多，若重发汗者，亡其阳，（表液干遂甚）讝语脉短者死，（讝语属阳实，虽固是吉候，而至津液乾燥甚，则亦不免死也）脉自和者，不死，伤寒（论初，故用太阳之辞）若吐若下，后不解，（误攻里，故表邪不解）不大便五六日，上至十馀日，日晡所发潮热，不恶寒，（邪向于实胃）独语，（若下若吐，亡里液过多，心血亦为大虚，外阳虽煎心藏，而其血少，故不甚沸腾，是以不能讝语而独语）如见鬼状，（心血大虚，神舍不完，故病人有怖畏之状）若剧者，发（潮热发）则不识人，循衣摸床，（神将去，故循摸自护）惕而不安，（如见鬼状益甚）微喘直视，（乾燥甚）脉弦者生，（阴虽大虚阳有仍存）涩者死，（阴阳大虚）微者，（症不剧者）但发热讝语者，（里阳能全发出，则正邪易地乃成阳明症，于是大承气汤可以用）大承气汤主之，若一服利止后服，（本里虚，故令不至大泄下），阳明病，其人多汗，（中风，而多汗，故曰其人）以津液外出，胃中燥，大便必鞕，鞕则讝语，（汗出胃中干，故虽邪不足实胃，亦讝语）小承气汤主之，（讝语，多汗所致，故不用大承气汤）若一服讝语止，更莫复服，（中风之邪，小承气汤足治之，尔后虽经日，而残邪微少，必不至承气汤之症），阳明病，讝语发潮热，脉滑（津液未乾故滑也）而疾者，（里阳仍盛故疾也，若夫大承气汤症，则正邪全易地，故脉变作迟，其迟者，以无邪之抑遏故也）小承气汤主之，因承气汤一升，腹中转矢气者，（已结燥屎）更服一升，若不转矢气，（初之一升，犹属误）勿更与之，明日不大便，（若误更与之，至明日尚不大便者，阳气为大黄所击，大肠失传送之职也）脉反微涩者，（若承气力不及而大便不通，则脉应益实，今不大便，反见虚脉者，过也，非不及也）里虚也，为难治，不可更与承气汤也，（邪虽在于里，而其人虚，故难行承气汤也），阳明病，讝语有潮热，反不能食者，（阳明中风，法当能食也）胃中必有燥屎五六枚也，（五六枚言多也，是虽中风，可用大承气汤）若能食者，但鞕尔，（燥屎在于常位）宜大承气汤主之，（燥屎在胃中者，大承气汤，但鞕者，小承气汤），阳明病，下血，（其脉滑疾，而表液已燥者，里阳难出表，故阳气偏从经络，于是血气流溢，遂下血）讝语者，此为热入血室，但头汗出者，（邪未全入胃，表仍有所阻，故不至濈然汗出）刺期门，随其实而泻之，（不可汗，不可下，乃随其实处而治之）濈然汗出则愈，（刺经泄热，阳气能活动，则表和，而始得濈然汗），汗出讝语者，（汗出过多，结燥屎，里阳出表而煎心）以有燥屎在胃中，（此章解反不能食之章之文，故添在胃中之三字）此为风也，（讝语之作，因津液乾燥与胃阳郁于胸，故定为中风）须下之，（不用当字，而用须字，可见其攻当斟酌也）过经乃可下之，（须屎定鞕邪全入而后可下之）下之若早，（徒击残阳）语言必乱，（乾燥及心血，又里阳郁于胸，煎心急）以表虚里实故也，（表液益虚，燥屎并邪实于胃）下之则愈，（虽已虚，而燥屎并邪实胃，故不得已用大承气汤）宜大承气汤，（中风用大承气汤，故曰宜），伤寒四五日，（伤寒，指表邪之辞，四五日是邪在表之时也，据此二句则当发汗出，然邪厚故进急，而向于实胃）脉沉（当浮，而不浮）而喘满，（邪将实于胃，残阳窘甚，即大承气汤之本章所谓满而喘者）沉为在里，（邪入里，阳出表，故脉不能浮）而反发其汗，（徒攻无邪之地）津液越出，大便为难，表虚里实，（津液虚于表，邪实于里）久则讝语，（至六七日，则心血遂至沸腾），三阳合病，（邪大，故跨表里）腹满身重，难以转侧，（此二症，即大承气汤本章所谓腹满身重者，邪入里七八分，能作此症也）口不仁，（阴阳为邪所阻，故神不易应口舌，是邪塞三焦而所作也，即是少阳口苦之甚者也）而面垢，（汗多则不垢，乾燥亦不垢，但表液浓黏，能俾垢污，是津液虽不虚，而邪多故热亦多，乃令津液浓黏）讝语，（热多故也）遗屎（神为邪所阻，膀胱不守）发汗则讝语，（津液虚，则热益炽）下之则（亡阴）额上生汗，（里阳失所依，飞越于额上）手足逆冷，（里阳失所依，故不足及四末）若自汗出者，（里阳稍得出表）白虎汤主之，（投大寒之药，则郁阳激发，能与表阳相合，而驱邪若自汗不出者，妄克里阳，则阳气消灭而死，是表无援阳之故也），二阳并病，（盖恶寒头痛潮热并见之症）太阳证罢，（已发汗，以除太阳之邪）但发潮热，（太阳已差，阳明独存）手足（汗及手足示太阳之邪全去）漐漐汗出，（太阳虽无邪，而汗不至濈濈者，以里邪元小，而残阳仍在于里故也）大便难，（胃仍有残阳故大便未至鞕）而讝语者，（邪不实而作讝语者，以太阳曾发汗故也）下之则愈，（疑小承气汤故插此句）宜大承气汤，（邪已小，然曾发汗津液乾燥故用大承气汤），阳明病，脉浮而紧，咽燥，口苦，腹满而喘，（以上脉症，似阳明中风，而燥甚者）发热（积阳遂发）汗出，不恶寒反恶热，（阳气一出表，邪气因入里，故不复恶寒）身重，（此外欲解也，若发潮热，则可攻里也）若发汗，（妄治表，徒亡津液）则燥心愦愦，（津液乾燥，故里阳不得宣布，不得宣布，故神不达表，愦愦焉如冒者）反讝语，（表液乾燥，故里阳不得出而郁于胸，煎心）若加烧针，（若误为发汗不彻，复加烧针，强取汗，则作以下之症）必憷惕（心血益虚耗神不得安舍）烦躁不得眠，（将用乾姜附子汤四逆汤之辈之症）若下之，妄攻里，击残阳，则胃中空虚，客气动膈，（阴虚，阳失所依，戴邪而上冲，动摇胸膈）心中懊憹，（表液亦已乾燥，故虚阳聚胸，不得四布，而作懊憹）舌上胎者，（无胎者虽懊憹，不可得寒药）栀子豉汤主之，（治虚阳上冲），若渴欲饮水，（阳郁于里甚）口乾舌燥者，（阳明病，不作前症而若作此症者，是以表液乾燥甚，里阳难发，郁于胃故也）白虎加人参汤主之，若脉浮，（浮，水令然）发热，（表液未甚干，邪亦微，故能令里阳时表发）渴欲饮水，（水所在邪随入乃益令水留，津液不能生，而作渴）小便不利者，猪苓汤主之，猪苓汤方，（二苓泽泻利小便，阿胶养胃生津液，滑石滋阴平热）猪苓茯苓阿胶滑石泽泻，（各一两），上五味，以水四升，先煮四味，取二升，去滓，内下阿胶烊消，温服七合，日三服，阳明病，（用猪苓汤之戒也，特冒阳明病三字，以明此章非本章之变）汗出多而渴者，不可与猪苓汤，以汗多胃中燥，猪苓汤复利其小便故也，脉浮（不冒若字者，浮之理不异本章也）而迟，（胃中虚冷）表热（表液乾燥里阳不能四散，而郁于表）里寒，（邪虽不足实胃，而微阳已出表，其里自寒）下利清穀者，四逆汤主之，若胃中虚冷，不能食者，饮水则哕，（胃中已虚冷，若饮水则微阳被厌而吃逆，盖此论对猪苓汤之章而发）脉浮发热，（阳实人，能自破邪，而发热）口乾鼻燥，（表热故干津液亦甚）能食者，（胃中有残阳，是中风也）则衄，（里阳欲四散，而表液乾燥，且邪围故不得直发越，郁怒而伤经也，自若渴之章，至此章，皆阳明病脉浮而紧之章之变），阳明病下之，（阳明中风，不可用大承气汤，而反用之，虽阳已在外，而不免误治也）其外有热，（表液素虚，故里阳虽出表，而尚郁而热）手足温，（虽误下，而不至大虚）不结胸，（邪已在里，故虽误下，而无邪之入）心中懊憹，（虚阳郁胸）饥不能食，（胃中空虚故饥，然胸中郁，故不能食）但头汗出者，（表液素虚，故阳不能四散，偏升头）栀子豉汤主之，（治虚阳上冲），阳明病，发潮热，大便溏，小便自可，（以小便不少，可知其溏因医下之）胸胁满不去者，（胃中邪已除，胃外邪仍存）小柴胡汤主之，（此症盖当用柴胡加芒硝汤也，而误先用大承气汤偏治里，胃外之邪未除，故复用小柴胡汤），阳明病，（亦历误下，而里阴亡者也）胁下鞕满，（中焦塞）不大便，（胃中乾燥，故令不大便，此所以为阳明病也）而呕，（胃中残阳仍存）舌上白胎者，（以里阴已亡，表阳犹盛，故胃中益乾燥）可与小柴胡汤，上焦得通，（服柴胡汤，上焦先通，则表液随还入胃）津液得下，胃气因和，（胃阳得津液，始能活动）身濈然而汗出解也，（胃阳发达，三焦围解，邪与汗去），阳明中风，脉弦（津液虚）浮（邪围阳）大（虚也）而气短，（表液干，里阳郁，藏府膨胀，呼吸为之促迫）腹都满，（里阳郁甚）胁下及心痛，（阳之所冲作痛）又按之气不通，（阳实）鼻乾不得汗，（虽阳郁甚，而表液乾燥，故不得发越）嗜卧，（阳气不行）一身及面目悉黄，（津液干，热益炽）小便难，（津液干）有潮热，（表里不相通，日晡肌肤闭，则表阳虽微，亦郁）时时哕，（阳气为邪所阻）耳前后肿，（头是骨，独耳前后络肉多，故里阳偏升者，成肿）刺之小差，（郁阳小泄，诸症微除）外不解，（虽上焦已通，而表虚之人，无津液之还入，故胃阳犹郁，三焦围未解）病过十日，脉续浮者，（即前所谓，弦浮大之浮）与小柴胡汤，（刺之虽小泄，而津液虚乏之人，其阳不能自通三焦，故借药力以通之）脉但浮无馀证者，（邪有虚无）与麻黄汤，（虽邪微，而在深，故非麻黄，则不能发）若不屎，（即小便难之极）腹满加哕者，（三焦终不通）不治，（里阳失活动者，投柴胡黄芩等寒凉药，则不及激之反至彻之，故不治），阳明病，自汗出，若发汗，小便自利者，此为津液内竭，（并前数章，皆是津液内竭，阳气偏胜之症）虽硬不可攻之，（以非邪令然故也）当须自欲大便，宜蜜煎导而通之，若土瓜根，及与大猪胆汁，皆可为导，蜜煎导方，蜜（七合）一味，内铜器中，微火煎之稍凝，似饴状，扰之勿令焦，著欲可丸，并手捻作挺，令头锐大，如指长，二寸许，当热时急作，冷则硬，以内穀道中，以手急抱，欲大便时，乃去之，猪胆汁方，大猪胆（一枚）泻汁和醋少许，以灌穀道中，如一食顷，当大便出，阳明病，脉迟汗出多，（邪入里，阳出表）微恶寒者，（表仍有微邪，故恶寒）表未解也，可发汗，宜桂枝汤，（阳明中寒，向用大承气汤之症，而表仍微有邪，故借中风药，以先除表邪，而后用大承气汤），阳明病，脉浮，（中风之邪，虽全入里，而小，故胃中阳仍存）无汗而喘者，（里仍有残阳，故表不溢）发汗则愈，（阳明中风，用太阳伤寒之药，疑先治表后治里，故插则愈二字，以明全愈）宜麻黄汤，（邪小故虽在里，而能取之于表），阳明病，发热汗出，此为热越，（表液未甚虚，故里阳能出表，即是寻常阳明症）不能发黄也，但头汗出，身无汗，（津液本虚）剂颈而还，小便不利，（表液虚，里阳不能出表）渴引水浆者，（阴虚阳盛）此为瘀热在里，身必发黄，茵陈汤主之，茵陈蒿汤方，（茵陈蒿，通肠胃之腠理，令阳气易泄，栀子清郁热，大黄下瘀热，热下瘀去阳气通则小便利）　茵陈蒿（六两）　栀子（十四枚）　大黄（二两），上三味，以水一斗，先煮茵陈减六升，内二味，煮取三升，去滓，分温三服，小便当利，尿如皂角汁状，色正赤，一宿腹减，（汤主之上略蒿字，又添腹减二字，前后照考，此方当在伤寒七八日身黄如橘子色之章之下）黄从小便去也，阳明证，（症者，喜忘燥屎也，不曰病者，不因邪者也）其人喜忘者，必有畜血，（肠胃之血终有瘀血，则心藏不得澄清，而神不明，其以相通故然也）所以然者，本有久瘀血，（本字，久字，见喜忘不因外邪）故令喜忘，（太阳中篇，论因瘀血而发狂者，彼有邪故其症急也，此无邪故其症缓）屎虽鞕，（初攻邪之时，或汗或下，而亡津液）大便反易，（燥屎伤血络，瘀血润肠）其色必黑，（瘀血染之）宜抵当汤下之，（无少腹满等症，故更加下之二字，以明其治意不异于太阳用抵当汤耳），阳明病，（亦津液乾燥人）下之，（阳明中风，误用大承气汤）心中懊憹而烦，（下之里阴亡阳气失所依，欲出表，表亦津液已干，故郁于胸中也）胃中有燥屎者可攻，（无燥屎者栀子豉汤，有者调胃承气汤）腹微满，（若残表之邪，随下而入胃，胃阳所围则腹满）初头鞕，后必溏，（胃中仍有津液）不可攻之，若有燥屎者，（腹微满且有燥屎）宜大承气汤，（燥屎兼邪，故调胃承气汤不中与也），病人不大便，五六日，绕脐，（肠形固屈曲）痛，烦躁发作有时者，（表液已干，胃中又有燥屎，故阳气积则作烦）此有燥屎，故使不大便也，病人烦热，（不独阳明症）汗出则解，（郁阳得汗而散，则邪解，烦除）又如疟状，（即前章所谓发作有时者）日晡所发热者，属阳明也，（或邪或燥屎，皆能令然也，若烦热者兼此症，则是属阳明也）脉实者，宜下之，脉浮虚者，（浮，邪在外也，虚，里无燥屎也）宜发汗，下之与大承气汤，（燥屎兼邪，实于胃）发汗宜桂枝汤，（如疟状，日晡所发热者，邪近于胃也，当行桂枝二麻黄一汤，然烦热是表里虚之症，故单用桂枝汤），大下后，（亦表虚烦热人，而又大下之）六七日，（前章唯表虚，乃曰五六日，此章表里俱虚，乃曰六七日）不大便，烦（表里乾燥）不解，（邪虽微而犹未解者，以表里乾燥阳气难畅故也）腹满痛，（宿食遂成燥屎故也）此有燥屎也，所以然者，本有宿食故也，宜大承气汤，（有宿食故虽微邪亦用大承气汤），病人（亦表虚烦热人大下之者也）小便不利，（表液干，且邪阻，故阳气不能出表推膀胱）大便乍难，（里阳破邪出表，则津液亦随聚于表，故大便难出）乍易时有微热，（阳微故热亦微，邪深故热时发）喘（邪在深）冒，（表里俱虚，且邪阻，故神难达）不能卧者，（喘故也）有燥屎也，宜大承气汤，（燥屎兼邪在胃中），食谷欲呕者，（亦表里俱虚人也，邪入里围残阳，而残阳力微故不足作呕，得穀气而后欲作呕）属阳明也，吴茱萸汤主之，得汤反剧者，（上焦之塞，非吴茱萸所主也，得温药，则胃阳得助，呕益加甚）属上焦也，（是柴胡之呕，而非吴茱萸之呕也）吴茱萸汤方，（吴茱萸苦温，破胃口之邪，人参助阳生津，生姜鼓舞胃阳，大枣养胃）　吴茱萸（一升）　人参（三两）　生姜（六两）　大枣（十二枚），上四味，以水七升，煮取二升，去滓，温服七合，日三服，太阳病，（先举初，而尽其所以变化之由）寸缓，（寸以察太表，今脉缓者，邪去表也）关浮，（关以察心下，今脉浮者，邪在胃口也）尺弱，（尺以察胃中，今脉弱者，胃气微之也）其人发热，（未至少阴）汗出（表不实）复恶寒，（太阳邪去，恶寒虽罢，又以里虚，故复恶寒）不呕，（少阳亦无邪）但心下痞者，（因误下，表邪入里，与虚阳，相拒于心下）此以医下之也，（本中风桂枝症，而以误下，故致附子泻心汤症）如其不下者，（其者，指缓浮弱之脉，若不历下，而见此脉者，穷其理，是阳明）病人不恶寒，（阳气出表）而渴者，（胃中津液旧虚人，邪乘之）此转属阳明也，（寸缓邪去表也，关浮中风入胃也，尺弱胃气旧虚也）小便数者，（卫气虚）大便必鞕，不更衣十日，无所苦也，（正邪俱微，不相争，故虽在胃，而无所痛苦也）渴欲饮水，少少与之，但以法救之，（法者，令胃气和之法也）渴者，（与泻心汤，痞不除，其人渴者，水在心下而引饮者也）宜五苓散，（自太阳病至下之也一段，自如其至无所苦也，又一段，示下而然者，与不下而然者，各有治法也，自渴，至散，又一段，示渴之异因也），脉阳微，（气分被邪，故邪解后，阳脉见微，血分不被邪，故阴脉独完）而汗出少者，（卫气渐复）为自和也，汗出多者，（邪虽已解，而卫气虚则津液自漏）为太过，（前章寸缓之解也），阳脉实，（邪在表阳气郁，其脉则实）因发其汗出，多者亦为太过，（不独表虚汗漏）太过为阳绝于里，（以发汗故津液出表，阳气不能独留于里，亦出表，却干其胃，成燥屎）亡津液，大便因鞕也，脉浮而芤，浮为阳，（胃阳强）芤为阴，（津液虚）浮芤相搏，胃气生热，其阳则绝，（胃阳失津液，变成热则其阳化之用绝），趺阳（以察胃中）脉浮而涩，浮则胃气强，（津液乾燥，故胃阳偏胜）涩则小便数，（津液乾燥，故阳气不易出表，膀胱乃少卫护）浮涩相搏，大便则难，其脾为约，麻仁丸主之，麻仁丸方，（小承气汤下大便而泻热，麻子仁润肠，芍药聚津液，杏仁降虚阳）　麻子仁（二升）　芍药（半斤）　大黄（一斤）　厚朴（一尺）　枳实（半斤）　杏仁（一升），上六味，为末，炼蜜为丸，桐子大，饮服十丸，（以饮送下）日三服，渐加以和为度，（不至泄下），太阳病三日，（亦中风）发汗不解，（表邪未尽解，津液先亡）蒸蒸（津液乾燥，内结燥屎，则邪便依之，故阳气不得在里，蒸蒸出）发热者，属胃也，调胃承气汤主之，伤寒吐后，（吐得法，而邪已解）腹胀满者，（因吐而津液乾燥，结燥屎，且行吐之后，阳气上逆，令腹胀满）与调胃承气汤，（所谓或疑似之际，或变化之后者，故曰与），太阳病，若吐若下，若发汗，（津液已虚）微烦，（津液已虚，且微邪围残阳）小便数，大便因鞕者，与小承气汤，和之愈，（无溢表之阳，故不可下之），得病（通太阳太阴诸篇而起论）二三日，脉弱无太阳柴胡证，（表气旧虚，故邪虽微亦进速，二三日已无桂枝症，又无柴胡症）烦躁心下鞕，（中风之邪入胃，里阳欲出，不得出相结于心下）至四五日，虽能食，（谓中风）以小承气汤，（表气旧虚，故虽中风，而难用麻黄汤）少少与微和之，令小安，（先治烦）至六日，（全入胃之日数）与承气汤一升，（始用大承气汤）若不大便六七日，小便少者，（阳气未出表）虽不能食，（虽似中塞不可攻）但初头鞕，后必溏，未定成鞕，攻之必溏，须小便利，（阳气尽出表，则推膀胱）屎定鞕，乃可攻之，宜承气汤，伤寒六七日，（已过入阳明之日数，而不能入者，其人元实也）目中不了了，睛不和，（目者血液所养，今邪入经，故致不了了不和）无表里证，（表邪欲入里，而里气实，不得入，乃入经络，故无表症，又无里症）大便难，身微热者，（其人元实，故经络邪满，则表阳自积）此为实也，（表里俱无邪，故见症亦不多，宛似阴症，但以此二症，为非阴症之征）急下之，（经络为邪所据，表里之阳气不得活动乃恐作变，故急下之，先宽肠胃，令阳气得活动，而后击邪，其犹在经者，抵当汤也，其已入胃者，承气汤也）宜大承气汤，阳明（邪已属阳明，而所病又在太阳，故不置病字）发热汗多者，（其人卫气旧虚，故阳气出表，则消散不住，故表不畜热，又以无煎里之热，故不见讝语舌胎燥屎之症）急下之，（小缓则表阳消散尽，虽下之而无还里之阳气）宜大承气汤，（中风中寒，皆有此症，故用承气汤，曰宜），发汗（津液乾燥）不解，（发汗不得法，故表邪不解）腹满痛者，（津液乾燥，且表邪未解，故里阳不得出，而满痛，其理似太阴之腹满痛也，而彼阴症，故用桂枝加大黄汤，此里阳未甚虚，而表液之乾燥反甚于彼，故不用桂，先急击里，救其满痛）急下之，宜大承气汤，腹满不减，（承前章之下者）减不足言，（已击里，里阳衰，故虽满痛微减，而表之邪随入于里围残阳，仍令腹满）当下之，（在里之邪，下之当然之治法也，而已历急下，故再下虽缓而可也）宜大承气汤，阳明少阳合病，必下利，（二阳俱有邪，则必下利，其理与太阳阳明合病下利同）其脉不负者，顺也，（肝木乘脾土，顺也，脾土乘肝木，逆也）负者失也，（失者，失少阳之邪入阳明之常脉者也）互相剋贼，（少阳之邪，当入阳明，而胃阳反拒少阳之邪，谓之互相剋贼，其见于脉者，即滑而数者也）名为负也，脉滑而数者，有宿食也，（胃中有宿食而阳气满溢者，又邪气围之，故相迫而作滑数脉）当下之，（先下宿食，而令里阳得活动，则少阳邪自解，其自解者，以中风邪微故也）宜大承气汤，（若少阳阳明俱有邪，则其脉当沉迟而带紧，是顺脉也，今滑而数，失二阳合病之脉，故知其在阳明者，宿食而非邪也，今篇次阳明者，其治关于胃也），病人无表里证，（宿食不见症，故曰无里症）发热（知非阴症）七八日，（阳明之日数）虽脉浮数者，（前章所谓滑而数者）可下之，（有宿食故也）假令已下，脉数不解，合热则消穀善饥，（承气汤不能解少阳之邪，故脉数不解，然宿食已除，故里阳得活动，与表阳和合，胃气运行，而善饥）至六七日，（无表里症，至六七日者，邪气入经络也，初曰七八日，后曰六七日者，二端也）不大便者，（脉浮数而无宿食者，法当大便调和也，今反不大便者，血液为热所干，失润泽也）有瘀血，（无表里症，而有宿食者，承气汤，有瘀血者，抵当汤）宜抵当汤，（彼则睛不和，此邪全入经故也，大事在瞬息际，故先用承气汤，此则脉浮数，此邪未全入经故也，以其症不急，故直用抵当汤以泻其邪所实），若脉数不解，（承前章）而下不止，（下之不止）必协势而便脓血也，伤寒发汗，（表和则当不能发黄，而今发黄者，以津液乾燥而在里之寒湿令阳气郁之故也）已身目为黄，所以然者，以寒湿在里，不解故也，以为不可下也，于寒湿中求之，（当于痓湿暘篇中求治法），伤寒七八日，（历发汗清解诸治，而邪已解，然津液乾燥甚者）身黄如橘子色，小便不利，（表液乾燥，里阳不得出表，故不推膀胱）腹微满者，（阳气不能出表，积而成热，郁于里）茵陈蒿汤主之，（药方当在于此，而举于前者，疑误也），伤寒（伤寒者，表有邪之名故不可用大黄）身黄（津液虚故不可用大黄）发热者，（里阳能自出，故不至用茵陈蒿汤之症）栀子蘖皮汤主之，栀子蘖皮汤方，（栀子黄蘖清郁热，甘草和胃生津）　栀子（一十五个）　甘草（一两）　黄蘖（二两），上三味，以水四升，煮取一升半，去滓，分温再服，伤寒（表有邪）瘀热在里，身必发黄，（瘀热以下，全与茵陈蒿汤之章同，而彼则以表液乾燥故瘀热在里，此则以邪气围阳故瘀热在里，其别在津液之有无）麻黄连轺赤小豆汤主之，麻黄连轺赤小豆汤方，（麻黄杏仁合以疏表，赤小豆除胃中瘀水，连轺清瘀毒，生梓白皮开郁气，生姜鼓舞胃阳，甘草大枣养胃生津，潦水借土气，故能安胃清郁热）　麻黄（二两）　赤小豆（一升）　连轺（二两）　杏仁（四十个）　大枣（十二枚）　生梓白皮（一升）　生姜（二两）　甘草（一两）　已上八味，以潦水一斗，先煮麻黄，再沸去上沫，内诸药，煮取三升，分温三服，半日服尽。

辨少阳病脉证并治法  ***************************
（凡人身者，表里而已，其间有三膜以通，所谓上中下之三焦是也，风寒之邪自外而内　，则无不经夫三焦者，本论以邪跨三焦之时，为少阳之位矣，故少阳病，不可汗不可下，但以疏通三焦为治法也，盖邪在太阳日久，津液乾燥，而后始传少阳，若津液不干燥者，不传少阳也，故少阳篇，以津液乾燥起论，若其邪气转入之变化，则太阳篇中已尽之，但表里外无别有少阳之区域者，则元不足立篇也，然少阳之名目，不可全废，故姑论所以然，以篇次阳明之后，是故少阳厥阴二篇者，此书之拾遗补阙耳，学者勿据篇撰之次第，以为少阳厥阴，深于阳明少阴）。
少阳之病，（非邪令然，故不置为字）口苦咽乾目眩也，（津液乾燥，阳气不得以充目），少阳中风，（轻邪而能入少阳者，津液乾燥甚故也）两耳无所闻，目赤，（津液乾燥，阳气无所依，然阳气实人，其阳欲强升，遂率血到目）胸中满而烦者，不可吐下，（表液已虚，不可复亡里液）吐下则悸而惊，伤寒脉弦（津液虚）细，（邪气在表里间而隔里阳，故令脉细）头痛，（头，诸阳之所会，故里阳虽为邪所阻，而但头有冲）发热者，（脉弦细而无头痛发热，则似少阴也，有头痛发热，而其脉不弦细，则如太阳也，故今脉症俱举，以示是少阳）属少阳，少阳不可发汗，（表液不可更亡）发汗则讝语，（强送里阳出表则津液亦随出表，表益热里益干，则心血为沸腾）此属胃，（治在胃也，其讝语非邪令然，故不曰属阳明）胃和则愈，（表里相通，津液还入胃，则愈）胃不和，则烦悸，本太阳病不解，（前章皆论津液乾燥，至此始论邪）转入少阳者，胁下鞕满乾呕，（非下之而鞕满，非吐之而乾呕，皆因邪进而然也）不能食，往来寒热，尚未吐下，（若吐而呕者栀子豉汤，下而结胸者陷胸汤）脉沉紧者，（似弦细之理）与小柴胡汤，若已吐下发汗，温针，（承前章）讝语，（因津液乾燥）柴胡汤证罢，此为坏病，知犯何逆，以法治之，三阳合病，（治在少阳，故篇次于此）脉浮（太阳）大（阳明）上关上，（少阳）但欲眠睡，（少阳不通，故神不应外，而自收藏，故欲眠睡）目合则汗，（表闭则热溢汗出），伤寒六七日，（将入阳明之日数）无大热，（邪入里，阳出表则法当外热也，今无外热者，里阳为邪所围，不得出也）其人躁烦者，（少阳之邪，围里阳，经络亦塞，故里阳郁，作躁烦）此为阳去入阴故也，（少阳变成厥阴），伤寒三日，三阳为盛，三阴当受邪，其人反能食，（不入阴也）而不呕，（少阳症罢）此为三阴不受邪也，伤寒三日（邪急则三日当达阳明也，今三日而才达少阳者，邪缓也，邪缓者，留少阳不复进）少阳脉小者，（少阳者，邪在中间，而表里之阳气，为两断，故令脉小）欲已也，少阳病欲解时，从寅至辰上。

辨太阴病脉证并治法  ***************************
（阳气虚人，感风寒，其邪气在表者，名曰太阴）。
太阴之为病，（邪虽围表，而阳气旧微，不能与邪争，故作症不多）腹满而吐，食不下，（津液旧虚，阳气难以出，加之以表邪，故腹满，阳气不得出表，而升咽者，致吐食，虽吐而无声者，是阳气微之故也）自利益甚，（阳虚人，旧利，今又邪围，故阳气失活动，利益甚，然非邪入胃而利，故曰自利）时腹自痛，（津液旧虚，加之以表邪，故里阳欲出难出，因作痛，曰时者，以阳气微，故盈而后始痛也，曰自者，非邪入胃而作痛也）若下之，（表邪乘虚而入）必胸下结鞕，（似结胸而微），太阴中风，四肢（阳之复，自里始，而及四肢）烦疼，（阳气欲复，烦疼，是阴病故贵阳复，犹阳病贵津液复也）阳微阴涩而长者，为欲愈，（是阴病，故阳虚微，阴乾燥，然脉渐长者，邪气退正气复之候也），太阴病，欲解时，从亥至丑上，太阴病脉浮者，可发汗，宜桂枝汤，自利，（凡人居常大便不溏泻者，阳气扬之也，今阴病，则阳气乏于摄阴之力故自利）不渴者，（里仍微有阳，故津液亦未甚乾燥）属太阴，以其藏有寒故也，（以藏旧有虚寒故邪气随入，是以并谓之寒）当温之，宜服四逆辈，（邪不在表里，故桂枝大黄皆难用），伤寒脉浮，（邪在表）而缓，（虚）手足自温者，（温，示不热又不冷也，以邪浅故也）系在太阴，（经日久，是当转少阴，而犹在太阴，故曰系在）太阴当发身黄，（津液旧虚人，邪又在表日久，则表郁而当发身黄症也）若小便自利者，（以小便利，知阳出表）不能发黄，（阳不郁故也，此所谓属阳明者）至七八日，（日久而才始入少阴）虽暴烦下利，日十馀行，（作暴烦者，以邪入胃，胃阳欲出表故也，作下利者，以邪入胃，胃阳窘，别取路于大肠之故也）必自止，（胃阳未甚虚之人，故邪下尽而正气仍存）以脾家实，（系在发黄，暴烦，皆是脾阳实故也）腐秽当去故也，（肠胃中之邪气瘀物并去尽），本太阳病，医反下之，（前章表液先虚，里未甚虚之症也，此章里液先虚，表未甚虚之症也，以反对成篇次）因尔腹满时痛者，（下之故虚阳欲出表）属太阴也，（里虚而邪在表，是太阴病也）桂枝加芍药汤主之，（胃阳欲出表而难出，故作满且痛，此方加芍药者，为引表之津液，而聚于里也），大实痛者，（里阳郁闭急故加大黄救之，犹不离桂枝汤者，以表液未甚虚故也，若夫阳明篇所论，急下之症，则表液乾燥甚，故强用桂枝，则阳气益郁闭而死也）桂枝加大黄汤主之，太阴为病，脉弱，（胃气弱，故脉亦弱）其人续自便利，（自未得病时，至得病日而续利也，自利下利，不可偏言，故曰自便利）设当行大黄芍药者，宜减之，（以意斟酌之）以其人胃气弱，易动故也。

辨少阴病脉证并治法  ***************************
（阳气虚人，感风寒，其邪气在里者，名少阴病）。
少阴之为病，脉微细，（微阳已出表，无自里推，故微细）但欲寐也，（正邪易地，无相争，且其人罢敝，故欲寐也，但坐，但欲眠睡，但欲寐，皆加但字者，以人人寻常所有故也），少阴病，欲吐（里阳未尽出表）不吐，（阳微故也）心烦，（表亦已虚，故里阳虽生不能宣布，而郁于胸中）但欲寐，五六日，（邪已过三焦之日数）自利，（邪过三焦而进，则残阳无所出，别取路于大肠而下，于是里液亦全亡也，自利者，正气徒下，邪气尚存之辞）而渴者，（表液已干，里液亦因利干，但有微阳郁胸，故渴）属少阴也，（邪气过三焦则为少阴）虚故引水自救，（自救津液乾燥）若小便色白者，少阴病形悉具，（邪气入胃，阳气出表，小便因利，然微阳不能制水）小便白者，以下焦虚有寒，（水兼邪在下焦，故阳气不至）不能制水，故令色白也，病人脉阴阳俱紧，（津液乾燥，阳气仍存之脉）反汗出者，亡阳也，（卫气本虚，故汗漏，阴阳遂虚，成少阴病）此属少阴，法当咽痛，（表液干）而复吐利，（以汗漏，里亦虚，阳气不得独存，欲出表而表已乾燥，故不得出而吐利），少阴病，咳（津液乾燥，故咽喉不利）而下利，（阳不得出表故也）讝语者，被火气劫故也，（阴阳本不和者，又加火气，故津液益乾燥，火热沸腾心血）小便必难，以强责少阴汗也，（少阴当小便色白而利也，今难出者，以强取汗故也），少阴病，脉细沉数，（略微字，细阳微也，沉，邪在里也，数，津液乾燥，阳气欲出难出也）病为在里，不可发汗，少阴病脉微，不可发汗，亡阳故也，阳已虚，尺脉弱涩者，（表已虚则里亦随虚）复不可下之，（已曰不可发汗，恐人或疑下之症，故复戒之），少阴病，脉紧（血液乾燥，邪围阳之脉）至七八日，（邪微，故进缓）自下利，（邪入胃，胃阳窘穷，与邪俱下）脉暴微，手足反温，（虽下利，表阳犹存）脉紧反去者，（下利，津液乾燥，理当脉紧，而反去者，邪除也）为欲解也，虽烦下利，（邪渐迫，则里阳欲出表，而作烦，其窘穷者，并邪下）必自愈，（烦，下利，虽加症而反是吉候），少阴病，下利，若利自止，（邪尽利止）恶寒而踡卧，（里阳极虚，不足温表，而恶寒，是异表邪隔里阳之恶寒）手足温者，（阳气从里亡，才存四末）可治，（虽阳气微甚，而邪已除，故可施治），少阴病，恶寒而踡，（亦以下利，而邪尽者也）时自烦，（下利里虚，阳气欲出表，而表亦旧虚，故不易出，因作烦，其以非邪围，故曰自，里郁而后烦，故曰时）欲去衣被者，可治，（邪尽阳盛，故可施治），少阴中风，（虽入胃，而邪本小，故尚内阳外邪）脉阳微阴浮者，为欲愈，（津液渐复，故虽微阳亦能达表，令脉浮），少阴病，欲解时，从子至寅上，少阴病，吐利，（邪气迫，阳气犹不得出表，则吐利）手足不逆冷，（邪因吐利而尽，里阳出表也，逆冷者，冷自本及末，是也）反发热者，不死，（虽吐利，阳气仍不竭出表者，不死）脉不至者，（吐利后，郁阳一旦虽得出表，而津液本虚，经络亦乾燥，故阳气中绝，脉遂不至）灸少阴七壮，（以灸引里阳），少阴病，八九日，（当全入胃之日数）一身手足尽热者，（邪气入胃，阳气欲出表，而表液干甚，难以出，因遂入经络，走遍身）以热在膀胱，（言太阳随经）必便血也，（热从经络溢），少阴病，但厥（表液乾燥甚，阳气难达四末）无汗，而强发之，（以药强发之，故不唯从膀胱出也）必动其血，未知从何道出，或从口鼻，或从目出，是名下厥上竭，（阳气自不至者，先从下厥，以药强推阳者，先从上竭）为难治，少阴病，恶寒身踡而利，手足逆冷者，（阳气从里竭而及表）不治，少阴病，吐利躁烦，（烦躁甚者，书躁烦，例也）四逆者死，（四肢逆冷，略折），少阴病，下利止，（邪气与津液俱竭）而头眩，（虚阳欲出表，而表液乾燥甚，故不能四达，但升头）时时自冒者死，（阴阳断绝，神不能应表也，有时时自之三字，虚实自异少阳之会），少阴病，四逆恶寒，而身踡，脉不至，不烦，（里阳已竭）而躁者死，（神不守手足），少阴病，六七日，（邪将实胃之日数）息高者死，（虚阳不能出表，而升散一由咽喉，于是元气，缓于呼，而急于吸），少阴病，脉微细沉，（邪侵胃，故阳半出在表，半残在里）但欲卧，（阴症，阳微，不足支身）汗出（卫气本虚）不烦，（汗出，故阳气不郁）自欲吐，（阳气欲出表之势）至五六日，（邪过三焦之日数）自利（汗出津液乾燥，故残阳不能复出表，遂取路于肠）复烦躁，（因虚）不得卧寐者死，（汗出故表虚，自利故里虚，阳气遂无所依，而至死），少阴病，始得之，（邪始侵胃之时，即一二日也）反发热，（阴症当不发热，而今能发热者，以表液未甚虚故也）脉沉者，（阳气旧微，且邪围之，故令脉沉，但表液未甚虚，故取之于表，犹阳明中风用麻黄汤也）麻黄附子细辛汤主之，麻黄附子细辛汤方，（邪深，故用麻黄，欲行阳，温里，故用细辛，阳微故用附子）　麻黄（二两）　细辛（二两）　附子（一枚），上三味，以水一斗，先煮麻黄，减二升，去上沫，内药煮，取三升，去滓，温服一升，日三服，少阴病，得之二三日，（邪气渐进，津液渐干）麻黄附子甘草汤，微发汗，（方中无细辛，故特曰发汗，以指示犹取于表）以二三日，无里证，（未下利，故津液未尽亡，是可取于表）故微发汗也，麻黄附子甘草汤方，（津液稍乾者，用细辛，则恐发烦，故代之以甘草）　麻黄（二两）　甘草（二两）　附子（一枚），上三味，以水七升，先煮麻黄一两沸，（尤恐多汗，故煮麻黄不甚）去上沫，内诸药，煮取三升，去滓，温服一升，日三服，少阴病，得之二三日以上，（虽经数日，而不至下利者，以邪势不急故也，是所以里阳得津液则能自除邪也）心中烦不得卧，（邪之所在，用前章，而但以经日久，故津液尤乾燥，作烦）黄连阿胶汤主之，黄连阿胶汤方，（芩连激里阳，芍药聚津液，鸡子黄阿胶生津液，此症所以不用附子者，乾燥甚而烦也，盖此方本泻心汤而加减者，与葛根黄连黄芩汤乾姜黄连黄芩汤等，相为表里）　黄连（四两）　黄芩（一两）　芍药（二两）　鸡子黄（二枚）　阿胶（三两），上五味，以水五升，先煮三物，取二升，去滓，内胶烊尽，小冷，内鸡子黄，搅令相得，温服七合，日三服，少阴病，得之一二日，口中和，（胃中无郁阳而有水）其背恶寒者，（胃中已无郁阳，是当阳在表，而反恶寒者，阳虚甚也）当灸之，（背恶寒，灸之当愈也，然里阳已衰微，虽外用灸引之，而不足充背，故内用附子以助阳）附子汤主之，附子汤方，（附子助阳，茯苓白术利水，人参生津回阳，芍药姑聚手足之津液于里，令阳气依之以长）　附子（二枚）　茯苓（三两）　人参（二两）　白术（四两）　芍药（三两），上五味，以水八升，煮取三升，去滓，温服一升，日三服，少阴病，身体痛，手足寒，（邪气入胃，阳气出表，然阳本微，故不盈遍身，乃觉手足寒）骨节痛，（里阳虽出表，而表液乾燥，且湿气在表阻阳，故骨节身体皆有痛）脉沉者，（邪在里，阳在表）附子汤主之，少阴病，下利便脓血者，（里液下利尽，续以血）桃花汤主之，桃花汤方，（赤石脂固肠，乾姜复阳，粳米护胃，其特护胃者，以有石药故也，方名取于赤石脂）　赤石脂（一斤）　乾姜（一两）　粳米（一升），上三味，以水七升，煮（句）米令熟，去滓，温服七合，（已曰温服，后又曰内赤石脂，疑错简）内赤石脂末，方寸匕，日三服，若一服愈，余勿服，（石药故服法加叮咛），少阴病，二三日至四五日腹痛，（津液乾燥，阳气欲出不得出，因作痛）小便不利，（表液极乾燥，里阳不能出表故）下利不止，（阳气全不能出表故所下利不止）便脓血者，桃花汤主之，少阴病，下利便脓血者可刺，（热在经络，故刺法亦可行，盖前章者乾燥极，故不可刺，若前章则以日浅，故针药皆可行之），少阴病，吐利（邪迫里急，而表液乾燥亦已甚，故阳气不能出表，乃吐利）手足厥冷，（阳气未出表故）烦躁（虚阳欲出，不得出）欲死者，（因吐利而津液亡，里阳失所依，欲出表，益急）吴茱萸汤主之，（吴茱萸温胃除邪，又开心下，人参生津回阳，生姜鼓舞胃阳，大枣养胃），少阴病下利，（里液亡，邪亦除）咽痛，（津液干甚，故阳气聚于上部）胸满（虚阳不能出）心烦者，（表里皆乾燥，故阳气满胸）猪肤汤主之，猪肤汤方，（邪已除，唯乾燥甚，故偏养胃）　猪肤（一斤），上一味，以水一斗，煮取五升，去滓，加白蜜一升，（咽痛故加）白粉五合，熬香和相得，（猪肤有腥气，故加熬米粉，令药汁香）温分六服，（加米粉，故其量难知），少阴病，二三日（邪未尽入里）咽痛者，（不得出表之阳一向上升，且咽最欲润泽之处，而乾燥者，故作痛）可与甘草汤，（甘草和表里，生津液，令阳气得以宣达）不差者，与桔梗汤，（里阳微而甘草不能自达者，加桔梗以助之）甘草汤方，甘草（二两），上一味，以水三升，煮取一升半，去滓，温服七合，日二服，桔梗汤方，桔梗（二两）　甘草（二两），上二味，以水三升，煮取一升，去滓，分温再服，少阴病，咽中伤生疮，（津液乾燥甚，而虚阳欲出表急，故遂动经络，其郁者生疮肿，即是喉痹）不能语言，声不出者，苦酒汤主之，苦酒汤方，（苦酒半夏皆戟咽破疮，于是又加鸡卵，以护肉）　半夏（十四枚）　鸡子（一枚），上二味，内半夏著苦酒中，以鸡子壳置刀鐶中，安火上，令三沸，去滓，少少含咽之，不差，更作三剂，少阴病，咽中痛，（未至成疮）半夏散及汤主之，半夏散及汤方（以桔梗汤苦酒汤之间立方者也，夫桔梗桂枝皆推阳之物，而桔平桂温，此症重于桔梗汤，故代桔以桂，盖少阴最恐汗出，故不轻用桂，先用桔，至不得已而用桂）半夏桂枝甘草（以上各等分）已上三味，各别捣筛，已合治之，白饮和服方寸匕，日三服，若不能散服者，以水一升，煎七沸，内散两方寸匕，更煎三沸，下火令小冷，少少咽之，少阴病下利，（邪入胃深，微阳不得出表，而别取路于肠）白通汤主之，白通汤方，（姜附复阳，葱白通阳，人尿开心下之邪，以复脉，谨按葱白，通人尿，方名已以白通命之，则其有人尿可知也，又加猪胆汁汤之人尿，不在加味列，益知本方有人尿也无疑）　葱白（四茎）　乾姜（一两）　附子（一枚），上三味，以水三升，煮取一升，去滓，分温再服，少阴病，下利脉微者，与白通汤，（与白通汤之症也）利不止，厥逆无脉，乾呕烦者，白通加猪胆汁汤主之，（下利脉微甚，而至厥逆无脉乾呕烦者，亦犹白通汤之主症也，但其症剧，故加猪胆）服汤脉暴出者死，（心下顿开豁，里阳飞越者死）微续者生，白通加猪胆汁方，葱白（四茎）　乾姜（一两）　附子（一枚）　人尿（五合）　猪胆汁（一合）　已上三味，以水三升，煮取一升，去滓，内胆汁人尿和令相得，分温再服，若无胆亦可用，（无胆，即本方白通汤也，乃知二章俱白通汤症），少阴病，二三日不已，（是轻症，二三日当已，而不已者，有水故也）至四五日，（邪过三焦之日数）腹痛，（津液乾燥，故阳气不能出，而触肠胃）小便不利，（阳微，故未出表）四肢沉重，（邪兼水阻阳气）疼痛，（津液乾燥，阳气难行）自下利者，（因水而利，故曰自，与邪俱利故曰下利）此为有水气，其人或咳，或小便利，或下利或呕者，真武汤主之，真武汤方，（茯苓白术利水，生姜附子温胃行水，芍药引津液，或咳以下诸症，应方后加减法，乃亦是小青龙汤例）　茯苓（三两）　芍药（三两）　生姜（三两）　白术（二两）　附子（一枚），上五味，以水八升，煮取三升，去滓，温服七合，日三服，后加减法，若咳者加五味半斤，细辛乾姜各一两，若小便利者，去茯苓，若下利者，去芍药加乾姜二两，若呕者，去附子加生姜，足前成半斤，少阴病，下利清穀，（胃肠太虚）里寒外热，（邪在里，阳在表也，其不曰内者，以伤寒之邪实里也，不曰表者，以阴症之阳气不足充表也，里者指膈膜内，外者指皮肤外）手足厥冷，（阳气微，不足充表）脉微欲绝，（阳气将绝）身反不恶寒，（外热故也）其人面赤色，或腹痛，或乾呕，或咽痛，或利止，脉不出者，（其人以下，疑后人加笔，本论曰外热，故误以为面戴阳之症）通脉四逆汤主之，通脉四逆汤方，（虚阳将飞越，故倍乾姜复之）　甘草（二两）　附子（一枚）　乾姜（三两），上三味，以水三升，煮取一升二合，去滓，分温再服，其脉即出者愈，后加减法，面色赤者，加葱九茎，腹中痛者，去葱加芍药二两，呕者，加生姜二两，咽痛者，去芍药加桔梗一两，利止脉不出者，去桔梗加人参二两，（亦小青龙例），少阴病四逆，（邪进阻三焦，塞经络，内外气不通，于是初出表之阳气失根脚而四逆也，谨按此章厥阴篇中之论盖错置此）其人或咳，或悸，或小便不利，或腹中痛，或泄利下重者，（卫气不护故泄利，里阳不推故下重，其人以下至下重亦小青龙之例）四逆散主之，四逆散方，（甘草和胃行表液，枳实开心下之邪，柴胡疏通三焦，芍药聚津液，供令阳出表之用）甘草枳实柴胡芍药，上四味，各十分捣筛，白饮和服方寸匕，日三服，后加减法，咳者加五味子乾姜各五分，并主下利，悸者加桂枝五分，小便不利者，加茯苓五分，腹中痛者，加附子一枚，泄利下重者，先以水五升，煮韭白三升，煮取三升，去滓，以散三方寸匕，内汤中，煮取一升半，（散药又煮之者，以治下重故也）分温再服，少阴病下利，（邪气去，正气亦衰）六七日，（邪已在里之日数，是邪在深，故下利则亦去）咳（阴亡，里阳失所依，欲出表，而表亦乾燥甚，故偏升咽喉，且带水故作咳）而呕渴，（有水故阻虚阳上逆而呕，有水故津液不生而渴）心烦（表里乾燥，阳气郁于胸）不得眠者，猪苓汤主之，（除水则阴阳自复），少阴病得之二三日，（日浅故阳气未甚敝，然邪势急，故作乾燥症）口燥咽乾者，（里阳为邪所围急，故胃中为热，引津液甚，咽喉先知乾燥）急下之，（姑先下之，令里阳得活动，而后应更谋之）宜大承气汤，少阴病，自利清水，色纯青，（下极则藏府固有之液出，其色青者，蛮人所谓胆苦汁，汉人所谓漏底泻之类）心下必痛，（里阳未全出）口乾燥者，急下之，宜大承气汤，少阴病六七日，（邪深）腹胀，（里阳未得全出故胀）不大便者，（里阳久不得出表，又不下利则必郁闭而死）急下之，宜大承气汤，（自猪苓汤，至此章，皆论里病而表液乾燥极甚者，皆不得已，乃先治里救其急，而后更谋之，其曰急者，死在须臾，故治法倒行而逆施），少阴病脉沉者，（沉为病在里，盖阳明则邪全入胃，而后用承气汤，若少阴则其人本虚，故邪全入胃则死也，故不遑攻邪，先急温之，保其表阳，及者生，不及者死，阳明少阴其邪位同，而用承气之机，则有早晚，本论处方之妙，于是乎可观也）急温之，宜四逆汤，少阴病，饮食入口则吐，（邪在胸故）心中温温欲吐，复不能吐，（邪在胸，而胃阳力微，故欲吐，而不能吐）始得之手足寒，（欲吐故身背则不觉恶寒，但手足恶寒）脉弦迟者，（邪在胸，而约脉源，故迟也，阳气未甚虚，而在里，故迟中带弦）此胸中实，不可下也，当吐之，若膈上有寒饮，（水饮兼邪之辞）乾呕者，不可吐也，（胸中有寒饮则亦作前症也，症虽似，而胸中阳微，故不可吐也）急温之，（胸中阳气微，故畜饮也，夫胸者，阳气根本之地，若虚则危，故急温之）宜四逆汤，少阴病下利，（正邪俱衰之）脉微（阳虚）涩（阴虚）呕（有寒饮）而汗出，（表虚）必数更衣，（邪衰而尚下利者，以卫气虚之故也）反少者，（初下利，而里液已亡矣，故虽数登厕，而粪则反少）当温，（亦宜用四逆汤）其上，灸之，（上者膈上也，汗出表虚，且膈上有寒饮而呕，故外以灸引阳，内以四逆汤助之）。

辨厥阴病脉证并治法  ***************************
（邪气塞三焦及经络，而里阳不得出表，郁胸者，名厥阴病，邪之所位，同少阳，而厥阴则其人旧虚，故邪侵不独三焦，经络亦塞，故里阳全失出表之路，于是手足厥冷，胸中之郁热，反甚于少阳）。
厥阴之为病，消渴（胸中热甚，故引津液于胃中急）气上撞心，（邪围密，故心正当阳气之冲）心中疼热，（阳郁甚故）饥而不欲食，（胃中无邪故饥，然胸中郁，故不欲食）食则吐蛔，（胃中无阳，故食不化，反动蛔）下之利不止，（阳气一取路于肠，则正气随虚，邪气随入，至死利不止），厥阴中风，脉微浮，（阳气破邪而出之候）为欲愈，不浮为未愈，厥阴病，欲解时，从丑至卯上，厥阴病，（亦中风）渴欲饮水者，少少与之愈，（得冷郁散，得润阳畅），诸四逆厥者，（诸，通全篇之辞，凡四逆厥，非邪围阳，则阳气竭于内之候，皆非可下之病）不可下之，虚家亦然，（虽有风寒之邪，而阳微不足温手足者，不可下也，而况于无邪，唯因旧虚而厥者乎），伤寒先厥后发热而利者，必自止，（发热则阳气不下推，故利止）见厥复利，（阳气不得出表，则下推而利），伤寒始发热六日，厥反九日而利，（厥则必利）凡厥利者，当不能食，（胃不和故）今反能食者，恐为除中（胃阳除尽，无复上升者故食入而不知，是名除中）食以索饼，（与温热之物，以试胃气）不发热者，知胃气尚在，（胃阳尚足化食）必愈，恐暴热来出而复去也，（胃阳极虚，将飞越之时，得温热食则一旦飞越去，不复续）后三日脉之，（此以下医据脉而预断之言）其热续在者，期之且日夜半愈，所以然者，本发热六日，厥反九日，复发热三日，并前六日亦为九日，与厥相应，故期之且日夜半愈，后三日脉之，（热已九日，而后经三日而脉之也）而脉数，其热不罢者，（热至十三日，而不罢者有馀也）此为热气有馀，（邪虽已除，而津液不足，热气有馀）必发痈脓也，（厥阴病，邪本侵经络，故热不消散，则血液腐坏），伤寒脉迟，（阳虚甚）六七日，（厥阴病，经日久，而其胃阳亦益虚微）而反与黄芩汤，（盖见下利与黄芩汤）彻其热，（彻除胃中残阳）脉迟为寒，（为里寒脉）今与黄芩汤，复除其热，（自脉迟为寒，至不能食，盖注解文也，故解彻字曰除，亦犹解灌字曰洗也）腹中应冷，当不能食，（胃阳虚微甚则不能消穀，又反为食所掩去，故不受食）今反能食，此名除中必死，伤寒先厥后发热，下利必自止，而反汗出，（因发热之势，汗出卫气虚，腠理不守）咽中痛者，（汗出表液亡）其喉为痹，（咽中痛，作喉痹）发热无汗，而利必自止，若不止，必便脓血，（发热则利当自止，而不止者，本表液乾燥甚，故阳气不能尽出表，犹取路于肠而利，其便脓血者，以利不止里液亡热独存而血液腐坏之故也）便脓血者，其喉不痹，（热气下泄，故表虽乾燥，而喉不痹），伤寒一二日至四五日而厥者，必发热，（前厥者，后必发热）前热者，后必厥，（继厥以热，继热复以厥）厥深者，热亦深，（深，言日数多也）厥微者，热亦微，（虽深，有微者，虽浅，有甚者，故浅深微甚，各举一隅示之，此观厥知热，观热知厥之诊法）厥应下之，（邪进而至厥者，后必应成入胃可下之症）而反发汗者，（邪进入胃，而反攻其表，此误也）必口伤烂赤，（表液乾燥，极则里阳一升上，其血络遂伤），伤寒病，（邪是伤寒，而病字通三阳三阴之辞）厥五日，热亦五日，设六日当复厥，不厥者自愈，厥终不过五日，以热五日，故知自愈，凡厥者，阴阳气不相顺接，便为厥，厥者，手足逆冷是也，（后人解厥字义之文也，而本论所谓厥冷，冷自末至本也，逆冷，冷自本及末也，今不论本末，误解浑谓之逆冷）伤寒脉微而厥，至七八日，（邪甚阳微，虽经日久，而厥不愈）肤冷，（手足厥冷渐甚，及遍身者，藏府皆冷故也）其人躁无暂安时者，（神无所依，将去）此为藏厥，非为蛔厥也，（藏厥死不治，此章欲论蛔厥，故先举似者）蛔厥者，其人当吐蛔，令病者静而复时烦，此为藏寒，（心肺之际阳微，故蛔得时入膈）蛔上入膈，故烦，须臾复止，得食而呕，（胃中有蛔，故得食而动）又烦者，蛔闻食臭出，其人当自吐蛔，蛔厥者，乌梅丸主之，又主久利方，（胃中有蛔则不和而下利）乌梅丸方，（乌梅蜀椒杀虫，细辛桂枝推阳，乾姜附子复阳，黄连除胸中热，黄蘖除肠中热，当归生血，人参生津回阳）　乌梅（三百个）　细辛（六两）　乾姜（十两）　黄连（一斤）　当归（四两）　附子（六两）　蜀椒（四两）　桂枝（六两）　人参（六两）　黄蘖（六两），上十味，异捣筛，合治之，以苦酒渍乌梅一宿，（渍以苦酒者，欲不失乌梅酸味也）去核，蒸之，五升，米下饭熟捣成泥，和药令相得，内臼中与蜜杵二千下，丸如梧桐子大，先食欲服十丸，日三服，稍加至二十丸，禁生冷滑物臭食等，（肠胃不和，生蛔之人，不得复食难化之物），伤寒热少厥微，指头寒，（厥微，止指头）默默不欲食，（三焦闭塞故也，亦是似少阳之理）烦躁数日，（表液乾燥，且邪塞三焦）小便利色白者，此热除也，（经日久，而阳气遂破邪出表，则小便利，于是里热除）欲得食，（里热除，欲得食者邪解也，若阳气出表而尚不欲食者，邪入胃也，阳气出表之后，以食卜胃邪有无）其病为愈，（厥微者邪薄也，故阳气能破邪而出）若厥而呕，胸胁烦满者，其后必便血，（表液乾燥甚，阳气不得出，而作呕胸胁烦满等症，而犹不得出，则取路于肠而利，其里亦已乾燥，故动血而下），病者，（问答之言，故曰病者）手中厥冷，言我不结胸，（厥则里阳当冲心下）小腹满，（下焦寒故）按之痛者，此冷结在膀胱关元也，（冷结，言痼冷结下部也），伤寒发热四日，厥反三日，复热四日，厥少热多，（阳胜邪之候）其病当愈，四日至七日，热不除者，其后必便脓血，（津液不足，热气有馀，若经九日久则血液腐坏成脓血），伤寒厥四日，热反三日，复厥五日，其病为进，寒多热少，阳气退，故为进也，伤寒六七日，（邪入深之日数）脉微，手足厥冷，（邪虽进，阳微故未能出表）烦躁，（津液乾燥，且邪围密）灸厥阴，厥不还者死，（引阳，而阳不足出者，死），伤寒发热下利，（发热则利当自止，而发热下利俱作者，里阳暴出尽也）厥逆，（阳气绝）躁不得卧者死，（阴阳俱竭，神不安舍），伤寒发热，下利至甚厥不止者死，伤寒六七日不利，（厥而不利者以阳微故也）便发热而利，（邪及入胃，而里阳暴出不止）其人汗出不止者死，（卫气不护）有阴无阳故也，（虽有汗，而无卫气则死），伤寒五六日，（邪过三焦之日数）不结胸，腹濡脉虚，（邪虽寒，而阳微故腹不鞕满，血虚故脉不实）复厥者，不可下，此为亡血，下之死，发热而厥，（后曰难治，故先举寻常厥阴病）七日，（至明日则邪应实胃）下利者，为难治，（亡血者不可下也，至邪实胃之日而阳尚不出表，则自下利者亦死），伤寒脉促，（津液乾燥甚者，里阳偏从经络出，故其脉促）手足厥逆者，（邪塞密，故阳气偏入经络，不周手足）可灸之，（里阳闭塞甚者，以灸引之则得周达手足），伤寒脉滑（表里津液未乾燥者，虽邪塞密，而里阳强从经络出）而厥者，（厥理同前）里有热也，（以脉滑，知里阳溢）白虎汤主之，（里阳溢者，激之以寒药，则能自破邪出），手足厥寒，（略折厥冷恶寒四字）脉细欲绝者，（血液旧虚，故虽微邪，亦能阻隔表里）当归四逆汤主之，当归四逆汤方，（当归生血，芍药聚津液，桂枝细辛行阳，大枣甘草养胃，通草通气之）　当归（三两）　桂枝（三两）　芍药（三两）　细辛（二两）　大枣（二十五个）　甘草（二两）　通草（二两），上七味，以水八升，煮取三升，去滓，温服一升，日三服，若其人内有久寒者，（内指胃中，症同前而胃中有旧来水气，故邪乘之）宜当归四逆加吴茱萸生姜汤主之，（吴茱萸除胃口寒，生姜鼓舞胃阳去水气，此方兼治水气，故曰宜，而邪仍跨三焦故曰主），大汗出，热不去，内拘急，四肢疼，（津液徒亡，热不去，故拘急疼痛）又不利，（里热不去，表液乾燥，故不得已，而取路于肠）厥逆而恶寒者，（表里俱虚，故恶寒）四逆汤主之，大汗，若大下利，而厥冷者，（非因邪而厥冷者，当温之）四逆汤主之，病人手足厥冷，脉乍紧者，（邪在经脉之源，故令时紧）邪结在胸中，（此当属厥阴）心中满而烦，饥不能食者，病在胸中，（此当用瓜蒂）当须吐之，宜瓜蒂散，（阴病用吐药，故加之须字），伤寒厥而心下悸者，（胃口有水，故阳不至）宜先治水，当服茯苓甘草汤，却治其厥，（先治水，后治厥）不尔水渍入胃，必作利也，伤寒六七日，大下后，（六七日，故邪亦除）寸脉沉而迟，（大下利而关尺皆绝，独寸脉存者，以阳气升上故也，其沉者，以阳气出表故也，其迟者，以阳气极虚故也）手足厥逆，下部脉不至，（若上部脉不至者，或是因邪塞，今下部脉不至者，是阳真竭也）咽喉不利，唾脓血，（津液乾燥极者，阳气强升上故血液腐坏）泄利不止者，（下部阳绝，故无卫护，而泄利）为难治，麻黄升麻汤主之，（已曰难治，当无主方也，若强处方则通脉四逆汤或有救之，其他诸方决非所能之症也，因按此章有脉沉而迟之四字，故后人误取面戴阳症之主方，而虚此症）麻黄升麻汤方，（麻黄桂枝芍药甘草发汗石膏镇桂麻浮越性，升麻通上焦塞，当归萎蕤天门冬滋润，知母黄芩清郁热，白术茯苓利水，乾姜复胃阳）　麻黄（二两）　升麻（一两一分）　当归（一两一分）　知母　黄芩　萎蕤（各十八铢）　石膏　白术　乾姜　芍药　天门冬　桂枝　茯苓　甘草（各六铢），上十四味，以水一斗，先煮麻黄一两沸，去上沫，内诸药，煮取三升，去滓，分温三服，相去如炊三斗米顷，令尽，汗出愈，（令尽间，疑脱服字），伤寒四五日，（邪过三焦之日数）腹中痛，（胃阳旧虚，水饮不行，且邪塞二焦，故里阳难出，触水而作痛）若转气下趣少腹者，此欲自利也，（阳气旧虚，肠胃不实，风气因入，宛转趣少腹者，后必自下利），伤寒本自寒下，（即前章之症）医复吐下之寒格，（寒格者，水兼邪在心下，而扞格胸腹间，令阳气不升降之病名也，故寒格则必自下利，即是本自寒下之症也）更逆吐下，若食入口即吐，（误吐下，故阴阳徒亡，邪则未除）乾姜黄连黄芩人参汤主之，乾姜黄连黄芩人参汤方，（乾姜温胃复阳，芩连泻心下，人参生津复阳）　乾姜（三两）　黄连（三两）　黄芩（三两）　人参（三两），上四味，以水六升，煮取二升，去滓，分温再服，下利（邪亦去）有微热，（阳气未竭）而竭，（寒去欲解之候）脉弱者，（其渴因热则必见数，今脉弱乃知阳气复而渴也）令自愈，（如此则下利亦令愈之候），下利，（膈膜以内之邪，以下利除）脉数有微热，汗出令自愈，（膈膜以外，虽有微邪，亦因下利，里阳得活动，能自发达，汗出则解）设复紧，为未解，（若数且紧，则虽阳气活动，而无汗出，故未解），下利手足厥冷，无脉者，灸之不温，若脉不还，反微喘者死，（虚阳得火，直从呼吸去，若虽脉未还，而无喘者尚可灸也，若脉已还，则虽喘作，亦可求治法也），少阴负趺阳者，为顺也，（少阴者肾而水也，趺阳者，脾而土也，土胜水则下利止），下利寸脉反浮数，（因下利阴亡，里阳失所依，欲出表，而仍有邪围，故升上部）尺中自涩者，（尺中以察胃中，而其脉涩者，以下利亡阴故也，浮数者因邪，涩者因乾燥，故加自字，以别其义）必清脓血，（阳气未出表，而里液已乾燥，故热郁而腐坏血液），下利清穀，不可攻表，（胃中央运化，至下利清穀者，虽脉浮数，不可攻表）汗出必胀满，（阳气未得出表，表液复乾燥则益不得出，而胀满），下利脉沉弦者，下重也，（沉，阳微故为邪所压也，弦，津液乾燥也，邪迫里急，故阳气虽取路于肠，而津液乾燥故下重）脉大者为未止，（沉弦带大者，正邪俱未衰也，故下利未止）脉微弱数者，为欲自止，（微，阳衰也，弱，邪除也，数，阴少阳多也）虽发热不死，（下利自止，而发热者，非虚阳之飞越也故不死），下利脉沉而迟，（沉，因下利阳出表也，迟，因下利阳虚也，下利虽胃中虚，而邪亦除，但在表之邪未解，与表阳相持于皮肤间，然是阴病，故虽赤，不甚，虽热，不剧）其人面少赤，身有微热，下利清穀者，必郁冒，（阳与邪相迫急，则阻神）汗出而解，（表和）病人必微厥，（胃虚，故表阳不能遍四肢）所以然者，其面戴阳，下虚故也，（对戴字，曰下，下，胃中之谓也，此症麻黄升麻汤所主也，疑后人误置前），下前脉数而渴者，今自愈，设不差，必清脓血，以有热故也，（虽渴作，而下利不差者，必继以脓血，是津液不足，热气有馀故也），下利后脉绝，手足厥冷，晬时脉还，手足温者生，脉不还者死，伤寒下利，日十馀行，脉反实者死，（表里俱津液乾燥极，则里阳欲强从经络出，故脉反见实，是津液乾燥甚，而邪无由除，故死），下利清穀，里寒外热，汗出而厥者，通脉四逆汤主之，（里寒者，邪入胃也，外热者，阳出表也，而是阴症，故阳气本微，卫气不护一旦出表，则随汗消散，遂至厥冷也，故此药系之），热利下重者，（邪围密，故里阳不得出而下利，于是阴亦亡，里阳犹不得出，乃作热利下重）白头翁汤主之，白头翁汤方，（白头翁性似黄芩而轻，今欲用黄芩，而以阴症，故代之以白头翁，黄连激阳气，黄蘖除肠中热，秦皮涉下利）　白头翁（二两）　黄连（三两）　黄蘖（三两）　秦皮（三两），上四味，以水七升，煮取二升，去滓，温服一升，不愈，更服一升，下利，（里邪除）腹胀满，身体疼痛者，（表邪未解，故里阳欲出表，而胀满疼痛，是阴病，故虽邪微，有此症）先温其里，乃攻其表，温里四逆汤，攻表桂枝汤，（补虚，故曰温，驱邪，故曰攻），下利慾饮水者，以有热故也，白头翁汤主之，下利讝语者，有燥屎者，宜小承气汤，（以旧有燥屎，故胃气不和，不能生津液，方此时偶得厥阴病，其邪围阳急，故心血沸腾，作讝语也，盖下利者，厥阴病故也，其讝语者，旧有燥屎故也），下利后，更烦，按之心下濡者，为虚烦也，（烦不因邪者，谓之虚烦）宜栀子豉汤，呕家（邪已除，但热气有馀，生痈脓，因痈脓而作呕，是非邪令然，故曰呕家）有痈脓者，不可治，呕脓尽自愈，（呕自愈），呕（因虚阳将飞越，作呕）而脉弱，（呕者，脉当浮紧，而今弱者，其呕，不因邪也）小便复利，（微阳出表故也）身有微热见厥者，（微阳不足及手足）难治，四逆汤主之，（下利清穀之章，用通脉四逆汤之意），乾呕吐涎沫，（邪侵胃口，故津液不行，留胃口而成涎沫）头痛者，（涎沫塞中焦，故阳气不能四布偏冲头）吴茱萸汤主之，（吴茱萸，温胃，除邪，开心，下塞，人参，生津回阳，生姜，鼓舞胃阳，大枣养胃）呕而发热者，（能成少阳症）小柴胡汤主之，（厥阴病阳气复，即少阳病也，可观其邪位不异），伤寒大吐大下之，极虚复极汗出者，（邪已除，正气亦大虚）以其人外气怫郁，复与之水，（与水激阳，而令发汗，盖是当时，发汗一法也）以发其汗，因得哕，所以然者，胃中寒冷故也，（已大吐下，在里之邪虽除，而其在表之邪未解，于是复与水，发汗则表里俱虚，且冷水压微阳，故哕因作焉，自以至汗十五字，解汗出之理之文也），伤寒（前章之哕，邪除而后作，此章之哕，或有因邪，故又冒首伤寒二字）哕而腹满，（里气不伸，故哕而腹满）视其前后，（视前后之病症治法）知何部不利，（知不利在三焦乎，在胃口乎，因邪乎，因虚乎，而治之）利之则愈。
