
感症宝筏绪言  ***************************
尝览桐乡陆氏《冷庐医话》云：本朝医学极盛，医书亦大备。伤寒之书，喻嘉言《尚论篇》、柯韵伯《来苏集》、王晋三《古方选注》，俱独出手眼，直抉心源。伤寒六经兼诸证，柯氏发其端；温热等病究三焦，叶氏宣其旨。苕南吴坤安荟萃群言，勒为成书，而伤寒之学无馀蕴矣。又云：嘉庆初，茗南吴坤安（贞）著《伤寒指掌》四卷，以南方近日之伤寒，大半属于温热，治法与伤寒不佯。伤寒入足经，而温邪入手经。伤寒宜表，而温邪忌汗。伤寒药宜辛温，而温邪药宜辛凉。苟不辨明，必多误治。故其书既述六经本病，而特参以温热立论，兼及类伤寒之诸证。先古法，后新法，条分缕析，既精且详。余从乌程邵蔼人茂才楠借录一部，为蔼人之尊人仙根先生所评择，阐发曲畅，令阅者心开目朗。仙根先生治感病二十馀年，屡拯危笃，盖得力于此书为多。由是观之，此书于感证一门，条例整齐，治法完善，已足为医林圭臬。惜其书湮没不传，世所罕见。余多方购觅，经数十年而不得，深为惋惜者久之。嗣于前哲陈载安先生后裔处，见到抄本一部，其表面自题曰：「此归安吴坤安先生撰。未曾刊行于世，丁巳春，余游武林，晋谒陆定圃函丈，抄录惠赠。披读之下，不独正伤表证多所发明，即凡杂感类伤寒，亦井井有条，不差累黍，可谓感症宝筏矣。后学当熟读之。略缀数言，以志不忘友谊……」云。余遂一一浏览，始知坤安先生，为吴门叶、薛二大名医之高足，学有渊源，语多精实。举凡新感伏气之原因、寒暑湿燥之症候、水化火化之传变、八法十剂之治疗，纤屑靡遗，语语都从实验而来，正令予一读一击节。遂与之婉商借录，其哲嗣吝而不与，只得出重赀购回。予不忍听其湮没，爰为悉心校勘，缺者补之，讹者正之，命儿辈正楷录出，即付手民排印，以公诸同好。至书名遵陈先生意，改定其名曰《感症宝筏》者，以伤寒自伤寒，杂感自杂感，分疆划界，不得混同施治也。似此定名，庶后学认清门路，得所遵循，知凡百感证，一病有一病之疗法，不致为伤寒二字所囿矣。
宣统三年三月望越医何炳元
识于绍城卧龙山麓之宣化坊

花氏原序  ***************************
上古之人，禀天地浑穆之气以生，寿永而无病。中古自神农氏尝百草，分经络，始知有药，始知有病。岐伯氏通脉理，辨病因，始知有医。圣人惧后世疾病而不求治，则著《灵枢》《素问》两书以垂后。后人宗之，代有名医，各有著论，随时施治，无非救世之苦心。然而病情多端，其变幻叵测，而速于死者莫如伤寒一证。药一误投，病不可挽。诸名家述伤寒，略而不周。惟张仲景先生定一百一十三方，治分六经，可谓约而赅矣。后学误以类伤寒作正伤寒，治而不分手足经，无怪乎病之浅者深，深者危，危者莫救。浙西吴坤安先生，亲炙吴中叶天士、薛生白两先生，深探伤寒、类伤寒之秘旨，应世三十牟。凡遇感证，在经治经，在腑治腑，在脏治脏。无论虚实，数剂即愈，使病者不伤元气而易痊。其仁心妙手，闻之耳熟。惜先生安于家居，不肯轻出，余羁职守，南北间隔，徒欣慕焉。乃弟友石，辑先生平日所著书为四卷，名之曰《伤寒指掌》，北来就正于余，并嘱序。余读其自序，观其门类及论证、用药、处方，分条析理，古今来治伤寒之法，莫能越其范围。知先生得力于仲景者深矣。而前后条辨诸书，俱成渣滓。故余乐为之序，以公诸世。学者获此书读之，循序而进，以治伤寒能分六经之法，即治杂证，亦无不应手以尽其妙，岂独能治伤寒、类伤寒哉！
嘉庆十有二年岁次丁卯中秋
太医院院使愚弟花映墀拜题

吴氏自序  ***************************
仆少多疾病，薄弱无能，遂究心于医，以求卫生之道。无如质性愚鲁，医理深奥，曾将仲景《伤寒论》反复研求，不得其旨。乃旁索诸家之书，以求其理。惟《准绳》汇集诸贤之大成，非操明敏之资，不能溯流穷源。余皆独抒所见，别开径窦，不无与圣训相悖谬，徒滋心中之蛊惑。追观方中行之《条辨》、喻嘉言之《尚论》，虽彼此互异，均可谓独出新裁，发明古训，揭叔和之伪，明仲景之真，不使鱼目溷珠、砆碔乱玉，非方、喻慧眼灵心，谁能及此？更阅柯韵伯之《来苏集》、王晋三之《古方注》，尤能得仲景之深心，别开生面，故其发明方义，两贤如出一揆。至若辨六日传经之妄，辟三方鼎立之谬，改服麻桂于太阳未衄之前，移系白散于太阴误下之后，千古疑团，一朝打破。又谓仲景伤寒已兼六气，六经主病已赅杂证，非专指伤寒立言。柯氏以前，孰能指出厥旨？金刘河间，叔季人也。扰攘之世，炎火统运，见仲景伤寒，每详于寒而略于温，特著医书四种。其《直格》一书，每多发明温热之理，杂于正伤寒内，在乎明眼择取。厥后《绀珠》一书，亦宗河间之法，但以双解散用代麻黄、桂枝等汤，以治伤寒，则竟以伤寒为温热矣。不知仲景麻黄、桂枝等汤，原治伤寒；河间双解、通圣等法，原治温热。两不相侔，不可移易。一经倒施，祸如反掌。嗟乎！寒温之证，判若天渊；寒温之治，反如冰炭，何矇混若此。赖周禹载、薛生白诸先生出，见世之伤寒正病绝少，类证殊多，寒病绝少，热证殊多，恐人误以伤寒正法施治，乃作《温热暑疫全书》济世。夫温热暑疫，皆热病也。其云：伤寒自表达里，温热自里发外，温病发于少阳，热病发于阳明。仲景黄芩汤治少阳温病，白虎汤治阳明热病，并非伤寒之方。此真发前人所未发，其觉迷救世之功，诚非浅鲜。近又出《伤寒第一书》云：仲景伤寒，治分九州，此书专主扬州分野。虽其说不足凭信，然观其用药，远热投凉，以透斑解毒为主，亦治温热之良法也。第求其六淫之治，未免寡陋。独叶天士先生所留治案，每寓伤寒于六气之中，妙法精义，无不毕备。其云：仲景伤寒先分六经，河问温热须究三焦，此即先生分治寒温之大法，明示人不可以足经之药混治手经之病。只此二语，已得伤寒之肯繁。奈世人不察，反憾《叶案》无伤寒。甚矣，伤寒之难明也！仆自矜管窥之见、一割之能，述六经本病二卷，变病、类病二卷，先古法，次新法，古法悉本《准绳》《金鉴》《选注》《来苏》等集，新法则参叶、薛、张、周诸名家心得，酌古斟今，以求切用。书成，尚不敢出而问世，姑存之，以就有道之教政云尔。
嘉庆元年仲秋吉日苕南吴贞坤安氏识


卷之一·类伤寒诸感证  ——————————————————————————————————————————————————————————————————————————————————————————

类伤寒诸感证辨  ***************************
凡感四时六淫之邪而病身热者，今人悉以伤寒名之，是伤寒者，热病之总名也。其因于寒者自是正病；若夫因暑、因湿、因燥、因风及因六淫之杂感，或因非时之戾气，发为风温、湿温、温病、寒疫等证，皆类伤寒耳。病热虽同，所因各异，不可概以伤寒法治之。且伤寒正病绝少，类证尤多，苟不辨明，未免有毫釐千里之差。《准绳》独以类证弁诸首，亦以辨证为先务也。用仿其意，首列类证，共一十九证。庶临证者得其先务云。
冬温　春温　寒疫　热病　风温　霍乱　痉　湿痹　风湿　中暍　湿温　伤食　痰　脚气　内痈　虚烦　蓄血　黄耳　赤胸
〖冬温〗
自霜降以后，天气寒冷，感之而即病者，伤寒也。
霜降以后，当寒不寒，乃更温暖，因而衣被单薄，以致感冒而病者，冬温也。
●邵评：冬温者，冬时受邪而即病者也，症多客寒包火。
〖春温〗
春时天道和暖，一起壮热口渴而不恶寒者，温病也。
●邵评：春温病有两种：冬受寒邪不即病，至春而伏气发热者，名曰春温；若春令太热，外受时邪而病者，此感而即发之春温也。辨证之法，伏气春温，初起但热不寒而口渴，此自内而发出于外也；感而即发之春温，初起微寒，后则但热不寒，此由肺卫而受也。
〖寒疫〗
若初春天令尚寒，冰雪未解，感寒而病者，亦伤寒也。
三月以后，八月以前，天气或有暴寒，感之而病者，时行寒疫也。
●邵评：此寒疫亦伤寒也，不得以正疫治之。
〖热病〗
夏至以后，时令炎热，一起壮热烦渴而不恶寒者，热病也。热病与中暑相似，但热病脉盛，中暑脉虚。
●邵评：热病、中暑两病，同在夏天，故必以脉辨之。热病脉盛大而有力，中暑脉虚弦而芤细。
〖湿温〗
夏月有病，头痛、谵语、自汗、身不甚热、两胫逆冷、四肢沉重、胸腹满而渴者，湿温也。其人常伤于湿，因而中暑，湿热相搏，故发此病。
〖风温〗
头痛、身热、自汗，与伤寒同，而脉尺、寸俱浮，身重默默，但欲眠，鼻鼾，语言难出，四肢不收者，风温也。
〖霍乱〗
病呕吐而腹痛泄泻、恶寒发热，或吐或利而发热者，霍乱也。
〖痉〗
身热足寒、头项强急、恶寒时头热面赤、目脉赤、独头摇、卒口噤、背反张者，痉也。太阳病，发热、无汗、恶寒者，为刚痉；发热、汗出、不恶寒者，为柔痉。
●邵评：以有汗无汗、恶寒不恶寒分别刚柔二痉。刚为寒，柔为风。
〖湿痹〗
太阳病，关节痛而烦、脉沉而细，此名湿痹。其候小便不利，大便反快，但当利其小便。
〖风湿〗
病者一身尽痛、发热晡剧、脉浮而濡、额上微汗、不欲去衣被，或四肢浮肿，此风湿也，不可大汗。若汗大出，风去湿不去。但令微微似欲汗出者，风湿俱去也。
〖中暍〗
太阳中热，暍是也。发热恶寒，身重而痛，汗出而渴，脉微弱。
以上十一证，古时皆谓之伤寒。
〖伤食〗
头痛发热与伤寒同，而身不痈，右关短滑、左脉和平者，伤食也。中脘必痞闷。
●邵评：亦有停食兼感寒者，人迎、气口脉俱大。
〖痰〗
憎寒发热、恶风自汗、胸满、气上冲咽、不得息，与伤寒相似；而头不痛，或时痛时止，其脉紧而不大者，痰也。痰不在上焦，则寸口脉沉滑，或沉伏。痰在中焦，则右关脉滑大。有气郁则沉而滑，挟食则短而滑。凡脉弦滑者有痰饮，偏弦者主饮，沉弦者悬饮内痛。
〖脚气〗
发热憎寒、头病肢节痛、呕恶，与伤寒相似；而痈起自脚、脚膝肿痛、两胫肿满或枯细、大便坚者，脚气也。
〖内痈〗
脉浮数、发热、洒淅恶寒、若有痛处、饮食如常者，内痈也。胸中隐隐痛、振寒脉数、咽乾不渴、口中咳时出浊唾腥臭、久而吐脓者，肺痈也。小腹重，皮急，按之痛，便数如淋，久必便脓血，时时汗出，复恶寒，脉滑而数者，肠痈也。胃脘隐隐而痛，手不可近，右关脉沉细、人迎逆而盛者，胃脘痈也。
〖虚烦〗
烦热与伤寒相似，而脉不浮紧、头不疼、身不痈、不恶寒，或烦时则头亦痛，烦止而痛止者，虚烦也。
〖蓄血〗
发热如伤寒，而其人有所从高坠下、颠扑损伤，或盛怒叫呼，或强力负荷，无何而病小便自利，口不甚渴，按胸胁脐腹间有痛处，或手不可近者，蓄血也。
以上六证，古人皆谓之类伤寒。
〖黄耳〗
发热恶寒、脊强背直，有似痉状，耳中策策作痛者，黄耳也。
〖赤胸〗
发热、恶寒、头病，似伤寒；而胸膈赤肿疼痛者，赤胸也。
以上二证，古人皆谓之时行伤寒。
按：伤寒类证虽多，惟温热关于伤寒为尤重。以今之伤寒，大半属于温热也，且治法与伤寒不侔。伤寒入足经，而温邪多入手经。伤寒宜表，而温邪忌汗。伤寒药宜辛温，而温邪药宜辛凉。苟不辨明，必多误治。故此集特参以温热立论，而以温热之法为兼治焉。凡列于太阳证内，是伤寒正病；而列于阳明、少阳经中，其证都兼温热。盖少阳木火之源，阳明湿热之茨，其风温、温热之邪，自是同气之感。他如霍乱、脚气等证，治法各备本门。
●邵评：此数句，分别伤寒、温热之来路不同，治法用药之各异，大宜著眼。

察舌辨证法  ***************************
病之经络、脏腑、营卫、气血、表里、阴阳、寒热、虚实，毕形于舌。故辨感证，以舌为主，而以脉证兼参之。此要法也。兹将舌之部位、形色详列于下，实临证者之金鉴焉。
〖部位〗
满舌属胃，中心亦属胃；舌尖属心，舌根属肾，两旁属肝胆，四畔属脾。舌尖属上脘，舌中属中脘，舌根属下脘。
〖形色〗
白胎肺经，绛胎心经，黄胎胃经，鲜红胆经，黑胎脾经，紫色肾经。焦紫起刺肝经，青滑肝经。
〖诊察〗
白胎肺经。候卫分、气分之表邪也。
肺主卫、主气、主皮毛。风寒先入皮毛，内应乎肺。又太阳经亦主一身之表。故肺家之邪，即可以候太阳之表。仲景麻黄汤，亦散肺分之邪也。
舌无胎而润，或微白而薄者，风寒也。外症必恶寒发热，而口不渴。宜温散之。
●邵评：风寒在表，故无胎而或薄白。
舌苔白而燥刺者，温邪也。外症初必微寒，继即发热不已，此邪在手太阴肺经。宜凉散之，忌足经辛温药。
舌白而黏腻者，湿邪在于气分也。外症必发热、头重、身痛，而口不渴。宜解肌去湿，如桂枝、奏艽、羌活、紫苏、二陈、二苓之类。
●邵评：湿邪干犯气分。
肺分虽兼太阳，惟寒邪可用足经辛温药。若风温入肺，症见发热口渴、咳嗽喉痈、舌胎白燥或白兼边红。治宜轻清凉解肺经，如焦栀、豆豉、桑叶、杏仁、栝蒌皮、象贝、前胡、薄荷、苏子、黄芩、桔梗之类。
●邵评：风温犯肺之正法。
绛胎心经。候营分、血分之温热也。
●邵评：　属火，故绛色应心。绛，深红色也。
心主营、主血，舌胎绛燥，邪已入营中。宜清络中之热、血分之火，忌用气分药。
凡温邪从口鼻吸入，上焦心肺先受。如舌胎先白后红者，邪先入气分、后入营分也。如初起舌即绛色者，邪不入气分而入营分也。宜清解营分之热，如犀角、鲜生地、丹皮、元参之类。
●邵评：暑邪、温疫，如遇此胎，亦宜清营解毒。
凡白胎，邪在气分，宜解表，忌清里。绛胎，邪在营分，宜清热，忌发汗。
●邵评：经主气，络主血，卫主气，营主血，临证最宜辨清。
黄胎胃经。辨阳明里证之热邪也。
●邵评：阳明燥金从土化，故黄色应胃。
邪入手经，以舌之绛白分心营肺卫矣；邪入足经，又当以舌之黄白分表里施治也。盖白胎主表，黄胎主里，太阳主表，阳明主里，故黄胎专主阳明里证。辨证之法，但看舌胎带一分白，病亦带一分表。必纯黄无白，邪方离表而入里。
●邵评：此以舌胎黄白分邪之在表在里。
如见舌胎白中带黄，或微黄而薄，是邪初入阳明，犹带表证，微兼恶寒。宜凉散之。
如黄而兼燥，外症不恶寒反恶热，是伤寒外邪初入阳明之里，或温热内邪欲出阳明之表。斯时胃家热而未实，宜栀豉、白虎之类，清之可也。如厚、黄、燥、刺，或边黄、中心焦黑起刺，脐腹胀满硬痛，乃从雨雾中得之，宜解肌渗湿，如五苓散加羌防之类。
●邵评：湿入太阴之表，故可解肌利湿。
如白带黑点，或兼黑纹而黏腻者，亦属太阴气分之湿。宜行湿和脾。
如黄中带黑而浮滑黏腻者，是足太阴湿热内结。宜利湿清热。
若黑而燥刺，是阳经注入太阴之热邪。宜清火解毒、兼阳明治。如屡清不解，腹无痞满硬痛之症者，不可妄投承气，是胃中津液乾涸、少阴肾水不支，宜大小甘露饮主之。
●邵评：前半条阳经热邪注入太阴，而阳明胃热，宜兼阳明治而用清解，后半条是胃中阴液枯涸，宜滋养而不可下。
如舌胎黑刺，大便秘结，脐腹硬满耕病，此燥屎为患也，承气汤下之，仍从阳明治。
●邵评：胃实有燥屎宜下，脾湿胀满不可下，故曰仍从阳明治。
若黑而坚敛焦刺，如荔子形者，乃阳亢阴竭，胃汁、肾液俱涸也，不治。若诸书但以黑胎为肾气凌心、水来剋火，百无一治，语尚未确。
●邵评：此系肾阴胃液俱竭，阳热亢极，阴涸而死，故曰不治。不得已用大剂滋阴清热之法，药勿间断，希救万一。又有以舌之五色分五脏，乃五行之死法，不足以测感证之变。
紫色肾经。察少阴本脏之虚邪也。
●邵评：少阴君火从火化，故紫色应肾。
六经惟肾无实证，故仲景于少阴证中，揭出脉微细但欲寐为主病，示正气之虚也。
如见舌形紫而乾涩，口渴唇燥，外见少阴证者，此肾阴不足，坎中水亏。宜壮水为主，六味饮、一阴煎之类。如兼讝语神昏，又当从手少阴治，微清痰火，如生地、丹参、茯苓、川贝、菖蒲、钩藤、天竺黄之类。
如舌形胖嫩而色淡红者，外症必见躁扰不宁、六脉迟微，或动气内发、腹寒畏冷，或初起吐利、手足逆冷，或格阳躁狂、六脉洪数无根，此肾气大亏、坎中火衰。宜益火之源，人参八味汤主之。
●邵评：肾阳衰而虚火上逆，治以补火壮水，与上条水亏不同。
如舌形紫燥、唇焦齿黑、二便俱秘，此为阴中兼阳，可兼阳明以治，犀角、地黄、甘露饮之类。
●邵评：肾水亏而阳明热，治以滋水清热。
凡舌形圆大胖嫩，皆属足少阴虚证。
不拘伤寒杂证，如见舌色紫如猪肝，枯晦绝无津液者，此肾液已涸，不治。痢疾见此胎，胃阴已竭，必死。
伤寒更衣后，舌胎顿去，而见紫色如猪肝者，此元气下泄，胃阴已绝，不治。如舌胎去而见淡红有神者，佳。
●邵评：此肾胃阴液涸绝舌胎。
焦紫肝经。辨厥阴阳毒之危候也。
●邵评：厥阴风木从火化，故焦紫应肝。
凡舌胎焦紫起刺如杨梅状者，此阳邪热毒已及肝脏，险证也。大便秘者，急以更衣丸下之，金汁、人中黄之类，大清大解之。
●邵评：热毒入于厥阴，阴伤阳陷，故危险。
凡舌胎两旁有红紫点者，肝脏伏毒也，大凶之证，急用犀角尖、人中黄透之解之。
●邵评：此阳毒，谓阳邪热盛，不解其毒，及于厥阴肝脏，非《金匮》所称之阴阳毒也，乃热毒陷入至阴。
青滑肝经。辨厥阴阴毒之危证也。
●邵评：肝属木，故青色应肝。
凡舌胎青滑，乃阴寒之象，急宜四逆、吴萸辈温之。外症若见面青唇紫、囊缩厥逆、筋急直视等症者，厥阴败证也，不治。
●邵评：阴寒直中厥阴，阳气虚弱欲脱，故为败证。
凡舌胎紫焦如刺，厥阴热毒难治。青滑，厥阴寒邪，吴萸温之即愈。
●邵评：热毒入阴，阴伤邪陷，阴津难复，故难治。寒入厥阴，阳气受伤，然阳气易回，故温之即愈。
〖察舌辨证歌〗
六淫感证有真传，临证先将舌法看。察色分经兼手足，营卫表里辨何难。
●邵评：白胎主表，黄胎主里，足经之邪，分表里治之。白胎主卫，绎胎主营，手经之邪，分心营肺卫治之。
凡诊伤寒，当先察舌之形色，分别足经、手经，卫分、营分，在表、在里，再参脉症施治，无不获效。若拘定足六经治病，非但无效，且病亦鲜有合乎六经者。
●邵评：伤寒兼六气言，故曰六淫感证。又伤寒邪在足经，故从足六经分表里而施治。温热暑疫，邪入手经，当辨明心营肺卫，从上中下三焦施治，不可拘定足六经认证也。
白肺绛心黄属胃，红为胆火黑脾经。少阴紫色兼圆厚，焦紫肝阳阴又青。
●邵评：此条统论手经、足经，以舌之形色辨之。
此以形色分六经，兼心肺两手经。足六经不言太阳者，以太阳初感，舌未生胎也。故凡临证，见舌无胎而润，或微白而薄，即是太阳。若黄胎阳明、红色少阳、黑胎太阴、紫色少阴、焦紫厥阴阳邪、青滑厥阴阴邪，俱见前。
●邵评：上二条总论舌胎。太阳与肺同主表，邪尚在表，故舌无胎而或薄白。
表白里黄分汗下，絛营白卫治分歧。次将津液探消息，泽润无伤涩已亏。
●邵评：此以下辨营卫表里治法。
白胎属表，当汗；黄胎属里，当下。绛胎营分之热，宜清，忌表；白胎卫分之邪，宜汗，忌清。治法天渊。再以舌之燥润，验其津液之存亡。不拘何色，但以润泽为津液未伤，燥涩为津液已耗。热病以存津液为主，故宜深察。
●邵评：伤寒邪从肌表而入，以舌之黄白，分表里而汗下；温暑从口鼻吸入，以舌之绛白，分营卫而用清解。更以舌之润燥，辨其津液之存亡，分际极清。
白为肺卫仍兼气，绛主心营血后看。白内兼黄仍气热，边红中白肺津干。
●邵评：卫之后方言气，营之后方言血。卫气营血，逐层递迸，须认明此四层施治。
凡外邪之入，先到卫分。不解，然后入气分而营分。不解，然后入血分。白内兼黄，仍属气分之热，不可用营分药。白胎边红，此温邪入肺，灼干肺津，不可辛温过表，清轻凉散为当。
●邵评：此经辨邪入之路，有卫分、气分、营分、血分之不同。临证时最宜细审。
卫邪可汗宜开肺，气分宜清猛汗难。入营透热羚犀妙，到血惟清地与丹。
●邵评：此条辨邪之在卫、在气、在营、在血，分四层治法。
凡舌苔白润而薄，邪在卫分，可汗。开肺即是开太阳，如麻黄羌活之类。
如舌胎白而厚，或兼干，是邪已到气分，只宜解肌清热，如葛根、防风、连翘、薄荷之类，不可用辛温猛汗也。若寒邪化热，过卫入营，或温邪吸入，竞入营分，则舌胎红绛而燥，惟羚、犀为妙品，以能透热于营中也。邪在营分不解，渐入血分，则发热不已，宜清血分之热，鲜生地、牡丹皮之类。
●邵评：此条以舌胎之黄白红绛，辨卫分营分之表里，界限极清。
白黄气分流连久，尚冀战汗透重关。舌绛仍兼黄白色，透营泄卫两和间。
●邵评：邪在气分，日数虽多，可从战汗而解。若邪入营，则不作战。如初入于营，尚在营卫之间，犹可透营以达至卫耳。
凡舌胎白中带黄，日数虽多，其邪尚在气分流连，可冀战汗而解。若舌红绛中仍带黄白等色，是邪在营卫之间，当用犀、羚以透营分之热，荆、防以散卫分之邪，两解以和之可也。
●邵评：此条是透营泄卫之要法，惟荆、防不如薄荷、连翘为稳。
白而薄润风寒重，温散何妨液不干。燥薄白胎津已少，只宜凉解肺家安。
●邵评：风寒在表，舌薄白而润，可从足经用温散药。如燥白尖红，此风热入肺而津亏，当从手经用轻清凉解。
此辨风寒与风热治法不同。凡风寒初入太阳，则舌无胎或生胎白润而薄，此寒邪重、津液不亏，辛温汗之可也。如白胎虽薄而燥，或舌边、舌尖带红，此风热之邪伤于气分，病在手太阴肺经，津液已少，不可过汗，只宜轻清凉解气分，如前胡、苏子、杏仁、连翘、黄芩、薄荷、桔梗、淡竹叶之类。
胎若纯黄无白色，表邪入里胃家干。更验老黄中断裂，腹中满痛下之安。
●邵评：舌胎纯黄无白，邪入胃经，热而未实，宜白虎等汤，清热凉润。若焦黄断裂，热入胃腑而燥实，症必腹满坚痛，故可下之。
凡治病先要辨清营卫表里，上文辨营卫，此论表里。然表证即属卫分，故此专论里证。
伤寒由表入里，故舌胎先白后黄，至纯黄无白，邪已离表入里，即仲景所云胃家实也。然舌苔虽黄，而未至焦老裂纹起刺，大便虽秘，而未至痞满硬痈，尚属胃家热而未实，宜清不宜攻。必再验其舌形，黄厚焦老，中心裂纹，或起刺，腹中硬满胀痛，方用承气，下之则安。
●邵评：邪入阳明，有在经、在腑之分，有已实、未实之别，治法有宜清、宜下之异，临证切宜详察。
舌中心属胃，凡肠中有燥屎，舌心必有黄燥、黑燥等胎。若腹无硬满耕痛之状，亦只须养阴润燥，不可妄用承气攻之。
●邵评：二条论外邪，以舌之黄白分表里，惟舌燥有津亏邪实之不同，须分别施治。
太阴腹满胎黏腻，苍朴陈苓湿结开。黄燥还兼胸痞满，泻心陷胸二方裁。
●邵评：湿邪结于太阴，症必胸腹满闷。湿阻气机，宜以苦温开之。若痰热湿邪结于心下而痞痛者，邪滞中宫，宜泻心、陷胸，以开痞涤痰。
阳明实满，舌胎老黄燥裂；太阴湿满，舌胎白而黏腻。阳明实满，满及脐下少腹；太阴湿满，满在心下胃口。
●邵评：此数句辨证确切，当熟记之。
湿邪结于太阴，则胸腹满闷，宜苦温以开之，苍朴、二陈、二苓之类。若黄胎而燥，胸中痞满，此阳邪结于心下。按之痛者，热痰固结也，小陷胸法。呕恶溺涩者，湿热内结也，泻心法。
微黄黏腻兼无渴，苦泄休投开泄安。热未伤津黄薄滑，犹堪清热透肌端。
●邵评：舌微黄薄滑，邪在肺卫，结于上焦气分，宜杏、蔻、桔、橘，轻苦微辛，开泄上焦气分以达邪，不可用陷胸、泻心苦泄之法。
病有外邪未解而里先结者，如舌胎黏腻微黄，口不渴饮，而胸中满闷是也，此湿邪结于气分。宜白蔻、橘红、杏仁、郁金、枳壳、桔梗之类，开泄气分，使邪仍从肺卫而出，则解矣。不可用泻心苦泄之法，逼邪入里。
黄胎虽主里，如胎薄而滑者，是热邪尚在气分，津液未亡，不妨用柴、葛、苓、翘或栀、豉、翘、薄之类，轻清泄热，以透表邪，亦可外达肌分而解也。
●邵评：此两条舌色，似里而实表，不可作里证治。
湿留气分胎黏腻，小溲如淋便快联。湿结中焦因痞满，朴、陈温苦泄之安。
●邵评：舌胎黏腻，湿之证据。当以胎之黄白分寒湿、湿热。寒湿用苦温以开泄之，湿热用苦寒以开泄之。
此以黏腻舌胎为湿邪之验，白而黏腻者寒湿，黄而黏腻者湿热。更验其小便不利、大便反快，为湿邪痞满，乃湿邪结于中焦，宜厚朴、苍术、二苓、二陈之类，苦温以开泄之。若舌黄黏腻、痞闷呕恶、大小便俱不利，此湿热结于中焦，宜泻心法之类，苦辛寒以开泄之。
上焦湿滞身潮热，气分宣通病自痊。湿自外来肌表著，秦艽苏桂解肌先。
●邵评：湿滞上焦，宣通气分则愈。以湿邪从外来，上焦气分先受也。非若内生之湿，恒结中焦而痞满也。
凡看舌胎，或白或微黄，而黏腻不渴者，总属湿邪。但湿自内出，恒结于中焦而成痞满。若湿自外来，上焦气分受之，每见潮热自汗。医者表之不解，清之不应，不知热自湿中来，只要宣通气分，如淡豆豉、茯苓皮、滑石粉、半夏、猪苓、米仁、广皮、白蔻、黄岑之类，气分湿走，热自止矣。若冒雨雾，湿邪留于太阴卫分之表，发热自汗不解，口不渴饮，身虽热，不欲去衣被，舌胎灰白黏腻，宜桂枝、秦艽、紫苏、茯苓皮、二陈、姜皮之类，解肌和表，湿邪自去。
湿热久蒸成内著，厚黄呕吐泻心权。若兼身目金黄色，五苓栀柏共茵煎。
●邵评：湿热结于中焦，呕吐痞满，舌胎黄厚，宜用泻心开泄中焦。若误治迂延而成黄疸，宜茵陈、五苓、栀子、柏皮等方。
湿热内著，从饮食中得之，嗜酒人多此胎，必厚黄黏腻，痞满不饥，呕吐不纳，惟泻心最效，川连、乾姜、赤苓、半夏、枳实、茵陈、通草之类。湿热内结，若误治必致成疸，宜五苓加茵陈、栀、柏之类。
●邵评：以上论黄白舌胎。前二条论风寒，后四条论湿证。
舌绛须知营分热，犀翘丹地解之安。若兼鲜泽纯红色，包络邪干菖郁攒。素有火痰成内闭，西黄竺贝可加餐。
●邵评：舌红绛，邪入营分也，宜犀、翘等清透之。舌纯红鲜泽，邪入包络也，轻用菖蒲、郁金开之，重用牛黄丸、至宝丹、紫雪丹芳香开秘。若痰热结秘，加西黄、川贝、天竺黄清火化痰。
邪入营中，宜泄营透热，故用犀角以透营分之热邪，翘、丹、鲜地以清营分之热邪。邪入心包络，则神昏内闭，须加广郁金、石菖蒲以开之。若兼有火痰，必致痰潮内闭，更当加西黄、川贝、竹沥、竺黄之类清火豁痰。
心承胃灼中心绛，清胃清心势必残。君火上炎尖独赤，犀兼导赤泻之安。
●邵评：黄胎而中心绛者，胃火灼心也，宜川连、石膏以请心胃。舌尖赤而有刺，心火上炎也，宜犀角、川连合导赤散泻小肠火腑。
如黄胎而中心绛者，心受胃火蒸灼也，于清胃药中加清心药，其势必孤矣。如舌尖独赤起刺，心火上炎之故，犀角合导赤散以泻之。
若见边红中燥白，上焦气热血无干。但清膈上无形热，滋腻如投却疾难。
●邵评：舌胎边红中心燥白，乃上焦气分无形之热，其邪不在血分，切勿妄投滋腻血分之药，宜轻清凉解为治。
凉膈散去芒硝、大黄加石膏，能清膈上无形容热。其邪不在血分，妄投滋腻必增病矣。
绛舌上浮黏腻质，暑兼湿浊欲蒸痰。恐防内闭芳香逐，犀珀苍蒲滑郁含。
●邵评：舌绛黏腻上浮，暑湿酿蒸痰浊蒙闭心包也。急用芳香逐秽、宣窍涤痰之法，痰多可用西黄、天竺黄之属。
暑蒸湿浊则成痰。暑湿兼秽，恐蒙闭心包，故用葛蒲、郁金，藉其芳香逐秽，犀角以透营分暑邪，琥珀、滑石清暑利湿。
白胎绛底因何故，热因湿伏透之难。热毒乘心红点重，黄连金汁乱狂安。
●邵评：舌胎白、底绛者，热被湿遏，不得外透也。用犀角、滑石等药，泄湿透热，湿去则热自解矣。
热固湿邪遏伏，宜泄湿以透热，如犀角、滑石、茯苓皮、猪苓、米仁、茵陈、黄柏之类。若湿温证舌现红星点点，此热毒乘心，必神昏谵语，宜苦寒之品治之。狂乱者，非黄连、金汁不解。如无金汁，以人中黄代之。
●邵评：舌胎有大红点子者，此湿温证热毒乘心也，症必昏谵狂乱，故用黄连清心火，金汁解热毒。
舌绛碎生黄白点，热淫湿䘌欲生疳。古名狐惑皆同此，杂证伤寒仔细探。
●邵评：舌绛碎而有黄白腐点者，此湿热邪毒蕴久不宣，蒸腐气血化为瘀浊，得风木之气化而成虫也。
狐惑即牙疳、下疳之古名也，近时惟以疳名之。牙疳，即惑也，蚀咽腐龈、脱牙穿腮破唇。下疳，即狐也，蚀烂肛阴，由伤馀毒与湿䘌为害。若胃强能食，能任苦寒重药者可治。
●邵评：《金鉴》以牙疳、下疳分狐惑，与《金匮》所言似异。
按：狐惑，虫证也。上唇有疮，虫食其脏，兼咽烂，名惑。下唇有疮，虫食其肛，兼声哑，名狐。面色乍白乍黑乍赤，恶闻食气，情志默默，此其候也。
●邵评：此参《准绳》，与《金匮》之言相同。又云狐惑，虫病也。惑，当作蜮。看其上唇内生疮如粟、唾血、心内懊憹而痛，此虫在上，食其五脏。下唇内生疮者，其人不寤，此虫食下部是也。《金匮》：蚀于上部则声嘎，甘草泻心汤；蚀于下部则咽乾，苦参汤洗之；蚀于肛者，雄黄熏之。
舌绛不鲜枯更萎，肾阴已涸救之难。紫而枯晦调肝肾，红泽而光胃液干。
●邵评：紫绛不鲜，枯晦且痿，为肝肾阴涸而败，药难救治。若淡红光润鲜明者，乃胃津干也，急用甘凉濡润之药，以救胃阴。
舌形紫晦如猪肝色，绝无津液者，为枯。舌形敛缩，伸不过齿，为萎。此肝肾已败，不治。若舌色红泽而光，其色鲜明者，属胃阴乾涸，犹可滋养胃阴，甘凉纯静之品主之，如鲜生地、鲜石斛、蔗浆、梨汁之类。
●邵评：以上论红绛舌胎。
黄厚方知邪入里，黑兼燥刺热弥深。屡清不解知何故，火燥津亡急救阴。
●邵评：舌胎黑燥，阳明热极。然无痞满之证，不宜下而宜清。清之不应，肠中燥屎与热邪固结，土燥水亏，胃液已干，急宜甘寒凉润，以救胃阴。阴回，二便自通，不可妄下。
舌苔黑燥，为阳明之热。腹无痞满硬痛，非承气证，只宜清解。若清之不应，是肠中燥屎与热邪固结，胃土过燥，肾水不支，胃中阴液已干，宜大小甘露饮以救胃汁。阴液充溢，阳邪自解，二便自通。
黑滑太阴寒水侮，腹疼吐利理中宜。更兼黏腻形浮胖，伏饮凝痰开逐之。
●邵评：舌胎黑滑，寒水侵侮脾土，宜理中汤温之。若兼黏腻浮胖，是湿痰寒饮伏于脾中，宜温运药以开逐痰湿。
舌苔黑滑，为太阴之寒，所谓寒水侮土，理中证也。若兼黏腻浮胖，是湿痰寒饮伏于太阴，当用温药和脾，如二陈、厚朴、姜汁合五苓之类开之逐之，痰饮自去。
舌见边黄中黑腻，热蒸脾湿痞难禁。吐呕便秘因伤酒，开泄中焦有泻心。
●邵评：舌胎边黄、中心黑腻，是胃热蒸动脾湿，蕴结中宫，以致痞闷、呕吐、便闭，用泻心汤开泄中焦。
胃热蒸脾湿，则舌黄中带黑腻，中焦痞满呕吐，小便不利，嗜酒人多此证。
●邵评：此三条论黑胎。
寒湿常乘气分中，风兼二气自从同。重将黄白形中取，得诀才将脉症通。
●邵评：寒湿、风湿二气，只入气分，不入营分。风温之邪，则由气入营。辨其舌胎黄白者，邪在气分；红绛者，邪入营分。再以脉症参之。
寒湿二气，都入气分。风兼寒湿，亦入气分。风兼温热，或入气分，或入营分矣。气分之邪，于舌苔之黄白取之；营分之邪，于舌苔之红绛取之。得此要诀，再将脉症兼参，病无遁形。
温邪暑热走营中，兼入太阴气分同。吸受心营并肺卫，暑温挟湿卫营通。
●邵评：温暑二邪，从口鼻吸入，或入心营，或入肺卫。湿邪由肌表而入，常走气分。若湿兼暑邪，则营卫俱入矣。
温暑二气，常入营分，兼入气分。盖温暑都从口鼻吸入，则上焦先受，故或入心营，或入肺卫，或先卫后营。惟湿邪常走气分，必暑挟湿、湿挟暑，则三焦营卫通入矣。
●邵评：二条论寒湿温暑之入气入营。
伤寒入里阳明主，热病阳明初便缠。先白后黄寒化热，纯黄少白热蒸然。
●邵评：此热病是伏气所发，初起即从阳明而达于外，与感而即发之温病自外入内者，自是两种，不可混治。
太阳主表，阳明主里，伤寒由表达里，故在表属太阳，入里即属阳明腑病。热病自内发外，借阳明为出路，故初起即在阳明。但看舌胎先白后黄者，伤寒由表达里，寒化为热也。若初起纯黄少白，或黄色燥刺，是病发于阳明，由里出表，热势蒸然内盛也。更参外症，初起恶寒发热为伤寒，壮热无寒为热病。
●邵评：伤寒由表入里，先太阳，后阳明，故舌胎先白后黄，见症初起恶寒。热病良里出外，初起即从阳明为出路，故舌胎纯黄少白，见症壮热不寒、胸腹灼手。以此为辨，最为精确。
热病无寒惟壮热，黄芩栀豉古今传。恶寒发热伤寒证，发汗散寒表剂先。
●邵评：此条亦伏气所发之热病，切不可辛温发汗，宜用栀豉、黄芩等方清解少阳、阳明。若是伤寒，可用表剂发汗矣。
凡温热之证，不可发汗。如仲景阳明病之栀豉汤，少阳病之黄芩汤，皆可通治。
少阳温病从何断，舌绛须知木火然。目赤耳聋身热甚，栀翘犀角牡丹鲜。
●邵评：舌绛赤，外症耳聋目赤者，是温病从少阳而发出也，当清解木火之郁，与伤寒少阳证之可用表散不同，故忌汗散。
凡温病、热病，皆纯热无寒。热病发于阳明，温病发于少阳，当从柯法断之。但看舌胎黄燥为阳明热病，绛赤为少阳温病。温病宜用犀角、栀、翘、鲜地、丹皮之类，以解木火之郁，大忌汗散。
●邵评：此三条论温热病由于伏气所发，以舌胎辨之最精。
若是温邪从上受，窍中吸入肺先传。苓翘栀豉桑蒌杏，气燥加膏肺分宣。邪入心营同胆治，再加元参郁菖鲜。
●邵评：春时温邪从口鼻吸入，受而即发。舌苔白燥者，邪先入肺也，从肺卫气分治之。若舌鲜红而绛，邪入心营也，治与少阳胆经同法，加入清心开窍之品。
温邪从内发者，以少阳胆经治之。若固天时晴燥太过，其气从口鼻吸入，则上焦心肺受邪。舌苔白燥边红，治在气分。舌色鲜红，治在营分，营分与少阳胆经同法。亦用犀角、丹皮、鲜生地之类，再加元参、麦冬、广郁金、鲜菖蒲以清心开窍也。
●邵评：此即发之温病，分营卫治，与伏气内发不同。临证时最宜细辨。
寒温二气前粗辨，暑湿相循病必缠。温病已陈黏腻舌，只将暑证再提传。
●邵评：上文论伤寒温病，以下言暑邪湿温。
暑伤气分胎因白，渴饮烦呕咳喘连。身热脉虚胸又满，无形气分热宜宣。蒌皮贝杏通芩滑，栀豉翘心竹叶煎。或见咳红荷叶汁，痞加朴蔻郁金川。
●邵评：此条暑伤气分，治从肺卫。如肺气郁，则暑邪逆入营中，故咳红。
暑入心营舌绛红，神呆似寐耳如聋。溺淋汗出原非鲜，失治邪干心主宫。犀滑翘丹元地觅，银花竹叶石菖同。欲成内闭多昏昧，再入牛黄即奏功。
●邵评：此条暑入营中，治以清营开泄。
暑热之邪，上蒙清窍则耳聋，不与少阳同例，忌用柴胡。乘于包络则神昏，宜清心开闭。凡邪在手经，忌足经药。
●邵评：凡温热暑邪，由口鼻吸受，邪在手经，从三焦立法，忌用足经药。此与治伤寒分别处也。
暑湿合邪空窍触，三焦受病势瀰漫。脘闷头胀多呕恶，腹痛还防疟痢干。栀豉杏仁芩半朴，银花滑石郁红安。
●邵评：暑湿合邪，由口鼻吸受，三焦俱病，邪初入气分，其势尚轻，故用栀豉轻剂。若传变疟痢等证，宜随证用药治之。
暑邪挟湿，从口鼻空窍触入，则三焦气分受病。头胀、脘闷、呕恶，此邪初入见症，其势尚轻，故只用栀豉等以清宣气分。余如鲜枇杷叶、通草、淡竹叶之类，亦可加入。
暑热之邪，留于膜原则变疟，入于肠胃则成痢，治宜随证加减。
●邵评：此条暑湿合邪，其症尚轻。若邪留膜原为疟邪，入肠腑成痢。脾与胃以膜相联，故曰膜原，脾胃之交，半表半里也，犹足少阳之半表半里耳。
湿温气分流连久，舌赤中黄燥刺干。咯血毋庸滋腻入，耳聋莫作少阳看。三焦并治通茹杏，金汁银花膏滑寒。若得疹痧肌肉透，再清痰火养阴安。
●邵评：湿温重证，三焦俱病，故舌赤、中黄燥刺。耳聋是湿热上蒙清窍，不可作少阳治。咯血是热伤肺络，不可用滋腻药，宜清三焦气分之邪。若邪从外达而发疹痧，再清痰火，渐入养阴治之。
凡暑湿合邪，轻则气分微结，重则三焦俱病。清解不应，即属湿温重证。肺气不得宣畅，则酿成脓血。湿热上蒙清窍，则耳聋无闻。治当急清三焦。气分一松，则疹痧得以外达。再议清火清痰，渐入养阴之品。
●邵评：此条湿温重证，惟恐人见咯血而认阴虚，见耳聋误作少阳施治，故特揭之。
胎形粉自四边红，疫入膜原势最雄。急用达原加引药，一兼黄黑下匆匆。
●邵评：舌胎粉白边红，疫邪入于膜原也，用吴又可达原饮治法。若舌变黄燥黑胎，邪入胃腑，用承气下之。惟达原饮中分三阳加引经药。
凡时证初起，胎形粉白而厚，四边红绛者，此疫证也。邪在膜原，其势最雄，顷刻传变，诊家不可轻视，吴又可用达原饮加引经表药透之达之。如兼太阳加羌活，阳明加葛根，少阳加柴胡。如舌变黄燥色，乃疫邪入胃，加大黄下之。如变黑色，入里尤深，用承气下之。疫势甚者，其舌一日三变，由白变黄，由黄变黑，当速下之。
●邵评：此条邪由膜原传胃，自表入里，故可用足经药，从吴又可达原饮，与下条邪在手经大异。
●又云：此条由膜原入胃，自表传里，故可从足经用药。下条疫邪由卫入营，逆传心包，当从三焦立法，用手经药，与温暑治法相通。二条邪传经络不同，舌苔各别，治法用药大异，读者大宜著眼。
若见鲜红纯绛色，疫传包络及营中。清邪解毒银犀妙，菖郁金黄温暑通。
●邵评：舌绛鲜红，疫邪自卫入营，逆传包络，当从三焦立法，用手经药清营开闭，与温暑治法相通。较上条自表入里大不同也。
温疫一证，治分两途。但看舌胎白而黄、黄而黑者，疫邪自表达里，汗之、下之可也。如见舌胎鲜红绛色，此疫邪入于营分及包络之间，汗下两禁，惟宜清营解毒、逐秽开闭，如犀角、银花、菖蒲、郁金、西黄、金汁、人中黄之类，与温热暑证治法相通。
●邵评：此条疫邪由卫入营，从手经用药，与温暑大致相同。
温邪时疫多斑疹，临诊须知提透宜。疹属肺家风与热，斑因胃热发如兹。
●邵评：此条温暑斑疹，与伤寒发斑不同。疹属肺经风热，斑是胃家伏热。时疫斑疹兼有毒气，均宜提透清解热毒。
疹斑色白松肌表，血热知丹犀莫迟。舌白荆防翘薄力，舌红切忌葛升医。
●邵评：白疹邪在气分，舌白淡红，宜松肌达表，从肺清透。红疹邪在营分，舌胎绛赤，宜清营宣透，断不可用柴、葛足经药。
疹斑发于气分，其色淡红而白者，舌胎亦白，宜葛根、防风、蝉蜕、荆芥、连翘、薄荷、牛蒡等松肌达表。若见赤斑、丹疹，邪在营分、血分，舌必绛赤，宜犀角、连翘、鲜生地、人中黄、净银花等透营解毒，大忌升、葛足经之药。
●邵评：此二条斑疹在气、在营，不可用伤寒法施治也。
凡属正虚胎嫩薄，淡红微白补休迟。厚黄腻白邪中蕴，诊者须知清解宜。
不拘伤寒杂证，正气虚者，其舌胎必娇嫩而薄，或淡红，或微白，皆可投补。若见黄而白、厚而腻，总属内邪未清，不可遽进补药。
●邵评：此条凭舌胎以验其虚实，分别宜补宜清之总诀。
三十九歌皆要诀，伏邪新感一齐明。金针绣出凭君看，敢告同人仔细评。
●邵评：以上三十九歌，皆察舌辨证之要法，语语的传，可谓时病金针矣，后学当熟读之。
廉按：梁特岩曰：舌居肺上，腠理与肠胃相连，腹中邪气熏蒸酝酿，亲切显露，有病与否，昭然若揭，亦确然可恃。故凡辨舌，无苔则审舌之本色，有苔则凭舌之现色，参之望问闻切，以判表里、寒热、虚实之真假。虽不中，不远矣。
周雪樵曰：舌膜与消化部各器具连，故能显消化部之病。又与津液器、循环器有密切之关系。验苔之法，以润燥为两大纲。血热而多则色红，血寒而少则色淡（与牙龈、唇色盖皆相同）。若胃有燥粪，胆汁无事则逆流而上，其色即黄。其所以色黑者，表明血中有毒也。而舌与心、肺、肝、胃、大小肠等相关，故胎色为治病一要据。
西医柯为良曰：凡舌上面有刺，刺中有脑蕊，能主尝味，亦有胎，用以察病最为有益，西医合信氏曰：验舌贻形色乾湿，可辨表里。
东医下平用彩云：舌之当注意者，为大、色、舌胎、溃疡、伤创、瘢痕、肿疡及运动状态。
（甲）大　舌之增大者，为巨舌症。肿胀增大者，现于安魏那舌炎等。此际舌缘，有齿牙之压痕。舌之缩小，可分假性及真性两种。假性缩小者，现于舌之乾燥之时，主由热性疾患而来。真性缩小者，由舌实质之萎缩而来，而又为神经疾患，如延髓球麻痹、脊髓性筋肉萎缩之一症候也。
（乙）色　苍白色现于一切贫血。异常潮红现于热性病之猩红热等。此际之舌不独潮红，而乳嘴亦肿胀，故舌之表面甚为粗糙，是为覆盆子舌，或曰猫舌。
暗褐色至暗黑色之斑纹，则见于黑色毛舌。此际舌之表面，虽往往平滑，然亦有著明尖奔而呈毡毛状者。
（丙）舌胎　正常之舌，以口腔分泌物之掩，故有一种之光泽。在于病态，则以口腔分泌物之减少，因而其舌乾燥，失其光泽，而被以舌胎。
白色之舌胎，现于一切之胃疾患，如急性及慢性胃加答儿等，此际舌多稍乾燥。又黑褐色之舌胎，则现于肠窒扶斯，舌全乾燥，处处生龟裂，而齿龈口唇，亦多呈同一之状态。
其他白色斑状之舌胎，现于鹅口疮及亚布答。鹅口疮之舌胎除去甚易，而亚布答之舌胎则拭去甚难。
饮食、牛奶、咖啡等，舌上亦被一时性之舌胎。
（丁）溃疡、创伤及瘢痕　舌之溃疡，有因齿牙压迫而来者，梅毒、结核，或实扶的里，舌上亦生溃疡。而梅毒性溃疡治愈之后，舌上必留放线状瘢痕。
伤创中诊断上之最要者，当癫痫或急痫发作，不随意而咬伤其舌，于是形成伤创是也。而此伤创，常成瘢痕，永远留存。
（戊）肿疡　其中最要者，为乳嘴肿癌肿及梅毒性护膜肿。
（己）运动状态　健康体之舌，当挺出之际，必真直而现于前方。若在于病态，则挺出之际，有振颤者，是见于酒客、神经衰弱症及肠窒扶斯者也，又当挺出而倾向于偏侧者，则由舌筋之麻痹而来，在神经疾患则见于偏瘫。
合而观之，辨舌为诊断上之最要，中外一致，特中详而外略耳。吴氏察舌辨证法及歌诀，深得其师叶天士先生真传，直捷了当，大旨已备，间有未详者，略缀三十条以补原书之缺。
〖看舌十法〗
一曰老嫩　凡物之理，实则其形坚敛，其色苍老；虚则其体浮胖，其色娇嫩。而病之现于舌也，其形与色亦然。故凡病属实者，其舌必坚敛而兼苍老；病属虚者，其舌必浮胖而兼娇嫩。
二曰干润　乾者，津乏而燥；润者，津足而滑。凡病初起而舌即于者，中竭可知；病久而舌尚润者，液存可识。望之若干，们之却润者，若湿热蒸浊，其色鲜绛；若瘀血内蓄，其色紫暗。望之若润，扪之却燥者，若气浊痰凝，其胎白厚；若气虚伤津，其胎白薄。又凡阴虚阳盛者，其舌必乾；阳虚阴盛者，其舌必滑，阴虚阳盛而火旺者，其舌必乾而燥；阳虚阴盛而火衰者，其舌必滑而湿。
三曰荣枯　荣有光彩，凡病皆吉；枯无精神，凡病皆凶。
四曰胀瘪　胀者，肿也，或水浸，或痰溢，或湿热上壅；瘪者，瘦也，或心虚，或血枯，或内热消肉。
五曰软硬　软者，柔也，气液自滋；硬者，强也，脉络失养。
六曰歪碎　歪者，斜偏一边也，痉痒与偏枯常有；碎者，血痕、伤迹也，舌衄与抓伤当辨。
七曰舒缩　舒者，伸也。伸之无力者，气虚也。欲伸如有线吊者，或经，或脉，非燥即寒也。麻木而伸不出者，内风挟痰也。伸以餂唇者，心热脾燥也。伸出不收者，脾涎浸也。伸出弄唇者，中蛇毒也。缩者，卷也。边卷者，胃液燥极也。汤饮润之而仍但者，病去而舌未和也，尚可治。卷而缩短者，厥阴气绝也，不治。垢腻揩去而仍缩者，亦不治。
八曰战痿　战者，颤掉不安，蠕蠕微动也，皆舌脑筋战动使然，舌多红色。如深红赤红而战者，宜清降（黄石膏汤等）。紫红瘀红而战者，宜寒泻（白虎承气汤等）。淡红而战者，宜峻补（十全大补汤等）。鲜红灼红而战者，宜滋补（六味地黄汤等）。此舌虚火、实火皆有之，均里证，无表证，误治即坏。旧说指为汗多亡阳，或漏风所致，且不详辨而概用温补，谬也。痿者，软而不能动也，为舌脑筋麻痹所致。淡红而痿者，宜补气血（人参养荣汤等）。深红而痿者，宜凉气血（犀角地黄汤等）。赤红而痿者，宜泻心导赤（导赤各半汤等）。紫红而痿者，宜清肝泻腑（犀连承气汤等）。鲜红灼红而痿者，宜滋阴降火（知柏地黄汤等）。惟绛红而痿者，阴亏己极，无药可治。旧说只云红痿而不分类，疏甚。
九曰凸凹　凸者，起瘰也，为枭毒内伏；凹者，缺陷也，为藏形痿顿。
十曰浓淡　舌色本红，淡于红者，血虚也。淡红无胎，反微似黄白胎者，气不化液也。甚则淡红带青者，血分虚寒也，妇人子宫冷者常有之，久痢虚极者亦有之。浓于红者，为绛，血热也。尖绛者，心火上炎也。根绛者，血热内燥也。通绛无胎及似有胎黏腻者，血热又挟秽浊也。绛而深紫，紫而干晦者，肝肾竭。紫而润暗者，中脘瘀。舌本无胎而隐隐若掺烟煤者，多兼烦渴，平素胃燥舌也，若不渴、肢冷，即属阴证。舌光黑无胎而润者，虚寒积水也。
〖辨胎十法〗
一曰有无　病而有胎者，多里滞；无胎者，多中虚。病本无胎而忽有者，胃浊上泛；病本有胎而忽脱者，胃阴将涸。
二曰厚薄　胎薄者，表邪初见；胎厚者，里滞已深。
三曰松腻　松者无质，揩之即去，为正足化邪；腻者有地，揩之不去，多秽浊盘踞。
四曰偏全　全者，胎满布也，多湿痰食滞；偏者，胎或偏外偏内也。凡外有内无，邪虽入里未深，而胃气先匮；内有外无，里邪虽减，而胃滞依然。
五曰糙黏　糙者秽浊，黏者痰涎。
六曰纹点　胎有断纹者，土燥水竭；胎点如粞者，内虫䘌蚀。
七曰瓣晕　凡黑胎起瓣，皆脏腑实热已极，或因六气之燥火灼烁，或因百药之燥火逼迫，燥火与毒火交战于中，熏蒸于上而成此舌胎者。犹之当暑炎热，土木生痢，惟大雨时行即自消灭。可知舌有黑瓣，非大寒凉药断难起死回生（此证多大热大渴，口开吹气，或绞肠痛绝，或头脑胀痛求死，或口噤不言，或浑身发臭难闻，或猝然仆地、不省人事、双目直视不等）。不论见何怪脉，舍脉凭舌，看黑瓣尚未敷满，仍可救治，急用十全苦寒救补汤（生石膏八两、研粉，生知母六钱，黄柏四钱，黄芩六钱，黄连、生大黄、芒硝各三钱，生陈、厚朴一钱，生枳实钱半，暹犀角尖四钱），四倍石膏（或分为三黄白虎汤及大承气汤，用两罐煮之），不拘时刻，不次急投（凡言不次者，皆不限定剂数，须轮流急灌），服至黑瓣渐退，舌底渐红，则病愈。知此法者，虽危不死。倘不明利害，忌服苦寒，或不敢多服，必死无疑，别无救法也。如旧说云：见此舌不可用药，虽无恶候，脉亦暴绝，不治。此拘于切脉，无知妄断，医家卸肩之积习耳。
●拯华、光华注：梁特岩先生曰：余于辛卯七月，道出清江浦，见船户数人，同柒瘟病，浑身发臭，不省人事。医者俱云不治，置之岸上，徐俟其死，余目击心悯，姑往诊视。皆口开吹气，舌则黑苔黑瓣底。其亲人向余求救，不忍袖手，即教以用十全苦寒救补汤，生石膏加重四倍，循环急灌，一日夜连投多剂。病人陆续泻出极臭之红黑粪，次日舌中黑瓣渐退。复连服数剂，三日皆全愈。是时清江疫疠大作，来得治法，辄数日而死。有闻船户之事者，群来求治，切其脉皆怪绝难凭，望其舌竞皆黑瓣底，均以前法告之。其信者，皆一二日即愈。其稍知医书者，不肯多服苦寒，仍归无救。余因稍有感冒，留住十日，以一方活四十九人，颇得仙方之誉。
若舌苔灰色重晕者，此温病热毒传遍三阴也。热毒传内一次，舌增灰晕一层。最危之证，急用凉膈散，或双解散、黄连解毒汤、大承气汤下之。一晕尚轻，二晕为重，三晕必死。亦有横纹二三层者，与此不殊。旧说如此，尚合理。惟热毒传里已深，凉膈、双解二方，嫌有表药，尚不恰合。解毒汤太轻，大承气仅能利下，而未能透凉脏腑。不如用十全苦寒救补汤，加四倍生石膏，不次急投，服至灰晕退净为止。虽见二三重晕，均能救活。
八曰真假　凡舌有地质而坚敛苍老，不拘胎色白黄灰黑，揩之不去，刮之不净，底仍粗涩黏腻，不见鲜红者，是为真胎，中必多滞。凡舌无地质而浮胖娇嫩，不拘胎色白黄灰黑，揩之即去，刮之即净，底亦淡红润泽，不见垢腻者，是为假胎，里必大虚。即看似胎色满布，饮食后胎即脱去，舌质圆浮胖嫩者，亦属假胎。他如食枇杷则胎色黄，食橄榄则胎青黑，此为假色之染胎。故胎有地质与无地质，此虚实之一大关键也。
九曰常变　凡舌胎始终一色，不拘白黄灰黑，即有厚薄滑涩、干润浓淡之各殊，总属常胎。凡舌一日数变，或由白而黄，由黄而黑，或乍有乍无，乍赤乍黑者，皆为变胎。故察舌之确切，虽不同脉理之微茫，其胎之易于变幻，较脉象为尤速。此又为验舌者所不可不知者也。
十曰胎色　白而薄者，寒邪在表，或气郁不舒。白而厚者，中脘素寒，或湿痰不化。黄胎薄而滑者，表犹未罢，热未伤津。黄胎有质地而浊者，邪已结里。若黄浊愈甚，则入里愈深，热邪愈结。黑胎焦枯，为火炽水竭。久病舌起烟煤者，属胃虚液涸。又如胎色淡白者，多寒有水。及发纹满布者，多湿。其色黄厚者，多滞。带灰及干砂刺点者，多热。色见黄白，间或焦黑者，气分化燥。舌色绛红，间或光亮者，血分受热。平日多黄胎，其人必胃热；多红色，其人必营虚。至于如水黑青色者，为虚寒。如硷腻厚者，为瘟疫。此皆一定不移之看法。
〖察色八法〗
一曰白色　白色为寒，表证有之，里证有之，而虚者、热者、实者亦有之。其类不一，故白色舌苔辨病较难。
凡白浮滑薄，其胎刮去即还者，太阳经、表受寒邪也。白浮滑而带腻带涨，刮之有净、有不净者，邪在少阳经半表半里也。全舌白苔，浮涨、浮腻，渐积而干，微厚而刮不脱者（谓刮去浮面而其底仍有），寒邪欲化火也。辨伤寒舌，大约如此。
至若杂病之人，舌白嫩滑，刮之明净者，里虚寒也（无胎有津，湿而光滑，其白色与舌为一，刮之不起垢泥，是虚寒也，口唇必润泽无缝）。白厚粉湿滑腻苔，刮稍净，而又积如面粉发水形者，里寒湿滞也。舌白粗涩，兼有朱点、有罅纹之胎（粗涩则不光泽，朱点则显其脏腑有热，裂罅纹多因误服温药之故）及白乾胶焦燥满胎，刮不脱，或脱而不净者（刮去垢泥后，底子仍留污，质腻涩，不见鲜红），皆里热结实也（此舌颇多，其苔在舌比之面上傅粉，刮之多垢，其白色与舌为二物，是热也。与前论之虚寒舌相反。当认明此胎由浅而深，将黄未黄，或竟变黑者，宜用积实导滞汤急下之，不可用温补药）。
●拯华、光华注：马良伯云：有舌厚腻如积粉者，为粉色舌胎，旧说并以为白胎。其实粉之与白，一寒一热，殆水火然。温病、热病、瘟疫时行，并外感秽恶不正之气，内蓄伏寒化热之势，邪热瀰漫，三焦充满，每见此舌。与热在阳经者异，与腑热燥实者亦异。治宜清凉泄热。粉胎乾燥者，则急宜大黄黄连泻心汤等，甚或硝黄下之。切忌拘执旧说，视为白胎，则大误事矣，此与吴又可说大同小异。惟王晋三谓：戊午岁，自春徂秋，民病无论三因，舌胎白者居多，有白滑、白屑、白粉之异，用姜附则白胎厚而液燥，用芩连则手足冷而阳脱。困制姜桂汤，姜汁为君，辛润泄卫，肉桂通营，佐以参草南枣甘补，应手而愈。故治病当汇参，辨胎亦然，不可偏主一说也。
若白胎夹变别色，见于某部，即是某经病重。凡表里、寒热、虚实证皆同。
凡风寒湿初中皮腠，则为白胎。寒湿本阴邪，白为凉象，故胎色白。白胎及白滑者，风寒与湿也。滑而腻者，湿与痰。滑腻而厚者，湿痰与寒。惟薄白如无则虚寒，但滑腻不白者，湿与痰也。两条滑腻者，非内停湿食，即痰饮停胃。白如积粉，则湿热或痰热也。温病、热病、温疫，时有此胎，与白胎作寒论者大异。
总之，满舌一色为一经证，边白与中间白俱传经证。如从根至尖直分两条者，则合病与夹阴寒证。合病则白中兼两条黄，阴寒则白中兼两条黑润，或兼灰色。从根至尖横分两三截，胎色不一者，是并病证也。故尖白根黄或根黑，或半边胎灰、胎滑，皆半表半里证，但看白胎之多少。白色多者，表邪尚多，宜清解或表里并用；若黄黑灰多，或生芒刺及黑点乾裂，则里热已结，急宜用下以清里。若有胎白而滑厚者，寒饮积聚膈上也，每于十三四日过经时，忽然生变，最宜先时谨防。脏结证亦有此胎，观《伤寒论》自知。
二曰黄色　黄色舌胎，表里实热证有之，表里虚寒证则无。刮之明净，即为无病（必须清洁光明，见淡红润泽之底。凡言净者，皆仿此）。刮之不净，均是热证（刮后仍留粗涩垢腻，如薄浆糊一层者，或竟不脱者）。
浅黄腻薄者，微热也。乾涩深黄腻厚者，大热也。芒刺焦裂，老黄或夹灰黑色者，极热也。黄胎见于全舌，为脏腑俱热；见于某部，即某经之热。表里证均如此辨，乃不易之理也。
表证风火暑燥，皆有黄舌。惟伤寒邪在太阳、少阳时，均无黄胎。待邪传阳明腑，其舌必黄。初浅久深，甚则老黄，或夹变灰黑（其症多大热大渴，或无汗，或自汗、谵语、痞结、咽乾、目暗、大小便秘、衄血、吐血、蓄血、如狂、自利清水不等，以舌脉相较，审证无误），皆邪火里逼、实热里结诸危证，其脉往往伏代散乱，奇怪难凭（重病久病亦然，更有轻病而脉即伏乱者），则当舍脉凭舌，专经急治，斯为尽善。若泥于火乘土位，故有黄胎之说，迂执误人矣。
黄胎多主里实。薄黄为热，黄腻为痰热、湿热，黄腻而垢为湿痰秘结，腑气不利，食滞亦时有此胎。
滑厚而腻者，为热未盛、结未定。在冬时尚未可遽用攻，夏月才见黄胎，即当用下。以夏令伏阴在内，里热即炽而胎不遽燥，虽滑厚亦未可信。如黄而燥，或生芒刺，生黑点，中心瓣裂，则无分何时，皆当速下，以存阴液。若焦黄则热甚，宜清宜下。
又有根黄而尖白，不甚干，短缩不能伸出者，痰挟宿食也，亦宜用下。
痰饮水血诸证，舌多不露燥象，不可因其未燥而疑虑误事。阴寒夹食，亦多黄而不燥。然黄则实象，总宜急下，但下法有寒温之别耳。
如有胎黄厚而舌中青紫，甚则碎裂口燥而舌不干者，此阴寒挟食也，亦宜斟酌温下之。
三曰黑色　凡舌苔见黑色，病必不轻，寒热虚实各证皆有之，均属里证，无表证。
凡舌色全黑，本为朋绝，当即死。而有迟延未死者，非脏腑极热，即为极寒，尚留一线生机，苟能辨准，补偏救弊，却可不死。
在伤寒病，寒邪传里化火，则舌胎变黑，自舌中黑起，延及根尖者多，自根尖黑起者少。热甚则芒刺、乾焦、罅裂。其初必有白胎变黄，由黄变黑，甚至刮之不脱。湿之不润者，热极伤阴也。病重脉乱，舍脉凭舌。宜用苦寒以泻阳，急下以救阴。
在杂病见黑胎，皆因实热伤里也，亦惟连泻炽火，毋使枯竭。
若虚寒而舌黑者，则必湿滑无胎（多津，口不苦，唇不燥），无朱点，无芒刺，无罅裂，刮之明净，如水浸猪腰，有淡淡瀜瀜之形，是脏腑极寒之舌也，宜用十全辛温救补汤。
亦有真寒假热证而见黑舌者，其舌必全黑而不分经，且必由淡白之时忽然转黑，其初无变黄之一境。约略望之，似有焦黑芒刺干裂之状，然刮之必净，湿之必润，环唇皆白，而不红焦，寒结在脏也。其症亦周身大热、烦躁恶衣被，与实热邪火证相似。实则中宫寒极，阳气尽发于外也。口大渴，喜冷饮水，却不多，与实热异，外假热而里极寒也。患此假证之人，必烦乱昏沉，六脉必迟弱无力，大便结，常欲下而不下，宜甘温救补汤。
如中黑无胎而舌底乾燥，有小点纹可见者，乃胃经实热，并无六气侵扰也，宜破格白虎三黄治之。如中黑无胎而舌底湿嫩、光滑无点纹者，乃胃经虚寒，亦非六气所扰也，宜附子理中汤加肉桂、黄耆治之。旧说不辨寒热，专用生脉散合附子理中，误人不少。
如全黑无胎而底纹粗涩乾焦，刮之不净者，极热也，不论何证何脉，皆宜十全苦寒救补汤，数倍生石膏，急投必愈。如全黑无胎而底纹嫩滑湿润，如浸水腰子，淡淡瀜瀜，洗之不改色者，极寒也，不论何证何脉，宜十全辛温救补汤，重加姜桂，急投可愈。旧说谓水剋火，百无一生，则迂矣。
如全黑无胎而无点无罅，乾燥少津，光亮似钱者，即绛舌之变，阴虚肾水涸也，妊娠者亦有之。宜十全甘寒救补汤加减酌用。
如有点有罅，乾燥无津，涩指如锉者，极实热证也。宜十全苦寒救补汤，数倍生石膏，不次急投，服至黑色转红则痊。
如黑色暗淡无胎，无点无罅，非湿非于，似亮不亮者，阳虚而气血两亏也，久病见之不吉。宜十全甘温救补汤。
如有烟瘾之人，常多黑舌，看法当比平常病人之黑舌减一二等算。
又有误食物而染黑者，宜明辨之。总之，凡见黑舌，皆重证、危证也。寒热虚实，务当详辨，稍有不明，便易取祸。
邪热传里，火极反兼水化，则为黑色舌。热结燥实，津液焦灼，少阴真水垂涸，此最凶象，宜急攻下其热滞，以存一线之阴。或兼芒刺、燥裂、隔瓣者，须用新青布蘸薄荷汤湿润，揩去刺瓣，看舌上色红者可治，急下之；若刺瓣下仍黑色者，则肾阴已竭，脏色全露，法在不治。
有胎黑腐烂者，为心肾俱绝，舌黑而捲缩者，为肝绝，皆不治。有黑薄而润或滑者，为阴寒，可治。
有始病即舌心黑色，非由白黄变化，舌转瘦小者，为真脏中寒。此寒水凌心，肾色外见，急宜用温，稍缓则误事。
有中黑而枯，并无积胎，边亦不绛，或略有微刺者，为津枯血燥证。急宜养阴生津，误用攻下，或温经，皆必死。
有中间一条，或拇指大黑润浮胎，两边或黄或白者，两感证也。凡胎黄黑白杂见，或中燥边滑，或尖干根润，皆并病、合病，寒热不和之候。
夏月中暑，多有黑舌，为湿痰郁热。亦有黑滑腻厚舌，又不可与传经证同论。
灰黑色舌者，足三阴杂病，而太少两阴为多。始自白胎渐黄而灰黑者，为传经证，或生刺点燥裂，不拘在根在尖，并宜急行攻下。
有淡灰色中起深黑重晕者，为温病热毒及瘟疫证。急宜凉膈、双解等清中逐邪。
如舌灰而润并无胎，更不变别色，始病即见，非由白黄渐变者，为挟食中寒及停饮蓄血证。当用消、用温、用燥、用攻，因证而治。
又有屡经汗下，而灰黑不退，或滋润，或不润，亦不燥者，脉必虚微无力，此因汗下太过，伤阴使然。宜急救阴津，固不得用硝黄，亦不可用姜附。
总而言之，凡黑色舌胎，尖黑稍轻，根黑、全黑则死。
●拯华、光华注：杨云峰云：舌苔由白而黄，由黄而焦，或枯黑燥裂，其舌边胖大，舌底滑润者，甚有舌底亦燥而绝无津液，其糙刺如砂皮，敛束如荔子者，皆固劳伤脾肺，气虚发热，误用发散，益虚益热，复用寒凉，重阴内逼，以致虚火上炎。所以白上加黄，黄上加焦，而枯黑燥裂也。不论其脉，不论其症，大剂参附养荣汤，不时灌服，多有得生者。更有其舌同一黑色，而一属寒水侮土者，宜用附子理中；一系肾气凌心者，宜用人参八味。其治又不相同，何也？盖寒水侮土者，系阴盛于内，逼阳于外，外假热而内真寒，格阳证也，其黑色只聚子舌中；肾气凌心者，系阴盛于下，逼阳于上，上假热而下真寒，戴阳证也，其黑色直抵于舌尖。然未有不胖且嫩者，乾燥滑润又在所不拘也。若是实火一证，则其形必坚敛，其色必苍老，而万无胖嫩者耳。此一虚二寒证，皆验舌者所必知也。
四曰灰色　灰色不列五色，乃色之不正也。舌见灰色，病概非轻，均里证，无表证，有实热证，无虚寒证，有邪热传表证，有时疫流行证、郁积停胸证、蓄血如狂证。其证不一，而治法不外寒凉攻下（寒凉以救真阴，攻下以除秽毒，在当用之时，不得皆为戕伐焉）。
《舌鉴》谓：热传三阴，则有灰黑乾薹，皆当攻下泄热是也。又谓：直中三阴，见灰黑无苔者，当温经散寒。此说甚谬。盖灰黑与淡黑，色颇相似，惟灰则黑中带紫，淡则黑中带白之殊耳。若寒邪直中三阴者，其舌淡黑无胎，自宜温经散寒。如热邪直中三阴者，其舌灰黑无胎，宜三黄、白虎、大承气并用连投。失出失人，其害非轻，愿望舌者小心谨慎焉。
至于舌尖灰黑，有刺而干，是得病后犹如常饮食之故。虽症见耳聋、胁痛、发热、口苦，非少阳病，勿用小柴胡，宜大柴胡汤，或调胃承气加消导药。
若伤寒已经汗解，而见舌尖灰黑，此有宿食未消，或又伤饮食，热邪复盛之故也，以调胃承气下之。若杂病里热见此舌，宜大承气汤重加黄连。
伤寒证邪入厥阴，舌中尖见灰色，其症消渴、气上冲心、饥不欲食、食则吐蛔者，宜乌梅丸，若杂病见此舌，为实热里证，则宜大承气与白虎汤合用。
若纯灰舌，全舌无苔而少津者，乃火邪直中三阴证也。或烦渴，或二便闭，或昏迷不省人事，脉则散乱、沉细伏代不等，舍脉凭舌，均属里证，治宜三黄、白虎、大承气并用，急速连投，服至灰色转黄转红为止，病则立愈。旧说误指为寒，用附子理中汤、四逆汤，安得不致渐渐灰缩乾黑而死乎。
五曰红色　全舌淡红，不浅不深者，平人也。有所偏则为病。表里虚实热证皆有红舌，惟寒证则无之。
如全舌无胎，色浅红者，气血虚也；色深红者，气血热也。色赤红者，脏腑俱热也；色紫红瘀红者，脏腑热极也。中时疫者有之，误服温补者有之。
色鲜红无胎、无点、无津（津舌底出）、无液（液舌面浮）者，阴虚火炎也（有胎可作热论，虚极不能生胎）。色灼红无胎、无点而胶乾者，阴虚水涸也。色绛红无胎、无点，光亮如钱，或半舌薄小而有直纹，或有泛涨，而似胶非胶，或无津液而咽乾带涩不等，红光不活，绛色难名（如猪腰将腐，难以言状），水涸火炎，阴虚已极也。
瘦人多火，偏于实热。医者拘于外貌，辄指为虚，误服温补，灼伤真阴，或误服滋补（名为滋阴降火，实则腻涩酸敛，胶黏实热，引入阴分），俾郁火灼耗真阴，亦成绛舌，而为阴虚难疗矣（其初必有黄胎，医者不知，久之内伤已甚，不能显胎而变绛色矣。凡阴虚火旺之病，自生者极少，多由医家误用补药逼成也）。
不论病状如何，见绛舌多不吉。《舌鉴总论》引仲景云：冬伤于寒，至春变为温病，至夏变为热病，故舌红面赤。此专指温热与伤寒也。而红舌各病，实非温热伤寒所可赅括，勿泥古以致误。兹将红舌中最要者，约举其八。
（一）红餂舌　天行燥火时疫证有之，全舌必紫而兼瘀。脏腑为疫毒内攻，逼迫心经，所以舌长出口外，时弄不止，或餂上下唇、左右口角，或餂至鼻尖不等。宜十全苦寒救补汤，倍加川连、生石膏，不次急投，至舌收回乃愈。知治法者可以十全，否则十无一生。旧说用解毒汤加生地，必不效也。如舌长出口外，胀而不餂者，热毒乘心也。内服三黄泻心汤，外用银针刺去恶血（从舌之脾经轻以出毒。若误中筋络，来血不止，亦足误人），以龙脑香、人中黄掺之，即愈。如不针，则合用大承气、三黄泻心汤，不次急投，必大泻、频泻乃愈。
（二）红硬舌　脏腑实热已极，又为燥火侵淫，误服温药，则舌根强硬、不能言语；或时疫直中三阴者亦有之（均里证、实热证，无表证、虚寒证）。宜十全苦寒救补汤，不次急服，必愈。
（三）红斑舌　全舌纯红而有小黑点者，脏腑皆热也。伤寒邪传阳明腑失治，以致邪火逼入三阴证，或疫毒直中三阴证，或实热人误服辛温药，燥伤三阴证均有之。不论老少、何病何脉，见此舌即宜十全苦寒救补汤，倍加真犀尖，连服必愈。
（四）红星舌　全舌纯红而有深红星，乃脏腑血分皆热也。中燥火者、中疫毒者、实热人误服温补者皆有之。其病多大热大渴、心胸胀满、皮肤燥痒、日夜不能眠、大便秘、小便涩不等。宜十全苦寒救补汤，急投则愈。
（五）红裂舌　如舌色赤红厚，胎腻而裂纹，脏腑实热也，宜十全苦寒救补汤，倍加犀角。如灼红色（即比绛色略鲜），无胎、无点而裂纹者，阴虚火炎也，用黄连解毒汤加麦冬可也。若红色中有裂纹如人字者，君火燔灼，热毒炎上，故发裂也，宜凉膈散。如渴甚燥热者，宜大承气汤急下之。
●拯华、光华注：梁特岩曰：不论白红黄黑各舌，若中有裂纹如川字、爻字、人字不等，或裂字直槽者，多由实热人误服温补药，热火在脏腑相争所致。大承气虽能下毒，而未能凉沁肠胃，宜以白虎汤与承气循环服。不知者以为太重，实则力求周密之策也。凡治实热内逼之证，皆宜如此。
（六）红尖出血舌　乃心经邪热壅盛所致，宜三黄泻心汤，加黄柏、连翘、生地、真犀角尖，不次急服，则愈。
（七）红色虫碎舌　红舌中更有红点如虫碎之状者，热毒炽盛也，宜小承气汤下之。不退，再用大承气汤攻之。
（八）红色紫疮舌　疮在心肺经位者，乃时疫毒中心肺，或杨梅毒注心肺皆有之。宜十全苦寒救补汤，倍加生石膏、黄连，不次急投，至疮平则愈。
有满舌明红，并无他胎者，为绛色，心之本色也。舌绛而润，为虚热。绛而干，为实热。绛而刺，为热盛。绛而光，为阴液不足。绛而光燥裂，为阴液大伤。温病、热病、瘟疫及伤寒，邪热内传，三焦熏灼，心包先受热蒸，则本脏之色见。治宜清心存阴化热。
红中兼有白胎者，更感非时之寒也。红中夹两条灰色者，湿热兼挟寒食也。兼黑胎者，邪热传入足少阴也。兼黄黑有芒刺者，邪热入腑也。有紫黑斑，或外症兼发斑者，心胃热极也。起白泡点者，心肺热灼也。若红色柔嫩，望之似润，而实燥乾者，数行汗下，津液告竭也，病多不治。
六曰紫色　紫见全舌，脏腑皆热极也。见于舌之某部，即某经郁热也。伤寒邪化火者、中时疫者、内热熏蒸者、误服温补者、酒食湿滞者皆有紫舌。有表里实热证，无虚寒证。若淡紫中夹别色，则亦有虚寒证。
如淡紫青筋舌，淡紫带青而湿润，又绊青黑筋者，乃寒邪直中阴经也，必身凉四肢厥冷、脉沉缓或沉弦，宜四逆汤、理中汤。小腹痛甚者，宜回阳救急汤。若舌不湿润而乾枯，乃是实热，宜凉剂。
如淡紫带青舌，青紫无胎，多水滑润而瘦小，为伤寒直中肾肝阴证，宜吴茱萸汤、四逆汤温之。
有紫如熟猪肝色，上罩浮滑胎者，邪热传里，表邪未净也，既不可下，又不可表下并用，法宜清中以解外。若全紫光暗，并无浮胎者，阳极似阴也，多不可救，急下之，间有得生者。
有紫胎中心带青，或灰黑，下症复急者，热伤血分也，宜微下之。
余则酒后中寒及痰热郁久者，往往见紫色胎。
七曰蓝色　蓝者，绿与青碧相合，犹染色之三蓝也。舌见蓝色，而尚能生胎者，脏腑虽伤未甚，犹可医治。若光蓝无胎者，不论何脉，皆属气血极亏，势必殒命。旧论泥于五行，谓金木相併，火土气绝，不分有胎无胎，概云不治，亦管窥之见耳。
凡病，舌见蓝光无胎者，不治。若蓝色而有胎者，心肝肺脾胃为阳火内攻，热伤气分，以致经不行血也。其症有颠狂，大热大渴、哭笑怒骂、捶胸惊怪不等。宜十全苦寒救补汤，倍生石膏、黄连，急投则愈。
若孕妇舌见纯蓝者，胎死腹中也，宜下之。
若纯蓝舌，有蓝色之纹也，在伤寒为胃气衰，小柴胡去黄芩加炮姜。若因寒食结滞者，宜附子理中汤，或大建中汤急投。
有舌滑中见蓝色胎者，肝脏本色也。邪热传入厥阴，阴液受伤，脏色外见。深而满舌者，法在不治。
如微蓝而不满舌者，法宜平肝息风化毒。旧法主用姜桂。然邪热鸥张，肝阴焦灼，逼其本脏之色外见，再用姜桂，是抱薪救火也。
瘟疫及湿温、热郁不解，亦有此舌。感受不正之气，蒸热不解也。治宜芳香清泄。
湿痰、痰饮证，亦有舌满滑腻中见蓝色者，为阴邪化热之候。法宜清化。
八曰霉酱色　霉酱色者，有黄赤兼黑之状，乃脏腑本热而夹有宿食也。凡内热久郁者、挟食中暑者、挟食伤寒传太阴者皆有之。
凡见此舌，不论何证何脉，皆属里证，无表证、虚寒证。旧论谓胎薄用桂枝汤加枳、橘、半夏，舌色厚为土邪剋水，鲜有得愈者。皆谬说也。
凡纯霉酱色舌，为实热蒸胃，为宿食困脾。伤寒传阴、中暑燥烦、腹痛泻利，或秘结、大遏大热皆有此舌。不论老少、何病何脉，宜十全苦寒救补汤，连服则愈。
如全舌霉色，中有黄胎，实热郁积显然可见，宜大承气连服。旧说谓二陈加枳实、黄连，恐未必效也。
如中霉浮厚舌，宿食在中，郁久内热，胃伤脾困也，或刮不净而顷刻复生者，不论何证何脉，宜十全苦寒救补汤分二剂（先大承气，次三黄、白虎等药），循环急服，则愈。旧说用枳实理中汤加姜、炒川连，此治寒实结胸者，与此舌不合。
〖察平人舌胎法〗
舌之有胎，犹地之有苔。地之苔，湿气上泛而生；舌之胎，脾胃津液上潮而生。故胎或作苔。平人舌中，常有浮白苔一层。或浮黄苔一层。夏月湿土司令，苔每较厚而微黄，但不满，不板滞。其脾胃湿热素重者，往往终年有白厚苔，或舌中灰黄。至有病时，脾胃津液为邪所郁，或因泻痢，脾胃气陷，舌反无苔，或比平昔较薄。其胃肾津液不足者，舌多赤而无苔，或舌中有红路一条，或舌尖、舌边多红点。此平人舌苔之大较也。
〖验舌诀死证法〗
生死之诀于脉症者，四经垂训（《内经》《难经》《金匮玉函经》《脉经》），甚明且备矣。而佐以验舌，则尤显而易见也。故并撮其素所经验者，附载于此，以为临证之一助。
●舌如去膜猪腰子者危。
●舌如镜面者危。此俗名镜面胎。
●舌糙刺如砂皮而乾枯燥裂者危。
●舌敛束如荔子肉而绝无津液者危。
●舌如朱红柿者危。
●舌如烘糕者危。
●舌本强直、转动不活而语言春涩者危。
●舌卷短、痿软、枯小者皆危。
●舌起白胎如雪花片者（脾冷而闭），不治。此俗名雪花胎。
●舌竟无胎，久病胃气绝者，不治。
●舌因误服苓、连而现出人字纹者，不治。
●舌卷而囊缩者，不治。
●舌淡灰转黑，淡紫转蓝，邪毒攻心已甚，而伤腐脾胃者，不治。
●舌黑烂而频欲啮，必烂至根而死。
●舌底乾燥，不拘苔色黄白，形如豆腐渣者，或如啮碎饭子者，皆死。此俗名饭花胎。
●舌与满口生白衣如霉苔，或生糜点，胃体腐败也，多死。
●舌乾晦枯痿而无神气者，必死。
●舌绛无苔，乾枯红长而有直纹透舌尖者，心气内绝也，必死。
●舌燥苔黄，中黑通尖，下利臭水者，胃肠腐败也，十不救一。
●舌色㿠白兼青，此中焦生气已绝也，多死。若孕妇面舌俱青，母子俱死。
●拯华、光华注：以上所列，皆垂死危候也。然有不必如此而死者，有即至如此，而灼见脏腑阴阳虚实，竭力挽回，则亦得生者。医者既操活人神技，须存寿世婆心，即于百不一活之证，当作万有一生之想，纵使修短有数、彭殇难齐，破格出奇，终于莫救，致招从旁浮议、同道中伤、病家归咎，然而同心固然愧也。附缀数言，愿与同道共勉之。

察目法  ***************************
●两目赤色，火证也，必兼舌燥口渴、六脉洪大有力（实热证据）。宜犀角、连翘等清透之，阳毒三黄石膏汤表里兼解之。若目赤颧红、六脉沉细、手足指冷者（虚火证据），此少阴虚火上冒，假热真寒也（虚阳上浮，无根之火）。六脉洪大，按之无力者（著眼）亦是。
●两目黄色，此湿热内盛，欲发黄也，必兼小便不利（热瘀证据在此）、腹满口渴、脉沉数。轻则茵陈五苓散，重则茵陈大黄汤。若目黄小便自利、大便黑（蓄血证据在此）、小腹硬满而痛，属蓄血，桃仁承气汤下之。若目黄身冷、口不渴、脉沉细，属阴黄，茵陈理中汤。
●邵评：热瘀下焦与蓄血下焦，其辨在小便不利为热瘀，小便自利是蓄血。
●病人目眵多结者，肝胆火盛也，宜清之。
●病人目睛微定，暂时转动者，痰也，宜加味导痰汤。痰去，目珠自然流动矣。
●病人眼胞上下黑者，痰也。
●病人目色清白宁静者，多非火证，不可妄用寒凉。
●病人目不识人，阳明实证可治，少阴虚证难治。
●凡目昏不知人，或戴眼上视，或目瞪直视，或眼胞陷下，皆属死证。
●伤寒必先观两目，目中不了了，尚为可治之候，直视则为不治之疾。故《经》云：视其目色以知病之存亡也。
●凡病至危，必察两目。睛不和者，热蒸脑系也。盖脑为髓海，髓之精为瞳子，悍热之气入络于脑，故睛不和而昏眩，甚或见鬼见怪。
●凡病目能识人者轻，睛昏不识人及目歪视、目缩小、目睛正圆，为神气己去，多不治。惟直视、歪视、上视，移时即如常者，多因痰闭使然，又不可竟作不治论。
●目有眵有泪、精采内含者，为有神气，凡病多吉。无眵无泪、白珠色蓝、乌珠色滞、精采内夺及浮光外露者，皆为无神气，凡病多凶。
●脱阳者见鬼，脱阴者目盲，凡病皆危。
●燥病则目光炯炯，湿病则目多昏蒙。燥甚则目无泪而乾涩，湿甚则目珠黄而眦烂，或眼胞肿如卧蚕。
●阳明腑实，则谵语，妄有所见。热入血室，血耗阴伤，昼日明瞭，夜则低声自语，如见鬼状。


卷之二上  ——————————————————————————————————————————————————————————————————————————————————————————

六经本病总论  ***************************
按：伤寒断无日传一经之理，仲景既无明文，其说始子误解经义。《素问·热论篇》云：伤寒一日，巨阳（太阳也）受之，故头项痛、腰背强；二日阳明受之，故身热、目痛、鼻乾、不得眠；三日少阳受之，故胸胁痛而耳聋。此言三阳受邪发病之期，有浅深先后之次序，非谓传经之日期也。故下文云：七日巨阳病衰，头痈稍愈；八日阳明病衰，身热稍愈；九日少阳病衰，耳聋微闻。此言病之向愈，大约以七日为期，以七日始行尽本经也。故太阳病至七日始表，而头痛稍愈，则六日内只在本经，非传至厥阴明矣。注疏者以六日为传经已尽，以七日巨阳病衰为再传经释之，致后人皆以日传一经为常例，不知六气之伤人无常，或入于阳，或入于阴。《灵抠》云：中于面则下阳明，中于项则下太阳，中于颊则下少阳。以此可知三阳各自受邪，非必从太阳传入也。则太阳受病一日发，阳明受病二日发，其义显然。故伤寒非必始太阳而终厥阴，亦非一经独病相传。大抵今之伤寒，无不兼经而病，即古人所称合病、并病之证。后学不解此旨，而欲拘拘于六经传次，印证今病，宜无一证合其式矣。兹将六经古法述于前，新法续于后，其各经兼併之证列于六经正病之下，庶临证者得其把握焉。

太阳经证  ***************************
〖正太阳总要述古〗
麻黄汤　桂枝汤　大青龙汤　小青龙汤　葛根汤　麻杏石甘汤　桂枝加厚朴杏仁汤　桂枝麻黄各半汤　五苓散　桂枝二麻黄一汤　桂枝二越婢一汤　麻黄连翘赤小豆汤
表实无汗麻黄汤，表虚自汗桂枝汤。
内热烦躁大青龙汤，内寒咳嗽小青龙汤。
热喘麻杏石甘汤，寒喘桂枝加厚朴杏仁汤。
项背强葛根汤，水蓄膀胱五苓散。
如疟无汗桂枝麻黄各半汤，有汗桂枝二麻黄一汤。
热多寒少桂枝二越婢一汤，瘀热发黄麻黄连翘赤小豆汤。
〖太阳本病述古〗
发热　恶寒　恶风　头痛　项强　体痛
凡风寒初感，先入皮毛肌表。外症便有头痛、项强、身痛、腰痛、骨节烦疼、发热恶寒，此皆太阳经之见症（太阳经主症）。
如无汗而脉浮紧，此营卫俱强而表实也。用麻黄汤以发表，使营卫之邪从皮毛而出，则诸症自除矣（麻黄汤治表实）。
如脉浮而弱，汗自出者，此营强卫弱而表虚也。用桂枝汤以解肌，使营卫和而邪自解矣（桂枝汤治表虚）。
如不汗而烦躁，此内有伏火，为外寒所郁也。宜大青龙汤，外散表寒，内清里热，则表里俱解矣（大青龙治外寒内热）。
若表不解，效而微喘、发热不渴者，此心下有水气，不得化汗，干肺而喘咳也。宜小青龙汤以行水发汗，喘加杏仁以下气。如小便不利、小腹满，去麻黄，加茯苓以行水（小青龙汤行水发汗）。
若身热无汗、口渴而喘者，此外寒束内热也。宜麻杏石甘汤以解肺分之邪，其喘立止（热喘用麻杏石甘汤凉解）。
如感寒而喘，桂枝加厚朴杏仁汤主之（寒喘用桂枝加杏朴温散）。
如身与骨节俱不疼痛，独头项痛而背强、牵引[几][几]、脉浮、恶风无汗者，此风伤于太阳筋脉也。风能劫液，其牵引之状，即变痉之端。宜葛根汤主之，以解肌表之风邪，而生阳明之津液，则筋脉舒而无牵引之患矣（无汗为刚痉，葛根汤主之）。
如汗后表热不解、脉浮数、烦渴饮水，而小便不利者（太阳腑病），此热结膀胱、水停下焦也。五苓散微汗以利之（太阳传入膀胱之腑，五苓散主之）。
如八九日过经不解，发热恶寒如疟状，一日二三发，其人不呕，非少阳也。若其小便清者，无里热也。面有热色者，微邪未解也。身痒者，邪在皮肤中，欲出不得也。宜小汗之，桂枝麻黄各半汤。如有汗，宜桂枝二麻黄一汤。热多寒少，宜桂枝二越婢一汤（过经不解，馀邪郁去故宜小汗，邪微而药缓也）。
若不汗而妄下，瘀热在里，但头汗出、小便不利、身体发黄，此太阳误治变证也。麻黄连翘赤小豆汤主之，以分解表里，使湿热之邪，一从麻黄发汗而出太阳之表，一从赤小豆连翘根之利小便而出太阳之里，黄自退矣（瘀热发黄，病在太阳，故用分解表里之法）。
〔发热〕
热无休止，曰发热。风寒客于太阳，有即发热者，有至一二日始发热者。然必兼恶风恶寒、头痛项强、身疼等症（太阳主症），方为太阳发热，宜汗之。方注云：太阳发热，寒时亦热，热时亦寒也（太阳发热宜汗）。
《金鉴》云：翕翕表热、蒸蒸里热，俱有自汗症。表热自汗（太阳）宜桂枝解肌，里热自汗（阳明）宜凉膈承气，不可误治，当审其尿之白赤、舌之润燥为别（愚按：表热自汗畏风恶寒，里热自汗则不恶风寒，尤当辨别）。
●邵评：辨表热、里热，分汗、清、下三法为治。
〔恶寒〕
此风寒客于营卫，非比寒热之恶寒，虽身大热亦恶寒也。发热无汗而恶寒，为表实，宜麻黄汤。发热有汗而恶寒，为表虚，宜桂枝汤。
●邵评：以有汗无汗，辨表虚表实。
《金鉴》云：发热恶寒发于阳，表也，有汗桂枝汤，无汗麻黄汤。无热恶寒发于阴，里也，有汗桂枝加附子汤，无汗宜麻黄附子细辛汤。
●邵评：以有热无热，辨发于阴发于阳。
〔恶风〕
风邪伤卫则恶凤，均属表证，但恶风比恶寒为轻耳。
〔头痛〕
头痛虽属三阳，惟太阳独多，故头痛专主表。太阳头痛，必兼恶寒发热（太阳头痛，必连项强），表解自除。阳明头痛，在额前、目、鼻等处（阳明表证）。无汗为表证，宜葛根汤加白芷、葱白等汗之。若头痛自汗，不恶寒，反恶热，大便实，小便赤（阳明里热上蒸），当以阳明里证治之，承气汤。少阳头痛，在头角、耳根，脉弦数，口苦是也。小柴胡去参，加川芎，有痰加栝蒌仁。（参《准绳·辨三阳头痛》）
〔项强〕
太阳伤寒，必头痛项强。太阳中风，兼湿成痉亦项强。《金鉴》云：项强太阳病，项背强太阳、阳明病也。脉浮无汗，从伤寒传来，宜葛根汤；有汗，从中风传来，宜桂枝加葛根汤。若脉沉而项背强，邪已入胸，宜栝蒌桂枝汤。（伤寒风湿，俱有项强）
〔体痛〕
风寒客于太阳而身痛，但拘急耳。中湿则身痛不能转侧；阴毒身痛则体势沉重，宛如被杖。以此别之。太阳身痛，解表自除。风湿身痛，宜桂枝加附子汤。阴证身痛，四逆、真武辈温之。（参《准绳》）
●邵评：体痛有风、寒、湿、阴证之不同。
《金鉴》云：身痛未汗属表实，宜麻黄汤。汗后身痛属表虚，宜桂枝新加汤。若身痛、尺脉迟，是血少营气不足，虽未经汗，不可发汗，宜建中汤加归、耆以补营血。风湿身痛，令人一身尽痛，不能转侧，筋脉牵引，烦疼不宁，宜桂枝附子汤。少阴身痛，则脉沉、四肢逆冷，宜附子汤。厥阴身痛、厥逆、汗出不止、下利清穀，宜四逆汤。
●邵评：身痛有表实、表虚、营虚、血少、风湿各因。若少阴、厥阴二经中寒，亦有身痛。临证均须细辨。
〖太阳并病新法〗
北方地厚天寒，人之禀气亦厚，风寒所感，只在本经留连，故多太阳正病。若大江以南，地势卑，天气暖，人禀薄，一感外邢，即从太阳而入阳明、少阳，或从太阳而入太阴、少阴，总属太阳兼证，不得以太阳正病治之。
太阳阳明　太阳少阳　太阳兼肺　太阳太阴　太阳少阴
〔太阳阳明〕
凡风寒初感，便见头疼发热、恶风恶寒、腰疼骨痛、脉来浮紧或浮缓、口不渴、舌润无胎者，此风寒客于太阳、阳明，营卫之间也。因非太阳正病，故项不强耳。治宜辛散，羌、防、芎、芷、苏叶、朴、陈、姜、葱之类，温中散寒，则食化而表解矣。若恶寒甚而寸关脉沉迟者，寒邪重也，宜麻黄、桂枝等辛温汗之。若饱闷恶食，右关脉短滑者，胃中停食也，宜兼消导，楂肉、麦芽、神麴之类（外感挟食，内外兼治）。风寒证如见舌胎白而燥或兼微黄、口渴便赤、脉来浮滑者（表有风而内热），此太阳感寒，阳明有火也，或风热之邪客于阳明之表也，均宜凉散，以桑、防、薄荷、连翘、葛根、黄芩、栀子之类清热解表（风热初起治法）。
如初起恶寒，继即发热不已、目赤多眵、舌胎焦刺、口渴多饮、唇皴齿燥、脉来洪滑，此内有伏火，外感新邪而发（风温在肺胃）。当以阳明为主治，宜凉解之，如犀角、连翘、黄芩、薄荷、栀子、豆豉、淡竹叶之类（从心营肺卫治）。如兼头痛恶寒（表邪），可加葱、豉从营透卫，以撤表邪，自能得汗而解。若用羌、防等风药发表，则液燥火炽，反无汗而加剧矣。
●邵评：此风火正治法。
〔太阳少阳〕
凡人腠理疏豁，其邪即从太阳而入少阳。盖少阳本属相火，温邪与相火同气相招也。如见舌胎白中带红，外症头痛身热、口苦、眼赤多哆、胁痛耳鸣、脉浮弦而数（少阳见症），此木火之邪，当从少阳治。宜柴、芩、连翘、栀子、牛蒡、薄荷、木通等解之。如未解而渐入于营，加鲜生地、牡丹皮、钩藤、池菊之类清之。
●邵评：此风温入少阳经正治法。
〔太阳兼肺〕
凡感外邪，头痛、寒恶发热而兼咳嗽者，此伤风之重证，伤寒之轻证也。盖肺主皮毛，太阳主一身之表，原相联属（肺与太阳均主表，故开肺即开太阳），但兼咳嗽，则邪上传于肺而解（邪从肺达），不致传里，故为轻证，治以手太阴肺经为主。如寒邪重，则舌润不渴，宜六安煎加苏叶、杏仁之类汗之（略兼太阳治）。如寒重兼喘、气口脉闭，加麻黄（肺受寒邪治法）开之。
如发热头痛（太阳证）、咳嗽（肺证），外虽恶寒，而口渴舌燥（肺火也），此肺有火邪而太阳感寒也。宜葱白、豆豉、前胡、桑叶、杏仁、羚羊、薄荷、黄芩、贝母、橘红、桔梗之类，外散寒邪，内清肺火。兼喘者，火为寒郁，麻杏甘石汤最妙。
●邵评：开肺即是开太阳，此寒包火正治法。
〔太阳太阴〕
凡人之胃阳充旺（胃阳为三阴之保障），则风寒之入，只在阳经盘旋，不致直入三阴。若胃阳一亏，则寒中太阳，而太阴脾经亦与之同时并受。如发热恶寒（太阳表证），即兼泄泻者，太阴里证也，必舌润不渴、脉来沉缓。法当温中散寒，宜藿香、紫苏、厚朴、焦曲、广皮、木香、茯苓、炙草之类，外散寒邪，内和脾胃，俾得微汗，利止身凉而愈。如感之轻，则寒热泄泻治法亦同（伤寒并病）。
〔太阳少阴〕
胃阳为三阴之障，阳气一虚，则寒邪即能袭入三阴。然肾气不虚，则少阴不致受邪；若肾气一虚，则坎中之阳不足以御阴邪，即从太阳而入于肾。凡见太阳表证，而脉沉细（少阴脉）、肩背恶寒、大便不实、小便清白者（少阴见象），此即太阳与少阴俱病，重证也。法当温里散寒，宜桂枝汤加附子、乾姜、独活、细辛之类，温肾逐邪。若目戴眼上视、气促而喘，或角弓发痉，尤为危候。景岳所谓：太阳未解，少阴先溃是也（肾与膀胱几绝，故见以上各症）。须大温中饮主之，冀其回阳作汗，庶有生机（伤寒并病）。

阳明经证  ***************************
〖阳明总要述古〗
麻黄汤　桂枝汤　瓜蒂散　栀子豉汤　白虎汤　猪苓汤　大承气汤　小承气汤　调胃承气汤　茵陈蒿汤
外邪表实麻黄汤，外邪表虚桂枝汤。
阳明内热表证，上焦栀子豉汤，中焦白虎汤，下焦猪苓汤，胸有寒水瓜蒂散。
阳明腑病实热里证，急下大承气汤，和胃缓下小承气汤，润燥后下调胃承气汤，郁热发黄茵陈蒿汤。
〖阳明本病述古〗
胃实不便　自汗　不眠　头汗出　手足汗　潮热　讝语　狂乱　循衣摸床　渴
凡身热微恶寒、舌胎白、头额目痛、脉浮洪微滑、无汗而微喘者，此风寒客于阳明营卫而表实也。仍宜发汗，麻黄汤主之。（阳明表实麻黄证）
如脉浮而迟、汗出微恶寒者，此风邪客于阳明营卫而表虚也。只宜解肌，桂枝汤主之。（阳明表虚桂枝证）
此外邪初入阳明之表，即在营卫之间，当同太阳施治，不得以阳明正病治之，以外症犹有微恶寒也。
若发热汗出、恶风、鼻鸣、乾呕，如桂枝证，而头不痛、项不强（非太阳也）、寸脉微浮、胸中痞硬、气上冲咽喉、不得息者，此为胸有寒也。宜瓜蒂散吐之。
●邵评：寒抑胸中之阳，病在阳明之表，此即痰饮类伤寒证。
此病机在胸中痞硬，不头痈项强，馀症虽似桂枝，非太阳中风可知。胸中为阳明之表，寒邪结而不散，胃阳抑而下升，故咸痞象。惟是酸苦涌泄之味越之，则胃阳得升，胸寒自散，里之表和，表之表自解矣。
●邵评：此邪不在营卫而在胸中，故不用汗法而用吐法。
若二三日后，外症身热，自汗出，不恶寒，反恶热，身重鼻乾，不眠；内症咽乾口苦、烦渴饮水、心中懊憹、胸满而喘（邪在胸中）、舌胎白刺或兼微黄、脉象洪滑，此阳明内热、欲出不出之上焦证。斯时汗下两忌，惟宜宣法以越胸中之邪，栀子豉汤主之。呕加半夏，腹满加枳实，身热加黄芩、茵陈。（阳明半表半里，热在上焦）
如大热汗出，大烦大渴，脉洪大浮滑，不恶寒，反恶热，舌胎黄燥者，阳明经病热在中焦而未实也，宜白虎汤主之。胃火一清，则津液生而烦渴解，汗止身凉矣。（阳明经病，热在中焦）
若发热脉浮、渴欲饮水、小便不利者，猪苓汤主之，使热从下泄，诸症自除矣。（阳明热邪内陷下焦）
以上三证，俱阳明内热欲出之表证，分三焦主治。热在上焦，栀子豉汤越之；热在中焦，白虎汤清之；热在下焦，猪苓汤利之。
若潮热自汗，不恶寒，反恶热，六七日不大便，腹胀满，绕脐痛，烦躁谵语，喘冒不得卧，腹中转屎气，或自利纯清水，咽燥口渴，舌胎燥黄起刺，脉沉实滑数者，阳明实热里证，地道不通，燥屎为患也。胃腑实证，其脉沉实滑数，心下痛满坚硬及脐腹者，大承气汤（痞、满、燥、实、坚五者俱全，方可用大承气）急下之。如大便不甚坚燥，腹满硬痛不甚者，小承气汤（但痞满而不燥实者用小承气）微和之。如大便燥硬而症未剧，心下不甚胀满者，调胃承气汤（但燥实而不痞满者用调胃承气）润燥以和之。
●邵评：若恶寒未罢、腹未坚满、屎未燥硬、脉弱不实，均不可妄用承气。
如身热发黄，但头汗出而身无汗、小便不利、渴欲饮水（此条当有不大便症），此为郁热在里，茵陈蒿汤主之。
●邵评：阳明郁热发黄，阳黄也。便实者茵陈蒿汤，便溏茵陈五苓散。
〔胃实不便〕
大便难、大便硬、燥屎，悉属里证，宜承气下之。然必候其舌胎黄厚焦刺（胃实见症）、腹中硬满胀痛（内有燥屎），方可议下。
●邵评：用下须有真凭实据。
●按：承气证，后人以熟地归芍养阴之品，用代大黄芒硝等药者，大谬。盖伤寒热病，每每不得大使，若腹中无痞满硬病之状者（是津亏热结，非胃实也，不可用下），非承气证。外虽有潮热、谵语、自汗等症，亦只宜清火润燥养阴，听其自然，不可攻下，所谓下不嫌迟也。必腹中痞满燥实而胀痛者（胃实证据），方是承气的证。斯时燥屎积垒肠中，阳土亢极，肾水欲涸，若不急下（恐其灼干胃液肾阴，故宜急下），则地道不通而死。故以芒硝软坚，朴、实推送，大黄达下，则燥屎得下，肠胃通和而解，所谓土郁夺之也。养阴之品，惟宜施于汗后，馀热未退，二便难秘（津亏虚秘），绝无硬满之苦者。此法方为切当，附记于此，以俟临证者审察焉。
●邵评：辨津枯、热结与燥实，治法大异，最宜著眼。
〔自汗〕
卫气者，护卫皮肤腠理也。邪气干之，则胃气不能外固而津液走泄，漐漐然汗出矣。风与暑湿之邪，皆令自汗。寒邪伤于营卫，则肤腠闭密，故无汗；及邪传里为热，则营卫通，腠理开，亦令汗自出矣。
●邵评：寒邪在表则无汗。风暑湿邪及邪传里，俱有自汗。
若汗出恶风及微恶寒者（表虚有邪），皆表未解而为阳明表证，宜解肌，桂枝汤。至于漏不止而恶风及发汗后反恶寒者（汗多亡阳），此属表虚，宜温之，玉屏风散加附子。
●邵评：表邪与阳虚自汗异治。
若身热汗出，不恶风寒者（邪已入里），此为表解，属里，为阳明本病。大热烦渴，白虎证（阳明经热）；便硬谵语，承气证（胃腑实热）。
●邵评：自汗属阳明，有经热、腑实之不同。
似阳明证　一曰柔痉，发热汗出，不恶寒似阳明，而身反张为异（必有搐搦症）。一曰风温，汗出身热似阳明，而脉浮、身重、多眠为异（当有鼻鼾见症），以上参《准绳》。
●邵评：柔痉与风温二证，俱有自汗，似属阳明，察其见症非阳明，恐人误认，故特揭出。
《伤寒奥旨》云：伤风则恶风自汗，伤湿则身重自汗，中暑则脉虚烦渴自汗，湿温则妄言自汗，风温则鼾眠自汗，柔痉则搐搦自汗，阳明则潮热自汗，劳倦则身倦自汗，亡阳则漏不止自汗。
●邵评：自汗有各因，当分因施治。
〔不眠〕
有承气证，脉弦长、小便不利、大便乍难乍易、微热、喘冒不得卧者，燥屎也。
●邵评：燥屎内结不眠，必兼有腹胀硬之症，宜以小承气汤加川连清下之。
有栀豉汤证，发热汗出、不恶寒、反恶热、咽燥口苦而喘、烦躁不眠者，内热欲出也。（内热烦躁不眠）
又有汗吐下后，虚烦不得眠、反复颠倒、心中懊憹，亦用栀子豉汤，或竹叶石膏汤（三法后虚烦不眠）加减。
〔头汗出〕
发黄、头汗出者，热不得外越而上泄也。（热郁发黄头汗）
背强、恶寒、头汗出者，寒湿客搏经络也。（寒湿郁而头汗）
下血、谵语、头汗出者，热入血室也。（热入血室而头汗）
虚烦懊憹、头汗出者，邪客胸中，热气蒸于上也。（虚烦热蒸而头汗）
水结胸头汗出者，水气停蓄不得外行也（水结胸证，水气上蒸而头汗）。往来寒热头汗出者，火邪熏灼上炎也。皆当分门施治。
●邵评：少阳木火上炎而头汗，亦屡见之。
关格证不得尿，头无汗者生，有汗者死。（关格证头汗，阳从上脱也，故死）
湿家误下，额上汗出、微喘、小便不利者，死。以上参《准绳》。
●邵评：微喘额汗，阳从上脱，小便不利，阴已下绝，阴阳离决，安得不死。
●按：阳明热不得越，上蒸于首而头汗出者，不恶寒而恶热（邪已入里化热，故恶热而下恶寒）。寒湿容搏于经而头汗出者，必恶风恶寒（寒湿抑遏于表，故恶风寒）。
●邵评：此辨寒、热、湿邪在表、在里之法，语最简当。
〔手足汗〕
胃主四肢，手足汗为热聚于胃，其津液旁达于手足也，宜清泄（胃热手足汗，宜清）。阳明病，手足汗、潮热谵语、便硬者，可下（胃实，宜下）。若阳明胃土中寒，脾不约束，津液横溢，四肢犹如阴盛淫雨滂沱，故汗出而冷也（阳不收敛）。阳虚失运，中寒不化，故不能食而小便不利也，大便必先硬后溏。今虽便硬、手足汗出，非阳明实热者比，不可攻，攻之必作固瘕（固瘕即硬屎，下后即泻清水也），即（手足汗，大便硬，亦有属阳虚中寒者，戒不可攻。特揭此条以示人）宜厚朴甘草生姜半夏人参汤。以上合参《准绳》《金鉴》。
〔潮热〕
属阳明里证。阳明旺于申酉，故潮热发于午后，如潮信之按时，故名潮热（潮热是阳明里证），阳明证潮热谵语，大便硬者（胃实）可与承气，不硬（胃未实）不可与。若阳明病潮热、大便溏、小便自利、胸胁满不去者（少阳见症），小柴胡汤（阳明兼少阳）。
〔讝语〕
讝语、谵语，皆胃中热甚，心为热冒，则神识昏乱而语言谬妄也。
●邵评：诸证谵语，脉短者死，脉自和者愈。谵语为胃热，有虚热、实热之不同，须分别治之。讝语脉短为气虚，正虚不能胜邪，故死。，
阳明胃实，则潮热、谵语、汗出、脉滑疾，胃中有燥屎也（胃实有燥屎），宜下之。他如发汗后、下利后、下血后，俱有谵语，悉属虚，必须对证发药。参《准绳》。
《金鉴》云：心气实热而神有馀，则发为谵语。谵语为实，故声长而壮，乱言无次，数数更端也。心气虚热而神不足，则发为郑声。郑声为虚，故音短而细，只将一言重复呢喃也。凡谵语、郑声与阳经同见者，均属热证，可以攻之。与阴经同见者，总为寒证，可以温之。若阳经无可攻之证，当清解之；阴经无可温之证，当清补之。
〔狂乱〕
《经》曰：邪入于阳则狂。伤寒热毒在胃，乘于心则主发狂，邪热极矣。用甘草汤，候冷，调下鹊石散二钱（甘草汤、生甘草、鹊石散、黄连、寒水石）。
●邵评：胃热乘心，可用大黄黄连泻心汤，煎成，冲童便、莲心，最效。甚则锉入犀角末、金汁。
如狂证　太阳蓄血发狂，则少腹硬痛、小便自利；阳明蓄血如狂，则喜忘、大便黑（以上太阳、阳明蓄血如狂证），均以桃仁承气汤主之。又有阳盛阴虚之人，作汗将解之时，奄然发狂，濈然汗出而解者（阳盛得狂汗而解）。当须识之，不可与药也。以上参《准绳》。
●邵评：如狂，有蓄血、狂汗之分。
凡胃热乘心，则神昏狂乱，表实无汗者（太阳表郁）三黄石膏汤，里实不便者（阳明腑实）承气汤，无表里证而热极者（阳明经邪热而未实）白虎解毒等汤。参《金鉴》。（狂分表里经腑）
〔循衣摸床〕
此为危恶之候。阳盛里热之极，脉弦者生（实），脉涩者死（虚）。以弦长胃气尚存，可下承气故也，然亦危极矣。盖生者未必尽生，而死者断无可生之理。
●邵评：此证胃气不虚者，尚可救治，然亦危险，虚者必死无疑。
若见于三法之后（汗、吐、下也），乃大虚之兆，不必辨其阴阳虚实，当以独参汤、六味饮时时与之，每有生者（大剂频服，治虚之法）。
〔渴〕
《经》云：病人不恶寒而渴者，此转属阳明也。故渴列阳明门。然六经皆有渴病，惟太阳表证则无耳。参《准绳》。
●邵评：渴虽属阳明，然六经皆有渴证。
渴病，多因三法（汗、吐、下后）伤其津液，胃中乾燥，故渴。阳邪往来三阴，太阴则嗌乾，少阴则口燥，厥阴则消渴，亦属热伤津液也（三阴渴证，总是热耗津液）。
太阳之渴，用五苓散者，以水停下焦，小便不利也。阳明之渴（水阻气机，液不上升也），用白虎汤者，以胃热饮水不已也（热灼津伤也）。少阳证具心烦渴（少阳木火灼耗胃津也），而用小柴胡汤和解，去半夏加花粉者，避燥以生津液也。以上参《金鉴》（三阳渴证，亦是津液受伤所致）。
凡渴欲饮水者，当少与之以滋胃燥，则胃和而愈。若恣意饮之，必致停水为病（多饮水，水停为病；少与之，则润燥胃和）。
●廉按：渴欲饮水等证，最妙与银花露、荷花露、地骨皮露等以代水。
〖阳明心得新法〗
江苏、闽、浙，天气温暖，地势卑湿，乃天下湿热之区。阳明气盛血热，容纳水穀，亦人身湿热之轰。若感风湿、风热之邪（从口鼻先入肺卫，从手经治），病多不由太阳而直入阳明者（口鼻吸入，由皮毛先入太阳，从足经治），或从太阳而即入阳明者（皮毛传入），阳明内热之邪与外邪风热相搏，凝滞成毒，每多发斑、发疹。若不辨明热与寒邪之异，概用太阳经药发表，汗不得出，斑不得透，温热内燔，烁干胃中津液而成坏证，死者多矣。爰将阳明热病诸条，胪列于后，惟在临证者之圆机焉。
〔阳明内热引发〕
凡遇发热身痛、口渴唇燥，或初起微寒，继即发热不已、舌胎中黄边白或黄燥如刺、脉来洪滑（外感新邪引动伏邪为病），此阳明内热为外感新邪引动而发也，宜犀角、连翘、牛蒡、薄荷、黄芩、葛根、竹叶、木通之类清解之。若见烦闷呕恶、足冷耳聋、脉沉伏或浮躁者，此斑疹欲透也，亦用此方透斑解毒。渴而乾呕者，加芦根二两。如遇脉象沉郁，不可认为寒，此必斑透不快也。如关上见伏脉，此必热毒凝滞，斑不得出也。若右关脉伏而兼胸痛气急，或咳者，此必有伏痰也，又当以治痰为主。总以舌胎黄燥为实热之凭（此宜著眼），勿以脉象沉迟为虚寒之验也。阳明以胃实为病，放大便不通。然热邪外无出路，每每下逼大肠，而下黄黑稠黏之粪（热邪证据），下时肛门必有热气（须问明留心）。此因外不得解而邪从下泄，虽通仍作不通论（切记），勿止之。或从下泄之后，反能得汗而解（里通则表达）。即不能得汗，亦只清火解毒，兼养阴液（邪本在里，不必尽从汗解，用清解养阴之法，阴回而邪热自化），其邪自能渐解而身凉。或从养阴之后，阴液外溢，反得大汗而解（阴回得汗而邪从表达）。或有热毒内结，斑疹不得外透，反从下泄之后，斑疹始出（表里分解）。或用透发不应，只用清火解毒，斑疹反透（邪从里化）。此皆热毒内结使然。
●邵评：伤寒与温热，本自不同。伤寒大便溏为邪已尽，湿温大便溏为邪未尽，必大便硬乃为无湿，斯不可再攻耳。惟热毒总以舌胎黄燥为凭，若新邪外触内发，伏邪重而新邪轻，势所必然。
如斑疹已透，只宜清解毒火，微兼养阴，柴、葛升提之品俱不可投。宜连翘、赤芍、元参、花粉、知母、黄芩、银花、鲜生地、人中黄之类，斑毒自化矣。
●邵评：馀毒未清，禁用升提。
〔阳明血分热病〕
若见舌绛如朱、目赤如火、口燥唇裂、汗出津津，此阳明血热，邪从内发，己遍三焦，即阳明热病也。切忌风药升散，宜凉膈散去芒硝、大黄，加石膏、牛蒡、赤芍、鲜生地、牡丹皮主之。大便秘者去硝留黄。
●邵评：阳明血分热病，忌用升散。
〔阳明气分热病〕
若见发热自汗，舌白如刺或黄燥口渴，不恶寒，反恶热，此阳明气分之热。宜栀子豉汤加连翘、黄芩、淡竹叶、芦根之类清之。
●邵评：此阳明气分热病正治法。
化斑解毒之后，或汗解之后，尚有馀热未退，大便虽闭，腹中调和者，只宜养阴退阳，甘露饮加减最妙。阴液复，馀邪自退，大便自通矣（津亏馀热内留）。有身热已退，独额热未除者（额属阳明），此胃中有馀邪也，宜清疏阳明，如连翘、黄芩、山楂、麦芽、枳壳、鲜石斛之类（馀邪蕴胃）。如已身凉，独腹热未退（腹属太阴），此脾家有火也，加生白芍清之（馀邪蕴脾治法）。
〖阳明并病新法〗
阳明兼肺　阳明少阳　阳明太阴　阳明少阴
〔阳明兼肺〕
前太阳兼肺，在寒邪一边。此阳明兼肺，在温邪一边，均以手太阴肺经为治。
如遇发热恶寒、咳嗽喉燥、渴饮、舌胎白（太阴）中带黄（阳明）或燥刺（温邪）或边红中白、脉来浮数，此风温客于手太阴肺经，而内热发于阳明之表也。宜羚羊角、前胡、杏仁、连翘、薄荷、桔梗、黄芩、豆豉、淡竹叶之类以解风热。如兼烦闷呕恶、脉沉足冷者，欲发痧疹也，亦以此方加牛蒡、防风透之。
●邵评：风温初入肺卫，在阳明之表。
如痧疹已透，尚有头胀心烦、脘闷咳嗽者，肺气不得宣畅也。宜栀、豉、栝蒌皮、桔、薄、黄芩、连翘、牛蒡、川贝、郁金之类，使肺气通畅，痧疹透达，诸症自解（邪郁于肺）。若痧疹已透，仍然胸胁闷痛、咳嗽喘急者，此有伏痰也。其气口脉闭（痰邪阻滞脉道），是痰之验也。宜豁痰利气，如前胡、杏仁、栝蒌、橘红、苏子、象贝、桔梗、枳壳、莱菔子、竹沥、姜汁之类投之，痰自出矣（痰邪内伏，阻闭肺气）。
〔阳明少阳〕
凡风寒之入，由皮毛而腠理，为阳明少阳之界，作表证看，非邪己入阳明之里而复传于少阳也。柯韵伯力辨阳明传少阳之谬以此。
如身热口渴、微兼恶寒、舌胎中白边红（少阳）或根白尖红、脉来弦滑，此邪入肌肉腠理之间，阳明少阳之表证也。宜解肌法，如柴、葛、连翘、薄荷、黄芩、橘红之类，以取肌分之汗，热自退矣（伤寒风寒由肌表而入胆胃之表证）。如见舌胎自少红多，初起微寒，继即发热不已，此阳明轻而少阳重（手少阳三焦），气分少而营分多。宜犀角、连翘、丹皮、钩藤、黄芩、薄荷、黑山栀之类，以清营分之热，大忌汗散。
●邵评：此条温邪自口鼻而受，由肺卫而入手三焦少阳，从心营肺卫治，用手经药，与上寒邪在足经者治法不同。大宜留意。
〔阳明太阴〕
前阳明少阳，邪由阳明之表而来。此阳明太阴，邪从阳明之里而及。胃与脾联，此表里俱病也。如见舌胎白带灰黑色（太阴舌色），或白中带黑点，或边黄中黑，或前半黄后半黑，或纯黄燥胎（阳明舌），或黄分八字，种种形色，皆阳明太阴之证据。外症身体灼热、口唇燥、左关数、右关滑，此阳明热邪内蕴以致。斑不得透，毒不得解，因与太阴为表里而传入也（脾胃相联，胃中热邪不外出而内入）。急宜透之提之，不使毒邪陷入三阴，用犀角、羚羊角、芩、连、连翘、牛蒡、桔梗、薄荷等，使斑外达而解。如斑点隐隐，不得外透，加角刺数分以透之（提透）。如大便秘而潮热谵语者（胃实见症），阳明为重，太阴为轻，下之可也。
●邵评：阳明热邪内郁成斑，不外达而内伶太阴，实表证也，仍宜提邪外达。
〔阳明少阴〕
前阳明太阴，因阳明之邪失表失清，以致邪陷太阴，作实证治，故犹用提透。此阳明少阴，由其人本属阴虚，即病在阳明，而少阴已不能支。此土来剋水，水不济火也，当作虚证治。
凡见舌胎中黄边紫，前半黄后半紫（少阳舌色），或前半白后半红，脉左数（肾虚）右洪（胃热），外症潮热、舌燥唇焦、口糜气秽、齿衄烦渴（热伤阴血），此景岳所谓阳明有馀，少阴不足之证也。宜大小甘露、玉女煎之类，随证加减，无不应手。
●邵评：此肾阴亏而胃有热，气血两燔，灼耗肾水之正法。

少阳经证  ***************************
〖少阳总要述古〗
小柴胡汤　黄芩汤　大柴胡汤　小建中汤　小柴胡去参夏加桂枝蒌根汤　黄连汤
少阳感寒小柴胡汤，少阳中风小柴胡汤。
太少合证下利黄芩汤，少阳阳明结热大柴胡汤。
太少合证小柴胡去参夏加桂枝瓜蒌根汤。
阳明少阳合证，胃未实，从少阳治，小柴胡汤。
阳明发潮热、大便溏、胸胁满，小柴胡汤。
阳明不大便、舌上白胎、胸胁满而呕，小柴胡汤。
伤寒脉阳涩阴弦、腹中急痛，小建中汤。不瘥，小柴胡汤。
伤寒胸热胃寒、腹痛欲呕，黄连汤。
〖少阳本病述古〗
口苦咽乾　目眩　耳聋　往来寒热　胸胁满痛　呕
按：少阳属半表半里，故仲景以口苦、咽乾、目眩为一经主病。盖胆属木，而少阳为相火。此皆木火上炎之症，已赅伤寒杂证而言。阅少阳篇内，或言伤寒，或言中风，或言并病，或言转属，本无一定（少阳为半表半里之经，无论风寒湿之邪在表在里，最易侵及，故无一定），若执定从太阳、阳明传入，不啻痴人说梦矣。
凡遇伤寒初起，头痛发热而脉弦细者（少阳本脉），此少阳初感寒邪，故头痛（痛在两角）发热与太阳同，而脉则现少阳本象也。少阳少血多火，虽有表邪，不可发汗，当以小柴胡汤和之。（少阳寒邪）
若发热耳聋、目赤胸满而烦者，此少阳中风也。盖少阳属木火，风中其经，亦同气相感，风动火炎，故见症如此。耳目为表之里，胸中为里之表（所谓半表半里也），亦当用小柴胡汤和之。（少阳风邪）
若头痛胸满、口苦咽乾，或往来寒热、脉浮而弦、自下利者（脉浮为太阳，弦为少阳，是太阳合病也。症见下利，或呕，其病偏在少阳之半里）。此太阳少阳合病也。缘热邪入少阳之里，胆移热于肠，故下利，黄芩汤主之。其邪不在半表，而在半里，故不用柴胡，而主黄芩。呕加半夏、生姜，治痰饮也。伤寒汗出不解（阳明）十馀日，结热在里，心下痞硬（阳明），呕吐下利，复往来寒热者（少阳），大柴胡汤主之。此热邪从少阳而结于阳明，故合治之（少阳阳明合病，热结在里）。伤寒四五日（此系太阳少阳并病），身热恶风，头项强（太阳）（桂枝证），胁下满（少阳）（柴胡证），手足温而渴者，小柴胡汤主之。
●邵评：此是太阳少阳并病，当用小柴胡去参、夏，加桂枝、栝蒌根两解之。
阳明病发潮热、大便溏、小便自利（胃未实）、胸胁满者（少阳主症），小柴胡汤主之。
●邵评：此阳明少阳合病，因胃家未实，故从少阳胸胁满一证，即用小柴胡和解之，使热邪从少阳而解，不复入阳明矣。
阳明病不大便、胸下硬满而呕（尚在少阳部位）、舌上白胎者，可与小柴胡汤。
●邵评：白胎属痰饮溢于上焦，与小柴胡，则痰饮化而津液行，胃气一和，则上焦仍得汗而解矣。若痰饮溢于上、中焦，症见少阳阳明，可用柴胡温胆汤。
伤寒，阳脉涩，阴脉弦，法当腹中急痛，先用小建中汤。不瘥者，小柴胡汤主之。
●邵评：尺寸俱弦，为少阳受病。今阳涩阴弦，是寒伤于厥阴也。腹中指少腹言，乃厥阴部位，故急痛。先用小建中，所以平肝散寒也。未瘥，仍用柴胡者，使邪引出少阳而解也。
伤寒，胸中有热，胃中有邪气，腹中痛，欲呕吐者，黄连汤主之。
●邵评：此寒热相持于内，故用姜连以和里；胃中寒邪，尚可外达，故用桂枝以和表。此仍不离少阳之和法，亦可兼治厥阴寒热呕逆。盖因上热下寒，格拒中官，故腹痛而呕吐，用黄连汤开痞而和上下也。且黄连汤与小柴胡俱是枢机之剂，而为和法，小柴胡和其表里，黄连汤和其上下，同一和法，而有横直之不同也。
●廉按：发明极当。
〔口苦咽乾〕
《论》云：少阳之为病，口苦、咽乾、目眩也。此皆胆火内盛，上走空窍而然。不拘伤寒杂证，以少阳相火治之，柴、芩、栀子、丹皮之类。
●邵评：此证是胆火上升，不拘伤寒杂病，皆当清其相火。
〔目眩〕
眩，头旋目花也，在少阳为木火上炎。凡钩藤、天麻、池菊等，均属熄风妙品，宜加入之。汗吐下后，属虚无疑（少阳木火上炎，汗吐下后当作虚治）。
〔耳聋〕
少阳中风，则耳聋无闻（少阳行身之侧，故病则耳聋）。
厥阴营卫不通，耳聋囊缩者死（营卫气机闭绝，精脱耳聋，故死）。
凡伤寒温疫，耳聋为常例，然于此可察病之重轻。其耳渐醒，其病渐退；其聋渐甚，其病渐进。
●邵评：以耳聋察病之轻重，验其精气之伤与不伤也。惟温疫耳聋不关少阳，治不同例。
●又评：《金鉴》云：目眩耳聋，少阳本病，病退自复。若汗、吐、下三法后，目眩兼神昏语乱者，乃神散气脱之候，不治。若误发湿温之汗，以致耳聋不能言语者，名重暍，死证也。误汗，则阴伤邪陷，神散气脱，故死不治。
〔往来寒热〕
少阳有往来寒热，寒已而热作，热已而寒起，相因不已是也，为少阳主症，小柴胡汤。
●邵评：邪与阳争则寒，与阴争则热，在半表半里，则往来寒热。少阳在半表里，故为主症。
太阳有如疟寒热，寒热无休止之常，日三五发，谓之如疟，此太阳未尽之表邪。无汗宜麻桂各半汤，有汗宜桂枝二麻黄一汤，热多寒少宜桂枝二越婢一汤。
●邵评：若寒热有作止之常，一日一次，或间日一次，谓之疟，不得概以小柴胡治之。参《金鉴》。
●又评：太阳表邪未尽，不可不汗，故用此三方。然亦不可过汗，故用此三方微汗之。
按：往来寒热，虽为少阳本病，而所因有三：如少阳自受寒邪，阳气郁遏，初则不能发热恶寒，至五六日郁热内发，与寒邪相争，则为往来寒热，一也；或太阳受寒，过五六日，馀邪转属少阳，而为往来寒热，二也；或少阳自中风邪，即为往来寒热，三也（少阳自中风邪，即见往来寒热。少阳自受寒邪及太阳病转属少阳二者，俱在五六日后而见往来寒热。虽为少阳本属，而有此三因之不同也）。不得执定从太阳传来（邪中于颊则下少阳，岂必自太阳传来乎）。其胸胁苦满、默默不欲饮食、心烦喜呕，此皆少阳本病也。或烦而不呕，或渴，或腹中痛，或胁下痞硬，或心下悸、小便不利，或不渴，身有微热，或咳者，此皆少阳或有之症也，总以小柴胡汤主之。其或有之症，治法悉在本方加减内，须细阅之。参《来苏集》。
●邵评：少阳在半表半里，为枢机之经，偏寒偏热，本无一定，故多或然之症。
〔胸胁满痛〕
邪气传里，必先自胸而胁，以次经心腹而入胃也（由表渐次入里），是以胸满多带表证（胸中为阳明之表），胁满多带半表半里证（胁是少阳部位，故属半表半里）。故胸中室塞，栀子豉汤以吐虚烦（治阳明之表用吐法），胸中痞硬、气上冲咽喉、不得息者，瓜蒂散以吐实痰，作表证治（胸有寒痰，亦治阳明之表而用吐法）。若胸满痛及胁，为少阳证，小柴胡汤（胸属少阳，故用和法）。参《准绳》。
●按：《金鉴》云：脉浮，惟胸满而不及胁者，仍属太阳表分也，宜麻黄汤。固胸及胁而皆满者，属少阳经，宜小柴胡汤。若十馀日不解，胸胁满而兼口乾潮热者，是少阳兼阳明也，宜大柴胡汤加芒硝两解之（胆胃同病，故用大柴胡加芒硝，和而兼下也）。若表已解，心下及腹引胁满硬而病，乾呕，小便不利者，是停饮内实也，宜十枣汤攻之（表解而饮伏于里，故用十枣汤攻其水）。
●邵评：胸胁满痛，有表里病因之不同，当分经辨证施治。惟伏暑湿温胁痛，寒热如疟，不可误作柴胡证，以香附、旋覆花、苏子、广皮、半夏、茯苓、米仁治。腹满加川朴，痛甚加降香，久不解，间用控涎丹（甘遂、大戟、白芥子，为末，神麴糊丸）。
〔呕〕
邪在半表半里多呕，故呕属少阳。然六经皆有呕证，各照本经治之。
●邵评：呕属少阳，以木火上升犯胃，胃逆不降而呕也。然六经皆有呕证，故分别治之。
●按：《金鉴》云：表邪入里，里气拒格，上逆作呕，属少阳，宜小柴胡汤和之。若表邪不解而呕，属太阳，宜柴桂汤。若食谷欲呕，属阳明中寒，宜吴茱萸汤。呕吐涎沫，属厥阴（厥阴寒邪上犯阳明），亦宜吴茱萸汤。呕吐蛔（肝阳木火挟寒邪犯胃），乌梅丸。呕而饮，饮而呕，相固不已，是停水也（饮多水逆），宜五苓散。
●邵评：呕有多因，宜分经辨证为治，临证时切须细审。
〖少阳心得新法〗
《经》云：冬伤于寒，春必病温，夏必病热。又曰：冬不藏精，春必病温。故凡肾虚多欲之人，寒邪乘间而伏于少阴，久则寒化为热，至春阳气升发，新邪引动而发于少阳者，为温病；至夏阳气大泄，新邪外触而发于阳明者，为热病。
●邵评：冬令闭藏，邪不外发；春夏阳气泄越，而病温热。温病发出之途由少阳，热病发出之途由阳明，但有伏气所发、受而即发两种，极宜分辨。
然温热之证，四时俱有。有伏气内发而病者，如冬月伏寒、夏月伏暑，再感新邪而发者是也。有时邪外触而病者，如秋应凉而反热、冬应寒而反温，感其气而即病者是也（不正之气受而即病，在冬为冬温，在春为春温）。辨证之法，凡见纯热无寒而口渴者，即是温热，非伤寒也。但看舌苔白黄而燥者，乃阳明见象；纯红而燥者，乃少阳见象（纯红，邪入营分之证据）。阳明宜存肺胃之津（温热伤人之阴，故以保津液为重），少阳宜顾肝肾之液。前阳明新法，已陈温热之概。兹专以少阳温病为主，而兼以手三阴为治焉（从心营、肺卫、心包络三经治）。
●邵评：纯热无蠲而口渴，伏气所发温热则然也。若受而即发之病，邪遏肺气，初起必微寒，而后发热不已。须分辨之。若胎燥，是温热病之的据。
〔少阳兼营热〕
凡人腠理疏豁，凤温之邪即能直入少阳。以少阳属木火，同气相感也（受而即发，由卫入营）。或有其人素有伏邪，因风寒外触，其邪直从内发而出于少阳者，亦温病也（伏邪发病，由内出外）。其症初起，或见微寒，继即发热不己，口苦目赤，胁痛胸满，渴而欲呕，脉来弦滑而数，舌苔白兼边红，或淡红色，此邪初发于少阳也。宜柴、芩、栀、丹、翘、薄清解之。至四五日，舌胎纯红起刺（邪入营分，舌红有刺），烦躁不宁；六七日，耳聋颧红，神昏谵语，或汗出不解，或斑疹透于胸前，此时木火大炽，营分血热已极。大忌风药劫液（温热病以阴液为重也），宜用鲜生地一二两，犀角、连翘、黄芩、薄荷、丹皮、黑栀、钩藤、银花之属，以清胆腑之热，兼解营分之邪，热毒自解矣。（少阳兼营热）
〔少阳兼包络火〕
如见目赤面红，神呆不语，舌如芒刺，或斑见紫色（邪入包络），此包络之火亦盛也。宜犀角、鲜生地、钩藤、连翘、川连、菖蒲、丹皮、黑栀、银花等凉解之，芒刺一退，即当水中养木（专救阴津），寒凉不可过分，宜六味甘露等汤加减。
●邵评：滋肾阴，清胃热，以生津液，乃少阳兼心包络正法。
〔温邪上乘包络〕
如初起即见舌胎鲜红、神昏谵语、烦躁不宁者，此温邪上乘包络也。防发丹疹，切忌升、葛、荆、防（足经药不可用），宜犀角、连翘、钩藤、薄荷、丹皮、鲜斛、菖蒲、天竺黄、淡竹叶、人中黄、银花之类，以解包络营分之热，则毒透而神自清矣。
●邵评：此温邪入包络正法。
〔温邪入心肺两经〕
如舌胎红中兼白色，症（肺）见谵语（营热）、咳嗽者（肺邪），此风温入于心肺两经也。宜透营分之热，兼泄气分之邪（营卫处病，尚偏肺卫，治以清营泄肺），当用羚羊角、连翘、薄荷、黄芩、象贝、杏仁、栝蒌皮、丹皮、元参、栀子之类，次用梨汁、蔗浆、金斛、麦冬、花粉、南沙参之类，以养肺胃之阴。
●邵评：温邪入心肺，以存阴化热为正治。
〔痰入络中〕
如斑疹已透之后，依然神昏谵语（痰也）、目睛微定、舌色鲜红者（包络舌色），此热痰乘于包络也（痰邪入于包络，治以清心包而开化热痰）。宜犀角尖、鲜菖蒲、天竺黄、川贝母、连翘、钩藤、丹皮、淡竹叶、竹茹、辰砂之类，以开热痰，神自清矣。火清毒解之后，如见虚烦呕恶、惊悸不寐，只用温胆汤和之。
●邵评：包络热痰，由包络之热已化，而痰邪留伏胃中，治以涤痰和胃。
如火邪既退之后，身体不能转侧而兼胁痛者，此必有入络之痰也。宜天虫、全蝎、钩藤、桑枝、瓜蒌、泽兰、竹沥、姜汁之类豁之（络痰）。
〔热结小肠〕
如斑疹已透，而热邪未退、舌绛神呆（心火也）、语言颠倒（心热神蒙）、小便赤涩、点滴如稠，此热结小肠所致（心火内燔，下注小肠，则闭结不通，心与小肠相表里也）。夫小肠结，则火邪逆乘心包，故神昏（治以清心化热，宣通小肠火腑，使其热从下泄也）。急用导赤散，加川连、连翘、赤小豆、栀子等以清小肠之热，则便利而神清矣。（小肠热结）
●邵评：以上诸证，皆温邪为病，故入少阳。心与小肠相表里，小肠为火腑，邪热内结小肠而逆乘心包，是腑病及脏也。用苦味清火，先入心，且小肠火腑非苦不通也。
〖少阳并病新法〗
少阳阳明　少阳太阴　少阳少阴　少阳厥阴
〔少阳阳明〕
少阳之邪不解，炽人阳明胃腑，外症耳聋颧红、发热便秘（阳明）、舌苔边红（少阳）中燥黄（胃实），乃二阳合病（太阳、少阳）也。仿大柴胡意，用柴、芩、枳实、连翘、赤芍、制大黄微下之（表里兼治）。盖因少阳转属阳明，二阳合病，表里两解。
若见舌胎黄中现出黑点（胃火热毒）、烦闷恶心、身痛足冷（发斑之兆），此胃中热毒欲发斑也。宜透斑解毒，犀角、连翘、栀子、牛蒡、黄芩、薄荷、银花之类。
●邵评：少阳木人，挟胃热而发斑也，宜急急透斑解毒为要。
〔少阳太阴〕
凡见舌胎尖红根黑，或边红中黑，或红中带黑点（舌红属少阳，黑为太阴舌），面红目赤，唇燥口渴，齿缝出血，或鼻流衄血（热伤营血），此少阳毒盛，火抑而斑不得透，腠理闭塞，以致阳邪陷入太阴。此病由于失表失清，急宜清解，用犀角、连翘、牛蒡、黄芩、薄荷、丹皮、元参、鲜生地、净银花之类，以化斑解毒。盖病由于失表，恐斑不能外达皮毛，故从解化。（伤寒少阳火热陷入太阴）
●邵评：邪在少阳之时，未曾清解，以致毒火抑遏，陷入太阴，斑不得透，仍用清透之法为治。
〔少阳少阴〕
少阳之邪不解，则包络热而肺气闭。肺窍不通，则传濡之液流入少阴，脉象弦细而数（少阳脉），舌胎尖红（少阳）根紫（少阴）或纯红起刺，耳聋齿枯，舌燥唇焦，午后发热，神昏不语，或郑声作笑。此少阳木火大炽，反逼少阴，二少失司，病匪轻浅。急宜解木火之郁，以救少阴之水（少阳温病，木人燔灼，逼入少阴，阴液伤而邪热盛，急宜清解少阳，不使伤肾阴），用柴、芩、鲜地、丹皮、黑栀、连翘、川连、鲜菖蒲之类以清之解之。如不应，急当滋少阴之水，以济少阳之火（其人肾水素方亏，故清之不应，急宜救水以清火，保其阴液），如六味饮、一阴煎之类加减投之。服后，舌现微红、神清齿润，则木火之郁解而少阴亦治矣。（温病）（少阳温病转入少阴，津亏火盛邪入下焦）
〔少阳厥阴〕
少阳与厥阴为表里，木火之邪，无处发泄，势必连及于肝。此表里俱病，法宜引阴出阳。
●邵评：木火之邪，连及厥阴，表病及里也。少阳病入厥阴，由表及里，治法当使其邪仍从少阳外出为妥。
如见舌起红刺（少阳舌）或黑中有红点（厥阴热也），外症发热恶寒如疟状（少阳证）、手足乍温乍冷、烦满消渴（厥阴证）、谵语、二便不通（热邪闭结）、脉弦而数（少阳脉热也），方用柴、芩、川连、鲜地、丹皮、栀子、钩藤、薄荷等，以散风木之郁，使邪复出少阳而解（温病）。
●邵评：少阳温病，木火郁邪，转入厥阴，表与里同病也。其邪尚轻，故用清散少阳使邪外出。


卷之二下  ——————————————————————————————————————————————————————————————————————————————————————————

三阴总辨  ***************************
撰伤寒书者，每于三阴或热或寒之故，都模糊过去。即有传经、直中之分，亦非仲景本旨。此处不明，何以临证。用陈鄙见，质诸高明。
●三阴有阳经注入之邪，有本经自感之邪。注入之邪，则传变不一，阳主动也（从阳经注入，病多传变）。自感之邪，则多在本经，阴主静也（三阴自受之邪，只在本经而无传变）。
●邵评：传经、自受，是邪入三阴之两大法门。
●三阴世都以传经、直中分两门，传经悉指为热，直中悉指为寒。此说似是而实有来尽者。夫传经即邪从三阳经传入，直中即本经自受之风寒也。盖邪之传入三阴，热证固多，而寒证亦间有（传经邪入三阴，其人阳气素虚，不能化热，亦间有寒证者）。本经中寒固无热证，而中风亦能发热（直中三阴，寒邪入阴不能化热，亦若风邪入阴，亦有发热者，风为阳邪故也）。未可以此分寒热了之，其证细述于下。
●邵评：不可以传经、自受分其寒热者，以阴经寒邪，不能发热，阴经风邪，亦有发热也。
●邪从阳经注入三阴，则或为热证，或为寒证。如邪入太阳，先作郁热，以次传入阴经，则为热证（太阳先化热而后转入阴经，为热证）。或邪在太阳，不及郁热，即入少阴，而现少阴形证，则为寒证（太阳脉沉，用四逆汤温里之证）。或太阳之邪，即入少阴，而仍带太阳标病，则为先寒后热之证（少阴反发热，仍用太阳之表，用麻附细辛汤温经散邪之证）。或太阳之邪，不传阳明、少阳，便入三阴，随其人体质虚实、脏腑寒热，则从阴化为寒证，从阳化为热证（太阳之邪，传入三阴，其人阳气充实则从阳化为热证，阳气衰少则从阴化为寒证，所以三阴有或寒或热之不同也）。或风温之邪，从三阳入阴经，则无不为热证（风温为阳热之邪，入于阴经最易伤人之阴，故有热无寒）。凡三阴篇内，所称转属阳明，而用承气等汤，皆阳经传入之热证也（阳经热邪传入三阴，其人脏气实而不能容，则还之于腑。腑者，胃也，邪转入胃，则不复传，故可下也）。
●邵评：邪入三阴，或寒或热之故，分别详明。
●三阴自受之邪，各有中风、中寒之证。三阴中风，则能发热，以风属阳邪故也（三阴自受风邪，亦能发热）。三阴中寒，则不能发热，以寒属阴邪故也（三阴自受寒邪，不能发热）。即少阴有反热之证，亦必带太阳标病而然（有太阳之表，故用麻黄发表，辛附温经）。后人但知传入三阴为伤寒，不知三阴自感亦伤寒也。故于本经中风发热，便误认为传经标病。以本脏中寒无热，即指为直中阴证（三阴自受风邪发热之证，误作传经热证施治，其害非小）。讵知桂枝汤为表之里药，固能兼治三阴自感之风邪。而理中、四逆等汤，本治三阴自感之寒邪也那。盖风寒六气之伤人，或入于阳，或入于阴，原无一定，但值何经之虚而治之，不得专以太阳为受邪之始也（邪之中人无常，非定自太阳而始也，乘其经气之虚而邪袭入之。故《内经》有中于项则下太阳，中于面则下阳明，中于颊则下少阳之文。可见邪气非定自太阳而入也）。故三阴固有阳经注入之证，亦有本经自感之证，均属伤寒，不必另立名目也。兹于三阴经中，无直中之条，非略也，正不敢蛇足耳。
●邵评：三阴自受寒邪，不能发热。三阴自受风邪，亦能发热，不可因其有热，误认为阳经传入之热证也。惟三阴自受风邪，宜桂枝汤和表。自受寒邪，用理中、四逆温里。
●三阴自受之邪，《论》中有可历指而见者。如太阴病，脉浮者可发汗（浮为太阴表脉），宜桂枝汤，此太阴中风也（太阴自受风邪表证，用桂枝汤和表）。如太阴病，腹满而吐，自利益甚，时腹自痈，此太阴中寒之证也（太阴自受寒邪里证，宜温中）。如少阴中风，脉阳微阴浮者，为欲愈，此即少阴中风欲愈之脉也（脉阳微，邪退也；浮者，阴出之阳也。此少阴自受风邪欲愈之脉）。至于少阴中寒，宜汗者，麻黄附子细辛汤（少阴自中寒邪之证，乃少阴反发热，兼见太阳之表，故用麻黄发表，辛附温经）；当温者，附子四逆等汤是也（寒邪直中，故用温里）。如厥阴中风，脉微浮为欲愈，此即厥阴中风欲愈之脉也（脉微为邪退，浮为阳脉，故为欲愈，乃厥阴自中风邪欲愈之脉）。厥阴中寒，即用当归四逆加吴萸生姜汤是也（厥阴自中寒邪之证，用发表温经之法，此方是厥阴之表剂）。阅少阴厥阴篇内，只中风欲愈之脉，并无未愈之证治者，必有阙文也。
●邵评：此论三阴自受风寒脉症治法，分别精细。
●三阴篇内，惟少阴有大承气急下三证，而太阴、厥阴篇内，并无承气之条。奈何后人反称邪在厥阴，三承气选用（三阴借阳明为出路，邪入三阴，脏气实而不能容，则还入阳明而咸可下之证，非邢在厥阴而可用承气下之也）。夫承气本阳明胃药，少阴用承气者，盖因肾水一亏，胃土燥实，病已转属阳明，故急下以存阴液（少阴急下三证，固热结胃腑而燥实，恐其灼干肾精胃液，故急下以存阴）。仲景述厥阴病云：下之利，不止。此厥阴忌下之明戒也。焉有邪在厥阴，反用承气之理？圣训具在，是非自见（三阴之邪下转属阳明胃腑，切不可下，不独厥阴也）。
●邵评：论三阴热邪结实，可用承气攻下之法，否则切不可用之理，分别甚精。

太阴经证  ***************************
〖太阴总要述古〗
理中汤　桂枝汤　五苓散　四逆汤　四逆加人参汤　三物白散　桂枝加芍药汤　桂枝加大黄汤
太阴感寒理中汤。
太阴转属阳明，便硬发黄，茵陈蒿汤。
太阴小便不利、身发黄，茵陈五苓散。
太阴自利不渴，脏有寒，四逆汤；恶寒、脉微、复利，四逆加人参汤。
太阳误下，成寒实结胸，三物白散。
太阳误下，热陷太阴，腹满时痛，桂枝加芍药汤；腹满大痛，桂枝加大黄汤。
〖太阴本病述古〗
腹满　腹痛　发黄　吐利
太阴湿土所主，仲景以腹满而吐、食不下、时腹自痛、自利不渴（不渴是寒）等症为太阴主病（太阴病之总纲）。乃湿土自病，非阳经注入之证也，其脉必沉而细（太阴寒湿之脉）。无论外受寒邪，内伤生冷，总以温中散寒为主，理中汤主之。
●邵评：太阴受邪有二端，一因外受风寒，一因内伤冷食，与他经不同也。自受寒邪，治宜温中。
若太阴中风，其脉尺寸俱浮（浮为风脉），其症四肢烦疼者（阳邪，也可发汗），宜桂枝汤。其脉阳微、阴涩而长者，为欲愈也（阳微者，邪退之脉也；涩脉转长，为阴出之阳，故愈。此论太阴桂枝证并欲愈脉）。
太阴腹满而痛，自利不渴者，因于寒；咽于而渴者，因于热。因于寒，湿土自病，宜理中温之。因于热，病必关于阳明，或暴烦下利，或发黄便硬，此脾家热，即属胃家之热，为转属阳明之证，宜从阳明治。
●邵评：同是满痛自利，著眼渴与不渴。不渴自受寒邪，故宜温；渴是阳经热邪传入太阴，脾胃相连，故病关阳明，太阴热邪转属胃腑，故可从阳明治。此太阴满痛自利，以渴不渴辨寒热，最为要诀。
伤寒脉浮而缓（缓为脾脉，浮为表脉）、身不发热、手足自温者，太阴也。太阴身当发黄，若小便自利者，不能发黄（湿从小便下去，故不发黄）。盖寒湿伤于肌肉，不能外越皮肤，故发黄。若小便利，则湿气下输膀胱，便不发黄。设小溲不利，当用五苓散利之（湿伤太阴之下表，故用五苓利水以泄表）。然寒湿伤于太阴之表，可从小便而出；若湿热伤于太阴之里，又当从大便而出。故至七八日暴烦下利，虽日十馀行，只须苦辛通降，俾脾家所积腐秽，行尽自止，既不须温，亦不须下也。
●邵评：太阴热邪暴烦，是里阳陡发，下利虽多，正是脾家秽积之去路，去尽则自止。此条是太阴湿热，故脉浮缓，治当利小便。若七八日暴烦下利，是阳气来复，脾家所有积秽，下尽自止，不须用温与下也。
伤寒四五日，腹中痛，若转气下趋少腹者（太阴寒湿下注，将成下利之兆也），此欲自利也。自利不渴者属太阴，以其脏有寒故也（太阴本有寒而阴邪又中之也），当温之，与四逆辈。
●邵评：太阴自受寒邪，气机下注，故有下利之兆。自利因于寒湿，故不渴，治当温脏祛寒。
恶寒脉微而复利，四逆加人参汤主之。
●邵评：恶寒而脉微下利，阳虚而阴胜也。此为阴寒下利，用四逆汤温里、人参补虚，最为精当。
下利十馀行，脉反实者死（正虚邪实），此脾气虚而邪气盛故也。太阴腹满时痛（寒邪也），误下之，胸下结硬，而成寒实结胸，无热证者，三物白散（寒结中宫而成实，与热实结胸不同，故申之曰『无热证者」，此句当著眼）。病在膈上者必吐，膈下者必利。如不利，进热粥一杯；利过不止，进冷粥一杯。
●邵评：腹满时痛，太阴寒邪，误与寒药下之，寒邪与寒药相结，成寒实结胸，与热实结胸不同，故用温通一法。无热证者，不四肢烦疼也。
若太阴误下，续得自利、脉弱、腹满而痛，此太阳之热邪陷于太阴之里也。腹满时痛为虚，宜桂枝加芍药汤；腹满大痛为实，宜桂枝加大黄汤。然脉弱则胃气亦弱，故云设当用大黄芍药者，宜减之。
●邵评：下利为太阴本症。自利因脾实，秽尽则愈。自利因脏寒者，四逆辈温之。此自利因太阳误下，而邪入太阴，则腹满时痛，当加芍药。大实痛者，当加大黄矣。然下后脉弱，则胃气亦弱，当小其制而减用之。虽然，下利腹痛，热邪为患，故用芍药。若阴寒腹痛，非芍药所宜。仲景与大黄并提，勿得轻视。若误下太阳，热邪陷入太阴，是阳经注入之证，分虚实治之。
〔腹满〕
（腹属阴属里，故阳明里证有腹满，三阴俱有腹满）
太阳汗后腹满，脾胃虚而不和也，二陈汤加厚朴和之。阳明潮热腹满，燥屎也，下之。身黄、小溲不利而腹满，湿热也，茵陈蒿汤。
●邵评：腹满有汗后，脾胃不和之虚满。有燥屎、湿热二证之实满。当分因施治。
太阴腹满，有虚寒证，如腹满时痛、食不下、吐利交作是也，理中汤加厚朴；有实热证（实热属阳明），如腹满大痛、咽乾便秘，或发黄，或暴下赤黄（热邪下注），此脾家实热，为转属阳明之候，宜承气加减。合参《准绳》《金鉴》。
●邵评：腹满有虚寒，是太阴本症，宜温中；有实热，是太阴转属阳明，宜下之。
〔腹痛〕
邪气入里，与正气相搏，则腹痛。故太阳无腹痛，少阳有胁痛而无腹痛，阳明里证有腹痛。三阴俱有腹痛，当分部位。中脘痛属脾，脉沉迟者，内寒，理中汤；阳脉涩、阴脉弦，肝乘脾也，小建中汤。
●邵评：三阳惟阳明有腹痛，三阴俱有腹痛，须分部位，当察其所痛之因，分别施治。
少腹痛，属厥阴部分，四肢逆冷、小便清白（寒冷证据），是冷结膀胱，宜当归四逆加吴萸、生姜汤温之（少腹厥阴部位，冷结膀胱而作痛也）。如不厥冷、小便自利者，是血蓄膀胱（此项上条少腹痛来，因病在血分，故小便自利者为蓄血），宜桃仁承气汤；小便不利者，是水蓄膀胱（病在气分，故小便不利者为水蓄），五苓散；大小便不利者，是水热互积（水与热邪蓄结，故二便俱不利），八正散。
●邵评：少腹痛有血蓄、水蓄、水与热俱蓄三因，分别治法甚精。惟桃仁承气之大黄，宜用醋炒。
若大实小腹满痛，或绕脐耕痛、不大便、脉实者（实热内结而有燥屎，则痛而便闭），承气汤。
●邵评：胃腑热实，燥屎作痛，故用下法。
发热口渴、脉弦洪而腹痛者，属脾热（症脉是内有邪热，肝火乘脾作痛），芍药黄芩汤。腹痛欲吐利，烦躁饱闷者，防痧毒（中宫气不通利，故吐利而痛也），当刺委中、少商等穴。合参《准绳》《金鉴》。
●邵评：痧秽内滞，气闭作痛，治宜芳香开泄。
●按：腹痛有虚实，按之痈甚属实（拒按为实），按之痛减属虚（喜按为虚）。有寒热自下逆攻而上者（热属火，性上炎，故逆上攻病），火也；自上奔迫于下者（寒属水，水性下达，故下迫作痛），寒也。
●邵评：辨明虚实寒热痛势之不同，甚精。
●又：伤寒腹痛，以凉水试之，其痛稍可者，热也；转甚者，寒也。
●邵评：试辨寒热之法亦当。
〔发黄〕
（伤寒发黄，惟阳明、太阴两经有之）
阳明病应遍身有汗，今但头汗出、小便不利、心中懊憹、身必发黄者（但头汗而身无汗，小便又不利，热郁不得外泄下通也，故发黄），瘀热在里、内外无从发泄也（又热遏于里而上蒸，故但头汗而发黄也）。发汗已，身目皆黄者，大发湿家汗，风去湿不去也（大汗则风去湿存，则湿伏蒸热而成黄）。太阴病身当发黄，因小便不利（小便不利，湿蒸热瘀，发黄之因），湿土为热所蒸而黄色外现也。若小便自利、小腹硬满者，瘀血发黄也（瘀血内蓄，小便自利为辨）。
●邵评：以小便利不利，分发黄、蓄血，是已。惟胆汁入血为胆黄，其症治尚须补入。
治法：阳明发黄，乃胃家移热于脾，必二便俱秘，黄色鲜明（胃中实热之证），茵陈蒿汤。太阴发黄，是脾家湿热，必小便不利、大便反快、黄色晦暗（脾经伏湿之据），茵陈五苓散。
●邵评：发黄有太阴、阳明，湿热、虚实之不同。若发黄而二便俱秘者，乃阳明胃实，移热于脾，故宜用下。若发黄而小便不利、大便反快，乃太阴脾湿蒸热，故宜清利。
若发黄、汗出身冷（阴寒证据）、脉沉迟者（阴寒之脉），阴黄也，茵陈五苓加乾姜。参《准绳》。
●邵评：寒湿留滞而成阴黄，故宜温通。若更阳虚，可用茵陈四逆汤。
《金鉴》云：表实无汗发黄者，宜麻黄连翘赤小豆汤汗之（风湿抑遏在表，故从表汗之）。里实不便者（阳明里实热结，故从里下之），宜茵陈蒿汤下之。无表里证而热甚者，宜栀子柏皮汤清之（无表里证而内热郁蒸，故宜从中治而清之）。大便溏、小便不利发黄者，宜茵陈五苓散利之（大便溏，小便自利，湿之的据。湿热内蒸，故宜渗湿热而利之）。阴证发黄者，宜茵陈四逆汤温之（阳虚而寒湿内伏，发为阴黄，故宜扶阳化湿而温之）。环口黧黑、出冷汗者，阴黄死证也（阳绝见症，故死）；身体枯燥如烟煤者，阳黄死证也（阴涸见症，故死）。
●邵评：发黄，有汗、下、清、利、温五种治法。治黄之法，不外是矣。阴黄阳绝，阳黄阴涸，均是死证。
〔吐利〕
●按：太阴腹痛吐利，一属寒湿，六脉沉细，舌润不渴是也，宜理中、二陈、藿朴之类温中散寒；一属湿热，舌燥口渴，小便短赤是也，宜二陈、二苓、枳实、厚朴、川连之类清热利湿。
●邵评：太阴腹痛、吐利二证，有寒湿、湿热二因，宜温、宜清，治法不同，必须详辨。
〖太阴心得新法〗
东南之地，水潦归焉，居其处者，多受湿邪之害。然闽广湿胜，江浙则湿热相兼。若感而为病，内应太阴居多，以太阴湿土所主也。今将太阴本病、传经并列于下，病无遁形矣。
〔太阴感寒〕
凡见腹痛、吐利交作、脘闷不食（太阴寒邪见症）、六脉沉细或伏（阴寒脉象）、舌胎黑滑或白滑（太阴寒湿舌胎）、口不渴饮，此太阴感寒本病也。当以香砂理中汤为主治（温中散寒之法），兼外感加苏叶，胀满加厚朴，有食加青、陈、楂、曲之类，吐多加丁香、藿香，泻多加木香、木瓜。
●邵评：此太阴感寒之正法。
〔湿热内结〕
如有腹痛痞满、呕吐不纳（太阴湿热见症）、舌燥渴饮，或大便泄泻、小溲不利，或二便俱秘，此湿热内结于太阴。急宜开之，须半夏、赤苓、厚朴、草蔻、川连、通草、广皮、滑石之类（辛开清解之法）。如便秘吐泻，加枳实、大黄行之，此即转入阳明也（邪结中宫，转入阳明须兼下法）。
●邵评：此湿热内结之正法。
●廉按：湿之为病，其人中气虚，则归太阴而为寒湿；中气实，则归阳明而为湿热。
〔湿邪内著〕
如发热不已（湿伏太阴）、头重身痛、大便顺、小便涩、脘满不饥（湿之的证）、舌胎白腻（湿邪舌胎）、脉象弦细而缓者（湿之本脉），此湿邪内著，太阴受病也。宜二陈、茅术、厚朴、猪苓、泽泻、茵陈、米仁、大腹皮之类（渗湿清利之法），湿邪去，热自退矣。汗多加桂枝、秦艽，汗少加紫苏。
●邵评：此湿邪内著之正法。
〔风湿流注〕
若发热一身尽痛，而兼四肢微肿者（风湿流入经络，此风湿流注手足也。宜二陈加米仁、桂枝、秦艽、防己、羌活、木瓜、片姜黄之类（祛风利湿宣络之法），足胫红肿（湿热下注）合二妙散。
●邵评：此风湿流注之正法。
〔湿热发黄〕
凡伤寒热甚不解，但头汗出，腹满溺涩，目黄口渴，舌胎黄腻（湿热舌胎），此湿热郁于太阴，欲发黄也。急用茵陈、二苓、枳实、厚朴、黄柏、栀子、茅术、秦艽、车前、泽泻等利之清之（清热利湿分解之法）。二便俱秘、小腹胀满者，此转属阳明也，宜茵陈蒿汤（转属阳明实热见症，故兼下法）。
●邵评：此湿热发黄之正法。
〔肌表风湿〕
凡遇伤寒发热之证（太阴风湿著于肌表），已经解表清里，俱不应（虽汗而风去湿存，故不应），但看舌胎白滑黏腻（湿邪在表舌胎）、脘闷恶心、口不渴饮（湿之凭据）、虽热不欲去衣被者（邪在肌表，故热而不欲去衣被），此外感风湿之邪，著于太阴肌躯之表，其病尚在气分，宜解肌法。用桂枝、秦艽、紫苏、半夏、苓皮、姜皮、厚朴、广皮之类（解肌疏风、开气化湿之法）微微汗之，则风湿俱去矣（微汗风湿俱去，大汗风去湿存，不可不知）。
●邵评：此肌表风湿之正法，若一身尽痛，可再加羌、防、白芷。
〔内外寒湿〕
若外感湿邪，又兼内伤生冷，以致寒热泄泻者（湿人大阴，食滞阳明，内外同病，当脾胃同治），太无神术散加减最妙。
●邵评：此内外寒湿之正法。
以上诸条，皆太阴本经自病。
〔阳邪传入太阴热证〕
若邪从阳经传入太阴（阳经热邪转至大阴，邪入已深矣），则热愈深，毒愈甚，舌见纯黄、纯黑（热邪舌胎），唇齿焦燥，目黄面赤，腹大热或晡热，手足不欲暖盖，小便赤涩，大便热泻（上症皆热邪见象）。舌无芒刺者，热毒暴下也（热而未实，毒邪下注，故暴下）。舌起芒刺者，大便不通也（邪已结实，故大便不通）。三阴无窍，俱借阳明为出路，故兼见阳明证者为轻（三阴热入阳明胃腑而成可下之证，则邪有出路，可用下法，故见阳明证者为较轻，是阴出之阳也）。大便通者，只宜清热解毒（热而未实，只用清解热毒）。大便不通者，导之清之（热邪结实，故宜清化导下）。清里解毒，如犀角、芩、连、栀、翘、银花、人中黄之类；导下，如枳实、厚朴、槟榔、大黄之类。
●邵评：此阳邪传里热证之正法。
〔阴邪内陷太阴斑证〕
若由失表失清，以致毒邪凝结于里，陷于太阴，每有发为五斑者（五斑，斑有五色也）。其症反脉静身凉，有似邪退正复之象（邪伏于内，外症似减，是内陷凶兆也），但看舌胎纯黄中见黑点，纯黑中见红点，或黑胎聚于中心（斑毒内伏舌胎），此皆生斑之验也。火重者斑必红，毒深者斑反白（毒入于阴则斑白）。若蓝斑（温热毒盛则斑蓝色），则血毒攻胃，胃将烂矣。紫斑发于少阴章门之间，毒传于肾也。黄斑发于手足唇口之上（邪入深沉，危恶之极），毒归于脾也。均属危恶之证，治法亦只清解毒火，宣通气血，用犀角、连翘、赤芍、银花、川连、人中黄、栝蒌皮、牛蒡子、槟榔、楂肉、天虫、角刺之属（清透解毒之法），内外两解。若见面白目青（肺闭邪陷），则阳气下陷，已属不治（下言发斑，死证见象），此药又不可投。若见身上汗出津津，则元气已泄（毒热内闭则元气外脱），其死尤速。盖病邪传里，虽病太阴，而三阴与之同病者也（三阴阴液俱被邪伤，故曰同病），所藉者独一肺经而已（肺主周身之气，肺气一闭，则诸气皆绝）。肺气开则面红，肺气闭则面白（此言气绝见象），若面黄则胆气绝矣，身黄则脾气绝矣。病在三阴，临证者尤宜深察焉。
●邵评：此邪陷太阴发斑之诊诀。

少阴经证  ***************************
〖少阴总要述古〗
麻黄附子细辛汤　麻黄附子甘草汤　附子汤　四逆汤　通脉四逆加人参汤　真武汤　猪苓汤　黄连阿胶汤　四逆散　大承气汤
少阴感寒表证，麻黄附子细辛汤。少阴表里虚寒，附子汤。
少阴下利厥冷、脉微欲绝，四逆汤；利止，脉不出、咽痛、面赤不恶寒，阴似阳，通脉四逆加人参汤。
少阴阴邪停水下利、腹痛、小便不利，真武汤。少阴阳邪停水下利、呕渴、小便不利，猪苓汤。
泄热下重，少阴热厥，四逆散。
少阴心烦不得卧，黄连阿胶汤。
少阴转属阳明，自利清水，色纯青，大承气汤。
少阴六七日，转属阳明，胃家实，腹胀不大便，大承气汤。
〖少阴本病述古〗
但欲寐　口燥咽乾　咽痛　吐　吐利　下利
少阴证，仲景以脉微细、但欲寐为主病。此指正气之虚（少阴多虚证），非示邪气之实也。凡舌乾口燥、心烦、泄利下重（热邪传入少阴，热实见症），是少阴实邪见象。引衣蜷卧、下利清穀、腹痛吐泻（少阴自受之邪，虚寒见症），是少阴虚寒见症。脉以沉实有力（少阴转入阳明而热实脉象）为实热，沉细无力（少阴虚寒脉象）为虚寒，须分属之（又：烦为阳，躁为阴，少阴以烦为生机，躁为死兆）。
●邵评：此辨少阴虚寒、实热之见症脉象，分际极清。
凡初起发热身痛，而头不痛（辨其少阴证者在此），脉沉而微细（少阴本脉），无里证（无少阴里寒之证也）。但欲寐者，此少阴感寒之表证也，宜麻黄附子细辛汤（温经发表）峻汗之。若发热在二三日后（日数稍迟，用药较缓），麻黄附子甘草汤微汗之。盖少阴与太阳为表里，故发热即可发汗，是假太阳为出路也。
●邵评：三阴无表热见症，少阴病反发热，是外连太阳之表也，故用麻附细辛发汗温经。在二三日后，见症稍缓，方内去细辛而用甘草者，用药亦缓也。
若恶寒身痛、手足冷、骨节痛、口中和而脉沉者（无燥渴口乾也），是表里俱寒也，附子汤大温大补之。
●邵评：寒伤肾阳，阳气大虚，故专用温补。
若下利清穀、里寒表热、手足厥冷、脉微欲绝、但欲寐者，此太阴转少阴也，四逆汤主之。
●邵评：寒邪转入少阴，而阳大虚，不能内守，治以扶阳散寒。此即俗名漏底伤寒证之正法。
若反不恶寒（阳郁于外，故反不寒），或咽痛乾呕（虚阳上逆也），腹痛面赤（戴阳证），或利止脉不出（郁伏于内也），此下元虚极，阴证似阳也，通脉四逆加人参主之（通虚阳而散寒郁）。盖葱体空味辛，能入肺以行营卫之气，姜附参甘，得此以奏捷于经络之间，而脉自通矣。
●邵评：寒中少阴，阴盛格阳，阳被寒郁，故见此假热之证，用通阳散寒之法。
若腹痛下利、四肢沉重疼痛（见症皆是水气为患）、小便不利者（水积下焦，此是病根），此坎中阳虚不能以制阴水，致阴浊停蓄。宜真武汤，壮元阳以消阴翳，培阳土以泄阴水，则开阖得宜（肾司开阖之机），小便自利，腹痛诸症自除矣。
●邵评：以上诸条，皆少阴虚寒证之正法。又：肾阳虚弱，水气浊阴凝蓄，用壮阳泄浊，以利水气一法。
●按：手足厥冷，专指指掌言，四逆兼胫臂言。故少阴下利，手足厥冷，犹为可治，四肢逆冷则死。
少阴病，下利六七日，咳而呕（热邪上升见症）、心烦不眠、小水不利者（阳邪挟水气上扰也），此少阴阳邪停水也。宜猪苓汤主之，使热邪从小便而出，诸症自解矣。
●邵评：此少阴阳邪挟水气上逆为病，用滋阴利水导热下行
少阴病，得之二三日以上，心中烦，不得卧（水亏火旺，热伤阴血），黄连阿胶汤主之。此传经热邪扰动少阴之阴（热邪灼伤阴液，水不制火之候）。肾水亏则君火旺，故以芩连泻心，胶黄育阴（用药以滋阴降火而凉心肾一法），且鸡子黄色赤而通心，阿胶色黑而通肾，坎离合治，自然热清而烦解。
少阴病四逆（热厥也）、泄利下重（热邪下注也），或咳或悸，或小便不利，或腹中痛，四逆散主之。此阳经热邪扰于阴分而厥也。盖四逆有寒热之分，胃阳不敷于四肢为寒厥，阳邪内扰于阴分为热厥。寒则下利清穀，热则泄利下重（同是厥而下利，寒则清穀，热则下重，证虽同，而热之见症判然不同，辨证可不详细哉）。故用芍药、枳实以清泄之，柴胡以升散之，则升降利而厥逆诸症自解矣。
●邵评：此阳邪传里，少阴热厥证。因阳邪下陷入阴中，阳内而阴反外，以致阴阳脉气不相顺接，而为四逆，故此热厥也。或咳或悸等症，皆因水气为患也。少阴枢机无主，故有此或然之症。用四逆散以敛阴泄热，以散四逆之热邪，后随证加味，以治或然之症，此少阴气分之下剂也。以上三条，皆阳经热邪传里，但不转属阳明，故不用承气。
少阴病，有大承气急下者三证：一曰得之二三日，口燥咽乾（邪灼阴伤，故口咽乾燥），急下之；一曰自利清水，色纯青（热结旁流），心下痛，口乾燥，急下之；一曰六七日，腹胀不大便者（燥屎灼津），急下之。
●邵评：少阴用承气急下三证，此是阳经热邪传入少阴，脏不能容，则还而转属阳明胃腑，腑实燥热，灼耗肾精胃液，而见口燥咽乾、下水、便秘、腹胀等症，故急下之，以救阴液。
〔但欲寐〕
（卫气寤则行阳，寐则行阴，故寐为足少阴病）
若欲寐无表里证，身和、脉小，是已解也（病退脉和，邪解神安）。风温证，亦欲寐多眠，则有脉浮发热，汗出身重，鼻息鼾鸣之异（风温亦有欲寐证，见症与少阴不同）。
〔口燥咽乾〕
属热邪，有实热宜承气，有虚热宜养阴。
●邵评：口燥咽乾，属热邪，但热有虚实，治宜分别。
〔咽痛〕
（少阴之脉上贯肝膈，循喉咙，系舌本，故咽痛）
少阴咽痛，属热者，有半夏散及汤，又甘草汤、桔梗汤，此散火也。属寒者，桂枝干姜汤，治汗多亡阳也；通脉四逆汤，治阴盛格阳也。参《准绳》。
●邵评：咽痛热证，是虚火上升；寒证，有亡阳、格阳二证。
《金鉴》云：咽痛一证，寒热皆有。肿痛为热证，仲景有甘桔半夏苦酒、猪肤等汤调治；不肿而痛为寒证，宜四逆汤加桔梗主治也。
●邵评：咽痛寒热俱有，肿者为热，不肿为寒，治当分别。
〔吐〕
有寒热之分。热者，寸口脉数、发热烦渴、渴欲饮水。水入即吐者（水热上逆），宜五苓散；食入口即吐者（痰热上拒），宜二陈汤加姜汁、炒川连和之。
●邵评：吐证寒热均有。此条热吐，又有水逆、痰热格拒二证。
寒者，口不渴而吐，理中去白术加生姜。参《准绳》。
●邵评：此治寒吐之正法，亦可加石莲、丁香。
《金鉴》云：口不渴，厥而吐（寒邪上格），属寒，宜理中、吴萸辈。渴而得食即吐（火热格拒），属火，实热黄连解毒汤，虚热于姜黄芩黄连汤。渴而饮，饮而吐，吐而复渴，属水逆（水逆上升），五苓散。
●邵评：吐证不渴为寒，渴为热，热有虚实之分。
〔吐利〕
少阴病，吐利、手足厥冷、烦躁欲死者，吴茱萸汤主之。乾呕吐涎沫（此厥阴证），亦宜此汤（寒中少阴而复上攻阳明之证，又厥阴寒邪上攻阳明，胃虚寒逆）。吐利止而身痛不休者（表未和），当和解其外，宜桂枝汤（里和而表未解）。
〔下利〕
下利属于热者四证。
四逆泄利下重，四逆散。
●邵评：阳郁不达于四肢，故逆。下重者，热之微也。此阳邪下陷而入阴中，用四逆散泄热散邪。
下利六七日，咳而呕渴、心烦不得眠者，猪苓汤。
●邵评：此虚热，下焦有水，治以导水泄热。
自利清水，色纯青，心下痛，口乾燥者，大承气汤。
●邵评：阳明燥实，热利旁流，故急下以存阴。
下利咽痛，猪肤汤。
●邵评：阳邪传入少阴，虚火上升，治以滋阴泄热。
少阴下利属寒者，约八证。
少阴病，下利、恶寒而蜷、手足温者可治（阳尚存，故可治），四逆汤；四肢逆者不治（阳将绝，故不治）。
少阴病，脉浮而迟（热在表而寒在脏，故脉浮迟）、表热里寒、下利清穀，四逆汤主之（温里散寒）。大汗，若大下利而厥逆者，四逆汤。
●邵评：大汗则亡阳，下利则亡阴，阴阳俱虚，厥冷而利，非清穀，急温之，阳回而生可望也。
少阴至四五日，傻痛、小便不利（是病根，当著眼）、四肢沉重疼痛、自下利者，此为有水气（阳微而气不化，水积下焦为病），真武汤。
●邵评：肾中有阳虚，复受寒邪，肾火衰而不能化水，致水积下焦，用真武汤、壮元汤以消阴水。
少阴病，下利清穀、里寒外热、手足厥冷、脉微欲绝（阴寒盛于内也）、身反不恶寒，其人面赤色（格阳于外，郁而在表也），或腹痛，或乾呕，或咽痛，或利止脉不出者（寒郁其阳，则脉伏不出），通脉四逆汤主之。
●邵评：真阳之气，被阴寒所迫，不安其处，而游散于外，故显假热之象，而实非热也。
少阴病，二三日至四五日，腹痛（寒伤阴血）、小便不利（阴病，故小便不利）、下利不止、便脓血者（火郁下焦也），桃花汤主之。
●邵评：阳邪入里，便脓血者，为协热下利，是白头翁汤证。此少阴病便脓血而下利，为下焦不约而里寒也，因桃花汤固下而散寒。
少阴病，下利脉微者（下焦阳虚，不能固其内，又不能通于脉故也），与白通汤。
●邵评：用白通汤通阳散寒，姜附之辛温破阴固里，葱白之辛通入脉引阳也，此方最合。
利不止、厥逆无脉、乾呕烦者（阴寒太甚，格阳上逆，阳欲通而不得通，故见此脉症），白通加猪胆汁汤主之。服后脉暴出者死，微续者生。
●邵评：白通汤中加人尿、胆汁之咸、苦、寒为反佐，从阴引阳，使不格拒。脉暴出，是无根之阳发露无遗，故死；脉微续者，被抑之阳来复有渐，故生。
少阴下利主死者，约六证。
少阴病，下利止（非利愈，乃脏阴尽也）而头眩（眩，目黑而转也），时时自冒（冒，昏冒也）者死。
●邵评：此肾气下绝，无根之阳泛上，神气散乱，阴阳俱脱，是以死也。
少阴病，自下利、汗出烦躁、不得寐者（亡阳之兆，乃阴虚而真阳不关守也），死。
●邵评：躁不得寐，则阴阳尽虚，邪气独盛，正不胜邪，扰乱不宁，顷刻离散而死。
少阴病，恶寒身蜷而利、手足逆冷者（阴寒太甚，而阳气不振也），不治（阳消阴长，故不治）。
下利发热、汗出不止者（阳夕亡也），死。
●邵评：下利发热，阴不内守，汗出阳从外亡，是谓有阴无阳，故死。
下利厥逆、躁不得卧者（阴竭阳浮），死。
●邵评：厥利不止，脏腑气绝矣。躁不得卧，精神不治矣。微阳不能久留，故死。
下利十馀日，脉反实者（邪气盛也），死。
●邵评：利十馀日，正气受伤，其脉反实，邪未衰也，正虚邪盛，不克支撑，故死。
〖少阴心得新法〗
（表邪传入少阴之中，兼阳为实证，阴不兼阳为虚证）
●按：少阴为生死之关，故仲景历言死证。然于传经热邪，若兼阳明，犹可养阴退阳（脏不受邪，还入于腑，兼阳明治之）。自感寒邪，正气未溃，犹可温肾散寒（寒邪中阴，以阳为重）。均非死证。凡看伤寒热病，诊得六脉沉细，似寐非寐，皆属少阴见象（少阴脉症本象），宜兼少阴以治。如兼咳嗽，邪在肺肾之间（温热病邪入于阴，每多兼经而病）。如兼泄泻，邪在脾肾之间。如兼昏昧，邪在心肾之间。此病不在三阳，而在手足三阴，是为三阴兼证，不得因身热，概以三阳经药治之。
〔肺肾虚寒挟湿〕
凡诊伤寒热病，微见恶寒、发热不已、咳嗽不渴、六脉沉细（少阴脉症）、身静蜷卧、舌胎微白兼红或淡红而润，此肺肾寒而感外邪也。宜桂枝汤加陈皮、杏仁、羌活、半夏、茯苓之类微汗之。如不应（正虚不能达邪，故不应），急当以金水六君煎加杏仁、生姜、胡桃、苏叶之类，投无不效。
●邵评：此肺肾虚寒挟感之正法。
〔脾肾虚寒挟感〕
如初起发热恶寒、大便泄泻、舌苔白嫩（虚寒舌胎），而兼少阴脉症者，此寒邪客于脾肾之间。宜温中散寒，如桂枝、紫苏、广皮、厚朴、山药、焦曲、乾姜、茯苓、甘草之类温散之。
●邵评：此脾肾俱寒挟感之正法。
〔阴虚有火挟感〕
若初起恶寒发热，口渴唇燥，舌胎嫩红而干（阴虚舌胎），或绛底（内热也）浮白（外邪也），或兼咳嗽（外邪在肺），或兼烦躁，六脉弦数无力（阴虚有邪），或浮洪无力（虚火上亢），此阴虚水亏而挟外感也。阴虚于下，则阳亢于上，故见躁烦，勿以阳明火证治之。亦宜金水六君去半夏，用生地，加川斛、丹皮、豆豉、葱白之类，滋养阴液以汗之。如兼呕恶（胃火上逆），当留半夏，加竹茹以和胃。如兼咳嗽（肺气上逆），加旋覆花、甜杏仁以降气。如经汗表，升提太过，以致虚火上冒、目赤颧红（阴亏火逆）、大渴烦躁、呕恶不纳者，亦宜金水六君煎，加麦冬、代赭之类养阴镇逆，汗多合生脉散。
●邵评：此阴虚有火挟感之正法。
〔脾寒肾逆挟感〕
如阴分有火而挟外感，以致头疼恶寒（表邪）、发热不止，因口燥渴而食生冷，遂致泄泻（脾受寒邪），舌胎微白兼淡红（虚寒舌胎），舌形虽湿而干（津液亏也），此脾本虚寒，因津液少而渴（肾亏虚热），故一贪生冷即见泄泻。治宜和脾，以益少阴，如生地、丹皮、茯苓、山药、广皮、石斛、苡仁、甘草、莲肉等主之。兼表证者，加葱白、豆豉，或独活、葛根（以散表邪）亦可。如表证已除，而但发热口渴（邪退津亏，虚热口渴），兼便溏者（脾虚有热），前药加糯米炒麦冬、沙参，以生律液，自然渴解热止。
●邵评：此脾寒肾热挟感之正法。
〔少阴病起吐利〕
如初起吐利，止后发热，脉沉细（少阴本脉），手足冷，舌形紫绛无胎者（少阴舌胎），此少阴虚证也，勿以霍乱（吐利肢冷，症似霍乱，但此是少阴吐利，不可误认真霍乱证）治之。舌润不渴（虚寒见象），当以金水六君煎加丁、沉温以和之（温中纳下）。舌燥口渴（虚热见象），亦以金水六君加麦冬（糯米粉炒）、北沙参益阴和中，以生津液（益阴生津）。如吐泻伤津、口大渴而小水不利者（阴液亏涸而虚热内伏），急以左归饮（壮水制火），加人参、麦冬、归身、白芍敛阴生津，自然渴解便利。若妄利小便（益耗阴液），则死矣。
●邵评：此少阴吐利之正法，分温中、滋液、敛阴生津三则，治法极精。
〔心肾热邪〕
如初起发热，神呆不语（此邪入心包症象，当从手经治之），六脉沉细短数，似寐非寐，或烦躁狂言，此邪在心肾之间（温热暑邪入于少阴手经，故见心包症象），或因受惊，痰乘包络。治宜清心豁痰，如茯神、甘草、菖蒲、天竺黄、川贝、丹参、麦冬、钩藤、薄荷、辰砂之类，以清包络之痰，神自清矣。如舌形绛燥（邪入心包舌也）、口渴唇乾（邪火亢盛而津伤）、六脉沉数（邪入于里脉象），前方宜加生地、丹皮、淡竹叶之类，以清心包之火。如大便秘结（稍兼阳明），不妨加犀角、金汁咸降之。
●邵评：此心肾热邪之正法。
〔心肾虚邪〕
若神昏谵语（虚火上亢），发热仍欲暖盖（阴亏虚热），目睛上视（水亏阴涸之象），大便不实（虚证的据），舌色紫绛而圆（阴虚火盛舌也），虽干无刺（津亏舌也），外虽躁扰（虚阳外越），此阴不兼阳（阴虚，阳无所附），忌用寒凉，不可误认阳明（非实热也），妄投石膏、犀角。宜左归、六味等汤（壮水制火），微加清心之品，如辰砂、川贝、麦冬之类，治之为当。
●邵评：此心肾虚邪之正法，此条与上条同是心肾之邪，然有虚实之不同。上条实而心经见症多，此条虚而肾经见症多，用药清补不同，当细辨之。
〔阴盛格阳〕
若身热足冷（阳虚），面赤戴阳（虚阳上逆），脉来沉细无力（少阴虚寒脉），或数大无力（按之空而如无，乃阳浮不敛之脉），阴阳俱紧（寒邪盛而亡阳之脉），其人烦躁欲狂，扬手掷足，或欲坐卧水中（虚阳上扰，阳不附阴，内真寒而外假热，当合脉象、舌胎细辨之），舌胎紫色少神，或阔大胖嫩，或淡红圆厚（少阴阳虚舌胎），虽湿而干（津亦亏也），此躁也，非烦也（阴极发躁），阴盛格阳也（虚阳上散）。急以八味汤投之（补火扶阳之剂），或参附汤加熟地投之。如得躁定脉圆，舌转微白，庶有生机。
●邵评：此阴盛格阳之正法。
以上诸条，皆少阴本经自病。
若是阳经热邪传至太阴，已多危候（热邪入里深沉，伤耗阴津），至入少阴，生者少，死者多矣。凡见神气昏沉，语言颠倒，齿枯龈黑（阴液几涸），午后身热，目睛上视，舌胎红中有黑点、黑中有红点（阴亏瘀热舌胎），头项强，小便涩，虽醒似睡，虽渴不知消水，时作鼾睡声，形似死证（此种见象，是阴伤邪热陷闭之候也），然舌不卷、囊不缩、面不青、息不高、喉颡不直、四肢不厥、鼻不扇、耳不焦、不鱼目、不鸦口（此等见症，脏气将绝之候也，必死不治），尚有可治之理。如舌胎燥刺而便秘者，宜兼阳明以治（实热证据，病已转属阳明胃腑，故可兼阳明治也）。方用犀角、生地、丹皮、麦冬、花粉、川斛、茯神、钩藤、川贝、胆星之类，以养阴退阳，阴液复，外可得汗而解，内可得便而愈（水旺则火自熄，阴液充复，邪不能留而自解矣），即清中亦有散邪之义也。若大便不实、舌无燥刺，此阴不兼阳，即属虚证，为难治（此非阳明实热，乃肾虚而热内伏，仍从少阴治之），宜右归、六味出入为当。
●邵评：阳经热邪，传入少阴，实则转属阳明，宜兼阳明治之。虚则邪伏少阴，仍从本经治之。语最精确。
凡少阴证，六脉沉细（少阴本脉）、似寐非寐（少阴主证）、其舌紫色（少阴舌色）是也。然紫而鲜润者可治（阴液未伤），紫而枯晦如猪肝色者不治（肝肾阴液涸竭），或紫色而间微白胎者方佳（邪轻而入里未深）。
●邵评：从少阴脉症舌色，辨其阴液之存亡，以决病之可治不可治。的论也。
有初起吐泻如霍乱，陡然变重，神识昏昧者，少阴证也。
●邵评：少阴症似霍乱，戒勿误认，此条最须著眼。

厥阴经证  ***************************
〖厥阴总要述古〗
当归四逆汤　桂枝汤　白头翁汤　乾姜黄连黄芩人参汤　乌梅丸　刺期门法　四逆散　白虎汤
厥阴中寒当归四逆汤，厥阴中风桂枝汤。
热利下重白头翁汤，久利不止乌梅丸。
厥阴寒格，食入即吐，乾姜芩连人参汤。
吐蛔、脉微、肤冷、时烦，乌梅丸。
厥微、热微四逆散；脉滑而厥为热厥，白虎汤。
〖厥阴本病述古〗
气上冲心　吐蛔　厥　下利　少腹痛　囊缩
仲景述厥阴病、消渴、气上冲心、心中疼热（厥阴主症，肝火乘心）、饥而不欲食、食则吐蛔（虫为风木所化）、下之利不止，此皆厥阴自病之热证，并非伤寒传经之邪。盖厥阴内藏相火，其消渴（火能消物），火盛水亏也。气上撞心，心中疼热（厥阴脉上膈贯肝，肝气旺则撞心，肝火盛则疼热也），肝火乘心也。饥不欲食，食即吐蛔，风木剋土，胃中空虚也。下之即利，土受木贼，不禁再利也，不得以伤寒正病视之。
●邵评：此厥阴病之总纲。总而言之，太阴、厥阴皆以里证为提纲。太阴主寒，厥阴主热。太阴为阴中之至阴，厥阴为阴中之阳。两阴交尽，名曰厥阴，其脉络于少阳。厥阴热证，皆少阳相火化合耳。
凡伤寒手足厥冷，脉细欲绝者（血弱阳虚之脉），此寒伤厥阴之经，但当温散其表，不可遽温其里，当归四逆汤主之（厥阴经之表剂也）。盖厥阴相火所寄，脏气本热（厥阴属木，木中有火，且厥者尽也，阴尽则阳生，故厥阴多热证），寒邪只得外伤于经，而不内伤于脏。故主用桂枝以解外邪，当归以和肝血，细辛以散寒，大枣以和营，通草以通阴阳，则表邪散而营卫行，手足温而脉自不绝矣。若其人素有寒邪（脏本有寒，非外邪也），加吴茱萸以温本脏之寒。
●邵评：以伤寒邪伤厥阴之经，未伤于脏，阳虚血弱，用此方行营卫而散表邪，最效。
《论》曰：厥阴中风，脉微浮为欲愈（脉浮为阴出之阳，故为欲愈），脉不浮为未愈（邪在里也）。按此只有欲愈、未愈之脉，并无未愈之证治，不能无阙文之憾，然要不出乎桂枝汤为主治。
●邵评：厥阴中风，以脉辨病之欲愈、未愈，亦是诊病之一法。
风中厥阴本经，脉微浮，风邪外出，故欲愈也；不浮而沉，则风邪入里。木郁不舒，则下克脾土，必变热利（风邪挟木火下陷，克侮脾土而为协热下利之证）下重，渴欲饮水之症（下重渴饮，内热之征，故曰热利），宜白头翁汤主之（宣泄下焦郁热之剂）。白头翁、秦皮以平风，黄柏、黄连以清火，是苦以坚之也。若厥阴久痢不止，当用乌梅丸（不但除蛔，又可止利），酸以收之。
●邵评：此厥阴阳邪下陷，协热下利之正法。
厥阴寒格，医复吐下之，食入口即吐（病人本自虚寒，医复吐下之，两寒格拒，食入即吐而为寒格），乾姜黄连黄芩人参汤主之（此方用泻心汤之半以开寒格）。此寒格于下，拒热于上，故格拒不纳，芩、连以清上热，乾姜以开寒格，因误治以虚中气，故用人参助乾姜，以壮胃阳而开阴格。
●邵评：寒热相阻，则为格证。用此汤开其寒热之格拒，而兼补里虚也。
伤寒腹满谵语，寸口脉浮而紧（紧者，弦也。弦为肝脉），此肝乘脾也，名曰纵（纵者，直也），刺期门。
●邵评：腹满谵语，由于肝火木旺，脾家有热。脉浮紧者为弦，弦乃肝脉。脉症是肝邪乘脾之候，肝木侮土，理尚顺直，故曰纵。刺期门者，泻肝邪也。
●按：腹满谵语，为太阴阳明里证；脉浮而紧，为太阳阳明表脉。何以辨其为厥阴？《脉法》曰：脉浮而紧者，名曰弦也。《内经》谓：诸腹胀，大皆属于热。又曰：肝气甚则多言。是腹满由肝火，谵语乃肝旺所发也。肝木侮脾，故曰纵。厥阴忌汗下，故刺期门以泄之。
伤寒发热、啬啬恶寒、大渴欲饮水，其腹必满，此肝乘肺也，名曰横刺期门。自汗出、小便利，其病欲解（汗出、小便利，表里俱通，故病解）。
●邵评：此条肝邪挟火而刑肺金。肺气不得宣布，故渴饮而腹满。木反乘金，侮所不胜，寡于畏也，于理不顺，故曰横。横者，曲也。刺期门，亦泻肝邪也。
●按：其腹固饮多而满，则非太阴之满。饮水不消，亦非厥阴之消渴。此肝邪挟火而刑肺金，故大渴。肺气不能通调水道，故腹满。侮其所胜曰纵，侮所不胜曰横。自汗出、小便利，其病欲解者，得汗则发热恶寒之表证自解，得小便利则腹满之里证自除。
●邵评：前第一条消渴气上撞心，是肝邪乘心。上条腹满谵语，是肝邪乘脾。此条恶寒饮水，是肝反乘肺。肝寄相火，有泻无补者，此类是也。
厥阴有脏厥、有蛔厥。
脏厥至七八日，脉微肤冷、不烦而躁、无暂安时，此属脏冷，纯阴无阳。（此四字宜著眼），故不治。
●邵评：此是脏厥主症，与蛔厥不同，分辨在此。其但躁而无暂安时者，浮阳外越，不久即散，阴气寒结于肠中，乃纯阴无阳，故不治也。
蛔厥亦有脉微肤冷，此内热外冷，故时烦而躁，其显症在吐蛔，宜乌梅丸主之。
●邵评：此与脏厥之躁无暂安时者不同，况有吐蛔见症，是蛔厥而非脏厥矣。盖外寒遏热于内，蛔不安而动，则其人时烦。蛔静则烦躁亦止，非若脏厥之无暂安时也。用乌梅丸以温脏安蛔最合。
凡厥者必发热（阳郁而厥，此是热厥）。前热者后必厥，厥深热亦深，厥微热亦微（厥之久者，郁热亦久；厥之轻者，郁热亦轻。此热与厥相应耳）。厥少热多，其病当退（热多为阳胜，故病退）；厥多热少，其病当进（厥多为阴胜，故病进）。
●邵评：伤寒以阳气为重，此以厥阴之微甚，即觇其人阳气之多寡。热多则阳气未伤，故病当退；厥多则阳气衰少，故病当进。
厥微者，四逆散（从少阳半表半里治）；厥深者，白虎汤（从阳明里热治）。
●邵评：此是阳邪热厥，由肝火乘胃也，加左金丸尤效。
脉滑（滑为热中）而厥为热厥（阳明热极而厥），宜白虎汤。若反发其汗，必口伤赤烂（热厥而反发汗，热邪上走空窍，故口伤赤烂）。
●邵评：脉滑而厥者，里有热也。阳邪入里，阴气被格，阳内阴外，故热深则厥甚，热微则厥亦微。此为热厥，与寒厥之脉微欲绝者，大相径庭矣。此当有口燥舌于之症，用白虎汤清里除热，其厥自己。
〔气上冲心〕
此腹中之气时时上冲也。气撞心疼（厥阴肝邪，木火乘心也），吐蛔者厥阴热病也，不吐蛔者病在阳分表邪也（太阳表邪未散也），桂枝汤；气上冲咽而喘者，胸中有痰也（痰邪在阳明之表也），瓜蒂散。参《金鉴》。
●邵评：分肝火、表邪、痰逆三因，最精。
●按：厥阴气撞热疼、知饥不纳、食则吐蛔等症（见症都是肝火上升犯冒），总属肝胃之病。固胃中虚寒，肝风袭胃，相火挟浊阴上冲，故致斯症。治法当以苦辛酸，寒热并用，如川连、吴萸、黄芩、乾姜、茯苓、半夏、川椒、乌梅之类。参《叶案》。
〔吐蛔〕
胃中虚冷，理中安蛔散。
●邵评：此中虚寒伏之正法。
肝邪犯胃，乌梅丸。
●邵评：此肝胃不和之正法。
〔厥〕
（厥者，手足逆冷，有阴阳之分）
自热至温，自温至厥者，邪从三阳经来，传经之热邪也（从外入内，由渐而进，自热至温，自温至厥冷，为热厥，非若寒厥之一起即厥也），四逆散（从少阳治）。甚者四肢虽厥，大便秘，小便赤（热入阳明之腑），脉沉滑（热实之脉），此阳证似阴，所谓厥深热亦深也，宜白虎、承气等汤为治（从阳明治，下其实热也）。
●邵评：此阳邪热厥治法。
阴厥（阳虚寒胜而为阴厥）乃三阴自受寒邪，或腹痛吐利，或下利清穀（阴盛无阳见症），宜四逆理中汤、当归四逆汤（扶阳散寒）主治。参《准绳》。
●邵评：此阴胜寒厥治法。
●按：少阴有寒厥而无热厥（寒伤少阴之阳，故有寒厥而无热厥），厥阴有寒热二厥（厥阴相火内寄，故有寒热二厥）。寒厥者，只寒而不热也。热厥者，由热而至厥，由厥而至热，相因不已也。当分阴阳浅深治。参《金鉴》。
●邵评：此辨寒厥、热厥见象之不同。
〔下利〕
热者，下利谵语，有燥屎也（阳明热结旁流，宜下），宜小承气汤；热利下重，欲饮水者（厥阴热邪下陷，协热下利，宜清），白头翁汤。
●邵评：此热利分阳明、厥阴，最为精确。
寒者，下利清穀、手足厥冷者（阳衰寒邪内伏），四逆汤；下利汗出（阳欲外亡）而厥者，亦四逆汤。
●邵评：寒利以扶阳为主。
〔少腹痛满〕
（脐下为少腹）
夫胸中满、心下满（病在上焦），皆气郁也。腹满（邪在中焦），多有燥屎也。少腹满（厥阴部位），溺与血之分也（病在下焦）。邪结下焦，津液不通则溺蓄，血气不行则血结，皆为胀满而痛也。若小便利者，为蓄血（辨血与溺，全在小便之利与不利。若病在血分，不关于气，故小便自利），宜桃仁承气汤。小便不利者（热在气分，故小便不利），为水蓄膀胱，宜五苓散。二证（二证太阳传入膀胱之腑）俱是热邪。若四肢厥冷、小便清白而小腹满痛者（病在下焦厥阴之分），为冷结膀胱，宜当归四逆加吴萸生姜汤治。合参《准绳》《金鉴》。
●邵评：少腹满有寒热二因。邪热入于膀胱，又有血蓄、水蓄之不同。最宜细辨。
〔囊缩〕
（舌卷囊缩者死）
热极而缩者，承气。寒极而缩者，四逆加吴茱萸。
●邵评：合虚实寒热二因，治法最精。
〖厥阴心得新法〗
●按：六经主病，仲景非专为伤寒立言。如厥阴所述，气冲、吐蛔等症，乃厥阴风木自病。不拘伤寒、杂证，但见呕逆吐蛔者，即是肝邪犯胃，宜兼厥阴而治。要知六淫感证，兼带厥阴者可治。若从三阳传至厥阴，则热极生风，九窍将闭，所形皆败证矣（热入极深，阴涸邪陷，故多败证）。今将厥阴本病治法列于下，勿以伤寒传经目之可也。
〔肝邪犯胃〕
凡遇伤寒、热病，症见乾呕渴饮、胸膈满闷、格食不下，或两胁抽痛、舌胎黄黑（热极舌胎），或兼吐蛔，此即证兼厥阴，肝邪犯胃而然也。宜用桂枝、芍药、川连、乾姜、茯苓、半夏、黄芩之类主之。吐蛔加椒梅；寒热似疟（邪出少阳）加柴胡引出少阳，或青蒿清宣少阳。
●邵评：此肝邪犯胃之正法。
〔肝风内垄〕
凡伤寒暑湿之证，有呕吐青绿黑臭之水（肝胆之色），或黄黑浊饮（胃底浊饮上泛），或兼吐蛔（皆厥阴证），此邪已犯厥阴，因胃中空虚，肝风乘虚袭胃。所吐之物（胃气中虚，邪入厥阴，肝气挟浊阴上升而吐逆，最危之证），乃胃底、肠中之阴浊被肝风翻腾，遂至逆涌而上出于口，俗名「胃底翻」是也。治宜泄厥阴以安阳明（肝邪犯胃，邪感于虚，宜先泄肝邪，次再安胃），如桂枝、白芍、川连、吴萸、半夏、茯苓、椒梅之类，以泄厥阴；次用人参、代赭、茯苓、半夏、乾姜、川连、乌梅之类，以安胃之逆。若其人阳明虚馁，不禁酸苦，又当安胃为主，微兼泄肝（中气大虚，虚多邪少，宜先安胃为主，再泄厥阴），宜人参、姜、连、吴萸、白芍、茯苓、半夏、乌梅、代赭之类主之。
●邵评：此肝风袭胃之正法。
〔湿温干厥阴〕
若身热耳聋（邪闭之象）、口渴、胸腹板实、入暮谵语（邪入内结，欲闭不化）、呕逆吐蛔、舌胎黄中带灰黑（热入厥阴舌胎），此湿热之邪结于厥阴之界，病势最险。宜川连、枳实、半夏、茯苓、菖蒲（苦辛开泄）、乌梅、姜汁之类治之。
●邵评：此湿温干厥阴之正法。
〔阳邪传入〕
若邪从三阳经传入，即在太阴，已多危候。再入少阴，生者少，死者多矣。至传厥阴，内风已盛，九窍热极将闭，本属坏证难治，即欲勉强挽救，亦惟白虎汤、竹叶石膏汤等，加犀、羚、紫雪、牛黄清心辈，尽人事以听天命而已。
●邵评：阳邪传至厥阴，入里极深，厥阴内寄相火，邪热与相火两相蒸灼，伤阴最速。阴液消耗，邪热陷闭，故症多不治。
〔厥阴死证〕
凡见面青目白、面黄目青、面白目紫、筋急直视、角弓反张（液涸风动之象）、舌焦耳聋（液枯邪闭之状），皆厥阴将败形色，症多不治。
舌卷囊缩，鸦口嘬嘴，昏不知人，醒作睡声，蹻足喉直，撮空上视，跃跃欲起，脉硬如弦，此皆厥阴死证。
●廉按：厥阴为风木之脏，内寄少阳相火，不论伤寒、暑湿、温热，传至厥阴，此时风助火势，火假风威，劫液动风，势所必然。然其间却有三证，最要辨明。一为火旺生风。便闭，宜用犀连承气汤，急泻其火。便通，宜用犀羚白虎汤，急清其火。火势平而风自静。若昏厥兼手厥阴，加瓜霜紫雪、活命金丹等芳香宣窍，重剂急救，犹可十全六七。一为血虚生风。神清者，用阿胶鸡子黄汤养血熄风。神昏者，用叶氏神犀丹清心熄风。急救得法，亦可十全四五。一为液涸动风，症多不治。虽吴氏鞠通创制三甲复脉汤、大定风珠、专翕大生膏等，大剂补救，终归无济者，以阴下竭而阳上越也。明哲如香岩先生，尚云不治，遑论其他。


卷之二终  ——————————————————————————————————————————————————————————————————————————————————————————

救逆  ***************************
〖救逆述古〗
逆者，汗、吐、下三法与病相逆也。救逆者，救其误治之变证也。仲景一百十三方，每多因救误而设。兹特汇集救误诸条，分汗、下两门，以便查阅。
〔误汗例〕
伤寒脉症，当服麻黄汤发汗，若尺中脉迟，是营气不足，不可发汗。若误汗之，遂漏不止（亡阳）、恶风、小便难、四肢微急、难以屈伸（汗多阳虚，津弱表不固而液亡），此津脱阳虚也。当以桂枝加附子汤回阳止汗（和营卫而散邪，加附子以回阳补虚）。
●邵评：尺迟营弱，不可发汗。误汗而津脱亡阳，外风复袭，此势所必然也。
伤寒发汗过多，其人叉手自冒心（汗多则心气虚，故叉手外卫也）、心下悸、欲得按者（液亏气馁而心跳动，欲得按，虚则喜实也），桂枝甘草汤主之（二味辛甘相合，补助心阳，生阳化气之良剂也）。盖汗为心液，过多则心气虚，桂枝、甘草能扶阳以补心气也。若至振振擗地（阳虚，饮邪上逆，水气凌心），则当用真武矣（壮肾阳而镇水逆）。
●邵评：妄汗伤心，液亏气馁而心悸，与心下有水气而悸者迥别。
伤寒汗出恶风，脉浮缓微弱，桂枝证也。误以大青龙汗之，致其人厥冷、筋惕、心下悸（误汗而坎阳外亡，肾火上炎，挟肾水凌心，故心下悸。与上条心虚而悸者不同）、头眩、热仍不退、身肉瞤动、振振欲擗地者（擗，据也，眩动之极，心体不安，思欲据地以自固也），真武汤主之（此汤降火利水，壮肾阳而镇水逆，为少阴治水而设），内镇少阴水逆，外救太阳亡阳。
●邵评：发汗过多，亡肾阳而水气上侵，凌心作悸，与上条心虚而悸者不同。
●按：此二条同是汗后心悸，其因各异。前条心虚气弱，液亏而悸，见症叉手外卫、喜欲得按，纯是虚象，故用桂枝、甘草辛甘扶阳而补心气。后条心悸，乃发热而头眩、筋惕瞤动、振振擗地等症，是过汗而肾阳外亡，虚火上炎，水气凌心为患，故用真武汤壮肾阳而镇水逆。此与阳虚外亡又有分别。阳虚外亡者，但须四逆汤以回阳；此则兼有水饮，故必用真武汤降火而镇水也。辨证之际，毫釐千里，可不慎欤！
伤寒脉浮，医以火迫劫其汗，致亡阳惊狂，起卧不安（火迫劫汗，心阳外亡，故惊狂、起卧不安），宜桂枝去芍药，加蜀漆龙骨壮蛎救逆汤主之，敛摄心阳，其狂自定矣。
●邵评：阳者心之阳，即神明也。亡阳者，火气通于心神，被火迫而不守，则外亡也。故用桂枝加龙牡，取其补心镇逆而固脱，故曰救逆。去芍药者，欲其急复心阳耳。
脉浮宜以汗解，误以火炙之，邪无从出，因火而盛，病从腰以下必重而痹，名火逆也（阳邪因火逆而热盛，入于阴分，故腰以下重痹也。邪因火迫而在阴，故曰火逆）。火逆，又误下之以虚其阴，复因烧针以益其阳，致烦躁者，桂枝甘草龙骨牡蛎汤主之。
●邵评：火逆、烧针，又复下之，三番误治，阴阳俱已虚竭。烦躁者，惊狂之渐也。心阳内伤，故用桂甘以复心阳之气，龙牡以安烦乱之神，的是正法。
发汗多，致亡阳谵语（汗为血之液，汗多亡阳，阳亡则阴亏，津血耗竭，胃燥而有谵语也），此非胃实，不可下，柴胡桂枝汤和其营卫，以通津液，后自愈。
●邵评：少阳不可发汗，汗则津液越出，必胃燥而谵语，故用柴胡桂枝汤和其营卫。上焦得通，津液得下，胃和则愈。
服桂枝汤大汗出后，大烦渴不解（白虎主症），脉洪大者（白虎主脉），胃中津液干而火独盛也，白虎加人参汤主之。
●邵评：服桂枝汗大出，而大烦渴，脉见洪大，其邪已去太阳之表，而入阳明之里矣。阳明为津液之腑，热邪内入，津伤火盛，故用白虎加人参汤，清热存阴为治，的是正法。
下之后，复发汗，昼日烦躁，夜而安静（昼烦夜静者，邪未尽而阳已虚，阴尚不伤也），不呕不渴（里无邪也），无表证（无恶寒头痛之表证），身微热，脉沉微者，此邪已退而阳气衰弱也，乾姜附子汤主之。
●邵评：此条下后复汗，昼烦夜静，无表里证，而脉沉微，是纯阴无阳之象，阳将去矣。幸此微热未除，烦躁不宁之际，独任乾姜、附子以急回其阳为治也。
伤寒若吐、若下后，心下逆满（饮停于中则满），气上冲胸，起则头眩（逆于上则气冲而头眩），脉沉紧（沉紧者，支饮之脉也），复发汗动经，身为振振摇者（发汗则扰动其经气而饮入于经，则身振振而动摇也），茯苓桂枝白术甘草汤主之。此亦阳虚饮蓄（此饮邪内发之证）而致头身振摇，即真武证之轻者。
●邵评：尤在泾曰：此伤寒邪解饮发之证，逆满气冲，寒饮上搏于膈也，故令头眩。脉沉为在里，且既经吐下，复发其汗，则阳益虚而津液耗，故身振振摇也。与此汤导饮和中，益阳固卫。柯韵伯注此证是木邪侮胃。吐下之后，阳气内扰，故心下逆满。里虚气逆，则气上冲胸。起则头眩，表阳虚也。脉沉紧为弦，肝木犯胃则弦。邪在里而反发汗以攻表，经络更虚，寒邪由经而入里，阳气外虚，不能主持诸脉，故一身振摇也。与此汤和经散寒，益阳补阴。此说与尤说不同，录存以备合参，然当从尤注为是。
伤寒脉浮自汗（阳明自汗出）、小便数（阳明里证）、舌红、微恶寒（阳明表证），以上俱似桂枝证（病在阳明之半表半里，宜和）。脚挛急（阳明里证），此一症与桂枝证独异，乃阴虚之象，反与桂枝汤欲攻其表，此误也（误表损阳之故）。得之便厥、咽中干、烦躁吐逆者（阴伤阳越，虚阳躁扰，见此假热之象），有阳越之象，作甘草乾姜汤（先复阳散寒）与之，以复其阳（此胃阳也）。若厥愈足温者，更作芍药甘草汤（复和其营血）与之，其脚即伸（此汤纯阴以复其阴，阴阳两和，其脚即伸矣）。若胃气不和、谵语者（为前此曾用桂枝干姜之辛热，伤耗胃液耳，因中焦有留邪也），少与调胃承气汤（微涤阳明所结之馀邪，则谵语自止）。
●邵评：此证既阴虚于下，而又阳逆于上，则必先复阳气，而后复其阴气。故用甘草、乾姜，辛甘以复其阳，阳复则厥止而足温矣；更作芍药、甘草，甘酸以复其阴，阴生则两脚即伸矣；或胃不和而谵语，少与调胃承气，和胃则愈。
发汗后，腹胀满者（汗多阳伤，气窒不行也），虚邪入里也（其人本虚），厚朴生姜半夏人参汤主之。
●邵评：此汗后气虚，气窒不行而腹胀满。其人内虽作胀，外无胀形，故汤中用人参、甘草甘温补中而益元气。然徒补则愈窒滞，故用厚朴、姜、夏行气而除腹满。此补泄兼行之法也。
〔误下例〕
伤寒误下之，续得下利清穀不止（妄下而亡胃阳，阳从内脱，中下二焦无火，不能腐化水穀），身疼痛者（里有真寒，寒气凝泣，则骨节不利而痛），急当救里，宜四逆汤（扶阳抑阴）。此下利不止，阳气下脱，虽有身痛表证，当以救里为急（下利清穀而身疼痛，表里皆困。然幸此表邪未除，里邪有可救之机，用此先里后表，是救急法）。救里之后，身疼痛，清便自调者，急当救表，宜桂枝汤（和营散邪）。此因清穀已止，而身痛不除故也（温里之后，里和而表不解，救表亦不可缓矣，仍从表治也）。
●邵评：寒邪在表而误下脏虚，内寒而下利清穀，胃阳已亡矣。身疼痛，邪在表也。虽表里皆困，然脏气内虚，无以为散邪之地，故必先温其里。里气固而身痛未除，表未解也，再当治表。不然，表邪内入而增患矣。
伤寒大下后，复发汗、心下痞（下后里证）、恶寒者（汗后表未解），表未解也。不可攻痞，当先解表，表解乃可攻痞（里实表虚，内外俱病，表里持交，里轻于表，仍当用先表后里，先汗后下正法。与上条救急之法不同也）。解表宜桂枝汤，攻痞宜大黄黄连泻心汤。
●邵评：大下复汗，正虚邪入，心下痞而恶寒，邪入里而表未罢，当先解表而后攻痞。痞或能解，表邪必复入里为患，况痞亦未必能解耳。
太阳病下之后，脉促（脉数而时一止为促。此脉促是阳虚，必无力也）、胸满者，桂枝去芍药汤主之（芍药益阴，非阳虚者所宜，故去之）。盖中气虚而表邪仍在，故用桂枝而去芍药。若微兼恶寒者，阳气尤虚也，桂枝去芍药加附子汤主之（温经助气）。
●邵评：此治妄下阳虚寒结之正法。
●又评：风寒在经，本无下法，误下而阳气大伤，其脉必促而无力。胸中虚满，按之必软而不痛，乃邪客胸中而无实热。其邪仍在阳分，胃阳因下而伤，寒邪将结而未聚，故用辛甘温药从阳引而去之。微恶寒者，阳虚而阴气凝聚，前方恐不胜任，故加附子以通阳而逐阴邪也。
太阳病下之，微喘者（误下，邪未入里而表不解，胸中之气不利，乃寒喘也），表未解也，桂枝加厚朴杏仁汤（用此汤解表散邪，下气定喘）。
●邵评：此是寒喘，误下而表气不固，故不用麻黄而用桂枝加朴、杏。若热邪淫肺作喘，当用麻杏甘石汤，误用桂枝，阳盛则毙耳。
服桂枝汤，或下之（妄下，水结中焦，病根在心下，而病机在膀胱，治法只可利，而不可散），仍头痛项强，翕翕发热，无汗，心下满、微痛（表邪未解，与心下之水相得不解，故无汗而心下满痛也），小便不利者（著眼此症为病在里），桂枝去桂（病不在表，故去桂）加茯苓白术汤主之（水饮内蓄，故加苓、术利小便，燥停饮也）。此心下虽满不硬，而痛尚微，乃心下有水气故也（凡表未解而内有水气之证，不可攻表，必先治饮而后表可解。此小便不利，表邪挟心下水饮为患）。若小便利，邪仍在太阳之表，鬚发汗，今小便不利，病在太阳之腑，非桂枝证未罢也，但当利其小便（是太阳传腑之本病，用逐饮以利小便，饮去则满痛自除，但得膀胱水利，则太阳之表里证悉平耳）。
●邵评：太阳经病挟水，治以小青龙；腑病挟水，治以五苓散。临证时务须细辨。
本太阳病，医反下之，因而腹满时痛，此引邪入阴也，桂枝加芍药汤主之（妄下而转属太阴，非太阴本病，乃误下传也。表病未罢，故仍用桂枝以解外，满痛既见，倍加芍药以和里。病本于阳而入阴，故用阴以和阳）。大实痛，邪气结于太阴之里，桂枝加大黄汤主之（太阳转属阳明而胃实，尚未离乎太阳，有此表里证，仍用桂枝加大黄以除实痛，乃双解表里法也）。
●邵评：因误下后，引太阳之邪入里，其邪未尽离乎太阳，自表而入，仍欲自表而出。用桂枝以去太阳未尽之邪，加芍药以和里虚之腹痛，加大黄下里实之痛也。
太阳病，桂枝证，医反下之，热邪下陷，利遂不止（虚其肠胃，热邪乘虚入里，下迫而利不止），脉促者（促而有力，为阳盛也，与前促而无力大异），表未解也。喘而汗出者（阳邪内扰，里热气逆），葛根黄芩黄连汤主之（解阳明表邪，清胃腑里热）。因表未解，故用葛根；因喘汗而利，故用芩连之苦以泄之坚之。
●邵评：本太阳桂枝证，法宜解表，而反下之，里虚邪入，阳重热利，表里俱热，症似虚而脉实，勿蹈盛盛之咎。用葛根之轻清以解肌，芩连苦寒以清里，甘草和中，喘除利止，表里俱解矣。
●又评：脉促者，数而时一止也。前条胸满脉促，是阳虚寒入，用桂枝去芍药，甚则加附子辛温药扶阳散寒。此条脉促，喘而汗出，是阳盛热入，用葛根、芩、连辛寒药解肌清热。同是促脉，辨其阳虚、阳盛，寒邪、热邪，全在有力、无力中分出。用药之寒温，如同冰炭，学者可不细心辨认乎？
伤寒十三日不解，胸胁满而呕，此少阳的证，医以汤药下之，不应，又以丸药下之（少阳柴胡证，不当有下利症，今反利者，知医以丸药下之，邪并阳明而胃实，为医之误也），因日晡潮热（阳明胃实也），已而微利（误下所致）。潮热者，胃实也，然属少阳之邪，宜先用小柴胡以解外（先解少阳之表邪，加芒硝以除阳明之里实），后以柴胡加芒硝主之（先表后里之法）。
●邵评：此少阳经邪因误下而成胃实之证，为少阳阳明并病。胃实者可下，而证兼少阳则不可下，故用小柴胡以解外，加芒硝以治里实。
太阳病，过经十馀日，反二三下之，后二三日，寒热而呕，柴胡证仍在者，先与小柴胡汤（太阳病半月馀，有柴胡证者，太阳之邪递至少阳，不可下。反屡下之，其人寒热而呕，柴胡证仍在者，因其人不虚，故枢机有主而不为坏病，当先与小柴胡汤以和之）。呕不止、心下急、郁郁微烦者，犹有里证未解也，与大柴胡汤下之，则愈。
●邵评：服小柴胡后，而呕不止，心下满痞，而郁郁微烦者，此邪气郁滞于里。胸膈气分之热，欲出不出，欲结不结，里未解也。当大柴胡下其热则愈，亦先表后里法也。
伤寒八九日，下之，胸满烦惊、小便不利、谵语、一身尽重、不能转侧者，柴胡加龙骨牡蛎汤主之。此足太阳少阳之邪，因误下入里，以致正气虚而扰动少阴之手经，现症错杂，药亦随证施治。
●邵评：下后热邪内攻而胸满，邪痹于上也。小便不利，火盛水亏，邪痹于下也。烦惊者，邪动于心，而神明内乱也。谵语者，邪结于胃，此病之在里者也。一身尽重，难以转侧者，是阳内而阴反外，少阳之枢机不利，筋脉骨肉并受其邪，此病之在表者也。夫合表里上下而为病者，必兼阴阳补泻之剂以施治，俾得表里虚实，泛应曲当，而错杂之邪，庶可尽解耳。此是下后亡阴之证，与火逆亡阳之证不同。
●又评：此太阳病并以少阳，因下而兼入胃腑之证，与此汤，外以解热邪，内以除水湿，兼镇浮越之气，而补其中州之虚也。
邪从太少来，故仍用柴胡、桂枝、柴、芩、半夏治胸满也，龙骨、铅丹、牡蛎治惊烦也，人参、甘草补正气也。小便不利，茯苓。谵语，大黄。身重不能转侧，桂枝、茯苓。
伤寒五六日，已发汗而复下之，胸胁满、微结（此内已痞结，而表邪未罢，乃邪聚于上也。心下痞，病在胸膈也）、小便不利、渴而不呕（热胜于内也）、但头汗出、往来寒热、心下烦者，此为未解也，柴胡桂枝干姜汤主之（但头汗而身无汗，又有往来寒热、心烦之症，其邪未解。夫邪聚于上，热胜于内，而表又未解，是必合表里以为治。故用柴、桂以解外邪，乾姜、牡蛎以散结，花粉、黄芩除心烦而解热渴，炙草佐合诸药以散邪和里，为三表七里之治法也）。此本少阳证而误汗下之，柴胡证仍在，故仍用柴胡加减。心烦不呕而渴，故去参、夏加栝蒌根。胸胁满而微结，故去大枣加牡蛎。小便虽不利，而心下不悸，故不去黄芩，不加茯苓。虽渴而表未解，故不用参而加桂枝。以乾姜易生姜者，散胸中之满结也。初服烦即微者，黄芩、栝蒌之功；继服汗出便愈者，桂枝、柴胡之力也。
●邵评：此亦太阳转入少阳之证。此微结，是指心下痞结，病在胸胁，与阳微结不同也。
伤寒五六日，大下之后，身热不去、心中结痛者（妄下之后，热邪结于心中，邪未尽入于胃也，乃邪结心胸而痛尚在上焦），未欲解也，栀子豉汤主之。此病发于阳而误下之，外热未除而内热又结于心中，故结痛，栀豉所以宣通热邪也。
●邵评：心中结痛，身热不去，其邪未尽入里，与结胸证之心痛而身不热者不同。用栀子豉汤散邪彻热，轻于小陷胸汤之荡实除热，是火郁发之之法也。
伤寒，医以丸药下之，身热不去（表热内寒）、微烦者，栀子乾姜汤主之（心微烦而不懊憹，非宣剂所宜，故去豆豉而加乾姜，取其横散，不欲其上越耳）。此以丸药之下，则寒气留中可知。故用栀子以解微烦，乾姜以逐内寒而散表热。寒因热用，热因寒用也。
●邵评：丸药妄下，热陷寒留，身热不去，内无结痛而无微烦，知正气虚不能与邪相争，为外热内寒之证。故用栀子以彻胸中陷入之邪，乾姜以复下药损伤之气也。
伤寒下后，心烦腹满（邪已入胃，满而不燥）、起卧不安者，栀子厚朴汤主之。此因误下，移邪于心胃，故用栀子以治心烦，枳、朴以泄腹满（表邪未解而误下之，邪入而壅于高分，心下之气不得宣越，因而腹满心烦、起卧不安，邪入较深矣，所谓邪气壅于心腹之间者也。故用栀子除烦热，去豉之上升，而易枳朴之下泄，以去满也），是两解心腹之妙用也。邪虽在胃，便未燥硬，则不可下。此为小承气之先著。
●邵评：此证邪已入胃，则不可吐；便未燥硬，则不可下。此栀子厚朴汤，重于栀豉而轻于承气也。
太阳病（痞本利标），外症未除（是表不解）而数下之（误下而邪入里，正气屡伤），遂协热而利，利下不止（是里不解，正气益虚矣），心下痞硬（正气虚而失运，其痞硬为虚），表里不解（阳虚而表热里寒，故谓之有表里证也），桂枝人参汤主之。此因数下之后，虽初因协热而里必虚寒，故用温补。
●邵评：此证表里俱虚，其病根在心下，非辛热何能化痞而软硬，非甘温无以止利解表。用理中加桂枝，双解表里之法。此条虽不言脉，其脉微弱可知。
●又评：喻嘉言曰：设利止则其邪可从里解，乃下利不止，是里解无期。设结开则其邪可从表解，乃心下痞硬，是表解无期。此际欲解表里之邪，全赖中气为之敷布。否则上下交征，中气立断，其能解耶？理中汤加桂枝一法，握枢而运，真无为之上理矣。
伤寒服汤药（以下药妄下，伤下焦），下利不止（此利其病在胃），心下痞硬，泻心汤已（宜服泻心汤开痞是已，非言已服过泻心汤而痞开也），复以他药下之，利不止（此利病在大肠），一误再误，医以理中与之，利益甚（理中汤温运中焦，治非不善，但病在下焦，故服之而利益甚）。理中者，理中焦也，此利在下焦（大肠滑脱），赤石脂禹馀粮汤主之。此因下药太过，手阳明大肠受伤，关闸不阖，二味涩以固脱也。复利不止，当利其小便。盖分其清浊，则便自坚（屡下之而虚者益虚，下利不止，以理中汤甘温之药补之，利虽益甚，而治不为逆。此利不止，乃下焦不纳而滑脱，故用石脂、禹馀粮涩下焦，以固脱。乃服之而利犹不止者，以肾主下焦，为胃之关，关门不利，分注之所，清浊不别故也，当利小便以分消之）。
●邵评：服泻心汤已，心下之痞气既除，而中焦脾胃之气亦豁然矣。复与下药，大肠滑脱，利遂不止。以理中温补而利益甚，此利在下焦，须用涩剂以收之。复利不止者，下焦当膀胱上口，利其小便以分清之，则无馀治，其愈自可必也。
厥阴寒格（寒热格拒上中二焦），医复吐下之，致食入即吐，乾姜黄连黄芩人参汤主之（医不顾其寒热虚实，而复吐之下之，遂至两寒格拒，食入即吐。与此汤开其寒格，而清中焦之热，以兼补里虚也）。此阴格于下、拒阳于上而为吐，故用芩连之苦寒以泄热，乾姜之辛温以通寒格。误吐、误下，中气必虚，故用人参安胃和中（寒格而复吐下之，里气虚而阴寒益甚，胃中之阳被格而上逆，脾中之阳被抑而下注，得不倍增吐下乎？至食入即吐，逆之极矣。若用寒治逆，则寒益凝结，或仅投温剂，必格拒不入，故用芩、连、乾姜之苦辛寒热并行，以开寒格，人参以扶正也），其吐自止。
●邵评：寒热相阻，则为格证。寒热相结，则为痞证。此病轻于痞，故用泻心之半。
发汗吐下后，虚烦不得眠，若剧者，必反复颠倒、心下懊憹，栀子豉汤清宣之（汗吐下后，正气既虚，邪气亦衰。未尽之邪，方入里而未集，已虚之气，欲胜邪而未能，故烦乱而不得眠，甚则反复颠倒、心中懊憹不安也。与栀豉汤以散胸中之邪，为除烦止躁之良剂耳）。此因三法后，正气虚，实邪虽去，而其馀邪因虚留于上焦，结于肺胃之间，非汗下所能除者，惟清宣之（汗吐下后，邪热未解，客于胸中，因生烦，躁阳扰乱，不得安眠。《内经》云：其高者越之。故用栀子豉汤以清胸中之烦），则馀邪结，气无不出矣。
●邵评：阳明之虚烦，与太阳不同，心胸居胃上，即阳明之表。凡心胸有病，皆阳明表邪，其治法亦与太阳大异。太阳之表，当汗而不当清宣；阳明之表，当清宣而不当汗；太阳之里，当利小便而不当下；阳明之里，当下而不当利小便。今人但知汗为解表，故于仲景大法中，但知汗下而遗其清宣之法耳。栀豉汤本为烦躁设，又可以清宣阳明之虚烦，乃阳明之表剂也。
●廉按：仲景之于吐，但瓜蒂散一方，前人以栀子豉汤为吐剂者，谬矣。张隐菴、张令韶所辨甚当，阅之自知其误。
〖救逆新法〗
故人云：汗多亡阳者，固发汗太过，身之阳气随汗而走泄也（阳虚不守，随汗而外亡也）。下多亡阴者，因屡下而重伤阴血也（液伤阴竭，从下而脱绝也）。桂枝下咽，阳盛则毙者（表实阳盛，误用辛热伤阴而败坏也），固表实无汗，阳气内盛，误投桂枝，如抱薪救火也。承气下咽，阴盛则亡者，症非阳明，不可攻下，误用硝黄，阳气灭绝也（内无实热，误用苦寒，阳伤而绝灭也）。要知汗多亡阳（卫阳虚者，多汗非宜），是卫气本虚之人；阳盛则毙（阴亏阳盛，忌用辛热），是阴液本亏之证也。下多亡阴，由其阳气本盛，只伤阴分（阳邪气盛，本恐伤阴，更用下法，邪不去而津液消亡也）。阴盛则亡，由其阳气本衰，不禁阴药也（阴寒邪蛊，本虑伤阳，误用苦寒，阴益盔而阳气衰竭也）。故论证于今，当以汗多亡阳、下多亡阴为戒。盖汗本津液所化，而风药尤能燥其阴血；胃中本无热邪，而承气即能消灭其阳。用录救误诸条，以佐古法所未逮。
〔误汗例〕
伤寒如经发表多者，则津液内竭、血不荣筋，以致手足挛疼、二便艰涩（此二症津伤所致），当以加味逍遥散（逍遥方中有柴胡，可以散邪）加熟地、枸杞、钩藤。
●邵评：过表汗多，阴液伤耗，而筋脉失养，则手足挛疼。津枯热结，则二便艰涩也。养血荣筋，兼以疏利，的是正法。
伤寒过表，二候、三候不解，大汗不止（元气外泄），舌卷而黑（热灼津枯），气促似喘（阴伤气竭），六脉洪数无根者（正虚而邪犹未化，故脉洪数而无根，此阴竭阳浮，欲散之脉也），已成败证也。当以大剂左归（壮水以救阴）合生脉（保肺扶元）挽之。汗止喘定，间有得生者（表汗过多，灼阴伤津，气液两脱也）。
伤寒过经不解，舌燥口渴，小便不利者（病久津液受伤，热伏未清，肺之化源失机，故燥而小便不利），此发表风药太过，津液源竭也。宜左归饮（救阴）去茯苓，加麦冬（保肺）、归、芍，以救津液，自然行矣（病久津耗，肺伤阴竭）。
伤寒过经不解（病久正虚），发表攻里不当，以致真阴耗竭，二便燥结不出（阴伤热结，则二便不通），胃阴大伤，不纳不饥（胃津亏乏，气不宣行，故不纳不饥）。宜一味养正滋阴（忌消伐之剂），使胃阴充足，自能纳穀知饥（阴液充而邪自化），宿垢自下，左归饮合生脉（壮水生津），或甘露饮加人参。
●邵评：病久元气己虚，复误表误攻，阴液耗而胃气受伤，致便闭不纳，治当滋阴养胃，大忌消导攻伐。
伤寒如遇过表，大汗不止（阳虚而阴液外泄）、身肉瞤动、头眩不起、振振欲僻地者（肾阴亏而虚阳上越，故瞤动而头眩。眩动之极，神不安而据地也），此阳津阴液俱脱也，急以左归（壮水补肾）合参麦（保肺扶元）五味挽之。
●邵评：表汗过多，阴伤而虚阳浮越，阴阳两脱之候也。用左归合参麦救阴扶元，固是，但当参用和阳镇逆之品，如龙、蛎、龟版、白芍之类更妥。
伤寒误表，大汗不止、津液外泄、胃阴虚馁，以致呕恶不已（汗多津伤，胃阴虚而有痰热）、食入即吐者（胃气上逆），宜金水六君煎加麦冬、沙参，和中以复津液，自然呕止而纳穀矣。
●邵评：此误表汗多，阴液耗而有痰热，胃气上逆之救误法。
如过表大汗，胃阴空乏，以致乾呕呃逆不止（阴液耗而气逆）、水浆不进（虚火上升而格拒，胃气不降，痰热内阻），亦宜金水六君合生脉（金水同治），加丁香、柿蒂、胡桃肉、代赭石（温胃镇逆）之类以止之。如不应，宜都气饮（纳气温胃）加人参、胡桃肉、紫石英（纳肾而镇冲气）之类以纳之。不用磁石者，因过表伤肺，恐吸其气也。
●邵评：此过表汗多，肺胃阴伤，气逆不降之救误法。
有阴虚挟感之证，误用柴、葛、犀角升提之药发表，以致虚阳上冒、膈闷呕恶（气火上升）、烦躁不宁（阴虚阳冒）、六脉洪大、按之无力者（阴伤，阳不恋阴而上越，故脉不敛也），亦宜金水六君合参麦加代赭（育阴理肺以镇逆），和中以益少阴，则阴阳和，熟睡而解矣。
●邵评：阴虚受邪，误用升散，阴伤而阳不附阴，呕恶烦躁，脉大无根，当加育阴潜阳为是。
有营虚卫弱之人挟感，恶寒发热、腰疼骨痛（营血虚也），不可峻汗。误用表药，汗大泄，反加恶寒身痛（卫弱营衰）、发热不止（虚热也），当以归耆建中汤，调和营卫，则诸症自解矣。
●邵评：营卫虚而挟邪，当调和营卫治之。
凡遇外感表证，诊得两手脉寸软（阳弱）尺迟（阴虚）、舌润无胎者（虚证舌也），营卫两虚之证也，当以归耆建中汤加防风汗之。
●邵评：此凭脉用药，调和营卫，兼以散邪之良法。
〔误下例〕
如经攻里不当，以致下利不止（妄用攻下，元气大伤，脾阳亏乏，故下利）、百骸解散、无气以动（阳气虚而不能营养百脉也），用大剂补中益气加炮姜（扶正化邪）温之提之。如兼汗出而喘急（肺肾气逆，阳虚欲脱），用参附汤加熟地大温大补之。
●邵评：此误攻，中气大伤，脾肾阳虚之救误法。
如经攻里太过，以致下焦受伤，肠胃并连，直漏直泄（脾肾阳气大虚，命火衰微，滑泄无度），利无关闭者，阳明关闸己撤也（肾为胃关，肾火衰不能蒸化，则阳明之关闸无权，故滑脱不止）。急用桃花汤（温胃涩肠），重加人参主之。
●邵评：此过用攻下，肾命火衰，胃肠亏乏，滑脱不守，用桃花汤涩以固脱，极是。
有胃中谷食未化，误下之（食在上脘，未曾消化，治宜消导，大忌攻下），食为寒凝，以致胸膈高起，手不可近者（误下则寒药与食凝结不开，故见症如此），治宜温胃和中（温中则寒散食消），二陈汤加炮姜、枳实、厚朴、楂肉之类，温以化之。
●邵评：此下早伤中，寒药与之，食滞凝结，治以温中开化，亦属救误之正法。凡停食证初起，所停之物，未化糟粕，在胃之上脘，大忌早下，宜运中导滞。误下，则寒药与食互结，愈不能化，症似结胸。必待其已化糟粕，停在胃之下脘，近肠腑者，方可攻下。切记！切记！宿食在胃之上脘，可用吐法。

瘥后诸病  ***************************
〖瘥后诸病述古〗
〔水气〕
大病后，从腰以下有水气，牡蛎泽泻散主之（利小便而泄下焦之水）。
此脾胃气虚，土不能摄水，故溢下焦，腰以下为肿也，宜利小便。
●邵评：病后脾虚，土不制水，水溢下焦，而腰以下发肿。古法云：腰以上肿者当发汗，腰以下肿者宜利小便。
〔喜唾〕
大病瘥后，喜唾，久不了了，胃上有寒，当以丸药温之，宜理中丸（温中阳以摄水）。
●邵评：唾，涎沫也。中土阳虚，不能收摄津液，而冷涎上泛也，宜理中丸加益智仁温纳之。
胃中虚寒，则津液不能收摄，故喜唾，宜温胃。
〔欲吐〕
伤寒解后，虚羸少气（津亏气弱）、气逆欲吐者（胃有虚热，气不下降），竹叶石膏汤主之（养肺胃而清降虚火）。
此津液不足，故虚羸少气；虚火上炎，故气逆欲吐。宜养肺胃之阴，则津液复，诸症自除矣。
●邵评：肺胃津亏气馁，馀热挟胃火上升，竹叶石膏汤，却是正法，惟竹叶宜易竹茹。
〔日暮微烦〕
病人脉已解，而日暮微烦。以病新瘥，人强与谷，脾胃气尚弱，不能消穀，故令人微烦，损谷则愈（脾虚胃弱，宿食未消）。
阳明旺于申酉戌，宿食在胃，故日暮微烦（此三时阳明主时，即日晡也，故日暮微烦），当小下之，以损宿谷，枳实栀子豉汤主之。
●邵评：中虚强食，脾不健运，宿食内留，此即食复之轻者。
〔劳复〕
大病瘥后，劳复者，枳实栀子豉汤主之（病后中虚，劳倦更受外邪而复病，曰劳复。先散其上焦新邪为治）。若有宿食者，加大黄如搏棋子大五六枚（劳复而兼内有宿食者，内外俱病也，稍加大黄以治里）。
此劳复因病后气虚，邪气又结于上焦，其症不一，故不著其病形，惟散其上焦之邪足矣。
●邵评：正虚而复受外邪，病之变见不一，故不定症形，当随症治之。
有宿食加大黄，此指劳复之有宿食在肠中者，故可下（若其食未入肠中，慎不可下），非治食复也。若宿食在胃脘，当消导。在上脘，吐之亦可（此二法当切记）。
〖瘥后诸病新法〗
〔瘥后浮肿〕
感证瘥后，肢体浮肿者（土虚不能制水，水溢于皮肤脉络间），脾虚有水故也。须实脾利水，宜冬、术、茯苓皮、米仁、扁豆、山药、木瓜、车前、泽泻之属治之，或以米仁、糯米煮粥食佳。
●邵评：有不因于水而亦浮肿者，此元气大虚，肝木侮土，名为气肿。与水肿见象不同，须分别治之。
〔瘥后昏沉〕
感证瘥后，十馀日，或半月，渐至昏沉者，皆缘发汗未尽，馀邪在于心包故也，或兼潮热，或兼寒热似疟。宜连翘、栀子、豆豉、麦冬、菖蒲、淡竹叶、钩藤、丹参之类清之解之。
●邵评：邪在心包，症见昏沉，然有痰热内伏者，亦见昏沉。宜分辨之。
〔汗后头疼〕
伤寒发汗后，热势略减，头疼仍在者，邪未尽也，宜再汗之。若汗后反剧而烦扰者，必挟火挟痰，或挟斑疹未透，宜细审之。
●邵评：头疼虽是表证，然有肝阳、痰火、浊热上攻诸内因，且有虚实之不同，当审因治之。若凡大汗后，热不退，脉不静者，作危证断之。或误发温病、湿温之汗，亦反剧。
〔解后额热〕
如热退后，额热未除、目神似觉呆钝，此胃中余滞未清。额属阳明，故独热，宜清疏之，二陈加连翘、黄芩、山楂、神麴之类清之和之。
●邵评：胃中痰食邪热逗留，故额热未除，阳明行身之前，额为阳位，阳盛则热也。清、和的是正法。
〔解后腹热〕
如身已凉，独腹热未除（腹属太阴，脾有火内伏，故腹独热也），此脾火内甚也。养阴中加生白芍，自除。
〔瘥后耳聋〕
感证身凉后，尚有耳鸣、耳聋等症，乃馀邪留于少阳故也。宜养阴药中加柴胡、菖蒲、钩藤、池菊、通草、荷叶之类，以清解少阳之郁。
●邵评：耳聋一症，半属少阳，然其因不一，有虚实之不同。肾开窍于耳，肾虚精脱，则耳聋也。痰火上升，阻闭清窍，其耳亦聋。又温暑热病之耳聋，由于阴亏邪盛，不关少阳，禁用柴胡升提。种种各因，虚实不同，当分别施治。
〔瘥后语謇〕
感证热退之后，其舌转动不灵、语言謇涩不清者，亦系邪留肝脾所致。宜加味逍遥散去白术，加生姜、钩藤、菖蒲、蒺藜、天虫之类。
●邵评：心脾肾三经之脉，皆萦绕于舌。心肾虚则舌不灵动；痰阻脾络，肝风内扰，则语言謇涩不清。总是虚风痰火为病，须分因治之。
〔瘥后不寐〕
感证热退之后，夜不欲寐者，胃不和也，温胆汤和之。惊悸不宁者，心气虚也（心气虚而神不敛，当安神以敛心阳），加枣仁、远志。
〔解后咳嗽〕
如热退之后，尚有咳嗽未除（病后咳嗽，是肺胃津亏而有馀邪恋肺也），此馀热在肺也。宜滋养肺胃之阴，其嗽自止，如南沙参、麦冬、骨皮、知母、川贝、川斛、花粉、茯苓、杏仁、桑皮、蔗汁、梨汁之类，或加生地、玉竹之类。
●邵评：凡感外邪而有病者，症见咳嗽，其病为轻，以其邪传入肺。肺主皮毛，邪从外达也。内伤虚证，见咳则重，五脏传乘，肺受火刑，水源涸竭，每多死证。故咳嗽一症，虚实病因，当细细分辨而治焉。
〔瘥后盗汗〕
感证瘥后，馀热盗汗不止者，阴虚有火也，当归六黄汤加减。
●邵评：阴亏火盛，内蒸燔灼，津液外泄也，育阴泻火固表为治。
无热恶寒，而盗汗不止者，阳虚也，黄耆建中汤加减（阳虚营卫不和而汗出也，调和营卫治之）。自汗不止者，亦阳虚也，玉屏风散加牡蛎龙骨收之。
●邵评：卫阳虚弱，不能固护腠理，表虚而自汗出也。实表固涩之法，此方极验。
〔瘥后妄言〕
凡伤寒热病，每有身凉热退之后，其人如痴，言语谬妄者，此心神虚散不复所致。但当调养气血，兼治其心可也。神复，妄言自止。
●邵评：病退而妄言人痴，自是心神虚散，但痰火馀邪，内伏包络肝胆诸经，亦有此症。当辨别论治。
〔瘥后吐涎沫〕
吐涎沫，此土虚不能摄水也，六君加益智仁摄之。若其稠饮自下焦漾漾而起，溢出口中者，此肾气不纳，浊阴上泛也。宜都气饮加胡桃、补骨脂以纳之，或少佐熟附以收之，或佐白术以制之。
●邵评：涎沫者，寒饮也。其人胃有寒饮，病后脾虚，土不制水，水饮上逆而吐也。病属脾胃，尚在中焦，治以温胃和脾涤饮之法。若从下焦泛上而出者，是肾阳大虚，阴浊上干，是肾水上泛之症，急当温纳肾阳、镇逆制水主治。
〔解后下血〕
感证解后，复有下血者，乃失汗之馀邪也。当清之，生地、丹皮、地榆、川断、槐米、白芍、苡仁、黑荆芥之类治之，自愈。
●邵评：病解下血，由于初起失汗，邪不外达而内入，阳邪热盛，热伤阴络，而血下溢也。治以清营凉血和络之法。
〔瘥后颐毒〕
遗毒（馀邪留滞络中而成毒），因汗下清解未尽，其邪结于少阳、阳明二经，发于两颐者，阳明部位也（阳明行身之前，故两颐属阳明），发于耳之左右者，少阳部位也（少阳行身之侧，故耳之左右属少阳）。宜连翘败毒散消散之，如二活、荆、防、连翘、赤芍，牛蒡、桔梗、土贝、蒺藜、薄荷、银花、甘草之类，少阳加柴胡。此症初起，速宜消散，缓则成脓（热毒邪气，壅阻气血，不即消散，腐化为脓最速）。如元气虚者，须兼归、耆补托。溃脓后，当大补气血为主（不用补托，恐正虚而邪内陷，故当大补气血）。然发于阳明者易治，发于少阳者难治。
●邵评：阳明多气多血，且为中土，万物所归，无所传变，故易治。少阳属胆，胆为清净之腑，受邪则难治。
〔瘥后酒复〕
感证身凉后，因饮酒复热。以酒性热有火，能助馀邪故也。必兼烦闷乾呕、口燥不纳等症。急用川连、葛花、连翘、生栀、枳实、乌梅、银花等解之。
●邵评：馀邪未尽，得酒以助其湿火，胃热气升而复病也，宜清热和胃治之。
〔瘥后食复〕
感证热退之后，胃气尚虚，馀邪未尽，若纳穀太骤，则运化不及，馀邪假食滞而复作也（热退胃虚，馀邪未尽，又复伤食，引动馀邪而复病也），名曰食复。其症仍发热头痛、烦闷不纳，宜枳实栀子豉汤，加生楂肉、麦芽、连翘、莱菔子（邪食上蒸，故发热头痛，此伤食而兼有外邪，故用枳实消滞、栀子清热、豆豉以散外邪，加味俱消食之品）等凉疏之。无火舌润不渴者，调中汤亦可（无火者，身无邪热也。舌润不渴，中阳虚也。只有食滞，故用温化）。
〔瘥后劳复〕
感证瘥后，元气未复，馀邪未清，稍加劳动，其热复作。即多语、梳头、洗面、更衣之类，皆能致复。既经复热，必有馀火、馀邪结于中，所以仲景主以枳实栀子豉汤。盖豆豉撤表邪，栀子清里热，枳实开胸中馀邪之结，凡治劳复，当以此方为主（治虚而有邪之主方）。如兼呕恶痞满（痰伏阳明），加半夏、竹茹。如见舌黄口渴（阳明胃热），加黄芩、连翘。如兼饱闷（食滞中宫）挟食，加楂肉、麦芽。如兼头疼恶寒（复受表邪），加薄荷、葱白。如兼寒热，寒多加桂枝、紫苏，热多加柴、芩。一二剂后，必复汗而解。此屡试屡验者，不可妄投补中，以致闭邪增病（虚而有邪，纯补则邪闭病加）。
●邵评：病后元虚，馀邪馀火，留结于中。又加劳动，复受外邪而病，故名劳复。此虚而有邪，用表里兼治之法，此与但虚无邪之劳复自是两种。
〔气虚劳复〕
亦有瘥后馀火、馀邪已尽，只因正气大虚，因劳复热，微兼恶寒、四肢倦怠、无气以动、脉虚右大（中虚之脉）、舌润无胎（虚证舌胎）、胸膈宽畅者（无邪之征），此真气虚劳复也（此劳复是劳倦内伤之证）。宜补中益气汤（甘温补中）甘温补之，升柴须蜜炙；汗多恶寒（阳虚气弱），归耆建中汤最妙。
●邵评：病退邪去，劳而复作，见症俱是虚象，与上条挟邪劳复之证不同。
〔阴虚劳复〕
热病伤阴，肾气已亏，稍加劳动，微挟风寒，其病复作（热伤阴液，肾精亏乏，劳动而复受外邪，亦是劳复）。症仍头痛发热、恶风（表邪见症）、舌燥（阴伤舌也）、口渴、六脉浮数者（表热），此阴虚劳复也。凡复证必挟风寒外邪，仍宜栀子豉汤，加葱白、薄荷、鲜生地、淡竹叶、麦冬、骨皮之类微汗之（撤表而清里热）。如见太阳，加羌活；阳明加葛根；少阳加柴胡（三阳经加法）。
〔瘥后色复〕
感证瘥后，气血未充，早犯房事，则内损真气，外触邪气而复作也。其症头重不举、目中生花（阴伤邪伏）、腰胁痛、小腹里急绞痛、憎寒发热（邪深入里），或阴火上冲、头面烘热、胸中烦闷（虚火上炎）是也。若卵缩入腹，脉离经者死，舌伸出数寸者亦死。宜六味饮，加麦冬、豆豉、栀子，煎汤，调下烧褌散。若小腹急痛，脉沉足冷（肾阳亦伤，邪深入阴），须用当归四逆加吴茱萸汤（此厥阴经之表剂），煎成，调下烧褌散。
●邵评：病后气阴两虚，早犯房事，真元大伤，而复著外邪。邪入下焦阴分，销铄阴精，为病极重。临证极宜细辨。
〔瘥后调理〕
如其人中气虚者，病退后，必纳穀少，运化迟（脾虚不运），或大便不实，或恶心吐涎（见症是脾胃中虚），宜六君子加减以和中（调胃和脾）。形寒畏冷（阳虚气弱），宜黄耆建中汤（补中扶阳）温补之（以上中虚，故用阳药）。凡此证脉皆缓大（脾虚之脉）、舌皆白嫩（阳弱中虚之舌）可辨。如其人阴分虚者，必有馀邪未尽（肺胃阴伤，伏热未尽）、舌燥口渴、二便艰涩（津亏有热，阴液不充）、脉兼微数（虚热脉象）等症。宜生金滋水饮或甘露饮加减养之（滋养肺胃阴液，清化伏热，此是阴虚治法）。
●邵评：感证热退之后，有宜和中者，有宜养阴者。调理之法，须分气虚、阴虚。
〔瘥后禁忌〕
大病后正气未复，凡饮食起居，俱不可不慎也。如酒餚甘脆。（助火生湿）、肥鲜生冷（肥甘生冷，最伤脾胃）等物，皆不可犯。只宜糜粥自养，少食而频，则易运化，不可过饱（伤中）。及他有所食，虽思之，勿与也（此饮食中之宜忌）。
新瘥后当静卧，非但体动劳复，即梳头、洗面、濯足、多言，皆能令人劳复（此起居之当慎）。若新瘥未满百日，而犯房事者，不治（邪乘虚而深入，药难医治）。
〔阴阳易〕
男女新愈交接，病男传不病之女，曰阳易；病女传不病之男，曰阴易。此感其馀邪而生疾也（此是气感精移之病，邪入至深，阴伤气耗，药石难救）。其症身重气乏、百节解散、头重不举、目中生花（见症与色复相似）、热上冲胸（虚火上升）、憎寒壮热、头面大热。在男子则阴肿痛引小腹（邪入下焦至阴之地），在妇人则里急，痛连腰胯，甚者手足冷而挛拳。男子卵陷入腹，妇人痛引阴中，皆难治也。若见舌吐出者，死。治法用竹茹、半、升煎汤，调下烧褌散（此是移精变气之方法）。有黏汗出，阴头微肿（邪气外出）为效；或用韭白根一握，两头尖十四枚（用浊味人于至阴，以通阳达下），水煎，候冷服，取黏汗为效。亦可调下烧褌散。


卷二药方  ——————————————————————————————————————————————————————————————————————————————————————————

六经古方  ***************************
（分量参用《古方通令》）
●麻黄汤
麻黄（一钱二分）　桂枝（八分）　杏仁（一钱二分）　炙甘草（四分）
上四味，以水二盏四分，煮取六分。
●桂枝汤
桂枝（一钱）　白芍（七分半）　炙甘草（五分）　生姜（七分）　大枣（二枚）
上五味，以水一盏四分，煮取六分。
●大青龙汤
麻黄（一钱二分）　桂枝（四分）　甘草（四分）　杏仁（一钱）　石膏（二钱）　生姜（六分）　大枣（二枚）
上七味，以水一盏八分，煮取六分。
●小青龙汤
麻黄（四分）　生白芍（四分）　炙甘草（四分）　乾姜（四分）　桂枝（四分）　北细辛（三分）　姜半夏（六分）　五味子（三分）
上八味，以水二盏，煮取六分。
●葛根汤
葛根（八分）　麻黄（六分）　桂枝（四分）　白芍（四分）　甘草（四分）　大枣（六分）　生姜（六分）
上七味，以水二盏，煮取六分。
●麻杏石甘汤
麻黄（一钱二分）　杏仁（六分）　石膏（二钱四分）　甘草（六分）
上四味，以水二盏，煮取六分。
●桂枝加厚朴杏仁汤
桂枝（六分）　白芍（六分）　大枣（六分）　生姜（六分）　甘草（四分）　厚朴（四分）　杏仁（四分）
上七味，以水一盏，煮取六分。
●桂枝麻黄各半汤
桂枝（五分）　白芍（三分）　生姜（三分）　甘草（三分）　麻黄（三分）　大枣（三分）　杏仁（三分）
上七味，以水一盏六分，煮取六分。
●五苓散
泽泻（一钱）　茯苓（六分）　猪苓（六分）　白术（六分）　桂枝（四分）
上五味，为散，开水送服三钱。
●桂枝二麻黄一汤
桂枝（八分半）　白芍（六分）　大枣（六分半）　麻黄（五分半）　甘草（五分半）　杏仁（三分半）
上七味，以水一盏半，煮取六分。
●桂枝二越婢一汤
桂枝（四分半）　白芍（四分半）　甘草（四分半）　麻黄（四分半）　大枣（六分）　石膏（六分）　生姜（七分）
上煮法同前。
●麻黄连翘赤小豆汤
麻黄（一钱二分）　连翘（一钱二分）　赤小豆（一钱半）　杏仁（一钱）　梓白皮（一钱半）　生姜（五分）　甘草（五分）　大枣（二枚）
上八味，以潦水二碗，先煮麻黄，沸去上沫，纳诸药，煮取一碗，分温二服，一日服尽。
以上皆太阳门古方。
●瓜蒂散
瓜蒂（五分）　赤小豆（五分）
上二味，为散。先以香豉二盏，热汤七分，煮作稀糜，去滓，取汁，和散，温顿服之。
●白虎汤
石膏（二钱四分）　知母（九分）　粳米（一钱二分）　甘草（三分）
上四味，以水二盏，煮取一盏二分，去滓，纳粳米煮取六分。
●猪苓汤
猪苓（六分）　泽泻（六分）　茯苓（六分）　滑石（六分）　阿胶（六分）
上五味，前四味，以水一盏二分，煮取六分，纳胶令消。
●大承气汤
大黄（八分）　厚朴（一钱六分）　枳实（一钱）　芒硝（一钱二分）
上四味，以水三盏，煮二物取一盏半，去滓，纳大黄煮取六分，纳芒硝令消。
●小承气汤
大黄（一钱二分）　厚朴（六分）　枳实（九分）
上三味，以水二盏，煮取六分。
●调胃承气汤
大黄（一钱）　甘草（五分）　芒硝（二钱）
上三味，以水一盏八分，煮取六分，纳硝令消。
●茵陈蒿汤
茵陈蒿（一钱八分）　栀子（七分）　大黄（六分）
上三味，以水二盏，煮茵陈蒿，取一盏二分，纳二味，煮取六分。
以上皆阳明门古方。
●小柴胡汤
柴胡（八分）　黄芩（三分）　人参（三分）　甘草（三分）　生姜（三分）　大枣（三分）　半夏（六分）
上七味，以水二盏四分，煮取半，去滓，再煎取六分。
●黄芩汤
黄芩（九分）　大枣（二枚）　甘草（六分）　白芍（六分）
上四味，以水二盏，煮取六分。
●大柴胡汤
柴胡（八分）　黄芩（三分）　白芍（三分）　大枣（三分）　半夏（六分）　枳实（四分）　大黄（二分）　生姜（五分）
上八味，以水二盏四分，煮减半，去滓，再煎取六分。
●小建中汤
白芍（一钱二分）　桂枝（六分）　甘草（六分）　大枣（六分）　生姜（六分）　胶饴（三钱二分）
上六味，前五味，以水一盏四分，煮取六分，去滓，纳胶饴，更上微火消解。
●柴胡去参夏加桂枝蒌根汤
柴胡（八分）　栝蒌根（二钱）　黄芩（五分）　甘草（三分）　大枣（三分）　桂枝（五分）　生姜（三分）
上七味，以水二盏四分，煮取半，去滓，再煎取六分。
●黄连汤
黄连（四分半）　甘草（四分半）　乾姜（四分半）　桂枝（四分半）　人参（三分）　半夏（九分）　大枣（四分半）
上七味，以水二盏，煮取一盏二分。
以上皆少阳门古方。
●理中汤
人参（一钱）　白术（钱半）　乾姜（六分）　炙甘草（五分）
上四味，以水二碗，煎成一碗，每服一碗，一日两服。
●四逆汤
甘草（一钱二分）　乾姜（九分）　附子（九分）
上三味，以水一盏半，煮取六分。
●四逆加人参汤
甘草（一钱）　乾姜（七分半）　附子（七分半）　人参（五分）
上煮法同前。
●三物白散
巴霜（一分）　桔梗（二分）　川贝（三分）
上三味，研匀，每服一分，开水调下。
●桂枝加芍药汤
桂枝（六分）　大枣（六分）　芍药（一钱二分）　甘草（四分）　生姜（六分）
上五味，以水二碗，煎成一碗，食远温服。
●桂枝加大黄汤
桂枝（六分）　生姜（六分）　大黄（二分）　大枣（六分）　甘草（四分）　白芍（四分半）
上六味，以水一盏四分，煮取六分。
以上皆大阴门古方。
●麻黄附子细辛汤
麻黄（一钱）　细辛（一钱）　附子（七分半）
上三味，以水二盏，煮取六分。
●麻黄附子甘草汤
甘草（一钱）　麻黄（一钱）　附子（七分半）
上三味，以水一盏四分，煮取六分。
●附子汤
茯苓（六分）　白芍（六分）　附子（六分）　白术（八分）　人参（四分）
上煮法同前。
●通脉四逆加人参汤
甘草（一钱）　附子（七分半）　乾姜（一钱半）　人参（五分）
上四味，以水一盏，煮取六分。
●真武汤
茯苓（九分）　白芍（九分）　生姜（九分）　附子（四分半）　白术（六分）
上五味，以水一盏六分，煮取六分。
●猪苓汤
猪苓（六分）　泽泻（六分）　茯苓（六分）　滑石（六分）　阿胶（六分）
上五味，前四味，以水一盏二分，煮取六分，纳胶令消。
●黄连阿胶汤
黄连（一钱二分）　黄芩（三分）　白芍（六分）　鸡子黄（一枚）　阿胶（九分）
上五味，以水一盏半，先煮三物，取六分，去滓，内胶烊尽，小冷，纳鸡子黄搅令相得，温服。
●四逆散
柴胡（八分）　枳壳（一钱）　白芍（一钱）　生甘草（五分）
上四味，为散，以水碗半，煎成一碗，一日两服。
以上皆少阴门古方。
●当归四逆汤
当归（钱半）　桂枝（八分）　白芍（一钱）　甘草（五分）　北细辛（三分）　通草（一钱）　生姜（两片）　大枣（二枚）
上八味，以水二碗，煎成一碗，分二时服。
●白头翁汤
白头翁（五分）　黄柏（七分半）　黄连（七分半）　秦皮（七分半）
上四味，以水二盏，煮取六分。
●乾姜黄连黄芩人参汤
乾姜（七分半）　黄连（七分半）　黄芩（七分半）　人参（七分半）
上四味，以水一盏八分，煮取六分。
●乌梅丸
乌梅（三百个）　细辛（六两）　乾姜（十两）　黄连（一斤）　当归（四两）　附子（六两，炮）　蜀椒（四两）　桂枝（六两）　人参（六两）　黄柏（六两）
上十味，异捣筛，合治之。以苦酒渍乌梅一宿，去核，蒸之。五升米下饭熟，捣成泥，和药令相得，纳臼中，与蜜杵之隼下，丸如梧桐子大，先食饮，服十丸，日三服。稍加至二十丸，禁生冷滑物臭食等。
以上皆厥阴门古方。

六经新方  ***************************
●六安煎
陈皮（一钱半）　半夏（三钱）　茯苓（三钱）　甘草（一钱）　杏仁（三钱）　白芥子（五分，老年气弱不用）
上六味，以水一碗半，加生姜三片，煎七分，食远服。
●大温中饮
熟地（三五七钱）　冬白术（三五钱）　当归（三五钱）　人参（二三钱）　甘草（一钱）　柴胡（二三四分）　麻黄（一二三钱）　肉桂（一二钱）　炒乾姜（二三钱）
上九味，以水二碗，先煎麻黄，去浮沫，再纳诸药，煎至七分，温服，略盖取微汗。
●凉膈散（此汤分量）
生大黄（一钱）　芒硝（八分）　青子芩（钱半）　焦山栀（钱半）　连翘（二钱）　苏薄荷（八分）　鲜竹叶（三十片）　生甘草（六分）　白蜜（四匙）
上八味，以水二碗，煎成一碗，纳蜜四匙，搅令消。
●甘露饮
生地（二钱）　熟地（二钱）　天冬（钱半）　麦冬（钱半）　霍石斛（钱半）　生甘草（八分）　西茵陈（一钱）　青子芩（一钱）　生枳壳（八分）　枇杷叶（三大片，去毛）
上十味，以水二碗半，煎成一碗，食远温服，渣再煎服。
●小甘露饮
霍石斛（二钱）　西茵陈（一钱）　鲜生地（四钱）　黄芩（一钱）　桔梗（一钱）　升麻（三分）　焦栀子（一钱）
上七味，以水二碗，煎成一碗，食远温服，渣再煎服。
●玉女煎
生石膏（五钱）　熟地（三钱）　麦冬（二钱）　江西术（钱半）　乾姜（八分）　炙甘草（八分）
上六味，以水两碗煎成一碗，温服。
●二陈汤
姜半夏（三钱）　新会皮（钱半）　浙茯苓（四钱）　炙甘草（六分）
上四味，以水碗半，煎成一碗，食远温服。
●太无神术散
藿香（四钱）　石菖蒲（二钱）　苍术（五钱）　厚朴（三钱）　广皮（三钱）　炙甘草（三钱）
上八味，为散，每服三钱，用生姜七分、大枣两枚，煎汤调服。
●金水六君煎
当归（二钱）　熟地（三钱）　陈皮（钱半）　半夏（三钱）　茯苓（二钱）　甘草（一钱）
上六味，以水二碗、生姜三片，煎人分，食远服之。
●左归饮
熟地（二三钱）　山药（二钱）　枸杞（二钱，咸水炒）　甘草（一钱）　茯苓（四钱）　山茱萸（一二钱）
上六味，以水二碗，煎七分，食远服。
●桂附八味汤
肉桂（五分）　附子（钱半）　熟地（三钱）　山萸肉（一钱）　山药（二钱）　丹皮（钱半）　泽泻（钱半）　白茯苓（三钱）
上八味，以水二碗半，煎成一碗，食远温服。
●参附汤
别直参（三钱）　黑附块（二钱）
上二味，以水一碗，煎成七分，温服。
●右归饮
熟地（二三钱）　山药（炒二钱）　山茱萸（二钱）　枸杞（二钱）　甘草（一二钱）　杜仲（姜制，二钱）　肉桂（一二钱）　制附子（二钱）
上八味，以水二碗，煎七分，食远温服。
●白虎加犀羚紫雪汤
生石膏（八钱）　知母（六钱）　犀角（一钱）　羚角（钱半）　紫雪（五分，冲）　生甘草（一钱）　生粳米（四钱）
上六味，以水三碗，煎成碗半，去渣，调紫雪，分三服。
●竹叶石膏加牛黄清心汤
鲜竹叶（四十片）　生石膏（六钱）　麦冬（三钱）　生甘草（八分）　仙露夏（钱半）　西洋参（钱半）　牛黄清心九（一颗，研细，药汤调服）
上六味，以水二碗，煎成一碗，去渣，调服牛黄清心丸。
●犀连承气汤
犀角（一钱）　小川连（一钱）　元明粉（三钱）　川朴（八分）　生大黄（三钱）　小枳实（二钱）　生甘草（八分）
上七味，以水二碗，先煎犀角，再煎馀味，成一碗，温服。
●瓜霜紫雪丹
黄金（一百张）　寒水石（如无真者，可以元精石代之，五钱）　磁石（五钱，醋煅）　石膏（五钱）　白滑石（五钱）
上四石，共捣碎，用水一升，连金煮至五合，去滓，入下药。
犀角屑（五分）　羚角屑（五分）　青木香（切，五分）　沉香（研，五分）　丁香（一分）　元参（切，一钱六分）　升麻（一钱六分）　生甘草（八分）
上八味，入前药汁中，煮取一合五抄，去滓，入下药。
●活命金丹
贯仲（一钱）　生甘草（一钱）　板蓝根（一钱）　牙硝（一钱）　川大黄（钱半）　西牛黄（五分，研）　玳瑁（五分）　薄荷（五分）　辰砂（四分，研）　麝香（三分，研）　肉桂（三分）　青黛（三分）　梅冰（研，二分）
上为末，与研药和匀，蜜水浸蒸饼为剂，每两作十丸，朱砂为衣，就湿时用真金箔四十张为衣，腊月修合。瓷器收贮，多年不坏。如疗风毒，清茶化下。解毒药，新汲水化下。汗后馀热劳病及小儿惊热，并用薄荷汤化下。以上并量大小，加减服之。
●阿胶鸡子黄汤
陈阿胶（钱半）　牡蛎（四钱）　生地（四钱）　甘菊（二钱）　生白芍（三钱）　鸡子黄（一枚）　女贞子（三钱）　童便（一酒盅，冲）
上八味，以水二碗，煎成一碗，阿胶炖烊，冲服。
●叶氏神犀丹
犀角（六两，磨汁）　石菖蒲（六两）　黄芩（六两）　生地汁（二斤八两）　银花（一斤）　金汁（十两）　连翘（十两）　板蓝根（九两）　香豉（八两）　元参（七两）　花粉（四两）　紫草（四两）
如生晒研细，切勿见火，以各汁和捣为丸，切勿加蜜。如难丸，可将香豉煮烂。每丸重三钱，凉开水调服，小儿减半。
●三甲复脉汤
炙甘草（六钱）　乾地黄（六钱）　生白芍（六钱）　原麦冬（五钱）　陈阿胶（三钱）　大麻仁（三钱）　生牡蛎（五钱）　生鳖甲（八钱）　生龟板（一两）
上九味，以水八杯，煮取八分之三杯，分三次服。
●大定风珠
生白芍（六钱）　阿胶（三钱）　生龟板（四钱）　乾地黄（六钱）　麻仁（二钱）　五味子（二钱）　生牡蛎（四钱）　原麦冬（六钱）　炙甘草（四钱）　鸡子黄（二枚，生）　生鳖甲（四钱）
上十一味，以水八杯，煮取三杯，去滓，再入鸡子黄，搅令相得，分三次服。
●专翕大生膏
人参（二斤）　茯苓（二斤）　龟板（一斤）　乌骨鸡（一对）　鳖甲（一斤）　牡蛎（一斤）　鲍鱼（二斤）　海参（二斤）　白芍（二斤）　五味子（半斤）　原麦冬（二斤）　羊腰子（八对）　猪脊髓（一斤）　鸡子黄（二十圆）　阿胶（二斤）　莲子（二斤）　芡实（三斤）　熟地黄（三斤）　沙苑蒺藜（一斤）　白蜜（一斤）　枸杞子（一斤，炒黑）
上药，分铜锅，忌铁器，搅用铜勺，以有情归有情者二，无情归无情者二，文火细链三昼夜，去滓，再熬六昼夜，陆续合为一锅，煎炼成膏，末下三胶，合蜜和匀，以方中有粉无汁之茯苓、白芍、莲子、芡实为细末，合膏为丸。每服二钱，渐加至三钱，日三服，约一日一两，期年为度，每殒胎必三月。肝虚而热者，加天冬一斤、桑寄生一斤同熬膏，再加鹿茸二十四两，为末。

瘥后古今良方  ***************************
●牡蛎泽泻散
牡蛎　泽泻　栝蒌根　蜀漆　葶苈　海藻　商陆（各等分）
上七味，为末，白饮和服二钱，日三服。
●理中丸
乾姜（一钱）　人参（三钱）　白术（二钱）　炙甘草（一钱）
上四味，蜜丸弹子大，沸汤研，和滓，日三、夜二服。
●竹叶石膏汤
鲜竹叶（三十片）　石膏（四钱）　仙半夏（钱半）　人参（一钱）　生甘草（一钱）　麦冬（三钱）　粳米（四钱）
上七味，以水两碗，煮取一碗，去滓，纳粳米，煮米熟汤成，温服。
●枳实栀豉汤
枳实（六分）　栀子（七分）　豆豉（二钱四分）
上三味，以水一盏六分，先煮二味，取八分，下豉，煮取六分。
●加味逍遥散
柴胡（一钱）　当归（一钱）　白芍（一钱）　白术（一钱）　茯苓（一钱）　炙甘草（五分）　煨姜（二分）　薄荷（三分）　丹皮（一钱）　栀子（一钱）
上十味，为散，每服三钱，开水调服。
●当归六黄汤
鲜生地（四钱）　熟地（三钱）　黄柏（五分）　黄芩（钱半）　黄连（六分）　当归（钱半）　黄耆（五钱）
上七味，以水二碗半，煎成一碗，食远温服。
●黄耆建中汤
黄耆（钱半）　白芍（二钱）　桂枝（八分）　炙甘草（六分）　生姜（七分）　大枣（四颗）　饴糖（三钱，若加归身钱半，名归耆建中汤）
上六味，以水两碗，煎成一碗，去滓，纳饴糖，更上微火消解。
●玉屏风散
黄耆（六两）　白术（四两）　防风（二两）
上三味，为散，每服四五钱，加生姜七分，大枣四枚，加水煎服。
●都气饮
熟地（四钱）　茯苓（三钱）　萸肉（一钱）　山药（一钱）　丹皮（一钱）　泽泻（一钱）　五味子（五分）
上七味，以水两碗，煎成一碗，去滓，温服。
●补中益气汤
黄耆（钱半）　人参（一钱）　炙甘草（一钱）　白术（一钱）　陈皮（五分）　归身（五分）　升麻（三分）　柴胡（三分）　生姜（七分）　大枣（两枚）
上十味，以水两碗，煎成一碗，食远温服。
●烧褌散
上取妇人中褌近隐处剪，烧灰，以水和服方寸匕，日三服，小便即利、阴头微肿则愈。妇人病，取男子中褌烧散。
●生金滋水饮
生地（三钱）　归身（钱半）　白芍（钱半）　丹皮（钱半）　人参（钱半）　麦冬（二钱）　白术（钱半）　炙甘草（六分）
上八味，以水二碗，煎成一碗，去滓，温服。


卷之三·伤寒变证  ——————————————————————————————————————————————————————————————————————————————————————————

伤寒变证  ***************************
伤寒有本病，有变病。本病者，如太阳有头痛项强，阳明有潮热谵语是也。治法不外本经，故即附于本经之下。变病者，本不应有此病，只因治不中的，或迁延日久，而变生诸证，如蓄血、结胸等证是也。治法不得不随证用药，因病施治。用列于下，以尽伤寒之变。

衄血（新法）  ***************************
衄血者，血从鼻中来也。伤寒衄血，其因有三。太阳失表，热瘀于经而衄者（热伤阳络则衄），有头疼、目瞑之征（太阳衄血见症），宜清解之，羚羊角、黑栀子、连翘、赤芍、丹皮、元参、薄荷、黑荆芥、鲜生地、牛膝、泽泻、茅根之属降之清之，不可再汗也。阳明失下，热瘀于里而衄者，有漱水不欲咽之征（阳明衄血见症），宜下解之，生地、赤芍、丹皮、牛膝、楂肉、桃仁、大黄之属下之清之。此釜底抽薪，大黄不妨重用也（大黄宜醋炒）。更有温热之证，药宜凉解，误用辛温而动经血，亦能致衄（阳盛则衄。以上即衄之三因），宜清血分，犀角、连翘、赤芍、丹皮、元参、生地、牛膝、茜根、茅根之属清之解之。如衄后身凉脉静，邪从红汗而解也（邪从衄解）。若衄后病势反剧者，更伤其阴也，大为危候，其衄势必重，须大剂六味饮加麦冬、五味以滋之（衄后病剧，阴伤而邪欲内入也，急宜救阴为主），衄止则生。更有衄势太甚，阳随阴走，四肢厥冷者，六味加牛膝、肉桂以镇之（虚阳随阴火而上越，急当救阴，引火下行）。仲景《论》云：若头痛者必衄，宜桂枝汤。此桂枝汤，补在上文当鬚发汗下。又云：剧者必衄，衄乃解，麻黄汤主之。此麻黄汤，补在上文当发其汗下，乃古人倒笔法，是申明致衄之由于失表，非谓衄后服麻黄、桂枝也。观下文衄家不可发汗之戒，义可知矣（此二条言不发汗因致衄，非衄后再可发汗也）。

吐血（新法）  ***************************
伤寒吐血，每因失治所致。有因太阳感寒，无汗恶寒，头痛发热。寒邪外束，法当发汗。若失于表散，阳气不得外泄，则逆走阳络，络血妄行，则致吐血（寒郁于表，邪不外出，则蒸化为热。热伤营络，络血上溢，而为吐血也）。或有其人素有血证，寒邪犯肺而咳，震伤血络，亦致咳血（其人络气本伤，邪入肺而咳伤肺络，亦见吐血）。均当以清疏营卫、表散寒邪为治。古人皆以麻黄、桂枝等汤治血证，是也。然未免太峻，当小其制，用苏叶、荆芥、薄荷等以去风散寒，橘红、杏仁以降气，芍药、甘草以安营。微兼渴者，少佐黄芩以清热，则营卫之邪解散，自然嗽止身凉，血不治自止矣。
●邵评：此二方，是风寒初起，邪在于表，用为表散之剂。至见吐血、衄血，其邪已化热入里，岂有再用辛温表散之理？麻桂二方，断非治血之方。古人所言风寒在表之时，不用麻桂发表，以致邪郁成热，热入伤营分而吐血、衄血，非见血之后再用麻桂止血也。学者切勿以麻桂二汤治血证，致误大事。此方实治寒邪不从表达，郁而成热，热入于里，营络伤而吐血之正法。
若内有伏火，外感寒邪，热被寒束，火逼络血而致衄血、咳血者（寒束于外，火遏于内，营被火灼而络伤，血随火而上，溢出于口鼻也），外症亦恶寒发热，但兼口渴舌乾为异（火热内遏之症）。治宜辛凉，清解营卫（辛凉清解，乃是正法）。须用桂枝、羚角、石膏、黑栀、豆豉、丹皮、黄芩、桑、杏之属散之清之，次用和血清络之品调之。
●邵评：此与上条合，是伤寒而成吐血。上条寒邪在表，失于表散，寒郁化热，入里伤络而吐血。此条内有伏火，寒束于外，火逼伤络而吐血。学者最宜甄别。
有因风寒之邪误汗动血，有因三阳热盛沸腾经血，皆致吐衄（风温证不可用辛温发汗，误汗则阳邪亢盛，热入于营，血络受伤而吐衄也）。凡见眼闭目红、神昏语乱、烦躁漱水（风寒火热见症），皆热伤血络之证也。宜犀角、生地、丹皮、山楂、郁金、银花、赤芍、连翘、川连之属（清营解热之法，以清络中之瘀热。大便秘者（阳明热结），加醋制大黄，尤妙。
●邵评：此风温证，误用辛温发汗，热盛伤营而吐衄之正法。与前二条伤寒吐衄不同。
若兼胸满而痛者（热邪挟血，瘀阻络中，气滞作痛），血瘀于络也。当攻去之，犀角、生地、归尾、杏仁、赤芍、楂肉、青皮、降香、大黄之属行之清之。
●邵评：此治瘀血阻于络中之正法。
有误发少阴之汗，动其经血，从口鼻耳目中出者，名下竭上厥，不治（误发少阴汗，血随上升，从清窍而出，乃阴下竭、阳上厥也）。
有暴吐臭腐之血，名内溃（脏腑受伤而内溃也），不治。

蓄血（述古）  ***************************
凡太阳病不解，其邪由经入腑，热结膀胱，则血凝蓄。血瘀则心气结，故其人如狂，血自下者愈，邪从血下而解也。其外不解者，当先解其外，宜桂枝汤；外已解，但小腹急痛者，是蓄血也，桃仁承气汤下之。
●邵评：太阳邪热，不从表出，随经入腑。腑者，膀胱也。腑有馀热，则经中之血，与热相搏，蓄于下焦，名曰蓄血。热邪上熏于心，故其人如狂。若血不结而下出，则热随血下而愈。如不愈而少腹急结者，必用攻法而去之。欲用攻法，须先审其外症。如外不解而攻之，血虽去而外邪复入于里也，故必先解外邪；外邪已，而但少腹急痛者，是蓄血也，用桃仁承气汤以下血散热，乃先表后里之治法也。然此治蓄血之轻证。
太阳病六七日，表证仍在。脉微而沉者，病邪向里也。反不结胸者，热结下焦也。其人发狂、少腹硬满、小便自利者（此条著眼小便自利一症），以太阳随经，瘀血而蓄于里也，抵当汤下之则愈。
●邵评：太阳六七日，表证仍在。而脉微沉，是经邪陷入太阳之腑也。反不结胸而发狂，其邪不在上，而热瘀下焦血分也。夫蓄血而致发狂，热势攻心，非用单刀直入之将，必不能斩关取胜。是舍抵当逐血一法，更有何药破其坚垒哉！然此蓄血之重证，故用抵当汤直攻其血，而不顾表证。与上条先表后里不同，盖同一蓄血，桃仁承气治瘀血将结之时，抵当治瘀血已结之后。
●又评：此条经文，「表证仍在」下，当有「而反下」之句。误下热邪，自经入腑，结于膀胱而下焦蓄血，不成血结胸病，则知觉昏昧，故发狂。此经病传腑，表病传里，气病传血，上焦病而传下焦也。少腹居下焦，为膀胱之室，瘀血留结，故硬满。小便自利者，病不在气而在血也。下其血而气自舒，攻其里而表自解矣。
太阳病，身黄（湿热相搏）、脉沉结、少腹硬（湿热蓄下焦）、小便不利者，为无血也（小便不利，水结也；小便自利，蓄血也），此湿热不行之故。小便自利、其人如狂者，血证谛也。
●邵评：身黄脉沉结、少腹硬，水病、血病皆有之。小便不利，知水与热结，为无血而有水，五苓散证也。若小便自利、其人如狂，乃热与血蓄于下焦，为有血而无水，抵当汤证也。故太阳热入膀胱，有水结、血结之分也。
阳明病，其人喜忘者，必有蓄血。盖心主血，血凝则心气结而失其官矣，故喜忘。此素有瘀血，非伤寒所得者，屎虽硬、大便反易（此条以大便反易著眼），其色必黑，以浮血随便而下故也。俱宜抵当汤下之。
●邵评：此借发黄、小便不利，以辨蓄血之小便自利。瘀血是病根，喜忘是病情，此阳明未病前症。夫心为血之主，瘀血与热蓄积既久，上干于心，故令喜忘。屎硬者大便当难，今大便反易而黑色，是宿血瘀蓄之故。以此大便反易之机，因究其色之黑，乃得其病之根，因知前此喜忘之病情耳。当用抵当汤入血破结之剂，下其瘀血。血去，热亦不留矣。
伤寒有热，少腹满，应小便不利，今反利者，为有血也，当下之。不可用峻药，宜抵当丸缓下其血。
●邵评：有热，身热而表证仍在也。少腹满，热入下焦也。但满而不硬，其人未发狂，何以知其有血？但热入下焦而少腹满，应小便不利，今小便利，预知其有蓄血也。盖少腹之满，比硬稍轻，当小其制，故用丸以缓之。以上述仲景《论》，兼参《来苏集》《类方》注释之。
●又评：此预辨蓄血，亦以小便之利与不利验之。上条以大便易而黑，定其为蓄血。此条以小便反利，辨其为蓄血。审证之精，极当细玩。
蓄血一证，虽病在血分，亦须分别阴阳治之。如血瘀上焦为阳，血蓄下焦为阴。太阳失表，热瘀于里，蓄血上焦为阳。太阳误下，阳气下陷，蓄血下焦为阴。
●邵评：蓄血有阴阳之分。在上焦者为阳，在下焦者为阴。上焦由太阳失表，热与血瘀；下焦由太阳误下，阳气下陷。
上焦蓄血，因不得汗，不能发斑而蓄血也（邪不从表外达，抑遏入内，伤营血而蓄于上焦，是阳热之证也），其脉人迎必紧。紧者，数而有力之象也（阳热之脉）。外症面红舌燥（热象）、发躁欲狂，或头摇目瞪、大便下血水，两手除食指之外，其馀各指皆抽掣是也。宜犀角、桃仁、生地、赤芍、归尾、丹皮、丹参、郁金之类清之行之。
●邵评：血蓄上焦，有阳证而无阴证，治以清热破血之法。蓄血下焦，有阴证、阳证之不同，非比上焦蓄血，有阳证而无阴证也。下焦阳证，由邪热内入下焦，热邪与瘀血蓄结膀胱，用攻血攻下治之。
下焦阳证蓄血，即仲景所称热结膀胱之证，桃仁、大黄之属下之是也。若下焦阴证蓄血，乃因误下，阳气下陷，阴血受伤，血因寒而凝也。其见症面白目青（虚寒之证）、眉皱目瞪、寒战口噤（寒证见象）、舌胎白滑（虚寒舌胎）、大便下血水、两手除食指之外其馀各指皆抽掣是也。宜温补之，如人参、附子、白术、当归、肉桂、桃仁、升麻、炙草之类（温补中阳，和营散寒之剂），温补以升阳气。如服药后，寒噤稍止（阳气流通故噤止），一二时复作者（药轻病重），此药力不及，再进之，以续阳气，寒噤得止者生（阳回则生，阳绝则死），不已则死（参《伤寒第一书》）。凡蓄血证，大便下血水，见粪者生，不见者死（下血水见粪，则中枢有权，故生。无粪，则中土几绝，故死）。
●邵评：下焦阴证蓄血，由于误下，正气受伤，阳虚气陷，阴血凝蓄。此阴寒证也，与阳邪内结而蓄血者，大为不同。医者极当留心。
〖热入血室（附）〗
妇人伤寒，当经水适来适断之时，热邪乘虚而入血室，其症昼日明瞭，夜则谵语，如见鬼状（昼轻暮重，盖卫气昼则行阳二十五度，周流二十八脉，不与邪争，故轻；夜则行阴二十五度，周流五脏，与邪相争，故谵语见鬼）。若发热恶寒，日轻夜重，小腹胀满者，血为热瘀也。当用柴、芩、紫苏梗、荆芥、当归、川芎、益母、香附、楂肉、丹参、丹皮等和血散邪。药下咽，即得汗而解。有汗者为表虚，前方去紫苏梗加桂枝（和营化邪）和解之（营卫不和，加桂枝以和营）。寒热如疟者，前方亦加桂枝和解之。若厥而下利者，此非热邪，乃为寒邪所袭也，前方去黄芩，加桂枝、甘草、乾姜温散之（中阳虚而有寒，温中散邪之法）。烦渴者属里热，去紫苏、香附，加黑栀子清之（内热则清之）。若小腹硬满作痛，当以逐瘀为急（瘀血结，急宜通瘀散邪为治），前方去紫苏，加桃仁、红花、延胡、牛膝等攻以行之。（合参《金鉴》《第一书》）
●邵评：血室者，营血停留之所，经脉集会之处，即冲脉，所谓血海是也。其脉起于气街，并少阴之经，夹脐上行，至胸中而散。妇人经水来，则血下行，血下则经脉空虚，热邪乘虚而入血室也。昼属阳而主气，暮属阴而主血，热邪入血室而为病，故昼轻而暮重。夫血室虽冲脉所属，而心君实血室之主，热入其室，其主必昏，故有谵语。肝藏血而藏魂，血去热入则肝虚，魂不安而妄见，故如见鬼状。少腹是冲之部分，邪入于冲，冲主血，血与热邪积蓄于中，故小腹胀满也。用散邪行血之剂，邪去经调，其病自解。
●又评：热入血室而谵语，其病由肝。故仲圣有刺期门穴法，以泻肝之募。恐人见谵语，误认阳明胃腑之证，故又戒曰：无犯胃气及上焦，必自愈。

痞  ***************************
（述古，注释参《来苏集》）
痞与结胸，同为硬满之证，当以痛为辨。满而硬痛，为结胸，为实热，宜陷胸法治之；满而不痛，为痞满，为虚热，宜用泻心法治之。然结胸未甚，亦以泻心法治之足矣。盖实者为结胸，虚者为痞满，两病兼参可也。
●邵评：痛者为结胸，不痛者为痞。痞属虚而无形，结胸为实而有形也。
《论》曰：伤寒五六日，呕而发热，柴胡证具，而以他药下之，但满而不痛，此为痞，宜半夏泻心汤。
●邵评：此少阳病误下而成痞结之证也。呕而发热，小柴胡证也。设有下证，亦宜大柴胡。而以他药下之，误矣。误下邪气陷入，偏于少阴之半里，而为无形之痞结，故但满而不痛，用半夏泻心汤开痞散邪。其方用乾姜散寒，芩、连泻热，半夏散结止呕，参草补胃气以助半夏开寒结，而痞自解。
伤寒中风，医反下之，其人下利日数行、穀不化、腹中雷鸣、心下痞硬而满、于呕心烦不得安。医见心下痞，谓病不尽，复下之，其痞益甚。此非热结，但以胃中虚，客气上逆，故使硬也。甘草泻心汤主之（此误下而中气受伤，客气上逆之证，胃虚而痞满也）。
●邵评：邪盛于表，医误下之，而下利腹鸣，完穀不化，肠胃之里虚可知矣。心下痞硬而满，乾呕心烦不得安，是表间邪热，因误下而内陷于心间，上攻而复下注。非中气之空虚，何致邪气之淫溢若此！则痞为虚痞，硬为虚硬，满为虚满也明矣。医者不识是虚，以为结热未尽，而复误下之，是已虚而益虚也。虚则气不化而邪上逆，痞满更加矣。故复申明上文之证曰：此非结热，以胃中虚，客气上逆，故使硬也。用半夏泻心汤开痞泻热，加甘、枣和胃之阴，半夏启胃之阳，坐镇中州，不使下焦客气上逆，仍用芩、连以泻已逆之痞气。
伤寒大下后，复发汗、心下痞、恶寒者，表未解也，不可攻痞，当先解表，表解乃可攻痞。解表宜桂枝汤，攻痞宜大黄黄连泻心汤。
●邵评：大下复汗，正虚邪入而心下痞，似宜治痞。然外有恶寒之症，邪虽入里，而表犹未解，内外俱病，不可轻攻其痞。当先以桂枝汤解其表，后用大黄黄连泻心汤攻其痞。不然，恐痞不解，而表邪复入于里，病益增重耳。此先表后里之治法。至大黄黄连泻心汤，治君火亢甚，不得下交于阴而成痞，故药不煎而泡，欲其轻扬清淡以涤之，用其气不用其味也。
心下痞、大便硬、心烦不得眠、恶寒汗出者，附子泻心汤主之。
●邵评：痞而便硬、心烦不眠，里之邪热有馀也。而复恶寒汗出者，表阳虚而正不足也。故用三黄以泻热，加附子以复其阳气也。虽然，此证邪热有馀而正阳不足，设治邪而遗正，则恶寒益甚，或补阳而遗热，则痞满愈增。不得已用寒热并投、补泻互治之法。三黄寒而生用，附子热而煮汁，生熟异性，寒热异气，合和与服，各奏其功，亦一片苦心也。
伤寒汗解之后，胃中不和、心下痞硬、于噫食臭、胁下有水气、腹中雷鸣下利，生姜泻心汤。
●邵评：汗解之后，胃中不和，既不能运行真气，又不能消化饮食。症见心下痞硬、乾呕食臭，是中焦不和，不能消穀，故令人噫暖。胁下有水气，腹鸣下利，是土虚不制水，而水邪为患，实则胃气不和。是太阳之馀热，挟阴寒之水气，内侵而处其中也。故以泻心开痞，主生姜散水以名汤，佐以人参、甘、枣，则益胃气以生津液，乾姜、半夏破阴以导阳，芩、连泻阳以交阴，通方破滞宣阳，亦泻心之义。
●又评：观此条，可见痞证不皆由误下而成。有汗后津液干，脾胃气虚，阴阳不得升降而成痞者，用生姜泻心汤，以开痞清湿热，兼助脾胃之气也。
伤寒发汗，若吐若下解后，心下痞硬、噫气不除者，旋覆花代赭石汤主之。
●邵评：发汗吐下，火邪已去，而心下痞硬，噫气不除者，心气大虚，表寒乘虚结于心下，心气不降而上出于口也。乃中虚胃弱而不和、痰气上逆之证，用此汤补中和胃而止虚逆。方中旋覆花味咸，咸以软坚，行水下气，代赭味苦质重而降逆气，半夏、生姜辛温而消痰行水，参、甘、大枣甘温补中而和胃气也。
●又评：此因三法后，心气虚，不可复用泻心，故制此汤以散结消痞。

痞满  ***************************
新法（参《叶案》）
●按：胃居心下，心下痞，即胃痞也。不曰泻胃而曰泻心，恐人误认为传入阳明，而以治阳明法治之也（治阳明法者，下法也）。伤寒误治咸痞，五泻心法已尽。但此外尚有暑湿痰食、痧秽凝结成痞者，亦宜兼参。
如膈闷心烦（邪在上焦）、痞满而喘急者（痰热阻于上焦，肺不宣化也），热痰内闭也。宜栀豉汤，加川郁金、瓜蒌仁、枳实、杏仁之类（涤痰清热）开之宣之。
●邵评：此痰热内结于肺之正法。
如脘中痞闷（邪阻中宫），而兼头胀目黄（湿热上蒸）、脉象濡涩者（邪滞脉道），此暑湿伏邪凝滞胸中也。宜清疏中宫，川连、枳实、半夏、厚朴、郁金、草蔻、滑石粉、茯苓皮之类。
●邵评：此暑邪挟湿凝滞肺胃之正法。
如胸中痞闷（暑热入肺）、身热口渴、舌胎白燥者（温暑在肺卫舌胎），此暑邪阻于气分也。宜清暑达邪、宣泄肺卫，滑石粉、广郁金、枳实、橘红、黄芩、知母、桔梗、竹茹之类以清气分之热，痞自开矣。
●邵评：此暑热入于肺卫之正法。
如脘痞满闷、舌胎白腻（湿邪舌胎）、脉濡缓、口不渴者（湿邪阻气之脉湿之据也），此湿邪阻于气分也（湿未化热，阻于气分）。法宜开泄，用二陈汤去甘草，加茅术、白蔻、郁金、枳实、厚朴、杏仁、通草之属（渗湿温化，开气散邪），以开湿结，痞满自除。若触秽暑（痧秽暑热），兼挟食滞，脘中痞满（食滞中宫）、饱闷呕恶（痧暑内遏）、腹中板痛（食阻气机），亦宜清疏中宫。如广藿香、川郁金、枳实、川连、白蔻、厚朴、木香汁、生楂肉、莱菔子之类，以芳香逐秽，运中化滞。
●邵评：此暑湿挟食，滞伏中宫、中上二焦，又吸秽浊，阻滞气机之正法。
若秽挟食结于下焦，二便不通（邪食结闭）、胸腹胀满（邪阻气结）、痛楚难忍者，非枳实大黄承气辈（攻邪导滞）不除。
●邵评：此暑秽食滞，结于下焦之正法。
若怒动肝火，或怒后加餐而成痞满（肝火怒气兼挟食滞），或结于左胁（肝胆部位）之下，舌黄口渴（火热之征），脉弦数（肝脉），或兼胁痛吞酸（肝火见症），左金加川郁金、枳实之类主之（平肝火以化滞）。
●邵评：此肝火挟食，阻滞气机而成痞满之正法。
若暑湿之邪未清，误投补剂，以致胸膈胀满、脘中痞闷（误补增邪阻气成痞）、硬痛（补药与邪气内结，故痛）、几成结胸者，亦宜泻心法治之（开痞泄邪）。如二陈、枳实、厚朴、川连、楂肉、郁金、莱菔子、木香汁之类，以消导运中。
●邵评：此暑湿未清，误用补药，与邪相结，几成结胸重病之正法。

结胸（述古）  ***************************
伤寒病发于阴，下之太早，则成痞硬；病发于阳，下之太早，则成结胸。均为表邪乘虚入里，而成硬满。按之不痛者为痞满，属虚邪；硬满按之大痛者，为结胸，实邪也。因热入有浅深，故结胸分大小。从心下至小腹，硬满而痛不可按者，为大结胸。其脉沉紧，其症但头汗出、项强如痉。此由太阳失表而误下，邪入胃中，与不得化汗之水气相结而成也。夫太阳寒水之气，结于阳明，当以大陷胸汤猛烈之剂，竟从阳明攻陷，大黄陷热结，甘遂攻水结，佐以芒硝之咸，制二者之苦，不令直行而下，使其引入硬满，软坚破积，导去热邪。
●邵评：此推原结胸与痞之故。「下之太早」一旬，是此二证之关键。病发于阴，误下而热不得散，则为痞硬；病发于阳，误下而热邪内陷，则为结胸。所以然者，病邪在经，本当发散，而反下之，里气则虚，邪气因入而与饮相搏为病也。但痞满而按之不痛者，乃无形热结，故曰虚邪。硬满而按之大痛者，乃有形之邪热结于胸中，故曰实邪。若大结胸邪入深，故硬痛从心下至小腹。小结胸邪入浅，故痛只在心下。此明所以成结胸与痞之因，结胸有大小之分，痞与结胸有虚实之别。误下而邪内入，水邪结于胸胁，热邪入于肠胃，为热实结胸，以致心下小腹痛不可按。脉沉为邪入里，紧为水气内结，但头汗出，是水热内结而气上蒸也。热与水结，胸膈紧实，上连于项，但仰而不能俯，如痉状也。如此脉症，由于太阳经病失表而误下，热入内实，与水相结，水结于内，则热不能散，热实于内，则水不得行。故用大陷胸汤，甘遂以直攻其水，硝黄以大下其热也。
●又评：此脉症不异于寒实结胸，故必审其为病发于阳，误下热入者，方可用大陷胸汤。若不误下，则热不入；热不入，则水不结。若胸胁无水气，则热入阳明而成胃实之证，不作结胸矣。此因误下热入，太阳之邪随热陷入，与水相结，而成热实结胸。心下至小腹痛满而不可按，其脉又沉紧，似是大承气证。然满痛虽至小腹，而尚未离心下，是水热互结，与阳明之燥屎不同，故用甘遂破饮，而不宜枳朴之散气也。若误用承气，水结不散，其变不可胜言矣。且大结胸著重在热实，外虽无热，内有大热也。太阳误下成热实结胸，太阴误下成寒实结胸，所谓病发于阳，误下热入而成结胸也。
如只在心下，不及胸腹，按之知痛，不甚硬者，为小结胸。其脉浮滑，是水与热邪凝结，痰饮留于胸膈脉络间也。故用小陷胸汤，以陷中焦脉络之邪，使从无形之气而散。栝蒌生蔓草，故能入络，以陷膈上之痰；半夏成于阴月，故能通阴以散结气；黄连以陷胸中之热，热解痰开，其结自散。
●邵评：小结胸证，其痛只在心下，不及胁腹。按之不硬者，是痰热搏结于心下，不因妄下而成也。视大陷胸轻，故立方分大小。其脉浮滑，浮为热而滑为痰也。痰热结于中上二焦，用小陷胸汤。黄连之清热，轻于大黄之攻下；半夏之涤痰，轻于甘遂之破水；瓜蒌之润利，轻于芒硝之软坚。而其开除胸中结邪之意，无不同也。且小结胸痰热阻于上中二焦，乃无形之气结。上条大结胸，水热结于中下二焦，是有形之实结。结胸有轻重，故立方分大小。
若结胸，身有微热、头自汗出、胸中漉漉有声者，水结胸也，大陷胸丸（丸者，缓也。丸以缓之，取白蜜之甘缓，留一宿乃下，是以攻剂为和剂也）主之。
●邵评：水结胸，身有微热，头自汗出，是水气热结于胸胁之间而上蒸也。漉漉有声音，水与气结而气滞不利也。用硝黄以下微热，亭杏以开气，甘遂以泄水也。且水结胸，水结因于气结，气结因于热结，以大陷胸丸破结泄水，荡涤邪热，此病在上膈，故加葶杏以开气闭。
若结胸硬满而痛（瘀血之征）、漱水不欲咽者，血结胸也（瘀血与邪停阻于心膈之间，凝聚不散，按之硬痛者，为血结胸证）。由于血瘀不能衄解，或已衄未尽，或妇人经水适来适断（血瘀而成，血结胸由此数端而致），皆能成之内实者，桃仁承气攻之；未实者，和血散结汤治之（已实而成结胸者，当攻其血结；但瘀而未结实者，宜行瘀破结治之）。（合参《来苏集》《选注》《金鉴》）。
●邵评：此条血结胸，由瘀血邪热凝结而成，有已实未实之分，宜辨别施治。
太阴腹满时痛，误下之，成寒实结胸。无热证者，湿气与寒邪所结之痰饮也，三物白散主之。寒实结胸，由于太阴误下而成，故用（桔梗开提，利膈宽胸；贝母开郁；巴豆辛热，斩关直人，破阴结而散寒邪也）白饮和服，甘以缓之，取其留恋于胸，不使速下耳。参《来苏集》。
●邵评：太阴寒邪在里，而误下之，寒邪与寒药相结，成寒实结胸，与结胸实热者不同。无热证者，不四肢烦疼也。此非阳邪，无口燥烦渴等见症。故用三物白散温下之剂，以散寒而除实也。
若饮食在胃，未当下而早下之，胸膈高起，手不可近，此食因寒凝而成（食滞结胸，由于停食早下，寒药与食滞凝结而成）结胸。宜理中加枳实、厚朴之类，温胃和中，不可进寒凉。参《奥旨》。
●邵评：食停胃中，在中上二焦未化糟粕，切不可下。必待其食化成屎，而滞于肠胃之间者，方可下之。若早下之，寒药与食凝结中宫，而成食滞结胸之证。是必用温运中阳，化滞散结之剂，使中阳健运，食化而寒结自开矣。
结胸又有不因误下而成者，此结胸乃邪传入里，实热结于胸，非下后之变证也。如《论》云：伤寒六七日，结胸热实，脉沉而紧，心下痛，按之石硬者，大陷胸汤主之是也。此不云下早，但云热实，乃伤寒实邪传里，不因误下而自结聚于胸者也。治法总当以痞满门诸法，酌其轻重，从乎缓治为当。再用外罨法（外治罨法大妙，景岳有方），以解散胸中实邪，取效尤捷。参《景岳》。
●邵评：此热实二字，最宜著眼。热邪传里，填实胸中，而内结既热且实，脉复沉紧，似是大承气证。然结在心下而不在腹中，虽按之石硬而痛，亦是水食互结于胸膈，与肠胃之燥粪迥别。故用大陷胸汤，硝黄以下其结热，甘遂以破其水饮也。然此为大结胸而设，若不因误下而邪入于里，或但痞结而不石硬，或按之不痛者，此结而未实，故不用陷胸，而以痞满门泻心诸法治之。因病未甚，治亦从缓。
●又评：此结胸不由误下而成，是邪热自入于里，与内蓄水饮及痰食互结于胸中也。
结胸与脏结（结胸属阳而脏结属阴），皆因下早，邪气入里而成。邪与阳结（邪与阳结宜开）为结胸，邪与阴结（邪与阴结当温）为脏结。结胸在心之分，脏结在肾之分。结胸可治，阳主生也。脏结不治，阴主杀也（脏结见症录出于后，当参究之）。参《来苏集》。
《经》文曰：按之痛，寸脉浮，关脉沉，名曰结胸也。如结胸状，饮食如故，时时下利，寸脉浮，关脉小细沉紧，名曰脏结（此借结胸以明脏结之不同）。舌上白滑胎者，难治。又曰：脏结无阳证（无太阳表热），不往来寒热（无少阳半表半里之热），其人反静（无阳里热），舌上胎滑者，不可攻也（胸中有寒而丹田无热，纯阴当温之证）。
又曰：病人胁下素有痞，连在脐旁痛，从小腹入阴筋者（寒邪凝结三阴，尤重在肝），此名脏结，死。
此借结胸以辨脏结之异。结胸与脏结症相似，而固各别也。结胸者，邪结胸中，按之则痛；脏结者，邪结肠间，按之亦痛。如结胸者，谓如结胸之按而痛也。然胸高而脏下，胸阳而脏阴，病状虽同，而所处之位则不同。是以结胸不能食，脏结则饮食如故；结胸不下利，脏结时时下利；结胸关脉沉，脏结则更小细紧。而其病之从表入里，与表犹未尽之故，则又无不同，故结胸与脏结，其寸脉俱浮也。舌上白胎滑者，在里之阳不振，入结之邪已深，结邪非攻不去，而脏虚又不可攻，故曰难治。此病关于脏，是结在无形之气分，五脏不通，故曰脏结。
此承上条，申明脏结病所以难治之故也。结胸是阳邪下陷，尚有阳证见于外，故脉虽沉紧，有可攻之理。脏结是积渐凝结而为阴，五脏之阳已竭也，外无烦躁潮热之表证，不往来寒热，其人反静，则内动外达之机俱泯。舌无黄黑芒刺之形，反见滑胎，是邪气伏而不发，正气弱而不振，虽有硬满之证，即欲攻之，不可攻已。盖即上文难治之端，而引其说如此。不得已，用四逆、理中辈温之，或有可生之机。此条是脏结死证。脏结之证，不特伤寒，即杂病亦有之。曰胁下素有痞，连及脐旁，则其病久而非暴矣。脐为立命之原，脐旁者，天枢之位、气交之际，肝脾肾三脏之阴凝结于此。连脐旁而痛，从小腹入阴筋者，其邪深入而非浅。少腹者，厥阴之部，两阴交尽之处。阴筋者，宗筋也，今人多有阴筋上冲小腹而痛死者，名曰疝气，即是此类。其邪既久且深，攻之不去，补之无益，虽不卒死，永无愈期，故曰死也。

下利  ***************************
〖下利述古〗
三阳合病下利，有热无寒。三阴下利，自利属寒，阳陷属热。太阳阳明合病，自下利者，此风邪入胃也。脉浮而长，所见皆太阳证。以下利故知与阳明合病也。用葛根汤，表提风邪，利自止矣。
●邵评：下利有寒热之不同。三阳合病下利，邪化热而入里，无表证也。三阴下利，有直中、传经二因：直中下利为寒；从阳经传入者，为热利也。太阳之邪，併入阳明而自下利，为太阳阳明合病。合病下利者，里气得热而下行也。脉浮为太阳，长为阳明脉。见太阳证者，太阳之邪，初入阳明之里，两阳合明，邪气大盛，表实里虚，故外见太阳证，而里则下利也。用葛根汤，辛甘发散，以从阳解。两阳相合之邪，下者举之之法也。且太阳阳明合病下利，是太阳证内陷阳明，故用表剂，中加葛根，以清里热。
若桂枝证，误下而利不止、脉促（此促脉，数而有力，时一止也）者（误下而阳邪入里，热迫而下利不止也，脉促者，阳气重也），表未解也。汗出而喘，当用葛根黄芩黄连汤外解表邪，内清里热。
●邵评：阳陷于内者十之七，留于表者十之三，故曰表未解也。邪束于表，阳扰于内，故喘而汗出。表里俱病，用葛根之辛凉以解表，用芩连之苦寒以清里也。
太阳少阳合病，自下利者，黄芩汤。此热邪已入少阳之里，胆火大炽，移热于脾，故自下利、脉浮而弦。外症必头痛胸满、口苦咽乾、目眩，或往来寒热。热邪不在半表而在半里，故不用柴胡而主黄芩。呕加半夏、生姜，治痰饮也。
●邵评：少阳居半表牛里，比阳明为尤深，邪热更易内侵太少。两阳合病，阳盛阴虚，阳气下陷入阴中，故自下利，而治法与阳明不同矣。太阳阳明合病，其邪初入阳明之表，邪近于外，故用葛根驱邪，使从外出为顺。太阳少阳合病，是邪已入少阳之里，邪入于内，故用黄芩治之，使从内出为易。夫热淫于内，黄芩之苦以清之；肠胃得热而不固，芍药之酸、甘草之甘以收固之。酸苦涌泄为阴，亦通因通用之法也。若呕者，热邪上逆也，故加半夏、生姜以散逆气。而黄芩之清里，亦法之所不易矣，且黄芩汤、小柴胡加减方也。热不在半表，已入半里，故以黄芩清里。虽非胃实，亦非胃虚，故不须人参补中也。或云此少阳指三焦，不指胆。
少阳阳明合病，自下利者，其脉不负者顺也，负者失也（阳明脉、太少阳脉弦，此为顺脉。若大而不弦，负在少阳；弦而不大，负在阳明。少阳木而阳明土，互见克贼。负者，少阳旺而阳明衰，木剋土也）。滑而数者，有宿食也，当下之（脉数为在腑，滑为有食，宜大承气下之）。如发热呕恶、心下痞硬，或往来寒热，大柴胡汤主之（下利而发热呕恶、心下痞硬、往来寒热者，此无形之热结于心下，是表里俱实之候，故用大柴胡两解表里之法）。
●邵评：阳明脉胜则洪缓，为不负而顺；少阳脉胜则弦紧，为负而逆。且三阳合病下利，惟少阳阳明为重，土受木克也。故阳明脉胜为顺（少阳负而阳明不负，自负中之顺脉），阳明脉负为失，失者死也。注释参《来苏集》。
三阴下利（此三阴自中寒邪而下利之证），俱详见本病下。如腹满而痛、吐利交作（此太阴从寒中，阳虚而不运也），或下利清穀、吐利四逆（寒中少阴，阴盛格阳之证），或下利身重、小便不利等症（此少阴中寒，阳虚水积下焦也），皆属三阴本脏虚寒，当以理中（温运中阳）、四逆（救阳散寒）、真武（扶阳镇水）辈治之。
●邵评：此三阴自受寒邪而下利之正法。
三阴热邪（三阴热邪从阳经传入者也）下利，太阴有暴烦下利、腹满大痛、咽乾而渴之症。少阴有自利清水、色纯青、心下痛、口乾燥之症。俱是转属阳明，宜承气辈主之。少阴又有四逆、泄利下重、小便不利、腹中痛之症，亦属热邪，宜四逆散。厥阴热利下重、渴欲饮水、脉弦而数，此风木热邪乘脾，白头翁汤主之。
●邵评：阳经热邪，传入太阴，热灼津伤，转属阳明，而成胃实见症，皆热实之象，故可用下法。若少阴热并阳明之证，少阴经中热极，则迫其水下流，而肾水燥，燥则肠中之物更坚，故利清水。色纯青者，肾弱而肝反侮之也。心下痛为实，口乾燥为热，用大承气急下燥屎以存津也。至于四逆，四肢逆冷也，阳气不达于四肢，故逆冷。泄利下重，是阳邪下陷入阴，阳内而阴反外，阴阳脉气不顺接也。小便不利腹痛，水气为患也。用四逆散，和解表里之邪。惟热邪传入厥阴，为协热下利。热利下重，乃湿热秽气，郁遏于下焦广肠，故魄门重滞，虽利而难出也。渴欲饮水者，以里有热。传经之邪，厥阴受之也。弦为肝脉，数则里热也。用白头翁辛淡以除邪气，连、柏苦寒以清热，秦皮苦凉性涩，入厥阴而止利也。
●又评：少阴四逆者，四肢厥冷也。此非热厥，乃太阳初受寒邪，便入少阴之证。少阴为阴枢，邪气居之，可进可退，故其病每多或然之症。因取四味以散四逆之邪，此少阴气分之下剂也。
凡厥阴病，先发厥，后发热（先厥后热，阴转阳也），不退者，必便脓血也。脉数有力，从阳治；脉沉无力，从阴治。
●邵评：热不退者，阳邪盛也。阳盛则伤阴络，故知必便脓血也。便血而脉数有力者，宜滋阴清热，从阳治之；脉沉无力者，当温中和营，从阴治之。
〖下利新法〗
凡伤寒热邪正盛之时，必在阳明胃经（阳经热邪传入三阴，亦必转属阳明而成胃实。盖三阴以胃为出路也）。阳明以胃实为病，故大便不通。然火证往往下黄黑稠黏之物（热邪下注肠胃而下利，正粪仍不通行），此热邪火逼大肠，非痢也（温热时疫湿热从肠而下，大便多泻，是热迫也），虽通仍作不通论，只用清火解毒，以治阳明，其利自止。
●邵评：热结肠胃，下迫大肠而下注，治宜清化火热。
如伤寒热证，下利纯清水，或黄沫潮湿，腹硬，脉沉滑有力者，此名旁流。因肠中有燥屎阻塞，水浆从旁渗出。病在阳明（病在大肠），非关脾也，导去燥屎，其痢自止，小承气汤加黄连。
●邵评：所下皆是水沫，吃下之汤水，随热下注，肠中有燥屎内结，水从旁漏也。下其燥屎，热退则愈。盖燥屎在肠，水从旁漏，非下不可。
有阳明火证，邪火不杀穀，吃汤下汤，吃水下水，此有阳明实证可据，非若脾肾俱败者比。亦只清其火邪，其利自止。
●邵评：胃中火盛，水穀消化不及，则穀不化。火性急速，不能停留，故一吃即利。此火迫下江，必有实热见证。实火脉象形于外，与脾肾阳虚火衰，不能消化，下利清穀者，大相天渊。清化胃中邪火，利可自止。
●廉按：胃中火盛，邪热不能杀穀。火性急速，迫而下注也。所下粪水，必热而色赤，脐腹肛门，必有一种热气下注。外症及脉，亦有实火凭据。如此分辨，自与脾肾虚寒之下利清穀不同也。
有一种外感风寒、内伤饮食（表里俱实之证），其症头疼恶寒发热（表邪见症）、恶心饱闷（内伤见症）、肠胃窘迫而泄痢者，此表里俱病（饮食内伤，则中气亦伤，表复有邪内迫，是以下利，非误治后变病）。法当外散表邪，内消积滞（治以疏表和里，表邪解则食化而泄利自止），不在伤寒变病之例。
●邵评：表里交病，外邪内迫而下利，宜疏表和里两解治之。如枳、桔、栀、豉加葛根、焦鸡金，最妙。
有一种表热里寒之证，初起头疼恶寒发热，继即下利清穀（阳衰不能化谷）、脉浮而迟（浮为表而迟是虚寒）、口不渴饮（不渴是虚寒凭据），俗名漏底伤寒（重症也）是也。良由其人脾胃本虚，一感外邪（中虚邪入），即得直入肠胃，不在太少留连，速当温中散寒。如紫苏、桂枝、羌活、厚朴、广皮、木香、茯苓、甘草之类。甚者，加冬术、乾姜。
●邵评：此与上条有轻重虚实之不同。上条表有风邪，而内伤饮食，是表里俱实。此条表有热邪，而里则虚寒，是表实里虚。中阳亏乏，表邪乘虚内入，直走肠胃而下利也。治宜温运中阳，外散表寒，与上条治法不同。此方治脾胃中虚有寒，表邪入里而下利，的是正法。
若阳邪传里，热邪攻于肠胃，而变下利脓血者（热入下焦，阴血受伤），重证也。然亦有寒热之分。盖邪至三阴，为日己久，实者则从阳化热，虚者则从阴化寒矣（阳气盛则从阳化热，阳气虚则从阴化寒）。如少阴下利，用猪苓汤者（滋阴利水而清热），从阳化热也。用桃花汤者（培土升阳以固涩），从阴化寒也。辨证之法（分辨寒热，辨证精详，医者当熟记之），以脉数有力为热，脉缓无力为寒；舌燥口渴属热，舌润不渴属寒；小便赤涩属热，清白属寒；下利肠垢属热，鸭溏属寒；热利脐下必热，寒利脐下必寒。热利当清其肠（清化肠胃邪热），寒利当温其下（温补脾肾虚寒）。
●邵评：阳经热邪传于里，有化寒化热之不同。辨别精明，须熟记之。
凡伤寒疫疠，热邪传里，下利肠垢（热秽内滞肠腑），或下鲜血（营血受伤，血热下注）、小溲赤涩、舌胎黄燥如刺（阳明热邪舌胎）或红刺如杨梅状（邪入营分舌胎）、身热口渴、六脉洪数（阳明大热脉也）、脐腹大痛者，此热毒内攻肠胃也，不治则烂矣（热邪秽毒蕴伏于肠胃之间，大热燔灼如焚，不急下之以清火解毒，必致肠胃腐烂而死，医者不可不知）。急用大黄、芩、连、银花、丹皮、芍药、甘草之属下之清之，继用鲜生地数两代大黄，以养阴解毒（先下其毒，次用甘寒之品以滋液救焚，此治法之次序也）。若下利肠垢，其势稍缓者，宜黄芩汤（症势稍轻，邪在上焦肺分，肺热下注大肠而下利，用黄芩汤清肺热而凉解之）加川连、银花、丹皮之属清之。血痢加丹参、槐米、川断（营血热而下泄，用清营凉血之品）。
●邵评：火热疫毒，盛于肠胃，急用苦寒清下治之。
如遇伤寒疫证，下利如豆汁鱼脑之色（湿毒内侵肠腑）、脉象沉濡（湿遏在里脉象）、舌白如粉（疫毒湿邪舌胎）、小便不利而口不渴者（湿之征也），湿毒聚于肠胃也。宜茅术、厚朴、广皮、二苓、滑石、泽泻、晚蚕砂、藁本之类渗之和之。
●邵评：此湿温证而兼疫毒也，宜清渗湿邪治之。此方颇合。
如下利杂色、六脉沉迟（里寒脉象）、舌润无胎或紫色而光（少阴虚证舌胎）、口不渴饮（非热证，故不渴），肠胃并连直出，无关闭者（中虚滑脱而不守也），此脾肾虚寒、关闸不阖（脾阳虚弱，肾火衰微，火不生土，中无砥柱而滑脱不禁）、元气下泄之证也。急投胃关煎（肾为胃关，温补脾肾，故名胃关）合桃花汤（温肾涩肠之剂），兼从手阳明（太阳经）以堵截之，或桃花汤重加人参以截之。
●邵评：肾阳亏乏，虚寒下利，滑脱无度，温涩下焦为治。
如见外热内烦，舌燥口渴（温热内阻，津不上升），脘中痞闷（湿热阻拒中宫），不能食，或痛或呕，而利不止者，中焦湿热也。当用泻心法（湿热痞结中焦，气滞不得升降，故呕痛下利不食，用泻心法开痞化邪），芩、连、半夏、乾姜、枳实、木香、赤苓、泽泻之类。
●邵评：湿热痞结中焦，脘闷呕痛，不食下利，似是噤口痢症，防其闭结，用开痞泄邪之法。却是正治。
凡下利，舌胎遍地白厚如雪花者，脏结也，不治。
●邵评：阳虚体寒湿浊阴，凝结于中。胎厚如雪花者，邪结己深也，纯阴无阳，故不治。
凡三阴下利，小便不利者，津液竭也。不可妄利小便。
●邵评：阴经下利，而小便不利，阴津亏乏也。如妄利之，阴气竭绝而津涸矣。
〖小便（附）〗
凡伤寒，小便清白者，病不在里而在表也。下焦病，小便利者，病不在气分而在血分也。参《治法汇》。
●邵评：热未入里，小便清白，以此可验邪之在表在里。若邪入下焦，小便当不利。今反利者，病在血分，而不在于气，故下焦蓄血证，小便自利也。
太阳病，脉浮数、渴欲饮水、小便不利者，五苓散。
●邵评：太阳经邪，传入膀胱之腑，为传本病也。用五苓导水泄热，极是。若热结膀胱，宜参用八正散加减。
阳明病，脉浮、渴欲饮水、小便不利者，猪苓汤。述古。
●邵评：阳明渴饮，小便不利，是津亏热伏，邪在胃中也。用猪苓汤利水泄热，兼滋阴气，此古法也，若时方可用导赤散。
凡伤寒表证未解，病在阳分，尚宜发汗者，不可先利小便。恐走其津液，取汗反难也。参《奥旨》。
●邵评：邪在表，当发汗，若先利其小便，则津液从下走泄，非但不能得汗，必致津伤邪入而病增变也。故邪在表，禁利小便。
阳明病，潮热、汗出多者，必小便少。不可利小便，恐胃汁愈干也。若利之，必喘渴而死。述古。
●邵评：阳明潮热、汗出多者，其津液已经外泄。恐其津亡胃燥，故禁利小便。汗与小便，同是津液气化所由出。汗多伤阳，利小便则伤阴。阴液阳气并竭，故喘渴而死。是以汗多津亏，禁利小便。盖阳明一经，以存津液为第一义也。
小便不利，有可利者二（此二证可利小便者，有邪气湿热内伏也）：热结膀胱宜利（宜五苓散），湿热发黄宜利（宜茵陈五苓之类）。若大病后、汗下后，津液内竭，故不利。若强利之，则水愈涸，必纯用养阴生津之品，则津液复而水道行矣。痢亦然。参《奥旨》。
●邵评：病后、汗下后，小便不利，因津液内伤所致。即有馀邪湿热，亦不可妄利，再竭其阴液也。当用滋阴养液之剂，久久服之，俟其津液充复，小便自利矣。若有湿热瘀邪内蓄者，可利小便；若无邪而津液亏乏者，切不可妄利也。

斑疹  ***************************
（痧瘄附。合参《金鉴》《治法汇》《叶案》《第一书》）
斑者，有触目之形，而无碍手之质，即稠如锦纹、稀如蚊迹之象也。或布于胸腹，或见于四肢，总以鲜红起发者为吉，紫色成片者为重，色黑青者不治。
●邵评：斑之形状，平而贴于肌肉之间，并无点粒高起，以手摸之，平而不碍手；或红色成片，稠如锦纹者，此属阳邪胃热。有稀如蚊迹，而色淡不解者，此是正虚邪伏。此症有阴阳寒热虚实之不同，当看其外症，参其脉象，而施温凉补泻之治法。
疹者，有颗粒之象，肿而易痒，即痧瘾之属。须知出要周匀，没宜徐缓。春夏多此斑疹二者，不外手太阴与足阳明之治。又斑为胃家毒火，疹属肺家湿热，须互参之。
●邵评：发疹于皮肤之上，起有颗粒，如粟如粒，以手摸之，有尖刺而触手者也，与斑之平而在肌肉者不同。斑由阳明胃热而发，疹因肺受风温而出。斑有虚寒阴证，可用温补。疹无不由邪火而作，阴寒之证罕有，故治疹之法，不外辛凉清透、宣肺化邪，温补之药，每禁用也。盖因疹子即痧瘄一类，即天行时毒入于肺中而发。邪盛者，点子稠密，肌肤微肿而稍痒。有红白二种：邪入营者红疹，邪入卫者白点。大忌冒风凉遏，犯则肺闭内陷，发喘而死矣。
斑疹之发，伤寒由于失表失清，其邪不得外达，蕴于胃腑，走入营中而发也。温热之证，由邪与内热相搏，湿热凝滞，自然发斑发疹。有发热一二日便见者，有发热三四日始见者，非因失治而然。
●邵评：斑与疹必当分别。斑发于胃，疹出于肺。伤寒失表失清，邪遏于胃而热蒸成斑，故伤寒证发斑者多，而发疹则仅见也。其虚斑阴斑，由于中虚寒伏，逼其浮阳外越，无根之火内动，见斑隐隐而微，色白不鲜者是也，治须温补。至于疹，悉是外邪致病。天行痧疹，时毒袭入肺卫而发者，或温暑时邪，从肺吸受，由卫入营之证。其邪从肺外达而发疹者，此邪在上焦，非由失表失清之故。当辨其在气在营，而用宣肺清透之法。若过寒凉，防其抑闭。与斑之治法判然不同，二证岂可不分辨哉。故约言之，斑属胃，疹属肺，二证须分别论治。
大抵发汗不出或虽汗不解、胸膈烦闷、呕恶不纳、足冷耳聋、脉沉而伏或寸关脉躁动，便是斑疹欲出之候，须细诊之。
●邵评：邪热郁伏于中，蒸热为斑，故汗不出，而烦闷呕恶、足冷耳聋，此是斑疹将发时之见象，犹天将雨而闷热郁蒸也。脉沉伏，由于邪伏于内，脉道不利所致。寸关躁动者，伏邪勃发之兆也。
●廉按：此言斑疹将出之时。其见症脉象如此，医当留心。
凡斑疹欲出之际，若得上吐下泻者吉，毒气上下俱出故也。
●邵评：斑疹将出之际，上吐下泻，其热毒从吐泻而外出，分消其势，大忌止涩。若出齐后，及将回之时，忌见吐泻，恐其邪陷也。故斑疹吐泻，须辨其先后缓急之势，庶免误治之弊。
凡斑疹赤者（色红而鲜润者，顺证也）为胃热，紫色（紫而晦滞者凶）为热甚，紫黑（黑而枯晦者死）为胃烂。赤斑五死五生，黑斑九死一生。鲜红起发稀朗者，虽大不妨。如针头稠密，紫黑成片者，难治（稠密成片，色紫黑者，正虚而邪火毒甚，故难治）。杂蓝斑黑烂者，死（蓝斑黑烂，湿火邪毒已陷，必死）。
●邵评：此辨斑色，以验病之吉凶生死，学者最宜著眼。
凡斑既出，须得脉洪滑有力、手足温（斑出邪达，则脉道流利，故洪滑；阳气通行，故手足温）者，易治。脉微足冷，元气虚弱，难治（斑出而气虚阳弱，故脉微足冷，正不胜邪，则难治）。斑疹透后，神识宜清，反加昏沉者（斑疹既出，则外达而神识当精，反昏沉者，正虚神败也），难治。
●邵评：斑出之后，辨其脉象见症之顺逆，语皆精实。
凡温热斑疹，已见阳明少阳新法中。伤寒失表发斑，已见太阴新法中。此更详天时寒暄燥湿，邪在足经手经、气分营分，外感内伤为治，更以温热疫疠兼参之。
●邵评：伤寒自表入里，从足经施治。邪入阳明，热甚发斑，由先时失表失清所致。所谓斑发于胃，非比疹之从肺而出。故伤表证阳明极热，每多发斑，而发疹者稀有也。若温邪暑热，自肺吸入，宗三焦立法，从手经论治。其邪之入里，或自肺卫而入营，则发疹而外达。即天行痧疹时毒之邪，亦从肺经吸入而发疹也，所谓疹出于肺。或由肺卫而入阳明胃者，胃火盛亦有发斑也，其治与伤寒发斑同。至治疹当宣肺清营，提透疹邪为主。至于斑与疹之所发，其原各异，而治法亦须分别。详列于后。阳明治，犀角、连翘、黄芩、黄连、银花、牛蒡、葛根、薄荷之类（清透化热之剂）。不可过用风药（邪已化热入里，风药升散非宜）。
●邵评：此阳明胃热发斑之正法。
营热赤斑，舌胎鲜红（营分邪热舌胎）者，营分血热也。神昏谵语（邪入心包），邪干膻中，病在手经，不可妄用风药以劫眉津，亦不可纯用苦寒直入中焦。法当清疏营分，轻透斑毒，如犀角尖、连翘心、元参、丹皮、牛蒡、银花、薄荷、人中黄之类（清营透邪之品）。神昏加菖蒲数分（开泄包络之邪）、西黄二三分（涤痰开闭）以开心窍。
●邵评：膻中，心包络也。邪在手经，自肺卫而入心营，逆传包络，危险之证。急当清心达邪、芳香开秘，忌用风药升散，劫耗阴津。且邪在上焦，并宜轻清。若用苦寒重浊之剂，直走肠胃，与包络结邪无干涉矣。此方是营热发斑、邪入心包之正法。
如斑已透，当清火解毒以化之。如连翘、赤芍、元参、丹皮、花粉、知母、黄芩、净银花、人中黄之类。脉洪大（阳明邪火）加石膏，舌绛色（营分热邪）加鲜生地。
●邵评：斑透之后，馀热未净，治宜清化馀邪。此方是斑透后馀邪未净之良法。
凡发斑证，原因不一。医者必先其所因，辨其现症，分别施治，庶免颇预之弊。兹特约举八种，以概言之。
●一、表寒
春应温而反寒，夏应热而反凉（非其时而有其气，乃不正之气，此名时行寒疫），有病恶寒发热（寒邪郁表）、咽痛、身上有淡红白斑（寒斑，故色淡红而白）、舌胎白而薄嫩（表寒舌胎）者，此寒邪在表也。当以荆防败毒散（辛温散表）温散之。
●邵评：此表寒抑遏而发斑之良法。
●二、温毒
秋应凉而反热，冬应寒而反温，或天时亢旱久燥，温疫流行，发为赤斑丹疹（阳明火盛）。其毒弥满三焦，目赤舌绛，汗出津津，切忌风药升散（火热证而用风药升散，火得风而愈上炎矣），宜凉膈散去芒硝、大黄，加石膏、牛蒡（阳邪在上中二焦，故用此清解肺胃）、赤芍、人中黄（清营解毒）。大便秘者（邪已入腑），去硝留黄。
●邵评：应寒凉而反温热，又或天时燥旱，阳热亢极，非其时而有其气，是不正之邪气而成瘟疫也。疫邪火毒，酿成斑疹，热毒蕴伏阳明，三焦俱病，是名温毒发斑。证多肺胃火盛，此方极合。
●三、阳毒
温疫阳毒发斑（此疫毒发斑之证），面如涂朱、眼如喷火（阳毒火热见象）、六脉洪大（阳盛脉也）、燥渴欲死，此阳明血热已极，毒邪传遍三焦，经络闭塞，营卫不通，非三黄石膏汤不能解救。
●邵评：三焦表里，俱被阳邪热毒蒸灼气血，经络凝塞不通，邪郁不宣之候，必须两解其表里之热邪，则斑疹方能外达。此方治邪遍表里三焦、阳毒发斑，的是良剂。
●四、伏斑
凡伤寒邪入太阴，脉静神呆，舌心灰黑，防有伏斑。或时感之证，过经不解，舌胎灰黑或中心黑晕，肌表不甚发热，脉象亦似沉缓，但神识不清，或郑声作笑。此阳邪陷入太阴，防有伏斑内发。其脉静身凉，非邪退正复，乃阳邪陷于阴分也。法宜宣通气血、透提斑毒，以表证治之，如连翘、赤芍、银花、紫草、生楂肉、槟榔、天虫、刺蒺藜、犀角尖、角刺之类透之提之。斑疹外达，自然毒透神清。参《第一书》。
●邵评：阳经之邪，入于太阴，太阴为湿土之脏，脾与胃相联，阳邪故易传入于阴。入于阴则脉反静；邪气内伏，故神呆。舌灰黑，太阴舌胎也。如此形症，防有伏斑。不但伤寒邪入太阴，即时感迁延，亦有陷入太阴之证。舌灰黑者，太阴湿与热相蒸也。邪热陷入，抑遏不宣，故肌表不甚热，而脉见沉缓也。斑毒内伏，则神不清而胡言妄笑矣。此阳邪实热，陷入太阴，斑毒内伏之候。不可误认为邪退正虚，而进滋补，仍宜宣通伏邪、提透斑毒，必使斑从外达，陷入之邪自化耳。此方治阳邪陷入太阴，斑毒内伏之良法。
●五、内伤
凡劳倦内复，虚火游行于外，亦有淡红斑点（劳倦伤脾，虚火外游而发虚斑，无阳邪实热，故斑色淡红），其身痛心烦、恶寒发热，与外感同（外症见象与感风寒相同），第脉虚大（脾胃中虚之脉），或气口独大（元虚气不收摄），倦怠懒于言动（劳倦伤中见症），自汗（阳虚不固）为异。急投补中益气汤，熟睡汗止，身凉而愈。
●邵评：此劳倦中虚，稍挟微邪，虚火外浮而发斑。用补正略佐化邪一法，为治劳倦伤脾、中虚发斑，名曰虚斑之良剂。
●六、伏阴
阴斑者，因有伏寒，或误进寒凉，逼其虚阳浮散于外。其斑点隐隐而微，脉虽洪大，按之无力，或六脉沉微，手足逆冷（阳衰不达于四肢也），舌胎白滑（寒湿舌也），或黑胎胖滑（舌黑胖滑，寒水剋火之征也），此阴斑无疑也。先用炮姜理中汤，以复其阳，次随症治。若内伤生冷，外感寒邪，而发阴斑，调中汤（内外两伤，温中散寒治之）最捷。
●邵评：禀体阳虚，其人内有伏寒，或又误用凉药寒物，阴寒极盛，阳火衰微，逼其无根之火外浮而发斑。隐伏不达，名曰阴斑。大虚大寒之证，虚阳浮越，其脉浮取洪大，重按无力，微阳欲脱之脉也。若脉沉微，阳衰之正脉。均宜用温中扶阳之法，此方治阴寒内盛、阳火衰微而发阴斑之正法。
●七、少阴
凡肾虚挟感，斑疹无力透达，肌肤中微现淡红隐隐之点（肾中阴气素亏，外邪入里，欲发斑外达，阴虚气弱，无力送斑外出，故隐于皮肤之里，欲出不出也），脉象沉细无力（沉细是少阴脉），舌胎淡红（阴亏舌色）或紫色，舌形胖嫩圆大（紫色圆胖，少阴表证舌也），似寐非寐（少表证象），神识乍清乍昧，此少阴精不化气，斑不得透也（阴虚邪伏，故神识时昏也。此肾精大虚，不能化气而达邪也）。当以左归饮加人参进之（壮水补肾，加人参以扶元气，乃少阴水亏之证也），精气充溢，斑自外达矣。若兼右尺迟微（右尺主肾火，迟微，肾火衰也），手足逆冷（阳弱，故逆冷），渴不欲饮（阴亏无火，故渴而不欲饮），此少阴水火俱亏也。当以人参八味投之，肾气一充，其斑自透。
●邵评：肾水亏，以六味地黄壮水，肾火衰，用附桂以补火，人参以扶元气，乃阴阳两虚之正法。
●八、内斑
凡瘟疫时感，每有内斑。其血发于肠胃嗌膈之间，肌肤间不得而见。其脉短滑，似躁非躁（邪内滞则脉短，有实热则脉滑，内生斑点则似躁非躁而愦愦，无奈毒滞而气不运也），外症口乾目赤、手足指冷、烦躁气急、不欲见火、恶闻人声、耳热面红、或作寒噤（火极似寒也）或作喷嚏、昏不知人、郑声作笑，种种形症，皆内斑之验。治法亦宜宣通气血，解毒化斑，如连翘、紫花地丁、赤芍、紫草、楂肉、丹皮、净银花、人中黄、白殭蚕、钩藤钩之类主之。俾得脉和神清，方为毒化斑解。此条参《伤寒第一书》。
●邵评：时毒瘟疫，口鼻吸受，直行中道，邪伏膜原，毒凝气滞，发为内斑。内斑者，发于躯壳里面、肠胃膈膜之处，外之肌肉皮肤，不见斑点，毫无形迹，犹内痈之类也。此证罕见。时证、瘟疫证中，或有此证。其所见外症，俱是阳明热毒，火邪壅遏于中，气不宣通之候。斑发于内，提透非宜。治法当宣通邪滞，解毒消斑，清营化热之剂。证虽少见，医者不可不知。盖内斑外无形迹可见，全在察脉辨证，庶无贻误。以上俱论斑证。
〖疹〗
凡疹子悉属风热。浮小有颗粒，随出随没，而又出一翻者是，与小儿痧子同。宜疏风解热为先，不可骤用寒凉（早用寒凉，恐其邪遏不达），必兼辛散为要。其名称各处不同，若吴地曰痧子，浙江曰瘄子，同一病也，恒发于小儿。若疹子不拘大小皆有，三疾主治略同（疹子是因病而发，温热暑湿由疹而外达于肌表，其治法与痧子同而所病之因不同也），总不出乎肺家风热。身热一二日而发者轻，三五日发者重。亦当辨其天时寒暄燥湿、邪在气分营分分治。兹举九种，以约言之。
●一、外寒内热
痧疹发于暴寒之时，肌表头面不透，是外袭寒邪、内蕴伏热。宜两解肺卫之邪，麻杏石甘汤加桔梗、薄荷、射干、牛蒡主之。
●邵评：痧疹将发，值天寒暴冷之时，寒邪抑遏于表，痧疹热毒蕴伏于肺，不能外达。疹不透而气急烦闷，故用麻黄开肺散寒，石膏、杏仁清热下气，余药提透疹邪也。
若秋候凉凤外袭、伏热内蒸，以致咳嗽或喘者，亦宜麻杏石甘汤加桑叶、象贝、枯芩、苏子之类。麻黄鬚蜜炙（蜜炙者，甘缓以制其悍性也）或水炒，以缓麻黄迅发之性。
●邵评：发疹在秋令，被凉风抑遏肌表，疹不透而肺火内灼，咳嗽喘急者，亦用麻杏石甘汤，开肺散风之法。此与上条是肺有热邪，欲发疹子，外受寒风，郁于肌表，疹不透达，肺火燔灼，最易闭闷发喘而成危证。故用麻杏石甘开肺清热，加味散表邪而透疹。
●二、风温
若值天时晴燥已久，而患咳嗽、咽哑、喉痛之症，兼痧疹者，此风温客于太阴手经也。治宜辛凉清润之品，大忌升、葛、防风、蝉蜕等药，当以羚羊角、连翘、薄荷、牛蒡、元参、射干、杏仁、桔梗、象贝、净银花、芦根之类，继以沙参、川斛、麦冬、花粉、知母、梨浆之品（疹透之后，可用此等药以养肺胃之阴，盖风热易耗阴液也），以养肺胃之阴。
●邵评：风温之邪袭肺，火燥伤金，故见咽哑喉痛而发痧疹。肺之火毒极盛，若内挟湿火，上蒸咽喉作腐者，是烂喉疫痧。治法亦宜辛凉清透，大忌辛温升散之品，寒凉苦降亦在禁忌，防其郁遏内邪也。治宜辛凉宣泄、清肺达邪。为风温发疹，邪在肺卫者正治之法。即烂喉疫痧，亦不外此方。此条风温热邪在于肺卫，欲发疹子，用宣肺达邪清透为治，是正法也。
●三、血热
痧疹初起，舌绛如朱（热入营血舌胎）、疹色如丹（血热发疹）、环口燥裂、大渴引饮（热灼津耗，燥渴引饮）、脉象洪数（阳明大热脉象），乃阳明血热也。宜犀角、连翘、鲜生地、丹皮、赤芍、元参、花粉、净银花、人中黄之类（此热邪已人营中，血热阴伤而发痧疹，用清营宣透，凉血解毒之法），继以大小甘露（热耗肺胃之津，救阴之方亦不可缓）出入，以救胃阴。
●邵评：此条营分邪盛，血热而发疹。用清营宣透，凉血解毒之治，亦正法也。此与上条俱即养阴药继之，可见温热病以阴为重也。
●四、肺郁（以下数条痧疹馀邪变证）
痧透后，痰多气急咳嗽者，馀热郁于肺也。宜宣之开之，如栀、豉、桑、杏、桔梗、枯芩、薄荷、象贝、蒌皮、通草、芦根之类。
●邵评：此为疹邪馀热挟内之痰火，郁于肺中，气不下降所致，宜宣肺化痰清火治之。为痧疹之后痰热郁肺之正法。
如痧疹虽透，而咳嗽声哑喉痛者，此痧毒不能尽发，郁于气分也。亦宜宣通肺气，如羚羊角、前胡、桑、杏、连翘、牛蒡子、射干、薄荷、银花、甘、桔、通草、黄芩、芦根之类选用。
●邵评：痧疹透而声哑，咽喉痛而咳嗽者，乃火邪痧毒，郁伏肺中，气火上升为患也。治以宣气泄肺、清火解毒之法，乃痧毒火邪，郁于气分，上灼肺金之正治。
●五、发喘
凡痧瘄透发不尽，毒邪犯肺，喘急昏闷者，危证也。宜急透之，炙麻黄（八分）、生石膏（四钱、光杏仁（二钱，勿研）、牛蒡（一钱五分）、连翘（一钱五分）、枯芩（一钱五分）、象贝母（一钱五分）、犀角尖（八分）、薄荷（八分）、桔梗（八分）、生甘草（四分）、通草（一钱）、芦根（一两）。
●邵评：此痧毒内伏郁闭之证，或著寒冒风，皆能致此。寻常疹子则无此证。盖痧出而不尽透，毒伏于内，郁闷肺闭而昏喘气急者，大危之证。非麻黄大开肺气，则不能救。再用石膏以清火，杏仁以下气，甘草以缓急而泻火毒，加犀角、桔梗等味，提透清化为治。
●六、咳嗽
痧后咳嗽，馀热在肺也。宜泻白散加贝母、橘红、杏仁、枯芩、知母、花粉、甘、桔、梨浆之类清之。
●邵评：此痧疹馀邪蕴肺而咳嗽之良法。
●七、伤阴
凡疹瘄伏邪未清，致伤阴分，而发热不止者，宜甘凉养阴，如沙参、骨皮、麦冬、玉竹、云苓、金斛、生地、白芍、丹皮、甘草之类。
●邵评：此痧后伏邪伤肺胃之阴液，因而发热之正法。
●八、伏邪
凡痧瘄等证，外虽透达，易隐易回。而身热不除，渐加喘咳腹胀、咽痛喉哑、龈烂、神昏欲寐，或兼赤痢等症者，此系失潮，伏邪在内，危证也。急宜散邪解毒，如犀角、连翘、牛蒡、射干、元参、杏仁、楂肉、人中黄、净银花、西黄、通草之类。
●邵评：痧毒内伏，上中下三焦均受其戕也。盖痧子出没有潮数，见点三日方齐，每日三潮，三日九潮，潮后渐渐退没，则痧毒尽透。若未潮足而早回，则邪伏于内。咳喘龈烂、喉哑咽痛，毒火上扰也；腹胀赤利，邪火下注也；身热神昏欲寐，痧毒闭伏于中也。上中下三焦俱受邪侵，必正不胜邪而败矣。急急提透疹邪，清热解毒为治，必使痧毒外散，方有生机。
如痧瘄隐没太早，以致发热咳喘者，此伏邪在肺也（痧隐太早，邪伏于肺，所现之症是肺热也，急用开肺泄邪）。速宜开宣肺气，迟则不治（迟则肺闭而难治），如栀、豉、桑、杏、羚羊、牛蒡、连翘、前胡、薄荷、桔梗、芦根之类主之。
●邵评：按此等药，虽是开宣肺气为主，然初起即用，或有灵效，若喘热势盛，似乎嫌轻，当以麻杏石甘汤治之为是。然此条痧隐太早，邪遏于肺，病在上焦，较前条稍轻，故以轻宣法治之。
●九、阴虚
凡少阴水亏之人，感挟时邪而发斑疹，切不可用柴葛升散。缘此证虽表，不得汗解；或虽得汗而斑疹未透，热仍不解。惟清解中兼养阴液，庶能得汗而斑疹亦易透达。如遇时感，诊得脉象细数或沉细，外症欲寐不寐、舌形微白兼红或紫色而干，即是少阴虚证或已经表散不应者，急宜用生地、骨皮、沙参、茯苓、麦冬、金斛、花粉、牛蒡、连翘、甘草之品以养阴液，自然疹随汗透达，身凉而解。如兼舌燥口渴（此邪入阳明之见症），而便秘者（津亏腑实则便秘），加犀角数分，合阳明治之（阳明经邪宜清，腑实可下），或加豆豉、葱白，以微汗而透解之。
●邵评：此肾水素虚之人，外受湿热暑湿时邪而发斑疹，非天行时痧之证，当从三焦立法。用手经药清透，各随其所受之邪而施治，非足经药之柴葛升散发表者所宜。即使发表得汗，此非风寒表证，其邪不能从汗而解，斑疹何能外达？况本属水亏之人，病是温热而非风寒，尤忌发汗伤阴，故必清解温暑热邪、甘凉滋液之法。俾得营卫之邪从肺达而出疹，阳明之邪由胃出而发斑，温热暑邪随斑疹而化解矣。至脉细数或沉细，温热入少阴之脉象也。欲寐，少阴本症也。复不得寐，烦热也。微白而红，温热初起之舌也。少阴舌本紫乾者，热而津亏也。此少阴温热而阴液素虚之证，急急滋液达邪。阴液充复，则气通邪达，自然得汗，非用药强发而汗出也。
●又评：此阴虚而受温暑时邪之证，当救液达邪，辨明营卫而治，邪从斑疹而解。如见阳明症象，可合阳明法治之。
凡痧瘄瘾疹，最宜通泄，虽下利五色亦不妨。惟二便不利，最为凶候。如遇此证，勿实脾止泻（实脾止泻则气滞不通）。
●邵评：痧疹因受外邪而病，或见吐泻，则内邪由吐下而外泄，此是顺证。若二便不利，则邪毒壅遏，最多闭结，故为凶候。凡痧疹吐泻，大忌止涩。
〖痧症总论〗
痧子、疹子、瘄子，三者名异而同一类也。痧子有因天行时痧，毒气流布，吸受其气而发者，谓之时痧，恒发于小儿，且易传染。其症身热烦闷、咳呛鼻塞、面目有水红光、咽痛气急、指尖时冷，所见皆肺经证。热一二日见点者轻，三五日见点者重。见点要周身匀朗、色鲜润、形高突、颗粒分明者为吉。既出之后，一日三潮，潮则热势盛而烦躁加，逾时方退；三日共作九潮，痧已齐透，然后徐徐回退，此为顺证。若初起壮热无汗，烦躁神蒙，见点细碎平塌，其色晦滞淡白，模糊一片，既出不潮，倏然隐没，亦有闭闷而不能发出者，此是大凶之兆，治亦无益。痧子发冬春二时者为多，夏秋亦间有之，此名正痧，即时痧也。至于痧子，有红、白二种。因吸受温热暑湿之邪而病，其邪初起在于肺卫，邪不外出，或有渐入心营，亦有入于阳明胃经者。用药医治，不外清营宣卫，开泄达邪。其邪仍从肺达，寻隙而出于肌表，发为疹子。由营分而出者色红，由肺卫而出者色白，其从阳明胃达者则发斑。此是时邪之出路，非天行之时毒，故不传染，随出随没，亦不潮作，并无抑闷陷闭之危候。治法亦同治痧之清透达邪，如一辙也。瘄子即是疹，不过因地异名耳。
又有一种白㾦，与痧疹不同，每见于长夏秋间暑湿伏邪之症。盖暑必挟湿，为黏腻之邪。人病暑证及秋后伏暑晚发之证。病多流牵，迁延两候、三候。邪未达而元气受伤，肌肤发出白瘄，色白点细，形如肌粟，摸之触手而微痒。以灯照之，状如水晶珠而明亮滋润者吉。抓破微有水者，乃湿从外出也。出无定期，热势壮则外见，热势缓则隐伏，甚至连发八九次。邪不达而身热不退者，由其人元气亏乏，不能化邪外出。故治白㾦与治痧疹亦异，疹宜提透，白㾦提透无益，当养正生津，清暑渗湿，使正气充旺，则伏邪渐化，而热得退。若白㾦之色，乾白如枯骨样者，大凶之兆。其人津枯气竭，邪欲外出，元气亦随之外散，乃邪正并脱之候也。

发黄  ***************************
述古（湿热俱甚则发黄）
阳明热胜如橘黄，而明太阴湿胜如熏黄而晦。
●邵评：发黄有因热、因湿之不同。热属阳明，而色明亮者，阳黄也。湿属太阴，而色晦暗者，阴黄也。故治发黄，当辨其湿热阴阳之不同。
太阳蓄血亦发黄，但以小便不利为湿热发黄，小便自利为蓄血发黄也。
●邵评：蓄血有身黄一证，非蓄血必发黄也。此以发黄之小便不利，借证蓄血之小便自利，非以蓄血、发黄二证对勘也，其实以湿热之小便不利，借证蓄血之小便自利耳。
●又评：蓄血有身黄者，非发黄因于蓄血也，不可以湿热发黄与蓄血发黄对列。盖发黄因外则汗不得泄，内则小便不利，以致湿邪瘀热，郁而成黄，故湿热发黄，小便不利。蓄血不在气分，且小便自利，则内之湿邪瘀热已得外泄，何能发黄？要知蓄血与发黄无并见之理，热瘀膀胱，则为发黄，血结膀胱，则为蓄血。病之在气在血、有形无形，截然相反。若果太阳发黄，用治蓄血之峻剂抵当汤服之，则前阴下血如泉而立毙。蓄血而亦言发黄，其误非小，故特辨之。
蓄血发黄，脉沉细而结（蓄血为阴血结，则气不流利，故脉沉细结）。湿热发黄，脉浮滑而数（湿热内蒸，邪在太阳而发黄，故脉浮滑数）。
●邵评：此辨蓄血、湿热发黄脉象之不同。
蓄血发黄，则小便利而清（蓄血在血分而内结，气化流通，故小便清利）。湿热发黄，则小便黄而浊（湿蒸热瘀，气机失宣，则小便黄浊）。
●邵评：此以便之黄浊清利辨发黄、蓄血。
太阳失表，瘀热在里，表实无汗，小便不利，身体发黄者，麻黄连翘赤小豆汤主之，使黄从汗解也。
●邵评：太阳失于发表，外无汗出，而内则小便不利，热入于里而不外越，谓之瘀热。热蒸发黄，此热瘀而未实之证也。因其有表里证，故用麻黄、杏仁、生姜之发汗散表，赤豆、梓白皮、连翘根之苦寒清热而利水也。盖发黄热瘀而未实，故以发汗清利，双解表里为治。
阳明病，遍身无汗、但头汗出、小便不利、渴欲饮水者，是热不得越，瘀于里而发黄也。茵陈蒿汤主之，使黄从下解。
●邵评：此阳明湿热发黄之证。但头汗而身无汗，郁热上蒸而邪不外达也。小便不利，其热又不得下泄，而又渴欲饮水，则热之蓄于内者方炽，而湿之引于外者无己，湿与热合，瘀郁不解，未能表达里通，势必蒸发为黄矣。用茵陈蒿汤苦寒通泄，使内瘀之湿热下趋，则黄从便出而下解也。此条《伤寒论》原文有腹满一症，因邪不得外泄下通，郁热为黄，邪深入里而腹满，为阳明热实之证。故方中用大黄清湿而下里实也。
太阴病，小便不利，湿土为热所蒸而发黄者，茵陈五苓散主之，使黄从小便而解。
●邵评：太阴湿伏，不从小便而下泄，遏于内而蒸热为黄，此太阴湿热证也。用五苓散宣化膀胱之气而利小便，加茵陈以清渗湿热也。盖太阴湿郁蒸热为黄，热而未实，当宣其气化，使邪从小便而解。
《瘟疫论》云：疫邪传里，热在下焦，小便不利，邪无输泄，经气郁滞，甚传为疸，身目如金，宜茵陈蒿汤。若用茵陈五苓散，不但不能退黄，即小便亦难利。此乃胃家移热，是以大黄有专功也。
●邵评：瘟疫湿浊之邪传入阳明，热在中下二焦，结而成实，气不宣通，郁而为黄，此阳黄实热。用茵陈蒿汤，下其热实也。盖疫邪热入于里，阳明胃家热而成实，故用茵陈蒿汤下其热实。与上条湿热发黄，热而未实者不同也。
伤寒身热发黄，无表里证者，栀子柏皮汤主之。
●邵评：此阳明之经证，表无邪郁，里未成实，故曰无表里证。乃身热发黄，热瘀阳明之经也，故但治以清热。
凡发黄，热多，脉必数、一身不痛，解毒为主；湿多，脉必缓、一身尽痛，渗湿为主。
●邵评：热盛阳明，蒸郁为黄，脉数而身不痛者，阳黄也，清热解毒治之。太阴湿胜，滞气为黄，脉缓身痛，湿入经络而为阴黄，渗湿行气主之。惟热黄脉数属阳明，湿黄脉缓属太阴。
阳明发黄，热多，二便俱秘（热盛成实发黄），茵陈蒿汤。
●邵评：此阳明热实发黄之正法。
太阴发黄，湿多，小便不利（湿郁发黄），茵陈五苓散。
●邵评：此太阴湿郁发黄之正法。
身热发黄，无表里证（瘀热发黄），栀子柏皮汤。
●邵评：此阳明经瘀热发黄之治法，方中宜再加泽兰、红曲，以消瘀。以上论阳黄证。
发黄、汗出身冷（太阴阳虚，寒湿内伏）、脉沉迟（沉迟里寒也）、小便不利（阳气不化，故小便不利）、口不渴（阳虚无火，寒湿内伏，故口不渴）者，阴黄证也，五苓散加乾姜、茵陈（此名阴黄，当温中阳以化寒湿）。二便俱利者，理中汤加茵陈（脾土虚寒而有湿，治以扶土温中而渗湿）。
伤寒遇辰戌丑未年（属土，有阴阳之分）、太阳太阴司天，医用寒凉太过，往往有阴黄之证。脉沉迟、肢体冷而发黄者，宜理中汤加茵陈主之。小水不利，理中加二苓、官桂。呕者，理中合二陈、生姜。若天久淫雨，湿令大行，又当理中合平胃为当，甚者加附子。
●邵评：寒水湿土当令之年，如其人阳气本虚，偶受湿邪，医者过用寒凉，伤其中阳，而成阴黄之证。所见脉症，俱是阴寒之象，与阳黄之热实者大相径庭。用理中汤加茵陈，温运中阳而化湿也。阴寒甚者，当加附子以扶阳泄浊为治。若中阳虚弱，寒湿内伏，阳气不得宣化，而小水不利，加苓桂以通阳利水。呕者，胃虚有寒痰也，合二陈、生姜，以和其胃气而化痰饮。惟久雨湿盛，阴浊之气太甚，脾胃中土受找，故用理中温运中宫，合平胃除湿化邪。此脾阳虚弱，寒湿内伏而成阴黄，治以温中化湿为主。
脾绝似黄证，一身尽黄、寸口无脉、鼻中冷气、摇头直视、环口黧黑、形如烟煤，此脾家真气绝，非发黄也。《第一书》云：胆气绝则面黄，脾气绝则身黄。此皆黄如土色，乾枯无神气（精华外散，晦浊色枯，将死兆也）者也。
●邵评：脾为阴土，黄者，土之本色也。脾阳衰乏，阳气不运，故寸口无脉。阳微欲绝，则气冷不温。所见各症，纯是一派阴浊用事。微阳将欲埋没，脾之真气告绝，土之本色，发露无馀而外现，故一身尽见黄色。此脏绝之证，与发黄之有外邪者各殊也。
《金鉴》云：环口黧黑冷汗者，阴黄死证也（黧黑冷汗，浊阴盛而伤阳，脾阳绝则死也）。身体枯燥如烟燻者，阳黄死证也（枯燥色晦如烟燻，火热盛而灼耗阴津，阴液竭则死也）。
●邵评：阴黄阳绝则死，阳黄阴绝亦死。

痉（合参）  ***************************
病者身热足寒、颈项强急、恶寒时头热面赤、目赤独头动摇、卒口噤、背反张者，痉病也。
●邵评：痉病风邪在表，则身热恶寒。痉为风强，筋脉受之，则口噤项强，反张强直也。头热足寒、面目赤、头动摇者，风为阳邪，挟湿上行，风湿化热而上淫也。此痉病之形症也。盖因风湿热邪，乘虚而入于筋之故也。
●又评：诸暴强直，皆属于风。但阳主动，阴主静，是当以强直而安静者主湿，强直而搐搦者主风。《千金方》谓：湿热入于肾中亦为痉，小儿痫热盛亦为痉。王海藏谓：背反张，太阳痉也；低头视、手足牵引、肘膝相构，阳明痉也；一目或左或右斜视，一手一足搐搦，少阳痉也。太阳固属风寒，阳明、少阳亦风火热之内作，皆当以存阴驱热为治。
●廉按：温热之痉，与伤寒之痉大异。驱热存阴一语，指示后人治温热痉证之一法。
夫痉脉，按之紧如弦，直上下行。
●邵评：痉脉按之紧如弦，邪气坚实也。直上下行，阳邪盛也。上条揭痉之主症，此条揭痉之主脉。
痉脉沉而细者，为难治（痉脉本弦紧，沉细少阴脉也，阳病得阴脉，故难治）。
●邵评：脉细则易亡阴，痉病见之则难治。
太阳病发热无汗，反恶寒者，名曰刚痉；太阳病发热汗出，而不恶寒者，名曰柔痉。
●邵评：无汗为表实，反恶寒者，风邪挟寒也。以其表实有寒，故曰刚痉。若汗出为表虚，不恶寒者，风变而外伤筋脉也。以其表虚自汗，故曰柔痉。
太阳病无汗，而小便反少、气上冲胸、口噤不得语，欲作刚痉，葛根汤主之（此刚痉无汗反恶寒主方）。
●邵评：邪在太阳、阳明之界，热并胸中，津不布而无汗，肺不行水而小便少，热气上冲于胸，则口噤不得语。驯至面赤头摇、项背强直之症，此欲作刚痉。用葛根汤，治表实无汗之痉也。因葛根汤即桂枝汤加麻葛，风邪挟寒而表实，此汤为治刚痉无汗者之正法。
太阳病，其症遍身体强、[几][几]然、脉反沉迟，此为柔痉，栝蒌桂枝汤主之（此柔痉汗出不恶寒，乃风邪而兼液亏证主方）。
●邵评：太阳病者，太阳一经之症悉具也。[几][几]然者，项强连颈之貌。脉沉迟，乃津液少而营卫之行不利也。风淫于外，汗出而消伤于内，用桂枝去风，加括蒌根兼滋其内也。
痉为病，胸满口噤、卧不著席、脚挛急，必齗齿，可与大承气汤。
●邵评：此痉病之属阳明瘀热者，阳明之筋起于足，结于附，阳明之脉入齿中，挟口环唇，循喉下膈。阳明热极，故见是诸症。用大承气涤其热以救其阴，亦急下存阴之治也。此证初病在太阳，仅背项强直，若不早治，则转入阳明而病更剧。脚挛齿齗者，以阳明之脉起于脚而络于齿也。承气是下其热，非下其食也。乃治阳明热盛之痉，用大承气汤。然「可与」二字甚活，临证酌而用之，初非定法也。
太阳病，发汗太多，因致痉。
●邵评：发汗太多，津液伤而不涵养筋脉，故致痉。此为液亏致痉，病由内虚所致。
夫风病下之则痉，复发汗，必拘急。
●邵评：风病应肝而主筋，妄下伤胃液，液不养筋而痉。复汗以耗其阴，阴液燥则拘急也。此条因妄汗下而伤阴致痉，亦内虚也。
疮家虽身疼痛，不可发汗，汗出则痉。以上述《金鉴》法。
●邵评：疮家身痛，是营虚筋脉失养，故戒发汗。汗之则津液越出，筋虚燥，亦挛急而为痉矣。此疮家发痉，亦由液耗而内虚使然。
《经》云：诸暴强直，皆属于风。其势勇猛，故曰刚痉（以风寒属刚痉）。又云：诸痉项强，皆属于湿。其势弱软，故名柔痉（以风湿为柔痉）。柯韵伯以痉之属风者，不因风而因热；属湿者，不因湿而因燥。虽似太凿，然戒人不可以劫液之品治痉，实属苦心。
●邵评：一由火热内盛，热极化风而成痉。一由湿热挟风内灼，伤阴化燥而成痉。痉虽因于风湿外邪，其伤阴劫液之药，总当慎用。
愚按：痓证即痉证也。其因有二：一属风湿之邪合而为痉，即《内经》所云属风、属湿是也；一属过表汗多，耗其津液而咸痉，即仲景所云发汗太多因致痉是也。分属之，则治法须无悖谬。
●邵评：痉证有外邪、内伤虚实二因。若外著风湿之邪，入于筋脉而成痉者，此实证也，可用《金匮》诸方治之。若汗下误施、产后亡血、津液伤耗、筋脉失养而痉者，此内伤虚证也，宜滋液熄风和络治之。
如太阳未曾表汗而发痉（未曾表汗而津液未伤亦发痉者，此风湿外邪为病也），明系风湿之邪混扰于太阳，风湿相恃而不解（邪袭阳经），则湿热交併（风湿合而化热也），留滞经络，营卫不和、津液不行、筋脉失所养而作也。此是伤寒类证，非伤寒变证也（风湿内伏，津液凝滞不行，筋脉失于润养而作痉也。因未经误治，非伤寒之变证。病因风湿外邪与伤寒相类，故曰伤寒类证）。其症背反强、头摇口噤、项强拘急、转侧艰难、身热足冷（见症属太阳阳明）。当审其风湿甚者，则有汗（风为阳邪，与湿合则有汗）而为柔痉；风寒甚者，则无汗（寒为阴邪，虽有风亦无汗）而为刚痉。《金匮》法以栝蒌桂枝汤（治风）治太阳柔痉，以葛根汤（风寒同治）治太阳刚痉，以大承气汤（下其里热）治阳明剧证。《金鉴》法均以小续命汤（统治六经风证）为主治，刚痉去附子，柔痉去麻黄，表实去参附加二活（疏表），里实去参附加硝黄（攻里）。
●邵评：风寒湿邪，留滞经络，未经表汗而发痉，此是外邪表证，可用《金匮》诸方治之。
若伤寒过表汗多而成痉，乃是伤寒变证，治分两途。盖汗多则血耗乾枯、筋无所养而痉作也，非湿非风，不得妄施前药。故凡伤寒汗下后、痈疽溃脓后、妇人新产后，而见身体角弓反张、手足挛搐者，都是气血大亏，液不荣筋所致。《治法汇》均以八珍汤加枸杞、川断、钩藤、桂枝主之，以养筋脉，不可纯作风治。柯韵伯以复脉汤治痉，救阴液也。
●邵评：过表汗多，阴液伤耗，筋脉失养而成痉，此是误治后变证，并无风湿外邪，与上条之因邪致痉者有虚实之不同，故宜分途施治。上条邪实发痉，故用驱风散邪之方。此因误治伤津血枯，而筋脉拘急，非风非湿，是为虚痉，治当滋液养营、熄风和络为主，切忌驱风散邪之剂也。若汗下后、溃疡及新产后，三者皆伤阴耗血，血虚生风，筋失滋养，以致反张挛搐等症，是虚痉也，治用气血两调、和络化风之法，乃阴虚致痉之正治也。至于复脉救阴，阴回则虚风自熄，痉亦止矣。此阴液亏乏、血不营筋而痉，是内伤虚痉，与上条外感实痉不同。滋液养正，治法最合。
●按：过汗表虚成痉，汗出不止者，桂枝汤加归、耆、人参。产后血虚成痉，归耆建中汤。溃疡去脓血过多，为风所袭成痉者，八珍汤加黄耆、挂枝、羌活、防风。
●邵评：此承上条汗后、溃疡、新产三证而言。过汗不止，则表虚液脱，阳不附阴而痉，养营固卫治之。产后血虚，血不营筋而痉，调营补气治之。溃疡之后，气血两伤，外风乘虚而入于经脉，则成痉，宜气血两补，略佐化风治之。此与上条，均误治后变症而成虚痉。
●又评：《金匮》论痉病十二条，曰风、曰寒、曰热、曰湿，皆是正伤寒之痉，与《千金方》所谓温热病入肾之痉及小儿痫热盛之痉相去霄壤。其所用之药，皆麻桂葛根。若温热暑疫之痉，亦误以此等方治之，其害甚于操刃矣。

发狂  ***************************
（合参《准绳》《金鉴》）
《经》曰：邪入于阳则狂。又曰：重阳为狂。狂为阳盛也。伤寒热毒在胃，并于心，至于发狂，邪热极矣。
●邵评：阳邪入于阳经，故曰重阳，阳盛则狂也。若邪热内伏胃中，火毒上熏，蒙扰心包灵气，则神不自知而发狂。
狂之发，少卧不饥、妄言笑、妄起止、弃衣而走、登高而歌，甚则逾垣上屋（发狂见症如此），皆独阳亢极使然，非吐下不能已。
●邵评：此是阳明实火上升，神蒙不清，吐之下之，其热外泄，则狂自止。
凡胃中热极乘心，则神昏发狂（阳明胃热上灼熏心，则神志不清而狂乱也）。《经》云：重阳则狂者（阳经热盛，则阳亢极而狂），谓热入于阳则狂乱也。表实无汗，三黄石膏汤。里实不便，大承气汤。无表里证，白虎合解毒汤。
●邵评：太阳表热，不得外泄，郁而发狂，当清解表里热邪。阳明胃热，不得下泄，燥屎内蒸而狂者，治宜下之。阳明经热，胃火内燔而狂者，治以清解胃热。
病人烦躁狂走、妄言叫骂、面赤咽痛（肺胃人毒内盛，上蒸燔灼，故见症如此）、鼻如烟煤（肺热火盛），或身斑如锦（胃中热毒），或下利赤黄（毒火下注肠中），此阳毒也，三黄汤、大黄散主之（清解以下其热毒）。阳毒发狂，逾垣上屋者，霹雳汤（取粪坑中青砖，用火中烧红，取出投入水中，水沸毕，取水饮之，治狂乱）。以上阳火实狂，调下鹊石散二钱；或用人中黄（解其热毒）三钱，开水下；或水调瓜蒂末吐痰。
●邵评：火毒内燔，挟痰上灼，矇蔽清灵，如醉如痴，宜大清其毒火，或吐其痰热。以上皆实证治法。
有劳心过度、曲运神思，以致神昏狂乱、语言谬妄、外无表里实证见者，当治其心与包络之火，如川连、辰砂、菖蒲、钩藤、茯神、小草、天竺黄、琥珀、金箔、半夏、竹茹（清心火、化痰热、安神定志之品）之类酌用。
●邵评：劳伤心营，则心血耗散，神思不能收敛。心火上亢甚，或挟痰浊上升，蔽其清灵之气，以致昏妄似狂。此非外邪致病，无表里实证见象。由于内伤神明，当清心与心包之火，佐以涤痰安神为治。与上之实热发狂不同也。
廉按：劳伤心营，虚火上亢，神志不敛而为虚狂，景岳服蛮煎最效。
有阴虚挟感，微见躁烦，医误认为阳明，用犀角、葛根等升提药，以致虚火上冒，目赤颧红，唇燥口渴，反发躁狂，有似阳证。但两足厥冷（火上升则下虚，故足冷），舌形紫色（少阴舌色本紫），六脉洪大而空（脉形洪大而按之则空，此是虚火上浮之凭据），或沉细而数。当以左归饮或六味参麦之类主之（纯阴壮水之剂，以制上浮之虚火）。
●邵评：少阴水亏，外邪入于阴经，乃水亏火盛之证。医者误用升散提之透之，阴愈伤而火愈盛，虚火上冒而无制，现此假热之象。而反躁狂，此是水亏不能制火。虚火上浮，故脉沉细数，或见洪大，重按则空而似无。虚阳上扰，用壮水制火之法治之，阴旺则浮火自平。
有少阴证，阴极似阳、发躁发狂、赤身裸体、扬手掷足、欲坐卧水中，此为阴狂。外症与阳狂相似，当以脉为辨。其脉必洪大而空，或细数而躁，或手足厥冷，六脉沉微。其舌必淡红而胖嫩，或微白而圆厚。当以人参八味饮冷服之。凡阴狂外貌似热，扪之肌肉则冷（久按方知其冷，亦是真诀）逼手（阴盛阳微，浮而上越，内真寒而外假热，虚狂之证）。
●邵评：此与上条对勘。上条水亏火旺，此条阴盛阳微。少阴寒邪，阴多阳少，阳不恋阴而外浮上越，阴寒格拒于中，见此躁扰虚狂之象。外假热而内真寒，故必以脉辨之。脉见洪大，按之则空，或细数且躁，此是假热之证据。手足厥冷，脉微欲绝，此是阳脱之候。舌色淡红微白，舌本胖嫩圆厚（此是阴邪无火之舌），证属阴寒格拒、虚阳浮越、顷刻欲散之兆，灯将绝而复明之义也。用六味以滋阴，桂附以回阳，其妙在于冷服。上焦之假热，以假冷之药制之；内伏之真寒，以真热之性除之。阳回寒化，其病自愈。此与上条之水亏火旺用纯阴壮水之品，两相合参，其阴阳虚实之不同有如此者。
又有病发于少阴，不当正汗，医见恶寒发热，误以太阳法强汗之。汗遂漏不止，其人亡阳，故狂，与阴极发狂相同。当与建中汤去饴、姜（嫌其甘缓腻滞，恐其辛散），加人参、黄耆、熟附、龙骨收之。以上虚证治法。
●邵评：病在少阴，邪已入里，法不当汗。医者误用太阳发汗之药，汗漏不止，阳随汗脱，而躁扰似狂，此虚阳外散，阳不恋阴而欲脱。故用建中汤加参、附以回阳，龙骨、黄耆以敛摄之。
●又评：误发少阴之汗，阳随汗脱而发躁狂。盖此数条，虚证发躁似狂，非狂之证也。
太阳蓄血发狂，则大腹硬痛、小便自利为辨。阳明蓄血发狂，则喜忘、大便黑为辨。
●邵评：蓄血如狂之症，有太阳、阳明两经之分，以见症辨之。此如狂症、蓄血如狂，分别太阳、阳明。
狂言目反直视，肾绝也（阴枯水竭之象），不治。

躁烦  ***************************
（合参《准绳》《金鉴》《来苏集》
《金鉴》云：身为热动而不安，谓之躁；心为热扰而不宁，谓之烦。烦扰于内，躁动于外也。
●邵评：躁则身体扰动，有形可见，旁人知之；烦则心中懊憹，外无见象，惟病人自知。故烦扰于内而病轻，躁动于外而病重。
独烦不躁者属热，独躁不烦者属寒。
●邵评：烦为阳而出于心，躁属阴而出于肾。
烦躁同见，在太阳（太阳为腑，主表）属热，在少阴（少阴为脏，主里）属寒。烦主心，躁主肾。烦属阳（烦为阳邪），躁属阴（躁为阴火）。
烦者，心中烦乱不宁、欲起不安、欲睡不稳之状，即反复颠倒、心中懊憹之症也（烦之见象）。
●邵评：邪火内扰则烦。脘中愦愦无奈、懊恼难过、欲吐不得吐、欲眠不得眠、心烦意乱不能自主。病人自知其苦，外无形象可见也。
如火踞心包，上焦不清而烦者，左寸脉必躁动，舌燥尖红。当以栀子豉汤，加川连、翘心、淡竹叶、钩藤钩之类主之。
●邵评：火热从肺卫而内传心包，邪在上焦清虚之部，故烦乱不安。左寸主心包脉位，邪盛则躁动。舌燥尖红，邪火伏于膈问，逼近心包，而津液受灼也。用栀子豉汤以除膈间之邪，加味以清心包之火，此治邪伏膈中、火逼心包而烦之正法。
大汗后虚烦者，竹叶石膏汤主之。兼痰者，温胆汤加减。
●邵评：汗后正虚，邪火留伏，故曰虚烦，用此汤养正生津而化邪热。若兼有痰者，涤痰化邪。此治汗后正虚，邪伏而烦之正法。
虚烦不得眠，脉虚细，宜养心。十味温胆汤及酸枣仁汤之类。
●邵评：病后心虚气弱，痰热留伏胆经，故虚烦不眠，治以养正靖心、宣泄肝胆痰热伏邪。此方治心虚气弱、痰火留伏肝胆而烦之正法。
有表证不得汗而烦者（表邪郁遏而烦），取汗即愈。若不得汗、心中烦闷不安，恐有痧疹，须细察之。以上五条论烦。
●邵评：表有邪而不得汗，气郁而烦闷，汗出则气通，邪达而烦愈。如发汗而不得汗、心中烦闷转增者，此邪伏不宣、欲发痧疹之兆。当留心细察之。
躁者，身体手足躁扰，或裸体不欲近衣，或欲坐卧水中。此阴极发躁，为外热内寒，病属少阴。其舌不拘何色，必胖大娇嫩（阴经有邪，阳火衰弱，舌本胖大而嫩），其脉必细数躁动，或洪大而空（脉细数躁动，洪大而按之则空，阳浮欲脱之脉也），或手足厥冷，六脉沉微（手足厥冷而脉沉微，阳欲绝之候也）。古人用理中四逆等汤冷服，不若八味饮，或参、附、熟地浓煎冷服。
●邵评：阴火上浮则躁。其症倏卧倏起，一刻不安，扬手掷足，揭去衣被，躁扰不宁，烦乱如狂。此等形症，旁人皆得见之，非比心烦之不外显也。此阴寒极盛，阳不附阴而上越，阴火外浮，真元散脱之兆。病在少阴，故躁属于肾也。此阴盛格阳，阳浮欲散。故古人用四逆、理中等方以回阳，冷服以开其拒格。今人阴亦不充，故宜六味滋阴，桂附回阳。此治阴盛格阳、虚阳浮越而发躁之正法。
若少阴烦躁同见（少阴阴亏，虚火内盛而烦躁同见）、口渴唇燥、舌紫而干、脉细而数（少阴津亏火旺，则舌乾紫而脉细数也）、手足微厥、躁扰不宁者，又当滋少阴之阴。左归、固本（水不制火，上升而躁扰，治以纯阴壮水之药，阴旺则虚火自平）之类主之。
●邵评：此水亏火旺，水不制火而烦躁。较上条阴盛格阳，阴极发躁之证似轻。上条滋阴回阳，此是壮水制火。
凡心烦懊憹、不得眠、不与躁同见者，均非虚寒，当作热治。大便不秘者，只以栀子豉汤、竹叶石膏汤、温胆汤主治。无论三法前（三法者，汗吐下也。此数方不论虚实皆可用）、三法后（未用三法，邪气尚实；三法后，恐正虚也），皆可用也。
●邵评：但烦而不躁、懊憹不眠，此是阳经热邪，而非虚寒证也。若大便不秘，其邪热在于膈间，未入胃腑，宜清上中二焦无形之热，邪清则烦自止矣。此治阳经热邪，但烦而不躁之正法。
若烦躁同太阳，有不得汗出之烦躁，大青龙证是也。少阴有吐利、手足厥冷之烦躁，四逆辈证是也。又有误下复汗之烦躁，昼不得眠，夜则安静，乾姜附子汤主之是也。
●邵评：太阳风寒，表间无汗，阳热内扰而烦躁，此阳盛也。大青龙、麻桂以发汗，石膏以清热除烦也。若少阴病，上吐下利，手足厥冷而烦躁，此阴虚阳浮，不相交恋，欲外亡也。四逆以回阳，参苓以滋阴。下后复汗，汗出而里阳将脱，故烦躁也。昼不得眠，阳虚而邪据也；夜则安静，阴不虚也。独任乾姜、附子二味，以急回其阳。可知烦躁同见，有阳经、阴经之各殊，虚实表里之不同。
若独躁不烦，而同三阴证见，便是阴寒之躁，宜四逆、理中等汤主治。然烦躁见于三阳者多生，见于三阴者多死。
●邵评：躁本属阴，独躁不烦，且同三阴证见，是纯阴无阳之候，非大剂温中扶阳不可。若烦躁见于三阳，阳经热实，邪退自安，故多生；见于三阴，阴竭阳浮散脱之象，故多死。

停饮（述古）  ***************************
饮即水也。伤寒停饮证最多，每见于太阳、少阴。临证者都忽此，固备述以便查阅。
如太阳中风，渴欲饮水，水入即吐者，名曰水逆，五苓散主之。
●邵评：太阳中风，表未解也。渴则风变热而传里，渴欲饮水。水气不行而反上逆，则吐，是为水逆。必其人素有水气，邪水内结，用五苓散导水泄热，的是正法。
●又评：水逆者，其人必素有水气。中宫之阳气不宣，邪水凝结于内，水饮拒绝于外，既不外输元府而为汗，又不上输于口舌而渴饮，亦不下输膀胱而小便不利，此水逆所由名也。
如误下之，心下痞（误下后，心下有水饮为患，非痞证也），与泻心汤。痞不解，其人渴（此治痞而痞不解，反渴，亦水停心下之故，非痞也。水停心下则津液不得上外，故渴）而口躁烦、小便不利者，五苓散主之。
●邵评：下后成痞，与泻心汤而痞不解，心下有水气，饮邪内蓄，热结膀胱，气不输化，因反上逆，故见渴而躁烦、小便不利等症。与五苓散利水泄热，使小便利，则痞与消渴俱止矣。
如脉浮、小便不利、微热、消渴者，与五苓散主之（饮内停而表尚未除）。
●邵评：脉浮微热，表未尽除也。渴而消水，小便反不利，是水气与热邪内结膀胱而未散也，与五苓散导水泄热，内有桂枝，兼治其表而微汗之。盖此小便不利，渴而能消水者，水蓄膀胱也；脉浮身热，病在太阳也。故用五苓微汗以利水，则愈。
凡服五苓，多饮暖水取汗者，欲其散达营卫，表里俱解也。
●邵评：暖水可多服，则水逆者是冷水。水能制火而润土，水土合和，则气化流通，同五苓散解表泄热，而病自愈也。然水亦不可恣饮，少少与之，胃和则愈。如多饮必致水气为患，而有悸喘等病矣。
太阳中风，其人漐漐汗出、头痛、心下痞硬满、引胁下痛、乾呕短气、汗出不恶寒者，此表解而内有蓄水也，十枣汤攻下。以上诸条，皆太阳热邪停水。
●邵评：此外中风邪、内有悬饮之证，其人汗出头痛，似乎表证。然不恶寒发热、心下痞硬而满、牵引胁下而痛、于呕短气等症，是表邪已解，心下之水气湿热泛溢，上攻于脑而头痛汗出也。既知其表之风邪已解，而里之水淫溢，用十枣汤攻其饮而下其气。此治悬饮内踞，水荡三焦之正法。然必审其表邪己解，然后可攻其饮。
太阳伤寒，表不解，发热无汗，乾呕而咳或渴，或利，或喘，或小便不利者，此心下有水气也。宜小青龙汤外散寒邪、内消寒饮。
●邵评：发热无汗，是表不解。乾呕而咳，是水气为患，饮寒相搏，逆于肺胃之间也。饮之为病，随气升降。水气下而不止，则或渴或利；上而不下，则或喘或噎；留而不行，则小便不利。表寒与水饮内外合邪，用小青龙汤，以两解表里之邪。立加减法，以治或然之症也。
●廉按：此表寒而内有水饮，用小青龙发汗而散水饮，为两解之法。
如咳而微喘，发热不渴，服小青龙汤已，反渴者，此寒饮去也（水饮之证，或渴或不渴者，何也？曰水积于中，故不渴也。其渴者，水积一处而不四布津液，不得上升也。然不渴者，常也其渴者变也。服小青龙已而渴者，乃寒去饮消之常道也）。
●邵评：内饮外寒，相得不解。水气射肺，为咳而微喘。水气上升，是以不渴。服小青龙已而反渴者，水气内散，寒邪亦外散也。
解肌或下之后，仍头项强痛，发热无汗，心下满、微痛，小便不利者，此有水气在心下也。宜桂枝去桂加茯苓白术汤主之，小便利则愈。
●邵评：头项强痛、发热无汗，表未解也。心下满、微痛，饮在里也。此表邪与水饮凝结不解，病根在心下而病机在膀胱，当察其小便。若小便利，病为在表，仍当发汗。合小便不利，病为在里，是太阳之本病，非桂枝证未罢也。故去桂枝而加苓术，不欲散邪于表，而但饮逐于里，饮去则表邪亦解矣。因此水结中焦，只可利而不可散。病不在表，故去桂枝。加苓术者，所以利小便而燥停饮也。
●按：此证头痛发热，表证仍在。若小便利，鬚发汗。令小便不利，病在太阳之里，法当利水。去桂枝者，固无寒也。不用峻药利水者，因汗下之后也。以上皆太阳寒邪停水。
●邵评：此著眼小便不利，虽有表证，但利水而不兼散，与小青龙、五苓散不同法。但得膀胱水去，而太阳之表里证悉除，所谓治病必求其本也。
如少阴病，当欲寐，至七八日，反心烦不得眠（少阴本症，为日已久，邪化热而伤阴，故虚烦不得眠也），是少阴热邪上扰也。下利而渴、咳呕、小便不利者，是水饮停蓄也。宜猪苓汤，以利水去热。
●邵评：少阴病本欲寐，至七八日，心烦不得眠，是邪热耗阴，挟心火而上扰也。且下利而热渴，是下焦虚不能制水之故。咳呕烦渴者，是肾水不升，而心火不降也。小便不利者，水饮邪热蓄于下焦也。故用猪苓汤，利水滋阴而升津液。斯上焦如雾而咳渴除，中焦如沤而烦呕静，下焦如渎而利自止矣。此治少阴阳邪停水之正法。
如少阴病，至四五日，四肢沉重疼痛、腹痛、小便不利、自下利者，此为有水气也。真武汤主之，温中以消阴水。
●邵评：此少阴寒邪，阳微而气不化。水积下焦，小便不利，是病根。腹痛下利，四肢重痛，皆水气为患，因小便不利所致。用真武汤，壮肾阳而消阴水也。此治少阴阴邪停水之正法。
●廉按：此与上条俱是少阴停水之证。上条阳邪伤阴，而水蓄下焦。此条寒气积结，阳虚不能制水，而寒水浸淫。阳邪宜滋阴利水，阴邪以壮阳消阴，治法不同。
王晋三先生曰：小青龙汤治动而逆上之水（散上焦之邪而利水）；五苓散治静而不行之水（化膀胱之邪而利水）。十枣汤、大陷胸丸（水饮与邪痞结中焦，二方皆开痞散邪而泻水）治中焦之水，泻之于内也；桂枝去桂加苓术汤（水蓄太阳之里，但利膀胱之水而不可兼散也）治下焦之水，引而竭之也。十枣汤（泻三焦水饮之剂）治瀰漫之水。大陷胸汤（攻中焦痞结之水邪）治痞满之水；真武汤（治少阴阳虚寒水，壮阳消阴之法）治沉著之水。小青龙汤（寒邪挟饮而表未解，故两解治之）入太阳，治阳水功兼外散；真武汤（肾阳虚而阴水淫溢，故宜通阳气而泄阴浊）入少阴，治阴水，功专下渗。小青龙汤（表有寒而内有水饮，温散表寒而利水）治寒邪未解之水，故温以汗之；十枣汤（表解而水荡三焦，宜峻攻其水）治阳邪已解之水，故引而竭之。
●邵评：治水之方，有寒热表里利散之不同，医者必须辨明。

心下悸（述古）  ***************************
心下悸者，心下筑筑惕惕、怔仲不宁之状也。
●邵评：悸者，心中跳动也，有虚实之分。心虚血少则悸，水饮凌心亦悸，肝胆痰火上逆亦悸。务须辨清同药。
伤寒厥而心下悸者，宜先治水。当服茯苓甘草汤，却治其厥不尔，水渍在胃，必作利也。
●邵评：伤寒寒胜则厥，心下有水则悸。厥而心悸者，寒中于阴而水聚于心下也。宜以茯苓甘草汤先治其水，水去然后治厥。否恐水渍入胃而作利，利作则厥不回矣。盖心下悸，是有水气，乘其未渍胃时，先治之，不致厥利相连。此治法之次第也。
如饮水多而小便少、心下悸（心主君火，水停心下，火畏水凌，故悸），乃水停心下、水气犯心也。茯苓甘草汤，以治其水。
●邵评：饮水多而小便少，水无出路而停于心下，水气上逆凌心作悸。亦用茯苓甘草汤，甘淡利水而益中气，水去则心悸自止。
若心下悸而厥冷、身瞤动者，因虚而肾水上犯也。宜真武汤以镇肾水。
●邵评：心下悸，是水气之征。此肾阳外亡，肾水凌心，故厥冷而身瞤动。心属火而水乘之，则悸。肾虚火炎，水邪因得上侵，用真武汤降大利水而镇逆。此治少阴阳虚，肾水凌心而悸之正法。以上数条水气凌心作悸。
若汗后心中悸而烦者，虚也。宜小建中汤，以补心气。
●邵评：阳气内虚则心悸，阴气内虚则心烦。悸而烦者，正不足而欲入内也，不可攻其邪，当用小建中汤，温养中气之虚。中气立则邪自解，即不解，而攻取之法，亦可因之而施矣。
●又评：小建中汤，治虚悸、虚烦。若水气冲心而悸，热邪壅膈而烦者，此汤不宜轻用。
若伤寒邪入厥阴，已成败证，脉结代、心动悸者，阴液涸也，炙甘草汤主之。
●邵评：脉结代者，邪气阻滞，营卫之气涩少也。心动悸者，神气不振，都城震惊也。此邪气深入厥阴，阴液几涸，故用复脉汤，阴阳并调之。然此邪入深沉，阴阳并耗，脉失常度而见结代，是阴脉也。伤寒有此，是阳证见阴脉，故多死。不得已，用此方以背城借一耳。
若病后心气虚而怔忡不宁、闻声即惊者，宜镇心神以补心气，如茯神、远志、枣仁、丹参、当归、龙齿、辰砂、金箔（养营补心镇神之品）之类。
●邵评：病后阴伤营弱，血少不能养心，心气大虚，虚火上扰而怔忡惊悸也，治以养营补心安神一法。此病后心虚营弱而怔忡心悸之正法。
如因惊而得怔忡者，亦由心虚有痰也。宜茯神、枣仁、川贝、天竺黄、钩藤、丹参、竹茹、半夏、辰砂、金箔之类，镇心神以去惊痰。
●邵评：惊则气乱，扰动肝火上逆，其人心气素虚，内有伏痰，肝胆木火乘虚凌心，而怔忡心悸也。宜以清心涤痰降火之剂，此治心虚有痰，因惊而怔忡者，的是良法。以上四条，由虚而心悸。

呕吐  ***************************
（新法兼参《叶案》）
●按：《灵枢·经脉》篇云：足厥阴肝所生病者，胸满呕逆。夫木动必犯上，呕吐出于胃，而致病之由在肝。胃病治肝，不拘伤寒杂证皆然，不可专以胃火胃寒为治。
●邵评：呕吐为胃气上逆。其胃气之所以上逆，因肝木犯胃所致。夫呕吐之因不一，有胃阴亏者，有胃阳虚者，有胃火盛而热邪内结者，有胃中寒而浊阴乾犯者，有胃中有痰饮而气不下降者。虽有多因，总因肝火上升，乘虚犯胃，以木上相仇，肝木剋土，而顺乘阳明也。治呕吐者，当两和肝胃为法。
〖肝火犯胃〗
凡痞胀（肝气滞也），食入即吐（肝火格拒也），并呕酸水（肝味本酸）、口渴舌黄（阳明胃热则口渴舌黄），此肝火犯胃，恒因恼怒而得（恼怒则肝郁化火而犯胃）。宜吴萸、川连、半夏、茯苓、厚朴、枳实、姜汁、竹茹之类主之。
●邵评：此方平肝火而和胃，最效。
〖胃火冲逆〗
凡阳明热病（胃热火盛），舌胎燥黄（胃热舌胎），烦渴呕（胃火上炎则呕渴）恶，脉来洪滑（胃热则脉洪滑），米饮入口即呕（火热格拒，则入口即呕），惟凉水可纳者，胃火冲逆也。宜白虎汤，重加活水芦根主之。
●邵评：此方清胃经火热，极效。
〖肝火冲逆〗
凡伤寒热盛（邪火热盛）之时，自觉气自左升（肝用在左，自左升者，肝火也）、呕吐、勺水不纳（肝火阻格于上，则呕吐而勺水不纳）、脉弦数（肝脉也）、舌燥刺（胃火舌胎），或呕吐酸苦黄水（肝味酸而苦从火化，胃中浊水上泛，则吐黄水），此肝火上乘于胃也。宜左金、半夏、陈皮、黑栀（姜汁炒）、茯苓、椒梅等（苦辛酸以泄肝安胃），降之泄之；或用姜汁炒川连，或用吴萸汤炒川连，治呕最验。
〖胃脘阳虚〗
凡食入呕吐或纳少不变（胃阳虚弱，不能变化穀食，则呕吐纳少）、脉细小而弦（阳虚则脉细小，弦为肝木犯胃）或右脉弦大（弦为胃减，大则为虚）、脘中满痛、大便欲解未通（阳虚气不运行，故满痛而欲便不通），此胃脘阳虚，肝木未亢（胃中阳虚而肝木未曾犯土，当专治胃）。治宜专益胃阳，人参、半夏、茯苓、陈皮、乾姜、吴萸主之（通补胃阳）。
〖胃气不降〗
夫脾主升，胃主降。若因佛怒动肝，肝木犯胃，胃阳受伤，不能传及小肠，变化失司，大便不解，纳穀不饥，吞噫酸水，甚至胃底酿积之物上涌为吐，此胃气不主下行故也。法当温胃阳，制肝逆为治，宜熟附、乾姜、白芍、吴萸、枳实、炒白粳米主之。
●邵评：脾以上升为宜，胃以下行为顺。因怒动肝，肝逆乘胃，胃气不得下行，食不变化，挟肝火上升而呕吐也。此与上条不同。上条只胃脘阳虚，无肝木乘侮，专理胃阳为治。此则胃阳受伤，因怒而肝火上升犯胃，故吞噫酸水，酸为肝味也。胃升不降，甚至胃底上泛，涌逆吐出。其胃阳之衰弱已极，肝木之亢逆莫制，几有胃阳虚脱之变。急当温胃通阳、制肝降逆为治。
〖肝逆犯肺〗
凡病气自左升，腹中膨胀，呕吐涎沫、酸苦黄水，则咳呛不已，此肝气逆乘，过胃犯肺。法宜制肝和胃，须陈皮、半夏、茯苓、川椒、乌梅、萸汤炒川连、姜汁炙枇杷叶主之。
●邵评：气自左升者，肝气也。肝气升则腹胀。犯胃上逆，则吐涎沫、酸苦黄水。肝挟相火，木火刑金，乘肺而作咳呛。已过胃而上升莫制矣，宜平肝和胃治之。
●廉按：此证呕吐咳呛，虽肝火犯肺，然细揣其因，必胃中有水饮内伏，肝气挟水饮上升，木火刑金，饮邪射肺，肺气不降而咳逆也。当参入理肺涤饮、清降木火之剂为妥。
〖阴浊犯胃〗
有气从小腹上冲，为呕为胀，所吐皆黑绿苦水，此属下焦阴浊，冲逆犯胃，厥阴秽气上逆也。宜川椒、乌梅、连制茱萸、茯苓、川楝子（醋炒）、小茴香（盐水炒）、黑栀（姜汁炒）等（方中须用通阳泄浊镇逆之味为妙），以制肝逆；胃气虚者（肝升犯胃，未有不由中阳虚弱者），加人参。
●邵评：少腹为肝之部分。肝居下焦，其气上冲，则浊阴随之上逆，故呕而且胀。吐出黑绿苦水，是胃底之浊水，被下焦之阴浊冲逆而上泛也。急当镇胃平肝、通阳泄浊治之。
〖肝络伏饮〗
凡气冲偏左，厥逆欲呕，呕尽方适，此伏饮在于肝络也。宜辛以通之，淡吴萸（盐水炒）、半夏、茯苓、姜汁、旋覆花、代赭石主之。
●邵评：肝主一身脉络，从左上冲者，肝气也。肝挟饮邪上逆，入于络中，则厥而呕吐，宜和肝宣络涤饮治之。
〖热邪内结〗
痞闷呕浊、不寐不饥、舌黄口渴，此热邪内结（舌黄渴呕，热结之征）。治宜辛通苦降法，黄芩、川连、半夏、枳实、姜汁之类主之。
●邵评：热邪痞结阳明，治以苦辛开泄。
〖暑秽内结〗
吸入暑秽，先走膜原。膜原是胃络分布，故上逆而为呕吐、脘闷而痛、寒热不解、舌黄而渴，此暑秽内结。宜泻心法（开痞化邪之汕，如姜制川连、黄芩、半夏、枳实、藿梗、滑石、通草、郁金之类。
●邵评：暑秽自口鼻吸，从上直行中道而走膜原。膜原者，脾与胃以膜相联，为半表半里之界。暑热秽邪，结于膜原，而呕吐寒热，宜苦辛开泄治之。然惟舌黄可用泻心法。
●又评：舌白胎者，不宜陷胸、泻心，宜杏、蔻、桔、橘苦辛开肺。如邪入膜原，舌胎粉白，当用吴又可达原饮；舌黄腻厚者，非泻心不可。
〖湿热相蒸〗
胃中有火，脾家有湿，湿热相蒸，以致呕吐不纳、时饥时饱、渴不多饮（热则口渴，有湿故不多饮）、舌胎微黄黏腻（湿热舌胎），此胃热蒸脾湿之验也。治宜寒热兼施，用川连、乾姜、茯苓、半夏、广皮、黄芩、泽泻、枳实、姜汁（此即泻心汤加利湿之品）。
●邵评：脾湿胃热，蕴结中官，格拒不开而作呕吐，治以和中开痞、清渗湿热为主。
〖痰饮兼寒〗
呕吐不渴，舌胎白滑，或兼咳嗽者，此痰饮兼寒邪也，二陈汤加桂枝、乾姜、姜汁。
●邵评：寒饮内伏于胃，上升射肺，故呕吐咳嗽。寒邪有饮，则口不渴。白滑胎者，寒痰也。故用涤痰温散之法。
〖痰饮兼火〗
呕吐微渴（痰饮兼胃火，则口微渴），兼见咳嗽（痰火刑肺则咳），舌胎淡红而鲜（胃津亏而有火）或带微白者（微白者，痰也），此痰饮兼胃火也。温胆汤，加枇杷叶（姜汁炒）、黑栀子（姜汁炒）。
●邵评：和胃化痰，宣肺清热，此方极效。
〖胃中虚寒〗
纳穀不受、时呕涎沫、舌润不渴、右关濡软，此胃中虚寒也。六君子汤，加砂仁、乾姜。呕涎沫者（饮也），加益智仁摄之（温中摄饮）。吐痰饮者，加桂枝、姜皮（涤饮和中）和之。
●邵评：寒邪格拒则不纳，有寒饮则呕涎沫，无热则舌润不渴。脉濡软，胃虚也，故用补中化痰而温散。
〖热伤胃津〗
暑热之邪不解，的干胃中津液，舌红鲜泽，口渴，食入即呕，当戒腥油腻物，此热伤胃津。用二陈汤去甘草，加钗斛、姜汁炒竹茹；或温胆汤去枳实、甘草，加栀、豉、金斛。
●邵评：湿热暑疫之邪，入于阳明，胃中津液受伤，而呕吐津亏，胃热则舌鲜红而口渴，故以和胃生津化痰为治。
〖胃阴虚馁〗
如大汗后，胃中津液大虚、呕吐不纳（汗后阴伤胃弱，而呕吐不纳）、口渴（津亏口渴）、舌胎白嫩（胃虚舌也）者，胃阴虚也。宜金水六君煎（滋水清金而和胃阴）加麦冬、沙参，以和胃阴。
〖呕吐不已〗
此有升无降，宜镇逆法，用旋覆花、代赭石、半夏、茯苓、新会皮，虚者加人参。
●邵评：胃不下行而上逆，气升呕吐，用镇逆降胃之法，极是。

吐蛔  ***************************
〖胃气虚寒〗
素有内寒之人（其人脾胃阳虚而中寒者），复感寒邪，当温中散寒。若大发其汗，胃中谷气化汗外达，则胃气转馁，蛔失穀气以养，则不安而上逆。仲景云：病人有寒，复发汗，胃中冷，必吐蛔是也。故凡伤寒吐蛔，虽有大热，忌用寒凉（病既是寒，寒则伤阳，故禁寒凉），乃大凶之兆。急用理中汤（扶阳）去甘草，加椒梅（和肝化虫）主之。盖蛔闻甘而起，遇酸而伏（酸以和肝），见苦（苦以杀虫）则安也。
蛔吐不止者死，吐蛔不能食者亦死（胃散中伤，木贼土败，故死）。以上述古。
●邵评：中阳虚而受寒，宜温中散寒为治。反大汗之，则胃阳益伤，不能化穀气以养蛔，则蛔上逆而从口出也。盖阳虚而有寒邪，复发汗以伤其阳，则胃阳虚而胃中冷，故用椒梅理中法温之。
〖肝邪犯胃〗
按：吐蛔，仲景列于厥阴篇内，则为肝邪犯胃可知。凡伤寒，如见寒热乾呕、心胸格拒，或吐痰涎浊沫，或吐酸苦黄绿之水（木火升腾，浊阴上逆），或吐蛔下蛔，皆属厥阴乘犯阳明。治宜泄肝和胃，如川连、桂枝、乌梅、川椒（炒黑）、生白芍、淡吴萸（淡水炒）、黄芩、茯苓（酸苦辛温以泄肝和胃）。
●邵评：厥阴属肝木，为至阴之经。阴极则阳生，木中有相火。凡病邪传入厥阴，深沉之至邪，每挟木火内燔，势必顺乘阳明而犯胃，伤耗阴津胃液，而见症如此。治宜泄厥阴以安阳明为法。
如泄肝和胃不效，乃胃中虚空若谷，客气逆犯上冲。须镇逆安胃，宜人参、茯苓、半夏、代赭石、炒川椒、乌梅肉、川楝子之类（酸苦泄肝，镇逆安胃）。
〖邪陷厥阴〗
凡伤寒暑湿温热之邪，上阻气分则身热耳聋，入于营分则舌绛神昏，治法当清解心营肺卫。如连翘、淡竹叶、滑石粉、川贝母、天竺黄、鲜菖蒲、淡竹茹、绿豆皮之类，以清上焦。若身热不解、口渴胸痞、耳聋乾呕、吐蛔拒纳，此暑湿内蒸，其邪渐结厥阴之界，乃险证也（暑湿热邪内陷厥阴、至阴之分，结闭不宣，蛔不安而上出，危险之证。急用苦辛开结达邪）。宜川连、半夏、枳实、菖蒲、茯苓、黄芩、乾姜（苦辛以开痞结之邪），苦辛以开内结。
●邵评：温热暑湿之邪，从口鼻吸受，始在上焦气分，或渐入营，与伤寒见症不同，治法亦异。当宗河间三焦立法，分心营肺卫论治。上焦之邪不解，蔓延中下而入里，入里之后，可以治同伤寒。故治温暑与伤寒，始异而终同也。惟药味宜轻清宣泄上焦，涤痰化热。
〖邪结气分〗
如吐蛔与饮，脘闷口渴、舌胎白中带黄，此湿热结于气分，胃中不和而蛔逆也。宜二陈加乾姜、川连。以上参《叶案》。
●邵评：此痰饮挟湿热结于阳明气分，胃热气逆而蛔上出。胃有痰热，则舌胎白中带黄，邪内结则脘闷。用二陈以化痰，姜、连以开痞达邪。

噫嗳（述古）  ***************************
《经》云：寒气客于胃，厥逆从下上散，复出于胃，故为噫。大抵此症，伤寒汗吐下后，或大病后多有。盖汗下后，邪气虽解，胃气弱而不和，三焦失职，清不能升，浊不能降。是以馀邪留恋于胃，嗳酸作饱，胸脘不爽。仲景所谓心下痞硬、噫气不除是也。治以旋覆代赭汤，所以宣阳气而镇阴逆。阳气宣达，则阴邪不得阻格，升降顺，则痞硬散而嚏气自除矣。
●邵评：中阳虚弱，寒气入胃，寒挟胃气上逆，升而不降，气从喉出，有声为噫气也。嗳气者，因胃气抑遏不宣，上逆作声而嗳气，每由饱食之后而作者，可知其因于胃气郁滞也。二症不同，噫气为虚，嗳气为实，当分别施治。惟噫气每于汗吐下或大病后见者，是中虚胃弱，气机不和，馀邪留伏，清浊升降不得自如，气逆为噫也。若胃有停滞而挟肝火，则嗳酸饱闷。浊凝气滞，则心气痞硬而噫气。此方补中通阳，软坚开痞而镇浊逆，的是良法。
若湿饮内伤，阴浊聚胃，以致胃阳受伤，浊阴上犯，噫气嗳酸，中焦格拒（痞结中宫，气逆不降）。治宜安胃益阳，以镇阴逆，人参、半夏、茯苓、乾姜、旋覆花、代赭石主之。此条参《叶案》。
●邵评：湿饮阴浊内聚，胃阳虚弱失运，气逆不降，中脘格拒而噫气，乃阳虚浊逆之证也。当以开痞镇逆，通补阳明为治。

呃逆  ***************************
呃逆者，声自下逆上，俗名呃忒是也。不拘伤寒杂证皆有。所因不一，治法各宜，随证施治。
●邵评：呃逆一症，有虚实寒热之因、中焦下焦之别，是气升上逆之病。外感内伤，均有此症，当辨因分证施治。
〖阳虚阴逆〗
有因寒凉太过，胃中虚冷，浊阴上逆，以致呃逆呕吐，或腹痛下利（中寒脾弱），两脉微弱（阴衰气弱之脉），此阳虚浊逆也。治宜理阳驱阴，人参、附子、丁香、柿蒂、茯苓、乾姜、吴萸主之。若兼吐黄绿苦水（胃底浊阴上泛），胃虚阴浊上干也，去附子，加代赭、椒梅（镇逆泄浊）。
●邵评：寒凉伤中，胃阳虚弱，浊阴上逆，气不下降而呃逆呕吐也。当用温胃通阳，以泄浊阴。
〖肝木犯胃〗
气逆呃忒、脉小舌白、厥逆寒战，此肝气犯胃。用镇肝安胃法，人参、半夏、茯苓、乾姜、丁香、柿蒂、代赭石、炒川椒、炒粳米。
●邵评：中虚胃弱，肝木乘虚上逆，胃气不降而呃忒。胃阳虚而有寒，故舌白寒战，肝气上升则厥也。宜以温胃泄肝镇逆为治。
〖肺郁气逆〗
面冷频呃、咽中不爽，此肺气膹郁，病在上焦。宜开气分之痹，俾清阳得舒，胸次方能开达。姜汁炙枇杷叶、川贝母、川郁金、香豉、桔梗、通草、鲜竹茹之类主之。
●邵评：气郁于肺，不得下降，清阳痹阻而频呢，治以宣肺开气。肺气宣行，则诸气流通而下降，呃自止矣。宜以轻清开提肺气，宣泄上焦为治。
〖浊饮上逆〗
攻伐太过，胃中阳虚，饮浊上逆为呃，舌胎白润，治宜温通，半夏、茯苓、丁香、柿蒂、吴萸、姜汁之类，如生姜半夏汤（涤饮散寒）、丁香柿蒂汤（温胃之剂）、茱萸理中汤（扶阳化寒）皆可选用。
●邵评：攻伐多是寒凉，以伤中阳，阳虚则伏饮上逆而作呃忒也。舌白润，寒饮胎也，宜温胃阳以散寒饮为治。
〖胃虚有热〗
如呃逆而渴、舌胎微黄，此胃虚有火，上逆而呃也。宜橘皮竹茹汤或温胆汤，加枳实、姜汁炙枇杷叶。如胃中有痰饮，脉沉而弦，宜橘皮半夏生姜汤。
●邵评：胃虚内有伏火，故口渴而舌胎微黄，虚火上逆，胃气不得下降而作呢也，治以清降胃火一法。此与上条同是胃病，有寒热之不同，用药有温清之别。上条阳虚饮逆，故用温通。此条胃虚有火，故宜清降。当合参之。如痰饮脉沉而弦，弦为饮而沉为在里也，用涤饮和胃之法。
〖肝火上逆〗
如呃逆舌黄而渴、左脉弦数，此肝火上逆为呃也。宜川连、吴萸、黑栀、代赭、枇杷叶、半夏、茯苓之类降之。
●邵评：肝火上升，胃逆不降而呃。舌黄而渴，肝火灼胃也。左脉弦，肝之本象；数则肝火乘胃而逆也。治以平肝清火、和胃降逆之法。
〖中焦虚冷〗
如脾胃虚寒、寒气格逆而呃者，脉来濡缓（濡缓，脾之本脉也）、右关软大（软大，脾胃虚也）、舌嫩不渴（虚寒则不渴），此中焦虚冷也。宜理中汤加丁香温之。
●邵评：中虚寒气上逆，格拒于中，胃气不降而呃逆也，故用温中扶阳之法。
〖下焦阳虚〗
凡呃逆起自下焦，浑身振动者，乃属下焦虚寒，阳气竭而呃也。宜理阴煎加丁香、五味、胡桃肉以纳之（酸以收逆气，温以纳肾气），或都气饮（六味丸加五味子）加熟附、胡桃、丁香（温纳下焦）以纳之。不已则死。
●邵评：呃逆自下焦而来，肝肾大虚，气不摄纳，由丹田而冲逆，故浑身振动。此元海无根、虚脱之候，宜摄纳下焦肝肾治之。
〖阴火冲逆〗
如六脉细数（阴虚火旺则脉细数）、面赤颧红（虚火上炎于面）而呃者，阴火上逆也（阴火上冲则呃），都气饮（滋阴纳气）加胡桃肉、柿蒂以纳之。
●邵评：阴火升逆，当用滋肾丸或大补阴丸，壮肾水而滋阴火。
〖格阳呃逆〗
若高年命门火衰，虚阳上逆而呃者，必面赤戴阳（虚阳上浮之征）、足冷下利（下焦虚寒也）、六脉微弱（阳虚之脉），此格阳呃逆也。宜熟附都气饮加人参、丁香、胡桃肉、紫石英之类，以镇纳之。以上三证，五味须重用。
●邵评：命火衰微，阴寒内伏，阻格虚阳，上逆而作呃，阴盛格阳也。宜用回阳镇纳之法。
〖胃阴虚馁〗
有发汗太过，胃中津液枯涸，以致呃逆呕吐（呕吐，胃气上逆也），此胃阴虚也。宜金水六君煎加北沙参、麦冬、丁香、柿蒂，和中以生津液。汗出不已，加五味。
●邵评：汗多而胃阴受伤，津液亏耗，胃气上逆而呃者，宜养阴生津以和胃。若汗多，则津液益虚，用五味以敛之。
〖中脘食滞〗
凡呃逆脘痛、胸中胀满者，食滞为呃也。宜二陈汤加楂肉、厚朴、枳实、麦芽、木香汁、莱菔子之类，疏之和之。
●邵评：食滞脘中，气机阻遏，升不得降而为呃者，此胃实也，故用运中消滞开气之剂。
〖幽门浊逆〗
伤寒表解之后，大小便不通、呃逆作呕，此糟粕未化，与邪结于幽门。幽门之气不化，则州都闭，传道失，二便不行；恶气上冲于胃，故作呃逆也。宜利幽门，利幽汤主之。若大便秘结，少腹耕痛而作呃逆者，承气汤主之。此条出《伤寒第一书》。
●邵评：表解后津液受劫，邪浊内结肠腑，二便不通，浊秽蒸热，热气上冲至胃，则呃逆作呕。所谓下既不通，必反于上也。幽门在下焦，邪结于此则便闭。故必通其幽门，大便通行，则浊热下出，而呃逆自止矣。此亦实呃也。若便闭耕痛，此肠胃有燥屎而呃逆也，用承气汤攻下之。

喘  ***************************
（新法合参《景岳》《金鉴》《叶案》）
喘症之因，大抵三法前多实喘，三法后多虚喘。在肺为实，在肾为虚。实喘宜开太阳，虚喘宜固少阴。外感之喘治肺，内伤之喘治肾。
●邵评：喘有风寒、水邪、水气、痰饮、寒包火郁等因。由于外邪在肺，是为实喘。下焦元海无根、肾虚气逆而发喘者，为虚喘。实喘宜开肺，虚喘宜固肾。至三法者，汗吐下也。虽云三法前多实，三法后多虚，然亦不可执。总之，外邪为实，宜治肺；内伤为虚，宜治肾。
虚实之辨，实喘气急张口，抬肩欠肚（实喘是邪阻于肺，气不宣通，故张口抬肩而喘急也）；虚喘气短，似喘非喘，而不张口抬肩欠肚也（虚喘由下焦元海无根，肾真失纳，气升上逆而似喘非喘，气不续，无张口抬肩之状也）。实喘肺气不得宣畅，满闷只在膈间；虚喘肾气不能接续，阻塞在于气道。
●邵评：实喘由肺有外邪，气不宣畅，而气急发喘，病在上焦，故满闷只在膈间也。虚喘由肾气不纳，虚气上逆，短气发喘，病属下元亏乏也。
太阳病不解（外邪也），用小青龙汤治喘者，治水气干肺也；用桂枝汤加厚朴、杏子治喘者，治寒邪在肺也；用麻杏石甘汤治喘者，治寒包肺火也。述古。
●邵评：表有风寒，内挟水饮，犯肺而喘，用小青龙散邪涤饮。若寒邪在表，气郁于肺而作喘，用桂枝加朴杏散寒下气。但寒无汗而喘者，用麻黄汤；此则肺有火邪，外寒包住内火，故以麻黄汤去桂枝而加石膏。
阳明病，发热汗出（病在阳明之半表里）、不恶寒（邪方入里而表已和）、胸满而喘，用栀子豉汤者，此阳明内热出表，非治外感也。又阳明病，直视微喘，用承气者，此阳明坏病也。述古。
●邵评：胸中为阳明之表，满而喘者，热上扰而气不下降也。邪在膈间，用栀豉汤以泄膈间热邪，此阳明经病之表证。若阳明腑病，直视微喘者，由于误治，而阴伤邪实，用承气者，去邪以救正也。
伤寒有暴感寒邪、恶寒无汗（表邪见症，寒抑不达）、头疼身痛、寸脉沉伏（邪遏于表，气不宣行，故寸脉沉伏）而喘急者（喘急者，表寒挟痰上阻于肺，肺气逆而不降则喘），此寒邪郁于太阳，痰气交阻于肺也。法当开太阳之邪，用麻黄、川桂枝、半夏、杏仁、旋覆花、紫苏叶、橘红、生姜、白芥子之类（辛温以散寒），辛温汗之。
●邵评：肺与太阳，均为主表。太阳表邪不解，每每上侵于肺，故开太阳表邪，即是开肺，治法本相通也。此开肺疏表、涤痰降气之法。
●廉按：此条寒喘，故用辛温，稍有热者不宜。
如外感寒邪，内束伏火（表寒束住肺火），咳喘烦渴（肺火盛，故咳喘烦渴），气口脉沉而数者（寒阻气机则脉沉，肺有火则脉数），此客寒包火之喘也。宜外散寒邪，内清肺火（辛以散表寒，凉以清肺火），麻杏石甘汤加桑皮、枯芩、桔梗主之。
●邵评：此肺热火盛，轻寒抑遏于表。只用麻黄一味散表，余俱开肺清火之剂。此条寒包肺火，与上条表寒侵肺不同。上条辛温散表为治，此条辛凉开肺为主。病情不同，治法亦异，最当详辨。
若咳嗽口乾、气逆而喘（肺火上升，故咳而舌乾，气逆发喘），而不头痛恶寒者（无表邪也），火邪在肺也。当以泻白散（治以开肺清火为法）加二母、枯芩、羚羊角之类，以泻肺火。
●邵评：此肺火发喘，外无表寒，与上二条不同，只清肺火为治。
若气逆咳喘，胸膈痞闷（无寒热外邪，痰气阻滞，故喘闷），气口脉闭（痰阻气道则脉闭），喘咳有痰声者，痰喘也。治痰为主，如前胡、苏子、杏仁、葶苈子、橘红、象贝、蒌霜、半夏、桑皮、枳壳、薄荷、桔梗、竹沥、姜汁之类（宣肺涤痰降逆之剂），随症选用。
●邵评：痰随气而上升，肺气逆而不喘，则咽中痰声而气喘也。治以清痰降气为主。
伤寒有表解之后，而胸闷喘急者，亦痰也，急当治其痰。盖外感表邪虽去，而内痰复发，故喘。必寸脉沉闭、胸膈闷塞可证，不可因解表后作虚治也。以上皆实喘，治肺。
●邵评：表寒已解，而内伏之痰上升，其气阻于胸膈，故闷而喘急也，治以涤痰开化一法。盖此是痰喘，无外邪夹杂，与前数条因外邪发喘者不同。且痰阻脉道，故脉沉闭，痰滞上焦，肺气不宣，故胸膈闷塞。是实喘而非虚喘也。
若因汗下之后发喘者，乃真气不能接续，气短似喘也。病源在下，其症呼吸喘促，自丹田以上，气道阻塞不通，提不能升，咽不能降，呼吸不能接续。主治在肾，以肾主纳气也。当以景岳贞元饮（补阴纳肾）主之。气虚脉微，汗大出者，合参麦、五味收之纳之（元虚肺弱，喘而汗多，脉微者，气阴两亏，不能收敛藏纳，故合生脉散以收纳之），或生脉合左归亦可（壮水补肾）。足冷脉微者，熟附都气饮加胡桃肉（阴竭阳浮，元气虚弱，则足冷脉微而喘也。用六味以补阴，附子五味以扶阳保肺）以纳之。以上是虚喘治肾。
●邵评：汗下之后，邪退正虚而发喘者，乃元海无根，真气不纳。短气不能接续，似喘非喘，由于下焦肾气大亏，此是虚喘，与前列之实喘大异。盖丹田在下焦，升逆直冲而上，肺气不得下行，阻塞升降之机。呼吸短促，不能接续而似喘，由于肾真失纳，根蒂不固所致。治以摄肾固真纳气为主。
若饮邪犯肺作喘，当以温药和之，二陈汤加桂枝、姜汁。
●邵评：寒饮射肺，肺逆作喘，当理肺涤饮治之。古人云：治痰饮者，宜温药和之也。
●廉按：喘病，上焦肺病为实，下焦肾病为虚。实喘多因风寒、火热、寒包肺火、水气、痰饮、肺郁、气逆等证，均是邪干于肺而喘，在上焦者为实喘，当分因治之。虚喘由于肾气不纳，元海无根，喘在上而病根在下焦，非大补肾真，摄纳下焦元气不可。

奔豚  ***************************
（述古，注释参《古方选注》）
奔豚者，病从腹中有气攻上，一如江豕（奔豚，肾之积也。发则从少腹上冲心胸，如豕之突，故名奔豚，肾气上冲也），以臀愤起而攻也。阅《伤寒论》，凡伤寒发奔豚者二：一曰烧针令其汗，针处被寒，核起而赤者，必发奔豚。气从小腹上冲心者，灸其核上各一壮，与桂枝加桂汤。一曰发汗后，其人脐下悸者，欲作奔豚，茯苓桂枝甘草大枣汤主之。
●邵评：针处被寒，寒从针孔而入也。核起而赤者，针处红肿如核，寒气所郁也。心气因汗而内虚，肾气因寒而上逆，发为奔豚。气从少腹冲心，寒邪挟水气凌心也。灸其核上，以杜再入之邪。与加桂汤，以泄上逆之气。若脐下悸者，心气不足，肾水乘火而上克也。肾气上冲，名曰奔豚。盖肾为水脏，豚为水蓄也，茯苓以泄水，桂枝伐肾邪以保心气，甘枣培土以制水也。因奔豚者，豚为水蓄，奔则昂首疾弛，酷肖水势上干之象。然悸在脐下，其水势尚在下焦，欲作奔豚，尚未发也，当先其时而治之。
●按：此二证，一属少阴寒气凌心，故用桂枝加桂，温肾散寒。病由外召寒邪，仍从太阳表治，惟加桂枝两数，便可以温少阴而泄阴邪矣。一属水邪上逆，故重用茯苓以制水邪，桂枝保心气以御水凌，甘草、大枣补脾土以制水泛。取甘澜水者，不欲其助水性也（甘澜水状似奔豚而性则柔弱，故名劳水。用以先煮茯苓，取其下伐肾邪，一惟趋下也）。伤寒奔豚，惟此二方为主治。而汗后脐下悸，作奔豚之症尤多，定当以苓桂甘枣汤为治。若夫《金匮要略》中所载贵豚汤，方用半夏、生姜散结，芍药、甘草安中气，芎、归和心气，黄芩泻火，生葛欲降先升，甘李根皮大寒折冲逆之气，此治固惊恐而得贲豚者。其为病也，聚散靡常，作止无定，腹痛冲逆，发则为热，退则为寒（腹痛，肝火热邪上冲。寒热往来，肝脏有邪而气通于少阳也）。乃心中热邪凝结而成，与伤寒水气寒邪作奔豚者迥异，不可混治。
●邵评：此言杂病亦有奔豚者，与上伤寒之奔豚不同。由于肝邪内发，上犯于心，肝胆相火内郁，是奔豚之属于热者，较寒水上凌逆心而作奔豚者，大相径庭矣。盖伤寒之奔豚因于寒，以桂枝为主药；杂病之奔豚由火热，当宗《金匮》方为主。
王晋三先生曰：贲豚症用三，犯肺之贲豚属心火，犯心之奔豚属肾寒，脐下悸欲作奔豚属水邪。症自分途，治亦各异。
●邵评：心火克肺金，由于火热，宜《金匮》方治之。肾寒克心火，由于寒，用桂枝加桂法。肾水上逆凌心，由于水气，用苓桂甘枣方。

动气  ***************************
（新法，参《景岳全书》）
动气者，筑筑然动于脐旁上下左右，甚者连及虚里心胁，而浑身振动也。此病由于妄汗妄下，气血大亏，以致肾气不纳，鼓动于下而作也。或由其人少阴素亏，因病而发，恒见于瘦薄虚弱之人。方书都以理中汤去白术加肉桂倍茯苓治之，以伐肾邪，恐未切当。盖奔豚属水邪，而动气属肾虚，不若八味饮加五味、胡桃，直培根本，以收纳肾气，多服有效。
●邵评：动气由于土虚不能制水、水气凝结而成，肾中虚气逆乘土位也。若虚里穴在乳下，其动应衣，宗气泄也。大虚之证，治当大补。盖由妄汗妄下，伤其正气，其人肾气本虚，素有动气在于上焦，因之而发。肾真不纳，治以补肾纳气为主。理中汤补脾土，去白术嫌滞气也，加桂苓泄水以伐肾邪。然动气一症，是肾气亏乏，气少收纳，非肾中水邪上逆，与奔豚不同。宜补肾气，不宜伐肾邪。故用八味饮以补肾真，加五味子、胡桃敛纳肾气为治。
●又评：奔豚与动气，其因各异，辨治极当。
凡伤寒至发动气（肾阴肾阳俱虚，致有动气），必肾气大亏，水火併衰，其见症六脉迟软（肾阳虚脉象）、舌润不渴、脐腹冷如冰（肾命火衰证据）、暖炉昼夜不舍（阳虚则畏寒）、饱则动缓、饥则动甚（中虚之据），于此可知其下虚，非大剂八味（补肾扶阳之法）多服不除（此是肾中阳虚而作动气者），寒甚加炮姜。若止少阴水亏，动气亦不甚（此肾阴大亏而阳不虚者，故动气亦不甚），必有舌乾口燥脉数可凭，宜都气饮加胡桃肉以纳之，左归饮加减亦可。
●邵评：阴亏虚热见症，脉象与上阳虚者，自是不同，都气饮、六味丸加五味子，以补阴纳气壮水之剂。此言伤寒之发动气者。
杂证虚亦发动气，宜照本病施治，如怯弱痢疾之类。
●邵评：杂证之有动气，总由脾肾两虚，参合其所患之本病而辨别治之。

战振慄  ***************************
（合参《准绳》《金鉴》）
战，身抖耸动也。振，亦耸动，比战稍轻也。慄，心内发抖也。振轻而战重，战外而慄内也。
●邵评：战者，身体抖摇不定，如交战之象，有形外见也。振则一身振摇，比战似轻，亦有形可见也。慄则无形外见，但心内凛凛，似痉而抖，比战振较为邪重耳。
战为正气胜，故正与邪争，争则股慄而战矣。振为正气虚衰，则不能争，故止于振耸耳。慄亦正衰邪胜，不能外战而内慄也。总之，战为正气胜，而慄为邪气胜。振为正气衰，而战为邪气衰也。三者皆邪正相交，故争也。
●邵评：正气未虚而能胜邪，邪正交争则为战，战则邪从汗而解矣。振为正气虚弱，不能与邪相争，故不作战而但振摇耳。慄为正气虚弱，邪气正盛，正虚不能胜邪，故不能外战而内慄也。总之，正胜邪衰则战而邪达。振则正气虚而邪气亦不盛，故不作战而但振摇，邪不能外解耳。慄为正衰邪旺，正不胜邪，邪气内扰，正不与邪争，但心内凛凛而发抖也。
此症若生于三法之前，乃邪衰正复之兆，欲作战慄，汗出而解也。当静候其战汗，不可遽投汤药。若生于三法之后，则为气血两虚，不能荣养筋骨，故为之振摇，不能主持也。当大补气血，人参养荣汤主之。身摇不得眠，十味温胆汤（胆虚而挟痰饮，通补兼施治之）倍人参。
●邵评：三法者，汗吐下也。三法之前，正气未伤，与邪争胜，邪不胜正，则周身发战，战则汗出，邪气从汗而外解也。发战之时，宜安舒静卧，不可扰乱投药，以阻其邪出于机。若汗吐下之后，正气已虚，不能送邪外出，营血衰耗，不能滋养筋脉，故但振振动摇，无以自主，而不能作战也，宜补气养营治之。

筋惕肉瞤（参《准绳》）  ***************************
此症皆因发汗太过，邪热未解，血气已伤，筋肉失养所致。宜大补气血，人参养荣汤之类。
●邵评：惕，抽掣也。瞤，跳动也。筋惕肉瞤，因血液亏少，热邪内伏，筋肉无液滋养。热入阴中而燔灼，致筋抽而肉跳，乃虚候也。故治以大补气血之法。
若未经过表，由其人素禀血少，邪热传于血脉之中，火性动惕而然。当作血虚火燥生风治，宜加味逍遥散去柴胡、白术，加生地、滁菊、钩藤。此条参《西塘感证》。
●邵评：未经表汗而筋抽肉跳，由其人素禀血虚，不待汗而阴液已伤，邪热入于阴分，阴亏火旺，血热生风，故见此症。治以清营化邪、滋液熄风之法。与上条之汗后纯虚不同。
若伤寒未经过汗，六七日经脉动惕（此内有燥屎，胃中热极而经脉动惕，乃实证也），其肉不瞤、潮热谵语、大便闭结、小便赤涩（内有实热见症）、以手按脐旁硬痛（燥屎凭据），此有燥屎也，加味大柴胡汤下之（下其燥屎热邪）。
●邵评：此是实热，与上之虚证大异。当合参之。
如伤寒十馀日，曾三四次发汗过多，遂变肉瞤身振、筋脉动惕，此因汗多伤其气血（此纯虚之候也），宜加味人参养荣汤主之。
●邵评：伤寒日久不解，正气已虚，又复发汗过多，阴血亦耗，气血两虚，筋肉失于滋养，而见瞤振动惕之症，宜大补气血为治。
如汗后虚烦不得眠，筋惕肉瞤，此血虚兼火也，十味温胆汤去五味，加柴、芍、川连。
●邵评：汗后虚烦，肝胆有火，阴亏挟痰，故见不眠、惕瞤等症。宜用补虚化痰、两和胆胃之法。

循衣摸床撮空  ***************************
三者皆大虚之候，乃精神耗散，不能主持也。当以独参汤、左归饮大剂与之，每有获生者。
●邵评：循衣、摸床、撮空三症，多相因而见。由于阴亏热盛，元神耗散，不能自主，虚则喜实之象。用独参以补元神，左归以壮肾水救之。此参《西塘感证》之法。
阳明热极失治，致循衣、摸床、微喘直视，脉弦者生，脉涩者死。此属阳明坏病。脉弦则迢迢而长，胃气尚存，故可救以承气，然亦危极矣。要知生者未必尽生，而脉涩断无不死，下亦死，不下亦死也。述古。
●邵评：阳明热极，邪实于中，阴气几将涸竭，而见循衣、摸床、微喘直视之症，元神亦耗散无主矣。故必诊其脉，如见弦象，尚有胃气，用承气下其实热，以存一线之阴气，希冀生机。若脉涩者，阴竭血耗，必死无疑。
太阳证火劫取汗，阳盛伤阴，而致循衣、摸床。阴若未竭，则小便利可生。阴若己竭，则小便不利，多死。参《金鉴》。
●邵评：火劫阴伤，阳热盛极，神被火迫而不守，致循衣、摸床。以小便之利不利，验其阴气之存亡，阴存则生，阴竭则死。

不便不食、不便能食  ***************************
伤寒有不便而不食者，必须滋养，胃阴充溢，自然邪去便通而思食矣。如病势盛，邪不即去，不食不妨也（邪未去，不食无碍）。
●邵评：不便不食，胃液亏而有邪滞也。阴亏故不便，胃有邪故不食。治须滋养胃阴，阴液恢复，则邪自退矣。
伤寒有不便而能食者，致新推陈，仓廪滋益，自能通利，不便无忧也。
此二条出《西塘感证》。
●邵评：不便能食，阴亏而胃无邪滞也。液亏则不便，胃无邪故能食。一味滋阴养液，阴液充足，大便自通。

百合、狐惑、阳毒、阴毒  ***************************
按：百合、狐惑、阴毒、阳毒四症，其病脉症治，并详于《金匮要略》三卷内。百合症，仲景论之最详（百合症总是心肺二经之病，伤寒后及虚劳或见之），治法亦备。贞尝留心于此，而遇斯症甚罕，故不敢述。
狐惑，虫病也。状似伤寒，或伤寒后变证，蚀于喉为惑，蚀于阴为狐（毒盛于上，侵蚀于喉为惑，热淫如惑乱之气，感而生蜮也。毒偏在下，侵蚀于阴为狐，柔害幽隐如狐也）。面目乍白乍赤乍黑（内有毒气往来，故乍白乍赤乍黑也），默默欲眠（热湿之毒陷于阴也），恶闻食气（湿毒蒸于胃也），蚀其喉则声嘎（蚀于上部，谓缘肺管而上行，故声嘎），甘草泻心汤；蚀其肛则咽乾（蚀其下部，即蚀阴也，病在下而上冲，则咽乾也），苦参汤洗之，或雄黄熏之（甘草泻心壮中气而化湿热，苦参、雄黄清燥杀虫也）。
●邵评：《金匮》注曰：看其上唇内有疮如粟、唾血、心内懊憹痛，此虫在上，食其五脏。下唇内生疮者，其人不寤，此虫食下部是也。
●又评：狐惑即近时之疳证也。牙疳即惑，下疳即狐，说详《金鉴》。
阴阳毒，考诸《金匮》，阳毒面赤，斑斑如锦文，咽喉痛，唾脓血，五日可治，七日不可治，升麻鳖甲汤主之。阴毒面目青，身痛如被杖，咽喉痛，五日可治，七日不可治，升麻鳖甲汤去雄黄、蜀椒主之。
●邵评：毒者，邪蕴不解也。阴阳非指脏腑气血，以面赤、喉痛、吐脓血，其邪著而在表者谓之阳，言此邪适中人之阳，而非极热之谓也。面目青、身疼、咽痛、不吐脓血，其邪隐而在表之里者谓之阴。言此邪适中人之阴，而非极寒之谓也。故俱用辛温升散以发其邪，甘润咸寒以安其阴。阴毒去雄黄、蜀椒二物者，恐阴不可劫，而阴气反受损也。五日邪气尚浅，发之犹易，故可治。七日邪气已深，发之则难，故不可治。
●按：仲景所称阴阳毒，乃感其异气入阳经为阳毒，入阴经为阴毒。故于阳毒用蜀椒、雄黄之温且猛者，以驱阳经之邪。而于阴毒反去蜀椒、雄黄，只用鳖甲、当归、升麻、甘草等入阴以散邪，不取其温烈也。若后人所述阴毒、阳毒，乃是极热极寒之证，自应以极热极寒方药为治，不得执定仲景之方。
●邵评：二症俱咽喉痛，以此症邪从口鼻而下入咽喉，故痛。甚至有心腹绞痛，大满大胀，通身脉络青紫暴出，手足指甲色如靛叶，口噤牙闭，心中烦闷而乱，死在旦夕。不必问其阴阳，但刺尺泽、委中二穴及手中十指脉络暴出之处出血。如证轻者，用刮痧法，随服紫金锭，或吐、或下、或汗出而愈。
●廉按：尺泽穴，在臂弯横纹筋骨罅中动脉。委中穴，在膝后横纹动脉陷中。


卷三药方  ——————————————————————————————————————————————————————————————————————————————————————————

伤寒变证药方  ***************************
●桃仁承气汤
桃仁（二钱）　桂枝（五分）　甘草（五分）　芒硝（五分）　大黄（一钱）
上五味，以水一盏七分，煮取六分，纳硝石令消。
●抵当汤
水蛭（十个）　虻虫（十个）　大黄（二钱）　桃仁（七分）
上四味为末，以水二盏，煮取六分。
●抵当丸
水蛭（二十个）　虻虫（二十五个）　桃仁（二十个）　大黄（一两）
上四味杵，分为四丸，以水九分，煮一丸，取六分服。
●半夏泻心汤
姜半夏（钱半）　黄连（六分）　黄芩（五分）　人参（四分半）　大枣（二枚）　乾姜（四分）　甘草（四分）
上七味，以水二盏，煮取一盏二分，去滓，再煎取六分。
●甘草泻心汤
甘草（六分）　半夏（九分）　黄连（三分）　黄芩（四分）　人参（四分半）　大枣（二枚）　乾姜（四分半）
上七味，以水二盏，煮取一盏二分，去滓，再煎取六分。
●大黄黄连泻心汤
大黄（二钱）　黄连（二钱）
上以麻沸汤六分渍之，须臾，绞去滓服。
●附子泻心汤
大黄（一钱）　黄连（五分）　黄芩（五分）　附子（七分半）
上以水九分，先煮附子，取六分，去滓，令沸，纳诸药，渍之，须臾，绞去滓服。
●生姜泻心汤
生姜（六分）　半夏（九分）　黄连（二分）　黄芩（四分半）　乾姜（一分半）　人参（四分半）　甘草（四分半）　大枣（二枚）
上煮法同前。
●旋覆花代赭石汤
旋覆花（三钱）　甘草（六分）　人参（四分）　半夏（一钱二分）　生姜（一钱）　代赭石（二钱）　大枣（二枚）
上七味，以水二盏，煮取一盏二分，去滓，再煎取六分。
●大陷胸汤
大黄（九分）　芒硝（二钱）　甘遂（七釐半，末之）
上以水一盏八分，煮大黄取六分，纳芒硝令沸，纳甘遂末服。
●小陷胸汤
黄连（八分）　半夏（二钱四分）　栝蒌实（六钱）
上三味，以水一盏八分，煮栝蒌实取九分，纳二味煮去六分。
●大陷胸丸
大黄（半斤，今之二十四钱弱）　芒硝（半升，今之二十钱）　杏仁（半斤，今之十八钱弱）　葶苈（半升，今之十五钱）　甘遂（一钱七分）
上五味，前四味捣和，取如弹丸一枚，以白蜜一分强，水一盏二分，煮取六分，纳甘遂末服。
●葛根黄芩黄连汤
葛根（一钱六分）　甘草（四分）　黄芩（四分）　黄连（六分）
上四味，以水二盏，煮取六分。
●桃花汤
赤石脂（一钱六分）　乾姜（七分）　粳米（二钱）
上三味，以水二盏，煮取六分，更纳赤石脂末。
●胃关煎合桃花汤
熟地（三五钱）　山药（炒，二钱）　白扁豆（二钱）　炙甘草（一钱）　吴茱萸（五分）　白术（炒，一二钱）　赤石脂（一钱六分）　乾姜（七分）　粳米（一钱）
上以水二碗，煎取一碗，食远服。
●八正散
大黄（一钱）　瞿麦（一钱）　木通（一钱）　滑石（一钱）　萹蓄（一钱）　车前子（一钱）　山栀仁（一钱）　甘草（一钱）
上灯芯水煎。
●荆防败毒散
荆芥（一钱）　防风（一钱）　羌活（一钱）　独活（一钱）　银花（一钱）　柴胡（一钱）　枳壳（一钱）　川芎（一钱）　桔梗（一钱）　茯苓（一钱）　前胡（一钱）　甘草（一钱）
上以水二盅、姜三片，煎八分，食远服。
●三黄石膏汤
大黄（三钱）　黄芩（三钱）　川连（六分）　石膏（四钱）　甘草（六分）　焦山栀（三钱）　淡豆豉（三钱）　麻黄（五分）
上以水两碗，煎成一碗，食远服。
●炮姜理中汤
东洋参（一钱）　江西术（一钱）　炮姜（六分）　炙甘草（五分）
上以水碗半，煎成一碗，食远服。
●泻白散
生桑皮（三钱）　地骨皮（三钱）　生甘草（八分）　生粳米（三钱）
上以水碗半，煎成一碗，食远服。
●茵陈五苓散
绵茵陈（三钱）　官桂（五分）　茯苓（钱半）　猪苓（钱半）　白术（一钱）　泽泻（钱半）
上以水碗半，煎成一碗，食远服。
●栀子柏皮汤
焦山栀（三钱）　黄柏（钱半）　西茵陈（二钱）
上以水碗半，煎成一碗，食远服。
●栝蒌桂枝汤
栝蒌根（三钱）　桂枝（六分）　白芍（一钱）　生甘草（四分）　生姜（六分）　大枣（两枚）
上六味，以水一盏八分，煮取六分。
●小续命汤
桂枝（八分）　附子（四分）　川芎（八分）　防风（一钱二分）　麻黄（八分）　人参（八分）　白芍（八分）　杏仁（八分）　黄芩（八分）　防己（八分）　甘草（八分）
上用水碗半，以生姜三片、大枣三枚，煎成一碗，温服。
●归耆建中汤
当归（钱半）　黄耆（钱半）　白芍（一钱二分）　桂枝（六分）　甘草（六分）　大枣（六分）　生姜（六分）　胶饴（三钱二分）
上八味，以水一盏四分，煮取六分，去滓，纳胶饴，更上微火消解。
●八珍汤
潞党参（钱半）　生晒术（钱半）　浙茯苓（三钱）　甘草（六分）　白归身（钱半）　川芎（八分）　熟地（三钱）　生白芍（一钱）
上以水二碗，煎成一碗，食远温服。
●白虎合解毒汤
生石膏（六钱）　知母（四钱）　生甘草（八分）　生粳米（三钱）　黄芩（二钱）　黄连（八分）　黄柏（六分）　焦山栀（三钱）
上以水二碗，煎成一碗，食远服。
●三黄汤
黄芩（二钱）　黄连（一钱）　生大黄（钱半）
上以水二碗，煎成一碗，食远服。
●大黄散
大黄（二钱）　当归（五分）　桂心（五分）　桃仁（五分）　鳖甲（一钱）　橘皮（一钱）
上以水两碗，煎成一碗，食远服。
●霹雳汤
用陈年粪坑内青砖一块，洗净，放炭火内烧红；另以水煎滚，将烧红之砖投入水内，待其响定，水稍温，即可以服矣。
●十味温胆汤
仙半夏（二钱）　枳实（二钱）　陈皮（二钱）　白茯苓（三钱）　酸枣仁（炒，一钱）　远志（去心，一钱）　五味子（一钱）　熟地黄（一钱）　人参（一钱）　粉甘草（炙，五分）
上以水二碗、生姜三片、红枣二枚，煎一碗，日二服。
●酸枣仁汤
酸枣仁（炒，三钱）　远志（钱半）　黄耆（钱半）　白茯苓（二钱）　莲肉（一钱）　归身（二钱）　人参（一钱）　辰茯神（三钱）　新会皮（钱半）　粉甘草（五分）
上以水二碗半、生姜二片、枣二枚，煎七分，日二服，临卧—服。
●吴茱萸汤
吴茱萸（一钱）　人参（一钱）　生姜（一钱）　大枣（二枚）
上四味，以水碗半，煮取一碗，温服。
●十枣汤
芫花　甘遂　大戟（各一钱，为末）　大枣（十枚）
上以水一碗，煮大枣取六分，去滓，纳散一钱，羸人半钱。
●茯苓甘草汤
茯苓（三钱）　桂枝（一钱）　生姜（一钱半）　甘草（五分）
上四味，以水一盏二分，煮取六分。
●炙甘草汤
炙甘草（一钱）　人参（一钱）　生地（三钱）　桂枝（五分）　麻子仁（一钱）　麦冬（一钱）　阿胶（一钱，烊冲）
上七味，以水二盏六分，煮取一盏二分，纳阿胶烊尽，分三次服。
●生姜半夏汤
半夏（三钱）　生姜汁（一匙）
上以水一碗，煮半夏取八分，冲生姜汁。
●丁香柿蒂汤
丁香（七只）　柿蒂（三十枚）
上以水一盏二分，煮取六分，食远服。
●茱萸理中汤
茱萸（五分）　人参（一钱）　白术（钱半）　炮姜（一钱）　甘草（五分
上五味，以水一碗半，煮取一碗，分两次服。
●橘皮竹茹汤
橘皮（三钱）　竹茹（八分）　大枣（二枚）　生姜（八分）　炙甘草（五分）　人参（二分）
上六味，以水二碗，煮取六分。
●橘皮半夏生姜汤
橘皮（二钱五分）　半夏（二钱）　生姜（一钱）
上三味，以水一碗半，煮取六分。
●理阴煎
熟地（二钱）　当归（二钱）　甘草（一钱）　乾姜（一钱）
上四味，以水一碗半，煮取一碗，分二次服。
●熟附都气饮
熟地（四钱）　附子（一钱）　山萸（一钱）　淮药（钱半）　茯苓（三钱）　五味子（五分）　丹皮（一钱）　泽泻（二钱）
上八味，以水二碗半，煮取一碗，食远，分三次温服。
●利幽汤
当归（二钱）　麦冬（二钱）　杏仁（三钱）　桃仁（钱半）　殭蚕（八分）　穿山甲（一钱）　丹参（三钱）　槟榔（钱半）　瓜蒌仁（四钱）　赤茯苓（三钱）　赤小豆（三钱）
上十一味，以水二盏半，煎取一盏六分，食远服。
●景岳贞元饮
大熟地（一两）　白归身（三钱）　炙甘草（钱半）
上三味，以水二盏，煮取一盏，分两次服。
●茯苓桂枝甘草大枣汤
茯苓（四钱）　甘草（八分）　大枣（二枚）　桂枝（一钱）
上四味，以甘澜水二碗，先煎茯苓至碗半，纳诸药，煎取一碗，去滓，温服，一日三服。
●苓桂甘枣汤
茯苓（一钱二分）　甘草（四分半）　大枣（二枚）　桂枝（六分）
上四味，以水二盏，煮取六分。
●人参养荣汤
人参（一钱）　白术（一钱）　白芍（钱半）　陈皮（一钱）　炙耆（一钱）　茯苓（一钱）　当归（二钱）　桂枝（一钱）　炙草（一钱）　熟地（七分半）　远志（五分）　五味子（十四粒）
上十二味，以水二大碗，加姜二片、枣三枚，煮取一碗六分，食远服。
●升麻鳖甲汤
升麻（八分）　当归（二钱）　甘草（六分）　川椒（炒出汗，四分）　生鳖甲（四钱）　雄黄（四分）
上六味，以水二碗，煮取一碗，顿服，老小再服，取汗。阴毒去雄黄、蜀椒。


卷之四·伤寒类证  ——————————————————————————————————————————————————————————————————————————————————————————

伤寒类证  ***************************
《内经》云：热病者，皆伤寒之类也。盖六气为病，皆能发热（风寒暑湿燥火，六因无不化热）。故善治伤寒者，必能穷究六淫之气，凡温热暑湿疫疠之类伤寒者，无不一一辨析明白，而施治各当。要知能治类证，即是能治伤寒，以类证实居感证之八九也。今将类证治法列于后，庶几温热暑湿之证，不致混入伤寒正病之治。其馀感证思过半矣。
●邵评：伤寒证，邪从肌表而入，先表后里，从六经辨证，用足经药辛温表散。温热暑疫，邪由口鼻吸受，宗三焦认证，从手经用药，忌用足经辛温药。如此，温暑与伤寒方不相混。

风温  ***************************
凡天时晴燥温暖，感其气者，即是风温之邪（此感而即发之温病）。阳气熏灼，先伤上焦（从口鼻而受，先入肺经）。其为病也，身热汗出、头胀咳嗽、喉痛声浊（肺经见症）。治宜辛凉轻剂解之（辛凉宣泄上焦肺经），大忌辛温汗散（与伤寒不同法）。古人治风温，有萎蕤汤、知母葛根汤，内有麻黄、羌活等药，皆不可用（辛温散表，故不可用）。
风温吸入，先伤太阴肺分。右寸脉独大（右寸肺脉也，大为邪热），肺气不舒，身痛胸闷，头胀咳嗽，发热口渴（上焦见症），或发痧疹（邪由肺而外出皮肤）。主治在太阴气分，栀、豉、桑杏、蒌皮、牛蒡、连翘、薄荷、枯芩、桔梗、桑叶之类（轻宣上焦肺分热邪，辛凉清散法也）清之解之。痰嗽加贝母（清痰止嗽），声浊不扬加兜铃（宣肺泻火），火盛脉洪加石膏（清肺胃火热），咽痛加射干（利咽化痰），饱闷加广郁金、枳壳（开痞化邪），乾咳喉燥加花粉、蔗浆、梨汁（生津化热，润肺止咳），咽喉锁痛加莱菔汁（涤痰下气）。如发热、口糜、气秽者，此温邪劫伤肺胃之津也，宜生地、石膏、知母、麦冬、花粉、钗斛、梨皮之类主之。
●邵评：温邪由肺而入于胃，热伤肺胃之津，病在上中二焦，故用大清肺胃热邪，生津润燥为主。治上中二焦之良法。
如肺胀喘急、胸痛气秽者，此温邪伤肺，欲酿内痈也。急用活水芦根、桃仁、苡仁、栝蒌皮、冬瓜子、北沙参、黑元参、连翘之类清之。
●邵评：热邪蕴于肺中，郁结不宣，气滞血瘀，欲酿肺痈。故见胸疼喘急、痰气秽臭之症。用千金苇茎汤宣肺痹而行血降气，加味以清化肺热为治。
凡风温上受，为手太阴轻证。若犯手少阴、厥阴二经，当于温热证内合参之。
以上是感而即发之冬温。
●邵评：以上邪初在肺，其势尚轻。若肺邪不解，传入心营及心包络经，则入里而病重矣。后温热证内所列各条，治法相通，当合参之。

温热  ***************************
（春温、冬温、热病同治。参《叶案》）
烦劳多欲之人，阴精久耗，适遇冬月非时之暖，感而即病者，冬温也（冬受冬发者，冬温也）。春时木火司令，天道温暖，新邪引动伏邪，温从内发者，春温也。夏令炎热感之即病，壮热烦渴而不恶寒者，热病也。大抵温热之证，阴精内耗，强阳无制，新邪一触，则燎原之势，直从里发。故初起即见壮热烦渴、口乾舌燥等症，而主治以存津液为要旨。凡遇伤寒过经不解，或发汗不彻，反致昏剧者，皆温热误治之证也（温热病而用伤寒治法，延久变重，故曰温热误治之证）。前阳明、少阳条内，已见大意，而兹专以手三阴立言（温热宗手经治，故以手三阴立言）。治宜互参。
●邵评：冬不藏精，春必病温，阴亏是温病之原。故治温热病，以保阴存津为首务。若春温、夏热二证，亦俱有之。冬月受邪，伏藏不发，至春时天暖，外感时邪，引动伏邪而发病者，名为伏气春温。若其人内无伏邪，春天感受温邪而即病者，此即发之春温也。夏令受热而即病者，此即发之热病也。内有伏邪，春令不发，至夏至后壮热而病者，此伏气所发之热病也。如此辨证，方可明晰。《内经》曰：冬伤于寒，春必病温。先夏至日为病温，后夏至日为病热。温病发出之途自少阳，热病发出之病由阳明。温病主以白虎汤。至于伤寒延久，邪已化热，与温热治法相通。所谓伤寒与温热始异而终同也。
●又评：伏气所发之温热病，与感而即发之温热病，见症稍异。伏气之病，其邪从里而达于外，表上无邪，故初起即热，无一毫恶寒之象。即发之温病，邪由肺受，肺主皮毛，故初起微寒，继即纯热不己。如此辨认，庶无错误。
〖手太阴气分〗
凡温邪入肺，症见头疼恶寒、发热口燥、舌乾、胎白而微薄（上焦肺热）、脉数、胸满气喘（肺火上炎）。治宜辛凉轻剂，栀、豉、橘红、桑、杏、连翘、薄荷、枳、桔、黄芩之类，或加前胡、苏子、象贝、羚羊角之类（理肺降气、化痰清热为治）。
●邵评：此受而即发之温热病，首先入肺，肺主皮毛而在表，故见表证。宜辛凉轻清，以宣泄上焦肺卫之邪。
〖手少阴营分〗
温邪吸入，由卫及营者，其舌先白后绛也，或竟入营分，则舌必绛赤，或红中兼微白，夜烦不寐，神呆谵语。宜犀角尖、鲜生地、淡竹叶、麦冬、连翘、石菖蒲、川斛、丹皮之类。兼痰者，加川贝母、天竺黄之类（涤痰清火之剂）。
●邵评：此承上条由卫而入营，亦受而即病之温证也。白胎邪在肺卫，绛胎邪入心营。自卫入营，故舌先白后绛。绛，深红色也。红中兼微白，气分之邪未尽也。若热扰心营，则神蒙不能自主。上条邪在肺卫，其病尚浅。此条由卫及营，邪气自外入内，其病较深。下条温邪传入心包络中，痰潮内闭，其病尤深。此皆受而即病之温热证，宗心营肺卫主治，故以宣营清热达邪一法。
〖手厥阴内闭〗
如温邪传于膻中，即干心包络。痰潮内闭，则神昏谵语、舌胎纯红起刺（纯红起刺，包络邪火舌也），此重证也。急宜清心开闭，用犀角、连翘、川贝母、天竺黄、广郁金、石菖蒲、净银花、钩藤钩、西黄之类主之。
●邵评：膻中为心之宫城，邪入于此，干犯心包，热逼心，中挟痰浊互结，致神昏谵语。而邪陷内闭，内闭则外脱，正不胜邪之候也。宜清心化痰、开闭达邪之法，再加芳香宣窍之品，如紫雪、至宝丹之类尤妙。
以上三条，感而即发之温热病，邪由口鼻吸受，先入肺卫，由肺传入心营，甚至逆传入心包，自外入内，一层递深一层，三条当合参之。
〖温邪劫液〗
如发热不退，烁于胃中津液，以致口糜气秽，当用甘露饮、玉女煎之类。
●邵评：热久阴伤，灼干胃液，不拘伏气温热，与受而即发之温热，俱有此候。口糜气秽，阴虚火旺也。二方滋阴液以清胃火为治。
热久烦渴少气，竹叶石膏汤效。兼脘中痞闷不饥（胃中有痰热内滞也），加广郁金汁、茄楠香汁各二匙冲。
●邵评：中虚胃热而作虚烦，用养正清胃，除烦降火为治。
〖足厥阴液涸〗
若温邪误治，邪必深入厥阴。神昏音涩、舌绛裂纹、欲寐不寐、午间烦躁（肝火内扰则烦躁不寐）、形象畏冷、心中如焚（热极似寒则内热而外冷，此肝火极旺之候），此正气久虚，阴液已涸。宜复脉汤加减，如生地、麦冬、炙草、白芍、陈阿胶、丹皮、梨汁、童便之类（此伏发之证，误治而邪入深沉之救法）。
●邵评：温热误治，邪入极深，陷于肝经。肝属木而有火，木火内燔，阴液枯涸，液涸风动，故见症如此。故用滋阴液以清肝火为治。
〖邪气乾血分〗
风温之邪入于营分不解，以致舌赤音低、神呆潮热、脉数左甚，或发丹疹，此邪过营而已及血分也。夫心主血，邪乾血分，渐成内闭。风药燥血，固宜大禁，即苦寒直走肠胃，亦非温邪逆入膻中心主所宜。须犀角、元参、鲜生地、广郁金、石菖蒲、丹皮、银花、西黄之类主之。
●邵评：邪初入肺则在卫，不解，则入气分。气分不解，则传心营。营不解，则入下焦血分矣。邪在血分，入里极深，中焦俱病，阴液受找，每多液涸内闭之候。宜救阴达邪，清营凉血治之。至于膻中是包络所居，在于上焦，用药宜清轻而忌重浊，此种药味，治邪入心包之剂；若入血分，当用地黄、阿胶、复脉汤，方是血分治法。
〖气血两伤〗
若感温邪，治不中的，热毒内潘，必至气血两亏，如脉左数右大（数为虚，大刚为火）、烦渴口糜、舌赤唇焦（阴亏火盛之候）是也。宜玉女煎。
●邵评：温邪误治，热入阳明，灼伤少阴阴液。此少阴不足，阳明有馀，病在中下二焦也。宜滋肾阴以清胃火。
〖邪结上焦〗
温邪从口鼻吸入，则上焦先受，气血与热邪混处胶固，必致清窍不利。凡寒热后，颐颔肿胀（邪结少阳阳明）、咽喉疼痛、牙关紧闭（邪结上焦肺卫，清窍阻闭不通）、脉左小右搏指者（营血涩滞，则左脉小；邪火内盛，则右脉搏指），皆邪结上焦所致也。当照疫证施治，宜连翘、牛蒡、射干、马勃、滑石、银花、赤芍、薄荷、夏枯草、人中黄之类选用（此由天行时毒而病，故当照疫证施治，用宣散温邪、清火解毒之法）。
●邵评：温热疫毒，口鼻吸受，蕴结上焦，不得宣散，发为大头风毒、颐肿咽痛等症。此温邪兼风毒而成，治宜清热解毒之法。
〖胃中不和〗
若热退后，不饥不纳者，此胃气不和也。宜香豉、山栀、半夏、枳实、陈皮等和之。
●邵评：热退而馀邪不净，胃气不和，故不饥不纳，当清化馀邪，以和胃气为治。

瘟疫  ***************************
●按：「傩」为古礼，疫之由来尚矣。奈何仲景《伤寒》书非全壁，只言温病、热病，一无片言及疫，是以后人无善治之法。惟近世喻嘉言、吴又可、张景岳辈，可谓论切治详，发前人所未发。但景岳宜于汗，又可宜于下，嘉言又宜于芳香逐秽。夫三子皆名家，何治法之悬绝若此？要知三子之治法，皆当顾其所治之疫，各有不同耳。景岳所论之疫，即六淫之邪，非时之气，其感同于伤寒，敌每与伤寒并提，而以汗为主。欲尽汗法之妙，景岳书精切无遗。又可所论之疫，是热淫之气从口鼻吸入，伏于膜原。膜原为半表半里之界，其邪非汗所能达，故有不可强汗、峻汗之戒；附胃最近，入里尤速，故有急下、屡下之法。欲究疫邪传变之情，惟又可论最为详尽。然又可所论之疫，是四时之常疫，即俗名时气证也。若嘉言所论之疫，乃由于兵荒之后，因病之死，病气、尸气混合天地不正之气，更兼春夏温热暑湿之气，邪气交结互蒸，人在气交中，无隙可避，由是沿门阖境，传染无休，而为两间之大疫。其秽恶之气，都从口鼻吸入，直行中道，流布三焦，非表非里，汗之不解，下之仍留，故以芳香逐秽为主，而以解毒兼之。是三子之治，各合其宜，不能执此而议彼也。兹于是证，亦参三法为治，而分为两途。盖汗与下，即同伤寒表里之治（从足经治而用汗下之法，与风寒之治法相同）；而逐秽解毒一法，乃疫邪匿伏三焦，非表非里之治也（从手经治，用芳香开泄三焦，与伤寒之治法不同）。分列于下，治疫之大法得矣。
●邵评：景岳所论疫证，是三时感冒，非其时而有其气，名为三时寒疫。邪由肌表而入，故同伤寒治而先用汗法。若又可所论疫证，是湿温痧暑热邪，从口鼻吸受，伏于膜原。膜原者，脾与胃以膜相联，为脾胃半表半里之界。邪伏于此，入胃最速，邪既在胃，故以下法为治。此是温热湿浊之邪，袭入六经而传阳明胃腑，是四时之常疫，即湿温岚瘴时气之证，与毒疠天行瘟疫之病，自是两种，截然不同。景岳所言，是感受风寒而邪在表；又可所言，是吸受温热，邪已入胃。故景岳主汗，而又可主下也。此二者，可从足经同伤寒论治，分为一途。至嘉言所论，是真瘟疫大病，乃天气不正之气，恶毒瘴疠，合病气口，气交结互蒸，人受其气，由口鼻吸入，直行中道，流布三焦，最多闭结。故用芳香逐秽，解毒开化之法。此毒疠疫邪，与前二证各殊，不同伤寒治法，分逐秽解毒，合行一途，为两大法门也。瘟疫大病，别有一种疠毒之气，极易传染，故每病一家长幼相似，甚则沿门阖境，传染不休也。三子论治不同，各有其证。当随证审察，合宜而用，不可拘执一说也。
长幼传染，众人一般（疫邪淫溢，受其气而病，病气传染，故沿门阖境为患也），此疫气流行，俗名时气是也。乃天地秽恶之气（不正之疠气），都从口鼻吸入。然有兼六淫者，亦有不兼六淫者；有人足经而为表里者，有入手经而忌汗下者。当分途而治，其辨在舌。
●邵评：六淫者，风寒暑湿燥火六气之邪，此四时之常气也。大疫发时，或挟寒，或挟暑，所谓兼六淫也，总之，纯是疠疫为病，当分邪从肌表而受，则入足经，可用汗下法；邪由口鼻而受，则入手经，宜宗三焦立法，从心营肺卫施治，忌用汗下。
凡舌胎由白而黄，由黄而黑者，疫邪由表达里也。宜汗下法。
●邵评：邪在表则舌白，入里则舌黄，入腑热深则舌黑。邪在足经，分表里而用汗下之法。
舌胎由白而变鲜红者，疫邪由卫及营，不入足经而入手经也。忌汗下，宜逐秽解毒，清泄营分。新法。
●邵评：邪在肺卫则舌白，入心营则舌红，传入心包则鲜红起刺。邪在手经，宗心营肺卫，辨明上中下三焦而施治，忌用足经汗下之法。
疫邪兼六气，入足经，从表里汗下。
初起头疼发热恶寒（表邪见症，邪从肌表而入），舌胎白而薄者（表邪舌胎则薄白），邪在表也，败毒散散之（疏散表邪），微汗而解。如未解，鼻乾口渴（阳明见症）、耳聋胁痛（少阳见症）、舌胎白中带黄（半表半里舌胎），此阳明少阳见症，须解肌法，柴、葛、连翘、防风、薄荷、牛蒡、黄芩、木通之类（少阳、阳明同治）。如再不解，须看有无斑疹或见心烦膈闷，足冷耳聋，身痛如束，或咳或呕，寸关沉伏，或躁动，便是发斑之候，须提透之，以斑发尽为度。脉伏心烦，谓之欲斑（见此脉症极宜留心）；烦止人静，肌肤无隐隐之点，始为斑尽。已出而口乾，脉洪滑者（斑出而仍口乾脉洪，内之火热未尽也），宜化斑解毒为主。当以斑疹门参看。
●邵评：邪入于里，则发斑疹。疹出于肺，斑发于胃。将发斑疹，尚未外透，欲出而不出之际，故见症如此。若斑毒滞气，则脉沉伏；伏邪外出，则脉躁动。亦一定之脉理。
已汗而热不解，气口脉弦滑（已汗仍热邪不解；右脉弦滑，停食之据）、饱闷恶心（邪食滞于胃之上脘，故饱闷恶心），必是胃中宿食为患。消导为主，如生楂肉、麦芽、枳实、连翘、青皮、莱菔子等凉疏之。若脉弦滑、潮热谵语、脐腹胀痛（食滞已化，糟粕而下，肠中已成燥屎，故谵语腹痛）、舌胎渐渐黄厚燥刺者（胃实舌胎），乃燥屎在肠中也。大柴、承气，看微甚下之，更衣舌润为愈。
●邵评：食停胃中，味化糟粕，尚在胃之上脘，宜消化其食滞，切忌早用攻下。食滞已化而成燥屎，故用攻下。与前半条停食未化者治法不同，大宜著眼。
如表已解，尚身热脉浮、大小便不利者，是热结膀胱也，五苓去术，合六一散利之。
●邵评：身热脉浮，其脉仍在太阳经，表解而小便不利，邪入太阳之腑，而热结膀胱也。宜宣化膀胱热结而利水。
如表已解，馀热未净，其人如狂不甚、小腹硬痛而小便自利者，乃血蓄膀胱，桃仁承气汤加减。
●邵评：上条热与水结，此条血蓄膀胱。如狂而小腹硬痛，血蓄下焦之征。辨热结与蓄血，在小便之利与不利。热结膀胱，小便不利；血蓄膀胱，小便自利。用桃仁承气破其蓄血，正治也。
若无表里证，但热而泻，或寒热而泻者，此湿邪在于气分也，小柴胡合五苓主之。渴者去桂留芩，不渴去芩留桂。疫邪必兼湿者，以当湿热司令之时也。以上诸条同伤寒施治。
●邵评：但热而泻，湿热在里，寒热而泻，里湿而表有微邪也。用小柴胡以和解其表里之寒热，以五苓渗其里湿。渴为有热，故去桂留芩；不渴为无热，故去芩留桂。至疫病每发于四五六七月，正在夏天湿热当权之令，故多挟湿。
疫疠热毒郁极则发黄，二便俱秘。若投茵陈五苓，小水必不能利。须茵陈蒿汤加黄柏，则小便利而黄退矣。
●邵评：热郁发黄，二便俱秘，阳分实热发黄也。用茵陈五苓以利膀胱，无益也。当用茵陈蒿汤，以泻阳明之实热，二便通利，黄自退矣。
亦有发黄兼发斑者，无非热毒郁结所致，宜犀角、连翘、赤芍、栀子、茵陈、黄柏、牛蒡、薄荷、银花之类主之。瘟疫发于春夏之间，必热证为多。如初起即大热大渴、目赤唇焦、烦躁不宁、六脉洪滑、舌胎燥黄焦刺、急用三黄石膏汤去黄柏，加连翘汗之。取汗在于速，一服无汗，即再进之，得汗热退为愈。若延至四五日，毒遍三焦，表里俱病，用三黄石膏汤，加连翘、银花（清除热毒）表里双解之。其妙在麻黄、石膏二味，不可去一（麻黄散表，石膏清里，二味必须同肋。此方通解三焦表里，治疫最妙。
●邵评：疫必兼湿，故致发黄。热毒郁结，则黄而发斑矣，用清热渗湿、宣透斑毒为治。若外受瘟疫，表里俱病，火热大盛之时，身虽大热而无汗泄，此表气外郁，内热不得发泄，故目赤唇焦而烦渴。表里热盛，则六脉洪滑。火盛的津，则舌胎燥黄焦刺。此皆热郁不宣之象。此方清内火而宣散表热。表有汗出，则内之火热亦随汗而外泄矣。此表里热甚两清之法也。倘迂延不治，上中下三焦俱受毒邪，表里三焦均病，必用此大剂以两解之。
如见目赤唇焦、舌黄燥刺、大热烦渴、汗出津津，此阳明血热火盛。切忌风药升散，宜凉膈散加石膏清降之。
●邵评：见症是里热极盛之候，与上条似同。上条无汗，是表郁内火。汗出津津，是邪火入阳明而热盛，故用凉膈散加石膏以解阳明。
大都疫疠初起，初宜辛凉解散，次则和解解毒。必里证全具、脉实口燥、心下坚满，方可攻下。若胃中饮食未化，虽芩、连、瓜蒌尚宜缓进，况硝、黄乎？如用寒凉，食为寒凝，结而不散，必变结胸。以上诸条照温热施治。
●邵评：初起邪在肺卫，故宜辛凉解散。若肺邪入于阳明之腑，则里证发现，脉实坚满口燥，均是里实之证，故可攻下。倘饮食停滞，未化糟粕，早用寒凉，寒药与食互结，防成结胸，况攻下乎？必待其食化糟粕，结于肠中，方可用下耳。寒凉切忌早用，恐其凝结不化。
疫疠当分天时寒暄燥湿，病者虚实劳逸，因证制宜，不可执泥。如久旱天时多燥，热疫流行，宜清火解毒，忌用燥剂。天久淫雨，湿令大行，脾土受伤，民多寒疫，或兼泻痢，宜渗湿和脾，忌用润剂。
●邵评：天时寒湿，病多寒疫、寒湿，天时暄燥，病多温疫、湿热，须分别治之。盖天时旱燥，阳亢热盛，故多热疫，热则宜清火而忌温燥：天久阴雨，寒湿流行，脾土受伤，故多寒疫、寒湿，宜温燥而忌清润，二者治法大异，最当分辨。
春应暖而反寒，夏应热而反凉，感此非时之寒为寒疫。宜太无神术散加羌活、紫苏温散之，或藿香正气散加减（二方均是温中散寒之剂），亦可从正伤寒治。此条寒疫。
●邵评：应暖热而反寒凉，是非时不正之气，人受其气而病者，为时行寒疫。治以温散为主，忌用寒凉润药。
秋应凉而反热，冬宜寒而反温，感此非时之暖为温疫。宜用犀角、连翘、黄芩、薄荷、银花、牛蒡之类清解之，宜从温热证治之。此条温疫。
●邵评：应寒凉而反温热，是非时之温气，人受之而为冬温、秋燥之证，即为瘟疫，治宜辛凉清解，大忌温燥。
此与上条同是疫病，因寒国热，判然不同，用药各别，大宜著眼。
疫证先从颐颔（阳明部位）肿起者，阳明风热也。肿于耳之前后（少阳部位）者，少阳风热也。并宜辛凉散之，二活、荆、防、连翘、黄芩、薄荷、元参、牛蒡、桔梗、犀角汁汗之。阳明加升麻，少阳加柴胡、钩藤，解散后，加清火解毒之品，净银花、人中黄之类。
●邵评：风火热毒之邪，故宜辛凉清散。风邪解而火毒未清，故宜清化火毒，此从表里法施治。
时毒从颐肿者，名颅鷀瘟。耳下颈项与咽中肿胀，声不出者，名虾蟆瘟。皆风热不正之气干于上焦所致。治宜散邪清热，不可一味寒凉。
●邵评：颐与耳下项咽中，俱是上焦部位。邪从口鼻吸受，先入肺胃，宗三焦立法，从手经施治，必先清解宣散，以泄其邪。如一味寒凉，则郁遏邪热，恐其传里内陷，不可不慎。
疫证有兼咽喉肿痛者，必辛散为主，不可骤用寒凉，反闭其邪。宜荆防败毒散（辛凉解散）加甘、桔、射干、马勃、牛蒡之类（提透解毒）。
●邵评：咽喉亦属上焦，邪入肺中，先宜辛散，早用寒凉，防其逼邪内陷，最当谨慎。
冬应寒而反温，感之多咽喉肿痛、寸关脉浮洪而数、舌燥唇乾。宜甘桔汤加牛蒡、薄荷、防风、射干、连翘、黄芩、银花、犀角汁之类，凉解以升阴消阳。此是冬温。
●邵评：冬时不正之气，人受之而即发者，为冬温。温邪入肺，则咽喉肿痛，温邪在上焦，则寸关脉洪数。阳邪伤阴，则唇舌乾燥。法宜提透辛散，清解上焦邪热。
夏应热而反凉，感之邪伏于少阴之经，每多咽痛，或兼泄泻，舌润不渴，寸口脉沉伏而小。宜甘桔汤加半夏、天蚕、陈皮、桂枝、射干、防风、姜皮之类温散之，以助阳消阴。此夏令寒湿阴邪。
●邵评：不正之气，乃夏令阴邪，人感其邪，伏于少阴肾中，阴火上升，则咽痛。寒湿之邪内入，则泄泻。阴邪伤阳，则舌润不渴。邪郁其阳，则脉沉小。宜清肾中阴火而透邪，以辛温药散之。
〖大头天行〗
初起憎寒壮热、体重，次传头面大肿、目不能开、或咽喉不利，俗名大头伤寒是也。东垣论阳明邪热太甚，挟少阳木火而生阳明湿热，甚则为肿，少阳木火盛则痛。阳明之邪上盛，则首大肿；少阳之邪横逆，则肿于耳之前后也。治法不宜峻药，峻则药过其病所，恐上热未除，中寒复起，其死尤速。当少与，时时呷之（缓攻之法），方用酒制芩、连、人中黄以解毒，荆、防、薄荷以去风，连翘、天虫、桔梗、牛蒡以散结。头痛恶寒无汗，加二活以散寒；阳明引经，加升麻、犀角汁；少阳引经，加柴胡、花粉。此名普济消毒饮，最妙。如十馀日，表证仍在者，亦用荆芥、防风、薄荷微散之。
此条邪在上焦而有表证。
●邵评：风温时毒，中于头部清空之所，故名大头瘟。病因风火湿痰，邪热由表而入于少阳、阳明二经，以阳明行身前而循首面，少阳行身侧，出于耳之前后。邪在最上，药宜轻清宣解上焦。若用重浊之味，则直入中下，而过病所矣。但天行时毒，必以解毒为先。风温之邪，故必去风。邪结则肿痛，故当散结。寒郁于表，则无汗头痛而恶寒，当疏表散寒。此方治大头天行，极妙。若日数虽多，尚有表证，仍宜表散。
胃气虚者，于春夏初晴，感山谷蒸气，而肿发寒热者，先用平胃散加羌活、荆、防、桔梗、藿香之类以散之，次加芩、连清热。盖山岚、瘴气、浊雾皆湿也，岭南人中之即死者（岚瘴毒气中之则多死），缘内多毒蛇所吐之气耳。此条邪入中焦，而有瘴毒湿热。
●邵评：胃虚而邪入中焦，感瘴气湿热之邪，入于阳明。法宜运中祛瘴，以宣散中上二焦。
岁荒普患者，不宜峻剂，宜扶正祛邪、调理脾胃为主。有已汗而热不解、身渍渍汗出、右关脉大无力、舌胎白嫩、四肢倦怠者，此中气虚弱，汗后虚热也，补中益气汤主之，汗止身凉而愈。升柴须蜜炙（缓其升性）。以上参《治法汇》。
●邵评：忍饥而脾胃中虚，邪乘虚入，宜调中散邪，亦中焦病也。若汗出而馀热不退，是虚热也。脉舌见症，俱是虚象，法宜扶正散邪。此正虚挟邪之法则。
疫邪传里，毒攻肠胃（热毒直攻肠胃），脐腹大痛（火迫作痛）、下利鲜血（热伤血络）或黑臭水、小便不利、身热大渴、六脉洪数（火热脉象）、舌胎黄燥如刺（阳明火热）或红刺如杨梅状（热入营血），当急治之（迟恐热烂肠胃）。宜鲜生地二两，生大黄五钱（清血热而解阳明火毒），净银花五钱，黄连一钱，黄芩、丹皮、赤芍各钱半，生甘草五分，下之清之。
●邵评：此火毒热邪，直入肠胃而伤血络之正法。
疫邪传里，目赤面红、六脉洪大（阳明热脉）、舌黄燥刺（阳明热邪舌胎），此热毒传遍三焦，经络闭塞，荣卫不通，以致汗不得出、斑不得透、大热烦渴不解。宜三黄石膏汤去黄柏，加连翘、银花、牛蒡子表里兼解之，俾汗斑并透而解，妙在麻黄、石膏（双解表里之邪在此二味）。
此条上、中、下三焦表里俱有热邪，病在气分。
●邵评：疫邪自表入里，先在阳明气分，若上、中、下三焦表里俱有热邪，气血经络不通，表间抑遏，斑与汗均不外达，热伏于里而燔灼，必用此方解表清里，宣通上、中、下三焦热邪，汗出斑透而愈。
若遇天时亢旱，热疫流行，毒蕴三焦，目赤舌绛（营热舌胎）、斑疹丹赤（红疹属营）、汗出津津（阳明胃实），此阳明血热也。便闭，宜凉膈散去芒硝，加鲜生地、牛蒡子、人中黄（加味清营热而解毒）清之。
●邵评：天旱热毒而成疫，三焦均受，邪热入营而阳明热实也，宜清膈间邪热。此条邪在中、上二焦，热侵营分而阳明热实，上条表里同治。此宗心营肺卫，分三焦治法。
疫邪发于岁荒之后，凡流离饥民，无不一病即死者（忍饥受饿，中气先虚，故病则即死），由于劳役饥寒，脾胃早伤，虽感微邪，亦不禁也。故治此者，须调补脾胃为主，补中益气、六君子之类，微加表药治之。
此条中虚受邪。
●邵评：中虚受邪，正气不能胜邪，每多邪陷正脱，故必补正以托邪。正气充复，邪自外达耳。
凡遇疫证，诊得关脉（右关，脾胃部也）虚大或软弱者，即中气虚也。当补以汗之，补中益气（补正托邪）加羌活、紫苏（疏散表邪），此正虚挟邪。如诊得寸软尺迟者（寸软，卫气虚也；尺迟，营血衰也），此营卫两虚之证也。当以归耆建中汤，加防风汗之（调补营卫而散邪）。
●邵评：此条营卫虚而受邪。此三条是虚证。
凡治虚证，宜外邪轻可治。若外见重证，而脉虚细无神者，死。
●邵评：正气大虚，不能胜邪，则死。
凡治虚证，详于景岳「瘟疫门」，汗补温清吐下六法中，须细阅之。
以上诸条，系新法。前三条实证，后三条虚证。
●邵评：景岳论治虚证，最为详细，宜参考之。
疫邪吸秽，浊入于经，宜逐秽解毒。
六气（天地之常气）之外，另有一种疠气（非常恶毒之邪气），乃天地秽恶之气，都从口鼻吸入，直行中道，流布三焦，非比伤寒六经可汗可下也，嘉言先生以逐秽为第一义。上焦如雾，升而逐之。中焦如沤，疏而逐之。下焦如渎，决而逐之。并以解毒兼之，营卫即通，乘势追拔，勿使潜滋（营卫流通，邪自外出，故治疫专主一通字）。此喻氏心法也。叶天士先生谓：疫邪从口鼻吸入，上焦（受其无形之气）心肺先受，如喉哑喉痛（热毒秽邪入肺见症），口糜舌燥者（或白或兼燥而不润），先入于肺也。渐至神昏舌绛者（由肺而递入心营包络，其舌必绛红少胎），邪由肺系干于心包络也。故初病喉痛（肺经见症）舌燥，最怕窍闭神昏（邪入包络则邪内闭，闭则正气外脱矣）。先生立法，清解中必佐芳香宣窍逐秽（清络热必兼芳香开里窍，以通神识），如犀角、银花、菖蒲、郁金之类，兼服至宝丹（开闭达邪，搜剔络中邪热）。以有灵之物，内通心窍，搜剔幽微。又谓吸入疫邪，三焦均受，由卫及营，久则血分渐瘀，邪与三焦相涸，愈热愈结，理宜咸苦大制之法（咸苦则能入血分）。然恐性速直走下焦，仍用轻扬理上，如金汁、银花露之类。此又先生法中之妙法也。
●邵评：邪由口鼻吸受，其气先入肺卫，次则递传心营，甚至逆传心包，从上焦而及中下二焦。当从心营肺卫，宗三焦立法，从手经施治。若自肺而入阳明胃中经腑者，可同伤寒用足经药施治。凡温热暑疫等证，皆当如是，所谓与伤寒治法始异而终同也。惟治疫之法，当分清上中下三焦，用芳香逐秽、解毒开泄之剂，是第一要旨。
●又评：凡病，卫之后方言气，营之后方言血，邪入心营肺卫，尚在上焦。至入于血分，则邪干下焦矣，故曰三焦相溷，若直走下焦，与包络中结邪不相干涉，故仍主轻扬清上，而佐以咸苦之味，两相兼顾。此疫邪入手经，与前列之证不同也。
疫邪入上焦。（上焦者，心营肺卫也）
如口糜丹疹、喉哑咽痛（肺卫见症）、舌胎红中间白（营多卫少）或白中兼红（卫多营少），此邪在肺与包络也。宜犀角、鲜生地、元参、连翘、石菖蒲、郁金、牛蒡子、射干、银花、人中黄之类。此条营卫均病。
●邵评：此邪由肺卫而入心营，尚未传入包络。包络有邪，必神昏谵语，如下条之见象也。此是营卫交病，用泄卫透营两解之剂。
〖疫邪入膻中（膻中，即包络也）〗
如见舌胎鲜红、神昏谵语（包络舌胎见症），或发丹疹（营血热则发丹疹），或兼喉痛（肺尚有热），疫邪逆传膻中也。非比伤寒客邪，无庸发散（病不在表，忌用发散）；亦非停滞里证，无庸消导（病非胃实，忌用攻消）。治当清血络以防内闭，大宜解毒逐秽、宣窍开闭，如犀角、连翘、元参、生地、银花、人中黄、川郁金、石菖蒲、西黄、琥珀之类（清营解毒、宣络化邪之剂），兼用至宝丹（芳香开闭）。此条邪入心包。
●邵评：此条伤寒表里之邪，大相悬绝，治法大异。此清血络而开闭宣窍逐秽之法，治温热暑疫邪入包络之要旨，不独疫证然也。
〖疫邪遍三焦〗
疫疠秽邪，从口鼻吸人，分布三焦，久则血分渐瘀，其邪愈深，其热愈结。当以苦咸之制，仍佐轻扬理上为治，如犀角汁、银花露、白金汁、西瓜翠衣、栝蒌皮、黑元参之类。以上均参《叶案》。
此邪入下焦血分，三焦均病。
●邵评：邪从上受，先肺卫，次心营，此邪在上焦。至入于血，则邪干下焦矣，故曰邪遍三焦。邪愈深入，则热结而不能外泄。用咸苦以清下焦血热，仍佐轻扬清上之剂，则三焦同治矣。此咸寒清血之味，余俱轻清上热，为治疫遍三焦之良法。
〖吴又可法（摘要）〗
凡瘟疫如见舌胎白如粉者，其邪已入膜原，汗之必不解，当用达原饮，以透膜原之邪。看兼何经，加入引经表药，如兼太阳加羌活，阳明加葛根，少阳加柴胡。如舌胎薄而不厚，脉不甚数者，感之轻也，可从汗解（此汗非用麻、桂，宜辛凉达表，薄荷、荆芥、栀、豉之属）。如感之重者，舌苔必厚，脉必数，纵服药，邪必内陷（内陷者，由膜原而入胃腑，非陷入心包也）。但看舌胎渐渐黄燥（邪入胃腑则舌黄燥），此邪渐入于胃也，前方加大黄下之（邪入胃腑则当下）。若脉洪长而数（阴明经邪脉象）、汗大出，此邪适离膜原，初入阳明，白虎证也（邪离膜原，入阳明之经而未入胃腑，故宜白虎清法）。舌上纯黄燥刺（纯黄燥刺，已入胃腑也），又兼里证，此邪已入胃腑（腹满、便闭等症，已入胃腑也），承气汤选用。
●邵评：邪从口鼻而入，直行中道而入膜原，故舌胎白如敷粉。膜原者，脾与胃以膜相联，乃脾胃之半表半里，附近于胃。疫邪先入膜原，最易陷入于胃，如从表达，亦从三阳经外出，故加三阳引经药。
疫证有两三日即离膜原者，有一旬半月不传者（疫邪传变迟速不定，邪在膜原或传表或入里，传变迟速不齐），有初得之四五日厌厌聂聂，至五六日陡然势张者（邪热抑遏，一时不能外达，必至五六日陡然势盛）。疫邪为病，有从战汗解者，有从自汗、盗汗而解者（疫邪从膜原外达而汗解者），有无汗竟归于胃者（邪入于胃。有胃气壅抑，必从下后而得战汗解者（里不通则表不达，必得下后，里通则表达，故从汗解）。有汗解未尽，越三四日复热者（表解未尽，里热复盛而复发者）。有发黄因下而复热发斑者（热郁为黄，下则气通，邪越而身热发斑），有竟从发斑而愈者（邪从斑达而病愈），有里证急，虽得斑不愈者（里证急，邪不能从外达，故得斑不愈，须当下之）。
疫毒甚者，日有三变（传变极速）。初起一二日，舌胎白如粉（膜原舌胎），早服达原饮（宣达膜原之邪）。一服午后舌变黄色（邪不外达而内传入胃，故舌黄）、胸膈满痛、大渴烦躁（邪入阳明胃热见象），此毒邪传里也，前方加大黄下之（此邪由膜原初入于胃，热而未实，故用达原饮加大黄一味，以下其热）。烦躁稍减，傍晚后加烦躁大热、通舌变黑刺、鼻生烟煤，此毒邪最重，复合聚于胃，急用承气汤下之。至夜半热退，次早胎刺如失。此数日之法，一日行之，因其毒盛变速，故用药不得不紧。设用缓药，必无救矣。每见瘟疫二三日即死者，皆此类也。
●邵评：下后稍缓，至夜复热，其势更甚，热而成实，灼伤肺胃津液，故舌黑刺而鼻煤，邪毒盛也。热实胃腑，故用承气急下之，使邪毒从下而解。若一日数变，用药亦一日行数日之法。盖病变极速，治法亦急，所谓急病急攻也。失治则液涸邪秘而死。
疫病失下，自利纯臭水，昼夜十数行（纯水无粪，此燥屎内结而水液从旁下漏，正粪未下也），口燥唇乾舌裂（津被灼伤），腹满硬痛（内实证据），此热结旁漏也。急以承气下之，以去宿垢，其利自止（正粪一下，则邪去而利自止）。若胃热失下，郁而为黄，热更不减，搏血为瘀。故经气不为热瘀，不致发黄；热邪不干血分，不致蓄血。若同受其邪，则发黄而兼蓄血，非蓄血而致发黄也。但蓄血一行，热随血走，黄随热泄。故治黄茵陈蒿汤，治蓄血桃仁承气汤去桂枝、甘草，加丹皮、归尾、责芍。
●邵评：胃中热郁不得泄越，则发黄。热甚血瘀，则蓄血。此邪热入于中下两焦所致。至辨发黄与蓄血，当察其小便。若小便不利，则热郁膀胱而发黄。若小便自利，则热瘀血分而蓄血。如此辨治，万无一失。治黄渗湿清热而通下，治蓄血消瘀清热而破血。
〔瘟疫九传〕
●但表不里
疫之传有九，然亦不出表里之间而已，但表不里者，必见头疼身痛（表证）、发热而复凛凛（表热）、内无胸满（里无病）等症。穀食如常（胃和无邪），此伏邪传外，由肌表而出，或从斑消，或从汗解（斑与汗是邪出之路），为顺，轻剂可愈。有汗出不彻而热不退者，宜白虎汤（表解未净，热在阳明之经，用白虎以清阳明经热）。或斑出不透而热不退者，宜举斑汤（斑出而邪未净透，仍透斑以达邪）。有斑汗益行而并不透，合用二方煎汤（斑与汗俱不畅快，仍宜发汗透斑）。
●但里不表
但里不表者，惟胸膈痞闷，欲吐不吐，吐而不快（所见之症，邪在里之上焦），宜瓜蒂散吐之（在上者因而越之，吐法是也）。若邪传之中下二焦，则心腹胀满（邪在中焦），不吐不呕，或燥结便闭，或热结旁漏（邪注下焦，正粪未行，为旁漏），或热结下利，或大肠胶闭（胶闭者，便溏而闭也），并宜承气辈（邪入中下二焦，宜下之）。有里而再里，或至于三，皆依前法。
●邵评：吐下未净，复聚于中，故曰里而再里，至三里之证，少有也。
●表而再表
表而再表者，所发未尽，膜原尚有隐伏之邪，故三四日后，依前发热，脉洪而数。及其解也，斑者仍斑，汗者仍汗而愈。至于三表者亦稀有也。
●邵评：温疫之邪，由膜原达表，或斑或汗之后，表邪化而膜原尚有未尽之邪，复出于表，故曰表而再表。此与伤寒先表后里之治迥别，须使出表之邪，仍从斑、汗而解。至三表之证实罕见焉。
●表里分传
表里分传，始则邪气伏于膜原，尚在半表半里。二证俱见，必先通其里，令里邪去，自能达表。或斑或汗，随其性而升泄之。病退而热未除者，膜原尚有未尽之邪也，宜三消饮调之。若分传至再至三，未之频见，见亦照前同治。
●邵评：疫邪自口鼻吸受，直行中道，流布三焦，伏于膜原，为半表半里之界。邪在于此，或表里分传。表里二证同见者，治宜先通其里，里通则表达，与伤寒先表后里之法大异。从表解者，或斑或汗两门，随证治之。膜原之邪，未能尽传，表里证并见者，用三消饮内外并解之。若分传再三之证，亦属稀少，治法同前。
●再表再里
有再表再里，或再表里分传者，医家不解，反责病人不善调养，以致反复；病家不解，反咎医师疏于救治。彼此归怨，胥失之矣。不知病势之当然，其气性本如此。
●邵评：疫证是秽浊之邪、不正之气，伏膜原而布三焦。其邪之或结或开，或表或里，本无一定，故每多表而再表、里而再里、表里分传再见之证。此病情之传变不常，邪气之聚散无定，乃病势之当然，非关调治之失宜。然必病者元气不虚，方可随证施治。若虚弱之体，恐未能当此缠扰耳。疫证之外，若风寒温暑湿热诸病，则鲜如此见症也。
●先表后表
先表后表者，始则但有表证而无里证，宜达原饮。有三阳经证者，加三阳经药。继而脉大而数，自汗而渴（白虎主症），邪离膜原，未能出表，宜白虎汤（邪在阳明之经，宜白虎以清解之）辛凉解散，邪从汗解，脉静身凉而愈。二三日后，或四五日后，依然发热，尚宜达原饮（日数虽多而仍发热，膜原尚有留邪，故宜达原饮以宣达之）。至后反加胸满腹胀、不思穀食、烦渴等症，加大黄（里证见而邪已传胃，故达原饮中加大黄以下之）下之。
●邵评：邪从口鼻吸受，先由肺入。肺主皮毛，则先见表证，有头疼身痛发热凛寒之象，用达原饮以宣其邪。三阳者，太阳、阳明、少阳也。故太阳加羌活，阳明加葛根，少阳加柴胡也。
●先里后表
先里后表者，始则发热，渐加里证，下之便愈。后复发热，反加烦疼、身重脉浮者，宜白虎汤主之。不得汗者，津液枯竭也，加人参，覆杯即愈。
●邵评：瘟疫自口鼻而入，直行中道，伏于膜原，膜原为半表半里。其邪自内出外，故有先见里证，可先下之。下后里通，邪渐出外，在阳明之经，故见烦热、脉浮、身疼重之症，再用白虎汤以清之。不得汗者，正虚液竭，白虎加人参，以扶正达邪。
若大汗、大下后，表里之证悉去，继而一身尽痛，身如被杖，脉沉细者，此汗出太过，阳气不周，骨寒而痛，非表证也。此不必治，二三日后阳回自愈。
●邵评：汗下之后，表里之证虽去，而津亏气弱，不能营养筋骨、脉络，故痛如被杖，用药宜养营和阳之剂。
●又评：瘟疫与伤寒大异，伤寒不可早下，瘟疫有先里后表之证，故可先下，下之里通而表达。盖瘟疫之邪，自内达外，与伤寒先表后里之治不同法。此瘟疫、伤寒分泾渭处也。
●表证偏胜
表证偏胜者，膜原之伏邪发时，传表之邪多，传里之邪少。当治其表，里证兼之。
●邵评：膜原附近于胃，为表里之分界。邪伏膜原，出表者多，入里者少，则表证偏胜，乃七表三里之候。当先治表，而略兼治里。
●里证偏胜
若里证多而表证少，但当治其里，而表证自愈。
●邵评：膜原之邪，入里者多，出表者少，则里证偏胜，乃七里三表之候，但治其里，里通则邪外出而愈。
〖大头瘟〗
即大头天行（邪伤上焦），宜普济消毒饮。
●邵评：风热湿浊，扰乱请阳之境，故伤高巅之上。从上越者生，下行者死。初起寒热体重，头面肿痛，或红或紫，或青或黄，目不能开，咽喉不利。不速治，十死八九，甚者砭针刺之。如大便硬，加酒蒸大黄三钱缓下之。若额上面部肿赤者，属阳明，本方加石膏。耳之上下前后，并额旁红肿者，属少阳，本方加柴胡、花粉。项下耳后赤肿者，属太阳，本方加荆、防、羌活。盖大头瘟肿赤之处，分三阳经部位，故药亦分三阳经加法，但邪在上焦，药宜轻清，频进而缓服，急则过其病所矣。
〖捻颈瘟〗
（一本有颈大、腹胀二症）
头与咽中肿胀，喉痛声不出，即虾蟆瘟，宜荆防败毒散。
●邵评：邪伤上焦，蕴于肺胃，喉痹失音等象，较大头瘟之肿在肌表者，更深一层矣。此证邪干肺胃，当用射干以发肺邪，石膏以泻肺热，犀角以解冒毒，大黄以疏胃壅，方为正治。此方先用羌活、独活、荆芥、防风、柴胡、前胡，燥烈而专达表，与秽邪之在上焦肺胃者，似不相值，须斟酌用为妥。
〖瓜瓤瘟〗
胸高而起，呕血如汁是也，生犀饮。
●邵评：此邪在中焦，而血热受伤，疫毒深重，故以清营解毒为治。
〖杨梅瘟〗
遍身紫块，忽然发出霉疮（此疫毒热邪内伏中焦，深入血分，故发此症）是也。先刺块出血（刺块出血以泄其毒，吃紧之至），次用清热解毒汤、人中黄丸。
●邵评：此症毒瘀血分，人中黄丸用苍术之燥烈，专走气分，防风之辛散，专走肌肉者，似为未合。当加银花等解毒之品，并当宣通血分为妥。若清热解毒汤，用羌、葛、升、麻，皆是躯壳之药，不能疏通三焦。瘟疫诸症，俱当从上、中、下三焦治，不当以表里为界也。人中黄丸之苍术，虽芳香逐秽，未免燥烈太甚，宜酌用之。
〖疙瘩瘟〗
发块如瘤，遍身流走，旦发夕死者（此邪毒内伏中焦，伤耗气血，故多速毙）是也（委中有筋肿起，红者可救，紫者必死）。用三稜针刺入委中三分，出血（宜更刺臂弯尺泽穴出血），服人中黄散（此方专以解毒）。
●邵评：疙瘩一症，崇祯十六年京城大盛，患者有顷刻即死。其治法与此同，载见《说铃》。同时有羊毛瘟起，病必有红点在背，挑破中有羊毛一缕，无得活者，死有数百万。当博求《千金方》《外台秘要》《圣济总录》等书，或有治法。
〖绞肠瘟〗
肠鸣、腹痛、乾呕，水泄不通者是也。探吐之，宜双解散。
●邵评：此症上下格拒，闭结不通，急急探吐，吐则气通，或有生机。然此湿毒多郁于下焦，与乾霍乱相近，《金匮》备急丸亦可用。
〖软脚瘟〗
便清泄白，足肿难移者是也，即湿瘟证，宜苍术白虎汤。
●邵评：湿热伏于下焦，脾不运行，用苍术白虎以清湿热。此与上条同是邪在下焦，上条是寒湿，带中焦证，此条温热，纯是下焦证矣。
〖瘟疫脉候（附录）〗
凡瘟疫脉洪大滑数，而数中兼缓者可治，紧数甚者难治。
●邵评：瘟疫是阳证，洪大滑数是阳脉，更兼缓，是有胃气，故可治；紧则无胃气，故难治。
身大热，而脉沉涩细小、足冷者，危。
●邵评：大热是阳邪，沉涩细小为阴脉，阳病见阴脉故危。足冷者，邪盛而阳衰也。
瘟病四五日，身热腹满而吐、脉细而弦强者，十二日死。
●邵评：瘟病四五日，邪已入里，腹满而吐，病在脾胃，身热脉细，阳证见阴脉，弦强是邪盛而无胃气，故死。
瘟病二三日，头痛腹满、脉直而疾者，八日死。
●邵评：病起二三日，表里证俱见，脉见直而疾，是邪盛而正衰，故死。
瘟病八九日，头不痛、身不痛、色不变而利不止、心下坚而脉大者，十七日死。
●邵评：病至八九日，邪去表而入里矣。利不止而心下坚，是虚邪结。其脉反大，久病脉大，则为病进，正虚邪盛，迂延必死。
●又评：此种瘟疫，是天行之疠气从口鼻而入，风热与湿浊熏蒸，其气流布三焦。在上焦者，为大头瘟、捻颈瘟。在中焦者，为瓜瓤瘟、杨梅瘟、疙瘩瘟。在下焦者，为绞肠瘟、软脚瘟等症。治法当宗河间三焦立论，分心营肺卫为主治。诸瘟疫当从三焦立法，分别心营肺卫，用手经辛凉之药，清热解毒，是为正治。不可同伤寒表里分界，而用足经辛温发散之剂也。所列诸方，学者以意参之可也。

暑证  ***************************
按：暑与暍皆曰气也，不必分属。动而得之为中暍，静而得之为中暑，其说出自洁古。后人因之，未可据为确论也。盖动静不过劳逸之分，即均受暑，治法不甚相远。至于阴暑，尤宜速辨。夫当盛暑之时，炎火若炙，静处深堂大厦，正以避暑不近烈日，炎暑何来？膏粱体亦有中暑之证者，盖不能无冒暑应接，正在动中得之耳。此静中之动，即洁古所称静得之暑也。若乃纳凉于水阁山房，或感冒微风，或静夜著凉，此外感阴寒，遏其周身阳气，以致头痛恶寒、肤热无汗等症者，当以辛温之剂微微表散。至若浮瓜沉李、冷水寒冰，以伤胃中之阳，又当温中散寒，此乃暑月感寒之证，不得以阴暑名之。然以辛温治阴暑，其弊在命名。若薛氏以温热之品治中喝，则贻害不浅矣。窃为辨正，以免后学之惑。
●邵评：暑与暍二者，皆炎天热日之气也。夏月火土当令，天之热气下，地之湿气上，湿与热蒸，成为暑气。暑者，热之兼湿者也，故曰暑必挟湿。至于暍，单是炎天火热之气，不挟湿气在内，乃夏天令火之邪为暍，故奔走于赤日之中而中暍也。治暍只用白虎黄连清其火热，与治暑之兼用厚朴、滑石辛香渗泄之法不同。如此分别，未知是否。若阴暑二字，尤属不通。夏天炎火之令，烁石流金，何阴之有？即使阳气素虚之人，每处夏月，阳气尽浮于肌表，其人中阳虚弱，或外受凉风，内伤生冷而病者，此暑天受寒，因暑而自致之病，非阴暑为病也。暑为阳邪，从无阴暑之名，故特辨之。至暑暍同是热气，岂可以动得、静得而分属耶？推其意，岂以暍为阳而暑为阴，故以动静之阴阳而分属之耶。阴暑之名一立，贻误后人，实非浅鲜。惟纳凉而外受风邪，夜间著凉，此是夏月之风寒，人感受之，著于肌表，遏其表之阳气，以致恶寒头痛、身热无汗之表证发现，此是夏月感冒风寒，非暑证也，乃因暑而自致之病。故用辛温散邪之药，以疏通其表间之阳气，与治暑无涉也。多食生冷寒物，内伤脾胃中阳，以致吐泻霍乱、肢冷汗泄等见症，因夏月阳气外浮，中阳虚弱，寒冷伤中，亦非暑病，是因暑而自致之病。故用温中散寒，以扶脾胃之阳，与治暑亦无涉也。古人大顺散等方，是治夏月著寒之证，非治阴暑之方。至于以温热治中暍，真是抱薪救火也。
〖暑伤气分〗
凡吸入暑气致病，上焦气分先受。舌白边红、呕恶烦渴、咳嗽喘急、二便不爽、脉右大者（肺胃邪热脉也），此暑邪阻于上焦气分（初起在于肺卫）也，宜杏仁、石膏、半夏、厚朴、栀皮、豆豉、郁金、竹茹之类。如热邪内迫，肺气郁闭而致胸中胀闷（热郁肺气，邪在胸膈，扰及阳明，故胸中胀痛），宜栀子豉汤加枳实、川郁金、杏仁、半夏、白蔻、滑石、连翘、蒌皮、黄芩之类（开泄阳明之表，宣肺气而化邪）。
●邵评：暑热由口鼻吸受，先伤上焦气分。邪留肺胃，邪在肺则舌白边红者，热也。胃热则呕恶心烦，肺火盛则咳，气不降则喘急、大小便不利也。
〖暑袭肺卫〗
如身热、头胀、脘闷，咳呛不已者，此暑邪外袭于肺卫也，宜清上焦，光杏仁、滑石粉（各三钱）、香藿（七分）、白蔻（五分）、通草（一钱五分）、丝瓜叶（三钱）。如暑风外袭肺卫，气阻发热、畏风头胀、咳呛，防作肺疟，宜香薷、杏仁、桔梗、连翘、六一散、丝瓜叶（化暑风而治头胀）。
●邵评：邪郁上焦，肺不宣降，则头胀咳呛、身热脘闷，此邪在卫分也。卫分不解，则入气分；气分不解，则邪传中焦而入营分；营分不解，则邪传下焦而入血分矣。三焦俱受，营卫均病，甚至逆传包络，邪入膻中，而邪闭正脱之证见矣。故邪初在卫，先用辛香以开泄上焦为主。如暑邪挟风，袭入于肺，肺主皮毛，故亦为之表。邪在于卫，表气不宣，暑风郁蒸发热，卫气被邪抑遏，则微恶寒，寒热似疟，而畏风咳呛。此是暑疟，与少阳足经之疟大异，当从手经施治，宣泄肺卫之暑邪。
〖肺伤痰喘〗
暑风热气伤肺，身热痰嗽而喘者，宜桑杏、连翘、石膏、淡竹叶、橘红、栝蒌仁皮、苡仁、芦根之类。喉痛（痰热上蒸）加射干、牛蒡（涤痰开肺），小水不利（肺热不能通水道）加六一散（清暑利水），头胀（暑风上扰）加鲜荷叶（清暑化风）。
●邵评：此条暑风入肺，肺有痰浊，痰热伤肺，肺升不降而喘嗽。治宜宣泄上焦，清化痰热。
如暑湿伤气，午后痰喘更加者，肺先受病也。亦宜清理上焦，为无形气分之治。如芦根、杏仁、蒌霜、苡仁、橘红、川贝、西瓜翠衣、通草、茯苓皮之类。以上邪在上焦肺卫。
●邵评：暑必挟湿，暑先入上焦，与痰热先伤肺气，故痰喘加于午后。暑为阳邪，而湿为阴类，则甚于午后阴分也。治以清暑热而化痰渗湿，用轻药以开泄上焦无形之肺气也。
〖暑湿伤胃〗
凡身热中焦痞满、不饥不纳、二便不爽，此暑热伤于中焦气分，热痰聚胃所致。宜苦辛泄降，半夏泻心去甘草、乾姜，加杏仁、枳实。
●邵评：邪自上焦而至中焦，由卫分而入气分。上焦主肺，中焦主胃，病则痞满不饥不纳，是暑热湿痰伏于中焦气分，胃气不得宣行也。宜苦辛开痞，宣泄中焦气分治之。
〖暑入营分〗
凡身热心烦、面赤舌绛、神呆、夜寐不安，此暑邪入于心也。辰砂六一散，加川郁金、川连之类，或犀角尖、鲜生地、石菖蒲、广郁金、连翘、银花之类。
●邵评：邪由肺卫而入心营，邪入渐深矣。心主血而藏神，营热则伤神，神呆而寐不安也。当清热以开泄其邪，使邪从肺达为妥。否则热灼阴伤，邪入下焦血分，有阴涸邪陷之危。亦有逆传心包，邪热内闭，为内闭外脱之症耳。
〖暑入膻中〗
如暑邪初伤气分，发热口渴，失治则邪传膻中。舌形绛缩、小便赤涩、鼻煤裂血、耳聋神昏，此邪由气分蔓延及血，最怕内闭外脱，急用犀角尖、石菖蒲、广郁金、鲜生地、银花、连翘、元参、西黄之类。
●邵评：暑邪由口鼻吸入，先伤上焦肺卫，肺内膜原与心包络膜相连，心在肺下，其道最近，故极易传入心包；且心为君火，心包为相火，暑为相火行令之邪，同气相求，其入心包尤易，即陈无择所谓暑喜归心是也。邪入营分，而至逆传心包，则元神伤耗，阴血涸竭，邪热深入宫城，每多内闭外脱。急用清心达邪，芳香开闭一法，如用牛黄清心丸、至宝丹、紫雪丹等。然亦十不救一矣。
〖暑入阳明〗
凡大热大渴、乾呕唇燥、舌胎黄厚、六脉洪数，此暑邪入于阳明也，黄连香薷饮及益元散。大热大渴大汗者，白虎汤。
●邵评：暑邪在上焦肺卫，不传心营而传入阳明之经，见症热渴乾呕、脉洪数而舌胎黄厚，此邪在中焦阳明胃经证也。汗少者，用黄连香薷饮；热渴而大汗者，白虎汤。盖邪入阳明，无所复传，以阳明为中土，万物所归也。然邪入阳明，有在经、在腑之分。在经宜清，在腑当下，皆以救液逐邪为务。盖阳明主津液所生病，病在阳明，津液涸竭，则邪陷气脱而死，或可迁延三候、四候。非若邪入心包，直犯宫城，元神无所归束，外散而亡，每在一候、二候，邪内闭而正外脱也。
〖暑入膜原〗
暑秽从口鼻吸入，结于膜原，则必脘闷寒热。治宜开达膜原，如广藿香、川郁金、槟榔、厚朴、草蔻、青皮、滑石、连翘、紫苏、黄芩之类。
●邵评：暑湿秽邪，从口鼻吸受，直行中道，流布三焦，结于膜原，膜原附近于胃，为半表半里之界，故见症寒热如疟。实非虐也，与少阳之半表半里大为不同。故仿达原饮意，用辛香温化之药，以达膜原暑秽之邪。
〖暑入厥阴〗
凡四肢不热、中心如焚、舌灰黑（暑秽挟湿内蒸，则舌胎灰黑）、消渴、心下板实、呕恶吐蛔、寒热似疟者，此暑邪陷于厥阴也，病势最危。治宜酸苦泄热、扶正祛邪，宜人参、枳实、川连、乾姜、黄芩、白芍、椒梅。
●邵评：此暑热乘虚而陷入于足厥阴肝经也。厥者，尽也。阴尽则阳生，木中有相火，故外不热而内如焚。火灼津伤，故渴而且消。虫为风木所化，热盛生风，木邪犯胃，则呕而吐蛔也。邪结不开，则心下板实。肝与胆为表里，故寒热如疟。邪陷至阴，症势危险。厥阴见症，多寒热错杂之邪，故药亦须寒热并用耳。
〖暑毒入肠〗
如冒暑吃酒，引暑毒入于肠内。酒与暑并，大热大渴，小便不利，其色如血。五苓去桂，加川连、银花、滑石。
●邵评：暑为阳热之邪，酒性大热而有湿。冒暑饮酒，两热相併，入于小肠，火腑不宣，故大热大渴而大便赤如血也。此热结下焦，而小水不利，用利水清热之剂以治之。
〖伏暑内发〗
凡潮热汗出不解、心烦口渴、呕恶胸痞、舌胎白带灰黑、小便赤涩或自利，此伏暑内发，三焦并受。治宜清理上中为要，如滑石、杏仁、通草、橘红、半夏、厚朴、川连、郁金、黄芩之类。
●邵评：人受暑热，栖伏三焦肠胃之间，久久而发者，为伏暑。夏不即发，有至秋而发者，亦有至霜降后发者。其发愈迟，则邪伏愈深，而病愈重也。惟伏暑见症，三焦俱有，或吐泻霍乱，似疟非疟，或竟成疟利等症。盖暑必挟湿，为黏腻之邪，留伏于里，最为淹牵。治宜宣泄肺胃，清暑渗湿，理分三焦为主。
〖暑邪为疟〗
头痛痞闷、舌白而干、四肢麻痹、脉左劲右濡、寒热不止，此暑邪入里、蒙闭清气而疟作也。治宜清理上焦，如连翘、滑石、杏仁、川郁金、淡竹叶、半夏、蒌皮、贝母之类。
●邵评：暑从口鼻吸受，先入于肺，挟内有之痰湿，而成疟疾。虽有头痛寒热见症，左脉见劲，此非表邪发疟，乃是邪蕴于肺胃，痰热上蒸，蒙闭清气而作疟也，与少阳之风寒发疟者不同。治宜清理肺胃暑热、化痰渗湿之剂。
〖伤暑兼感寒〗
小暑后先触暑邪，复感寒邪，而病身热头痛、恶寒烦渴、无汗或自汗、脉虚数（是暑脉）、舌胎白（邪在表在肺，则舌胎白），此属伤暑后复感寒，邪在肺胃间也，宜紫苏、薄荷、香薷、青蒿、滑石、厚朴、通草之类。腹胀加枳实、腹皮（邪入中焦，故加运中调气之品），挟食加楂肉、青皮（消化食滞），舌黄乾呕加姜制川连（邪入阳明胃经，寒已化热，故加川连以清胃热）。
●邵评：先受暑邪，后感秋寒，抑遏肌表。其症身热、烦渴、自汗，暑邪也。头痛、恶寒、无汗，表寒也。是肺胃先受暑热，表复外感寒邪，表里俱病。当内清暑邪，外散表寒为治。
劳役辛苦之人，日间冒暑，夜间乘凉，而病头痛寒热似疟者，六和汤加减和之。
●邵评：中气虚弱，内暑热而外寒凉，表里均病，故有寒热头痛等见症。体虚挟邪，以扶正清暑散寒为治。
〖冒暑兼停饮〗
有因暑热而饮凉水大多，以致水停心下、遏伏暑邪。症见大热烦渴、胸膈痞闷，或兼喘急、小水不利，或身重疼痛、右脉微弱。仲景用一物瓜蒂散吐之。如用五苓去术，加紫苏、厚朴、通草散而利之，亦解。舌黄燥者，加入姜制川连。
●邵评：此水邪郁令火而为中暍之证。由夏令人热，以水灌洗而伤冷水，水行皮中所致。仲景用一物瓜蒂散以去上焦之水。饮水太多，停于心下，遏伏暑邪，则热渴烦痞。水气上逆于肺，则喘急而小水不利也。冷水闭汗湿而滞阳气，故身重痛。暑伤元气，则右脉微弱。饮冷水以灌，冷水俱郁遏阳气，所谓形寒饮冷则伤肺也。用瓜蒂以去上焦水饮，则肺气通行而水自散矣。后人用五苓散加减，亦通阳利水之治耳，舌黄燥，其邪已入中焦，阳明胃热，故加川连。
〖冒暑兼伤寒〗
有因伤暑口渴，恣食生冷瓜果，以致寒包暑邪，宜六和汤去人参、扁豆，加楂肉。凡胸腹闷痛、舌胎中白边红、气口脉微弱，而身大热者，此即寒包暑之暴证也。若缓发，非疟即痢矣。
●邵评：暑为阳邪，热灼津亏，则多口渴。渴则饮冷，恣食瓜果生冷，伤脾胃中阳，郁遏阳气，以致暑不能外出。此因暑而自致之病，非暑伤也。盖冷物滞于中官，阳气不得伸越，故胸腹闷痛。舌胎中白边红者，寒抑热邪也。中虚邪滞，则脉微弱。身大热者，暑也。寒郁暑邪，用六和汤和中消暑，加楂肉以化冷物之积。
〖暑挟湿〗
凡暑必挟湿，湿为重浊之邪，暑乃熏蒸之气，热处湿中，湿热相蒸，阻于气分，当治在手太阴。若治不中的，其邪无处发泄，则渐走营分，侵入血中。其症神昏谵语（入营见症）、舌色绛赤（入营舌色），或咯痰带血（扰动营血）。若上蒙清窍，则耳聋无闻。上焦不解，蔓延中下，则胸腹板闷、二便不利，即为湿温重证。治当急清三焦，如滑石、石膏、寒水石、杏仁、银花、竹茹、枳实、通草、金汁之类（清肺卫而宣通气分之剂），嗣用犀角、连翘、银花、鲜地、元参、川贝、知母、淡竹叶、绿豆衣之类，清营分以养胃阴（清营分而化热存津之法）。加入下焦血分，当急用救阴凉血之品为治。
●邵评：天之热气下降，地之湿气上腾，则蒸而成暑。故暑必挟湿，郁蒸化热，先入上焦肺卫，故治在手太阴肺经为先。治不合法，卫分之邪不解，则入于气分。气分之邪不解，则渐入营分。营分不解，则入下焦血分。所谓卫之后方言气，营之后方言血也。若邪入营不解，亦有逆传包络，神昏耳聋，机窍被蒙，而内闭外脱者，治宜清营达邪、芳香开闭为主。总之，暑湿温热，先由上焦而递传中下焦。首在肺卫上焦，病属气分及营分。若传中下焦，则入血分而灼耗阴精，则为重证。故温暑宗三焦立法主治。
〖暑挟痧〗
暑兼秽气，从口鼻吸入，亦头疼、恶寒、发热，或手足指冷、脉沉伏、饱闷呕恶，或腹痛泄泻。治宜清暑兼逐秽，如广藿梗、川郁金、紫苏、青蒿、厚朴、茯苓皮、滑石粉、连翘、草蔻、通草之类清之。有食加青皮、楂肉、枳实。
●邵评：夏令暑天，热气湿浊，蒸成秽恶瘴毒，谓之痧秽。人中其邪，先从口鼻吸入。适更受暑，留伏膜原，故有头疼寒热见症。邪阻气机，阳不宣运，则有肢冷、脉伏、呕泻、痛闷见象矣。治宜辛香逐秽、轻淡清暑，使其暑秽两分，则邪解散而愈。如食滞中宫，加消食化滞之品。
有触暑秽腹痛，误饮姜糖汤而成霍乱，吐泻不得、六脉俱伏、绞肠痛欲死，此内闭也。外用放痧、提痧、刮痧等法，内急以川郁金、石菖蒲、西黄（另冲）、川连、草蔻、藿香、木香、滑石、通草等投之，以开闭逐秽。
●邵评：姜与暑犯，糖与痧犯。误饮姜糖汤，则邪壅滞中宫，上下格拒，挥霍撩乱，欲吐不吐，欲泻不泻，肠中绞痛。脉伏不起。邪内闭而为搅肠痧症，急用针刺、提刮之法，以开泄其血络、机窍之气为外治，内服芳香辛散之剂，以开闭逐秽而散邪通气也。如邪重不应，可服三物备急丸温开之法。
〖暑挟食〗
凡头痛背寒、发热自汗（暑证的据）、脉左虚右滑（左虚为暑，右滑是食）、畏食胸闷者（伤食见症），伤暑兼伤食也。宜藿香、厚朴、青皮、香薷、神麴、楂肉、枳实、麦芽、紫苏、滑石之类疏之清之。
●邵评：此清暑热而消食滞之正法。
〖邪结下焦〗
暑湿合邪，郁结下焦气分，以致小腹硬满、大便不下、舌胎白兼微黄。此下焦气分结邪，勿以伤寒液涸便秘治之。宜猪苓、赤苓、滑石、通草、淡竹叶、晚蚕沙、皂英子之类，以解下焦气分之结，二便自通矣。
●邵评：暑湿合邪，暑轻湿重，注于下焦，而结在气分，则少腹硬满。气不宣运，故大便不下，然小水亦未必流利。舌胎白而微兼黄色，湿多暑少之征也。湿阻气机，二便不利，与伤寒液涸便结者大异。治以渗湿开气之法，则下焦郁结之邪开化，则二便通行而邪自化矣。
〖动暑〗
行人农夫，于日中劳役得之，为中暍。暍即暑也。其症头痛、发躁、恶热，们之肌肤大热，大渴引饮，汗大泄，无气以动，乃天热外伤元气，宜益气清暑为治。按仲景云：太阳中热，暍是也。汗出恶寒、身热而渴，白虎汤加人参主之。夫元气为热邪所伤，以致大热大渴、汗出不已。故以人参益气，石膏清暑，乃至精至当之法。何后人以东垣清暑益气汤代之？吾恐暑邪正盛，升、葛之升，耆、术之闭，宁不助邪增病耶？惟生脉散加石膏，可以代之。然形气壮实者，只服六一散亦解。东垣此汤，乃治暑月湿热伤气、脾胃受病之缓证也。若以之治中暑，则谬矣。
〖静暑〗
静处高堂大厦之中，虽无暑气，然偶或冒暑应接，亦能中暑。如迎宾送客、观荷曝书之类，偶触暑邪是也。更有斗室低楼，暑气外逼，即静处室中，亦能吸受暑邪。俱当以正暑治之。
〖阴暑〗
按方书以大顺散治阴暑，非暑也，乃暑月所受之阴寒也。然大顺散药经炒熟，重用甘草，虽有杏仁下气，皆主甘温守中，并无散寒破结之能，即内伤生冷，外受阴寒，亦非所宜。至若无病之人，避暑山房水阁，过于贪凉，感冒微风，以致寒热无汗，或头疼、恶寒、发热，是周身阳气为寒所遏也。当从伤寒治，轻清温散可也，苏、薄、藿、朴之类。如恣食瓜果，内伤生冷，以致腹痛吐泻、脉沉迟、手足厥冷者，此即太阴中寒也，理中汤加藿香、厚朴主之。以上合参《治法汇》《叶案》《暑症全书》。
〖暑风〗
暑月，病人忽然手足搐挛者，暑风也，香薷饮加羌防。呕恶加藿香、陈皮，小便不利加二苓、泽泻、滑石，有痰加半夏，渴易瓜蒌，泻不止加苍术，转筋加木瓜（势重者，手足挛搐，角弓反张，如中恶状）。亦有先病热，服表药后，渐成谵语狂呼浪走，气力百倍者，亦暑风也，以寒凉攻劫之，兼解散化痰。
〖暑瘵〗
盛暑之月，火能铄金，不禁辛酒，胃火暴甚，劳热躁扰，火动心脾，令人咳嗽气喘，骤然吐血、衄血，头目不清，膈中烦扰不宁。即童稚老夫，间有此病。昧者以为痨瘵，不知火载血上，非真阴亏损而为虚劳者比也。宜清暑凉血，如荷叶汁、鲜生地、元参、知母、石膏，郁金、连翘、杏仁、象贝之类。
〖暑疡〗
凡痈疽毒疮，发热有时，晡热旦止。若夏月间，有患头面外项赤肿，或腰足焮肿，长至数寸，不能步履，人皆疑为疮毒。但头痛内躁、昼夜发热不止，自与疮毒异。宜清暑解毒，如川连、石膏之类。暑毒一解，其肿自消，亦无脓血也。
〖暑疮〗
盛暑之时，有遍身发疤，如碗如杯、如李如桃、晶莹脆薄、中含臭水，此湿热之水泛于肌表也，黄连、香薷、解毒汤之类。若口疳臭秽，凉膈散效。外用鲜莲花瓣贴疮上，一周时平复。
以上四条出《暑症全书》。

湿证（合参）  ***************************
张司农谓：暑邪之害甚于寒，因作《暑症全书》济世。窃以为湿邪之害，更有甚于暑者。盖盛暑之时必兼湿，而湿盛之时不兼暑。暑邪只从外入，而湿邪兼乎内外。暑邪为病，骤而易见；湿邪为病，缓而难知。凡处泽国水乡者，于湿证尤宜加察焉。如外感之湿，著于肌表者，或从雨雾中而得，或从地气潮湿中而得，或上受，或下受，或遍体均受，皆当以解肌法微汗之。兼风者微微表散，兼寒者佐以温药，兼热者佐以清药，此外受湿邪之治也。如内生之湿，留于脏腑者，乃从饮食中得之——凡膏粱酒醴、甜腻厚味及嗜茶汤瓜果之类，皆致内湿。治法不外上开肺气，下通膀胱，中理脾阳为治。然阳体多成湿火，而阴体多患寒湿，又当察其体质阴阳为治。用药之法，当以苦辛寒治湿热、苦辛温治寒湿，概以淡渗佐之。苦酸腻浊之品，在所禁用。前太阴新法内，已陈湿邪之概，兹特参湿邪之兼证，而以表里三焦分治焉，若夫湿邪变幻之态，为病非一，当以杂证各门求之可也。
凡脾虚多中湿，一身尽痛为湿，有表有里、有湿热、有寒湿、有风湿。
〖湿痹〗
（痹者，痹著不去也）
《论》曰：太阳病，关节疼痛而烦、脉沉而细者，此名中湿，亦曰湿痹。其候小便不利、大便反快，但当利其小便。此宜五苓散主之，发黄加茵陈。
〖风湿〗
病者一身尽疼，发热，日晡剧者，此名风湿。此病伤于汗出当风，或久病取冷所致也。可与麻黄、杏仁、米仁、甘草汤。又曰：风湿脉浮身重、汗出恶风者，防己黄耆汤主之。
风湿相搏，一身尽疼，法当汗出而解。值天阴雨不止，医云此可发汗，汗之痛不愈者，何也？盖发其汗，汗大出者，但风气去，湿气在，故不愈也。若治风湿者，发其汗，但微微似欲汗出者，风湿俱去也。
〖头中寒湿〗
湿家病身疼发热，面黄而喘，头痛鼻塞而烦，其脉大，自能饮食，腹中和无病，病在头中寒湿，故鼻塞，纳药鼻中则愈（用香瓜蒂一味为末，吹鼻中，黄水立下则愈）。
湿家下之，额上汗出微喘，小便利者死，若下利不上者亦死。
以上述《金匮》。
〖表湿〗
关节疼痛、脉浮而濡、四肢痿弱，此湿邪在表也。小便利者，桂枝汤加川羌、白术等微汗之；小便不利者，五苓散加减。
〖中湿〗
若关节重痛。浮肿喘满、腹胀烦闷、昏不知人、脉沉而缓或沉而细，此名中湿。宜升阳除湿汤，或白术酒。
〖破伤湿〗
有破伤处，因澡浴，湿气从疮口入，其人昏迷沉重，状类中湿，名破伤湿。宜白术酒。
〖湿热〗
脉濡细而数、发热身痛、小水短涩，或身目俱黄，属湿热证。宜五苓散，加生栀、黄柏、茵陈、秦艽。
〖寒湿〗
脉沉迟而濡、身无热，但吐泻、口不渴、小水清利、身痛重著，或手足肿痛者，为寒湿。宜分渗兼温中，胃苓汤加炮姜、木瓜，重者加附子。
●按：《论》云：湿家其人但头汗出，背强欲得被覆向火者，此寒湿也。又云：伤寒八九日，风湿相搏，身体疼痛，不能自转侧，不呕不渴，脉浮虚而涩者，桂枝附子汤主之。亦风湿兼寒也。
〖风湿〗
脉浮身重不能转侧、自汗，或额上多汗，此乃先伤于湿，又冒风所致。宜微汗之，渍渍然似欲汗者，风湿俱去矣。大羌活汤、二活、知母、防己、白芷、白术、当归、川芎。
〖湿痰〗
脉沉缓而滑、四肢流注，或项背强，恒见于肥白人，属湿痰。宜二陈、二术、桂枝、羌活等加减。
脾胃受湿，则沉困无力，怠惰好睡。须二术为君，上部湿苍术最烈，下部湿升麻提之；外湿宜表散，内湿宜渗泄。湿盛身痛，羌活胜湿汤、平胃散之类。风湿相搏，一身尽痛，自汗者，防己黄耆汤。湿盛身痛、小便不利、体重发渴者，五苓散加川羌一倍，煎服妙。
以上诸条参《治法汇》。
〖湿著肌表〗
如发热身痛、脘闷不渴、舌胎白腻，或汗出不解，此湿邪著于肌躯之表也。宜解肌渗湿，如桂枝、秦艽、紫苏、二陈、厚朴、姜皮、茯苓之类。
〖湿留气分〗
凡发热身痛，汗出则解，继而复热，脉来濡缓，舌胎白腻，此湿邪阻于气分。热自湿中来，徒用清热药不应。宜茯苓皮、大腹皮、滑石粉、黄芩、通草、半夏、猪苓之类，以逐气分之湿，热自除矣。
〖太阴湿伏〗
凡身体沉重、不能转侧、四肢乍冷、目黄脘痞、自利、语言欲謇者，此湿邪伏于太阴，以致脾阳不运而然也。宜健脾兼分利，茅术、厚朴、茯苓皮、草蔻、菖蒲、广皮、木瓜、泽泻之类。
如口内生疳，而仍不渴者，此湿滞于中，气蒸于上也，治在气分。茅术、米仁、猪苓、泽泻、广皮、桔梗、寒水石之类。
如痞结胸满、饮食不进、舌黄微渴，此湿热伤脾也。宜泻心法，半夏、茯苓、川连、厚朴、茅术、通草之类。
〖湿热内结〗
如寒热腹满、小便不利，此湿热内结也。宜走湿清热，茅术、赤小豆、茵陈、茯苓皮、厚朴、黄柏、泽泻之类。
〖酒湿伤胃〗
脘中食阻，痛而呕吐，或目色金黄，此酒湿伤胃所致。宜以苦辛寒为治，半夏、枳实、姜汁、黄连、豆豉、茵陈之类。
〖湿兼痧秽〗
秽湿从口鼻吸入，则膜原先受，分布营卫。先呕逆，次寒热、头胀身痛、小便不通、舌胎白腻、渴不多饮。当以芳香淡渗兼施，俾秽湿浊邪可以分消，宜广皮、藿梗、郁金、茅术、米仁、茯苓皮、猪苓、大腹皮、石菖蒲、通草等。
〖湿热兼秽〗
暑湿兼秽气，多从口鼻触入，湿由膜原以走中道。踞膜原则寒热交作；走中道则不食不饥、口渴舌黄、胸痞腹胀。治宜清热开郁，兼芳香逐秽，栀豉汤加藿香、川郁金、白蔻、枳实、制连、蒌皮、桔梗之类。若小水不利，加赤小豆、赤茯苓之类。腹胀甚，加厚朴、大腹皮。
〖湿熟为痹〗
外受湿热之邪，内进甜腻之物，则湿聚热蒸，蕴于经络。寒战热炽、骨骼烦疼、舌胎灰腻、面目萎黄，此湿热入于经络为痹也。湿家忌汗，宜苦降辛通为治，防己、杏仁、滑石、半夏、米仁、连翘、山栀、野赤豆皮、路路通之类。
更有暑湿风邪混杂，阻于气分，气不主宣，右肢若废，头胀胸痞。法当通阳驱邪，用杏仁三钱、生米仁三钱、桂枝五分、厚朴一钱、半夏一钱五分、汉防己一钱五分、白蒺藜二钱、片姜黄一钱。
〖三焦湿郁〗
发热后神识渐昏、小腹硬满、大便不下，此暑湿气蒸而瀰漫三焦，乃诸窍阻塞之兆。气分结邪，忌用滋腻，须桂苓甘露饮法，宜茯苓、猪苓、滑石、寒水石、晚蚕沙、皂荚子去皮。以上参《叶案》。

湿温  ***************************
夏月头疼、妄言、自汗、身不甚热、两胫逆冷、四肢沉重、胸腹多痞而满，其人先伤于湿，因而中暑，其脉阳涩而弱、阴小而急。不可发汗，汗之名重喝，必死。汗多者白虎汤加桂枝，汗少者白虎汤加苍术，或概用苍术白虎汤。述古。
●按：湿温证，因长夏每多阴雨，得日气煦照，则潮湿上蒸，袭人肌表，著于经络，则发热头胀、身痈、足胫痛、舌胎白腻等症。重者，兼感时邪不正之气，即为湿温疫证。
〖邪入气分〗
暑湿之邪阻于肺，必咽痛、发热、身痛、舌胎黄厚黏腻、烦渴不解。当清上焦，如连翘、桔梗、滑石、射干、米仁、马勃、通草、淡竹叶、银花、芦根之类。如见身发斑疹、舌黄燥厚，当凉膈疏斑，如连翘、薄荷、生栀、石膏、牛蒡、杏仁、枳实、黄芩之类。
〖邪乘包络〗
湿温之邪，乘于包络，则神识昏呆、发热身痛、四肢不暖、舌胎鲜红燥刺者。宜解手厥阴之邪，如犀角尖、连翘、石菖蒲、川郁金、元参、赤小豆，西黄之属主之。
〖邪入营分〗
如湿温之邪，入于血络，舌胎中黄边赤，发为赤斑丹疹、神昏谵语。宜清疏血分以透斑，佐芳香逐秽以开闭，犀角、连翘、赤芍、银花、牛蒡、菖蒲、郁金、元参、薄荷、人中黄之类。
〖邪阳上焦〗
病起发热头胀，渐至耳聋、喉痛欲闭、鼻中衄血，此邪混气分之象。在上焦空虚之所，非苦寒直达胃中之药可以治病，不能即解，即有昏痉之变。宜轻清理上为治，如连翘、马勃、牛蒡、银花、射干、白金汁。如见呃忒，加枇杷叶、竹茹。以上参《叶案》。
〖暑湿秽合邪论（附）〗
凡暑月淫雨之后，日气煦照，湿浊上腾，人在湿热蒸腾中，感之则暑湿交受，兼溷秽浊之气，人中之即痧毒也。夫人之正气一虚，暑湿秽浊之邪俱从口鼻吸入，流布三焦，上乘于心为中痧，中入于胃为霍乱，踞于膜原为寒热，归于肠胃为泄泻。盖暑湿之邪，骤发而重者为湿温，迟发而轻者为寒热如疟、为伏暑晚发。触邪随时即发者，为寒热，为泄泻；伏邪遇秋始发者，则为疟、为痢矣。一邪之染，为病非一，临证者可不探本穷原以治哉。

霍乱  ***************************
〖霍乱新法〗
《论》云：霍乱头痛发热、身疼痛。又云：呕吐而利，名霍乱。又云：头痛身疼、恶寒吐利，名曰霍乱。合观之，则霍乱之症始备，盖亦伤寒之类耳。其治法则云：热多欲饮水者，五苓散主之；寒多不用水者，理中汤主之。
●按：此皆由阴阳不和、上下拒格不通所致。五苓所以分其清浊，理中所以壮其阳气，皆中焦之治也。参《类方》注。
凡霍乱腹痛吐泻，脉见结、促、代，或隐伏，或洪大，皆不可断为死。果脉来微细欲绝、少气不语、舌卷囊缩者，不治。
《书》云：阴阳易位曰霍，升降失常曰乱。按此症四时俱有，夏秋尤多。大抵中宫必有饮食停滞，外犯暑湿秽浊之邪，阻塞中焦，以致清不得升，浊不得降，阴阳错乱而成斯症。或吐泻并作，或吐而不泻，或利而不吐，或先吐后泻，总属中焦之病。邪上越则吐，下泄则泻，不必分属三焦。
〖感寒〗
六脉沉迟、口不渴、小便清利、吐泻并作，或兼腹痛，此名湿霍乱。寒邪重也，宜藿香正气散出入。
若大吐大泻、六脉俱伏、手足厥冷、舌胎黑滑者，太阴中寒也。作阴霍乱治，理中汤加附子。
〖吸暑〗
面赤口渴、或乾呕、或吐泻、舌胎微黄而燥或白中兼红、胸闷腹痛，此口鼻吸入秽暑而成也。宜辰砂六一散，加枳实、厚朴、川连、郁金之类。
〖暑湿兼秽〗
如触暑湿痧秽而成霍乱，腹中绞痛、呕恶吐泻。宜清暑湿，兼芳香逐秽，如广藿梗、川郁金、厚朴、枳实、菖蒲、槟榔、赤苓、滑石、腹皮、通草之类。
〖湿热〗
嗜酒之人，湿热内著，中宫阻塞而成霍乱，吐泻不得、二便俱秘、呕恶不止。宜泻心法，如半夏、橘红、川连、枳实、栀子、豆豉、滑石粉、茯苓皮、茵陈、泽泻之类。戒其断米饮甜腻物，以待中宫清肃，否虽药弗效也。
〖食挟暑秽〗
如胃中已停饮食，更兼吸入暑秽，其热必剧。腹痛饱闷、吐泻不得、绞肠大痛、舌黄燥厚、烦渴便闭。急宜清疏中宫，如藿梗、厚朴、川连、枳实、楂肉、麦芽、郁金、青皮、草蔻、滑石之类主之。如未效，腹中板实、大痛难忍、二便不通、舌胎厚黄燥刺、脉弦滑有力，此邪结于肠胃中也，大承气汤下之。如年高气弱，须用枳实、槟榔、生大黄、生梨、鲜生地等，以养肠胃之阴，缓下之可也。便通之后，仍戒其勿进米饮甜腻之物，只用芦稷汤养之和之，恐馀邪未清故也。
〖胃伤生冷〗
如过食生冷，以致心腹胀满，痛泻不己，宜理中汤，加青陈、厚朴、木香。必舌润口不渴、右脉沉迟，可用此法。
凡霍乱症，无非暑湿痧秽，饮食凝结而成。忌一切甘腻之物，更忌热油气，犯之必复。患者须远庖厨坑厕等处，使不犯油气、秽气，方可调治。
凡霍乱症，大忌饮食，即米饮下咽亦死，热汤亦忌，并忌一切甜腻滋补及辛辣之物。惟清爽松利之物可食，如花红、枇杷、生梨、嫩藕之类。霍乱因伤暑热痧秽者，当以荞麦炒熟作汤服，最妙，既能通利以去暑秽，又能和中。环头芦稷汤，能去痧秽，止呕吐，尤能养胃和中。
凡治霍乱，宜戒穀食以清暑。惟宜荞麦、芦稷炒熟作汤，用以代茶，既有去邪逐秽之能，又有养胃和中之妙。但荞麦性凉通利，热实之证为宜；芦稷性温和中，中气虚者尤宜。
〖伤津呕逆〗
凡霍乱大吐之后，暑湿秽邪已去，胸中通泰而乾呕大渴、舌中心绛燥无胎者，此津液消耗也。急宜鲜生地、钗石斛、麦冬、花粉、北沙参、绿豆皮之类养之。
〖霍乱转筋〗
不拘因寒因暑，总加木瓜于药内，邪去转筋自止。若吐泻已定而筋尚转，是耗其津液而然也，宜养液舒筋，如鲜生地、花粉、钩藤、米仁、木瓜之类。
〖阴霍乱〗
凡霍乱实热证，皆中焦胃病，寒证即胃伤生冷，太阴感寒是也。治法俱见前。阴霍乱者，乃少阴证，初起吐利、脉沉伏、手足冷，其舌形胖嫩淡红，不渴者是也。四逆汤、理阴煎之类，察其宜刚、宜柔投之。
如见舌胎紫色而干、口渴乾呕者，当以金水六君煎和之。
如见舌形胖嫩而色黑滑者，是太阴中寒，理中证也，不可认作少阴。
●邵评：凡治太阴，药宜刚燥；治少阴，药宜温润。有少阴伤寒，先从吐泻而起。但看舌形紫色无胎，或舌中微白而四畔红絛，六脉沉细，似寐非寐者，即是少阴伤寒。治当益阴和中，不可作霍乱治。
●按：凡病起吐泻，而舌上有胎，或黄或白者，方是霍乱，否则斑痧未透也。缘二证中有湿热之邪，故舌生胎。少阴乃虚证所发，故舌但紫绛，或淡红而无胎，临证者辨之。
凡霍乱吐泻，发于夏秋之间，固宜察其暑湿秽食之邪为治。若治之不效，或兼呕吐烦闷、脉伏足冷之症者，又当审其是否斑疹痰饮，不可草率也。
〖乾霍乱〗
欲吐不吐，欲泻不泻，腹痛欲死，俗名绞肠痧是也。急用淡咸汤，或葱矾水，用鹅羽探吐，得吐则生，不吐则死。吐后方用理气和中清疏之剂，随证治之。
如已成闭证，神昏不语，放痧、刮痧等法俱不效者，急以盐填满脐孔灸之，不计壮数。
乾霍乱神昏不语，形脱者不治。如开声神清，但吐泻不得，绞肠痛欲死者，急用探吐法，并放痧、刮痧之法。盖毒气以下行为顺，景岳刮痧法最妙。
如见痞满燥实、脐旁耕痛不可忍者，下证也，急以承气汤下之。此以提吐为逆，达下为顺也。
凡于霍乱神昏不语而形脉不脱者，可治。脉伏而形神不失者，亦可治。或按穴放痧，或背心刮痧，再以川郁金、石菖蒲、广藿梗、滑石粉、通草等煎汤，冲入西黄二分投之。
乾霍乱神昏不语、六脉沉伏，是否兼火当清者，是否兼寒当温者，但当察其唇齿舌胎之燥润以别之。
乾霍乱大痛难忍、大汗大渴、舌黄燥刺，用黄连绞水服之。汗止者生，不止者死。
霍乱发躁，地浆水冷服之。
绞肠痛，荞麦汤冷服之。
呕吐不休，环头芦稷汤冷服之。
霍乱腹痛，行气逐秽药不效者，飞盐点汤冷服之。
〖探吐法〗
以阴阳水对冲，先以刀烧红，置盐一撮于刀上，即以热盐冲水中和匀，令病人饮之，居密室中，以布袱拴紧其腹，将鹅羽探吐。得吐则生，不吐则死。如醒时，切不可与粥饮，与之立死；不可与热汤，与之则心闭而死。

伏暑晚发（参《叶案》）  ***************************
晚发者，夏受暑湿之邪，留伏于里，至秋新邪引动而发也。其症与疟疾相似，但寒热模糊，脉象沉滞，舌胎黏腻，脘痞烦闷，午后更热，天明汗解，或无汗，清晨稍解，此暑湿之邪留著于里，最难骤愈。治法不外三焦主治。
在上焦，则舌胎白腻、头胀身痛、肢冷胸闷、咽乾溺涩等症。当泄气分之热，宜连翘、杏仁、滑石、薄荷、橘红、通草、半夏、桔梗。热邪重加黄芩、芦根，湿邪重加白蔻、厚朴。
在中焦，则舌胎微黄黏腻、痞闷胸满，或目黄舌白，口渴溺赤。宜湿热兼治，用法半夏、陈皮、赤苓、枳实、川连，通草之类。
若湿邪重，则脾阳受伤，目黄腹胀，小溲不利，或大便不实。又宜温中去湿，如茅术、厚朴、二苓、泽泻、木香、木瓜之类。湿甚加乾姜。
湿热结于下焦气分，必兼小腹胀满、小便不利。宜茯苓、猪芩、滑石、寒水石、晚蚕沙、茵陈、泽泻之类，桂苓甘露饮亦可。
若暑湿之邪，入于营分，则口渴心烦、舌赤。宜清营分之邪，犀角、鲜生地、菖蒲、元参、连翘、银花之类。
若舌胎中黄边绛、齿燥唇焦、脉左数右大，此暑邪内燔，气血两亏也。玉女煎加减。

脚气  ***************************
〖述古〗
初起发寒热，殊类伤寒；第脚膝痛或肿，与伤寒异，属湿热。虽由坐卧湿地与湿水而得，久之必湿化为热。初发散，复兼分利，与湿证同法。
〖主治大法〗
用茅术、紫苏、二活、秦艽、米仁等，以去风湿，兼利关节，黄柏、黄芩以清热，防己、木瓜、萆薢以达下、消肿利湿，槟榔、陈皮以行气。后佐以血分药调之，川断、芎归、丹参之类。
攻胃呕逆，二陈平胃加木瓜。小水不利，五苓散。
攻心，则恍惚谬妄，呕吐不食，眠卧不安，左寸乍大乍小、乍有乍无，不治。
邪客三阳属表，见寒热拘急，宜汗。邪客三阴属里，见二便阻滞，宜渗利。
●鸡鸣散治脚气肿痛、寒湿流注、筋脉浮肿。最验。
槟榔（为君，重用）　陈皮（盐水炒）　吴萸（少许，盐水炒）　木瓜　紫苏　桔梗　生姜
鸡呜时服，天明大便见黑粪色，是湿毒已下也。

虚烦（述古）  ***************************
虚烦者，因虚而烦躁发热也。但不恶寒、头身不痛，与伤寒异耳。虽有热，不可攻热，热去则寒起，诚格言也。如劳役虚烦、身热头痛、气口脉虚大者，即劳倦内伤证也，补中益气汤主之。盖以甘温之品，补其中气，升其阳气，其热自止。或少加黄柏以滋肾阴，其效如神。如劳役虚烦、身热骨疼、腿膝痠软无力，或兼自汗、舌润不渴者，当以归耆建中汤加川断、杜仲主之。
若伤寒烦躁发热、舌燥口渴、妄言日常之事，俗名劳倦，实非也，乃心包络之火。宜清之，温胆汤加川连、钩藤、淡竹叶。兼痰者，加天竺黄、川贝母。
如心气虚而躁烦、不宁不寐者，左寸脉必虚小。当以茯神、远志、枣仁、丹参之类，以补心气。甚者加辰砂、金箔之类，以镇心神。虚甚加人参。

痰证（新法）  ***************************
〖肺风寒痰〗
如见憎寒发热、鼻塞头痛、胸满气急、或咳或喘、右寸浮滑或沉伏者，此凤痰在肺也。如舌白而润、口不渴者，痰由寒邪生也。宜二陈汤加苏杏、前胡、羌活、苏薄之类，微散之。喘加炙麻黄、葶苈子以泻肺。
如舌胎白燥、口渴，肺家津液少也。宜泻白散加前胡、杏仁、橘红、茯苓、象贝、川斛、薄荷、枯芩之类。
〖肺风热痰〗
如微寒发热、胸闷气逆、咳嗽兼喘、舌胎黄燥或白刺、口渴脉数者，此风热客肺生痰也。宜羚羊角、前胡、桑杏、蒌霜、贝母、枯芩、橘红、薄荷、旋覆花、淡竹叶之类以去风热，痰自平矣。如痰闭气逆，加竹沥、姜汁润之。
〖包络热痰〗
如伤寒神昏讝语、目睛微定，或舌謇语涩、舌胎尖赤中白而燥者，此热痰乘于包络也。宜犀角尖、川郁金、石菖蒲、天竺黄、川贝母、钩藤、淡竹叶、瓜蒌霜之类主之。如舌绛神呆、痰潮语謇者，内闭也，加西黄。
〖痰挟痧疹〗
凡时感伤寒初起，即胸中烦闷、气急痰喘，先用豁痰利气药。痰已行而喘减，但烦闷身热不除，反加耳聋足冷者，此必痰挟痧疹也。急宜透之提之，如羚羊角、连翘、牛蒡、防风、乾葛、薄荷、枳壳、桔梗、蝉衣之类。
〖痧疹挟痰〗
凡时感初起，烦闷呕恶、手足指冷、寸口脉滞，先用解表透疹之药。痧疹虽透，而病势不减，满闷喘急仍在者，此必痧疹挟伏痰也。当豁痰以透疹，前胡、杏仁、象贝、瓜蒌、橘红、海石、羚羊角、牛蒡、薄荷、桔梗、竹沥、姜汁之类主之。痰行结解，痧疹外达，而诸症自平。
〖络中湿痰〗
如发热脘闷、胸胁肩背皆痛，此湿痰窃踞肺胃之络，痰气交阻，故痛。宜六安煎去甘草，加桂枝、钩藤、蒺藜、瓜蒌皮、片姜黄、白殭蚕、木香汁之类通之行之。
伤寒有解表之后，肢体不能动者，此痰入于肝络故也。当以金星礞石、半夏、瓜蒌、茯苓、陈皮、天虫、全蝎、姜汁、炒蒺藜、川桂枝、旋覆花之类，以搜入络之痰，肢自遂矣。如未应，即以养血药兼之。
〖解后伏痰〗
伤寒解表之后，热势稍退，但觉目钝神呆、身重或痛、胸满不畅者，此胃中有伏痰也，右关脉必沉伏，或沉滑。宜二陈汤，加枳实、瓜蒌、姜汁、竹茹之类，豁之行之。
〖中宫湿痰〗
如伤寒胸闷、寒热模糊、恶心不渴者，中宫有湿痰也。二陈汤加枳实、厚朴、紫苏、茅术之类和之。
〖积痰〗
如发热胸闷、咳嗽气急、痰多浓厚者，中宫积痰也。宜燥润并用，如南星、半夏、瓜蒌、海石、枳实、陈皮、茯苓之类，或导痰汤亦可。
〖解后余痰〗
凡伤寒汗解后、斑疹已透后，尚觉馀热未除、目睛微定者，痰也。眼下黑色者，亦痰。其症必中脘痞闷、少纳不饥。宜二陈汤加枳实、麦芽和之。

痰饮  ***************************
（参《叶案》，语冠诸首）
痰饮证治详于《金匮》，今述其要。
脉沉弦为饮，面色鲜明为饮。
治饮当以温药和之。
饮家咳嗽，当治饮，不当治咳。
外饮治脾，内饮治肾。述仲景法。
〖寒邪犯肺饮发〗
凡外感寒邪，引动宿饮，上逆咳嗽，畏冷发热，当以温药和之。宜桂枝、乾姜、半夏、茯苓、杏仁、炙草。
〖温邪犯肺饮发〗
如温邪上犯气分，以致伏饮内发，上扰乘肺，肺气不降，喘不得卧，发热无休，或见咳红，亦属络热。宜桂枝合越婢法，以开太阳，使浊饮下趋；且桂枝得石膏辛凉，仍不碍于温邪之治，用石膏、桂枝、半夏、茯苓、泽泻、杏仁、米仁、白芍、甘草。
〖痰饮挟操火〗
凡咳嗽喉中燥痛或痒，仍不渴饮者，此痰饮挟燥火也。夫脾家有饮，故不渴；而肺家有火，故喉间燥痒也。宜理气分之热，兼逐脾家之饮，勿以喉间燥痛而妄用滋清。宜半夏、茯苓，重用橘红、杏仁、川郁金、瓜蒌皮、白通草、冰糖炒石膏。此条新法。
〖阳虚饮泛〗
如年高脾胃阳虚，气不收纳，痰饮上泛，以致呕咳，或著枕就呛，乃痰饮伏于下焦肾络之中、至阴之界。阳气衰微，则形寒畏冷。下气上逆，则著枕就呛。治法当以温药和之，宜桂苓术甘汤以和脾，都气饮加熟附、胡桃以治肾。
〖络中伏饮〗
如胸胁刺痛、时吐酸饮、脉沉弦而口渴者，此伏饮在络也。宜桂枝五苓加姜汁、炒蒺藜、半夏、旋覆花主之。咳嗽呕出涎沫、面色鲜明、不碍饮食者，非中虚也，作饮邪治。宜小半夏汤加茯苓、桂枝、杏仁。

伤食  ***************************
伤食亦头痛、恶寒、发热，但身不痛，右关脉短滑或弦滑，与伤寒异。胸膈饱闷、恶食嗳气，此食滞中脘也。宜辛温消导，紫苏、厚朴、枳实、楂肉、神麴、麦芽之类。兼风寒者，身体拘痛也，加羌防散。舌黄口渴者，兼内火也，加连翘、黄芩、莱菔子凉疏之。若兼痛甚者，挟痧秽也，加广藿梗、川郁金逐之。
●按：食与痰，乃伤寒兼有之症，临证者必须兼参可也。
凡停食胀痛，在大腹脐以上者，尚在小肠之间，宜消导，不可下。其痛满在脐及少腹，方是燥粪在于大肠，下之可也。

蓄血  ***************************
蓄血伤寒者，非因伤寒热瘀蓄血，乃平时劳伤所蓄之血也。病不从太阳入，故无恶寒头痛之症。但发热口渴、语言无伦、小便利、大便黑，或胸胁间有痛处，或因血郁心脾，如见鬼状。药不宜凉，亦不可热，当用川郁金、参三七、生楂肉、红花、全当归、桃仁、延胡、香附、丹参、泽兰之类和之行之。如舌润不渴者，加肉桂温之。舌燥便秘，加酒大黄行之。

痧秽  ***************************
凡痧秽从口鼻吸入，即从膜原流布三焦，便见头痛、恶寒、发热、骨节痰疼，与伤寒相似。但脉沉细，或手足指冷、腹满呕恶，与伤寒异。刺少商穴，其血紫，滞者是也。须用川郁金、石菖蒲、广藿香、槟榔、厚朴、青皮、紫苏等以逐秽邪，则膜原清肃，三焦通利而愈矣，亦当兼食痰暑湿为治。
●邵评：外经络，内脏腑，膜原在内外交界之地。章虚谷、薛氏《湿热条辨》，释膜原外通肌肉，不独口鼻所入之邪归之，肌肉湿热之邪，亦必归之。其为三焦之门户而近胃口，故膜原之邪必由三焦而归脾胃也。


卷四药方  ——————————————————————————————————————————————————————————————————————————————————————————

伤寒类证药方  ***************************
●败毒散
羌活（八分）　独活（八分）　柴胡（五分）　前胡（钱半）　枳壳（一钱）　桔梗（钱半）　川芎（五分）　薄荷（八分）　茯苓（二钱）　甘草（五分）
上十味，共为细末，每服三钱，水一盏，煎七分，温服，或沸汤点服亦得。
●藿香正气散
藿香（钱半）　厚朴（钱半）　苍术（钱半）　陈皮（钱半）　紫苏（八分）　桔梗（钱半）　半夏（钱半）　白芷（一钱）　大腹皮（三钱）　生姜（一片）　大枣（二枚）　甘草（五分）　浙茯苓（三钱）
上十三味，以水二碗，煮取一碗二分，食远服。
●甘桔汤
甘草（一钱）　桔梗（钱半）
上以水碗半，煮取一碗，食远分二次服。
●普济消毒饮
薄荷（一钱）　连翘（钱半）　牛蒡（钱半）　柴胡（八分）　桔梗（钱半）　黄芩（钱半）　黄连（六分）　马勃（一钱）　人参（一钱）　元参（一钱）　橘红（八分）　生甘草（五分）　白殭蚕（八分）　板蓝根（一钱）
上以水二大盏，煮取一盏，食远服。
●平胃散
苍术（钱半）　厚朴（钱半）　陈皮（钱半）　甘草（五分）　生姜（一片）　大枣（二枚）
上六味，以水一盏半，煮取一盏，食远服。
●达原饮
黄芩（一钱）　白芍（一钱）　知母（三钱）　槟榔（二钱）　厚朴（一钱）　草果（五分）　甘草（五分）
上七味，以水一盏半，煮取一盏，分二次服。
●举斑汤
升麻（五分）　柴胡（五分）　白芷（一钱）　当归（一钱）　赤芍（一钱）　生姜（二片）　穿山甲（一钱）
上七味，以水二盏，煮取一盏，食远服。
●三消饮
黄芩（钱半）　白芍（一钱）　知母（三钱）　槟榔（钱半）　厚朴（钱半）　石膏（三钱）　甘草（五分）　黄连（六分）　葛根（钱半）　柴胡（五分）　大黄（一钱）　生姜（一片）　大枣（二枚）
上十三味，以水二碗，煎取一碗，食远分二次服。
●生犀饮
生犀角（二钱）　地骨皮（三钱）　赤芍药（一钱）　柴胡（一钱）　乾葛（钱半）　甘草（五分）
上六味，以水二盏，煮取一盏，食远服。
●清热解毒汤
石膏（四钱）　知母（三钱）　甘草（一钱）　人参（一钱）　羌活（八分）　升麻（三分）　葛根（一钱）　白芍（一钱）　黄芩（二钱）　黄连（六分）　生地（三钱）　生姜（一片）
上十二味，以水二大碗，煎取一碗半，食远服。
●人中黄丸
大黄（三两）　黄芩（一两）　黄连（一两）　人中黄（二两）　苍术（二两）　桔梗（二两）　滑石（二两）　人参（一两）　防风（七钱）　香附（七钱）
上药以神麴糊丸，清热解毒汤送下二三钱。
●人中黄散
人中黄（一两）　雄黄（一钱）　辰砂（一钱）
上药为散，每服二钱，薄荷桔梗汤送下，日三夜二服。
●双解散
大黄（一钱）　芒硝（一钱）　连翘（三钱）　焦山栀（三钱）　黄芩（钱半）　薄荷（一钱）　麻黄（五分）　石膏（四钱）　飞滑石（六钱）　生白术（钱半）　防风（一钱）　荆芥（钱半）　桔梗（钱半）　川芎（五分）　当归（二钱）　白芍（二钱）　生姜（二片）
上药以水二大碗，煎取一碗半，食远服。
●苍术白虎汤
苍术（三钱）　石膏（四钱）　知母（三钱）　粳米（钱半）　甘草（五分）
上以水盏半，煎取一盏，食远温服。
●六—散（一名天水散）
白滑石（六两，水飞）　甘草（一两）
上为细末，每服三钱，温水或新汲水调下，日三服。
●辰砂六一散
六一散一料加辰砂（一钱，飞）
●牛黄清心丸
陕西牛黄（二分五釐）　镜面朱砂（一钱五分）　生黄连（五钱）　黄芩（三钱）　焦山栀（三钱）　川郁金（二钱）
为末，蒸饼糊丸，如黍米大，每服七八丸。
●至宝丹
生乌犀角（一两）　生玳瑁（一两）　琥珀（一两）　镜面朱砂（一两，研飞）　雄黄（一两，研飞）　西牛黄（五钱）　龙胆（一钱，研）　麝香（一钱，研）　安息香（一两五钱，为末，酒研飞净，一两熬膏。用水安息尤妙）　金箔银箔（各五十片，研细为衣）
先将犀玳为细末，入余药研匀，将安息香膏重汤煮，凝成后入诸药中，和捣成剂，丸如梧子大，蜡护，临服剖。用人参汤化下三丸至五丸。
●黄连香薷饮
香薷（一钱）　黄连（酒炒，五分）　厚朴（姜制，一钱）
水煎热服。
●六和汤
香薷（一钱）　人参（一钱）　茯苓（二钱）　甘草（一钱）　扁豆（一钱）　厚朴（一钱）　木瓜（一钱）　杏仁（一钱）　半夏（一钱）　藿香（六分）　砂仁（六分）　生姜（三片）　大枣（一枚）
水煎热服。一方无香薷，有白术。
●三物备急丸
大黄（一两）　巴豆（一两）　乾姜（一两，今之三钱弱）
上为末蜜丸。
●香薷饮
香薷（一钱）　厚朴（姜制，一钱）　扁豆（炒，研，一钱五分）　甘草（炙，一钱）
水煎，井中沉冷服之，身热欲得汗者热服。
●黄连香薷解毒汤
黄连（六分）　香薷（五分）　扁豆衣（钱半）　厚朴（八分）　焦山栀（三钱）　黄芩（钱半）　黄柏（五分）
上以水二碗，煎成一碗，食远服。
●麻黄杏仁米仁甘草汤
麻黄（八分）　杏仁（三钱）　生米仁（六钱）　炙甘草（五分）
上以水碗半，煎成一碗，食远服。
●防己黄耆汤
防己（一两）　黄耆（一两二钱五分）　白术（七钱半）　甘草（炙，半两）
上锉，每服五钱，生姜四片、枣一枚、水一盏半，煎取八分，去滓温服。
●胃苓汤
苍术（钱半）　厚朴（钱半）　陈皮（钱半）　白术（钱半）　茯苓（三钱）　泽泻（一钱）　猪苓（一钱）　甘草（六分）　官桂（五分）
上以水二碗，加生姜二片煎服。
●桂枝附子汤
桂枝（一钱）　附子（一钱）　大枣（二（枚　生姜（七分半）　甘草（五分）
上五味，以水一盏八分，煮取六分。
●大羌活汤
羌活（八分）　防风（钱半）　川芎（五分）　细辛（三分）　苍术（八分）　白术（八分）　黄芩（钱半）　生地（三钱）　甘草（五分）　独活（五分）　防己（五分）　知母（三钱）
上以水二盏，煎取一盏半，食远服。
●芦稷汤
芦稷（五钱）
以水碗半，煎取一碗，食远分二次服。
●荞麦汤
荞麦（五钱）
以水碗半，煎取一碗，食远分二次服。
●桂苓甘露饮
肉桂（半两）　藿香（半两）　人参（半两）　木香（二钱半）　白茯苓（一两）　白术（一两）　甘草（一两）　泽泻（一两）　葛根（一两）　石膏（一两）　寒水石（一两）　滑石（二两）
上为末，每服三钱，白汤冷水任调下。
●导痰汤
半夏（汤洗七次，四两）　天南星（炮，去皮）　小枳实　淡竹茹（一两）　赤茯苓　橘红（各一两）　甘草（炙，半两）
上㕮咀，每服四钱，水一盏，姜二片，煎八分，食远温服。
●小半夏汤
半夏（二钱四分）　生姜（一钱六分）
上二味，以水二盏八分，煮取六分。
●廉按：以上诸方，但就本书中有方名而无药品者录之，以便检查。若明列药品者概不录，阅者谅之。
