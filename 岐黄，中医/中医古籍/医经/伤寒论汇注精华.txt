
序  ***************************
余不能医，喜涉猎医书，不为人治病，粗知方药，案头常置《医门法律》及陈修园之书。家人偶婴小极，医或投药不效，辄讽以己意，正其伪误。医随吾意定方，辄霍然此无。他医所据者，《温病条辨》，叶天士医案；吾所据者，《伤寒》也。虽然吾于《伤寒》总不能无疑，陈氏循文释义，谨守绳墨，于不可解处，委曲言之，其斡旋之迹象显然。喻氏眼高于顶，不惮以己意改定《伤寒》章节，谓为武断，当亦无辞。自来注《伤寒》者言，人人殊採其书为仲景原书，安得莫衷一是，可知必有错简伪脱之处。错简伪脱可以考证，不可以己意倒置也；可以阙疑，不可以曲说穿凿也。陈、喻两家为晚出善本，而其知如此则有注转不如无注之为善也。余固无意于医，然苟有津梁亦不厌深入，特苦于无可质疑。时医读书者少，余恐窘之，亦不问也。而有时值戚友大病，临危群医束手之顷，余又绕室彷徨为唤，奈何不置夙闻？先生有神医之誉，屡起沉疴，震于耳者久而末由识面。己未之秋，因族孙铁桥得闻绪论，心结顿开，又读所纂《伤寒汇注》大旨，汇集诸说，比短较长，复附以论断，明白晓畅，不事穿凿，亦无纤屑武断之处。余向所疑者，涣然若冰释。余于此道鲜有阅历，所涉猎者亦浅，何足以序。先生之书，惟以此得窥见灵兰秘奥，则此书实释迦之宝筏，天龙之指头也。
岁在庚申二月阳湖恽毓龄谨叙


卷首  ——————————————————————————————————————————————————————————————————————————————————————————

述学医之原起  ***************************
馀年二十，即橐笔游江浙。夏秋间，忽病发热，二三日不退。延医诊视，曰暑热也。连进数方无效。更一医，曰：此伏暑也。数日亦不效。复更一医，曰秋温也。如是延缠月馀，饮食渐减，体渐消瘦，惫甚，愤不服药。渐觉热晨退晚作，继又为寒热，延至冬初始愈。次年夏秋间，又病如前状。医至，亦曰暑热。视其方药，似与前病时所服大同小异，无效亦如之。遂决意不服药，病月馀自愈，如是三年。先君示曰，此不服水土，且勿游。遂止家中，设帐授徒焉。
先君体弱，有脘痛旧病，发即呕吐，饮食不能进，每年必发一二次。甲戌秋病作，医治罔效，七日而见背。予痛甚，深恨不知医之苦。叩诸本家前辈，学医入门应读何书？均谓《脉诀》也，《汤头歌括》也，《临证指南》《温病条辨》也。家中藏书颇多，一一检阅，始知前客浙，病时所服方药，二书中悉具。以曾服之无效也，遂不信之。堂叔某设帐在外，文名籍甚，知医而不行道。往叩焉。叔示曰：「须读《灵枢》《素问》《伤寒》《金匮》，多阅各家《伤寒》注释，药性必《神农本经》。所谓群言，淆乱尊诸圣也。」乃发藏书，遍索之。凡所指示悉备，遂从此自力焉。此学医之原起也。

述汇是书之原起  ***************************
《伤寒》一书，注释者数十家。予家藏书中，搜之约得十种。遂细研究，觉各有所长，各有所偏，议论纷纷，莫衷一是。惟江西喻氏、钱塘二张、长乐陈氏，俱能发挥透辟。喻氏于三阳三阴，均分为上、中、下三篇，于合病、并病，另为析出。颇觉有条不紊，较之原书，眉目更为分明，具有绝大识见。二张则以五运六气，援引《内经》以为指证，使论中精谊，瞭然纸上，有功后学不少。陈氏则于无字句中衬以小注，使读者豁然开爽，原文之奥旨毕宣，尤为煞费苦心。然于原文不能令人无疑处，亦曲为之解，颇觉于心未惬。如「太阳篇」云：表未解，医反下之，阳气内陷，心下因琖，则为结胸。是结胸，明明为误下所致，理无可以再下，况又称为阳气内陷，何得复主以大陷胸汤？无怪是书前贤多谓王叔和伪撰。如此者颇多，怀疑者十馀年莫释。后得进贤舒驰远先生《伤寒集注》读之，凡予所疑难之处，先生直斥之为非仲景之法，先得我心，于是疑者涣然冰释，益憬然于读书之不可不多也。因念尽读诸书，非竭十年之力不可，然读之而不能尽记忆，读如未读也。以予之鲁钝，每强半遗忘，于是思为汇成一书，择诸家注释之详明者，去其閒字閒句、无甚深义之文，而录其切当不移，合于《灵》《素》之旨者，萃诸名家之精华，句句可诵，字字可法。虽未读《灵》《素》，而《灵》《素》之要旨、五运六气之制化，罔不略具。俾读者省查检之劳，而学者得真传之道焉。此汇是书之原起也。

述汇注编次已经两易  ***************************
予三十年前，曾汇《伤寒论》注，以喻嘉言先生《尚论篇》之先后为次序。书成细思，似失原文之本来面目。盖嘉言「尚论」古人，不妨独抒己见，兹仍名之为《伤寒论》，自以仍原文之旧为名实相符。其时有友人陈君，力劝梓以问世，并愿助刊资。予以编次未惬心，遂搁之书笥中，欲待更易，旋亦忘之。年馀，忽念笥中书久未曝晒，恐其霉坏，乃启笥，则一角之书，尽被白蚁蛀烂，是册亦与焉，恨甚。以虽无甚足贵，而实费数年之精神，且有数年来经验，治愈之重候，于此书有合者，附录于后，一旦损坏，无从追忆，不比各家著作，尚有原书可查，悔恨交集。自甲午移家侨沪，多暇，乃出各家书，追忆从前所採择者，复汇是篇。次序一仍原文之旧，其「平脉」、「辨脉」、「可与不可与」诸篇，概置不录。「霍乱」一篇，原文列「痉湿暍」篇之前者，为之易置于后。盖二篇多有谓为叔和所添者，且多已见于《金匮》，即置之亦可。但「痉湿暍」篇，其文皆言六经病，则以附伤寒之后，未尝不可。至「霍乱」篇，更无六经证候，似甚可删。然《伤寒论》则《卒病论》也，无非治六淫外感之书，并非伤寒是另有一种之病，则霍乱亦卒病之一，何尝不可附及。如必谓非伤寒之类，并「痉湿暍」诸篇而尽除之，直不啻误认伤寒为另一种之重病，而为造南边无真正伤寒之说者之助矣。以其无六经之见证也，故附于诸篇之最后。

论伤寒之「伤」字与中风之「中」字俱宜作「受」字或「感」字解  ***************************
张隐菴谓：《伤寒论》原名《卒病论》，历代名家多有言之者。《内经》云：百疾之始期也，必生于风雨寒暑。又云：虚邪之中人也，起毫毛而发腠理。可知卒病者，即六淫外感之病也。按原文「太阳篇」，首即曰：太阳病，发热，汗出，恶风，脉缓者，名为中风。次云：太阳病，或已发热，未发热，必恶寒，体痛，呕逆，脉阴阳俱紧者，名曰伤寒。可见仲景风寒并举，并无畸轻畸重之分。总之，皆感冒外邪之病也。其「中」字、「伤」字，别无深义，不过感受风与寒而已。其谓风邪之感人也，如矢石之中人，从皮毛袭入，故于「风」字上加一「中」字，文势使然耳。《金匮》中风瘫痪，另有一病，与此所谓名为中风者，大不相侔，而名称则一。则《本论》之中风，名之为伤风，亦未为不可。必称为「中」，实当时文字之习惯，古人实无别有深意存乎其间也。观此则知伤寒之「伤」字，谓之为「中寒」，亦无不可。总之，不过感受之意义而已。将此两字作感受解，而千古之矇蔽可破。不然，即世称北边有真伤寒，南边无真伤寒之说，无以破的也。每见市医者，有男妇内外伤寒方脉字样招纸，遇病之沉重者，则称为伤寒；先轻后重者，谓为某病变伤寒。则其视伤寒为另有一种之病，而出乎六淫外感之外者，由来久矣。尤可笑者，其悬伤寒方脉牌之医，问以《伤寒》书，恐茫乎未曾见过也。夫病不离乎风、寒、湿、暑、燥、火六淫。仲景书中之伤寒，即伤六淫中之寒，非别乎风、寒、暑、湿、燥、火之外，复另有一寒也。何世之医者，一谈及伤寒，则惊为不经见之重证。一见有重证，即指为伤寒乎，无非惑于「伤」字，见解不清耳。吾故谓《伤寒论》中，中风之「中」字，伤寒之「伤」字，俱当作「受」字或「感」字解，则此书之用益广，而后读此书者，不畏其难。特千古以来无人道破，以予之才疏学浅，奚足以取信于人，然我尽我心而已，知我罪我，不遑计也。

自序  ***************************
《伤寒论》一书，前贤多有谓其散佚于兵燹，得诸传者之口，非仲景全文，其中多王叔和所撰补者。此语不得尽谓为无稽之谈。修园谓，汉晋仅两朝，岂有散佚，皆因后人学问未深，不能解其奥妙，遂疑是叔和伪撰。此亦先生笃信之过，而于时务未之深究也。两汉之末，以至于晋，其间，王莽、董卓篡窃于朝，赤眉黄巾扰乱于野，其他流寇，时有窃发；蜀、魏、吴三国，寻仇吞併，乘舆屡迁，宫禁被毁。而谓仲景之书不致遭于兵燹，未免失之一偏。平心而论，各篇之先后次序，似不能免倒置紊乱之可疑，且不能免矛盾悖法之病。其经舒驰远指驳之处，确有见地，能启后人之聪明，不为前人矇混，实能合乎理法。惟舒先生信用参耆，亦未免有过当处。不揣鄙陋，于各家注释未能切当不移之条，窃附己意，补其阙漏，以俟高明之教我焉。是为序。

录张隐菴先生序例  ***************************
《伤寒》原名《卒病论》，非必风伤卫、寒伤荣也。《素问·玉机篇》云：风寒客于人，使人毫毛毕直，皮肤闭而为热。《灵枢·五变篇》云：百疾之始期也，必生于风、雨、寒、暑，循毫毛而入腠理，《素问·皮部篇》云：百病之始生也，必先于皮毛。《灵枢·制节篇》云：虚邪之中人也，洒浙动形，起毫毛而发腠理。可知风寒皆外邪，先客皮毛，后入肌腠；留而不去，则入于经；再留不去，则入于腑。亦不能泥脉缓为中风，脉紧为伤寒之说。《本论》「太阳篇」云，伤寒脉浮而缓；「阳明」、「太阴篇」云，伤寒脉浮而缓；「太阳篇」云，脉紧者必咽痛；「阳明篇」云，脉浮而紧者必潮热。须知阴邪伤阴，阳邪伤阳。邪正同类，两不相持，则其脉缓；寒邪伤阳，热邪伤阴，邪正阴阳两相搏击，则其脉紧也。亦无伤寒恶寒、伤风恶风之说。《本论》云：伤寒四、五日，身热恶风。又云：太阳中风，啬啬恶寒。须知寒为太阳之本气，风乃寒中之动气。病太阳而皮毛凝敛则恶寒，病太阳而皮毛开发则恶风。风邪始入，毛窍未开，虽中风而亦恶寒；寒入于肌，邪伤腠理，虽伤寒而亦恶风也。至伤寒无汗、中风有汗之说，更不能泥。《本论》伤寒脉浮自汗出，又太阳中风，不汗出而烦躁。须知风在皮毛亦必无汗，寒入肌腠，亦当有汗也。又有谓伤寒宜麻黄汤，中风宜桂枝汤者，《本经》麻黄主治中风、伤寒、头痛，凡病在皮毛，麻黄可用。桂枝气味辛甘，《本论》用以解肌，凡病在肌腠，桂枝可用。《本论》恶风、无汗而喘，宜麻黄汤；喘而汗出，麻杏甘石汤；外证未解，宜桂枝汤；微恶寒者，表未解也，可发汗，宜桂枝汤。可证也。
三阳三阴，谓之六气。天有此六气，人亦有此六气，无病则运行不息。外感风寒，则以邪伤正。始则气与气相感，继则从气而入于经。《素问·至真要大论》：六气司天，六气在泉，皆始于厥阴，终于太阳。《本论》中纪日者，言正气也；传经者，言病气也。《素问》云：传者，乘也。乃从此乘彼之意也。三阴三阳，乃人身经气，而各有部：太阳分部于背，阳明分部于胸，少阳分部于胁，太阴分部于腹，少阴分部于脐下，厥阴分部于季胁、少腹之间。其六气纪日，一曰太阳，二曰阳明，其次相纪，皆以正气为主，兼论病邪之有无。后之读者，因证而识正气之出入，因治而知经脉之循行，则取之有本，用之无穷矣。

节录喻嘉言先生尚论伤寒论大意  ***************************
后汉张仲景著《卒病伤寒论》十六卷，至晋代不过两朝，其《卒病论》六卷，已不可复睹，即《伤寒论》十卷，想亦劫火之馀，仅得之读者之口，故其篇目先后差错。赖有三百九十七法，一百一十三方之名目，可为校正。晋太医令王叔和，附以己意，编集成集。今世传之《伤寒论》，乃宋秘阁臣林亿所校正、宋人成无己所诠注之书也。万历间方有执著《伤寒条辨》，削去叔和序例，大得尊经之旨。其于太阳三篇，改叔和之旧，以风寒之伤荣卫者分属，卓识超越前人。此外不达立言之旨尚多，悠悠忽忽，沿袭至今。所谓千古疑窦，至此莫破。兹欲溯仲景全神，不得不先勘破叔和。如太阳经中，证绪纷繁，后学已难入手，乃更插入温病、合病、并病、过经不解病，坐令读者茫然。阳明经中，漫次仲景偶举问答一端，隶于篇首，纲领倒置，先后差错。至于霍乱病，阴阳易、差后劳复等证，不过条目中事耳，乃另立篇名，与六经并峙，又何轻所重而重所轻耶？兹先振举，主其大纲，后详明其节目，从而尚论之者，诚以冬春夏秋，时之四序也。冬伤于寒，春伤于湿，夏秋伤于暑热者，四季中主病之大纲也。其冬伤于寒一门，仲景立法独详；于春夏秋三时者，盖以时令虽有不同，其受、外感则一，自可取治伤寒之法，错综用之耳。引申触类，治百病有馀，况同一外感乎？

节录陈修园先生序  ***************************
仲景书，本于《内经》，法于伊尹。《内经》详于针灸；汤液治病，始自伊尹，扁鹊、仓公因之。至仲景专以方药为治，而集群贤之大成。其「平脉」、「辨脉」、「伤寒序例」、「可与不可与」诸篇，为王叔和所增。自「辨太阳病脉证」篇至「劳复」止，皆仲景原文。成无己注后，诸家皆有移易，皆由前人谓《伤寒论》非仲景原文。惟张隐菴、张令韶二家，俱从原文注解，阐发五运六气、阴阳交会之理，恰与仲景自序撰用《素问》《九卷》《阴阳大论》之旨吻合。今照分其章节，另于方中行、喻嘉言各家中，严其採择以补之。是书虽论伤寒，而百病皆在其中。内而脏腑，外而形身，以及气血之生始，经俞之会通，神机之出入，阴阳之变易，六气之循环，五运之生制，上下之交合，水火之相济，寒热虚实，温清补泻，无不悉备。且疾病千端，治法万变，统于六经之中，即吾道一以贯之之义。
是书为晋太医令王叔和撰次，宋臣林亿等校正，金聊摄成无己注解，此为原本。其「辨脉」、「平脉」、「序例」、「可与不可与」诸篇，叔和所增入者，悉去之。

节录陈修园先生读法  ***************************
六气之本标中气不明，不可以读《伤寒论》。《内经》云：少阳之上，火气治之，中见厥阴；阳明之上，燥气治之，中见太阴；太阳之上，寒气治之，中见少阴；厥阴之上，风气治之，中见少阳；少阴之上，热气治之，中见太阳；太阴之上，湿气治之，中见阳明。所谓本也，本之下，中之见也；见之下，气之标也。「至真要大论」曰：少阳、太阴从本；少阴、太阳从本从标；阳明、厥阴不从标本，从乎中也。少阳、太阴从本者，以少阳本火而标阳，太阴本湿而标阴，标本同气，故当从本。然少阳、太阴亦有中气，而不言从中者，以少阳之中，厥阴木也，木火同气，木从火化矣，故不从中也。太阴之中，阳明金也，土金相生，燥从湿化矣，故不从中也。少阴、太阳从本从标者，以少阴本热而标阴，太阳本寒而标阳，标本异气，故或从本，或从标，而治之有先后也。然少阴、太阳亦有中气，以少阴之中太阳水也，太阳之中少阴火也。同于本则异于标，同于标则异于本，故皆不从中气也。至若阳明、厥阴不从标本，从乎中者，以阳明之中，太阴湿土也，亦以燥从湿化矣。厥阴之中，少阳火也，亦以木从火化矣。故阳明厥阴，不从标本而从中气也。要之，五行之气，以木遇火则从火化，以金遇土则从湿化，总不离于水流湿、火就燥，同气相求之意。化而过者宜抑之，化而不及者宜培之也。
六经之为病，仲景各有提纲。太阳以脉浮、头痛、项强、恶寒八字为提纲；阳明以胃家实三字为提纲；少阳以口苦、咽乾、目眩六字为提纲；太阴以腹满而吐、食不下、自利益甚、时腹自痛、若下之必胸下结鞕二十三字为提纲；少阴以脉微细、但欲寐六字为提纲；厥阴以消渴、气上撞心、心中疼热、饥而不欲食、食则吐蛔、下之利不止二十四字为提纲。以提纲为主，参以论中兼见之证，斯无遁情矣。
太阳为先天之巨阳，其热发于营卫，故一身手足壮热；阳明乃太、少两阳相合之阳，其热发于肌肉，故蒸蒸发热；少阳为半表半里之阳，其热发于腠理，时开时阖，故往来寒热；太阴为至阴，无热可发，因为胃行其津液以灌四旁，故得主四肢而发热于手足。所以太阴伤寒，手足自温；太阴中风，四肢烦疼。少阴为封蛰之本，若少阴不藏，则坎阳无蔽，故有始受风寒而脉沉发热者；或始无表热，八九日来热入膀胱，致一身手足尽热者；厥阴当两阴交尽，一阳初生，其伤寒也，有从阴而先厥后热者，从阳而先热后厥者，或阳进而热多厥少，或阳退而热少厥多，或阴阳和而厥与热相应。此三阴三阳发热之差别也。

六经定法  ***************************
太阳病，头项强痛，腰背骨节疼痛，恶寒发热。（此为太阳经证。）时有微汗者，为风伤卫，法主桂枝汤以驱卫分之风；壮热无汗者，为寒伤营，法主麻黄汤以发营分之寒；头身疼痛，发热恶寒，不汗出而烦躁者，为风寒两伤营卫，法主大青龙汤，营卫互治，风寒并驱。太阳邪传膀胱，口渴而小便不利，（此为太阳腑证。）法主五苓散以去腑邪。小便不利者，气不行，病在气分，不可用猪苓血分之药，当以桔梗易之。太阳腑证，有蓄尿蓄热二端。膀胱有尿，热邪入而搏之，则少腹满为蓄尿；若无尿，热邪入无所搏，则少腹不满，为蓄热。蓄尿者倍肉桂，蓄热者易滑石。有为蓄尿过多，膀胱满甚，胀翻出窍，尿不得出，⿰⺼窄胀异常者，名为癃闭，不可用五苓。愈从下利，其胀愈加，而窍愈塞，尿愈不得出。法宜白蔻宣畅胸膈、砂仁、半夏（醒脾开胃）、肉桂（化气）、桔梗（开提）、生姜（升散）。（此提壶揭盖之法），使上焦得通，中枢得运，而后膀胱之气方能转运。斯窍自顺而尿得出。其少腹硬满，小便自利者，为膀胱蓄血。详见太阳篇。
阳明病，前额连眼眶胀痛，鼻筑气而流清，发热不恶寒，（此为阳明经证）。法主葛根以解阳明之表。口燥，心烦，汗出，恶热，渴欲饮冷，（此热邪渐入阳明之里）。法主白虎汤以彻其热。张目不眠，声音响亮，口臭气粗，身轻恶热，而大便闭者，（此邪热已归阳明之府。）法主小承气汤，微荡其热，略开其闭；加之胃实，腹满，微发谵语者，可以调胃承气汤，以荡其实，而去其满；更加舌苔乾燥，喷热如火，痞、（胸腹塞闷）。满、（膨胀）。实、（胃按之痛）。燥、（便闭乾结。坚按之石硬）。与夫狂谵无伦者，法主大承气汤，急驱其阳以救其阴。
少阳头痛在侧，耳聋，喜呕，不欲食，胸胁满，往来寒热，（此为少阳经证。）法主柴胡汤以解少阳之表；口苦，咽乾，目眩，（此为少阳腑证）。法主黄芩以泻少阳里热。
太阴腹满而吐，食不下，时腹自痛，自利不渴，手足自温，法主理中汤加砂、半。若胸膈不开，饮食无味，而兼咳嗽者，乃留饮为患，法宜理脾涤饮。若由胃而下走肠间，沥沥作泻者，名曰水饮；若由胃而上入胸膈，咳逆倚息，短气不得卧者，曰支饮；若由胃而旁流入胁，咳引刺痛者，名曰悬饮；若由胃而溢出四肢，痹软痠痛者，名曰溢饮。又有著痹、（痛在一处。）行痹（流走无定。）二证，与溢饮相似而证不同，乃为火旺阴亏，热结经隧，赤热肿痛，手不可近，法宜清热润燥。若身目为黄，而小便不利，不恶寒者为阳黄，法宜茵陈五苓散；若腹痛厥逆，身重嗜卧而发黄者为阴黄，法宜茵陈附子汤。
理中汤加砂半　（人参　白术　乾姜　甘草　半夏　砂仁）
理脾涤饮　（黄耆　白术　砂仁　白蔻　半夏　乾姜）
水饮前方加肉桂。支饮（加故纸、益智，更用斩关丸下痰）。悬饮（加芫花、草果，搜出肋缝之疾）。溢饮（加虎骨、威灵仙。手加乾姜，足加附子）。
少阴真阳素旺之人，外邪传入，则必协火而动。心烦不眠，肌肤熯燥，神气衰减，小便短而咽中干，法主黄连阿胶汤，分解其热，润泽其枯；真阳素虚者，外邪传入，则必协水而动。阳热变为阴寒，目瞑倦卧，声低息微，少气懒言，身重恶寒，四肢逆冷，腹痛作泻，法主温经散邪，回阳止泻。
清热润燥（人参、竹沥、阿胶、天冬、玉竹。手加桑枝，足加桑根）。
回阳止泻　（附子　乾姜　黄耆　白术　半夏　砂仁　故纸　益智）
茵陈附子汤　（人参　白术　茯苓　附子　乾姜　茵陈）
厥阴有纯阳无阴之证，有纯阴无阳之证，有阴阳错杂之证。张目不眠，声音响亮，口臭气粗，身轻，恶热，热深厥深，上攻而为喉痹，下攻而便脓血，此纯阳无阴之证也。法主破阳行阴，以通其厥。四肢厥冷，爪甲青黑，腹中拘急，下利清穀，呕吐酸苦，冷厥关元，此纯阴无阳之证也。法主驱阴止泻，以回其阳。腹中急痛，吐利厥逆，心中烦热，频索冷饮，饮而即吐，烦渴转增，腹痛加剧，此阴阳错杂之证也。法主寒热互投，以去错杂之邪。
喉痹者用　（玉竹　天冬　石膏　鸡子白）
便脓血者　（生地　阿胶　黄连　鸡子黄）
驱阴止泻用　（附子　乾姜　砂仁　半夏　黄耆　白术　吴萸　川椒）
阴阳错杂用上方浓煎，另用川连浸取轻汁和温服。
凡病总不外乎六经，以六经之法按而治之，无不立应。见一经之证，即用一经之法。经证、腑证兼见，即当表里两解；若太阳与阳明两经表证同见，即用桂枝、葛根，以合解两经之邪；兼少阳，更加柴胡；兼口渴而小便不利，即以三阳表药加入五苓散中；兼口苦咽乾，目眩，更加黄芩；兼口燥心烦，渴欲饮冷，当合用白虎汤于其间，并三阳表里而俱解之；若三阳表证，与三阴里证互见，谓之两感，即当用解表于温经之内；若里重于表者，但当温里，不可兼表。
无论传经、合病、并病、阴阳两感，治法总不外乎此。


卷一之上  ——————————————————————————————————————————————————————————————————————————————————————————

辨太阳病脉证篇（上）  ***************************
太阳之为病，脉浮，头项强痛而恶寒。（原文）
太阳为诸阳主气，主人身最外一层，有通体、分部之不同；有经之为病，有气之为病。运行于周身之肤表，病通体之表阳，故脉应之而浮。《内经》：太阳之脉，连风府，上头项，挟脊，抵腰，至足，循人身之背，病在表而涉于经脉所循之分部，故强痛、恶寒者，恶本气之寒也。《内经》：太阳之上，寒气主之。人周身八万四千毛窍。太阳，卫外之气也，若病太阳之经，则背恶寒；若病太阳之气，则通体恶寒。（节录陈注）
太阳为六经之首，主皮肤而统营卫，所以为受病之始。（喻氏）
太阳病，发热，汗出，恶风，脉缓者，名为中风。（原文）
风，阳邪也，太阳之标为阳，两阳相从，重在发热二字。
上项太阳病，见发热者，风性迅速，伤太阳之标阳也。风性鼓动，开发肌腠，外不固而汗出也。见风始畏为畏风，寒乃太阳之本气，风乃寒中所生之动气也。风性散漫，为阳邪，伤人阳气，故脉浮中见缓。风善行而数变，由毫毛直入肌腠，故名之为中。（节录张、陈）
太阳病，或已发热，或未发热，必恶寒，体痛呕逆，脉阴阳俱紧者，名曰伤寒。（原文）
太阳病，中风，外又有寒邪初入，感太阳之标阳，即发热，或始袭皮毛，未得标阳之热化，必无风时亦畏寒。通体之气，为寒邪所伤而体痛；寒侵通体毛窍，则里气不疏而呕逆；太阳本寒，加以外寒，两寒凝聚故脉紧，此为伤寒。（节陈）
舒氏曰：「体痛呕逆」四字可疑。体重者，里、阴证也；呕逆者，寒饮上僭也。二证皆不可发汗，且非太阳的对必有之证，或兼见者有之，未可云必也。
愚按：邪入太阳，已得标阳之热化则发热，未得热化必恶寒。盖太阳之本，寒也。「必」字当仅属本句，非贯下「体痛、呕逆」在内。舒氏于此等处发明之，深细之极，俾后学瞭然于辨证，厥功甚伟。修园解作必无风亦畏寒，未免失之自然，只可兼存一说。（弃叟志）
伤寒一日，太阳受之，脉若静者，为不传也。颇欲吐，若烦躁，脉数急者，为传也。（原文）
伤寒二三日，阳明少阳证不见者，为不传也。（原文）
此两节，一论阴阳表里之气相传，一论连贯之气相传。天之寒邪，伤人毛腠，则太阳正气受之。盖伤寒言邪，而太阳言正，脉静正和为不传。欲吐即少阴之见证，躁则足阴阴寒之气，烦则手少阴君火之气，乃病太阳之气，中见少阴之化也。二日三日为阳明少阳主气之期，不见身热、自汗、口苦、咽乾、目眩诸证，是气传而病不与之俱传。（节陈）
舒氏曰：伤寒之邪，化热则传经，未化则不传。欲吐，烦躁，脉数，为寒已化热之征。
太阳病，发热而渴，不恶寒者，为温病。若发汗已，身灼热者，名风温。风温为病，脉阴阳俱浮，自汗出，身重，多眠睡，息必鼾，语言难出。若被下者，小便不利，直视，失溲。若被火者，微发黄色，剧则惊痫，时瘛瘲，若火薰之。一逆尚引日，再逆促命期。（原文）
太阳病之即发者，有中风、伤寒之异。其有伏邪不即发者，《内经》谓冬伤于寒，春必病温，是为春温病，治宜寒凉。若误辛温，则内蕴之热益甚，遂变风温重症，汗出，显出少阴危象。热在骨，身重；热在阴分，神昏，多眠；肾热壅于肺，息鼾；壅于心，语言难出。误下，津液竭于下，小便不利；竭于上，目繫紧急，直视；肾气将绝，不能约太阳，遗溺；若更被土来剋水，发黄，热攻心，惊痫，生风，瘛瘲，肤如火薰，现出黄中带黑色。
冬伤于寒，至春随阳气而发为温病。邪病太阳之标阳，故但热，渴，不恶寒。此言寒邪伏匿变温，应汗出即解。若发汗反灼热者，乃风邪伏匿之风温。
《内经》：冬不藏精，春必病温。脉阴阳俱浮者，谓少阴肾与太阳膀胱。一藏一腑，同时併发耳。发汗后，一一显出少阴本证，则不可复从太阳为治，所以汗下火俱不可施。春月时令本温，俱值风木用事。「风温」两字，不得分之为两。仲景于冬月正病，以寒统之，则春月正病，定当以风统之矣。冬不藏精之人，春月病发，全俱少阴之证。于「温」字上加一「风」字，以别太阳之温耳。
愚按：此条文义简奥，喻氏、舒氏均未列入注释条内，特提出另论详辨，以辟叔和之谬，甚为明决，学者当于《尚论篇》中详参可也。以上所录，择张、陈二家就句解句之文，然细按之，似未能妥，惬处尚多。（弃搜注）
病有发热恶寒者，发于阳也；无热恶寒者，发于阴也。发于阳者，七日愈；发于阴者，六日愈。以阳数七、阴数六也。（原文）
太阳底面，即是少阴。《内经》云：太阳之上，寒气主之，以寒为本，以热为标也；少阴之上，君火主之，以热为本，以寒为标也。发热恶寒，发于太阳之标阳；无热恶寒，发于少阴之标阴。（节陈）
风为阳，卫亦阳；寒为阴，营亦阴。专指太阳而言，与或已发热、或未发热一条，互明其义。（节喻）
太阳病，头痛，至七日以上自愈者，以行其经尽故也。若欲作再经者，针足阳明，使经不传即愈。（足三里穴。原文）
「行其经」三字，谓自行其本经，与传经者不同，曲尽伤寒之变。传经者言邪，而纪日者言正。（节张、陈）
太阳病，欲解时，从巳至未上。（原文）
巳午二时，日中而阳气隆，太阳之所主也。得天时旺气之助，邪退正复矣。（节陈）
风家，表解而不了了者，十二日愈。（原文）
风乃阳，亦为阴数。「辨脉篇」曰：以阳得阴则解也。
风家表解，用桂枝汤，则刺风池，风府之互词也。风邪虽去，阳气之扰攘未宁，不必治之。静养以需，不可喜功生事。（节喻）
病人身大热，反欲近衣者，热在皮肤，寒在骨髓也；身大寒，反不欲近衣者，寒在皮肤，热在骨髓也。（原文）
太阳标热本寒，少阴标寒本热。阳根于阴，必以骨髓之寒热为主。（录陈）
太阳中风，阳（寸）浮而阴（尺）弱，阳浮者，热自发，阴弱者，汗自出；啬啬恶寒，淅淅恶风，翕翕发热，鼻鸣乾呕者，桂枝汤主之。（原文）
此论风邪薄于太阳之肌表，而为桂枝汤证也。（节张）
阳浮阴弱，与后文荣强卫弱同义。邪人卫，脉必外浮，阳性热，风又善行，所以发热快捷，不待郁闭而自发。荣无邪助，比卫不足，脉必不足，阴弱不能内守，阳弱不能外固，所以汗易致，不待覆盖而自出。虽恶风、恶寒并举，而义重恶风。盖恶风未有不恶寒者，所以伤寒证中，亦互云恶风，又见恶寒，未有不恶风者。后人谓伤风恶风，伤寒恶寒，苟简辨证，误人多矣。鼻鸣者，阳邪上壅也；乾呕者，阳邪上逆也。（录喻）
关前为阳以候卫，卫得邪助故脉浮；关后为阴以候荣，荣无邪助故脉弱。风伤卫证，时发热，时有微汗。「鼻鸣乾呕」四字当有误。太阳行人身之背，阳明行人身之前。鼻鸣者，阳明证也；乾呕者，气上逆，不可发汗，皆非桂枝汤的对之证。总缘《伤寒论》轶于兵燹，后人传之不得其真也。（节舒）
愚按：风邪从表入肌，肺主皮毛，故气为之不利，鼻鸣似亦伤风证中应有之候。至于乾呕，则风已化热，阳气上逆，桂枝汤却非所宜。舒氏之论，不可谓非独具只眼。（弃叟）
桂枝汤方　桂枝（去皮，三两）　芍药（三两）　甘草（炙，三两）　生姜（三两）　大枣（十二枚，擘）
张隐菴注：桂枝取稍光嫩之枝，如有皮者去之，非去枝上之皮也。
水七升，微火煮取三升，去滓，适寒温，先服一升。须臾，稜热稀粥一升余。温覆，令微汗，不可令如水流漓。一服，汗出病瘥，停后服。汗不出者，服至二三剂。（禁生冷、黏滑、肉面、五辛、酒酪、臭恶等物。）
喻氏曰：桂枝气味俱薄，所以能解肌者，全在稜稀热粥，以助药力。穀气内充，则邪不能入，且不能留，法中之法若此。
舒氏曰：桂枝走太阳之表，专驱卫分之风。后天之精气生血，其悍气生津，血入于荣，津行于卫。汗者，津液之馀也。营行脉中，卫行脉外。风伤卫证，营分无邪，恐其邪被桂枝攻击，乱溃而扰害于荣，故方中芍药，蔽护荣分，斯无遗患。
太阳病，头痛发热，汗出恶风者，桂枝汤主之。（原文）
此条与名为中风节相同，咸属风伤肌腠，前未主方，故于此复言之。（录张）
太阳病，项背强[几][几]，反汗出恶风者，桂枝加葛根汤主之。（原文）
《内经》云：邪入于输，腰脊乃强。盖太阳之经输在背，邪之中人，始于皮毛，次及肌络，次及经输。邪入而经输实，则皮毛虚，反汗出而恶风，视桂枝证同而不同，非得葛根领桂枝直入肌络，而还出肌肤之外，不能奏效。
喻氏以此条为太阳阳明合病，另立合病一门，亦甚精切。（弃叟）
桂枝加葛根汤（即桂枝汤原方加葛根四两）
太阳病，下之后，其气上冲者，可与桂枝汤，方用前法。若不上冲者，不可与之。（原文）
经云：太阳根于至阴，是太阳之气，由至阴而上胸膈，出肌腠，达皮毛，外行三阳，内行三阴，气从此出入，邪亦从此出入。师所谓其气者，指此而言也。所以伤寒言邪，则言正，而言正，则可以识邪。（张令韶）
误下而阳邪下陷，然无他变，则可从表里两解之法，故以桂枝汤加于前所误下方内，则表邪外出，里邪内出，即用桂枝大黄汤之互词也。（喻氏）
愚按：如此解，则于原文「用前法」三字有著落，较修园解作「用稜粥取汗」切当。（弃叟）
桂枝汤，太阳之表药也。若太阳表证，现在误下而无他变证，正当用以解表，何论其气之上冲与不上冲，仲景必无此法。（舒氏）
太阳病三日，已发汗，若吐、若下、若温针，仍不解者，此为坏病。桂枝不中与也，观其脉证，知犯何逆，随证治之。（原文）
仲景只说三日，只说太阳病，连少阳亦未说到。下条有太阳转入少阳之坏病，有「柴胡证罢」四字，可见此为桂枝证罢，故不可复用也。（喻氏）
汗吐下温针仍不解者，则知太阳病证仍在也，仍当以太阳成法治之，一定之理也。乃无端而名之曰坏病，而坏病中又无成法可施，岂不徒然多事乎？仲景当不有此。（舒氏）
桂枝本为解肌，若其人脉浮紧、发热、汗不出者，不可与也。当须识此，勿令误也。（原文）
风性迅速，从肤表直入肌腠，肌腠实，肤表虚，所以脉浮缓，汗自出。若浮紧，汗不出，是邪不在肌腠而在肤表。桂枝为不出汗之大禁。（陈氏）
伤寒太阳，邪正相持，拒于肤表，不宜解肌。（张氏）
已见寒伤荣之脉证，即不可用风伤卫之治法。（喻氏）
愚按：喻氏此解，与张同而陈异，颇明白醒亮。（弃叟）
此寒伤荣证，忌用桂枝汤，乃忌方中芍药也。邪在荣分，误用芍药敛闭其荣，无出路矣。「解肌」二字有误，肌肉属阳明，桂枝乃太阳祛风之药，安得谓解肌？（舒氏）
若酒客，不可与桂枝汤，得汤则呕。以酒客不喜甘故也。（原文）
经云：酒随卫气，先行皮毛充络脉。此假酒客以喻，病在皮毛络脉，桂枝辛甘发散，辛走气而甘缓中。得之，则皮毛之邪从肌腠而入于中胃，故呕。此节言皮毛之邪，入于中胃而呕；下节言络脉之邪，散于经脉而吐脓血。（张氏）
喘家作，桂枝汤加厚朴、杏子佳。（原文）
平日素有喘之人，名曰喘家，虽曾愈而得病又作，宜厚朴从脾而输其气，杏子从肺以利其气。（陈氏）
此承上文而言，皮毛之邪不从肌腠而入于中胃，则闭拒皮毛而喘。喘家肺气不利，由于脾气不输，故桂枝汤宜加朴、杏。（张氏）
喘非表证，况亦各有所因。有因气虚者，宜补气；有因痰壅者，宜开痰；有因阳明胃实、浊气上乾者，宜攻下；有因肾气发动者，宜固肾。凡此皆非厚朴杏子所能，何为佳耶？叔和无理之至。（舒氏）
凡服桂枝汤吐者，其后必吐脓血也。（原文）
其人内有湿热，又以桂枝汤之辛热，两热相冲，涌越致伤阳络。（陈氏）
莫氏曰：此节应在喘家之前，疑编次之误也。
两热相合，满而不行，上逆而吐，溢于上焦，蒸为败浊，故吐脓血。（喻氏）
积饮素盛之人，误服表药以耗其阳而动其饮，上逆而吐，亦常有之。若吐脓血者，从未之见也，定知叔和有错。（舒氏）
太阳病，发汗，遂漏不止，其人恶风，小便难，四肢微急，难以屈伸者，桂枝加附子汤主之。（原文）
汗涣于表，津竭于里，故小便难；四肢无阳气以养之，故微急；亡阳脱液，故难屈伸。取附子以固少阴之阳，止汗救液，其理微矣。（陈氏）
此节至证象阳旦，一气相承。论太阳之气，入于太阴坤土之地中，而见三阴之证。太阳气从肤表而肌腠，从肌腠而外行三阳，内行三阴，有出有入，有升有降。（张氏）
阳气不能卫外为固，汗漏不止，即如水淋漓之互词。恶风者，腠理大开；便难者，津液外泄而不下渗，卫气外脱，而膀胱之化不行。此阳气阴液两亡，与振振欲擗地条「亡阳」一证，微细有别。（喻氏）
桂枝加附子汤
即桂枝汤原方加附子一枚。
罗紫尚曰：用附子有二义，一以壮表，一以御阴。
孙广从曰：阳气暴输，阴气四布，阻滞经脉，关节不通，故难以屈伸。喻氏谓，无津液以养，非也。如果经脉失养，法当滋润，附子不可用也，岂可更用桂枝，再伤其阳乎？且芍药酸寒生阴，回阳药中最不相宜，总当重用附子以回阳。耆、术、建中立气，砂、半以行脾气，故纸收固肾气，虎骨通利关节，一定之理也。
太阳病，下之后，脉促，胸满者，桂枝去芍药汤主之。若微恶寒者，桂枝去芍药方中，加附子汤主之。（原文）
上节论太阳之气，运行于肤表，此节论出入于外内；上节论阳在外为阴之固，此论在内为阳之守。（张氏）
曾氏曰：微恶寒者，乃脉微而身寒，故加附子。
误下，有利遂不止，脉促，喘而汗出一条。此但见胸满，阳邪仍盛于阳位，几于结胸同变。然满而不痛，似尚未结，故仍取桂枝以散太阳之邪，其去芍药，非仅恐其酸收，恐其复领阳邪下入腹中也。仲景特以微寒发其义，可见阳虚则恶寒，又可见汗不出之恶寒，非阳虚矣。伤寒证中，多有下后魄汗不止，而酿亡阳之变者，必于此等处参合，以求神髓，可进于道耳。（喻氏）
此为下伤胸中之阳，不能宣布于上，阴气乃得挟饮上干，壅塞胸膈，法宜耆、术、附、桂、夏、蔻、姜、砂，芍药固不可用，桂枝亦不可用也，定知叔和有错。（舒氏）
桂枝去芍药汤　即桂枝汤原方去芍药。
桂枝去芍药加附子汤　即上方加附子一枚（炮）
太阳病，得之八九日，如疟状，发热恶寒，热多寒少，其人不呕，圊便欲自可，一日二三度发。脉微缓者，为欲愈也；脉微而恶寒者，此阴阳俱虚，不可更发汗、更下、更吐也；面色反有热色者，未欲解也，不能得小汗出，身必痒，宜桂枝麻黄各半汤。（原文）
此三阳在外而合併于少阳也，七日来复，八日阳明，九日少阳，乃三阳所主之日也。太阳主开，阳明主阖，少阳主枢转以出入，故如疟状。日出少阳所主，日中太阳所主，日晡阳明所主，一日二三度发，感三阳之气而发也。脉微缓者，三阳在外，得阴气以和之；若脉微恶寒，此阴阳俱虚，不可更行汗吐下也。（张氏）
太阳以阳为主，热多寒少，是主胜客负。脉微为邪衰，缓为正复。若但微不缓，是邪正俱衰，至恶寒则客胜主负矣。（陈氏）
此亦风多寒少之证，风为寒所持而不能散，所以面显怫郁之色，宜总风寒而两解之也。（喻氏）
风多寒少之证，误用芍药，则荣分之邪漫无出路矣。仲景必无此法，大抵仍是大青龙证，因无烦躁，当去石膏一味。（舒氏）
桂枝麻黄各半汤　（桂枝一两十六铢，去皮）　芍药　炙甘草　麻黄（去节　各一两）　杏仁（二十四个，去皮尖）　大枣（四枚，擘）　上七味以水五升先煎麻黄一二沸，去上沫，内诸药，取一升八合，去滓，温服六合。
太阳病，初服桂枝汤，反烦不解者，先刺风池、风府，却与桂枝汤则愈。（原文）
风池一穴，在头上三行颞颥后，发际陷中，足少阳之经穴，针入三分，留三呼。风府一穴，上发际一寸，大筋内宛宛中，督脉之经穴，针入四分，留三呼。皆太阳经所过之处也。
此证虽属风伤卫，势必略兼微寒，误在芍药锢蔽荣邪，所以反烦不解，法当去芍药加麻黄服之，必得汗而解。（舒氏）
服桂枝汤，大汗出，脉洪大者，与桂枝汤如前法。若形如疟，日再发者，汗出必解，宜桂枝二麻黄一汤。（原文）
此言通体之气，从肌腠而外合于肤表，标阳气盛，故脉洪大而汗出。日中而阳隆，太阳之气从肌出表，日西而阳衰，太阳之气从表入肌，外邪未尽，寒热随之，故似疟而日再发也。此肌表相持，汗出必解。（张氏）
与桂枝汤，如前啜粥法，令微似汗。汗生于穀，精胜而邪却也。（陈氏）
此亦风多寒少之证，桂枝治其风而遗其寒，故重以桂枝探之，其不解者，终有微寒也。（喻氏）
大汗出，「大」字有误，当是「不」字。若大汗出之证，不再藉汗解可知。必是不汗出，故宜汗解。按此症虽风多寒少，然亦不可蔽护营分，芍药终为不合。（舒氏）
服桂枝汤，大汗出后，大烦渴不解，脉洪大者，白虎加人参汤主之。（原文）
大汗出后，阳明之津液俱亡。胃络上通于心，故大烦；阳明之上，燥气主之，故大渴。加人参者，救其液以滋其燥也。（陈氏）
此证津亏热盛，是其本也。假令初用桂枝时，方中即加石膏，自无诸白虎证。（舒氏）
桂枝二麻黄一汤　桂枝（一两十七铢，去皮）　芍药（一两六铢）　麻黄（十六铢，去节）　生姜（一两六铢）　杏仁（十六个，去皮尖）　炙甘草（一两二铢）　大枣（五枚，擘）
上七味，水五升，先煎麻黄一二沸，去上沫，内诸药，煮取两升，去滓。温服一升，日再服。
白虎加人参汤　知母（六两）　石膏（一斤，绵裹）　炙甘草（二两）　粳米（六合）　人参（二两）
上五味，水一升，煮米熟，汤成，去渣，温服一升，日三服。
太阳病，发热恶寒，热多寒少，脉微弱者，此无阳也。不可发汗，宜桂枝二越婢一汤方。（原文）
热多寒少，脉微弱，脉证相反，是证为太阳，其气内陷于至阴中，所以证为阳而脉则无阳。（陈氏）
表阳乘虚内陷，则无在表之阳，不可再发太阳之表汗。（张氏）
此亦风多寒少之证。「无阳」二字，仲景言之不一，后人不解，不知乃亡液之通称也，故以不可更汗为戒。（喻氏）
「热多寒少」四字，乃条中关键，必其人平素热盛津衰，故用石膏以保其津液。但「无阳」二字有误，如果无阳，必寒多热少，当用附子，是石膏又所当禁矣，且营分有邪，芍药总不宜。（舒氏）
舒氏谓，「无阳」二字有误，见解超出诸家之上。如果无阳，岂有用石膏之理？愚意「无阳」句，恐是脱去一「太」字。发热恶寒，本太阳病，乃热多寒少，脉反微弱，是已无太阳可言，邪入里而在阳明之界矣。越婢以解阳明之邪，仍用桂枝者，引其邪从太阳出耳。脉弱，邪不盛可知，故用此轻剂。（弃叟）
桂枝二越婢一汤方　桂枝　芍药　甘草（各十八铢）　生姜（一两二铢）　大枣（四枚，擘）　麻黄（十八铢，去节）　石膏（二十四铢，碎，绵裹）
上七味，水五升，先煮麻黄一二沸，去上沫，内诸药，煮取二升，去滓。温服一升。
服桂枝汤，或下之，仍头痛项强，翕翕发热，无汗，心下满，微痛，小便不利者，桂枝去桂加茯苓白术汤主之。（原文）
邪陷于脾，不能转输，膀胱不得气化而外出，三焦不行决渎而下出。《内经》云：三焦膀胱者，腠理毫毛其应，是言通体之太阳也。须知利水法中，大有转旋之妙。去桂者，不犯无汗之禁也，加白术、茯苓者，助脾之转输也。（陈氏）
肌腠之邪，入于里阴，故无汗；从胸膈入于中土，故心下满，微痛。（张氏）
桂枝汤治其风而遗其寒，所以不解而证变，设更下之，则邪势乘虚入里，益误矣。（喻氏）
此条风寒两伤之证，因误下伤其胸中、脾中之阳，则饮邪上犯，结聚心下，而为满痛，法宜麻桂方中，加耆、术、姜、半、砂仁、白蔻，温中解表，散结逐饮。若桂枝汤去桂加苓、术，不中也。（舒氏）
愚按：此亦误治成结胸之一类。（弃叟）
桂枝去桂加茯苓白术汤　芍药（三两）　甘草（二两，炙）　生姜　茯苓　白术（各三两）　大枣（十二枚，擘）　水八升，煮取三升，去滓，温服一升，小便利则愈。
伤寒，脉浮，自汗出，小便数，心烦，微恶寒，脚挛急，反与桂枝汤以攻其表，此误也。得之便厥，咽中干，烦躁吐逆者，作甘草乾姜汤与之，以复其阳；若厥愈足温者，更作芍药甘草汤与之，其脚即伸；若胃气不和者，谵语者，少与调胃承气汤；若重发其表，复加烧针者，四逆汤主之。（原文）
少阴之脉，斜走足心，上股肉后廉，太阳之标热，合少阴之本热，为阴阳热化之病。热盛灼筋，故脚挛急，并可悟脉浮、自汗、小便数，皆系热证，即有微寒，亦可知表之恶寒渐微，则里之郁热渐盛。（陈氏）
此论太阳之气，去肌而入于三阴。（张氏）
按：此证阳虚为本，自汗出，微恶寒，卫外之阳不足也。小便数者，肾阳衰不能制水也；心烦者，脾阳不能摄饮，乃扰心而生烦也；脚挛急者，阳虚不能御湿也。法宜耆、术、半、砂、星、附、故纸、益智、虎骨等以治之。反与桂枝耗散真阳，致便厥；且芍药生阴以重伤其阳，致津液不能薰腾，则咽乾；引动阴邪上僭而为烦躁，吐逆。宜于上药中重加吴萸方合。甘草乾姜何用？芍药、甘草尤谬。又曰：胃不和、谵语者，少与调胃承气汤。此时何得又有阳明胃实之证？凭空而见耶。又曰：若重发汗复加烧针者，四逆汤主之。夫胃实之证，误则亡阴，复加烧针以重伤其阴，岂可更用四逆以更劫其阴乎？可见叔和伪撰，不通之至。（舒氏）
甘草乾姜汤　炙甘草（四两）　乾姜（二两，炮）　水三升，煎升半，分温再服。
芍药甘草汤　白芍（四两）　炙甘草（四两）　同上。
调胃承气汤　大黄（四两，酒浸）　炙甘草（二两）　芒硝（半升）　水三升煎大黄、甘草，取一升，去滓，内芒硝，更上火微煮令沸，少少温服之。
四逆汤　炙甘草（二两）　乾姜（一两半）　附子（一枚生，去皮，破八片）　水三升，煮取一升二合，去滓，分温再服。强人可大附子一枚，乾姜重三两。
问曰：证象阳旦，按法治之而增剧，厥逆，咽中干，两胫拘急而谵语。师曰（衍文）：言夜半手足当温，两脚当伸，后如师言，何以知此？答曰：寸口脉浮而大，浮则为风，大则为虚。风则生微热，虚则两胫挛。病证象桂枝，因加附子参其间，增桂令汗出，附子温经，亡阳故也。厥逆，咽中干，阳明内结，谵语烦乱，更饮甘草乾姜汤。夜半阳气还，两足当温，胫尚微拘急，重与芍药甘草汤，尔乃胫伸。以承气汤，微溏，则止其谵语，故病可愈。（原文）
成无己注：谓阳旦是桂枝汤之别名。
方中行注：谓阳以风，言旦晓也，似中风分晓。
仲景之圆机活法，妙在阳旦、阴旦二汤。阳旦者，天日晴暖，以及春夏温热之称也；阴旦者，风雨晦冥，以及秋冬寒凉之称也。只一桂枝汤，遇时令温热，则加黄芩，名阳旦汤；遇时令寒凉，则加桂枝，名阴旦汤。后世失传，纷纷谓桂枝不宜于春夏者，皆由不识此义耳。如此证，既像阳旦，用桂枝之法治之，得之便厥，明明误在黄芩助其阴寒，故仲景即行阴旦之法，以救其失，不足更加附子温经，重饮甘草乾姜汤，以俟夜半阳回足热。（喻氏）
按：此条说出许多无益之语，何所用之，吾不能曲为之解也。（舒氏）


卷一之中  ——————————————————————————————————————————————————————————————————————————————————————————

辨太阳病脉证篇（中）  ***************************
太阳病，项背强[几][几]，无汗，恶风者，葛根汤主之。（原文）
此言邪从肤表而入于经输，与邪在肌腠而入于经输者之不同。另立葛根汤，取微似汗法。（陈氏）
邪拒于表故无汗，从表入肌故恶风。葛根藤引蔓延，能通经脉，为阳明宣达之品，主治太阳经脉之邪；麻黄中空而象毛孔，主散表邪，配桂枝汤，助津液血气充于肌腠皮肤，故取微似汗而病可愈。（张氏）
无汗为寒伤营，理合麻黄汤内加葛根，若芍药断乎不可用，此皆后人之误。（舒氏）
葛根汤　葛根（四两）　麻黄（三两，去节）　桂枝（二两，去皮）　芍药（二两）　炙甘草（二两）　生姜（三两）　大枣（十二枚，擘）　水一斗，先煎麻黄，减二升，去上沫，内诸药，煮取三升，去滓。温服一升，复取微似汗，不需啜粥，余如桂枝汤法将息及禁忌。
太阳与阳明合病，必自下利，葛根汤主之。（原文）
太阳与阳明合病，不下利但呕者，葛根汤加半夏汤主之。（原文）
前条两经之热邪并盛，不待内陷，而胃中之津液，被迫而不守，自利，后条「太阳主开，阳明主阖」，今阳明为太阳所迫，本阖而反开，开于下则利，开于上则呕。（陈氏）
二条以下利不下利，辨别合病之主风主寒不同。风者，阳也。阳性上行，故合阳明胃中之水饮而上逆；寒者，阴也。阴性下行，故合阳明胃中之水穀而下奔。（喻氏）
张盖仙曰：下利，太阴证也。合病而兼下利，不但二阳受邪，而太阴亦病矣，所主葛根汤，专治二阳，不顾太阴，非法也。呕者，当加半夏，利者，遂不必治邪，无是理矣。
葛根加半夏汤　即葛根汤原方加半夏半升。
太阳病，桂枝证，医反下之，利遂不止，脉促者，表未解也。喘而汗出者，葛根黄芩黄连汤主之。（原文）
张令韶云：下后发喘汗出，乃天气不降、地气不升之危证，宜用人参四逆等。仲师用此方，专在表未解句。虽然，仲师之书，岂可以形迹求之耶。总以见太阳之气，出入于外内，由外而入者，亦可由内而出，此立证立方之意也。
太阳病原无里证，因误下则邪之在太阳者，未得传阳明之经，已先入阳明之腑，所以其脉急促，其汗外越，其气上奔即喘，下奔即泄。（喻氏）
按：此法汤名不合。在太阳例中，不得以葛根名汤，大叛仲景之意。言表未解者，是太阳之病未解也。因下，伤脾中之阳，则利不止，肾气涣散无归，则胸中之气不得下达故喘。汗出者，微阳欲亡也，法宜术附参耆，回阳止泄。故纸、益智，收纳肾气，吸引胸中之气下行，而喘自止。葛根走阳明，犯太阳之所禁，不可用，且热证未见，何取芩、连，仲景必无此法。（舒氏）
葛根黄芩黄连汤　葛根（半斤）　炙甘草（二两）　黄芩（三两）　黄连（三两）　水八升煮葛根，减二升，内诸药，煮取二升，去滓，分温再服。
太阳病，头痛发热，身疼，腰痛，骨节疼痛，恶风，无汗而喘者，麻黄汤主之。（原文）
身疼，病在太阳之气也。经云：太阳主周身之气。腰痛，病在太阳之经也。经云：太阳之经挟脊抵腰。（陈氏）
柯韵伯曰：本条不冠伤寒二字，又不言恶寒而言恶风，先辈言麻黄汤主治伤寒，不治中风，似非确论。
汪訒庵曰：恶寒者，虽无风而常恶也。恶风者，但畏当风也。
韵伯又曰：麻黄八证：头痛，发热，恶风，同桂枝证；无汗，身疼，同大青龙证。本证重在发热身疼，无汗而喘。
按：太阳伤寒证内有喘，人皆谓外邪由皮毛而入。皮毛，肺之合也。证虽太阳，而怫郁气喘属肺病。麻黄汤虽太阳发汗之剂，实散肺经火郁之药也。其说谬甚，岂有足太阳病，而药手太阴之理乎？果尔，肺经受病，仲景何得以太阳名之？盖人身大气积于胸中，上焦如雾也，而胸中为太阳所主。寒邪外来，荣卫闭固，气不得泄，壅阏而为喘，与肺何预？方中杏仁，取其利气，非治肺也，指为肺经之药，毋乃谬乎？（舒氏）
麻黄汤　麻黄（三两，去节）　桂枝（三两，去皮）　炙甘草（一两）　杏仁（七十个，去皮尖）
水九升，先煎麻黄，减二升，去上沫，内诸药，煮取二升半，去滓，温服八合，覆取微似汗，不需啜粥，余如桂枝将息法。
汪訒庵曰：麻黄辛温，发营分之邪，走太阳，用桂枝以引荣邪外出。
舒驰远曰：桂枝汤中，用芍药以内护于荣；麻黄汤中，用桂枝以外导于卫，以阴阳互根之妙也。后人不达，谬谓麻黄性猛，必使桂枝以监之。此说一倡，误人多矣，将恃有桂枝则麻黄可肆用无所忌乎。盖荣行脉中，卫行脉外，荣邪出表，必假道于卫，用麻黄发出荣分之邪，用桂枝以接应卫外，正所以助麻黄而成发表之功，何为监耶？但用麻黄汤者，必当察其人本气无亏，乃可径用，若元阴不足，方中宜当归、地黄；如真阳素虚，宜加附子；倘肺胃素有蓄热，宜加石膏。
太阳与阳明合病，喘而胸满者，宜麻黄汤主之。（原文）
太阳之气，从胸而出，阳明亦主胸膺，二阳之气不能外达，势必内壅而作喘满。（陈氏）
二阳合病，宜从太阳之表，不可从阳明之阖而妄下也。（张氏）
按喘而胸满，乃胸中之阳不能宣布，因而痰饮上入胸膈，壅遏而为喘满，法宜耆、术、砂、半、白蔻、故纸以治之。条中并无太阳寒伤荣证，何得妄投麻黄汤耶？仲景必无此法。（舒氏）
愚按：囫囵言喘而胸满，并无伤风、伤寒见证，安得指为太阳阳明合病。但喘而胸满之证，应有挟寒挟热之分，安得概施之以麻黄汤，疑原文内必有脱漏。舒先生断以仲景必无此法，有胆有识。（弃叟）
太阳病，十日已去，脉浮细而嗜卧者，外已解也。设令胸满胁痛者，与以小柴胡汤；脉但浮者，与麻黄汤。（原文）
脉浮为太阳，细为太阴，两气相和合，故知其外已解。太阳之气，从胸胁而出，未得少阴阴枢之枢转，故有痛满之候。（陈氏）
太阳中风，脉浮紧，发热，恶寒，身疼痛，不汗出而烦躁者，大青龙汤主之。若脉微弱，汗出恶风者，不可服。服之则厥逆，筋惕肉瞤，此为逆也。以真武汤救之。（原文。）
方、喻各本，皆有真武一句，意者仲师当日，不能必用法者尽如法，故更立真武一汤救之，特为大青龙对峙。见一则救不汗出之烦躁，兴云致雨，为阳亢者设；一则救汗不收之烦躁，燠土制水，为阴盛者设。（陈氏）
天地郁蒸，得雨则和；人身烦躁，得汗则解。大青龙汤证，为太阳无汗而设，与麻黄汤证何异？因有烦躁一证兼见，则非此法不解。盖风为烦，寒为躁，故用之以解烦躁也。
观仲景立方之意，本是桂枝、麻黄二汤合用，但因芍药酸收，故易以石膏辛甘大寒。辛以散风，甘以散寒，寒以胜热，一药而三善俱备。
仲景于风多寒少之证，而见微弱之脉，有用桂枝二越婢一之法。桂枝汤全方不去芍药，取用其二，全是不欲发汗之意，复改麻黄一汤为越婢一者，用麻黄、石膏二物，示微发于不发中耳。以大青龙之升腾变化，不可驾驭之物，约略用之，乃至性同女婢之卑柔，此仲景之通天手眼也。只一方中忽然去芍药为大青龙，而昇天兴云雨，忽然存芍药为小青龙，而蟋泥润红海，忽然用桂枝二越婢一，而细雨湿泥砂，精义入神矣。厥逆，肉瞤筋惕为亡阳，即当用四逆汤以回阳，乃不用而以真武救之者，其意何居？盖真武乃北方司水之神，方中用茯苓、白术、芍药、附子，行水收阴，醒脾崇土之功，多于回阳，收拾分驰离绝之阳，互镇于北方之位。纵独用附子、乾姜以回阳，其如魄汗不止，何哉？人身阳根于阴，其亡阳之证，乃少阴肾中之真阳飞越耳，亟须镇摄归根。阳归阴必翕然从之，阴从则水不逆，阳不孤矣。（以上均喻氏）
程郊倩曰：加石膏于麻黄汤中，名曰大青龙，使辛热之剂变为辛凉，则风寒得麻、桂而外出，烦躁得石膏而清解。龙升雨降，郁热顿除矣。然此汤非为烦躁而设，为不汗出而烦躁者设也。
按：大青龙汤为表寒里热者设；小青龙汤为表里俱寒者设；白虎汤为表里俱热者设。不汗出而烦躁者，主用大青龙汤以发其汗，若有汗之烦躁，复有阴阳之不同。或曰阳烦阴躁，又烦出于心，躁出于肾。其实不然，烦者未有不躁，躁者未有不烦，烦躁同而外症不同也。盖少阴亡阳之烦躁属阴，其证头眩，目瞑，声低，息短，少气懒言，身重，恶寒，法主真武以回其阳；若阳明热越之烦躁属阳，其证张目不眠，声音响亮，气粗，身轻，恶热，法主白虎汤以撤其热，不谙阴阳之理，从外证确辨，实难凭也。（舒氏）
大青龙汤　麻黄（六两）　桂枝（二两）　炙甘草（二两）　杏仁（五十个，去皮尖）　生姜（三两）　大枣（十二枚，擘）　石膏（如鸡子大）　水九升，先煮麻黄，减二升，去沫，内诸药，煮取三升，去滓，温服一升，取微似汗。
伤寒，脉浮缓，身不疼，但重，乍有轻者，无少阴证者，大青龙汤发之。（原文）
柯韵伯曰：脉浮紧者，身必痛；脉缓者，身不痛，伤寒中风皆然。伤寒之轻症，亦有用大青龙法，发之云者，外邪虽闭，而内之烦躁未甚，但发其外，而内自解也。
上节言风伤太阳，而内干少阴之气化，此言寒伤太阳，而干太阴之气化，邪在太阳则浮，入于太阴则缓。（张氏）
伤寒表不解，心下有水气，乾呕，发热而咳，或渴，或利，或噎，或小便不利，少腹满，或喘者，小青龙汤主之。（原文）
本方散心下之水气，藉麻黄之大力，领诸药之气，布于上，运于下，达于四旁，内行于州都，外行于元府。（陈氏）
小青龙汤　麻黄（三两）　芍药（三两）　五味子（半升）　乾姜（三两）　炙甘草（三两）　细辛（三两）　桂枝（三两）　半夏（半升）　水一斗，煮取三升，温服一升。若渴去半夏，加瓜蒌根三两；若微利去麻黄，加荛花如鸡子大，熬令赤色；若噎去麻黄加附子一枚；若小便不利，少腹满去麻黄，加茯苓四两；若喘去麻黄，加杏仁半斤（去皮尖）。（原文）
按：小青龙汤原为表里俱寒者设，必其人发热无汗，表邪挟饮，方可用，若有汗而无表证者，切不可妄用。耗散真阳，则痰饮愈肆，而喘咳增剧，甚至不治者，往往有之，且方中附子必不可少，否则里寒无以御之。其细辛、五味，甚无理也。至于芍药，尤不可用，以芍药收敛，营分之邪无出路矣，仲景必无此。（舒氏）
汪双池曰：按此加减法，似非仲景本文，且乱本方之意。大青龙汤证为火之内讧，卫之逼而为邪，此证为水之内讧，荣之逼而为邪也。此太阳证之将作结胸而未甚者。
伤寒，心下有水气，咳而微喘，发热不渴。服汤已，渴者，此寒去欲解也。小青龙汤主之。（原文）
莫氏曰：小青龙主之，当在服汤已句上。
张盖仙曰：心下有水气者，即是胃中有留饮也。服汤已转渴者，水饮去矣，故云欲解也，并无太阳表证，麻黄未免多事。
太阳病，外症未解，脉浮弱者，当以汗解，宜桂枝汤。（原文）
张令韶曰：自此以下十五节，言病有在表、在外之不同，汤有麻黄、桂枝之各异也。
柯韵伯曰：桂枝温能散寒，甘能益气血，辛能发散外邪，故麻、葛、青龙，凡发汗剂咸用之，惟桂枝汤不可用麻黄，而麻黄汤不可无桂枝。盖邪在皮毛，则皮毛实而无汗，故主麻黄以直达之；若邪在肌肉，则肌肉实而皮毛反虚而自汗，故佐以姜、枣、甘、芍调和气血，从肌肉而出皮毛，二方之不同如此。今人不知其旨，以桂枝汤治中风，麻黄汤治伤寒，失之远矣。
浮弱，即阳浮阴弱之谓，当以汗解，遵用桂枝汤法。（喻氏）
皮毛为表，肌腠为外。外症未解，肌腠之邪未解也，宜桂枝汤以助肌腠之血气。（张氏）
太阳病，医下之，微喘者，表未解故也。桂枝加厚朴杏仁汤主之。（原文）　即桂枝汤加杏仁五十枚、厚朴二两，水七升，煮取三升，去滓。温服一升，覆取微似汗。（原文）
燕氏曰：此与「喘家作，桂枝汤加厚朴杏仁佳」同一义也。
凡下后利不止，而加上气喘急者，乃上争下夺之危象也。此不云下利，但云微喘，表未解，则是表邪因误下而上逆，与虚证不同。（喻氏）
喘非表证，何得云微喘者表未解，况喘亦各有所因。有因气虚者，法宜补气；有因痰壅者，法宜开痰；有因阳明胃实、浊气上乾者，法宜攻下；有因肾气发动者，法宜收回肾气。凡此皆非厚朴、杏子所能，叔和无理之至。（舒氏）
愚按：下之微喘者，似无因阳明胃实、浊气上干之理，如非因汗下之误而喘者，方有此四因之宜辨，学者须知。（弃叟）
太阳病，外症未解，不可下也，下之为逆，欲外解者，宜桂枝汤主之。（原文）
太阳病，先发汗不解，而复下之，脉浮者不愈。浮为在外，而反下之，故令不愈。今脉浮，故知在外，须当解外则愈，宜桂枝汤主之。（原文）
下之为逆者，逆于中焦也。「为逆」二字，对上「微喘」二字看，表外之证，从可识矣。（张氏）
萧克协曰：太阳病，除脾约外，无论表之解与未解，皆不可下。此云外证未解者，不可下也，然则外证解者遂可下乎？无此理也。
愚按：名之曰太阳病，无论外证解与未解，总未入里可知。未入里则不可下，既入里则不可下，既入里则不得名太阳病，其原文恐有讹误之处。（弃叟）
太阳病，脉浮紧，无汗，发热，身疼痛，八九日不解，表症仍在，此当发其汗。服药已微除，其人发烦目瞑，剧者必衄，衄乃解。所以然者，阳气重故也。麻黄汤主之。（原文）
太阳合併于三阳，八九日表证仍在，必衄，从阳明少阳而解。观阳重一语，而义可知矣。麻黄汤主之，当在「当发其汗」句之下。（张氏）
此风多寒少之证。发烦者，热蒸而郁烦也；目瞑者，热转荣血，肝气不治也。热甚迫血妄行，衄则血随脉散而解也。（喻氏）
服药已微除，其人发烦热，明是服药未得如法，邪无从出而增烦也；目瞑者，阳邪内迫，而人事昏沉也；衄者，荣分为邪所迫而血妄行也。原文「衄乃解，所以然者，阳重故也」，谓风多寒少之证。衄则邪解，无馀义矣。主麻黄汤者，不主于风多寒少之证，而主于风寒两停，及寒多风少之证也。以荣邪虽从衄解，而卫分为偏胜之寒所持故耳。不然，既云衄乃解，胡为又用麻黄汤耶。（舒氏）
太阳病，脉浮紧，发热，身无汗，自衄者愈。（原文）
此与热结膀胱，血自下者，同一局也。
此即前条风多寒少之证。无身疼则寒轻；无发烦目眩，则阳气亦不重，所以既衄则不更主麻黄汤也。（喻氏）
二阳并病，太阳初得病时，发其汗，汗先出不彻，因转属阳明，续自微汗出，不恶寒。若太阳病证不罢者，不可下，下之为逆，可小发汗。设面色缘缘正赤者，阳气怫郁在表，当解之、熏之。若发汗不彻，不足言，阳气怫郁不得越，当汗不汗，其人烦躁，不知痛处，乍在腹中，乍在四肢，按之不可得，其人短气但坐，以汗出不彻故也。更发汗则愈。何以知汗出不彻？以脉涩，故知也。（原文。喻氏曰：「更」字读平声）
太阳初得寒伤之病，以麻黄发其汗不彻，故传阳明，似乎当用下法。以太阳之邪未彻，故下之为逆，如此者可小汗。设面色正赤，是寒邪深重，阳气怫郁于表，所以重当解之、熏之，又非小汗所能胜矣。若是发汗不彻，不足言阳气怫郁不得越也。毕竟当汗不汗，其人烦躁，方是阳气不得越耳。（喻氏）
续自微汗出者，阳明水穀之精也。不恶寒者，阳明之热化也；不知痛处者，太阳合少阴之气化也；乍在腹中四肢者，阳明合太阴之气化也；按之不可得者，经脉为病也。其人短气者，一呼一息，脉行六寸，血脉阻涩，则呼吸不利而短气也。何以知汗出不彻？以脉涩，故知皮腠之不通，由于经脉之阻塞也。（张氏）
按：此为兼併也。二阳并病，即知不独太阳，而阳明亦受邪矣。汗出不彻者，以阳明原有并邪在内，因转属阳明，故续自汗出，不恶寒也。（舒氏）
脉浮数者，法当汗出而愈。若下之，身重，心悸，不可发汗，当自汗出乃解。所以然者，尺中脉微，此里虚。须表里实，津液自和，便自汗出而愈。（原文）
此论下焦之津血虚者，不可更发其汗也。（张氏）
脉浮紧者，法当身疼痛，宜以汗解之。假令尺中迟者，不可发汗。何以知之？然以营气不足，血少故也。（原文）
胃气营血，外循行于经络之间，而肺卫心营，内取之乎水穀之气。营者，水穀之精气也，和调于五脏，洒陈于六腑，乃能入之于脉。（陈氏）
此论胞中之血液虚者，亦不可发汗，故与上节皆以尺候之。夫流溢于胞中之津液，奉心神化赤而为血，从冲任布散于外，充肤热肉，澹渗皮毛，营气不足则血少，不可发汗，所谓夺血者无汗也。（张氏）
按：此二条，均是先建中而后发汗之变法，要知仲景云，脉微者不可发汗。又云，尺脉微者不可下。无非相人津液之奥旨。（喻氏）
按：此二条，俱为里虚不可发汗，然病在表，不得不发其汗，但当以法汗之。荣气不足，发汗药内，宜加当归、地黄。心悸、身重者，乃为阳虚，发汗药内，宜重加茯苓、附子，则俱得之矣。（舒氏）
脉浮者，病在表，宜麻黄汤。脉浮而数者，可发汗，宜麻黄汤。（原文）
病常自汗者，此为荣气和。荣气和者，外不谐，以卫气不共荣气和谐故尔。以荣行脉中，卫行脉外，复发其汗，荣卫和则愈，宜桂枝汤。（原文）
与桂枝汤啜粥，是阳不足者，温之以气。食入于阴，气长于阳，阳气振作，荣卫以和，则汗不复出而愈。（陈氏）
此言桂枝汤能宣发荣卫之气而发汗，又能调和荣卫之气而止汗。（张氏）
此名中风病，荣气本和，但卫强不与阳和，复发其汗，俾邪从外解，斯卫不强而与荣和矣。（喻氏）
病人脏无他病，时发热、自汗出而不愈者，此卫气不和也，先其时发汗则愈，宜桂枝汤主之。（原文）
时发热者，发热有时也；先其时发汗者，先其未热之时而以桂枝汤发其汗也。（张氏）
「脏无他病」四字，隐括人身宿病，即动气不可发汗亦在内。（喻氏）
一属阳虚，一属阴虚，皆令自汗，但以无热、有热别之，以常汗出、时汗出辨之，总以桂枝汤啜粥汗之。（柯韵伯）
按：风伤卫证宜桂枝汤，一定之法也。然必察其脏无他病，然后用之，不然自当见证加减。若本气虚寒，宜加姜、附，温经御表；本气燥热，宜加归、地，滋阴助汗。如此之类，详其兼证，察其二便，问其平日体气虚实，饮食宜寒、宜热，以尽临证之妙，则神乎其技矣。（舒氏）
伤寒，脉浮紧，不发汗，因致衄者，麻黄汤主之。（原文）
姚氏曰：须看「不发汗」三字，言未经发汗，因致衄而未解者。
朱氏曰：此节当在荣卫二节之前，或编次之误也。
未发衄之先，皆青龙证，非麻黄证也。迨既衄之后，则邪从血出，营邪既邪从血解，复用麻黄，非治其荣，乃用以治其卫也，并不可不知。（舒氏）
伤寒，不大便六七日，头痛有热者，与承气汤；其小便清者，知不在里，仍在表也，当鬚发汗；若头痛者，必衄，宜桂枝汤。（原文）
汗与血，异名而同类，不从汗解，必从衄解。然衄证又当以头痛为提纲，以头为诸阳之会，督脉与太阳同起于目内眦，邪热盛则越于督脉而为衄。（陈氏）
此论承气之上承热气，以明头痛有在上、在表、在经之不同。（张氏）
本论中不大便几日，止论大便之日期，非关六气之日期也。（鲁氏）
头痛有热，多是风邪上壅，势必致衄。无寒邪，故无身痛、目瞑之证，惟用桂枝汤以解风邪，与用麻黄之法各别也。（喻氏）
按：不大便六七日，头痛有热者，未见阳明腑证，不可妄与承气汤。其小便清者，未见项背强，亦不得妄投桂枝，且六经皆有头痛，不皆发衄，何以知头痛者必衄？仲景当不有此非理之法。（舒氏）
伤寒发汗解，半日许复烦，脉浮数者，可更发汗，宜桂枝汤主之。（原文）
桂枝与麻黄，功用甚广，而桂枝更有泛应曲当之妙。（陈氏）
柯韵伯曰：桂枝汤本治烦，服后外热不解而内热更甚，故曰反烦。麻黄证本不烦，服汤汗出，外热初解而内热又发，故曰复烦。
喻氏曰：汗后荣虚，不能复任麻黄也。
半日许复烦者，未尽之馀邪，传舍于肌腠之间，宜更发汗以解之，言桂枝主解肌腠未尽之馀邪而为汗也。半日许，犹之日西而太阳之气从表入肌之意。（张氏）
按：此证，邪虽发出荣分，尚屯在卫外而未去，以致卫阳被遏而复烦，故更为桂枝汤以驱卫分之寒，但当去芍药。（舒氏）
凡病，若汗，若吐，若下，若亡津液，阴阳自和者，必自愈。（原文）
大下之后，复发汗，小便不利者，亡津液故也。勿治之，得小便利，必自愈。（原文）
汗吐下后，虽亡血、亡津液，若阴阳和，必自愈。凡风、寒、暑、湿、燥、火之病皆然，不独伤寒已也。（陈氏）
泉之竭矣，不云自中，古今通病。其人已亡津液，复强责其小便，究竟膀胱之气化不行，转增满鞕胀喘者甚多，故宜以不治治之，俟其津液回，小便利，必自愈也。于此见汗下恰当，津液不伤，为措于不倾、藏于不竭之良图矣。（喻氏）
下之后，复发汗，必振寒，脉微细，所以然者，以内外俱虚故也。（原文）
治伤寒有先汗后下之次第，原不得已之法，至身振寒、脉微细，邪虽去而内外俱虚，所伤滋大矣。良工于汗下之际，已不可无履薄临深之惧，况以误治致虚，更不可再误而犯虚虚之戒乎。（喻氏）
按：此条以汗下重虚其内外，法当重用人参、黄耆、乾姜、附子。仲景虽未出方，其理不外乎此。（舒氏）
下之后，复发汗，昼日烦躁不眠，夜而安静，不呕，不渴，无表证，脉沉微，身无大热者，乾姜附子汤主之。（原文）
昼日烦躁不得眠，其为虚阳扰乱可知矣；夜反安静，不兼外邪可知矣；复以脉沉微，身无大热。重加辨别者，仲景意中，恐新邪乘虚暗袭耳。（喻氏）
夜而安静，昼日自应不眠，且不眠皆为阴虚。凡阳虚者，必身重欲眠也。（舒氏）
乾姜附子汤方　乾姜（一两）　生附子（一枚）　水三升，煮取一升，去滓，顿服。
发汗后，身疼痛，脉沉迟者，桂枝加芍药生姜各一两人参三两新加汤主之。（原文）
身疼痛，血液内亡也；脉沉迟，血液亡而经脉虚微也。（张氏）
邪已净，而血虚无以荣身，故痛；无表邪，故脉沉迟。（陈氏）
汗后身犹痛，阳气暴虚，寒邪不能尽出，倍加姜、芍以去邪，人参以补正。（喻氏）
胡章及曰：始初发汗，药内即加人参，必不如此。
胡君此言，深得肯要，汗伤表阳，经脉行涩，关节不利，芍药酸收凝滞之物，大非所宜，必除之；更加附子以扶阳，半夏、南星以逐饮，则当矣。（舒氏）
新加汤　桂枝（三两）　芍药（四两）　甘草（二两）　人参（三两）　生姜（四两）　大枣（十二枚）　水一斗，微火煮取三升，去滓，分温服，余依桂枝汤方法。
发汗后，不可更行桂枝汤。汗出而喘，无大热者，可与麻黄杏仁甘草石膏汤主之。（原文）
太阳之气，与肺金相合而主皮毛。热盛于内，上乘于肺，而外热反轻，取石膏以止桂枝热逼之汗，仍用麻黄以出本证未出之汗。（陈氏）
按：此条非仲景之法，前云伤寒发汗解，半日许复烦，脉浮数者，可更发汗，宜桂枝汤。是发汗后，桂枝汤未尝不可行也。或谓桂枝固卫，致寒不得泄，气逆变喘，尤谬。此非无汗之喘也，且汗出卫气疏泄，何尝固乎。既云汗出，必可以不用麻黄，若无大热者，并不宜于石膏，此又理之显而易见者也，况乎桂枝专发卫分之表，何得指桂枝固卫耶？（舒氏）
麻黄杏仁石膏甘草汤　麻黄（四两，去节）　杏仁（五十个，去皮尖）　甘草（二两）　石膏（半斤）　水七升，先煮麻黄，减二升，去上沫，内诸药，煮取二升，去滓，温服一升。
柯韵伯曰：温病、风温，仲景无方，疑即此方也。
发汗过多，其人叉手自冒心，心下悸，欲得按者，桂枝甘草汤主之。（原文）
汗多阳气虚衰，阳本受气于胸中，不足，故叉手冒心，实与阴血无干。方注谓血伤心虚，迂阔而远于事情。（喻氏）
按：此证当用人参、黄耆以补胸中阳气；半夏、茯苓涤饮宁心；肉桂化气。至于桂枝，功专发散，耗散阳气，不可谓固表，贻误后人。（舒氏）
桂枝甘草汤　桂枝（四两）　甘草（二两，炙）　水三升，取二升，顿服。
发汗后，其人脐下悸者，欲作奔豚，茯苓桂枝甘草大枣汤主之。（原文）
按：此证本为表药耗散肾阳，脐下水气停蓄不行而为悸动，法当用附子回阳，吴萸降逆，白术、茯苓制水益土，肉桂化气，斯水去阳回，无馀义矣。若此汤大非所宜，总之误认桂枝固表，谬指桂伐奔豚。殊不知奔豚为阴邪上逆，非吴萸四逆汤不克也。桂枝不但无益，而且耗散真阳，阴邪愈逆，必杀之矣。（舒氏）
按：此应是真阳素亏之人，欲解其邪，未顾其正。发汗后，阳气耗散，阴水无制，欲氾滥而上犯。盖太阳膀胱为水腑，无阳气以化之，水气结而不散，势必上溢，自非大温之剂回阳破阴不可。舒注甚善，吾独录之，而于诸家无取焉。照此证，真武、四逆皆切当之方，仲景何以不用？总之，《伤寒》书叔和必得之残篇断简，而任意补缀耳。（弃叟）
苓桂甘草汤　茯苓（半斤）　甘草（二两，炙）　大枣（十五枚）　桂枝（四两，去皮）　以甘澜水一斗，先煮茯苓，减二升，内诸药，煮取三升，温服一升，日三服。（作甘澜水法：取水二斗，置大盆内，以杓扬之，至水上有珠子相逐，取用之。）
发汗后，腹胀满者，厚朴生姜甘草人参汤主之。（原文）
汗虽出于营卫，实禀中焦水穀之气以成，今发汗伤中气，中虚不能运行升降，乃生胀满。（陈氏）
周镜园曰：太阴发汗，所以外通阳、内和阴气。发汗不如法，致太阳之阴内合太阴之湿，故胀满作。
厚朴气味辛温，色赤性烈，凌冬不调，盖得阴中之生阳，具木火之体用，炙香主助太阴脾土之气；甘草、人参，资生津液；生姜、半夏，宣发胃气而上输于脾。（张氏）
此由脾胃气虚，津液团结，阴气内动，壅而为满，故以益脾和胃，降气涤饮为治也。（喻氏）
按：此条为发汗过剂，耗损脾胃，中枢失运，不能升降，兼之肾气涣散不能收也。意当用耆、术大补中气；砂、半醒脾涤饮；白蔻宣畅胸膈；更加附子回阳；益智、故纸收固肾气。厚朴伤气，不可用也。（舒氏）
愚按：舒氏所拟方颇合，厚朴伤气之论极是，但炒香即可以醒脾涤饮。有人参、甘草，或不至于伤气，如汗后中气虽虚，而弱不任重补者，似颇相宜，是又不可不知。（弃叟）
厚朴生姜甘草半夏人参汤　厚朴（半斤，炙）　生姜（半斤）　半夏（半升）　人参（一两）　甘草（二两，炙）　水一斗，煮取三升，温服一升，日三服。
伤寒，若吐、若下后，心下逆满，气上冲胸，起即头眩，脉沉紧，发汗即动经，身为振振摇者，茯苓桂枝白术甘草汤主之。（原文）
厥阴之为病，气上冲心，经脉空虚，风木摇动，故身振振。《金匮》知肝之病，当先实脾，是不易之法。（陈氏）
寒邪搏饮，塞涌于膈，所以起则头眩，脉见沉紧。人身经脉，赖津液以滋养。吐下而津液一伤，发汗而津液再伤，经脉失养，身振摇矣。必涤饮与散邪并施，乃克有济。（喻氏）
误吐、误下，脾胃重伤，真阳亏损，致阴气内动而为逆满，气上冲胸，真阳不得上达，故起则头眩；发汗动经，身为振振摇，即筋惕肉瞤之意也。桂枝发表，耗散元阳，断不可用。余意当用人参、白术、茯苓、半夏、砂仁、益智、故纸等药。（舒氏）
茯苓桂枝白术甘草汤　茯苓（四两）　桂枝（三两，去皮）　白术（三两）　甘草（二两）　水六升，煮取三升，分温三服。
发汗，病不解，反恶寒者，虚故也。芍药甘草附子汤主之。（原文）
凡真阳素虚之人，发表药中不加附子，不但病不解，且卫阳耗散而恶寒。反加恶寒者，亡阳之象也，急用附子以回其阳，阳回而病自愈。按阳虚而表不解，法当用麻黄汤加附子，至芍药非所宜也。（舒氏）
芍药甘草附子汤　芍药（三两）　甘草（三两，炙）　附子（二枚，炮）　水五升，煮取一升五合，分温服。
发汗，若下之，病仍不解，烦躁者，茯苓四逆汤主之。（原文）
太阳底面，即是少阴。汗伤心液，下伤肾液，少阴水火之气，因而隔离。烦者，阳不得遇阴；躁者；阴不得遇阳也。（陈氏）
此真阳欲越之机，而风寒之邪，在所不计，当温补兼行，以安和其欲越之阳。（喻氏）
按：所言汗下仍不解者，果为何经之病，必挈明病属何经，以便分经用药。但云烦躁，安知其有汗、无汗，属阳、属阴？何人创此无理之言，吾不能曲为之解也。（舒氏）
茯苓四逆汤　茯苓（六两）　人参（一两）　附子（一枚，生用）　甘草（二两）　乾姜（一两半）　水五升，煮取三升，温服七合，日三服。
发汗后，恶寒者，虚故也；不恶寒，但热者，实也。当和胃气，与调胃承气汤。（原文）
阳微则转属少阴，为虚证，以太阳与少阴相表里也；阳盛则转属阳明，为实证，以太阳与阳明递相传也。（陈氏）
按：《灵》《素》中，凡论五脏，必兼言胃；凡论虚寒，必兼实热一证，而本论亦然。（张氏）
恶寒者，汗出荣卫新虚，故用法以收阴固阳而和其荣卫；不恶寒、但热者，表气未虚，津干胃实，故用法以泄实而和中。然曰，与似大有酌量，其不当径行攻下，以重虚津液，从可识矣。（喻氏）
凡真阳素旺之人，阴虚为本，发表药中，不加当归、地黄以养阴，不但病不解，且阴液被夺，肠胃枯涸，而为燥结，则后恶热。恶热者，胃实之验也，故用调胃承气，涤热而复其阴，阴复而病自愈。（舒氏）
太阳病，发汗后，大汗出，胃中干，烦躁不得眠，欲得饮水者，少少与饮之，令胃气和则愈。若脉浮，小便不利，微热消渴者，与五苓散主之。（原文）
凡饮水多而小便少者，谓之消渴。（喻氏）
程郊倩曰：热在上中二焦者，胃中干是也，其人小便必利；热在下焦者，热入膀胱是也，其人小便必不利。如胃中干，烦躁不得眠，不可更用五苓，重去其津液。若热在下焦，自尔小便不利，顾其间亦有辨焉。热入而蓄邪水者，水气必挟热上升，而致格水，如水入则吐是也。若脉浮，小便不利，微热，消渴者，是热结膀胱，不格水者，无邪水之蓄也，亦用五苓者，取其气化回津也。
按：此因多汗而夺液成燥者，原无里燥，故不必白虎诸法，但饮水可也。前言格水，是中风证下，风伤卫，风性上行，故为水逆。此条是寒伤荣，寒性下行，故为消渴。
又按：太阳腑证，乃为气化不行，是病在气分，不当用血分之药。仲景必不用猪苓于五苓散中，疑是叔和之错，予意当用桔梗开提肺气，乃可使膀胱转运而行其化，盖桔梗能通天气于地道也。太阳腑证，有蓄尿、蓄热两端。适值膀胱有尿，热邪入而搏之，则少腹满为蓄尿。若无尿，热邪入无所搏，则少腹不满为蓄热。蓄尿者用肉桂，温以化之；蓄热者去肉桂，加滑石以泻热利水。（舒氏）
五苓散　猪苓（十六铢）　泽泻（一两六铢半）　茯苓（十八铢）　肉桂（半两）　白术（十八铢）　为末，白饮和服方寸匕，日三服。多饮暖水，汗出愈。二十四铢为一两。
发汗已，脉浮数，烦渴者，五苓散主之。（原文）
五苓散降而能开，山泽通气之谓也。通则转输而布散之，不专在下行而渗泄。（陈氏）
五苓散两解表里之法，风伤卫、寒伤营俱用之。（喻氏）
按：脉浮数者，表脉也；烦渴者，里有热也。宜用石膏，然必小便不利，方可合用五苓，否则不可用也。（舒氏）
伤寒，汗出而渴者，五苓散主之；不渴者，茯苓甘草汤主之。（原文）
汗出渴者，水津之汗；若汗出不渴者，血液之汗也。（陈氏）
汗出渴，津液之不能转输，用五苓以助脾；不渴者，津液犹能上达，但调和中胃可也，茯苓甘草汤和胃而通利三焦。（张氏）
不渴则里证轻，故用桂枝汤之三、五苓散中之一，小示三表一里之意。（喻氏）
此承上文，仍具有脉数而烦在内，原文「汗出」二字有误，疑是「无汗」，否则不当用桂枝、生姜也。（舒氏）
茯苓甘草汤　茯苓（二两）　桂枝（二两，去皮）　生姜（三两）　甘草（一两，炙）　水四升，煮取二升，分温三服。
中风发热，六七日不解而烦，有表里证，渴欲饮水，水入则吐者，名水逆，五苓散主之。（原文）
一本有「多服暖水，汗出愈」七字。
六日一周，七日来复而不解，将值阳明主气之期。胃络不通于心则烦，风热交炽于内则渴；热不解，表证也；渴欲饮，里证也；胃气不舒，乃作水逆。盖胃不能游溢精气输于脾，仍藕脾气之散精，通调输布。五苓散主之，是其义也。（张氏）
热邪挟积饮以上逆，以故外水格而不入，服五苓，频溉热汤，得汗则表里俱解。盖表者，阳也，里之属腑者，亦阳也，所以一举而两得也。（喻氏）
按：此条非太阳腑证，不当用五苓散。所言中风发热，六七日不解而烦，有表里证，法当用桂枝以解其表，石膏以除其烦。若兼渴欲饮水，水入则吐，更加砂仁、半夏降逆止吐，五苓散可取乎。若太阳经邪传腑，是必口渴而小便不利，方可用五苓散通调水道，消热回津，否则非法也。（舒氏）
未持脉时，病人叉手自冒心，师因教试令咳而不咳者，此必两耳聋无闻也，所以然者，以重发汗虚故如此。（原文）
周宗超曰：正气虚之耳聋，与少阳邪盛之耳聋分别在「手自冒心」。
大汗虚其心气，以心开窍于耳，故聋。（张氏）
此示人以推测阳虚之一端，阳虚耳聋，宜固其阳。（喻氏）
发汗，饮水多，必喘；以水灌之，亦喘。（原文）
饮水多，饮冷伤肺；以水灌，形寒伤肺。（陈氏）
发汗后，水药不得入口，为逆。若更发汗，必吐下不止。（原文）
邱氏曰：为逆者，为之吐逆也，即水药不得入口之义。
此条从来诸家错会，扯入桂枝四禁，粗疏极矣。凡表药，皆可令吐下不止，所以仲景于太阳水逆之证，惟用五苓散以导水。（喻氏）
按：此证胃阳素虚，夙有寒饮，误汗则阳外越，内饮乃随阳药以上升，结聚胸中，水药不入，若更发汗，则阳愈耗而阴愈动。斯水饮之逆者，必致上下奔迫无度矣。假令始初即以制饮散逆之品，加入发汗药内，必无此逆。（舒氏）
发汗吐下后，虚烦不得眠，若剧者，必反复颠倒，心中懊憹，栀子豉汤主之；若少气者，栀子甘草豉汤主之；若呕者，栀子生姜豉汤主之。（原文）
少阴君火居上，少阴肾水居下，而中土为之交通。汗吐下三焦俱伤，水火上下不能相交，以栀子入心而下交于肾，豆豉入肾而上交于心。（陈氏）
下焦之阴气上交于心，以益离中之虚；上焦之君火下交于肾，以助坎中之满；中焦之津汁上资于心而为血，下藏于肾而为精。栀子凌冬不凋，色赤形圆，小而象心，得冬令水阴之气味；豆乃肾之谷，色黑性沉，窨熟而成轻浮，主启阴脏之精，上资于心胃，所以烦解胃和。栀子宜生用。（张氏）
按：栀子豉汤，于汗吐下后俱不可用，若少气者，必不能送邪上涌，吐之何益？且必不可吐。若既呕，又何取乎吐？且既取其吐，又何取乎姜，以散其逆而安其呕？舛理之极，非仲景之法也。（舒氏）
栀子豉汤　栀子（十四枚）　水四升，煮栀子得二升半，内豉，煮取一升半，分为两服，温进一服，得吐者，止后服。
栀子生姜豉汤　即前方加生姜五两，煎法同。
栀子甘草豉汤　即前方加甘草二两，煎法同。
发汗，若下之，而烦热，胸中窒者，栀子豉汤主之。（原文）
伤寒五六日，大下之后，身热不去，心中结痛者，未欲解也，桅子豉汤主之。（原文）
葛仙翁《肘后方》用淡豆豉治伤寒，立能发汗。
伤寒下后，心烦腹满，卧起不安者，栀子厚朴汤主之。（原文）
按：此因误下，损伤胸中、脾中之阳，不能宣布，以致阴气协饮，扰乱心胸而生烦，壅塞腹中而为满，法宜耆、术大补中气；砂仁、白蔻、半夏、乾姜，宣畅胸膈，醒脾逐饮；故纸、肉桂固肾化气，而病自愈。栀子、厚朴不可用也。（舒氏）
栀子厚朴汤　栀子（十四枚）　厚朴（四两，炙）　枳实（四枚，水浸，去穰，炒）　水三升半，煮取升半，分二服，温进一服。得吐者，止后服。
伤寒，医以丸药大下之，身热不去，微烦者，栀子乾姜汤主之。（原文）
豆豉合栀子，坎离交垢之义也；乾姜合栀子，火土相生之义也。（陈氏）
按：误于大下，里阳亏损，身热不去，微烦者，乃微阳外薄，虚阳欲亡，法当温中回阳，再一吐之，则阳必从上脱而死矣。仲景必无此法。（舒氏）
栀子乾姜汤　栀子（十四枚）　香豉（四合，绵裹）　乾姜（二两）　水三升，煮取一升半，分二服，温进一服，得吐者，止后服。
凡用栀子汤，病人旧微溏者，不可与服之。（原文）
概括用栀子豉汤之禁忌，极是。愚意汗吐下后俱不可用，以其正气已伤，非有实热也，舒先生驳之甚当。合前数条读之，文气亦前后矛盾，谓仲景无此法，良然。（弃叟）
太阳病发汗，汗出不解，其人仍发热，心下悸，头眩，身瞤动，振振欲擗地者，真武汤主之。（原文）
阳虚之人，才发其汗，便出不止，用麻黄火劫等法，多有此证。所以仲景桂枝汤中，垂戒不可令如水流漓，益见用桂枝且有迫汗亡阳之事矣。振振欲擗地五字，形容亡阳之状如绘。盖汗出过多，卫气解散，其人似乎全无外廓，无可置身，思欲擗地以处其内也。大热亡阴者，欲坐井中，避热就冷也；汗多亡阳者，欲擗地中，避虚就实也。试观婴儿出汗过多，神虚畏怯，尝合面偎入母怀，岂非振振欲擗地之一验乎？从来皆以为惊风误治，实由未参透伤寒证中之大关耳。
真武汤　茯苓（三两）　芍药（三两）　生姜（三两）　白术（二两）　附子（一枚）　水八升，煮取三升，温服七合，日三服。
咽喉乾燥者，不可发汗。（原文）
脾足太阴之脉，挟咽；肾足少阴之脉，入肺中，循喉咙；肝足厥阴之脉，循喉咙之后；心手少阴之脉，从心系入肺，上挟咽。
淋家，不可发汗，发汗必便血。（原文）
《内经》云：膀胱者，津液藏焉。又曰：膀胱者，胞之室。是胞为血海，居于膀胱之外。胞与膀胱，虽藏血、藏津液有别，而气自相通。淋家膀胱已枯，若再发汗，必动胞中之血。（陈氏）
疮家，虽身疼痛，不可发汗，发汗则痓。（原文。血虚则痓。）
衄家不可发汗，汗出必额上陷，脉紧急，直视不能眴，不得眠。（原文）
太阳之脉，起于目内眦，上额，交巅；阳明之脉，起于鼻，交额中，下膈，属肺，旁纳太阳之脉；少阳之脉，起于目锐眦。三经互相贯通，俱在额上鼻目之间，此三阳之危证也。（陈氏）
身疼痛，为寒伤营之证，本当发汗，然疮疡之人，肌表素虚，营血暗耗，必痓。痓亦膀胱病也。（喻氏）
亡血家，不可发汗，发汗则寒慄而振。（原文）
阴亡而阳无所附，阳从外脱，其人寒慄。《内经》云：涩则无血，厥而且寒。（陈氏）
汗家重发汗，必恍惚心乱，小便已阴痛，与禹馀粮丸。（原文）
本方失传，王日休补方，毫无深义。
平日汗多者，表阳素亏者，重发其汗，则阳从外亡，胸中神魂无主，故心神恍惚而内乱也。小便已，阴痛者，阳气大虚，便出则气愈泄，而化源伤，故痛。便前痛为实，便后痛为虚。从来皆谓汗为心液，汗多重汗则心血伤，小肠之血亦伤。愚谓不然。如果血虚，曷为不生内烦诸证，此病在气分，宜于涩以固脱之外，大补阳气则当矣。（喻氏）
病人有寒，复发汗，胃中冷，必吐蛔。（原文）
张令韶曰：本论逐节之后，必结胃气一条，以见汗吐下皆伤胃气。治伤寒者，勿伤其胃焉斯可矣。
蛔乃阴类，不得阳气，则顷刻上而外出。（张氏）
本发汗而复下之，此为逆也。若先发汗，治不为逆。本先下之，而反汗之为逆。若先下之，治不为逆。（原文）
少阳虽有汗下二禁，然而当汗、当下，正自不同，全在辨其表里差多、差少之间矣。（喻氏）
伤寒，医下之，续得下利清穀不止，身疼痛者，急当救里；后身疼痛，清便自调者，急当救表。救里宜四逆汤，救表宜桂枝汤。（原文）
下利清穀，以脾胃无阳，不能腐化也。身体疼痛者，在里之阴邪盛，而经脉为其阻滞也。阳微阴甚，凶危立至，当急救甚在里之微阳，俾利与痛而俱止，救后便调阳复；而身痛仍不止，是表邪未尽，当急救其表。（喻氏）
按：四逆汤驱阴救阳之中，必当重用白术，以助脾中之阳；黄耆以助胸中之阳，功效更速。（舒氏）
病发热头痛，而脉反沉，若不差，身体疼痛，当救其里，宜四逆汤。（原文）
《内经》云：太阳本寒而标热。此症见标证之发热，不见本证之恶寒。以本寒之气沉于内，外无恶寒而内有真寒也。（陈氏）
太阳病，先下之而不愈，因复发汗，以此表里俱虚，其人因致冒，冒家汗出自愈，所以然者，汗出表和故也。得里未和，然后复下之。（原文）
冒者，神识不清，似有物矇蔽于外，所以必须得汗，俾邪从外出，然后辨其二便之和否，再一分解其邪。然而表里俱虚之证，其两解之法，宜轻而且活，所以说汗出自愈，未尝指定服药也。又说得里未和然后下之，但示其意，并不出方。后人熟察其遵《内经》「虚者实之」之义乎。（喻氏）
按：原文云，太阳病，则必头项强痛，恶寒发热矣。曰：下之而不愈，是太阳病未解可知矣。因复发汗，不可谓不当。其病之解未解，置而不言，乃曰以此表里俱虚，其人因致冒，则其冒因汗而致明矣，何又曰冒家汗出自愈？又曰所以然者，汗出表和故也。其先已发汗矣，其表何以不和，且太阳病未兼阳明腑证，何又凭空插出二句曰：得里未和，然后下之。况早已下之矣，其里何不和？叔和伪撰，不通之至。（舒氏）
「冒」字，张、陈二氏均解作戴阳于上，不如喻氏解作「似有物矇蔽其外」谛当。原文有表里俱虚句，正气虚则清阳失其清朗，而浊阴矇蔽之矣。原文未免杂乱无章，令注者亦不能顺理成章，舒先生指而出之，开后学多少见识。（弃叟）
太阳病未解，脉阴阳俱停，必先振慄汗出而解。但阳脉微者，先汗出而解；阴脉微者，下之而解。若欲下之，宜调胃承气汤。（原文）
此亦仲祖微言，以示不必果下之意。（张氏）
本论有伤寒一日，太阳受之，脉若静者，为不传。此云脉阴阳俱停，是两无偏胜，邪欲解可知也。设见阳脉微者是表气虚，阴脉微者是里气虚，法当于发表攻里药中，兼扶本气，则俱得之矣。此病在太阳，不在阳明，总不宜下，其理甚明，何得云阴脉微者下之而解。大抵仲景之书，轶于兵火，后人不能得其真也。（舒氏）
太阳病，发热汗出者，此为荣弱卫强，故使汗出。欲救邪风者，宜桂枝汤。（原文）
营气被卫气之所并而弱，卫气受邪风之所客而强。（陈氏）
卫得邪助而强，荣无邪助故弱。须知荣弱与血虚无涉。邪风即风邪，勿凿看。（喻氏）
营弱卫强之说，究非确义。风伤卫之所以有汗，而寒伤荣无汗者，以荣气精专，静而闭锢，卫气慓疾，动而疏泄，且风主发扬，寒主收引，阳汗阴阖，自然之道也，安得有所谓荣弱卫强者哉。（舒氏）
伤寒五六日，中风，往来寒热，胸胁苦满，默默不欲饮食，心烦喜呕，或胸中烦而不呕，或渴，或腹中痛，或胁下痞鞕，或心下悸而小便不利，或不渴、身有微热，或咳者，与小柴胡汤主之。（原文）
五脏之经俞在背，主太阳；五脏之气由胸而出，亦司于太阳。太阳之气运行于皮毛，从胸膈而出入。盖胸乃太阳出入之部，胁为少阳所主之枢。柴胡根生白蒻，香美可食，感一阳之气而生；半夏气味辛平，形圆色白，感一阴之气而生；人参、甘草、生姜、大枣，滋补中焦之气，而横达四旁；黄芩气味苦寒，外肌肉而内空腐，能解躯形之邪热。正气内出，邪热外清，此运枢却病之神方也。（张氏）
风寒之外邪，挟身中有形之痰饮，结聚于少阳之本位，所以胸胁苦满，胃中水穀不消，所以默默不欲食，即昏昏之意，非静默也。（喻氏）
小柴胡汤　柴胡（半斤）　黄芩（三两）　人参（三两）　甘草（三两）　半夏（半斤）　生姜（三两）　大枣（十二个）　水一斗二升，煮取六升，去滓，再煮取三升，温服一升，日三服。
若胸中烦而不呕，去半夏、人参，加栝蒌实一枚。
若渴者，去半夏，加人参，合前成四两半、栝蒌根四两。
若腹中痛者，去黄芩，加芍药三两。
若胁下痞琖，去大枣，加牡蛎四两。
若心下悸，小便不利者，去黄芩，加茯苓四两。
若不渴，外有微热者，去人参，加桂枝三两，温服，取微汗愈。
若咳者，去人参、大枣、生姜，加五味子半升、乾姜二两。
按：此本少阳证，而编在太阳篇中，可见当时编次之误，未免淆读者眼目。喻先生《尚论篇》分划六经，似较原文界限清白，谓原文为叔和错乱编撰，良不诬也。（弃叟）
原文中，如六经杂置，及合病并病之不分明者甚多。（弃又志）
血弱气尽，腠理开，邪气因入与正气相搏，结于胁下，正邪分争，往来寒热，休作有时，默默不欲饮食，脏腑相连，其痛必下。邪高痛下，故使呕也，小柴胡汤主之。服柴胡汤已，渴者，属阳明也，以法治之。（原文）
经云：少阳外主腠理，内主三焦。腠者，三焦通元会真之处，血气所注。又少阳之上，相火主之。（陈氏）
成氏引《灵枢·岁露篇》曰：月郭空，则海水东盛，人气血虚，卫气去，形独居。血弱气尽者，月郭空之时也。（张氏）
此条喻氏编于妇人中风诸条下，甚有卓见。玩「血虚气尽」四字可悟，伤寒证似不得突然有血虚气尽之候。（弃叟）
按：妇人产后及经水过后，皆血弱气虚之候，外邪乘虚入，而结于胁下少阳之本位也。往来寒热，不欲饮食，少阳之本证也。脏腑相连，邪高痛下者，以少阳表热为邪高，厥阴里寒为痛下。法宜柴胡以解少阳之表；附子、炮姜、吴萸、肉桂以破厥阴之寒，而散逆止呕；参、耆、术以补虚；草果以破胁下结。方为合作，柴胡汤不中也。（舒氏）
得病六七日，脉迟浮弱，恶风寒，手足温，医二三下之，不能食而胁下满痛，面目及身黄，颈项强，小便难者，与柴胡汤，后必下重。本渴而饮水呕者，柴胡汤不中与也，食谷者哕。（原文）
伤寒四五日，身热，恶风，颈项强，胁下满，手足温而渴者，小柴胡汤主之。（原文）
证兼见三阳，本当从三阳合併之例，而用表法，但手足温而加渴，外邪辐腠于少阳，而向里之机已著，倘更用辛甘发散之法，是重增其热而大耗其津也，故用小柴胡之和法。此用小柴胡汤，当从加减法，不呕而渴者，去半夏加栝蒌根为是耳。（喻氏）
按：身热，恶风，颈项强，太阳之表证也；胁下满，悬饮也；手足温而渴，里有热也。法宜桂枝以解太阳之表，半夏、草果以治悬饮，石膏以撤里热，小柴胡汤可取乎。仲景必无此法。（舒氏）
伤寒，阳脉涩，阴脉弦，法当腹中急痛者，先与小建中汤；不差者，与小柴胡汤主之。（原文）
按：原法，腹痛，小柴胡汤去黄芩，加白芍。
小柴胡汤能行皮肤气分中之邪，又能行经脉内外之血。血生于胃府，水穀之精从胃之大络而注于脾之大络，从大包而行于脏腑之经隧，而外出于经络、皮肤。（张氏）
按：阳脉涩，阳虚也；阴脉弦，阴盛也。阳虚阴盛，故法当腹中急痛，宜用术、附、姜、桂以御阴助阳。小建中汤不中与也，小柴胡汤更不合理。（舒氏）
小建中汤　桂枝（三两，去皮）　甘草（二两，炙）　大枣（十二枚）　芍药（六两）　生姜（三两）　胶饴（一升）　水七升，煮取三升，去滓，内胶饴，更上微火消解，温服一升，日三服。呕家不可用建中，以甜故也。
伤寒中风，有柴胡证，但见一证便是，不必悉具。（原文）
周宗超曰：以伤寒言之，转少阳之枢，外出太阳也。以中风言之，厥阴不从标本从中，见少阳之治也。
凡柴胡汤病证而下之，若柴胡证不罢者，复与柴胡汤，必蒸蒸而振，汗出而解。（原文）
伤寒二三日，心中悸而烦者，小建中汤主之。（原文）
此证胃有停饮，外邪挟之上僭，则凌心而为悸，扰心而生烦。方中用饴糖之意，以补中气而健脾胃，使中气充畅，则剪伐有权。予意更当加陈皮、半夏、白术、茯苓，且寒伤营，芍药最忌，何反用之？麻黄要药，何反不用？心中不无馀恨。（舒氏）
太阳病，过经十馀日，反二三下之，后四五日，柴胡证仍在者，先与小柴胡汤；呕不止，心下急，郁郁微烦者，为未解也，与大柴胡汤下之则愈。（原文）
细玩柴胡证仍在五字，则过经十馀日之病，是少阳矣。若太阳病过经不解，当云桂枝证仍在也。若桂枝证至此转为柴胡证，当为传经，非过经未解也。其呕不止，心下急，郁烦者，乃太阴虚寒协饮而动也，法当温中散邪，降逆逐饮，大柴胡汤不可用也。（舒氏）
大柴胡汤　柴胡（半斤）　黄芩（二两）　芍药（三两）　半夏（半斤）　生姜（五两）　枳实（四两，炙）　大枣（十二枚）　水一斗二升，煮取六升，去滓，再煎，温服一升，日三服。一方用大黄二两。
少阳之枢，并于阳明之阖，故用大黄以调胃。此方原有两法，长沙辨而均用之。愚按：玩「下之则愈」四字，必方中有大黄，不然不能下也。（弃叟）
伤寒十三日不解，胸胁满而呕，日晡即发潮热。已而微利，此本柴胡证，下之而不得利，今反利者，知医以丸药下，非其治也。潮热者，实也。先宜小柴胡汤以解外，后以柴胡加芒硝汤主之。（原文）
丸药下意，解见栀子乾姜汤内。
莫氏曰：丸药下之，有邪留于胃者，有邪留于脾者；身发潮热，有属阳明胃者，有属太阴脾者。然潮热亦有虚象，学者于诊时所当潜心体晰也。
先用小柴胡分提以解外邪，后加芒硝以解胃中之热。（喻氏）
按：此为饮邪旁流入胁，则胁满上逆而呕；胃有宿结故潮热。法宜白术、茯苓、半夏、草果、砂仁、乾姜、大黄、枳实以治之，小柴胡及加芒硝汤均非法也。（舒氏）
柴胡加芒硝汤　柴胡（二两六铢）　半夏（二十铢）　黄芩（一两）　甘草（一两）　生姜（一两）　人参（一两）　大枣（四枚）　芒硝（二两）　水四升，煮取二升，去滓，内芒硝，更煮微沸，分温再服。
伤寒十三日不解，过经谵语言，以有热也，当以汤下之。若小便利者，大便当鞕，而反下利，脉调和者，知医以丸药下之，非其治也。若自下利者，脉当微厥，今反和者，此为内实也。调胃承气汤主之。（原文）
伤寒证以七日为一候，其有二三候不解者，病邪多在三阳留恋。若不辨证，徒屈指数经、数候，辗转差误，正虚邪凑，愈久愈难为力。仲景云：太阳病，头痛，至七日以上自愈者，以行其经尽故也，即《内经》七日太阳病衰，头痛少愈之旨也。可见太阳一经，有行之七日以上者矣。若谓六经传尽，复传太阳，必无是理，后人坠落成无已阱中耳。岂有厥少两阴交尽于里，复从皮毛外，再入太阳之事耶。请破此大惑。（喻氏）
张盖仙曰：观此条前治固误，后治亦误。前云丸下非其治，盖为丸药留恋腹中，伤其里气。以故小便利者大便当鞕，而反下利，下文何得据「今反和者」一语，断为内实，而主承气汤耶？仲景必无此法。
过经不解四条，亦皆可以不必。虽曰过经，究竟仍在六经之内，按仲景六经之法以治之，无所往而不得之矣，又恶用此过经不解之法为哉。（舒氏）
太阳病不解，热结膀胱，其人如狂，血自下，下者愈。其外不解者，尚未可攻，当先解其外。外解已，但少腹急结者，乃可攻，宜桃核承气汤。（原文。）
膀胱者，太阳寒水之经也。
程郊倩曰：太阳病不解，热邪随经入里。其人不宁静，乃血分受邪，倘血自下必愈。桃仁承气汤仍兼桂枝者，以太阳随经之热，非桂枝不解耳。
桃核承气汤　桃仁（五十个，去皮尖）　桂枝（二两）　大黄（四两）　芒硝（二两）　甘草（二两，炙）　水七升，煮取二升半，去滓，内芒硝，更上火微沸，先食温服五合，日三服，当微利。（先食，服药在未食之前也。）
伤寒八九日，下之，胸满烦惊，小便不利，谵语，一身尽重，不可转侧，柴胡加龙骨牡蛎汤主之。（原文）
用小柴胡达伤寒之邪，仍从胸胁以外出，加龙、牡启水中之生阳，以助少阳之气。经云：少阳属肾，少阳之气，生于水中，上合三焦，与心主包络相合而主血。桂枝、茯苓以助心主之神，而达少阳之气；大黄清阳明之热。盖邪热清而少阳之气转，生气升而少阳之枢续矣。（张氏）
沉氏曰：章内二三日至四五日、十馀日，皆六气相传，各为主气之期，以正气为主，兼论病邪之有无。
此伏饮素积，为变之最钜者。盖积饮之人，津液素结，原不足以充灌周身。似此证过经而下之，可谓慎矣。孰知外邪未尽，乘虚而陷，积饮挟之，填满胸中，君主孤危，所以心惊神乱。（喻氏）
按：此条乃内伤胸中之阳，而不能宣布于上，阴气挟饮上攻，填满胸中。烦惊者，饮邪扰乱而生烦，阳虚气怯而多惊也。若小便不利者，里阳虚而膀胱之气化不行也。然谵语原有虚实之分。实则谵语，虚则郑声。谵语属阳明，火邪内结，神明内乱也，其人张目不眠，声音响亮，口臭气粗，身轻则易转侧；郑声属少阴，气脱阳虚，神魂无主，则其人目瞑倦卧，声低息短，细语呢哺，而身重难于转侧。此言一身尽重，难于转侧，乃少阴之郑声也。法当重用黄耆、白术以补其气；附子以御其阴；砂仁、白蔻宣畅胸膈而醒脾胃；半夏、南星以逐饮；桂枝以化其气，一定之理也。若柴胡加龙骨、牡蛎，无用之至。（舒氏）
柴胡加龙骨牡蛎汤　半夏（二合）　大枣（六枚）　柴胡（四两）　人参（一两半）　龙骨（一两半）　铅丹（一两半）　桂枝（一两半）　茯苓（一两半）　大黄（二两）　牡蛎（一两半）　水八升，煮取四升，内大黄，煮一二沸，温服一升。
伤寒，腹满谵语，寸口脉浮而紧，此肝乘脾也，名曰纵。刺期门。（原文）二穴，肝之募也。
此病在有形之脏，不在无形之气也。在无形之气，则曰太阴、厥阴，在有形之脏，则曰肝、曰脾、曰肺。（陈氏）
《内经》云：诸腹胀大，皆属于热。又云：气盛则多言。是腹满谵语，乃肝旺所发也。（又）
「平脉篇」曰：水行乘火，金行乘木，名曰纵；火行乘水，木行乘金，名曰横。「辨脉篇」曰：脉浮而紧者，名曰弦。按《伤寒》六篇，皆病在六气，而不涉于经脉之有形，即「太阳之为病，脉浮」，「少阴之为病，脉微细」，乃病气而调通体之脉，非病之在于脉也，故学者当于六气中求之。若本论中，凡云刺者，方在有形之脏腑经脉上看。（张氏）
腹满谵语，阳明腑证也；寸口脉浮紧，太阳表脉也。此为太阳、阳明，何以见其肝乘脾也。窃疑有误。（舒氏）
伤寒发热，啬啬恶寒，大渴欲饮水，其腹必满，自汗出，小便利，其病欲解，此肝乘肺也，名曰横。刺期门。（在乳下第二肋端，去乳头，约四寸，厥阴、阴维之会。刺入四分。《活人》云：在乳直下，肋骨近腹处，则是第二肋，当从下数起，恰在软肋之两端，肥人一寸，瘦人半寸，不肥不瘦中取之。但下针，令病人吸五吸，停针良久，徐徐出针。）
太阳主表、主皮毛，肺亦主表、主皮毛。（陈氏）
「此肝乘肺也，名曰横，刺期门」十一字，当在「其腹必满」下。（张氏）
亦由腹满而不谵语，故易解。（喻氏）
太阳病二日，反躁，反熨其背而大汗出，火热入胃，胃中之水竭，躁烦，必发谵语，十馀日，自下利者，此为欲解也。故其汗从腰以下不得汗，欲小便不得，反呕，欲失溲，足下恶风，大便鞕，小便当数，而反不数及不多，大便已，头卓然而痛，其人足心必热，穀气下流故也。（原文）
高子曰：此节分两段看：「太阳」至「此为欲解也」一段，言阳明得少阴之气而自解；下段言少阴得阳明之气相济，而释所不解之义。
此段文义隐奥，从来注释不得其解，谨明之以畅尚论之怀。
盖火邪入胃中，十馀日不解，忽振振自下利者，盖火邪从大肠下奔，其候本为欲解，然而不解者，以从腰以下不得汗，邪虽下走，终不外走，故不解也。上条从颈以下不得汗，其热重；此从腰以下不得汗，其势较轻。足下恶风，见阳邪但在下也。小便不得，见阳邪闭拒阴窍也，与不得汗正同，所以大便亦鞕。反呕者，邪欲从上越也。欲失溲者，邪欲从前阴出，皆馀邪欲散之征也。然后身半以下之阴气得上，而反头痛；身半以上之阳气得下，而反足心热，欲愈之状。尚类病状，火邪为虐为何如哉。（喻氏）
其后之头痛足热者，溃邪佚散，以从升降而去路也。然亦胃阳流布之休征，故曰穀气下流故也。（舒氏）
太阳中风，以火劫发汗，邪风被火热，血气流溢，失其常度，两阳相熏灼，其身发黄。阳盛则欲衄，阴虚则小便难，阴阳俱虚竭，身体则枯燥。但头汗出，剂颈而还，腹满微喘，口乾咽烂，或不大便，久则谵语，甚者至哕，手足躁扰，捻衣摸床。小便尚利者，其人可治。（原文）
仲景以小便利一端，辨真阴之亡与未亡最细。盖水出高原，小便利则津液不枯，肺气不逆可知矣；肾以膀胱为腑，小便利则膀胱之气上行，肾水不枯可知也。（喻氏）
张盖仙曰：此证纯阳无阴，何得云阴阳俱虚竭。是必后人有误。
伤寒脉浮，医以火迫，劫之亡阳，必惊狂，起卧不安者，桂枝去芍药加蜀漆牡蛎龙骨救逆汤主之。（原文）
桂枝汤中除去芍药，人皆不知其故。或谓恶其酸收，非也。神散正欲其收，何为见恶耶？设不宜于芍药，又何宜于龙骨、牡蛎之涩耶？盖阳神散乱，当求之于阳，去芍药之阴重，然后阳药得趋达阳位；更加蜀漆为之主统，则神可赖之以攸宁矣。（喻氏）
「亡阳」二字恐有误，篇中以火劫致变者，皆为亡阴。本条之去芍药者，其为无汗之故显然。夫误服大青龙而亡阳者，乃为多汗所致。此为无汗而致，岂有元汗而亡阳之理哉。用此以救逆者，是驱其邪而安其神也。（舒氏）
汪苓友疑亡阳证，恐不胜蜀漆之暴悍。柯韵伯疑当时另有蜀漆，非常山苗。修园每以茯苓代之，热甚者以白薇代之。
桂枝汤去芍药加蜀漆龙骨牡蛎救逆汤　桂枝（三两）　炙甘草（二两）　生姜（三两）　牡蛎（五两）　龙骨（四两）　大枣（十二枚）　蜀漆（四两）
上为末，水一斗二升，先煎蜀漆，减二升，内诸药，煮取三升，去滓，温服一升。
舒驰远曰：用蜀漆专行血分，以破其坚结；用牡蛎之咸以下其，寒以泻其热；龙骨载还心神而安魂定惊；桂枝、甘草、生姜、大枣，通调肌表而行津液，使周身蛰蛰有汗，则邪随汗散，阴以渐复，惊狂定而起卧俱安矣；但蜀漆，人所罕用，不若去之；加红花、苏木、朱砂三味，甚为平妥。再按牡蛎泽泻散中之蜀漆，乃常山苗，走气分行水。此为火邪搏入血分，故用走血之药，非常山苗，不可不知。
形作伤寒，其脉不弦紧而弱，弱者必渴，被火者必谵语；弱者发热脉浮，解之当汗出愈。（原文）
仲景未出方，程郊倩拟用大青龙汤，修园以为太过，欲用桂枝汤，又嫌「必渴」二字有碍，乃拟用小柴胡汤去半夏加栝蒌根，仍与桂枝汤合半用，温服取微汗。
太阳病，以火熏之，不得汗，其人必躁。到经不解，必圊血，名为火邪。（原文）
申之曰：名为人邪，示人以治火而不治其血也。（喻氏）
血从上逆者，是风伤卫。风性上行，故欲衄；血下趋阴窍者，是寒伤营；寒性下行，故圊血。
脉浮，热甚，反灸之，是为实。实以虚治，因火而动，必咽燥、唾血。（原文）
手少阴之脉，上膈，夹咽，火气循经上出于阳络。经云：阳络伤，则血外溢。大黄泻心汤可用，或加黄芩，即《金匮》之正法。（陈氏）
微数之脉，慎不可灸。因火为邪，则为烦逆，追虚逐实，血散脉中，火气虽微，内攻有力，焦骨伤筋，血难复也。（原文）
速用芍药甘草汤，可救十中之一二。（陈氏）
微数者，阴虚多热也，此而灸之，则虚者益虚，热者益热。凡病皆然，不独伤寒，宜戒。（喻氏）
脉浮，宜以汗解，用火灸之，邪无从出，因火而盛，病从腰以下必重而痹，名火逆也。欲自解者，必当先烦，乃有汗而解，何以知之？脉浮，故知汗出解也。（原文）
《内经》曰：真气不周命，曰痹。此因火而累气，故不名气痹，而名火逆。（陈氏）
此证必从腰以下未得汗，故但下身增剧，法宜相其元气津液，以去其邪，而必从二便中以求消息也。（舒氏）
烧针令汗，针处被寒，核起而赤者，必发奔豚，气从少腹上冲心者，灸其核上各一壮，与桂枝加桂汤，更加桂二两。（原文）
奔豚者，肾邪也，自少腹上逆而冲心，状若豕突。以北方亥位属猪，故也。当即此例推之，凡发表误入寒药，服后反加壮热，肌肤起赤块，畏寒，腰痛，气逆而喘者；或汗时盖覆未周，被风寒复侵，红肿，喘逆，其证同者，用此法良验。（喻氏）
喻氏曰：一妇病外感，服表药后，忽面若装朱，散发叫喘，双手上扬。予知其腹作奔豚也，用此方而顷之即定。
《难经》云：肾之积，曰奔豚，则奔豚属肾矣。方用桂枝加桂汤，于少阴法不合也，且既为阴邪上逆，从少腹冲心，悖乱已极，岂可更用桂枝之升散，以重耗其阳，而愈动其阴乎？仲景必无此法。偶与闵公景隆谈医，曰：昨见一壮盛少年，患少腹痛，以渐上攻而至心下。医者用桂枝加桂汤四剂，则魄汗厥逆而死，此误矣。证乃中寒，宜主吴萸四逆汤，驱阴降逆。疏庸之辈，谬据奔豚法，而放胆用桂枝以杀之耳。予闻而爽然曰：先生高识，足以释我疑，而破天下后世之惑也，今而后益知奔豚之法，不可从也。爰是更进而求之，烧针者，过经以御阴也，肾邪当不致窃发矣，且核起而赤者，尚在躯壳之表，曷为必发奔豚耶。此必后人之误。（舒氏）
桂枝加桂汤　桂枝（三两）　芍药（三两）　生姜（三两）　甘草（三两）　大枣（十二枚）　牡桂（二两）　水七升，煮取三升，温服一升。
火逆下之，因烧针烦躁者，桂枝甘草龙骨牡蛎汤主之。（原文）
此证误而又误，虽无惊狂等变，然烦躁则外邪未尽之候，亦真阳欲亡之机，用桂枝解外，龙、牡安内可也。（喻氏）
舒氏曰：不可不重用生地以养其阴。
桂枝甘草龙骨牡蛎汤　桂枝（一两）　甘草（二两）　牡蛎（二两）　龙骨（二两）
上为末，水五升，煮取二升半，温服八合，日三服。
太阳伤寒，加温针，必惊也。（原文）
病在肌表，不宜针刺，伤其经脉，神气外浮，《内经》所谓起居如惊，神气乃浮是也。（陈氏）
太阳病，当恶寒发热，今自出汗，不恶寒发热，关上脉细数者，以医吐之过也。一二日吐之者，腹中饥，口不能食；三四日吐之者，不喜糜粥，欲食冷食，朝食暮吐，以医吐所致也，此为小逆。（原文）
马氏曰：正虚邪陷，胃气孤危，殊不得为小逆矣。
二日为阳明主气之期，四日为太阴主气之期。
太阳病吐之，但太阳病当恶寒，今反不恶寒，不欲近衣者，此为吐之内烦也。（原文）
此为吐伤胃中之阴，较上条稍轻。（喻氏）
病人脉数，数为热，当消穀引食，而反吐者，此以发汗，令阳气微，膈气虚，脉乃数也。数为客热，不能消穀，以胃中虚冷故也。（原文）
太阳病，过经十馀日，心下温温欲吐，而胸中痛，大便反溏，腹微满，郁郁微烦，先此时自极吐下者，可与调胃承气汤。若不尔者，不可与。但欲呕，胸中痛，微溏者，此非柴胡证，以呕故知极吐下也。（原文）
此条注者，不得仲景叮咛之意，兹特明之。太阳过经，欲吐不吐，胸痛，便溏，腹满，微烦，此有二辨。若曾经大吐大下者，可用调胃承气；若不尔者，岂但调胃不可用，柴胡亦不可用，以邪尚在太阳高位也。若其人能呕，则是为吐下所伤，而所主又不在太阳矣。（喻氏）
太阳病，淹留十馀日而不愈者，大抵由其脾气虚弱，不能运送也。心下温温欲吐者，饮邪氾滥于上也；胸中痛者，饮邪上结而不散也；大便溏者，虚寒也；腹微满者，气虚不能升降也；郁郁微烦者，邪逼胸中，正气不能宣畅，无可奈何之象也。诸证无非内脏虚寒，或为吐下所伤，或为中气素弱，法宜温经散邪，兼以涤饮，承气汤断不可用。（舒氏）
太阳病六七日，表证仍在，脉微而沉，反不结胸，其人发狂者，以热在下焦，少腹当琖满，小便自利者，下血乃愈。所以然者，以太阳随经，瘀热在里故也。抵当汤主之。（原文）
太阳之气，循经而下入于胞中，太阳经脉起于目内眦，从巅下项，夹脊抵腰，入循膂而内络膀胱。（张氏）
高子曰：太阳表邪，循背下入，则为抵当证，而属有形；从胸下入，则为桃仁承气证，而属无形。
桃核承气证，为热结膀胱，乃太阳肌腠之邪，从背膂而下结于膀胱。此为瘀热在里，从胸中而下结于少腹。（陈氏）
舒氏曰：友人李宣本，问太阳蓄血，乃为热结膀胱，其去路自应趋前阴而出，曷为方中用大黄、芒硝，反夺其大肠，何谓？予曰：斯言确乎有理，原文得之当时读者之口授，恐不尽得其真，以理揆之，桃仁承气汤、抵当汤，为大肠蓄血者宜之，于膀胱蓄血果不合也。方用红花、小蓟、生地、归尾、万年霜之类，加入五苓散中，从小便以逐其邪，庶几有当。斯虽臆说，亦即可以为定法。又问：大肠与膀胱何以辨之？曰：血蓄膀胱者，少腹琖满，小便自利也；大肠蓄血者，屎虽琖而大便反易，其色必黑。仲景之法以此为别耳。
抵当汤　水蛭（三十个，熬）　桃仁（二十个，去皮尖）　虻虫（三十个，去翅，熬）　大黄（三两，酒浸）　埳如麻豆，水五升，煮取三升，温服一升，不下，再服。
太阳病，身黄，脉沉结，少腹琖，小便不利者，为无血也，小便自利，其人如狂者，血证谛也，抵当汤主之。（原文）
加一「谛」字者，言从中土而结于少腹，是循胸膈之气分而下，不循背脊之经膂而下，故如狂而不发狂。（张氏）
此乃法中之法也。血证为重病，抵当为重方，恐后人辨认不清，不当用而误用，与夫当用而不敢用，故重申其义。小便不利，乃热瘀膀胱无形之气，病为发黄之候也；小便自利，则膀胱之气化行，然后知少腹满者，允为有形之血矣。辨证当于此等处著眼。（喻氏）
伤寒有热，少腹满，应小便不利，今反利者，为有血也。当下之，不可余药，宜抵当丸。（原文）
膀胱乃胞之室，小便不利者，热结膀胱；小便利，则膀胱气分之邪散入于胞中之血分，必下血乃愈。盖膀胱通小便，胞中又通大便矣。（张氏）
伤寒蓄血，较中风蓄血更为凝滞，故变汤为丸，煮而连滓服之。（喻氏）
抵当丸　水蛭（二十个）　虻虫（二十五个）　桃仁（二十个）　大黄（三两，酒浸）　杵分为四丸，水一升煮一丸，取七合服之，晬时当下血，不下，更服。
太阳病，小便利者，以饮水多，必心下悸；小便少者，必苦里急也。（原文）
张钱塘云：上节以小便利不利，辨血之有无，此又以小便多少，验水之有无。
饮水多而小便利者，里阳衰也，故水气凌心而悸；若饮水多而小便少者，里有热也，心不悸可知矣。（舒氏）


卷一之下  ——————————————————————————————————————————————————————————————————————————————————————————

辨太阳病脉证篇（下）  ***************************
问曰：病有结胸，有藏结，其状如何？答曰：按之痛，寸脉浮，关脉沉，名曰结胸也。何谓藏结？答曰：如结胸状，饮食如故，时时下利，寸脉浮，关脉小细沉紧，名曰藏结。舌上白胎滑者，难治。藏结无阳证，不往来寒热，其人反静，舌上胎滑者，不可攻也。（原文）
无阳证者，无表证也；不往来寒热，无半表半里证也；舌上有滑胎，则以丹田有热，胸中有寒。夫丹田，阴也，反有热；胸中，阳也，反有寒，则病不在表里而在上下，邪相悖而不相入，所以不可攻也。试思脏已结矣，匪攻而结胡由开邪，但其阴阳悖逆，拒格而不入，与里证已具、表证未除者，相去不远，而转凶危耳。然温中散邪，俾阴气渐下而内消，客邪渐上而外散，则良工之为，其所难乎。（喻氏）
藏结之证，本属虚寒，外感皆从寒而不化热，所以表里俱无阳证。以意度之，当用四逆汤加半夏、草果、人参、茯苓、肉桂、鹿鞕之类，且结胸高在心上，不在心下，通章不合仲景之法，是必叔和之误。（舒氏）
病发于阳而反下之，热入因作结胸；病发于阴而反下之，因作痞。所以成结胸者，以下之太早故也。结胸者，项亦强，如柔痉状，下之则和，宜大陷胸丸方。（原文）
张钱塘云：此言结胸、藏结之所因，而于藏结之中，复又推言痞结，以见痞之同发于阴，而不与藏结同者，藏结结于下，而痞结结于上也。结于下者，感下焦阴寒之气；结于上者，感上焦君火之化也。发于阳者，太阳也，宜表从汗解，反下则胃中空虚，邪热入内，结于胸膈之阳分；发于阴者，少阴也，治当助其君火之阳，反下则邪入于胸膈之阴分，因作痞。
病发于风伤卫，误下则结鞕于胸下，以阳位高在上也；病发于阴，为寒伤营，误下则痞塞于心下，以阴位卑在下也。二证非下之太早，乃太阳病，不应下而下之故也。夫阴寒痞塞胸中，身心拳跼；阳邪结聚胸中，其身张扬。不由误下之结胸，非阳虚阴凑，盖为胃中邪结紧盛，逆满冲胸，而致项强，昂然似痉。然痉病身手俱张，此但项张，原非痉也。（舒氏）
大陷胸丸　大黄（半斤）　葶苈（半斤，熬）　芒硝（半斤）　杏仁（半升，去皮尖，熬黑）　四味合研如脂，和散，如弹丸一枚，别捣甘遂末一钱七，白蜜二合，水二升，煮取一升。温顿服之，一宿乃下，如不下，更服，取下为效，禁如药法。（原文）
用大黄、芒硝以下胃中之燥，甘遂、葶苈、杏仁以荡胸上之满，可为合法。然而，证已急矣，缓而用丸何为哉，且不由误下，不当指为结胸，方亦不必名之曰陷胸可也。思欲改之而未即改者，盖有待于后贤也。（舒氏）
结胸证，其脉浮大者，不可下，下之则死。结胸证悉具，烦躁者亦死。（原文）
治邪结易，治正结难。太阳之气生于下焦，从中膈而外出于肤表。结胸者，其气结于中也。其脉浮大者，太阳之气虚于内，而浮大于外也，下之则根气益虚，不与表阳相接，内外脱离，故死也。（张氏）
胸既结矣，本当下以开其结，然脉浮大，则表邪未尽，下之是令其结而又结，故主死。夫邪结于胸，惟藉药力以开之。烦躁者，津液已竭，胃气垂绝，安能载药力以上行乎？此陷胸诸法，见几于早，兢兢以开结为先务，结开而胃气自安。（喻氏）
太阳病，脉浮而动数，浮则为风，数则为热，动则为痛，数则为虚。头痛发热，微盗汗出，而反恶寒者，表未解也。医反下之，动数变迟，膈内拒痛，胃中空虚，客气动膈，短气烦躁，心中懊憹，阳气内陷，心下因鞕，则为结胸。大陷胸汤主之。若不结胸，但头汗出，余处无汗，剂颈而还，小便不利，身必发黄也。（原文）
按：陷胸汤，非仲景原方，乃叔和伪撰。其脉动数变迟，热变为寒矣。阴气挟饮上攻，故膈内拒痛；胃中因误下而致空虚；客气乘虚而攻动其膈；正气受伤，则气短而烦躁；有加心君为邪逼不安而生懊憹；阳虚气陷，阴独结聚，心下因鞕，则为结胸。逐句推求，总为阳虚而阴凑也。然其所以，皆因误下，岂可复用芒硝、大黄？一误而再误乎，断断无此理也，于是更进而求仲景原方，必重用参、耆、术、附、砂、半、姜、椒，温中补气，驱阴散结，乃有合乎理而中乎用，否则非法也。原文大陷胸汤主之，文意已毕，其下数句，无故加添，叔和无理之至。（舒氏）
大陷胸汤　大黄（六两，去皮）　芒硝（一升）　甘遂（一钱七）　水七升，先煎大黄，取二升，去滓，内芒硝，煮一二沸，内甘遂未，温服一升，得快利，止后服。
伤寒六七日，结胸热实，脉沉而紧，心下痛，按之石鞕者，大陷胸汤主之。（原文）
「热实」二字，形容结胸之状。紧脉有浮沉之别，浮紧主伤寒无汗，沉紧主伤寒结胸，与中风之阳邪不同。（喻氏）
按：本论有脉浮者必结胸也，脉沉紧者必欲呕。此条脉沉紧，何以不呕、不浮何反结胸耶？且结胸高在心上，不在心下，通章不合仲景之法，是必叔和之误。（舒氏）
伤寒十馀日，热结在里，复往来寒热者，与大柴胡汤。但结胸无大热者，此为水结在胸胁，但头微汗出者，大陷胸汤主之。（原文）
此言太阳不能从枢以外出，以致水逆于胸，而成结胸也。从枢外出，则有往来寒热之象；不能从枢以外出，则无形寒水之气，结为有形之水矣。（张氏）
按：热结在里，必大便秘结，舌胎乾燥，渴欲饮冷也，而复往来寒热，大柴胡汤可用。若水饮结在胸胁者，乃胸中之阳不能宣布，邪饮乃得上入胸膈，脾中之阳不能转运，邪饮乃得旁流入胁，法当助阳补气，温中逐饮。大陷胸汤不可用也。（舒氏）
太阳病，重发汗而复下之，不大便五六日，舌上燥而渴，日晡所小有潮热，从心下至少腹，鞕满而痛不可近者，大陷胸汤主之。（原文）
《内经》：二阳为维，谓阳明统维于胸腹之前也。胸膈为太阳出入之门户，心下至少腹，又阳明所纲维。两经交相贯通，故病太阳，兼有阳明潮热之证。（张氏）
此言津液内竭而为燥结之证，上文以气结而致水结，此因津液竭而致气结，以证水随气行，气随水转之义。（张氏）
此条平素津亏，胃气夙燥，证属太阳阳明，法当滋津除燥，略兼发表，使结去津回，乃得汗解。重发汗以夺其液，复下之不得法，徒伤其元，燥愈动，热愈结，从心下至少腹錞满而痛，合用大承气汤，重加生地以救津液，枳壳以开胸膈，桔梗通天气于地道，栀子屈曲下行以泻少腹之满，仍用桂枝分提太阳表邪。此一定之法也，叔和伪撰之陷胸汤，不中也。寒饮痞塞胸中，主用砂、蔻、姜、半以宣散之；实热结聚胸中，主用枳壳以攻开之。（舒氏）
小结胸病，正在心下，按之则痛，脉浮滑者，小陷胸汤主之。（原文）
太阳之气，合心主之神，结于络脉之中，故正在心下，按而始痛，经脉络邪也。（张氏）
按：《本论》有云，脉浮滑者，必下血。此亦云脉浮滑，何也？此等皆叔和伪撰，何必曲为之解焉。（舒氏）
小陷胸汤　黄连（一两）　半夏（半升）　栝蒌实（大者一个）　水六升，先煮栝蒌，取三升，去滓，内诸药，煮取二升，分温三服。
太阳病二三日，不能卧，但欲起，心下必结，脉微弱者，本有寒分也。反下之，若利止，必作结胸。未止者，四日复下之，此作协热利也。（原文）
此亦病发于阳，而反下之，因作结胸之义。（张氏）
不能卧，但欲起，何以知其心下必结？曰：脉微弱者，本有寒分也。喻氏为之解曰：本有寒饮积于心膈之分，虽解得好，究竟叔和撰句不通。夫以寒饮而致不能卧，乃支饮上撑，法当温中理脾，散逆逐饮。而反下之，以夺其阳而伤其中，则必痰壅气脱而死矣。苟一息尚存而利自止者，其间又有辨焉。盖阳回利止则主，阴尽利止则死也。安得有所谓必作结胸者哉？若利未止阴尚未尽，则阳尚可回。何故复下之，重夺其阳而伤其中，此未有不死者也，而又曰此作协热利。协热利者，里寒协表热而利。条中里寒盖有之，表热未之见，岂因四日复下之，而表热凭空突出乎。藉令有之，则当立法以温其里，而兼解其表。予无恨焉矣，乃竟毕其文，而不立其法，叔和真门外汉也。（舒氏）
太阳病，下之，其脉促，不结胸者，此为欲解也；脉浮者，必结胸也；脉紧者，必咽痛；脉弦者，必两胁拘急；脉细数者，头痛未止；脉沉紧者，必欲呕；脉沉滑者，协热利；脉浮滑者，必下血。（原文）
脉促为阳邪上盛，可从表出；脉促而加以浮，邪气弥满于阳位，故必结胸。此句「浮」字下，应一「促」字，下三句「紧」、「弦」、「细」、「数」字上，均应冠以「浮」字，则后之读者不至眩惑。（喻氏）
张盖仙曰：《本论》有下后脉促，断为表未解，此条何又云欲解，且通篇单凭脉以决证，尤为纰缪。夫一脉主证多端，安知其不见他证乎？若舍望、闻、问三法以论证，茫无确据矣。先圣断不为此。
病在阳，应以汗解之，反以冷水潠之，若灌之，其热被却不得去，弥更益烦，肉上粟起，意欲饮水，反不渴者，服文蛤散。若不差者，与五苓散。寒实结胸，无热证者，与三物小陷胸汤，白散亦可服。（原文）
文蛤散　文蛤（五两）　为散，以沸汤和一钱匕眼，汤用五合。
白散　桔梗（三分）　巴豆（一分，去皮心，熬黑，研如脂）　贝母（三分）
上三味为散，内巴豆，更于臼中杵之。以白饮和服，强人半钱匕，羸者减之。病在膈上必吐，在膈下必利。不利，进热粥一杯；利过不止，进冷粥一杯。身冷，皮粟不解，欲引衣自覆者，若水以潠之、洗之，益令热却不得出，当汗而不汗则烦。假令汗出已，腹中痛，与芍药三两，如上法。
太阳与少阳并病，头项强痛，或眩冒，时如结胸，心下痞鞕者，当刺大椎第一间、肺俞、肝俞，慎不可发汗。发汗则谵语，脉弦，五六日谵语不止，当刺期门。（原文）
大椎一穴，在第一椎上陷中，手足三阳、督脉之会，可刺入五分，留三呼，泻五吸；肺俞二穴在第三椎下两旁，相去一寸五分中间，脊骨一寸，连脊骨算，实两旁相去二寸下仿，此足太阳脉气所发，可刺入三分，留七呼，得气即泻，肥人可刺入五分；肝俞二穴在第九椎下两旁，相去各一寸五分，宜照上折实。可刺入三分，留六呼。
喻氏曰：少阳之脉，络胸胁间，併入太阳之邪，则与结胸证似是而非，发汗则谵语，与合病木盛剋土之意同；脉弦，亦即合病内少阳胜而阳明负之互词。
张盖仙曰：此条但有太阳证，而无少阳证，何为太、少并病？眩冒一证，属少阴虚脱，非二阳之病也。时如结胸，心下痞鞕，乃阴气协饮，凝结胸中，证属太阴，非太、少二阳分内事也。谓之并病，殊不可解，肺俞、肝俞尤不合理。夫太、少二阳并病，自应向太、少二阳求治法，乃舍之而反求诸无病之经，岂不诛伐无过哉。
妇人中风，发热恶风，经水适来，得之七八日，热除而脉迟身凉，胸胁下满如结胸状，谵语者，此为热入血室也。当刺期门，随其实而泻之。（原文）
妇人中风七八日，续得寒热，发作有时，经水适断者，此为热入血室。其血必结，故使如疟状，发作有时，小柴胡汤主之。（原文）
张隐菴云：「经水适断」四字，当在「七八日」句下。
妇人伤寒，发热，经水适来，昼日明瞭，暮则谵语，如见鬼状者，此为热入血室。无犯胃气及上二焦，必自愈。（原文）
舒驰远曰：以三条合而观之，总以表之解与未解分轻重。第一条血虽未结，而表证已罢，其证为重，非刺期门不可；第二条血虽未结，而表证尚在，其病较轻，只需小柴胡可以分解；第三条血既未结，表又未罢，是轻而又轻也，但无犯胃气及上二焦，必自愈。若其表已罢而血复结者，邪热尽归血室，外无向表之机，内无下行之势，是证之重而又重者，仲景虽未立法，不可置而不言，乃不揣谫漏而拟一方。若表罢而血未结者，固可因势而利导之；其表已罢而血又结者，亦或者可冀侥倖于万一。
舒拟热入血室方，柴胡二钱，当归二钱，羚羊角三钱，青皮二钱，桃仁一钱，万年霜三钱，秋石，穿山甲二钱，红花一钱，人参一钱，若舌乾口臭，大便闭结，加大黄二钱。
其有遇中寒而经水适断者，是寒入血室也。仲景虽未言及，然亦理之所有者也。予曾医一证，方用人参、白术、附子、肉桂、乾姜、山楂、没药、穿山甲，数剂而愈。
若遇中寒而经水适来者，或经期已满者，俱不必顾虑其血，但宜温经散寒，此皆一定不易之法，附此以广后学之所识焉。（舒氏）
伤寒六七日，发热，微恶寒，支节疼痛，微呕，心下支结，外证未除者，柴胡桂枝汤主之。（原文）
心下支结者，邪结于心下之偏旁也；发热，微恶寒，支节烦痛，微呕，邪尚在三阳之界，未入于里。（喻氏）
按：此证由其胃中留饮甚盛，偶受外感，饮即内动，溢出四肢而支节烦痛，时从上逆则为呕，旁流入胁则支结，宜用白术、茯苓、半夏、南星、砂仁、附子、草果、芫花、虎掌骨，温经散结，理脾逐饮，不宜解表者，里重于表也。盖里阳为表阳之主，表阳为里阳之卫，温里则阳回，兼可托表，误表则亡阳，遂为寒中。若柴胡桂枝，断不可用。（舒氏）
柴胡桂枝汤　柴胡（四两）　桂枝　黄芩　人参（各两半）　炙甘草（一两）　半夏（二合半）　芍药（一两半）　大枣（六枚）　生姜（一两半）　水七升，煮取三升，温服。
伤寒五六日，已发汗而复下之，胸胁满微结，小便不利，渴而不呕，但头汗出，往来寒热，心烦者，此为未解也。柴胡桂枝干姜汤主之。（原文）
厥阴不从标本，从中见少阳之化，少阳、少阴并主神机枢转者也。（张氏）
按：已发汗而复下，虽两犯所禁，究无大变，不过微结，头汗出而已。至于胸胁满，小便不利，渴而不呕，往来寒热，心烦者，非汗下后之变证，乃五六日前少阳之本证也；微结者，胸中阳不治，饮邪上逆也；头汗出，在上之阳不固也。法当回阳涤饮，开结散逆，条中并无太阳表证，何故用桂枝？盖胁胸满者，悬饮也。法宜草果、芫花，牡蛎咸寒非所宜也；渴而不呕，小便不利，乃为太阳腑证，宜兼五苓散，栝蒌根非所宜也。此皆叔和伪撰。（舒氏）
柴胡桂枝干姜汤　柴胡（半斤）　桂枝（三两）　乾姜（二两）　栝蒌根（四两）　黄芩（三两）　牡蛎（二两）　炙甘草（二两）　水一斗二升，煮取六升，去滓，再煮取三升，日三服。初服微烦，复服，汗出便愈。
伤寒五六日，头汗出，微恶寒，手足冷，心下满，口不欲食，大便鞕，脉细者，此为阳结，必有表复有里也。脉沉亦在里也，汗出为阳微。假令纯阴结，不得复有外证，悉入在里，此为半在里半在外也。脉虽沉紧，不得为少阴病。所以然者，阴不得有汗，今头汗出，故知非少阴也，可与小柴胡汤。设不了了者，得屎而解。（原文）
张盖仙曰：玩头汗出至不欲食，及汗出为阳微，脉细、脉沉紧等语，酷似阳气衰微之候，并无三阳经证与腑证，何以云必有表复有里也，且又非少阳经、腑之证，何得妄与小柴胡也。阳微结，纯阴结，阴不得有汗，得屎而解等语，皆舛谬之极。叔和为此不通之文，何足为法。
伤寒五六日，呕而发热者，柴胡证悉具，而以他药下之，柴胡证仍在者，复与柴胡汤。此虽已下之，不为逆，必蒸蒸而振，却发热汗出而解。若心下满而鞕痛者，此为结胸也，大陷胸汤主之；但满而不痛者，此为痞，柴胡不中与之，宜半夏泻心汤。（原文）
按：痞证诸条，皆由误汗、误下而来，实由心下无阳，故阴独痞塞，法宜助阳破阴，散逆涤饮，此乃一定之理也，岂可反用三黄以屏绝其阳而直杀之邪。泻心诸法，非仲景所立，必不可用。（舒氏）
半夏泻心汤　半夏（半斤）　黄芩　乾姜　炙甘草　人参（各三两）　黄连（一两）　大枣（十二枚）　水一斗，煮取六升，去滓，再煮去三升，温服一升，日三服。
太阳少阳并病，而反下之，成结胸，心下鞕，下利不止，水浆不下，其人心烦。（原文）
结胸下利，上下交争，阳明居中，水浆不下，危候也。（喻氏）
张盖仙曰：下伤脾阳，一团阴气凝结胸间，则痞鞕扰乱中心。
脉浮而紧，而复下之，紧反入里，则作痞。按之自濡，但气痞耳。（原文）
浮中见紧者，少阴之表证，入里则变沉紧矣。（陈氏）
太阳中风，下利，呕逆，表解者，乃可攻之。其人漐漐汗出，发作有时，头痛，心下痞，鞕满，引胁下痛，乾呕，短气，汗出，不恶寒者，此表解里未和也。十枣汤主之。（原文。漐漐汗出，如小雨不辍貌。）
按：头痛，表证也。然亦有在里者，如伤寒，不大便五六日，头痛，有热者，与承气汤。此节之汗出不恶寒而头痛，为表解，则凡遇风寒头痛之证，可审别矣。（张氏）
此证与结胸颇同，但邪结于胸，其位高，此在心下及胁，其位卑。然必表解乃可攻，汗出不恶寒，便是表解可攻之候。（喻氏）
按：此乃一团水饮，蟠踞胸胃，结连胁下，水势瀰漫，下澼而为利；饮邪壅盛，上逆而为呕。斯水饮大肆，无论其表之解与未解，法当温中逐饮，回阳止泄，重用耆、术、乾姜、附子、半夏、砂仁、草果、芫花，一定之理也。如十枣汤大伤元气，不可用也。（舒氏）
十枣汤方　芫花（熬）　甘遂　大戟　大枣（十枚）　三味等分，为散，水一升半，先煮大枣，取八合，去枣，内药末。肥人一钱匕，羸人半钱，温服之，平旦服。若不少，病不除者，明日更服，如半钱，得快下利后，糜粥自养。
隐菴曰：观此，则凡攻痞鞕者，虽有实证，须顾其脾胃之土气矣。
太阳病，医发汗，遂发热恶寒，因复下之，心下痞。表里俱虚，阴阳气并竭，无阳则阴独，复加烧针，因胸烦，面色青黄，肤瞤者，难治。今色微黄，手足温者，易愈。（原文）
心下痞与胸间结，虽有上下之分，究竟皆是阳气所治之位。观无阳即阴独一语，正见所以成痞之故，虽曰阴阳气并竭，实由心下无阳，故阴气独痞塞也。中风误下成结胸，伤寒误下成痞，证之常也。然而中风误下，间有痞证；伤寒误下，间有成结胸证，不可不知。（喻氏）
心下痞鞕之证，无论由误下、不由误下，皆为阴气痞塞，当用术、附、姜、半、砂、蔻等药。扶阳散逆，温中逐饮，三黄断不可用。喻氏谓无阳阴独，不可草草读过，其所谓手足温者易愈，是教人当用扶阳御阴之法也，其说更不可草草读过。（舒氏）
病发于阴，下之成痞，须知太阳表虚，即为阴证。不必泥定少阳。（张氏）
心下痞，按之濡，其脉关上浮者，大黄黄连泻心汤主之。（原文）
阴虚上逆之证，当助阳御阴，健脾降逆，方用砂、半、附、参、术之类，此一定之理。岂可更用三黄，以亟驱其阳，而立毙其生乎。（舒氏）
大黄黄连泻心汤　大黄（二两）　黄连（一两）　麻沸汤二升渍之，须臾绞去滓，分温再服。
附子泻心汤　大黄（二两）　黄连　黄芩（各一两）　附子（一枚，别煮取汁）　三味以麻沸汤二升渍之须臾，绞去滓，内附子汁，分温再服。
舒氏曰：此方治上热下寒之证，确乎有理。三黄略浸，即绞去滓，但取轻清之气，以去上焦之热；附子煮取浓汁，以治下焦之寒。是上用凉泻，下用温补，泻取轻而补取重。制度之妙，全在神明运用之中，阳热结于上，阴寒结于下，非此不可。若阴气上逆之痞证，不可用也。曾治一人，疟利交作，先大振寒时，心中烦热无状，口大渴，索取冷水二三碗，复壮热，时倾囊呕出，又索冷饮，旋饮旋吐，心烦愈甚，腹中绞痛，下利脓血，日数十行，疾势危笃之至。予知此证下焦虚寒极甚，而上有错杂之阳，于是用附子、炮姜、人参、白术、半夏、草果大剂浓煎。另用黄连三分，浸取轻清之汁，搀入药内，一服而上热即除，大渴乃止。于是不用黄连，前药再投数剂而愈。此亦师附子泻心汤之制而变通之。
本以下之，故心下痞，与泻心汤；痞不解，其人渴而口中燥，烦，小便不利者，五苓散主之。（原文）
此证早有腑邪，太阳腑证，非五苓散不解也。（舒氏）
伤寒汗出，解之后，胃中不和，心下痞鞕，乾噫食臭，胁下有水气，腹中雷鸣，下利者，生姜泻心汤主之。（原文）
汗出而胃中津液虚，胃气滞而脾失其转运，诸恙均由于此。胁下有水气者，游溢散精，必本乎枢胁也。（张氏）
按：此证乃病后太阳大虚，以致胸中之阳，不能宣布于上，则痰饮结聚而不下，痞鞕；脾中之阳不能健运于中，则饮食不化，其水气大肆，旁入胁并下走肠间，搏击有声；膀胱无阳，不能化气，则尽注大肠而为下利。法当亟驱其阴以回其阳，兼以理脾涤饮，利水止泄。否则恐无生理，芩连必不可用。（舒氏）
生姜泻心汤　生姜（四两）　炙甘草（二两）　人参（三两）　乾姜（一两）　黄芩（三两）　半夏（半升）　黄连（一两）　大枣（十二枚）　水一斗，煮取六升，去滓，再煮取二升，温服一升，日三服。
伤寒中风，医反下之，其人下利，日数十行，穀不化，腹中雷鸣，心下痞鞕而满，乾呕，心烦不得安。医见心下痞，谓病不尽，复下之，其痞益甚。此非热结，但以胃中虚，客气上逆，故使鞕也。甘草泻心汤主之。（原文）
误下而致下利，日数十行，完穀不化，脾胃亏损；虚寒之极，阴气攻冲则雷鸣；阴气搏饮则痞鞕；阴气上逆则乾呕；阴气扰乱，逼处心胸，故心烦不得安。其证固已垂危难治，何堪复下，未有不立死者也。（舒氏）
甘草泻心汤　甘草（四两）　黄芩（三两）　乾姜（三两）　半夏（半升）　大枣（十二枚）　黄连（一两）　水一斗，煮取六升，去滓，再煎取三升，温服一升，日三服。
舒氏曰：此证虚寒已极，固当急投参、附以救其阳，曷可再用芩、连，立铲孤阳之根乎。
伤寒，服汤药，下利不止，心下痞鞕，服泻心汤已，复以他药下之，利不止。医以理中与之，利益甚。理中者，理中焦，此利在下焦，赤石脂禹馀粮汤主之。复不止者，当利其小便。（原文）
不当下而误下之，则里阳受伤，故利不止，且心下无阳，阴独痞塞，法宜温补中气，回阳止泻，散逆涤饮以开其痞。误服泻心汤，复误以他药下之，未有不死者也。服理中汤，其利益甚者，盖以得参、术、乾姜，脾气有权，秽腐当去之意也。然当加重附、桂、耆、夏、砂、蔻，多服自愈。石脂、馀粮，何中用乎？至利小便更不可，仲景必无此法。（舒氏）
赤石脂禹馀粮汤　赤石脂（一斤）　禹馀粮（一斤）　水六升，煮取二升，分三服。
伤寒吐下后，发汗虚烦，脉甚微，八九日心下痞鞕，胁下痛，气上冲咽喉，眩冒，经脉动惕者，久而成痿。（原文）
汗吐下三法差误，阴阳并竭，变证蜂起。夫人身之筋脉，全赖元气与津液为充养，元气以动而渐消，津液以结而不布，上盛下虚，两足必先痿废。（喻氏）
经云：胸中之阳，法日之驭，离照当空，消除阴曀而宣布于上。脾中之阳，法天之健，消化饮食，传布津液而运行于内，手足之阳，为之役使，流走周身，固护腠理而捍卫于外。此三者丰亨有象，则阴邪不敢犯，而肾中真阳安享太宁，一身内外可以无虞。惟在外在内在中之阳衰微不振，阴气乃始有权。如此证盖为吐伤胸中之阳，则阴邪乃得挟饮上逆而为眩冒、痞鞕；下伤脾中之阳，则阴邪乃得挟饮而旁流入胁，故胁下痛，复因汗夺卫外之阳，则邪饮乃得溢出四肢，流入关节，阻滞经脉，营卫不行，所以久而成痿。然究竟总于津液无干，若谬用滋阴等药，则阳愈消而阴愈长，贻误可胜言哉。法当重用附子、人参，大补其阳以御其阴；术、苓、半夏、草果、南星、姜黄，醒脾崇土以逐饮；更加虎掌骨擅能搜豁之品，引导诸药以达四肢，而长驱直捣邪饮绾结之处。然必合成丸药，多服方能有效。（舒氏。虎前脚掌骨走手，后脚骨走足，左走左，右走右）
伤寒发汗，若吐，若下，解后，心下痞鞕，噫气不除者，旋覆花代赭石汤主之。（原文）
此亦伏饮为逆。因胃气亏损，故用法以养正而兼散邪。大意重在噫气不除上，既心下痞鞕，复噫气不除，则胃气上逆，全不下行，有升无降，所谓弦绝者其声嘶，土败者其声哕也。用赭石领人参下行，以镇安其逆气，微加散邪涤饮，而痞自开耳。（喻氏）
旋覆、代赭，俱伤中气，脾胃亏损，伏饮搏聚者，不可用也。予意当除旋覆、代赭，而重加砂仁、白蔻、白术、茯苓，则合乎理。（舒氏）
旋覆代赭石汤　旋覆花（三两）　人参（二两）　生姜（五两）　代赭石（一两）　大枣（十二枚）　炙甘草（三两）　半夏（半升）　水一斗，煮取六升，去滓，再煎取三升，温服一升，日三服。
下后，不可更行桂枝汤。若汗出而喘，无大热者，可与麻黄杏子甘草石膏汤。（原文）
诸本皆疑错简，或疑传写之误。（陈氏）
太阳中风，与太阳伤寒，一从桂枝，一从麻黄，分途异治。由中风误下而喘者，用厚朴、杏仁，加入桂枝汤中。观之则伤寒之误下而喘者，用石膏加入麻黄汤中，乃天造地设两不移易之定法。（喻氏）
下后桂枝汤未始不可行也。《本论》太阳篇中，下后用桂枝汤。
凡已两见，此皆经常之法，无端创此而欲乱之，是何心哉？（舒氏）
太阳病，外证未除，而数下之，遂协热而利，利下不止，心下痞鞕，表里不解者，桂枝人参汤主之。（原文）
误下则里虚，外热得乘之，变而为利不止者，里虚不守也；心下痞鞕，正虚邪实，中成滞碍，痞塞而坚满也。以表未除，故用桂枝以解之；以里适虚，故用理中以和之。此方即理中加桂枝而易其名，亦治虚痞下利之圣法也。（喻氏）
协热利者，是里寒协表热而利也。桂枝以解表热，合理中以温中驱寒，利自止，痞自开矣。再按数当作速，下早之意也，或作频下，非一下已误，何堪频频耶。（舒氏）
桂枝人参汤　桂枝（四两）　炙甘草（四两）　白术（三两）　人参（三两）　乾姜（三两）　水九升，先煎四味，取五升，内桂枝，更煮取三升，温服一升，日再服，夜一服。
汪訒庵曰：此方用理中加桂枝，不名理中而名桂枝者，重太阳之意也。
伤寒大下后，复发汗，心下痞，恶寒者，表未解也。不可攻痞，当先解表，表解乃可攻痞。解表宜桂枝汤，攻痞宜大黄黄连泻心汤。（原文）
汪苓友谓其重出。
萧克协曰：此由误下伤其里阳，复误汗，重伤表阳，以致心下痞。又恶寒，纯阴之象，何云表未解也？此时桂枝汤固不可用，如大黄黄连尤其不通者也。
伤寒发热，汗出不解，心中痞琖，呕吐而下利者，大柴胡汤主之。（原文）
修园注：此证宜用大柴胡汤之无大黄者。
此条并无太阳见证，不应收入「太阳篇」中。观其发汗、汗出不解，真阳外越也；心下痞琖，阴邪协饮，结聚胸中也；呕而下利者，阴邪上下奔迫也。病属太阴少阴，治宜耆、术、姜、附、砂仁、芍药。大柴胡汤不可用，仲景必无此法。（舒氏）
病如桂枝证，头不痛，项不强，寸脉微浮，胸中痞琖，气上冲咽喉不得息者，此为胃有寒也。当吐之，宜瓜蒂散。（原文）
按：此条头不痛，项不强，即非太阳，何得云病如桂枝？盖胸中痞琖，气上冲咽喉不得息者，乃太阴留饮上入胸膈，名曰支饮，乃胸中阳衰不能宣布，邪饮乃得上僭，法宜大补胸中之阳，兼之散逆逐饮，而病自愈。岂可更用吐法，以大伤胸中之阳。仲景必不为此杀人之事也。（舒氏）
瓜蒂散　瓜蒂（一分，熬黄）　赤小豆（一分）　为散，取一钱匕，以香豉一合，用热汤七合，煮作稀糜，去滓，取汁和散，温顿服之。不吐者，少少加，得快吐乃止。诸亡血家，不可与瓜蒂散。
病胁下素有痞，连在脐旁，痛引少腹入阴筋者，此名藏结，死。（原文）
脐旁为天枢之位，脾气大虚，少腹阴筋为厥阴之部，结在少阴，止曰难治不可攻。以少阴之上有君火，犹可冀其生也；结在厥阴，两阴交尽，绝不见阳，必死无疑矣。（陈氏）
脏结之证，本气虚寒，外感皆从寒而不化热，所以表里俱无阳证。以意度之，当用四逆汤加半夏、草果、人参、茯苓、肉桂、鹿鞕之类。（舒氏）
伤寒病，若吐、若下后，七八日不解，热结在里，表里俱热，时时恶风，大渴，舌上乾燥而烦，欲饮水数升者，白虎加人参汤主之。（原文）
白虎者，西方白虎七宿，能化炎蒸而为清肃，故名之。邪之中人也，先于皮毛，次入于肌，次入于络。肺主皮毛，脾主肌，阳明主络。太阳之病在于皮毛，内合于肺，故麻黄所以利肺气；在于肌，即内合于脾，故桂枝汤、越婢汤所以助脾气；在于络，即内合阳明，故白虎汤所以清阳明之气。然均谓之太阳病者，以太阳为诸阳主气，皮毛肌络皆统属于太阳也。（张氏）
程郊倩曰：热结在表，则身发热，而时时恶风，以表气郁而不舒也；热结在里，则大渴引饮数升，舌乾燥，白虎加人参汤，涤热除烦，生津止渴。解去郁结，则中外肃清，无馀义矣。
伤寒无火热，口燥渴，心烦，背微恶寒者，白虎加人参汤主之。（原文）
背微恶寒，即表有寒之谓也。里阳盛格，格阴于外，故见微恶寒也。白虎汤中，或加人参，或不加参，当视其元气何如耳。（舒氏）
伤寒，脉浮，发热无汗，其表不解者，不可与白虎汤；渴欲饮水，无表证者，白虎加人参汤主之。（原文）
申明白虎汤能解络热，不能解表热。（陈氏）
必恶寒、头疼身痛之表证皆除，但热渴而求救于水者，方可与之。
太阳少阳并病，心下鞕，头项强而眩者，当刺大椎、肺俞、肝俞，慎勿下之。（原文）
周镜园曰：此言太少并病，证在经脉，不在气化。病经脉者，当刺大椎，以通经隧之太阳；刺肺俞，以通都会之太阳；又刺肝俞，以通少阳之脉络。
张盖仙曰：此条但有太阳证而无少阳证，眩冒属少阴虚脱，非二阳病也；时如结胸，心下痞鞕，乃阴气协饮，凝结胸中，证属太阴，非太少二阳分内事也。谓之并病，殊不可解。
太阳与少阳合病，自下利者，与黄芩汤；若呕者，黄芩加半夏生姜汤主之。（原文。黄芩一名腐肠，能清肠胃之邪热而外达。）
张盖仙曰：太少二阳并病，法当用桂枝、柴胡，兼下利与呕，再合理中，此至当不易之法也。黄芩汤渺不相涉，断不可用。
黄芩汤　黄芩（二两）　炙甘草（二两）　芍药（二两）　大枣（十二枚）　水一斗，煮取三升，温服一升，日再服，夜一服。若呕者，加半夏半升、生姜三两。
伤寒，胸中有热，胃中有邪气，腹中痛，欲呕者，黄连汤主之。（原文）
热邪中上，寒邪中下，阴阳两不相入，失其升降之常，用黄连汤，以分理阴阳而和解之也。
徐忠可曰：黄连合半夏，清热而降逆；乾姜同桂枝，温胃而散寒；人参、甘草、大枣，为维持调和之主。
黄连汤　黄连　炙甘草　乾姜　桂枝（各三两）　人参（二两）　半夏（半升）　大枣（十二枚）　水一斗，煮取六升，温服一升，日一、夜再服。（原文）
舒氏曰：伤寒门中之黄连汤，喻嘉言用治关格，有进而从阳、退而从阴之义，日进退黄连汤。其法慢火久熬，令其和极，而后饮入胃中。听胃气之升者，领桂枝从阳，使上焦之阳得交于胃，而呕自止，而能纳食；胃气之降者，领黄连从阴，使下焦之阴得交于胃，则关门开而使自行。此所谓握枢转运之法也。予曾偶一用之，虽有效而理不可解，是乃偶中，非经常之法，不敢再试。究竟无太阳表证者，不可用桂枝，且桂枝又为呕家所忌。既曰胃气之升者，领桂枝从阳；胃气之降者，领黄连从阴。然则进法当用桂枝，不当用黄连，其间皆黄连何也？观其进法内各味不用炮制，退法药皆炮制，亦不知是何讲究？俱不能强为之解，姑存疑以有待于高明焉。然又有寒饮阻隔之证，与关格不同。关格者火旺，其人声音亮，身轻恶热；寒饮阻隔者阳虚，其人恶寒体倦，少气懒言。所以然者，乃为留饮素盛，方其强壮之时，大便惯泄，此脾气未甚惫，尚能驱其饮从下出；若年至四五十，元气渐衰，胸中之阳不能宣布，寒饮乃得上入胸中，而渐成阻隔，饮食不下，呕吐不止，此为寒呕。脾阳不能转运，寒饮渐从上逆而不下降，则大便闭结，此为寒闭。法主姜附六君，加缩砂、白蔻、草果之类，以散逆逐饮，兼服斩关丸以下痰开闭自愈。
附：喻嘉言进退黄连汤
进法：黄连　乾姜　人参　半夏（均钱半）　桂枝（一钱）　甘草（一钱）
退法：黄连（姜汁拌，炒，七分半）　人参（乳拌、蒸、钱半）　半夏（姜制，钱半）　乾姜（炮，钱半）　肉桂（五分）
两方均加大枣二枚。
伤寒八九日，风湿相搏，身体疼烦，不能自转侧，不呕，不渴，脉浮虚而涩者，桂枝附子汤主之。若其人大便鞕，小便自利者，去桂枝加白术汤主之。（原文）
桂枝附子汤，是从外驱邪之表剂；去桂枝加白术汤，是从内撤邪之里剂；下节甘草附子汤，是通行内外之表里剂。（陈氏）
按：大便鞕，「鞕」字恐误，应是大便溏。若津干便鞕，自不宜于白术之燥，惟便溏者宜之，况小便利，津未乾也。谓白术滋大便之干，不敢从。（舒氏）
桂枝附子汤　桂枝（四两）　附子（三枚）　生姜（三两）　甘草（二两，炙）　大枣（十二枚）　水六升，煮取二升，去滓，分温三服。
桂枝去桂加白术汤　白术（四两）　甘草（二两，炙）　附子（三枚）　大枣（十二枚）　生姜（三两）　水七升，煮取三升，去滓，分温三服。（原文）
初服，其人身如痹，半日许复服之，三服尽，其人如冒状，勿怪。此以附子、术并走皮肉，逐水气未得除，故使之尔，当加桂枝四两。此本一方二法也。
风湿相搏，骨节烦疼，掣痛不得屈伸，近之则痛剧，汗出气短，小便不利，恶风不欲去衣，或身微肿者，甘草附子汤主之。（原文）
方中行曰：风淫则掣，湿淫则痛，近之痛剧汗出者，阳虚不能护卫于外也。气短者，汗出多而阳气伤也；恶风不欲去衣者，表疏卫阳不足也；小便不利，湿持其内也；身微肿，湿搏于外也。按风湿相搏两条，皆为阳虚不能御湿之候，治法当从溢饮之例，桂枝附子诸法，觉未尽善。（舒氏）
舒先生谓，当从溢饮之例，切当明瞭之极，先获我心，但尚有掣痛不能屈伸，手不可近，及微肿，各候相似，而为风湿痹于血络者，其候妇人尤多，是又不能泥以上各法，学者不可不知。（弃叟）
甘草附子汤　炙甘草（二两）　附子（二枚）　白术（二两）　桂枝（四两）　水六升，煮取三升，温服一升，日三服。得微汗则解。能食，汗止复烦者，服五合。
伤寒，脉浮滑，此表有热，里有寒，白虎汤主之。（原文）
以上八节，以风、寒、湿、热、燥、火之气，结通篇太阳之病，以见伤寒一论。六淫之邪兼备，非止风寒也。下三节以脉滑结代之脉象，结通篇太阳之脉，以见太阳总统诸经之气，而诸脉之死生亦俱备于太阳中也。（张氏）
白虎但能解热，不能解表，必恶寒、头疼身痛之表证皆除，但热渴而求救于水者，方可与之。（喻氏）
愚按：里有寒句，当有讹误。如里有寒，白虎断不可用。此喻先生所以揭出必诸表证皆除方可用，试思表未除尚不可用，况里有寒乎。（弃叟）
白虎汤　知母（六两）　石膏（一斤）　甘草（二两）　粳米（六合）　水一斗，煮米熟汤成，温服一升，日三服。
伤寒，脉结代，心动悸，炙甘草汤主之。（原文）
血始于足少阴肾，生于足阳明胃，主于手少阴心。结者，阴气结而不止，无阳明合化也；代者，阳气下不至关也。（张氏）
陈师亮曰：代为难治之脉，而有治法者何？凡病，气血骤脱者可以骤复，若积久虚脱者不可复。久病，藏气日损；脉代，乃五脏无气之候。伤寒暴病，代脉乃一时气乏，或尚可救，然而难矣。
按：伤寒脉结代者，乃阳气不充，阴气窒塞，则脉不能接续，而为结代也；心动悸者，胸中之阳不能宣布，脾中之阳不能传化，斯水饮乃得上犯。法宜耆、术以补上中二焦之阳；砂、蔻、苓、半，宣畅胸膈，醒脾涤饮。岂可用桂枝以重伤其阳。阿胶、生地以滋阴津，而更助其水饮乎。此炙甘草汤无理之至。（舒氏）
炙甘草汤　炙甘草（四两）　生姜（三两）　桂枝（三两）　人参（二两）　生地（一斤）　阿胶（二两）　麦冬（半升）　大枣（十二枚）　麻子仁（半升）　清酒七升，水八升，煮取三升，去滓，内胶烊消尽，温服一升，日三服。一名复脉汤。
脉按之来缓，而时一止复来者，名曰结；又脉来动而中止，更来小数，中有还者反动，名曰结，阴也；脉来动而中止，不能自还，因而复动者，名曰代，阴也。得此脉者，必难治。（原文）
结，止无常数；代，止有常数。结，阴盛；代，独阴无阳。
「平脉篇」曰：寸脉，下不至关为阳绝；尺脉，上不至关为阴绝。
曾氏曰：太阳少阴，为先天阴阳水火之原，血气生死之本。结者，少阴之气结于下，此谓病脉；代者，太阳之气绝于上，故为难治。
按：《脉诀》云：脉缓而时一止为结，数而时一止为促。此言脉来动而中止，应是促，乃曰结，其中不能无误。止无定数，谓之有还，止有定数，谓之不能自还。（舒氏）
喻氏作四言，以解结代之义，曰：胃藏津液，水穀之海，内充脏腑，外灌形骸。津多脉盛，津少脉衰，津结病至，津竭祸来。脉见微弱，宜先建中；汗则津越，下则津空，津耗脉和，不可妄攻。小便渐减，大便自通；阳明内实，急下救焚，少缓须臾，津液无存；阳明似实，少用调承，驱热存津，此法若神。肾中真阴，阳精所藏；胃中真阳，津液所胎，津枯精盛，洌泉可溉，津液衰薄，瓶罄罍哀。何谓结阴？无阳脉阖；何谓代阴？无阳脉夺。经揭无阳，津液所括，较彼亡阳，天地悬阔。
陈师亮曰：久病渐损于内，其脉代者，乃五脏无气之候。伤寒暴病，死生之机，在于反掌，其代脉乃一时气乏，亦有可救者。善哉斯言。予昔在甬时，守是郡者为同乡胡公。夏秋之交，自省返署，数日病作，恶寒发热，头痛，连日遍召郡中知名者诊视。时鄞令朱君，医道颇自负，日进署视疾，言脉见歇至，群议投生脉、复脉等方而未决。予素不谈医，非至交亦鲜知予者，然以乡谊不忍坐视，乃往问疾。诊其脉则两动一止，而来则洪大浮数；视其舌，灰白腻垢。问渴乎？曰：渴不欲饮，不更衣已数日。因问曰：公素系六阳脉乎？曰：昔在京城，曾有人言之。予曰：按《脉诀》，两动一止，危在旦夕。察公状似不至此，然《脉诀》：呼出，心肺主之；吸入，肝肾主之；呼吸之间，脾主之。今两动一止，是呼吸之间，脾所主之一至，不能自还也。舒氏有言，阳气不充，阴气窒塞，不能接续，此其是矣。公未病前，曾纵啜生冷否？曰：趁江天回署之夕，舟中酷热，曾食冰忌廉，抵署后，连日饱啖西瓜。予曰：然则公病在是矣。生冷伤脾，未免因贪凉迎风，复有外感。医者以时令暑热，投香薷、银翘等，不效，复进犀角、地黄、至宝丹等，致脾阳既困于生冷，次伤于凉药。一团阴寒，滞于腹中，格阳于外，所以热不退，心烦闷，脉停至，再以生脉等滋阴，危矣。公曰：君盍为我立方。予曰：末议虽如此，然仅一知半解耳，无已姑投大温中汤以试之。乃用姜、附、砂、蔻、苓、半、椒、朴等药，因其头痛，必有表邪，加桂枝，均数钱。次日头痛止，代脉除。复进，即解下热退，数剂痊愈。识此以见先贤之高论，至当不易，学者当逐字逐句，悉心研究也。（弃叟）


卷二  ——————————————————————————————————————————————————————————————————————————————————————————

辨阳明病脉证篇  ***************************
问曰：病有太阳阳明，有正阳阳明，有少阳阳明，何谓也？答曰：太阳阳明者，脾约是也；正阳阳明者，胃家实是也；少阳阳明者，发汗，利小便，胃中燥、烦、实，大便难是也。（原文）
阳明之上，燥气主之。太阳之标热，合阳明之燥热，并于大阴脾土中，脾之津液，为其所灼而穷约。燥气者，阳明之本，太过则无中见太阴之湿化，所以胃家实。少阳之上，相火主之。病在少阳，误发汗利水，则水穀之津液耗竭。相火炽盛，则胃中燥。（陈氏）
沉尧封曰：此阳明之提纲，后称阳明证三字，俱有胃家实在内。言以手按之，胃中实鞕也。按之石鞕即名实热，按之心下濡即名虚烦。
按此三证，皆由胃家实可下之证也。（舒氏）
阳明之为病，胃家实也。（原文）
重言以申明胃家实，乃阳明之为病，非阳明之正气。（张氏）
问曰：何缘得阳明病？答曰：太阳病，若发汗，若下，若利小便，此亡津液，胃中乾燥，因转属阳明。不更衣，内实，大便难者，此名阳明也。（原文）
此太阳病未解之邪热，因汗下而转属阳明。（张氏）
以此辨阳明中风之里证，属正阳明，可下。（喻氏）
程郊倩曰：汗、下、利，皆为去邪而设，苟相当即病解。如其人胃素乾燥，徒亡津液，太阳遂属转阳明，谓之夺液成燥也。
问曰：阳明病外症云何？答曰：身热，汗自出，不恶寒；反恶热也。（原文）
以此辨阳明中风之外证，正兼太阳也。（喻氏）
问曰：病有得之一日，不发热而恶寒，何也？答曰：虽得之一日，恶寒将自罢，即自汗出而恶热也。（原文）
阳明属金，气微寒，邪初入故恶寒，及既入于肌肉之分，即从热化。（陈氏）
以此辨阳明伤寒之外证兼太阳也。（喻氏）
得之一日恶寒者，太阳寒水之气在表也。（张氏）
问曰：恶寒何故自罢？答曰：阳明居中土也，万物所归，无所复转。始虽恶寒，二日自止，为阳明病也。（原文）
二日为阳明主气之期，邪有所归，故恶寒自止，此胃家实也。（陈氏）
以此辨阳明伤寒之里证，属正阳阳明可下。（喻氏）
本太阳病，初得病时发其汗，汗先出不彻，因转属阳明也。伤寒发热，无汗，呕不能食，而反汗出濈濈然者，是转属阳明也。（原文）
此复申明太阳转属之证，除过汗亡津外，又有此汗出不彻，或不因发汗，二转属之候，合常变而并言之也。（陈氏）
此言阳明有内外转属之不同。发汗不彻，转属阳明之在外者也；反自汗出，转属阳明之在内者也。则知阳明之转属，有内外表里之异矣。（张氏）
按：伤寒发热无汗，太阳证也；呕不能食，太阴证也。俱能转属阳明者，六经皆有阳明之谓也。（舒氏）
伤寒三日，阳明脉大。（原文）
莫氏曰：一日在表，二日在肌，三日而交于阳明，故云。
六气之传，一日太阳，二日阳明。邪传阳明，便归中土，无所复传，故仍现脉大之阳明也。（张氏）
三日为少阳主气之期，病固宜乘其气而枢转外出。今脉仍大，是不能从少阳之枢而解也。（陈氏）
正阳阳明，气血俱多，其脉必大。（喻氏）
伤寒，太阳脉浮，阳明脉大，少阳脉弦，乃三阳之主脉。三日脉仍大，则知不传少阳，而为正阳阳明矣。（舒氏）
伤寒，脉浮而缓，手足自温，是为系在太阴。太阴者，身当发黄，若小便自利者，不能发黄。至七八日，大便鞕者，为阳明也。（原文）
阳明与太阴，正气相为表里，邪气亦交相系。（陈氏）
脉浮而缓，本为表证，然无寒热外候，手足自温，是邪已去，表入里。脉缓，邪在太阴，脾脉主缓也。大便鞕，复转为阳明，内实可下。（喻氏）
伤寒转系阳明者，其人濈濈然汗出也。（原文）
系者，虚系也，如日月星辰之繫于天，而天体居然不动也。（张氏）
汗不干之貌，发热无汗，呕不能食，皆伤寒之证。本无汗，何反汗不干？可见已转属正阳阳明矣。既汗出，热除呕止可知。（喻氏）
但据汗出濈濈，便谓转属阳明，恐不能无疑，必其人恶热不恶寒，腹满，按痛，谵语，诸证错见，方为有据，否则不足凭也。若热退身凉，饮食有味，岂非病自解之汗耶。（舒氏）
阳明中风，口苦，咽乾，腹满，微喘，发热，恶寒，脉浮而紧。若下之，则腹满小便难也。（原文）
阳邪内入于太阴，故脉紧。外合太阳，故脉浮紧，是当外散其风邪。（张氏）
此条该伤寒而言，俱太阳未除之候，腹满为热入阳明，然非大实大满，误下则外邪乘虚内陷矣。（喻氏）
阳明之邪，弥满本位，溢出太、少二经。仲景但戒以不可下，未言治法，予意可与桂枝、厚朴、杏仁、柴胡、黄芩，不识当否。（舒氏）
阳明病，若能食，名中风；不能食，名中寒。（原文）
风能鼓动阳明之气，寒能拒闭阳明之气，此特初病则然。（陈氏）
脾胃为仓廪之官也，胃合于脾，阳明又以胃气为本。（张氏）
风则伤卫，寒则伤荣。何仲景但以能食不能食分风寒，不以荣卫分风寒耶？盖阳邪能消穀，阴邪不能消穀，较为有据。（喻氏）
张盖仙曰：病在阳明之经，主葛根；入里，主白虎；入腑，主承气。不必辨其为风、为寒也。乃不察此，而斤斤于能食不能食，何为哉？仲景当不若此。
阳明病，若中寒，不能食，小便不利，手足濈濈然汗出，此欲作固瘕，必大便初鞕后溏。所以然者，以胃中冷，水穀不别故也。（原文）
不得本气燥热之化，则谷不消。四肢为诸阳之本，胃阳虚，故津液外泄。（陈氏）
汗出者，土气外虚也，固瘕，大瘕泄也。寒邪内结，假气成形，而为久泄之病，欲作，乃将成未成之意。（张氏）
若中寒，「中」字，主平声，言阳明中见之气虚寒，故水穀不别。盖阳藉中，见太阴之气化，而为胃消磨其水穀者也。（张氏）
初鞕后溏，因成瘕泄。瘕泄即溏泻，久而不止，则曰固瘕。（喻氏）
阳明病，欲食，小便反不利，大便自调，其人骨节疼，翕翕如有热状，奄然发狂，汗出而解者，此水不胜穀气，与汗共并，脉紧则愈。（原文）
胃为阳土，风为阳邪，两阳相得，故初病欲食。少阴主骨节，不得少阴癸水以相合，故痛，与汗共并，即战慄汗解之义。（陈氏）
马氏曰：水不胜穀食，乃少阴肾水不胜阳明穀气。汗出而解，戊癸合化之意。上节论太阴，此节论少阴也。
此是胃气有权，能驱阳明之水与热共汗而并出也。脉紧，则胃强；若迟，则胃中虚冷，不能透而为汗，此胃强、能食、脉健之人，所以得病易愈也。（喻氏）
此证妙在饮食，可征胃气有权。骨节疼者，湿邪阻滞经络也。（舒氏）
阳明病，欲解时，从申至戌上。（原文）
阳明旺于申酉。若胃家实之证，值旺时更见发狂谵语。（陈氏）
按六篇欲解，各从六气旺时，则六气言正而不言邪，盖可见矣。（张氏）
凡病欲解时，必从其经气之旺，以正气得旺时，则能胜邪也。乃阳明之潮热，独作于申酉戌者，又以腑邪实盛，正不能胜。惟乘旺时而仅与一争耳。一从旺时而解，一从旺时而潮热，各有自然之理也。（舒氏）
阳明病，不能食，攻其热必哕，所以然者，胃中虚冷故也。以其人本虚，故攻其热哕。（原文）
合下三节，首言胃府虚，次言经脉虚，末言皮腠虚，故未结曰，此以久虚故也。（张氏）
高子曰：哕当作呃。诗云，銮声哕哕，谓呃之发声有序，如銮声之有节奏也。遍诸经，只有哕而无呃，凡言哕俱当作呃解。
程郊倩曰：平素本有虚寒，法以温里为本。凡病任有邪热，俱当标视之，阳明固然，他经亦可例矣。
攻热，谓寒下之药也。（喻氏）
阳明脉迟，食难用饱，饱则微烦，头眩，必小便难，此欲作谷疸。虽下之，腹满如故，所以然者，脉迟故也。（原文）
此节文同要略。要略曰：谷瘅之为病，寒热不食，食即头晕、心胸不安，久久发为谷瘅。（张氏）
《内经》：食气入胃，浊气归心，淫精于脉，脉气流经。可知，自不厌其饱，不能散达经脉，只留滞于胃。浊气归心则烦，不能循经上下行；留滞于中，则欲作瘅。（陈氏）
按：此条为阴黄证，乃由脾胃夙有寒湿。茵陈四逆汤加神麴可用。（舒氏）
阳明病，法多汗，反无汗，其身如虫行皮中状者，此以久虚故也。（原文）
《内经》云：输经皮毛，毛脉合精，行气于腑。可知，内而经脉，外而皮毛，皆禀气于胃，虚则无所禀矣。（陈氏）
程郊倩曰：卫阳既虚，不能透出肌表，故怫郁皮中，久虚，指胃言。实则为痛，虚则为痒。
胃热挟寒邪，郁于肌肤，不能透出，非谓当用补也。（喻氏）
阳明病，反无汗而小便利，二三日呕而咳，手足厥者，必苦头痛。若不咳、不呕、手足不厥者，头不痛。（原文）
咳而呕，《内经》所谓邪中于膺，则下阳明是也。手足厥者，胃阳虚寒，其气不能分布于四肢也。《内经》阳明之脉，循发际至头颅。阳明寒气牵正气上逆故头痛。（陈氏）
阳明之气，内合肺金，病气逆于胸膺，故咳逆。（张氏）
按：阳明病无汗，兼见咳、呕、厥，宜葛根合术、附、姜、半以治之。若为阳明腑证，则厥为阳厥，法以驱阳中仍兼散逆。（舒氏）
阳明病，但头眩，不恶寒，故能食而咳，其人必咽痛。若不咳，咽不痛。（原文）
程扶生云：阴邪下利，故无汗而小便利；风邪上行，故不恶寒而头眩。寒则呕，不能食，风则能食；寒则头痛，风则咽痛，是风寒入胃之辨。咳出于肺，当云喉咙，今胃热甚则咽痛，二者相连，气必相侵。
咽痛，病在阳明，咽接胃本也。夫阳明经脉，从大迎下人迎，循咽喉，入缺盆，循经合肺，故其人必咽痛。（张氏）
此胃热挟风邪而上攻证。（喻氏）
不恶寒，表已解，能食，胃非虚寒，但以热邪挟饮为患耳。（舒氏）
阳明病，无汗，小便不利，心中懊憹者，身必发黄。（原文）
胃中湿热盛，必热从汗泄、湿由便渗。今俱不可得，内外锢闭，故懊憹。其发黄可必也。（舒氏）
阳明病，被火，额上微汗出，小便不利者，必发黄。（原文）
阳明病，湿停热郁，势必发黄。发黄与前谷疸本同一证，但彼脉迟，胃冷而得，则与固瘕及哕同源，而与此异派。（喻氏）
按：太阳邪风，被火热，两阳相熏灼，其身发黄。今阳明亦然，盖以津液被劫，无阴以化之也。（舒氏）
阳明病，脉浮紧者，必潮热发作有时，但浮者，必盗汗出。（原文）
阳明脉之浮紧，即太阳寒伤营之脉也；单浮，即太阳风伤卫之脉也，但传至阳明。仲景不欲以营卫辨证，而姑变其文耳。（喻氏）
按：此条据脉不足凭也，况脉浮紧与潮热，及但浮与出汗，皆非的对必有之证。若阳明病，潮热发作有时者，当察其表之解与未解，胃之实与不实。而治法，即出其间。若盗汗者，又当视其元气之虚否？里热之盛否？更辨其兼证。庶几法有可凭，否则非法也。（舒氏）
阳明病，口燥但欲漱水，不欲咽者，此必衄。（原文）
阳明之脉，起于鼻，交额中，还出挟口。热在经不在胃，故欲漱不欲咽。不渴也，不涉火热之气化，故不渴。（集张、陈）
张盖仙曰：阳明病，在经则口不燥，入里则大渴饮冷，不止漱水而已。但漱不欲咽，当是里阳衰乏，不能熏腾津液之故。此属少阴，奈何指为阳明病乎？
里阳衰乏，不能熏腾津液之论极是。曾数见有时时呼渴、时时索饮，但仅一口便止者，投以温热反效，可知非阳明证。（弃叟）
阳明病，本自汗出，医更重发汗，病已差，尚微烦不了了者，此大便必鞕故也。以亡其津液，胃中乾燥，故令大便鞕。当问其小便日几行，若本小便日三四行，今日再行，故知大便不久出。今为小便数少，以津液当还入胃中，故知不久必大便也。（原文）
大便鞕，也有不必下者，学者不可不知。（陈氏）
程郊倩曰：此由胃气失润，宜俟津液之复还。
伤寒呕多，虽有阳明证，不可攻之。（原文）
阳明有胃气，有悍气，有燥气。胃气者，柔和之气也；悍气者，慓悍滑利，别走阳明者也；燥气者，燥金之气也。病在胃气者不可攻。病在燥气，而胃气虚者，亦不可攻。（陈氏）
呕属太阳未除，纵有阳明诸证，也不可下。（喻氏）
呕多者，胃气虚寒之征，具其气逆而不降，不可攻之。（舒氏）
阳明病，心下鞕满者，不可攻之。攻之，利遂不止者死，利止者愈。（原文）
在心下未及腹，止鞕满不痛，此阳明水穀空虚，胃无所仰。（陈氏）
薛步云曰：心下为阳明之膈，膈实者，腹必虚。气从虚闭，是假阳假实证。攻之，是为重虚。
心下鞕满，邪聚阳明之膈，正兼太阳也，故不可攻。（喻氏）
阳明病，面合赤色，不可攻之。攻之，必发热，色黄，小便不利也。（原文）
《内经》云：三焦膀胱者，腠理毫毛其应，以三焦主腠理，膀胱主皮毛。今郁热在表，三焦失其决渎，膀胱失其气化之职矣。（陈氏）
发热色黄，小便不利者，或可用茵陈蒿汤之类攻之也。（舒氏）
阳明病，不吐，不下，心烦者，可与调胃承气汤。（原文）
不吐，不下，胃气不虚。胃络上通于心，阳明之燥火，与少阴之君火相合，可与和之。（陈氏）
心烦一证，阴阳互关，宜加细察而后用药，调胃承气不可轻试。（舒氏）
阳明病，脉迟，虽汗出不恶寒者，其身必重，短气腹满而喘，有潮热者，此外欲解，可攻里也。手足濈濈然而汗出者，此大便已鞕也。大承气汤主之。若汗多、微发热、恶寒者，外未解也。其热不潮，未可与承气汤。若腹大满不通者，可与小承气汤，微和胃气，勿令大泻下。（原文）
武陵陈氏云：寒极生热，热极生寒，物穷则变，未有亢极而不变者。邪热入胃，津液耗，真阴虚。阳盛阴虚，汗之则死，下之则愈。急以苦寒胜热之剂，救将绝之阴，泻亢盛之阳。此亢则害、承乃制之义也。
脉迟，病阳明，而内干太阴之气化也。（张氏）
汗出，为阳热内蒸。必不恶寒者，为表证已罢；邪入里阴，则身重；邪结于中，碍呼吸而短气，腹满，难以下通，则上逆而喘；热邪尽归于胃，则潮热，胃主四肢，故手足汗出。（陈氏）
申、酉、戌间独热，余时不热，为潮热。
短气，腹满，喘逆，潮热，乃外邪欲解，里邪搏聚。虽脉迟，身重，亦可攻里。（舒氏）
大承气汤　大黄（四两酒洗）　厚朴（半斤炙）　枳实（五枚炙）　芒硝（三合）　水一斗，先煮朴实，取五升，去滓，内大黄，煮取二升，去滓，内芒硝，更上火微一两沸，分温再服，得下，余勿服。
小承气汤　大黄（四两）　厚朴（二两炙）　枳实（三枚炙）　水四升，煮取一升二合，去滓，分温，二服。初服，当更衣，不尔者，尽服之。若更衣，勿服。
阳明病，潮热，大便微琖者，可与大承气汤，不琖者，不可与之。若不大便六七日，恐有燥粪，欲知之法，少与小承气汤，汤入腹中，转失气者，此有燥粪，乃可攻之；若不转失气者，此但初头琖，后必溏，不可攻之，攻之必胀满不能食也。欲饮水者，与水则哕。其后发热者，必大便复琖而少也，以小承气汤和之。不转失气者，慎不可攻也。（原文。）
大承气行琖，小承气行燥粪。
胃合海水，无病人亦日日有潮，但不觉热耳。
《内经》谓热气在上，水气承之，芒硝所以承在上之热。用大黄，不用芒硝，是犹鸟自高飞，而张罗于下也。（张氏）
胀中之气，得药不为转动，则属虚寒，所以误攻而证变胀满，不能食及哕也。（喻氏）
「失气」二字当有误，「矢」字误写出头耳。盖「矢」与「屎」同，屁乃矢之气也。且「失」字之上，无转字之理。转乃转运也，以其气由转运而出也。若果失，何转之有。再按此条原文，只在攻之必胀满，不能食也。文气已毕，其下数句，平空插入，亦皆后人之误。（舒氏）
夫实则谵语，虚则郑声。郑声者，重语也。直视，谵语，喘满者死，下利者亦死。（原文）
李肇夫曰：「重」字读平声，当是絮絮叨叨，说了又说；细语呢哺，说了又说。
此条读者当会意，谓谵语之人，直视者死，喘满者死，下利者死，其义始明。盖谵语，心火亢极也，加以直视，则肾水垂绝，火愈无制；喘满，则邪聚阳位而上争，正不胜而气上脱；下利则邪聚阴位，正不胜而气下脱，故皆主死也。（喻氏）
按：直视一证，亦有阴阳之分。若胃实，外见口臭、恶热等证，为火亢水亏，肾水垂绝之征，法当夺土以救水。其少阴中寒，真阳埋没而直视者，津液不上腾而营于目，外见身重、恶寒等证，此则不患水绝，而患亡阳，法当补火殖土，以回其阳。（舒氏）
发汗多，若重发汗者，亡其阳，谵语，脉短者死；脉自和者不死。（原文）
汗为心液，为阴。阴虚于内，则心主之阳无所附，而亡于外，心液亡，心气绝也。（陈氏）
表阳外亡，心气内乱，谵语以此。（张氏）
脉短则阴阳不附，脉和则阴阳未离，生死全从此辨。（喻氏）
按：亡其阳，「阳」字恐误，应是「阴」字，何也？应在少阴，汗多则亡阳；病在阳明，汗多则亡阴。盖阳明病，皆阳旺胃实之证，但能亡阴，不得亡阳。而亡阳之说，亦有不尽然者。阳虚者，汗多则亡阳；其阳盛者，汗多则亡阴。阳明热越之证，胃中津液，随汗而尽越于外，法当急除其热，以救津液，少缓则阴亡，可见汗多亦亡阴。至于下多亡阴之说，更不然，其正阳明诸条，急下之法，皆为救阴，失下则阴亡。若三阴里寒诸证，误下则阳根立铲而死，安得谓之亡阴？均于理大谬，兹并辨之。（舒氏）
伤寒，若吐下后不解，不大便五六日，至十馀日，日晡所发潮热，不恶寒，独语如见鬼状。若剧者，发则不识人，循衣摸床，惕而不安，微喘直视，脉弦者生，涩者死。微者，但发热谵语者，大承气汤主之。若一服利，则止后服。（原文）
柯氏云：吐下后不解，病有微剧之分。微者是邪实，当以下解；剧者邪正交争，当以脉断其生死。弦者是气实，不失为下证，故生；涩者是正气虚，不可更下，故死。
观后段微者主大承气汤，则前段之剧者，亦无非阳亢阴尽之象。仲景未言治法，然驱阳救阴，亦不出大承气之外，特以势急，而制亦宜加重，宜见几于早，否则驯至脉涩，虽神丹亦无能为矣。（舒氏）
阳明病，其人多汗，以津液外出，胃中燥，大便必鞕，鞕则谵语，小承气汤主之。若一服谵语止，莫更再服。（原文）
阳明病，谵语，发潮热，脉滑而疾者，小承气汤主之。因与承气汤一升，腹中转失气者，更服一升；若不转失气，勿更与之。明日又不大便，脉反微涩者，里虚也，为难治，不可更与承气汤也。（原文）
柯氏云：势不得不通者，可与蜜导；虚甚者，与四逆汤。阴得阳则解矣。
更莫复服及与一升，又云勿更与之，其戒慎如此，承气之不可轻与如此。（节张）
谵语，潮热，阳明腑证审矣。两验其舌胎乾燥，恶热喜冷，则径投大承气汤，急下可也，又何必小承气试之又试，何为哉？若脉反微涩者，则微为阳虚，涩为液竭，方中宜加参、附以助阳气，归、地以助阴精。此又法中之法也，吾常用之而有验。（舒氏）
阳明病，谵语，有潮热，反不能食者，胃中必有燥屎五六枚也。若能食者，但鞕耳。宜大承气汤下之。（原文）
病在阳明则谵语，内合太阴则潮热。上节乃胃气清，而太阴之潮热可愈，故主小承气汤。此节乃脾热去，而阳明之便鞕自除。故主大承气汤。（张氏）
姚氏曰：能食、不能食者，假此以喻胃家之虚实耳。使果能进食，其病当愈，又何庸大承气乎？
《内经》云：胃实则肠虚，肠实则胃虚。盖胃主纳穀，有燥屎，是胃满则不能容谷纳食。肠主变化，肠满则难于变化，故鞕。（陈氏）
俱宜大承气汤，已结者，开其结；未结者，涤其热耳。（喻氏）
阳明病，下血，谵语者，此为热入血室。但头汗出者，刺期门，随其实而泄之，濈然汗出而愈。（原文）
冲、任二脉为血室，皆起于胞中，与阳明合。血室男女皆有。男络口而为髭鬚，女月事以时下。血下夺则无汗，热上扰则汗蒸。肝统诸经之血，故刺期门以泻之。（陈氏）
按：下血者，乃大肠之血，于血室无干，何为热入血室？但头汗出者，又于热入血室无干。其太阳蓄血者，其人如狂，即谵语之类也。然血自下，下者愈，不当刺期门，且下血谵语，二证不得相兼。若胃实谵语者，大便秘结，不得下血；蓄血谵语者，血自下，下者愈，谵语必自止。若为脾胃气虚，不能传布之血，下趋大便，兼之魄汗出而下利，气虚阳脱，细语呢哺，法当温经止泻，以固其脱，亦不得妄刺期门，于法总不合也。吾不能曲为之解。（舒氏）
汗出，谵语者，以有燥屎在胃中，此为风也。须下之，过经乃可下之。下之若早，语言必乱，以表虚里实故也。下之则愈，宜大承气汤。（原文）
汗出谵语，以有燥粪在胃中韪矣，此为风也，何所见也。又云下之若早，语言必乱，然则谵语非乱乎？既以下之早而致乱，则不宜再下定矣，又何云下之则愈。通篇不合理，是必后人之伪。（舒氏）
伤寒四五日，脉沉而喘满，沉为在里，而反发其汗，津液越出，大便为难，表虚里实，久则谵语。（原文）
按：脉沉而喘满，则知为阳明宿燥阻滞，浊气上干而然也，故曰沉为在里；而发其汗，则津越便难而成实矣，至久则谵语者，自宜大承气汤。此因夺液而成燥者，原非大热入胃者比，故仲景不出方，尚有微甚之斟酌。（舒氏）
三阳合病，腹满，身重，难以转侧，口不仁而面垢，谵语，遗尿，发汗则谵语，下之则额上生汗，手足逆。若自汗出者，白虎汤主之。（原文）
经云：少阳是动，病不能转侧，浊气出于胃，走唇舌而为味。此言三阳合病于太阴，不宜汗下，宜从里阴而发越于外也。
张盖仙曰：人身阳盛则轻矫，阴盛则重著。身重难于转侧，乃少阴寒盛也；遗尿者，肾气不固也；面垢者，邪阻经络；面色暗滞，阴病阳病皆得有之，然亦无关辨证之必要。若口不仁之说，糊涂之极，夫三阳合病，不曰口渴、口苦，而曰口不仁，知其何所指也。细玩全文，仅有腹满、谵语二证，可称阳明胃实，其馀诸证，皆非三阳所有。叔和混指三阳合病而主白虎汤，抑何谬耶。
二阳并病，太阳证罢，但发潮热，手足漐漐汗出，大便难而谵语者，下之则愈，宜大承气汤。（原文）
此言阳明邪热，内入太阴，而下之则愈也。（张氏）
此所谓併吞也。太阳罢尽，乃为阳明併吞而成胃实，亟从下夺，无容议矣。（舒氏）
阳明病，脉浮而紧，咽燥，口苦，腹满而喘，发热汗出，不恶寒，反恶热，身重。若误发汗则躁，心愦愦，反谵语；若加烧针，必憷惕，烦躁不得眠；若下之，则胃中空虚，客气动膈，心中懊憹，舌上胎者，宜栀子豉汤主之。（原文）
此言阳明太阴合病于内外，不宜更伤少阴水火之神也。（张氏）
阳明病脉，在表则浮，涉于里则紧。咽连胃脘，脾开窍于口。阳明太阴，表里邪气相侵，故咽燥口苦。肺主天，脾主地，气不升降，故腹满而喘。（陈氏）
条内「身重」二字有误。三阳实热，法当身轻，必无身重之理。（舒氏）
若渴欲饮水，口乾舌燥者，白虎加人参汤主之。（原文）
若脉浮，发热，渴欲饮水，小便不利者，猪苓汤主之。（原文）
阳明累及太阴，脾气不能散精归肺、通调下输所致也。（陈氏）
以上三节，证兼三阳，而阳明为多。主栀子豉汤，从其高而越之也；主白虎汤，从其中而彻之也；主猪苓汤，从其下而分解之也。（舒氏）
猪苓汤　猪苓　茯苓　阿胶　滑石　泽泻各一两，水四升，先煮四味，取二升，去滓，内阿胶烊消。温服七合，日三服。
阳明病，汗出多而渴者，不可与猪苓汤，以汗多胃中燥，猪苓汤复利其小便故也。（原文）
太阳证中，有用五苓散两解表里之法，而太阳入阳明证中，复有猪苓汤导热滋干之法。盖阳明主津液者也，津液少则渴，热邪传入耗其津液，加以汗多夺之于外，安得复利其小便夺之于下乎？故示戒也。（喻氏）
脉浮而迟，表热里寒，下利清穀者，四逆汤主之。（原文）
阳明中有寒冷、燥热之分。阳明戊土，不能下合少阴癸水而独主乎外，则表热；癸水不能上合戊土而独主乎中，则里寒；戊癸不台，而下焦生阳之气不升，则下利。（陈氏）
四逆汤，启少阴之生阳，助阳明之土气。（张氏）
若胃中虚冷，不能食者，饮水则哕。（原文）
戊癸不能合化，胃气虚寒，土虚不纳，而为败呃。（张氏）
土虚亦本火虚，虚极则寒，失其消穀之用。（陈氏）
表热里寒，法当先救其里。（喻氏）
按：此条虚寒之证，法当温补兼行，方中宜加参、苓、耆、术，单用四逆，于法尚欠。（舒氏）
脉浮，发热，口乾，鼻燥，能食者则衄。（原文）
此经脉之里热也。胃气和能食，故经脉充溢而为衄。（张氏）
照上各证，阳明热邪炽矣。能食为风邪，风性上行故衄。（喻氏）
按：热病得衄则解，能食者，胃气强邪自解。太阳发衄者，曰衄乃解，曰自衄者愈。以火劫自变者，亦云邪从衄解，即以阴邪激动营血者，尚有四逆汤可救。乃俗有红衣伤寒不可治之说，何其陋也。大抵俗医见衄，概以寒凉，冰凝生变，酿成不治，故创此名色，以欺人而逃责乎。（舒氏）
阳明病下之，其外有热，手足温，不结胸，心中懊憹，饥不能食，但头汗出者，栀子豉汤主之。（原文）
阳明主阖，贵得枢机之转以出，栀子豉汤能开阳明之阖。
按：此证下伤脾胃，故心懊憹，饥不能食，头汗出者，阳虚也。法宜理脾开胃，兼以扶阳，栀子豉汤不可用也。（舒氏）
喻氏曰：此湿热上攻之证。愚按：心中懊憹，饥不能食，下伤里而胃气被苦寒所困也。外有热，手足温；头汗出，表邪未尽也；不结胸，病邪原不甚重耳。（弃叟）
阳明病，发潮热，大便溏，小便自可，胸胁满不去者，小柴胡汤主之。（原文）
按：阳明病，大便溏者，胃中虚冷也；潮热者，虚阳浮越于外，非胃实也；兼见胸胁满者，胃中留饮，旁流入胁也。虽属少阳阳明，不宜解表，当用参、术、姜、半、砂仁、草果之类，理中逐饮。小柴胡汤不合也。（舒氏）
按：此条各家所注，无非就原文解说，毫无精义可取。（舒氏）所见极是。愚意，小柴胡未尝不可用，但大便溏，小便自可，黄芩断不可用，当去黄芩，易以炒白术、砂仁，重加姜、枣为合。（弃叟）
阳明病，胁下鞕满，不大便而呕，舌上白苔者，可与小柴胡汤。上焦得通，津液得下，胃气因和，身濈然而汗出解也。（原文）
风寒之邪，协津液而上聚于膈中，为喘，为呕，为水逆，为结胸，十常六七是风寒不解，则津液必不得下，和之于中，而上焦反通。至于杂病，如痰火、哮喘、咳嗽、瘰疬等证，又皆火势熏蒸，日久顽痰胶结经隧。火不熄，津液必不能下灌灵根，而精华尽化为败浊耳。夫人之得以长享者，推赖后天水穀之气，坐其津液。津液结则病，津液枯则死矣。（喻氏）
按：阳明病不大便，其胃实矣，兼见胁下鞕满，舌上白胎而呕。此盖胃中留饮，旁流入胁而鞕满，上逆而呕，郁蒸而结胎，法当用参、术、砂、半补中涤饮，草果以破胁下悬饮，合小承气微荡其实乃合法，小柴胡汤不中也。（舒氏）
愚按：此证为胃中留饮结实无疑，但此等胃实为阴邪，非阳邪，小承气似可小必。盖饮结于上，津不下濡，上湿下燥，故不大便。一经温中化饮，水津下行，燥湿得调，大便自行。温中破饮方中宜加淡苁蓉，以引湿下行，甚效，曾屡用均验。凡舌上白胎，寒湿之见象，大黄究不可用。（弃叟）
阳明中风，脉弦浮而短气，腹部满，胁下及心痛，久按之气不通，鼻乾，不得汗，嗜卧，一身及面目悉黄，小便难，有潮热，时时哕，耳前后肿，刺之少瘥，外不解。病过十馀日，脉续浮者，与小柴胡汤。脉但浮，无馀证者，与麻黄汤。若不尿，腹满加哕者，不治。（原文）
阳明中风，脉得少阳之弦，太阳之浮，阳明之大，此阳明而见三阳之脉象。短气者，三阳之气逆于中土，而上下内外枢机不利；腹满者，内干太阴也；胁下及心痛者，内干厥阴少阴也；久按气不通者，三阳之气并逆于地中也；鼻乾、不得汗，风中阳明，入于里阴也；嗜卧者，阳气留阴不得出也；身面悉黄者，土气病于内，而色外见也；小便难、有潮热者，太阴脾土不和于内外也；时时哕者，少阴神机不和于上下也；耳前后肿者，厥阴之气合病于少阳也；刺之小瘥，得少阳之枢转也；脉但浮、无馀症，此三阳合併于太阳而从开，故可与麻黄汤开发之也。经云：升降息则气立孤危，出入废则神机化灭矣。（张氏）
燕氏曰：六气以太阳少阴为主，而太少之气，又标本相合。
张氏曰：耳前后肿，即伤寒中风之发颐证。阴阳并逆者死，气机旋转者生。
米氏曰：此与太阳篇中，十日以去，胸满胁痛者与小柴胡汤，脉但浮者与麻黄汤，同一义也。
此证为阳明第一重证，太阳未罢而少阳兼见，是阳明所主之位，前后皆邪，而本经之弥满流连，更不待言矣。（喻氏）
阳明病，自汗出，若发汗，小便自利者，此为津液内竭，虽鞕不可攻之，须当自欲大便，宜蜜煎导而通之，若土瓜根及与大猪胆汁，皆可为导。（原文）
按：津液内竭而成鞕者，非不可攻，正不必攻也，以未见实满证，不过便鞕而已也。（舒氏）
蜜煎导方　蜜七合，内铜器中，微火煎之，稍凝似饴状，搅之勿令焦著，欲可丸。并手捻作挺，令头锐，大如指，长二寸许，当热时急捻，冷则鞕，以内穀道中，以手急抱，欲大便时乃去之。（一法搀皂角末少许，加盐少许，亦可。）
猪胆汁方　大猪胆一枚，泄汁，和醋少许，以灌穀道中，如一食顷，当大便出。（津枯者，宜蜜；热盛者，宜胆；如冷秘者，削酱姜亦能导之。）
阳明病，脉迟，汗出多，微恶寒者，表未解也。可发汗，宜桂枝汤。（原文）
阳明以肌腠为表，肌腠实则肤表虚，故汗多。（陈氏）
阳明病，纵有太阳证未除，法宜葛根、桂、麻并用，岂可专治太阳而遗阳明耶？（舒氏）
阳明病，脉浮，无汗而喘者，发汗则愈，宜麻黄汤。（原文）
按：以上两条，但言阳明病，未嵼阳明证，又未见阳明主方，此为阙文也。是又必鼻塞，前额连眼眶胀痛，发热不恶寒，方为阳明经证，不然，何所据耶？且阳明之主方亦未之见。若合病篇中之葛根汤，乃与桂、麻合用，治太阳阳明两经之方，非专主阳明之方，今皆无迹可寻，可概也夫。（舒氏）
阳明病，发热，汗出者，此为热越，不能发黄也。但头汗出，身无汗，剂颈而还，小便不利，渴引水浆者，此为瘀热在里，身必发黄，茵陈蒿汤主之。（原文）
此节乃阳明合太阳而郁于中土，故发黄；下节乃阳明合太阳而热入胞中，故下血。（张氏）
汪鋆庵曰：热外越而表不郁，湿下渗而里不停。今小便不利，身又无汗，故郁而为黄。
阳明为燥热之经，总统气血。（陈氏）
茵陈蒿汤　茵陈（六两）　栀子（十四枚）　大黄（二两）　水一斗，煮茵陈，减六升，内二味，煮取三升，去滓。分温三服。小便当利，尿如皂角汁状，色正赤，一宿腹减，黄从小便去也。
阳明病，其人喜忘者，必有蓄血，所以然者，本有久瘀之血，故令喜忘，屎虽錞，大便反易，其色必黑，宜抵当汤主之。（原文）
《内经》云：上气不足，下气有馀，久之不以时上，则善忘。阳明主燥，血又主濡，故屎虽錞，大便反易。辨太阳蓄血证，必验其小便利；辨阳明蓄血证，必验其大便易。亦各从其腑而言。（陈氏）
太阳经，热结膀胱之证，轻者如狂，血自下，但用桃仁、桂枝加入承气汤；重者发狂，血不下，须抵当汤。此条证轻于如狂，而用药反循发狂之例，何耶？盖阳明多血，宜于峻攻也。但太阳云，抵当汤主之，则确乎不易；此云宜抵当汤，则有含蓄意，在于临时之酌量矣。（喻氏）
阳明病，下之，心中懊憹而烦，胃中有燥屎者，可攻。腹微满，初头鞕，后必溏，不可攻。若有燥屎者，宜承气汤。（原文）
宾有曰：少腹按之软而不拒按者，无燥屎也；小腹鞕而拒按者，有燥屎也。此辨证之捷诀。
下之心中懊憹而烦，乃热重药轻，当再攻之，使协济前药，亟驱邪热也。（喻氏）
病人不大便五六日，绕脐痛，烦躁，发作有时者，此有燥屎，故不大便也。（原文）
病人烦热，汗出则解，又如疟状，日晡所发潮热者，属阳明也。脉实者，宜下之；脉浮虚者，宜发汗。下之，与大承气汤；发汗，宜桂枝汤。（原文）
凭脉之虚实，以辨表里，以施汗下，不必以日晡所发潮热而概认为里实。（陈氏）
大下后，六七日不大便，烦不解，腹满者，此有燥屎也。所以然者，本有宿食故也，宜大承气汤。（原文）
此证著眼在六七日不大便，则六七日所食之物，又为宿食。（陈氏）
且有三阴寒证，胃中隐匿宿燥，温散之后，而传实者，乃为转阳明也。所言宿食者，即胃家实之互词，乃正阳明之根因也。（舒氏）
病人小便不利，大便乍难乍易，时有微热，喘冒不能卧者，有燥屎也。宜大承气汤。（原文）
邪热耗灼，清道涸竭，大便不得其灌溉，则结聚不下而乍难。结者自结，其未结者，旁流而乍易，气满不得下而喘冒，胃气不得和而不能卧。（陈氏）
程郊倩曰：燥屎阻住经输，故小便不利；大便乍易者，新矢得润而流利；乍难者，燥矢不动而阻留；微热者，以非阳明邪盛也。浊气乘肺，故喘；乘心，故冒；乘胆，故不得卧。总是矢气不下行，上扰清道也。时有者，矢气攻动则有，矢气伏则不有也。可见无燥矢，虽十日不大便无所苦，有燥矢，不必尽不大便而仍可下。
食谷欲呕者，属阳明也，吴茱萸汤主之。得汤反剧者，属上焦也。（原文）
人必疑此汤之误，而不知阳明与太阴相表里。阳明虚甚，中见太阴，为中焦之胃气虚寒也，反剧者，是太阴虚回；中见阳明，为上焦之胃口转热，此为从阴出阳，寒去热生之吉兆。书曰：若药不瞑眩，厥疾不瘳，其斯之谓欤。（陈氏）
阳明之大纲有三：一曰胃府柔和之气，一曰燥金火热之气，一曰卫之悍气，别走阳明而为慓悍滑疾之气。（张氏）
食谷欲呕，则属胃寒，但胃寒者当恶寒，胃热者当恶热。以此辨明，而后用药，当不致误。（舒氏）
吴茱萸汤　吴茱萸（一升）　人参（三两）　生姜（六两）　大枣（十二枚）　水七升，煮取二升，去滓。温服七合，日三服。
太阳病，寸缓，关浮，尺弱，其人汗出，复恶寒，不呕，但心下痞者，此以医下之也。如其不下者，病人不恶寒而渴者，此转属阳明也。小便数者，大便必鞕，不更衣十日，无所苦也。渴欲饮水，少少与之，但以法救之。渴者，宜五苓散。（原文）
寸缓，阳虚；关浮，中气虚；尺弱，阴虚。五苓助脾气之转输，而使水精散布，多饮暖水以出汗，则内外俱松。须知病从太阳而入者，仍从太阳而出也。（张氏）
世之用五苓散者，但知水穀偏注于大肠，用之利水而止泻。至于津液偏渗于小便，用之以清热而回津，知之者则罕。（喻氏）
渴者宜五苓散有误，应是小便不利。对小便数者言，何也？五苓散原为小便不利而设，若小便利，在太阳早已示禁矣。津液之在阳明，尤为紧要。前条有云，汗出多而渴者，不可与猪苓汤，以其不可利小便也，况小便数，岂不重犯所禁乎。（舒氏）
按：上既云渴欲饮水，少少与之，但以法救之，何不接云宜五苓散复加「渴者」二字。岂不重复添赘。舒氏谓其有误，良然。愚意：「渴者」二字上，应脱漏一「不」字。玩小便数、大便鞕，但不更衣，十日无所苦，是胃中津液尚存，特不下输，而上湿下燥不调匀耳。如渴欲饮水，是津液不能游溢上濡，少少与之，使得暖气接济，则原有之津液流通，不令多者，恐运化不及，积而为饮也。所谓以法救之者，欲使津液得输布，而不至积聚成饮耳。渴欲饮水者，治以此法，不渴者，与五苓以助脾气之转输，使水津散布，则大解可降，汗得出。太阳转属之邪，仍从太阳外解矣。（弃叟）
脉阳微而汗出少者，为自和也；汗出多者，为太过。阳脉实，因发汗出多者，亦为太过。太过者，为阳绝于里，亡其津液，大便因鞕也。（原文）
汪友苓云：即用下麻仁丸，修园以为麻仁丸未尽其量。
发太阳经之汗，则当顾虑阳气，以膀胱主气化者也；发阳明经之汗，则当顾虑阴液，以胃中藏津液者也。所以阳多有热越之证，胃中津液随热而尽越于外，汗出不止耳。然则阳明证，不论中风、伤寒，脉微、脉实，汗出少而邪将自解，汗出多则阴津易至竭绝。可不慎耶。（喻氏）
脉浮而芤，浮为阳，芤为阴，浮芤相搏，胃气生热，其阳则绝。（原文）
浮为阳之阳，言阳邪也，其阳则绝之阳，言人身之阳也。（陈氏）
其阳则绝者，即太阳阳热之气，入于地中，阴津消亡也。（张氏）
按：其阳则绝，「阳」字有误，应是「阴」字，何也？胃气生热，乃胃中阳亢，津液枯竭，岂非阴绝乎。观其脉法，亦不合理，芤脉本见于浮脉之中，曷云相搏耶。且《脉诀》云：浮芤滑实弦紧洪，名为七表属阳宫。此又云芤为阴，皆叔和之矛盾也。（舒氏）
趺阳脉浮而涩，浮则胃气强，涩则小便数，浮涩相搏，大便则难，其脾为约，麻仁丸主之。（原文）
趺阳者，胃之冲阳，动于足趺。本篇云：太阳阳明者，脾约是也。故言此以终太阳阳明之义。（张氏）
按：此法非仲景原文，条中诸证，并无太阳证验，何为太阳阳明？乃由叔和不能得其真也。凡素禀阳盛，三五日一次大便，结燥异常之人，初病太阳经证，即不可发汗，谓其人肠胃乾涸，津液衰乏，营卫失润，腠理枯涩，安能得汗耶。故必去其里燥，通其大便，使结去津回，腠理宣通，营卫和润，乃得自汗而解。不知此义者，只据外感，便投麻、桂等药，徒令津愈亏而热愈结，汗与大便，愈不可得，表里闭固，内加火炽，立竭其阴而死矣。但麻仁丸方药，觉未尽善，大黄、枳实当矣；芍药酸收，非所宜也；麻仁、杏仁用以润燥，不若黑芝麻、胡桃肉、阿胶、生地，动效较胜。（舒氏）
麻仁丸（一名脾约丸）　麻子仁（二升）　芍药（半斤）　枳实（半斤）　大黄（一斤）　厚朴（一尺，炙）　杏仁（一升，去皮尖，研作脂）　上为末，炼蜜为丸，桐子大，饮服十丸，日三服，渐加，以知为度。
太阳病三日，发汗不解，蒸蒸发热者，属胃也，调胃承气汤主之。（原文）
转属阳明者，转属阳明之气化；属胃者，属于有形之胃府。（张氏）
蒸者，热势自内腾达于外，胃实之验也。其热蒸蒸，势必其汗濈濈矣，妙哉形容乎！惟热在胃，故用承气以调胃，则病焕然除矣。（喻氏）
伤寒，吐后腹胀满者，与调胃承气汤。（原文）
上脘之邪吐去，中下实邪未解，调其胃以去之。（陈氏）
吐后腹胀满，则邪从少阳内入，而为少阳阳明也。（张氏）
吐后腹胀满，则邪不在胸，其为里实可知，然不痛，自不宜急下，此亦和法，非下法也。（喻氏）
此证乃吐伤上焦，清阳之气，不能宣化，而浊阴之气，壅塞腹中，故胀满。法当健脾和胃，宣畅胸膈，则浊阴自化，而胀满自消，岂可复用下法以重伤其正，牋害其生乎？是必后人之误。（舒氏）
太阳病，若吐、若下、若发汗，微烦，小便数，大便因鞕者，与小承气汤，和之则愈。（原文）
本论中，凡言小便数，有频数、短数二意，学者随所宜而属解焉。（张氏）
得病二三日，脉弱，无太阳柴胡证，烦躁，心下鞕，至四五日，虽能食，以小承气汤少少与，微和之，令小安。至六日，与承气汤一升。若不大便六七日，小便少者，虽不能食，便初头鞕，后必溏，未定成鞕，攻之必溏，须待小便利，屎定鞕，乃可攻之，宜大承气汤。（原文）
此阳明自得之病，非关转属者。
虽能食，虽不能食，有二义：一则以不可因能食胃强而轻下，一则以不可因胃中有燥屎而轻下。（喻氏）
此条并无阳明胃实见证，但据「屎定鞕」三字，即用大承气汤，吾不敢从，仲景不如是之孟浪也。（舒氏）
伤寒六七日，目中不了了，睛不和，无表里证，大便难，身微热者，此为实也。急下之，宜大承气汤。（原文）
阳明有悍热之气，为害最速，《灵枢·动输篇》云：胃气上注于肺，其悍气上冲头者，循咽上走空窍，循眼系入络脑，出顑下客主人，循牙车，合阳明併入人迎。按此证，初看似不甚重，至八九日必死。（陈氏）
阳明之脉，络于目，络中邪盛，则在经之邪更盛可知矣。故宜急下之。少阴有急下三法：一本经水竭，一火邪涌水，一土邪凌水；而阳明经亦有急下三法：一汗多越于外，一腹满津结于内，一目睛不慧，津枯于脏。合两经下法以观病情生理，恍觉身在冰壶，腹饮上池矣。（喻氏）
莫氏曰：筋之精为黑眼，骨之精为瞳子，急下所以救阴也。
阳明病，发热，汗多者，急下之，宜大承气汤。（原文）
此病无白虎汤之渴证，无肠胃实之腑证，只发热、汗出多者，病阳明之别气，非阳明之本气也。（张氏）
急下引热势从大肠而出，庶几津液不致尽越于外耳。（喻氏）
按：此证只据发热汗多，便主急下，不能无疑，必其人素禀阳盛，火多水少，肠胃惯有燥结，恶热喜冷，舌胎乾燥，身火热而汗外越，斯宜急下，否则尚需斟酌。（舒氏）
发汗不解，腹满痛者，急下之，宜大承气汤。（原文）
腹满不减，减不足言，当下之，宜大承气汤。（原文）
阳明有胃气，有燥气，有悍气。悍气者，别走阳明而下循于脐腹。《素问·痹论》云：卫气者，水穀之悍气也。其气慓疾滑利，不入于脉，循皮肤之中，分肉之间，熏于肓膜，散于胸腹。目中不了了、睛不和者，上走空窍也；发热汗多者，循皮肤分肉之间也；腹满痛者，熏肓膜而散胸腹也。慓悍之气，伤人甚疾，非若阳明燥实之症，内归中土，无所复传，可缓治也。（陈氏）
按：此二条，俱未言其病之来由，又未明其所以当急下之理，令人不无馀恨。（舒氏）
阳明少阳合病，必下利，其脉不负者，顺也。负者，失也。互相剋贼，名为负也。脉滑而数者，有宿食也，当下之，宜大承气汤。（原文）
此中寓土郁夺之、木郁发之二义。（陈氏）
阳明脉大，少阳脉弦，两无相负，故为顺候。设弦脉独见，乃少阳胜、阳明负矣，亦必脉滑而且数，始为当下。设不滑数而迟软，方虑土败垂亡，尚敢下之乎？（喻氏）
按：阳明与少阳合病，乃寒热、口苦与鼻乾、目痛、不眠等证，同时均发，兼下利者，脾虚里有寒也，法当用葛根、柴胡以理两经之表，人参、白术、附子、乾姜以温其里。纵有宿食，亦只宜山楂、砂仁温以化之。大承气汤断不可用也，岂有下利而反用大下之理乎？（舒氏）
病人无表里证，发热七八日，虽脉浮数者，可下之。假令已下，脉数不解，合热则消穀善饥，至六七日不大便者，有瘀血，宜抵当汤。若脉数不解，而下不止，必协热而便脓血也。（原文）
虽云无表里证，然发热，脉浮数，表证尚在也。其所以可下者，以为时既久，胃中热炽亡液，势不得不下，如大柴胡之类是也。下后脉仍数，消穀善饥，则大便应多，乃六七日不大便，其证非气结，而为血结，明矣。（喻氏）
按：发热，脉浮数，证属于表，必不可下，当从表解。今于已下，脉数不解，合热，消穀善饥，不大便者，谓之有瘀血，何以辨之？并无证验，不当妄投抵当汤，仲景必无此法。（舒氏）
伤寒发汗已，身目为黄，所以然者，以寒湿在里不解故也。以为不可下也，于寒湿中求之。（原文）
太阳之上，寒气主之；太阴之上，湿气主之。太阴之气主周身，太阳之脉起目内眦，阳明主经脉而外合太阳，亦主中土而内合太阴。（张氏）
此言寒湿发黄，不可误以湿热之法治之，五苓、真武均合。（陈氏）
伤寒七八日，身黄如橘子色，小便不利，腹微满者，茵陈蒿汤主之。（原文）
太阳阳明之热，与太阴脾土之湿，相蕴成黄；小便不利者，脾气之不输也；腹微满者，太阴之气逆也。湿热相蕴，故当从小便出。（张氏）
黄色鲜明，为三阳之热邪；小便不利，腹微满，乃湿家之本证。不得因此指为伤寒之里证也。（喻氏）
张盖仙曰：茵陈蒿汤，治阳明蓄热发黄之证，此证为膀胱蓄尿而发黄，与阳明无涉，用茵陈五苓则当矣。
伤寒，身黄，发热者，栀子柏皮汤主之。（原文）
《素问》有开鬼门，洁净府之法。开鬼门者，从汗而泄其热于肌表，麻黄连翘赤小豆汤是其法也；洁净府者，从下而利其湿于小便，茵陈蒿汤、栀子柏皮汤是其法也。（舒氏）
栀子柏皮汤　栀子（十五个）　炙甘草（一两）　黄柏（二两）　水四升，煮取升半，去滓。分温再服。
伤寒，瘀热在里，身必发黄，麻黄连翘赤小豆汤主之。（原文）
太阳之发黄，乃太阳之标热，下合太阴之湿气；阳明之发黄，亦阳明之燥热，内合太阴之湿化。若只病本气而不合太阴，俱不发黄，故曰太阴者，身当发黄，若小便自利者，不能发黄也。（陈氏）
按：发黄之证，有阳黄、阴黄。阳黄，颜色鲜明，口渴，恶热，小便不利，法宜茵陈五苓散。阴黄，颜色暗滞，恶寒，身重，少气懒言，法宜茵陈附子汤。更当以六经之法辨之，兼见何经之证，即以何经之法，合而治之，则百举百当。以上诸法，亦皆不必深究可也。（舒氏）
麻黄连翘赤小豆汤　麻黄（二两，去节）　赤小豆（一升）　连翘（二两）　杏仁（四十个，去皮尖）　大枣（十二枚）　生梓白皮（一升）　生姜（二两）　炙甘草（二两）　潦水一斗，先煎麻黄再沸，去上沫，内诸药，煮取三升，分温三服，半日服尽。（无梓皮，以茵陈代之。路流水，日行潦，此乃降注雨水，取其味薄，不助湿气，而且下之速也。）


卷三  ——————————————————————————————————————————————————————————————————————————————————————————

辨少阳病脉证篇  ***************************
少阳之为病，口苦，咽乾，目眩也。（原文）
《内经》：少阳之上，相火主之，苦从火化，火胜则干。又少阳为甲木，风虚动眩，皆属于木。（陈氏）
柯韵伯曰：目、咽、口三者，不可谓表，亦不可谓里，是表之入里，里之出表处，所谓半表半里也。口苦，咽乾，目眩，皆相火上走空窍。三证为少阳病机，兼风寒杂证而言。
少阳标本皆热，「六元正纪论」云：少阳所至，为飘风燔燎。（张氏）
程郊倩曰：少阳与厥阴，脏腑虽异，病机颇同。厥阴有阴阳胜复，万不可使阳退阴进；少阳有寒热往来，万不可使阳去入阴。是黄芩不可不慎也。
口苦，咽乾，目眩，少阳腑证也。腑证未具，不可用黄芩。目眩，当是目昏。盖少阳厥阴，脏腑相连，热乘肝胆而目昏蒙也。（舒氏）
少阳中风，两耳无所闻，目赤，胸中满而烦者，不可吐下，吐下则悸而惊。（原文）
少阳之脉，从耳后入耳中，出耳前，起于目锐眦。（陈氏）
此少阳自受之风邪。（张氏）
风热上壅，则耳无闻，目赤；无形之风热，与有形之痰饮搏结，则胸满而烦，但从和解中行分揭法，可也。（喻氏）
按：少阳原有经证、腑证，表里各有一定之法，毫不容混，岂但汗、吐、下三禁而已哉，则温经回阳、养阴清燥及利小便诸法，何得不禁？抑何所见之不广也。宜小柴胡加白蔻宣畅胸膈，栝蒌实以除其烦。（舒氏）
伤寒，脉弦细，头痛，发热者，属少阳。不可发汗，汗则谵语。此属胃，胃和则愈；胃不和，则烦而悸。（原文）
此少阳自受之寒邪，少阳合神机出入而由于中土。（张氏）
按：此条于法不合。盖以误发少阳汗，胃液被夺而谵语，自宜调胃承气以和胃，故曰胃和则愈也。设不和，势必谵语加甚，岂但烦悸而已哉。且谵语得之胃中乾燥，悸则由胃中多水，彼此不合理，非法也。（舒氏）
本太阳病不解，转入少阳者，胁下鞕满，乾呕不能食，往来寒热，尚未吐下，脉沉紧者，与小柴胡汤。（原文）
此言太阳受病而转入少阳者，非少阳之自病。
若已经吐、下、发汗、温针，谵语，柴胡汤证罢，此为坏病。知犯何逆，以法救之。（原文）
三阳合病，脉浮大，上关上，但欲眠睡，目合则汗。（原文）
阳加于阴，谓之汗。目合则阳气归阴，阳盛阴虚，目合则汗。（张氏）
脉浮大，上关上，阳盛之诊也；欲眠睡者，热盛神昏之意也；目合盗汗，阳虚阳盛皆有之，不必凿解也。寒中少阴但欲寐者，其人恶寒；热盛神昏者，不恶寒，反恶热也。（舒氏）
伤寒六七日，无大热，其人烦躁者，此为阳去入阴故也。（原文）
伤寒六七日，少阳之邪当从太阳外出；无大热，则不能外出于阳；烦躁者，病少阴标本之气化，此为阳去入阴。盖少阴标本相合，雌雄相应，故七日而不出于太阳，即可入乎少阴也。（张氏）
经气之传有定，至于病气，或随经气而传，或不随经气而传，即变动不居。
按：但言烦躁，便指为阳去入阴，粗疏极矣。若无三阴证验，不得谓之入阴。盖少阳病六七日加烦躁，乃渐入阳明之里，法宜小柴胡合白虎而兼解之，一定之理也。何得谬谓入阴，仲景必无此法。（舒氏）
伤寒三日，三阳为尽，三阴当受邪，其人反能食而不呕，此为三阴不受邪也。（原文）
能食不呕，与胃和则愈之义互发。（喻氏）
胃为一身之主统，胃强能食，百病易愈，所以三阴不受邪。（舒氏）
伤寒三日，少阳脉小者，欲己也。（原文）
经曰：大为病进，小为病退。
少阳病欲解时，从寅至辰上。（原文）
少阳之气旺于寅卯，至辰上，而气已化，阳气大旺，正可胜邪也。（陈氏）
少阳乃阴之初阳，秉阳春之木气，从寅至辰，木旺时也。（张氏）


卷四  ——————————————————————————————————————————————————————————————————————————————————————————

辨太阴病脉证篇  ***************************
太阴之为病，腹满而吐，食不下，自利益甚，时腹自痛。若下之，必胸下结鞕。（原文）
此太阴证之提纲也。太阴主地，主腹。腹满，地气不升也；吐，食不下，天气不下降也；自利，下者不能上也；腹痛，阴寒在下，湿气不化，脾络不通也。胸下，脾之部也。此以气而言也，更以经言之，足太阴脉入腹，属脾，络胃；手太阴脉，起于中焦，下络大肠，还循胃口，上膈，属肺，其义亦同。至以脏言，虽脾也，而肺亦属焉。（陈氏）
腹满，自利，太阴之本证也。邪迫于上下，上下交乱，胃中空虚。此但可行温化，误下邪陷，与结胸之变同矣。（喻氏）
太阴中风，四肢烦疼，脉阳微阴涩而长者，为欲愈。（原文）
经云：风淫未疾。又云：脾主四肢。阳微阴涩，病脉也。长则得太阴土旺之象，故为欲愈。（张氏）
太阴腹满之内证，转而为四肢烦疼之外证；微涩之阴脉，转而为长之阳脉，由内而外，从阴而阳，欲愈之候也。（陈氏）
按：此证不可言风。常见人误用消风活血之药，酿成痿废者恒多，但当斟酌于溢饮、著痹诸法之中，则得之矣。（舒氏）
太阴病欲解时，从亥至丑上。（原文）
太阴为阴中之至阴，而主开。亥者，阴之极；丑者，地气开辟矣。（张氏）
太阴病，脉浮者，可发汗，宜桂枝汤。（原文）
脉浮，土气运行也；可汗者，地气上而为云也。桂枝汤在太阳为解肌，在太阴为发汗。盖太阳以皮毛为里，太阴以肌腠为表也。时说以桂枝为太阳专方，而不知亦阴经之通方也；又以为治自汗之定法，而不知亦治无汗之变法也。（陈氏）
《金匮要略》云：腠者，三焦通元会真之处；理者，皮肤脏腑之纹理，内外相通，太阴主之。（张氏）
太阴脉，尺寸俱沉细，今浮，则邪还于表可知矣。（喻氏）
此言太阴病，是必腹满而吐，腹痛则利矣，证属里、阴，脉虽浮，亦不可发汗。即令外兼太阳表证，当以理中为主，内加桂枝，两经合治，此一定之法也。今但言太阴病，未见太阳外证，只据脉浮，即用桂枝汤，专治太阳，不顾太阴，大不合法，恐亦后人有错。（舒氏）
自利不渴者，属太阴，以其脏有寒故也。当温之，宜服四逆辈。（原文）
仲景大意，以自利不渴者属太阴，以自利而渴者属少阴。盖太阴湿土，热邪入而蒸动其湿，则显有馀，故不渴而多发黄；少阴属肾水，热邪入而消耗其水，则显不足，故口渴而多烦躁。（喻氏）
按：喻氏此论虽精，究非确义，但以热邪为言，则太阴、少阴之自利，俱为清热，不必温经，于法不合。口渴一证，有为实热，亦有虚寒。若为热邪伤津而作渴者，必小便短、大便鞕；若自利而渴者，乃为火衰作渴，证属少阴，以寒中少阴，肾阳受困，火衰不能熏腾津液，故口渴，法主附子温经，正所谓釜底添薪，津液上腾，而渴自止。若寒在太阴，与肾阳无干，故不渴。（舒氏）
伤寒，脉浮而缓，手足自温者，系在太阴。太阴当发身黄，若小便自利者，不能发黄，至七八日，虽暴烦，下利，日十馀行，必自止，以脾家实，腐秽当去故也。（原文）
《内经》云：太阴之上，湿气主之，中见阳明，不得中见之化，则为藏寒之病。若中见太过，又为湿热相併之病，此太阴之所以有寒复有热也。（陈氏）
上文属太阴而属脏寒，此言系在太阴而为脾实。（张氏）
前阳明篇中「不能发黄」与上语句皆同，但彼以胃实而便鞕，其证转属阳明者；此以脾实而下秽腐，其证正属太阴。（喻氏）
本太阳病，医反下之，因而腹满时痛者，属太阴也，桂枝加芍药汤主之；大实痛者，桂枝加大黄汤主之。（原文）
因误下而亏损脾中之阳，不能健运，升降失司，壅而为满，壅满过甚而为痛，桂枝汤不可用也。法当参、术、姜、附，益气补中，驱阴散寒，则脾气复理，而病自愈也。且方中加芍药不通，病本阴气壅满，芍药酸寒凝滞，生阴之物，岂可用乎？再大实痛者，法主大承气汤，非有太阳表证，不得主用桂枝汤，此中疑有阙文。（舒氏）
太阴为病，脉弱，其人续自便利，设当行大黄、芍药者，宜减之，以其人胃气弱，易动故也。（原文）
张盖仙曰：脉弱便利，何以又有当行大黄之证？其传之讹乎。
桂枝加芍药汤　桂枝（三两）　芍药（六两）　甘草（二两）　生姜（三两）　大枣（十二枚）　水七升，煮取三升，去滓，分温三服。
桂枝加大黄汤　即前方加大黄二两。


卷五  ——————————————————————————————————————————————————————————————————————————————————————————

辨少阴病脉证篇  ***************************
少阴之为病，脉微细，但欲寐也。（原文）
《内经》云：少阴之上，君火主之。又云：阴中之阴，肾也。少阴本热而标寒，上火而下水。心病于神则脉微，肾病于精则脉细。欲寐，病于阴；不得寐，病于阳。（陈氏）
太阳少阴，本于先天一炁，并主寒水之精，君火之神。（张氏）
阳脉滑大，阴脉微细。卫气行阳则寤，行阴则寐。邪入少阴，则气行于阴不行阳，故但欲寐。此少阴之总脉、总证也。（喻氏）
外邪挟水而动，阳热变为阴寒，则阴胜，故但欲寐；外邪挟火而动，其候俱从热化，则阳胜，故烦躁不得卧。（舒氏）
少阴病，欲吐不吐，心烦，但欲寐，五六日自利而渴者，属少阴也。虚故引水自救。若小便色白者，少阴病形悉具。小便白者，以下焦虚有寒，不能制水，故令色白也。（原文）
莫氏曰：病属太阳，其小便清者，知不在里，仍在表也。病属少阴，小便色白，乃下焦虚寒，不能制水。
按：阴邪上逆则欲吐；真阳扰乱则心烦；阴霾盛而阳不开，则但欲寐。此时，宜用附子汤加半夏，失此不图。延至五六日，则下焦寒甚，邪急奔而下利；肾水不温，津不上潮而口渴，非从温经散邪，引水终难自救也。以小便白而证少阴之寒，更当以不喜冷饮而证虚寒之渴也。经络考云：舌下有二隐窍，名曰廉泉，运动开张，津液涌出。然必藉肾中真阳为之熏腾，乃足以上潮。但此引水自救之渴，与三阳经邪热灼干津液者，大相反也。（舒氏）
再按：少阴有阴寒利，有寒闭。以肾气为寒所困，关门则不开，而二便俱闭，更宜急温。酒客常有此证，外见腹中急痛，呕吐痰水，水药不得入。予常以四逆汤加丁香、白蔻、砂仁、半夏、吴萸、人参、白术等药，频频与服，外熨炒糠。痛缓呕减，用斩关丸三五钱，以开其闭，自愈。设误投大黄等药，闭愈甚，轻者重，重者死矣。（舒氏）
附录舒氏斩关丸方　硫黄（五两）　肉桂（一两）　白蔻　川椒　生附子　白术（生）　吴萸　半夏　鸡内金（各五钱）
其硫黄灌入大肠，线扎，烂煮，去肠，滚水淘数次，晒乾，同上药共为末，饭碾成丸。
又开闭丸　巴豆霜为末，神麴糊为丸，外用制硫黄、生附子、半夏、砂仁、白蔻等末为衣，淡煎吴萸汤下。
病人脉阴阳俱紧，反汗出者，亡阳也。此属少阴，法当咽痛而复吐利。（原文）
阴阳俱紧，伤寒之脉也。（喻氏）
汗出者，阴盛于内，而亡阳于外，反有假热之象，故咽痛；现真寒之证，故吐利。（陈氏）
阴邪上逆则为吐，下注则为利，咽痛者，阴火上结也。曾治中寒喉痹，阴火上蒸，津垢结成块，坚白如骨，横于喉间，痹痛异常，嗜卧，恶寒，二便不利，舌苔滑而冷，不渴，懒言。但诸证均属虚寒，何以二便不利？盖为阴寒上逆，喉间清涎成流而出，津液逆而不降耳。吾用生附驱阴散寒，熟附助阳温经，桔梗、甘草、半夏、阿胶。一剂喉间白骨即成腐败，脱去其半，略可糜粥，二便俱利，十二剂而痊愈。由今思之，尔时识力尚欠，阿胶、桔梗可以不用，当用黄耆以助胸中之阳，白术以助脾中之阳，接引真阳上达，更为合法。盖五行皆一，惟火有二：阳火也，阴火也。阳火，实火也，其证恶热，不恶寒，舌苔乾燥，渴欲饮冷；阴火，虚火也，其证恶寒，倦卧，舌润不渴。（舒氏）
少阴病，咳而下利，谵语者，被火气劫故也。小便必难，以强责少阴汗也。（原文）
元犀注：少阴咳而下利，治有两法：寒剂猪苓汤，热剂真武汤之类。
赵氏曰：强责少阴之汗，小便必难，则小便不但属三焦、属膀胱，而又属少阴之肾脏矣。
少阴之脉，从足入腹，上循喉咙，萦绕舌根，故多咽痛之证，其别出肺，故间有咳证。（舒氏）
少阴病，脉细沉数，病为在里，不可发汗。（原文）
少阴挟水而动，乃少阴胜而趺阳负，误汗则亡阳；少阴挟火而动，乃少阴负而趺阳胜，误汗则亡阴。（舒氏）
少阴病，脉微，不可发汗，亡阳故也。阳已虚，尺脉弱涩者，复不可下之。（原文）
微为无阳，涩为少血；汗之亡阳，下之亡阴。（陈氏）
少阴病，脉紧，至七八日，自下利，脉暴微，手足反温，脉紧反去者，为欲解也，虽烦，下利必自愈。（原文）
阴寒为病，外搏于阳，至阳明主气之期，邪从阳明之阖而下利；脉微，手足宜冷乃反温，是阴从阳化矣。（张氏）
少阴病，下利，若利自止，恶寒而踡卧，手足温者，可治。（原文）
少阴病，恶寒而踡，时自烦，欲去衣被者，可治。（原文）
上条少阴得中土之气，本条少阴得君火之气。手足为诸阳之本，禀于胃气，温则胃气和；欲去衣被，阴寒消于君火矣；自烦欲去衣被，真阳扰乱不宁，无大汗，阳尚未亡，故可治。（喻氏）
下利止而手足温，所谓阳回利止也。若利虽止而依然烦躁不安，厥逆不回也，为阴尽立死之候，不可治。（舒氏）
少阴中风，脉阳微阴浮者，为欲愈。（原文）
阳微则外邪不复入内，阴浮则内邪尽从外出，故欲愈。（喻氏）
外证若何，并未挚明，奚从辨脉？喻氏曲为周旋，吾不能勉强从之。（舒氏）
少阴病，欲解时，从子至寅上。（原文）
各经皆解于旺时，少阴独解于阳生之时。阳长则阴消也。（陈氏）
少阴病，吐利，手足不逆冷，反发热者，不死。脉不至者，灸少阴七壮。（原文）
太溪二穴，在足内踝后五分跟骨上动脉陷中。
少阴病八九日，一身手足尽热者，以热在膀胱，必便血也。（原文）
柯注：热在膀胱而便血，是指小便言。汪注：肾主二便，从前后便出，皆是。
病至八九日，阴邪内解之时，反一身尽热，则少阴必无此候，当是脏邪传腑，肾移热于膀胱之证。（喻氏）
按：一身手足尽热，明明现热于外，何为热在膀胱？并无确据，何从辨认，并不知如何治法，令人不无馀恨。（舒氏）
少阴病，但厥，无汗，而强发之，必动其血。未知从何道出，或从口鼻，或从目出，是名下厥上竭，为难治。（原文）
《内经》「厥论」云：阳气衰于下，则为寒厥；阴气衰于下，则为热厥。其起必于足下者，以阳气起于足五指之表，阴气起于足五指之里也。
经云：冲、任脉皆起于胞中，冲、任会于咽喉，别而络唇口，出于颃颡，乃口鼻交通之窍。任脉从少腹之内上行，系两目之下，中央至目下之承泣。
少阴病，恶寒，身踡而利，手足逆冷者，不治。（原文）
少阴之脉，从然谷至俞府，皆行身之前，起足心。少阴阴寒为病，得太阳之标阳，可治；得君火之本热，可治；下焦之生气上升，可治；中焦之土气自和，可治；四者全无，不治。（陈氏）
逆冷，厥冷，但至手腕、足踝而止。若四逆，则冷至肘膝矣。（张氏）
此证未至汗出息高，似犹可治，急投四逆汤加人参，或者不死。（舒氏）
少阴病，吐逆，躁烦，四逆者，死。（原文）
君火之神，肾脏之精，皆本阳明水穀以资生。（张氏）
此条与吴茱萸汤证无异，彼证未言死，此证胡为乎不主吴萸而断之曰死，是何理也？于中疑有阙文。（舒氏）
少阴病，下利既止而头眩，时时自冒者，死。（原文）
此证为阴竭于下，阳回利止则生，阴尽利止则死。（陈氏）
少阴病，四逆，恶寒而身踡，脉不至，不烦而躁者，死。（原文）
土气内绝，阳气上脱，生气下陷，皆为死证。然医者知死之所从去，即知生之所从来，得一线生机而挽回之，功德甚大。（张氏）
少阴证具，脉不至，阴邪壅盛，真阳几绝，倘阴不竭，尚可回阳，复加躁扰，阴亦垂绝矣。（舒氏）
少阴病，六七日，息高者，死。（原文）
肺气脱于上，肾气绝于下，只呼出不能吸入。
诸阳主气，真气上迸于胸中，不能复归气海，六七日经传少阴，与二三日太阳作喘之表证，迥殊也。（喻氏）
能六七日前，用真武、附子等汤加葫巴、固纸等，收摄肾气，当不有此。（舒氏）
少阴病，脉微细沉，但欲卧，汗出不烦，自欲吐，至五六日，自利，复烦躁不得卧寐者，死。（原文）
自欲吐以上，皆少阴阴寒之本病，失此不图。至五六日，为少阴病生死之关头，至阳绝于里而自利，寒邪逼脏，反为假热而烦躁，真阳无所归，而飞越不得卧寐，故死。（陈氏）
按：此证，于五六日前用附子、真武等汤，无不立效。乃失此不图，致不烦者复烦且躁，但欲卧者转至不得卧寐，真阴已竭，阳不可回，所以死矣。（舒氏）
少阴病，始得之，反发热，脉沉者，麻黄附子细辛汤主之。（原文）
少阴标寒而本热，太阳标热而本寒。此言少阴得太阳之标阳而发热，而太阳之标阳，乃陷于少阴之里阴也。少阴篇中，凡云反发热者，皆在太阳上看。
三阴表法与三阳异，三阴必以温经之药为表，而少阴尤为紧要。麻黄与附子合用，俾外邪出而真阳不出也。（喻氏）
按：阴阳两感之证，凡表重于里者，法当温里之中兼解其表；若里重于表者，但当温里，不可解表。此条但言「反发热」三字，即以为太阳之表，谬甚，又安知其里之不重耶？盖少阴本有里热外热之证，乃真阳为阴邪所迫，越出躯壳，法当即回其阳，且各经均有发热，岂可不察而妄用麻黄耶？又曰：细辛走少阴之表。少阴并无表证，何其不通若此。又有更不通者，洁古之大羌活，节庵之冲和灵实饮，胡乱瞎表，寒凉杂投，俗医目盲心瞽，执此二方，混施两感，百不救一，可胜悼哉。（舒氏）
麻黄附子细辛汤　麻黄（二两）　细辛（二两）　附子（一枚）　水一斗，先煮麻黄减二升，去上沫，内诸药，煮取三升，去滓。温服一升，日三服。
少阴病，得之二三日，麻黄附子甘草汤微发其汗，以二三日无里证，故微发汗也。（原文）
无里证，不得谓之少阴病；外无太阳证，不得妄用麻黄。且二三日，谬甚。常有初得少阴，即腹痛下利，曷可云二三日无里证乎。此必后人之误。（舒氏）
按：既谓之少阴病，必见有少阴证一二，既无里证，似不能强指为少阴病。修园前辈曲为之解，添入「反发热」三字，究竟于文理不顺。上节云：少阴病始得之，反发热。此云：少阴病得之二三日。其中并无含蓄发热意。汉文虽简，应不至此。驰远前辈谓后人之误，良然。（弃叟）
麻黄附子甘草汤　麻黄（二两）　炙甘草（二两）　附子（一枚）　水七升，先煮麻黄一二沸，去上沫，内诸药，煮取三升，去滓。温服一升，日三服。
少阴病，得之二三日以上，心中烦，不得卧者，黄连阿胶汤主之。（原文）
但心烦不得卧，无四逆等证，乃真阴为邪热煎熬，故以解热生津力主治。（喻氏）
按：少阴，外邪挟火而动，心烦不眠，肌肤熯燥，神气衰减，小便短而咽中干，法主黄连阿胶汤，分解其热，润泽其枯。此条挚注未全，疑有阙文。（舒氏）
黄连阿胶汤　黄连（四两）　黄芩（一两）　芍药（一两）　阿胶（三两）　鸡子黄（二枚）　水五升，先煮三味，取二升，去滓，内胶烊尽，小冷，内鸡子黄，搅令相得。温服七合，日三服。
少阴病，得之一二日，口中和，其背恶寒者，当灸之。附子汤主之。（原文）
鬲关二穴，以救太阳之寒；关元一穴，以助元阳之气。
灸之，以火助阳而消阴也，主之以附子汤，温经而散寒也。（喻氏）
附子汤　附子（二枚）　茯苓（二两）　人参（二两）　白术（四两）　芍药（三两）　水八升，煮取三升，去滓。温服一升，日三服。
少阴病，身体痛，手足寒，骨节痛，脉沿者，附子汤主之。（原文）
柯韵伯曰：此与麻黄附子甘草汤皆是治少阴证，而有出入之不同。少阴之阴，其入于经也，从阳部注于经；其出者，从阴内注于骨。发热，脉沉，无里证者，从阳部注于经也；骨节痛，脉沉者，从阴内注于骨也。从阳部注经，是表热里寒，病从外来，故温而兼散；从阴注骨，是表寒里虚，病从内出，故温而兼补。
按：阴盛阳微，故主用附子汤以破阴回阳，但芍药终非所宜，去之可也。（舒氏）
少阴病，下利，便脓血者，桃花汤主之。（原文）
少阴病，二三日至四五日，腹痛，小便不利，下利不止，便脓血者，桃花汤主之。（原文）
少阴病，下利，便脓血者，可刺。（原文）
幽门二穴，在腹第二行，侠巨阙两旁各五分；交倍二穴，在内踝上二寸。
腹痛，小便不利，少阴热邪也；而下利不止，便脓血，则下焦滑脱矣。故不可用寒凉。（喻氏）
汪訒庵曰：便脓血者，固多属热，岂无下焦虚寒乎？不然，石脂、乾姜辛热固涩，使热闭于内而不得泄，岂非关门养盗乎？
按：此桃花汤证，嘉言以为少阴热邪，訒庵又谓下焦虚寒，二说纷纷。究竟桃花汤证皆不合也，若为热邪充斥，下奔而便脓血，宜用阿胶、黄芩、黄连、芍药；其下焦虚寒而为滑脱者，又当用人参、白术、肉桂、芍药，而桃花汤于二者之中均无所用之。总缘仲景之书，叔和不能尽得其真也，能无恨乎。（舒氏）
桃花汤　赤石脂（一斤）　乾姜（一两）　粳米（一升）　以水七升，煮米令熟，温服七合；内赤石脂未方寸匕，日三服。若一服愈，余勿服。
少阴病，吐利，手足厥冷，烦躁欲死者，吴茱萸汤主之。（原文）
吐利，厥冷，纯阴无阳，加之烦躁欲死，恐其阳欲亡而阴将竭：利未止，而阴尚在也。用吴萸以下其逆；参、姜、枣温补脾胃；重加附子以亟回其阳。倘延至阴竭，不可为矣。（舒氏）
少阴病，下利，咽痛胸满心烦者，猪肤汤主之。（原文）
按：此条必兼见皮肤熯燥，恶热不眠，方为少阴热邪充斥，上攻咽喉而痛；热壅膀胱，气化不行；水穀不分而下利；热壅胸膈而为胸满心烦。法宜茯苓、泽泻利水止泄；鸡子白以治咽痛；石膏、玉竹以解心烦；枳壳，桔梗开提疏壅以散其满。猪肤汤觉无当矣。若兼见身重恶寒，少气懒言等证，又为少阴邪水之证，不在此例。（舒氏）
猪肤汤　猪肤（一斤）　水一斗，煮取五升，去滓，加白蜜一斤、白粉五合，熬香，和令相得。温分六服。
少阴病二三日，咽痛者，可与甘草汤；不差者，与桔梗汤。（原文）
甘草汤　甘草（二两）　水三升，煮取一升，去滓，分温再服。
桔梗汤　即前方加桔梗（一两）　煎服同上。
少阴病，咽中伤，生疮，不能语言，声不出者，苦酒汤主之。（原文）
苦酒汤　半夏（十四枚）　鸡子（一枚，去黄）　煮半夏、苦酒蛋壳内，置刀环中，安火上，令三沸，去滓，少少含咽之。不差，更作三剂。
少阴病，咽中痛，半夏散及汤主之。（原文）
按：此数条，为咽疮、咽痛者，既是外邪邪火之证，必当分解其热，润泽其枯，所主各汤，皆无用也。（舒氏）
少阴病，下利，白通汤主之。（原文）
凡少阴病，俱指脉微细，但欲寐而言。
按：此条下利无阳，法当温补兼行，方中宜加黄耆、白术，补中气而健脾土。葱白耗散阳气，断不可用。（舒氏）
少阴病，下利，脉微者，与白通汤；利不止，厥逆无脉，于呕烦者，白通加猪胆汁汤主之。服汤，脉暴出者死，微续者生。（原文）
此非药误，以阴寒极盛，骤投热药而拒格耳，故取热因寒用之法，以响导之。
少阴病，下利，脉微者，宜主附子汤回阳消阴。与白通而利不止，厥逆无脉，明明误在葱白大伤其阳也，法当重用人参、白术、乾姜，以救其误。乾呕、烦者，顶上文非为误服白通而来。谓少阴病，下利，脉微，加以乾呕、心烦，则为阴寒在下，阳烦在上，法宜姜、附以驱其阴，然必加人尿、猪胆汁以制胸中杂错之阳。庶姜、附得以下行其用。暴出者，势必有雀喙釜沸之象，故主死也。（舒氏）
白通加猪胆汁汤　即前方加人尿五合，猪胆汁一合，水三升煮前方，去滓，内胆汁、人尿，和匀，分温再服。无胆汁亦可用。
少阴病，二三日不已，至四五日，腹痛，小便不利，四肢沉重疼痛，自下利者，此为有水气。其人或咳，或小便利，或下利，或呕者，真武汤主之。（原文）
「太阳篇」中，厥逆，筋惕肉瞤而亡阳者，用真武汤，滋少阴之水湿上逆，仍用真武法以镇摄之。可见膀胱与肾，一脏一腑，同居北方寒水之位。腑邪为阳邪，藉用麻、桂为青龙；脏邪为阴邪，藉用附子为真武。得此二方，以消痰导水，消阴摄阳，神功不可思议也。（喻氏）
腹痛，下利，呕，咳等证，皆少阴所有；四肢沉重，又属太阴溢饮。法宜耆、术、参、苓、桂、附、姜、半、虎骨等药以治之。真武何益哉。且条中二三日、四五日，何所关系，既曰小便不利，又曰小便利；既曰自下利，又曰或下利，前后糊涂乱说，何足为法，此必后人之误。（舒氏）
真武汤加减法：若咳者，加五味子半升、细辛、乾姜各一两；若小便利者，去茯苓；若下利者，去芍药，加乾姜二两；若呕者，去附子，加生姜，足煎成半斤。
按：取名真武汤者，以附子、茯苓镇摄北方之水耳。乃或去茯苓，或去附子，已全失真武之名义矣。舒先生驳此条原文，名言至理可佩之至，但此加减法，毫无意义，亦不敢信为仲师之原法也。（弃叟）
少阴病，下利清穀，里寒外热，手足厥逆，脉微欲绝，身反不恶寒，其人面赤色，或腹痛，或乾呕，或咽痛，或利止脉不出者，通脉四逆汤主之。（原文）
此群阴格阳于外，不得内返也。所喜外反热不恶寒，真阳尚在躯壳，故可治之即至，然必通脉而脉即出为体征。（喻氏）
此证所幸外热未昧，倘热併除，其阳绝矣。无能为也，然一线微阳未散，法当急投温补以回其阳，岂可更用葱白以耗散其阳乎？仲景必无此法。（舒氏）
通脉四逆汤　炙甘草（一两）　生附子（一枚）　乾姜（三两）　水三升，煮取一升二合，去滓，分温再服，其脉即出者愈。
面赤色者，加葱九茎；腹中痛者，去葱，加芍药二两；呕者，加生姜二两；咽痛者，去芍药，加桔梗一两；利止，脉不出者，去桔梗，加人参二两。
少阴病，四逆，其人或咳，或悸，或小便不利，或腹中痛，或泄利下重者，四逆散主之。（原文）
此言少阴四逆，亦有里热而致也。少阳为阳枢，小柴胡为转阳枢之专方；少阴为阴枢，此散为转阴枢之专方。学者当细细体会。（陈氏）
按：此条所见诸证，毫无邪热证验，且所用之药，又于邪热之证无干，殊属荒唐。观其腹痛作泄，四肢逆冷，少阴虚寒之证也。虚寒挟饮，上逆而咳，凌心而悸，中气下陷，则泄利下重，此又太阴证也。小便不利者，里阳虚不足以化其气也，法当重用耆、术、苓、半、姜、砂、附、桂，以补中逐饮，驱阴止泄，而病自愈。何用四逆散？不通之至也。（舒氏）
四逆散　炙甘草　枳实　柴胡　芍药　各十分，捣筛，白饮和服方寸匕，日三服。
咳者，加五味子、乾姜各五分，并主下利；悸者，加桂枝五分；小便不利者，加茯苓五分；腹中痛者，加附子一枚；泄利下重者，先以水五升，煮薤白三升，去滓，以散三方匕，内汤中，煮取一升，分温再服。
少阴病，下利六七日，咳而呕渴，心烦不得眠者，猪苓汤主之。（原文）
热邪搏结水饮，用猪苓汤以利水润燥，不治利而利自止。（喻氏）
按：此条挟火而动者，具有太阴虚寒在内，故口渴心烦，不得眠，与下利、呕、咳兼见。法宜阿胶、石膏润燥除烦；参、术、姜、桂理中止泄；半夏、砂仁散逆逐饮。猪苓汤不合也。（舒氏）
少阴病，得之二三日，口燥咽乾者，急下之，宜大承气汤。（原文）
按：少阴挟火之证，复转阳明，而口燥咽乾之外，必更有阳明胃实诸证兼见，否则大承气汤不可用也。（舒氏）
少阴病，自利清水，色纯青，心下必痛，口乾燥者，急下之，宜大承气汤。（原文）
萧克协曰：此证热结旁流，单见口燥咽乾一证，不足为据。必兼张目不眠，恶热饮冷，方可议下。且热结旁流，上实热而下虚寒，法宜承气以除热结，加术、附以理虚寒。单用承气法尚欠。
少阴病，六七日，腹胀，不大便者，急下之，宜大承气汤。（原文）
《内经》：暴腹胀大，皆属于热。下之，以运少阴之枢而使外出。（陈氏）
少阴复转阳明之证，腹胀，不大便，然必见舌苔乾燥，恶热饮冷，方为实证，当急下。若兼见身重嗜卧，舌润不渴，恶寒等证，又属虚寒。法宜白蔻宣畅胸膈；砂、半理脾开胃；附子温经；肉桂化气；桔梗开提；生姜升散。使转运之机，得先升后降，所谓上焦得通，中枢得运，而气化自行。若不辨阴阳虚实，但见腹胀便闭，即行下攻，未必尽当。慎之，慎之。（舒氏）
少阴病，脉沉者，急温之，宜四逆汤。（原文）
按：少阴病三字，则身重、欲寐、下利、厥逆等证，俱括在内。但见脉沉，即当急用四逆，以破阴而救阳。（舒氏）
少阴病，饮食入口则吐，心中温温欲吐，复不能吐，始得之，手足寒，脉弦迟者，此胸中实，不可下也，当吐之。若膈上有寒饮，乾呕者，不可吐也，急温之，宜四逆汤。（原文）
入口则吐，固不可下，亦不可吐。至于有寒饮乾呕，法当温中逐饮，散逆止呕。四逆汤不中也，此必后人之误。（舒氏）
少阴病，下利，脉微涩，呕而汗出，必数更衣，反少者，当温其上，灸之。（原文）取百会穴。
阳微阴涩，阳虚阴弱也；呕者，阴脉上逆；汗出者，阳虚不固。阳虚当温，阴弱不任温，灸百会穴，温其上而升其阳。庶阳不下陷以迫阴耳。（喻氏）
数更衣，反少，阳虚气坠，阴弱津衰耳。（舒氏）


卷六  ——————————————————————————————————————————————————————————————————————————————————————————

辨厥阴病脉证篇  ***************************
厥阴之为病，消渴，气上撞心，心中疼热，饥而不欲食，食则吐蛔。下之，利不止。（原文）
《内经》云：厥阴之上，风气主之，中见少阳。厥阴以风为本，以阴寒为标，而火热在中也。阴之极，故不从标本而从中见少阳之热化。（陈氏）
三焦者，少阳也。经云：本之下，中之见也；见之下，气之标也。中见少阳，故有三焦之病。（张氏）
饮水多而小便少为消渴。盖子盛则母虚，母盛则子实。
此阴阳错杂之证也，上热下寒，故戒误下。（舒氏）
厥阴中风，脉微浮为欲愈，不浮为未愈。（原文）
三阳经，中风，有中风形证；伤寒，有伤寒形证。三阴中，惟太阴篇有太阴中风，四肢烦疼；太阴伤寒，手足自温二证，而少阴厥阴，但有中风之脉，而无中风之证。盖二经受病，邪入已深，风寒形证，更无分别，但阴经之脉当沉细，今反浮者，以风为阳邪，元气复而邪将散，故脉见微浮也。浮则欲愈矣，若不浮，是邪深入不能外散，故为未愈。（陈氏）
脉浮，邪还于表，故为欲愈。然亦阴病得阳脉者生，即此意也。（舒氏）
厥阴病，欲解时，从丑至卯上。（原文）
少阳气旺于寅卯。从丑至卯，阴尽而阳生也。
厥阴藉中见少阳木火之气化，木气生旺之时故解。（张氏）
六经之病，各解于其旺之时，其说亦不尽然，总以邪退则病愈，时不可限也。（舒氏）
厥阴病，渴欲饮水者，少少与之，愈。（原文）
多与，则入于太阴而证变矣。
萧克协曰：病人慾饮水者，则当问其喜冷喜热，又更详其小便利与不利，而后按法用药以治之。少少与水，恐不能去病，觉未尽善。
诸四逆厥者，不可下之，虚家亦然。（原文）
多属阳气大虚，寒邪直入之证，而热深者间亦有之。（陈氏）
伤寒，先厥后发热而利者，必自止；见厥复利。（原文）
得少阳中见之热化，则厥利俱可止。医不得法，复得标阴之气，而病势日加矣。（陈氏）
病在厥阴，即以一日起厥阴者，从一而三，从阴而阳，先天之气始也；病在太阳，即以一日起太阳者，从三而一，从阳而阴，后天之气始也。（张氏）
伤寒，始发热六日，厥反九日而利。凡厥利者，当不能食；今反能食者，恐为除中。食以索饼，不发热者，知胃气尚在，必愈。恐暴热来出而复去也。后三日脉之，其热续在者，期之旦日夜半愈。所以然者，本发热六日，厥反九日，复发热三日，并前六日，亦为九日，与厥相应，故期之旦日夜半愈。后三日脉之而脉数，其热不罢者，此为热气有馀，必发痈脓也。（原文）
除中，除去中气，求救于食也；索饼，肝之谷能胜胃土；续热，一阳之生气犹存，夜半阳生，旦日阳长，阳进而阴退也。发热则厥利止，热去则复厥利，故厥阴发热，非即愈之候。厥利转为发热，乃属愈期耳。（陈氏）
厥反九日者，作再经而不得中见之化，故无热而厥，厥反九日而利也。后三日又当少阳主气之期，脉之热续在，则非暴热无根，故期之旦日夜半愈。（张氏）
少阴经中，内藏真阴，最患四逆。故云吐利手足不逆冷，反发热者不死。厥阴经中，内无真阳，不患其厥，但患不能发热，与夫热少厥多耳。（喻氏）
必发痈脓者，以阳邪过盛，逼迫其阴，蒸为败浊，咳唾脓血，非外生痈毒之谓也。再按热则胃阳尚在，倘不热则胃阳去矣。不发热「不」字，应是「微」字，与下文「暴」字相照。以其证虽喜发热，宜微不宜暴，微则阳和有象，暴则脱离之机，故曰恐复去也。但既恐除中，何不急投参、附以存胃阳之一线，岂可以难消化之曲食，更伤其胃阳乎，是速其除中也。与其试之，盖弗思所以救之。（舒氏）
伤寒脉迟，六七日，而反与黄芩汤彻其热。脉迟为寒，今与黄芩汤复除其热，腹中应冷，当不能食，今反能食，此名除中，必死。（原文）
胃暖乃能纳食，今冷反能纳食，则胃阳发露无馀矣。（喻氏）
此条除中，乃真除也。前条恐为除中，尚未除也。此条经误治，前条未经误治。可见苦寒最能杀人。世之妄用黄芩者，盖鉴而慎之。（舒氏）
伤寒，先厥后发热，下利必自止。而反汗出，咽中痛者，其喉为痹。发热无汗，利必自止；若不止，必便脓血。便脓血者，其喉不痹。（原文）
阴液泄于外，火热炎于上。《内经》云：一阴一阳结，谓之喉痹。阴，厥阴也；阳，少阳也。下利不应有汗，有汗则阳热反从汗上升。（陈氏）
「厥阴篇」中，阴阳胜复，平应则吉，固不可太过，亦不可不及。如伤寒先厥后发热，此其阳复，佳兆也，故利者必自止。若其人真阳素亏，则必不及。不及则阳不能进而与厥平应，此阴过胜，不容阳复也。阴进阳退，所以见厥复利。若其人真阳素旺，则必太过，太过则阳亢而不容阴复也。而阳胜之中，又有不同，利止反汗出咽痛者，风邪挟热上攻而为喉痹。以风性上升，主升故也。其发热、无汗、便脓血者，为寒邪挟热下攻。以寒性下行，主降故也。便脓血者，其喉不痹，风寒不同道也。然此证当于有汗无汗处著眼，风伤卫有汗，寒伤营无汗。至于治法，当从本气。厥利者，宜破阴而行阳；便脓血、喉痹者，又宜破阳而行阴，是一定之法也。（舒氏）
伤寒，一二日至四五日而厥者，必发热，前热者后必厥，厥深者势亦深，厥微者热亦微。厥应下之，而反发汗者，必口伤烂赤。（原文）
沉尧封曰：厥深热深，厥微热微。犹言寒重则发热亦重，寒轻则发热亦轻也。故下文即论厥少热多，厥多热少。盖厥阴为三阴之尽，病及此者，必阴阳错杂。况厥阴于卦为震。一阳居二阴之下，是其本象，则阳泛于上，阴伏于下，而下寒上热之证作矣。厥者，逆也。下气逆上，即是孤阳上泛。凡吐蛔，气上撞心，皆是过升之病，治宜下降其逆上之阳，取《内经》高者抑之之义。至其下法，非必硝、黄攻克实热，即乌梅丸一方已具矣。厥之日期深者，则发热亦深，如上文厥九日热亦九日是也；厥之日期微者，则发热亦微，如下文厥五日热亦五日是也。夫一二日厥者，厥在太阳，宜从汗解；四五日厥者，厥在太阴，宜从下解。（张氏）
前云诸四逆者不可下，此文厥应下之，其辨甚微。盖先四逆而后厥，与先发热而后厥者，其来迥异。（喻氏）
厥应下之之法，非如阳明内结用承气之法也。但可黄连、阿胶、石膏、知母之类，破阳行阴。但下其热，非夺其结也。（舒氏）
伤寒病，厥五日，热亦五日。设六日当复厥，不厥者自愈。厥终不过五日，以热五日，故知自愈。（原文）
阴阳胜复，厥逆平应，可以勿药自愈。（舒氏）
凡厥者，阴阳气不相顺接，便为厥。厥者，手足逆冷是也。（原文）
陈伯平云：本条推原致厥之故，用丸字冠首，则知不独言三阴之厥，并该寒热二厥在内矣。阳受气于四肢，阴受气于五藏。寒厥则阳不与阴相顺接，热厥则阴不与阳相顺接也，或曰阴不与阳相顺接。当四肢烦热，何反逆冷？而不知热邪深入，阳气壅遏于里，不能外达于四肢，亦为厥冷。
前言诸四逆厥，此言丸厥，其义相同。十二经脉从阴出阳，由阳入阴，相为顺接，而气行于四肢，但手足逆冷，非若四逆之冷过肘膝也。（张氏）
脾为阴，四肢属脾。脾之阴与胃之阳不相顺接，亦主逆冷。（喻氏）
四肢以温和为顺，不温为逆。四肢作冷谓之逆，冷过肘膝谓之厥，故曰厥者，四逆之极也。然有阴阳之不同。（舒氏）
伤寒，脉微而厥，至七八日肤冷，其人躁无暂安时者，此为脏厥，非为蛔厥也。蛔厥者，其人当吐蛔，今病者静而复时烦，此为藏寒，蛔上入其膈，故烦，须臾复止，得食而呕。又烦者，蛔闻食臭出，其人常自吐蛔。蛔厥者，乌梅丸主之。又主久利方。（原文）
以少阴之肾厥，陪出厥阴之蛔厥，厥阴证，非厥即利。此方不但可以治厥，而并可以治利，凡阴阳不相顺接厥而下利之证，亦不能舍此而求方。（陈氏）
此条微旨，千百年来全无识者，昌总括大意，挚出肾阳、胃阳两端。脏厥者，正指肾阳言也；蛔厥者，正指胃阳言也。
按：条中并无些微热象，何得谬指为阴阳错杂耶？乌梅丸方，杂乱无章，不足为法。若蛔因寒动，温之则愈；蛔因火动、凉之则除；若为阴阳错杂，或表热里寒，则宜阴阳表里，酌而用之，丝丝入扣。如此不通之方何取乎。末又云又主久利，尤谬。久利多属虚寒，滑脱，当温补兜涩。此方何用？况又未挈明证之属虚属实，知其所言久利，果何证耶？叔和误人甚矣。（舒氏）
按：此条于文理亦甚不连贯，脏厥既属少阴，亦是一大证候，何以少阴篇中无此专条？即如修园解之为借宾定主，何以借来即抛去，不略为安置，稍参治法耶？又云，此为脏寒，然则上云此为脏厥者，厥非寒耶？脏厥之脏，修园谓为少阴，然则脏寒之脏，系何脏耶？若谓厥阴，然则是肝寒矣。全条欠分晓处殊多，不免有阙误之可疑。舒氏驳之，诚快人哉。（弃叟）
乌梅丸　乌梅（三百个）　细辛（六两）　乾姜（十两）　黄连（一斤）　人参（六两）　当归（四两）　附子（六两）　炒川椒（四两）　桂枝（六两）　黄柏（六两）
上十味，异捣筛，合治之，以苦酒浸乌梅一宿，去核，蒸之五斗米下，饭熟捣成泥，和药令相得，内臼中，与蜜，杵二千下，圆如梧子大。先食饮服十丸，日三服。稍加至二十丸。禁生冷、滑物、臭食等。
伤寒热少厥微，指头寒，默默不欲食，烦躁。数日，小便利，色白者，此热除也。欲得食，其病为愈；若厥而呕，胸胁满者，其后必便血。（原文）
《内经》云：阴络伤，则便血。
此阳厥证之最轻者也。「数日」二字宜玩，恐有变证，不可因热微而忽之，此厥应下之之法，当审用于此数日内矣。若无变证，但见小便利，是阴复津回，故曰此热除也。欲得食，对不欲食看，故病愈。若更加呕与胸胁满烦，则阳过胜，微阴安能复乎？是必小便短赤，其热不除，然则厥应下之之法。既失之于数日之前，此时不可再失矣。岂可坐听其逼迫微阴而便血乎。（舒氏）
病者手足厥冷，言我不结胸，小腹满，按之痛者，此冷结在膀胱关元也。（原文。脐下四寸为中极，三寸为关元。少阴之气出于中极，循关元而上，厥阴之脉过阴器，抵少腹。）
阳邪必结于阳，阴邪必结于阴。关元，极阴之位也。阴邪下结，则其当用温、用灸可知矣。（喻氏）
伤寒发热四日，厥反三日，复热四日，厥少热多，其病当愈。四日至七日，热不除者，其后必便脓血。（原文）
厥阴病多有便血者，以厥阴主包络而主血也。《内经》云：人之伤于寒也，则为病热。热虽甚，不死，是伤寒以热为贵也。（陈氏）
伤寒厥四日，热反三日，复厥五日，其病为进。寒多热少，阳气退，故为进也。（原文）
陈伯平云：仲景以热多为病愈。厥多为病进者，是论病机之进退，以厥为热邪向内，热为热邪向外。凡外来客热，向内为进，向外为退也。
热多于厥者，为阳胜。阳胜者，患热不除，热除则愈，此阳退而阴复也。若热久不除，伤阴而便脓血，阳亢阴不能复也。厥多于热者，为阴胜。阴胜者，患者不能发热，热多厥少，其病退，此阳进欲愈，阴退而阳复也；厥多热少，其病进，此阳不复而阴进未愈也。总之，阳恶热而阴喜热，理在是，治法亦在是矣。（舒氏）
伤寒六七日，脉微，手足厥冷，烦躁，灸厥阴不还者，死。（原文）
张令韶云：灸厥阴，宜灸荣穴、会穴、关元、百会等处。荣者，行间穴也，在足大指中缝间；会者，章门也，在季胁之端，乃厥阴少阳之会；关元，在脐下三寸，足三阴经脉之会；百会，在顶上中央，厥阴督脉之会。
沉丹彩云：可灸大冲二穴，在足大指下后二寸陷中。灸三壮。系厥阴之所注也。
伤寒发热，下利，厥逆，躁不得卧者，死。（原文）
身虽发热，手足反见厥逆，孤阳外越，独阴不能守，阴盛格阳，主死。（陈氏）
此阳明土气内绝也。发热，阳气外浮；下利，阴液下泄；厥逆，土气内虚；躁不得卧，不食，胃气不和。（张氏）
按：此条厥为真寒，热为假热，里阴胜而格阳于外。然有假热，真阳尚在躯壳，纵兼下利，犹可为也。若加躁不得卧，阴亦竭矣，其阳未由而回，故主死也。（舒氏）
伤寒发热，下利至甚，厥不止者，死。（原文）
即《金匮》所云：六腑气绝于外者，手足寒；五脏气绝于内者，利下不禁。（陈氏）
厥证，但发热则不死，以邪出于表，下利自止也。若反下利，厥逆烦躁，则其发热，又为阳气外散之候，阴阳两绝，主死。（喻氏）
发热者，真阳未减，尚可为也。亟当温经止泻以回其厥，厥不止，阳绝也，故主死。（舒氏）
伤寒六七日不利，便发热而利，其人汗出不止者，死。有阴无阳故也。（原文）
三焦并竭，故死，以其惟有厥阴之阴，而无少阳之阳也。（张氏）
陆氏曰：便发热者，便有出而不还之意。论中字无轻下者。
以上数条厥利证中，皆未言腹痛，疑有阙文。然未有不腹痛者也。（舒氏）
伤寒五六日，不结胸，腹濡，脉虚，复厥者，不可下，此为亡血，下之死。（原文）
此不伤于气而伤于血。（陈氏）
此厥阴所以无大下之法，而血虚之人，尤以大下为戒。（喻氏）
此条腹濡、脉虚、复厥者，阳虚阴盛也。何得谓之亡血？亡血者，阴虚也。阴虚当发热，何得复厥，其矛盾令人不解。（舒氏）
发热而厥，七日下利者，为难治。（原文）
发热而厥，并不下利，乃阳厥证也。复见下利，其厥通矣，何为难治？若阴厥，必厥利先见，而后格阳于外，乃发热而厥利转加，斯为难治。然此发热，又非阳复者，比若发而阳复，厥利必自止。原文未清其绪，兹并辨之。（舒氏）
伤寒脉促，手足厥逆者，可灸之。（原文。厥阴之井、荣、经、俞等穴。）
知其阳盛脉促之假，阴盛厥逆之真，但于指下重按有力、无力辨之。（陈氏）
脉促而厥，其日可灸者，厥阴首重生阳也。（张氏）
其阳为阴邪埋没，不能得出，急宜灸之以通其阳。（喻氏）
伤寒脉滑而厥者，里有热也，白虎汤主之。（原文）
然必须烦渴引饮，乃为白虎之对证。（陈氏）
舒帝锡曰：未见汗出、恶热、烦渴等证，何得妄投白虎汤，设兼目瞑倦卧，身重，恶寒，少气懒言等证，则阴厥也。滑为里热之说，谬甚。
手足厥寒，脉细欲绝者，当归四逆汤主之。若其人内有久寒者，宜当归四逆加吴茱萸生姜汤主之。（原文）
久寒，即寒疝、症瘕之属。（陈氏）
沉尧封云：微者，薄也，属阳气虚；细者，小也，属阴血虚。盖荣行脉中，阴血虚则实其中者少，脉故小；卫行脉外，阳气虚则约乎外者怯，脉故薄。当归四逆，补血之剂也。
何鹤龄曰：心包主血，亦主脉。血不四布，则手足厥寒，不能横通经脉，则脉细欲绝。
按：手足厥寒者，阳微阴盛也；脉细欲绝者，元气内虚也。法宜参、耆、桂、附以补元阳，岂可谬用归芍，更滋其阴，桂枝、细辛，愈伤其阳乎。此皆后人伪撰。（舒氏）
当归四逆汤　当归（三两）　桂枝（三两）　芍药（三两）　细辛（三两）　大枣（二十五个）　炙甘草（二两）　木通（二两）　水八升，煮取三升，去滓，服一升，日三服。
当归四逆加吴茱萸生姜汤　即前方加吴萸（半升）　生姜（三两）　水六升，清酒六升，煮取五升，去滓，分温五服。
大汗出，热不去，内拘急，四肢疼，又下利，厥逆而恶寒者，四逆汤主之。（原文）
按：阴邪直中，埋没真阳，肌肤冻冽无汗，或爪甲青，黑唇，舌缩，与夫浑身青紫成块，身重如压者，皆阴盛而阳不虚也。法主生附以驱其阴，熟附不中用也。若真阳外亡，身微热而多汗，或眩，眼花，神思恍惚者，皆阳虚而阴不盛也。法主熟附以回其阳，又非生附之所能。又常见面㿠白而肤冷，青紫成团，见于足而足不能移，见于臂而手不能举，见于腮而口不能言，且牙龈冻冽溃烂，然又时而心悸，昏眩欲绝，此为阳虚阴盛并见也。吾以生熟附子并用，更加参、耆、鹿茸等药以固其脱，历两旬而痊愈，如此条大汗出者，真阳外亡也；热不去者，微阳尚在躯壳也；内拘急者，阴寒内结也；四肢痛者，阴邪侵入关节也；兼之下利、厥逆而恶寒，在里又纯阴也。合而言之，亦属阳虚与阴邪并见，法宜生熟附并用，更加黄耆、白术以助来复之阳，则庶乎有当矣。若单用四逆汤，于法尚欠。（舒氏）
陈伯平云：仲景辨阳经之病，以恶热不便为里实；辨阴经之病，以恶寒下利为里虚。不可不知。
大汗，若大下利而厥冷者，四逆汤主之。（原文）
陈师亮云：表阳里阳，均有亡之象，何以不列于死证中。玩其不言几日，知是阴寒骤中，邪虽盛，正气初伤，不比久病者，急急温之，犹可望生。
此等有汗之证，俱当用熟附，非生附所宜，一定不易之法。（舒氏）
此证无外热相错，其为阴寒易明。然既云大汗大下，则阴津亦亡。但此际不得不以救阳为急，阳回乃可徐救其阴。（喻氏）
救阴非熟地之类，四逆汤加人参足矣。（陈氏）
病人手足厥冷，脉乍紧者，邪结在胸中，心下满而烦，饥不能食者，病在胸中，当须吐之，宜瓜蒂散。（原文）
此言痰之为厥也，不病阴脏之虚寒，而病胸中之阳位，故吐去之。（陈氏）
按：此因痰饮壅塞胸中，阳气不得四布而致厥，法当宣畅胸膈，温中散结，以驱其痰，而厥自通。岂可更用吐法，以伤其中乎。（舒氏）
伤寒，厥而心下悸者，宜治其水，当服茯苓甘草汤，却治其厥。不尔，水渍入胃，必作利也。（原文）
魏念廷云：病至厥阴，以阳升为欲愈，以下陷为危机。所以先治下利为第一义。
按：此证宜用桂、苓、术、附、砂、半等药，茯苓甘草汤不中也。（舒氏）
伤寒六七日，大下后，寸口脉沉而迟，手足厥逆，下部脉不至，咽喉不利，唾脓血，泄利不止者，为难治，麻黄升麻汤主之。（原文）
钱天来云：厥阴为含阳之体，阳气藏于至阴之中，乃阴之极处。厥阴标本中见之气，皆病，不得其法以治之，则束手待毙。故曰此为难治。（张氏）
大下之后，阳气陷入阴中，下部脉不至，阴气亦复衰竭。咽喉不利，吐脓血，是成肺痿。《金匮》曰：肺痿得之被快药下利，重亡津液者是也。（喻氏）
按：此为阴阳错杂之邪，治法仍宜兼理脾健胃，宣畅胸膈；兼以养阴清燥，清热豁痰；更兼温经止泄，而病自愈。麻黄升麻汤不合也，且「厥阴篇」中，不得以太阳阳明之药主汤之名，适足以乱仲景之例耳。（舒氏）
麻黄升麻汤　麻黄（二两半）　升麻（一两一分）　当归（一两一分）　知母　黄芩　葳蕤（各十八铢）　石膏　白术　乾姜　芍药　天冬　桂枝　茯苓　炙甘草（各六铢）　水一斗，先煮麻黄一两沸，去上沫，内诸药，煮取三升，去滓，分温三服。相去如炊三斗米顷，令尽。汗出愈。
伤寒四五日，腹中痛，若转气下趋少腹者，此欲自利也。（原文）
腹中痛，多属虚寒，与腹中实满不同；若更转气下趋少腹，则必自利。医者图功于早，当不至此。（喻氏）
伤寒本自寒下，医复吐之，寒格，更逆吐下，若食入口即吐，乾姜黄连黄芩人参汤主之。（原文）
此厥阴因吐下而为格阳证也。若汤水不得入口，去乾姜，加生姜汁少许，徐徐呷之，少变方法屡验。（陈氏）
此条方药，殊觉不合。其人本寒又误吐下，条中又无热证，纯阴无阳，且又直指之曰寒格，何以方中之药偏重于寒乎？（舒氏）
乾姜黄连黄芩人参汤　四味各三两，水六升，煮取二升，去滓，分温再服。
下利，有微热而渴，脉弱者，今自愈。（原文）
下利，脉数，有微热汗出，今自愈。设复紧，为未解。（原文）
上两条均言得中见之气化。
下利，手足厥冷，无脉者，灸之。不温，若脉不还，反微喘者，死。少阴负趺阳者，为顺也。（原文）
少阴负趺阳，戊癸合化之义。负，戴也。
与少阴病六七日，息高者死正同。
下利，寸脉反浮数，尺中自涩者，必清脓血。（原文）
清者，便数后重之意。清，圊同义。
热伤手厥阴。心包主血，阳盛阴虚，逼血下行。（陈氏）
下利清穀，不可攻表，汗出必胀满。（原文）
经云：脏寒生胀满。本论凡言下利清穀者，皆属少阴下利。
虚冷之极，里阳已自孤危，得汗未有不脱者也，胀满亦云幸矣，故一切腹痛、呕泄诸证，严戒不可发汗。（舒氏）
下利，脉沉弦者，下重也；脉大者，为未止；脉微弱数者，为欲自止，虽发热，不死。（原文）
下重是火邪下迫于肛门，然亦有木气不升者。喻嘉言借用小柴胡汤，亦是巧思暗合，即局方人参败毒散，亦有意义。（陈氏）
里急后重之证，即所谓利证也。脉微弱数，虽发热不死，即脉大身热者，其死可知。（喻氏）
厥阴下利，法当分辨阴阳，确有所据，对证用药，无不立应。但言脉者，玄渺难凭，吾不敢从。（舒氏）
下利，脉沉而迟，其人面少赤，身有微热，下利清穀者，必郁冒汗出而解，病人必微厥。所以然者，其面戴阳，下虚故也。（原文）
「汗出而解」四字大误。喻氏有言曰：胃阳发露，则能食而为除中；肾阳发露，则面赤而为戴阳。里阴盛而格阳于上，微阳一线仅存，汗出而阳散矣，何得谓汗出而解。（舒氏）
下利，脉数而渴者，今自愈。设不差，必清脓血，以有热故也。（原文）
三焦少阳属火，心包厥阴亦属火，两火相併而热。（陈氏）
按：厥阴下利，阳复则愈。微热而渴，脉数而渴，皆阳复证验，故皆曰今自愈，以邪去阳复而无偏胜也。设不差，则阳有馀，必伤阴而圊脓血。（舒氏）
下利后，脉绝，手足厥冷，晬时脉还，手足温者生，脉不还者死。（原文）
脉生于中焦，而注于手太阴，终于足厥阴，行阳行阴，各二十五度，漏水下百刻，一周循环，至五十度而复大会于手太阴。故脉还与不还，必视乎晬时也。（陈氏）
此条脉绝，非下利后之事也，必厥逆时已自无脉。今利止后，晬时脉当还，手足当温，所谓阳回利止则生。若阴尽利止，无论晬时，其脉终不能还也。（舒氏）
按：此下利，应是暴迫下注之证，一时奔迫无度，脉为之伏，手足为之厥冷。止后，渐渐阳复脉回，肢温者有之。若病已数日，至脉绝肢冷者，断无可还之理。盖阳气已亡，非比暴病之阳气顿遭挫折者，尚可望还也。此种证曾屡见之，速用灸法，并大温补之剂，可救十中之六七。惟灸最速，屡有数小时渐渐肢温脉出者，此为脉伏，非绝也。绝则不能续矣。（弃叟）
伤寒，下利，日十馀行，脉反实者，死。（原文）
正虚邪实，脉无柔和之象，胃气亡矣。
下利清穀，里寒外热，汗出而厥者，通脉四逆汤主之。（原文）
阴寒内拒，孤阳外越，与少阴篇中之四逆证相似。（陈氏）
少阴篇已用此法矣。通之正，所以收之也，不然，岂有汗出而反加葱白之理哉。（喻氏）
下利清穀等证，是阴寒盛极而格阳于外，所幸者，外热尚在，阳未全亡。如竟不热，其阳绝矣，无能为也。法以回阳为急，四逆且不可用，岂可更加葱白，以助其散而速亡其阳耶。（舒氏）
热利下重者，白头翁汤主之。（原文）
白头翁，《本经》：苦温，主治温疟。隐菴谓与柴胡同类，柴胡中检根上有白茸者是，功用与柴胡同。
按：此条热利，何以知其属厥阴？有属阳明者，有属少阴者，其间必有辨焉。若无确据，贻误非轻。慎之，慎之！（舒氏）
白头翁汤　白头翁（二两）　黄连　黄柏　秦皮（各三两）　水七升，煮取二升，去滓，温服一升，不愈，更服一升。
舒氏曰：白头翁汤之制，吾不知其旨要，诸家注释，全不合理。谓白头翁走阳明血分，误矣。仲景用之于厥阴，阳明未常用也。又曰：连、柏能坚肾厚肠，尤属荒唐。肠厚与薄，何以辨之，将谓肠薄者大便滑泄乎？滑泄者，当温中健脾以止其泄，寒凉不可用也。若谓大便结燥乎，则当滋阴润燥以去其结，苦寒性燥，不可以燥益燥也。至于坚肾之说尤谬。凡真阳旺者肾气坚强，不坚者，必其阳虚也，法当大补其阳，岂可更用凉泻乎？何人创此不通之言，复有不通之辈，纷纷信从，殊属可笑。
下利腹胀满，身体疼痛者，先温其里，乃攻其表。温里宜四逆汤，攻表宜桂枝汤。（原文）
此与「太阳篇」中下利身痛、先里后表之法同。（喻氏）
按：下利腹胀满，已自阳虚而阴凑矣；身体疼痛者，阴邪阻滞经脉也。法当助阳理中，温醒脾胃，并无太阳表证，不可妄用桂枝汤。仲景必无此法。（舒氏）
下利，欲饮水者，以有热故也。白头翁汤主之。（原文）
此条但以「欲饮水」三字，断为有热，粗疏极矣。盖口渴欲饮，有为火盛者，亦有火衰者，当以六经之法辨之。（舒氏）
下利谵语者，有燥屎也。宜小承气汤。（原文）
与阳明经谵语有燥屎正同。厥阴脏寒，所以但用小承气。（喻氏）
按：热结旁流之证，上实下虚也，法当用附子汤合小承气汤，以除燥结，兼理虚寒。单用小承气，非法也。然下利谵语，必并见舌苔乾燥，恶热不眠，方知为胃有宿结；若见舌苔冷滑，恶寒多汗，声低息短者，乃为气虚阳脱，神魂无主，急当回阳止泄，以固其脱，承气大不可用也。（舒氏）
下利更烦，按之心下濡者，为虚烦也。宜栀子豉汤。（原文）
既利复吐之，上争下夺，得不虑中气之断乎。慎之，慎之。（舒氏）
呕家有痈脓者，不可治呕，脓尽自愈。（原文）
不可治呕，言不可以辛散之品治之也。（张氏）
厥阴之邪上逆，乾呕，吐涎沫，可用吴萸汤以下其逆。若热气有馀，结而为痈，溃出脓血，即不可复治呕。正恐人亦以吴萸汤治之耳，识此意者，用辛凉以开提疏壅，亦何不可哉。（喻氏）
呕而脉弱，小便复利，身有微热，具厥者，难治。四逆汤主之。（原文）
程郊倩曰：此证有阴无阳，上不纳而下不固，身微热而见厥，阴寒内迫，微阳外越，故为难治。法以回阳为急，但方中生附，当以熟附易之。
乾呕，吐涎沫，头痛者，吴茱萸汤主之。（原文）
厥阴之脉，挟胃上巅。阴寒极盛，津液为寒气绊逆而上，故呕皆涎沫，而无饮食。方中无治头痛之药，以头痛因气逆上冲，止呕即所以治头痛也。（陈氏）
按：此条，多一「干」字，既吐涎沫，何为乾呕？宜用吴茱萸汤加砂仁、半夏、附、桂。然而六经皆有头痛，详见六经定法。（舒氏）
呕而发热者，小柴胡汤主之。（原文）
「发热」二字，应是寒热往来。邪在厥阴，惟恐其厥逆下利，若呕而发热，是脏邪还腑，自阴出阳，故当从少阳法治之。（陈氏）
按：此证必兼口苦咽乾，目赤，否则方内当去黄芩。（舒氏）
伤寒，大吐、大下之，极虚，复极汗出者，其人外气怫郁，复与之水，以发其汗，因得哕。所以然者，胃中寒冷故也。（原文）
伤寒，哕而腹满，视其前后，知何部不利，利之即愈。（原文）


卷七  ——————————————————————————————————————————————————————————————————————————————————————————

辨阴阳易差后劳复脉证  ***************************
伤寒阴阳易之为病，其人身体重，少气，少腹里急，或引阴中拘挛，热上冲胸，头重不欲举，眼中生花，膝胫拘急者，烧褌散主之。（原文）
毒从前阴入，伤奇经冲、任、督三脉，而为阴阳易之病。
以同气相求之义，服之小便利，阴头微肿，毒气出矣。（喻氏）
此条见证，无非得之少阴肾虚，未必即新差人之病也。法用参、耆、术、附、姜、桂、故纸等药，且恐非褌裆之所能。然无病之人，不应有此虚证，于鄙心不能无疑。（舒氏）
烧褌散　取妇人褌近隐处，剪一块烧灰，以水和服方寸匕。日三服。小便即利，阴头微肿，则愈。
大病差后，劳复者，枳实栀子豉汤主之。若有宿食者，加大黄如博棋子大五六枚。（原文）
劳复，如因言语、思虑、迎送、梳澡之类，复生馀热也；食复者，《内经》所谓多食则复，食肉则遗是也。若犯房病，名女劳复，华元化谓为必死。予随证以大剂调入烧褌散救之。（陈氏）
按：所言劳复者，何所指？必问从前何经之病，何药而愈，今复病与前同异。何得即投枳实栀子豉汤？于理不合。（舒氏）
枳实栀子豉汤　炙枳实（三枚）　栀子（十四枚）　豉（一升）　以清浆水七升，煮取四升，入枳实、栀子，煮取二升，下豉，煮五六沸，去滓，温分再服。覆令微似汗。
清浆水是淘米水，二三日外味微酸，取安胃兼清肝火。一说取净黄土，以水搅匀，澄之，取其清者。欲藉土气以入胃耳。
伤寒差以后，更发热者，小柴胡汤主之。脉浮者，以汗解之；脉沉实者，以下解之。（原文）
外无表证，脉浮亦不宜妄表；内无阳明腑证，即脉沉实，亦不宜妄下。叔和伪撰，不通之至。（舒氏）
大病差后，从腰以下有水气者，牡蛎泽泻散主之。（原文）
按：病后水肿，乃脾胃气虚，不能升清降浊；肾气涣散，膀胱气化不行，水邪氾滥。宜砂、蔻、椒、半宣畅胸脾，附子温经，肉桂化气，桔梗开提，生姜升散，兼服斩关丸开通其塞。俟小便略长，饮食稍进，再用参、耆、苓、术以补中气，其肿渐消。更加鹿鞕大补肾阳，故纸收纳肾气，多服自愈。若泽泻散，大散元气，断不可用。（舒氏）
胀满过甚，药不奏效，用纸卷艾绒，于头顶百会穴上，隔生姜一片，灸数次。以升其阳而化其气，必效。甚至肾囊胀满，更于脐下直焠灯火七壮，接引顶上艾火，其效更速。（舒氏）
牡蛎泽泻散　牡蛎　泽泻　栝蒌根　蜀漆　葶苈　商陆根　海藻　以上各等药，分捣为散，白饮和下方寸匕。小便利，止后服。日三次。
大病差后，喜唾，久不了了，胃上有寒，当以丸药温之，宜理中丸。（原文）
此脾胃俱虚，不能摄津液，致涎沫涌上。
愚意更当加砂仁、半夏，开胃散逆。（舒氏）
伤寒解后，虚羸少气，气逆欲吐者，竹叶石膏汤主之。（原文）
病后元气衰乏，肾气不足，属少阴；气逆欲吐，脾虚不能摄饮，饮邪上逆，属太阴。法宜参、耆、砂、半、故纸等药，扶阳补气，理脾逐饮。条中并无烦热等证，何得妄投寒凉，克伐真阳，损伤中气乎？仲景必无此法。（舒氏）
病人脉已解，而日暮微烦，以病新瘥，人强与谷，脾胃气尚弱，不能消穀，故令微烦。损谷则愈。（原文）
凡病人起居饮食坐卧，俱听其自然，不可强勉。以非其所欲，反逆其性而不安矣。（陈氏）
合上各条观之，病瘥后，凡用汗下和温之法，但师其意，不宜泥其方，恐元气精津久耗，不能胜药耳。岂但不能胜药，抑且不能胜谷，故损谷则病愈，而用药自当减损，更可识矣。（喻氏）


卷八  ——————————————————————————————————————————————————————————————————————————————————————————

辨痉湿暍脉证  ***************************
伤寒所致，太阳痉、湿、暍三种，宜应别论，以为与伤寒相似，故此见之。（原文）
言三种所因虽不同，而俱伤太阳之气，与伤寒相似，故于伤寒之后见之。（陈氏）
六淫之邪，风居其首，故「太阳篇」先论中风，后论伤寒。此不言风而言痉。痉，亦风病也。（张氏）
太阳病，发热无汗，反恶寒者，名曰刚痉。（原文）
中风之病，入于经俞，则强急反张，动摇，口噤而为痉。（陈氏）
风伤太阳，标本皆病，不得津液以相滋，故名刚痉。（张氏）
太阳病，发热汗出，不恶寒者，名曰柔痉。（原文）
病标阳而无本寒之气，汗出则刚强稍折，故名曰柔痉。（陈氏）
风伤太阳之标阳，寒已化热，阴液外泄，而名柔痉。（张氏）
太阳病，发热脉沉而细者，名曰痉。（原文《金匮》有「为难治」三字。）
太阳表证，见少阴里脉，与寻常痉脉、按之紧如弦、直上下行者不同。余著《金匮读》论之甚详，而补其方，屡用屡验。（陈氏）
病太阳之气在表，脉见沉细，则从太阳而少阴矣。（张氏）
太阳病，发汗太多，因致痉。（原文）
发汗太多，则表风外虚，津液内竭，此推原所以致痉之由。（张氏）
汗即血也。血虚无以荣养经脉故痉。可以推之产后金疮一切血虚之证矣。（陈氏）
病者身热足寒，颈项强急，恶寒，时头热，面赤，目赤，独头面摇，卒口噤，背反张者，痉之病也。（原文）
形容痉病之象，以明不与伤寒中风同。（陈氏）
凡痉病，必有头面摇、卒口噤、背反张诸证。（张氏）
太阳病，关节疼痛而烦，脉沉而细者，此名湿痹。湿痹之候，其人小便不利，大便反快，但当利其小便。（原文）
此湿流关节之病。湿有清浊之别，天气雾露之湿，为湿之清者，当以微似汗解之；地气雨水之湿，为湿之浊者，但当利小便。（陈氏）
湿痹之候，则肌腠之气，不能外通皮毛，内合三焦，故小便不利。（张氏）
湿家之为病，一身尽痛，发热，身色如熏黄也。（原文）
熏黄，如烟燻之状，黄而带黑。阳黄，明亮；阴黄，暗黄。仲师《金匮》有五苓散加茵陈，本论有茵陈蒿汤等方，不可不辨。（陈氏）
湿家，其人但头汗出，背强，欲得覆被向火。若下之早则哕，或胸满，小便不利，舌上如胎者，以丹田有热，胸中有寒，渴欲得水而不能饮，则口燥烦也。（原文）
愚按：此条诸家解释均未能善，概置不录。所以然者，无非丹田有热四字惑之耳。鄙见头汗出，阳气被阴邪逼迫于上，不能下行也；背强，欲覆被向火，太阳之本气，为标阳所遏也；下之哕，伤胃阳也，胸满则结胸之意；小便不利，舌上如胎，膀胱气化不利，胃中浊气阻滞也；欲得水而不能饮，此则胃气不能输布津液，非真有热，故不能饮耳。本身之真阳被下而陷于下极，微阳陷于群阴之中，故觉热非真有热也。法宜破阴以舒发下陷之阳，使得腾达，方为合治。识此以质诸世之高明焉。（弃叟）
湿家下之，额上汗出、微喘，小便利者死；若下利不止者，亦死。
阳明之脉交额中，下之而胃气绝，真液上泛，太阳之气与肺相合，下伤太阳，而真气上脱。三焦司决渎，下伤少阳，而津液下注，三阳气绝，上下脱离。（陈氏）
问曰：风湿相搏，一身尽疼痛，法当汗出而解，值天阴雨不止，医云此可发汗，汗之不愈者，何也？答曰：发其汗，汗大出者，但风气去，湿气在，是故不愈也。若治风湿者，发其汗，但微微似欲汗出者，风湿俱去也。（原文）
风胜为行痹，湿胜为著痹。一属阳，一属阴。大汗不愈者，风为阳邪，风去阳气衰，阴邪独甚也。微微汗，则阴阳两不相负矣，其病当愈。（陈氏）
湿家病身上疼痛，发热，面黄而喘，头痛鼻塞而烦，其脉大，自能饮食，腹中和无病，病在头中寒湿，故鼻塞，内药鼻中则愈。（原文）
寒湿伤于高表，通其空窍自愈。（陈氏）
三阳之脉，上行于头，身半以上，天气主之。（张氏）
病者一身尽疼，发热，日晡所剧者，此名风湿。此病伤于汗出当风，或久伤取冷所致也。（原文）
钱天来云：汗出当风，不得出透，以离经之汁液，既不得外出皮毛，又不能内返经络，留于肌腠而为湿。《金匮》用麻黄杏仁薏米甘草汤。
太阳中热者，暍是也。其人汗出恶寒，身热而渴也。（原文）
暍者，暑也。太阳以寒为本，故恶寒；暑热之邪，内合太阳之标热，故身热而渴。《金匮》用白虎加人参汤。（陈氏）
太阳中暍者，身热疼重，而脉微弱，此以夏月伤冷水，水行皮中所致也。（原文）
此言暑热，常合湿邪为病。《金匮》治以一物瓜蒂散，后人推广其义，用五苓散、大顺散、小半夏茯苓汤、十味香薷饮、白虎加苍术汤，皆兼治湿也。（陈氏）
太阳中暑，因于热矣。今人治暑，辄用清凉，不知寒暑皆外邪。中于阳而阳气盛，则寒亦为热；中于阳而阳气虚，则暑亦为寒；若中于阴，无论寒暑，皆为阴证。邪之中人，随人身六气之阴阳虚实而旋转变化，非必伤寒为阴，而中暑为阳也。（张氏）
太阳中暍者，发热恶寒，身重而疼痛，其脉弦细芤迟，小便已，洒洒然毛耸，手足逆冷，小有劳，身即热，口开，前板齿燥。若发汗，则恶寒盛；加温针则发热盛；数下之，则淋甚。（原文）
此言中暍之阴证。「小有劳」三句，是虚而有热之见证。（陈氏）


卷九  ——————————————————————————————————————————————————————————————————————————————————————————

辨霍乱病脉证并治法  ***************************
问曰：病有霍乱者何？答曰：呕吐而利，名曰霍乱。（原文）
伤寒从外而内，霍乱从内而外，由邪实于胃，而脾气内虚，转输不力，吐利一时併发。（张氏）
问曰：病发热头痛，身疼恶寒，吐利者，此属何病？答曰：此名霍乱。自吐下，又利止，复更发热也。（原文）
此言霍乱之邪，内外俱病，吐利止，复发热，霍乱转为伤寒。（陈氏）
伤寒，其脉微涩者，本是霍乱，今更伤寒，却四五日，至阴经上，转入阴必利；本呕下利者，不可治也。欲似大便，而反失气，仍不利者，属阳明也。便必鞕，十三日愈。所以然者，经尽故也。（原文）
此言霍乱之邪，若从内而外，即是伤寒；内而益内，转入于阴，即为不治之证。（陈氏）
下利后，当便鞕，鞕则能食者愈。今反不能食，到后经中，颇能食，复过一经能食，过之一日当愈；不愈者，不属阳明也。（原文）
恶寒，脉微而复利，利止，亡血也。四逆加人参汤主之。（原文）
中焦取汁，化而为血。下利则伤其中焦之气，血之根源亏矣。（陈氏）
即于四逆汤内，加人参一两。
霍乱，头痛，发热，身疼痛，热多欲饮水者，五苓散主之。寒多不用水者，理中丸主之。（原文）
内伤脾土，无论寒热，皆以助脾为主。（陈氏）
理中丸　人参　炙甘草　白术　乾姜（各三两）
捣筛，为末，蜜和丸如鸡子黄大。以沸汤数合和一丸，研碎，温服之，日三服，夜二服。腹中未热，益至三四丸，然不及汤。汤法：四味用水八升，煮取三升，去滓。温服一升，日三服。
加减法：
若脐上筑者，肾气动也。去术加桂四两。
吐多者，去术加生姜三两。
下多者，还用术；悸者，加茯苓二两。
渴欲得水者，加术，足前成四两半。
寒者，加乾姜，足前成四两半。
腹满者，去术，加附子一枚。服汤后，如食顷，饮热粥一升许，微自温，勿发揭衣被。
吐利止而身痛不休者，当消息和解其外，宜桂枝汤小和之。（原文）
内邪已解，在外之馀邪未净。（陈氏）
愚意：经大吐利，气血俱伤，浑身经脉空虚，故身痛不休，似桂枝汤非的对之法。（弃叟）
吐利，汗出，发热，恶寒，四肢拘急，手足厥冷者，四逆汤主之。（原文）
此证尚可治者，在发热一证，为阳未尽亡。四逆助阳气以生阴液，方中宜倍用炙甘草，以味厚补阴。（陈氏）
既吐且利，小便复利而大汗出，下利清穀，内寒外热，脉微欲绝者，四逆汤主之。（原文）
内寒外热者，内有真寒，外形假热也。启少阴之生阳，和中焦之土气。（张氏）
吐已下断，汗出而厥，四肢拘急不解，脉微欲绝者，通脉四逆加猪胆汁汤主之。（原文）
阴阳气血俱虚，水穀津液俱竭，通脉四逆加猪胆汁汤，生气而补血也。（陈氏）
风雨寒暑之邪，直入中焦，皆为霍乱。吐利不过，生气内伤，主四逆汤，救正而不论邪，无分寒与暑也。古止有四逆、理中二汤，后人补立藿香正气散，治微邪尚可，重证弗中也。（张氏）
愚意四肢拘急，当是转筋之候，特将转未转之际耳。（弃叟）
吐利，发汗，脉平，小烦者，以新虚不胜穀气也。（原文）
人以胃气为本。《本经》曰：得谷者昌，失谷者亡。霍乱吐利，胃气先伤，尤当顾之。（陈氏）
经云：谷入于胃，脉道乃行。又云：食气入胃，浊气归心，淫精于脉。新虚不胜穀气，此之谓也。（张氏）


跋  ——————————————————————————————————————————————————————————————————————————————————————————

跋一  ***************************
医者，圣神之业，不可以近名，尤不可以近利。苟近名，则必有非其力之所及而强治焉，以为市者矣；苟近利，则必有敷衍苟且而侥倖焉，以为市者矣。由前之说，是谓君子之过，实足以误人于死；由后之说，则是小人而无忌惮，日以杀人为事者也。婺源汪莲石先生精研医理五十年，非但无利之见存，亦并无名之见存。故虽从事医局十馀年，治愈数千百人，皆为知己所敦聘，从未悬市招行道。焘少读《内经》，喜其文之简奥，辄心识之，稍稍知医，因益钦先生。尝从先生请受业，先生以为医之精微，有心知其意，口不能言者，言之微妙。有明其然而未明其所以然者，非尽读前辈医书而辨其是非疑似，则未有能豁然贯通者也。出所辑《伤寒汇注精华》以示焘，焘受而读之。举平日所疑于医理者，顿释什之八九，以为学医者于此始有途径可循。先生则谓，数十年之心力，仅而得此，所自信者，不致贻误后学而已。呜呼，医者掭人生死，而六经之辨不明，经络、腑脏亦不了了，徒欺世以盗名、罔世以取利，彼何足责，吾独哀矣。疾痛惨怛，忍死须叟，以待医者之救而愈，以自促其生也，而说者遂以为中国医术失传，不如从西来治法之为愈，然亦当于欺世盗名、罔世取利之。外求之乃可，若吾济既于医理有所窥测矣，固不能因世俗之所偏重，而自弃所学。学焉亦必期其不至专于杀人。是则焘之志也，循途径以求其通，焘请自此书始。
岁次庚申七月长沙张焘谨跋

跋二  ***************************
光绪初业，立勋随待甬江，从周敬庵先生游。先生为镇海名孝廉，于举业外，时谈医理，案头常置《灵》《素》及《神农本草》等书。立勋正疲于科举，虽偶尔繙检，未请业也。嗣闻先君谈及莲石世文医学之精，活人之众，亦心识之而未尝研究。迨辛亥之后，举目沧桑，隐居沪北，始悉世文即寓近邻，得聆謦欬。眷属亲友偶婴小极，造庐求治，应手回春，且知无不言，言无不尽，于长沙法理，时有证明。立勋半解一知，亦觉心领神会，与周先生所论，均为正法眼藏，而世文则经验尤深，神乎其技。今所辑《伤寒论汇注精华》得行于世，想海内不乏明眼人或者医学正宗，断而后续一线曙光，亦庶几挽颓风于晚近乎。立勋校读一过，谨述大凡，不足以阐扬秘奥也。
庚申长至节汀州伊立勋谨识
于春申浦上
