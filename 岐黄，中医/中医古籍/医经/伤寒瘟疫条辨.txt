
序一  ***************************
宝田堂医书成已数年矣，今予奉命两河学使，慄山先生来请序于予，自顾谫陋愧未能也。忆范文正尝曰，不得为良相，愿为良医，其意与先生有默契焉。予为窃取言之，粤稽盛世，择揆定辅，燮理阴阳，保合太和，推吾老老幼幼之恩勋，猷烂如史册朗然，唯医亦然。夫医托于儒，自西汉始穷研经术，深知性天必因五运岁时，以别六淫杂气，合外内辨虚实，培元气于未衰，起沉疴于将毙。如《伤寒论》创于张仲景，当时兆民赖以生全，万世长存可也。惜经兵燹散亡，温病失传，下逮刘氏《直格》，王氏《溯徊》，其方始差强人意。奈自王叔和妄纂序例，绞乱经文，以冬寒藏变春温，殊觉悖谬，又插入异气四变，更属荒唐。乃一人倡之，百人和之，先传后经注为箴铭，久假而不归，幸而喻氏非之，以为一盲引众盲，相将入火炕，非口过也。可见温病自晋已失所宗，而世人自晋已有被其冤者，何况今日哉！先生初岂业医耶，天性纯一，学有渊源，幼读宋儒名臣言行录，便立志以韩魏司马自期待。其生平所为光明正大，如日中天而不可掩，所以弱冠入庠来，国士之声称，（雍正戊申冬，学政山东于公广，科补县学弟子生员，批其捲云：三试经义论策，沉潜理窟如话家常，有关世教，有裨治道，有切于民生，日用粹然，儒者之言，此国士之风也，他日必非常人。）卒之乡闱十困，信穷通于天命，此其涵养，气识为何如者，每曰雕虫小表，帖括浮名，唯医一道，庶获实用，于是熟复《灵》《素》，更详《热论》，发挥仲景之精微，补正叔和之遗阙，参以妙悟，得之神解，著为《寒温条辨》。盖丝分缕析，系出王、刘，而探本穷源，祖述经论。（仲景《伤寒论》亦曰经。）其曰：伤寒外感常气，自气分传入血分；温病内伤杂气，由血分发出气分。又曰：伤寒但有表证，勿论久暂即当发汗；温病虽有表证，实无表邪，断无正发汗之理。又曰：伤寒风寒在表，下不嫌迟；温病热郁在里，下不嫌早。由斯以谈，各有病原，各有脉证，各有治法，各有方论，见真守定，全活甚众，真良医良相之有同功，而寿世寿国之无二辙矣。予振铎而警世曰：最哉！后学听之，寿国者主持国事，留心民瘼，奠金瓯以巩固，奉玉烛以长调，相之任也。寿世者，春台育物，池水生尘，民无夭札之年，国多台耇之老，医之责也。得志泽加于民，不则以仁术济于世，仰答圣天子子惠元元，日昃不遑之至意，讵不盛哉。则夫观此医书，其为郅隆之世之一助也，又何疑焉！先生姓杨氏名璇，字玉衡，慄山其号也。上溯其父（讳宓，文学。）祖（讳廷陈。）曾（讳楫，文学。）高（讳清，文学。）太高（讳思谦，文学。）至始祖（讳仲友，原籍亳州，明永乐初年迁夏，读书力田，广业四百顷遂家焉。）十三世文庠奕叶相继，诗礼名族，忠孝传家，世居中州之夏邑。康熙丙戌相行年七十，诸凡小心畏天，乐善慎行其身，可为能终矣。
赐进士及第礼部右侍郎辛卯会试总裁甲午河南学政武进年家眷弟庄存与拜叙于大梁学署乾隆四十年岁在乙未孟春之初

序二  ***************************
吾闻人之为学也，专则精，即执一业以成名于天下者，何独不然？如医尤不可易为也，虽古之人亦有兼精者。扁鹊之过邯郸也，为带下医；其在周也，为耳目痹医；入咸阳为小儿医。然今之非鹊而欲为鹊者，何多也，此必无一事之能精已。中州杨慄山先生，在场屋有声，而卒艰于一第，于是弃举子业，专治岐黄之术，以世人于病寒病温两者之辨不明，故处方多误，以至于杀人，而反诿于病之不可疗也。先生有深痛焉，不惟救耳目所接之人，而且欲救天下之人，此《寒温条辨》之书之所由作也。静川孙公得其书于令嗣楼川明府，如其言以治衙内之人无不效者，更广其术以施之部内，亦十不失一焉，于是为梓其书，以播之海内。慄山仁人也，静川亦仁人也，其生死肉骨之功伟矣哉！昔齐臣病已愈，而诸大夫犹有所方者，或以为疑，晏子曰：人有同是病者，则必求方于已愈者，又何疑焉。今人之求静川者必多矣，为其已行之而效也。吾友江宁戴朝咸之祖麟郊先生，亦著有《广瘟疫论》，与此书剖析，亦极相似，皆良书也，皆当家置一编已。
赐进士及第诰授朝议大夫翰林院侍读学士杭东里人卢文弨序

序三  ***************************
技术之妙，乃进乎道。自司马子长传扁鹊、仓公，厥后为史者，类取神奇诡秘之说，以附于正史。予颇疑其非经，然观《周礼》，周公所以治天下者，无一事之不彀。至于医师特令上士为之，下逮于鸟兽亦有医，以是知百家技艺，皆圣人之所创制，民生之不可一日无者，其为经纶参赞之功至矣。今世医亦有官，而四方之为医者不少，求如史传之可纪者，未之或闻。中州杨玉衡先生以经世之才，旁治轩岐之术，殆所谓技也，而进乎道者，所著《寒温条辨》一书，破叔和之窠臼，追仲景之精微。余于先生所治病状未详，不能依扁鹊、仓公传例。而独闻吾友静川孙君，言甲辰夏秋间，孙君署中颇感温疫，赖先生此书全活甚众。今将捐俸开雕，以广其传。噫！先生此书，救世宝书也。而孙君汲汲流布之意，能推其救一家之人者以救世人，是亦仁人君子之用心也夫。
钱塘袁枚序

序四  ***************************
余宦游江左，于寅友得静川孙公，其人方正而质直，轻赀财，尚意气，悯危拯急，有豪侠风，因与订交者五年于兹矣。比者余以读礼故，蹇寓白门，夏秋间，藉藉传闻，一则曰，孙公之治温疫也，奇而效。再则曰，孙公之施医药也，公以溥。且有喟然叹者曰，孙公之门日杂遝如市，其廉俸且无几，行将不堪为。继仁道之难，如是夫！余窃心焉讶之，以为曏者固未稔孙公之精于岐黄也，其神应立效，果何道而致此。冬月初，孙公偶过访，款洽间询其故。孙公瞿然曰：此杨太翁慄山先生《寒温条辨》之力也，我何有哉。乃述其得是书之由，与验是书之效，将欲付之梓人，以公诸天下，因出是书而嘱为叙。余非谙于医者，然反复观玩，见其于寒温二字分条析理，截伪归真，如山东父老说农桑事，事事言言皆著实。辄不禁心摹手追，欲尝一试，而况专业家，宜何如信好也哉。余因想孙公年甫逾强仕，子七人，成文章者已三人，阅其文，相其貌，皆卓然伟器，他日固未可量。孙公好行其德，理固如斯乎。至于《寒温条辨》作者之卓识苦心，折衷前人，嘉惠后学，则他叙备及之，不复赘而言也。
时乾隆四十九年岁在甲辰仲冬月长至二日晋阳武先振拜撰

序五  ***************************
汉长沙太守张仲景《伤寒论》为医家鼻祖，其论治伤寒曰，未有温覆而当不消散者，至于治温病则曰，可刺五十九穴，可知温病伤寒划然两途矣。况世之凶恶大病，死生人在反掌间者，尽属温病，而发于冬月之正伤寒百不一二。仲景著书，独详于彼而略于此，何与？盖自西汉至晋，中历两朝，数经兵燹，人物几空，相传《卒病论》六卷，不可复睹矣。《伤寒论》十卷，温病副之，想已遗亡过半。王叔和蒐罗遗稿，编为序例，或得之传写，或得之口授，或得之断简残编，使三百九十七法，一百一十三方，流播人间，传之奕祀不为无功。惜其杂以己意，以温病为伏寒暴寒，妄立四变搀人《伤寒论》中，以致无人不以温病为伤寒，无人不以伤寒方治温病，混淆不清，贻害无穷，将经论亦不足传信于世，此其罪有不容逭矣。自晋以来，千有馀年，以伤寒名家发明其论者，不可以数纪。其尤者，如庞安常、许叔微、韩祗和、王海藏、赵嗣真、张璧、王实、吴绶、汪机，与林氏校正、成氏诠注、朱氏《活人书》、陶氏《六书》《景岳全书》、王氏《准绳》，其于冬月正伤寒，各能援古准今，自成一家，无可拟议。道及温病，无一人不崇信叔和，先传后经，一字不能辨别，附会支离，相沿到今。故《尚论篇》曰：有晋以后之谈温病者，皆伪学也。惟刘河间《直格》、王安道《溯洄》，以温病与伤寒为时不一，温清不同治方，差强人意。然于温病所以然之故，卒未能阐发到底，使人见真守定，暨于临证，终属惝怳，何以拯危殆而济安全。一日读《温疫论》，至伤寒得天地之常气，温病得天地之杂气，而心目为之一开。又读《缵论》，至伤寒自气分而传入血分，温病由血分而发出气分，不禁抚卷流连，豁然大悟。因绎经论平脉篇，有曰清邪中于上焦，浊邪中于下焦。又曰清邪中上曰洁，浊邪中下曰浑。清邪、浊邪便是杂气，中上、中下便是血分。热淫于内，故经用刺穴之法，断非伤寒常气，外感气分所有事，乃论杂气伏郁血分，为温病所从出之源，变证之总。所为赤文绿字，开天辟地之宝符，岂叔和序例之造言，与百家剿说雷同之所可比哉？呜呼！千古疑案，两言决矣。于是集群言之粹，择千失之得，零星採辑，参以管见，著《寒温条辨》九十二则，务辨出温病与伤寒另为一门，其根源、脉证、治法、方论，灿然昌明于世，不复搀入《伤寒论》中，以误后学，是则余之志也。知我罪我，何暇计乎。编次已定，撮其大要，弁于简端，夫犹祖述仲景伤寒温覆、温病刺穴之本意云尔。
时乾隆四十九年岁次甲辰正月既望慄山老人杨璇书于溧水县署之槐阴轩时年七十有九

序六  ***************************
智薄宦金陵五年矣。今年夏，第三儿忽感温病，延医治之，百方不效，半月而殒。既悼儿命之不永，而益伤治温病之旧无善方也。盖自张仲景《伤寒论》冠绝古今，然未尝言治温病。非不言也，其书经兵火之馀，散佚过半，厥后刘氏《直格》、王氏《溯洄》，虽亦辨伤寒温病之不同，然未能直抉其所以异之故。是以后之医者，仍以治伤寒之方治温病，而愈治愈危矣。自亡儿逝后，合署染此病者几至十人，惊弓之后，益惶迫不知所从，适明府杨公，自溧水来，出其尊甫慄山先生所著《寒温条辨》，见示其言伤寒温病之别也，曰伤寒得天地之常气，风寒外感自气分而传入血分，温病得天地之杂气，邪毒内入由血分而发出气分。又曰伤寒治法急以发表为第一义，温病治法急以逐秽为第一义。又曰伤寒不见里证，一发汗而外邪即解，温病虽有表证，一发汗而内邪愈炽。其言明白洞悉，如易牙之辨淄渑，如离朱之分五色，如冰炭之不同气，南北辕之不相及也。而要归仍本于仲景伤寒用温覆消散，温病用刺穴泻热之两言，盖直以其一心之精微，与古人相揖让于千载之上，每向无字句处千搜万索，钩其元微而显出之。呜呼至矣！智反覆细读，旷若发矇，急以其方治家人之病。无不应手而愈。呜呼！使智早见此书，儿之亡或犹可逭，然因此书以救吾家之多人，则凡病此而获免者，皆先生之赐也，先生之德其可忘耶？又据其方合药，施诸外人，凡以温病来告者，予之药无不霍然起目，踵门求药者至数十百人，因念先生是书，旷代宝书也。智于先生之德，无以为报，爰捐赀付镂木之工，以广其传，俾后之治温病者，悉据是书以治之，活人之数当过于公矣，则先生之德，岂不更大也耶。金陵医士周杓元，顷见是书，即先录副本以去，见今治温病，赫然有效，使见此书者，皆如周君之信而是式也，民生其有赖也夫。
乾隆五十年十一月朔日北平孙宏智叙


卷一  ——————————————————————————————————————————————————————————————————————————————————————————

治病须知大运辨（订正）  ***************************
天以阴阳而运六气，须知有大运，有小运，小则逐岁而更，大则六十年而易。大小有不合，大运于阳岁位居阴，是阳中之阴，犹夏日之亥子时也；大运于阴岁位居阳，是阴中之阳，犹冬日之巳午刻也。民病之应乎运气，在大不在小，不可拘小运，遗其本而专事其末也。譬之子平，以运为主，流年利钝，安能移其大局乎？病而与大小俱合无论矣。有于大运则合，岁气相违者，自从其大而略变其间也，此常理也。有于小则合，于大相违，更有于大运岁气俱违者，偶尔之变，亦当因其变而变应之。如冬温夏凉，怪病百出，俱不可以常理论也。总以大运为主，不以岁气纷更，强合乎证。又不设成见于中，惟证为的，与司天不合而自合，庶乎其近道矣。若概谓必先岁气，毋伐天和，似非世则之言。尝稽东垣李氏，一以补中为主；丹溪朱氏，一以滋阴为重；戴人张氏，一以荡涤为先，皆能表表于世。总得挈领提纲，故合一本万殊之妙。否则当年岂无岁气，而必各取其一耶。再以痘疹言之，有抱要于保元，有独取于辛温，有得意于清泻，是亦治痘之名手，何不见有逐年之分别耶？要知大运之使然，非三氏之偏僻也。如曰偏僻，则当年各操其一以应世，何以得各擅其胜乎？后学不明其故，各效其一而不通变；亦有畏其偏僻，而第据证按时，侈谈岁气，以示高卓，皆不知循环之大运者也。馀留心此道，年近四旬，乡闱已经七困，肇于乾隆九年甲子，犹及谢事寒水大运，证多阴寒，治多温补，纵有毒火之证，亦属强驽之末。自兹已后，而阳火之证渐渐多矣，向温补宜重者变而从轻，清泻宜轻者变而从重。迨及甲戌乙亥，所宜重泻者，虽极清极解而亦弗验矣，势必荡涤而元枭之势始杀。至甲申乙酉，荡涤之法向施于初病者，多有首尾而难免者矣。历年已来，居然成一定局。间有温补者，什一千百而已，是大运转于相火矣。凡时行之气，如正伤寒与冬温、风温、暑温、湿温、秋温、飧泻、痎疟、燥咳、吐痢、霍乱，并男妇小儿一切诸证及痘疹，民病火病十八九，何况温病从无阴证，得天地疵疠旱潦之气，其流毒更甚于六淫，又岂寒水司大运者之所可同年语哉？自古运气靡常，纯驳无定，病故变态靡常，补泻无定，今之非昔，可知后之非今，先圣后圣其揆一也，易地则皆然矣，任胸臆者，断断不能彷彿。余于当事，时怀冰兢，惟恐偏僻致误，庶几屡经屡验，差可自信，亦有莫挽者，明知其逆不必治，不过热肠所迫耳。

脉义辨  ***************************
●脉义辨引
伤寒温病不识脉，如无目冥行，动辄颠陨。夫脉者，气血之神也，邪正之鉴也。呼吸微茫间，死生关头，若能验证分明，指下了然，岂有差错耶？伤寒脉法，与杂证自是不同，而温病脉法，与伤寒更是大异。今将长沙《内经》脉法揭于前，继以陶氏浮中沉三诊脉法，又继以温病与伤寒不同诊脉法，诚能洞晰于此，其于治也庶几乎。
●长沙伤寒脉义
问曰：脉有阴阳何谓也？答曰：凡脉浮、大、动、滑、数，此名阳也；沉、涩、弱、弦、微，此名阴也。阴证见阳脉者生，（按：证之阴者，阴极也。脉之阳者，阳生也。阴证阳脉真阴证也。阳生则阴长，故曰生。如厥阴下利，手足厥逆，脉数，微热汗出，今自愈是也。若脉不数而紧，则死矣。）阳证见阴脉者死。河间注云：脉近于绝故也。《类经》注云：证之阳者假实也，脉之阴者真虚也，阳证阴脉即阴证也。（按：注既曰假实，知非真阳。既曰真虚，知为真阴。此假阳证真阴脉，直是阴证似阳也，故注曰即阴证也。若火闭而伏，以致脉沉细脱，此真阳证假阴脉，乃是阳证似阴也，非阴证也。辨之不明，死生反掌。（畏斋曰：仲景阳证见阴脉一语，不知糊涂了多少公，得此训话发人猛醒。——眉批）
寸口脉微，名曰阳不足。阴气上入于阳中，则洒淅恶寒也。尺脉弱，名曰阴不足。阳气下陷入阴中，则发热也。阳脉（浮）濡阴脉弱者，则血虚。血虚则筋急也。其脉（沉）弱者，荣气之微也。其脉（浮）濡而汗出如流珠者，卫气之衰也。（按：阳脉浮，其脉浮之二浮字，应是二濡字，若是浮字，则与卫衰汗出如流珠之义不属。其脉沉之沉字，应是弱字，若是沉字，则与血虚荣微之义下属。悉宜改之。）
寸口脉浮为在表，沉为在里，数为在腑，迟为在脏。若脉浮大者，气实血虚也。
寸口脉浮而紧，浮则为风，紧则为寒。风则伤卫，寒则伤荣。卫荣俱伤，骨节烦痛，当发其汗也。
夏月盛热，欲著复衣；冬月盛寒，欲裸其身。所以然者，阳微则恶寒，阴虚则发热也。
寸口脉浮大，而医反下之，此为大逆。浮则无血，大则为寒，寒气相搏，则为肠鸣，医乃不知，而反饮冷水，令汗大出，水得寒气，冷必相搏，其人必噎。（按：令汗大出四字，与上下文义不相连贯，当是衍文，宜删之。）
诸脉浮数，当发热，而反洒淅恶寒，若有痛处，饮食如常者，当发其痈。脉数不时，则生恶疮也。
伤寒表证，欲发其汗，脉浮有力者，乃可汗之。若浮而无力，或尺脉弱涩迟细者，此真气内虚，不可汗也，汗之则死。伤寒里证已具而欲下之，切其脉沉有力，或沉滑有力，乃可下之。若沉细无力，或浮而虚者，此真气内虚，不可下也，下之则死。仲景治少阴病，始得之，反发热，脉沉者，麻黄附子细辛汤主之。此太阳少阴之两感也。有太阳之表热，故用麻黄；有少阴之脉沉，故用附子、细辛，发表温里并行。此证治之奇，脉法之奥，故《内经》曰：微妙在脉，不可不察也。
●《内经》脉义
《内经》曰：脉至而从，按之不鼓，诸阳皆然。王太仆注曰：言病热而脉数，按之不鼓动于指下者，此阴盛格阳而致之，非热也。又曰：脉至而从，按之鼓甚而盛也。王太仆注曰：言病证似寒，按之而脉气鼓动指下而盛者，此阳甚格阴而致之，非寒也。东垣治一伤寒，目赤面赤，烦渴引饮，脉息七八至，按之不鼓，此阴盛格阳于外，非热也。用乾姜附子汤加人参，数服得汗而愈，亦治法之奇妙也。大抵诊脉之要，全在沉脉中分虚实。如轻手按之脉来得大，重按则无者，乃无根蒂之脉，为散脉，此虚极而元气将脱也。切不可发表攻里，如误治之则死，须人参大剂煎饮之。以上所言，乃脉证治例之妙，水火征兆之微，阴阳倚伏之理，要当穷究其旨趣，不可轻易而切之也。
●陶氏伤寒三诊脉义
浮诊法：以手轻按于皮肤之上，切其浮脉之来，以察表里之虚实。尺寸俱浮者，太阳也。浮而紧者为寒在表，浮而数者为热在表。以脉中有力为有神，可汗之；浮而缓者为风在表，可解之，不可汗；浮而无力为虚为无神，不可汗。凡尺脉浮，寸脉浮，俱有力，可汗。若尺脉迟弱者，此真气不足，不可汗也。浮大有力为实为热，可汗之；浮大无力，为虚为散，不可汗也。浮而长，太阳合阳明；浮而弦，太阳合少阳。凡脉浮主表，不可攻里也。
中诊法：以手不轻不重，按至肌肉之分而切之，以察阳明、少阳二经之脉也。尺寸俱长者，阳明也。浮长有力则兼太阳，表未解也，无汗者宜发汗。长而大，有力为热，当解肌；长而数，有力为热甚，当平热也；长洪、长滑有力，此胃中实热，可攻之也。尺寸俱弦者，少阳也，宜和之；浮弦有力兼太阳，表未解也，可发汗；弦洪、弦长、弦数、弦滑有力为热甚，宜清解之；弦迟、弦小、弦微皆内虚有寒，宜温之也。凡弦脉只可和，不可汗、下，不可利小便也。
沉诊法：重手按至筋骨之分而切之，以察里证之虚实也。尺寸俱沉细者太阴也，俱沉者少阴也，俱沉弦者厥阴也。沉疾、沉滑、沉实为有力有神，为阳盛阴微，急宜滋阴以退阳也；沉迟、沉细、沉微为无力无神，为阴盛阳微，急宜生脉以回阳也。大抵沉诊之脉，最为紧关之要，以决阴阳寒热，用药死生在毫发之间。脉中有力为有神，为可治；脉中无力为无神，为难治。用药宜守而不宜攻，宜补而不宜泻也。
●温病与伤寒不同诊脉义（诸书未载）
凡温病脉不浮不沉，中按洪、长、滑、数，右手反盛于左手，总由怫热郁滞脉结于中故也。若左手脉盛，或浮而紧，自是感冒风寒之病，非温病也。
凡温病脉，怫热在中，多见于肌肉之分而不甚浮，若热郁少阴，则脉沉伏欲绝，非阴脉也，阳邪闭脉也。
凡伤寒自外之内，从气分入，始病发热恶寒，一二日不作烦渴，脉多浮紧，不传三阴，脉不见沉；温病由内达外，从血分出，始病不恶寒而发热，一热即口燥咽乾而渴，脉多洪滑，甚则沉伏。此发表清里之所以异也。
凡浮诊中诊，浮大有力，浮长有力，伤寒得此脉，自当发汗，此麻黄、桂枝证也。温病始发，虽有此脉，切不可发汗，乃白虎、泻心证也。死生关头，全于此分。
凡温病内外有热，其脉沉伏，不洪不数，但指下沉涩而小急，断不可误为虚寒。若以辛温之药治之，是益其热也。所以伤寒多从脉，温病多从证。盖伤寒风寒外入，循经传也；温病怫热内炽，溢于经也。
凡伤寒始本太阳，发热头痛而脉反沉者，虽曰太阳，实见少阴之脉，故用四逆汤温之。若温病始发，未尝不发热头痛，而见脉沉涩而小急，此伏热之毒滞于少阴，不能发出阳分，所以身大热而四肢不热者，此名厥。正杂气怫郁，火邪闭脉而伏也，急以咸寒大苦之味，大清大泻之。断不可误为伤寒太阳始病，反见少阴脉沉，而用四逆汤温之，温之则坏事矣。（于脉中即见得异，此发前人所未到之旨也。——眉批）又不可误为伤寒阳厥，慎不可下，而用四逆散和之，和之则病甚矣。盖热郁亢闭，阳气不能交接于四肢，故脉沉而涩，甚至六脉俱绝，此脉厥也。手足逆冷，甚至通身冰凉，此体厥也。即仲景所谓阳厥，厥浅热亦浅，厥深热亦深是也。下之断不可迟，非见真守定，通权达变者，不足以语此。（此段议论，乃千古特识，患温者，从此不冤矣。俗医何曾梦见。——眉批）
凡温病脉，中诊洪长滑数者轻，重则脉沉，甚则闭绝。此辨温病与伤寒，脉浮脉沉异治之要诀也。
凡温病脉，洪长滑数，兼缓者易治，兼弦者难治。
凡温病脉，沉涩小急，四肢厥逆，通身如冰者危。
凡温病脉，两手闭绝，或一手闭绝者危。
凡温病脉，沉涩而微，状若屋漏者死。
凡温病脉，浮大而散，状若釜沸者死。
按：伤寒温病，必须诊脉施治。有脉与证相应者，则易于识别，若脉与证不相应，却宜审察缓急，或该从脉，或该从证，务要脉证两得。即如表证，脉不浮者可汗而解；里证，脉不沉者，可下而解。以邪气微，不能牵引，抑郁正气，故脉不应。下利脉实有病愈者，但得证减，复有实脉，乃天年脉也。又脉法之辨，以洪滑者为阳为实，以微弱者为阴为虚，不待问也。然仲景曰：若脉浮大者，气实血虚也。《内经》曰：脉大四倍以上为关格，皆为真虚。陶氏曰：不论浮沉大小，但指下无力，重按全无，便是阴脉。此洪滑之未必尽为阳也、实也。景岳曰：其脉如有如无，附骨乃见，沉微细脱，乃阴阳潜伏闭塞之候。陶氏曰：凡内外有热，其脉沉伏，不洪不数，指下沉涩而小急，是为伏热。此微弱之未必尽为阴也、虚也。夫脉原不可一途而取，须以神气、形色、声音、证候，彼此相参，以决死生安危，方为尽善。所以古人望、闻、问、切四者缺一不可。（脉证两得，此治病之大关键也，业医者深宜留心。———眉批）

伤寒脉证辨  ***************************
太阳经病，头项痛，腰脊强，身痛，发热恶寒，恶风，脉浮紧，以太阳经脉由脊背连风府，至巅顶，故为此证。此三阳之表也。（仲景曰：大汗后，身热愈甚者，阴阳交而魂魄离也。）
阳明经病，身热，目痛，鼻乾，不眠，脉洪而长，以阳明主肌肉，其脉挟鼻，络于目，故为此证。此三阳之里也。正阳明府病，由表传里，由经入府也。邪气既深，故为潮热自汗，谵语发渴，不恶寒反恶热，揭去衣被，扬手掷足，或发斑黄狂乱，五六日不大便，脉滑而实，此实热已传于内，乃可下之。若脉弱无神，又当详辨。
少阳经病，往来寒热，胸胁满痛，默默不欲食，心烦喜呕，口苦目眩耳聋，脉弦而数，以少阳经脉循胁肋络于耳，故为此证。此三阳三阴之间也。由此渐入三阴，故为半表半里之证。（伤寒邪在三阳，但有一毫表证，总以发汗解肌为主。）
太阴经病，腹满而吐，食不下，嗌乾，手足自温，或自利腹痛不渴，脉沉而细，以太阴经脉布胃中络于嗌，故为此证。
少阴经病，欲吐不吐，（脉注胸，邪上逆。）心烦，（络心故烦。）但欲寐，（阴主静。）口燥舌乾，自利而渴，（络心故乾渴。）或咽痛吐利，引衣蜷卧，（寒主收引故蜷卧。）其脉沉，以少阴经脉贯肾络于肺，系舌本，故为此证。
厥阴经病，烦满囊缩，（脉循阴器。）消渴（子盛则母虚，故肾水消而生渴。）气上撞心，心中痛热，（母盛则子实，故气撞心而痛热。）饥不欲食，食即吐蛔，（木邪则土受伤。）下之利不止，脉沉而弦，以厥阴经脉循阴器络于肝，故为此证。
按：伤寒自外之内，脉证一定，而传变无常，但不可拘于日数，泥于次序。《内经》次第言之者，以发明其理耳。大抵太阳表证居多，然岂无初病径犯阳明者？岂无发于太阳即少阴受之者？岂无太阳热郁以次而传三阴者？岂无太阳止传阳明、少阳而不传三阴者？所以仲景有云：日数虽多，有表证即宜汗；日数虽少，有里证即宜下。此二句语活而义广，治伤寒之良法也。

温病脉证辨  ***************************
《伤寒论·平脉篇》曰：寸口脉阴阳俱紧者，法当清邪中于上焦，浊邪中于下焦。清邪中上名曰洁也，浊邪中下名曰浑也。（慄山曰：此段乃温病脉证根源也，虽未明言温病，其词意与伤寒绝不相干。《温疫论》以温病得于杂气，《缵论》以温病由血分出，观此益信，——旁批）阴中于邪，必内慄也。（慄，竦缩也。按：经曰清邪，曰浊邪，明非风、寒、暑、湿、燥、火六气之邪也，另为一种，乃天地之杂气也。种种恶秽，上溷空明清净之气，下败水土污浊之气，人受之，故上曰洁，下曰浑，中必内慄也。）
玩篇中此四十六字，全非伤寒脉证所有事，乃论温病所从入之门，变证之总，所谓赤文绿字，开天辟地之宝符，人未之识耳。（仍从《伤寒论》中看出，温病得于杂气，与伤寒外感风寒不同，是读书得间处。——眉批）大意谓人之鼻气通于天，如毒雾烟瘴谓之清邪，是杂气之浮而上者，从鼻息而上入于阳，而阳分受伤，（经云：清邪中上焦是也，——旁批）久则发热头肿，项强颈挛，与俗称大头温、虾蟆温之说符也。人之口气通于地，如水土物产化为浊邪，是杂气之沉而下者，从口舌而下入于阴，而阴分受伤，（经云：浊邪中下焦是也。——旁批）久则脐筑湫痛，呕泻腹鸣，足膝厥逆，便清下重，与俗称绞肠温、软脚温之说符也。然从鼻从口所入之邪，必先注中焦，分布上下，故中焦受邪，（经云，阴中于邪是也。——旁批）则清浊相干，气滞血凝不流，其酿变即现中焦，与俗称瓜瓤温、疙瘩温、阳毒、阴毒之说符也。此三焦定位之邪也。（奇想天开，妙有至理，温病之来历，从此复明于世矣。———眉批）气口脉盛属内伤，洪长滑数，阴阳搏激曰紧。若三焦邪溷为一，则怫郁熏蒸，口烂蚀断，卫气通者，游行经络脏腑，则为痈脓。荣气通者，嚏出声嗢咽塞，热壅不行，则下血如豚肝，如屋漏，然以荣卫渐通，犹非危候。若上焦之阳，下焦之阴，两不相交，则脾气于中难运，斯五液注下，而生气几绝矣。《缵论》所谓伤寒自气分传入血分，温病由血分发出气分，铁案不移。伤寒得天地之常气，先行身之背，次行身之前，次行身之侧，自皮肤传经络，受病于气分，故感而即动。认真脉证治法，急以发表为第一义，入里则不消矣。未有温覆而当不消散者，何至传入血分，变证百出哉？河间以伤寒为杂病，温病为大病，信然。盖温病得天地之杂气，由口鼻入，直行中道，流布三焦，散漫不收，去而复合，受病于血分，故郁久而发。亦有因外感，或饥饱劳碌，或焦思气恼触动而发者，一发则邪气充斥奔迫，上行极而下，下行极而上，即脉闭体厥，从无阴证，皆毒火也，与伤寒外感，与治伤寒温散，何相干涉？（伤寒以脉为主，温病以证为主。——眉批）奈何千年愦愦，混为一病，试折衷于经论，宁不涣然冰释哉？治法急以逐秽为第一义。上焦如雾，升而逐之，兼以解毒；中焦如沤，疏而逐之，兼以解毒；下焦如渎，决而逐之，兼以解毒。恶秽既通，乘势追拔，勿使潜滋。所以温病非泻则清，非清则泻，原无多方，时其轻重缓急而救之，或该从证，或该从脉，切勿造次。
《伤寒论》曰：凡治温病，可刺五十九穴。（此段明言温病治法与伤寒不同。——旁批）成注：以泻诸经之温热，谓泻诸阳之热逆，泻胸中之热，泻胃中之热，泻四肢之热，泻五脏之热也。
按：温病脉，经曰寸口脉阴阳俱紧，与伤寒脉浮紧、浮缓不同。温病证，经曰中上焦，中下焦，阴中邪，（升降散、增损双解散主方也。）与伤寒证，行身背，行身前，行身侧不同。温病治法，经曰刺五十九穴，与伤寒治法温覆发散不同。非以温病，虽有表证，实无表邪，明示不可汗耶。独是河间以伤寒为杂病，三百九十七法，一百一十三方，至详且悉。温病为大病，岂反无方论治法乎？噫！兵燹散亡，传写多讹，错简亦复不少，承讹袭谬，积习相沿，迄今千馀年矣。名手林立，方书充栋，未有不令发汗之说。馀一人以管窥之见，而欲革故洗新，使之从风，亦知其难。然而孰得孰失，何去何从，必有能辨之者。

温病与伤寒根源辨  ***************************
西汉张仲景著《卒病伤寒论》十六卷，当世兆民赖以生全。至晋代不过两朝相隔，其《卒病论》六卷已不可复睹，即《伤寒论》十卷，想亦劫火之馀，仅得之读者之口授，其中不无残阙失次。赖有三百九十七法，一百一十三方之名目，可为校正。而温病失传，王叔和搜讨成书附以己意，指为伏寒，插入异气，似近理而弥乱真。其序例有曰：冬时严寒杂厉之气，中而即病者为伤寒；中而不即病，寒毒藏于肌肤，至春变为温病，至夏变为暑病。成无己注云：先夏至为病温，后夏至为暑病，温暑之病本于伤寒而得之。由斯以谈，温病与伤寒同一根源也，又何怪乎！后人治温病，皆以伤寒方论治之也。殊不知温病另为一种，非寒毒藏至春夏变也。自叔和即病不即病之论定，而后世名家方附会之不暇，谁敢辩之乎！余为拨片云之翳，以著白昼之光。夫严寒中人顷刻即变，轻则感冒，重则伤寒，非若春夏秋风暑湿燥所伤之可缓也。即感冒一证之最轻者，尚尔头痛身痛，发热恶寒，四肢拘急，鼻塞痰喘，当即为病，不能容隐。今为严寒杀厉所中，反能藏伏过时而变，谁其信之？更问何等中而即病？何等中而不即病？何等中而即病者，头痛如破，身痛如杖，恶寒项强，发热如炙，或喘或呕，烦躁不宁，甚则发痉，六脉如弦，浮紧洪数，传变不可胜言，失治乃至伤生？何等中而不即病者，感则一毫不觉，既而挨至春夏，当其已中之后，未发之前，神气声色不变，饮食起居如常？其已发之证，势更烈于伤寒，况风寒侵入，未有不由肌表而入，所伤皆同荣卫，所中均系严寒。一者何其灵敏，感而遂通？一者何其痴呆，寂然不动？一本而枝殊，同源而流异，此必无之事，历来名家无不奉之为祖，所谓千古疑城，莫此难破。然而孰得孰失，何去何从，芸夫牧竖亦能辨之。（人皆知仲景之法自叔和而明，不知亦自叔和而晦，温病之坏始此矣。后贤先传，后经附会阐发，为叔和功臣，非仲景功臣也。兹欲溯仲景渊微，必先破叔和藩篱。譬诸五穀虽为食宝，设不各为区别。一概混种混收，鲜不贻耕者食者之困矣。——眉批）再问何等寒毒藏于肌肤？夫肌为肌表，肤为皮之浅者，其间一毫一窍，无非荣卫经行所摄之地，即偶尔脱衣换帽所冒些小风寒，当时而嚏，尚不能稽留，何况严寒杀厉之气，且藏于皮肤最浅之处，反能容忍至春，更历春至夏发耶？此固不待辩而自屈矣。（慄山曰：予颇明读书之利害，王安石遵信《周礼》，何如前人蹈弊。医虽小道，是乃仁术也，所以辩之亲切恳至乃而。——旁批）乃又曰：须知毒烈之气，留在何经而发何病，前后不答，非故自相矛盾，其意实欲为异气四变，作开山祖师也。后人孰知其为一场懵懂乎？予岂好辩哉，予不得已也。（此曰毒烈之气留在何经而发何病却是正论，却是翻自己的案。可知中而不即病，寒毒藏于肌肤之说，于理大谬矣，质之叔和何辞以对。——眉批）凡治伤寒大法，要在表里分明，未入于腑者，邪在表也，可汗而已；已入于腑者，邪在里也，可下而已。若夫温病，果系寒毒藏于肌肤，延至春夏犹发于表，用药不离辛温，邪气还从汗解，令后世治温病者，仍执肌肤在表之寒毒，一投发散，非徒无益而又害之。且夫世之凶厉大病，死生人在反掌间者，尽属温病，发于冬月正伤寒者，千百一二，而方书混同立论，毫无分别。总由王叔和序《伤寒论》于散亡之馀，将温病一门失于编入，指为伏寒异气，妄立温疟、风温、温毒、温疫四变，插入《伤寒论》中混而为一，其证治非徒大坏而将泯焉，后之学者，殆自是而无所寻逐也已。余于此道中，已三折其肱矣，兼以阅历之久，实见得根源所出。（南山可移，此案不可动。——眉批）伤寒得天地之常气，风寒外感，自气分而传入血分；温病得天地之杂气，邪毒内入，由血分而发出气分。（常气杂气之说，出自《温疫论》，气分血分之说，出自《缵论》，皆是千古特识。本此以辨温病与伤寒异，辨治温病与治伤寒异，非杜撰也。——旁批）一彼一此，乃风马牛不相及也。何以言之？常气者，风寒暑湿燥火，天地四时错行之六气也；杂气者，非风非寒非暑非湿非燥非火，天地间另为一种，偶荒旱潦疵疠烟瘴之毒气也。故常气受病，在表浅而易；杂气受病，在里深而难。（《温疫论》杂气一语，开温病无穷法门，《缵论》血分一语，开温病无穷方论。乡外人家见有发热头痛谵语者，大家惊恐呼为杂疾，此却适中病根，习而不察者吾辈也。——眉批）就令如序例所云，寒毒藏于肌肤，至春夏变为温病暑病，亦寒毒之自变为温，自变为暑耳，还是冬来常气，亦犹冬伤于寒，春必病温之说，于杂气何与？千古流弊，只缘人不知疵疠旱潦之杂气而为温病，遂与伤寒视而为一病，不分两治。余固不辞谫陋，条分缕析，将温病与伤寒辨明，各有病原，各有脉息，各有证候，各有治法，各有方论。令医家早为突曲徙薪之计，庶不至焦头烂额耳。
或问《内经》曰：冬伤于寒，春必病温。（引经一语道破。——眉批）余曰：冬伤于寒，谓人当冬时受寒气也。春必病温，谓人到来春必病热也。亦犹经曰，人之伤于寒也，则为病热云尔。东垣云：其所以不病于冬，而病于春者，以寒水居卯之分，方得其权，大寒之令复行于春，开发腠理，少阴不藏，辛苦之人，阳气外泄，谁为鼓舞，阴精内枯，谁为滋养，生化之源已绝，身之所存者热也。故《内经》又云：冬不藏精，春必病温。此水衰火旺，来春其病未有不发热者，于温病何与？温病者，疵疠之杂气，非冬来之常气也。肾虚人易为杂气所侵则有之，非谓伤于寒则为温病也。经何以不曰温病，而必曰病温？盖温者热之始，热者温之终也，岂诸家所谓温病者乎？特辩以正前人注释之谬。（辩得精细。——眉批）

温病与伤寒治法辨  ***************************
读仲景书，一字一句都是精义，后人之千方万论，再不能出其范围，余又何辩乎？盖仍本之仲景矣。《伤寒论》曰：凡伤寒之为病，多从风寒得之。（风属阳，寒属阴，然风送寒来，寒随风入，本为同气，故寒之浅者即为伤风，风之深者即为伤寒，故曰伤寒从风寒得之。）始因表中风寒，入里则不消矣，未有温覆而当不消散者。成氏注：风寒初客于皮肤，便投汤药，温覆发散而当，则无不消散之邪，此论伤寒治法也。其用药自是麻黄、桂枝、大小青龙一派。（仍从《伤寒论》中看出，温病治法与伤寒不同，是读书得间处。——眉批）《伤寒论》曰：凡治温病，可刺五十九穴。成氏注：以泻诸经之温热，谓泻诸阳之热逆，泻胸中之热，泻胃中之热，泻四肢之热，泻五脏之热也。此论温病治法也。若用药当是白虎、泻心、（泻心者，大黄黄连泻心汤也。——眉批）大柴胡、三承气一派。末又曰：此以前是伤寒温病证候也。详仲景两条治法，于伤寒则用温覆消散，于温病则用刺穴泻热，温病与伤寒异治判若冰炭如此，信乎仲景治温病必别有方论。（看仲景治法，温病与伤寒原是两门，惜经兵火之馀，散亡不传耳。此段接上生下。——眉批）呜呼！历年久远，兵燹散亡，王叔和指为伏寒，插入异气，后之名公，尊信附会，沿习耳闻，遂将温病为伤寒，混同论治。或以白虎、承气治伤寒，或以麻黄、桂枝治温病，或以为麻黄、桂枝今时难用，或以为温病春用麻黄、桂枝须加黄芩，夏用麻黄、桂枝须加石膏，或于温病知用白虎、泻心、承气，而不敢用麻黄、桂枝、青龙者，但昧于所以然之故，温病与伤寒异治处总未洞晰。惟王氏《溯洄》，著有伤寒立法考、温病热病说，其治法较若列眉，千年长夜忽遇灯炬，何幸如之。惜其不知温病中于杂气，而于严寒中而不即病，至春夏变为温暑之谬说一样糊涂，以为证治与伤寒异，病原与伤寒同，而未免小视轻忽之也。刘氏《直格》以伤寒为杂病，以温病为大病，特制双解散、凉隔散、三黄石膏汤，为治温病主方，（所以然之故，乃得于杂气也，自血分发出气分也。——眉批）其见高出千古，深得长沙不传之秘。惜其不知温病中于杂气，而于伤寒末传阴证，温病从无阴证之治法，无所发明。庸工不能解其理，不善用其方，而猥以寒凉摈斥之也。诸家混淆不清，而二公亦千虑之失也。（王、刘二公，分辨温病与伤寒异治，是千古特识，但不知温病为杂气也。因此为辨明以补王、刘所未及，见得真，守得定，老吏断狱，铁案不移，二公当亦心折。二公唯不知温病为杂气，虽治分二门，其实不敢尽变叔和序例伏寒暴寒之说，所以三黄石膏汤、双解散内仍用麻黄，披枝见根，溯流穷源，公于此乃点出金刚眼睛矣。本平脉篇中两次申明，不厌重复，正是婆心恳至处。——眉批）余于此道中，抱膝长吟，细玩《伤寒论·平脉篇》曰：清邪中上焦，浊邪中下焦，阴中于邪等语，始翻然顿悟曰：此非伤寒外感常气所有事，乃杂气由口鼻入三焦，怫郁内炽，温病之所由来也。因此以辨温病与伤寒异，辨治温病与治伤寒异，为大关键。故多采王刘二公之论，并《缵论》《绪论》《温疫论》《尚论篇》，及诸前辈方论。但有一条一段不悖于是者，无不零星凑合，以发挥仲景伤寒温覆消散，温病刺穴泻热之意，或去其所太过，或补其所不及，或衍其所未畅，实多苦心云。

行邪伏邪辨  ***************************
凡邪所客，有行邪，有伏邪，故治法有难有易，取效有迟有速。行邪如冬月正伤寒，风寒为病自外之内，有循经而传者，有越经而传者，有传一二经而止者，有传尽六经不罢者，有始终只在一经而不传者，有从阳经传阴经为热证者，亦有变为寒证者，有直中阴经为寒证者。正如行人经由某地，本无根蒂，因其漂浮之势，病形虽乱，若果在经，一汗而解，若果在胃，一下而愈，若果属寒，一于温补，若果传变无常，随经治之。有证可凭，药到便能获效。所谓得天地之常气，风寒外感，自气分传入血分者是也。先伏而后行者，温病也。无形无声者，难言矣。毒雾之来也无端，烟瘴之出也无时，温热熏蒸之恶秽，无穷无数，兼以饿殍在野，胔骼之掩埋不厚，甚有死尸连床，魄汗之淋漓自充，遂使一切不正之气，升降流行于上下之间，人在气交中无可逃避。虽童男室女，以无漏之体，富贵丰亨，以幽閒之志，且不能不共相残染，而辛苦之人可知矣，而贫乏困顿之人又岂顾问哉！（杂气侵人，无论贫富强弱。说得淋漓洞快，令人目开心朗。——眉批）语云大兵之后，必有大荒，大荒之后，必有大疫，此天地之气数也，谁能外之？疵疠旱潦之灾，禽兽往往不免，而况人乎？所谓得天地之杂气，邪热内郁，由血分发出气分者是也。当其初病之时，不唯不能即疗其病，而病势日日加重，病家见病反增，即欲更医，医家不解其故，亦自惊疑，竟不知先时蕴蓄，邪微则病微，邪甚则病甚。病之轻重非关于医，人之死生全赖药石。故谚有之曰：伤寒莫治头，劳病莫治尾。若果是伤寒，初受肌表，不过浮邪在经，一汗可解，何难之有，不知盖指温病而言也。要其所以难者，总因古今医家，积习相沿，俱以温病为伤寒，俱以伤寒方治温病，致令温魂疫魄含冤地下。诚能分析明白，看成两样脉证，两样治法，识得常气杂气，表里寒热，再详气分血分，内外轻重，自迎刃而解，何至杀人耶！虽曰温病怪证奇出，如飙举蜂涌，势不可遏，其实不过专主上中下焦，毒火深重，非若伤寒外感，传变无常，用药且无多方，见效捷如影响，按法治之，自无殒命之理。至于死而复甦，病后调理，实实虚虚之间，用药却宜斟酌，妙算不能预定，凡此但可为知者道也。若夫久病枯藁，酒色耗竭，耆老风烛，已入四损不可正治之条，又不可同年而语。

证候辨  ***************************
或曰：子辨温病与伤寒，有云壤之别，今用白虎、泻心、承气、抵当，皆伤寒方也，既同其方，必同其证，子何言之异也？余曰：伤寒初起必有感冒之因，冬月烈风严寒，虽属天地之常气，但人或单衣风露，或强力入水，或临风脱衣，或当檐沐浴，或道路冲寒，自觉肌肉粟起，既而四肢拘急，头痛发热，恶寒恶风，脉缓有汗为中风，脉紧无汗为伤寒，或失治，或误治，以致变证蜂起。温病初起，原无感冒之因，天地之杂气，无形无声，气交流行，由口鼻入三焦，人自不觉耳。不比风寒感人，一著即病，及其郁久而发也，忽觉凛凛，以后但热而不恶寒，或因饥饱劳碌，焦思气郁，触动其邪，是促其发也。不因所触，内之郁热自发者居多。伤寒之邪，自外传内；温病之邪，由内达外。伤寒多表证，初病发热头痛，末即口燥咽乾；温病皆里证，一发即口燥咽乾，未尝不发热头痛。伤寒外邪，一汗而解；温病伏邪，虽汗不解，病且加重。伤寒解以发汗，温病解以战汗；伤寒汗解在前，温病汗解在后。鲜薄荷连根捣，取自然汁服，能散一切风毒。伤寒投剂，可使立汗，温病下后，里清表透，不汗自愈，终有得汗而解者。伤寒感邪在经，以经传经；温病伏邪在内，内溢于经。伤寒感发甚暴，温病多有淹缠。三五七日忽然加重，亦有发之甚暴者。伤寒不传染于人，温病多传染于人。伤寒多感太阳，温病多起阳明。伤寒以发表为先，温病以清里为主。各有证候，种种不同。其所同者，伤寒温病皆致胃实，故用白虎、承气等方清热导滞，后一节治法亦无大异，不得谓里证同而表证亦同耳。

寒热为治病大纲领辨  ***************************
客有过而问之者曰：闻子著《寒温条辨》，将发明伤寒乎，抑发明温病也？特念无论伤寒温病，未有不发于寒热者，先贤之治法，有以为热者，有以为寒者，有以为寒热之错出者，此为治病大纲领，盍为我条分而辩论焉。余曰：愿受教。客曰：《内经》云：热病者，伤寒之类也。人之伤于寒也，则为病热。未入于府者，可汗而已；已入于府者，可下而已。三阳三阴，五脏六腑皆受病，荣卫不行，脏腑不通，则死矣。又曰：其未满三日者，可汗而已；其满三日者，可下而已。（道常尽变，说尽古今病势人情。——眉批）《内经》直言伤寒为热，而不言其有寒。仲景《伤寒论》垂一百一十三方，用桂、附、人参者八十有奇，仲景治法与《内经》不同，其故何也？余曰：上古之世，恬淡浑穆，精神内守，即有伤寒，一清热而痊可，此《内经》道其常也。世不古若，人非昔比，以病有浅深，则治有轻重，气禀日趋于浇薄，故有郁热而兼有虚寒，此仲景尽其变也。客又曰：伤寒以发表为第一义，然麻黄、桂枝、大青龙每苦于热而难用，轻用则有狂躁、斑黄、衄血、亡阳之失，致成热毒坏病，故河间自制双解散、凉膈散、三黄石膏汤。（双解、凉膈、三黄石膏、六一顺气、大柴胡五方，有治伤寒温病之不同处，观药方辨自知。解毒承气汤，即大承气汤合黄连解毒汤，加白殭蚕、蝉蜕，去栀、柏，即泻心承气汤，加栝楼、半夏，即陷胸承气汤。——眉批）若麻黄、桂枝、大青龙果不宜用，仲景何以列于一百一十三方之首乎？致使学者视仲景书，欲伏焉而不敢决，欲弃焉而莫之外。夫仲景为医家立法不祧之祖，而其方难用，其故何也？余曰：伤寒以病则寒，以时则寒，其用之固宜。若用于温病，诚不免狂躁、斑黄、衄血、亡阳之失矣。辛温发散之药，仲景盖为冬月触冒风寒之常气而发之伤寒设，不为感受天地疵疠旱潦之杂气而发之温病设，仲景治温病必别有方论，今不见者，其亡之也。叔和搜採仲景旧论之散落者以成书，功莫大矣。但惜其以自己之说，杂于仲景所言之中，使玉石不分耳。温病与伤寒异治处，惟刘河间、王安道始倡其说，兼余屡验得凶厉大病，死生在数日间者，惟温病为然。而发于冬月之正伤寒者，百不一出，此河间所制双解、凉膈、三黄石膏，清泻内热之所以可用，而仲景麻黄、桂枝、大青龙，正发汗者之所以不可用也。盖冬月触冒风寒之常气而病，谓之伤寒；四时触受疵疠之杂气而病，谓之温病。由其根源之不一，故脉证不能相同，治法不可相混耳。（此段辨温病与伤寒之异，辨治温病与治伤寒之异，坦白朋亮，毫无矇混，而笔力足以达之。——眉批）客又曰：人有伤寒初病，直中三阴，其为寒证无疑矣。又有初病三阳，本是热证，传至三阴，里实可下，止该用承气、抵当，乃间有寒证可温可补，又用理中、四逆其故何也？余曰：以初本是热证，或久病枯竭，或暴感风寒，或饮食生冷，或过为寒凉之药所攻伐，遂变成阴证。所云害热未已，寒证复起，始为热中，末传寒中是也。且人之虚而未甚者，胃气尚能与邪搏，而为实热之证。若虚之甚者，亡阳于外，亡阴于内，上而津脱，下而液脱，不能胜其邪之伤，因之下陷，而里寒之证作矣。（伤寒直中三阴是寒证，若本是热证，传至三阴热证变为寒证者，王、刘亦未言及，此足补之。——眉批）热极生寒，其证多危，以气血之虚脱也。客又曰：寒热互乘，虚实错出，既闻命矣。子之治疗，果何以得其宜，条辨之说，可闻否乎？余曰：证治多端，难以言喻。伤寒自表传里，里证皆表证侵入于内也；温病由里达表，表证即里证浮越于外也。（侵入、浮越四字，令人咀嚼不尽。——眉批）大抵病在表证，有可用麻黄、桂枝、葛根辛温发汗者，伤寒是也；有可用神解、清化、升降、芳香、辛凉、清热者，温病是也。在半表半里证，有可用小柴胡加减和解者，伤寒是也；有可用增损大柴胡、增损三黄石肾汤内外攻发者，温病是也。在里证，有可用凉膈、承气咸寒攻伐者，温病与伤寒大略同；有可用理阴、补阴、温中、补中调之养之者，温病与伤寒大略同。但温病无阴证，宜温补者，即所云四损不可正治也。若夫伤寒直中三阴之真寒证，不过理中、四逆、附子、白通，一于温补之而已。至于四时交错，六气不节，以致霍乱、疟痢、吐泻、咳嗽、风温、暑温、湿温、秋温、冬温等病，感时行之气而变者，或热或寒，或寒热错出，又当观其何时何气，参酌伤寒温病之法，以意消息而治之。（补出寒证治法，又补出时气病治法，何等致密！——眉批）此方治之宜，大略如此。而变证之异，则有言不能传者，能知意在言表，则知所未言者矣。客又曰：子之治疗，诚无可易矣。第前辈诸名家，皆以为温暑之病本于伤寒而得之，而子独辨温病与伤寒根源异，治法异，行邪伏邪异，证候异，六经脉证异，并与时气之病异，得勿嫌于违古乎？余曰：吾人立法立言，特患不合于理，无济于世耳。果能有合于理，有济于世，虽违之庸何伤？客唯唯而退。因櫽括其说曰：寒热为治病大纲领辨，尚祈临病之工，务须辨明的确。或为伤寒，或为温病，再谛审其或属热，或属寒，或属寒热错出，必洞悉于胸中，然后诊脉定方，断不可偏执己见，亦不可偏信一家之谬说，庶不至于差错也。

发表为第一关节辨  ***************************
伤寒，冬月感冒风寒之常气而发之病名也。温病，四时触受天地疵疠旱潦之杂气而发之病名也。根源歧出，枝分派别，病态之异，判若霄壤。窃验得凶厉大病，死生人在数日问者，尽属温病，而发于正伤寒者，未尝多见。（温病与伤寒异处，不厌重复言之，正是婆心恳切处，从此得解，是作书根本处。——眉批）萧万舆《轩歧救正》曰，其值严冬得正伤寒者，二十年来，于千人中仅见两人，故伤寒实非大病，而温病方为大病也。从来伤寒诸籍，能辨温病与伤寒之异治者，止见刘河间、玉安道两公，而病原之所以异处，亦未道出汁浆。余宗其说而阐发之，著为《寒温条辨》。若论里证，或清或攻，或消或补，后一节治法，温病与伤寒虽曰不同，亦无大异。唯初病解表前一节治法，大有大渊之别。（前一节治法大异，此论发前人未发之奇。——眉批）盖伤寒感冒风寒之常气，自外而传于内，又在冬月，非辛温之药，何以开腠理而逐寒邪，此麻黄、桂枝、大青龙之所以可用也。若温病得于天地之杂气，怫热在里，由内而达于外，（伤寒得于常气，温病得于杂气，本又可《温疫论》，王、刘亦未言及，论温病无外感，而内之郁热自发，以补王、刘所未及。——眉批）故不恶寒而作渴，此内之郁热为重，外感为轻，兼有无外感，而内之郁热自发者，又多发在春夏，若用辛温解表，是为抱薪投火，轻者必重，重者必死。惟用辛凉苦寒，如升降、双解之剂，以开导其里热，里热除而表证自解矣。亦有先见表证而后见里证者，（论温病证有先见表而后见里者，以补王刘所未及。———眉批）盖怫热自内达外，热郁腠理之时，若不用辛凉解散，则热邪不得外泄，遂还里而成可攻之证，非如伤寒从表而传里也。病之轻者，神解散、清化汤之类；病之重者，芳香饮、加味凉隔散之类。如升降散、增损双解散，尤为对证之药。故伤寒不见里证，一发汗而外邪即解；温病虽有表证，一发汗而内邪愈炽。此麻黄、桂枝、大青龙，后人用以治伤寒，未有不生者，用以治温病，未有不死者。此前一节治法，所谓大有天渊之别也。（伤寒发汗，温病不发汗，此著治法高出常格，异处即在此。———眉批）举世不醒，误人甚众，故特表而出之，以告天下之治温病而等于伤寒者。又温病要得主脑，譬如温气充心，心经透出邪火，横行嫁祸，乘其暇隙亏损之处，现出无穷怪状，令人无处下手，要其用药，只在泻心经之邪火为君，而馀邪自退。每见人有肾元素虚，或适逢淫欲，一值温病暴发，邪陷下焦，气道不施，以致便闭腹胀，至夜发热，以导赤、五苓全然不效，一投升降、双解面小便如注。又一隅之亏，邪乘宿损，如头风痛、腰腿痛、心痛、腹痛、痰火喘嗽、吐血便血、崩带淋沥之类，皆可作如是观。大抵邪行如水，唯注者受之，一著温病，旧病必发，治法当先主温病，温邪退，而旧日之病不治自愈矣。不得主脑，徒治旧病，不唯无益，而坏病更烈于伤寒也。（此论发前人所未发，医家病家多为旧病所误。——眉批）若四损之人，又非一隅之亏者可比。伤寒要辨疑似，有如狂而似发狂者，有蓄血发黄而似湿热发黄者，有短气而似发喘者，有痞满而似结胸者，有并病而似合病者，有少阴发热而似太阳发热者，有太阳病脉沉而似少阴者，太阳少阴俱是发热脉沉细，但以头痛为太阳，头不痛为少阴辨之。头绪多端，务须辨明，如法治疗。若得汗、吐、下合度，温、清、攻适宜，可收十全之功，不至传变而成坏病矣。（此篇论温病伤寒治法，各见精妙，而其文亦有笔有法，古致错落，忽止忽起，正如断岭连峰出没隐现，一望无际，彷彿张中丞后传。——眉批）《伤寒论》中，共计坏病人十有六，故伤寒本无多病，俱是辨证不明，错误所致。如太阳始病，当以汗解，如当汗不汗，则郁热内迫而传经；如发汗太过，则经虚风袭而成痉；如不当汗而汗，则迫血妄行而成衄。大便不可轻动，动早为犯禁。当汗误下，则引邪入里，而为结胸痞气，协热下利。当下误汗，则为亡阳，下厥上竭谵语。小便不可轻利，轻利为犯禁。盖自汗而渴，为湿热内盛，故宜利。如不当利而利，必耗膀胱津液而成燥血发狂；如当利不利，必就阳明燥火而成蓄血发黄。（治伤寒大法，不过所云云者，妙在要认的证，才下的药，不然则纸上谈兵矣。——眉批）若夫内伤类伤寒者，用药一差，死生立判。盖内伤头痛，时痛时止；外感头痛，日夜不休。内伤之虚火上炎，时时闹热，但时发时止，而夜甚于昼；外感之发热，非传里则昼夜元休息。凡若此等，俱要明辨于胸中，然后察色辨声，详证诊脉，再定方制剂，庶不至误伤人命耳。（补出内伤类伤寒来，治法与伤寒自是不同。———眉批）

温病非时行之气辨  ***************************
春温，夏暑，秋凉，冬寒，此四时错行之序，即非其时有其气，亦属天地之常，而杂气非其类也。杂气者，非温非暑，非凉非寒，乃夭地间另为一种疵疠旱潦之毒气，多起于兵荒之岁，乐岁亦有之。在方隅有盛衰，在四季有多寡，此温病之所由来也。叔和序例有云：春应温而反大寒，夏应暑而反大凉，秋应凉而反大热，冬应寒而反大温，非其时有其气，一岁之中长幼之病多相似者，此则时行之气也。（慄山曰：余读《绪论》，冬月温气乘虚人里，遂至合病，而悟冬温与风温、暑温、湿温、秋温，并疟痢、咳呕、霍乱等证，皆时行之气病也。正如叔和所云，而杂气非其种耳，与温病何干。——旁批）观于此言，嘴里说得是时气，心里却当作温病，由是而天下后世之言温病者，胥准诸此，而温病之实失焉矣，而时气病之实亦失焉矣。总缘人不知疵疠旱潦之杂气而为温病，抑不知时行之气，宜热而冷，宜冷而热，虽损益于其间，及其所感之病，岂能外乎四时之本气？（伤寒温病时气，方书皆混而一之，得此辨别明白，自可免人错误，此后人发前人未到之处者也。———眉批）假令春分后，天气应暖，偶因风雨交集，不能温暖而反大寒，所感之病，轻为感冒，重为伤寒。但春寒之气，终不若隆冬杀厉之气，投剂不无轻重之分，此为应至而不至。如秋分后，适多风雨，暴寒之气先至，所感之病，大约与春寒彷彿。深秋之寒，亦不若隆冬杀厉之气为重，此为未应至而至。即冬月严寒倍常，是为至而太过，所感乃真伤寒耳。（可知伤寒亦时气之一耳，与温病原非一种。———眉批）设温暖倍常，是为至而不及，所感伤寒多合病并病耳，即冬温也。假令夏月，时多风雨，炎威少息，为至而不及；时多亢旱，烁石流金，为至而太过。不及亦病，太过亦病，一时霍乱吐泻，疟痢咳嗽等项，不过因暑温而已。又若春秋俱行夏令，天地暴烈，人感受之，内外大热，舌苔口裂，腹胁胀满，头痛身痛，状类伤寒而实非伤寒，状类温病而实非温病，此即诸家所谓风温、暑温、湿温、秋温是也，（按：此四证，乃时行之气所发，与温病根源不同，而怫热自内达外，与温病证治相同。余每以温病十五方，时其轻重而施之屡效。盖能涤天地疵疠之气，即能化四时不节之气，古人云，方贵明其所以然者，即此也。）与冬温差近。（按：冬温，即伤寒合病并病也。先解表而后攻里，以外束风寒故也，与四证不同，须明辨之。）凡此四时不节之时气病，即风寒暑湿燥火之六气病，所感终不离其本源。正叔和序例所云云者是也，于杂气所中之温病终何与焉？误以温病为时气病者，又宁不涣然冰释哉？（将一切时气病说得明白坦亮，与温病毫无干涉，令人目开心明。———眉批）
按：《内经》云：冬伤于寒，春必病温。谓春必病热也，非温病也。霜降后雨水前，风送寒来，寒随风入，伤寒即冬之时气也。又云：春伤于风，夏生飧泄，即春之时气也。夏伤于暑，秋必痎疟，即夏之时气也。秋伤于湿，（湿土也，土生金则燥。）冬生咳嗽，即秋之时气也。（何等平易，何等切当，岂无春夏秋冬受伤当时即发者乎？不可执泥伤非藏于肌肤可知。——眉批）知此便知温病非时气病，乃天地之杂气病也，后人多为叔和所误。
又按：喻氏谓仲景独伤寒一门立法，乃四序主病之大纲也。春夏秋三时虽不同，其外感则一，自可取伤寒之方错综用之。此亦臆断，非确论也。所伤风暑湿燥，飧泄、疟痢、咳嗽，亦能杀人，何必定以冬寒为大纲，于三时不立法乎。至于包含万有，百病千方，不能出其范围，自是别具只眼。（说得定。———眉批）
又按：春伤风，夏伤暑，秋伤湿，冬伤寒，是人感节气之变，虚损家多为所伤也，随感随病者固多，过时而病或亦有之。若中严寒杀厉之气，即至壮之人亦必病，难言过时发矣。诸家注释四伤，皆推求太过，但只平易说去，则经旨自明，而无穿凿之患。

温病是杂气非六气辨  ***************************
日月星辰，天之有象可观；水火上石，地之有形可求；昆虫草木，动植之物可见；寒暑风湿，四时之气往来可觉。至于山岚瘴气，岭南毒雾，兵凶旱潦熏蒸，咸得地之浊气，犹或可察，而唯天地之杂气，种种不一，亦犹天之有日月星辰，地之有水人士石，气交之有寒暑风湿，动植之有昆虫草木也。昆虫有龙蛇猛兽，草木有桂附巴豆，星辰有罗计荧惑，土石有雄硫硇信。万物各有善恶，杂气亦各有优劣也。第无声无形，不睹不闻，其来也无时，其著也无方，感则一时不觉，久则蓄而能通。众人有触之者，各随其气而为诸病焉。或时众人发颐，或时众人头面浮肿，俗名大头温是也；或时众人咽痛声哑，或时众人颈筋胀大，俗名蛤蟆温是也；或时众人吐泻腹痛，或时众人斑疹疔肿，或时众人呕血暴下，俗名搅肠温、瓜瓤温是也；或时众人瘿核红肿，俗名疙瘩温是也；或时众人痿痹足重，俗名软脚温是也。大抵病偏于一方，延门合户，当时适有某气专人某脏腑，某经络，专发为某病，故众人之病相同，不关人之强弱，血气之盛衰。又不可以年岁四时为拘，（情理宛然。———眉批）是知气之所来无时也。或发于城市，或发于村落，他处安然无有，是知气之所著无方也。虽有多寡轻重不同，其实元处不有，（温病本杂气，在六气外，来无时，著无方。此论发千古未发之奇，启后人无穷之智，业医者大宜留心。——眉批）如瓜瓤温、疙瘩温，缓者三二日死，急者朝发夕死，在诸温中为最重者，幸而几百年来罕有之病，不可以常时并论也。至于肿头发颐，喉痹咽肿，项强反张，流火丹毒，目赤斑疹，腹痛呕泻，头痛身痛，骨痿筋搐，登高弃衣，谵语狂叫，不识人之类，其时村市中偶有一二人患此，考其证，甚合某年某处众人所患之病，纤悉皆同，治法无二。此即当年之杂气，但目今所钟不厚，所患者稀少耳，此又不可以众人无有，断为非杂气也。况杂气为病最多，然举世皆误认为六气。（杂气为病甚于六气，以补河间《原病式》所未及。——眉批）假如误认为风者，如大麻风、鹤膝风、历节风、老幼中风、痛风、厉风、痫风之类，概作风治，未尝一验，实非风也，亦杂气之一耳。误认为火者，如疗疮发背，痈疽毒气流注，目赤瘴翳，以及斑疹之类，概作火治，未尝一验，实非火也，亦杂气之一耳。误认为暑者，如疟痢吐泻，霍乱转筋，暴注腹痛，以及昏迷闷乱之类，概作暑治，未尝一验，实非暑也，亦杂气之一耳。至误认为湿燥寒病，可以类推。又有一切无名暴病，顷刻即亡，元因而生，无识乡愚认为鬼祟，并皆杂气所成，从古未闻者何也？盖因来而不知，著而不觉，人唯向风寒暑湿燥火所见之气求之，而不索之于无声无形，不睹不闻之中，推察既已错认病源，处方未免误投药饵。《大易》所谓，或繫之牛，行人之得，邑人之灾也。刘河间作《原病式》，百病皆原于风寒暑湿燥火六气，殊不知杂气为病更有甚于六气者。盖六气有限，现在可测；杂气无穷，茫然不可测也。专务六气，不言杂气，乌能包括天下之病欤？（此吴又可杂气论也，余订正之，更其名曰温病是杂气非六气辨。）

杂气所伤不同辨  ***************************
夫所谓杂气，虽曰天地之气，实由方土之气也。盖其气从地而起，有是气即有是病，譬如天地生万物，亦由方土之产也。但植物藉雨露而滋生，动物赖饮食而颐养，盖先有是气，然后有是物，推而广之，有无限之气，因有无限之物也。（杂气为害甚于六气，观物益知人矣。人特习而不察耳，至其沉潜理窟，如话家常，又非浅学所能道。——眉批）但二五之精未免生剋制化，是以万物各有宜忌，宜者益而忌者损，损者制也。故万物各有所制，如猫制鼠，鼠制象之类。既知以物制物，既知以气制物矣。以气制物者，如蟹得雾则死，枣得雾则桔之类，此有形之气，动植之物皆为所制也。至于无形之气，偏中于动物者，如猪温、羊温、牛马温，岂但人温而已哉。然猪病而羊不病，牛病而马不病，人病而禽兽不病，究其所伤不同，因其气各异也，知其气各异，故谓之杂气。夫物者气之化也，气者物之变也。物即是气，气即是物，知气可以制物，则知物之可以制气矣。夫物之可以制气者，药物也，如蜒蛐解蜈蚣之毒，山甲补蚁瘻之溃。此受物气之为病，是以物之气，制物之气，犹或可测，至于受无形之杂气为病，莫知何物之能制矣。惟其不知何物之能制，故勉用汗、吐、下、和四法以决之耳。噫！果知以物制气，一病止用一药，又何烦用四法，君臣佐使，品味加减，分两轻重之劳，并用方投证不投证，见效不见效，生死反掌之苦哉。

杂气有盛衰辨  ***************************
凶年温病盛行，所患者众，最能传染，人皆惊恐，呼为瘟疫。盖杂气所锺者盛也，以故鸡温死鸡，猪温死猪，牛马温死牛马，推之于人，何独不然。所以兵荒饥馑之岁，民多夭折，物皆疵疠，大抵春夏之交为甚。盖温暑湿热之气交结互蒸，人在其中，无隙可避，病者当之，魄汗淋漓，一人病气，足充一室，况于连床并榻，沿门阖境，共酿之气，益以出户尸虫，载道腐墐，燔柴掩席，委壑投崖，种种恶秽，上溷空明清净之气，下败水上污浊之气，人受之者，亲上亲下，病从其类。（经云清邪中上焦，浊邪中下焦，即亲上亲下，病从其类二语可征矣。所谓读书有得者是也，岂伤寒外感表证所可同哉。——眉批）如世所称大头温，头面腮颐，肿如瓜瓠者是也；加味凉膈散。所称蛤蟆温，喉痹失音，颈筋胀大者是也；（增损双解散。所称瓜瓤温，胸高胁起，呕汁如血者是也；（加味凉膈散。）所称疙瘩温，遍身红肿，发块如瘤者是也；（增损双解散，玉枢丹外敷。）所称绞肠温，腹鸣乾呕，水泄不通者是也；（增损双解散。）所称软脚温，便清泻白，足重难移者是也。（增损双解散、升降散皆可。）（升降散，温病主方也，此六证可参用。——眉批）其邪热伏郁三焦，由血分发出气分，虽有表证，实无表邪，与正伤寒外感之表证全无干涉，人自不察耳。必分温病与瘟疫为两病，真属不通。盖丰年闾里所患者不过几人，且不传染，并不知为温病，以致往往误事，盖杂气所锺者微也。余自辛未历验，今三十馀年，伤寒仅四人，温病不胜屈指。乐岁之脉证，与凶荒盛行之年纤悉无异，至用药取效，毫无差别。轻则清之，重则泻之，各行所利，未有不中病者。若认为伤寒时气，误投发散，为祸不浅，误投温补，更成痼疾。所以陈良佐曰：凡发表温中之药，一概禁用。此尤不可不辨也。

温病瘟疫之讹辨  ***************************
《伤寒论》曰：凡治温病，可刺五十九穴。只言温病，未有所谓瘟疫也。后人省「氵」加「疒」为瘟，即温字也。省「彳」加「疒」为疫，即役字也。又如病证之「证」，后人省「登」加「正」为证，后又省「言」加「疒」为症，即证字也。古文并无「瘟」字、「疫」字、「证」字、「症」字，皆后人之变易耳。不可因变易其文，遂以温病瘟疫为两病。序例以冬之伏寒，至春变为温病，至夏变为暑病。又以冬时有非节之暖，名为瘟疫。春分后，秋分前，天有暴寒者，名为寒疫病热云云。（自叔和伏寒暴寒之论定，而后世诸家循沿旧闻，喻氏谓一盲引众盲，相将入火炕，甚是之谓欤。———眉批）其后《活人书》以冬伤于寒，因暑而发为热病，若三月至夏为晚发伤寒。又以非其时有其气，责邪在四时专令之藏，名为春温、夏温、秋温、冬温。云岐子以伤寒汗下过经不愈，如见太阳证，头痛发热恶寒，名为太阳温病；见阳明证，目痛鼻乾不眠，名为阳明温病；见少阳证，胸胁痛，寒热呕而口苦，名为少阳温病；见三阴证，名为三阴温病云云。又以发斑，名为温毒。汪氏以春之温病有三种，有冬伤于寒，至春变为温病者；有温病未已，再遇温气而为瘟疫者；有重感温气，相杂而为温毒者。又以不因冬伤于寒，不因更遇温气，只于春时感春温之气而病，可名春温云云。诸如此类，叙温者络绎不绝，议温者纷纭各异，其凭空附会，重出叠见，不唯胶柱鼓瑟，且又罪及无辜。果尔，则当异证异脉，不然，何以知受病之原不一也。设使脉证大相悬殊，又当另立方论治法，然则脉证何异，方论治法又何立哉。所谓枝节愈繁而意愈乱，学者不免有多歧之惑矣。（见得真，说得透，放得倒。——眉批）夫温者热之始，热者温之终，故夏曰热病，而春曰温病也。因其恶厉，故名为疫疠。终有得汗而解者，故又名为汗病。俗名为瘟疫者，盖疫者役也，如徭役之役，以其延门合户，众人均等之谓也，非两病也。此外，又有风温、暑温、湿温、秋温、冬温之名，明明皆四序不节，所谓非其时有其气，乃风、火、暑、湿、燥、寒之邪，天地之常气为病也，与温病何相干涉。总缘人不知天地间，另为一种疵疠旱潦之杂气而为温病，俗名杂疾是也。（此句凡三见，非重出也，正是大声连呼，唤醒世人处。——眉批）诸家愈说愈凿，无所不至矣。噫！毫釐千里之谬，一唱百和之失，千古同悲。余故不辞固陋，详为论辩，以就正于知物君子。《温疫论》曰：温病本于杂气，四时皆有，春夏较多，常年不断，不比凶年之盛且甚耳。《序例》《活人》、汪氏，悉属支离，正如头上安头，伏寒异气，原非温病根源。云歧子则又指鹿为马，并不知伤寒温病原是两途，未有始伤寒而终温病者。若是温病，自内达外，何有传经？若果传经，自是伤寒由外之内，而非温病也。又曰：温病初起，杂气热郁腠理，亦发热恶寒，状类伤寒，后但热而不恶寒也，其脉不浮不沉，中按洪长滑数，甚则沉伏，昼夜发热，日晡益甚，虽有发热恶寒，头痛身痛等证，而怫热在里，浮越于外，不可认为伤寒表证，辄用麻黄、葛根之类强发其汗，其邪原不在经，汗之反增狂躁，热亦不减，此温病之所以异于伤寒也。
按：又可《温疫论》以温病本于杂气，彻底澄清，看到与伤寒判若云泥，诸名公学不逮此，真足启后人无穷智慧。独惜泥于邪在膜原半表半里，而创为表证九传之说，前后不答，自相矛盾，未免白圭之玷，然不得因此而遂弃之也，余多择而从之。

四损不可正治辨  ***************************
凡人大劳大欲，及大病久病，或老人枯藁，气血两虚，阴阳并竭，名曰四损。真气不足者，气不足以息，言不足以听，或欲言而不能，感邪虽重，反无胀满痞塞之证；真血不足者，通身痿黄，两唇刮白，素或吐血、衄血、便血，或崩漏产后失血过多，感邪虽重，面目反没赤色；真阳不足者，或厥逆，或下利，肢体畏寒，口鼻气冷，感邪虽重，反无燥渴谵妄之状；真阴不足者，肌肤甲错，五液乾枯，感邪虽重，应汗不汗，应厥不厥，辨之不明，伤寒误汗，温病误下，以致津液愈为枯涸，邪气滞涩，不能转输也。凡遇此等，不可以常法正治，当从其损而调之。调之不愈者，稍以常法正治之，正治不愈者，损之至也。一损二损尚可救援，三损四损神工亦无施矣。
按：病有纯虚纯实，非清则补，有何乘除？设有既虚且实者，清补间用，当详孰先孰后，从少从多，可缓可急，才见医家本领。余丙子在毫，生员张琴斯正，年过六旬，素多郁结，有吐血证，岁三五犯，不以为事也。四月间，忽而发热头痛身痛，不恶寒而作渴，乃温病也。至第二日，吐血倍常，更觉眩晕，大热神昏，手足战掉，咽喉不利，饮食不进。病家医家但见吐血，便以发热眩晕神昏为阴虚，头痛身痛战掉为血虚，非大补不可救，不察未吐血前已有发热作渴，头痛身痛之证也。余曰旧病固温病发，血脱为虚，邪热为实，是虚中有实证也，不可纯补。余用炙甘草汤去桂枝，加归、芍、熟地黄、五味、犀、丹、殭蚕、蝉蜕，二服血已不吐，诸证减去七分，举家归功于参，均欲速迸，余禁之竟不能止，又进一服，遂觉烦热顿作，胸腹痞闷，遍体不舒，终夜不寐，时作谵语。余曰：诸证皆减，初补之功也。此乃本气空虚，以实填虚，不与邪搏；所馀三分之热，乃实邪也，再补则以实填实，邪气转炽，故变证蜂起。遂与升降散作丸服，微利之而愈。后因劳复，以参柴三白汤治之而愈。后又食复，以栀子厚朴汤加神麴六钱而愈。引而伸之，触类而长之，可以应无穷之变矣。

六经证治辨  ***************************
凡伤寒足太阳膀胱经，从头顶贯腰脊，故头项强，发热恶寒。然风寒常相因，寒则伤荣，头痛恶寒，脉浮紧无汗，麻黄汤主之，开发腠理以散寒，得汗而愈。风则伤卫，头痛恶风，脉浮缓有汗，桂枝汤主之，充塞腠理以散风，汗止而愈。若风寒并受，荣卫俱伤，大青龙汤主之。此三方者，冬月天寒腠密，非辛温不能发散，故宜用也。若夫春夏之温病，其杂气从口鼻而入，伏郁中焦，流布上下，一发则炎热炽盛，表里枯涸，其阴气不荣，断不能汗，亦不可汗，宜以辛凉苦寒清泻为妙。轻则清之，神解、清化、芳香之类；重则下之，增损双解、加味凉膈、升降之类，消息治之。伤寒汗后热不退，此阴阳交而魂魄离也，证亦危矣。其势稍缓者，宜更汗之。若反剧烦躁者，必有夹食夹痰，或兼有宿病，当寻其源而治之。若发热烦躁，小便不利，为热入膀胱之本，五苓散主之。温病清后热不退，脉洪滑数，或沉伏，表里皆实，谵妄狂越，此热在三焦也，加味六一顺气汤、解毒承气汤大下之。伤寒传至阳明，则身热目痛，鼻乾不得卧，葛根汤。表里俱盛，口渴引饮，脉洪大，白虎汤，此在经之热也。传至少阳，为半表半里之经，往来寒热，胁满口苦而呕，默默不欲食，小柴胡汤加减和之。过此不解，则入阳明之府。表证悉罢，名为传里，潮热谵语，唇焦舌燥，大便秘，脉沉实长洪，如痞满燥实四证皆具，大承气汤主之。但见痞满实三证，邪在中焦，调胃承气汤，不用枳、朴，恐伤上焦之气。但见痞满二证，邪在上焦，不用芒硝，恐伤下焦之血也。小腹急，大便黑，小便自利，喜忘如狂，蓄血也，桃仁承气汤、代抵当汤丸。湿热发黄，但头汗出，茵陈蒿汤。伤寒下后热不退，胸中坚满不消，脉尚数实者，此为下未尽，或下后一二日复发热喘满者，并可用大柴胡汤，或六一顺气汤复下之。若下后仍不解，宜详虚实论治。如脉虚人弱，发热口乾舌燥，不可更下，小柴胡汤、参胡三白汤和之。温病下后厥不回，热仍盛而不退者，危证也。如脉虚人弱，不可更下，黄连解毒汤、玉女煎清之。不能不下，黄龙汤主之。若停积已尽，邪热愈盛，脉微气微，法无可生，至此下之死，不下亦死，用大复甦饮，清补兼施，宣散蓄热，脉气渐复，或有得生者。《医贯》以六味地黄丸料，大剂煎饮，以滋真阴，此亦有理。若伤寒腹满而嗌乾，则知病在太阴也；口燥咽乾而渴，则知病在少阴也；烦满囊缩而厥，则知病在厥阴也。邪到三阴，脉多见沉，倘沉而有力，此从三阳传于三阴，热证也。外虽有厥逆，自利慾寝，舌卷囊缩等证，正所云阳极发厥，止该清之下之，自是桂枝加大黄、承气、六一一派。（六一者，六一顺气汤也。加殭蚕、蝉蜕、黄连，即加味六一顺气汤也。——眉批）若本是阳证，因汗下太过，阳气已脱，遂转为阴证。夫邪在三阳，其虚未甚，胃气尚能与邪搏而为实热之证。邪到三阴，久而生变，其虚之甚也，气血津液俱亡，不能胜其邪之伤，因之下陷，而里寒之证作矣。此热变为寒之至理。脉必沉而无力，证见四肢厥逆，心悸惕瞤，腹痛吐利，畏寒战慄，引衣蜷卧，急宜温之补之。阳虚者附子、四逆，阴虚者理阴、补阴。伤寒多有此证治，温病无阴证，热变为寒，百不一出，此辨温病与伤寒六经证治异治之要诀也。（伤寒温病治法各别，层叠不乱，足见精密，然运用之妙存乎一心耳。——眉批）盖伤寒之邪，风寒外感，始中太阳者十八九。温病之邪，直行中道，初起阳明者十八九。信乎治疗之宜早，而发表清里之宜谛当也。倘审之不谛，而误治之，即成坏病矣。

坏病辨  ***************************
坏病者，非本来坏病，医坏之也。谓伤寒不当汗而汗，不当下而下，或汗下太早，或汗下太迟，或汗下无力不及于病，或汗下过度虚其正气。如误汗则有亡阳衄血，斑黄谵语，惊惕眩冒；误下则有烦躁呕泻，结胸痞气，下厥上竭等证是也。《伤寒论》曰：「太阳病，已发汗，若吐，若下，若温针，仍不解者，此为坏病，桂枝不中与也。观其脉证，知犯何逆，随证治之。」又曰：「若已发汗、吐下、温针，谵语，柴胡证罢，此为坏病。观其脉证，知犯何逆，以法治之。」前一段桂枝不中与，谓表证已罢，邪已传变。后一段柴胡证罢，谓半表半里之证已罢，邪入更深。仲景「随证治之」一语，语活而义广。以视王、韩诸公专主温补者，为尽善也。若温病一坏，势虽烈于伤寒，果随证治之，亦有得生者，但不可卤莽灭裂耳。又温病沸热内郁，断无传经之理。伤寒则以七日为一候，其有二候三候不解者，病邪多在三阳经留恋。仲景《伤寒论》原本《内经·热论》一篇，并无过经再经明文，唯有七日太阳病衰，头痛少愈；八日阳明病衰，身热少歇；九日少阳病衰，耳聋微闻；十日太阴病衰，腹减如故；十一日少阴病衰，渴止舌润而嚏；十二日厥阴病衰，囊纵少腹微下，大气皆去，病人之精神顿爽矣。玩本文六衰字，语意最妙。盖谓初感之邪，至七日及十馀日尚未尽衰，则可或汗吐下错误，以致邪气愈炽，则可自当依坏病例治之。岂有厥阴交尽于里，再出而传太阳之事哉？试质之高明。

两感辨  ***************************
表里俱病，阴阳并传，谓之两感，乃邪热亢极之证。冬月正伤寒，病两感者亦少。一部《伤寒论》仅见麻黄附子细辛汤一证，有太阳之发热，故用麻黄，有少阴之脉沉，故用附子、细辛，发表温里并用，此长沙正伤寒，太阳少阴之两感治法也。（《内经》曰：一日头痛发热恶寒，口乾而渴，太阳与少阴俱病。）即此而推，阳明与太阴两感，自当以阳明太阴二经之药合而治之。（《内经》曰：二日身热目痛，鼻乾不眠，腹满不食，阳明与太阴俱病。）少阳与厥阴两感，自当以少阳厥阴二经之药合而治之。（《内经》曰：三日耳聋胁痛，寒热而呕，烦满囊缩而厥，水浆不入，少阳与厥阴俱病。）病有外内，药有标本，斟酌合法，未必如《内经》所云必死也。惟温病两感最多。盖伤寒两感，外感之两感也；温病两感，内伤之两感也。（慄山曰：余读景岳书得钱氏论，而悟伤寒温病两感，一感于外，一伤于内，确切不易也。———旁批）（伤寒两感属外感，温病两感属内伤，此论精切的当，发从来所未有。———眉批）伤寒得于常气，受病在经络，如前注《内经》所云云者是也。温病得于杂气，受病在脏腑，钱氏曰，邪气先溃于脏，继伤于腑，纵情肆欲，即少阴与太阳两感；劳倦竭力，饮食不调，即太阴与阳明两感；七情不慎，疲筋败血，即厥阴与少阳两感。（按：钱氏虽未说出温病，实温病确论也。从此分辨温病与伤寒异处，自了然矣。）（注解谛当。———眉批）此所以内之郁热为重，外感为轻，甚有无外感而内之郁热自发者，不知凡几。河间特制双解散、三黄石膏汤，为两解温病表里热毒之神方，即以补长沙凡治温病可刺五十九穴之泻法电。《缵论》谓河间以伤寒为杂病，温病为大病，其见高出千古，深得长沙不传之秘，知言哉。余观张、刘二公用方，正以辨温病与伤寒两感异治之要诀也。祖长沙，继河间，以著书立说者，何啻汗牛充栋，未见有方论及此者，间或有之，亦挂一漏百，有头无尾。余纠合前贤，广採众论，于散遗零星中凑集而畅发之，而分晰之，务使温病脉证不致混人伤寒病中，温病治法不致混人伤寒方中。后有识者，或不以余言为谬云。（扫除一切，省悟一切。——乾隆乙亥、丙子、丁丑、戊寅，吾邑连岁饥馑，杂气遍野，温病甚行，余推广河间用双解、三黄之意，因定升降散、神解散、清化汤、芳香饮、大小复甦饮、大小清凉散、加味凉膈散、加味六一顺气汤、增损大柴胡汤、增损普济消毒饮、解毒承气汤，并双解、三黄亦为增损，共合十五方。地龙汤亦要药也，出入损益，随手辄应，四年中全活甚众，有合河间心法，读《缵论》不禁击节称赏不置也。（地龙汤，即蚯蚓捣烂，入新汲水，搅净浮油，饮清汁，治温病大热诸证。）

伤寒合病并病辨  ***************************
凡伤寒合病，两经三经齐病，病之不传者也。并病者，先见一经病，一二日又加一经病，前证不罢两经俱病也。若先见一经病，更变他证者，又为传经矣。夫三阳合病，必互相下利。（《伤寒论》合病止三证。———眉批）如太阳与少阳合病，脉浮而弦，自下利者，黄芩汤。太阳与阳明合病，脉浮而长，自下利者，葛根汤。喘而胸满者，不可下，麻黄汤。若心下满，腹痛，宜下之，调胃承气汤。阳明与少阳合病，脉弦而长，必下利，其脉不负者顺也，小柴胡汤加葛根、白芍。若脉不长而独弦，利不止，不食者，名曰负，负者失也，土败木贼则死也。若脉兼滑而数者，有宿食也，宜大承气汤，急从下夺，乃为解围之善著。若脉不滑数而迟弱，方虑上败垂亡，尚敢下之乎？宜小柴胡汤合痛泻要方，或可救之。太阳与阳明并病，太阳未罢，面色缘缘正赤，或烦躁者，桂枝麻黄各半汤。若太阳己罢，潮热大便实，手足濈濈汗出，此内实也，调胃承气汤。若脉弦而长，口苦、胸满、壮热者，小柴胡汤加葛根、白芍。若脉弦洪大，热盛舌燥，口渴饮水者，小柴胡汤合白虎。若太阳与少阳并病，头项强痛，眩冒，如结胸状，心下痞硬，当刺大椎第一间、肺俞、肝俞。（刺大椎，泻手足三阳经也。刺肺俞，使肺气下行，而膀胱之气化出也。刺肝俞，所以泻胆邪也。）不善刺者，宜小柴胡汤加栝楼、黄连、枳实、桔梗，或柴苓汤，慎不可下。若下之，便成结胸痞气、下利不止等证。（《伤寒论》并病止二证。——眉批）凡三阳合病，身重腹满，难以转侧，口不仁、面垢、谵语、遗尿、自汗者，白虎汤。若一发汗，则津液内伤，谵语益甚。若一下之，则阳邪内陷，手足厥冷，热不得越，故额上汗出也。惟有白虎汤主解热而不碍表里，在所宜用耳。大抵治法，某经同病，必以某经之药合而治之，如人参败毒散、冲和汤，乃三阳经药。麻黄汤、桂枝汤、大青龙汤，乃太阳经药；葛根汤、白虎汤，乃阳明经药；小柴胡汤，乃少阳经药。凡太阳经未罢，当先解表。若表已解，而内不瘥，大满大实，方可用承气等汤攻之也。（按：今伤寒多合病并病，未见单经挨次相传者，亦未见表证悉罢止存里证者，况多温病，乌能依经如式，而方治相符乎？）《绪论》曰：伤寒合病，多由冬月过温，少阴不藏，温气乘虚入里，然后更感寒邪，闭郁于外，寒热错杂，遂至合病。其邪内攻，必自下利，不下利即上呕，邪气之充斥奔迫，从可识矣。必先解表，后清里。其伤寒合病，仲景自有桂枝加葛根汤、葛根加半夏汤、葛根汤、麻黄汤等治法，观仲景治例可见矣。余谓冬月温气乘虚入里，虽曰非其时有其气，到底是天地常气，所以伤寒合病名曰冬温，即此而推。所谓风温、暑温、湿温、秋温，亦皆时气也，与温病杂气所得根源不同。
按：伤寒感冒风寒常气，自表传里，故多循序而传，而合病井病为极少。温病因杂气怫热，自里达表，或饥饱劳碌，或忧思气郁，触动其邪，故暴发竞起，而合病并病为极多，甚有全无所触，止是内郁之热，久则自然蒸动。《绪论》之邪气充斥奔迫六字，可为伤寒合病并病传神，并可为温病传神。故温病但见太阳少阳证，即可用增损大柴胡汤。但见三阳证，即可用加味凉膈散。伤寒见太阳少阳合病，必俟邪热渐次入里，方可用黄芩汤。见三阳合病，必有身重腹满，谵语自汗，方可用白虎汤，又何论大柴胡、凉膈散乎？太阳阳明并病，在伤寒自是麻黄、葛根之类，盖伤寒但有表证，非汗不解也。在温病自是神解、升降、增损双解之类，不可发汗，里气清而表气自透，汗自解矣。太阳少阳并病，在伤寒小柴胡汤加减治之；在温病增损大柴胡汤。此辨温病与伤寒，合病并病异治之要诀也。（此段议论开扩万古心胸，推倒一世豪杰，令长沙见之当亦无异说矣。———眉批）

温病大头六证辨  ***************************
大头者，天行疵疠之杂气，人感受之，壅遏上焦，直犯清道，发之为大头温也。世皆谓风寒闭塞而成，是不知病之来历者也。若头巅脑后项下，及耳后赤肿者，此邪毒内蕴，发越于太阳也；鼻頞两目，并额上面部，焮赤而肿者，此邪毒内蕴，发越于阳明也；耳上下前后，并头角赤肿者，此邪毒内蕴，发越于少阳也。其与喉痹项肿，颈筋胀大，俗名蛤蟆温，正《经》论所云清邪中上焦是也。如绞肠温吐泻湫痛，软脚温骨痿足重，正《经》论所云浊邪中下焦是也。如瓜瓤温胸高呕血，疙瘩温红肿发块，正《经》论所云阴中于邪是也。古方用白殭蚕二两酒炒，全蝉蜕一两，广姜黄去皮三钱，川大黄生，四两，为末，以冷黄酒一盅，蜜五钱，调服三钱，六证并主之。能吐能下，或下后汗出，有升清降浊之义，因名升降散，较普济消毒饮为尤胜。（外用马齿苋，入麦曲并醋少许，捣，敷肿硬处甚妙。）夫此六证，乃温病之中最重且凶者，正伤寒无此证候，故特揭出言之，其馀大概相若。七十馀条，俱从伤寒内辨而治之，正以明温病之所以异于伤寒也，正以明伤寒方之不可以治温病也。知此则不至误伤人命耳。（引证确切，铁案不移，长沙亦应三肯其首。晋后名家林立，方书充栋，未见有发明温病至此者，妙在仍从《伤寒论）中看出，见得真，放得倒。——眉批）
喻氏曰：叔和每序伤寒，必插入异气，欲鸣己得也。及序异气，则借意《难经》，自作聪明，漫拟四温，疑鬼疑神，駸成妖妄。世医每奉叔和序例如箴铭，一字不敢辨别，故有晋以后之谈温者，皆伪学也。慄山独取经论平脉篇一段，定为温病所从出之原，条分缕析，别显明微，辨碍与伤寒各为一家，豪无矇混，不为叔和惑煽，直可追宗长沙矣。（畏斋先生识。）


卷二  ——————————————————————————————————————————————————————————————————————————————————————————

阳证  ***************************
凡治伤寒温病，最要辨明阴阳。若阴阳莫辨，则寒热紊乱，而曰不误于人者，未之有也。如发热恶寒，头痛身痛，目痛鼻乾，不眠，胁痛，寒热而呕，潮热谵语，詈骂不认亲疏，面红光彩，唇燥舌黄，胸腹满痛，能饮冷水，身轻易动，常欲开目见人，喜言语声响亮，口鼻之气往来自如，小便或黄或赤，或溷浊或短数，大便或燥秘或胶闭，或挟热下利，或热结旁流，手足自温暖，爪甲自红活，此阳证之大略也。伤寒阳证，有表有里，随证治之，方论详后，用宜分清；温病阳证，有表证无表邪，一于清热导滞而已。尤要辨明是伤寒是温病，断不可溷而一之。伤寒得天地之常气，由气分传人血分；温病得天地之杂气，由血分发出气分。（伤寒温病是紧要关隘，先要分清路分。———眉批）但其中证候相参，从来混淆，倘分别一有不清，则用药死生立判矣。今人不辨寒温，好用热药，而不知凉药之妙且难也。

阴证  ***************************
凡伤寒末传寒中而为阴证，与阴寒直中三阴而为阴证，或恶寒战慄，面时青黑，或虚阳泛上，面虽赤而不红活光彩，身重难以转侧，或喜向壁卧，或蜷卧欲寐，或闭目不欲见人，懒言语，或气微难以布息，或口鼻之气自冷，声不响亮，或时躁扰，烦渴不能饮冷，或唇青，或苔黑而滑，手足厥逆，爪甲青紫，血不红活，小便青白或淡黄，大便下利或寒结，或热在肌肉之分，以手按之，殊无大热，阴胜则冰透手也。虽是发热，与阳证不同，不可以面赤烦渴误作阳证，须要辨别明白。其用药自是理中、四逆、白通一派。温病无阴证，然或四损之人，亦有虚弱之人，但其根源原是温病，即温补药中亦宜兼用滋阴之味，若峻用辛热，恐真阴立涸矣。仲景伤寒少阴病，于附子汤、真武汤中用白芍即此义也。景岳理阴煎、大温中饮，自谓云腾致雨之妙，自我创始，其实亦本仲景此义而为之者也。后人之千方万论，未有见出乎范围之外者。

阳证似阴  ***************************
阳证似阴，乃火极似水，真阳证也。盖伤寒温病，热极失于汗下，阳气亢闭郁于内，反见胜己之化于外。故凡阳厥，轻则手足逆冷，凉过时膝，剧则通身冰冷如石，血凝青紫成片，脉沉伏涩，甚则闭绝。以上脉证悉见纯阴，犹以为阳证何也？及察内证，气喷如火，谵语烦渴，咽乾唇裂，舌苔黄黑或生芒刺，心腹痞满胀痛，舌卷囊缩，小便短赤涓滴作痛，大便燥结或胶闭，或挟热下利，或热结旁流，或下血如豚肝，再审有屁极臭者是也。粗工不察，但见表证，脉体纯阴，便投温补，祸不旋踵。大抵阳证似阴，乃假阴也，实则内热而外寒。在伤寒以大承气汤下之，有潮热者，六一顺气汤，热甚合黄连解毒汤；在温病双解、凉膈、加味六一、解毒承气之类，斟酌轻重消息治之，以助其阴而清其火，使内热既除，则外寒自伏。《易》所谓水流湿者即此义也。此与阳胜格阴例同。王太仆所谓病人身寒厥冷，其脉滑数，按之鼓击指下者，非寒也。余谓温病火闭而伏，多见脉沉欲绝，不尽滑数鼓击也，要在详证辨之。

阴证似阳  ***************************
阴证似阳，乃水极似火，真阴证也。（似阴似阳二证分析不清，死生立判。温病无阴证。——眉批）盖伤寒传变三阴而为阴证，或阴寒直中三阴而为阴证。阴胜于内，逼其浮游之火发于外，其脉沉微而迟，或沉细而疾，一息七八至，或尺衰寸盛。其证面赤烦躁，身有潮热，渴欲饮水，或咽痛，或短气，或呕逆，大便阴结，小便淡黄，惊惶不定，时常郑声，状类阳证，实阴证也。粗工不察，但见面赤烦渴，咽痛便秘，妄投寒凉，下咽立毙。大抵阴证似阳，乃假阳也，实则内寒而外热，急以白通、附子、通脉四逆汤之类加人参，填补真阳，以引人归源，但使元气渐复，则热必退藏。《易》所谓火就燥者即此义也。此与阴胜格阳例同。王太仆所谓身热脉数，按之不鼓击者，非热也。但阳证似阴与阳证，伤寒温病家通有之。而阴证似阳与阴证，此值正伤寒家事，温病无阴证。古人未曾言及，后人多不知此，吴又可其先觉乎？
按：寒热有真假者，阳证似阴，阴证似阳是也。盖热极反能寒厥，乃内热而外寒，即真阳假阴也；寒极反能燥热，乃内寒而外热，即真阴假阳也。假阴者最忌温补，假阳者最忌寒凉，察此之法，当以脉之虚实强弱为主。然洪长滑数，强实有力，真阳脉固多，而沉伏细涩，六脉如绝，假阴脉亦不少。（假阴脉最足误人，宜细心辨之。——眉批）可知不唯证之阴阳有真有假，即脉之阴阳爽有真有假。死生关头，全在此分。噫！医道岂易易哉！
吴又可曰：阴阳二证，古方书皆对待言之，以明其理。世医以阴阳二证，世间均等，临诊之际，泥于胸次，往来踌躇，最易牵入误揣。甚有不辨脉证，但窥其人多蓄少艾，或适在娼家，或房事后得病，或病适至行房，问及于此，便疑为阴证。殊不知病之将至，虽童男室女，旷夫寡妻，僧尼阉宦，势不可遏，与房欲何涉焉？即使素多少艾，频宿娼家，房事后适病，病适至行房，此际偶值病邪，气壅火郁，未免发热，到底终是阳证，与阴证何涉焉？况又不知阴证，实乃世间非常有之证，而阳证似阴者何日无之？究其所以然者，不论伤寒温病，邪在胃家，阳气内郁，不能外布，即便四逆，所谓阳厥是也。仲景云：厥微热亦微，厥深热亦深。其厥深者，轻则冷过时膝，脉沉而微，重则通身冰冷，脉微欲绝。虽有轻重之分，总之为阳厥。因其触目皆是，苟不得其要领，于是误认者良多。况且温病每类伤寒，再不得其要领，最易混淆。夫温病杂气直行中焦，分布上下，内外大热，阴证自何而来？余治温病数百人，仅遇一二正伤寒，即令正伤寒数百人，亦不过一二真阴证，又何必才见伤寒便疑为阴证，况多温病，又非伤寒者乎！人亦可以憬然思，翻然悟矣。（按：吴氏温病无阴证一语，开万古之屯蒙，救无穷之夭枉。）
按：仲景曰：阳证见阴脉者死。《类经》注云：证之阳者假实也，脉之阴者真虚也，阳证阴脉即阴证也。夫证之阳而曰假实，自是假阳证矣，假阳证自是真阴证可知矣。脉之阴而曰真虚，自是真阴脉矣，真阴脉自是真阴证更可知矣。此真阴假阳，所谓阴证似阳是也。即王太仆所谓阴盛格阳是也，宜用温补之药无疑矣。今人一遇壮热烦渴，谵语狂乱，登高弃衣，而声音嘹亮，神色不败，别无败坏阳德之状，但厥逆脉伏，沉涩如绝，便以为阳证见阴脉而用温补之药，祸不旋踵。殊不知证现内热外寒之象，脉见沉伏微细之形，火郁亢极，阳气不能交接于四肢，故体厥脉厥状类阴寒，此真阳假阴，所谓阳证似阴是也。即王太仆所谓阳盛格阴是也。乾隆甲戍、乙亥，吾邑连间数年温毒盛行，眼见亲友病多阳证似阴，用附子理中汤而死者若而入，用八味丸料及六味丸合生脉散而死者又若而入。病家医家，皆以为死证难以挽回，卒未有知其所以误者，余深悯焉。因古人格阴似阴体厥脉厥之说，精心研究，颇悟此理。温病无阴证，伤寒阴证百中一二，庸工好用热药，且多误补其虚，故患阴证似阳者少，坏事亦不若阳证似阴者之多也。每参酌古训，又兼屡经阅历，实验得阳证似阴乃火极似水，阳邪闭脉，非仲景所谓阳证阴脉也。辄用升降、凉膈、加味六一、解毒承气之属，随证治之，无不获效，不必疑也，特书之以为误认阳证阴脉之戒。可知仲景云阳证见阴脉者，所谓戴阳是也，所谓孤阳飞越是也，所谓内真阴而外现假阳之象是也，非真阳证也。夫天之所以生物，人之所以有生者，阳气耳。脉证俱无真阳之气，故曰死。岂若阴证见阳脉者之尚有生机乎？如阳证阳脉，即不药亦元害生理，惟阳证似阴乃火郁于内，反见胜己之化于外，脉自亢闭，实非阴脉，此群龙无首之象，证亦危矣。（引证确切，千古疑案可释然矣。——眉批）然犹在可死可不死之间，若早为清泻之，脉自复而愈。至若贫贱人饥饱劳伤，富贵家酒色耗竭，此则四损不可正治之辈，又当别论。甚至脏腑久虚，痰火久郁，一著温病正不胜邪，水不胜火，暴发竞起，一二日即死者，其脉或浮洪而散，状若釜沸，或沉微而涩，状若屋漏，每遇此等脉证，徒为悼叹而已。

阳毒阴毒  ***************************
《伤寒论》曰：阳毒之为病，面赤斑斑如锦纹，咽喉痛，吐脓血，五日可治，七日不可治，升麻鳖甲汤主之。
《伤寒论》曰：阴毒之为病，面目青，身痛如被杖，咽喉痛，五日可治，七日不可治，升麻鳖甲汤主之。
按：阴阳和正气也，阴阳偏异气也。正气者，四时错行之气也；异气者，四时不节之气也。而杂气非其种也。杂气者，兵凶旱潦，疵疠烟瘴，一切恶秽不正之气也。此气适中人之阳分，则为阳毒；适中人之阴分，则为阴毒。观其所主之药，二证一方，并不用大寒大热之剂，可知长沙所谓阳毒阴毒，乃天地之杂气，非风、寒、暑、湿、燥、火之六气也，岂若后人之所谓阳毒阴毒乎？要之后人所谓阳热极盛，固是阳毒；阴寒极盛，固是阴毒，终非长沙所以立名之本义。此二证者，即所称温病是也。即大头温、蛤蟆温、瓜瓤温，以及痧胀之类是也。吴又可温病无阴证之论，实本长沙阳毒、阴毒中于杂气之说，受毒有浅深，为病有重轻，一而二，二而一者也。王太仆曰：此阳胜格阴而致之，非寒也。凡中此杂气之人，不止咽喉痛身痛，甚至心腹绞痛，大满大胀，通身脉络青紫，手足指甲色如靛叶，口噤牙紧，心中忙乱，一二日即死者，此类是也。但刺尺泽、委中、十指出血，即令服玉枢丹最妙，拨正散尤为奇方，男左女右吹人鼻中，虽危必苏，以增损双解散主之。

表证  ***************************
发热恶寒恶风，头痛身痛，项背强痛，目痛鼻乾不眠，胸胁痛，耳聋目眩，往来寒热，呕而口苦，脉浮而洪，或紧而缓，或长而弦，皆表证也。在伤寒，风寒外人，但有一毫表证，自当发汗解肌消散而愈，其用药不过麻黄、桂枝、葛根、柴胡之类；在温病，邪热内攻，凡见表证，皆里证郁结浮越于外也，虽有表证实无表邪，断无正发汗之理。故伤寒以发表为先，温病以清里为主，此一著最为紧要关隘。（所谓前一节治法，大有天渊之别者此也。俗医何曾梦见，此论前人未到，引证谛当。——眉批）今人一遇温病，便以为伤寒，遂引经论，先解其表，乃攻其里之说，此大谬也。总因古今医家，俱将温病与伤寒看成一证，不分两治。如王字泰、张景岳旷代名手也，其论伤寒证治妙矣至矣，蔑以加矣。至说到温病，犹是老生常谈，他何足道。人每以大剂麻黄、葛根等汤，强发其汗，此邪原不在经，汗之徒损经气，热亦不减，转见狂躁。盖发汗之理，自内由中以达外，今里热结滞，阳气不能敷布于外，即四末未免厥逆，又安能气液蒸蒸以透表，如缚足之鸟焉能飞昇？又如水注之器，闭其后窍，前窍焉能涓滴？惟用升降、双解，里热一清，表气自透，不待发散多有自能汗解者。此中玄妙，王、刘二公其先觉乎？

表里兼证  ***************************
表里俱见之证，疑似之间最宜详析。盖在表者宜汗，在里者宜下。今既两证相兼，如欲汗之，则里证已急，欲下之则表证尚在。在伤寒，自表传里，通宜大柴胡汤两解之。在温病，自里达表，轻则增损大柴胡汤，重则加味六一顺气汤主之。

里证  ***************************
不恶寒反恶热，掌心并腋下濈濈汗出，腹中硬满胀痛，大便燥结或胶闭，或热结旁流。或协热下利，谵语发狂，口渴咽乾，舌黄或黑，舌卷或裂，烦满囊缩而厥，脉洪而滑，或沉实，或伏数，此里证之大略也。温病与伤寒表证实不同，里证无大异，亦须辨明治之。
按：伤寒有表证，自当汗之。然脉有忌汗者七条，证有忌汗者十一条。有里证，自当下之。然脉有忌下者十四条，证有忌下者二十二条，此尤不可不知也。《伤寒论》三百九十七法，一百一十三方，详且尽矣。兼以诸家阐发元余，观之自明，何须余赘。是集特辨温病根源脉证治方与伤寒大异，令业医者分别清楚，不以伤寒混治温病，是则余之志也已。
又按：訒庵云：汗、吐、下、和，古人治病之四法。景岳云：若无邪气在上不可轻吐，亦无多法，栀子豉汤吐无形之虚烦，瓜蒂散吐有形之实邪。一法以莱菔子为末，温水调服一钱，；良久即吐。和解，、小柴胡汤加减足矣。二法之外，最切于病，无过汗下。正伤寒之当汗当下者，已逐条分析矣。温病无正发汗之理，惟下证最多，特为指明，莫厌其烦。
●面黄　身黄（以下共计温病温下证五十二条）
黄者土色也，脾胃于五行属上，阳明之脉荣于面，黄则湿热郁于脾胃之中，熏灼上蒸于面，甚则身黄如橘子色，此大热之象。并宜茵陈蒿汤合升降散，再酌病情合三承气汤下之。下后热退，汗自出，黄自消矣。或以温酒洗之。
《内经》曰：能合脉色，可以万全。《难经》曰：望而知之谓之神。故看病者，先要察色，然后审证切脉，参合以决吉凶也。如肝热则左颊先赤，肺热则右颊先赤，心热则额先赤，肾热则颐先赤，脾胃热则满面通赤也。又面色黄为温为热，白为气不调，青为风寒，黑为阴寒也。自准头、年寿、命宫、法令、人中，皆有气色可验。又若伤寒阴寒内盛，逼其浮阳之火行于面，亦发赤色，非热证也，此为戴阳，四逆汤加葱白。夫阳已戴于头面，不知者更用表药，则孤阳飞越，危殆立见，可不慎哉。温病无阴证。
●目暗不明　目赤　目黄　目瞑　目直视　目反折
目者至阴也，五脏六腑精华之所繫，水足则明察秋毫，如常而了了者，里元邪也。至于目暗不明，乃邪热居内焚灼，肾水枯涸，不能朗照。若赤，若黄，若瞑，若直视，若反折，邪俱在里也。若不急下，则邪愈炽矣。并宜加味凉嗝散加龙胆草。
薛氏曰：凡开目而欲见人者，阳证也；闭目而不欲见人者，阴证也。目中不了了，目睛不和，色赤，热甚于内也。目瞑者，必将衄也。目睛黄者，将发身黄也。或瞪目直视，或戴跟反折，或目胞陷下，（内多虚证。）或睛暗而不知人者，（亦有虚证。）皆难治也。
●舌白苔　黄苔　黑苔
凡伤寒邪在表者，工舌无苔。邪在半表半里，白苔而滑，肺主气而色白。故凡白苔犹带表证，止宜和解，禁用攻下。有尖白根黄，尖黄根白，或尖白根黑，及半边黄白前苔滑者，虽证不同，皆属半表半里。若传里则乾燥，热深则黄，甚则黑也。然黑苔止有二种，有火极似水者，为热极；有水极似火者，为寒极。细辨之，黑色亦自不同。热极者色黑而苔燥，或如芒刺，再验必小便赤涩，大承气汤下之；寒极者色青灰而苔滑，再验必小便清白，或淡黄，理中汤加附子温之。又温病与伤寒，舌色不同，伤寒自表传里，舌苔必由白滑而变黄变黑，不似温病热毒由里达表，一发即是白黄黑诸苔也。故伤寒白苔不可下，黄则下之；温病稍见黄白苔，无论燥润，即以升降散、加味凉膈散下之，黑则以解毒承气汤急下之。下后间有三二日里证去，舌尚黑者，苔皮未落也，不可再下，务在有下证方可下。有一种舌俱黑而无苔，此经气，非下证也。妖娠多有此，阴证亦有此。又有一种舌，屡经汗下消导，二便已通，而舌上青灰色未退，或湿润，或虽不湿润，亦不干燥，不可因其湿润妄投姜、附，亦不可因其不湿润而误与硝、黄。此困汗下过伤津液，其脉必虚微无力，急宜救阴为主，炙甘草汤、左归丸料，或六味地黄九料合生脉散滋其化源。又有一种舌，真阴亏损，火胜津枯，乾燥涸极，唇裂鼻煤舌黑，宜以凉水梨浆治其标，左归、六味滋其本，庶或可生。若执用平气、凉膈则殆矣。（实热火盛而焦，虚热水亏而枯，分辨不清，彼此无一生矣，仔细勘验脉证，毕竟不同。——眉批）杜清碧三十六舌法，三十五舌属热，惟一舌属寒，大抵热多寒少。三十六法已觉其烦，后广之一百有馀，真属蛇足。大鹅梨削薄片，于新汲水中，去渣饮汁，即梨浆是也。
●舌白砂苔　舌紫赤色
舌上白苔乾硬如砂皮，一名水晶舌。乃自白苔之时，津液乾燥，邪虽在胃，不能变黄，急下之。紫赤亦胃热也，亦宜下之。
●舌芒刺
热伤津液，此热毒之最重者，急下之。
●舌裂　日久失下，血液枯涸，多有此证。又热结旁流，日久不治，在下则津液消亡，在上则邪火毒炽，故有此证，急下之，裂自满。
●舌短　舌卷　舌硬
此皆邪气胜，真气亏，急下之，舌自舒。
●唇燥裂　唇焦色　口臭　鼻孔如烟煤
此胃家实多有此证，急下之。鼻孔煤黑，温毒在胃更甚，急下之。
●口燥咽乾　气喷如火　扬手掷足　小便极臭　小便赤黑　小便涓滴作痛
此皆内热之极，急下之。
●潮热
邪热在胃，宜下之。
●善太息
此胃家实。呼吸不利，胸膈痞闷，每欲引气下行故然，宜下之。
●心下满　心下痛　心下满痛　心下高起如块　腹胀满痛　腹痛按之愈痛　小腹满痛
此皆胃家邪实，内结气闭，急下之，气通则已。
●头胀　头胀痛　头汗　头痛如破
此皆胃有邪实，气不下降，急下之，胀痛立止。头汗亦宜下之，则热越而遍身汗出矣。
●谵语　发狂　蓄血如狂
此胃家实，阳邪胜也，急下之。有气血两虚，躁烦如狂者，不可下，须辨之。
●温疹
治法不外清散，增损双解散加紫萍。
●小便闭
此大便秘，气结不舒，因而小便不通也。急下之，大便行，小便立解。
●大便燥结　转屎气极臭
此下之无辞。但有血液枯竭者，无表里证，虚燥不可下，宜六味地黄丸料加麦冬、五味，煎成入人乳，减半饮之。一方用白菜自然汁、大麻仁汁、生芝麻汁等份，入蜜和服自通。或用蜜煎导法。
●大便胶闭
其人平日大便不实，一遇温邪便蒸作极臭，状如黏胶，愈蒸愈黏，愈黏愈闭，以致胃气不能下行，温毒无自而出，不下即死。若得黏胶一去，无不愈者。
●协热下利
其人大便素或不调，邪热乘胃，便作烦渴。一如素日泄泻稀粪而色不败，其败色但焦黄而已。午后潮热，便作泻泄，子后热退，泄泻亦减，次日不作潮热，利亦止，为病愈。若潮热复作，利不止者，以增损大柴胡汤撤其馀邪，而利自止。
●热结旁流
此胃家实，邪热壅闭，续得下利纯臭水，全然无粪，日三五度，或十数度，急以加味六一顺气汤下之，得结粪而利自止。服药后不得结粪，仍稀水旁流，及所进汤药，因大肠邪胜，失其传送之职，知邪犹在也，病必不减，仍以前汤更下之，或用解毒承气汤。如虚并加入参。无参，以熟地一两，归身七钱，山药五钱煎汤，入前药煎服，累效。盖血不亡，气亦不散耳。
●脉厥　体厥
脉厥，沉伏欲绝。体厥，四肢逆冷，凉过肘膝，半死半生，通身如冰，九死一生。此邪火壅闭，阳气不能四布于外，胃家实也，急以解毒承气汤大清大下之。下后而郁热已解，脉和体温，此为病愈。若下后而郁热已尽反见厥者，为虚脱，宜补。若下后郁热未尽，仍见厥者，更下之，厥不回者死。
按：温病厥逆皆下证，伤寒厥逆多兼下利，则阳热变为阴寒者十之五。盖木盛则胃土受克，水穀奔迫，胃阳发露，能食则为除中。木盛则肾水暗亏，汲取无休，肾阳发露，面赤则为戴阳。戴阳尚多可救，除中十不救一。所以温之灸之，以回其阳，仍不出少阴之成法也。但厥而下利，阴阳之机甚微，不可不辨也。
●下后脉反浮
里证下后，宜脉静身凉。今脉浮，身微热，口渴，神思或不爽，此邪热溢于肌表，里无大留滞也。虽无汗，宜白虎汤。若大下后，或数下后，脉空浮而虚，按之豁然如无，宜玉女煎加人参，覆杯则汗解。以其人或自利经久，或他病先亏，或本病日久不痊，或反复数下，以致周身血液枯涸。石膏、知母、麦冬辛凉除肌表散漫之热邪，人参、熟地、牛膝滋阴以助周身之血液，于是经络润泽，元气鼓舞，腠理开发，此邪从荣解，汗化于液之义也。
●下后脉复沉
下证脉沉而数，下后脉浮，当得汗解，以热邪溢于气分也。今下后二三日，脉复沉者，馀邪复瘀到胃也，宜更下之。更下后，脉再浮者，仍得汗解，宜白虎汤。（以白虎发汗，亦里热除而表邪自解之义，非比麻黄、桂枝发散风寒也。）
●下后脉反数
应下失下，口燥咽乾而渴，身反热减，四肢时厥，欲得近火壅被，此阳气伏也。下后厥回，身复热，脉大而反数，舌上生津，不甚饮水，此里邪渐去，郁阳暴伸也，柴胡清燥汤以和解之。此证类近白虎，但热渴既除，又非白虎所宜也。
●下后身反热
应下之证，下后当脉静身凉，今仅发热者，此内结开，正气通，郁阳暴伸也。即如炉中伏火拨开，虽焰不久自息，与下后脉反数义同。
●下后反痞
邪气留于心胸，令人痞满。下之痞应去，今反痞者，以其人或因他病先亏，或因禀赋娇怯，气血两虚，下之益虚，失其健运，邪气留止，故致痞满。今愈下而痞愈甚，若用行气破气之剂，转成坏病矣。宜参归养荣汤，中病即止。
●下后邪气复聚
里证下后，脉不浮洪，烦渴减，身热退，三五日后复发热者，亦无伤食劳役，乃馀邪尚有隐伏，因而复发，此必然之理。不知者，每归咎于医家，误也。再酌前方下之，慎勿过剂，以邪热微也。
●急证急攻（伤寒无此证治）
杂气流毒，怫郁三焦，其病不可测识。一发舌上白苔如积粉，譬如早服凉膈、承气等方下之，至午舌变黄色，烦满更甚，再急下之，至晚舌变黑刺，或鼻如烟煤，仍加硝、黄大下之。所谓邪微病微，邪甚病甚，非药之过也。此一日之间而有三变，几日之法一日行之，稍缓则不及救矣。若下后热渴除苔不生方愈。更有热除苔脱，日后热复发苔复生者，更酌前方下之，不必疑二也。尝见温病有一二日即死者，乃其类也。丁亥五月，监生李廉臣女，年十八，患温，体厥脉厥，内热外寒，痞满燥实，谵语狂乱，骂詈不避亲疏，烦躁渴饮，不食不寐，恶人与火，昼夜无刻。予自端阳日诊其病，至七月初三始识人，热退七八而思食，自始至终以解毒承气汤一方，雪水熬石膏汤煎服，约下三百馀行，黑白稠黏等物，愈下愈多，不可测识，此真奇证怪证也。廉臣曰：若非世兄见真守定，通权达变，小女何以再生。戊子秋，举人李煦南长公，约年十五，患温，脉沉伏，妄见妄言，如醉如痴，渴饮无度，以加味凉膈散连下一月而苏。又予甥年二十一，患温，初病便烦满囊缩，登高弃衣，渴饮不食，日吐血数十口，用犀角地黄汤加柴、芩、连、栀、元参、荆芥穗灰十剂，间服泻心、承气汤七剂，诸证退而饮食进。越五日，小便不通，胀痛欲死。予细诊问，脉仍沉，脐间按之劲疼。予思此土实气闭不舒，因而小水不利也，以大承气汤下黑血块数枚，而病始痊。此皆证之罕见者也，可见凡下不以数计，有是证即投是药。但恐见理不明，认证不透，反致耽搁。而轻重缓急之际，有应连日，有应间日下者，如何应多，如何应少，其间不能如法，亦足误事，此非可以言传，临时酌断可也。（此等证治亦少，姑存以备参考。）
●发热
凡治伤寒温病，当发热之初最为紧要关隘，即宜详辨脉证治疗，此时用药稍不确当，必变证百出而成坏病矣。如温病发热，杂气怫郁三焦，由血分发出气分，断无正发汗之理。而发热头痛，身痛而渴，为热之轻者，神解散、小清凉散之类；如发热气喷如火，目赤舌黄，谵语喘息，为热之重者，加味凉膈散、增损三黄石膏汤之类；如发热厥逆，舌见黑苔，则热之极矣，加味六一顺气汤、解毒承气汤大清大下之。若正伤寒，自当详发热之表里虚实以施治。如翕翕而热者表热也，谓若合羽所覆，明其热在外也，桂枝麻黄各半汤、桂枝二越婢一汤、葛根汤选用；蒸蒸而热者，里热也，谓若熏蒸之蒸，明其热在内也，白虎汤、黄连解毒汤、泻心汤选用。太阳经以表为标，膀胱为本。凡发热头项痛，腰脊强，脉浮紧无汗，此寒在标也，麻黄汤汗之；发热脉浮缓自汗，此风在标也，桂枝汤和之；发热脉紧而兼缓，此风寒并在标也，大青龙汤发之。若脉浮发热，烦渴小便不利，此热在本也，五苓散两解之。阳明经以肌肉为标，胃为本。凡发热目痛，鼻乾不眠，无汗，葛根汤，热甚加黄芩、知母主之者，乃热在标也；若表里俱热，渴饮水浆，汗出脉洪数，白虎汤主之者，乃热在标本也；若不恶寒反恶热，或蒸蒸而热，内实不大便，脉洪数有力，调胃承气汤下之者，乃热在本也。少阳经主半表半里，从乎中治，脉弦，发热头痛，口苦耳聋，胸满胁痛，往来寒热，心烦喜呕，默默不欲食者，小柴胡汤主之。若标病止宜小柴胡加减，若本病因邪深入，不能传散，多以柴胡加芒硝汤，或大柴胡汤。大抵热在太阳忌下，热在阳明忌利小便，热在少阳忌汗、忌下、忌利小便。至传入三阴，则不发热，唯少阴经能发热。然少阴发热有二证，初病即见少阴证，脉沉反发热，麻黄附子细辛汤。若下利清穀，里寒外热，手足厥逆，脉微欲绝，身反不恶寒，此阴盛格阳，内寒而外热也，理中汤加附子，或通脉四逆汤。盖阳邪传阴经而下利者，乃是热利，阳陷入阴，外所以无热，自是白头翁汤、黄连阿胶汤一派。如阴邪入阴经而下利者，乃是里寒自利，寒既在里为主，则阳气必客于外，外所以反热，非理中、四逆何以御之。（内阳而外无热，内阴而外反热，辨之不明，用药死生立判。——眉批）要知虽皆发热，毕竟不同，发于阳而发热者，头必痛，发于阴而发热者，头不痛，此为辨也。又太阳以恶寒发热为病进，恐邪气传里也。厥阴以厥少热多为病退，喜阴尽阳复也。然热气有馀，则又为内痈便血之兆矣。发热多端，不可不详辨也。
按：《伤寒论》之论内痈，止于三句中，即以三证辨内痈为极确，文法精练，不可不细玩之。第一句，诸脉浮数，当发热，而反洒淅恶寒，谓脉浮数，本当发热，而反多洒淅恶寒者，内痈也。第二句，若有痛处，谓浮数之脉，主邪在经，当一身尽痛，而痛偏著一处者，内痈也。第三句，饮食如常，谓病伤寒，当不欲饮食，而饮食如常者，内痈也。读仲景书，可不于一字一句深求其义哉！景岳治肺痈，有桔梗杏仁煎；治肠痈，有肠痈秘方；通治有连翘金贝煎；外又有蜡矾丸。皆神方也，谨採以备用。（外科之法门，亦仲景热盛内痈之说，有以开之。）
●恶寒
伤寒恶寒者，不见风亦恶寒，身虽发热，不欲去衣被也。恶寒属表证，而有虚实之分，以有汗者为虚，无汗者为实也。但有恶寒为表不解，若欲攻其热，当先解其表，麻黄、桂枝之属是也。必不恶寒反恶热，此为表解，乃可清里，白虎、承气之属是也。然又有少阴之恶寒者，则蜷卧足冷，脉沉细，四逆汤温之，不可发汗。必振寒，脉微细者，内外俱虚也，真武汤主之。又有止称背恶寒者，盖人背为阳，腹为阴，阳气不足，阴寒气盛，则背为之恶寒，阳微阴盛之机已露一斑。《伤寒论》云：少阴病一二日，口中和，背恶寒者，当灸之，处以附之汤者是也。又有阳气内陷入阴中，表阳新虚，有背微恶寒者。《伤寒论》云：伤寒无大热，口燥渴，心烦，背微恶寒者，白虎加人参汤主之者是也。盖微，不甚也，若少阴，则寒甚也。二者一为阴寒气盛，一为阳气内陷。盖阴寒为病，不能消耗津液，故于少阴病则曰口中和；及阳气内陷，则热灼津液为干，故于阳明病则曰口燥渴也。二者均为背恶寒，要辨阴阳寒热不同，亦于口中润燥可知，不可不仔细审之也。又有伤寒恶寒，全不发热，六脉紧细，乃素禀虚怯而不能发热，此太阳寒伤荣证。但极虚感寒，无正发汗之理，宜理阴煎、大温中饮以滋其阴，而云腾致雨之妙，则景岳有心得矣。若温病恶寒，口燥咽乾，舌黄唇焦，乃阳盛格阴，内热则外寒，非恶寒也。盖恶寒表证也，得就暖处便解，外寒重证也，虽近火烈不除。轻则神解散，甚则升降散、增损双解散，岂可与正伤寒恶寒同日语哉？
●恶风
恶风者，见风则恶，密室中则无所恶也。虽属表证，而发散又自不同。若无汗恶风，则为伤寒，当发其汗，麻黄汤；有汗恶风，则为中风，当解其肌，桂枝汤。里证虽具，而恶风未罢者，皆当先解其表也。又有汗多亡阳与风湿皆有恶风之证，盖汗出漏不止，则亡阳外不固，是以恶风也，以桂枝加附子汤，温其经而固其卫。风湿相搏，骨节烦痛，湿盛自汗而皮腠不密，是以恶风也，以甘草附子汤，散其湿而实其卫。若温病，恶风等于恶寒，阳伏于内，阴格于外，不过初病一二日，后则恶热不恶风寒矣。要之邪热内郁，轻则发越于外而手足温，重则内外格拒而通身凉，死生关头，惟在识与不识耳。神解、芳香、升降、凉膈等方，斟酌得宜，万无一失。
●头痛
太阴少阴，有身热而无头痛，盖二经皆不上头故也。厥阴，有头痛而无身热，盖厥阴与太阳会于巅也。若身热又头痛，皆属三阳经也。伤寒太阳头痛，发热恶寒无汗，麻黄汤；头痛发热，恶寒有汗，桂枝汤。阳明头痛，不恶寒反恶热，白虎汤；不大便，调胃承气汤；头痛甚者必衄，葛根汤去大枣加葱白。少阳头痛，头角痛，或耳中痛，或口苦发热，或往来寒热，脉弦数，并宜小柴胡汤。厥阴头痛，呕而吐沫，吴茱萸汤；又厥阴头痛，脉微浮为欲愈，如不愈小建中汤。若温病头痛，或头胀痛，乃邪热郁结于内，上攻头面三阳，断不可发表，（温病头痛，禁用风药，恐邪气上升也，清泻里热，表证自退。——眉批）轻则神解散、清化汤治之，重则增损双解散、升降散合内外而治之。（里气一通，头痛自止，不可拘伤寒头痛当解表，不可攻里之例也。）
●身痛
凡伤寒太阳病，身体痛，骨节痛，若恶寒无汗，脉浮紧者，麻黄汤汗之；若脉浮缓，恶风自汗者，桂枝汤和之；若风寒并中，脉浮紧而缓者，大青龙汤发之。少阴病，身体痛，骨节痛，手足厥，脉沉者，附子汤主之。然此阴阳二证，一般身痛，用药则相去云壤，浮沉之脉，要在指下辨识。若误发少阴经汗，必动其血，或从口鼻出，或从目出，（少阴脉入肺络心，太阳脉起目内眦。）则为下厥上竭而死，或可以当归四逆汤救之。凡一身尽痛，发热发黄，头上汗出，背强，小便不利者，湿也，茵陈蒿汤。凡发汗后，身疼痛，脉沉迟者，桂枝新加汤。凡身痛下利清穀者，表里俱寒也，原文先救里四逆汤，次救表桂枝汤。若温病，杂气热郁三焦，表里阻隔，阴阳不通，身体痛，骨节痛，以及头痛项强，发热恶寒恶风，目痛鼻乾不眠，胁痛耳聋，寒热而呕，一切表证状类伤寒，实非风寒外感之邪，通宜清热解郁以疏利之，如神解散、芳香散、升降散、加味凉膈散、增损双解散之类，随其轻重酌量用之。里气一清，表气自透而外证悉平矣。故温病凡见表证，皆里证郁滞浮越于外也。不知者，一见身痛头痛，发热恶寒等证，便以为伤寒，而用麻黄、青龙以发其汗，则坏病蜂起矣。此即前一节治法大有天渊之别也，王、刘两公其先觉乎？（表证皆里证浮越于外，是不可正发汗。之所以然处，前辈名公知此者，除王、刘、吴、喻无多人焉，习俗之旧染，难以骤更耳，言之可胜呜咽。———眉批）
●不眠
阳盛阴虚，则昼夜不得卧，阴盛阳虚，则嗜卧不欲起。盖夜以阴为主，阴气盛则目闭而卧安。若阴为阳扰，故烦躁而不眠也。温病热郁三焦，阴不敌阳，大渴引饮，烦躁不眠，轻则增损大柴胡汤，重则增损双解散，两解表里之热毒以治之。若太阳伤寒，脉浮数，身痛无汗，烦躁不眠，大青龙汤或桂枝麻黄各半汤；若发汗后不眠，脉浮数，微热烦渴，小便不利，五苓散；若大汗后，胃中乾燥，不眠，烦渴欲饮水者，少少与之愈；脉数大者，白虎汤或竹叶石膏汤，不用五苓。又太阳伤寒，脉浮，以火劫汗，亡阳惊狂，起卧不安，桂枝去芍药加蜀漆牡蛎龙骨救逆汤。阳明经病，目痛鼻乾不眠，葛根汤，内热多加黄芩、知母；若自汗，脉洪数，经腑俱热，烦渴舌燥不眠，白虎汤；若大热，错语呻吟，乾呕不眠，黄连解毒汤。少阳病往来寒热，口苦，心烦不眠，脉弦数，小柴胡汤加黄连、栀子；若虚弱人，津液不足，加酸枣仁，五味子、麦冬。少阴病得之二三日以上，心烦不眠，黄连阿胶汤。凡汗、吐、下后，烦渴不眠，剧者懊憹不眠，此邪热乘虚客于胸中，烦热郁闷而不得散也，栀子豉汤。凡下后虚烦不眠，参胡温胆汤、加味温胆汤。
●多眠
凡病者多不得眠，伤寒反多眠者，以卫气昼则行阳，夜则行阴，行阳则寤，行阴则寐。阳气虚阴气盛，则目瞑，故多眠，乃邪气传于阴而不在阳也。昏昏闭目者，阴司阖也；默默不言者，阴主静也。凡伤寒头痛发热，神昏多眠者，表证也，宜解表为先，疏表汤。若得汗后，脉浮细，身凉嗜卧者，此阳邪去而阴气复，可不药而愈。设胸满胁痛，风热内攻而喜眠者，邪传少阳也，小柴胡汤加桔梗、枳壳。少阴病得之二三日，表邪未悉并阴，但欲寐，脉微细，无里证者，麻黄附子甘草汤以微发其汗则愈。少阴病，欲吐不吐，心烦多眠，自利而渴，小便色白者，真武汤。凡脉微细欲绝，或蜷卧恶寒向壁，或身重逆冷，皆属少阴，附子汤。若温病多眠，三阳合病，目合则汗，小清凉散合白虎。谵语有热者，增损三黄石膏汤加大黄。盖凡胃中有热者，亦欲多眠，但神昏气粗而大热，绝不似少阴之明辨是蜷卧足冷也。
●自汗
自汗者，不因发散而自然汗出也。然有表里之别，虚实之异焉。凡伤寒太阳病，汗出恶风，反微恶寒者，表未解也，宜桂枝汤，或小建中汤，或黄耆建中汤，随证用之。阳明病，发热汗多者，急下之，大承气汤。阳明病脉迟，虽汗出不恶寒，表证罢里证实者，急下之，大承气汤。夫脉迟，乃热郁阳明，火邪闭脉也。（伤寒热郁阳明尚且闭脉，何况温病。———眉批）里实乃身重，短气腹满而喘，濈濈汗出也，非若邪气在表而汗出之可缓也。漏风亡阳者，桂枝加附子汤。凡阴证四逆，额上及手背冷汗出者，与自利厥逆大汗出者，急以四逆汤温之。凡自汗出，小便难，脉沉者，桂枝附子汤加茯苓。若温病邪热内结，误服表药，大汗亡阳，烦渴不解，大复甦饮。不因误表而自汗者，增损三黄石膏汤，里实者加大黄。愈后每饮食及惊动，即自汗出，此表里虚怯也，人参固本汤加黄耆、牡蛎、麻黄根以固之。若发热而利，自汗不止者死。若大汗出，热反盛，狂言不止者死。若汗出发润，喘不休者死。若汗出如珠，不流者死，此又不可不知也。
●盗汗
盗汗者，睡著而汗出也，是由邪在半表半里。何者？若邪气一切在表与卫，则自然汗出也，此则邪气侵行于里，外连于表，及睡则卫气行于里，乘表中阳气不致，津液得泄，故但睡而汗出，觉则气散于表而止矣。杂病盗汗者，或阳虚血热，补中益气汤加防风、麻黄根、生地黄、牡丹皮。或阴虚火动，当归六黄汤加浮麦、麻黄根。伤寒盗汗，责于半表半里，知其胆有热也。《伤寒论》曰：微盗汗出，反恶寒者，表未解也，小柴胡汤主之。《伤寒论》曰：阳明病，脉浮而紧，必潮热，发作有时，但浮者，必（盗）自汗出。（按：盗汗是少阳证，自汗是阳明证，但浮者必盗汗出句之盗字，应是自字，当改之，可与白虎汤。）病愈脉静身凉，数日后，忽得盗汗及自汗者，此属表虚，并宜黄耆汤加防风、麻黄根。若温病盗汗，邪热内郁，外侵于表，升降散或增损大柴胡汤加牡蛎、龙胆，或龙胆末二钱，猪胆汁同温酒调服。
●头汗
风热邪内蓄，蒸发腠理，遍身汗出者，谓之热越。若身无汗，则热不得越，上蒸于阳，故但头汗出也。热不得越，阳气上腾，头汗出谵语者，在伤寒大柴胡汤、凉膈散，在温病增损大柴胡汤、加味凉膈散。头汗出齐颈而还，渴饮水浆，小便不利，此为热郁在里，身必发黄，在伤寒茵陈蒿汤，在温病加味凉膈散加茵陈蒿。心下满，头汗出，水结胸也，并宜柴胡陷胸汤。阳明病，下血谵语，此为热入血室。此证兼男子言，不仅妇女也。但头汗出者，在伤寒小柴胡汤加归尾、桃仁、穿山甲、丹皮、栀子，在温病柴胡清燥汤加穿山甲、桃仁、黄连、大黄、芒硝。又伤寒五六日，已发汗而复下之，胸胁满微结，小便不利，渴而不呕，往来寒热，心烦，但头汗出者，柴胡桂枝干姜汤。又伤寒五六日，头汗出，微恶寒，手足冷，心下满，口不欲食，大便难，脉沉细者，此为阳微结，必有表复有里也。脉沉亦在里也。汗出为阳微，假令纯阴结，不得复有外证，悉入在里，此为半在里半在外也。脉虽沉（紧）细，不得为少阴病，所以然者，阴不得有汗，今头汗出，故知非少阴也，可与小柴胡汤。设不了了者，得屎而解，柴胡加芒硝汤。若中湿，误下之，头汗出，小便利者死。又下后，额上汗出而喘，小便反秘者亦死。二者乃头汗之逆，以阴阳上下俱脱也。关格不通，不得尿，头无汗者生，有汗者死。若元气下脱，额上汗如贯珠者死。《脉经》曰：阳气上出，汗见于头，五内枯乾，胸中空虚，医反下之，此为重虚也。盖头汗有生死之分，须详辨之。（按：脉细者，应是脉沉细者，观下文脉沉亦在里也之亦字自知，当补之。脉虽沉紧之紧字，当是细字，若是紧字，与上下文义不属，当改之。
●手足心腋下汗
凡潮热手足濈濈汗出，为阳明胃实也。腋下濈濈汗出，为兼少阳胆实也。在伤寒大柴胡汤，在温病增损大柴胡汤。若大便秘硬者，在伤寒大柴胡汤加芒硝，在温病加味六一顺气汤。若手足心濈濈汗出，大便难而谵语者，此有燥粪，为热聚于胃也。在伤寒调胃承气汤，在温病加味凉膈散。《伤寒论》曰：阳明病，中寒不能食，小便不利，手足心濈濈汗出，此欲作痼瘕。大便必初硬后溏，胃中虚，水穀不别故也。痼瘕者，寒气结而为积也，厚朴生姜甘草半夏人参汤，或理中汤加木香、槟榔，不可下也。若额上及手背濈濈冷汗出者，此属阴证伤寒，通脉四逆汤温之。此皆不可不辨也。
●结胸痞气
《伤寒论》曰：病发于阳，而反下之，热入里作结胸。谓表证当汗也，而医反下之，则外邪乘虚内陷结于心膈，乃为结胸也。《伤寒论》曰：太阳病，脉浮动数，（浮则为风，动则为痛，数则为热。——眉批）头痛发热，微盗汗出，反恶寒者，表未解也，而反下之，动数变迟，膈内拒痛，胃中空虚，客气动膈，短气烦躁，心中懊憹，阳气内陷，心下因硬，则为结胸，大陷胸汤主之。若不结胸，但头汗出，余无汗，剂颈而还，小便不利，身必发黄，栀子豉汤主之。又曰：太阳病，重发汗而复下之，不大便，舌上燥而渴，日晡潮热，从心下至小腹硬满而痛不可近者，大陷胸汤主之。又曰：伤寒呕而发热，柴胡证具，而以他药下之，其柴胡证仍在者，复与小柴胡汤，必蒸蒸振汗而解。若心下满而硬痛者，此为结胸也，大陷胸汤主之。又曰：伤寒六七日，结胸实热，脉沉而紧，心下硬痛者，大陷胸汤主之。又曰：结胸无大热，此为水结在胸胁也，但头汗出者，大陷胸汤主之。（《活人》云：宜逐其水，小半夏茯苓汤，小柴胡汤去枣加牡蛎亦可。）又曰：小结胸病，正在心下，按之则痛，脉浮滑者，小陷胸汤主之。又曰：病应汗解，反以冷水噀之，或灌之，其热被却不出，弥更益烦，肉上粟起，意欲饮水，反不渴者，服文蛤散。若不瘥，与五苓散。寒实结胸，（寒饮结于胸中。）无热证者，与小陷胸汤，白散亦可服。崔行功曰：伤寒误下，结胸欲绝，心胸高起，手不可近，用大陷胸汤。恐不得瘥，此下后虚逆，气已不理，当以枳实理中丸，先理其气，次疗诸疾，古今用之如神。且误下之初，未成结胸者，急宜频服理中汤加枳壳、桔梗，自得解散，更不作结胸也。又有衄血不尽，血结胸中，手不可近，漱水不欲咽，身热喜忘如狂，腹胁胀满，大便黑，小便利，犀角地黄汤加大黄主之。妇人血结胸胁，揉而痛，不可抚近，海蛤散主之。凡结胸，脉沉紧、沉滑，沉实，或数大有力者，乃可攻之。若脉微沉细，手足冷者，为难治。若欲救之，宜四逆汤。凡结胸，有兼发黄或发斑，或厥逆者，皆为最重之证。又结胸证悉具，烦躁者死。又结胸脉浮大者，不可下，下之则死，须详辨之。张景岳曰：结胸治法，仲景俱以大陷胸汤主之。然以余之见。惟本病不因误下而实邪结胸，下连小腹，燥渴谵妄，脉来沉实者，正大陷胸汤所宜用也。至于太阳少阳，表邪未解，因下早结胸，而复用大陷胸汤，是既因误下而又下之，恐不得瘥，不若用枳实理中丸、柴胡陷胸汤，以缓治之为妙。
余按：崔、张皆谓不得瘥者，恐复下之过也。不知仲景大有所见，盖误下结胸危证也，缓则死矣。结胸而用陷胸者，有病则病受之。观大病瘥后，从腰以下有水气者，用牡蛎泽泻散峻攻，何反不顾其虚耶？盖病势危急，设用缓剂，阴水袭入阳界，驱之无及，可见活人之事迂阔者无剂也。
《伤寒论》曰：病发于阴而反下之，因作痞，以下之太早故也。谓内挟痰食，外感风寒，里之阴虚已受邪热，中气先伤也。或热微下证未全，不任转泻也，而医反下之，则里之微热虽除，表之邪热又至。表邪乘虚内陷，结于心下，但硬满而不痛，虽不结胸，亦成痞气也。若不因下早而为痞气者，或痰、或食、或气、或血为之结也。各有寒热之不同，要在辨而治之。大约轻者，通用枳壳桔梗汤。若实热而为痞者，内实热盛不大便，手足温，其脉关上浮，大黄黄连泻心汤。如寒热偏胜者，上有湿热，下有陈寒也，心下痞，而复恶寒汗出者，附子泻心汤。如寒多热少，胸满脉濡者，半夏泻心汤。如胃不和，心下痞硬，乾呕，胁下有水气者，生姜泻心汤。如下利腹鸣者，非热结也。但以胃中虚，客气上逆，故心下痞硬，甘草泻心汤。要之泻心非泻心火之热，乃泻心下之痞满也。如痞满胃寒咳逆，理中汤。如外证未除，而数下之，为重虚其里，邪热乘入，遂挟热而利，心下痞硬，表里不解者，桂枝人参汤，即理中汤加桂枝而易其名，为治虚痞下利之的方也。如汗吐下后，胃虚停饮痞硬，噫气不除，旋覆花代赭石汤，此辅正匡邪蠲饮下气之妙方也。如本以下之，故心下痞，与诸泻心汤不解，其人渴而烦躁，小便不利，五苓散。邪在上而治在下，使浊气出下窍，而清阳之在上焦者，自能宣化，乃脏实而泻其腑也。盖五苓有两解之功，润津滋燥，导饮荡热，亦消痞满之良方也。如发热汗出不解，心下痞硬，或吐，或下利，脉滑数，或关脉沉紧，大柴胡汤。盖外邪不解，转入于里，以下痞硬，呕吐下利，攻之则碍表，不攻则里证又迫，计惟有大柴胡汤，合表里而两解之。
余按：大凡结胸痞气，未经攻下而成者，此或痰、或食、或气、或血凝滞而然，先须柴胡陷胸汤、柴胡枳桔汤以开之，开之不愈，则攻下之。曾经下后，此为外邪陷入而为结胸痞气，时其轻重，当下则下，缓则误矣。若不分曾下未下，但见心下胀满，便以为结胸痞气，辄用攻下之剂，反成真结痞矣。又按：结言胸。痞言心下，结言按之石硬，痞言按之濡，结言寸脉浮关脉沉，痞不言寸而但言关上浮，可以知其病之分，治之异矣。然此皆为正伤寒言之也。若温病郁热内攻，火性上炎，一发即心胸结痞，脉洪滑数，或伏沉，自是热实结胸痞气，特患下之不早耳，非大小陷胸，或陷胸承气、加味凉膈等方下之不为功。凡结胸，不问寒热虚实迟早，便用罨法，生姜、葱白等份，生萝卜加倍，无，以子代之。三味共捣一处，炒热，白布包作饼，罨胸前结痛处。此法须分二包，冷则轮换，无不即时开通，但不宜太热，恐炮烙难受也。更以温手顺下揉之，自无不愈。并治一切痞满胀痛，真妙法也。
张氏《发明》曰：成注云：无热而恶寒者，发于阴也。既无热而又恶寒，其为阴证明矣，安有下之之理？下之岂止作痞而已哉？夫仲景所谓阴阳者，指表里而言也，非此之谓也。病在表则当汗，而反下之，因作结胸。病虽在里，尚未入腑，而辄下之，因成痞。所以成结胸者，误下之故也；所以成痞气者，下之太早故也。经曰：脉浮而紧，浮则为风，紧则为寒。风则伤卫，寒则伤荣。又曰：脉浮而紧，复下之，紧反入里则作痞。由此言之，风邪入里则结胸，寒邪入里则为痞。然此亦皆太阳病之所致，非阴证之谓也。又曰：病在阳，应以汗解。阳指表证而言明矣。况痞证诸条，未有因无热恶寒下之而成者，此成注之误也。按此说深合经义，故录之。　腹满　腹满者，腹中胀满也。腹满不减者为实，时满时减者为虚。以手按之，坚硬而痛不可按者为实，可揉可按而软者为虚。《伤寒论》曰：凡伤寒太阴之为病，腹满而吐食不下，自利益甚，时腹自痛。若下之，必胸下结痛，自利益甚，宜理中汤加藿香、厚朴、陈皮、半夏，甚则四逆汤。腹满时减复如故，此虚寒从下而上也，理中汤加厚朴、木香。病人自言腹满，他人以手按之不满，此属阴证，切不可攻，宜四逆汤温之。凡汗解后腹满，厚朴生姜半夏甘草人参汤。本太阳证而反下之，因而腹满时痛者，桂枝加芍药汤。大实痛者，桂枝加大黄汤。少阴病六七日，腹胀不大便者，大承气汤。凡发汗后不解，腹胀满痛者，大承气汤。凡潮热腹满，短气而喘，内实者，大柴胡汤加厚朴、槟榔。胸中有热欲呕吐，胃中有寒作满痛者，黄连汤。温病无阴证，热郁失下，邪火久羁，腹胀满痛者，升降散、加味凉膈散加枳实、厚朴。大抵阳热为邪，则腹满而咽乾，便秘谵语；阴寒为邪，则腹满而吐利，食不下。与夫曾经汗吐下后腹满，治各不同。故为医者，要知邪气所起所在。审其所起，知邪气之由来；观其所在，知邪气之虚实。汗下之不差，清补之适当，则十全之功可得也。（按：自利益甚四字，当在必胸下结痛句之下，不应在吐食不下句之下。若在此句下，则是已吐食不下而自利益甚矣。仲景复曰若下之三字，无所谓也。当移之。）
●小腹满
小腹满者，脐下胀满也。胸膈满为邪气，小腹满为有物。物者何？尿与血耳。小腹满，小便不利者，尿涩也。在伤寒，自气分传入血分，宜五苓散、猪苓汤；在温病，自血分发出气分，宜神解散、升降散。小腹满，小便自利者，蓄血也。在伤寒，桃仁承气汤、代抵当汤丸；在温病，解毒承气汤加夜明砂、桃仁、丹皮、穿山甲。又伤寒小腹满，厥逆，真武汤。小腹满，不结胸，按之痛，厥逆，脉沉迟，冷结关元也，四逆汤加吴茱萸，外灸关元穴。温病无阴证。
●腹痛
凡腹中痛，按而痛甚为实，按而痛减为虚。阳邪痛者，痛不常久；阴邪痛者，痛无休歇。伤寒腹痛，须明部分。中脘痛属太阴脾经分，脉沉迟而寒者理中汤，甚加附子。阳脉涩，阴脉弦，脉三阳急为瘕，三阴急为疝，此伤寒瘕疝发于内，故腹中急痛。小建中汤，散结安瘕，治在阳明太阴。不瘥，小柴胡汤。和中定疝，治在少阳厥阴。脐腹痛属少阴肾经分，脉沉者，真武汤。小腹痛属厥阴肝经分，阳郁厥逆者，当归四逆汤加吴茱萸、生姜；阴寒厥逆者，四逆汤加吴茱萸。若太阳病下之早，因而腹痛者，属太阴也，桂枝加芍药汤。若内实腹痛，绕脐刺痛，烦躁，发作有时，此有燥粪也，调胃承气汤；大实腹满而痛，脉实者，大承气汤。若脉弦，口苦发热，腹中痛者，小柴胡汤去人参，加炒白芍；寒热交作，腹中痛者，小柴胡汤加肉桂、白芍，寒多去黄芩。大抵伤寒腹痛，有虚有实，有寒有热，要在辨脉证而治之；温病腹痛，乃杂气潜入，邪火郁滞阳明也，以升降散、加味凉膈散消息治之。温病无阴证，实与热自不屑言，即有虚者，亦当先去其急，而后理其缓也。张子和曰：良工先治其实，后治其虚。今之庸工，不敢治其实，惟误补其虚，举世不知其非，奈何。
●烦热
烦热者，因发热而烦躁不安也，惟温病为特甚。此盖杂气伏郁三焦，邪火亢闭，怫热燔灼，故心神无定耳。增损双解、增损三黄石膏之属，消息治之。若伤寒有表邪不得汗出而烦躁者，其脉浮缓而紧数，大青龙汤。若烦而渴，脉弦数者，乃半表半里证也，小柴胡汤加知母、天花粉。若烦渴舌燥，大汗出，饮水，脉洪数有力者，阳明经腑证也，白虎汤，甚则调胃承气汤。若手足厥，下利而烦，脉沉细而软者，此则阴证之类烦也，急以人参、附子温之。若手足厥，（阳气受于胸中，四肢为诸阳之本。邪结胸，寒饮伏停，阳气隔塞。）心中满而烦，（饮作烦闷。）此非少阴之脏寒也，急以瓜蒂散吐之。若内伤劳役，阴虚火动而烦者，身倦自汗，尺脉浮虚者，补阴益气煎加白芍滋之。凡伤寒五七日，两手六部脉皆至，（六脉同等。）大烦（邪欲外散，故作烦热。）而口噤不能言，其人躁扰者，（邪正相争。）欲作汗解也。若脉和大烦，（邪欲外向，大有作汗之机。）目肿睑内际黄者，（太阳主目上纲，阳明主目下纲，目肿而内际黄者，土旺而邪欲散也。）此亦欲作汗解也。所以言大烦者，以肌表大热，则是邪热欲泄达于外也，故为欲解。间有大战者，然必以脉为主，若脉不至而大烦，不能言，（反解上条。）脉不和而睑黄大烦，（反解次条。）其病为进，又不可执一而论也。
●潮热
潮热者，如潮水之潮，其来不失其时。盖阳明属土，应时则旺于四季，应日则旺于未申，故必日晡发者为潮热。阳明内实也，宜下之。若一日三五发者，乃是发热，非潮热也。又须切脉之滑大沉实，再审其人脐腹胀满，以手按之则硬而痛，手足心并腋下濈濈然有汗，此内实有燥粪也。在伤寒大柴胡汤，或调胃承气汤；在温病增损大柴胡汤，或加味凉膈散加龙胆草。务要酌度适中病情，不可太过不及。若伤寒，发在寅卯辰巳时分，且未可下，宜小柴胡汤加减与之。若少阳邪并阳明，发潮热，大便溏，小便自可，胸胁痛不去者，主以小柴胡汤。又胁下硬满，不大便而呕，舌上白苔者，可与小柴胡汤，则上下通和，濈濈然汗出而解。至于温病，邪郁胃中，但有潮热，悉以增损大柴胡汤，甚则加味六一顺气汤。凡伤寒潮热者，先以小柴胡汤，如热不除，内实可下者，以大柴胡汤。此大略也。
●往来寒热
伤寒往来寒热，邪正分争也。盖寒为阴，热为阳，里为阴，表为阳。邪客于表，与阳相争则发寒矣；邪客于里，与阴相争则发热矣。表邪多则寒多而热少，里邪多则热多而寒少。邪在半表半里之间，外与阳争而为寒，内与阴争而为热，表里之不拘，内外之无定，由是寒热往来而无常也，故以小柴胡汤，立诸加减法以和之。又往来寒热与寒热如疟，似是而实非也。寒热如疟者，作止有时，正气与邪争则作，分则止矣。往来寒热，则发作无时，往来无常，日三五发或十数发，此其与疟异也。虽治往来寒热属半表半里，当和解之，又有病至十馀日，热结在里，复往来寒热，自宜大柴胡汤下之。凡少阳证，往来寒热，必先与小柴胡汤和之。服后不解，其脉反浮者，与柴胡桂枝汤，使邪从表而散。其脉如数者，与大柴胡汤，使邪从里而出也。温病伏邪内郁，往来寒热多属热结在里，阴阳不和，增损大柴胡汤主之，如升降散，乃此证妙药也。盖升清可以解表，降浊可以清里，则阴阳和而内外俱彻矣。若施之伤寒，则又不可。
●谵语
谵语者，语言讹谬而气盛也。经曰：实则谵语。盖邪热深入，蓄于胸中，则昏其神气，遂语言无次而妄说也。邪热轻者，惟睡中谵语，醒则无矣；邪热重者，即不睡亦谵语；如热极者，詈骂不避亲疏，不识人，此神明之乱也。谵语盖非一端，伤寒发汗多亡阳谵语，以胃为水穀之海，津液之主，汗多津液亡，胃中燥，必发谵语。此非实热，故不可下，以柴胡桂枝汤和其荣卫，以通津液后自愈。谵语不恶寒反恶热，白虎汤。腹满身重，难以转侧，口不仁，（不知味也，）面垢，谵语，遗尿自汗，脉滑实者，白虎汤。潮热，手足腋下濈濈汗出，其脉沉实，或滑数有力，大便难而谵语者，大承气汤。温病热郁三焦，神昏气乱，谵语不识人，时其轻重，以升降、凉膈、六一、解毒承气之类，消息治之。若误服表药，谵语闷乱者，增损三黄石膏汤加大黄。若蓄血谵语，大便黑，小便利，在伤寒桃仁承气汤，在温病解毒承气汤加夜明砂、桃仁、穿山甲、丹皮。下利谵语，脉滑而数，有宿食也，在伤寒六一顺气汤加黄连，在温病加味六一顺气汤。此非内寒而利，乃燥粪结实，胃中稀水旁流之物也，必须能辨滑数之脉，乃可下之。此证最难酌度。温病多有体厥脉厥者，更须下之，此《内经》通因通用之法也。若下后下证悉除，三五日后谵语不止者，此邪气已去，元气未复，宜柴胡养荣汤加辰砂一钱。大抵谵语脉短则死，脉自和则愈。或气上逆而喘满，或气下夺而自利，皆为逆也。
●郑声
郑声者，郑重频繁，谬语谆谆不已而气微也。《经》曰：虚则郑声。如老人遇事谇语不休，成氏以为声转其本音，二理并通，故两存之。盖郑声，乃因内虚正气将脱而言，皆不足之状。如手足厥，脉沉细，口鼻气息短少，所说语言轻微无力，气少难以应息者，皆阳气微也。若神昏气促，不知人事者死。如气不促，手足颇温，其脉沉细而微者附子汤，或内热不可用附子者，人参三白汤、五福饮、七福饮之类，随证加减治之。所谓伤寒温病，四损不可正治者此类是也。楼氏曰：谵语，气虚独言也。此出《素问》。予用参、耆、归、术治之屡验。按：此即所谓郑声也。大抵谵语、郑声，态度无二，但有虚实之分，须详辨之。
●发狂
凡发狂，本属阳明实热之证。盖阳明为多气多血之经，或伤寒阳邪传入胃腑，或温病阳邪起自胃腑，热结不解，因而发狂。《内经》脉解篇曰：胃者土也，故闻木音而惊者，土畏木也。其恶火者，热甚则畏火也。其恶人者，以阳明厥则喘而惋，惋则恶人也。其病甚则弃衣而走，登高而歌，或数日不食，或逾垣上屋者，以四肢为诸阳之本，阳盛则四肢实，实则能登高也。其弃衣而走者，以热盛于身也。其妄言骂詈不避亲疏而歌者，以阳盛为邪也。又曰：阴不胜其阳，则脉流薄疾，乃狂。又曰：邪入于阳则狂。是皆以阳明热邪上乘心肺，故令神志昏乱若此，此阳狂也。伤寒温病虽根源不同，至于发狂皆邪热已极，使非峻逐火邪则不能已。故但察其大便硬结，或腹满而坚，或湿滞胶闭，或热下利，或热结旁流有可攻之证，酌用大小承气、凉膈、六一、解毒承气之类下之。如无胀满结实等证，而惟胃火使然者，但以白虎、解毒、三黄石膏、大小清凉之属，清其火邪，其病自愈。外有伤寒如狂发狂二证，以太阳邪热不解，随经入腑，重则发狂，轻则如狂，此热搏血分，蓄血下焦，故宜桃仁承气与代抵当下之。温病多蓄血阳明，以黄连解毒汤，送下代抵当汤丸去桂加牛膝、丹皮。近见别有一种如狂之证，或由失志而病，其病在心；或由悲忧而病，其病在肺；或由失精而病，其病在肾；或由郁怒思虑，饥饿劳碌而病，其病在肝脾。此其本病已伤于内，而邪气复侵于外，则本病必随邪而起矣，其证所谓虚狂是也。外无黄赤之色，刚暴之气，内无胸腹之结，滑实之脉，或不时躁扰而禁之则止，或口多妄诞而声息不壮，或眼见虚空，或惊惶不定。察其上，口无燥渴，察其下，便无硬结，是皆精气受伤，神魂不守，其证与阳极发狂者反若冰炭，而时医不察，但见错乱，便谓阳狂，妄行攻下，必致杀人。凡治此者，须辨气血阴阳四损何在。其有虚而挟邪者，邪在阳与气分，宜补中益气汤、大温中饮。邪在阴与血分，宜补阴益气煎、理阴煎。设有邪气闭结，势不能下者，必以黄龙汤，或大柴胡汤加人参。其虚而无邪者，在阳与气分，宜八珍、十全、肾气丸料、右归丸料。在阴与血分，宜六味丸料、左归丸料。其虚而挟寒者，宜四逆汤加人参、右归丸料。其虚而挟火者，宜六味丸料、左归丸料。此主之宜，大略如此。若夫润泽之，则在医者活法耳。
●发斑疹
发斑者，轻如蚊迹，重如锦纹。其致此之由，总因热毒不解。或当汗不汗，则表邪不解；当下不下，则里邪不解；当清不清，则火盛不解；阳证误用温补，则阳亢不解。必须察脉之浮沉，人之虚实，热毒之轻重而治之，断不可执成氏不可汗，不可下之说。凡邪气自外而入，深入不解，则又自内而出，表里相乘，势所必至，原非表虚证也。但使内外通达，则邪由表里而解矣。即如犀角地黄汤，乃治斑之要药。人知此汤但能凉血解毒，而不知此汤尤善解表散邪，若用之得宜，里气一清，必通身大汗，热邪顿解，何为不可汗耶？发斑大热，狂躁引饮，又何为不可下耶？凡斑出赤红者为胃热，紫红者为热甚，黑色者为胃烂也。鳞红起发者吉，最忌稠密成片。如热甚脉洪数烦渴者，以白虎汤合犀角地黄汤加殭蚕、蝉蜕、青黛。如热毒内蕴，烦心不得眠，错语呻吟者，犀角大青汤加殭蚕、蝉蜕，或增损三黄石膏汤加青黛、犀角。热燥便结者，俱加酒大黄。如斑发已尽，外热稍退，内实便秘谵语者，以加味凉隔散微下之。（胃热乾燥，荣气不舒，得凉药以滋其阴，则胃中和而大汗出矣。——眉批）温病与伤寒治法同。盖殭蚕、蝉蜕尤斑疹要药也。至于阴证，亦时有发斑者，状如蚊迹，多出胸背手足间，但稀少而淡红，身虽热而安静，以其人元气素弱，或因欲事伤肾，当补不补，则阴凝不解。或误服凉药太过，以致变成阴证。寒伏于下，逼其无根失守之火，聚于胸中熏灼肺胃，传于皮肤而发斑点，补阴益气煎加乾姜、附子。寒甚脉微，大建中汤、通脉四逆汤，则真阳回阴火降，而证乃痊，此治本不治标也。温病无阴证。若夫疹与斑等乃温病中之重证也，治同温病，伤寒百不出一。总缘杂气之毒郁于胃中，无所施泻，发于皮肤而为疹，增损双解散主之，加紫背浮萍五七钱，或重加石膏、大黄、芒硝，清散得宜，未有不出者。如身出而头面不出，此毒气内归，危候也。急以大蟾蜍一个，捣和新汲水，去渣痛饮之自出，屡验。若温病有久而甚者，烦躁昏沉，只用蟾蜍心三两个，和水饮一二次，定心安神而病去矣，勿以为微而忽之。凡斑疹，脉洪长滑数易治，脉沉伏弦微难治，黑如果实靥者死，不可不知。
●发黄
凡伤寒温病皆发黄，多由阳明湿热，与合曲相似。如发热汗出者为热越，不得发黄也。但头汗出，身无汗，剂颈而还，或心中懊憹，或渴饮水浆，小便不利，或赤或黄，或溷浊，肚腹胀满，或痛或不痛，或燥结，脉来沉实有力，此皆瘀热在里。熏蒸于皮肤之上，身黄如橘子色者，在伤寒茵陈蒿汤，在温病加味凉膈散加茵陈蒿。古方治里证有三承气汤，便于三承气中合茵陈蒿汤，或加味茵陈蒿汤，随证施治，方为尽善。外用黑豆一升，黄蒿四两，煮滚汤一锅，倾铜盆内，搅稍冷，入鸡子清七八个，以手指搅起白沫，敷身黄处，黄散，温覆汗出而愈。又伤寒有身黄发热者，栀子柏皮汤。伤寒有瘀热在里表者，麻黄连轺赤小豆汤。此瘀热在表而发黄，故用表药。设泥里字，岂有邪在里而反治其表之理哉？夫伤寒温病，至于发黄为疾已甚，多有不治之证。形体如烟燻，直视头摇，是为心绝；环口黧黑，柔汗发黄，是为脾绝。当辨之。
●蓄血
蓄血者，瘀血蓄结于内也。身黄如狂，屎黑善忘，皆蓄血之证。许学士云：血在上则喜忘，血在下则发狂。盖伤寒病在太阳，则当发汗。或不汗，或汗迟，或脉盛汗微，邪无从出，故随经入腑，结于膀胱，乃为蓄血。温病起无表证，而惟胃实，阳明热郁失下，邪火久羁，故肠胃蓄血多，膀胱蓄血少。亦有血为热搏，下注膀胱者，虽腐为黑血，溢于肠间，结粪得瘀而润下，然真元已惫矣。医者必察人胸脐旁、小腹，但有硬满处，以手按则痛者，便为蓄血。若蓄血阳明，不必问其小便。若小腹硬满而小便自利，则膀胱之气化行，而与尿涩气不化不同也，允为有形之蓄血矣。温病与伤寒治法亦无大异。《保命集》分三焦。上焦胸胁手不可近，在伤寒犀角地黄汤加大黄，在温病再合黄连解毒汤；中脘脐间手不可近，在伤寒桃仁承气汤加丹皮、枳壳，在温病去肉桂，再合黄连解毒汤；脐下小腹手不可近，在伤寒代抵当汤丸，在温病以黄连解毒汤送下此丸，去肉桂，加丹皮、牛膝。夫伤寒温病至于蓄血，实病证之奇异，治法之精微，能审诸此，垂手取效，可为妙也，然而难矣。实者可救，虚者多危。
●衄血
经络热盛迫血妄行，出于鼻者为衄。伤寒责其血热在表也；温病责其血热在里，浮越于表也，犀角地黄汤加芩、连、柴、栀、元参、殭蚕、蝉蜕，甚加大黄，入蜜、酒、小便，冷服。凡伤寒阳明病，口乾鼻燥能食者，知邪不在里而在经，故必衄也，葛根汤去大枣，加葱白、黄芩。不止，黄芩汤去枣，加生茅根、生艾、生藕、生荷叶、生侧柏叶、小便煎。太阳病脉浮紧，发热无汗而衄者愈。太阳病衄血，及服桂枝汤后衄者，为欲解，亦可服犀角地黄汤加茅花。（如无，以根代之。）脉浮大，发热下利，衄血乾呕者，黄芩去大枣，加生地汁、童便。衄血烦而渴欲饮水，水入即吐者，先服五苓散，后服竹叶石膏汤。不止，茅花汤，（即茅花五钱，小便煎服是也。）或于凉血药中，磨京墨三茶匙亦妙。汗后热退，衄血不止，用草纸折数层，浸于新汲水中，贴顶门上及项脊，温则易之，必止。少阴病，但厥无汗而强发之，必动其血，或从口鼻出，或从目出，是为下厥上竭，为难治，可与当归四逆汤。仲景曰：衄家不可发汗，汗出必额上陷，脉急紧，直视不能瞬，不能眠。又曰：亡血家，不可发表，汗出即寒慄而振。二说皆为久衄，亡血已多，故不可汗。若热毒蕴结成衄，脉浮紧者，麻黄汤，脉浮缓者，桂枝汤。若脉已微，二药必不可用。脉细者，黄芩汤去大枣，加生地、童便；脉滑者，犀角地黄汤。大抵衄血、吐血、下血，脉微小者生，脉实大者死。或衄后、吐后、下后，脉微小易治。若热反盛，脉反洪数者死也。若衄而头汗出，或身上有汗不至足者，皆难治也。
●吐血
伤寒诸阳受邪，其邪在表。当汗不汗，热毒深入，故吐血也，麻黄汤汗之。内有瘀血者，桃仁承气汤利之。服桂枝汤后吐血者，犀角地黄汤加茅花。凡久病虚弱，外有寒形，内有火邪，风寒闭塞，壅遏里热，以致吐血者，麻黄芍药人参汤主之。凡吐血鲜红色者，皆热也，犀角地黄汤以凉之；凡吐血紫黑成块，脉沉迟细，口不渴，小便清，为瘀血寒凝也，宜理中汤加丹皮、肉桂之辛温以散之。若脉洪数，仍属热，宜桃仁承气汤以行之。温病吐血与衄血，皆属热毒内郁，经络火盛，火载血液而妄行，大清凉散，或犀角地黄汤合泻心汤。有瘀血紫黑成块者，加桃仁、大黄以利之。（按：麻黄芍药人参汤证出自《准绳》，《伤寒论》无此证。因东垣治一寒士感寒吐血，用麦冬饮子合仲景麻黄汤各半服之，甚善，故并载之以为后学津梁。乾隆乙巳季冬科试，先君六旬有六，冒雪归家，风寒郁热，以致头痛，发热恶寒，吐血，诸医不效。余甚惊惶，斟酌东垣此汤一服而愈。前因吾父中风，留心医道，三年内未敢处方，自是而悟，认真脉证，方未有不效者。噫！医道之难在此矣。）
辨中有发经论所未发者，实千古不易正理，后学宗之，自不覆晋人辙矣。（畏斋。）


卷三  ——————————————————————————————————————————————————————————————————————————————————————————

头目眩  ***************************
眩者，头旋眼黑也。伤寒头眩，多因汗吐下，虚其上焦元气之所致也。伤寒邪在半表半里，表中阳虚，故时时头目眩，葛根汤。风家多头目眩，亦当解肌，葛根汤。《伤寒论》曰：少阳，口苦咽乾目眩，小柴胡汤加天麻、川芎。《伤寒论》曰：阳明病，但头眩不恶寒，故能食而咳，其人必咽痛。能食为阳明中风，四逆散加天麻、桔梗。《伤寒论》曰：太阳伤寒，误吐误下后，心下逆满，气上冲胸，（里虚气上逆也。）起则头眩，（表虚阳不足也。）脉沉紧，（邪在里，不可汗。）发汗则动经，身为振振摇者，（汗则外动经络，伤损阳气，则不能主持诸脉也。）桂苓甘术汤以温经益阳，或真武汤以实卫止汗。
按：《针经》云：上虚则眩，下虚则厥。头目眩皆属虚，宜温经补阳之剂。吴氏治伤寒汗出过多，头眩，身摇发热，脉虚数，人参养荣汤倍人参，加天麻，少佐酒炒黄柏，二服而愈。易老云：头旋眼黑，非天麻不能定，少佐黄柏以滋肾水也。若血虚头眩，四物汤加人参、天麻。气虚头眩，四君子汤加天麻、川芎。伏痰头眩，二陈汤加南星、白术、天麻、川芎。内兼痰火上攻，再加酒炒黄芩、竹沥、姜汁。若元气虚脱者，人参养荣汤、大建中汤，俱加天麻、川芎。内伤劳役者，补中益气汤加天麻、川芎。惟温病头目眩及头胀、头痛、头汗，并目赤、目黄、目不明、目直视、目反折，与伤寒治法不同，俱系杂气伏郁中焦，邪热亢闭，上攻头目，乃胃家实也。通宜升降散、加味凉膈散清利之。（头眩疼量加大黄，目眩赤等证量加龙胆草酒炒。）

咳嗽  ***************************
咳谓有声无痰，嗽谓有痰无声，咳嗽则有声有痰也。肺主气，形寒饮冷则伤之，使气逆而不散，冲击咽膈，令喉中淫淫如痒，习习如梗而咳嗽也。有寒者，有热者，有停饮者，有在表者，有在里者，有在半表半里者，病各不同，治亦有异。如伤寒停饮与表寒相合而咳嗽者，小青龙汤，或金沸草散；停饮与里寒相合而咳嗽者，真武汤；邪热在半表半里而咳嗽者，小柴胡汤加贝母、知母、天花粉，肺热去人参加沙参；凡阴证手足厥逆而咳嗽者，四逆汤加五味子。若温病伏热内郁咳嗽，白虎汤合升降散、小清凉散加竹叶；若烦闷则加味凉膈散、增损三黄石膏汤，并加桔梗。夫咳为肺疾，必待发散而后已，然又有不可发散者。《伤寒论》曰：咳而小便利，不可发汗，发汗则四肢厥逆。又曰：咳而发汗，蜷而苦满，腹中复坚，此为逆也。不知发汗尤为温病所大忌者，岂止小便利一节乎？又咳而脉数者，为心火刑肺金则死。

口燥咽乾  ***************************
引饮曰渴，不引饮曰燥干。凡伤寒少阳。邪在中焦，口苦舌乾，不甚渴，脉弦者，小柴胡汤。少阳脉弦，往来寒热而呕，口燥咽乾者，小柴胡汤。口乾少津液，脉浮紧微数者，白虎加人参汤。阳明无大热，背恶寒，口燥咽乾者，白虎加人参汤。少阴病得之二三日，口燥咽乾，急下之以存津液，大承气汤，此热在下焦，烁枯肾水，下不可缓也。若温病怫热内郁，未有不口燥咽乾者，小清凉散、增损三黄石膏汤，再看兼证消息之。凡伤寒汗吐下后，津液少，口燥咽乾，及虚人水衰火旺，口燥咽乾，以补阴益气煎加麦冬、黄柏、知母、天花粉，以滋其水。若脉沉足冷者，多难治。温病下后须酌之，不可骤补。脉沉足冷，宜大下之，不可以伤寒例拘也。

咽痛  ***************************
凡伤寒咽痛有多般，务宜详辨，不可一例以为热也。太阳病误下，脉若浮紧，必咽痛，此热邪仍在上膈也，小建中汤加桔梗。误汗亡阳漏风而咽痛，此阳虚而阴气上乘也，乾姜附子汤。阳明病六七日不大便，热蒸头痛而咽痛者，调胃承气汤。热传少阴而咽痛者，以其经上循喉咙故也，脉必数而有力，证必燥渴引饮，小便秘涩短赤，急当下夺以泄其热也，大承气汤。少阴咽痛，四逆，泻利下重者，四逆散加薤白、桔梗。少阴病一二日，咽痛者，与甘草桔梗汤即瘥。此汤为阴阳通用之剂。少阴病下利清穀，里寒外热，脉微欲绝，面赤咽痛，此阴盛格阳也，通脉四逆汤加桔梗。有直中阴经而咽喉骤痛，不肿不渴，始病无发热头痛，脉来沉紧而细，或疾数无伦，或呕吐清水，或泻利清穀，或燥极闷乱，渴不能饮，此寒气客于少阴之经，虚阳上逆之候，附子汤、乾姜附子汤加人参急温之，或可救疗。大抵阳邪上逆而咽痛，宜甘寒以解其热；阴寒邪塞而咽痛，宜辛温以解其结，此大较也。若夫肾气本虚，龙火势盛，必挟痰饮于上而肿痛闭塞也，当砭破出血，涌泄痰涎，后用六味地黄丸料加牛膝、麦冬、五味子频服。又有真阴亏损，肾水枯涸，阴寒直中而咽痛者，附子理阴煎大剂浓煎饮之。若温病怫郁中焦，流布上下，即见少阴经口燥舌乾，咽喉肿痛不利之证，以其脉贯肾络于肺系舌本故也，增损双解散加元参、牛蒡子，或增损普济消毒饮倍桔梗加荆芥穗，升降散尤为对证之药。

渴  ***************************
凡伤寒发渴，或因热耗津液，或因汗下太过，当分六经而治。太阳热在表不渴，若热入膀胱之本，脉浮数，小便不利，微热发渴者，五苓散，切不可与白虎汤。阳明病脉长，标热不恶寒，无汗而渴者，葛根汤加黄芩、知母，减麻黄二钱。若阳明热传胃中，本热恶热，濈濈汗出而渴，脉洪大而数者，白虎汤，切不可与五苓散。若阳明本热内实，或蒸蒸而热，潮热烦渴，口燥咽乾，大便实者，调胃承气汤，或大柴胡汤。少阳脉弦数，口苦咽乾，发热而渴，及心烦喜呕而渴，或往来寒热而渴，并宜小柴胡汤去半夏加陈皮、知母、麦冬、天花粉。太阴自利则不渴，惟少阴则口渴饮水也。小便色白者此下虚有寒也，脉沉，附子汤。厥阴渴欲饮水者，少少与之愈。以其传经尽，欲饮水为欲愈之候也。若身寒厥逆，脉滑而口渴者，此里有热也，白虎加人参汤。凡阴证，烦躁口渴不能饮水，此虚阳上迫而为假热，脉沉足冷者，四逆汤加人尿、猪胆汁冷饮之。若温病一发即烦渴引饮，以郁热自内而达外也。故《直格》曰：身热为热在表，引饮为热在里。温病本末身冷不渴，小便不赤，脉不洪数者，未之有也。轻则白虎汤加白殭蚕、蝉蜕、天花粉，重则增损三黄石膏汤加大黄。凡病忽欲饮水者为欲愈。盖肠胃燥，不能散邪，得水则和其胃气，汗出而解。若不与水则乾燥无由作汗，遂至闷乱也。（伤寒温病，大渴欲饮凉水，而世医禁用，不解何故。——眉批）但当察邪热之轻重，宁少与之。若热少与多，不能渗化，则停蓄为支结，喘呕下利，肿满等证。《要诀》曰：亦有下利清穀，纯是阴证，而反见渴者，此阴在下格阳于上，兼因泻泄，津液既去，枯燥而渴，虽引饮自少，而常喜温，不可投寒剂，宜理中汤加附子、四逆汤加人参以温之。景岳曰：水为天一之精，凉能解热，甘可助阴，非苦寒伤气者之比。（景岳此论发前人所未发，每见乡曲人害温病，饮凉水而汗出热退，此即助阴解热之义也，此即里热清而表邪自解之义也。——眉批）如阳虚无火者，其不宜水无待言也。其有阴虚火旺者，元气既衰，精血又涸，则津液枯燥，多见鼻乾唇裂，舌苔黑色，二便闭结，使非借天一之精，何以济燃眉之急。故先以冰水解其标，继以甘温壮水之剂培其本，水药并进，无不可也。其有内真寒而外假热，阴盛格阳之证，察其元气，非甘温大补则不足以挽回，察其喉舌，则些小辛热又不可以近口。有如是者，但将甘温大补之剂煎成汤液，用冷水浸冷饮之，此以假冷之味解上焦之假热，而以真热之性复下焦之真阳，是非用水而实亦用水之意，《内经》所云伏其所主而先其所因是也。（韩懋所谓真对真、假对假者此也。——眉批）

漱水不欲咽  ***************************
伤寒阳明病，凡内有热者欲饮水。今欲漱水而不欲咽，是热在经，里无热也。阳明多血多气，经中热极，迫血妄行，故知必作衄也，犀角地黄汤加茅花。有太阳表证者汗之，麻黄汤。外证无寒热，欲漱水不欲咽，必发狂，此蓄血停留也，桃仁承气汤下血乃愈。少阴脉沉细，厥逆，时烦躁作渴，欲漱水不欲咽，四逆汤温之。又下利，厥逆无脉，乾呕烦渴，欲漱水不欲咽，白通汤。不瘥，白通加人尿猪胆汁汤。大抵阴证发燥烦渴，不能饮冷水，或勉强饮下，良久仍吐出，或饮水而呕者，皆内寒也。盖无根失守之火，游于咽嗌之间，但欲漱水不能饮水也。若饮水不吐复欲饮者热也。若温病杂气怫郁三焦，邪热内炽，渴欲饮水者多矣。间或有嗽水不欲咽者，必其人胃中湿饮过甚，或伏火未散，或蓄血停留，俱未可知，但口舌乾而不欲咽也。轻则小清凉散、升降散清降之，重则解毒承气汤大泻之，不可拘伤寒阳明热在经里无热之例也。

呕吐  ***************************
呕者声物俱出，吐者元声出物。伤寒太阳阳明合病，下利而呕者，葛根加半夏汤。少阳阳明多呕证，脉弦发热，口苦而呕，或寒热往来而呕，并宜小柴胡汤倍半夏、生姜。先渴后呕者，为水停心下，小半夏加茯苓汤；先呕后渴者，为欲解，可与水饮。太阳少阳合病，自利而呕者，黄芩加半夏生姜汤。少阳邪甚，发热呕不止，心下急，郁郁微烦者，大柴胡汤。三阳发热而呕，俱用小柴胡汤。发热不解而烦，（伏饮与邪热相搏作烦闷）。渴欲饮水，（胃干希水自救）。水入即吐，（伏饮内作，水不得入。）名曰水逆，五苓散。伤寒本自寒（下）格，医复吐下之，寒格更逆吐下。若食入口即吐，乾姜黄连黄芩人参汤。太阳误吐下，心中（温温）嗢嗢欲吐，而胸中痛，大便溏，腹微满，郁郁微烦者，调胃承气汤。若未曾吐下者，大柴胡汤。太阴腹满，或吐食不下，脉沉者，理中汤加厚朴、陈皮、半夏、生姜，寒甚加附子。少阴脉沉迟，饮食入口即吐，心中（温温）嗢嗢欲吐，复不能吐，手足厥者，四逆汤。厥阴乾呕吐涎沫者，吴茱萸汤。若呕而脉弱，小便复利，身有微热，见厥者难治，可与四逆汤救之。若下利无脉，乾呕烦者，白通加人尿猪胆汁汤。若厥阴呕而不渴，乾姜附子汤。至于温病呕吐者，胃中伏火，郁而攻发也，增损三黄石膏汤、加味凉膈散加石膏清利之自止。若有宿粪燥结，时时呕吐者，此为下格，亦宜加味凉膈散、升降散通之。如病愈后，脉证俱平，往往有下格之证，所云病愈结存是也，但常作哇声，上下通气，故不呕而能食，俟胃气渐复，津液流通，宿粪自然润下也，断不可攻。如下格常呕则气闭矣，通之则宿粪除而呕吐止。语云，欲求南风，须开北牖，正谓此也。大抵呕吐清水，即为寒证。若胃中有热，必是涎液酸水。病机曰：诸呕吐酸，水液浑浊，皆属于热。诸病水液，澄彻清冷，皆属于寒。此可见矣。凡胃热甚，服药呕吐不纳者，愈吐愈服，三服后，火性渐消，然后徐徐用药，即不吐。凡过药不可用甜物，须嚼生姜为妙。（按：伤寒本自寒下句之下字，为是格字。心中温温欲吐句温温二字，应是嗢嗢，盖嗢嗢者，乃吐饮之状也，皆当改之。

喘  ***************************
喘无善证。温病内热怫郁，三焦如焚，气上冲胸而喘者，加味凉膈散。腹胁满痛而喘者，解毒承气汤。若自脐下气海动气而喘者不治。正伤寒，则宜辨六经寒热治之。太阳表有发喘者，脉浮紧，恶寒无汗也，麻黄汤加厚朴。表有风发喘者，脉浮缓，恶风有汗也，桂枝加厚朴杏仁汤。内有寒，心下有水气，乾呕汗出而喘者，小青龙汤。凡发汗后，汗出而喘无大热者，（表寒未解也。）麻黄杏仁甘草石膏汤。太阳经病误下之，脉促者，表未解也；喘而汗出者，葛根黄连黄芩汤。阳明病内实不大便，腹满短气，发潮热而喘者，大柴胡汤加厚朴、杏仁。凡阴证厥逆，脉沉细而微，气促而喘，无汗者可治，四逆汤加细辛、五味子。少阴病反发热，脉沉而喘，麻黄附子细辛汤。凡虚人脉沉，手足厥逆而喘者，五味子汤。凡暴感风寒，脉浮无汗而喘者，苏陈九宝汤。凡热甚有痰，脉弦滑数而喘者，不可汗，不可下，小柴胡汤去人参加陈皮、贝母、天花粉和之。胸满者加枳壳、桔梗；心下满者加枳实、黄连；舌燥饮水者加石膏、知母。凡伤寒止于邪气在表而喘者，心腹必濡而不坚，设或腹满而喘，则又为可下之证，须酌之。大抵诸喘为恶，谓肺中邪胜而兼虚也，所以阴证发喘，尤为恶候。下元虚损之人，肾气上乘而喘，急以肾气丸料引火归源，可救十之一二。若兼动息摇肩，戴眼直视，汗出厥逆者立毙。以邪气上盛，正气欲脱，必至喘满。经曰：直视谵语，喘满者死。又身汗如油，喘不休者为命绝也。

短气  ***************************
短气者，气短不能相续，似喘而不摇肩，似呻吟而无痛处，其证多端，实为难辨，表里寒热虚实稍不明切，误治者多矣。一者太阳表证不解，汗出不彻，其人面色缘缘正赤，阳气怫郁，烦躁不安，其身不知痛所在而短气者，宜微汗则愈，桂枝麻黄各半汤。二者太阳病发于阳而反下之，阳气内陷，遂成结胸，心下硬满高起，气促而短，脉沉滑而实者，大陷胸汤。脉浮大而虚者，柴胡陷胸汤。三者阳明病，内实不大便，腹满潮热而短气者，大柴胡汤。四者乾呕短气，痛引胁下，汗出不恶寒者，此表解里未和也，十枣汤。（控涎丹亦可）。五者短气烦躁，心中懊憹者，栀子豉汤。六者少阴病，脉沉细迟，四逆，面上恶寒有如刀刮，口鼻之气难以布息而短促者，通脉四逆汤加人参。七者因汗吐下后，元气虚弱，脉来微细，气不相续而短促者，大建中汤。八者风湿相搏，一身尽痛，小便不利，恶风不欲去衣被而短气者，甘草附子汤。九者食少饮多，水停心下，烦闷短气者，茯苓甘草汤；兼小便难，五苓散。大抵心腹胀满，按之硬痛而短气者，为里实，宜承气辈。若心腹濡软不胀满而短气者，为表邪，宜泻心辈。若少气不足以息，脉微弱而短促者，为气虚，宜理中辈。此伤寒短气之大略也。若温病郁热内迫，气多急促，须看兼证。舌上白苔如屑，清化汤、增损三黄石膏汤；若苔黄及黑色而短气，加味凉膈散，或解毒承气汤急下之。若病者属四损之辈，又当详辨。盖短气有类于喘，但短气则气急而短促，不似喘之摇肩而气粗也。大抵气急而不相续多属实，少气不足以息多属虚，以此辨之，百不一失。

呃逆  ***************************
呃逆者，气上逆而呃忒也。《内经》作哕，即此字之声也，即此证也，勿误作咳逆。咳逆者，咳嗽之甚也，非呃逆也。呃逆者，才及咽喉则遽止，呃呃然连续数声，而短促不长也，如伤寒胃热失下，内实大便硬呃逆者，脉必应指有力，调胃承气汤。便软者，生姜泻心汤。胃虚有热呃逆者，橘皮竹茹汤。有痰饮者，脉必弦滑，小半夏生姜汤。脉细微呃逆者，胃寒也，橘皮乾姜汤、丁香柿蒂汤。《金匮要略》曰：其气自脐下直上冲于胸嗌间而呃逆者，此阴证也。其病不在胃也，乃肝肾虚寒之极，而挟阴火上冲，以病本下虚，内已伏阴，或误服寒冷之药，遂令寒极于下，逼其相火上冲，率集于胃中而呃逆，亦欲尽也，急服肾气丸料。又病人呃逆烦躁，自觉甚热，他人以手按之，其肌肤则冷，此为无根失守之火，散乱为热，非实热也，乃水极似火，阴证似阳也。若不识此，误用凉药，下咽立毙。大建中汤，或附子汤加肉桂、乾姜急温其下，真阳回阴火降，呃忒乃止也。如寒极呃忒不已者，兼用硫黄、乳香等份为末，酒煎嗅之，或以艾汤调服硫黄末二钱，或艾灸中脘、关元、气海更妙。凡呃逆而二便不通者，属实热；凡呃逆而厥逆自利者，属虚寒。凡呃逆不尿腹满者，不治。凡久病而见呃逆者，此真气已衰，不治。凡舌短灰黑，及头汗，不得尿，与自利腹痛而呃逆者，不治。凡呃逆脉散者死。按：以上论伤寒呃逆寒热死生之论，无遗蕴矣。若温病无阴证不在此例。怫热攻发，火性上炎，气逆而呃呃连声也。治法各从其本证而消息之，大概不外清化、升降、加味凉膈以清热导滞为主。如见白虎证则投白虎，见承气证则投承气，膈间痰闭则用涤痰汤、滚痰丸，但治本证呃自止，其馀可以类推矣。
按：呃逆一证，古无是名，俗谓打搁忒是也。其在《内经》本谓之哕，因其呃呃连声，故今人以呃逆名之，于义亦妥。孙真人云：遍寻方论无此名，遂以咳逆为哕，致令后世讹传，乃以咳逆、呕吐、哕、乾呕、噫气之类，互相淆乱，纷纷聚讼。自唐迄今，余用析而判之，曰哕者，呃逆也，非咳逆也。咳逆者，咳嗽之甚也，非呃逆也。乾呕者，无物之吐即呕也，非哕也。噫者，饭食之息，即嗳气也，非咳逆也。呕者有声有物也，吐者无声出物也。后人但以此为鉴，则异说之疑，可以尽释矣。

蛔厥  ***************************
陶氏曰：吐蛔虽有大热，忌用冷药，犯之必死。胃中有寒，则蛔上膈，大凶之兆，急服理中安蛔散，待蛔定，却以小柴胡汤退热。此说谬甚。（陶说无理之甚，误人不浅。——眉批）又伤寒吐蛔责于寒，杂证吐蛔责于热，此说亦谬。纷纷聚讼，迄无定见。余按：伤寒七八日，脉微而厥，肤冷，其人躁无暂安时者，此为脏厥，非蛔厥也，四逆汤主之。至于肝脏或寒或热，以致胃无穀气，蛔不安其位，至咽而吐，须看本证消息治之。如寒则静而复时烦，宜乌梅丸、理中安蛔散；如热则烦呕不止，宜黄连解毒汤、白虎汤，俱加川楝子、使君子、乌梅，此大略也。若治温病而用理中、乌梅，正如抱薪投火，轻病致重，重病致危。盖温病无阴证，若至吐蛔，则表里三焦热郁亢极。不思现在事理，徒记纸上文词，因之误人甚重。胃热如沸，蛔动不安，下气不通，必反于上，蛔因呕出，此常事也，酌用增损三黄石膏汤、加味凉膈散，俱加川楝子、使君子、乌梅，则热退而蛔自不出耳。大抵胃脘忽痛忽止，身上乍寒乍热，面上时赤时白，脉息倏乱倏静，皆吐蛔之候也，须早辨也。

厥逆  ***************************
厥逆，阴阳之气不相顺接，手足寒凉便为厥也。凡有四逆者，便当早察寒热虚实而施治。大抵病至发厥，正气已极，但有阴厥阳厥之分，辨之一差，死生立判。凡伤寒阳厥者，必先因热甚不解，而后发厥也。仲景曰：厥深热亦深，厥微热亦微是也。切其脉虽沉而有力，四肢虽凉有时而温，或手足心温，戴氏以为指甲却暖，大便燥实，谵语发渴，扬手掷足，畏热喜冷，与之冷水则咽，此乃阳厥之候。仲景曰：厥逆手足冷，脉滑者，里有热也，白虎汤主之。刘河间曰：肢体厥逆，惟心胸有热，以凉膈散养阴退阳，不宜速下。大便不秘者，以黄连解毒汤调之。故凡厥证，可速下者，内有燥粪也，必以手按人之脐腹上下左右，或硬或痛，或腹中转气下矢极臭者，有燥粪也，乃可下之，宜调胃承气汤。近有阳证，自腰以上常热，两脚常冷，盖三阴脉上不至头，故阴证头不痛，三阳脉下不至足，故阳证亦足冷也。孙兆曰：凡阴证胫冷，两臂亦冷，若胫冷臂不冷，则非下厥上行，所以知是阳微厥也。阳厥虽曰阳邪在里，甚不可下。盖伤寒以阳为主，厥逆有阴进之象，若复用苦寒下之，则阳益亏矣，是在所忌，宜四逆散轻剂以和之。又有邪传厥阴，误下厥逆，寸脉沉迟，尺脉不至，咽喉不利，吐脓血，泄利不止，麻黄升麻汤主之。凡伤寒阴厥者，初病无身热头痛，便就恶寒，直至臂胫以上，过乎肘膝，引衣蜷卧不渴，或兼腹痛吐泻，小便清白或淡黄，切其脉沉迟微细无力，此为阴经直中真寒证，不从阳经传入，自是白通、四逆一派。又有初是阳证传阳经，或因复著外寒，或因误服凉药太过，或因误下而致虚极，则积阴盛于下，阳气衰于上，变成阴证，真武汤加人参。又有病者，手足厥冷，言我不结胸，小腹满，按之痛者，此寒气结在膀胱关元也，四逆汤加吴茱萸。大抵阳厥，邪热转入转深，狂乱谵妄，必然神志昏愦，人事迷惑；阴厥便利不渴，身蜷多卧，醒则人事了了，神志清明，此大端也。若温病厥逆，无阴厥。杂气伏郁，阳热内迫，格阴于外，气闭不能达于四肢，甚有通身冰凉，其脉多沉滑，或沉伏，或沉细欲绝，或六脉俱闭，所云体厥脉厥是也。证多怪异不测之状，轻则升降散、增损双解散、加味凉膈散，重则加味六一顺气汤、解毒承气汤斟酌下之，岂可与伤寒阳厥并论哉。若数下后，厥不回，热不退者死。亦有下数十次，利下数十行，厥方回热方退而得生者。正所云急证急攻，下之或可活，不下必死无疑矣。此则温病厥逆治法也。外有坏病，多厥逆烦躁者，不独阳极阴极也，当辨阳伤阴伤治之。阳伤则宜滋养后天胃气，兼助下焦真阳，补阴益气煎，或大温中饮；阴伤则宜滋补先天真阴，兼清血中之热，左归丸料，或六味地黄丸料，俱加青蒿、地骨皮。是在临证活法，不得如初病厥逆例治也。

大便自利  ***************************
自利者，不因攻下自然溏泻也。要在辨寒热而治之，庶几无差。大抵伤寒阳热之利与阴寒之利不同。阳利，渴欲引水，小便色赤或深黄，发热后重，粪色焦黄，或为肠垢，所去皆热臭，脐下必热，得凉药则愈；若阴利，则不渴，小便色白或淡黄，厥逆脉沉迟，洞下清穀或为鹜溏，粪色淡黄或白，脐下多寒，得温补药而愈。三阳下利身热，太阴下利手足温，少阴厥阴下利身凉无热，此其大概耳。伤寒合病家皆作自利。少阳阳明合病下利，葛根汤；太阳少阳合病下利，黄芩汤；少阳阳明合病下利，小柴胡汤加葛根、白芍。合病发热自利，皆为表邪，不可例以为里证也。唯有阳明一证，脉浮而迟，（浮为风，迟为寒。表热里寒，内寒外热。）下利清穀者，（胃中虚冷不能化谷）。四逆汤以温中止利，则里气和而表邪散矣。自利不渴属太阴，以其脏有寒也，当温之，宜四逆辈，则宜用理中汤可知矣。若寒甚厥逆脉沉者，附子必加之。若腹满小便不利者，宜五苓散合理中汤。若呕者，加半夏、生姜。自利而渴属少阴，虚故引水自救，下利脉微者，与白通汤以通其阳，而消其阴。利仍不止，厥逆无脉，乾呕烦者，白通加人尿猪胆汁汤，借胆汁嚮导之力，以引汤药深入。服汤后脉暴出者死，气因泄脱也；脉续出者生，阳气渐复也。少阴病，腹痛，小便不利，四肢沉重疼痛，自下利者，此为有水气，或咳，或呕，或小便利者，真武汤去白芍，加乾姜以运脾渗水为务。少阴病，下利清穀，里寒外热，手足厥冷，脉微欲绝，身反不恶寒，面时色赤，通脉四逆汤。少阴病，吐利，手足厥冷，烦躁欲死者，吴茱萸汤。少阴病，下利六七日，咳而呕渴，心烦不得眠者，猪苓汤。自利不止，里寒下脱，此利在下焦，赤石脂禹馀粮汤。服汤后，利仍不止，当利其小便，与猪苓汤。少阴病，四逆，或咳，或悸，或小便不利，或腹中痛，或泄利下重者，四逆散加薤白。此亦阳邪传至少阴，陷入于里，而不得交通阳分，故不以苦寒攻之，而但以此散和之。少阴病，自利清水，色青，心下必痛，口乾燥者，急下之以存津液，大承气汤。盖热邪传入少阴，逼迫津水注为自利，质清而无渣秽相杂，色青而无赤黄相同，此正阳邪暴横，反类阴邪。但阳邪传自上焦，其人心下必痛，口必乾燥，设系阴邪，则心下满而不痛，口中和而不燥，必无此枯藁之象，故宜急下以救其阴也。厥阴下利清穀，里寒外热，汗出而厥者，通脉四逆汤。下利腹胀满，身体疼痛者，先温其里，四逆汤，乃攻其表，桂枝汤。此总以温里为急也。下利脉大者虚也，以强下之太早故也。设脉浮革，因而肠鸣者，当归四逆汤。大汗出热不去，内拘急四肢痛，又下利厥逆而恶寒者，四逆汤。恶寒脉微而复利，利止亡血也。盖亡血本不宜用姜附以损阴，阳虚又不当用归、芍以助阴。此利后恶寒，阳气下脱已甚，故必用四逆汤以复阳为急也，再加人参则阳药愈为得力，阳生则阴长。设用阴药，必致腹满不食，或重加泄利呕逆，转成下脱而死矣。下利谵语者，有燥粪也。盖下利则热不结胃不实，何缘得有谵语？此必热反于胃，内有燥粪，故虽下利而结者自若也，必用小承气汤以荡热润燥，微攻其胃则愈。热利下重与下利慾饮水者，以有热在肠胃故也，俱宜白头翁汤。下利后更烦，按之心下濡者，为虚烦也，宜栀子豉汤。若温病怫郁内盛，发热烦渴，小便色赤，大便自利，升降散主之。内热甚而利不止，躁闷狂乱者，增损三黄石膏汤加酒大黄，腹满痛更加之。挟热下利者，因其人大便素溏，邪忽乘胃便作烦渴，午后潮热便作泻泄，宜升降散、小承气汤彻其馀邪而利自止。热结旁流者，以胃家实，邪热壅闭，大便先秘，续得下利纯臭水，全然无粪，以加味六一顺气汤下之，得结粪而利立止。若不得结粪，仍下臭水，及所进汤药，因大肠邪深，失其传送之职，知邪犹在也，再以前汤重下之，虚甚则宜黄龙汤。此《内经》通因通用之法也。大抵下利脱气至急，五夺之中惟此为甚，故不厌详审。伤寒下利日十馀行，脉反实大者死；伤寒发热下利至甚，厥不止者死。夫厥证，但发热则不死，以发热则邪出于表，而里证自除，下利自止也。若反下利，厥逆有加，则其发热，又为真阳外散之候，阴阳两绝，故主死也。伤寒发热，下利厥逆，躁不得卧者死。躁不得卧，肾中阳气越绝之象也。下利手足厥逆，皆为危候，以四肢为诸阳之本也，加以发热，躁不得卧，不但虚阳发露，而真阳亦烁尽无馀矣，安得不死？《金匮要略》曰：六腑气绝于外者，手足寒；五脏气绝于内者，利不禁。气已脱矣，孰能治之？

大便脓血  ***************************
长沙著便脓血，无死证。世医用温热之药，罔或得痊，殊不知此证属热者十之九。古人云：见血无寒。又云：血得热而妄行。温热之药岂可轻投？如伤寒太阳病，误发淋家汗因便脓血，宜猪苓汤。由小便淋沥所致，利其小便自愈。（经曰：淋家不可发汗，发汗则便脓血是也。）太阳病以火熏之，不得汗，其人必躁，到经不解，必清（圊也。）血，黄连阿胶汤。阳明病无表里证，发热虽脉浮数可下，下之脉数不解，下利不止，协热便脓血者，地榆散。二证乃热势迫血下行，折其火邪自愈。其在少阴，下利便脓血，不腹痛，与四五日腹痛，小便不利便脓血者，俱桃花汤主之。盖调正气涩滑脱，亦辛以散之之意也。又少阴七八日，一身手足尽热，以热在膀胱，必便血也。此脏腑合病，白头翁汤主之。厥阴先厥后热，下利必自止。若不止，必便脓血。又厥少热多，其病当愈，四五日至六七日热不除者，必清脓血。又下利脉数而渴者，令自愈。设不瘥，必清脓血。又下利寸脉反浮数，尺中自涩者，必清脓血。四证皆传经之热邪也，悉白头翁汤主之。若温病怫热结滞，火势下注，阳实阴虚，大便脓血，甚如豚肝，如烂瓜肉、屋漏水者，大清凉散、增损三黄石膏汤，或当归导滞汤加减消息治之。予用升降散治此大证，而得愈者若许人，真神方也。

小便不利不通  ***************************
凡伤寒小便不利，当分六经施治，不可与杂证同论。而温病小便不利，又不可与伤寒同论也。太阳病汗下后，仍头项强痛，发热无汗，心满微痛，小便不利者，桂枝去桂加白术茯苓汤。太阳病，发热脉浮烦渴，小便不利者，五苓散。但有汗多者不可用也。阳明病，脉浮发热，渴欲饮水，小便不利者，猪苓汤。若汗多者，小便原少，不可用也。若脉洪大，舌燥饮水，小便不利者，白虎汤，或玉泉散合六一散亦可。若大便乍难乍易，小便不利而热者，此有燥粪也，调胃承气汤。若头汗出，壮热渴饮水浆，小便不利者，必发黄也，茵陈蒿汤加木通、滑石。少阳病，发热口渴，或呕，或心下悸，小便不利，脉弦数者，小柴胡汤加白茯苓，口乾燥去半夏，加陈皮、麦冬、竹叶。太阴病，腹满自利，小便不利，无热脉沉者，理中汤合五苓散，加厚朴、木香，分利其水而大便自实也。少阴病，四五日小便不利，四肢重沉自下利者，真武汤。少阴病四逆，或咳，或悸，或泻利下重，或小便不利者，四逆散加白茯苓。厥阴病，寒闭厥逆，脉沉囊缩，小便不利者，四逆汤加木通、白茯苓，或灸气海、关元，或以葱白捣炒熨法治之。大抵膀胱为津液之府，气化而能出。若有汗多者，津液外泄，小便自少，不可利之，恐亡津液也，待汗止小便自行矣。若温病小便不利，因阳明热郁气结不舒，故小水涩滞而短少也，以升降散通之，则清气一升，而浊气自下降矣。亦有心热小便不利者，宜小复甦饮。又小便不通，其因有二，有热郁者，有寒凝者。温病皆热郁，用玄明粉（芒硝亦可。）三钱，鸡子清一枚，蜂蜜三匙，和一处，或新汲水，或灯心煎汤，或车前草汁调服，甚则以解毒承气汤下之，利水无益也。伤寒有热郁，亦有寒凝。寒则茯苓四逆汤。或以盐入脐中，蒜片盖之，堆艾叶于上，灸七壮自通，或以炒盐熨脐，并治腹痛，皆妙法也。热则以八正散通之。
《缵论》曰：伤寒小便不利，以脉浮者属气分，五苓散；脉沉者属血分，猪苓汤。而温病之小便不利，脉浮者属气分，猪苓汤；脉沉者属血分，承气汤。盖伤寒自气分而传入血分，温病由血分而发出气分，（千古只眼。）不可以此而碍彼也。（《缵论》气分血分二语，诠解伤寒温病，言简意赅，透骨彻髓，读医至此如梦初觉，千古疑案两言而定。———眉批）
小便自利
伤寒小便自利，正因不当利而反自利也。如太阳阳明自汗，不应小便利，而反自利者，寒为膀胱不禁，热为蓄血使然，是以伤寒之一证也，安得不辨治乎？太阳小便自利，以饮水多，必心下悸，桂枝甘草汤。身黄小便当不利，今反自利，其人如狂，下焦蓄血也，代抵当汤丸。二便俱自利，六脉沉迟，四逆汤。阳明自汗，应小便不利而反自利，津液内竭也。粪虽硬不可攻，宜蜜煎导法。一法以白菜自然汁、大麻仁汁、生芝麻汁等份，入蜂蜜三匙调服，一二次自下。凡大便闭，小便自利，知其热在内也，宜承气辈。大便通，小便清白自利，知其内虚寒也，宜四逆辈。若温病小便自利，无阴证，乃邪热干于血分，蓄血尿血，邪留欲出，小便数急，膀胱不约而自遗也，升降散，或桃仁承气汤去桂加丹皮、牛膝、枳壳，合黄连解毒汤去其邪热，自愈。

小便数  ***************************
小便数者，频来而短少也。膀胱积热，热则小便涩，乃水行不快，淋沥而数起也。在伤寒自外传内，五苓散、猪苓汤；在温病由内达外，神解散、升降散。又太阳伤寒，脉浮大自汗，脚挛急，心烦，微恶寒，小便数者，此虚寒所致，桂枝加附子汤主之，不可行桂枝汤。得之便厥，咽乾吐逆，烦躁谵语，与甘草乾姜汤以复其阳，厥愈足温，再与芍药甘草汤，其脚即伸。若阳明犹有馀风生热，胃气不和谵语者，少与调胃承气汤和之。又小便数，肾与膀胱俱虚，客热乘之，为虚不能制水也，人参三白汤加熟地、黄柏、知母、麦冬。

心悸  ***************************
悸者，心中筑筑然动，怔忡不安也。伤寒心悸之由，不过气虚停饮两端.气虚由阳气内弱，心下空虚，正气内动而为悸也，小建中汤，甚则大建中汤，或人参三白汤。脉沉心悸，头眩身瞤振，真武汤。停饮，由水停心下，心属火而恶水，水既内停，心不自安而悸，茯苓甘草汤或五苓散分利之。脉结代，心动悸，炙甘草汤。又发汗过多，其人必叉手冒心，心悸喜按，桂枝甘草汤，甚则炙甘草汤。又发汗过多，心液虚耗，脐下悸者，欲作奔豚，（肾乘心虚上凌而克之，故动惕于脐间。）茯苓桂枝甘草大枣汤。寒热心悸，小便不利，心烦喜呕，小柴胡汤。心神不宁，怔忡不眠，朱砂安神丸。若温病心悸，郁热内盛，火性上冲，加味凉膈散、增损三黄石膏汤，看兼证消息之。

痉  ***************************
痉者，如角弓反张也。以胃为总筋，筋急而缩之故。由于湿生热，热生痰，痰生风，风火弥甚，木胜剋土，筋不能荣。轻则瞤惕瘛瘲，手足战掉，重则鼻煽目直，头折臂反。在伤寒以六一顺气汤下之，在温病以加味六一顺气汤下之。盖泻土所以泻木也。若伤寒有不可下者，以四物汤合桂枝汤，加黄连（吴茱萸炒、）黄芩、防风、钓藤钩，则血和风火自灭也。

肉瞤筋惕  ***************************
瞤者，肌肉蠕动；惕者，筋脉动跳也。此因发汗攻下太过，邪热未解，血虚气夺，筋肉失其所养，故惕惕而跳动也。凡伤寒惕瞤兼肢冷者，真武汤；轻者，桂苓甘术汤。汗下后虚极而惕瞤者，人参养荣汤、大建中汤；汗下后虚极，烦而不得眠惕瞤者，加味温胆汤。若不经汗下而肉瞤筋惕，潮热来尤甚，大便必结，小便赤涩，以手按脐旁硬痛，此燥粪也，大柴胡汤加芒硝。如初病便见肉瞤筋惕，必先元气虚损，或失血，房室劳役，及新产崩漏，致有是证，人参养荣汤。若误用表药，必无生理。倘不详辨寒热虚实，而欲治之无差，难矣！若温病而见惕瞤之证，此阳明火毒陷入厥阴。阳明主润宗筋，燔灼津液，弗荣而动，加味六一顺气汤、解毒承气汤消息治之。设有虚而惕瞤者，必入四损不可正治之条。一实一虚，其脉证毕竟有辨，随证变治，全赖医者活法耳。

舌卷囊缩  ***************************
扁鹊曰：舌卷囊缩者死。然在古人虽曰死证，亦不可不尽心以救之。但有因热极而捲缩者，有因寒极而捲缩者，要在详细辨之。凡热极者宜下。伤寒从三阳热证传至厥阴，而见此证者，乃肺气燔灼，水受火困而不得舒纵。訒庵云：阳阴之热陷入厥阴。阳阴主润宗筋，宗筋为热所攻，弗荣而急，引舌与睾丸，为热极危殆之候，男子则囊缩，妇人则乳头缩。如脉实便秘，口渴烦满之极，六一顺气汤加黄连。若温病邪郁中焦，流布上下，以致肺肝受伤，水不胜火，阴不敌阳，筋脉弗荣，故有此证，加味六一顺气汤，或解毒承气汤。凡寒极者宜温。伤寒始病无热恶寒，便厥逆无脉而见此证，乃厥阴虚寒。内则经血失养而引急不舒，外则肢体蜷曲而下部不温，乃肝气垂绝之候，急用四逆汤加人参、肉桂、吴茱萸温之，并灸关元、气海，及葱熨法。温病无阴证。

循衣摸床  ***************************
华佗曰：伤寒循衣摸床者死。《伤寒论》曰：伤寒若吐若下后不解，不大便五六日至十馀日，日晡潮热，不恶寒，独语如见鬼状。若剧者，发则不识人，循衣摸床，惕而不安，微喘直视，脉（弦）滑者生，涩者死。微者，但发热谵语，大承气汤主之。若一服利，止后服。又曰：伤寒手足躁扰，捻衣摸床，小便利者，其人可治。（小便利则水出高源，肺气不逆可知也，膀胱化行，肾水不枯可知也，故曰可治。——眉批）可见此证，非大实即大虚，但参其证，审其音，察其脉，而分治之。实而便秘，大承气汤；虚极热极，不下必死者，黄龙汤。虚而便滑，独参汤，厥逆加附子。若亡血者，又当用生地黄连汤。大抵阴阳二气将绝者，则妄言撮空也。楼全善曰：尝治循衣摸床数人，皆用大补气血之剂。一人兼瞤振脉代，遂于补剂中加肉桂五分，亦振止脉和而愈。汪訒庵曰：妄言撮空，有因气虚阳脱而然者，皆宜用参附补剂。两说确有至理。若温病，阳明邪热亢闭，上乘心肺，致令神志昏愦，多有撮空之证，宜解毒承气汤下之。如火盛精枯，用熟地一两，归身七钱，山药五钱煮汤，入前药煎服，每收奇功。若久病神昏，气血阴阳四损者，自当从楼、汪之说而消息之。
（按：弦脉者生之弦字，当是滑字。弦为阴负之脉，岂有必生之理，惟滑脉为阳，始有生理，况滑者通也，涩者塞也。凡物之理，未有不以通为生而涩为死者，宜改之。

烦躁  ***************************
烦者，心不安而扰扰，心胸愠怒，如有所触，外不见形，为热尚轻。躁者，身不安而愦乱，手足动掉，若无所措，内外不宁，为热最剧。凡伤寒表邪热盛，脉浮紧，不得汗出而烦躁者，大青龙汤。大热错语呻吟，乾呕不眠，烦躁脉数者，黄连解毒汤，或竹叶石膏汤。内有燥粪绕脐腹痛，烦躁，调胃承气汤。误汗误下病仍不解，烦躁者，茯苓四逆汤，脉必沉细，乃可用之。少阴病身微热，脉沉细，手足厥而烦躁者，四逆汤，面赤者加葱白。若无脉乾呕烦躁者，白通加人尿猪胆汁汤。少阴病吐利厥逆，烦躁欲死者，吴茱萸汤。少阴病，下之后（误下伤阴）。复发汗，（误汗伤阳。）昼日烦躁，（阳虚生烦，阴虚生躁。）夜而安静，（可征里寒。）不呕不渴，（可征内无实热。）无表证，（头不痛，不恶寒。）脉沉微，（沉为在里，微为阳虚。）身无大热者，（可征阳微。）乾姜附子汤。凡阴极发躁，欲坐井中，或投泥水中卧者，厥逆脉沉微，一息七八至，按之则无，但欲饮水，不得入口，此阴盛格阳，气欲脱而争，譬如灯将灭而暴明矣，乾姜附子汤加人参，以接真阳之气，或可救疗。一方以艾汤调服硫黄末二钱，翌时汗出乃愈。若温病表里三焦大热，渴欲引饮，烦躁不安，多现奇怪不测之状，增损三黄石膏汤、增损双解散、升降散。三方併为对证之剂，予每随证用之，救坏病而得生者若许人，真稀世之珍也，其共宝之。大抵不经汗下而烦躁者为实，汗下后烦躁为虚。内热曰烦，谓心中郁烦也，乃为有根之火，故大烦不躁为可治。外热曰躁，谓气外热躁也，乃为无根之火，故但躁不烦为不可治。经论少阴病，有曰四逆恶寒，脉不至，不烦而躁者死。烦与躁可治不可治判然矣。凡结胸证悉俱，烦躁者死。发热下利厥逆，躁不得眠者死。少阴吐利，烦躁四逆者死。烦躁为有常之病，复有不治之证，伤寒温病皆然，临病之工当详细辨之。

懊憹（憹即恼字，古人通用）  ***************************
懊憹者，郁郁然不舒，愦愦然无奈，比之烦躁而更甚也。凡伤寒发汗吐下后，虚烦不得眠，剧者反复颠倒，心中懊憹，与阳明病下之，其外有热，手足温而不结胸，心中懊憹，饥不能食，但头汗出，二者为邪热郁于胸中，须栀子豉汤吐之，以涌其结热也。阳明病下之，心中懊憹而烦，胃中有燥粪，与阳明病无汗，小便不利，心中懊憹者，必发黄，二者为邪热结于胃中，须大承气汤、茵陈蒿汤下之，以涤其内热也。若温病懊憹，为热毒蕴于胸中，加味凉膈散；或热毒郁于胃中，解毒承气汤。识此等证候者，吐下之不差，汤剂之适当，则无不可愈之疾矣。一或当吐反下，治热以温，则变证百出，斑生黄发者比比也，为医者请精究之。

怫郁  ***************************
怫郁者，阳气怫郁，面色缘缘正赤也。伤寒汗出不彻，阳气怫郁在表，不知痛处，鬚发汗乃愈，桂枝麻黄各半汤。若腹痛潮热，脉大而数者，因大便不通，火气上炎而作面赤，大柴胡汤。时有微热，怫郁不得眠者，调胃承气汤。吐汗下后虚极，胃中虚冷，外气怫郁，乃假色现于面而内寒也，理中汤加葱白，冷甚加附子。少阴下利清穀，里寒外热，面色赤者，四逆汤加葱白。若温病无阴证，满面色赤，目红如朱，烦躁饮水者，此热毒怫郁也，增损三黄石膏汤。内实潮热不大便，增损大柴胡汤，或加味凉膈散。大抵伤寒阴证怫郁并汗吐下虚者，自是面赤而不光彩也。若伤寒阳证表不解，温病内实热甚者，赤而光盛也。不可但见面赤，便以为热证也，须辨之。

郁冒  ***************************
郁为郁结而气不舒，冒为昏冒而神不清，俗谓昏迷是也。皆因虚乘寒所致。《伤寒论》曰：诸虚乘寒者，则为厥，郁冒不仁。此正寒气乘虚中于人也，骆龙吉以附子汤加天麻、川芎、乾姜之类治之。《伤寒论》曰：太阳病，先下之不解，因复发汗，以此表里俱虚，其人因冒，冒家汗出自愈，由表和也。若不得汗不解者，以人参三白汤加天麻、川芎。下虚脉微加附子，温经乃固本也。昏冒耳聋非大剂温补不能取效。滋苗者必固其本，伐下者必枯其上，此之谓也。阳明病小便小利，大便乍难乍易，时有微热，喘冒不能眠，有燥粪也，调胃承气汤。少阳病下利止而头眩，时时自冒者死，以虚极而脱也。若温病蓄热内逼，脉道不利，反致脉沉细或闭而郁冒欲死者，加味凉膈散、加味六一顺气汤之类治之。《此事难知》曰：伤寒心下不痛，腹中不满，大小便如常，或传至十日以来，渐变神昏不语，或睡中独语一二句，目赤唇焦，舌乾不饮水，稀粥与之则咽，不与则不思，形如醉人，此热传少阴心经也。因心火逼肺，所以神昏，盖肺为清肃之令，内有火邪故也。若脉在丙者，（脉浮是也。）宜导赤散；脉在丁，（脉沉是也。）大黄黄连泻心汤；丙丁俱热者，导赤泻心各半汤。在温病火邪逼肺，神昏不惺，大复甦饮主之。盖心经透出邪火，与火邪之越经而传于心，及汗多亡阳者，皆心神不足故也。医者不识此证，便以为将死，因之误治者多矣。最要忌灸，灸则愈增其热；最要忌下，与食则咽，邪不在胃也，误下则亡其阴。伤寒温病极多此证，不可不辨也。《活人书》曰：伤寒瘥后，又云：伤寒后不瘥。或十数日，或半月二十日，终不惺惺，常昏沉似失精神，言语错谬，或无寒热，或寒热如疟，或朝夕潮热，都是发汗不彻，馀毒在心胞络所致也，宜知母麻黄汤，温覆令微汗。若心烦不眠，欲饮水，当稍稍与之，胃和即愈。未汗须再服，以汗为度。此说亦有理。愚谓须是伤寒不曾大发汗，及病以来身无汗者，尤为相宜，或于知母麻黄汤中加酒炒黄连尤妙。若治温病，清热导滞，自能汗解，并无正发汗之理，安得有汗出不彻之后证乎？此中玄妙，但可为知者道也。

动气  ***************************
动气乃脏气不调，肌肤间筑筑跳动于脐旁，上下左右，及左乳之下曰虚里者，皆其所联络者也。故动之微者止于脐旁，若动之甚则连及虚里并心胁，真若舂舂然连续而浑身振动者，此天一无根，故气不蓄藏而鼓动于下，诚真阴守失，大虚之候也。即在病者不痛不痒，尚不知为何故，医家不以为意，弗能详辨，误治者多矣。《活人》曰：诸动气者不可发汗，亦不可下，以邪之所凑，其气必虚，即伤寒虚者不可汗下之例。即有汗下之证，但解肌微和胃气可也。古人治法，以误汗则伤阳，阳伤则邪并于气而气上冲，或咳嗽眩晕，或心烦恶寒，并宜五苓散加酸枣仁以降敛之。误下则伤阴，阴伤则虚阳不禁而气下夺，或身热蜷卧，或下利汗出，并宜大建中汤、理中汤倍加桂、苓，急温其里，则虚热不治自息。此其意在脾胃虚寒困惫，概可知也。余治此证，则惟直救真阴以培根本，使气有所归，无不获效。右肾亏损，则以肾气丸、右归丸；左肾亏损，则以六味丸、左归丸，或作丸料煎饮。《伤寒论》曰：少阴脉不至，肾气微，少精血，奔气促迫，上入胸膈，（此奔豚之气结，动于脐间，而上逆凌心也。）宗气反聚，（心胞之宗气反聚而不下行。）血结心下，（血结于心下而脉不通。）阳气退下，（退，陷也。）热归阴股，（郁热归于气街。）与阴相动，（与阴气之脉相动，）令身不仁，此为尸厥，（麻木无知，其状若尸。）当亦动气证也。天一无根，即此可征。所云伤寒温病，四损不可正治者，观此可例其馀矣。

脏结  ***************************
脏结如结胸状，饮食如故，时时下利，寸脉浮，关脉细小沉紧，名曰脏结。舌上白苔滑者，难治。注：寸脉浮，知邪结在阳也；关脉细小沉紧，知邪结在阴也。既结于脏，而舌上白苔滑，又为胸寒外证，上下俱病，故难治也。又脏结无阳证，不往来寒热，其人反静，舌上苔滑者，不可攻也。注：脏结于法当攻，无阳证为表无热。不往来寒热，为半表半里无热。其人反静，为里无热。舌上苔滑者，以丹田有热，胸中有寒，是表里皆寒，故不可攻。《蕴要》主灸气海、关元穴，宜人参三白汤加乾姜，寒甚加附子治之。《绪论》曰：舌白苔滑者，以其仍邪热内结，所以生苔，若内无结邪，则苔不生矣。只因里气素虚，不能熏热，故无阳证发现。以其本虚邪结，故为难治，非不治也。谓不可攻者，以饮食如故，知邪不在胃也，时时自利，肠中亦无留结也。邪既不在肠胃，攻之无益，徒伐元气耳。至于素有积痞，又加误下，而邪结新旧，两邪相搏不解，故死。然亦不可概为死证，而委之不救也。调其阴阳，使之相入，黄连汤主之。有腹痛引胁下不可按者，附子泻心汤。素有积痞，痛引阴筋者，四逆汤加吴茱萸。按：《蕴要》治法与《绪论》治法略有不同，而《绪论》较稳，贵在临病者详证活法耳。要之此皆论伤寒治法也。若温病而见脏结之证，一有舌苔，便知热邪内结，即酌用神解散、大复甦饮之类清解之，亦可与太极丸缓下之，庶几可生。

狐惑病  ***************************
狐惑者，伤寒温病失于汗下不解所致。食少胃虚，虫啮五脏，故唇口生疮。虫食其脏，则上唇生疮为惑；虫食其肛，则下唇生疮为狐。谓之狐惑者，如狐之犹豫不定也。其候齿燥声哑恶食，面目乍赤乍白乍黑，舌上苔白，唇黑，四肢沉重，喜眠，胃虚虫食，杀人甚速，黄连犀角汤主之。外用雄黄锐丸，纳穀道中。

百合病  ***************************
百脉一宗，举身皆病，无复经络传次，故曰百合。大抵病后虚劳，脏腑不调所致。其病似寒不寒，似热不热，欲食不食，欲卧不卧，默默不知苦所在，服药即吐，如见鬼状，俱因病在阴则攻阳，病在阳则攻阴，药剂乖违，故成百合病，通宜小柴胡汤加百合、知母、粳米。血热用百合地黄汤。《绪论》曰：百合病，即痿证之暴者。以肺热叶焦，气化不行，以致小便不利。又肺为百脉之总司，故通身经络废弛，百脉一宗，举身皆病，宜百合地黄汤。盖取百合之清肃肺气以利水道，则周身之阳火自化耳。按：此亦伤寒温病之后证也。

主客交病  ***************************
凡人向有他病尪羸，或久疟泻痢，或内伤瘀血，或吐血便血，男子遗精白浊，真阴枯涸，女子崩漏带下，血枯经闭之类，以致肌肉消烁，邪火独存，故脉近滑数也。此际一著温病，医家病家见其穀食暴绝，更加身痛发热，痞闷不眠，指为原病更重，误以绝谷为脾虚，以身痛为血虚，不眠为神虚，遂投参、术、归、地、茯神、酸枣仁之类，愈补愈危。知者稍以温病治之，发热稍减，不时得醒，但治法不得要领，病终不解。六脉滑数不去，肢体时痛，胸胁刺痛，医者以杂药频试，补之则邪火愈炽，泻之则脾胃愈损，滋之则邪气愈固，散之则经络愈虚，疏之则精气愈耗。日复一日，久之又久，伏邪与血脉合为一致，彼此胶固。脉数身热不去者，邪火与正气并郁也；肢体时痛者，邪火与荣血相搏也；胸胁刺痛者，邪火上结于膈膜也。主客交浑，最难得解。治法当乘其大肉未消，真元未败，急用三甲散多有得生者，更附加减，随其素而调之。

妇女伤寒温病  ***************************
妇女六经治例，与男子无异，但多兼经候，调治为难。经行之际，用药必和中兼调血为主。如伤寒自气分传入血分，表证居多，用生地四物汤合麻黄汤、桂枝汤、葛根汤、小柴胡汤之类，随证消息之。如温病由血分发出气分，里证居多，用神解散、小清凉散、升降散、增损双解散之类，随证消息之。至于伤寒传里热证治法，与温病虽异而大略同，否则邪伤冲任而为热入血室矣。若胎前产后又当别论。此亦大概言之，神明则存乎人耳。

热入血室  ***************************
冲为血海，即血室也，冲脉得热，血必妄行。在男子则下血谵语，在妇人则月水适来。惟阳明病下血谵语，兼男子言，不仅谓妇人也。但以妇人经气所虚，邪得乘虚而入，故病热入血室为多。然妇人热入血室，有须治而愈者，有不须治而愈者。如《伤寒论》曰：妇人中风，发热恶寒，经水适来，得之七八日，热除而脉迟身冷，（邪气内陷，表证罢也。）胸胁下满，如结胸状，谵语者，此为热入血室，当刺期门，随其实而泻之。又曰：妇人中风七八日，续得寒热，发作有时，经水适断者，此为热入血室。其血必结，故使如疟状，发作有时，小柴胡汤主之。二者是须治而愈者也。又曰：妇人伤寒发热，经水适来，昼则明瞭，夜则谵语，如见鬼状者，此为热入血室。无犯胃气，及上二焦，必自愈。此不须治而愈者也。夫胸胁满如结胸，谵语，此言适来即断，是邪气留结于胸胁而不去，血结在里为实证，必刺期门，随其实而泻之。不善刺者，以小柴胡汤加栀子、丹皮、归尾、桃仁、红花、益母草、穿山甲以消之。如热盛神昏，但头汗者，加酒大黄微利之，以有瘀血，故头汗出也。寒热如疟，发作有时，此言经行未尽而适断，虽有结血未为全实，以小柴胡汤加丹皮、栀子、生、地、归尾、益母草以清之，（胃不甚虚者，二证并去人参。）二者既有留邪，必须治之可也。在温病，并宜增损大柴胡汤加归尾、桃仁、穿山甲。若发热经水适来，昼则明瞭，夜则谵语，此则经水既来而不断，里无留滞之邪，故昼日明瞭，但暮夜则谵语。俟经尽热随血散自愈，不可刺期门犯胃气，及用柴胡犯上二焦也。在温病亦宜小柴胡汤去人参，加陈皮、丹皮、栀子、黄连、益母草以清其热。又妇人伤寒，表虚自汗身凉，四肢拘急，脉沉而迟，太阳标病，少阴本病，经水适断，桂枝加附子红花汤。又妇人伤寒，汗解表除，热入血室，扰其荣血，经水过多，不受补益，宜芍药甘草汤和之。

妊娠  ***************************
妊娠，伤寒温病六经治例皆同，但要保胎为主。伤寒外感风寒，表证居多，宜汗、宜解、宜和，不过麻黄、桂枝、葛根、小柴胡等汤，合四物汤随证治之自愈。温病内蕴邪热，里证居多，不可发汗，急用护胎之法。井底泥涂脐至关元，干再易之，或以青黛、伏龙肝为末，水调涂之。若大热乾呕，错语呻吟，增损三黄石膏汤、清化汤。若热甚躁急，胎动不安，必须下之，慎勿惑于参术安胎之说，夺其里热，庶免胎坠。盖邪火壅郁，胎自不安，转气传血，胎胞何赖？酌用升降散、增损双解散、加味凉膈散，或去芒硝，以逐去其邪，则焰熇顿为清凉，气回而胎自固，反见硝、黄为安胎之圣药，历治历效，子母俱安。（至情至理，屡经屡验。——眉批）若治之不早，以致腹痛如椎，腰痛如折，服药已无及矣。古人所以有悬钟之喻，梁腐而锺未有不落者。在里证，温病与伤寒治法大略同。或曰孕妇而投硝、黄，设邪热未逐，胎气先损，当如之何？余曰不然。结粪瘀邪，肠胃中事也；胎附于脊，肠胃之外，子宫内事也。大黄直入肠胃，郁结一通，胎得舒养，是兴利除害于顷刻之间，何虑之有？《内经》曰：有故无殒，亦无殒也，正此之谓。（此段议论，足开后人茅塞矣。——眉批）但毒药治病，衰去七八，馀邪自散，幸勿过剂。凡妊娠若有四损者，不可以常法正治，当从其损而调之。产后同法，非其损而误补必危。（芒硝有化胎之说，不可轻投。若至燥实，非此不可解救，有病当之，全无妨碍，不必去也。）

产后  ***************************
产后，伤寒不可轻汗，温病不可轻下。盖有产时伤力发热，去血过多发热，恶露不行发热，三日蒸乳发热，或起早动劳，饮食停滞，一皆发热，要在仔细辨之。大抵产后气血空虚，若误汗误下，则亡阳亡阴之祸，更难解救。凡有发热，且与四物汤。归、芎为君最多，生地、白芍须用酒炒。合小柴胡汤，加金银花、泽兰叶、益母草，少佐乾姜最妙。盖乾姜之辛热，能引血药入血分，能引气药入气分，且能去瘀血生新血，有阳生阴长之道，以热治热，深合《内经》之旨。如有恶露未尽者，黑龙丹必兼用之，如有积热停滞者，麻仁丸、大柴胡汤必兼用之，不可执泥丹溪之说。（丹溪产后以大补气血为主，虽有他证以本治之，固是确论，执泥之则误人矣。——眉批）胃虚食少者，必加白术、茯苓；痰饮呕逆者，必加陈皮、半夏。但药中必主以四物、人参，乃养血务本，滋阴降火之要务也。即偶尔伤寒，或遭温病，亦须调理血气为主。伤寒内虚外感，以大温中饮、理阴煎。无汗用麻黄，有汗用桂枝等汤。头痛用羌活、川芎之类加减治之。温病怫热内炽，用三合汤加减治之最妙。如万不能不下，升降散无妨，增损双解散去芒硝、黄连，加生地、川芎，尤为对证之药，其馀脉证治法，与男子同。

小儿温病  ***************************
凡小儿感冒、伤风、伤寒、咳、呕、疟、痢等证，人所易知，至染温病，人多不料，亦且难窥，所以耽误者良多。且幼科专于痘疹、疳积、吐泻、惊风并诸杂证，在温病则甚略之，一也。古人称幼科为哑科，盖不能尽罄所苦以告医，医又安得悉乎问切之义，所以但知不思乳食，心胸膨胀，疑其内伤乳食，不知其为温病热邪在胃也。但知呕吐恶心，口乾下利，以小儿吐利为常事，不知其为温病协热下利也。但知发热，不知其头痛身痛也。凡此何暇致思为温病，二也，小儿神气娇怯，筋骨柔脆，一染温病，延挨失治，便多二目上吊，不时惊搐，肢体发痉，甚则角弓反张，必延幼科，正合渠平日学习见闻之证，多误认为急慢惊风，转治转剧。或将神门、眉心乱灸，艾火虽微，内攻甚急，两阳相搏，如火加油，死者不可胜纪，三也。（观此三段议论，曲体人情尽致，真小儿之福也。——眉批）凡杂气流行，大人小儿所受之邪则一，且治法药饵亦相仿，加味太极丸主之，升降散亦妙。四五岁以下者，药当减半，三二岁以下者，三分之一可也，临病之工，宜酌量焉。
（加味太极丸）　小儿温病主方。（凡治温病方，皆可随证酌用。）
白殭蚕（二钱，酒炒）　全蝉蜕（去土，一钱）　广姜黄（三分）　川大黄（四钱）　天竺黄（一钱）　胆星（一钱）　冰片（一分）
上七味，称准为细末，糯米浓汤和丸如芡实大。冷黄酒和蜜泡化一丸，冷服。薄荷熬酒亦可。本方去天竺黄、胆星、冰片，即升降散。炼蜜丸即太极丸是也。用之便而且嘉，看证消息治之。

复病  ***************************
凡瘥后无故复发热者，以伏邪未尽也，谓之自复。当问前得某证，所复某证，稍与前药以撤其馀邪，自然获愈。有温病瘥后，或三五六日，反腹痛里急者，非前病原也。此别有伏邪所发，欲作滞下，邪尽痢止，不止者，宜当归导滞汤。又有温病瘥后，脉迟细而弱，或黎明或半夜后，便作泻泄，此命门真阳不足也，宜肾气丸，或右归丸作汤剂服亦可。《伤寒论》曰：伤寒瘥后，更发热者，小柴胡汤主之。脉浮者，以汗解之；（枳实栀子豉汤。）脉沉者，以下解之。（枳实栀子豉汤加大黄。）又曰：伤寒瘥后虚羸少气，气逆欲吐者，竹叶石膏汤主之。又曰：大病瘥后，从腰以下有水气者，牡蛎泽泻散主之。（按：如气复，虽通身浮肿似水气而不喘，别无所苦，与水气不同。丹溪云：气易有馀。又云：血者难成而易败，大病愈后，气先血而复，血不足以配气，故暂浮肿，静养自愈，须辨之。）又曰：大病瘥后，喜唾，久不了了者，胃上有寒饮也，理中丸主之。夫伤寒自外传内，邪在阳分居多，瘥后易于复元，复病尚少。温病邪热自内达外，血分大为亏损，无故最善反复。如到热退身凉，饮食能进时，服太平圆酒三次，十日之间，精血渐充，而病如洗，何至劳复。若因梳洗沐浴，多言妄动，遂至发热，前病复起，惟脉不沉实为辨，此为劳复。《伤寒论》曰：大病瘥后劳复者，枳实栀子豉汤主之。若有宿食者，加大黄少许。此破结除烦散热之妙剂也，加大黄则又推荡经滞矣。余谓气为火之舟楫，今则真气方长，劳而复折，真气既亏，火亦不前，如人慾济，舟楫已坏，其能济乎？是火也，某经气陷，火随陷于某经，陷于经络则表热，陷于脏腑则里热。虚甚热甚，虚微热微，轻则静养可愈，重则大补气血，俟真气一回，则血脉融和，表里通畅，所陷之火，随气转输，自然热退而病痊矣。若直用寒凉剥削之剂，变证蜂起矣。伤寒多伤气，宜五福饮、大营煎之类；温病多伤血，宜补阴益气煎、六味地黄丸料之类，随证加减之。若因饮食所伤，或吞酸饱闷而发热者，此为食复。轻则栀子厚朴汤加神麴，或小柴胡汤合栀子厚朴汤；重则神昏谵语，腹满坚痛，欲吐不得，欲下不能，此危候也，以升降散、大柴胡汤、黄龙汤、凉膈散之类，酌量与服。有病则病当之，亦无妨也。大抵复病治法，温病与伤寒大同小异，贵在临证活法耳。《内经》帝曰：热病已愈，时有所遗者何也？岐伯曰：诸遗者，热甚而强食之故也。若此者皆已衰，而热有所藏，因其穀气相搏，两热相合，故有所遗也。帝曰：治遗奈何？岐伯曰：视其虚实，调其逆从，可使必已也。帝曰：病热当何禁之？岐伯曰：病热少愈，食肉则复，多食则遗，此其禁也。吴又可曰：里证下后稍差，而急欲食者，此非得已，以伏邪初散，阴火乘虚扰乱故也。慎勿便与粥食，只宜先进稀糊，次进浓者，须少与之，不可任意过食，过食则复。此一著最为紧要，世多忽之。至于怒气病复，房劳病复者，乃度量褊浅，不自贵重之辈，观其脉证，随证救之。更有娇养成性，过于谨慎之辈，或伤寒表证方解，或温病里证方退，原不甚虚，辄用参、附温补，是因补而复，以致不救者，又不知凡几，病家医家，尤当深醒。大抵治病之法，不可执一，总要脉证的确耳。古方未有不善者，偏于温补而死，与偏于清泻而死，其失等也。人之一身阴阳血气，寒热表里虚实尽之，临证者，果能望闻问切，适得病情，则温清补泻，自中病情矣，何得卤莽粗疏，草菅人命哉？噫！难矣。
按：以上证候七十馀条，俱从《伤寒论》中驳出温病证治之异来，令阅者瞭然于心，不以温病为伤寒，不以伤寒方治温病，则患温者自以不冤矣。但有轻者，有重者，有最重者，到底无阴证，与伤寒外感不同，并非六气为病也，亦杂气中之一耳。始则发热，头痛身痛，舌上白苔，渐加烦躁渴饮水浆。或发热而兼凛凛，或先凛凛而后发热，或昼夜纯热，或潮热，或往来寒热，或眩晕，或呕吐，或痰涎涌盛，或呕汁如血，或口舌乾燥，或咽喉肿痛，或咳嗽脓血，或喘呃吐蛔，或心腹痞满，或胸胁胀痛，或大便不通，或小水自利，或前后癃闭，或协热下痢，或热结旁流，或下血如豚肝，或如胶黏，或水泄无度，有舌黄苔黑苔者，有舌裂者，有舌生芒刺者，有舌色紫赤者，有唇崩者，有唇黑者，有鼻孔如烟煤之黑者，有目暗不明、目赤、目黄、目瞑、目直视、目反折者，有头汗、盗汗、自汗者，有手足心腋下汗者，有耳聋不闻声者，有头肿大如斗者，有喉痹颈肿滴水不能下咽者，有发狂如癫如痫者，有哭笑无常如醉如痴者，有弃衣登高，逾垣上屋者，有厥逆身冷如冰者，有谵语昼夜不眠者，有昏迷不省人事者，有詈骂不避亲疏者，有蓄血、吐血、衄血、毛孔血、目血、舌血、齿缝血、大小便血者，有发黄者，有发斑者，有发疹者，有斑疹杂出者，有发颐、疙瘩疮者，有浑身火泡疮带白浆者，有首尾能食者，有绝谷一月不死者，有无故最善反复者，有愈后渐加饮食如常者，有愈后饮食胜常二三倍者，有愈后耳聋眼花者，有愈后退爪脱皮落发者。至其恶状，甚有口噤不能张，腿屈不能伸，唇口不住牵动，手足不住振战，遗尿遗粪，圆睁口张，咬牙嚼舌，声哑不语，舌伸外搅沫如水浪，项强发痉，手足反张，肉瞤筋惕，骨痿足重，舌卷囊缩，循衣摸床，见神见鬼。凡此怪怪奇奇不可名状等证，有相兼三五条者，有相兼十数条者，不可枚举。总因血气虚实之不同，脏腑禀赋之有异，其受邪则一而已。及邪尽，一任诸证如失。所云知其一，万事毕，知其要者，一言而终，不知其要者，流散无穷，所以温病无多方也。然而阴阳乘除，寒热倚伏，表里参错，虚实循环，见之真而守之定，通乎权而达乎变者，盖几希矣。
又按：古人谓望闻问切，乃临证之首务，诊治之要领也。明此四者，则六变具存，而万病情形，俱在吾目中矣。医之为难，难在不识病本而误治耳。误则杀人，天道可畏，不误则济人，阴功无穷。学者欲明是道，必须先察此要，以定意见，以为阶梯，然后再採群书，广其知识，熟之胸中，运之掌上，非止为人，而为己不浅也，慎之！宝之！
又按：伤寒自外之内，先伤气分；温病由内达外，先伤血分。故伤寒初感，利用发表；温病初发，利用攻里。伤寒后证多补气，温病后证多养血，温病与伤寒实出两门。自晋迄今，温病失传，无人不以温病为伤寒，无人不以伤寒方治温病，动云先解其表，乃攻其里，此仲景《伤寒论》也。所以温病一二日内，遇阳明腹胀满痛之证，少阴口燥咽乾之证，厥阴舌卷囊缩之证，再不敢议下。明知厥深热深之阳证，下之已迟，万一侥倖，不过为焦头烂额之客，千馀年来，孰任杀人之辜耶。
又按：古今医书，非不有温病之条，然皆编入于伤寒之中，议论无非伤寒。所用之药，虽曰治温病，实治伤寒之的方也。余谓此等方论，但治伤寒未尝不验，若谬以治伤寒之方，而治春夏之温病，是犹抱薪投火。盖温病自内达外，虽有表证，实无表邪，终有得汗而解者，必里热清而汗始出，前一节治法与伤寒不同。本朝陈良佐曰：春分后，秋分前，一百八十二日半，诸病皆不可发汗，汗之多亡阳矣，温病尤忌。凡治正伤寒发汗解表，温中散寒之药一概禁用，今特摘其尤者，如麻黄、桂枝、羌活、独活、白芷、葛根、细辛、浮萍、苍耳、苍术、艾叶、胡椒、故纸、茴香、肉桂、附子、乾姜、豆蔻、益智等味。古人亦未曾道破，余深体验而知其不可，以温病无风寒与阴证也。但今医家病家，未有不以温病为伤寒者，未有不以伤寒方治温病者，此固风气之使然，亦习俗之旧染也。舌敝唇促，难以遍谕。须知生死有命，误犯禁药，不过轻重之分，苟从死后而追悔前方，愚矣。
又按：仲景《伤寒论》用参、姜、桂、附者，八十有奇，而温病非所论也。伏邪内郁，阳气不得宣布，积阳为火，阴血每为热搏，未解之前，麻黄、桂枝不可沾唇；暴解之后，余焰尚在，阴血未复，最忌参、姜、桂、附，得之反助其壅郁，馀邪伏留，不惟目下淹缠，日后必变生异证。或周身痛痹，或四肢拘挛，或流火结痰，或两腿钻痛，或劳嗽涌痰，或毒气流注，或痰核穿漏，皆骤补之为害也。大抵温病愈后，调理之剂投之不当，莫若静养。节饮食为第一，而慎言语，谨起居，戒气恼，寡嗜欲，皆病后所宜留神也。（圣贤养身养德之学亦不过是，不意于医学中得之，——眉批）
长沙《伤寒论》，天苞地符，为众法之宗，群方之祖，杂以后人知见，反为尘饭土羹，莫适于用，兹以自然之理，引伸触类，阐发神明。温病一证，另辟手眼，却不于长沙论外，旁溢一辞。后有作者，不为冥索旁趋，得以随施辄效，其利溥哉。文之悲壮，淋漓无论也。（畏斋。）


卷四  ——————————————————————————————————————————————————————————————————————————————————————————

医方辨  ***************************
医方辨引
作方圆必以规矩，治病证必以古方，固也。但古方今病，焉能尽合？是以罗太无曰：以古方治今病，正如拆旧屋凑新屋，其材木非一，必再经匠氏之手。故用方者，不贵明其所当然，要贵明其所以然。则或增，或损，或奇方，或偶方，或合方，或以内伤方治外感，或以外感方治内伤，信手拈来，头头是道。许学士云：读仲景之书，用仲景之法，未尝执仲景之方，乃为得仲景之心也。若不明其所以然，而徒执其方，如经生家不能搦管作文，乃记诵先辈程文，以计场屋题目之必中，奚可哉。是集诸方，人所易晓者，止录其方，其涉疑难及理趣深奥者，颇採《明理论》《医方考》《名医方论》等书，以阐明之，间附一得之见，诚能潜心于此，处方其无误乎，抑又有虑焉。仲景《伤寒论》曰：病当汗解，诊其尺脉涩，先与黄耆建中汤补之，然后汗之。先贤慎于用汗药如此，则吐药下药可知矣。故凡用方者，虽方与病合，又在诊脉，并察兼证，以详辨其虚实，或汗或吐或下，方为尽善。若遇老人虚人，血气阴阳四损者，宁可顾护元气，而不可轻用汗吐下之重剂也。
●麻黄附子细辛汤　《伤寒论》曰：少阴病，（脉微细，但欲寐。）始得之，反发热，（太阳表热。）脉沉者，（少阴里寒。）此方主之。
麻黄（去节）　附子（炮）　细辛（各二钱）
水煎麻黄去沫，次入附子、细辛煎服。
病发于阴者当无热。今少阴始病，何以反发热？此乃太阳少阴之两感病也。盖太阳膀胱与少阴肾相为表里，寒邪感于少阴，故里有脉沉，由络达于太阳，故表有发热。有太阳之表热，故用麻黄以发汗；有少阴之里寒，故用附子、细辛以温中。三阴之表发与三阳不同，三阴必以温经之药为表，故麻黄、附子同用，方是少阴表发之正也。按：伤寒病两感者亦少，此即太阳少阴之两感也。麻黄、附子同剂，治法委实奇特，学者引伸触类，可应无穷之变矣。且伤寒两感，麻黄附子细辛汤主之，此仲景伤寒两感之冶法；温病两感双解散主之，此河间补仲景温病两感之治法。此二方者，乃辨温病与伤寒，发表攻里两感异治之要诀也。（此论仅见，真出人头地矣，伤寒温病分门另治从此得解。——眉批）世之以温病为伤寒，以伤寒方治温病者，观此能勿悔心乎。
●升降散　温病亦杂气中之一也，表里三焦大热，其证治不可名状者，此方主之。（如头痛眩运，胸膈胀闷，心腹疼痛，呕哕吐食者；如内烧作渴，上吐下泻，身不发热者；如憎寒壮热，一身骨节痠痛，饮水无度者；如四肢厥冷，身凉如冰，而气喷如火，烦躁不宁者；如身热如火，烦渴引饮，头面猝肿，其大如斗者；如咽喉肿痛，痰涎壅盛，滴水不能下咽者；如遍身红肿，发块如瘤者；如斑疹杂出，有似丹毒风疮者；如胸高胁起胀痛，呕如血汁者；如血从口鼻出，或目出，或牙缝出，毛孔出者；如血从大便出，甚如烂瓜肉、屋漏水者；如小便涩淋加血，滴点作疼不可忍者；如小便不通，大便火泻无度，腹痛肠鸣如雷者；如便清泻白，足重难移者；如肉瞤筋惕者；如舌卷囊缩者；如舌出寸许，绞扰不住，音声不出者；如谵语狂乱，不省人事，如醉如痴者；如头疼如破，腰痛如折，满面红肿，目不能开者；如热盛神昏，形如醉人，哭笑无常，目不能闭者；如手舞足蹈，见神见鬼，似风癫狂祟者；如误服发汗之药，变为亡阳之证，而发狂叫跳，或昏不识人者。外证不同，受邪则一。凡未曾服过他药者，无论十日、半月、一月，但服此散，无不辄效。）
白殭蚕（酒炒，二钱）　全蝉蜕（去土，一钱）　广姜黄（去皮，三分）　川大黄（生，四钱）
称准，上为细末，合研匀。病轻者，分四次服，每服重一钱八分二釐五毫，用黄酒一盅，蜂蜜五钱，调匀冷服，中病即止。病重者，分三次服，每服重二钱四分三釐三毫，黄酒盅半，蜜七钱五分，调匀冷服。最重者，分二次服，每服重三钱六分五釐，黄酒二盅，蜜一两，调匀冷服。（一时无黄酒，稀熬酒亦可，断不可用蒸酒。）胎产亦不忌。炼蜜丸，名太极丸，服法同前，轻重分服，用蜜、酒调匀送下。
按：温病总计十五方。轻则清之，神解散、清化汤、芳香饮、大小清凉散、大小复甦饮、增损三黄石膏汤八方；重则泻之，增损大柴胡汤、增损双解散、加味凉膈散、加味六一顺气汤、增损普济消毒饮、解毒承气汤六方。而升降散，其总方也，轻重皆可酌用。察证切脉，斟酌得宜，病之变化，治病之随机应变，又不可执方耳。按：处方必有君、臣、佐、使，而又兼引导，此良工之大法也。是方以殭蚕为君，蝉蜕为臣，姜黄为佐，大黄为使，米酒为引，蜂蜜为导，六法俱备，而方乃成。窃尝考诸本草，而知殭蚕味辛苦气薄，喜燥恶湿，得天地清化之气，轻浮而升阳中之阳，故能胜风除湿，清热解郁，从治膀胱相火，引清气上朝于口，散逆浊结滞之痰也。其性属火，兼土与木，老得金水之化，僵而不腐。温病火炎土燥，焚木烁金，得秋分之金气而自衰，故能辟一切怫郁之邪气。夫蚕必三眠三起，眠者病也，合簿皆病，而皆不食也；起者愈也，合簿皆愈，而皆能食也。用此而治阁家之温病，所谓因其气相感，而以意使之者也，故为君。夫蝉气寒无毒，味咸且甘，为清虚之品，出粪土之中，处极高之上，自感风露而已。吸风得清阳之真气，所以能祛风而胜湿；饮露得太阴之精华，所以能涤热而解毒也。蜕者，退也，盖欲使人退去其病，亦如蝉之蜕，然无恙也。亦所谓因其气相感，而以意使之者也，故为臣。姜黄气味辛苦，大寒无毒，蛮人生啖，喜其祛邪伐恶，行气散郁，能入心脾二经建功辟疫，故为佐。大黄味苦，大寒无毒，上下通行。盖亢甚之阳，非此莫抑，苦能泻火，苦能补虚，一举而两得之。人但知建良将之大勋，而不知有良相之硕德也，故为使。米酒性大热，味辛苦而甘。令饮冷酒，欲其行迟，传化以渐，上行头面，下达足膝，外周毛孔，内通脏腑经络，驱逐邪气，无处不到。如物在高巅，必奋飞冲举以取之。物在远方及深奥之处，更必迅奔探索以取之。且喜其和血养气，伐邪辟恶，仍是华佗旧法，亦屠苏之义也，故为引。蜂蜜甘平无毒，其性大凉，主治丹毒斑疹，腹内留热，呕吐便秘，欲其清热润燥，而自散温毒也，故为导。盖蚕食而不饮，有大便无小便，以清化而升阳；蝉饮而不食，有小便无大便，以清虚而散火。君明臣良，治化出焉。姜黄辟邪而靖疫，大黄定乱以致治，佐使同心，功绩建焉。酒引之使上行，蜜润之使下导，引导协力，远近通焉。补泻兼行，无偏胜之弊，寒热并用，得时中之宜。所谓天有覆物之功，人有代覆之能，其洵然哉。是方不知始自何氏，《二分晰义》改分两变服法，名为赔赈散，用治温病，服者皆愈，以为当随赈济而赔之也。予更其名曰升降散。盖取殭蚕、蝉蜕，升阳中之清阳；姜黄、大黄，降阴中之浊阴，一升一降，内外通和，而杂气之流毒顿消矣。又名太极丸，以太极本无极，用治杂气无声无臭之病也。乙亥、丙子、丁丑，吾邑连歉，温气盛行，死者枕藉。予用此散，救大证、怪证、坏证、危证，得愈者十数人，余无算。更将此方传施亲友，贴示集市，全活甚众，可与河间双解散并驾齐驱耳。名曰升降，亦双解之别名也。
●麻黄汤　太阳伤寒，（寒伤荣。）头痛（太阳脉上巅络脑。）发热，（表气不通。）身痛腰痛，（寒凝血涩，其脉抵腰。）骨节痛（肾主骨，而寒气注之。）恶寒（卫弱之故。）无汗（荣强之故。）而喘，（寒阻气道故喘。）脉浮紧者，（寒性坚急之故。）此方主之。
麻黄（去节，三钱）　桂枝（二钱）　甘草（炙，一钱）　杏仁（一钱八分）
水煎麻黄去沫，次入群药煎服，覆取微汗。
足太阳经，起目内眦，循头巅腰膕，故所过痛而不利；寒邪外束，人身之阳不得宣越，故令发热；寒邪在表，不复任寒，故令恶寒；寒主闭塞，故令无汗；人身之阳既不得宣越于外，则必壅遏于内，故必作喘；寒邪刚劲，故令脉紧。麻黄辛温散寒，故为君；佐以桂枝，取其解肌；佐以杏仁，取其利气；入甘草者，亦辛甘发散之意。抑太阳无汗，麻黄之用固也，若不量人品之虚实，时令之寒暄，则又有汗多亡阳之戒。汗多者宜扑粉，亡阳者宜附子汤。大抵麻黄性热，惟冬月正伤寒无汗者宜之。若温病断不可用。抑不独温病也，若伤寒脉微弱而误用之，汗出不止，或将病人头发披水盆中，再将糯米八两，炒研，龙骨、牡蛎、藁本、防风各二两，研为末合匀，周身扑之。此良方也。汗出不止，汗多也，与亡阳不同。
●桂枝汤
太阳中风，（风伤卫。）头痛发热，（风邪郁蒸。）汗出（玄府疏也。）恶风（卫虚不胜风也。）脉缓者，（风性柔和之故。）此方主之。
桂枝（三钱）　白芍（三钱）　甘草（二钱）　生姜（三钱）　大枣（三枚）
水煎温服，覆取微汗，不可令如水流漓，病必不除。
风之伤人也，头先受之，故令头痛；风为阳，气亦为阳，同类相从则伤卫，卫气伤则无以固津液，故令汗出；其恶风者，卫气不能卫也；其脉缓者，卫气不能鼓也。桂枝味辛甘，辛则能解肌，甘则能实表，辛甘发散为阳，故用以治风为君；然恐其走泄阴气，故用芍药之酸以收之；佐以甘草、生姜、大枣，此发表而兼和里之意。然桂枝本为解肌，若脉浮紧，发热汗不出者，不可与也，与之则表益实，而汗益难出也。故伸之以常须识此，勿令误也。大抵桂枝性热，惟冬月正伤寒有汗者宜之。若温病断不可用，酒客亦不可用。抑不独温病酒客也，凡服桂枝汤作呕者，以胃热而服热药，两热相搏故也。
●大青龙汤　太阳中风，脉浮紧，（以中风而得紧脉，知为风寒两伤也。）头痛发热恶寒，身痛（皆表证也。）不汗出（寒邪郁于腠理。）而烦躁，（风作烦，寒作躁。）此方主之。
麻黄（四钱）　桂枝（二钱）　甘草（炙，二钱）　杏仁（泡去皮、尖，十枚）　石膏（八钱）　生姜（三钱）　大枣（一枚）
水煎麻黄去沫，入群药煎服，覆取汗愈。若脉微弱，汗出恶风者，不可服。
青龙者，东方甲乙木神也，主发育万物，方以发散为义，故名之。仲景曰：太阳伤寒，治以麻黄汤；太阳中风，治以桂枝汤。伤寒太阳证见风脉，是有头痛发热，无汗恶寒。但脉来不紧而缓，为伤寒且中风矣。与中风脉得浮紧一也，故二方并而用之。邪气外盛，人身之阳郁为内热，此石膏之所以加也。大青龙其发表之重剂乎，而亡阳狂躁之弊，筋惕肉瞤之害，则用青龙之过者也，急以真武汤大温大补之，又仲景救坏之良方也。许学士曰：大青龙一证，尤难用药，须是脉证谛当，然后可行，故王实夫证，止用桂枝麻黄各半汤，盖慎之也。（按：亡阳惕瞤之弊，原因脉微弱误用者之过，非大青龙之过也。）
●小青龙汤　伤寒脉浮缓，表不解，（风寒在表。）心下有水气，（水饮搏膈。）呕哕，发热而咳，（水饮上射。）或渴，（津液不行。）或利，（停饮下溜。）或噎，（水寒相击。）或小便不利，（太阳里气不化。）小腹满，（小水隔涩。）或喘者，（水饮射肺。）此方主之。
麻黄（二钱）　桂枝（二钱）　白芍（二钱）　半夏（二钱四分）　五味子（一钱）　细辛（一钱）　乾姜（一钱）　甘草（炙，一钱）
水煎温服。若渴者，去半夏，加天花粉二钱；若微利者，去麻黄，加（荛花）茯苓如鸡子大；若噎者，去麻黄，加附子五分，炮；若喘者，去麻黄，加杏仁十枚；若小便不利，小腹满，去麻黄，加白茯苓二钱。（按：原文加荛花如鸡子大，此必传写之讹。考本草，荛花是芫花类也，每用之攻水，五分可令人下十数行，岂有治停饮之微利，用鸡子大之荛花者乎？照原方当改加茯苓如鸡子大。）
柯韵伯曰：发热而咳，知内有水气射肺，乾呕知水气未入于胃，而在心下也。心下为火位，水火相射，则水气之变幻不可拘。如下而不上，则或渴或利；上而不下，则或噎或喘；留于肠胃，则小便不利而小腹因满矣。惟心下有水气，呕哕发热而咳为定证，故于桂枝汤中去大枣之泥，加麻黄以开腠理，细辛逐水气，半夏除呕哕，五味、乾姜以除咳。若渴者，是心火盛，故去半夏之燥热，加天花粉以生津；若利与噎，小便不利与喘者，乃病机偏于向里，故去麻黄之发表，加附子以除噎，加芫花、茯苓以利水，加杏仁以定喘耳。两青龙汤皆治有表里证，皆用两解法，但大青龙证是里热，小青龙证是里寒，故发表之药相同，而治里之药则殊也。此与五苓散，同为治表不解，而心下有水气者。在五苓治水之蓄而不行，故大利其水，而微发其汗，是水郁折之也；小青龙治水之动而不拘，故备举辛温以散水，并用酸苦以安肺，培其化源也。细绎仲景发表利水诸论，精义入神矣。
又曰：麻黄、桂枝、大青龙三表证中，仲景即分表里之不同，温清之殊治。麻黄汤证热全在表，桂枝汤证之自汗，大青龙汤证之烦躁，皆兼里热，于表剂中便加寒药以清里。自汗是烦之兆，躁是烦之征，汗出则烦得泄，故不躁，桂枝汤加微寒酸苦之芍药以和之；汗不出则烦不得泄，故躁，大青龙汤加大寒坚重之石膏以清之。芍与膏本是里药，今人见仲景于表剂中入之，因疑而畏焉，当用不用，以致热结阳明，而斑黄狂乱纷出矣。仲景于太阳经中即用石膏以清胃火，是预保阳明之先著，用姜、枣以培中气，又虑夫转属太阴，苦心良法有如此者。
又曰：桂枝汤为一百一十三方之冠，乃滋阴和阳，调理荣卫，解肌发汗之第一方也。世人咸谓桂枝止汗，不知先辈言无汗不得用桂枝者，正以桂枝汤中有芍药之酸寒，益阴敛血能止汗故也。（先辈云有汗不得用麻黄，是言麻黄汤也；无汗不得用桂枝，是言桂枝汤也，非言麻黄、桂枝二药味也，须知之。——眉批）其实芍药功在止烦，烦止汗亦止，故反烦更烦与心悸而烦者，咸赖之。要知桂枝汤治表虚，能解肌以发荣中之汗，而不能开皮毛之窍，以发卫分之汗，故汗不出，脉浮紧者，是麻黄汤证，即不得与桂枝汤矣。庸工妄谓桂枝汤专治中风，不治伤寒，不知此汤，凡中风伤寒脉浮弱而表不解者，以及自汗盗汗，虚疟虚痢，柔痉瘛瘲，小儿慢惊等证，皆随手而效。因知仲景一方可通百病，后人一证，便集百方以眩人，岂不陋哉！
●黄芩汤　太阳少阳合病，必自下利者。此方主之。
黄芩（五钱）　白芍（五钱）　甘草（炙，三钱）　大枣（三枚）
水煎温服。
太阳少阳合病者，身热，头痛脊强，而又胁痛耳聋，寒热，呕而口苦也，必自下利者，表实里虚，邪热渐攻于里也；若太阳与阳明合病，为在表，当与葛根汤发汗；若阳明与少阳合病，为在里，当与大柴胡汤下之。此太阳少阳合病下利，非汗下所宜，故与黄芩汤。盖虚而不实者，苦以坚之，酸以收之，故用黄芩、白芍以坚敛肠胃；弱而不实者，甘以补之，故用甘草、大枣以补益肠胃也。温病始发即可用黄芩汤，以去邪热为妙；伤寒必传至少阳，邪热渐次入里，方可用黄芩佐柴胡以和解之。此辨温病与伤寒异治之要诀也。
●白虎汤　《伤寒论》曰：阳明伤寒，脉浮滑，此以表有热里有（寒）热，此方主之。（按：里有寒句之寒字，当是热字，若是寒字，非白虎汤证也，宜改之。或曰：此寒字，当作寒郁为热之寒。）
石膏（生，八钱）　知母（三钱）　甘草（生，一钱半）　粳米（二钱）　竹叶（三十片）
水煎冷服。加人参一钱五分，名白虎加人参汤。
白虎，西方庚辛金神也。五行之理，成功者退，如秋金之令行，则夏火之炎息，名曰白虎，所以行清肃之令，而除热也。
按：白虎汤乃温病主方也，虽为阳明解利之药，实解胃本内蒸之热，非徒治在经之热也。以邪热伤胃，所以必需。若在经之热，自有葛根汤等方治法，并无借于白虎也。所以温病误用麻黄、桂枝，伤寒误用白虎、黄芩，轻者必重，重者必危。设热郁胃里，已成燥结，而徒用白虎，既无逐结无能，且以刚悍而伐胃气，反抑邪气内郁，致脉不行，因而沉伏微细，便谓阴脉，益不敢议下，日惟杂进白虎、解毒，以为稳妥，愈投愈危，至死不悟，此承气、凉膈之所以必需也，明者自知之。
又按：以石膏一物之微，入甘温队中，则为青龙；从清凉同气，则为白虎。设伤寒在表之风寒未除，当用青龙而反用白虎，温病在里之热渴已逼，当用白虎，而反用青龙，则用者之误不小。（热结在里，白虎以匡青龙之不逮，误犯少阴，真武以救青龙之妄投，神乎其神矣。）
●大承气汤　阳明病痞满燥实，谵语烦渴，腹痛便秘，此方主之。
大黄（酒浸，四钱）　芒硝（二钱）　厚朴（姜炒，四钱）　枳实（麸炒，二钱）
水煎温服。（病有宜加倍者，仲景原方大黄、厚朴各四两，芒硝、枳实各二两，分三服。）
大黄荡热斩关，破实于肠胃；芒硝润结软坚，化燥于肛门；厚朴导滞，节制硝、黄之太寒；枳实泻满，辅佐厚朴之下气。
●小承气汤　阳明病，心腹胀满，潮热，狂言而喘，此方主之。
大黄（酒浸，三钱）　厚朴（二钱）　枳实（一钱）
水煎温服。
●调胃承气汤　阳明病，不恶寒反恶热，大便秘，谵语，此方主之。
大黄（酒浸，三钱）　芒硝（三钱）　甘草（炙，二钱）
水煎温服。
王海藏曰：仲景三承气，有大、小、调胃之殊，今人不分大小上下缓急用之，岂不失立方本意哉！大热大实用大承气，小热小实用小承气，胃实燥结用调胃承气，以甘草缓其下行，而祛胃热也。若病大用小，则邪气不伏；病小用大，则过伤元气。病在上而泻下，则上热不清；病在下而泻上，则下热不除。用方者岂可一概混施乎！
喻嘉言曰：伤寒阳明篇，总是以外证之解与不解，气之转与不转，脐腹之痛与不痛，脉之弱与不弱，汗出之多与不多，小便之利与不利，邪热之炽与不炽，津液之干与不干，而辨腹中燥屎多与不多，溏与不溏，以消息微下之法。故惟手足濈然汗出，大便已硬者，主之以大承气汤焉。其他一则曰宜用导法，再则曰不可攻之，再则曰少与小承气汤，再则曰明日再与一升，再则曰宜大承气汤，全是商量治法，听人临时斟酌以祈无误，所以不用主之二字，此等处关系安危最大。盖热邪入胃，不以苦寒攻之则胃伤，然寒药本以救胃也，不及则药不胜邪，太过则药反伤正，况不胜其邪，必尽伤其正，徒伤其正，未心尽去其邪。仲景所以谆谆于二者之间者，恐伤寒里未实也。
按：伤寒里实方下，温病热胜即下，其治法亦无大异。但伤寒其邪在表，自气分而传入血分，下不厌迟；温病其邪在里，由血分而发出气分，下不厌早。（温病下不厌早一语，发从来所未发。——眉批）其证不必悉具，但见舌黄呕渴，痞燥满痛一二证，便于升降、增损双解、加味凉膈、加味六一、解毒承气等方，酌度病情上下，轻重缓急下之，以撤其邪毒，无不获效。大凡温病，邪热内炽，贵乎早治，乘人血气未乱，肌肉未消，津液未耗，病人不至危殆，投剂不至掣肘，下后亦易平复。欲为万全之策者，不过知邪热之所在，早拔去病根为要耳。但要量人之壮弱，度邪之轻重，察病之缓急，然后用药，不至空投，投药无太过不及之弊。（此说情理兼到，淋漓痛快，读至此，心旷神怡。——眉批）是以仲景治伤寒，自大柴胡以下立三承气，多与少与，自有上下轻重缓急之殊。若温病勿拘伤寒下不厌迟之说，如应下之证，见下无结粪，则以为下之早，或以为不应下之证，纷纷聚讼，殊不知仲景立三承气本为逐邪而设，非专为结粪而设也。必俟其粪结而后下之，则血液为邪热所搏，变证迭起，是犹养虎遗患也。况多有溏粪失下，但蒸作极臭，如败酱，如藕泥，至死不结者，倘酌用前方，秽恶一下，邪热自此而消，脉证自此而退，岂徒孜孜粪结而后行哉。假如久病精枯血燥之人，或老人血液衰竭，多主燥结，或病后血气未复，亦多燥结。在经所云，不更衣十日无所苦，有何妨害？是燥结不至损人，热毒之为殒命也。此辨温病与伤寒下迟下早异治之要诀也。（千古不磨之论从何处得来？——眉批）
大柴胡汤　伤寒阳邪入里，表证未罢，而里证又急者，此方主之。
柴胡（四钱）　半夏（姜汁炒，一钱半）　黄芩（二钱）　白芍（一钱）　枳实（麸炒，一钱）　大黄（酒浸，二钱）　生姜（二钱）　大枣（一枚）
水煎温服。
表证未罢，寒热胁痛口苦而呕尚在也；里证又急，大便难而燥实也。有表证故用柴、芩以解表，有里证故用枳、黄以攻里，白芍能和少阳，半夏能止呕逆，姜、枣又所以和中而调卫荣也。少阳病，六七日至十馀日，大便不行，胁下濈然汗出，方可用大柴胡汤微利之。缘胆无出入，泻土所以泻木也。如胁下无汗，为胆未实，设误下之，必犯少阳之本，则胸满烦惊，小便不利，谵语，一身尽重不可转侧，又宜用：
●柴胡龙骨牡蛎汤
柴胡（四钱）　半夏（三钱）　茯苓（二钱）　人参（一钱）　龙骨（钱半）　牡蛎（钱半）　桂枝（钱半）　铅丹（钱半）　大黄（二钱）　生姜（钱半）　大枣（一枚）
水煎将成，方入大黄，煎一二沸，（不欲味全而伤中气。）去渣温服。薛氏去铅丹，加黄连、黄芩、当归各一钱半。铅丹，即黄丹也。
按：大柴胡汤，本为里证已急而表证未罢者设，若用以治温病，最为稳妥。双解散，荆、防以解表，硝、黄以攻里，为双解之重剂；大柴胡，柴、芩以解表，枳、黄以和里，为双解之轻剂。若内热甚者，合黄连解毒汤，或白虎汤，以治老弱人，及气血两虚人之温病尤为适宜。予去半夏，加陈皮，合黄连解毒汤、升降散名增损大柴胡汤，用之累验。
●增损大柴胡汤　温病热郁腠理，以辛凉解散，不至还里而成可攻之证，此方主之。乃内外双解之剂也。
柴胡（四钱）　薄荷（二钱）　陈皮（一钱）　黄芩（二钱）　黄连（一钱）　黄柏（一钱）　栀子（一钱）　白芍（一钱）　枳实（一钱）　大黄（二钱）　广姜黄（七分）　白殭蚕（酒炒，三钱）　全蝉蜕（十个）　呕加生姜（二钱。）
水煎去渣，入冷黄酒一两，蜜五钱，和匀冷服。
●双解散　伤寒温病，表里实热，此方主之。此河间原方也。
防风　荆芥　薄荷　麻黄　当归　川芎　白芍　白术（土炒）　连翘（去心）　栀子　大黄（酒浸）　芒硝（各五分）　桔梗（一钱）　黄芩（一钱）　石膏（四钱）　滑石（三钱）　甘草（二钱）
水煎温服。
防风、麻黄以解表，薄荷、荆芥以清上，大黄、芒硝以涤肠胃，滑石、栀子以利水道，桔梗、石膏以清肺胃之邪，而连翘又所以祛诸经之游火。风热为患，肝木主之，芎、归、白芍和肝血以熄风热，而白术、甘草又所以建运脾土，能胜湿热、御风火故也。方中倍用六一者，以伏气所蒸之湿热，半从肌表而泄，半从水道而利也。按：此乃河间旧解耳。予谓麻黄性大热，冬时正伤寒发汗之要药也。温病乃杂气中之一也，断无正发汗之理，于法为大忌，即河间亦未言及。不如易殭蚕、蝉蜕得天地清化之气，以涤疫气，散结行经，升阳解毒。且郁热伏于五内，伤损正气，胀闷不快，川芎香窜，走泄真元，白术气浮，填塞胃口，皆非温病所宜，不如易黄连、姜黄辟邪除恶，佐归、芍凉血散郁以退蒸，则心肝和而风火自熄矣，因名增损双解散。
增损双解散　温病主方。（温毒流注，无所不至，上干则头痛目眩耳聋。下流则腰痛足肿，注于皮肤则斑疹疮疡，壅于肠胃则毒利脓血，伤于阳明则腮脸肿痛，结于太阴则腹满呕吐，结于少阴则喉痹咽痛，结于厥阴则舌卷囊缩。此方解散阴阳内外之毒，无所不至矣。）
白殭蚕（酒炒，三钱）　全蝉蜕（十二枚）　广姜黄（七分）　防风（一钱）　薄荷叶（一钱）　荆芥穗（一钱）　当归（一钱）　白芍（一钱）　黄连（一钱）　连翘（去心，一钱）　栀子（一钱）　黄芩（二钱）　桔梗（二钱）　石膏（六钱）　滑石（三钱）　甘草（一钱）　大黄（酒浸，二钱）　芒硝（二钱）
水煎去渣，冲芒硝，入蜜三匙，黄酒半酒杯，和匀冷服。
按：温病本末身凉不渴，小便不赤，脉不洪数者，未之有也。河间以伤寒为杂病，温病为大病，特立双解散以两解温病表里之热毒，以发明温病与伤寒异治之秘奥，其见高出千古，深得长沙不传之秘。且长沙以两感为不治之证，伤寒病两感者亦少，一部《伤寒论》仅见麻黄附子细辛汤一证。惟温病居多，以温病咸从三阴发出三阳，乃邪热亢极之证，即是两感，惜长沙温病方论散佚不传，倖存刺五十九穴一法。惟河间双解散，解郁散结，清热导滞，可以救之，必要以双解为第一方，信然。予加减数味，以治温病，较原方尤觉大验。戊寅四月，商邑贡生刘兆平，年八旬，患温病，表里大热，气喷如火，舌黄口燥，谵语发狂，脉洪长滑数，予用原方治之，大汗不止，举家惊惶，急易大复甦饮一服汗止，但本证未退，改制增损双解散方，两剂而病痊。因悟麻黄春夏不可轻用，因悟古方今病不可过执也。所以许学士有云：读仲景之书，学仲景之法，不可执仲景之方，乃为得仲景之心也。旨哉斯言！（河间双解、三黄俱用麻黄，仍是牵引叔和旧说。盖温病热郁，自里达表，亦宜解散，但以辛凉为妙。）
●凉膈散　伤寒温病，火郁上焦，大热面赤，舌黄唇焦者，此方主之。此河间原方也。
连翘（二钱）　黄芩（二钱）　栀子（二钱）　薄荷（二钱）　大黄（酒浸）　芒硝（各三钱）　甘草（生，一钱）　竹叶（三十片）
水煎去渣，入蜜冷服。
●加味凉膈散　温病主方。（余治温病，双解、凉膈愈者不计其数，若病大头、瓜瓤等温，危在旦夕，数年来以二方救活者，屈指以算百十馀人，真神方也，其共珍之。）
白殭蚕（酒炒，三钱）　蝉蜕（全，十二枚）　广姜黄（七分）　黄连（二钱）　黄芩（二钱）　栀子（二钱）　连翘（去心）　薄荷　大黄　芒硝（各三钱）　甘草（一钱）　竹叶（三十片）
水煎去渣，冲芒硝，入蜜、酒冷服。若欲下之，量加硝、黄，胸中热加麦冬，心下痞加枳实，呕渴加石膏，小便赤数加滑石，满加枳实、厚朴。
连翘、荷、竹味薄而升浮，泻火于上；芩、连、栀、姜味苦而无气，泻火于中；大黄、芒硝味厚而咸寒，泻火于下；殭蚕、蝉蜕以清化之品，涤疵疠之气，以解温毒；用甘草者，取其性缓而和中也；加蜜、酒者，取其引上而导下也。
●三黄石青汤　伤寒温病，大热神昏，两目如火，身如涂朱，燥渴欲死，脉洪长滑数者，此方主之。此河间原方也。
石膏（四钱）　豆豉（二钱）　麻黄（钱半）　黄连（一钱）　黄芩（一钱）　栀子（一钱）　黄柏（一钱）
水煎冷服。
伤寒表里大热，欲攻其里则表证未解，欲发其表则里证又急，庸工不识，趑趄不能下手，待毙而已。殊不知热在三焦，闭涩经络，津液枯涸，荣卫不通，遂成此证。用解毒、石膏以清里热，麻黄、豆豉以散表热，内外之邪俱烬矣。
●增损三黄石膏汤　温病主方。表里三焦大热，五心烦热，两目如火，鼻乾面赤，舌黄唇焦，身如涂朱，燥渴引饮，神昏谵语，服之皆愈。
石膏（八钱）　白殭蚕（酒炒，三钱）　蝉蜕（十个）　薄荷（二钱）　豆豉（三钱）　黄连　黄柏（盐水微炒）　黄芩　栀子　知母（各二钱）
水煎去渣，入米酒、蜜冷服。腹胀疼或燥结加大黄。
寒能制热，故用白虎汤；苦能下热，故用解毒汤。佐以荷、豉、蚕、蝉之辛散升浮者，以温病热毒至深，表里俱实，扬之则越，降之则郁，郁则邪火犹存，兼之以发扬，则炎炎之势皆烬矣。此内外分消其势，犹兵之分击者也。热郁腠理，先见表证为尤宜。
●理中汤　加炮附子一钱，名附子理中汤。厥逆自利，不渴而呕，腹痛鸭溏，此太阴有真寒也，此方主之。
白术（土炒，三钱）　人参（一钱）　乾姜（炮，二钱）　甘草（炙，二钱）
水煎温服。为末，炼蜜丸，名理中丸，日三夜一服，治瘥后喜唾，久不了了者，此胃有寒饮停留也。
●四逆汤　大汗出，热不去，内拘急，四肢疼，又下利，厥逆而恶寒者，此方主之。
附子（生）　乾姜（生）　甘草（炙，各二钱）
水煎温服。一云冷服。经曰：治寒以热，凉而行之。否则戴阳者，反增上燥，耳目口鼻出血者有之矣。谨小慎微，医岂易言哉！加人参即四味回阳饮。
此方通治三阴脉沉恶寒，手足厥逆之证。故用附子之生者，上行头项，外彻肌表，以温经散寒；乾姜亦用生者，以内温脏腑；甘草独用炙者，以外温荣卫，内补中焦也。
《琐言》曰：仲景云，病发热头痛，脉反沉，若不瘥，身体疼痛者，当救其里，宜四逆汤。此证出太阳篇。又云：少阴病始得之，反发热脉沉者，麻黄附子细辛汤。此证出少阴篇。窃详太阳病发热头痛，法当脉浮，今反沉，少阴病脉沉，法当无热，今反发热，仲景于此两证，各言反者，谓反常也。（令人罕识其旨。——眉批）盖太阳病脉似少阴，少阴脉病似太阳，所以各谓之反，而治之当异也。深究其旨，均是脉沉发热，以其有头痛，故为太阳病。阳证当发热脉浮，今脉反沉，以里虚久寒，正气衰微所致。又身体疼痛，故宜救里，使正气内强，逼邪外出，而乾姜、生附亦能出汗而解。假使里不虚寒，则当见脉浮，而正属太阳麻黄汤证也。均是脉沉发热，以其无头痛，故为少阴病。阴证当脉沉无发热，今反发热，以寒邪在表。但皮肤腠理郁闭为热，知在里无热，故用麻黄、细辛以发肌表之热，附子以温少阴之经。假使身寒无热，则当见厥逆吐利等证，而正属少阴四逆汤证也。由是观之，正气衰微脉沉之反为重，表邪浮浅发热之反为轻，此四逆汤为剂，不为不重于麻黄附子细辛汤也。又可见熟附配麻黄，发中有补；生附配乾姜，补中有发。此实治法之神奇，处方之精奥，学者其致思焉。
●神解散　温病初觉，憎寒体重，壮热头痛，四肢无力，遍身痠痛，口苦咽乾，胸腹满闷者，此方主之。
白殭蚕（酒炒，一钱）　蝉蜕（五个）　神麴（三钱）　金银花（二钱）　生地（二钱）　木通　车前子（炒研）　黄芩（酒炒）　黄连　黄柏（盐水炒）　桔梗（各一钱）
水煎去渣，入冷黄酒半小杯，蜜三匙，和匀冷服。
此方之妙，不可殚述。温病初觉，但服此药，俱有奇验。外无表药而汗液流通，里无攻药而热毒自解，有斑疹者即现，而内邪悉除，此其所以为神解也。
●清化汤　温病壮热，憎寒体重，舌燥口乾，上气喘吸，咽喉不利，头面猝肿，目不能开者，此方主之。
白殭蚕（酒炒，三钱）　蝉蜕（十个）　金银花（二钱）　泽兰叶（二钱）　广皮（八分）　黄芩（二钱）　黄连　炒栀　连翘（去心）　龙胆草（酒炒）　元参　桔梗（各一钱）　白附子（炮）　甘草（各五分）
大便实加酒大黄四钱，咽痛加牛蒡子炒研一钱，头面不肿去白附子。水煎去渣，入蜜、酒冷服。
其方名清化者，以清邪中于上焦，而能化之以散其毒也。芩、连、栀、翘清心肺之火，元参、橘、甘清气分之火，胆草清肝胆之火，而且沉阴下行，以泻下焦之湿热，殭蚕、蝉蜕散肿消毒，定喘出音，能使清阳上升，银花清热解毒，泽兰行气消毒，白附散头面风毒，枯梗清咽利膈，为药之舟楫，蜜润脏腑，酒性大热而散，能引诸凉药至热处，以行内外上下，亦火就燥之意也。其中君明臣良，而佐使同心，引导协力，自使诸证息平矣。
●大清凉散　温病表里三焦大热，胸满胁痛，耳聋目赤，口鼻出血，唇乾舌燥，口苦自汗，咽喉肿痛，谵语狂乱者，此方主之。
白殭蚕（酒炒，三钱）　蝉蜕（全，十二个）　全蝎（去毒，三个）　当归　生地（酒洗）　金银花　泽兰（各二钱）　泽泻　木通　车前子（炒研）　黄连（姜汁炒）　黄芩　栀子（炒黑）　五味子　麦冬（去心）　龙胆草（酒炒）　丹皮　知母（各一钱）　甘草（生，五钱）
水煎去渣，入蜜三匙，冷米酒半小杯，童便半小杯，和匀冷服。
此方通泻三焦之热，其用童便者，恐不得病者小便也。《素问》曰轮回酒，《纲目》曰还元汤，非自己小便，何以谓之轮回？何以谓之还元乎？夫以己之热病，用己之小便，入口下咽，直达病所，引火从小水而降甚速也。此古人从治之大法。惜愚夫愚妇未曾晓也，甚且嘲而笑之，眼见呕血人，接自己小便饮一二碗立止，非其明效大验乎。
●小清凉散　温病壮热烦躁，头沉面赤，咽喉不利，或唇口颊腮肿者，此方主之。
白殭蚕（炒，三钱）　蝉蜕（十个）　银花　泽兰　当归　生地（各二钱）　石膏（五钱）　黄连　黄芩　栀子（酒炒）　牡丹皮　紫草（各一钱）
水煎去渣，入蜜、酒、童便冷服。
黄连清心火，亦清脾火；黄芩清肺火，亦清肝火；石膏清胃火，亦清肺火；栀子清三焦之火；紫草通窍和血，解毒消胀；银花清热解毒；泽兰行气消毒；当归和血；生地、丹皮凉血以养阴而退阳也；殭蚕、蝉蜕为清化之品，散肿消郁，清音定喘，使清升浊降，则热解而证自平矣。
●小柴胡汤　少阳病五六日，（邪传半里之时。）往来寒热，（风寒之邪出入于表里之间。）胸胁苦满，（下膈循胁，伏饮搏聚。）默默不欲饮食，（咽乾故默，木乘土故不思食。）心烦喜呕，（伏饮作闷，上逆作呕。）或胸中烦而不呕，（烦乃热闷也，不呕无伏饮之甚也。）或渴，（津液不足。）或腹中痛，（血滞阴结。）或胁下痞硬，（邪热与伏饮相搏于胁下。）或心下悸，（水停心下凌心作悸。）小便不利，（水不下行。）或不渴，（里未结实。）身有微热，（表未全罢。）或咳者，（伏饮射肺。）此方主之。（和解半表半里之邪。）加芒硝名柴胡加芒硝汤。
柴胡（四钱）　黄芩（二钱）　半夏（二钱）　人参（一钱）　甘草（炙，一钱）　生姜（二钱）　大枣（二枚）
水煎温服。若胸中烦而不呕，去半夏、人参，加栝楼实一枚，润下泄满；若渴者，去半夏倍人参，生津润燥，加天花粉二钱，彻热滋干；若腹中痛，去黄芩加芍药二钱，收阴缓中；若胁下痞硬，去大枣加牡蛎粉二钱，软坚；若心下悸，小便不利，去黄芩加白茯苓二钱，上行肺气，下过膀胱；若不渴，外有微热，去人参固表，加桂枝一钱，发散覆取微汗自愈矣；若咳者，去人参、枣、姜，加五味子敛肺，乾姜各一钱，发肺寒湿以逐饮。
邪在表则恶寒，邪在里则发热，邪在半表半里则恶寒且热，故令寒热往来。少阳之脉起目锐眦，故令目眩。胆者，中精之官，五脏取决于胆，咽为之使，故令口苦咽乾。脉行两胁，故令胁痛。胆者肝之腑，在五行属木，有垂枝之象，故令脉弦。柴胡辛温，辛者金之味，故用之以平木，温者春之气，故就之以入少阳。一云专主往来寒热，谓其能升提风木之气也。黄芩质枯味苦，枯则能浮，苦则能降，君以柴胡则入少阳矣。一云味苦不沉，黄中带青，有去风热之专功，谓其能散风木之邪也。然邪之伤人常乘其虚，用参、草欲实其中气，使邪不得复传入里耳。一云少阳气血薄，全赖土膏滋润，则木气始得发荣，即经所谓胃和则愈之说。是以中气不虚之人，虽有小柴胡证，而人参在可去也。邪初入里，以风寒外邪挟有形之痰涎，结聚于少阳之本位，所以里气逆而烦呕，故用半夏之辛以除呕逆；邪在半表，则荣卫争，故用姜、枣之辛甘以和荣卫，亦所以佐参、草以补中气，使半表之邪仍从肌表而散也。独怪后世用小柴胡汤者，一概除去人参，岂仲景立方之本意哉！又少阳经当冲要之路，关系最重，小柴胡非套药也。今人不论何病，但见发热恶寒，便以小柴胡汤和解之，殊觉可笑。
本方加栝楼实四钱，黄连二钱，名柴胡陷胸汤。本方加枳壳三钱，桔梗三钱，名柴胡枳桔汤。
●六一顺气汤　少阴、厥阴病，口燥咽乾，怕热消渴，谵语神昏，大便燥实，胸腹满硬，或热结旁流，绕脐疼痛，厥逆，脉沉伏者，此方主之。
大黄（酒浸，四钱）　芒硝（二钱五分）　厚朴（钱半）　枳实（一钱）　柴胡（三钱）　黄芩　白芍　甘草（生，各一钱）
水煎去渣，入铁锈水三匙，冷服。
●加味六一顺气汤　温病主方，治同前证。
白殭蚕（酒炒，三钱）　蝉蜕（十个）　大黄（酒浸，四钱）　芒硝（二钱五分）　柴胡（三钱）　黄连　黄芩　白芍　甘草（生，各一钱）　厚朴（一钱五分）　枳实（一钱）
水煎去渣，冲芒硝，入蜜、酒和匀冷服。
●理阴煎　此理中汤之变方也。凡天一无根，真阴不足，或素多劳倦之辈，因而忽感寒邪，不能解散，或发热，头痛身痛，或面赤唇焦，或虽渴而不喜饮冷，或背心肢体畏寒，但脉见无力者，悉是假热之证，凉药不可入口，宜速用此煎，照后加减，以温补阴分，托散表邪，连进数服，使阴气渐充，则汗从阴达，而寒邪不攻自散，此最切于时用者也，神效不可尽述。
熟地（五、七钱或一两）　当归（或三、五、七钱）　乾姜（炒，一钱，或二、三钱）　甘草（炙，一、二钱）
水煎热服。加附子炮一二钱，名附子理阴煎，治命门火衰，阴中无阳。
张景岳曰：若风寒外感，邪未深入，但发热身痛，脉数不洪，或凡内无火证，素禀不足者，但用此煎，加柴胡二三钱，连进二三服，无不获效。若寒凝阴盛，而邪有难解，必加麻黄二钱，放心用之。或不用柴胡亦可。此寒邪初感，温散第一要方，惟仲景知此义。但仲景之温散，首用麻黄、桂枝，予之温散，即以理阴、温中为增减，此虽一从阳分，一从阴分，其迹若异，然一逐于外，一托于内，而用温散则一也，学者当因其所宜，酌而用之。又若阴胜之时，寒邪深入，脉沉细，发热恶寒，或背恶寒，乃太阳少阴证也，加细辛一二钱，甚则再加附子一二钱，真神剂也。或并加柴胡以助之，或并加麻黄以发之。若有阴虚火旺内热，不宜用温，而气血俱虚，邪不能散者，宜去乾姜，以三味酌加前药与之。或止加人参一味亦可。（按：此正伤寒妙论也，去温病万里，学者宜详辨焉。）
●补阴益气煎　此补中益气汤之变方也。凡属真阴不足，而寒邪外侵者，用此升散之，并治劳倦伤阴，精不化气，或阴虚内乏，以致外感不解，寒热痎疟，阴虚便结不通等证。
熟地（三、五、八钱）　当归（二、三、五钱）　山药（酒炒，二钱）　陈皮　人参　甘草（炙，各一钱）　柴胡（一钱）　升麻（五分，火上浮者不用）　生姜（二钱）
水煎温服。
●大温中饮　此可与理阴煎相参互用也。凡患伤寒阳虚不足，及劳倦感冒，或兼呕恶泄泻等证，身虽炽热，时犹畏寒，但六脉无力，邪气不能外达者，此元阳太虚，正不胜邪之候，若非峻补托散，则寒邪日深，必致不救，温中自可散寒，即此方也。
熟地（三、五、八钱）　当归（二、三、五钱）　白术（土炒，二、三、五钱）　肉桂（去粗皮，一钱）　乾姜（一、二钱，煨生姜亦可）　甘草（炙，一、二钱）　柴胡（三、五钱）　虚加人参（一、二钱）
水煎热服，覆取微汗。无汗加麻黄，有汗去肉桂加桂枝、白芍，气虚加黄耆，寒甚阳虚加炮附子，阳虚气陷加升麻，头痛加川芎、白芷，泄泻去当归加山药、莲子，或并加防风、细辛。
景岳曰：古来伤寒之治，惟仲景知温散，如麻黄汤、桂枝汤是也。亦知补气而散，如小柴胡汤、黄耆建中汤是也。至若阳根于阴，汗化于液，从补血而散，而云腾致雨之妙，仲景亦未言及。予制理阴、补阴、温中三方，乃邪从荣解第一义也。其功难悉，所当深察。
按：景岳首开补血散寒，邪从荣解之论，得仲景不传之秘，治伤寒无剩义矣。真令人衣冠焚香，望拜茅山不置也。但伤寒不过感冬月烈风严寒之常气。而温病得天地疵疠旱潦之杂气。世之凶恶大病，死生在反掌间者，非伤寒乃温病也。若于温病出一超越前人之意见，以启后人之聋聩，岂不尽美又尽善乎？而乃仍覆前辙，曰温病即伤寒云云，羽翼叔和，一样糊涂。噫！若非王安道、刘完素二公，于治法辨别明白，不几矇昧终古耶。
●补中益气汤
黄耆（蜜炙）　人参　白术（土炒，各一钱半）　当归　陈皮　炙甘草（各一钱）　升麻（五分）　柴胡（七分）　生姜（二钱）　大枣（二个）
水煎温服。
●桃仁承气汤　太阳病不解，热结膀胱，其人如狂，血自下者愈。其表不解者，尚未可攻，当先解其表，宜桂枝汤。表解，但小腹急结者，乃可攻之，此方主之。薛氏加丹皮、枳壳。
桃仁（连皮尖，十五个）　桂枝（三钱）　大黄（酒浸，四钱）　芒硝（二钱）　甘草（炙，一钱）
水煎去渣，冲芒硝，温服。
●代抵当丸　太阳表证仍在，脉微而沉，反不结胸，其人发狂者，以热在下焦，小腹当硬满，小便自利者，下血乃愈。（以药下之故愈。）所以然者，以太阳随经瘀热在里故也，此方主之。
大黄（酒洗，四两）　芒硝　穿山甲（蛤粉炒）　夜明砂（淘焙）　莪术（醋炒）　肉桂（去粗）　当归尾（酒蒸，各一两）　红花（酒炒，七钱）　桃仁（不去皮尖，生用，七十粒另研）
为末，炼蜜丸，姜汤送下三钱。
按：代抵当汤丸，方出《准绳》。盖瘀蓄之血，攻之为难，仲景直用水蛭、虻虫有毒之物，惟恐药不峻利，亦何待攻之不动，而后加减乎？后人不敢用此毒物，故作此方以代之。原方生地黄用之无理，归尾必不可减，故于本方中减去生地一味，倍肉桂，加莪术、红花、夜明砂用之，殊觉有效。若温病蓄血，用此方去肉桂，加牡丹皮一两，牛膝一两，或止加乾漆五钱。
柯韵伯曰：膀胱为水府，血本无所容蓄者也。然太阳为诸阳主气，是气之最多者，而其经又多血少气，则知太阳在表，阳分之气多，而在经血分之气反少也。少气者，膀胱之室，热结硬满，法当小便不利，而反利者，是太阳上焦之气化行，而下焦血海之气化不行也，必其随经之荣血，因瘀热而结于里矣。此为小腹之里，而非膀胱之里，故小便虽利，而硬满急结，蓄血仍瘀小腹也。热淫于内，神魂不安，故发狂；血瘀不行，则荣不运，故脉微而沉；荣不运，则气不宣，故沉而结也；荣气不周于身，则身黄；消穀善饥者，胃火炽盛也；大便反易者，血之濡也；色黑者，蓄血渗入也；善忘者，血不荣心智不明也。此皆蓄血之征兆，非至峻之剂不足以抵其巢穴，而当此重任，故仲景制抵当汤以攻之。若热虽盛而未狂，小腹满而未硬，宜小其制，为用抵当丸，以缓治之。若外证已解，小腹急结，其人如狂，是转属阳明，用调胃承气加桃仁、桂枝之行血者，于其中以利之，胃和则愈矣。此桃仁承气汤，又为治之缓者也，宜辨之明矣。
●茵陈蒿汤　伤寒头汗出，渴饮米浆，小便不利，必发黄也，此方主之。本方再加白术、山药、赤苓、木通、黄芩、猪苓、黄柏、甘草治诸黄。
茵陈蒿（二钱）　栀子（三钱）　大黄（酒浸，五钱）
水煎温服。
按：茵陈蒿退黄之君药，今以病较之，黄因小便不利，故用山栀除小肠屈曲之火，热除便利，当以发黄为标，小便不利为本。及论小便不利，乃系胃家实热，又当以小便不利为标，胃实为本，故宜以大黄为君，栀子次之，茵陈又其次也。设去大黄而用栀子、茵陈，是忘本治标，鲜有效矣。
●参胡三白汤　伤寒汗下不解，脉虚少气发热，或潮热口乾舌燥，此方主之。
柴胡（三钱）　人参（二钱）　白术（土炒，三钱）　白茯苓（三钱）　白芍（酒炒，三钱）　生姜（三钱）　大枣（三枚）
水煎温服。
柯韵伯曰：伤寒汗下后不愈，里气既虚，当求之于三阴，而表热仍在，又当责之三阳。三阳以少阳为枢，其方以小柴胡汤；三阴以少阴为枢，其方以附子汤，法当参合为治。然此热是少阳之虚，不得仍作前证之实火论，故于柴胡方中去黄芩，口燥而不呕故去半夏，少气而反去甘草者，欲其下达少阴也。于附子方中不取附子，欲其上通少阳也。所藉惟人参，故用为君，佐白术以培太阴之母，白芍以滋厥阴之血，茯苓以清少阴之水，生姜助柴胡散表邪，大枣助人参补元气，信为大病后调理之圣剂矣。若荣卫不和，则去柴胡加桂枝；口渴心烦加麦冬、五味，辅人参生津止渴：心下痞加黄连、枳实泻心；不得卧加竹茹泄太阴热。如无表热，并去柴胡，名人参三白汤，纯乎调内矣。
●黄连解毒汤　大热乾呕，烦渴谵语，呻吟不眠者，此方主之。
黄连　黄芩　黄柏　栀子（各一钱）
水煎冷服。
崔尚书曰：胃有燥粪，令人错语，邪热盛极，亦令人错语。大便秘而错语者，承气汤；大便通而错语者，解毒汤。
●玉女煎　治少阴不足，阳明有馀，水亏火旺，六脉浮洪滑大，乾燥烦渴，头痛牙痛，吐血衄血者。
熟地（五钱）　牛膝（钱半）　石膏（五钱）　知母（钱半）　麦冬（去心，二钱）
水煎服。
按：熟地、牛膝补肾水之不足，石膏、知母泻脾土之有馀，而金则土之子，水之母也，麦冬甘以保肺，寒以清肺，所谓虚则补其母，实则泻其子也。
●黄龙汤　治胃实失下，虚极热极，循衣撮空，不下必死也。
人参（钱半）　熟地（三钱）　当归（二钱）　大黄（酒浸，三钱）　芒硝（二钱）　枳实（一钱）　厚朴（一钱五分）
水煎温服。（此补泻兼施之方也。《千金》温脾汤中用人参、附子、乾姜、甘草各一钱，当归二钱，大黄三钱，芒硝八分，寒热并用，后人罕识其旨，姑录之，以见治疗之法不一端也。）
虚人热结于里，攻之不行，乃肠胃枯涸之故，故陶氏加参、归、地于大承气汤中，以助气血，建背城之功，与小柴胡汤、桂枝新加汤，用人参佐表药辅正匡邪之义同。
●大复甦饮　温病表里大热，或误服温补和解药，以致神昏不语，形如醉人，或哭笑无常，或手舞足蹈，或谵语骂人，不省人事，目不能闭者，名越经证。及误服表药，而大汗不止者，名亡阳证。并此方主之。
白殭蚕（三钱）　蝉蜕（十个）　当归（三钱）　生地（二钱）　人参　茯神　麦冬　天麻　犀角镑（磨汁入汤和服）　丹皮　栀子（炒黑）　黄连（酒炒）　黄芩（酒炒）　知母　甘草（生，各一钱）　滑石（二钱）
水煎去渣，入冷黄酒、蜜、犀角汁和匀冷服。
陈来章曰：热入于心经，凉之以连、栀、犀角；心热移于小肠，泄之以滑石、甘草；心热上逼于肺，清之以芩、知、麦冬。然邪之越经而传于心，与夫汗多亡阳者，皆心神不足也，故又入人参、茯神以补之。此即导赤泻心各半汤也。予谓应加明天麻，（湿纸包煨，切片酒炒。）使之开窍，以定其搐。再加生地、当归、丹皮，和血凉血以养其阴。仍用殭蚕、蝉蜕以清化之品，涤疵疠之气，方为的确。
●小复甦饮　温病大热，或误服发汗解肌药，以致谵语发狂，昏迷不省，燥热便秘，或饱食而复者，并此方主之。
白殭蚕（三钱）　蝉蜕（十个）　神麴（三钱）　生地（三钱）　木通　车前子（炒，各二钱）　黄芩　黄柏　栀子（炒黑）　黄连　知母　桔梗　牡丹皮（各一钱）
水煎去渣，入蜜三匙，黄酒半小杯，小便半小杯，和匀冷服。
●六味地黄丸料　加肉桂一钱，炮附子一钱，牛膝一钱，车前子一钱，名金匮肾气丸料。去牛、车，名肾气丸。
熟地（四钱）　山药（二钱）　山萸肉（二钱）　白茯苓　丹皮　泽泻（各一钱半）
水煎温服。加黄柏、知母名知柏地黄丸。
●参胡温胆汤　治伤寒汗下后，呕而痞闷，虚烦不眠。
人参　柴胡　白茯苓　广皮（各一钱五分）　半夏（姜制）　枳实（麸炒，各一钱）　甘草（炙，六分）　生姜（二钱）　枣（二个）
水煎温服。
脾胃虚寒，少阳不能行生发之令，故痰涎沃胆而不能眠。参、草、苓、枣之甘温，以补益脾气；柴胡之辛温，以升发阳气；二陈之辛散，枳实之导滞，以开发痰饮，痰饮散而胆不寒矣。然又有胆寒肝热，烦闷不宁而不能眠者，则当入竹茹、白芍等味也，甚则入黄芩。
●人参养荣汤　治发汗过多，身振脉摇，（汗为心液，汗多则血液枯涸，筋肉无以养，故有此证。）通治脾肺气虚，荣血不足，气短食少，惊悸健忘，寝汗发热，身倦肌瘦，色枯毛发脱落，小便赤涩。（《内经》曰：脾主转运，散精行津，上输于肺，此地气上升也；肺主治节，通调水道，下输膀胱，此天气下降也，故名泰。脾肺虚则上下不交而为否。荣血无所藉以化生，肺虚故气短，脾虚故食少。心主脉，脉属荣，荣虚血少则心失养，故悸忘汗热。肺主皮毛，脾主肌肉，血虚火旺，故瘦枯毛脱。肺为水之上源，金不生水，故小便赤涩。）
白芍（酒炒，一钱五分）　当归　黄耆（蜜炙）　人参　白术　茯苓　陈皮　甘草（炙，各一钱）　熟地　肉桂　五味子（研，各七分）　远志（甘草汤浸，去心，五分）
水煎温服。
阴虚火动加黄柏、知母各一钱，阳虚下寒加炮附子一钱，心悸不眠加酸枣仁炒研二钱，倍远志。
●葛根汤　伤寒标热壮热，头额痛，目痛鼻乾不眠，无汗，尺寸脉俱长，及太阳阳明合病脉浮而长，必自下利者，此方主之。
葛根（四钱）　麻黄（三钱）　桂枝　白芍　甘草（各二钱）　大枣（二枚）　生姜（三钱）
水煎麻黄、葛根去沫，次入诸药煎服。去麻黄名桂枝加葛根汤。
太阳阳明合病下利，犹属表证，世人多以为漏底伤寒，为不治，仲景以此方主之。盖以邪气并于阳，则阳实而阴虚，阴虚故下利也。与此汤以散经中表邪，则阳不实而阴气平，不止利而利自止也。
●痛泻要方　治土败木贼，痛泻不止。
白术（土炒，三钱）　白芍（酒炒，四钱）　陈皮（炒，一钱半）　防风（一钱）
水煎温服。或为末，炼蜜丸服。久泻加升麻。
白术补脾燥湿和中；白芍泻肝火，敛逆气，缓中止痛；防风散肝舒脾胜湿，为理脾引经要药；陈皮利气，尤能燥湿醒脾，使气行则痛止。数者，皆所以泻木而益土也。
●桂枝麻黄各半汤　太阳风寒两感，八九日如疟状，发热恶寒，一日二三度，面赤反有热者，表未解也，以其不能得小汗出，身必痒，此方主之。
桂枝（三钱二分）　麻黄　白芍　杏仁（去皮）　甘草（炙，各二钱）　生姜（三钱）　大枣（二枚）
水煎麻黄去沫，入群药煎服，覆取微汗。
此风寒两感之轻剂也，不比大青龙之峻险。麻黄发汗祛太阳之寒邪，桂枝止汗解太阳之风邪，一发一止，则汗不得大泄矣。
●人参败毒散　治伤寒三阳经合病，头痛发热，及时行感冒，风寒咳嗽，风湿身肿者。
人参　羌活　独活　柴胡　前胡　薄荷　川芎　茯苓　枳壳　桔梗（各一钱）　甘草（五分）　生姜（一钱）
水煎温服。内热口燥加黄芩一钱。
按：羌活、独活、柴、前、薄，芎皆风药，升浮轻散开发之剂也，故用之以解寒邪散风热；用枳壳者，取其清膈而利气也；用参、苓、甘草者，取其补益中气，外邪不能深入也。涤其邪气，培其正气，故曰败毒。此散乃解伤寒太阳、阳明、少阳三经之药，全在详证加减，以尽其妙。虚怯人借人参之力，补正气以驱邪气耳。若温病杂气郁热内迫，流布三焦，人参岂可轻投，表药岂可妄用？执泥此方以治温病，恒恐误人，訒庵盛称其妙，未免溢美。不可印板眼目，总缘人不知温病为杂气。
●冲和汤　治伤寒三阳经合病。（一名九味羌活汤。）
羌活（一钱五分）　白芷　黄芩　苍术（泔浸）　细辛　川芎　防风　生地　甘草（各一钱）　生姜（二钱）　葱白（一茎）
水煎温服。喘加杏仁，夏加石膏、知母。
此方分经而主治。伤寒邪在太阳者主以羌活，邪在阳明者主以白芷，邪在少阳者主以黄芩，邪在太阴者主以苍术，邪在少阴、厥阴者主以细辛、川芎。而防风者又风药之卒徒也，生地所以去血中之热也，甘草又所以和诸药、补脾胃而除气中之热也。余谓九味合为一方，然用者不可执方，当视其经络，前后左右之不同，从其多少大小，轻重之不一，增损与之，乃能效矣。今人视为四时套药，无论感冒、伤风、伤寒、时气、温病，亦无论经络脏腑，概以冲和汤和之。此张元素之说误之也，须知之。
●葛根加半夏汤　太阳阳明合病，下利而呕，又云不利但呕，此方主之。（此以利呕辨风寒之不同也。寒为阴，阴性下行，里气不和，故利而不呕；风为阳，阳性上行，里气逆，故呕而不利，加半夏之辛散，以下逆气。不利而呕，则风寒两感也。）
葛根（三线）　半夏（姜制）　麻黄（去节，泡去黄汁，炒乾，各二线）　桂枝　白芍　甘草（炙，各钱半）　生姜（二钱）　大枣（二枚）
水煎麻黄、葛根去沫，次入诸药煎服，覆取微汗。
●增损普济消毒饮　太和年，民多疫疠，初觉憎寒壮热体重，次传头面，肿盛目不能开，上喘，咽喉不利，口燥舌乾，俗名大头瘟。东垣曰：半身以上天之阳也，邪气客于心肺，上攻头面而为肿耳。经谓清邪中于上焦，即东垣之言益信矣。
元参（三钱）　黄连（二钱）　黄芩（三钱）　连翘（去心）　栀子（酒炒）　牛蒡子（炒研）　蓝根（如无，以青黛代之）　桔梗（各二钱）　陈皮　甘草（生，各一钱）　全蝉蜕（十二个）　白殭蚕（酒炒）　大黄（酒浸，各三钱）
水煎去渣，入蜜、酒、童便冷服。
芩、连泻心肺之热为君，元参、陈皮、甘草泻火补气为臣，翘、栀、蒡、蓝、蚕、蝉散肿消毒定喘为佐，大黄荡热斩关，推陈致新为使，桔梗为舟楫，载药上浮，以开下行之路也。
●真武汤　太阳病，发汗太过，仍发热，（汗虽出而表不除之故也。）心下悸，（心生血，汗为心液，多则心虚。）头眩身瞤，振振欲擗地，（振摇欲伏地不能起。喻氏注云：振振欲擗地五字，形容亡阳之状如绘，汗多则卫气解散，振振然四顾无可置身，欲擗地中而避处也。犹阴证似阳，欲坐井中而就冷也。何得妄指《诗经》注，擗拊心貌为解哉？——眉批）及少阴病腹痛，小便不利，四肢沉重疼痛，自下利者，此为有水气，或咳，或呕，或小便利者，并此方主之。
白术（土炒，二钱）　白茯苓（三钱）　白芍（三钱）　生姜（三钱）　附子（炮，一钱半）
水煎温服。少阴病加减法：咳加乾姜、细辛、五味子各一钱，呕去附子倍生姜，小便利去茯苓，下利去白芍加乾姜二钱。
汗多而心下悸，此心亡津液，肾气欲上而凌心也；头眩而身瞤，此汗多亡阳，虚邪不靖而内动也。真武北方之神，司水火者也。今肾气凌心，虚邪内动，有水火奔腾之象，故名此汤以主之。白术、茯苓补土利水之物也，可以伐肾而疗心悸；附子、生姜回阳益卫之物也，可以壮火而制虚邪；白芍酸以收阴，用白芍者，以小便不利，则知其人不但真阳不足，真阴亦已亏矣。若不用白芍以固护其阴，岂能胜附子之雄悍乎！
●栀子豉汤　汗、吐，下后，虚烦不得眠，（邪入胸中，挟饮生烦，心为水凌故也。）若剧者，反覆颠倒，（辗转反侧之象。）心中懊憹，（悔恨也。）此方主之。（吐无形之虚烦。）
山栀子（生研，七枚）　淡豆豉（四钱）
水煎温服，得吐便止，不吐再作服。
栀子涌膈上虚热，香豉散寒热恶毒，能吐能汗，为伤寒汗下后不解，虚烦闷乱之圣药。若呕则加生姜以涤饮，名栀子生姜豉汤；若少气则加甘草以缓中，名栀子甘草豉汤；若心烦腹满，起卧不安，则去香豉而加厚朴、枳实，名栀子厚朴汤。又《伤寒论》曰：伤寒，以丸药大下之，身热不去，微烦者，栀子（乾姜）豉汤主之。又曰：伤寒五六日，大下之后，身热不去，心中结痛者，未欲解也，栀子（豉）乾姜汤主之。故凡欲涌虚烦，必先顾虑中气，所以病人素有微溏者，有不可吐之戒。（按：栀子乾姜汤主之，当是栀子豉汤；栀子豉汤主之，当是栀子乾姜汤。断无烦热用于姜，结痛用香豉之理，当移之。）
柯韵伯曰：伤寒，太阳以心腹为里，阳明以心腹为表。盖阳明之里，是胃实，不特发热恶热，目疼鼻乾，汗出身重谓之表，一切虚烦虚热，咽燥口苦，舌苔，腹满，烦躁不得卧，消渴而小便不利，凡在胃之外者，悉属阳明之表也。仲景制汗剂，是开太阳表邪之出路；制吐剂，是引阳明表邪之出路。若太阳当汗而反吐之，便见自汗出不恶寒，饥不能食，朝食暮吐，欲饮冷水，不欲近衣等证，此太阳转属阳明之表，当栀子豉汤主之。阳明当吐而不吐，反行汗下温针等法，以致心中愦愦憷惕，懊憹烦躁，舌苔等证。然仍阳明之表，仍当栀子豉汤吐之。栀子苦能涌泄，寒能胜热，其形像心，又色赤通心，故主治心中上下一切证；豆形像肾，又色黑入肾，制而为豉，轻浮上行，能使心腹之浊邪上出于口，一吐而心腹得舒，表里之烦热悉除矣。所以然者，二阳之病发心脾，此乃心脾热，不是胃家实，即所云有热属脏者，攻之不令发汗之义也。急除胃中之热，不致胃家之实，即此一汤，为阳明解表里之圣剂矣。
●瓜蒂散（吐有形之实邪。）　病如桂枝证，头不痛，项不强，寸脉浮，胸中痞硬，气上冲咽喉不得息者，此为胸有寒也，（寒者痰饮也。）此方主之。
甜瓜蒂（炒黄）　赤小豆（各等份）
为末，热水二盅，入淡豆豉三钱，煎一盅，去渣，和药末一钱，温服之。不吐再加，得快吐即止。或烧盐熟汤调服，以指探吐，治霍乱宿食，热痰冷痛。《千金》曰：凡病皆宜，大胜用药。
●炙甘草汤　伤寒脉结代，心动悸，此方主之。
炙甘草（二钱）　阿胶（二钱）　麻仁（去皮）　麦冬（去心，各四钱）　生地（八钱）　桂枝（二钱）　人参（一钱）　生姜（二钱）　大枣（二枚）
水、酒各半，煎去渣，入阿胶化服。薛氏加当归、酸枣仁炒，各三钱，五味子炒研一钱。
脉结心悸，由血气虚衰，不能相续也。缘其人汗下不解，真阴衰竭，津液枯涸，滋阴之药当倍于补气，故参、草、桂枝、姜、枣补益中气，调和荣卫；阿胶、麻仁、麦冬、生地，药味既多，分两亦重，所以润经益血，复脉通心也。《圣济经》曰：津液耗散为枯，五脏痿弱，荣卫涸流，湿剂所以润之，与水停心悸之治法不同。汪訒庵曰：《千金翼》用治虚劳，《宝鉴》用治呃逆，《外台》用治肺痿。（愚按：开后人滋阴降火无穷之法门，此方是也。）
●生脉散　治夏月金受火囚，绝寒水生化之源，以致咳嗽喘促，肢体痿软，脚软眼黑，口渴汗出者。
人参（二钱）　麦冬（去心，二钱）　五味子（一钱）
水煎温服。
东垣曰：人参甘寒，泻火热而益元气；麦冬苦寒，滋燥金而清水源；五味酸温，泻丙火而补庚金。以肺朝百脉，故名曰生脉散。今人因生脉之名，用治脉微欲绝，阳气将脱之证，误人多矣，何如独参一味？
●左归丸（减两为钱，大剂煎饮，名为丸料。）　治真阴肾水不足，不能滋养荣卫，渐至衰弱，或寒热往来，自汗盗汗，或神不守舍，血不归原，或气虚昏晕，或眼花耳聋，或口燥舌乾，或腰痠腿软，或遗淋涩痛。凡精髓内亏，津液枯涸等证，俱宜壮水之主，以培左肾之元阴，而精血自充矣。
熟地（八两）　山药（炒）　山茱萸（蒸，去核）　菟丝子（酒蒸）　枸杞子（蜜蒸）　鹿角胶（打碎炒珠）　龟板胶（切碎炒珠，各四两，无火不必用此味。）　牛膝（酒蒸熟，三两，滑精者不用。）
为末，炼蜜丸，任下。如真阴失守，虚火上炎者，宜用纯阴至静之剂，去枸杞、鹿胶，加女贞子三两，麦冬三两；火燥灼金，乾枯多嗽，加百合三两：夜热骨蒸，加地骨皮三两；水不利不清，加白茯苓三两；大便燥结，去菟丝，加肉苁蓉三两；血虚血滞，加当归四两；腰膝痠痛，加杜仲，盐水炒断，三两；脏平无火，而肾气不充者，去龟板胶，加破故纸炒香，三两，莲肉去心，胡桃肉，各四两。气虚加人参三两。
●右归丸（以两作钱，大剂煎饮，名为丸料。）　治元阳不足，或先天禀弱，或劳伤过度，以致命门火衰，不能生土，而为脾胃虚寒，饮食少进，或呕恶膨胀，或反胃噎膈，或怯寒畏冷，或脐腹多痛，或大便不实，泻痢频作，或小水自遗，虚淋寒疝，或寒在溪谷，而肢节痹痛，或寒在下焦，而水邪浮肿。总之真阳不足者，必神疲气怯，或心跳不宁，或四肢不收，或眼见邪祟，或衰弱无子等证，俱宜益火之源，以培右肾之元阳，而神气自强矣。
熟地（八两）　山萸肉（微炒，三两）　杜仲（姜汤炒断）　枸杞子（微炒）　菟丝子（酒蒸）　鹿胶（各四两）　当归（三两）　肉桂（去粗）　附子（制，各二两）
为末，炼蜜丸，任下。如阳虚气衰，必加人参以为之主，随人虚实增损。盖人参之功，随阳药则入阳分，随阴药则入阴分，欲补命门之阳，非加人参不能捷效。阳虚精滑，或滞浊便溏，加故纸酒炒，三两；飧泄肾泄不止，加五味子三两，肉豆蔻面煨去油，三两；饮食减少，或不易化，或呕恶吞酸，加乾姜炒黄，三两；腹痛不止，加吴茱萸二两；腰膝痠痛，加胡桃肉连皮四两；阳虚阳痿，加巴戟肉四两，肉苁蓉三两，或黄狗外肾二副，酒煮捣入之。
●蜜煎导法　阳明病自汗，若发汗小便自利者，此为津液内竭，便虽硬不可攻。此仲景心法，后人罕知。当自欲大便时，以此法导之，乃承气之变法也。
蜂蜜
入铜勺内微火煎，稍凝，勿令焦，入皂角末五分，食盐五分，并手作挺子，长寸许，令头锐，欲大便时，入穀道中，自下。
●参归养荣汤　邪留心下，令人痞满，下之痞应去，今反痞者，虚也。以其人或禀赋娇怯，或素病亏损，如失血崩带等证，因下益虚，失其健运，愈令痞满，再用行气破气之剂，转成坏病矣。
人参（一钱）　半夏（二钱）　生姜（炮，三钱）　甘草（炙，一钱）　白芍（酒炒，一钱半）　当归（二钱）　生地（二钱）　熟地（三钱）　大枣（二枚）
水煎温服。
果如前证，一服痞若失。若下后仍潮热口渴，脉洪大而痞者，投之祸不旋踵。此有虚实之分，须详辨之。
●犀角地黄汤　伤寒温病，胃火热盛，衄血吐血，咳咯血，（衄行清道，吐行浊道，以喉通天气，咽通地气也。循经之血走而不守，随气而行，火气急迫，故随经直犯清道，上脑而出于鼻为衄；其从肺而出于咽者，则为咳咯；其存胃中者，为守荣之血，守而不走，胃虚不能摄，或为火逼，故呕吐从咽而出也。衄血之热在经，吐血之热存腑。伤寒衄血为表热，温病衄血为里热。《内经》曰：心移热于肺，则咳嗽出血也，当详细辨而治之。）便血，蓄血如狂，漱水不欲咽，（伤寒便血，为传经热邪；温病便血，为里热蓄血。在上则喜忘，在下则如狂。漱水不欲咽，热在经，里无热也。蓄血发燥而内不渴，故虽漱水而不欲咽。海藏云：大凡血证多不饮水，惟气证则饮水。经云：阳明病，口燥漱水不欲咽者，必衄。伤寒当发汗而不发汗，邪热妄行，逼血外出，故见此证。）及阳毒发斑，（热甚伤血，发于皮肤见红点者为疹，如锦纹者为斑。伤寒不当下而下，热毒乘虚入胃则发斑疹，温病当下而不下，热留胃中亦发斑疹。或误服热药太过亦发斑疹。）并妇人血崩赤淋，（以火胜故治之。）此方并治之。
怀生地（六钱）　白芍（四钱）　牡丹皮（三钱）　犀角镑（二钱，磨汁或末入。）
水煎，入犀汁服。瘀血甚者，加大黄三钱以行之，或因怒致血，或热极如狂，加柴胡平少阳、厥阴之火；黄芩泻上、中二焦之火，栀子泻三焦之火也。
生地甘寒凉血，以滋肾水；丹皮苦寒，泻血中之伏火；犀角大寒，解胃热而清心火；白芍酸寒，和阴血而散肝火，以共平诸经之潜逆也。
●通脉四逆汤　下利，里寒外热，面反赤，手足厥，脉微欲绝，及脉不出，系群阴格阳于外，不能内返也，此方主之。
附子（生，三钱）　乾姜（生，三钱）　甘草（炙，二钱）
水煎温服。一云冷服。（解见四逆汤下。）
按：《蕴要》云：四逆汤一名通脉四逆汤，细玩伤寒通脉四逆汤所治之证，里寒外热，其面反赤，阴盛于内，逼阳于外，而脉不出，较四逆汤所治之证为更重。若通脉四逆汤即四逆汤，何故多加通脉二字耶？《医统》及《医宗必读》俱云：即四逆汤加甘草一倍。然厥逆脉不出，反加甘草缓味，殊不近理。《缵论》云：即四逆汤加乾姜一倍。然回阳通脉，全赖生附子雄悍之力，岂宜单加乾姜耶？再按：四逆汤原方甘草炙二两，乾姜一两五钱，附子一枚，生用。方下云：强人可大附子一枚，乾姜三两，此即通脉四逆汤也。故通脉四逆汤方，甘草炙，二两，与四逆汤同；乾姜三两，是为倍用；附子大者一枚生用。夫既云大者其为倍用，可想而知，细心较定，通脉四逆汤即四逆汤倍附子、乾姜是耶。
仲景加减法：面色赤加葱白二茎，腹痛去葱白加白芍二钱，呕加生姜二钱，咽痛去白芍，加桔梗二钱，利止脉不出加人参一钱，去桔梗。
●白头翁汤　下利慾饮水，（亡津液而内燥。）以有热故也，又热痢下重者，（邪热下痢，气滞后重。）并此方主之。
白头翁（二钱）　秦皮（三钱）　黄连（三钱）　黄柏三钱。
水煎温服。
此胃与肝、肾药也。白头翁苦寒，入胃经血分，而凉血止澼；秦皮苦寒性涩，洗肝益肾而固下焦；黄连清心凉血；黄柏泻火补水，并能燥湿止利而厚肠，湿热除而利自止矣。
●桔梗杏仁煎　治咳嗽吐脓，痰中带血，或胸膈隐痛，将成肺痈者。
桔梗　杏仁（炒研）　甘草（各一钱）　枳壳（麸炒，一钱五分）　麦冬（去心）百合　阿胶　夏枯草　金银花（各二钱）　连翘（二钱五分）　川贝母　红藤（各三钱）　火胜兼渴者加天花粉二钱。
水煎温服。
肠痈秘方　凡肠痈生于小肚角，微肿而小腹阴痛不止者，是毒气不散，渐大内攻而溃，则成大患矣，急以此方治之。
先用红藤一两，酒二碗，煎一碗，午前一服，醉卧之。午后用紫花地丁一两，酒二碗，煎一碗，服之。服后痛必渐止为效。然后服后药末除根。
当归（五钱）　石蜡蚆（五钱，蜜蜡也）　白殭蚕（白而直者）　蝉蜕（全，各二钱）　天龙（即蜈蚣也）　川大黄（各一钱）　老蜘蛛（二个，捉住放新瓦上，以酒盅盖定，外用炭火煅干存性。）
上为细末，每空心好酒调服一钱许，日逐渐服，自消。
●连翘金贝煎　治阳分痈毒，或在肺、膈、胸、乳、脏腑之间者，此方最佳，连用数服，无有不愈。
连翘（去心）　红藤（各七钱）　金银花　蒲公英　夏枯草　土贝母（各三钱）
火胜烦渴乳肿者，加天花粉三钱，好酒二碗，煎一碗，服后暖卧片时。若阳毒内热，或在头项间者，水煎亦可。
●蜡矾丸
生白矾（二两）　白及（一两）
为细末，用黄蜡四两熔化，去净渣，入药末为丸，白滚水送下一钱，日三服。护膜托里，解毒化脓之功甚大。一方无白及，一方有琥珀三钱。
●附子汤　少阴病，口中和，背恶寒者。少阴病骨节痛，身体痛，手足厥，脉沉者。并此方主之。
人参（一钱）　附子（生）　白术（土炒）　白茯苓　白芍（各二钱）
水煎温服。
伤寒以阳为主，上证皆阴证，几于无阳矣。辛甘皆阳也，故用参、附、苓、术以养阳；辛温之药过多，恐有偏阳之弊，故又用白芍以扶阴。经云：火欲实，水当平之，此用白芍之意也。若温病阳邪怫郁，而厥逆脉沉，一用辛温之药治之，正如抱薪投火矣。
●桂枝加附子汤　太阳病中风，误汗遂漏不止，恶风（表虚则玄府疏。）小便难，（汗多则亡津液。）四肢微急，（四肢为诸阳之本，阳虚则血滞。）难以屈伸，（筋骨不和，风邪客之。）此方主之。
桂枝　白芍（各三钱）　附子（生）　甘草（炙，各一钱五分）　生姜（三钱）　大枣（二枚）
水煎温服。
误汗亡阳则血滞，兼有风入而劲急也，故用桂枝汤疏风解肌以和荣卫，加附子以助元阳而固表也。此中风误汗而见此证，故以此汤救之。若湿家重发汗，必恍惚心乱，（汗为心液，心无血养，故神不宁。）小便已，阴痛，（水道乾涸，故阴痛也。）炙甘草汤加白茯苓四钱。
●甘草附子汤　风湿相搏，骨节烦痛，掣痛不能屈伸，汗出短气，小便不利，恶风不欲去衣，身微肿者，此方主之。（风则上先受之，湿则下先受之，迨两相搏激，注经络，流关节，无处不到，则无处不痛也。风胜则卫气不固，故汗出恶风，湿胜则水道不行，故便涩身肿。）
甘草（炙，二钱）　附子（生，二钱）　白术（土炒，二钱）　桂枝（四钱）
水煎温服。
成氏曰：甘草、桂枝之辛甘，散风邪而和卫；附子、白术之辛温，解湿气而温经。


卷五  ——————————————————————————————————————————————————————————————————————————————————————————


卷六  ——————————————————————————————————————————————————————————————————————————————————————————

本草类辨  ***************************
夫药之为类多矣，治病不要求奇，神明存乎其人。下记一百八十八种，一种连及者，又四十四味，分为十二剂。人参之外，非常不用，平易之物，用须辨明。俗云：多不如少，少不如好。今人趋利若鹜，以赝物欺人者皆是也，当局者不可不慎。再如苦菜、（用苗五两，水十盅，煎三盅，分三次连服，治产后腹痛如锥刺，并腰脚刺痛者。）茅根、芦根、苎根、艾叶、柳叶、荫叶、柏叶、茶叶、竹叶、竹茹、槐花、榆皮、大青、小蓟、小盐、（化水洗乳岩及瘰疬极验。）地锦草、紫地丁、蓼实、旱莲草、蒺藜、鸡内金、蜗牛、地龙、（捣烂，入井水搅清饮之，治温病大热狂言，大腹黄疸，随宜用。并治肾风脚气。）伏龙肝、石灰、百草霜、黑墨、葱、韭、薤、蒜、生姜、大茴、花椒、红曲、米醋、粳米、糯米、白扁豆、黑豆、赤豆、绿豆、薏苡仁、（《金匮》方薏苡仁附子败酱汤，（败酱即苦菜也。——眉批）治腹痈有脓。薏苡仁五钱，附子一钱，败酱一钱五分，水煎，日三服。）脂麻、蓖麻子、浮麦、麦芽、穀芽、西瓜、甘蔗、荸荠、荔核、元肉、橄榄、榧子、（四物虽非北地土产，亦居家常有之物。）白果、枣、梨、桑堪、乌梅、柿干、柿霜、柿蒂、发灰、尿硷、人中黄、五穀虫、官粉、铁锈、铜绿、驴溲、马勃、败鼓之皮，附记七十四味，随地皆有，取之甚便，察之甚明，用如其证，效如响应。世多舍近而图远，舍易而求难，岂非贵耳贱目乎！
（陈茶芽煎）　治多年偏正头风疼。
茶芽（五钱）　黑豆（五十粒）　灯心（五十寸）　金银花（三钱）　元参　蔓荆子　防风　天麻（各一钱）　川芎　辛夷花（各五分）
外用土茯苓四两煎汤。取三盅煎服，滓再取二盅煎服，重者不过二剂。
通淋膏　治五淋涩疼，并小便不通。
地龙（一条）　蜗牛（一个）
捣，敷脐上即愈。
来复丹
旱莲草（二斤）　地锦草（二斤）
煮浓汁去滓，入黑豆四斤，青盐四两，汁没豆一二指，细火搅煮，以汁尽为度，晒乾。长服滋肾益肝，乌须明目，却病延年。
以上数方，至平至易之药，屡试屡验，可见治病全不在贵且异者。

补剂类  ***************************
●人参（反藜芦。）　味甘微苦，阳中微阴，入手太阴肺，升也。阳气虚竭者，回之于暂败之初；阴血崩溃者，障之于决裂之后。（独参汤主之。）惟其气轻而不辛，所以能固气；惟其味甘而纯正，所以能补血。故凡虚而发热，虚而自汗，虚而眩晕，虚而困倦，虚而短气，虚而惊惧，虚而遗泄，虚而泻痢，虚而头疼，虚而腹痛，虚而饮食不运，虚而痰涎壅滞，虚而吐血衄血，虚而淋沥便闭，虚而呕逆烦躁，虚而下血失气等证，是皆不可不用者。第以气血相较，则人参气味颇轻，而属阳者多，所以得气分者十之八，得血分者十之二，总之为气分之物，而血分亦必不可少，未有气不生而血能自生者也。（生脉散：人参五分，麦冬一钱，五味子十粒。治夏月火旺烁金，暑淫少气，汗多口渴，病危脉绝。盖心生脉，肺朝百脉，补肺清心，则气充脉复，转危为安矣。）故扁鹊曰：损其肺者，益其气。须用人参以益之。肺气既旺，他脏之气皆旺矣。凡脏腑之有气者，皆能补之。然其性温，积温亦能成热，虽东垣云参、耆为退火之圣药，丹溪云虚火可补，参、术之类是也，此皆言虚火也。而虚火二字，最有关系，最有分解。若内真寒而外现假热之象，是为真正虚火，非放胆用之不可也。（参附汤主之。附减半于参是也。）然有一等元阴亏乏，而邪火燔烁于表里，神魂躁动，内外乾枯，真正阴虚一证，谁为其非虚火？如过用人参，实能助热，若节庵云阳旺则阴愈消，《节要》云阴虚火动者不用，又云肺热还伤肺等说固有此理，不可谓其尽非。而李月池辈皆极不然之，恐亦未必然也。夫虚火二字，当分实中有虚，虚中有实，阳中有阴，阴中有阳，就证论证，勿以成心而执偏见斯可矣。若龙雷之火，原属虚火，如巴蜀有火井，投以水则燔，投以火则灭，是即假热之火，故补阳即消矣。至于亢旱尘飞，赤地千里，得非阳旺阴虚，而可以补阳生阴乎？或曰此正实火也，得寒则已。余曰不然。夫炎暑酷烈，热令大行，此为实火，非寒莫解。而乾枯燥旱，泉源断流，是为阴虚，非水莫济。此实火与阴虚，亦自判然可别。是以阴虚而火不盛者，自可用参为君；若阴虚而火稍盛者，但可用参为佐；若阴虚而火太盛者，则诚有暂避人参，而惟甘寒壮水之剂，庶可收功。（六味地黄汤，大剂浓煎。或人参固本丸：熟地、乾地各二两，天冬、麦冬、青蒿、枸杞各一两，人参五钱。为末，炼蜜丸。）盖天下之理，原有至是。谓之曰阴虚，必当忌参固不可，谓之曰阴虚，必当用参亦不可，要在斟酌病原，适其可，求其当而已。（言闻曰：人参恶皂角。东垣：理脾胃，泻阴火，人参皂角同用，是恶而不恶也。人参畏五灵脂，古方疗月闭，四物汤加人参、五灵，是畏而不畏也。又吐痰在胸膈，人参、藜芦同用，而取其涌越，是急其怒性也，此非洞达经权者不能知。）
●熟地黄（北方纯阴，土肥力大，怀庆者佳。）　味甘微温，阴中微阳，气薄味厚，降也。本草言手足少阴、厥阴经药，大补心血，滋培肾水，兼益藏血之经。此论盖得其大略，而未尽其奥妙。夫地黄产于中州沃土之乡，得土气之最厚者，其色黄，土之色也，其味甘，土之味也。得土之气味与色，而曰非太阴、阳明之药，吾不信也。惟是生用性寒，脾胃喜温，固所宜慎。至于熟则性平，禀至阴之德，气味纯静，故能补五脏之真阴，而于统血多血之脏为至要，岂非脾胃经药耶？（仲景八味丸以熟地黄为君，脾肾兼补也。经云：饮食生化而输于肾。）夫人之所以有生者，气与血耳。气主阳而动，血主阴而静。补气以人参为君，而耆、术为之佐。补血以熟地为君，而芎、归为之佐。然在耆、术、芎、归，则又有所当避。而人参、熟地无有出其右者，故诸经之阳气大虚，非人参不可，诸经之阴血大虚，非熟地不可。凡阴血亏损，有为发热，为头痛，为焦思，为喉痹，为嗽痰，为喘气，或肾寒上冲，为呕吐，或虚火载血于口鼻，或水湿泛溢于皮肤，或肾枯而泄利，或阴脱而跌仆，或阴虚而狂乱，或阴虚而神散，或阴虚而火升，或阴虚而躁动，或阴虚而刚急，或阴虚而水泛为痰，或阴虚而真气散失等证，舍熟地何以填精补髓，滴滴归源，使先天后天之阴血大旺，而阳有以化乎？然而阳性速，故人参少用暂用可以成功。阴性缓，故熟地非多用常用难以奏效。而今人有畏其滞腻者，则崔氏何以用肾气丸而治痰浮？有畏其滑湿者，则仲景何以用八味丸而治肾泄？有自蒸而用者，则带鲜而蒸者熟，既干而蒸者生，地头之甑大，气足而火候到，家常之甑小，气薄而火候微，此生熟之有殊，而功力之有间也。有谓阳能生阴，阴不能生阳者，盖亦偏说。夫阴阳之理原自互根，无阳则阴无以生，无阴则阳无以化。《内经》曰：精化为气，得非阴亦能生阳乎？又若制用之法，有用姜汁炒者，则必中寒兼呕而后可；有用砂仁制者，则必胀满不行而后可；有用酒拌蒸者，则必经络滞壅而后可。使无此三证，而妄用此制法，是不知用熟地者，正欲其静重而反为动散，以逆其性，是蛇足也。余意总不如用黑豆煮汤，（肉黄皮黑，补脾补肾。）鲜者洗净，乾者泡透，循环津润，九蒸九晒九露，以熟为度耳。今人即欲用之补阴，而必兼以渗利，则焉知补阴不利水，利水不补阴，而补阴之法不宜渗。即欲用之补血，而复疑其滞腻，则焉知血虚非燥土旱极望云霓，而枯竭之肠极喜滋润。设不明此，乃少用之，尚欲兼之以利，又孰敢单用之，而任之以多，单用而多且不敢，又孰敢再助以甘，而尽其所长，是又何异噎而废食也。悲夫！生地黄甘苦大寒，气薄味厚，沉也，阴也。入心包、肝、肾，泻丙丁，（导赤散。）清燥金，消瘀通经，平诸血逆，治吐衄崩中，淋沥尿血，骨蒸烦躁，及伤寒温病阳强，痘疹大热。乾地黄性味功用与生地略同而稍缓。滋阴退阳，凉血活血而生血，润燥除烦而止渴，治一切阴虚发热之证。（乌龙丸治两目昏而复明，则他证可知。乾地、熟地、川椒等份，为末，炼蜜丸，温酒送下。生地、熟地、归身、白芍、丹皮四钱，元参、沙参、云苓、牛膝、荆芥二钱，柴、芩、犀一钱，热逆呕血验。）（此加味犀角地黄汤，血热呕吐男女皆宜。犀角磨汁另入，荆芥穗炒黑用。——眉批）
●甘草（反甘遂、大戟、芫花、海藻，大忌无鳞鱼。）　味甘气平性缓，生用补脾胃不足而泻心火，蜜炙补三焦元气而散表寒，可升可降，无毒而善于解毒，得中和之性，有调补之功。（仲景有炙甘草汤。）故毒药得之解其毒，刚药得之和其性，表药得之助其升，下药得之缓其行。助参、耆成阳虚之功，人所知也，助地、萸疗阴虚之危，谁其晓之？健脾胃，坚筋骨，长肌肉，祛邪热，随气药入气，随血药入血，无往不可，故称国老。余每用人参、熟地、甘草大剂浓煎，治气血两虚，阴阳将脱证，屡收奇功。惟中满勿加，恐其作胀。欲速下勿入，恐其缓功。恶心恶甘，呕吐亦忌。纯寒纯热之药，必用之以缓其力。（《金匮》方，饮馔中毒，未审何物，煎甘草荠苨汤，入口便活。《千金方》阴头生疮，蜜煎甘草末频频敷之。）梢达肾茎，止疼。（小蓟饮子用之。小蓟、藕节、当归、黑蒲黄、黑栀子、生地、木通、滑石、甘草梢、竹叶等份，水煎服，治尿血血淋效。）
●黄耆（生凉，炙温。）　味甘气平，气味俱轻，升也，阳也。专于气分而达表，故能补元阳，壮脾胃，充腠理，长肌肉，治虚劳，除虚热，气虚难汗可发，表虚多汗可止。其所以止血崩血淋者，以气固而血自止也。故经曰血脱补气。其所以除带浊泄痢者，以气升而陷自起也，故经曰陷者举之。然而气味俱浮，专于气分，性不纯良，表实者不宜用，里虚者宜少用，恐升气于表，而里愈虚也。气实误用，则致喘急，胀满，关格；血虚过用，则致吐衄，痰壅咳嗽。（仲景有黄耆建中汤。升阳益胃汤：黄耆二钱，人参、甘草、半夏一钱，陈皮、白术、白芍、白茯苓、泽泻、羌活、独活、柴胡、防风五分，黄连三分，生姜七分，大枣二枚，水煎。訒庵曰：东垣首重脾胃，而益胃又以升阳为先，故每用补中上升下渗之药，此汤补中有散，发中有收，脾胃诸方，多从此昉也。）
●白术　味甘涩气温。气味俱厚，可升可降，阳中微阴。乳制润其燥，土炒窃其气。气温燥，故实脾胃，驱呕逆，止泻泄，祛劳倦，进饮食，除湿运痰，津液自生。味涩滞，故止汗实表，痈疽得之反多脓，奔豚遇之反增气，上焦燥热，气多壅塞者不可用。佐黄芩以安胎，君枳实以消痞。（白术三两，枳实三两，水煎分三服，治心下水积，坚大如盘。）在气主气，在血主血，四肢困倦，目不欲开，怠惰嗜卧，不思饮食，当加用之。无汗则能发，有汗则能止。
●茯苓（云南者佳。）　味甘淡气平，性降而渗，阳中阴也。上达肺气，而下通膀胱。《本草》言白行壬癸，赤泻丙丁，故能利窍渗湿。（仲景有茯苓甘草汤。）利窍则开心益志，导浊生津，渗湿则逐水燥脾，补中健胃。祛惊痫，厚肠脏，治痰之本，助药之降。以其味甘，故曰补阳，但补少利多耳。皮专行水，盖以皮行皮之义，治水肿肤胀。（脾不能为胃行其津液，故肿胀，《澹寮》五皮饮：茯苓皮、五加皮、桑白皮、大腹皮、陈皮等份，加生姜皮煎。此于消肿之中，仍寓补脾之意。）茯神附根而生，专理心经，补心气健忘，止恍惚惊悸，然总不外渗利，与茯苓不相远也。（茯苓皮非补剂类也，一种而性味不同者甚多，观者勿以连及而误之，余仿此。）
●芍药（反藜芦。）　味微苦、微甘、微酸，气微寒。气薄于味，敛降多而升散少，阴中阳也。白补赤泻，生用气微凉，酒炒气极平，其性降，故入血。补肝虚，泻肝实，固腠理，消痈肿，止泄泻，利小便，除眼疼，缓三消，敛血虚之发热，驱血虚之腹痛。白者安胎热不宁，赤者能通经破瘀。按：芍药特补药中之微寒者，非若极苦大寒之比，乃产后补血和气之要药也。若谓其色白属金，寒伐生发，产后当忌，则凡白过芍药，寒过芍药者，又将何如？丹溪之言不可泥也。（仲景芍药甘草汤，治荣气不足腹疼甚验。）
●当归　味甘辛，气温，味重气轻，可升可降。其味甘而重故补血，其气轻而辛故行血，补中有动，阴中有阳，血中气药也。头止血上行，身养血中守，尾破血下流，全和血不走。佐以补药则润，故能养荣，佐以攻药则通，故能止疼；荣虚而表不解，佐以葛根等剂，亦能散表；卫热而表不敛，佐以六黄之类亦能固表。惟其气辛而动，欲其静者当避之；惟其性滑而行，大便溏者当避之；若血滞为痢者，正所当用也，（当归导滞汤治痢神效。）其要在动滑二字。入心生血，入脾统血，入肝藏血，凡血分受病必用之。血壅而不流则疼，须当归辛温以散之，使血气各有所归。诸头疼与心腹两胁疼，俱属肝木，故以血药主之耳。（当归养血汤：黄耆一两，当归四钱，阳生阴长之义也。）
●远志（甘草汤浸，去心，炒。）　味辛苦气温，升也，阳也。功专心肾，故可镇心定神，祛邪安梦，壮阳益精，强志助力，增益智慧不忘，和悦颜色耐老，治小儿惊痫客忤，疗妇人口噤失音。因其气升，同参、草、枣仁能举陷摄精，交接水火，但可佐不可多。小草，其苗叶也。除胸痹心疼气逆，禁虚损梦遗精滑。（古方定志丸：远志、茯神、石菖蒲、人参为末，蜜丸。）
●山药　味甘淡性涩，健脾补肺，坚骨益心。治诸虚百损，疗五劳七伤、健忘、滑精、泻痢、痈肿。但其气味轻缓，难胜专任，故补心肺必主参、术，滋肾水必主地、萸，涩带浊须故纸同煎，固精滑仗茯、菟相济，止泻痢必借扁豆、莲子与芡实。生捣敷毒，能消肿硬耳。诸凡固本丸药，并可煮捣为糊。（安道曰：仲景八味丸用之以强阴。）
●杜仲（盐水拌，炒断丝。）　味甘气温，色紫入肝，润燥补虚。子能令母实，故又滋肾，肝充则筋健，肾足则骨强，益精秘气，除阴囊湿痒，止小水梦遗，暖子宫，固胎气，坚筋骨，壮腰膝及足弱难行。（孙琳曰：一少年新娶，得脚软病且疼甚，作脚气治不效。予思此肾虚也，用杜仲一两，水酒各半煎服，六日全愈。）
●牛膝（川出者佳，怀次之。）　味甘苦，气微凉，性降而滑，阴也。酒蒸补髓填精，益阴和血，疗腰膝痠疼，滋鬚发枯白。酒渍走十二经络，助一身元气，主手足痿痹，血燥拘挛，通膀胱秘涩，大肠乾结。生用其性下走如奔，破血症，通血闭，引诸药下行。治心腹诸疼，淋沥尿血，堕胎极速，滑泄勿设。（古方地髓汤，治尿血、血淋。牛膝一两，水煎服。訒庵曰：热蓄膀胱，尿涩而疼曰淋。气淋便涩余淋，劳淋房劳即发，冷淋寒战后溲，膏淋便出如膏，石淋肝经移热于胞中，日久熬煎精结成石，非肾与小肠病也。色鲜心与小肠实热，色瘀肾与膀胱湿热，宜通气清心，平火利湿，不宜用补，恐湿热得补增剧也。牛膝诸淋要药，血淋尤宜。又有中气不足致小便淋沥者，宜补中益气，经云气化则能出是也，忌用淋药。李时珍曰：虎杖根尤通五淋，破宿血。《本事方》：虎杖根二两水煎，去渣，入乳香、麝香少许服。一妇人沙石淋已十三年，每旋痛楚不可忍，偶得此方服之，一夕而愈，此予眼见者。又《圣惠方》治月经不通，症瘕，腹大如瓮，虚胀雷鸣，四肢沉重，气短欲死。虎杖根一斤，锉碎，水十碗，浸一宿，煎取二碗，再入茜根汁二碗，牛膝汁两碗，同煎如饧，每用三钱，酒化冲服，日二夜一，宿血当下，男积亦治。）
●何首乌　味苦甘涩，气温。夜则交藤，有阴阳交合之象。坚肾补肝，养血祛风，消瘰疬，散痈肿，疗五痔，止肠风，驱恶疟，乌鬚发，明耳目，添精神，长肌肉，补虚劳，强筋骨，益精髓，壮腰膝，治妇人经胎产崩漏等证。老弱尤为要药，久服生子延年，应节处方，嘉靖验之，此七宝美髯丹之所以传也。赤白合用，气血兼补，黑豆拌蒸，勿犯铁器。（七宝美髯丹：赤、白首乌二斤，黑豆汤浸，蒸晒九次，牛膝酒浸，蒸晒三次，白茯苓乳蒸，归身、枸杞子、菟丝子酒蒸八两，故纸四两，黑脂麻拌炒为末，炼蜜丸，盐水送下。）
●山茱萸（酒蒸去核。）　味辛酸，涩收敛，气平微温，阴中阳也。入肝、肾，益精秘气，助水脏以暖腰膝，充精气以利九窍，壮阳道，节小便，涩带浊，敛汗止渴，调经收血，主心下邪气，除一切风，逐一切冷。所云滑则气脱，涩剂所以收之也。（仲景八味丸用之，其性味可知。）或云畏酸者暂已之。（古方草还丹益元阳补元气，固元精滋元血，续嗣延年之要药也。山茱萸酒蒸去核一斤，破故纸酒炒八两，当归酒蒸四两，麝一钱，为末，炼蜜丸如桐子大。每服八十一丸，酒下。）
●胡桃仁　味甘气平，肉润皮涩，其汁青黑，入肺、肝、肾、命门、三焦。温肺润肠，固精秘气，养血滋阴。佐故纸减半，治肾虚腰疼，有木火相生之妙。上而虚劳喘嗽，中而遗精滑泄，下而腰脚痿躄，内而心腹之痛，外而痈疡之毒，皆可除也。（加味青娥丸，治肾虚腰疼，并外邪所侵腰腿筋骨疼。胡桃仁八两，破故纸盐水炒、杜仲姜汁炒、牛膝酒炒、黄柏盐水炒四两，知母盐水炒三两，萆薢四两分四份，盐、酒、童便、米泔各浸炒一份，晒乾为末，春夏米粥为丸，秋冬炼蜜为丸，任下。）
●女贞子　味甘微苦，气平。其树似桂，少阴之精。益肝肾安五脏，养精神强腰膝，补风虚乌发须，疗百病聪耳明目，久服延年，古方罕用何哉？（女贞子酒蒸二十两，椹干十两，旱莲草十两，炼蜜丸，补肾益肝，强阴壮阳，治虚损百病。如四月捣桑椹汁，七月捣旱莲汁，不必用蜜。因其树隆冬不凋，故又谓之冬青子，亦女贞之义也，非两种也。）
●枸杞子　味甘微辛，气平，可升可降，润肺滋肾养肝。以其味重而纯，故能补阴，以其阴中有阳，故能补气。阴滋则血盛，气足则阳旺。谚云：去家千里，勿食枸杞，谓其能壮阳也。实则壮阳而无动性，故用以佐熟地最妙。其功聪耳明目，（杞菊丸：等份炼蜜丸。）益神魂添精髓，强筋骨补虚劳，止消渴，真阴虚而脐腹疼不止者，多用神效。地骨皮即枸杞根皮也，味甘辛微苦，性寒，走血分，入肝、肾、三焦、胆经。退阴虚而热，疗有汗骨蒸。凡不因风寒而热在阴分骨髓者，最宜此物。凉而不峻，可理虚劳，气轻而平，故亦清肺。时珍曰：枸杞、骨皮佐以青蒿，甘寒退大热，不比芩、连苦寒之伤胃也。
●菟丝子（先以甜水洗净，浸胀，次酒浸，蒸熟，杵烂捏饼，晒乾，炒。）　味甘辛，气温，性固。入肝、脾、肾。补髓添精，助阳起痿，（《千金方》菟丝饼五两，雄鸡肝三具，雀卵和丸，如小豆大，温酒每下六十丸，日二次服。）暖腰膝冷疼，壮气力筋骨，开胃进食肥肌，尤安梦寐。（《局方》茯菟丸，治精滑淋浊，及强中消渴。菟丝饼十两，五味子八两，白茯苓、石莲肉三两，山药六两，酒煮，山药糊为丸。精滑淡盐水下，赤浊灯心汤下，白浊白茯苓汤下，强中元参汤下，消渴米饮下。此方于补正气中泻肾邪也。）
●覆盆子（淘净酒蒸。）　味甘，气温，入肝、肾。主肾伤精滑，阳痿不起，小便频数，补虚续绝，调气温中，安和五脏，益肾强阴，补肝明目，泽肌肤乌鬚发，亦疗中风成惊。（古方五子衍宗丸：覆盆子、菟丝子、枸杞子、五味子、沙苑蒺藜子等份为末，炼蜜丸。余意加车前子减半，强阴益精，利水不走气，亦犹仲景八味丸用泽泻之义。）
●五味子　皮甘肉酸，性平而敛，核味辛苦，性温而缓，兼有咸味，故名五味。入肺、肾。南治风寒咳嗽，北主虚损劳伤。整者用其甘酸，生津解渴，止泻除烦，收耗散之金，滋不足之水，敛虚汗，解酒毒。敲碎用其辛温，敛气强阴，补虚明目，固元阳，（《千金方》治阳痿不起，为末，温酒调二钱，日三服，一月见功。）壮筋骨，除喘满，（五味子汤，治喘而脉伏，及寒热而厥，昏冒无脉者。）肝旺吞酸，助木剋土。（《卫生方》治久嗽肺胀。五味子二两，罂粟壳五钱，饧炒为末，饧丸弹子大，每水煎一丸服。又丹溪方：治久嗽不已。五味子一两，五倍子、风化硝四钱，甘草三钱，为末，蜜丸噙化。）
●五加皮　味苦辛，气温。顺气化痰，胜湿祛风，坚筋健步，强志益精。去妇女阴痒难当，扶男子阳痿不举，小便遗淋可止，腰膝足痹能除，（五加皮二两，牛膝一两酒浸，木瓜一两为末，米饮入酒一茶匙，调服二钱，尤治小儿三四岁不能行者。）逐四肢因气不遂，祛肌肤瘀血多年。芬香五叶者佳。按：五加皮乃五车星之精也。才应五湖，人应五德，位应五方，物应五车。故青精入茎，有东方之液；白气入节，有西方之津；赤气入花，有南方之光；玄精入根，有北方之饴；黄烟入皮，有戊己之灵。五神镇住，相转育成。饵之延年，服者反婴。（《千金方》四月五采茎，七月七採叶，九月九採根，合为末，治五缓虚羸。）
●胡芦巴　味苦，气温，纯阳。本草云：番国萝卜子也。入右肾，暖丹田，壮元阳，驱胀满腹胁中，退清黄面颊上。同硫黄、黑附子，疗肾脏虚冷佳；（三味等份为末，炼蜜丸，温酒下。）合桃仁、大茴香，治膀胱疝气效；（三味等份，麸炒为末。半以酒糊丸，盐汤下，半以散，米饮调下，丸散相间，早晚服。）长服补火滋水，健脾和胃延年。（桃仁，胡桃仁也。）
●锁阳（酥炙。）　味甘咸，性温，入肾。补精壮阳，滋燥养筋，疗微弱，润大便。因其固精，故有锁阳之名。老人枯秘，（煮粥弥佳。）最为要药。（锁阳三钱，肉苁蓉三钱，苏子一钱，升麻五分，水煎，入蜜服。）
●肉苁蓉　味甘咸辛酸，气温味重，沉也，阴也。以其味重甘温，故壮元阳补精髓，并绝阴不生，暖腰膝坚筋骨，除下焦冷疼；以其补阴助阳，故禁虚寒遗漏泄精，止淋沥带浊崩中；以其味酸性滑，故骤服立通大便，必需酒蒸五钱，性与锁阳相近。便滑溏泻勿掺。
●骨碎补（去毛，蜜炙。）　味苦，气温，入肾。破血有功，止血甚验。主折伤，补精髓，疗耳鸣，治周痹，固牙齿，去湿热疼痛，及肾虚久泻。（研末，入猪肾中，煨熟食之。）盖肾主二便，久利多属肾虚，不专责脾胃也。（六味丸料加骨碎补，治肾虚牙疼效。）
●阿胶　味甘辛，气平而厚，能升能降，阳中阴也。入肺、肝、肾。其性温和，故润肺疗痈痿，益气定喘嗽；其味甘辛，故除吐衄淋痢，扶劳伤羸瘦；其味甘缓，故安胎固漏，（下血，酒煎服。）理带止崩，补肝血，滋肾水，利大小肠，并治瘀浊及逆上之痰也。（杨士瀛曰：小儿惊风后瞳人不正，阿胶倍人参服最良。以阿胶育神，人参益气也。仲景胶艾汤，治胎动血漏腹疼，并月水不调，淋沥不断。阿胶、艾叶、川芎二钱，当归、生地黄三钱；白芍四钱，水酒煎服，热加黄芩。）
●龟板胶（河水洗净，捶碎入水，桑柴火熬成膏。）　味甘，气平，属金与水，纯阴无阳。补心益肾，养阴资智。主骨蒸劳热，腰脚痿软，一切阴虚血弱之证。板（酥炙或猪油炙。）与胶功同而力微。
●鹿角胶（寸断，河水浸刮，桑柴火熬，入醋少许，再熬成膏，取角捣霜。）　味甘咸，气平，纯阳无阴。填精益气，大补阴中之阳。手足腰腿肩臂骨节疼痛，酒化服立效。头旋眼黑，遗浊崩带，大有殊功。敲碎炒珠，安胎亦神，入丸亦同此制。霜与胶功同而力微。鹿茸甘温纯阳，补命火壮元阳，养血生精，壮骨强筋，其力更峻于胶，主一切虚劳危急之证，相火旺者并忌。（《医余》曰：一人有臁疮，赤肿而疼，用黄柏久不愈，加霜灰、发灰、乳香之类则愈。此阴阳寒暑往来之理也。）《备要》曰：龟、鹿皆灵而有寿。龟首常藏向腹，能通任脉，故取以补心、补肾、补血，以养阴也。鹿鼻常反向尾，能通督脉，故取以补命门、补精、补气，以养阳也。此物理之玄微，神功之能事。观其一主阴虚血弱，一主阳虚气弱之病，可悟矣。龟板、鹿角合熬去粗，入人参熬成，名龟鹿二仙膏，大益气血，兼理阴阳。
●丹砂　味甘微寒，色赤属火，体阳性阴。（离中虚，有阴也。）　镇心安神，益气明目，发汗定惊，祛风解毒，通血脉，除烦热，止消渴，疗百病。多服久服，令人痴呆，炼熟大热有毒。（丹砂安神丸：黄连、元参、云苓一两，归身、生地七钱五分，远志、黑枣仁五钱，琥珀、犀角、甘草二钱五分，丹砂三钱为衣，为末，竹叶灯心汤丸，滚水送下。治一切神短烦躁不安，夜卧不宁，惊悸怔忡，恍惚健忘。甚验。）
●磁石（色黑吸铁者真，火煅醋淬。诸石皆毒，独磁石冲和无猛气。）　味辛咸，沉也。色黑属水，引肺入肾。补精益气，通耳明目，除烦祛热，疗虚羸周痹、骨节痛，治惊痫肿核吞针铁。（时珍曰：《千金》磁辰丸但云明目，而未发出微义。磁石二两镇养肾阴，使神水不外溢；辰砂二两镇养心血，使邪火不上侵；佐以炒熟神麴一两，以敛其暴气；生神麴三两以生发脾胃之气。为末，炼蜜丸，熟水送下。乃黄婆媒合婴奼之理也。）
●玉竹（一名萎蕤。）　味甘，气平，性温，阳中之阴。润肺补中。主心腹结气，腰脚冷疼，止眦烂双眸，逐风淫四末，泽容颜，调气血，全体康健，但性缓力微。本草言用代人参，若遇虚危证，纵加斤许，曾何益于毫末哉！惟多用常用，所主风湿虚劳之缓证耳。

润剂类  ***************************
●天门冬（去心，酒蒸。）　味甘苦，气寒，沉也，阴也。上达肺气，清金降火，益水之上源；下通少阴，滋肾润燥。治肺痿、肺痈、吐血，（痿为正虚，素感风寒，咳嗽短气，鼻塞胸胀，久而成痿。痈为邪实，热毒蕴结，咳嗽脓血，胸中隐痛。治痿宜养血补气，保肺清火。治痈宜泻热清痰，开提升散。痿重而痈轻也。）疗虚劳内热，定喘，除骨蒸，解烦渴，清痰嗽，并足下热疼及骨痿难行。（三才封髓丹降心火，益肾水，润而不燥，滋阴养血，治心火旺盛，肾精易于施泄。天冬二两，熟地二两，人参一两，黄柏三两，砂仁一两五钱，炙甘草七钱五分，为末，炼蜜丸。肉苁蓉五钱酒浸，煎汤送下。）
●麦门冬（酒浸，去心。）　味甘苦；气寒，降也，阳中阴也。以其甘多苦少，故能清心润肺，肺中伏火，非此不除。补上焦津液，解胸膈烦渴，止胃火呕吐，（胃火上冲则呕吐，宜麦冬。又有因虚、因寒、因痰、因食之不同，随证治之，不可执一也。）疗手足痿躄，手足缓纵曰痿躄。阳明湿热上蒸于肺，肺热叶焦发为此证。（经云：治痿独取阳明。《经疏》曰：麦冬实足阳明胃经之正药。）益精强阴，泽肌润结，肺痿，肺痈，咳唾衄血，经枯乳汁不行，肺燥痰嗽不绝。（午前嗽多属胃火，宜芩、连、栀、柏，知母、石膏；午后嗽及日轻夜重，多属阴虚，宜麦冬、五味子、元参、知母、六味。）降火清心，消痰补怯，金受火囚。生脉散须加人参。便滑泻利，胃寒，二冬勿设。（古方麦冬饮子治劳嗽虚热，咳喘痰血。麦冬二钱，五味子、人参七分，黄耆二钱，归身、白芍、炙甘草一钱，水煎服。）
●款冬花（甘草汤浸。）　味甘辛，性温，阳也。入心、肺。主中风喉痹，治肺痈脓血腥臭，疗肺咳痰唾稠黏，润肺泻火邪，下气定喘促，驱久嗽。（凡阴虚劳嗽，用款冬花、紫菀、百合、沙参、生地、麦冬、五味、知、柏、芩、芍。如内热骨蒸加丹皮、地骨皮、青蒿皆宜。如嗽而复泻，为脏腑俱病，嗽而发热不止，为阴虚火炎，皆难治。）
●紫菀（蜜炙。）　味苦辛，性温。入心、肺。主咳逆上气，喘嗽脓血，补虚调中，消痰泻热，开喉痹之恶涎，疗小儿之惊痫，散结下气，善利小便，专治血痰，为血劳圣药。（海藏紫菀汤治肺伤气极劳热久嗽，吐痰吐血，肺痈肺痿。紫菀二钱，阿胶、知母、贝母一钱，人参、云苓、甘草、桔梗五分，五味子十二粒。便溏加莲子一钱。一方有款冬。）
●酸枣仁　味甘，气平，性润。其肉味酸，故名酸枣而入肝。其仁居中，故主收敛而入心。不眠炒用，多眠生用。宁心志，止虚汗，解烦渴，养血安神，益肝补中，收敛魂魄，祛心腹寒热，能安和五脏，润剂上品也。按：枣仁味酸，本入肝经，而心则其所生者也，脾则其所制者也，胆又其所依之府也，并宜入之。《圣惠方》云：胆虚不眠，寒也。炒熟为末，竹叶汤下。盖以肝胆相为表里，血虚则肝虚，肝虚则胆亦虚，得熟枣仁之酸温，以助肝气，则木乘土位。又主困倦，所以令人多睡。又《济众方》云，胆实多眠，热也。生研为末，姜汤调下。盖以枣仁秋成者也，生则得兑金之全气，而能制木，肝木有制，则脾不受侮，而运行不睡矣。此皆自然之理也。（归脾汤用之。）
●柏子仁（鲜者。）　味辛甘，性润。气香透心肾而悦脾，养心气润肾燥，助脾滋肝，资智宁神，聪耳明目，益血止汗，除风湿，愈痫惊，通关窍，泽皮肤，润剂上品也。訒庵曰：补脾药多燥，此润而香能舒脾，燥脾药中兼用最良。（柏子仁丸：柏子仁二两，人参、白术、半夏、五味子、牡蛎粉、麻黄根一两，麦麸五钱，为末，煮枣肉丸，米饮下。此养心宁神，补阳敛汗之要药也。阴虚多汗加熟地黄、杜仲。）
●大麻仁（即作布之麻，去皮用）　味甘，气平，性润。入脾、胃、大肠。缓脾润燥，疗胃热汗多而便难，（三者皆燥也，汗多则津枯而便燥。仲景有麻仁丸。麻仁苏子粥酌量与服。）破积血，通乳而利水。又木谷也，亦能治风。
●百合（白花入药，红花者不可用。）　味甘淡，气平，故益气补血，安心定魄，调中润肺，逐惊悸，止涕泪，缓风湿咳嗽，散乳痈喉痹，解蛊毒，润大小便秘。仲景用治百合病，（有百合地黄汤。）盖借其平缓不峻，收失散之缓功耳。并治肺伤劳嗽，喘咳痰血。（蕺庵百合固金汤：百合、生地二钱，熟地三钱，麦冬钱半，元参、当归、白芍、贝母、桔梗、甘草一钱。此以甘寒培本，不以苦寒伤生发之气也。）
●枳椇子　味甘，气平。润五脏，解酒毒，除烦渴。赵以德治酒毒房劳而病热者，于补气血药中加葛根，反汗出懈怠。不禁葛根之散也，得枳椇子加入即愈。
●牛乳　味甘微寒。润肠胃，解热毒，主噎膈反胃。按：东垣云：上膈由气，治在和中降气；中膈由积，治在行气消积；下膈由寒，治在温中散寒。气血不足其本也，痰涎停滞其标也。非胃枯则胃寒，服香燥药取快一时，破血散气，是速其死也。韭汁牛乳饮主之。张氏随宜加姜汁、藕汁、梨汁名五汁安中饮。或酌加竹沥、莱菔汁、芦根汁、陈米酒，佐以理中汤、八味丸加减用之，无不愈者，此其大略也，润泽存乎一心。郑奠一治噤口痢，服牛乳即瘥，可想其性味功用耳。（凡用牛乳十分，诸汁只二分。）
●竹沥　味甘，气平。疗阴虚发热，理中风噤牙，小儿天吊惊搐，入口便定；妇人胎产闷晕，下咽即苏。《衍义》云：胎前不损子，产后不碍虚。却老痰，除涎饮，止惊悸，祛癫痫。痰在手足四末，非此不达；痰在皮里膜外，有此可驱。（竹沥达痰丸酌用六君子汤合滚痰丸为末，以竹沥三浸三晒，竹沥打面糊为丸。每服二钱，竹沥入姜汁送下，前证皆验。）世人反以为寒，疑置不用，殊不知竹之有沥，犹人之有血也。气味甘平，经火煅出，何寒之有？
●蜂蜜（七月勿食生蜜，令人霍乱暴下。）　味甘，性平。入脾、肺经。益气补中，润燥解毒，除心烦，通便闭，止泻痢，悦颜色，润脏腑，和百药，却重病。（蜜、酥等份，熔化一处，或汤或酒，日数调服不拘时，治久病血枯，并润燥止渴。）蜡味淡渗，去陈积，主下痢，（古方蜡匮巴豆丸，治一切寒澼宿食，积滞疟痢。巴豆去心膜油，杏仁炒，各四十九粒，为末，熔蜡和丸，绿豆大，水下三五丸。）灸疮固膜。（蜡矾丸护膜托里解毒，成脓心烦加雄黄。）

寒剂类  ***************************
●元参（反藜芦。）　味甘苦咸。甘能滋阴，苦能清火。因其味甘故降，性亦缓。《本草》言惟咸入肾经，不知其尤走肺脏，故退无根浮游虚火，散周身经络热壅，逐颈项喉咽痹毒，驱男子传尸骨蒸，解温病潮热晚来，及烦躁懊憹发斑，疗妇人产乳余疾，并肠中血瘕蒸坚，补肾水滋阴明目，祛劳嗽痰血渴烦。（肾脉贯肝膈，循喉咙，系舌本。肾虚则真阴失守，孤阳飞越，此喉痹咽肿，痰嗽吐衄之所由来也。骨蒸潮热亦本于此。元参壮水以制火，故并治之。元参、麦冬、生地、白芍、丹皮大剂煎汤，磨犀角汁兑饮，治热嗽痰血甚验。）
●沙参（反藜芦。）　味甘苦，气薄体轻，性微寒。除邪热，专清肺，兼益脾、肾，滋养肝血，散游风瘙痒，消痈疡疮肿，疗胸痹止频惊，除疝疼心腹疼。但性缓力微，难胜专任。易老曰：人参补五脏之阳，沙参补五脏之阴。特以其甘凉而和，补中益气，故有是论。若言对待人参，相去天渊。（沙参一两，阿胶五钱，大剂煎饮，治虚劳久嗽肺痿。《局方》沙参五钱水煎，治肺热咳嗽。）
●苦参（反藜芦。）　味苦，性寒，沉也，阴也。入胃、大肠、肝、肾。主肠风下血，及热痢刮疼难当，疗温病狂乱，致心燥结胸垂死，（酒煎一两，能吐天行温毒。）赤癞眉脱，驱风除湿有力，（訒庵云：郑奠一用苦参、蒺藜，倍胡麻，治大风癞疥屡有愈者。）黄疸食劳，失饥过饱所致，（苦参、龙胆草等份为末，牛胆汁和丸，如桐子大，渐服五、七、九丸，日三次，生大麦芽汁送下，甚验。）并一切痈疡风热斑疹。（皂角四两，水揉滤汁，入苦参末二两和丸，温水送下钱余，治通身风疹痹疼不可忍，即近隐处皆然者，亦多痰涎，夜不能卧，甚验。）
●黄连（川出。）　味苦，大寒，味厚气薄。诸凉药皆润，而此独燥，降中微升，阴中微阳，专泻诸火。（古方有黄连解毒汤。）火在上米酒炒，火在下童便炒，火而呕者姜汁炒，火而伏者盐水炒。吴茱萸炒止疼，陈壁土炒止泻。同大黄治温病邪热，同枳实除宿食火胀，同花粉消痰热烦渴，同广木香治滞下泻利腹疼，同吴茱萸治肝热吞吐酸水。（黄连六两，吴茱萸一两，名左金丸。）清肝凉血，和胃厚肠，凉胆止惊痫，泻心除痞满，散阴户肿疼，驱食积热疳，去恶疮痈肿，除湿热郁烦，善消痔漏，亦治火眼。解乌、附、巴豆毒，泻血气痰食火。若虚火犯之，反从火化助热。（仲景诸泻心汤用之。）
●胡黄连　味苦，性寒。入肝、胆、心、胃。与黄连同功。治温病痎疟，骨蒸劳嗽，三消五痔，五心烦热，火毒血痢，（同乌梅、伏龙肝等份为末，茶清调服。）明耳目益颜色，疗胎蒸虚惊，除五疳虫热。（胡黄连、黄连等份，丹砂减半，入猪胆内煮熟，取出，加芦荟同连数，麝少许，糯米粥丸服。）
●黄芩　味苦，气寒。气轻于味，降而能升，阴中微阳。枯者入肺，条者入大肠。欲其上酒炒，欲其下生用。枯者清上焦之火，消痰利水，定喘止嗽，解温疫热毒，退往来寒热，清咽利膈，尤祛肌表之热，故治赤眼斑疹，鼠漏疮疡；条者凉下焦之热，能除赤痢，热蓄膀胱，大肠秘结，便血漏血。胎因火动不安，酌佐砂仁、白术。肠因火滞为疼，可加黄连、厚朴。（仲景黄芩汤治太阳少阳合病下利。）
●黄柏　味苦微辛，大寒。阴中微阳，善降三焦之火。但其性多沉，专入足少阴本经，为足太阳、厥阴之引经也。清胃火呕哕蛔虫，除伏火骨蒸烦渴，去肠风热痢下血，逐二便邪火结淋，上可解热渴口疮，喉痹痈疡，下可去足膝湿热，疼痛痿躄。（黄柏、苍术名二炒散，治下焦湿热。）总之，寒润降火最速。本草言其制伏龙火，补肾强阴。然吾谓龙火岂沉寒可制，水枯岂苦劣可补？阴枯水涸，得降愈亡，扑灭元阳，莫此为甚。水未枯而火盛者，用以抽薪则可；水既枯而发热者，用以补阴实难。当局者勿泥陈言，认为补剂。泻膀胱邪火，利小便热结，降下焦湿肿，治痢疾便血。但脾虚胃弱者，宜慎用之。脉滑大有力，盐水炒用。
●知母（酒、盐水炒。）　味苦辛，气寒，气味俱薄，性沉而降，阴也。上清肺金而泻火，下润肾燥而益气，漏无根之浮火，退有汗之骨蒸，润肺解渴，消痰止嗽。治伤寒烦躁，疗温病大热，利二便，清浮肿。按：本草言其滋阴，又言滋化源者，正因苦寒灭火以救肾水，不致于涸耳。与黄柏略同，非真补肾也。（时珍曰：知母佐黄柏，有金水相生之义，但黄柏入血分，知母入气分，各一两，肉桂二钱为末，炼蜜丸，名滋肾丸，治下焦积热小便不通。此东垣治王善夫方也。）
●栀子　味苦，性寒，味厚气浮。轻飘像肺，色赤入心。泻心、肺邪热，屈曲下行，而三焦之郁火以解，则热厥心疼以平，吐衄痢血以息，及心烦懊憹不眠，五疸五淋，津枯口渴，目赤紫癜，疱皶疮疡悉除。留皮除热在肌表，去皮却热在心腹。仲景因气浮而苦，极易动吐，合淡豆豉用为吐药，以去上焦之滞痰。《本经》谓其治大小肠及胃中热，丹溪谓其解郁热行结气，其性屈曲下行，大能降火从小便泄出。（非利小便，乃清肺也。肺清而化，膀胱为津液之府，故小便得以出也。）余谓助以佐使，治各不同。加茵陈除湿热黄疸，加豆豉除烦躁不眠，加厚朴、枳实除烦满，加陈皮、生姜除呕哕，加生姜汁除心胃久疼，加延胡索除疼因血结。又止霍乱转筋，去目赤痈疖。炒黑尤清肝、胃之火，解郁止血，服末治吐，吹鼻治衄。
●连翘（去心。）　味苦辛，气寒，气味俱薄，轻清升浮，阳中有阴。入手少阴、手足少阳、阳明。泻心经客热殊功，降脾胃湿热神效。去寸白、蛔虫，通月水五淋。以其味苦轻，故达肌表，散痈毒斑疹，疮家号为圣药。以其气辛散，故走经络，通血凝气滞，结聚所不可无。（河间双解、凉膈俱用之。）
●青黛（波斯者良，次则福青。）　味甘苦，性寒。入肝、脾。除郁火，解热毒，散肿硬，（同马齿苋捣，敷一切湿热疮。）止血痢，疗伤寒、温病发斑，面黄鼻赤耳聋，目直视，治小儿疳疮虫瘦，惊痫狂邪稠痰，唇焦渴。（青黛散治发颐，及两腮肿硬。青黛一钱，甘草、蒲公英二钱，银花五钱，瓜篓半个，酒煎。）
●白头翁（近根有白茸，得酒良。）　味苦，性寒。坚骨凉血，入阳明血分。主火毒血痢，（仲景白头翁汤。）温疟发狂，症瘕积聚，瘰疬吐衄，齿骨疼痛，男子偏疝，小儿秃膻。
●石莲子（去壳。）　味苦，性寒。入心、胃、膀胱。主噤口痢，（浓煎石莲汤，磨入沉香汁。）及湿热渗入膀胱，而为遗浊淋沥，清心除烦，开胃进食。（按：噤口痢由元气虚脱，大便频数，心气与胃不安故也。得石莲以通心气，而胃气自开矣。）
●川楝子（浆水煮，去核。）　味苦，气寒，有小毒。舒筋，治脏毒下血，炒末蜜丸，大米饮下。疗肾消膏淋，（同茴香炒，等份为末，温酒调下。）尤导小肠、膀胱之热，引心包相火下行，通利小便，为疝气主药。（按：疝气初起，未有不因内虚外袭，留而不行，其病则实。然必先疏泄其气，所谓通则不滞不疼矣。若骤加补益，入腹攻心，变成危证。古人用五苓散加楝子、橘核、茴香，少加木通、槟榔，立方之工稳极矣。）兼治伤寒、温病热厥热狂，心疼腹疼，疗疡疥，杀三虫。《夷坚志》曰：楝根白皮浓煎，入麝少许，治消渴有虫耗其津液者，下其虫而渴自止。（合乌梅、生姜、使君子，或煎或丸服，诸虫皆下。）
●牛蒡子（酒蒸。）　味苦，气平，性寒。入十二经络，主风湿瘾疹盈肌，退风热咽喉不利，散瘰疬疮疡诸肿之毒，利手足腰膝凝滞之气，润肺止嗽，降气消痰，其性通散。温酒调末，每服二钱，祛齿牙虫疼，消面目浮肿。
●青蒿　味微苦，性微寒，气清香。童便熬膏，退骨蒸劳嗽，治虚劳之圣药也。世以茵陈蒿代之，大混。（鼻中息肉，用青蒿灰、石灰等份，淋汁熬膏点之甚效。）
●茵陈蒿　味苦，性寒。入脾、胃、膀胱。利湿清热，专治疸黄，佐用栀子。黄而湿多肿，再加渗利；黄而燥乾涩，再加凉润。惟阴黄一证不治。（黄疸、谷疸、酒疽、黄汗疸、女劳疸。亦有蓄血发黄，不尽脾胃湿热。女劳疸必属肾虚。酌用四物、茜紫、六味、知柏壮其水，四君培其气，随证加利湿清热药自效。）痰火湿热泻痢固宜，寒热痎疟发黄尤效。（仲景茵陈蒿汤。）
●山豆根（广出者佳。）　味苦寒。泻心火以保肺金，而大肠之风热亦清。主喉痈喉风，龈疼齿疼，热咳喘满，下痢腹疼，疗人马之急黄，治蛇狗之咬伤。（桔梗甘草汤加山豆根、元参、荆芥穗、防风，治咽喉龈齿肿疼甚验。）
●防己（车前草对蒸晒乾，以心花黄色为佳。）　味辛苦，气寒。入十二经。尤善腰以下至足湿热肿盛，疗风湿手脚挛疼拘急，口眼喎斜，止嗽清痰，利大小便。惟十二经真有湿热壅闭，及膀胱积热下注脚气，诚为要药。但臭味拂人，妄用令人减食。木、汉二种，木主风，汉主水，为不同。（脚气乃寒湿郁而为热，治以防己为主药。湿加苍术、木瓜，热加芩、柏，风加羌活、萆薢，痰加竹沥、南星，活血加四物，大便秘加桃仁、红花，小便秘加牛膝、泽泻，疼连胁加龙胆，疼连臂加桂枝、灵仙，冲心加槟榔，不可骤补。）
●石膏　味辛甘，气大寒，气味薄，体沉重。生用速，煅用缓，降而能升，阴中有阳。以其寒散清肃，故祛肺胃三焦之火，辛能清肺解肌，最逐温热暑湿而除头疼。甘能缓脾益气，极善生津止渴而却烦热。邪火盛不食，胃火盛多食，皆其所长。阳明热牙疼，太阴火痰喘，尤当速效。（仲景有白虎汤。景岳玉女煎，滋少阴之水，泻阳明之火，良方也。）
●香薷　味苦、辛，香散气轻，有彻上彻下之功。疗霍乱中脘绞疼，治伤暑小便涩难，清肺热拨浊四阴，降胃火郁滞潜解，去口臭水肿，亦消除烦热。麻黄为冬月发汗要药，香薷为夏天散暑良剂。（《局方》香薷饮：香薷、白扁豆、厚朴、黄连等份。水煎，治中暑热盛，口渴心烦。湿加茯苓、木瓜，虚加人参、白术、陈皮、炙甘草，名十味香薷饮。）
●栝楼实（反乌头，连皮、子、瓤捣用，单用子误也。）　味甘，气寒，味厚气薄，性沉降，阴也。降胸膈结滞痰涎，开脾胃热郁气闭，解消渴，定喘胀，滑大便，疗胸痹。（仲景有瓜蒌薤白白酒汤。）本草言其又能补气治虚劳，恐未必然。天花粉即栝楼根也。酸能生津，甘不伤胃，微苦微寒，降火清金，阴中阳也。大宜虚热人，最凉心肺渴热，大降膈上热痰，消痈肿排脓，散跌仆瘀血，除狂热杂疾，（杂疾者，杂气之疾也，即所谓温病也。）去胃热黄疸，润枯燥利水道，止小便数，尤涤胸中郁热垢腻，为消渴之圣药。（古人治消渴多用之。小柴胡汤以天花粉易半夏，仲景治少阳证口渴者。）
●马兜铃　味苦，性寒。阴中之阳，入肺经。主清肺，除咳痰气喘，疗血痔久瘻。按：兜铃主肺金，何以治痔瘻？盖肺与大肠相表里，肺移热于大肠，故有此证，清其里而表自清矣。（马兜铃散治肺热咳喘痰血，兜铃钱半，阿胶、元参、生地、麦冬二钱，五味子、桔梗、甘草一钱，水煎服。）根名青木香，下气甚速，散气最捷。
●枇杷叶（去毛，蜜炙。）　味苦，性平。清金和胃而下气，气下则火降痰消，而热咳呕逆烦渴之证悉平。（訒庵曰：一妇肺热久嗽，身如火炙，肌瘦成痨，用枇杷叶、款冬、紫菀、桑白皮、杏仁、木通等份，大黄减半，炼蜜丸，早晚噙化一丸，未终剂而愈。）
●金银花　味甘，气寒。白入肺，黄入脾。大益气血，久服轻身延年。补虚止渴，疗水泻肠澼血痢，（浓煎汤入蜜服，佐他药兼用最良。兼理风气，除湿气，尤主化毒，专治痈疽，银花五两，甘草一两，酒煎，日三服尽，至大小肠通利，则药力到毒自消矣。）未成则散，拔毒功深，已成则溃，回生力大。此有益无损之药也，世多忽之。
●蒲公英　味甘苦，性寒。入脾、胃、肾。擦牙乌髭发，通淋称妙品。溃坚肿，消结核，屡著奇功。解食毒，散滞气，每臻神效。（蒲公英五两，同金银花或藤，取汁入酒，日三服尽，治乳痈。）按：蒲公英花黄属土，质脆，断之有白津，（涂狐尿剌。）茎如葱管而细，四时常花，花罢飞絮，絮中有子，落处即生。禀天地中和之性，故善解毒。又名地丁者，以其消疔毒也。（白汁点之。）
●龙胆草（甘草汤浸，晒乾。）　味苦，性大寒。入肝、胆、膀胱、胃。止泻痢，去肠中小虫，却惊痫，益肝胆二气，退胃中伏火及温病发黄，除下焦湿热，并酒疸黄胖，驱客忤疳气，疗痈疽口疮。酒浸辅佐柴胡，上治眼目赤疼，胬肉必加，医瘴通用。（《局方》龙胆泻肝汤：龙胆、黄芩、栀子、生地俱酒炒，木通、车前子、泽泻、柴胡、当归、甘草等份，煎服。利湿清热泻肝胆，诸方之准绳也。龙胆为末，以猪胆汁点温酒，每调服一钱，治伤寒后盗汗。）
●夏枯草　味苦辛，性微寒。入肝经。主瘰疬瘿瘤，疗湿痹脚肿，肝虚目珠夜疼，（夏枯草、香附等份，甘草减半，水煎服。）两眼冷泪羞明，散血破瘕，生肌解毒。按：夏枯草冬至生苗，三月开花，正厥阴风木主令，其为肝经之剂无疑矣。丹溪云：夏至即枯者，盖禀纯阳之气，得阴气则枯也。
●益母草（紫红花者佳，白花不堪入药，去老杆。）　味辛苦，气寒，性滑利。调妇人经胎产诸证，故有益母之名。安生胎，落死胎，生新血，行瘀血，消乳痈，散热毒，除小儿疳痢，（水煎五钱，入蜜和服。）男妇下血，瘾疹作痒，堪作浴汤，且善下水，又能消胀。本草又云：能益精轻身。按：血有瘀滞则胎不安，瘀去新生胎自安矣。故用其滑利之性则可，求其补益之功则未也。益精轻身之说，殆不足信，惟其气轻不甚消耗，故宜于胎产。若虚寒者宜忌。子名茺蔚，益精明目，行气消瘀，疗血胀血逆，心烦头疼，但行中有补，较胜于草。（益母草花子一斤，柔桑枝三斤，寸断，慢火同煎浓汁，去粗熬膏，温酒和服。益血明目，润皮肤活筋脉，去挛疼瘙痒，男妇皆宜，并治紫、白癜风。）
●牡丹皮　味辛苦，气寒，味薄气轻，阴中阳也。入心、肾、心包、肝。泻血中伏火，退无汗骨蒸，除产后滞血寒热，祛肠胃蓄血坚症，和血凉血而生血，定神志通月经，止吐衄疗疮痈，治惊痫搐溺，（皆因阴虚血热，风火相搏，痰随火涌所致。）下胎胞住疼。本草言其善补而实无补性，但气味和缓辛凉，善行血滞，滞去则瘀热解劳蒸退，虽行滞而不峻也。（心藏神，肾藏志，心肾不足，则神驰而志衰。仲景八味丸用丹皮定神志也。）
●桑白皮（蜜炙。）　味甘辛，气寒。入肺，升中有降，阳中有阴。辛泻肺中伏火，甘故缓而不峻。止喘嗽唾血，解烦渴除痰。又水出高源，清肺亦能利水。（古方泻白散：桑白皮、地骨皮、甘草、粳米。水煎服，此泻肺诸方之准绳也。）桑叶甘寒，入阳明经。燥湿凉血，去风明目，（带露炒末，米饮下，止盗汗。经霜水煎，早洗眼，去风泪。）代茶治消渴。（扶桑丸：桑叶、黑芝麻等份为末，炼蜜丸。长服补肾养肝，去风胜湿，乌须明目效。）桑枝除风湿润脏腑，壮筋骨明耳目。（桑枝煎：採桑条柔嫩者寸断，五两炒香，水煎日三服尽。治手臂挛疼，散脚气，润枯藁，去渴痒。许叔微曰：予病手臂疼数年，诸药不效，服此数剂，寻愈。）
●代赭石（火煅醋淬。）　味苦辛寒，沉也，阴中阳也。入心包、肝。养血气，平血热。疗小儿慢惊风，（冬瓜仁煎汤，调赭石末一钱服，自愈。与急惊实热不同，若急惊风，则升降、凉膈，证须辨之。）并吐衄崩带，产难胎动，及心下痞硬嗳气。（仲景代赭旋覆汤，取其重以镇虚逆，赤以养阴血也。后人用治噎膈，因痰气阻塞故。）
●羚羊角（磨汁。）　味苦咸，性寒。入肝，併入心、肺。疗风寒热在肌肤，温毒伏在骨间，惊梦狂越，魂魄不安，男女猝热搐溺，产妇败血攻冲，清心凉肝，舒筋明目，磨汁消怒菀于上，烧灰主食噎不通。（《本事方》羚羊角散，治妊娠中风，涎潮僵仆，口噤搐掣，名子痫。羚羊角磨汁，入当归、茯神、黑枣仁、薏仁一钱，杏仁、防风、独活、川芎六分，木香磨汁，入甘草三分，姜煎。）
●犀角（磨汁。）　味苦辛，气寒，气味俱轻，阳中阴也。其性走散而升，色黑功力在尖，凉心清肝，除胃中大热，辟邪解毒，祛风利痰。时珍曰：五脏六腑皆禀气于胃，风邪热毒必先干之，饮食药物必先入之。犀角之精华所聚，直入胃中，能解一切毒，疗一切血，并治伤寒、温病发狂发斑发黄，惊悸瞤惕谵妄之证。故伤寒热毒表闭而非汗不解者，磨尖搀入发散药中取汗，速如响应。今人止知犀角能解心胃热，而不知其凉而升散，尤速于升麻也。《活人书》治吐衄血，用犀角地黄汤，无犀角代以升麻，盖亦有理，朱二允非之，殊不尽然。但升麻纯阳气浮，有升无降；犀能分水，阳中有阴，升而能降，代治大小便下血则得矣。若吐衄恐血随气升，涌出不止，如气平火不上炎者，亦可代。孕妇切忌之。
●童便　味咸，气寒，沉也，阴也。咸走血，寒凉血，故善清诸血妄行，吐衄能止，阴火自退。定喘促，降痰气，解烦渴，利大小便，要之非用童便也，实则用本人小便耳。不然，《内经》何以谓之还原汤？《纲目》何以谓之轮回酒乎？以自己之小便，治自己之病痛，入口下咽，引火下降甚速也。其如愚夫愚妇，执而不用何哉？（炼为秋石。反失其性。）

热剂类  ***************************
●附子（反半夏、瓜蒌、贝母、白及、白蔹，中其毒者以犀角、黄连、甘草、黑豆煮汤解之，是其所畏者也。）　生者味辛甘，醃者味辛咸，性大热，有大毒，阳中之阳。其性浮中有沉，走而不守。除表里沉寒，厥逆口噤，仲景有四逆汤。且能引火归原，制伏龙火，（仲景有白通加人尿猪胆汁汤。）善助参、耆成功，尤赞地、萸建效。无论表里，但虚寒脉细无神者，皆当急用。（仲景有附子汤。）孕妇切忌之。川乌头即春间所採附子之嫩小者，主中风洒洒出汗。（乌头、栀子等份，盐水煎服。治疝气，内郁热而外束寒者。）侧子，即附子旁出小颗，其性轻扬，主发散，为风疹及四肢发散要药，反、恶、性味相类。辨附子制法：稽之古人，有单用童便煮者，有用姜汁、盐水煮者，有用黄连、甘草汤煮者，有数味兼用制之者，其中宜否，最要详辨。夫附子之性热而刚急，走而不守，土人以盐醃之，故其味咸而性降。今人所以用之者，正欲用其热性，以固元阳，以补脾胃，以行参、耆、地、萸等功。若制以黄连，则何以助其回阳？若制以盐水，则更以助其降性。若制以童便，则非唯更助其降，而脾胃大虚者，尿臭一入，极易动呕，是药未入口而先受其害，且令沉降尤速，何以达脾？唯姜汁一制，直中阴寒者用之最良。若常用而欲得其补性者，又不必用此。余意总不如用甘草，酌附子之多少对用，煮极浓汤，先浸三二日，剥去皮脐，切为四块，再易甘草浓汤，浸三二日，捻之软透，切为薄片，入锅文火炒至将干，口嚼尚有辣味，是其度也。若炒太乾，则过熟而无辣味，其热性全失而无用矣。其所以必用甘草者，盖以附子之性急，得甘草而后缓；附子之性毒，得甘草而后解；附子之性走，得甘草而后益心脾；附子之性散，得甘草而后调荣卫。此无他，不过济之以仁而成其勇耳。若急用，则以面裹而火炮者亦可。直中阴寒厥逆将危，缓不及待，则单用炮附，不必更用他法。夫天下之制毒者莫如火，火之制毒者，以能革物之性，故以气遇火则失其气，以味遇火则失其味，刚者革其刚，柔者革其柔。如但煮之极熟，全失辣味，状若萝卜之可食矣，尚何补益之有？今人只知附子之畏，而不知过熟之无用也。
●肉桂　味辛甘，性大热，阳中之阳。气味沉重，专补命火，引火归原。桂为木中王，故平肝，味甘故补脾生血。凡木胜剋土而无大热者，用之极良。与参、附、地、萸同用，最降虚火，治元阳亏乏，阴虚发热。（黄耆汤加肉桂为虚劳圣药，二味加人参、甘草是也。）但善于动血坠胎，观仲景治蓄血证，桃仁承气汤用肉桂可知矣。桂枝味辛甘。气轻故能走表，调和荣卫故能发汗，又能止汗，四肢有寒疾非此不能达。（仲景桂枝汤，治冬月中风，头疼发热汗出脉缓者，此千古良方也，治病多多矣。）
●乾姜　味辛，大热。生用发汗，炮熟温中调脾，通神明去秽恶。凡脾寒而为呕吐者，鲜者煨熟用之；凡虚冷而为腹疼泻泄者，乾者炒黄色用之；（仲景理中汤皆治之。）产后虚热者，炒黄黑色用之；虚火盛而吐血痢血者，炒黑灰用之。按：乾姜炒为黑灰，已将失其性矣。其亦可以止血者，取血色属火，黑色属水之义，亦取姜灰性涩之义耳。若阴盛格阳，火不归原而上见血者，仍留性为妙，汗多者忌之。丁香纯阳，泄肺温胃，疗肾虚，壮阳暖阴，去胃冷胀呕呃忒。
●益智子（盐炒。）　味辛，气温。入心、肾。主君相二火，以补脾胃之不足，治遗精崩漏泄泻，小便馀沥。（同乌药酒煮，山药丸，名缩泉丸。）开郁散寒，建中摄涎，合六君子汤。按：益智辛温，善逐脾胃之寒邪，而土得所胜，则肾水无冷克之虞矣。
●破故纸（盐炒。）　味苦辛，气大热，性燥而降。壮元阳，暖水脏，治命火不足而精流带浊，脾肾虚冷而溏泻滑痢。以其补阳，故暖腰膝痠疼；以其性降，故能纳气定喘，然气微宜避之。（古方补骨脂丸，益元气，壮筋骨，治下元虚败，手足沉重，夜多盗汗，此恣欲所致也。破故纸四两，菟丝饼四两，胡桃仁一两，沉香一钱五分。为末，炼蜜丸如桐子大，每服三十丸，盐水温酒按时令送下，自夏至起冬至止。唐·张寿知广州得方于南番，诗云：三年时节向边隅，人信方知药力殊，夺得春光来在手，青娥休笑白髭鬚。）淫羊藿辛香甘温。入肝、肾、命门。治绝阳不生，绝阴不成。
●石硫黄（番舶者良。）　味酸，性大热，阳中之阳，有毒。（与大黄并号将军。）补命门真火，桂、附不如也。性虽热而能疏利大肠，与燥涩者不同。如元阳暴绝，脾胃虚冷，久患泄泻、寒澼、遗漏、精滑者，用之大有起死回生之功。古谓热剂兼补，此类是也。（古方玉真丸：石硫黄二两，（硫黄入猪大肠头内，烂煮三时，取出晒乾为末，蒸饼和丸，名来复丹。补命门真火大有功效。——眉批）半夏、石膏、硝石一两，为末，姜汁糊丸，治寒厥头疼，与仲景白通汤加人尿、猪胆汁义同。）（古方花蕊石散：石硫黄五钱，花蕊石二两为末服，下胞衣恶血。）
●米酒　味甘、辛、苦。大冰凝海，唯酒不冻，阳中之阳，过则伤人，少则养气和血，大有补益。入口下咽，上至天下至泉，内脏腑外皮毛，无处不到，能引诸凉药至热所，驱逐邪气外散，尤为温病圣药。《易》曰火就燥是也。

燥剂类  ***************************
●白附子（新罗者佳，泡用。）　味甘辛，纯阳，大热有毒。入肝、脾。去头面游风，可作面脂。主血痹心疼，且行药势，驱诸风冷气，解中风失音，磨醋擦身背汗斑，尤去疥癣，（用茄蒂裹边，捻药擦三日，愈忌澡洗。）研末，收阴囊湿痒，并灭斑痕。（牵正散治中风口眼喎斜。白附子、白殭蚕酒炒、全蝎炙，等份，温酒调末服。）脾胃燥热者忌之。
●蛇床子　味辛苦，气温。肾、命、三焦气分之药。强阳益阴，补精散寒，祛风燥湿。主男子阳痿囊湿，女子阴疼湿痒，（同吴茱萸煎汤熏洗，或同白矾煎洗。）子脏虚寒，产门不闭，及腰痠体痹，带下脱肛，湿痒恶疮，一切风湿之证。
●吴茱萸（汤泡。）　味辛苦，气温性燥。气味俱厚，升少降多，有小毒。虽入脾、肾，实肝家主药。胸膈停滞而为呕逆吞酸，（同白茯苓为末，炼蜜丸，名吴仙丹，吞酸醋心为嚮导。）肠胃阴寒而为脐腹胀疼，及小肠、膀胱寒疝寒疼，少阴下利，厥阴头疼，皆其所长。（仲景有吴茱萸汤。）东垣曰：浊阴不降，厥气上逆，膈塞胀满，非吴茱不可治也。其性虽热，而能引热下行。（古方导气汤，吴茱萸钱半，小茴二钱，木香三钱，川楝子四钱，荔核二个。长流水煎，治小肠、膀胱寒疝寒疼。）根杀寸白三虫，煎服即出。枝疗二便关格，入口立通，并向东南方取之方获实效。本草曰：凡用树根、树皮，宜採向东南方者，凡採根皮，出土上者杀人。
●肉豆蔻（面包煨熟，去油切片，酒炒。）　味辛，气香。理脾燥湿，行气调中，逐冷祛痰，涩肠止泻。治积冷腹内胀疼，恶心吐沫，疗小儿胃寒吐泻，乳食不下。因其固肠，则元气不走，故曰能健脾胃，非真补益也。性尤善于下降，得中则和平，过用则泄气耳。（古方四神丸，治元阳衰惫，脾泻肾泻。肉蔻二两，五味三两，故纸四两，吴茱萸一两。《准绳》加木香五钱为末，生姜四两，大枣百枚同煮，以枣肉丸，任下。）
●白豆蔻　味辛，气温，味薄气厚，升也，阳也。流行三焦，温暖脾胃，实肺家本药。别有清爽之气，散胸中冷滞，温胃口止疼，除呕逆反胃，祛宿食胀膨，退目眦红筋，去白睛翳膜，消痰气，解酒毒。欲其速效，嚼咽甚良。
●草豆蔻　味辛，气燥，升也，阳也。入脾、胃。消痰食除胀满，祛寒湿止霍乱泻痢，辟山岚瘴气。但其性燥急，不如白蔻有清爽之气，而辛温发散，又与草果相似。同砂仁温中，佐常山截疟。胃燥发热三蔻并忌。
●苍术茅（山者佳，米泔浸炒。）　辛温燥烈，气味俱暴，可升可降，阳也。然性不纯良，能温散，故发汗宽中，却心腹胀满，散风眩头疼，消痰癖气结。能燥湿，故强脾胜湿，止吐泻消肿，驱足痿带浊，去水饮澼囊。（苍术一斤，茯苓四两，为末，以姜煮枣用肉，入脂麻汁捣丸，任下。）又能总解六郁，有燥热者大忌。

涩剂类  ***************************
●莲子（福建者佳。）　味甘涩，气平。益十二经脉气血，涩精气，厚肠胃，除湿热，治脾泻久痢，白浊梦遗，血淋吐衄崩漏。（莲子、茯苓等份，入雄猪肚内，煮烂捣丸，莲叶汤下，治前证悉效。）此脾之果也，交水火而媾心肾，安静上下君相二火，犹黄婆媒合婴儿奼女之理也。莲藕生甘寒，凉血散瘀，止渴除烦；熟甘温，益胃补心，止泻平怒。莲鬚清心滋肾，益血固精。莲叶色青中空，形仰像震，补脾胃而升阳，散瘀血而生新。主一切血证，洗肾囊风湿，疗梦遗泄精。奠一云：莲叶为末，酒调服三钱，龙骨、牡蛎不若也。（治浊固本丸：莲鬚、猪苓、黄连二两，黄柏、砂仁、益智仁、半夏、茯苓一两，甘草五钱，为末，炼蜜丸，莲叶汤下。此固本之中兼利湿清热，解郁调气而除痰也。余丙子夏在亳，一少年张姓，咳血遗精已经二年，狼狈之甚，诊其脉沉细而数，用红莲花十八片，莲子、莲鬚、莲房、莲叶、藕节俱二钱，水煎七服而吐遗止。后用六味丸加莲子、芡实子、金樱子，莲叶汤下，服百日康健如故，因名爱莲汤。）
●芡实子（婴儿多食，能令形体矮小，慎之。）　味甘，气平。入脾、肾经。能健脾养阴，故治腰膝疼痛；强志益精，能补肾益髓，故令延寿耐老，目明耳聪，且收脱住泻，秘气涩精。但其性和缓，难收速功。（芡实散：芡实粉、金银花、干藕，蒸熟晒，等份为末，冬汤夏水调下，久服却病延年。）
●木瓜　味酸涩，气温。敛肺平肝，理脾和胃，化食止渴。气脱能收，气滞能散，调荣卫，利筋骨，去风湿。治霍乱转筋，脚气泻痢，肩臂腰足无力之证。（木瓜酒方：治肩臂腰疼，并风湿痰气，手足腿膝麻木疼。木瓜、川续断、威灵仙、钩藤钩、防风三钱，钻地风、金银花、归身五钱，红花、桂枝、升麻一钱，煮黑红谷酒四斤，早晚服。若腰以下疼木，去升麻，加杜仲、牛膝三钱，此和荣卫利筋骨之要药也。）（愚意腰腿疼属肾虚，加熟地黄为妙。——眉批）
●秦皮（渍水碧色，书纸不脱。）　味苦，气寒，色青，性涩。补肝、胆而益肾。以其平木，故治目疾惊痫；以其收涩而寒，故治崩带血痢；（仲景白头翁汤用之。加阿胶三钱，炙甘草三钱，治产后痢虚极者。）以其涩而秘气，故益精有子。时珍曰：天道贵涩，惟收涩故能补。
●川续断（酒浸，川出者佳。）　味苦而涩，气微凉。入肝、肾。他产者味甘、辛，苦少涩少不效。其味苦而重，故调血脉续筋骨，疗跌仆折伤，消肿毒生肌肤，理金疮痈疡，乳结瘰疬殊功，肠风痔漏立效；其味涩而收，故治腰疼，暖子宫，止胎漏崩中，调血痢缩小便，固梦遗精滑。佐以人参、甘草、熟地、山药之属，其效尤捷。（訒庵曰：惯堕胎者，受孕一两月，川续断酒浸，晒乾二两，杜仲糯泔浸炒断丝八两，山药六两煮糊丸，米饮送下。大补肾气，托住胎元，何堕之有？血热者又当别论。）沙苑蒺藜辛温，泻肺气而散肝气，苦温补肾，治三经虚劳之证。
●诃子（去核。）　味甘酸涩，苦重酸轻，性急善降，阴也。入肺、肝、脾、胃、大肠。生用清肺，煨熟固肠，消宿食去腹胀，通津液破结气，逐滞开胃，驱风降痰，因有收敛降火之功，故定喘止嗽，下气除满。若上焦元气虚陷者，煨熟少用，虽欲固下，而苦降之性在所当避，盖能涩肠，又能泄气故也。丹溪曰：文只有六路为真，（东垣诃子散，治久泻久痢虚脱，诃子煨，乾姜炮，罂粟壳蜜炙，等份，橘红减半，调末服。）即诃黎勒。
●罂粟壳（泡去筋膜，醋拌浸炒。）　味微甘，性多涩。入肺、大肠。久痢滑泄必用，须加甘补同煎，久虚咳嗽劫药，欲用要当知慎。（三元汤，治虚痢、久痢、久泻滑脱不禁。罂粟壳蜜炙三钱，莲子十枚，元肉十枚。小枣十枚，竹叶三十片，灯心三十寸，水煎，入蜜服。）
●椿樗白皮（去粗，蜜炙。）　苦燥湿，寒胜热，涩收敛。椿入血分，樗入气分。去肺胃陈痰，主湿热为病，久痢滑泻，遗精便数，肠风崩带，（合滑石为末，粥丸，米饮下，治白带效。）大有断下之功。（时珍曰；一妇久痢年馀，素耽饮，好食鱼蟹，积毒在脏，便与脓血杂下，肛门疼甚，诸药不效，用人参、樗皮等份为末，温酒或米饮调下二钱，数服寻愈。樗根白皮半斤捣汁，入水少许，用小枣四两，煮三炷香去枣，量调蜜数匙，露一宿，早服，治大便下血年久者。）
●五倍子（炒。）　味咸酸，其性涩敛肺，其气寒降火，生津化痰止嗽，（黄昏咳嗽，乃火浮肺中，宜五倍、五味敛而降之。）敛汗，（以自己漱口水调末，敷脐上效。）疗泻痢五痔，下血脱肛，脓水湿烂，子肠坠下。色黑乌须。（《医学纲目》云：王元珪虚而滑精，诸药不效，后用五倍子一两，白茯苓二两，为末，丸服，遂愈。訒庵曰：凡用秘涩药，必能通而后能秘，此方茯苓倍于五倍，一泻一收，是以能尽其妙也，世罕知此。）
●地榆　味苦酸涩，性寒，气味俱薄，阴中阳也。入肝与大肠。虽理血病，惟治下焦。禁肠风下血，塞痔瘻来红，疗月信不调，并带下崩中，却疳热泻痢，及积瘀时行。（《纲目》曰：地榆三两醋煎，日三服尽，治下血痢血不止，并妇人漏下，赤白带下。加鼠尾草三两水煎，如前法服，治下血二十馀年者验。又曰：地榆三钱，炙甘草三钱，砂仁一钱，水煎，治结血下血腹疼。）
●赤石脂　味甘温酸涩，性平。色赤入心养血，甘温益气生肌而调中，酸涩收湿止血而固下。疗久痢肠澼，（仲景有桃花汤。）崩带遗精，痈痔脱肛，（合伏龙肝、白矾等份为末，敷之。）催生下胞。东垣曰：固肠胃有收敛之能，下胞衣无推荡之峻。
●牡蛎（煅粉。）　味咸涩，入肾。涩收敛，咸软坚。同熟地、山萸肉固精秘气；同杜仲、麻黄根补阴止汗；柴胡为引，疗胁下硬疼；茶芽为引，消颈下结核。禁梦交淋沥，止精滑崩带。（牡蛎粉两半，苦参二两，雄猪肝煮烂，捣末和丸，酒下二钱，治妇女赤白带下。）
●龙骨（五色者佳。）　味甘，性涩。入心、肝、肾、大肠。收敛浮越之正气，治惊痫风热，祛崩中带下，止肠风下血，疗泻痢便滑，敛虚汗缩小便，皆涩以止脱之义。龙齿涩凉，镇心安魂，主惊痫痉癫狂热。《宝鉴》所谓虎属金定魄，龙属木安魂是也。（仲景柴胡牡蛎龙骨汤，治少阳病误下，胸满烦惊，谵语身重，小便涩。）

消剂类  ***************************
●缩砂仁　味辛温，气香窜。入肺、脾、胃、大小肠、膀胱、肾。补肺益肾，和胃醒脾，行气消食，醒酒逐寒，祛痰嗽逆咳立止，疗霍乱大除恶心，消胀满安气滞之胎，（同枳壳服。）却腹疼，驱脏寒之泻，（同乾姜、五味服。）治泻痢呕吐膈噎，散咽喉口齿浮热。欲其温散姜汁炒研。益智、人参为使，入脾、胃；白蔻、檀香为使，入肺；茯苓、黄柏为使，入膀胱、肾；赤石脂为使，入大小肠。总之，砂仁为行散之药，故能引入七经。性温而不伤于热，行气而不伤于克，尤为太阴脾之要药。（常嚼最妙。）《尊生书》曰：漫言水穀消融，且化骨鲠铜铁，因收入消剂。（安胎散治跌坠损伤。凡因所触，致胎不安，痛不可忍者，砂仁炒熟，去皮为末，温酒调服二钱，觉腹内胎动极热则安矣。又方：砂仁、威灵仙、砂糖，醋煎服，治诸骨鲠。）
●沉香（忌火。）　味苦辛，气温，可升可降，有阳有阴。其性缓，故抑阴扶阳，补助相火；其气香，故通天彻地，条达诸气。（《谈野翁试验方》：沉香五钱，芫花三钱，月季花头二钱，锉碎，入大鲫鱼腹中，就以鱼肠封固，水酒各半煮熟，食之即愈。所用之鱼，须安粪水内游死者方效。原文曰：此家传方，治瘰疬未破者，活人多矣。）行气不伤气，温中不助火，除心腹疼痛，治噤口毒痢，坠痰涎平怒，调翻胃呕逆。（古方摄生饮，治中风、中痰、中气、中食，上壅垂危。沉香五分磨汁，入木香、半夏、南星钱半，枳实、细辛、石菖蒲一钱。痰盛加全蝎二枚，生姜水煎。一方有苍术。）
●广木香（忌火。）　味苦辛微甘，气味俱厚，降也，阳中阴也。行肺、肝、脾气滞如神，去心腹胁气疼甚捷，和胃气止呕泻，散逆气除胀满，气顺症癖自散，气调胎孕亦安。佐黄连治暴痢，固大肠。本草言其性补，或以滞去食进，而脾自健耳，非真能补也。（子和木香槟榔丸，推荡一切实积，泻痢食疟咸宜。木香、槟榔、青皮、陈皮、枳实、黄连、黄柏、三稜、莪术五钱，香附、大黄一两，牵牛二两。为末，芒硝水丸，量虚实服。清火利气破滞，为摧坚峻品。湿热积聚去，则二便调，而三焦通泰矣。盖宿垢不净，清阳终不能升也。）
●枳实、枳壳（麸炒。）　时珍曰：实、壳上世未分，至魏晋始分用，乃一物也。小如指顶而实者为实，长成而空者为壳。枳实，味苦酸微寒，气味俱厚，阴中微阳，性沉急于枳壳。除胀满消宿食，削坚积化稠痰，逐瘀血破滞气，疗结胸胸痹。（仲景枳实薤白汤，治胸痹结胸。其证心下痞坚，留气结聚胁下，逆气抢心。枳实五钱，厚朴五钱，薤白一两，肉桂一钱，栝楼实一枚，连皮子瓤捣烂，水煎分二服，连进。热加黄连。）佐白术能健脾，佐大黄能推荡，但损真气，虚者忌之。下气泻痰滑窍，有推墙倒壁之功。故心下痞，脾血积也，东垣有枳实白术汤；若胸中痞，肺气结也，《活人》有枳壳桔梗汤。皆取其疏通快泄，破结散滞之义。枳壳，其气略薄，味亦稍轻，性亦稍缓，功亦相类。但枳实性重，多主下行心腹削坚，而枳壳气轻，多主上行胸膈破气。因其性缓，故用以束胎，虚者亦忌。治胸中痞塞，泄肺气，凡刺疼皆宜用，破滞气亦用，看何经分，以引经药导之。
●青陈皮（皆橘子皮也。）　陈皮味苦，气辛气实，痰滞必用。留白味甘缓，去白味辛速。泻脾胃浊痰，散心腹滞气，饱逆胀满堪除，呕吐恶心皆效。解酒除烦，利水破积，通达上下，统治百病，皆理脾燥湿之功。（丹溪曰：二陈汤能使大便润而小便长，岂独治痰一节乎？）橘核治疝气，橘叶散乳痈。（橘叶七片，青皮二钱，石膏八钱，甘草节一钱八分，栝楼实一枚，酒煎服。一方加蒲公英三钱，金银花三钱，连翘二钱，川芎钱半，并治吹乳寒热交错者。）青皮即橘之嫩小者，苦能去滞，辛能散气，酸能入肝，又入三焦、胆。消坚癖除胁疼，驱恶疟散乳痈，解郁怒劫疝疏肝，破滞气宽胸消痰。肝虚者忌之，盖有滞气则破滞气，无滞气则损真气也。
●厚朴（姜炒。）　味苦辛，气温。气味俱厚，可升可降，有阳有阴，有小毒。治霍乱转筋，消膨胀下气，止呕逆吐酸，除腹疼泻痢，能缓脾，善走气。与苍、陈、甘草同用谓之平胃，能除湿满。与枳实、大黄同用谓之承气，能泻实满，孕妇忌之。（按：胀满证治各不同，气虚血虚宜补，湿热宜清利，痰食宜消导，寒郁散寒，怒郁行气，蓄血消瘀，清补贵得其宜，不可专用行散药，亦不可概作脾虚肾虚治也，临病宜致详焉。）
●藿香叶（广出。）　味辛甘，气温。气味俱薄，香甜不峻，快脾顺气，开胃进食，除口臭水肿，止霍乱吐泻。（藿香五钱，陈皮五钱，黄土澄水煎服。）理脾滞同乌、沉等剂，健脾土入六君同煎。
●桔梗　味甘辛，气微凉，气轻于味，阳中阴也。载药上浮，有舟楫之名。入心、肺、胸膈上焦。载散药清理风寒头目，载寒药冷利齿牙咽喉，载肺药解肺热，疗痈痿唾脓咳嗽，载痰药消痰涎，止喘呕利膈宽胸，引大黄可使上升，引青皮平肝止疼。（仲景桔梗甘草汤，治咽喉肿疼，阴阳通用。）
●槟榔（海南子佳，今所用者皆大腹子。）　味辛涩，微苦，气微温，味厚气薄，降也，阴中阳也。攻坚去胀，逐水除痰，消食醒酒，温中快气，疗瘴疠疟痢，脚气冲心，（童便、姜汁、温酒调槟榔末二钱，连服。）杀三虫，开停滞，止心疼，坠胸中至高之气至于下极。按：《本草》言治后重如奔马。夫后重，乃毒聚大肠而气陷所致。此物性降，气必愈降，味涩，毒必不散，恐非后重所宜。本草又言泄气极速，较枳壳、青皮尤甚。而广南之人终年朝夕啖噬，似非泄气极速者。两说极言其效，皆未尽其妙。盖此物辛温而燥，故能解毒利气，逐胀导滞。然其味涩，故行中有留，气薄，故降中有升，虽泄气散毒而不伤气，故治后重，长啖噬皆无妨也。《林玉露》曰：饱能使之饥，饥能使之饱，醉能使之醒，醒能使之醉。详味斯言，可得其性味矣。大腹皮，大腹子皮也。（捶碎，黑豆汤洗。）辛泻肺，温和脾，下气行水，通大小肠。治瘴疟霍乱，痞胀痰膈，水肿脚气。气虚者忌。
●乌药　味苦辛，性温。入胃、肾。诸冷能除，凡气堪顺，止翻胃，消食积作胀，缩小便，逐气冲致疼，辟瘴疠时作，解蛊毒卒中，攻妇人凝滞血气，去小儿积聚蛔虫。又疗痈疖疥癞，猫犬病磨汁灌效。（严氏四磨汤：乌药、沉香、枳壳、槟榔等份，磨汁煎服，治七情气逆。虚加人参磨，若暴怒气厥，加枳实、木香，白酒磨服。）
●香附（海南者佳。）　味苦辛，性温，气味俱厚，阳中有阴，气中血药也。童便炒下行，醋炒理血滞，酒炒散气疼。行气开结，和血解郁，去皮肤瘙痒，消腹胁胀疼。治经胎产诸证，号为妇女圣药。若阴虚燥热，汗出血妄者忌。（绀珠正气天香散：香附四钱，乌药、苏叶、陈皮一钱，乾姜五分，水煎服。平肝行气，则气顺血和而经自调，疼自止矣。）
●滑石（桂府者佳。）　味甘淡，气寒性滑，降也，阴也。入膀胱、大肠。利六腑之涩结，（六一散：滑石六两，甘草一两，为末服。）分水道逐凝血，行津液利九窍，实大肠清热降火，坠胎亦捷。（炼石丹，治痧胀屡效。滑石三钱，琥珀三钱，陈石灰一两，为末。水丸。茶清送下二钱，烦躁青黛为衣，心闷乱丹砂为衣。）
猪苓　味淡而苦，气平，降也，阳中阴也。入膀胱、肾。通淋消肿满，除湿利小便。因其苦故泻滞，因其淡故滑窍。（仲景有猪苓汤，利湿兼清热，治疸黄便闭渴呕。）《衍义》云：行水之功居多。（仲景五苓散用之。按：五苓为治水之总剂。訒庵谓曾世荣治惊风，亦用五苓。盖以茯苓安心神，猪、泽导小水，水利则火降，金得木而旺，木得桂而枯，抑木则风熄，风火宁而惊自定。曾可谓善用五苓者矣。可知仲景制一方，即可通百病，人特不善体会耳。）
●泽泻　味苦淡微咸，气寒，气味颇厚，沉而降，阴中微阳。入膀胱、胆。渗水去湿利小便，泻伏火收阴汗，引药下行。经云除湿止渴圣药，通淋利水仙丹。若湿热壅闭而目不明，非本草久服昏目之说也。（泽泻三两，白术二两，水煎分三服，治心下有水。）久服泽泻，未有不与熟地、山萸同用者。古人制方，有补必有泻，此仲景八味丸用泽泻之微义也。后人处方，多填塞补药，何益之有？当局者悟之。
●木通　味苦，气寒，沉也，降也。泻小肠火郁，利膀胱热淋，导痰湿呕哕，消腹疼壅塞，（木通二两，水煎服。通则不壅下疼矣。）利血脉九窍，通达上下，以其利水故也。小水利则心火降，故导赤散用之。古谓消剂兼通，此类是也。（通灵散，治血瘀绕脐腹疼甚验。木通、五灵脂、赤芍三钱，水煎服。）
●车前子　味苦，气寒。入膀胱与肝。祛风湿目赤翳膜，通尿管热淋涩疼，（炒末，米饮调服二钱，并治水泻皆效。）利水除湿痹，性滑善催生，凉血止吐衄，强阴能益精。茎、叶治淋沥癃闭，并尿血衄痢（生，捣汁频服。）更妙，不走肾气。子、叶性味无异。（古方三奇丸治目内障。车前子、麦冬、熟地等份为末，炼蜜丸服。）
●灯草　味淡，性寒。入心、小肠。通阴窍利小水，除癃闭成淋，消水湿作肿，烧灰敷金疮止血，疗小儿夜啼。少加冰片，吹喉中治急喉痹，再加珠子煅研，其效更捷。钵擂乳香，少入油润全无，罐藏冰片，多加分两不耗。
●山楂　味甘酸，性消导，然其气轻，故不耗真气。解宿食，化痰滞，去瘀血，克肉积，除㿗疝，祛膨胀，发痘疹，润肠胃，健脾土。（保和丸：山楂三两，神麴、麦芽、半夏、茯苓一两，陈皮、莱菔子、连翘五钱，蜜丸。此内伤气未病者，但以平和之味，消而化之，不必攻补也。加白术二两，名大安丸，则兼补矣。）
●六神麴　味甘，气平。生发脾气，熟敛暴气。走脾、胃二经，助中焦土气。逐痰消积，化滞调中，运化水穀，开胃破症。其气腐故除食热，其性涩故止泻痢。疗妇人胎动因滞，治小儿腹坚因积。（化生丹：神麴半生半炒五两，香附三两，陈香橼二两，卜子半生半炒、三稜、莪术、橘红、茯苓、泽泻一两，山楂、青皮五钱，为末，蜜丸，米饮下。治气蛊、血蛊、食蛊、水蛊。）
附：造神麴法　白面五斤，杏仁炒研五两，赤小豆四两煮熟，捣烂。外用苍耳草、野蓼、青蒿，俱取自然汁，及河水各一小碗，于六月六日合一拌匀，乾湿得所，握团以苘叶裹之，悬风处，经年用。
●使君子（忌茶。）　味甘，气温。健脾胃，除虚热，杀脏虫，治五疳泻痢，（同芦荟为末，米饮下。）白浊疮癣，浑身、头面、阴囊虚肿，（蜜炙为末，米饮调服，）小儿尤宜。（上证皆由脾胃虚弱，因而乳停食滞，湿热瘀塞而成，脾胃健则诸证悉平。消癖丸，治小儿痞块腹大，面黄肌瘦，渐成疳疾。使君子仁三钱炒，木鳖子仁炒五钱，为末，水丸，龙眼大，鸡子一个，破顶入药一丸，封固蒸熟食之。肥儿丸，治小儿脾弱疳积诸大证。使君子肉炒、芡实粉、黄连、神麴、麦芽、青皮五钱，陈皮一两，胡黄连、白茯苓、芦荟三钱，木香、人参二钱五分，为末，饴丸如芡实大，米饮化下一丸，冬姜汤化下。加五穀虫、山楂、枳实各五钱更妙。泻，加建莲子五钱，蜜丸。）
莱菔子　味大辛，气温，气味俱厚，可升可降。入脾、肺。下气消痰食，有推墙倒壁之功。（捣汁搀薄荷汁服，立吐痰食。磨墨服止血。）凡胃有气、食、痰饮停滞，致成膨胀者，非此不除。（合皂角烧去皮、子、弦等份为末，姜汁入，炼蜜丸，白水下二钱，治一切痰气。）生升气，炒降气。升则散风寒，吐痰食，宽胸膈；降则定痰喘，止咳嗽，却内疼除后重，皆利气之功。莱菔（即萝卜也。）生捣汁调蜜服，治噤口痢，（重者用黑膻羊肝一叶，以箸戳数十孔，入甘草末四两，煮熟，续吃效。）止消渴，涂跌伤烫火伤；炒熟用宽中降气，化痰消瘀，治吐衄咳喘，吞酸利便，制面毒、豆腐积。服何首乌、熟地忌之，恐白鬚发，以多食渗血故也。（古方滋补丸：莱菔汁、藕汁、梨汁、人乳各一碗，熬成膏，入炼蜜一斤，用小黑药豆炒焦为末，同蜜膏和令得所，每丸重一钱五分，丹砂为衣，细嚼，滚水送，日三服。）
●白芥子　味大辛，气温。调五脏消痰癖，除胀满平喘急，宽中利膈开结散滞，辟除冷气。然味厚气轻，故开导虽速，而不甚耗气。能去胁肋皮膜之痰，则他处可知，过煎则无力。（三子养亲汤：白芥子、紫苏子、莱菔子。合二陈汤更妙。）
●旋覆花（即金沸草。）　味甘咸，性温。入肺、肝、大肠、膀胱。主结气、风气、胁下气，膈上痰如胶漆，下气利大肠，逐水湿。丹溪曰：走散之药，虚者少服。（金沸草散加杏仁、五味子，下气降痰，治诸咳嗽皆验。）
●前胡　味苦，气寒，性降。下痰气如神，开结滞亦速，去胸中喘满，消风热霍乱，除肝胆风痰，解婴儿热疳。（己卯岁试，商邑庠生宋知，年四五十岁一子，其子内得疳热已经三岁，骨蒸肌瘦危迫极矣。余用前胡、柴胡、秦艽，青蒿、黄芩、栀子、龙胆草、胆星、生地黄一钱，人参、甘草五分，生梨、生藕二片，一服热退神清而愈，快哉。）
●半夏（反乌头，生嚼戟喉闭气，生姜制。）　味大辛，气温，能走能散，可升可降，阳中阴也。体滑性燥，和胃健脾，补肝润肾，发表开郁，下逆气止烦呕，发声音利水道，除痰涎胁疼、呕恶气结，消痰核肿突、脾湿泄泻，祛痰结头疼、眉稜骨疼。经云：半夏和胃而通阴阳。若呕吐不止，加姜汁微妙，即孕妇服之亦无妨也。（二陈汤加枇杷叶，去毛蜜炙，三钱，治孕妇恶阻。）古有三禁，血家、汗家、渴家，然间有用之者。（按：《局方》半硫丸：半夏、硫黄等份，姜汁糊丸服，治老人虚秘，取其润滑也。《内经》云：胃不和则睡不安，治之以半夏汤。半夏二升，秫米一升，水煎服。是果性燥者乎？不知湿去则土燥，痰涎不生，非半夏之性燥也。世徒以性燥而治湿痰，则半夏之功用不彰矣。）
●川贝母（反乌头。）　味辛，气寒，气味俱轻，用须加倍。解肝经郁怒，散心中逆气，祛肺痈痰脓喘嗽，降胸中因热结胸。足生人面疮，烧灰油调频敷；产难胞不下，研末用酒和吞。亦除瘕疝喉痹，亦止消渴烦热，赤眼翳膜堪点，脾郁黄疸能驱。但贝母治肺燥之痰嗽，与半夏治脾湿之痰嗽为不同耳，须辨之。
●胆星（九套者佳。）　味苦，性沉而平。降痰涎因火动如神，疗急惊有痰搐必用。总之有实痰实火壅闭上焦，而气喘烦躁，焦渴胀满者，非此不除。（古方金星散治大人小儿犯咸哮吼者，胆星一钱，紫苏叶一钱，甘草五分，水煎，调鸡内金末七分服。）南星祛风散血，胜湿除痰，下气破症，攻积拔肿，性更烈于半夏。
●郁金（楚产蝉肚者佳。）　味辛苦，性寒，纯阴之品。入心、肺。主顺气破血开郁，治尿血吐衄，驱血气作疼，消血积归经，（经不下行，上为吐衄，郁金二钱，和韭汁、姜汁、童便服，血自下行。有痰涎入竹沥。）且善治蛊毒。（同升麻煎服，不吐则下矣。）其性轻扬上浮，故散郁遏有功，入血分兼入气分，行滞气不损正气，破瘀血亦生新血。（白金丸，治产后败血攻心，癫狂失心者。郁金七两，白矾三两，为末，米粥丸服。盖郁金入心散恶血，白矾化顽痰故也。）
●姜黄（广产。）　性味与郁金相似，然较烈。下气最捷，破血立通，调月信，消瘴肿，（升降散用为佐。）但稍损真气，用宜慎之。
●丹参（反藜芦。）　味苦，性微寒。入心定神，破瘀除症，消痈散肿，生肌排脓。治风邪留热，眼赤狂闷，驱骨节疼痛四肢不遂，破宿血生新血，落死胎安生胎，理妇女经脉不调，血崩带下。郑奠一曰：养神定志，通利血脉，实有神验。一味丹参散，功同四物。（温酒调末三钱，治妇人经、胎、产诸证。）
●五灵脂（去砂。）　味甘，性温。入心、肝。主心腹冷气疼痛，肠风产后血晕，去疳蛔，（疳熟有虫肚胀，同胡黄连为末，丸服。）散目翳，解蛇毒。酒浸行血，醋炒止血，其功最捷。（失笑散，散瘀结甚验。）
●延胡索　味辛苦，气温。入肺、脾、心包、肝。行血中气滞，气中血滞。止腹疼通经，调月水淋闭，除跌仆凝血，散症瘕疝气，一切因血作疼之症，悉治之。生用破血，炒用调血，酒炒行血，醋炒止血，但其力迅堕胎，血枯勿加。（延胡索、当归、肉桂等份为末，温酒调服三钱，治肢体拘疼，并冷气腰疼，皆气血凝滞所致也。）
●红花（酒炒。）　味甘，微苦，气微寒。阴中微阳，唯入血脉，尤宜女科。少则和血行经，多则破血通瘀，（瘀行则血活，热结于中，吐紫黑血者，吐出为妙。吐未尽，加桃仁、红花以行之。大抵鲜血宜止，瘀血宜行也。）能下死胎，亦疗血晕，达痘疮血热难出，散斑疹血滞不清。（《金匮》红蓝花酒云：治妇人三十二种风。）子能解消渴。（与麦门冬同煎更炒。）
●泽兰叶　味甘苦，性微温。入小肠，通肝、脾之血。治经胎产百病，通九窍利关节，散头风目疼，疗吐血鼻红，消痈疖排脓。按：泽兰叶通利小肠，则脾、肝无壅瘀之患，故透窍以理血脉，行血无推荡之苦，养血无滞腻之虞，女科为圣药有自来矣。痈疽由血热，故亦治之。（泽兰叶汤治产后阴户燥热成翻花，名曰阴翻。先以泽兰叶四两煎汤熏洗三次，再加桔矾五钱煎洗之即安。又方治产后水肿，泽兰叶、防己等份为末，酒、醋调服二钱。）
●紫草茸　味甘咸，气寒。茸初得阳气，和血凉血，利九窍通二便。治温病邪热，（小清凉散用之。）蓄血黄疸，痘疹血热，恶疮瘑癣，皆血分湿热所致也。
●桃仁　味甘苦，气平，阴中有阳。入心包、肝。甘缓肝气而生新血，苦泻血滞而破瘀血。生研用行血，治血瘀血闭血结，通血隔，破血症，逐血疼，皮肤血热燥痒，蓄血发热如狂；（仲景桃仁承气汤悉治之。）炒研用和血，治热入血室，（小柴胡汤加生地、丹皮、红花、桃仁。）润秘结大肠。血枯不可妄用，双仁有毒难当。（《尊生书》曰：桃仁不可去皮尖，以皮红取其入血，尖取利气而行瘀也，花治阳狂。）
●杏仁炒（研。）　味苦甘辛，气温平，味厚于气，降也，阴中阳也，有小毒。入肺、胃、大肠。其味苦降，故定气逆气喘上冲，通大肠气闭乾结；其味辛甘，故泻肺中滞气，逐隔上痰涎，佐以半夏、生姜尤散风寒咳嗽。（仲景麻黄汤、大青龙汤俱用之。）按：桃仁、杏仁俱治大便秘，但当以血气分之。脉沉在血分，桃仁、陈皮治之；脉浮在气分，杏仁、陈皮治之。贲门上主往来，魄门下主收闭，故言肺与大肠为通道。
●茜根　味咸，气寒，阴中微阳，血中要药。（或云茜草、藘茹一物也，非也，破瘀同。《内经》藘茹合乌贼骨等份为末，雀卵为丸，鲍鱼汤下，治妇女血枯甚验。）味咸故能通经闭，气寒故能止动血。惟能通，故能止。治劳伤吐衄时来，除血虚崩漏不止，散跌仆血凝瘀聚，解蓄血疸黄燥肝。有胎须忌之。凡血闭、（酒煎服一两效。）血枯、血热、血动并建奇功。（八珍汤加茜根五钱，治脾虚而吐衄、崩漏、尿血、便血者。）
●雄黄　味辛，性温。得正阳之气，搜肝强脾，杀百毒。治惊痫痰涎，暑湿疟利，化瘀血为水，散百节大风，除劳疳疮疥，破结滞杀虫。孕妇佩之生男，姑存此说。（解毒丸，治缠喉急痹。雄黄一两，郁金二钱，巴豆七粒，为末，面糊丸，津咽三五丸。如不能咽，先吹末喉中，后自下。）

散剂类  ***************************
●白殭蚕（去丝，酒炒。）　味辛咸，性平，气味俱薄，升也，阳中之阳也。三眠三起，生于甲木，成于丙火，胎于午土，僵得金水之化，色白而不腐，喜燥恶湿，食桑叶而不饮，有大便无小便。余因其不饮，而用之不饮之病；（邪热渴饮非正味之饮也。）因其有大便，而用治大便不通之病。火泻无度亦治之。盖以天地清化之气，涤疵疠旱潦之气，于温病尤宜。可见温病乃天地之杂气为病，非四时风、寒、暑、湿、燥、火之六气为病也。（热病即温病，特以春夏分别言之耳，所以世人多误以为时气。）知此者稀矣。陶宏景曰：人家养蚕，时有合簿皆僵者。余因合簿皆僵之蚕，而用治阁家皆病之疫。李时珍曰：蚕病风，其色白，死不腐，故曰僵。余因病风之蚕，而用治病风之人，古谓因其气相感而以意治之者也。又曰：散风痰头疼，风热齿疼，咽喉痹疼，皮肤斑疹，风疮丹毒风痒，一切风热肿毒。观此则殭蚕之升阳散火，祛风胜湿，清热解毒可知。《普济方》夸其善于治腹内之疼，余谓腹内之风热火毒可知。《圣惠方》称其长于去头上之风，余谓大头温、蛤蟆温，用升降散、加味凉膈散立消，以方有殭蚕、蝉蜕也。张元素曰：此物气味俱薄，轻浮而升，阳中之阳，故能去皮肤诸风如虫行。余谓升其清阳之气，而浊阴之气自降也，故止渴除烦并验。朱丹溪曰：此物属火，兼木与土，老得金气，僵而不化。上治咽喉，取其清化之气，从治相火，散浊逆结滞之痰也。余谓春夏多温病，势如火炎土燥，焚木灼金，一得秋分之金气，而炎热自退，故殭蚕为温病之圣药。时珍又曰：蚕属火，喜燥祛风胜湿，主疗温病风湿之证。余谓若温病而误用麻黄、桂枝、羌活、独活、细辛、白芷、苍术等味，辛温发汗以散风湿，则烦躁益甚，而热毒愈炽，此麻黄汤、桂枝汤、冲和汤、人参败毒散治温病之所以坏事也。千年长夜，万古遗憾。世人何曾梦见，余经阅历而悟此。
●蝉蜕　味甘咸，性寒。土木馀气所化，升也，阳中之阳也。夫蜕者退也，脱然无恙也。岂独能疗惊痫，除失音，止夜啼，发痘疹，杀疳虫，为小儿要药已哉？又岂独退翳膜侵睛，祛胬肉满眵，为眼科要药已哉？吸风饮露而不食，有小便无大便。余谓人一日不再食则饥，七日不食则死。肺气不下降，膀胱不气化则死，肾虚膀胱不约则遗尿亦死。因其不食，而用治不食之病；因其有小便，而用治小便不通之病。短赤淋遗亦治之。以意治病，其义深，其理微，与蚕之食而不饮，有大便无小便，彼此相资，化育流行，天然配偶，此造物神功之妙，皆温病之圣药也。宗奭曰：蝉性善脱，胎前禁用。余谓有病则病当之。《内经》云：有故无殒，亦无殒也。孕妇患温病，余屡用之，每收奇功，未见动胎，此阅历之言，不必致疑于禁用二字矣。时珍曰：主治头风眩晕，皮肤壮热，斑疹作痒。余谓温病有头目眩晕者，有皮肤发热斑疹杂出作痒者，总是热毒攻冲，所以用之大验。又曰：主治惊痫狂乱，瘛瘲心悸。余谓风热生惊，惊则瘛瘲心动，去其风热，则肝气和心神安，惊搐自定，瞤惕自止，发狂奔叫自息矣。又曰：主治头风疼痛。又曰：去壮热，治肠中幽幽作声。余谓蝉乃清虚之品，处极高之上，与肺相似，肺热移于大肠，肺热去而大肠之热自去，而声亦无矣。头疼目眩，风热上攻，故并治之。《卫生方》中有清膈散，治胃热吐食用蝉蜕、蜂蜜。余谓呕哕吐食皆胃热也，故亦用蝉蜕、蜂蜜，古人有先得我心者，非余之杜撰也。
●淡豆豉　味苦辛，形腐类肾，性寒泻肺。虽理瘴气，专治伤寒。佐葱白散寒热头疼，助栀子除烦躁懊憹，足疼酒浸速尝，痢疾薤白同煎，盗汗炒渍酒饮。按：豆豉之入肺，《内经》所云肺苦气上逆，急食苦以泄之之意也。毒丹臭雾，山岚瘴气，以及杂气流行，风寒暑湿，皆肺先受之。喘吸燥闷，亦肺气有馀耳，何弗治之耶？
附：造豆豉法　黑豆水浸透，淘蒸，摊匀蒿覆，候生黄衣，取晒簸净，水拌得所，筑瓮中，桑叶厚盖，泥封，晒七日，取出再晒，即水拌入瓮如前法七次，再蒸收用。
●石菖蒲（九节者佳，米汁浸蒸。）　味辛微苦，性温。入心、肺、膀胱。主手足湿痹，可使屈伸，开心气洞达，能出声音，通九窍，明耳目，益智慧，除健忘，温心腹，坚齿牙，疗恶疮疥癣，驱上气咳逆。本草又言常服成仙，此医家夸张之说，殆不可信。（菖蒲补心丸：石菖蒲、茯苓、茯神、远志、酸枣仁、柏子仁、地骨皮、熟黄精、山药、枸杞子、预知子等份，人参、朱砂减半，为末，炼蜜丸，如芡实子大，每嚼一丸，人参汤下。治心气不足，精神恍惚，语言错妄，忪悸烦郁，健忘少睡，忧喜惨凄，夜多异梦，寐即惊魇，或发狂眩暴，不知人等证。）
●甘菊花　味甘，性平，可升可降，阴中阳也。入肺、脾、肝、肾。以其味甘补阴血，故驱头风眩晕，清脑第一，收眼泪翳膜，明目无双，利一身血气，逐四肢游风。冬芽秋花，多得金水之化。冬春採根，夏秋採叶，疔肿垂死，取汁顿服立活。（甘菊丸，治肾水枯竭，肺、肝侵伤，五脏俱损，瞳人倒背者。甘菊花四两，枸杞子二两，五味子二两，肉苁蓉一两五钱，巴戟天一两五钱，为末，炼蜜丸服。余谓加车前子七钱五分更妙。）
●威灵仙（忌茶。）　辛泄气，咸泄水，气温属木。其性善走，能宣疏五脏，通行十二经络。中风，痛风顽痹，症瘕积聚，膈噎，（灵仙一两，生姜一两，水煎去渣，入砂糖一两，再煎数沸，温服。）痰水疟疾，黄疸浮肿，大小便秘，一切风湿痰气之证。性极快利，积疴不痊者服之有捷效。然疏泄真气，虚人慎用。（按：顽痹由湿热流于肢节之间，肿属湿，疼属热，汗多属风，麻属气虚，木属湿痰死血。四肢麻木亦是胃中有湿痰死血，以脾主四肢故也。痛风当分新久，新疼属寒，宜辛温，久疼属热，宜清凉。河间所云暴病非热，久病非寒是也。《威灵仙传》曰：一人手足不遂数十年，遇一人令服威灵仙而愈。）
●钩藤（用有钩者，过煎无力。）　味甘苦，性微寒。入十二经。主肝风相火，疗瘛瘲惊痫　，胎风客忤，热壅痰喘，中风失音，煎汤频服。夜啼不眠，舒筋活血，头旋目眩。盖风静火自熄矣。
●荆芥穗　味辛，气散，浮而升，阳也。其味辛，散血中之风，故解肌表，消头目发痘疹，通血脉，疗疼痒诸疮，去皮毛诸风；其性升，故提血崩眩晕；其气散，故行五脏瘀血。（华佗愈风散：荆芥穗醋炒燥为末，豆淋酒调服三钱，治产后血晕不省，并中风危笃，及妊娠腰疼，且能发表，《千金》曰：一以去风，一以消血结。后人加芎、归煎，并验。）
●薄荷（苏出者佳。）　味辛微苦，升也，阳也。凉散透窍入肺、肝。清六阳会首，散一切毒风。其气辛香，通窍发汗，引诸药入荣卫，开风涎透利关节，下气消胀。（薄荷煎汤调服蝉蜕末一钱，治小儿久疳，天柱骨倒。）
●辛夷花　辛温，入肺、胃。助胃中清阳上升通于头脑，主九窍风热之证。
●柴胡（南出者佳。）　味辛，气温，升也，阳中之阴也。辛者金之味，故平肝；温者春之气，故就之以入胆。专主往来寒热，肌表潮热，肝胆火炎，胸胁疼结。又主升散火郁，伤寒邪热，温疟寒热，少阳头疼，肝风郁结。尤善理热入血室，月经不调。虽引清气上升，中气虚寒宜避。（仲景有小柴胡汤、大柴胡汤、柴胡芒硝汤，酌定前证皆验。）
●川芎　味大辛，气温，升也，阳也。专入胆，併入心包、肝。气中血药也，助清阳而开诸郁，四物汤用以宣血气之滞耳。行气和血而通阴阳，散风寒头疼，破瘀血经闭，解气结逐腹疼，补肝虚胁风，排痈脓消肿。同艾叶服验胎孕有无，合细辛煎治金疮作疼。然升散太过，故风寒头疼极宜。若三阳火壅于上而头疼者，得升反甚。今人不明升降，一概用之误矣。多服久服致暴亡，极言其辛散太甚也。
●天麻（煨熟，酒炒。）　味辛，气平。入肝。疗风热眩晕，治惊悸瘛瘲，祛风湿[疒/帬]痹不仁，主瘫痪语言不遂。和血脉疏痰气，强筋骨利九窍。《内经》曰：诸风眩掉，皆属肝木是也。易老曰：头旋眼黑，非天麻不能定是也。（古方天麻丸：天麻、川芎等份为末，炼蜜丸，茶酒任下。主消气散痰，清利头目，宽胸快膈，治心忪烦闷，头晕欲倒，项急肩背拘卷，神昏多睡，肢节烦疼，皮肤瘙痒，偏正头疼，鼻齆，面目浮肿并验。河间曰：中风非外来之风，良由将息失宜，心火暴甚，肾水衰败，不能制之，故猝倒无知也。莫如地黄饮子，补水火和脏腑，养气血通经络，其证自愈。熟地四钱，肉桂、附子、苁蓉、巴戟、山萸、茯苓、远志、石斛、石菖蒲、麦冬、五味子一钱，薄荷七分，水煎服。亦可炼蜜丸服。此口噤身冷，四肢不收之良剂也。古人云：治风先活血，血活风自灭。非此之谓乎？）
●秦艽　味辛苦，散风胜湿，去肠胃之热，益肝胆之气，养血荣筋。主风寒湿痹，周身挛拘，虚劳骨蒸，和血便利，去下牙疼。（《直指》秦艽扶羸汤，治肺痿骨蒸，劳嗽声嗄，体倦自汗。秦艽、鳖甲、当归、地骨皮钱半，柴胡二钱，半夏、紫菀、人参、甘草一钱，生姜一钱二分，枣二枚，水煎。此肺劳蒸嗽之剂也。）
●升麻　味苦辛，气味俱薄，浮而升，阳也。入肺、脾、胃、大肠。升清阳之气于浊阴之下，提胃气之下陷，举大肠之滑脱，散皮肤肌热斑疹，解腹内下痢后重。引石膏驱齿牙热肿，使葱白除阳明头疼。《内经》曰：地气上为云，天气下为雨。天地不交，则万物不通也。（升麻葛根汤：升麻、葛根、白芍二钱，甘草一钱，葱白，水煎服。此钱仲阳治阳明伤寒，发热头疼无汗，升发表邪之剂也。）
●葛根　味甘寒，气轻浮而升，阳中微阴。以其凉散，故虽达诸阳而阳明为最；以其凉甘，故虽主发表而泻热独良。（仲景有葛根汤。）发痘疹解肌，祛酒毒热痢。（仲景有葛根黄连黄芩汤。）古谓散剂发汗，此类是也。
●白芷　味辛，气温，味薄气浮，升也，阳也。以其温散祛毒，故逐阳明寒邪以止头疼，去肺经风热以发斑疹；以其辛香达表，放消痈疡排脓，止痒定疼，托肠痔久瘻，生肌长肉。炒黑提妇人漏下赤白，血闭阴肿。欲去面斑，仍须生用。（为末，炼蜜丸弹子大，煎荆芥汤，点腊茶嚼下，治诸风头疼。）
●羌活　味微苦，气辛微温，气味俱轻，升也，阳也。以其温散定疼，虽入诸经而太阳为最。散肌表之邪热，利周身之疼痛，逐新久之风湿，排太阳之痈疽。气雄力健，大有拨乱反正之功，虚者禁用。（羌活胜湿汤治湿气在表，头腰疼且重者。羌活、独活钱半，藁本、川芎、蔓荆子、防风、甘草八分。寒湿加炮附子、防己六分，水煎温服。）
●独活　味苦，气香，性降微凉。入肾与膀胱。理下焦风湿，除两足疼痹。因风湿而头眩齿疼，亦以此降之。（文颜博方：生地二两，独活二钱，治牙疼甚验。）
●细辛（辽出者佳。）　味大辛，气温，气味俱厚，升也，阳也，有小毒。入肝、肾。散阴分寒邪，逐本经头疼，（仲景有麻黄附子细辛汤。）辛散利窍，除诸风湿痹，驱风泪眼疼，口臭牙疼煎含。多服大散真气。按：此物辛甚，故能大散阴分之寒邪。阴分且然，阳分可知，亦岂有辛甚而不入阳分者？但阳证忌热，当慎用耳。蔓荆子辛苦，入肝、胃。通利九窍，主头面风热之证。
●防风　味甘辛，微温，气平，升也，阳也。虽脾、胃、膀胱经药，然随诸药各经皆至，为风药卒徒。发脾中伏火，于土中泻木。气味俱轻，故散风邪，治周身之疼痹；性能胜湿，故去湿热，除遍体之湿疮。虽云风药中润剂，亦能散上焦元气。（泻黄散：防风一两，甘草五钱，栀子二钱五分，石膏、藿香二钱，为末，炒香，蜜酒调服三钱，发脾胃郁火，治口烂唇焦甚验。）

汗剂类  ***************************
●麻黄　味辛，气温，气味俱薄，轻清而浮，升也，阳也。入心与大肠、膀胱，实肺家专药。发汗解表，治冬月正伤寒果胜，泻卫实去荣寒，利血脉通九窍，开毛孔除身热头疼，疗咳逆气喘。春夏温病最忌，秋燥疟疾切减。或醋泡，或蜜炙，陈久者良。根止汗固虚。按：麻黄专主冬月伤寒，发汗解表，春、夏、秋不可妄用。即伤寒六脉不浮紧者，亦不可轻投。盖汗乃心之液，若不可汗而汗，与可汗而过汗，则心血为之动矣。或至亡阳，或至口、鼻、目出血，而成大患。丹溪以麻黄、人参同用，亦攻补兼施法也，当局者宜悟。（仲景有麻黄汤，又麻黄升麻汤。）
●紫苏叶　味辛入气分，色紫入血分。以其辛香气烈，故发汗解肌，祛风寒甚捷；开胃益脾，疗胀满亦佳。和血下气，宽中消痰，止疼安胎，去风定喘，利肠宜加，口臭能辟。（严氏紫苏饮子，治子悬。紫苏叶钱半，大腹皮三钱，当归、川芎、白芍、陈皮、人参、甘草一钱，青葱五叶，水煎服。）子降滞气，消痰喘润大便。梗性缓而和，顺气安胎，虚人最宜。（《局方》有苏子降气汤，气降则痰行。苏子、前胡、橘红、半夏、厚朴二钱，当归、甘草一钱，沉香五分。虚极加五味。）
●苍耳子（去刺，酒蒸。）　味甘苦，气温，善发汗散风湿，通脑顶行足膝，达皮毛。治头疼目暗，鼻渊肢挛，乳痈瘰疬瘙痒之证。（苍耳散，治鼻渊。苍耳子二钱，薄荷四钱，辛夷四钱，白芷八钱，为末，任调下。《内经》云，中气不足，九窍为之不利。治以补中为主，专用行散药，恐不可救。《斗门方》云：一妇人血风攻脑，头旋闷绝倒地，不省人事，用喝起草为末，温酒调服钱许，其功甚捷。此物善通顶门连脑，盖即苍耳也。）
●水萍（紫背者佳，青色者不堪用。）　辛散轻浮，入肺达皮毛，通脉利窍。其发汗甚于麻黄，止消渴，（捣汁服。）浴瘙痒，（煮汁。）又能下水气利小便，治一切风湿瘫痪。（为末，炼蜜丸，酒服，治三十六种风。）高供俸採萍歌云：不在山不在岸，採我之时七月半，选甚瘫风与缓风，些小微风都不算，豆淋酒下三五丸，铁扑头儿也出汗。

下剂类  ***************************
●大黄（川产者良。）　味辛，气大寒，气味俱厚，阴中之阴，降也。推陈致新，走而不守，酒浸上下通行，清脏腑蓄热，夺土郁壅滞，逐坚癖涤痰食，导瘀血疗吐衄，（仲景有大黄黄连泻心汤。）通月闭消痈肿。因其峻烈威风，号为将军，故积聚能荡之顷刻。水渍便饮，生泻心下痞气；（仲景泻心汤类。）入汤煎服，熟除肠胃热瘀。（仲景承气汤类。）气虚同人参名黄龙汤，（承气汤加人参，减大黄之半。）蓄血同四物名玉烛散。（四物汤合调胃承气汤。）佐甘草、桔梗可缓其行，佐枳、朴、芒硝益助其锐，多寡量人虚实，误用与鸩为类。（按：阳药用气，阴药用味。大黄味厚，属阴中之阴，水渍生用，为心下痞，恐味厚伤中气也。煎熟无力之说，《缵论》错悟，一唱百和之失，谁其辨之。或问心气不足而吐衄，何不补心而反泻心？丹溪曰：少阴不足，亢阳无辅，致阴血妄行，故以大黄泻其亢甚之火。又心本不足，肺、肝各受火邪而病作，故以黄芩救肺，黄连救肝。肺者阴之主，肝者心之母，血之舍也，肺、肝火退，则血归经而自安矣。李士材所谓，浊阴不降，则清阳不升，瘀血不去，则新血不生是也。古人精义入神，岂后人所能及乎？《本草汇》曰：治实火之血，顺气为先，气降血自归经；治虚火之血，养正为先，气壮自能摄血，此虚实所由分，而治法之不同也，临证者宜详之。《千金方》治妇人嫁痛，即阴户肿痛也。大黄一两，酒三盅，煎二三沸，顿服。）
●芒硝　味辛苦咸，气大寒，降也，阴中之阴也。有毒。性峻速，柔金化石。咸能软坚，推逐陈积，去脏腑壅滞，破瘀血症瘕。治伤寒温病，疟疾胀闭，热积谵妄。凡属各经实邪，悉可泻除。《内经》曰：热淫于内，治以咸寒，（芒硝是也。）佐之以苦，（大黄是也。二味合枳实、厚朴，即大承气汤。合甘草即调胃承气汤。）孕妇忌之。然有故无殒，亦无殒也。
●巴豆（不去心作呕，不去膜伤胃，烧存性，去油为霜。中其毒者，以大黄、黄连，或黑豆、甘草，或凉水解之，皆其所畏者也。）　味辛热，有大毒，可升可降，能行能止。生猛熟缓，峻用大可却病，缓用亦可和中，通经坠胎，主开窍宣滞，去脏腑陈寒，为斩关夺门之将，破痰食症癖，血瘕聚积，生冷硬物，治癫痫泻痢，口喎眼斜，耳聋喉痹。但属峻剂，不可轻投。
按：大黄、巴豆同为峻下之剂，但大黄性寒，腑病多热者宜之；巴豆性热，脏病多寒者宜之。故仲景治伤寒传里用大黄，东垣治五积属脏用巴豆，各有所宜也。
●甘遂（反甘草，面裹煨。）　味苦，气寒，有小毒。泻肾及隧道水湿，直达水气所结之处，以攻决为用，为下水之圣药。主十二经水，凡大腹水肿，邪热结胸，留饮宿食，痰迷癫痫之证。（仲景大陷胸汤治之。）孕妇切忌。丹溪曰：治水肿健脾为主，脾实气运则水自行，以四君子汤视所挟证加减之，不可徒恃利水药。（仲景方治妇女血结，小腹满如敦状，小便微难不渴，此为水与血俱结在血室也。甘遂一两，阿胶一两，大黄二两，水碗半，煮半碗，顿服，其血当下。）
●紫大戟（反甘草，杭产，面裹煨。）　味苦，性寒，有小毒。入十二经。主水肿蛊毒，症结腹满腹疼，利小便，通月经。苗名泽漆。退皮肤邪热，却面目浮肿，大腹水气立遣。孕妇并忌。
●芫花（反甘草，醋煮。）　味苦辛，气温，有小毒。去水饮痰癖，散皮肤五脏水肿，消胸膈痰沫善唾，咳逆上气能除，咽肿短气可驱。（仲景十枣汤：芫花、大戟、甘遂等份为末，十枣汤调服一钱。经云：洁净府，去陈莝是也。）
●葶苈子（糯米泔炒，再酒浸。）　味辛，气大寒。属火性急，大能下气，行膀胱水，肿中有水气奔急者，非此不除。所谓大黄泻血分，葶苈泻气分是也。（仲景葶苈大枣泻肺汤治肺气喘急不得卧。葶苈为末，用大枣十枚煎汤调服一钱，辅以大枣补土，所以制水，与十枣汤义同。）
●牵牛子（白属金，黑属水，炒取头末。）　味辛，性寒，有小毒。达右肾走精隧，入肺与大小肠。主下气通二便，祛壅滞气急，退水肿消风毒，疗膀胱疼痛，有孕妇忌，杀寸白虫。（肉汤调末二钱。）按：牵牛自宋以后，刘河间、张子和始倡为通利下药，汉以前未入本草，此仲景所以无用法也。如顺气丸治一切积气宿食不消，黑牵牛（头末四两，）萝卜剜空，安末于内，盖定蒸熟，入白蔻末二钱，捣丸，白汤送下钱许。（古方牛郎散：牵牛末一两，槟榔末五钱，紫苏叶汤调服二钱，治气筑奔冲，疼不可忍，并能追虫取积。炼蜜丸，陈皮、生姜汤送下，治五枳神效，再辅以补脾之剂。时珍曰：予甥素多酒色，二便不通，胀疼呻吟七昼夜，通利之不效。予恩此湿热之邪在精道，壅隧路，病在二阴之间，前阻小便，后阻大便，不在膀胱、大肠经也。用川楝子、大茴香、穿山甲一线，牵牛子二钱，水煎，一服减，三服平。亦可丸服。）

攻剂类  ***************************
●穿山甲（土炒或油煎，色宜黄。）　味甘咸，微寒，有小毒。入肝、胃。以其穴山寓水，故能出入阴阳，贯穿经络，直达荣卫至于病所，以破邪结。治风湿冷痹，通经下乳，消痈排脓，和伤发痘，克血积，攻痰癖，疮家、疟家须为上剂。又治痔漏蚁瘻，（山甲烧存性，敷之立愈。）去皮风。（复元和血汤治跌坠损伤，停滞瘀血痛疼，至不敢喘咳唾者。穿山甲、当归、桃仁、红花、茜根、天花粉、香附、甘草一钱，柴胡二钱，川大黄三钱，酒煎，连进效。）
●鳖甲（忌马齿苋，酥炙，醋炙。）　味咸，性属金与土。色青入肝，併入肺、脾。主骨蒸劳嗽，化积聚症瘕，除息肉阴蚀，痔疽血瘀，且愈肠痈消肿。并治温疟寒热，及妇人五色漏下，催生坠胎。时珍曰：介虫阴类，故皆补阴。（谦甫鳖甲秦艽散：鳖甲、归身、柴胡、地骨皮二钱，牡丹皮、知母、秦艽、元参、青蒿一钱，乌梅一枚。汗多加黄耆，此劳嗽骨蒸，退热敛汗之剂也。）
●乾漆（炒令烟尽。）　味辛咸，气温。入胃、大小肠。追积杀三虫，补中安五脏。疗男子风寒湿痹，时作痒疼；治妇人症瘕坚结，和脉通经。痞积腰疼可驱，血风心疼能除。丹溪曰：漆性急而飞补，用之中节，瘀去新生，人所不知也。（指南万应丸：治月经瘀闭，绕脐疝气疼彻，及产后血气不调，痞积症瘕。乾漆炒透、牛膝酒浸等份，为末，生地黄取汁熬膏，入药和丸如桐子大。初服三丸，渐加五、七、九丸，温酒或米饮下。）
●京三稜　味苦辛。入脾、肺。主行气行血，多年癖症如石能化为水，为血中气药。盖气随血行，气聚则不流，故生癖症之患，非此不能治也。然有斩关之势，欲先入血醋炒，欲先入气火炮，与莪术同，虚人并忌之。
●莪术　味苦辛，性温。开胃进食，疗心腹疼，行瘀血破积聚，利月水除奔豚，定霍乱，下小儿食积。性亦猛厉，大能开气，不能益气耳。（古方三稜莪术散治浑身燎泡如棠梨状，每个出水，有石如片，如指甲盖大，其泡复生，抽尽肌肉，即不可治。三稜醋炒，莪术醋炒，等份为末，每服一两，日三夜一，温酒调，连进以愈为度。一方加穿山甲减半。）
●青礞石（硝石、礞石等份，打碎拌匀，煅至硝尽，礞色如金为度。）　味甘咸，有小毒。体重沉坠，色青入肝，併入肺、大肠、胃。主荡涤宿食，消磨陈积，平肝下气，为治惊利痰之圣药。（王隐君滚痰丸，千古良方也。砀邑监生刘效郭，年近六旬，因惊气裹痰，致怪病百出，百药不效，七年不能起于床，自分必死。丁亥秋，余诊之脉沉滑，枯瘦而声宏，令服滚痰丸钱半，竹沥入姜汁送下，大便下恶物倾盆，两服而足能行，病如扫，快哉。）
按：攻积诸药，如莱菔子、麦芽攻面积；六神麴、穀芽攻米积；山楂、阿魏攻肉积；陈皮、苏叶攻鱼蟹积；枳椇子攻酒积；当门子攻酒果积；甘遂、大戟攻水积；雄黄、腻粉攻涎积；礞石、蛤粉攻痰积；木香、槟榔、枳壳攻气积；肉桂、乾漆、桃仁攻血积；三稜、莪术、穿山甲、鸡内金攻症瘕；巴豆攻冷积；大黄、芒硝攻热积。认证施药，各从其类也。
又按：《内经》云：诸疼为实。此实字要参酌，不必虚实之实为实也。凡有痰水、寒热、酒食、气血之实邪，皆可言实。《内经》又曰：疼随利减，则涤痰逐水，泻热祛寒，解酒消食，破气攻血，皆可言利。邪气去，正气复，何虚之有？若真虚疼而无实邪，独参汤可矣。有寒加附子，有热加黄连，大便不通加酒炒大黄。总当斟酌轻重，随证攻补，自得之矣。

吐剂类  ***************************
●瓜蒂　味苦，有毒。入口即吐，实热痰涎多用之。《类编》曰：一女子病齁喘不止，遇一人令取瓜蒂七枚为末，调服其汁，吐痰如胶之黏，三进而病如扫。（仲景有瓜蒂散。子和用瓜蒂、藜芦、防风等份为末，名三圣散，荸荠汁调末一钱，吐风痰。）
●白矾　味酸咸寒，性涩而收。燥湿追涎，化痰坠浊，解毒生津，止血定疼，通大小便。主疳疾，生好肉蚀恶肉，除痼热在骨髓。时珍曰：能吐风热痰涎，取其酸苦涌泻也。白矾、茶芽为末，冷水调服，吐一切毒。（古方白矾滑石汤，治热毒怪证，目赤鼻胀大喘，浑身生斑，毛发如铁，此热毒气结于中下焦也。白矾二两，滑石二两，水三碗，煎减半，不住饮之，饮尽再作。鹤顶丹，治结胸胸痹，痰火声嘶。白矾三钱，银朱一钱五分，同研，入瓦盏，置炭火上熔化，去火，候乾为末。每服一钱五分，姜茶煎汤调下。听其心上隐隐微声，结者自散。白矾化痰解毒，银朱破积消滞也。铁化汤，洗一切眼疾，痘后翳膜侵睛，赤烂云点尤妙。生白矾、枯白矾、胆矾、青盐、五味子二钱，川椒五分，乌梅二枚，杏仁七粒，新针七个，无根水泡七昼夜，针亦化为水矣。一日三洗效。）
●牙皂　味辛咸，性温，有小毒。入肝、肾。主风痹死肌，头风目泪，通关窍，理痈疽。妇人吹乳及乳痈，牙皂烧灰同蛤粉研末，调服二钱。消胀满化水穀，除咳嗽疗骨蒸，搐鼻喷嚏立至，敷肿疼痛即除。和白矾可吐风痰，拌蜜煎名为导箭。刺主厉风，鼻梁崩倒，眉发自脱。又主痈疽未溃者能发空窍，已溃者引药排脓，直透达脓处成功。诸般恶疮咸不可缺。（《千金方》治二便关格，皂荚烧末，米饮调服三钱立通。《宣明》酒打面糊丸如桐子大，温酒下二钱，又方铁角散，治痰喘咳逆，及哮吼神验。长皂角三条，一条入半夏十粒，一条入杏仁十粒，一条入巴豆十粒，用蜜炙入半夏条，姜汁炙入杏仁条，麻油炙入巴豆条，俱黄色为度，去皮子研为末，每服二三分，安手心以姜汁调之，舌餂嚥下。）
●常山　味辛苦，微寒，有小毒。能引吐行水，祛老痰积饮。痰有六：风痰、寒痰、湿痰、热痰、气痰、食痰。饮有五：流于肺为支饮，于肝为悬饮，于心为伏饮，于经络为溢饮，于肠胃为痰饮。常山力能吐之下之。同甘草用则吐，同大黄用则下，多用生用亦必吐。若酒浸炒透，但用钱许能起沉疴，每见奇功，未见其或吐也，勿泥雷公久病忌服之说。訒庵曰：常山吐疟痰，藜芦吐风痰，瓜蒂吐热痰，附子尖吐湿痰、寒痰，莱菔子吐气痰、食痰。若体虚人涌吐痰涎，惟人参芦为最。
●藜芦（反细辛、芍药、诸参。取根去头。）　味辛苦，性寒，有大毒。入口即吐，善通顶，令人嚏，风痫证多用之。（藜芦一钱，郁金五分，为末，温浆水和服探吐。通顶散治诸风头痛。藜芦一钱，黄连一分，为末，搐鼻。子和曰：一妇病痫数年，採食百草，状若葱苗，误蒸食之，觉不安，吐胶涎数日，昏困汗出后，轻健如常，以所食访人，即藜芦也。）
●人参芦　味苦，气轻。以逆流水煎服五钱，（或入竹沥。）涌出痰涎，虚人无损。（《千金方》烧盐熟汤调服，以指探吐，凡病皆宜，亦无损也。）按：《内经》云：其高者，因而越之，在上者涌之，木郁夺之。越以瓜蒂、豆豉之苦，涌以赤小豆之酸，夺去上焦有形之物，而木得舒畅，则是天地交而万物通也。丹溪曰：吐中就有发散之义，以吐发汗，人所不知也。訒庵曰：汗、吐、下、和治疗之四法。仲景瓜蒂散、栀豉汤并是吐法。子和治病用吐尤多。丹溪治许白云大吐二十馀日，小便不通，亦用吐法，甚至四君、四物以引吐。成法具在，今人惟知以和为上，汗下次之，而吐法绝置不用，遇邪在上焦当吐不吐，致结塞而成坏病，背弃古法，枉人性命，可痛也夫！


跋  ——————————————————————————————————————————————————————————————————————————————————————————

跋一  ***************************
世尝谓伤寒家，如戴复庵偏于温补，刘河间偏于寒泻，是殆循迹以求，而未深尝其味者。盖复庵以伤寒汗下失宜，寒凉太过，始为热中，末传寒中，诚得治伤寒坏病之要诀，而非偏于温补也。河间以伤寒为杂病，温病为大病，特制双解、凉膈、三黄石膏表里两解，诚得治温病郁热之要诀，而非偏于寒泻也。各擅其胜，易地则皆然矣。不得要领，而动相非议，又何怪人异其旨，家异其学耶？余才浅学疏，未入阃奥，惟是博考先哲议论，零星辐辏，详辨温病脉证与伤寒大异，病分常气杂气，治分气分血分，与夫阴阳寒热，表里虚实，条分缕析，而理归一贯。其论证处方，于先哲之隐深者明显之，诘屈者流利之，以就浅近非，故点金成铁也。将使因证检书，而求治方者，寒温补泻各适其宜，不至多歧而惑，则幸甚。
戊子春慄山璇书

跋二  ***************************
自黄帝氏作，而生民之命，遂悬于医人之手。其或专心致志，钩深探微，如古所称扁鹊之徒，可以使病者立愈，危者立安，岂不快然无憾。乃世之为医者，吾惧焉，朝学看书，暮即自夸其能，其于药性犹未深辨，脉理犹未深悉，虚实寒热补泻，因应之宜，犹未深解，剽窃肤末，持其一偏之见物焉而不化，卒使疾轻增重，疾重趋危，可悲也夫！余以辛丑秋，筮仕江左，适大都孙公亦官兹土，因得与之交。其为人也，济人之急，扶人之难，好善乐义，光明磊落，有古君子风。甲辰夏，其第三子适遘温疫，医者凡数十辈，竟无能名其为何疾者，最后得慄山杨先生《寒温条辨》编，始知其误，而病已不可为矣，嗣后公家复有患是疾者，公乃取是编而详味之，因遵其方以治家之人，无不应手而愈。维时金陵染是疾者甚众，公恻然悯之曰：是不可以独愈吾家人。于是悬帖通衢，使病者咸来取药。公于公退之馀，亲问其证，按证而予之剂，虽费不吝，虽劳不辞，不取赀，不受谢，踵接于门，欢声载路，金陵内外凡赖公而活者，殆未易更仆数焉。吾尝谓人心之善，可以挽天时之疠气而使之平，然不得是编则此疾无由治，或得是编而不广施而博济之，则穷独而罹此疾者终无由治。若公之仁心为质，尽捐其岁俸，以拯人于危殆之际，恩施而不自有，真可谓近世所罕觏者。乃公之心犹歉然也，公之言曰：吾一子亡，而千百人之命以全，吾何憾焉！所可惜者，书无刊本，而人苦于誊写之难，不可以行远，遂发愿创刻是书，捐赀而付梓人。于是书之传益广，其活人也益多，而公之德亦益以无穷矣。呜呼！医岂可轻言哉？苟非体天地好生之心，数十年沉潜于兹，鲜有臻其奥者。如编中所论伤寒温病之殊，与其治法之必不可混，皆凿凿不易，发前人所未发。人命至重也，一药之投，失之毫釐，缪以千里，呼吸之间，生死遂判，片时偶误，虽悔何追。世之人得是编而遵之，又取而融会贯通之，以无负我孙公之意，则咸登寿域可也。为医者其慎宝之哉！
乾隆四十九年岁次甲辰桂月平阴朱续孜敬跋

跋三  ***************************
大都静川孙公，官于江南，与余为同僚。其人敦以和，直以爽，慷慨好施也。余与之交七载，意气勤勤恳恳，久而弥挚，盖诚笃君子也。甲辰夏，余自淮至白下，公之第三子适以是日殇，相对垂泣，究不辨致殒之为何疾也。余时奉檄赴崑邑，匆匆别去，今年春旋返金陵，复与公追话曩昔，公始而愀然，继乃慨然曰：吾今始知亡儿致殒之由，乃以温证作寒证，向未有深于此者，为之条分缕辨也。因盛称慄山杨先生《寒温条辨》一书，为发千古未发之秘，且缕述以方药治疾奇效状，并出手录一编授余曰：因儿亡而得是书，因是书而吾家之患疾者咸获无恙，因一家之获效而得以推及路人。噫！使是书传，儿虽亡无憾矣！今将锓以传世，乞子一言序之。余不知医者也，即公亦素非以医自见者也。兹之捐廉俸，选梓人，汲汲若不可一日缓者，夫固有所信之也。呜呼！公之书，杨氏之书也。杨氏不暇以其书治人，而公治之，杨氏不暇以其书传人，而公传之。则凡因是书而得免疫疠夭札之虞者，杨氏济世之心，亦公济世之心也。世之读是书者，一如公之信杨氏，济人宁有量耶。至其分析寒温，如快刀破竹，永断葛藤，如明镜取形，不隐毫发。即余不知医者，读之豁然有以自明，况深探之微者乎！原与天下之人共宝之。
乾隆乙巳夏五山阴无恙邵颿拜手跋
