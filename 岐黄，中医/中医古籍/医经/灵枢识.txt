

卷一  ——————————————————————————————————————————————————————————————————————————————————————————

九针十二原第一  ***************************
马云：内有九针之名，又有十二原穴，故名篇。自篇内小针之要以下，岐伯尽解于第三篇小针解之内，《素问》有针解篇，亦与此二篇小同，当合三篇而观之，其义无余蕴矣。旧本以第一篇为法天，第二篇为法地，三篇法人，四篇法时，五篇法音，六篇法律，七篇法星，八篇法风，九篇法野，乃后人袭本经七十八篇九针论之意而分注之，殊不知彼乃论针，而非论篇目也，甚为无理。简案：本经多不下篇字论字，乃所以为古书也。
余子万民　马云：按本纪，记帝经土设井，立步制，亩艺五谷，抚万民，则子万民，收租税信矣。
百姓　《国语·周语》注：百姓，百官有世功者。又《书·尧典孔传》：百姓百官。
租税　租税，田赋也。又凡赋取者曰税，《史·食货志》：食租衣税。
不给而属有疾病　给，相足也，属，附也。
微针　志云：按篇名九针，而帝曰微针，伯曰小针，是九针之外，又立小针也。简案：微针小针，盖谓九针中之毫针，下文曰：尖如蚊虻喙。静以取往，微以久留之是也。
营其逆顺出入之会　志云：皮肤经脉之血气，有逆顺之行，有出入之会。简案：营，运也。
易用难忘　志云：明其理则易用，持于心则难忘。
经纪　志云：经，径，纪，维也。《月令》郑注：经纪，谓天文进退度数。
为之终始　志云：九针者，圣人起天地之数，始于一而终于九，九而九之，九九八十一，以起黄钟之数。
先立《针经》　张云：《灵枢》即名《针经》，义本诸此。
易陈而难入　张云：易陈者，常法易计也，难入者，精微难及也。志云：易言而难著于人也。
粗守形，上守神　马云：下工泥于形迹，徒守刺法，上工则守人之神。凡人之血气虚实，可补可泻，一以其神为主，不但用此针法而已也。
神乎！神客在门　马云：所谓神者，人之正气也，神乎哉！此正气不可不守也。邪气之所感，有时如客之往来有期，名之曰客，客在门者，邪客于各经之门户也。张云：神乎神，言正气盛衰，当辨于疑似也，客在门，言邪之往来，当识其出入也。简案：小针解曰：神客者，正邪共会也。神者，正气也，客者，邪气也，在门者，邪循正气之所出入也，据此，则神乎二字句，神客，谓神与客也。
刺之微，在速迟　马云：刺之微妙，在于速迟，速迟者，即用针有疾徐之意也。
粗守关，上守机　张云：粗守关，守四肢之关节也，上守机，察气至之动静也。
不离其空　马云：《素问》有骨空论，指各经之穴言。简案：据小针解，空下当有中字。
清静而微　张云：言察宜详慎也。
其来不可逢，其往不可追　志云：如其气方来，乃邪气正盛，邪气盛则正气大虚，不可乘其气来，即迎而补之，当避其邪气之来，其锐气已往，则邪气已衰而正气将复，不可乘其气往，追而泻之，恐伤其正气，在于方来方去之微而发其机也。离合真邪论曰：候邪不审，大气已过，泻之则真气脱，脱则不复，邪气复至，而病益蓄。故曰，其往不可追，此之谓也。
不可挂以发　马云：知机之道者，唯此一气而已，犹不可挂一发以间之。志云：静守于来往之间而补泻之，少差毫发之间，则失矣。
工独有之　甲乙工作上。
往者为逆，来者为顺　张云：往，气之去也，故为之逆，来，气之至也，故为之顺。
正行无问　志本问作间，非。
逆而夺之，恶得无虚，追而济之，恶得无实　《甲乙》：逆，作迎。张云：逆其气至而夺之，泻其实也，恶得无虚，随其气去而济之，补其虚也，恶得无实，故泻必因吸内针，补必因呼内针，此即迎来随去之义。高武云：迎者逢其气之方来，如寅时气来注于肺，卯时气来注大肠，此时肺、大肠气方盛而夺泻之也。随者随其气之方去，如卯时气去注大肠，辰时气去注于胃，肺与大肠，此时正虚而补济之也。余仿此。
大要　简案：盖古经篇名。
徐而疾则实，疾而徐则虚　张云：徐出针而疾按之为补，故虚者可实，疾出之而徐按之为泻，故实者可虚。简案：张据素针解篇释之，与小针解之旨乖。
若有若无　马云：实者止于有气，虚者止于无气，气本无形，似在有无之间耳。
察后与先　张云：求病所急，而治分先后也。
若存若亡　察气之行与不行，以为针之去留也。
若得若失　张云：欲虚而虚，欲实而实，是得法也，粗工妄为，则失之矣。简案：小针解云，为虚与实，若得若失者，言补者佖然若有得也，泻则恍然若有失也，知张注失经旨矣。
补泻之时　针解篇曰：补泻之时者，与气开阖相合也。张云：当补当泻，用有其时。
泻曰，必持内之，放而出之，排阳得针　《甲乙》作迎之，迎之意，必持而内之，放而出之，排扬出针。张云：凡用泻者，必持内之，谓因其气来，出之疾而按之徐也，故可排开阳道以泄邪气。简案：据下文补曰，《甲乙》近是。
按而引针，是谓内温　简案：连下二句言补法，若病当用泻法，而反按而引针以补之，是谓内温。引针谓退其针，温，蕴同，乃《素问》温血之温，谓血气蕴蓄于内，而不得散泄也。诸注并接下文补曰为释，恐误。
意若妄之　志云：之，往也。张云：妄，虚妄也，意若妄之，言意会于有无之间也。妄，《甲乙》作忘。
若行若按，若蚊虻止　张云：若行若按，言行其气，按其处也，若蚊虻止，言当轻巧无迹，而用得其精也。
如留如还，去如弦绝　张云：留，留针也，还，出针也，去如弦绝，轻且捷也，故无损而能补。还，《甲乙》作环。
令左属右　张云：右手出针，左手随而按扪之，是令左属右也。
必无留血，急取诛之　马云：如有留血，当急取以责之，但此补法，必无留血者。张云：凡取血络者，不可使有留血，宜急取之也。志云：此补正运邪之法，故必无留血，设有留血，急取而诛之。简案：以理推之，此间恐有遗脱。
坚者为宝　《甲乙》宝作实。王注素针解篇，手如握虎者，欲其壮也，云壮，谓持针坚定也。《针经》曰：持针之道，坚者为实，则其义也。《新校正》云：按《甲乙经》，宝字作实，乃与今本异。
正指直刺　简案：针解篇云：义无邪下者，欲端以正也。王注正指直刺，针无左右。
神在秋毫　张云：医之神见，在悉秋毫，必精必确。
属意病者　针解篇云：神无营于众物者，静志观病人，无左右视也。王注：目绝妄视，心专一务，则用之必中，无或误也。
审视血脉　马云：审视其血脉之虚实而刺之，则无危殆矣。
必在悬阳，及与两卫　《甲乙》必作心，卫作衡，注云：一作冲。张云：悬，犹言举也，阳，神气也，凡刺之时，必先举神气为主，故曰悬阳。两卫者，卫气在阳，肌表之卫也，脾气在阴，脏腑之卫也，二者皆神气所居，不可伤犯，凡用针者，首宜顾此，故曰两卫。简案：马阳为扬，志以悬阳为心，并义难通，姑仍张注。
血脉者　《甲乙》：血上有取字是。
在腧横居，视之独澄，切之独坚　《甲乙》澄作满。志云：腧，经腧也。刺节真邪篇曰：六经调者，谓之不病。一经上实下虚而不通者，此必有横络盛加于大经，令之不通，视而泻之，此所谓解结也，故有血络横在于经腧者，当视之独澄，切之独确，而去之也。张云：视之独澄者，必欲索其隐，切之独坚者，欲拔其本也。
镵针　镵，锄衔切，犁铁也。《说文》：锐器也。《史·扁鹊传》镵石注：镵，石针也。
鍉针　鍉，音时，又音低，镝也，箭镞也。
锋针　锋，王本作蜂，非。
铍针　铍，音皮。《说文》：大针也。
毫针长三寸六分　九针论作一寸六分，是。吴氏尊经集云：毫针又名小针，取用益多，犹布帛菽粟，为日用之所急也。马云：此言九针之体，而及其所以为用也，大义见本经九针论第七十八篇，故此不详解之。今亦从此。
介按：考针类有九种，分述如后。
一曰镵针，即今之箭头针也，此针长一寸六分，上去末寸半，下只留一分之锋，欲浅刺不令深入也。二曰员针，即絮针也，长一寸六分，取其筒其身而卵其锋者，身直如竹筒，末锋员如卵锐也。三曰鍉针，长三寸半，取法于黍粟之锐者，圆而微尖，利于用补者也。四曰锋针，即今日之三棱针也，长一寸六分，是上去八分，下留八分，取法于絮针刃三隅者，谓直壮而锐，可以泻热出血也。五曰铍针，长四寸，广二分半，取法于剑锋，以其能开通也。六曰员利针，其形微大，其末反小，其身长一寸六分，取法于牦者，以毛之强者曰牦，用其细健可稍深也。七曰毫针，长三寸六分，其尖如蚊虻喙者，取其微细徐缓也。八曰长针，长七寸，取法于綦针，以能使深邪出远痹也。九曰大针，长四寸，尖形如挺，粗而且巨，其锋微员，取法于锋针，可以泻通机关也。
如牦　前《王莽传》，师古注：毛之强曲者曰牦。又后汉《岑彭传》注：牦，长毛也。
以取暴气　《甲乙》云：痹气暴发者，取以员利针。张云：暴气，痹气之暴发也。
静以取往　诸本取作徐，当改。
如挺　道藏本挺作挻。简案：挺挻同，杖也。
邪气在上　马云：邪气之中人也高，凡风寒暑雨之邪，由上感之，故曰邪气在上也。此以下，当参考小针解。
陷脉　张云：诸经孔穴，多在陷者之中，故凡欲去寒邪，须刺各经陷脉，则经气行而邪气出，乃所以取阳邪之在上者。志云：陷脉，额颅之脉，显陷于骨中，故针陷脉，则阳气之表邪去矣。简案：张注为是。
中脉　小针解云：取之阳明合也。马云：阳明合，即足三里也。
病各有所宜　《甲乙》宜作舍，是。
无实无虚　《甲乙》作无实宝虚，虚是。
五脉　张云：五脉者，五脏五输也。志云：五脏诸阴之脉也，义具小针解。
三脉　据小针解，当三阳之脉。
恇　马云：曲王切，不足也。张云：音匡，衰残也。志云：怯也。
夺阴者死　《甲乙》死，作厥。简案：与小针解之义不合。
若风之吹云　志云：邪散而正气光明也。
明乎若见苍天　《甲乙》作昭然于天。
经脉十二，络脉十五，凡二十七气　张云：脏有五，腑有六，而复有手厥阴心主一经，是为十二经。十二经各有络脉，如手太阴别络在列缺之类是也，此外又有任脉之络曰屏翳，督脉之络曰长强，脾之大络曰大包，共为十五络。十二十五，总二十七气，以通周身上下也。
所出为井　马云：其始所出之穴名为井穴，如水之所出，从山下之井始也。六十三难杨注云：凡脏腑皆以井为始，井者谓谷井尔，非谓掘作之井，山谷之中，泉水初出之处，名之曰井，井者主出之义也。马云：如肺经少商之类，水从此而流，则为荥穴。
所溜为荥　史云：溜，按《难经》当作流。马云：如肺经鱼际之类，又从此而注，则为腧穴。张云：急流曰溜，小水曰荥，脉出于井而溜于荥，其气尚微也。简案：急流曰溜，未见所据。六十三难杨注云：泉水既生，留停于近荥，迂未成大流，故名之曰荥，荥，小水之状也，此溜读为留也。然六十八难明言所流为荥，今从史说。
所注为腧　马云：腧者，注此而输运之也，如肺经太渊之类，又从而经过之，则为经穴。张云：注，灌注也，腧，输运也，脉注于此而输于彼，其气渐盛也。
所行为经　张云：脉气大行，经营于此，其正盛也。六十三难杨注云：经者径也，亦经营之义也。马云：如肺经经渠之类，又从而水有所会，则为合穴。
所入为合　张云：脉气至此，渐为收藏，而入合于内也。马云：如肺经尺泽之类。六十三难杨注云：经行既达，合会于海，故名之曰合，合者会也。
知其要者　马云：凡节之所交，计三百六十五会，实经络渗灌诸节者也，此节者乃要之所在。张云：其要则在乎五腧而已。志云：血者神气也，二十七气，三百六十五会，总属血气之流行，故曰知其要者，一言而终。简案：今从志注。
重竭　张云：脏气已绝于内，阴虚也，反实其外，误益阳也，益阳则愈损其阴，是重竭也，阴竭必死，死则静也。
取腋与膺　张云：腋与膺，皆脏脉所出，气绝于内，而复取之，则致气于外，而阴愈竭矣。
逆厥　张云：脏气已绝于外，阳虚也，反实其内，误补阴也，助阴则阳气愈竭，故致四逆而厥，逆厥必死，死必躁也。
反取四末　张云：四末为诸阳之本，气绝于外，而取其本，则阴气至而阳愈陷矣。
害中而去则致气　张云：害中而不去，去针太迟也，不中而去，去针太早也，均足为害。此节与寒热病篇文同，但彼云不中而去，则致气者是，此云害中者误也。简案：害，当作不，张注为是。
痈疡　寒热病篇作痈疽。张云：不中而去，则病未除而气已致，故结聚而为痈疽，皆刺之害也。
十二原出于四关　张云：脏腑之气，表里相通，故五脏之表有六腑，六腑之外有十二原。十二原出于四关，四关者，即两肘两膝，乃周身骨节之大关也，故凡井、荥、腧、原、经、合穴，皆手不过肘，足不过膝，而此十二原者，故可以治五脏之疾。
阳中之少阴，肺也　张云：心肺居于膈上，皆为阳脏，而肺则阳中之阴，故曰少阴。
太渊　马云：掌后陷中，肺脉所注，为俞土，阴经无原，俞穴代之，余仿此。
阳中之太阳，心也　张云：心为阳中之阳，故曰太阳。
大陵　张云：按大陵系手厥阴心主腧穴也，邪客篇帝曰：手少阴之脉，独无俞何也？岐伯曰：少阴心脉也，心者，五脏六腑之大主也，精神之所舍也，其脏坚固，邪弗能容也，容之则心伤，心伤则神去，神去则死矣。故诸邪之在于心者，皆在于心之包络，包络者，心主之脉，故此言大陵也。大陵二穴，在掌后骨下两筋间。
阴中之少阳，肝也　张云：肝、脾、肾居于膈下，皆为阴脏，而肝则阴中之阳，故曰少阳。
太冲　马云：足大趾本节后二寸动脉应手陷中，肝脉所注，为俞土。
阴中之至阴，脾也　张云：脾属土而象地，故为阴中之至阴。
太白　马云：足大趾内侧内踝前核骨下陷中，脾脉所注，为俞土。
阴中之太阴，肾也　张云：肾在下而属水，故为阴中之太阴。
太溪　马云：足内踝后跟骨上动脉陷中，男子妇人病，有此脉则生，无则死，肾脉所注，为俞土。
膏之原　志云：中焦之气，蒸津液，化其精微，发泄于腠理，淖泽注于骨，补益脑髓，润泽皮肤，是津液注于三百六十五节，而渗灌于皮肤肌腠者也，溢于外则皮肉膏肥，余于内则膏肓丰满，盖膏者脏腑之膏膜，肓者肠胃之募原也。简案：《左传》成公十年，居肓之上，膏之下。杜云：肓，膈也，心下为膏。正义曰：贾服何休诸儒等，皆以为膏，虽凝者为脂，释者为膏，其实凝者亦曰膏。内则云：小切狼臅膏，此膏为连心脂膏也。独刘炫以为膏当作膈，改易传文，以规杜之失。傅逊辨误云：考《素问·刺禁论》云，膈肓之上，中有父母。杨上善说云：心下膈上为肓，心为阳，父也，肺为阴，母也。曾亲谛观猪脏心膈之处，方忆膈者隔也，自膈以上，皆心肺清洁之属，自膈以下，皆肠胃污浊之属，而心下有微脂为膏，膈上有薄膜为肓也，《素问》曰膈肓，则明云膈之肓也，膈之肓，非其膜而何？其痹论又云：皮肤之中，分肉之间，熏于肓膜。注云：肓膜谓五脏之间膈中膜也，则正与心下之微脂相对益明矣，二竖居膏肓之上下，则于腑脏，略无所系，为至虚之处，非经络穴道所关，以故攻之不可，达之不及，药不至焉也。《春秋元命苞》云：膏者神之液也。
介按，膏肓之义，惟前哲唐容川，时贤张锡纯之解释，甚为详晰，兹节录如下。
唐云：凡有膜网处，无论上中下及内外膜网，其上皆生膏油，《左传》所谓膏肓也。肓言其膜，属三焦之物，膏即言其油，乃属于脾，凡化水化谷，皆是膏油发力以薰吸之，所谓脾主利水化食者如此，而其路道，则总在中焦之膜中也。此膜着背脊处上行至肝，是为肝膈，肝膈半在体上，半在膈下，膈发于肝，循肋骨而至胸前之鸠尾，下遮浊气，上护心肺，为阴阳之界限，肝气之通于膈，以入肠胃，走血室，路道皆在膈膜与中下之油网中也。张云：《素问·刺禁篇》曰：膈肓之上，中有父母。是肓即膈也。又《灵枢·九针十二原》曰：膏之原出于鸠尾。夫鸠尾之内，即膈，乃三焦之上焦，为手少阳之腑，与手厥阴心包脏腑相连，互为配偶。心包者，即心肺相连之系，其体质原系脂膜，脂即膏也，传既云，居肓之上，膏之下，是其病定在胸中无疑。特是胸中之地，大气之所贮藏也，虽不禁针，然止可针三二分，不敢作透针，以泻大气，故曰攻之不可，其外又皆硬骨卫护，不能用砭，故曰达之不及，又其处为空旷之腑，上不通咽喉，下有膈膜承之，与膈下脏腑，亦不相通，故曰药不至焉，所以不可为也。
鸠尾　马云：一名尾翳，一名KT骺，蔽骨之端，在臆前蔽骨之下五分，人无蔽骨者，从歧骨下一寸，言其骨垂下如鸠尾。
肓之原　志云：肓者肠胃之募原也。简案：腹中论云：此风根也，其气溢于大肠，而着于肓，肓之原在脐下。刺禁论云：膈肓之上，中有父母。杨注：心下膈上为肓。痹论云：陷于肓膜。王注：肓膜谓五脏之间，膈中之膜也。胀论云：熏于肉肓，而中气穴。杂病篇云：上冲肠胃，熏肝，散于肓，结于脐，故取之肓原以散之。据以上经文考之，肓即膈膜也，而脏腑之间，悉有薄膜，其于躯壳中，遮隔浊气，最有用者为膈膜，故单言肓，则指膈膜。张注痹论云：肓者，凡腔腹肉理之间，上下空隙之处，皆谓之肓。然《史·扁鹊传》搦荒，《说苑》作肓莫，即肓膜也，空隙之处，安得搦之？肓自肓，原自原，安得释肓以膜原？二张之解，俱不可从。
脖胦　马云：一名下气海，一名下肓，脐下一寸半宛宛中，男子生气之海。（出于《甲乙》）简案：《《玉篇》》脖胦，脐也，犹天枢即脐，而其穴则在侠脐两旁各一寸邪？张云：上文五脏之原各二，并膏肓之原共为十二，而脏腑表里之气皆通于此，故可以治五脏六腑之有疾者也。简案：本篇止言五脏之原，而不言六腑，乃以鸠尾、脖胦足之，马氏因引六十六难六腑之原以为悉，然而此本于经文别发一义者，乃不可以彼律此。
胀取三阳，飧泄取三阴　《甲乙》飧泄作滞。张云：胀，腹胀也，飧泄，完谷不化也，病胀者，当取足之三阳，即胃、胆、膀胱三经也，飧泄者，当取足之三阴，即脾、肝、肾三经也。简案：《甲乙》滞盖谓滞下，亦作䐭（释名）、㿃（羲之帖），即痢病也。
闭　马本作KT，云KT，读为闭。志云：KT音卞，搏也。简案：《《玉篇》》KT，俗闭字，KT字书无考。
夫善用针者，（止）未得其术也　张云：此详言疾虽久，而血气未败者，犹可以针治之。故善用针者，犹拔刺也，去刺于肤，贵轻捷也；犹雪污也，污染营卫，贵净涤也；犹解结也，结留关节，贵释散也；犹决闭也，闭塞道路，贵开通也。四者之用，各有精妙，要在轻摘其邪，而勿使略伤其正气耳，故特举此为谕，若能效而用之，则疾虽久，未有不愈者矣。张兆璜云：污在皮毛，刺在肤肉，结在血脉，KT在筋骨。简案：雪，洗也，《庄子·知北游》，澡雪而精神。
如以手探汤　张云：用在轻扬，热属阳，阳主于外，故治宜如此。
如人不欲行　张云：有留恋之意也，阴寒凝滞，得气不易，故宜留针若此。
阴有阳疾者　张云：热在阴分也。
下陵三里　马云：足阳明胃经穴，即三里，系四字一名。
无殆　张云：殆，怠同。简案：《老子》周行而不怠，释文殆，怠也。
气下　张云：邪气退也。
疾高而内者　张云：在上也当下取之，然高而内者属脏，故当取足太阴之阴陵泉。
疾高而外　张云：属腑，故当取足少阳之阳陵泉也。
本输篇第二  ***************************
马云：输、俞、腧三者古通用，输者以其脉气之转输也，俞者从省，腧从肉，本篇输字，是言推本谷经之有腧穴也。
十二经络之所终始　张云：谓如十二经脉之起止有序也。
络脉之所别处　志云：脏腑之血气，从大络而外注于皮肤，复从指井而内注于经脉，故曰，必通络脉之所别处。
五输之所留　张云：如下文井、荥、腧、经、合穴各有所留止也。
六腑之所与合　志云：谓五脏之五俞，六腑之六俞也。
四时之所出入　志云：血气随四时之气而生长收藏也。
五脏之所溜处　志云：五脏之血气，溜于皮肤经脉之外内者也。溜，张读为流。
阔数之度　志云：阔数，宽窄也，经脉宽大，孙络窄小。
浅深　志云：络浅而经深也。
高下　志云：血气之上下循行也。
其次　志云：次序也。
少商　志云：太阴主秋金之不及，故名少商，余命名之义，各有所取。《甲乙》云：在手大指端内侧，去爪甲如韭叶。
为井木　张云：肺经脉气所出为井也，其气属木，此下凡五脏之井，皆属阴木，故六十四难谓之阴井木。志云：井者木上有水，乃澹渗皮肤之血，从井木而溜于脉中，注于腧，行于经，动而不居，行至于肘膝，而与经脉中之血气相合者也。肺、心、肝、脾、肾内之五脏也，胆、胃、大肠、小肠、三焦、膀胱、内之六腑也，手足太阴、少阴、太阳、少阳外之经气也，肺出于少商者，谓脏腑之血气，从大络而注于孙络皮肤之间，肺脏所出之血气，从少商而合于手太阴之经也。又云：十二脏腑之脉出于井者，非经脉之贯通，是以十二经脉，止论至肘膝而已。简案：志注发前哲所未发，然而人身一气脉而已，其云非经脉之贯通者，恐非也。张云：按本篇五脏止言井木，六腑止言井金，其他皆无五行之分，考之六十四难分析阴阳十变，而五行始备矣，下仿此。
溜于鱼际　马云：溜者流也，流于鱼际，即手之鱼肉也。《甲乙》云：鱼际者火也，在手大指本节后内侧散脉中。
太渊　张云：此肺经之所注为腧也，属阴土。《甲乙》云：水也，在掌后陷者中。简案：为水误。
经渠　张云：此肺经之所行为经也，属阴金，经渠当寸口陷中，动而不止，故曰不居，居，止也。
尺泽　张云：此肺经所入为合也。《甲乙》云：在肘中约上动脉。
中冲　《甲乙》云：在手中指之端，去爪甲如韭叶陷者中。张云：按此下五腧，皆属手厥阴之穴，而本经直指为心腧者，正以心与心胞，本同一脏，其气相通，皆心所主，故诸邪之在于心者，皆在于心之包络，包络者，心主之脉也。邪客篇曰：手少阴之脉独无腧，正此之谓，详义见前章。
劳宫　《甲乙》云：在掌中央动脉中。
大陵　《甲乙》云：在掌后两筋间陷者中。
方下　张云：谓正当两骨之下也。
间使　《甲乙》云：在掌后三寸两筋间陷者中。
有过　马云：有病也，有病则其脉至，无病则其脉止。
曲泽　《甲乙》云：在肘内廉下陷者中，屈肘得之。
大敦　《甲乙》云：在足大趾端，去爪甲如韭叶，及三毛中。
行间　《甲乙》云：在足大趾间动脉陷者中。
太冲　《甲乙》云：在足大趾本节后二寸，或曰一寸五分陷者中。
中封　《甲乙》云：在足内踝前一寸，仰足取之陷者中，伸足乃得之。
使逆则宛　张云：宛，郁同，言用针治此者，逆其气则郁，和其气则通也。简案：马为宛宛中之宛，误。
曲泉　《甲乙》云：在膝内辅骨下大筋上小筋下陷者中。
隐白　《甲乙》云：在足大趾端内侧，去爪甲如韭叶。
太白　《甲乙》云：在足内侧核骨下陷者中。简案：经文腕骨，当作核骨，诸家不议及者误。
商丘　《甲乙》云：在足内踝下微前陷者中。
阴之陵泉　《甲乙》云：在膝下内侧辅骨下陷者中，伸足乃得之。
涌泉　《甲乙》云：在足心陷者中，屈足卷指宛宛中。志云：地下之泉水，天一之所生也，故少阴之始出，名曰涌泉，复溜者，复溜于地中，故合穴曰阴谷。
然谷　《甲乙》云：在足内踝前起大骨下陷者中。
复留　马志作复溜，《甲乙》同。简案：此穴诸书不言有动脉。
至阴　《甲乙》云：在足小趾外侧，去爪甲如韭叶。张云：以下凡六腑之井，皆属阳金，故六十四难谓之阳井金也。
通谷　《甲乙》云：在足小趾外侧，本节前陷者中。
束骨　《甲乙》云：在足小趾外侧，本节后陷者中。
京骨　《甲乙》云：在足外侧大骨下，赤白肉际陷者中，按而得之。
为原　张云：本篇惟六腑有原，而五脏则无，前十二原篇所言，五脏之原，即本篇五脏之腧，然则阴经之腧即原也，阳经之原，自腧而过，本为同气，亦当属阳木，下仿此。
昆仑　《甲乙》云：在足外踝后跟骨上陷中，细脉动应手。
委中　《甲乙》云，在腘中央约文中动脉。（《素问·骨空论》注云：腘谓膝解之后曲脚之中，背面取之，刺腰痛。论注云：在膝后屈处。）
委而取之　简案：委，曲也，前《淮南王传》，骩天下之正法。师古注：骩，古委字，曲也。邪气脏腑病形篇：委，中央。
窍阴　《甲乙》云：在足小趾次趾之端，去爪甲如韭叶。
侠溪　《甲乙》云：在足小趾次趾二歧骨间，本节前陷者中。
临泣　《甲乙》云：在足小趾次趾本节后间陷者中，去侠溪一寸五分。
丘墟　《甲乙》云：在足外廉踝下如前陷者中，去临泣一寸。
阳辅　《甲乙》云：在足外踝上四寸，辅骨前，绝骨端，如前三分，去丘墟七寸。沈彤《释骨》云：侠膝之骨曰辅骨。
阳之陵泉　《甲乙》云：在膝下一寸䯒外廉陷者中。
厉兑　《甲乙》云：在足大趾次趾之端，去爪甲角如韭叶。
陷谷　《甲乙》云：在足大趾次趾间，本节后陷者中，去内庭二寸。
冲阳　《甲乙》云：在足趺上五寸骨间动脉上，去陷谷三寸。
皆属于胃　张云：三里下三寸为上廉，上廉下三寸为下廉，大肠属上廉，小肠属下廉，盖胃为六腑之长，而大肠小肠，皆与胃连，居胃之下，气本一贯，故皆属于胃，而其下腧，亦合于足阳明经也。张开之曰：大肠、小肠受盛胃腑水谷之余，济泌别汁，而生津液，故皆属于胃，是以大肠受胃腑之经气，而属于巨虚上廉，小肠属巨虚下廉。
上合手少阳　张云：按诸经皆不言上合，而此下三经独言之者，盖以三焦并中下而言，小肠大肠俱在下，而经则属手，故皆言上合某经。简按：三焦亦专指下焦，详见下文注。
关冲　《甲乙》云：在手小指次指之端，去爪甲角如韭叶。
中渚　《甲乙》云：在手小指次指本节后陷者中。
三焦下腧，（止）是太阳络也　张云：足大趾当作足小趾，盖小趾乃足太阳脉气所行，而三焦下俞，则并足太阳经出小趾之前，上行足少阳经之后，上出腘中外廉委阳穴，是足太阳之络也。按邪气脏腑病形篇曰：三焦病者，候在足太阳之外大络。大络在太阳少阳之间，则此为小趾无疑。简案：此本马注，然考《甲乙》云：委阳三焦下辅俞也，在足太阳之前，少阳之后，出于腘中外廉两筋间承扶下六寸，此足太阳之别络也。据邪气脏腑病形篇及《甲乙》，足大趾之前，当作足太阳之前，张注未为得矣。
手少阳经也　张云：以上三焦之腧，皆手少阳经也。
足少阳太阴之所将　简案：一本作阳，注亦见道藏本，据上文阴作阳为是。马氏仍此，而张云阳阴二字互谬也，当作少阴太阳，盖三焦属肾与膀胱也。将，领也。改少阳为少阴，亦未为得矣。《宣明》五气篇，王注引本经云：足三焦者，太阳之别也。
上踝五寸　马云：其上外踝计五寸，名光明穴，又足少阳胆经之络穴别行者，三焦与之别入贯腨肠。
腨肠　马云：即足腹也。简案：刺腰痛论王注，腨踵鱼腹之外，云腨形势如卧鱼之腹，系腨以肠，亦因此耶？
少泽　《甲乙》云：在手小指之端，去爪甲一分陷者中。
前谷　《甲乙》云：在手小指外侧，本节前陷者中。
后溪　《甲乙》云：在手小指外侧，本节后陷者中。
腕骨　《甲乙》云：在手外侧腕前，起骨下陷者中。
阳谷　《甲乙》云：在手外侧腕中，兑骨下陷者中。
伸臂　《甲乙》云：屈肘得之。
商阳　《甲乙》云：在手大指次指内侧，去爪甲如韭叶。
二间　《甲乙》云：在手大指次指本节前内侧陷者中。
三间　《甲乙》云：在手大指次指本节后内侧陷者中。
合谷　《甲乙》云：在手大指次指间。
阳溪　《甲乙》云：在腕中上侧，两旁间陷者中。
曲池　《甲乙》云：在肘外辅骨肘骨之中。沈彤《释骨》云：肘大骨之两起者，曰肘外辅骨。
三十六腧也　马云：腧，从肉者穴之总名，非井、俞、荥、经、合之俞。张云：五脏各有井、荥、腧、经、合五穴，共计二十五腧，六腑复多一原穴，故共计三十六腧也。简案：马俞腧之别不必矣。
上合于手者也　张云：凡五脏六腑之经，脏皆属阴，腑皆属阳。虽六腑皆属三阳，然各有手足之分，故足有太阳膀胱经，则手有太阳小肠经，足有阳明胃经，则手有阳明大肠经，足有少阳胆经，则手有少阳三焦经，此所谓上合于手者也。不惟六腑，六脏亦然，如足有太阴脾经，则手有太阴肺经，足有少阴肾经，则手有少阴心经，足有厥阴肝经，则手有厥阴心经，此脏腑阴阳手足皆相半也。然其所以分手足者，以经行有上下，故手经之腧在手，足经之腧在足也。
缺盆之中，任脉也，名曰天突　马云：此举诸经之穴，有列其行次而言之，有指其穴所而言者，皆亦人以觅穴之法也。腹部中行，系任脉经，然在缺盆之中间，是为任脉，其穴曰天突，在颈前结喉下四寸宛宛中，乃腹中央第一行次之脉也。（缺盆系足阳明胃经穴，在肩下横骨陷中，去中行二寸，故在脉当为缺盆之中间）
一次　马云：次字下，据下文当有一脉字，犹言脉之一行也，下仿此。张云：一次者，次于中脉一行，足阳明也。简案：今从张注。
人迎　马云：夹结喉两旁一寸半。张云：颈中第二行脉也。
扶突　张云：二次于足阳明之外者，手阳明也，穴名扶突，在颈，当曲颊下一寸，人迎后一寸五分，即第三行脉也。
天窗　张云：在颈大筋前，曲颊下，扶突后，即第四行脉也。
天容　马云：按天容系手太阳经，非足少阳经，疑是天冲穴。张云：四次于手太阳之后者，足少阳也，上出天窗之外，而颈中无穴，是第五行脉也。此云天容者，系手太阳经穴，疑误。简案：天冲虽为足少阳经穴，然在耳上如前三分，无属颈部之理，马注不可据。
天牖　张云：在颈大筋外，天容后，天柱前，完骨后，发际上，是第六行脉也。
天柱　张云：在挟项后大筋外廉，发际陷中，是第七行脉也。
风府　张云：在项后入发际一寸，自前中行任脉至此，是为第八行，而颈脉止于此也。
腋内动脉，（止）名曰天池　张云：此言腋下二经之脉也，手太阴之穴名天府，手厥阴之脉名天池，二穴俱在腋下三寸，然天府则在臂臑内廉，天池则在肋间乳后一寸也。
刺上关者，（止）伸不能屈　马云：此言取穴之法也。上关，即客主人穴，系足少阳胆经，呿，大张口貌，欠，撮口出气也，刺上关者，必开口有空，故张口乃得之，所以呿而不能欠也。（在耳起骨上廉）下关，系足阳明胃经穴，刺下关者，必合口乃得之，故能欠而不能呿也。（在客主人下耳前动脉下廉，开口则闭，闭口有穴）犊鼻，系足阳明胃经穴，（膝膑下䯒骨上侠解大筋陷中，形如牛鼻，故名）刺犊鼻者必屈足以取之，故屈而不能伸也。两关者，内关，系手厥阴心包络经，（手掌腕后二寸两筋间，与外关相抵）外关，系手少阳三焦经，（手背腕后二寸两筋间，阳池上二寸）刺两关者，必伸手以取之，故伸而不能屈也。
挟喉之动脉也　张云：此下乃重言上文六阳经脉，以明其详也，挟喉动脉，即足阳明人迎也。
其腧在膺中　马云：胸之两旁，谓之膺也。张云：自挟喉而下行于胸膺，凡气户库房之类，皆阳明之腧，故曰其腧在膺中。
不至曲颊一寸　张云：此复言扶突穴，在足阳明动脉之外，当曲颊下一寸也。
当曲颊　张云：此复言天窗穴也。
耳下曲颊之后　马云：足少阳经名天冲者为五行，然穴在耳下曲颊之后，正耳后发际二寸，耳上如前三寸也。张云：仍如上文言手太阳之天容也，此非足少阳之穴，而本篇重言在此，意者古以此穴属足少阳经也。简案：《甲乙》天冲在耳上如前三分，《铜人》云：天冲在耳后入发际二寸，知是马注不可据。
上加完骨之上　马云：手少阳经名天牖者为六行，然穴在耳后，上加完骨之上，正以完骨在上，而天牖在下，则完骨加其上也。简案：《甲乙》云：天牖在颈筋间，缺盆上，天容后，天柱前，完骨后发际上。今考文理，其穴在完骨下者，不宜言加完骨之上，马注未清晰。
挟项大筋之中　张云：此复言天柱穴，挟后项大筋中发际。简案：马以下文阴字接际字下为句，注云：挟项后大筋之中，发际之阴也，不可从。（志本依马为句。）
阴尺动脉　张云：言阴气之所在也。小针解曰：夺阴者死。言取尺之五里，其义即此。（案小针解张注，尺之五里，尺泽后之五里也。）马云：尺泽之上三寸，有动脉，即肘上三寸向里大脉之中央，名五里穴，属手阳明大肠经。志云：按皮肤之气血，从手足之指井，溜注于脉中，而合于肘膝间，故曰尺动脉，右五里五腧之禁也。简案：逆夺之凡五至井荣俞经合，五腧之血气尽，故言五腧之禁也，详见《素·气穴论》，本经玉版论。
传道之腑　马云：道，导同，凡小肠已化之物，从此传导而下也。志云：此节止论五脏所合之六腑者，本篇论十二经脉之所出，从井而入于合，盖自外而内也。
中精之府　《甲乙》作清净之腑。马云：他腑之所受者，皆至浊之物，而唯胆则受五脏之精汁也。
少阳属肾　《甲乙》作少阴。马云：少阳三焦也，三焦之正脉至项散胸中，而肾脉亦上连于肺，三焦之下腧，属于膀胱，而膀胱为肾之合，故三焦亦属乎肾也。
故将两脏　张云：三焦为中渎之府，膀胱为津液之府，肾以水脏而领水府，理之当然，故肾得兼将两脏，将，领也，两脏腑亦可以言脏也。本脏篇曰：肾合三焦膀胱，其义即此。
中渎之府　张云：谓如川如渎，源流皆出其中也，即水谷之入于口，出于便，自上而下，必历三焦，故曰中渎之府，水道出焉。膀胱受三焦之水，而当其疏泄之道，气本相依，体同一类，故三焦下腧出于少阳，并太阳之正，入络膀胱，约下焦也。
孤之府也　简案：肺合大肠，心合小肠，肝合胆，脾合胃，肾合膀胱，而三焦唯属膀胱，无所配合，故谓孤之府也。萧吉《五行大义》云：三焦处五脏之中，通上下行气，故为中渎府也。又引《河图》云：三焦孤立，为内渎之府。并与本节之旨符矣。而此所言三焦，专指下焦，张氏《质疑录》，论之详也。（《素问识》灵兰秘典、六节藏象论注举数证当参考。）
春取络脉　张云：十二经之大络，如手太阴列缺之类是也。
诸荥　张云：十二经之用穴，如手太阴鱼际之类是也。
分肉之间　水热穴论曰：春者木始治，肝气始生，肝气急，其风疾，经脉常深，其气少，不能深入，故取络脉分肉之间。简案：四时之刺，诸篇所说有异同，《甲乙》类例通会，殆为明备，当参考。
诸腧孙络　张云：诸腧者十二经之腧穴，如手太阴经太渊之类是也。络之小者为孙络，皆应夏气，夏以老阳之令，阳盛于外，故宜浅刺于诸腧、孙络及肌肉、皮肤之上也。
诸合　张云：十二经之合穴，如手太阴尺泽之类是也，诸合应秋，故宜取之秋，以少阴之令，将降未降，气亦在中，故余如春法，谓亦宜中取于大经分肉之间，而可浅可深也。
诸井　张云：十二经之井穴，如手太阴少商之类是也。
诸腧　马云：即前太渊三间之类。张云：脏腑之腧，如肺腧、心腧之类是也，非上文五腧之谓。诸井诸脏，皆主冬气，冬以老阴之令，阳气伏藏，故宜取井腧，欲其深而久留之也。简案：二说各异，未知孰是。
气之所处　张云：处，上声，谓气之所居也。
转筋者，（止）快也　张云：转筋者必拘挛，立而取之，故筋可舒也。痿厥者必体废，张其四肢而取之，故血气可令立快也。志云：张者，仰卧而张大其四肢。
小针解第三  ***************************
马云：九针十二原中，有小针之要，而此篇正以解其首篇，故名之曰小针解，《素问》又有针解篇，与此小同。
神客　张云：神，正也，客，邪也，邪正相干，故曰共会。
在门　张云：出入所由，故谓之门。
先知何经之病　张云：若不能先知，是为未睹其疾。又曰：恶知其原。
速迟　马本、志本作数迟，非。
守四肢　张云：手之两肘，足之两膝，谓之四关。
守气　张云：往来逆顺，至与不至，皆气之机也。
针以得气　张云：以、已同。
气易失地　张云：毫厘之差，即失其气之机也。
气不下也　张云：补泻不得其法，虽竭尽血气，而病气不应也。
小者逆也　张云：气去故脉虚而小。
平者顺也　张云：气来故脉平而和。
气口虚而当补之也　张云：此与针解篇，皆释九针十二原之义，但此以气口言虚实，彼以针下气至言虚实，义虽若异，然互有发明，皆当察也。
徐而疾则（止）徐出也　张云：此二句释义：其用似反，当针解篇者为得。针解篇曰：徐而疾则实者，徐出针而疾按之，疾而徐则虚者，疾出针而徐按之。
已下　张云：言已退也。
佖然　史云：佖音必，满貌。张云：音弼。诗曰：威仪佖佖。
怳然　史云：吁往切，狂貌。志云：怳，惚也。简案：怳，恍同，恍惚，又作怳惚，不分明也，志为是。（字典：怳然，失意貌。）
邪气之中人也高　张云：伤于风者，上先受之，故凡八风寒邪之中人，其气必高而在上。
浊气在中（止）在中也　张云：水谷入胃，其清者化气，上归于肺，是为精气。若寒温失宜，饮食过度，不能运化，则必留滞肠胃之间而为病，此浊气在中也。简案：溜，张读为留，非也，所溜为荥，《难经》作流，知溜、流古通。
针陷脉，则邪气出者取之上　张云：诸经孔穴，多在陷者之中，如刺禁论所谓刺缺盆中内陷之类是也，故凡欲去寒邪，须刺各经陷脉，则经气行而邪气出，乃所以取阳邪之在上者。简案：志注十二原篇云：陷脉额颅之脉，显陷于骨中，故针陷脉，则阳之表邪去矣。据此则取之上之上字，与下文阳明合对，殆为稳贴，但以颅额之脉为陷脉者，未见所本，俟考。
针中脉，则邪气出　张本：邪，作浊。据十二原，作浊为是。
阳明合也　张云：足三里也，刺之可以清肠胃，故能取浊气之在中者。
夺阴者死，（止）五往者也　张云：夺脏气也，尺之五里，尺泽后之五里也，手阳明经穴，禁刺者也。
正言也　张云：即如上文取三阳之谓。
尺寸小、大、缓、急、滑、涩　简案：邪气脏腑病形篇云：调其脉之缓、急、小、大、滑、涩，而病变定矣。又论疾诊尺篇云：审其尺之缓、急、小、大、滑、涩，肉之坚、脆，而病形定矣。此云小、大、缓、急、滑、涩者，乃兼寸口之脉，与尺之皮肤而言也。
在于终始　张云：终始本经篇名。
持心也　张云：释前文观其形，听其动静，知其邪正者，皆主持于心也。
内绝　张云：脉口浮虚，按之则无，是谓内绝，不至脏气之虚也。
无气以动，故静　张云：外者阳之分，阴气既虚，复留针于外以致阳气，则阴愈虚而气竭于内，无气以动，故其死也静。
外绝　张云：脉口沉微，轻取则无，是谓外绝，不至阳之虚也。
阴气有余故躁　张云：阳气既虚，复留针四末以致阴气，则阳气愈竭，必病逆厥而死，阳并于阴，则阴气有余，故其死也躁。
五色循明　马云：六节藏象论岐伯曰：五气入鼻，藏于心肺，上使五色修明，音声能彰。则循明当作修明。张云：五脏六腑之精气，皆上注于目，而为之精，故能使五色循明，盖色明于外者，由气盛于内，故其声音亦必彰大，与平生异矣。简案：仍张注循明，不必改字。志云：声与平生异者，散败之声也。恐误。
邪气脏腑病形篇第四  ***************************
马云：篇内首三节，论邪气入于脏腑，第四节论病形，故名篇。
邪气之中人高也　志云：邪气者，风雨寒暑，天之邪也，故中人也高，湿乃水土之气，故中于身半以下，此天地之邪，中于人身，而有上下之分。
溜于腑　《甲乙》溜作留。马云：溜当作流，下文溜于经亦同。
异名同类　张云：经脉相贯合一，本同类也，然上下左右部位，各有所属，则阴阳之名异矣。
诸阳之会，止则下少阳　张云：此言邪之中于阳经也，手足六阳，俱会于头面，故为诸阳之会。凡足之三阳从头走足，故中于面，则自胸、腹下行于阳明经也；中于项，则自脊、背下行于太阳经也；中于颊，则自胁、肋下行于少阳经也。脉遍周身者，惟足六经耳，故但言足也。
若饮食　《甲乙》作热饮食足。
其中于膺、背、两胁，亦中其经　史云：一作其中于肩、背两胁，亦下其经。张云：膺在前，阳明经也，背在后，太阳经也，两胁在侧，少阳经也，中此三阳经，与上同。
其阴　张云：臂胻内廉曰阴，手足三阴之所行也。
淖泽　史云：淖，泽也，泽液非。张云：柔润也。
不能客　史云：客一本作容。简案：《甲乙》作容，俱通。
邪之中人脏奈何　《甲乙》作邪之中脏者奈何。
愁忧恐惧（止）而上行　张云：此下言邪之中于五脏也，然必其内有所伤，而后外邪得以入之。心藏神，忧愁恐惧则神怯，故伤心也，肺合皮毛，其脏畏寒，形寒饮冷，故伤肺也。若内有所伤，而外复有感，则中外皆伤，故气逆而上行，在表则为寒热疼痛，在里则为喘咳呕哕等病。汪云：形寒伤外，饮寒伤内。《素问·咳论》云：其寒饮食入胃则肺寒，肺寒则外内合邪。与此文义正同。今人惟知形寒为外伤寒，而不知饮冷为内伤寒，讹为阴证，非也。凡饮冷者，虽无房事，而亦每患伤寒也，若房事饮冷而患伤寒，亦有在三阳经者，当从阳症论治，不得便指为阴症也，世医不明，妄以热剂投之，杀人多矣，特揭出以告人。气逆上行，故有发热头痛诸证。简案：气逆，《甲乙》作气迎，非。
伤肝　张云：肝藏血，其志为怒，其经行胁下也。
有所击仆，（止）则伤肾　百病始生篇黄帝曰：其生于阴者奈何？岐伯曰：忧思伤心，重寒伤肺，忿怒伤肝，醉以入房，汗出当风伤脾，用力过度，若入房汗出浴则伤肾。张云：脾主肌肉，饮食击仆者，伤其肌肉，醉后入房，汗出当风者，因于酒食，故所伤皆在脾，肾主精与骨，用力举重则伤骨，入房过度则伤精，汗出浴水，则水邪犯其本脏，故所伤在肾。简案：击仆与下文所谓异。
得往　张云：往，进也。
卒寒　张云：卒、猝同。
空窍　张云：空、孔同。
精阳气上走于目　张云：精阳气者，阳气之精华也，故曰，五脏六腑之精气，皆上注于目而为之精。
其别气　张云：别气者，旁行之气也，气自两侧上行于耳，气达则窍聪，所以能听。
其宗气　张云：宗气，大气也，宗气积于胸中，上通于鼻而行呼吸，所以能臭。
为臭　简案：臭、齅同，许救切，《说文》以鼻就臭也，亦作嗅、㗜。
其浊气　张云：浊气，谷气也，谷入于胃，气达于唇舌，所以知味。
皆上熏于面　张云：凡诸气之津液，皆上熏于面，如脉度篇曰：五脏常内阅于上七窍也，故肺气通于鼻，心气通于舌，肝气通于目，脾气通于口，肾气通于耳，此五脏之气，皆上通于七窍，不独诸阳经络，乃得上头也。
天气甚寒　简案：诸本及《甲乙》作大热甚寒，但张本与此同，上文曰天寒，而不曰天热，则作天气甚寒为是。四十七难云：人面独能耐寒者何也？然人头者，诸阳之会也，诸阴脉皆至颈、胸中而还，独诸阳脉皆上至头耳，故令面耐寒也。张揭数证驳《难经》，今不繁引。
虚邪之中身也　八正神明论云：虚邪者，八正之虚邪气也，正邪者，身形若用力汗出，腠理开，逢虚风，其中人也微。故莫知其情，莫见其形，又官能篇文，与本篇略同。
命曰明，（止）命曰工　张云：六十一难曰：望而知之谓之神，闻而知之谓之圣，问而知之谓之工，切脉而知之谓之巧，盖本诸此。
与尺之相应也　《甲乙》作与尺之皮肤相应也，据下文皮肤二字正系缺文，《甲乙》为是。
桴鼓　简案：桴，枹同，音浮，击鼓槌也。《汉·李寻传》：犹枹鼓之相应是也。
本末根叶之出候也　志云：夫精明五色者，气之华也，乃五脏五行之神气而见于色也。脉者荣血之所循行也，尺者谓脉外之气血，循手阳明之络，而变见于尺肤，脉内之血气，从手太阴之经，而变见于尺寸，此皆胃腑五脏所生之气血，本末根叶之出候也。
形肉　志云：谓尺肤也，知色脉与尺之三者，则神且明矣。
见其色，（止）则已矣　张云：不得其脉，言不得其合色之正脉也。相胜之脉，如青色得毛脉，以金克木之类是也，相生之脉，如青色得石脉，以水生木之类是也。
调其脉之缓、急、小、大、滑、涩　张云：缓、急以至数言，小、大、滑、涩以形体言，滑、不涩也，往来流利，如盘走珠，涩，不滑也，虚细而迟，往来觉难，如雨沾沙，如刀刮竹，六者相为对待，调此六者，则病变可以定矣。调，察也。
贲而起　《甲乙》作大字，更有脉沉者，尺之皮肤亦沉一句，据上文举六者则为剩文。张云：贲，忿奔二音，大也，沸起也。论疾诊尺篇曰：审其尺之缓、急、小、大、滑、涩，肉之坚、脆，而病形定矣，义与此同。简案：十三难云：脉数，尺之皮肤亦数；脉急，尺之皮肤亦急；脉缓，尺之皮肤亦缓；脉涩，尺之皮肤亦涩；脉滑，尺之皮肤亦滑。亦此义也。
故善调尺者，（止）十全六　张云：此正本末根叶之义也，以尺寸言，则尺为根本，寸为枝叶，以脉色言，则脉为根本，色为枝叶，故善调尺者，不待于寸，善调脉者，不待于色也。然必能参合三者而兼行之，更为本末皆得，而万无一失。简案：十三难云：经言知一为下工，知二为中工，知三为上工，上工者十全九，中工者十全八，下工者十全六。《周礼·天官医师职》云：岁终稽其医事，则以制其食，十全为上，十失一次之，十失二次之，十失三次之，十失四为下。
心脉急　《楼氏纲目》云：谓色赤脉钩而急也。张云：急者弦之类。
瘈疭　张云：急主风寒，心主血脉，故心脉急甚，则为瘈疭，筋脉引急曰瘈，弛长曰疭，瘈，炽寄系三音，疭音纵。
缓甚为狂笑　张云：心气热则脉纵缓，故神散而为狂笑，心在声为笑也。
微缓为伏梁，（止）唾血　志云：伏梁乃心下有余之积，故微主邪薄于心下也，心主血，热则上溢而时唾血也。简案：经筋篇云：手少阴之筋病，内急成伏梁，唾血脓者，死不治。
大甚为喉吤　《甲乙》作喉吤吤，《脉经》作喉介。马云：心火充溢，喉中吤然有声。简案：吤字书无义。下文云：喉中吤吤然唾出。《素·咳论》云：喉中吤吤如梗状。介、芥古通，乃芥蔕之芥，喉间有物，有防碍之谓，吤唯是介字从口者，必非有声之义。
心痹　见五脏生成篇及痹论。
善泪出　张云：以手少阴之脉，挟咽喉，连目系也。
小甚为善哕　张云：阳张虚而胃土寒，故善哕。
微小为消瘅　马云：血液枯燥，病为消瘅。志云：消瘅者，三消之证。简案：张为肌肤消瘦之义，非。
心疝　见脉要精微论，四时刺逆从篇大奇论。
喑　张云：心脉涩甚，则血气滞于上，声由阳发，滞则为喑。
血溢　张云：涩当伤血也。简案：吐衄血之属。
维厥　史云：经络有阳维、阴维，故有维厥。马同。张云：四维厥逆也，以四肢为诸阳之本，而血衰气滞也。
耳鸣颠疾　志云：南方赤色，入通于心，开窍于耳，心气虚，故耳鸣颠疾。简案：《甲乙》颠作癫，颠、癫、瘨三字并通。
肺脉急甚　楼氏云：谓色白脉毛而急也。
癫疾　张云：风邪胜也，木反乘金，故生癫疾。
微急（止）息肉不通　马云：皆肺气不足，风邪有余所致也。
多汗　张云：皮毛不固，故表虚而多汗。志云：缓则热甚，故多汗。
痿瘘　志云：肺热叶焦，则为痿也。鼠瘘，寒热病也，其本在脏，其末在脉，肺主百脉，是以微缓之有热，微涩之有寒，皆为鼠瘘，在颈腋之间。简案：《脉经》无瘘字。
偏风　志云：本经曰：偏枯身偏不用，病在分腠之间，盖病在皮肤，则为寒热，病在血脉，为寒热鼠瘘，在分腠，则为偏风。肺主周身之气而朝百脉也，腠理开，故头以下汗出不可止，头以下者，颈、项、胸、背之间，脉之外部也。简案：《脉经》注云：一作漏风，据汗出不可止，作漏风近是。
胫肿　张云：心火烁肺，真阴必涸，故为胫肿。
肺痹　见痹论及五脏生成篇。《喻氏法律》云：肺痹心膈窒塞，上气不下。盖肺为相傅之官，治节行焉，管领周身之气，无微不入，是肺痹即为气痹明矣。
起恶日光　张云：以气分火盛而阴精衰也。志云：日光太阳之火，阴血少故恶日光，金畏火也，《脉经》作起腰内三字。
为泄　论疾诊尺篇云：尺肤寒，其脉小者泄少气。张云：阳气虚而腑不固，病当为泄。志云：肺与大肠为表里也。
消瘅　张云：金衰则水弱，故为消瘅。志云：肺主津，水之生原也。
息贲　张云：气血皆实热，故为息贲上气。息贲，喘急也，贲，音奔。
上下出血　张云：上言口鼻，下言二阴也。
涩甚（止）善酸矣　张云：涩脉因于伤血，肺在上焦，故涩甚当为呕血，若其微涩，气当有滞，故为鼠瘘，在颈腋间，气滞则阳病，血伤则阴虚，故下不胜其上，而足膝当酸软也。酸，音酸。
肝脉急甚　楼氏云：谓色青脉弦而急也。
恶言　《甲乙》注：一作妄言。志云：肝主语，在志为怒。张云：言多嗔恶也。
肥气　张云：以木邪伤土，故为肥气在胁下，胁下者肝之经也。五十六难杨注云：肥气者肥盛也，言肥气聚于左胁之下如覆杯，突出如肉，肥盛之状也，小儿多有此病。
善呕　志云：食气入胃，散精于肝，缓主多热，热则肝气逆，故善呕。简案：马张以缓为脾脉，恐误。
水瘕痹也　《甲乙》无也字，是。志云：水瘕痹者，亦食饮之所积也。简案：盖水癖癖饮之类。痹，闭也。
大甚为内痈，（止）为消瘅　志云：本经曰：喜怒不测，饮食不节，阴气不足，阳气有余，荣气不行，乃发为痈。大主肝气盛，盛则郁怒而不得疏达，故为内痈。呕、衄，肝气逆于上也，阴缩，肝气逆于下也，肝脉抵少腹，上注肺，咳引小腹者，经气逆于上下也。小者血气皆少，少则木火盛，故多饮及为消瘅也。简案：肝痹见痹论及五脏生成篇。
㿉疝　张云：热壅于经，故为㿉疝。
遗溺　张云：以肝火在下，而疏泄不禁也。
溢饮　志云：饮留于四肢，则经脉阻滞，故脉涩。《脉经》作淡饮。
瘈挛筋痹　《甲乙》作瘈疭挛筋。张云：皆血不足以养筋也。
脾脉急甚为瘈疭　张云：木乘土也，脾主肢体，而风气客之，故为瘈疭。
膈中　马云：木邪侮土，其在上为膈中，食饮入而还出，脾气不上通也。本经上膈篇云：气为上膈，食饮入而复出。
后沃沫　志云：不能游溢津液，上归于肺，四布于皮毛，故涎沫之从口出也。简案：马云：在下为去后沃沫，脾气不下疏也。误。
缓甚（止）若无病　张云：脾脉宜缓，而缓甚则热，脾主肌肉四肢，故脾热则为肉痿，及为厥逆，若微缓而为风痿，四肢不用者，以土弱则生风也，痿弱在经，而脏无恙，故心慧然若无病。
击仆　张云：脾主中气，脾脉大甚为阳极，阳极则阴脱，故如击而仆地。楼氏云：凡病偏枯，必先仆倒，故《内经》连名称为击仆偏枯也。
疝气　张云：以湿热在经，而前阴为太阴阳明之所合也。简案：他四脏举积名，而此独云疝气可疑，《脉经》作痞气，是。五十六难云：脾之积名曰痞气，在胃脘，覆大如盘，久不愈，令人四肢不收，发黄疸，饮食不为肌肤。杨注：痞，否也，言否结成积也。
腹里大脓血　张云：腹里大者，以脓血在肠胃之外，亦脾气壅滞所致。简案：《脉经》无腹字。里，作裹。《素·腹中论》云：伏梁裹大脓血，居肠胃之外。此则痞气而裹大脓血，在肠胃之外也。
寒热　张云：中焦之阳气不足也。志云：血气虚也。
消瘅　志云：脾虚而不能为胃行其津液，故为消瘅。
㿉癃　张云：脾脉滑甚，太阴实热也，太阴合宗筋，故为㿉、癃、疝。
蛕蝎　张云：其微滑湿热在脾，湿热薰蒸，故生诸虫，及为腹热。简案：蛕、蚘、蛔并音回。《说文》：蛕，腹中长虫。《尔雅》注：蝎，木中蠹虫。刘勰《新论》云：身之有欲，如树之有蝎。
涩甚（止）下脓血　张云：脾脉涩甚而为肠㿉，微涩而为内㿉，及多下脓血者，以涩为气滞血伤，而足太阴之别入络肠胃也。肠㿉，内㿉，远近之分耳，一曰下肿病，盖即疝漏之属。简案：《脉经》肠㿉作肠颓，内㿉作内溃（《甲乙》同颓作㿗，注云：㿗，一作溃），盖二证各别。肠㿗四种㿗病之一，见《千金方》内㿉则，马亦以溃字释之，然不详其为何证。张云：疝漏之属，姑仍之。
肾脉急甚　楼氏云：谓色黑脉石而急也。
骨癫疾　见癫狂篇，《甲乙》作骨痿癫疾。
沉厥　马云：盖风邪入肾则为厥，而肾气不足，则当沉滞而无知也。
奔豚　志云：虚气反逆，故为奔豚，阴寒在下，故足不收，肾开窍于二阴，气虚不化，故不得前后也。张云：按五十六难曰：肾之积名曰奔豚，发于少腹，上至心下，若豚状，或上或下无时。其义本此。简案：骨空论云：督脉生病，从少腹上冲心而痛，不得前后，为冲疝。又《史·仓公传》云：涌疝，令人不得前后溲。盖皆奔豚也。
折脊　志云：督脉属肾，贯脊，缓则督脉懈弛，故脊折也。简案：《楼氏纲目》脊痛门，引本经文，知是脊痛之谓，犹折髀折腰之折。
洞　《甲乙》作洞泄，《脉经》作洞下。简案：根结篇：仓廪无所输膈洞。此谓洞泄与膈证也。张则见下嗌还出之文，以为上出之义，则似为膈证不可从。盖洞即史所谓迵风，仓公云：迵风者，饮嗌下仓而辄出不留。又云：迵风之状，饮食下嗌辄后之。又云：即数十出，还出即后之之谓。其为洞泄、洞下明矣。
阴痿　马云：火盛水衰，当为阴痿也。
石水（止）不治　张云：若其微大，肾阴亦虚，阴虚则不化，不化则气停水积而为石水，若至胃脘，则水邪盛极，反乘土藏，泛滥无制，故死不治。石水义见《素·阴阳别论》大奇论，腄，音垂，重坠也，腕，当作脘，诸本并讹。
洞泄、消瘅　马云：肾气甚衰，无以主下焦，而为洞泄，亦水不配火，当为消瘅之证也。
癃㿉、骨痿　志云：肾有热，则为小便闭癃，为睾丸肿㿉。骨痿，坐不能起，热伤肾气也。
目无所见　志云：热伤骨精也，《甲乙》见下有见黑丸三字，《脉经》视见黑花四字。
大痈　志云：血气皆始于肾，涩则血气阻滞，故为大痈。
不月沉痔　志云：气血不行，故为女子不月，为沉痔。简案：沉痔盖谓痔之沉滞不已者。
诸急　张云：急者弦紧之谓。仲景曰：脉浮而紧者，名曰弦也，紧则为寒。成无己曰：紧则阴气胜。故凡紧急之脉多风寒，而气化从乎肝也。简案：气化从乎肝，不可信据，下仿此。
缓者　张云：缓者纵缓之状，非后世迟缓之谓。仲景曰：缓则阳气长。又曰：缓者胃气有余。故凡纵缓之脉多中热，而气化从乎脾胃也。
大者　张云：大为阳有余，阳盛则阴衰，故多气少血。仲景曰：若脉浮大者，气实血虚也。故脉之大者多浮阳，而气化从乎心也。
小者　张云：近于微细，在阳为阳虚，在阴为阴弱，脉体属阴，而气化从乎肾也。
滑者　张云：滑脉为阳，气血实也，故为阳气盛而微有热。仲景曰：滑者胃气实。玉机真藏论曰：脉弱以滑，是有胃气。故滑脉从乎胃也。
涩者　张云：涩为气滞，为血少，气血俱虚，则阳气不足，故微有寒也。仲景曰：涩者荣气不足，亦血少之谓。而此曰多血，似乎有误，观下文刺涩者，无令其血出少可知矣。涩脉近毛，故气化从乎肺也。
刺涩者（止）以和其脉　张云：脉涩者，气涩俱少，难于得气，故宜必中其脉，而察其逆顺。久留疾按，而无出其血，较之诸刺，更宜详慎者，以脉涩本虚，而恐伤其真气耳。循，音巡，摩按也。痏，委、伟二音，刺瘢也。
调以甘药也　张云：愚按此节阴阳形气俱不足者，调以甘药，甘之一字，圣人用意深矣。盖药食之入，必先脾胃，而后五脏得禀其气，胃气强则五脏俱盛，胃气弱则五脏俱衰，胃属土而喜甘，胃中气不足者，非甘温不可，土强则金王，金王则水充，此所以土为万物之母，而阴阳俱虚者，必调以甘药也。
入安连过　张云：五脏六腑，皆有五腧，五腧之所入为合，即各经之合穴也，然手之三阳，复有连属上下气脉相通者，亦谓之合，故此以入安连过为问。《甲乙》作入安从道。
属于腑者也　张云：此下言六阳之经，内属于腑，因以明手之三阳，下合在足也。
荥输（止）治内腑　张云：荥腧气轻浮浅，故可治外经之病，合则气脉深入，故可治内腑之病。
巨虚上廉　马云：此本足阳明胃经之穴，其实为大肠之合。前本输篇有云：复下三里三寸为巨虚上廉，复下上廉三寸为巨虚下廉，大肠属上廉，小肠属下廉。张云：大肠手阳明也，本经之合，在曲池也，其下腧则合于足阳明之巨虚上廉也。
巨虚下廉　张云：小肠手太阳也，本经之合在小海，其下腧则合于足阳明之巨虚下廉。
委阳　张云：三焦手少阳也，本经之合在天井，其下腧则合于足太阳之委阳穴。按大肠、小肠、三焦皆手三阳之经，然大小肠为下焦之腑，连属于胃，其经虽在上，而气脉不离于下，故合于足阳明之巨虚上下廉。三焦为孤独之府，其于三部九候，无所不统，故经之在上者属手，腧之在下者居足，所以十二经中，惟此手之三阳乃有下腧。故本输篇曰：大肠小肠皆属于胃，三焦下腧，在于足小趾之前少阳之后，出于腘中外廉，名曰委阳。即此谓也。
屈伸而索之　马云：屈其体以觅承扶之阴纹，伸其体以度委阳之分寸。（委阳在趺下一寸六分，承扶在尻臀下陷纹中。）
正竖膝予之齐　张云：谓正身蹲坐，使两膝齐也。
委阳之阳　马云：古人谓外为表，又名之曰阳。张云：当作委中之阳，盖委中之外廉，即阳陵泉之穴也。
揄申而从之　马云：必揄扬以申其手足善取之耳。张云：揄，引也，申，明也，取外经者在荥输，然亦必引正详明，方可从而治也，揄音余。简案：揄，引也，见《说文》，张注骨空论：折使揄臂亦同，今从之。志云：揄，音于，引也，抒也，伸舒其四体，使经脉之流通也。
鱼络血　张云：手阳明之脉，行于手鱼之表。简案：血络论云：血脉者盛，坚横以赤，上下无常处，小者如针，大者如箸，则而泻之万全也。
竖陷者　《甲乙》作坚若陷者，是。志：竖作坚。张云：两跗之上，脉即冲阳也，竖者坚而实，陷者弱而虚，皆足阳明胃脉之病。
切痛而鸣濯濯　马云：切痛者痛之紧也，濯濯者肠中有水，而往来气冲，则有声也。
冬日重感　张本日作曰，注云当作月。
支两胁　支，《甲乙》作搘。
控睾而痛，时窘之后　马云：睾音皋，阴丸，小腹近小肠之内，后附腰脊，下连睾丸，故小腹痛，腰脊控引睾丸而痛，痛时窘甚，而欲往去后也。张云：不得大小便，而时窘之后，盖即疝之属也。
当耳前（止）此其候也　张云：皆手太阳之经，故其病如此。
腹气满　《甲乙》腹下有张字。
亦见于脉　马云：脉必下陷，当取此穴以刺之。志云：其脉亦见于皮部，当取之委阳。
小便偏肿　诸本作小腹，是，但张与此同。
肩上热　《甲乙》肩作眉，注云一作肩。
皆热若脉陷　《甲乙》无若脉陷三字。简案：此系剩文，当删。
善太息　志云：胆气不升，故太息以伸出之。
口苦呕宿汁　简案：即呕胆，见奇病论。
心下澹澹，恐人将捕之　《甲乙》恐上有善字，恐下有如字，《千金》恐下有如字。张云：澹澹，失意貌。简案：澹、憺同，憺，集韵动也。经脉篇：心主之脉，是动则心中憺憺大动。又至真要大论：太阳司天，寒淫所胜，则心澹澹大动。并是跳动貌，张注非。
吤吤然数唾　吤吤，《千金》作介介，唾上《甲乙》有咳字。简案：马张并云，吤吤然有声也，非，见上文喉吤注。
在足少阳之本末　《甲乙》在上有候字。张云：在腑为本，在经为末也。志云：足少阳经脉之本在下，其末在颈嗌之间。
陷下者灸之　经脉篇云：陷下则灸之。张云：陷下者为不足。故宜灸。
其寒热者　志云：少阳之枢证也，当以经取之，少阳之经气，外内出入者也。
必中气穴　志云：气穴者，腑气所注之经穴，故中气穴，则针游于巷，即气穴论之所谓游针之居。
肉节　张云：肉有节界，其谓肉节。
针染（一作游）于巷　马云：气脉相通，即《素问·气穴论》游针之居也。（如名气冲穴为气街，而卫气篇有胸气、腹头气、胫气，皆有街，则巷即街之义。）张云：染，着也，巷，道也，中其气穴，则针着脉道而经络通。简案：染作游为是。
反还内著　马云：与真气相搏而乱，邪反内著。
根结篇第五  ***************************
马云：内有阴阳诸经，根于某穴，结于某穴，故名篇。
岐伯曰　《甲乙》作黄帝曰。
阴道偶，阳道奇　张云：奇者数之单，如一三五七九是也，偶者数之拆，如二四六八十是也。
发于春夏　马云：凡病发于春夏者，则阴气少而阳气多，是谓阴阳不调也。志云：发者谓人之阴阳开阖。简案：今从马义。
故茎叶枯槁，湿雨下归　简案：此二句盖谓上茎叶枯槁，则湿雨归其下根而养之，乃秋冬之时候也，然与上文之例不同，或恐是衍文。
阴阳相移　《甲乙》移作离。
奇邪离经　马云：奇邪，不正之邪也，感此入彼谓之离经。张云：奇邪，弗常之邪也，离经，流传无定也。志云：奇邪离经者，邪不入于经，流于大络而生奇病，言邪之变易，不可胜数也。
折关败枢　马云：《素问·离合真邪论》曰：太阳为开，阳明为阖，少阳为枢，太阴为开，厥阴为阖，少阴为枢。正与下文相同，今曰关者，是有关乃所以开阖也。
开阖而走，阴阳大失　马云，关折枢败，开阖误走其气，阴阳大失，气难复取。张云：败折其关枢，走失其阴阳。简案：据张注八字为一句，今仍马注。
九针之玄，要在终始　《甲乙》作九针之要，在于终始。马云：九针玄妙之法，其要在终始篇中。张云：终始，本末也，即下文根结开阖之义，又本经有终始篇，所载者皆针道，故不知终始，针道咸绝。
命门者目也　张云：足太阳下者根于至阴穴，上者结于睛明穴，故曰命门者目也。王氏曰：命门者藏精，光照之所，则两目也。志云：命门者太阳，为水火生命之原，目窍乃经气所出之门也。（王氏说见阴阳离合论注。）
颡大者钳耳也　马云：谓头维穴也。张云：足阳明下者根于厉兑，上者结于承泣，今曰颡大者，意谓项颡之上大迎穴也，大迎在颊下两耳之旁，故曰钳耳。志云：颡大者颃颡也，在上腭之中，两耳之间，故曰钳耳。简案：楼氏云：颡大谓额角入发际，头维二穴也，以其钳束于耳上，故名钳耳也。知马依楼说，今从之。《甲乙》作结于颃颡，颃颡者钳大，钳大者耳也，义未详。
窗笼者耳中也　马云：谓听宫穴也，按手太阳小肠经，有天窗穴，一名窗笼（出甲乙），去颈大筋前曲颊下扶突后，动脉应手陷中。观下文肾经结于任脉经之廉泉，肝经结任脉经之玉英，则本经有结之他经者，疑天窗为足少阳经之所结欤？张云：乃手太阳听宫穴也，为手足少阳手太阳之会，故足少阳结于此。志云：窗笼者耳中也，如窗之通气于上也。简案：窗笼者耳也，亦出卫气篇。
太阳为开（止）为枢　张云：所谓开、阖、枢者，不过欲明内外而分其辨治之法也。志云：开阖如户扉，枢犹转纽，舍枢则不能开阖，舍开阖则无从运枢，此三阳之气，互相出入于经脉皮肤形身脏腑之外内者也。（开阖枢义具阴阳离合论。）
渎而暴病起矣　《甲乙》渎作溃缓。张云：太阳为阳中之表，故气在肌肉，为肉节渎也，表主在外，邪易入之，故多新暴病也。简案：渎，慁也，慁，扰也。
渎者皮肉宛膲而弱也　《甲乙》作溃缓者，皮肉缓膲而弱也。张云：即消瘦干枯之谓。简案：《淮南子·天文训》高注：膲，肉不满也。
痿疾　张云：阳明主润宗筋，束骨而利机关，故为痿疾。
骨徭　马云：正以其节缓而不能收，即骨之摇动故也，《素问·气交变大论》有筋骨徭复，王注亦以为筋骨摇动。简案：至真要大论又有筋骨徭并，文亦同义。
当穷其本　《甲乙》穷作窍。张云：窍此三阳所在之本，或开或阖或枢以治之也。
太仓　马云：即中脘，系任脉经。《甲乙》云：中脘一名太仓，胃募也。志云：太仓者舌本也，脾为仓廪之官，其脉连舌本，散舌下，使之迎根，故结于舌本，名曰太仓。简案：以太仓为舌本无所考。
廉泉　简案：诸家为任脉经穴非也。气腑论：足少阴舌下各一。王注舌本左右二穴也。刺疟论：舌下两脉者，廉泉也，并谓肾经穴。
玉英　马云：即玉堂穴，系任脉经。《甲乙》云：玉堂一名玉英。张兆璜云：谓唇内之龈交英KT也，谓齿白如玉KT也。简案：以玉英为龈交，亦未见所据。
络于膻中　志云：肝脉贯膈也。简案：厥阴特多此一句。
膈洞　马云：开折则脾不运化，仓廪无所转输，其病为膈证，为洞泄。张云：膈，隔塞也，洞，如邪气脏腑病形篇曰：洞者食不化，下嗌还出也。志云：膈者上不开而不受纳，洞者下关折而飧泄也。
气绝面喜悲　《甲乙》绝作弛。马云：肝气绝而喜悲。简案：绝，谓阻绝也。
脉有所结而不通　马云：肾脉有所结，而下焦不通。
取之不足　《甲乙》无不足二字。张云：脉有结者，皆不足之所致。简案：不足二字衍，《甲乙》为是。
足太阳（止）飞扬也　张云：此下言手足三阳之盛络，凡治病者所当取也，足太阳之至阴，井也，京骨，原也，昆仑，经也，天柱，在头，飞扬，在足，皆本经之当取者，后效此。
天容　《甲乙》注云疑误。马云：当作天冲。张同。（天容手太阳经穴。）
下陵　马云：当作解溪，经也。张同。
小海　简案：他经举原穴，此独举合穴者何？
一日一夜（止）曰狂生　张云：营运也，人之经脉，运行于身者，一日一夜，凡五十周，以营五脏之精气，如五十营篇者即此之义，其数则周身上下左右前后，凡二十八脉，共长十六丈二尺。人之宗气，积于胸中，主呼吸而行经隧，一呼气行三寸，一吸气行三寸，呼吸定息，脉行六寸，以一息六寸推之，则一昼一夜，凡一万三千五百息，通计五十周于身，则脉行八百一十丈，其有太过不及，而不应此数者，名曰狂生，狂犹妄也，言虽生未可必也。简案：马云：狂生，犹云侥幸而生也。非。
不一代者　十一难代作止，《脉轻》作投，并文略不同。张云：代，更代之义，谓于平脉之中，而忽见软弱，或乍数乍疏，或断而复起，盖其脏有所损，则气有所亏，故变易若此，均名为代，若五十动而不一代者，五脏受气皆足，乃为和平之脉。简案：脉要精微论云：代则气衰。张守节《史记正义》云：候脉动不定曰代。即此义也。杨玄操云：代者还尺中，停久方来，名曰代也。此本于《伤寒论》，不可从。
予之短期　张云：予、与同，短期，死期也。李中梓云：短，近也，死期近矣。
终始　马云：其要法在本经终始篇中，其义甚详。
乍数乍疏　张云：此其时相变代，乃与常代者不同，盖以脏气衰败，无所主持，而失常如此，故三部九候等论，皆云乍疏乍数者死。简案：张圈外注甚详，不复繁引。
逆顺五体　马云：五体者，即阴阳二十五人篇有五形之人也。张云：骨、节、皮、肉、血、气、经、脉，禀有不齐，刺治亦异，所以有逆顺之变。
慓悍　史上，比昭切，下，候岸切，勇健貌。张云：慓音飘，急也。
膏粱菽藿　张云：膏，脂肥也，粱，粟类，谷之良者也，菽，豆也，藿，豆叶也，贵者之用膏粱，贱者之用菽藿，食味有厚薄，禀质所以不同也。
微以徐之　简案：据上文疾迟留疾推之，似徐是疾之误，此岂徐出而不留之谓欤？
形气不足（止）急泻之　张云：貌虽不足，而神气病气皆有余，此外似虚而内则实，邪气胜也，当急泻之。东垣李氏云：气谓口鼻中气息也，形谓皮肉筋骨血脉也。（出辨惑论。）简案：张带说神气，却觉不允。
形气有余（止）急补之　张云：形虽壮伟，而病气神气则不足，此外似实而内则虚。正气衰也，当急补之。志云：形气谓皮肉筋骨之形气，病气者阴阳血气之为病也，此虽分别形气病气，然重在病气之有余不足。
阴阳气俱不足　张云：阳主外，阴主内，若形气病气俱不足，此表里阴阳俱虚也。
满而补之　《甲乙》：满，作实。
充郭　《素·汤液醪醴论》：津液充郭。王注云：郭，皮也。
内䐜　《甲乙》：䐜，作胀。
㒤辟　《甲乙》：㒤，作慑。马云：僻积之意。张云：辟，畏怯也，㒤，邪僻不正也。简案：《素·调经论》：虚者聂辟气不足。王注：聂，谓聂皱，辟，谓辟叠也。《《玉篇》》：㒤，尺涉切，与慑通，依王注聂皱与辟貂通。类篇：襵，谓衣襞积。马意盖亦同。
薄著　张云：瘦而涩也。
夭膲　张云：夭，短折也，膲，焦同。（膲义见前。）
乃光　《甲乙》：光，作充。
乱脉　《甲乙》：脉，作经。
五脏变化之病　《甲乙》作五脏之变化，无之病二字。
五脉　张云：五脏之脉应也。
皮之柔粗　《甲乙》皮下有肤字。
寿夭刚柔篇第六  ***************************
少师　《甲乙》作岐伯。
阴中有阴，阳中有阳　《甲乙》作阴中有阳，阳中有阴，据下文《甲乙》非是。张云：刚、柔、强、弱、短、长，无非阴阳之化，然曰阴曰阳，人皆知之，至若阴中复有阴，阳中复有阳，则人所不知也，故当详审阴阳，则刺得其方矣。
得病所始　张云：谓知其或始于阴，或始于阳，故刺之有理也。
谨度病端　张云：谓察其风因木化，热因火化，湿因土化，燥因金化，寒因水化，故与时相应也。
故曰病在阴之阴者，（止）刺络脉　张云：阴之阴者，阴病在阴分也，当刺其荥输，以诸经荥输气微亦阴之类，如手太阴经鱼际为荥，太渊为输者是也。阳之阳者，阳病在阳分也，当刺其合穴，盖所入为合，犹在阳分，刺此以防深入，如手阳明经曲池之类是也。阳之阴者，阳病在阴也，当刺阴之经穴，盖所行为经，其气正盛，即阴中之阳，如手太阴经渠之类是也。阴之阳者，阴病在阳也，当刺诸络脉，盖络脉浮浅，皆在阳分，如手阳明经偏历之类是也。简案：络脉《甲乙》作阳之络，义尤明矣，马以阴阳为五脏六腑皮肤筋骨之义，觉不允当。
故曰病在阳者，（止）命曰风痹　马云：病在阳经者其名曰风（义见《素问·风论》），病在阴经者其名曰痹（义见《素问·痹论》），阴阳两经俱受其病，其名曰风痹。东垣李氏云：病在阳者命曰风，此病在阳，因十二经各受风邪，以高言之气分也，故身半以上，风之中也，病在阴者命曰痹，身半以下，湿之中也。楼氏曰：阴阳俱病。言阴阳气血俱病也。简案：二氏所取义各异，然以上文阴阳推之，马注为得，张意亦同。（《张氏医通》云：行痹者走注无定，风之用也，经云病在阳者命曰风，在阴者命曰痹，阴阳俱病命曰风痹，越婢加术附汤。）
病有形，（止）阴之类也　张云：有形而不痛者病浅在外也，无形而痛者病深在内也。志云：有形者皮肉筋骨之有形，无形者五脏六腑之气也，病有形而不痛者，病在外之阳也，病无形而痛者，气伤痛也。
其阳完而阴伤之也　马云：阳经不伤，而阴经受伤耳。
急治其阴，无攻其阳　《甲乙》作急治其阳，无攻其阴。
其阴完而阳伤之也　《甲乙》注云：《九墟》：完，作缓。马云：阴经不伤，而阳经受伤耳。
急治其阳，无攻其阴　《甲乙》作急治其阴，无攻其阳。
阴阳俱动，（止）其形不久　张云：阴阳俱动，表里皆病也，乍有形，乍无形，往来不常也，加以烦心，阴病甚于阳也。大凡治病必求于本，若求其在表面里亦病，求其在里而表亦病，此以阴阳并伤，故曰不表不里，治之为难，形将不久矣。
形气病之先后　张云：形见于外，气运于中，病伤形气，则或先或后，必各有所应。
风寒伤形，（止）相应也　张云：风寒外袭，故伤于形，情欲内劳，故伤于气，内伤则病在脏腑，外伤则应于皮毛，若风伤筋脉，则居于外内之间，故应于筋脉，此形气表里之有辨也。
病九日者（止）衰之　马云：衰，去声，人之感病不同，日数各有多少远近，以此大略，病三日而刺一次者之法，等而杀之。
久痹（止）出其血　马云：惟久痹而其身不能往来者，则见其血络尽出其血，不必拘于三日一刺之法也。简案：不去身，谓留着而不退去也，马及张并为行去之去，恐非。
形先病（止）倍其日　马云：风寒伤形，形先病而未入脏者，其病尚在于表，犹甚浅也，刺之日数，一半而已，如病九日而刺二次，病一月而刺五次之谓也。忧、恐、喜、怒伤气，气伤脏而外形又应者，其病表里皆然，殊为深也，刺之日数，必加倍之，如病九日而刺三次，病一月而刺十次之谓也。
此月内难易之应也　月字《甲乙》道藏吴本并作外，是。张云：病有浅深，故治有难易耳。
相任则寿　张云：相任者，相当也。
相果则寿，不相果则夭　二果字《甲乙》作裹，是。简案：马云：相果者如果木之果，皮肉相称，即所谓坚果也。志云：果，成也。并不可从。蒋示吉《望色启微》云：果，裹也，皮所以裹肉，皮厚肉坚，则相果，若皮厚肉脆，皮薄肉坚，则不相果也。
血气经络（止）则夭　张云：血气经络者，内之根本也，形体者，外之枝叶也，根本胜者寿，枝叶胜者夭也。
形充而（止）则危矣　张云：形充而皮肤和缓者，气脉从容故当寿，形充而皮肤紧急者，气脉促迫故当夭，形充脉大者，表里如一，故曰顺，形充脉弱者，外实内虚，故曰危。
颧不起者　马云：颧为诸骨之宗，颧大则一身之骨皆大，而胜其形体之充大。张同。志云：颧乃肾之外候，故颧不起者骨小，骨小则夭，此先天之气薄也。简案：颧者骨之标于面，尤易见者，可以此相周身之骨也。
大肉䐃坚而有分者　张云：大肉臀肉也，䐃者筋肉结聚之处，坚而厚者是也，有分者，肉中分理明显也，此言形体虽充，又必以肉之坚脆分寿夭，其必验于大肉者，以大肉为诸肉之宗也，故凡形充而臀削者，必非福寿之兆。简案：史音䐃，渠永切，腹中䐃脂，马仍此，非也。（《《玉篇》》：䐃，渠陨切，腹中䐃脂。）玉机真藏论：说肉破䐃。王注：䐃，谓肘膝后肉如块者。
墙基卑，高不及其地　马云：面部四旁为墙，其基甚卑，不及明堂阙庭等地之高。张云：墙基者面部四旁骨骼也，地者面部之肉也，墙基不及其地者，骨衰肉胜也。志云：墙基者面部之四方也，地，地阁也，墙基卑高不及地者，四方之平陷也。蒋氏《望色启微》云：耳边为墙基，耳前肉为地，言耳卑小，高不及其肉也。简案：诸说未知孰是。天年篇曰：基墙高以方。五阅五使篇曰：墙下无基，垂角去外。如是者虽平常，殆乃蒋说似是。
有因加疾者　马云：盖不慎守，而或为外感内伤也。
平人（止）危矣　张云：人之生死由乎气，气胜则神全，故平人以气胜形者寿，设外貌虽充而中气不足者，必非寿器。若病而至于形肉脱，虽其气尚胜形，亦所必死，盖气为阳，形为阴，阴以配阳，形以寓气，阴脱则阳无所附，形脱则气难独留，故不免于死。或形肉未脱，而元气衰竭者，形虽胜气，不过阴多于阳，病必危矣。
刺有三变　马云：法有不同，谓之变也。
刺营者出血　马云：正以血者营气之所化。营卫生会篇云：营气化血，以奉生身。《素问·调经论》云：取血于营。
刺卫者出气　马云：正以卫气属阳。痹论云：卫气循于皮肤之中，分肉之间，熏于肓膜。散于胸次。调经论云：取气于卫。
寒热少气血上下行　张云：营主血，阴气也，病在阴分，则阳胜之，故为寒热往来，阴病则阴虚，阴虚则无气，故为少气，邪在血，故为上下妄行，所以刺营者，当刺其血分。
气痛（止）客于肠胃之中　张云：卫属阳，为水谷之悍气，病在阳分，故为气痛，气无定形，故时来时去。怫，郁怒也，忾，大息也，贲响，腹鸣如奔也，皆气分之病。风寒外袭，而客于肠胃之间，以六腑属表，而阳气归之，故病亦生于卫气。简案：怫，史云郁也，忾，广雅满也，怫忾盖郁懑之义。马云：怒意也。张则以郁怒大息释之，并非。《千金方·痈疽门》云：身中忽有痛处，如遭打扑之伏，名曰气痛，痛不可忍，游走不住，服五香连翘汤，盖与此证自异。
内热　张云：谓温其经也。《张氏医通》云：内、纳同，谓温其经，使热气内入，血脉流通也。
刺布衣（止）熨之　马云：布衣气血涩浊，刺其寒痹之后，当以火焠之，大人气血清滑，刺其寒痹之后，当以药熨之。张云：以火焠之，即近世所用雷火针，及芥、蒜、蒸、灸之类。焠，音翠，灼也。
干姜一斤桂心一斤　《甲乙》：斤，作升，无心字。《玉函经·方药炮制》云：桂削去皮，用里黑润有味者为佳。《丹溪心法》云：桂心者皮之肉厚，去其粗厚而无味者，止留近其木一层，而味辛甘者，故名之曰心，美之之辞也。
㕮咀　马云：以口焠药如豆粒也，后世虽以刀代，而犹有㕮咀之称者，本此。
渍酒中　马云：渍，浸也。
马矢煴中　张云：燃干马屎而煨之也，此西北方所常用者。前《苏武传》，置煴火。注：聚火无焱也。
盖封涂勿使泄　《甲乙》盖，作善，使下有气字。张云：涂，盐泥封固也。
晬　马云：周日也。
复布为复巾　张云：重布为巾，如今之夹袋，所以盛贮绵絮药滓也。滓，柤也。
生桑灰炙巾　张云：炙巾以生桑炭者，桑能利关节，除风寒湿痹诸痛也。
以巾拭身　《甲乙》作炙巾以拭身。王子接《古方选注》云：药熨大人之寒痹，大人者富贵之人也，寒痹者时痛而皮肤不仁也，其血、脉、筋、骨虽痹，而禀气清灵，但以药熨导引，即可蠲痹，非若刺布衣而必以火焠之也。椒、酒、姜、桂专通营气以散血分之寒，清酒置马矢煴中，马矢，西北方常用之，取其微火，非有他义也。晬，尽日也，复巾，夹袋也，熨至于汗，庶营气得通，熨凡三十遍者，欲其寒邪去尽，以巾拭身亦必三十遍者，恐汗液之气留也。
起步内中　张云：刺后起步于密室内中，欲其血气行而慎避风寒也，凡此者皆所谓内热之法。
官针篇第七  ***************************
官针最妙　马云：官者任也，官针者，任九针之所宜也。张云：官，法也，公也，制有法而公于人，故曰官针。
病弗能移　张云：用不得法，则不能去病。
皮肤为痈　张云：内伤良肉，则血流于内而溃于外，故皮肤为痈。
支为大脓　《甲乙》支，作反。马云：支，当作皮，或作反。张云：病气不泻而伤其支络，故为大脓，凡病有浮沉，刺分浅深，过之则内伤，不及则外壅，邪反从之，后生大病。简案：支字今从《甲乙》作反。
大者泻，小者不移　张云：当小而大则泻伤正气，当大而小则病不能移，皆失针之宜也。
病在皮肤（止）勿取　张云：病在皮肤无常处者，火之游行也，用镵针者主泻阳气也，肤白则无火可知，故不宜刺。
取之鍉针于井荥分输　张云：此针宜于用补。分输，言各经也。
病在中者　张云：中，言其远也。九针论：八曰长针，主取深邪远痹者也。
痹气暴发　九针论云：调阴阳四时，而合十二经脉，虚邪客于经络而为暴痹者也，故为之治，针必令尖如牦，且圆且锐，中身微大，以取暴气，知痹气暴发，即所谓暴痹也。
大针　九针十二原云：尖如挺，其锋微圆，以泻机关之水也。九针论云：主取大气不出关节者。
固居　马本居，作痹。注云：前云病在经络痼痹者，取以锋针，当同之也，但彼止取经取络，而此则泻其井荥与俞，及照五脏以取四时耳。简案：居作痹，未见所据。
日应九变　日，诸本作以，是，当删改。
诸经荥输脏腧　张云：诸经荥输，凡井荥经合之类皆腧也，脏腧背间之脏腑腧也。本经输、腧、俞三字皆通用。
远道刺　《甲乙》无远字。简案：道，导同。
腑腧　张云：谓足太阳膀胱经、足阳明胃经、足少阳胆经，十二经中，惟此三经最远，可以因下取上，故曰远道刺。
大经　志云：五脏六腑之大络也，邪客于皮毛，入舍于孙络，留而不去，闭结不通，则流溢于大经之分，而生奇病，故刺大经之结络以通之。
小络之血脉　张云：调经论曰：病在血，调之络。经脉篇曰：诸刺络脉者，必刺其结。上甚血者，虽无结急，取之以泻其邪，而出其血，留之发为痹也。
分刺　志云：分肉之间，溪谷之会，亦有三百六十五穴，会邪在肌肉者取之。
大泻刺　《甲乙》注：一作大刺。
毛刺　志云：邪闭于皮毛之间，浮浅取之，所谓刺毫毛无伤皮，刺皮无伤肉也。
刺浮痹皮肤也　《甲乙》痹下有于字。
巨刺　马云：《素问·缪刺论》以刺经穴为巨刺，刺络穴为缪刺，皆左取右，右取左。
焠刺　马云：调经论曰：病在骨，焠刺药熨。张云：即后世火针之属，取寒痹者用之。以上谓之九变。
十二节　志云：节，制也，言针有十二节制，以应十二经也。
偶刺　马云：前后各用一针，有阴阳配合之义，故曰偶刺。张云：偶，两也，前后各一，故曰偶刺也。
以手直心（止）傍针之也　张曰：直，当也，以手直心若背，谓前心后心，当其痛所，各用一针治之，然须斜针以刺其傍，恐中心则死也。马云：傍，当作旁，古盖通用。
报刺　张云：重刺也。简案：犹报灸之报。
无常处也　《甲乙》无也字。
无拔针　《甲乙》无无字。
恢刺　史云：恢，苦回切，大也，一本作怪。道藏本怪作悭，恐误。恢，大也，出《说文》。张云：恢恢廓也。志云：恢，大之也，前后恢荡其筋之急。
恢刺直　诸本直作者，当改。
旁之举之前后　楼氏云：谓直刺入郄，转针头从旁挑举其筋也。张云：不刺筋而刺其旁，必数举其针，或前或后，以恢其气，则筋痹可舒也。
齐刺　张云：齐者，三针齐用也，故又曰三刺，甲乙作参刺。
以治寒气小深者　《甲乙》寒下有热字。
扬刺　张云：扬，散也，中外共五针，而用在浮泛，故能祛散博大之寒气。志云：从中而发扬于四旁也。
治寒气之博大者　《甲乙》寒下有热字，无气字。
直针刺　张云：直入无避也，引起其皮而刺之，则所用不深。
输刺　张云：输，委输也，言能输泻其邪，非上荥文输之谓，直入直出，用其锐也，稀发针，留之久也，久而且深，故可以去盛热之气。志云：直入直出，如转输也。
短刺　张云：短者，入之渐也，故稍摇针而深致骨，所以摩骨痹，摩，迫切也。志云：短刺者，用短针深入而至骨。
浮刺　马云：似前扬刺，但彼有正纳旁纳，而此则止有旁入之针耳。张云：浮，轻浮也，旁入其针而浮举之，故可治肌肤之寒，此与上文毛刺义大同。
阴刺　马云：以其刺阴经也。张云：刺阴寒也。志云：刺少阴之寒厥也。
率刺之　张云：率，统也。
中寒厥，足踝后少阴也　《甲乙》厥足作者取，似是。马云：中，去声。简案：上文言十二刺应十二经，然特举足踝后少阴，不及他经，其义今无可考。
旁针刺　《甲乙》无针字。张云：一正一旁也，正者刺其经，旁者刺其络，故可以刺久居之留痹。
赞刺　张云：赞，助也，数发针而浅之，以后助前，故可使之出血而治痈肿。志云：助痈肿之外散也。
致其空脉气也　《甲乙》作致其脉空也。张云：盖恐太过，反伤正气，故但久留而引致之，使其空中之脉气上行也。张兆璜云：致五脏之神机，非营卫血气，故曰空脉气。
脉浅者勿刺　《甲乙》脉下有气字。张云：脉浅者，最易泄气。
谷气出　马云：终始篇曰：凡刺之属，三刺至谷气。故一刺则阳邪出，再刺则阴邪出，三刺则谷气至，正与此节同。张云：谷气即正气，亦曰神气。出，至也。终始篇曰：所谓谷气至者，已补而实，已泻而虚。故以知谷气至也。志云：谷气者，通会于肌腠之元真，脾胃之所主也，故曰谷气。
阴邪出　张云：绝皮及肌，邪气稍深，故曰阴邪。
未入分肉间也　《甲乙》无也字，间下有后刺深之一句。马云：肌肉分肉之辨，肌肉在皮内肉上，而分肉则近于骨者也，分肉有二，各部在外之肉曰分肉，其在内近骨之肉与骨根分，亦曰分肉。张云：大肉深处，各有分理，是谓分肉间也。
逐邪气而来血气　《甲乙》作逐阳邪之气，无而来血气四字。
致阴气之邪，（止）此之谓也　《甲乙》作致阴邪之气。张云：凡刺之浅深，其法有三，先刺绝皮，取卫中之阳邪也，再刺稍深，取营中之阴邪也，三刺最深，及于分肉之间，则谷气始下，下，言见也。按终始篇之义。与此互有发明。
年之所加，（止）不可以为工也　张云：年之所加，如天元纪、至真要等论是也，气之盛衰，如八正神明论、阴阳系日月等篇是也，知天地之气候，则人有五虚五实，皆可因而知矣，此数句，又见六节藏象论。简案：此五句，疑后人所关。
半刺　张云：此即前章毛刺之义，浅入而疾发，故可取皮分以应肺。
豹文刺　张云：豹文者，言其多也，主取血脉，所以应心。
关刺　张云：关，关节也，左右四肢也，尽筋，即关节之处也，慎无出血，血以养筋也，肝主筋，刺筋所以应肝。
或曰渊刺一曰岂刺　《甲乙》此二句在四曰合谷刺下。
合谷刺　张云：言三四攒合，如鸡足也，邪在肉间，其气广大，非合刺不可。脾主肌肉，故取肌痹者，所以应脾。简案：张戴人治郾城梁贾麻痹，针用鸡足法，向上卧针，三进三引，复向下卧针送入，见《儒门事亲》。
输刺　张云：义见前章，肾主骨，刺深至骨，所以应肾。

卷二  ——————————————————————————————————————————————————————————————————————————————————————————

本神篇第八  ***************************
马云：此篇推本五脏之神，故名篇。简案：篇首有凡刺之法，必先本于神语，故命篇。
悗乱　史音悗，音闷。简案：懑闷并通，道藏本及马、张、志作恍，误。
天之罪与？人之过乎？　志与下句。简案：依志意，与，平声。
天之在我者，（止）生者也　张云：人禀天地之气以生，天地者，阴阳之道也，自太极而生两仪，则清阳为天，浊阴为地，自两仪而生万物，则乾知大始，坤作成物。故《易》曰：天地之大德曰生。宝命全形论曰：人生于地，悬命于天。然则阳先阴后，阳施阴受，肇生之德本乎天，成形之气本乎地，故天之在我者德也，地之在我者气也，德流气薄而生者，言理赋形全，而生成之道斯备矣。
故生之来谓之精　张云：所谓精者，天之一，地之六也，天以一生水，地以六成之，而为五行之最先，故万物初生，其来皆水，如果核未实，犹水也，胎卵未成，犹水也，即凡人之有生，以及昆虫草木，无不皆然。《易》曰：男女构精，万物化生。此之谓也。志云：决气篇曰：常先身生是谓精。盖未成形，而先受天一之精，故所生之来谓之精。简案：此以下止于谓之智，见《子华子》。
两精相搏谓之神　张云：两精者，阴阳之精也，搏，交结也。易曰：天数五，地数五，五位相得，而各有合。周子曰：二五之精，妙合而凝。是皆两精相搏之谓，凡万物生成之道，莫不阴阳交而后神明见，故人之生也，必合阴阳之气，构父母之精，两精相搏，形神乃成，所谓天地合气，命之曰人也。又决气篇曰：两神相搏，合而成形，常先身生，是谓精。志云：平人绝谷篇曰：神者水谷之精气也。盖本于先天所生之精，后天水谷之精，而生此神，故曰，两精相搏谓之神。真邪章曰：真者所受于天，与谷气并而充身者也。简案：两精之解，张义似长矣。马云：相搏之搏音博。《礼》：儒行，鸷虫攫搏不程勇者，亦读为博。此恐非也。博，《子华子》作薄，乃《易》所谓雷风相薄之薄，二字古通用，见《通雅》。
随神往来者谓之魂，并精而出入者谓之魄　张云：精对神而言，则神为阳而精为阴，魄对魂而言，则魂为阳而魄为阴，故魂则随神而往来，魄则并精而出入。愚按：精、神、魂、魄，虽有阴阳之别，而阴阳之中，复有阴阳之别焉，如神之与魂皆阳也，何谓魂随神而往来？盖神之为德，如光明爽朗，聪慧灵通之类皆是也，魂之为言，如梦寐恍惚，变幻游行之境皆是也，神藏于心，故心静则神清，魂随于神，故神昏则魂荡，此则神魂之义，可想象而悟矣。精之与魄，皆阴也，何谓魄并精而出入？盖精之为物，重浊有质，形体因之而成也，魄之为用，能动能作，痛痒由之而觉也，精生于气，故气聚则精盈，魄并于精，故形强则魄壮，此则精魄之状，亦可默会而知也。然则神为阳中之阳，而魂则阳中之阴也，精为阴中之阴，而魄则阴中之阳者乎？虽然，此特其阴阳之别耳。至若魂魄真境，犹有显然可鞫者，则在梦寐之际，如梦有作为而身不应者，乃魂魄之动静，动在魂而静在魄也，梦能变化而寤不能者，乃阴阳之离合，离从虚而合从实也。此虽皆魂魄之证，而实即死生之几，苟能致心如太虚，而必清必静，则梦觉死生之关，知必有洞达者矣，诸家得理之论，再附于下，以详其义。唐孔氏曰：人之生也，始变化为形，形之灵曰魄，魄内自有阳气，气之神曰魂，魂魄神灵之名，初生时，耳目心识，手足运动，此魄之灵也，及其精神性识，渐有知觉，此则气之神也。乐祁曰：心之精爽，是谓魂魄，魄属形体，魂属精神，精又是魄，魄是精之神，神又是魂，魂是气之神。邵子曰：气形盛则魂魄盛，气形衰则魂魄亦从而衰，魂随气而变，魄随形而化，故形存则魄存，形化则魄散。朱子曰：魂神而魄灵，魂阳而魄阴，魂动而魄静，生则魂载于魄，而魄检其魂，死则魂游散而归于天，魄沦坠而归于地。运用动作底是魂，不运用动作底是魄，魄盛则耳目聪明，能记忆，老人目昏耳聩，记事不得者，魄衰也。又曰：人生则魂魄相交，死则各相离去，月之黑晕是魄，其光是魂，魂是魄之光焰，魄是魂之根柢，火是魂镜，其魄灯有光焰，物来便烧，镜虽照见，却在里面，火日外景，金水内景，火日是魂，金水是魄，阴主藏受，故魄能记忆在内，阳主运用，故魂能发用出来，二物本不相离，精聚则魄聚，气聚则魂聚，是为人物之体，至于精竭魄降，则气散魂游而无知矣。
所以任物者谓之心　马云：其所谓心意、志思、智虑，举不外于一心焉耳，故凡所以任物者谓之心。《素问·灵兰秘典论》曰：心者君主之官，神明出焉。则万物之机，孰非吾心之所任者乎？简案：白虎通云：心之为言任也，任于思也。
心有所忆谓之意　张云：忆，思忆也，谓一念之生，心有所响而未定者曰意。李云：心已起而未有定属者意也。简案：《礼》《大学》疏：总包万虑谓之心，为情所意念谓之意。又礼运注：意，心所无虑也。
意之所存谓之志　《甲乙》意下之字作有。张云：意之所存，谓意已决，而卓有所立者曰志。李云：意已决而确然不变者志也。
因志而存变谓之思　张云：因志而存变，谓意志虽定，而复有反覆计度者曰思。
因思而远慕谓之虑　张云：深志远慕，必生忧疑，故曰虑。简案：《子华子》远慕作有所顾。荀子《礼论》：礼之中焉能思索？谓之能虑。《说文》：虑，谋思也。《大学》朱注：处事精详也。
因虑而处物谓之智　张云：疑虑既生，而处得其善者曰智，按此数者，各有所主之脏，今皆生之于心，此正诸脏为之相使，而心则为之主宰耳。简案：《子华子》处物作有所决择。
长生久视　《老子》五十九章云：是谓深根固柢，长生久视之道。
怵惕　史云：悚惧也。张云：怵，恐也，惕，惊也。简案：书，冏命，怵惕惟厉。孔注：言常悚惧惟危。
流淫而不止　《甲乙》止作正。张云：流淫谓流泄淫溢，如下文所云恐惧而不解则伤精，精时自下者是也。
竭绝而失生　张云：悲则气消，悲哀太甚则胞络绝，故至失生，竭者绝之渐，绝则尽绝无余矣。
神惮散而不藏　张云：喜发于心，乐散在外，暴喜伤阳，故神气惮散而不藏，惮，惊惕也。简案：《诗·云汉》：我心惮暑。笺：惮，犹畏也。《国语·周语》：惮其牺也。注：惮、惧也。《文选·西京赋》：惊蝄蜽，惮蛟蛇。薛综注：惊、惮谓皆使骇怖也。
迷惑而不治　张云：怒则气逆，甚者必乱，故至昏迷皇惑而不治，不治，乱也。
荡惮而不收　《甲乙》注云：不收，《太素》作失守。张云：恐惧则神志惊散，故荡惮而不收，上文言喜乐者，神惮散而不藏，与此稍同，但彼云不藏者，神不能持而流荡也，此云不收者，神为恐惧而散失也，所当详辨。
心怵惕（止）死于冬　张云：此下言情志所伤之病，而死各有时也。心藏神，神伤则心怯，故恐惧自失。䐃者筋肉结聚之处，心虚则脾弱，故破䐃脱肉。毛悴者，皮毛憔悴也，下文准此。色夭者心之色，赤欲如白裹朱，不欲如赭也。火衰畏水，故死于冬。
脾愁忧（止）死于春　张云：忧本肺之志，而亦伤脾者，母子气通也。忧则脾气不舒，不舒则不能运行，故悗闷而乱，四肢皆禀气于胃，而不得至经，必因于脾，乃得禀也，故脾伤则四肢不举。脾色之夭者，黄欲如罗裹雄黄，不欲如黄土也。土衰畏木，故死于春。
肝悲哀（止）死于秋　《甲乙》作狂妄，其精不守，令人阴缩而筋挛。张云：肝藏魂，悲哀过甚则伤魂，魂伤则为狂为妄而不精明，精明失则邪妄不正，其人当阴缩筋挛，两胁骨不举者，皆肝经之败也。肝色之夭者，青欲如苍壁之泽，不欲如蓝也。木衰畏金，故死于秋。李云：悲哀亦肺之志，而伤肝者，金伐木也。
肺喜乐（止）死于夏　《甲乙》作意不存其人。简案：其人接下句似是。张云：喜本心之志，而亦伤肺者，暴喜伤阳，火邪乘金也。肺藏魄，魄伤则神乱而为狂，意不存人者，旁若无人也，五脏之伤，无不毛悴，而此独云皮革焦者，以皮毛为肺之合，而更甚于他也。肺色之夭者，白欲如鹅羽，不欲如盐也。金衰畏火，故死于夏。
肾盛怒（止）死于季夏　张云：怒本肝之志，而亦伤肾者，肝肾为子母，其气相通也。肾藏志，志伤则意失，而善忘其前言也，腰脊不可俯仰屈伸者，腰为肾之府也。肾色之夭者，黑欲如重漆色，不欲如地苍也。水衰畏土，故死于季夏。
恐惧而不解（止）精时自下　张云：此亦言心肾之受伤也。盖盛怒虽云伤肾，而恐惧则肾脏之本，志恐则气下而陷，故能伤精，肾主骨，故精伤则骨痠，痿者阳之痿，厥者阳之衰，命门不守，则精时自下。是虽肾脏受伤之为病，然邪气脏腑病形篇曰：愁忧恐惧则伤心。上文曰：神伤则恐惧，流淫而不止。义与此通。李云：此亦肾伤也，特伤于本脏之志，为异于前耳，闭藏失职，则不因交感，精自下。志云：上节论伤肾脏之志，此论伤肾脏之精，盖魂、魄、智、意本于心肾精神之所生，故首言怵惕思虑者则伤神，末言恐惧而不解则伤精，神生于精，而精归于神也。
是故五脏（止）不可以治之也　张云：此承篇首之问而言。凡用针者，必当察病者之形态，以酌其可刺不可刺也，设或五脏精神已损，必不可妄用针矣。故邪气脏腑病形篇曰：诸小者，阴阳形气俱不足，勿取以针，而调以甘药也。根结篇曰：形气不足，病气不足，此阴阳气俱不足也，不可刺之。
肝藏血　张云：宣明五气篇曰：肝藏魂。五脏生成篇曰：人卧则血归于肝。调经论曰：肝藏血，血有余则怒，不足则恐。
脾藏营（止）经溲不利　张云：营出中焦，受气取汁，变化而赤，是为血，故曰，脾藏营，营舍意，即脾藏意也。脾虚则四肢不用，五脏不安，以脾主四肢，而脾为五脏之原也。太阴脉入腹络胃，故脾实则腹胀，经溲不利。调经论曰：形有余则腹胀，经溲不利。经，当作泾。简案：《甲乙》：经，作泾，厥论亦作泾。
心藏脉　张云：宣明五气篇曰：心主脉。调经论曰：心藏神，神有余则笑不休，神不足则悲。
肺藏气（止）胸盈仰息　张云：喘喝者，气促声粗也，胸盈，胀满也，仰息，仰面而喘也。宣明五气篇曰：肺藏魄。调经论曰：气有余则喘咳上气，不足则息利少气。《甲乙》：盈，作凭。注云：《九墟》作盈。
肾藏精（止）实则胀　张云：九针论曰：肾藏精志也。调经论曰：肾藏志，志有余则腹胀、飧泄，不足则厥。
五脏不安（止）调之也　张云：前章言情志损伤，此分五脏虚实，故凡五脏有不安者，必审其病形虚实，情志所属，乃可随其脏以调之，此总结前章而言其治方也。
终始篇第九  ***************************
马云：终始本古经篇名，而伯乃述之。故前根结篇有云：九针之玄，要在终始。此又曰：毕于终始。故知其为古经篇名也，按首无起句，当同前篇，俱为岐伯言也。
毕于终始　张云：终始本篇名，详载阴阳针刺之道，今散类各章。志云：终始者始于五脏，次于经脉，终于六气。盖五脏内生六络，六经外合六气，盖五脏又本于六气之所生，故曰人生于地，悬命于天。简案：终始，其义未详，姑仍马张。
阳受气于四末（止）可令和　马云：阳在外，受气于四肢，阴在内，受气于五脏，故因其气之来而迎之者，泻之法也，因其气之往而随之者，补之法也，知迎随为补泻，则阴阳诸经之气可和调矣。
和气之方　《论语·雍也》集解引孔注云：方，道也。
无道行私　张云：不明至道，而强不知以为知，即无道行私也。伐人长命，殃必及之，天道不爽，当知所畏。
谨奉天道（止）经脉为纪　张云：天道阴阳。有十二辰次为之纪，人身血气，有十二经脉为之纪，循环无端，终而复始，故曰终始。
持其脉口人迎　张云：脉口在手，太阴脉也，可候五脏之阴，人迎在颈，阳明脉也，可候六腑之阳，人之血气经脉，所以应天地阴阳之盛衰者，毕露于此，故曰天道毕矣。
应四时也　张云：春夏人迎微大，秋冬寸口微大，（简案：出禁服篇。）应四时也，上谓人迎，下谓脉口，相应往来，即如下篇所谓俱往俱来，若引绳大小齐等也。简案：马以上为寸口，以下为尺，恐非。
不结动也　张云：结涩则不足，动疾则有余，皆非平脉也。
本末之寒温之相守司也　《甲乙》作本末相遇，寒温相守司，似是。禁服篇曰：察其本末之寒温，以验其脏腑之病。张云：脏气为本，肌体为末，表里寒温司守，不致相失，故必外之形肉，内之血气，皆相称者，谓之平人。志：本末之寒温之两之字下句。注云：本末者，有本标之出入，寒温者，应寒暑之往来，各相守司也。简案：志注，义未明晰。
少气者（止）不称尺寸　张云：少气者，元气虚也，兼阴阳而言，故上之人迎，下之脉口，必皆衰少无力，而两手之尺寸，亦不相称也。简案：尺寸，诸家为寸关尺之尺寸，然《内经》无此义，今言不称尺寸者，其脉短少，不称常时之尺寸。
可将以甘药，不可饮以至剂　张云：但可将以甘药，甘药之谓，最有深意，盖欲补虚羸，非甘纯不可也。至剂，刚毒之剂也，正气衰者不可攻，故不宜用也。志云：甘药者调胃之药，谓三阴三阳之气，本于中焦胃腑所生，宣补其生气之原，道之流行，故不可饮以至剂，谓甘味太过，反留中也。简案：以至剂为至甘之剂，殆乖经旨。
弗灸　张云：以火能伤阴也。志云：谓阴阳之气不足于外，非经脉之陷下也。
人迎一盛（止）病在手阳明　张云：人迎，足阳明脉也，一盛二盛，谓大于气口一倍二倍也，阳明主表，而行气于三阳，故人迎一盛，病在足经之少阳，若大一倍而加以躁动，则为阳中之阳，而上在手经之少阳矣。凡二盛三盛，病皆在足，而躁则皆在手也，下仿此。简案：禁服篇曰：人迎大一倍于寸口，病在足少阳，以下文例同，故张以一盛为一倍也。马志以人迎气口，为左右寸口而释之，此王叔和以降之说，非古之义，不可从。
人迎四盛（止）为外格　张云：人迎盛至四倍，且大且数者，乃六阳偏盛之极，盈溢于腑，格拒六阴，是为外格。按下文曰：溢阴为内关，内关不通，死不治。则此外格者，亦死无疑。简案：禁服篇云：溢阳为外格，死不治。志云：阳可盛而阴不可盛也，故溢阳不曰死，盖不考耳。
脉口一盛（止）在手太阴　张云：脉口，手太阴脉也，太阴主里，而行气于三阴，故脉口一盛，病在足经之厥阴，若加以躁，则为阴中之阳，而上在手厥阴心主矣。凡二盛三盛皆在足，而躁则皆在手也。志本厥阴之下，更多厥阴二字，误。
脉口四盛（止）死不治　张云：脉口四盛，且大且数者，乃六阴偏盛，盈溢于脏，表里隔绝，是为内关，主死不治。
命曰关格　张云：人迎主阳，脉口主阴，若俱盛至四倍以上，则各盛其盛，阴阳不交，故曰关格，可与言死期也。马云：后世医籍，皆以饮食不下为关格，视此节大义，可深惭云。（关格，义详于《素问识·六节藏象论》，当互阅）
人迎一盛，泻足少阳（止）上气和乃止　张云：人迎主腑，故其一盛，病在胆经，肝胆相为表里，阳实而阴虚，故当泻足少阳之腑，补足厥阴之脏也，泻者二，补者一，泻倍于补也。疏取之者，欲其从容，不宜急也。上气，言气之至也，气至而和，谷气至矣，故可止针，下仿此。马云：必切其脉而验其病之退否，疏而取穴于胆肝二经之上，盖彼此之穴相间之谓疏也，候至气和乃止针，由此推之，则一盛而躁，病在手少阳，当泻手少阳三焦经，而补手厥阴心包络经矣。志云：疏，当作躁，谓一盛而躁，二盛而躁，当取手之阴阳也。简案：据马志，上气之上，接上句，且志改疏作躁，并不允。
太阳主胃　《甲乙》：阳，作阴。马云：太阳作阳明。张云：太言太阴，阳言阳明，脾与胃为表里，故曰太阳主胃。简案：《甲乙》为是，此盖该上文足阳明日二取之而言。张云：上文人迎之治，治三阳也，皆日二泻一补，气口之治，治三阴也，皆日二补一泻。盖以三阳主表，病在表者，宜泻倍于补也，三阴在里，病在里者，宜补倍于泻也，皆以脏气为重，惟恐其或伤耳，又如厥阴少阳，肝胆木脏也，东方多实，故可日二取之。太阴阳明，脾与胃也，脾胃大富于谷气，故可日二取之。惟少阴太阳，则二日一取之，盖肾与膀胱，为天一之脏，真阴之原，故宜保重如此，圣人之顾根本，岂惟针刺为然哉！
三倍以上（止）为他病矣　《甲乙》：三，作四。张云：俱盛三倍以上，即四盛也，阴阳俱溢，即溢阴溢阳也，不开，即外关内格也，如此者，血气闭塞无所行。五盛真阴伤于内，刺之已不可，灸之则愈亡其阴，而变生他病，必至不能治也。志云：若不以针开之，则血脉闭塞，气无所行，流溢于中，则内伤五脏矣。夫盛则泻之，虚则补之，陷下则灸之，此阴阳之气，偏盛不和，非陷下也，故灸之则生他病矣。
凡刺之道（止）血气不行　志云：谓阴阳之气偏盛，刺之和调则止矣，然又当补阴泻阳，补阴者，补五脏之衰阴，泻阳者，导六气之外出。六节脏象论曰：五气入鼻，藏于心肺，上使五色修明，音声能彰。顺气篇曰：五者音也，音主长夏，是补其脏阴，则心、肺、脾脏之气和，而音声益彰矣。肝开窍于目，肾开窍于耳，肝肾之气盛，则耳目聪明矣。《甲乙》：音气，作音声。
适虽言故　马云：苟坚如其初，则适才虽言病去复旧，其病未去也。张云：脉坚如旧者，虽欲文饰其故，而病实未除也。简案：据下文言，快而推之，故乃病去而复其故之谓，马注为是。
夫如其故　《甲乙》：夫，作大。是。
痛虽不随针　《甲乙》：痛，作病，下同。针下有减字，下文同。马云：虽不随针而即去，然亦必以渐而衰矣。
十二经脉之所生病　马云：欲通十二经脉之所生病，及虚实补泻，必明于本经经脉第十篇而后可。
可得传于终始矣　张云：终始，本篇名，即本末之谓。
故阴阳不相移，（止）取之其经　张云：移，移易也，倾，相伤也，或阴或阳，无所改易，不相移也，虚者自虚，实者自实，不相倾也。此则无所从生，而各病其病，但求其经而取之。
邪辟妄合　辟，《甲乙》作澼，马志作僻。张云：邪辟妄合等六句，详言病变也，凡此者皆须用针，治以三刺之法，则诸病可去也。
沉浮异处，四时不得　马云：脉气浮沉，似所处各异。志云：浮沉异处者，阴阳之气与经脉不相合也，四时不得者，不得其升降浮沉也。
故一刺（止）谷气至也　张云：初刺之在于浅近，故可出阳分之邪，再刺之在于深远，故可出阴分之邪，三刺之在候谷气，谷气者，元气也，止，出针也，盖邪气来也紧而疾，谷气来也徐而和，必邪气去而后谷气至。故已补而实则虚者坚，已泻而虚则坚者软，是以知谷气之至也。马云：此节大意，见前官针篇。
阴盛而阳虚，（止）和之　张云：此以脉口、人迎言阴阳也，脉口盛者，阴经盛而阳经虚也，当先补其阳，后泻其阴而和之，人迎盛者，阳经盛而阴经虚也，当先补其阴，后泻其阳而和之，何也？以治病者，皆宜先顾正气，后治邪气，盖攻实无难，伐虚当畏，于此节之义，可见用针用药，其道皆然。
三脉动于足大趾之间　马云：阳明动于大趾次趾之间，凡厉兑、陷谷、冲阳、解溪，皆在足跗上也。厥阴动于大趾次趾之间，正以大敦、行间、太冲、中封，在足跗内也。少阴则动于足心，其穴涌泉，乃足跗之下也。
其动也　《甲乙》作三脉动于大指者八字。
阳明（止）少阴在下　《楼氏纲目》曰：阳明在上，冲阳脉也，厥阴在中，太冲脉也，少阴在下，太溪脉也。马云：阳明则在手足之上，厥阴则在于二经之中，少阴则在于足之下耳。
膺腧中膺，（止）取之上　马云：此言凡取穴者，必当各中其所也。胸之两旁谓之膺，故膺内有腧，如胃经气户、库房、屋翳、膺窗，肾经彧中、神藏、灵墟、神封之类，凡刺膺腧者，当中其膺可也。背内有腧，如督脉经诸穴，居脊之中，膀胱经诸穴，居脊之四行之类，凡刺背腧者，当中其背与肩膊可也。凡按分肉虚，虚则取之耳。张云：凡肩膊之虚软而痛者，病有阴经阳经之异。阴经在膺，故治阴病者，当取膺腧而必中其膺；阳经在背，故治阳病者，当取背腧而必中其背。病在手经故取之上，上者手也，如手太阴之中府、云门，手厥阴之天池，皆膺腧也，手少阳之肩髎、天髎，手太阳之天宗、曲垣、肩外腧，皆背腧也，咸主肩膊虚痛等病。简案：二家所取义各异，未审孰是，然张添痛字释之，似于原文未允当，但马以肩膊二字接上句，以上字接次节重字上，非。
重舌刺舌柱，以铍针也　张云：舌下生小舌，谓之重舌，舌柱即舌下之节如柱者也，当用第五针曰铍针者刺之。九针论曰：铍针主大痈脓两热争者。官针篇曰：病为大脓者，取以铍针。简案：刺出恶血也。
手屈（止）守筋　张云：屈而不伸者，筋之拘挛也，故治当守筋，不可误求于骨，伸而不屈者，骨之废弛也，故治当守骨，不可误求于筋也。
补须一方实，（止）无使邪气得入　张云：补，当作刺，刺法虽多，其要惟二，则补泻而已。一者因其方实，故当深取之，勿按其痏，欲以出其邪气，此泻法也。一者因其方虚，故当浅刺之，以养其血脉，疾按其穴，以拒其邪气，此补法也。马云：方，犹俗云才方也。
邪气来也（止）徐而和　马云：邪气之来，其针下必紧而疾，谷气之来，其针下必徐而和，可得而验也。
刺诸痛者，其脉皆实　《甲乙》者下有深刺之诸痛者六字。张云：此言痛而可刺者，脉必皆实者也，然则脉虚者，其不宜刺可知矣。
从腰以上（止）足太阴阳明皆主之　张云：此近取之法也。腰以上者，天之气也，故当取肺与大肠二经，盖肺经自胸行手，大肠经自手上头也。腰以下者，地之气也，故当取脾胃二经，盖脾经自足入腹，胃经自头下足也，病之在阴在阳，各察其所主而刺之。
病在上者（止）取之腘　张云：此远取之法也，有病在上而脉通于下者，当取于下，病在下而脉通于上者，当取于上，故在头者取之足，在腰者取之腘，盖疏其源而流自通，故诸经皆有井、荥、俞、原、经、合之辨。
春气在毛（止）以春夏之齐　《甲乙》：毛，上有毫字。马云：齐、剂同，《素问》有刺齐论。张云：此言病气之中人，随时气而为深浅也。春夏阳气在上，故取毫毛皮肤，则浅其针，秋冬阳气在下，故取分肉筋骨，则深其针，是以时为齐也。按四时刺逆从论曰：春气在经脉，夏气在孙络，长夏气在肌肉，秋气在皮肤，冬气在骨髓。中与本篇若异者何也？盖本篇言病邪之应时令，有表有里，四时刺逆从论言人气之合天地，有升有降，义本不同，非矛盾也。肥人肉厚，浅之则不及，故宜秋冬之齐，瘦人肉薄，深之则太过，故宜春夏之齐。志云：齐者与时一之也。简案：志注非是，七十难与本篇之义合。
病痛者阴也，（止）深刺之　张云：凡病痛者，多由寒邪滞逆于经，及深居筋骨之间，凝聚不散，故病痛者为阴也。按之不得者，隐藏深处也，是为阴邪，故刺亦宜深。然则痛在浮浅者，由属阳邪可知也，但诸痛属阴者多耳。
病在上者阳也，（止）浅刺之　张云：阳主升，故在上者为阳，阴主降，故在下者为阴，痒者散动于肤腠故为阳，凡病在阳者，皆宜浅刺之，其在下者，自当深刺无疑也。志云：此论表里上下之阴阳。夫表为阳，里为阴，身半以上为阳，身半以下为阴，病在阳者名曰风，故痒者阳也，病在皮肤之表阳也，病在阴者名曰痹，痹者痛也，故病痛者阴也。以手按之不得者，留痹之在内也。此言表里之为阴阳也。简案：四十八难曰：痒者为虚，痛者为实。义似相戾。
病先起阴者，（止）治其阴　张云：此以经络部位言阴阳也。病之在阴在阳，起有先后，先者病之本，后者病之标，治必先其本，即上文所谓先刺其病所从生之义。
热厥、寒厥　马云：《素问》明有厥论，本经寒热病篇，亦有刺寒热厥法。
二阴一阳，（止）一刺阳也　张云：二刺阴，一刺阳者，谓补其阴经二次，泻其阳经一次，则阴气盛而阳邪退，故可以治热厥。其二阳一阴者，亦犹是也，故可以治寒厥。
久病者，（止）刺道毕矣　张云：久远之疾，其气必深，针不深，则隐伏之病不能及，留不久，则固结之邪不得散也。一刺未尽，故当间日复刺之，再刺未尽，故再间日而又刺之，必至病除而后已。然当先察其在经在络，在经者直刺其经，在络者缪刺其络，是谓调其左右，去其血脉也。志云：病久者邪气入深，邪与正争，则气留于阴，间日而后出于阳，是以间日复刺之者，俟气至而取之也。
凡刺之法（止）聚气可布　《甲乙》：躁厥者，注云一作疾字。张云：病少气而形肉未脱，其脉躁急，其病躁而厥逆者，气虚于内，邪实于经也，当缪刺之，左病取右，右病取左，所刺在络，其用轻浅，则精气之散者可收，邪气之聚者可散也。简案：躁厥，作躁疾是。
深居静处，（止）气至乃休　马云：此言用针者，当预养其神以行针也。凡用针者，虽占病者之神气往来，然必先自养其神气，故深居静处，闭户塞牖，魂魄、神意、精气皆会于一，令志已在针，方浅而留之，或微而浮之，以移病者之神，候其真气已至，而乃止针也。
男内女外，（止）是谓得气　张云：既刺之后，尤当戒慎，男子忌内，女子忌外，忌外者坚拒勿出，忌内者谨守勿内，则邪气必去，正气必复，是谓得气。道藏本释音云：《难经》作男外女内。简案：七十八难云：男外女内。乃言针法，与本篇之义自别。
出行来者　《甲乙》：出，作步。
凡此十二禁者　简案：马张连男内女外为十二禁，然凡刺之禁有后节则必不然，《甲乙》无此十二三字，盖古经之脱文也。
介按：凡十二禁者，如风雨晦明之四时，人之气血，凝滞不调，共计四禁也，大饱则气虚，五禁也，新饱则气盛，六禁也，大醉则气乱，七禁也，大怒则气逆，八禁也，大渴则液少，九禁也，大劳则气乏，十禁也，大惊则气散，十一禁也，人神所在之处，恐伤其生气，十二禁也。夫所谓人神所在之处，以四时言之，则春在左胁，秋在右胁，冬在腰，夏在脐，此四者系是肝肺肾脾所司之时也，故亦须禁之。
淫泆　道藏本、《甲乙》作淫泺。张云：淫泆荡散也。（淫泺详于《素问识·骨空论》。）
脱其五味　志云：五味入口，藏于肠胃，味有所藏，以养五气，气和而生，津液相成，神乃自生，针刺之道，贵在得神致气，犯此禁者，则脱其五味所生之神气，是谓失气也。
绝皮乃绝汗　太阳之脉以下，文与《素问·诊要经终论》同，今特举其异同，不复诠释，诊要经终无绝皮二字，作绝汗乃出。
不行　诊要经终作不仁。
经脉第十  ***************************
马云：凡《内经》全书之经络，皆自此而推之耳。
禁脉　马云：按当作禁服。本经第四十八禁服篇云：凡刺之理，经脉为始，营其所行，知其度量，内刺五脏，外刺六腑。则此篇数语，乃出于禁服篇也。张、志同。
营其所行　张云：言经络之营行也。简案：营与制对言，疑非营行之义，营，度也，见《《玉篇》》，当以此释之。
先成精　张云：精者人之水也，万物之生，其初皆水。故易曰：天一生水。道家曰：水是三戈之母，精为元气之根。本神篇曰：故生之来谓之精。决气篇曰：两神相搏，合而成形，常先身生，是谓精。故人始生，先成精也。
精成而脑髓生　张云：精藏于肾，肾通于脑，脑者阴也，髓者骨之充也，诸髓皆属于脑，故精成而后脑髓生。
骨为干　张云：犹木之有干，土之有石，故能立其身。
脉为营　马云：犹将之营。《史记》云：以师兵为营卫。张云：脉络经营一身，故血气周流不息。
筋为刚　张云：筋力刚劲，故能约束骨骼，动作强健。
肉为墙　张云：肉象墙垣，故能蓄藏血气。志云：肉生于土，犹城墙之外卫也。
谷入于胃，脉道以通　张云：前言成形始于精，此言养形在于谷，如营卫生会篇曰：人受气于谷，谷入于胃，以传于肺，五脏六腑皆以受气，其清者为营，浊者为卫，故脉道通，血气行，此经脉之谓，明经脉之道，则可以决死生，处百病，调虚实，施治疗矣。
筋脉之始生　筋，诸本作经，当改。
起于中焦　马云：起，发也，中焦者，中脘也，在脐上四寸。杨珣《针灸集书》云：起者兴也，发也。简案：《铜人》注高承德云：中焦乃脐中也。此说甚异。张云：愚按此十二经者，即营气也，营行脉中，而序必始于肺经者，以脉气流经，经气归于肺，肺朝百脉，以行阴阳，而五脏六腑皆以受气，故十二经以肺经为首，循序相传，尽于足厥阴肝经，而又传于肺，终而复始，是为一周。
下络大肠　马云：络，犹兜也，如今人横线为络而兜物也。张云：络，联络也，当任脉水分穴之分，肺脉络于大肠，以肺与大肠为表里也。按：十二经相通，各有表里，凡在本经者皆曰属，以此通彼者皆曰络，故在手太阴，则曰属肺络大肠，在手阳明，则曰属大肠络肺，彼此互更，皆以本经为主也，下文十二经皆仿此。
还循胃口　张云：还，复也，循，巡绕也，自大肠而上复循胃口。滑氏《十四经发挥》云：胃口，胃上下口也，胃上口，在脐上五寸上脘穴，下口，在脐上二寸下脘穴之分也。《铜人》注云：胃口谓胃之上口，贲门之位也。
上膈属肺　滑氏云：属，会也，膈者隔也。凡人心下有膈膜，与脊胁周回相着，所以遮隔浊气，不使上熏于心肺也。张云：属者所部之谓。
从肺系横出腋下　滑氏云：肺系谓喉咙也，喉以候气，下接于肺，肩下胁上际曰腋，自肺脏循肺系出而横行，循胸部第四行之中府、云门，以出腋下。
臑内　滑氏云：膊下对腋处为臑，肩肘之间也。张云：膊之内侧，上至腋，下至肘，嫩软白肉曰臑，天府、侠白之次也。臑，儒软二音，又奴刀、奴到二切。简案：臑，广韵臂节，那到切。
行少阴心主之前　张云：少阴心经也，心主，手厥阴经也，手之三阴，太阴在前，厥阴在中，少阴在后也。
下肘中循臂内，上骨下廉入寸口　《铜人》注云：肘中，尺泽穴分也，上骨，谓臂之上骨也，经渠穴在此寸口中。（《甲乙》经渠在寸口陷者中。）杨珣云：肘，臂节也，臑尽处为肘。臂者，要旨论云，肘下为臂。上骨者，谓臂之上骨也。廉者，边也。滑氏云：肘以下为臂，廉，隅也，边也，手掌后高骨旁动脉为关，关前动脉为寸口。《楼氏纲目》云：臑下掌上名曰臂，臂有二骨，今太阴脉循臂上骨之下廉也。张云：膊臂之交曰肘中，穴名尺泽，肘以下为臂内，内，侧也，行孔最、列缺、经渠之次骨掌后高骨也，下廉，骨下侧也，寸口、关前动脉也，即太渊穴处。简案：据张注，上字上声，非也，寸口通寸关尺而言，诸注以寸部释之，失古义矣。
上鱼循鱼际　滑氏云：掌骨之前，大指本节之后，其肥肉隆起处，统谓之鱼，鱼际则其间之穴名也。
大指之端　滑氏云：出大指之端，至少商穴而终也，端，杪也。张云：端，指尖也。
其支者（止）出其端　《铜人》注云：《针经》曰：支而横者为络。此手太阴之络，别走阳明者也，穴名列缺。张云：支者如木之有枝，此以正经之外，而复有旁通之络也，臂掌之交曰腕，此本经别络，从腕后上侧列缺穴，直出次指之端，交商阳穴而接乎手阳明经也。
黄帝曰：肺，手太阴也　诸本无此八字，原文本于《类经》，宜删去。
是动　张云：动，言变也，变则变常而为病也，如阴阳应象大论曰，在变动为握、为哕之类，即此之谓。
膨膨　《铜人》注云：谓气不宣畅也。马云：俗云膨脝。胀论曰：肺胀者，虚满而喘咳。
缺盆中痛　张云：缺盆虽十二经之道路，而肺为尤近，故肺病则痛。
瞀　《铜人》注云：《太素》注曰：瞀，低目也。马云：交两手而掣瞀。张云：木痛不仁也。志云：目垂貌。简案：《《玉篇》》目不明貌。又《楚辞》九章：中闷瞀之忳忳。注：烦乱也。诸注俱误。
臂厥　《铜人》注云：肘前曰臂，气逆曰厥。
是主肺所生病者　马云：是皆肺经所生之病耳。按：《难经》二十二难，以是动为气，所生为血，即动生二字，分为气血，乃《难经》之臆说耳。张云：按二十二难云云，若乎近理，然细察本篇之义，凡在五脏，则各言脏所生病，凡在六腑，则或言气，或言血，或脉，或筋，或骨，或津液，其所生病，本各有所主，非以血气二字，统言十二经者也，《难经》之言，似非经旨。志云：是动者病因于外，所生者病因于内，凡病有因于外者，有因于内者，有因于外而及于内者，有因于内而及于外者，有外内之兼病者，本篇统论脏腑经气，故曰肺，手太阴之脉，曰是动，曰所生，治病者，当随其所见之证，以别外内之因，又不必先为是动，后及所生，而病证之毕具也。简案：马以此一句为结文，张则按下节为解，杨珣则肺下为句，盖是动所生，其义不明晰，亦未知孰是。
喘渴　《甲乙》《铜人》作喘喝。张云：渴，当作喝，声粗急也。
臑臂内前廉痛厥掌中热　张：厥一字句。马志：痛下句。《铜人》无厥字。
风寒汗出中风　张云：肺主皮毛，而风寒在表，故汗出中风。简案：气盛有余，谓肺脏气盛而有余，非外感邪气之盛也，而云风寒汗出中风，则似肺脏气盛而有余者，必病风寒汗出中风，此必理之所无，或恐六字衍文，诸家顺文诠释，未曾有疑及者，何？
小便数而欠　《铜人》注云：数，频也，欠，少也，言小便频而少也。马云：小便频数而发之为欠，母病及肾。简案：欠，呵欠也。宣明五气篇云：肾为欠。马注为是。
溺色变　《甲乙》注云：一作卒遗失无变。马云：邪及子。张云：金衰则水涸，故溺色变而黄赤。志云：气虚而不化也。
盛则泻之，（止）以经取之　张云：盛泻虚补，虽以针言，药亦然也。热则疾之，气至速也，寒则留之，气至迟也，陷下则灸之，阳气内衰，脉不起也。不盛不虚，以病有不因血气之虚实，而惟逆于经者，则当随经所在，或饮药，或刺灸，以取之也，下文诸经之治，义与此同。
盛者（止）小于人迎也　张云：寸口主阴，肺为大肠之脏，手太阴经也，故肺气盛者，寸口大三倍于人迎，虚则反少也，人迎者，足阳明之动脉，在结喉旁一寸五分，乃三阳脉气所至也。阴阳别篇曰：三阳在头，三阴在手者，其义即此，下同。简案：何梦瑶《医编》云：人迎脉，恒大于两手寸脉数倍，从无寸口反大于人迎者，今验之此言，殆信矣。
起于大指次指之端　端下，《甲乙》有外侧二字，《铜人》作内侧，误。张云：即食指之端也，穴名商阳。
循指上廉　张云：上廉，上侧也，凡经脉阳行于外，阴行于内，后诸经皆同。循指上廉，二间、三间也。
合谷　张云：穴名，两骨，即大指次指后歧骨间也，俗名虎口。
两筋之中　张云：腕中上侧，两筋陷中，阳溪穴也。
循臂上廉，入肘外廉　滑氏云：自阳溪而上，循臂上廉之偏历、温溜、下廉、上廉、三里，入肘外廉之曲池。
上臑外前廉　臑上《甲乙》《铜人》有循字。张云：行肘髎、五里、臂臑也。
髃骨　杨珣云：髃，肩前也，肩端两骨间为髃骨。张云：肩端骨罅为髃骨，以上肩髃巨骨也，髃、隅同。
柱骨之会上　《铜人》注云：气腑论注曰：柱骨之会，乃天鼎穴也，在颈缺盆上直扶突、气舍后，同身寸之半寸是也。杨珣云：《要旨》曰：脾上际会处为三柱骨，此经自肩髃穴，上出柱骨之上。张云：肩背之上，颈项之根，为天柱骨，六阳皆会于督脉之大椎，是为会上。简案：气腑论：手阳明脉气所发，柱骨之会各一。又气穴论：大椎上两旁各一柱骨会上，乃大椎两旁，必有本经之穴，其名今无考。《铜人》注为天鼎，非也。
下入缺盆　杨珣云：经曰：胸两旁高处为膺，膺上横骨为巨骨，巨骨上为缺盆。志云：缺盆在结喉两旁之高骨，形圆而踝，如缺盆然。
属大肠　滑氏云：当天枢之分会，属于大肠。
上颈贯颊　《甲乙》作直上至颈贯颊六字。滑氏云：头茎为颈，耳以下曲处为颊，自缺盆上行于颈，循天鼎、扶突，上贯于颊。
入下齿中　《发挥》：齿下补缝字。杨珣云：口内前小者为齿，大者为牙。滑氏云：既入下齿缝中，复出夹两口吻，相交于人中之分。
人中　张云：即督脉之水沟穴，由人中而左右互交上挟鼻孔者，自禾髎以交于迎香穴也。简案：《老子释略》云：鼻为天门，口为地户，天地之间，人中是也。
大肠手阳明也　诸本无此六字，当删，下并同。
颈肿　颈，《甲乙》作颊，《铜人》作䪼，注云：䪼谓准之秀骨也。并非。
是主津液所生病者　张云：大肠与肺为表里，肺主气，而津液由于气化，故凡大肠之或泄或秘，皆津液所生之病，而主在大肠也。志云：大肠传导水谷，变化精微，故主所生津液，病则津液竭而火热盛，故为目黄、口干、鼽衄、喉痹诸证。
鼽衄　《铜人》注云：王冰曰：鼻中水出曰鼽，血出曰衄。
寒栗不复　张云：不易温也。《铜人》注云：栗，战也。
起于鼻之交頞中　《甲乙》《铜人》及《十四经发挥》，并无之字，当是衍文。滑氏云：頞，鼻茎也，（案出《说文》。）鼻山根为頞，足阳明起于鼻两旁迎香穴，由是而上，左右相交于頞中。《铜人》注云：两目之间，鼻凹深处谓之頞中。张云：交頞，其脉左右互交也。简案：张注非是。
旁纳太阳之脉　纳，《甲乙》《千金》《铜人》《发挥》马志并作约。《铜人》注云：足太阳起于目眦（案：睛明穴），而阳明旁行约之。张云：纳，入也。简案：纳作约为是，太阳《甲乙》作大肠。
下循鼻外　滑氏云：历承泣、四白、巨髎。
入上齿中　入上，《甲乙》马志作上入。
挟口环唇　马云：环出挟口两吻地仓，环绕唇下。
下交承浆　《铜人》注云：承浆，穴名也，在颐前唇下宛宛中。滑氏云：下左右相交于承浆之分也。简案：刘熙《释名》云：口下曰承浆，承水浆也。（承水浆也，今本作浆水也，三字据《太平御览》引改）
颐　滑氏云：腮下为颔，颔中为颐。
大迎　《铜人》注云：在曲颔前，同身寸之一寸二分陷者中。
颊车　《铜人》注云：谓颊之牙车也，在耳下曲颊之端陷中。《释名》云：颐，养也，动于下，止于上，上下咀物以养人也。辅车，其骨强，所辅持口也；或曰牙车，牙所载也；或曰颔车，颔，含也，口含物之车也；或曰颊车，亦所以载物也；或曰鼸车，鼸鼠之食积于颊，人食似之，故取名也。凡系于车，皆取在下载上物也。
上耳前　张云：下关也。
客主人　《铜人》注云：在耳前起骨开口有空虚。简案：客主人诸书属足少阳经，特《外台》为本经穴，似是。
循发际至额颅　滑氏云：循发际行悬厘颔厌之分，经头维会于额颅之神庭，囟前为发际，发际前为额颅。
其支者　《发挥》《集书》：支下有别字。汪云：此乃正经，何以反属支脉？
下人迎，循喉咙　《铜人》注云：人迎在结喉两旁大脉动应手是也。滑氏云：循喉咙，历水突、气舍，入缺盆。简案：忧恚无言篇云：咽喉者，水谷之道也，喉咙者，气之所上下者也。
缺盆　张云：本经穴也。《甲乙》云：在肩上横骨陷者中。
属胃络脾　张云：胃与脾为表里也，此支自缺盆入内下膈，当上脘中脘之分，属胃络脾。
下乳内廉　张云：从缺盆，下行气户等穴（案：指库房、屋翳、膺窗），以至乳中，乳中，根也。
下挟脐　马云：不容、承满、梁门、关门、太乙、滑肉门，下挟脐，历天枢、外陵、大巨、水道、归来诸穴，而入气冲中。
气街　《铜人》《发挥》：街，作冲。《铜人》注云：在股下挟两旁，相去同身寸之四寸鼠鼷上，或云在毛际两旁鼠鼷上，乃三焦之道路，故云气街，或曰在归来下，同身寸之一寸。汪云：卫气篇云：胸气有街，腹气有街，头气有街，胫气有街。街，犹路也。
胃口　张云：胃之下口，当下脘之分，《难经》谓之幽门者是也。
循腹里　张云：过足少阴肓腧之外，此即上文支者之脉，由胃下行，而与直者复合于气街之中也。
以下髀关（止）入中指内间　滑氏云：抵，至也，股外为髀，髀前膝上起肉处为伏兔，伏兔后交文为髀关，挟膝解中为膑，胫骨为䯒，跗，足面也。既相合气冲中，乃下髀关，抵伏兔，历阴市、梁丘，下入膝膑中，经犊鼻，下循䯒，外廉之三里、巨虚上廉、条口、巨虚下廉、丰隆、解溪，下足跗之冲阳、陷谷，入中指外间之内庭，至厉兑而终也。滑、马内间作外间，非。
下廉三寸　廉，《甲乙》《铜人》《发挥》作膝。滑氏云：此支自膝下三寸，循三里穴之外，别行而下，入中指外间，与前之内庭、厉兑合也。马云：自膝下三寸，循三里穴之外别下历上廉、条口、下廉、丰隆、解溪、冲阳、陷谷，以至内庭、厉兑而合也。张云：廉，上廉也，下廉三寸即丰隆穴，是为阳明别络，故下入中指外间。简案：马以上廉等六穴，为支别所属者，误。
入大指间出其端　滑氏云：此支自跗上冲阳穴，别行入大指间，斜出足厥阴行间穴之外，循大指下出其端，以交于足太阴。汪云：至厉兑穴而终，以交于足太阴经。昂按：凡交经授受，皆属支脉。经别篇又云：上通于心，循咽出口上额䪼，还系目系。
洒洒振寒　洒，《甲乙》作淒，铜人作悽。脉解篇云：阳明所谓洒洒振寒者，阳明者午也，五月盛阳之阴也，阳盛而阴气加之，故洒洒然振寒也。简案：马引疟论，阳明虚则寒栗鼓颔，恐非。
善呻善欠　《甲乙》《铜人》：伸，作呷。《铜人》注云：伸谓伸努筋骨也。张云：胃之郁也。志云：善呻者阳气郁而欲伸出之，数欠者阳欲引而上也。
颜黑　铜人注云：颜，额也。张云：黑，水色也，土病则水无所畏，故黑色反见于颜面。
病至（止）弃衣而走　阳明脉解篇云：阳明主肉，其脉血气盛，邪客之则热，热甚则恶火。又云：阳明厥则喘而惋，惋则恶人。又云：胃者土也，故闻木音而惊者，土恶木也。又云：四肢者诸阳之本也，阳盛则四肢实，实则能登高也。又云：热盛于身，故弃衣欲走也。脉解篇云：所谓甚则厥，恶人与火，闻木音则惕然而惊者，阳气与阴气相薄，水火相恶，故惕然而惊也，所谓欲独闭户牖而处者，阴阳相薄也，阳尽而阴盛，故欲闭户牖而居。
贲响　张云：肠胃雷鸣也。简案：寿夭刚柔篇，怫忾贲响，义同。
骭厥　张云：骭，足胫也，阳明之脉，自膝膑下胫骨外廉，故为胫骭厥逆，骭，音干。
是主血所生病者　张云：中焦受谷，变化而赤为血，故阳明为多气多血之经，而主血所生病者。志云：本经曰：谷入于胃，脉道以通，血气乃行。平脉篇曰：水入于经，而血乃成。胃为水谷之海，主生此营血，故是主血所生病者。
狂疟温淫汗出　《甲乙》：疟，作瘈。张云：阳明热胜则狂，风胜则疟，温气淫泆则汗出。
唇胗　志云：胗，疹同，唇疡也。简案：志注本于《说文》。《甲乙》：胗，作紧。
大腹水肿　张云：胃在中焦，土病则不能制水也。
身以前皆热　《铜人》注云：腹为阴，背为阳，足阳明行身之阴，其气盛，故身以前皆热，其气不足，故身以前皆寒栗。
消谷善饥　志云：阳明气盛于外，则身以前皆热，盛于内则有余于胃，而消谷善饥，溺色黄。
起于大趾之端　滑氏云：起大趾之端隐白穴，受足阳明之交也。
循指内侧白肉际　张云：行大部、太白等穴。
核骨　核，《发挥》作覈。滑氏云：俗云孤拐骨是也。楼氏云：核骨在足大趾本节后，约二寸，内踝骨前约三寸，如枣核，横于足内侧，赤白肉际者是也，窦太师指为孤拐骨者非是也。张云：核骨即大趾本节后内侧圆骨也，滑氏言为孤拐骨者，非，盖孤拐即名踝骨，古有击踝之说，即今北人所谓打孤拐也。
上内踝前廉　滑氏云：过核骨后历太白、公孙、商丘，上内踝前廉之三阴交也，足跟后两旁起骨为踝骨。张云：滑氏以足跟骨为踝者，亦非，盖彼曰跟踵，非踝也。
踹内　《铜人》注云：踹，谓胫之鱼腹也。滑氏云：腨，腓肠也，由三阴交上腨内，循䯒骨后之漏谷，上行二寸，交出足厥阴经之前，至地机、阴陵泉。张云：踹，足肚也，亦名腓肠，本经与腨通用，音篆，盖踹，本音煅，《《玉篇》》以足跟为踹。简案：腨，《说文》：腓肠也。
上膝股内前廉入腹属脾　滑氏云：髀内为股，脐上下为腹，自阴陵泉上循膝股内前廉之血海、箕门，迤逦入腹，经冲门、府舍，会中极、关元，复循腹结、大横，会下脘，历腹哀，过日月、期门之分，循本经之里，下至中脘、下脘之际，以属脾络胃也。
上膈（止）散舌下　滑氏云：咽所以咽物者，居喉之前，舌本，舌根也。由腹哀，上膈，循食窦、天溪、胸乡、周荣，由周荣外曲折向下，至大包上行，行人迎之里，挟咽连舌本，散舌下。
其支者（止）注心下　张云：足太阴经外行者，由腹之四行上府舍、腹结等穴，散于胸中，而止于大包。其内行而支者，自胃脘别上膈，注心中，而接乎手少阴经也。
食则呕（止）快然如衰　脉解篇曰：太阴所谓食则呕者，物盛满而上溢，故呕也。所谓病胀者，太阴子也，十一月万物之气皆藏于中，故曰病胀。所谓上走心为噫者，阴盛而上走于阳明，阳明络属心，故曰上走心为噫也。所谓得后与气则快然如衰者，十一月阴气下衰，而阳气且出，故曰得后与气，则快然如衰也，如衰，《甲乙》作而衰。简案：而如古通。李云：后，大便也，气，转矢气也。
身体皆重　《铜人》注云：以脾主肉，故胀病则身体重。
舌本痛　马云：上舌本强，而此则甚。
体不能动摇　马云：即上文重而甚。
烦心心下急痛　《甲乙》痛作寒疟二字。马云：脉注心中。
溏瘕泄水闭黄疸　马云：溏，脾气不实，瘕泄，《难经》五十七难，有大瘕泄，水闭，六元正纪大论，有甚则水闭跗肿，言水蓄于内，而大小便皆闭也，黄疸，《素问·平人气象论》、本经论疾诊尺篇，皆有黄疸。张云：脾寒则为溏泻，脾滞则为症瘕，脾病不能制水，则为泄，为水闭、黄疸，不能卧。李云：溏者水泄也，瘕者痢疾也，水闭者上病不能治水也，水闭则湿热壅而为疸，为不卧。
不能卧　《甲乙》卧作食，食下有唇青二字。《铜人》注云：《甲乙经》作好卧不能食肉，唇青强立，与今本异。
强立　诸家不释。简案：盖谓勉强而起立，则股膝内肿，《甲乙》肿下有痛字。
足大趾不用　张云：脾脉起于足拇以上，膝股内廉，故为肿，为厥，为大趾不用诸病。
起于心中　杨珣云：经曰：心在肺下。又云：心状如莲花未开，在膈上附第五椎也。简案：据杨注，心中直指心脏而言。
心系　道藏本脱系字。滑氏云：心系有二，一则上与肺相通，而入肺两大叶间，一则由肺叶而下，曲折向后，并脊膂细络相连，贯脊髓与肾相通，正当七节之间，盖五脏系皆通于心，而心通五脏系也。手少阴经起于心，循任脉之外属心系，下膈，当脐上二寸之分，络小肠。张云：其系有五，上系连肺，肺下系心，心下三系连脾、肝、肾，故心通五脏之气而为之主也。
目系　杨珣云：要旨论曰：目内连深处为目系。此经已络小肠，从心系支而横出，循任脉之外，上挟咽系，而行至于目系也。
其直者（止）出腋下　滑氏云：直者复从心系直上至肺脏之分，出循腋下抵极泉也，穴在臂内腋下筋间动脉。张云：手少阴经行于外者始此。
下循臑内后廉（止）下肘内　《甲乙》作肘中内廉。滑氏云：自极泉下循臑内后廉，行太阴心主两经之后，历青灵穴，下肘内廉，抵少海。
循臂内（止）出其端　滑氏云：腕下踝为兑骨，自少海而下循臂内后廉，历灵道、通里，至掌后锐骨之端，经阴郄、神门，入掌内廉，至少府，循小指端之少冲，而终以交于手太阳也。心为君主之官，示尊于它脏，故其交经授受，不假于支别云。
嗌干（止）臂厥　张云：本经支者从心系上挟咽，故为嗌干心痛，心火炎则心液耗，故渴而欲饮，手少阴循臂内后廉，出小指之端，故为臂厥。
目黄胁痛（止）掌中热痛　张云：少阴之脉，系目系，故目黄，出腋下，故胁痛，循臑臂内入掌内后廉，故为热痛诸病。《甲乙》胁下有满字。
起于小指之端，（止）出踝中　滑氏云：臂骨尽处为腕，腕下兑骨为踝，本经起小指端少泽穴，由是循手之外侧之前谷、后溪、上腕，出踝中，历腕骨、阳谷、养老穴也。
直上循臂骨下廉（止）交肩上　滑氏云：脊两旁为膂，膂上两角为肩解，肩解下成片骨为肩胛（一名膊），自养老穴直上循臂骨下廉支正穴，出肘内侧两骨之间，历小海穴上循臑外后廉，行手阳明少阳之外，上肩循肩贞、臑俞、天宗、乘风、曲垣、肩外俞、肩中俞诸穴，乃上会大椎，因左右相交于两肩之上。张云：循臂骨下廉、阳谷等穴，出肘内侧两骨尖陷中小海穴也，此处捺之，应于小指之上。简案：两筋，《甲乙》《千金》《铜人》等，作两骨，滑氏从之，今捺之而痠麻，应于小指之上者触筋也，其穴则在肘骨臂骨之间，知是作骨为是。
入缺盆（止）属小肠　《甲乙》缺盆下有向腋下三字，《铜人》同。张云：自缺盆由胸下行，入膻中络心，心与小肠为表里也，自缺盆之下，循咽下膈抵胃下行，当脐上二寸之分，属小肠，此本经之行于内者。
其支者（止）入耳中　滑氏云：目外角为锐眦，支者别从缺盆，循颈之天窗、天容，上颊抵颧髎，上至目锐眦，过瞳子髎，却入耳中，循听宫而终也。
其支者（止）斜络于颧　《发挥》无斜络于颧四字，盖依《金兰循经》文集书同。张云：目下为䪼，目内角为内眦，颧即颧骨下颧髎穴，手太阳自此交目内眦，而接乎足太阳经也。简案：刺禁论王注：手太阳脉，自颧而斜行至目内眦。《发挥》无四字者，盖系于脱文。
颔肿　《铜人》注云：颔，谓颊下也。张云：本经之脉，循咽下膈，其支者循颈上颊，故为是病。
是主液所生病者　张云：小肠主泌别清浊，病则水谷不分，而流衍无制，是主液所生病也。志云：小肠为受盛之官，化水谷之精微，故主液。
起于目内眦上额交巅　滑氏云：目大角为内眦，发际前为额，脑上为巅，巅，顶也。足太阳起目内眦睛明穴，上额循攒竹，过神庭，历曲差、五处、承光、通天，自通天斜行左右，相交于巅上之百会也。《铜人》注云：内眦，谓目之大眦也。
介按：目内眦外一分宛宛中，是睛明穴也。上行眉，眉头陷中，即攒竹穴也，再上行发际间，侠督脉之神庭穴，旁开一寸五分，正头取之，是曲差穴也。后行五分，旁开一寸五分，五处穴也，从此后行一寸五分，承光穴也。由承光后行一寸五分，侠督脉之百会穴，旁开一寸五分，即通天穴也。
其支者从巅至耳上角　滑氏云：抵耳上角，过率谷、浮白、窍阴穴，所以散养于经脉也。张云：由百会旁行至耳上角，过足少阳之曲鬓、率谷、天冲、浮白、窍阴、完骨，故此六穴者，皆为足太阳少阳之会。
介按：从悬厘后行耳前，入发际曲隅陷中鼓颔有空，即曲鬓穴也。后行耳上，入发际寸半陷者宛宛中，嚼牙取之，即率谷穴也。从此后行耳后三分许，入发际二寸，天冲穴也。下行耳后，入发际一寸，浮白穴也。由此下行耳后，高上枕骨下摇动有穴，窍阴穴也。从窍阴行耳后，入发际四分，即完骨穴也。
其直者从颠入络脑　《铜人》注云：顶为中顶，前曰囟顶，后曰脑顶，左右曰角。滑氏云：脑，头髓也，颈上为脑，脑后为项，此直行者，由通天穴后循络却、玉枕，入络脑。
还出别下项（止）抵腰中　张云：自脑复出别下项，由天柱，而下会于督脉之大椎、陶道，却循肩髆内分作四行而下，此节言内两行者，夹脊两旁各相去一寸半，自大杼行风门及脏腑诸腧，而抵腰中等穴也，中行椎骨曰脊，臀骨上曰腰。
入循膂络肾属膀胱　张云：自腰中入膂络肾前属膀胱，肾与膀胱为表里也，夹脊两旁之肉曰膂。
从腰中下挟脊贯臀入腘中　《甲乙》《铜人》挟脊作会于后阴四字，《发挥》《集书》无挟脊二字。马云：从腰中循腰髋下挟脊，历上髎、次髎、中髎、下髎、会阳，下贯臀，至承扶、殷门、浮郄、委阳，入腘中之委中穴。滑氏云：臀，尻也，挟腰髋骨两旁为机，机后为臀，腓肠上膝后曲处为腘。
介按：从腰踝骨下一寸，侠脊两旁，第一空陷中，即上髎穴也。第二空陷中，次髎穴也。第三空陷中，中髎穴也。第四空陷中，下髎穴也。从下髎行阴尾、尻骨两旁五分许，即会阳穴也。又自尻臀下阴股上约纹中，即承扶穴也。从殷门外循，斜上一寸，屈膝而得之，即浮郄穴也。从浮郄下行，仍在承扶下六寸，屈伸取之，委阳穴也。从委阳下行腘中，约纹动脉陷中，伏卧取之，即委中穴也。以上诸穴，皆属足太阳膀胱经。
其支者（止）挟脊内　胛，《甲乙》注云：一作髋。缪刺论王注、《铜人》《发挥》作胂。滑氏云：膂肉曰胂，夹脊肉也，其支者为挟脊，两旁第三行相去各三寸之诸穴。自天柱而下，从髆内左右，别行下贯胂膂，历附分、魄户、膏肓、神堂、譩譆、膈关、魂门、阳纲、意舍、胃仓、肓门、志室、胞肓、秩边，下历尻臀，过髀枢也。
介按：膀胱经穴，自大杼别脉，其支者从肩膊内循，行第二椎下附项内廉两旁，相去脊中各三寸半，正坐取之，即是附分穴，由附分至秩边穴，共计十四穴，左右历次而下，共二十八穴。
过髀枢（止）合腘中　《甲乙》《铜人》髀外下无从字。滑氏云：股外为髀，捷骨之下为髀枢，循髀外后廉髀枢之里，本经承扶之外一寸五分之间，而下与前之入腘中者相合。
以下贯踹内（止）至小指外侧　马云：踹、腨同。滑氏云：腨，腓肠也，下行循合阳穴，下贯腨内，历承筋、承山、飞阳、跗阳，出外踝后之昆仑、仆参、申脉、金门，循京骨、束骨、通谷，至小指外侧端之至阴穴，以交于足少阴也。杨珣云：䯒骨之下为立骨，左右各有内外踝骨者共四，踝骨之后，各有京骨者，左右共二。张云：小指本节后，大骨曰京骨。
髀不可以曲　《甲乙》无髀字，似是。张以髀为髀枢，未知是否。
踝厥　张云：足太阳脉出外踝之后，筋结于外踝也。
是主筋所生病者　张云：周身筋脉，惟足太阳为多为巨，其下者结于踵，结于腨，结于腘，结于臀，其上者挟腰脊，络肩项，上头为目上纲，下结于頄，故凡为挛、为弛、为反张、载眼之类，皆足太阳之水亏，而主筋所生病者。汪云：主筋，义未详。按：太阳病多痉急如上症，皆风伤筋也。
痔疟狂癫疾　张云：脉入肛故为痔，经属表故为疟，邪入于阳，故为狂癫疾。马云：刺疟篇有太阳之疟，癫狂篇二十二有刺太阳经者。
项痛　《甲乙》：项下有颈间二字。
邪走足心　《甲乙》《铜人》《发挥》走作趣，马作趋。滑氏云：趣，向也，足少阴起小趾之下，斜向足心之涌泉穴，在足心陷中屈足卷指宛宛中。马云：邪、斜同。
出于然谷之下（止）出腘内廉　《脉经》《千金》谷作骨。滑氏云：由涌泉转出足内踝然谷穴，下循内踝后太溪穴，别入踝中之大钟、照海、水泉，乃折自大钟之外，上循内踝，行厥阴、太阴之后，经复溜、交信，过三阴交上腨内，循筑宾，出腘内廉，抵阴谷也。
介按：足少阴肾经之涌泉穴，在足心陷中，伸腿屈足卷指宛宛中。从涌泉上行足内踝前，起大骨陷中，即然谷穴也。又行足内踝后五分跟骨上动脉陷中，太溪穴也。足跟后跟中，大骨上两筋间，大钟穴也。再从大钟行太溪下一寸，内踝下，水泉穴也。足内踝下四分前后，有筋，上有踝骨，下有软骨之中陷中，照海穴也。从照海行足内踝后，除踝上二寸许，前旁骨陷中，即复溜穴也。从此斜外上行复溜穴之后，二寸许，后旁筋，即交信穴也。再斜外上行过三阴交穴，上腿肚中，即筑宾穴也。再上行膝下，内辅骨后，大筋下，小筋上，按之应手，屈膝得之，即阴谷也。
上股内后廉贯脊，属肾络膀胱　滑氏云：出阴谷，上股内后廉贯脊，会脊之长强穴，还出于前，循横骨、大赫、气穴、四满、中注、肓俞，当肓俞之所，脐之左右属肾，下脐下，过关元、中极，而络膀胱也。
其直者（止）挟舌本　《甲乙》注：一本云，从横骨中挟脐循复里，上行而入肺。滑氏云：其直行者从肓俞属肾处，上行循商曲、石关、阴都、通谷诸穴，贯肝上，循幽门，上膈，历步廊，入肺中，循神封、灵墟、神藏，或中俞腑，而上循喉咙，并人迎，挟舌本而终也。张云：按足少阴一经，考之本篇及经别、经筋等篇，皆言由脊里上注心肺，而散于胸中。惟骨空论曰：冲脉者，起于气街，并少阴之经，侠脐上行至胸中而散。故《甲乙》经于俞府、彧中、神藏、灵墟、神封、步廊等穴，皆云足少阴脉气所发，幽门、通谷、阴都、石关、商曲、肓俞、中注、四满、气穴、大赫、横骨十一穴，皆云冲脉足少阴之会，故滑氏之注如此，实本于《甲乙》《铜人》诸书，而《甲乙》等书，实本之骨空论也。
介按：从横骨上行一寸，中行旁开五分，即大赫穴也。再上行一寸，中行旁开五分，气穴穴也。再上行一寸，中行旁开五分，四满穴也。再上行一寸，中行旁开五分，中注穴也。再上行一寸，直脐旁去五分，肓俞穴也。再上行二寸，中行旁开五分，商曲穴也。再上行一寸，中行旁开五分，石关穴也。再上行一寸，中行旁开五分，阴都穴也。再上行一寸，陷中，中行旁开五分，通谷穴也。再上行一寸，陷中，中行旁开五分，幽门穴也。再上行一寸，陷中，中行旁开二寸，仰而取之，步廊穴也。再上行一寸六分，中行旁开二寸，神封穴也。再上行一寸六分，灵墟穴也。再上一寸六分，神藏穴也。再上行一寸六分，彧中穴也。从彧中上行巨骨，下侠任脉之璇玑，中行旁开二寸，陷中，仰而取之，即俞府穴也。
其支者（止）注胸中　滑氏云：两乳间为胸中，支者自神藏别出绕心，注胸之膻中，以交于手厥阴也。
病饥不欲食　马云：盖虚火盛则饥，而不欲食者，脾气弱也。张云：肾虽阴脏，元阳所居，水中有火，为脾胃之母，阴动则阳衰，阳衰则脾困，故病虽饥，而不欲食。
面如漆柴　《甲乙》《铜人》作面黑如炭色。《铜人》注云：一作地色。《素问》曰：所谓面黑如地者，和气内夺，故变于色也。（案：出脉解篇。）《发挥》作地色，本之也。马云：漆则肾之色黑者，形于外而如漆柴，则肾主骨者瘦矣。张云：水色黑，阴邪色见于面，故如漆，肾藏精，精衰则枯，故如柴。杨玄操二十四难注云：漆柴者，恒山苗也，其草色黄黑无润泽，故以为喻。简案：据杨说漆即蜀漆，然《本草》中无所考。
咳唾则有血　马云：脉入肺中则为咳，而唾中有血，则肾主有损。
喝喝而喘　《甲乙》注：一作喉鸣。《铜人》亦作喉鸣而喘。
坐而欲起　马云：阴虚不能宁静。
KTKT　马云：水亏肝弱。张云：目之明在瞳子，瞳子者，骨之精也，肾气内夺，则目KTKT如无所见，故凡目多昏黑者，必真水亏于肾也。
心如悬若饥状　张云：心肾不交，则精神离散，故心如悬，阴虚则内餧，故常若饥状。
善恐　马云：阴阳应象大论曰：肾在志为恐。张云：肾气怯，故惕惕如人将捕之。《甲乙》无气不足以下十四字。
黄疸肠澼　马云：五疸有女劳疸，通评虚实论、大奇论，皆有肠澼。张云：阴虚阳实。故为黄疸，肾开窍于二阴，故为肠澼。
痿厥嗜卧　《铜人》注云：人冒暑热之毒舍于肾，肾乃水脏也，水不胜火，则骨与髓虚，故足不任身，而痿厥生焉，痿则无力，故嗜卧也。马云：脉有骨痿，义见痿论。张云：嗜卧者，多阴少阳，精神匮也。逆调论曰：肾者水脏，主津液，主卧与喘也。
灸则强食生肉（止）重履而步　灸则以下十六字，《甲乙》移足下热而痛下。马云：如灸者则当勉强进食，必生长其肉，又宽缓其带，散披其发，扶大杖，着重履，以缓步之，盖不太劳动，以肾气之衰弱也。余经不言此法，而唯肾经详言者，以肾经属水，为身之本，而病人多犯其戒，故独言之详。张云：生肉厚味也，味厚所以补精。志云：生，当作牲。《周礼》云：始养之谓，畜将用之谓牲，又牛羊豕曰三牲，夫羊为火畜，牛为土畜，豕为水畜，其性躁善奔，强食牲肉，以助肾气上升，而与火土之相合也。缓带者，取其伸舒也，夫肾脏之精，奉心神化赤而为血，发乃血之余也，披发者，使神气之下交也，大杖重履者，运筋骨之气也。夫阴阳之气，有厥于臂者，有厥于骭者，有厥于踝者，有厥于骨者，此章论少阴之气厥逆于下，而曰强食牲肉，曰缓带披发，盖少阴为阴阳生气之原也。简案：重，诸家无解，当读如字。
心包络　《甲乙》《铜人》无此三字。《发挥》：络一字无。张云：心主者，心之所主也，心本手少阴，而复有手厥阴者，心包络之经也。如邪客篇曰：心者五脏六腑之大主也，诸邪之在心者，皆在心之包络。包络者，心主之脉也，其脉之出入屈折，行之疾徐，皆如手少阴心主之脉行也，故曰，心主手厥阴心包络之脉。《续医说》孙景思医论云：或谓心包络乃胸中之脂膜，或又谓之裹心之肉，皆非也，乃裹心之黄脂膜，包于心外，似脂非脂，似肉非肉，外则有细筋膜如系，与心肺相连者，此则是心包络也。余谓诸兽之内景，大概亦与人相同，观其心形，亦略可见矣。
介按：唐容川云：心之上面，周围有夹膜裹之，即包络也，包络上连肺系，由肺系连及于胸内之四面，皆是油膜，又下为网油膜，所谓膜者，皆三焦也，三焦与包络相通，其迹如此，故包络之脉，下膈历三焦也。
出属心包络（止）历络三膲　张云：心包络，包心之膜络也，包络为心主之外卫，三膲为脏腑之外卫，故为表里而相络，诸经皆无历字，独此有之，盖指上中下而言，上即膻中，中即中脘，下即脐下，故任脉之阴交穴，为三膲募也。
其支者（止）入肘中　滑氏云：胁上际为腋，自属心包，上循胸出胁下腋三寸天池穴，上行抵腋下，下循臑内之天泉穴，以介乎太阴、少阴两经之中间，入肘中之曲泽也。
下臂（止）出其端　滑氏云：由肘中下臂，行臂两筋之间，循郄门、间使、内关、大陵，入掌中劳宫穴，循中指出其端之中冲云。
介按：行臂两筋之间，即是曲泽穴。由此下行掌后，去腕五寸，即郄门穴也。再下行掌后，去腕三寸，两筋间陷中，即间使穴也。从此下行掌后，去腕二寸，两筋间，内关穴也。再下行掌后，骨下横纹中，两筋间陷中，大陵穴也。由此下行掌中央动脉，屈无名指取之，即劳宫穴也。从劳宫下行手中指之端，去爪甲角，如韭叶许陷中，即中冲穴也。
其支者（止）出其端　滑氏云：小指次指无名指也，自小指逆数之，则为次指，云支别者，自掌中劳宫穴别行，循小指次指出其端，而交于手少阳也。
心中憺憺　《铜人》作澹澹，注：席延赏云：淡淡，水摇也。张云：憺，音淡，动而不宁貌。
面赤目黄　张云：心之华在面，目者心之使，故病则面赤目黄。
喜笑不休　马云：心在声为笑。
是主脉所生病者　《甲乙》注：脉，一作心包络。《铜人》作心包脉。志云：心主血，而包络代君行令，故主脉。
起于小指次指之端，（止）上贯肘　两指，《发挥》作次指。滑氏云：臂骨尽处为腕，臑尽处为肘，手少阳起小指次指端关冲穴，上出次指之间，历液门、中渚，循手表腕之阳池，出臂外两骨之间，循外关、支沟、会宗、三阳络、四渎，乃上贯肘抵天井穴。
介按：从关上行，手小指次指歧骨间陷中，握拳取之，即液门穴也。由此上行一寸陷中，是中渚穴也。由四指本节直上行，手表腕上陷中，即阳池穴也。再上行手腕后二寸，两骨间陷中，是外关穴也。由此上行一寸，两骨间陷中，即支沟穴也。从此外开一寸，即会宗穴也。由此内斜上行一寸，臂上大交脉，三阳络穴也。再上行肘前五寸，外廉陷中，四渎穴也。从四渎斜外上行，肘外大骨尖后，肘上一寸两筋又骨罅中，屈肘拱胸取之，即天井穴也。
循腨外（止）循属三焦　下循字，《甲乙》《铜人》作偏。张云：上贯肘之天井，循臑外行手太阳之前，手阳明之后，历清冷渊、消烁、臑会，上肩髎，过足少阳之肩井，自天髎而交，出足少阳之后也。其内行者，入缺盆，复由足阳明之外，下布膻中，散络心包，相为表里，乃自上焦下膈，循中焦下行，并足太阳之正，入络膀胱，以约下焦，故足太阳经委阳穴，为三焦下辅腧也。
其支者（止）至䪼　张云：其支行于外者，自膻中上行出缺盆，循天髎、上项，会于督脉之大椎、天牖，系耳后之翳风、瘈脉、颅息，出耳上角之角孙，过足少阳之悬厘、颔厌，下行耳颊至䪼，会于手太阳颧髎之分，䪼，音拙，目下也。
其支者（止）至目锐眦　出走耳前，以下十一字，《发挥》无。张云：此支从耳后翳风入耳中，过手太阳之听宫，出走耳前之耳门，过足少阳之客主人，交颊，循和髎，上丝竹空，至目锐眦，会于瞳子髎穴，手少阳经止于此，而接乎足少阳经也。
浑浑焞焞　马云：浑浑然，焞焞然，甚觉不听也。张云：不明貌。简案：《明堂灸经》作惇惇恽恽。《孙子·兵势篇》：浑浑沌沌，形圆而不可败，即混沌也。
是主气所生病者　张云：三焦为水渎之腑，水必由于气也。
汗出　张云：三焦出气，以温肌肉，充皮肤，故为汗出，其他诸病，皆本经之脉所及。
起于目锐眦，上抵头角，下耳后　滑氏云：足少阳经起目锐眦之瞳子髎，于是循听会、客主人，上抵头角，循颔厌，下悬颅、悬厘，由悬厘外循耳上发际，至曲鬓、率谷，由率谷外折下耳后，循天冲、浮白、窍阴、完骨，又自完骨外折，上过角孙，循本神，过曲差，下至阳白，会睛明，复从睛明上行，循临泣、目窗、正营、承灵、脑空、风池云。滑又云：此经头部，自瞳子髎至风池，凡二十穴，作三折向外而行，始瞳子髎，至完骨，是一折，又自完骨，外折上至阳白，会晴明，是一折，又自晴明上行，循临泣、风池，是一折。汪机续注云：若依内经直行，则少阳头部二十穴，无从安顿，若依伯仁三折，则穴可安，似又戾于经旨，此愚所未解也，俟明者正焉。
介按：去目锐眦五分，是瞳子髎穴也，由此下外斜行耳前，起骨上面下一寸耳珠下，动脉宛宛中，开口有空侧，张口取之，即听会穴也。从此上直行一寸，开口有空，侧卧张口取之，即客主人穴也，由此上内斜行两太阳曲角上廉，即颔厌穴也。由此后行耳前，曲角上两太阳之中，即悬颅穴也。从此后行耳前，曲角上两太阳下廉，即悬厘穴也。由此后行耳前，入发际曲隅陷中，鼓颔有空，即曲鬓穴也。从此后行耳上，入发际寸半，陷者宛宛中，嚼牙取之，即率谷穴也。由此后行耳后三分许，入发际二寸，即天冲穴也。由此下行耳后，入发际一寸，即浮白穴也。从此下行耳后，高上枕骨下，摇动有空，即窍阴穴也。由此行耳后，入发际四分，即完骨穴也。从完骨折上行，神庭旁三寸，直耳上，入发际四分，即本神穴也。从此行眉上一寸，直瞳子，即阳白穴也。再上直行，入发际五分陷中，正睛取之，即临泣穴也。由此后行一寸，即目窗穴也。再后行一寸，即正营穴也。再后行一寸五分，即承灵穴也。由此后行一寸五分，即脑空穴也。从脑空穴下行耳后，下发际陷中，大筋外廉，按之引于耳中，即风池穴也。
循颈（止）入缺盆　滑氏云：自风池循颈过天牖穴，行手少阳之前，下至肩上，循肩井，却左右相交，出手少阳之后，过大椎、大杼、秉风，当秉风前入缺盆之外。
其支者（止）至目锐眦后　滑氏云：其支者从耳后颞、颥间，过翳风之分，入耳中过听宫，出走耳前，复自听会至目锐眦、瞳子髎之分也。简案：此十八字与前三焦经文重，恐此剩文。
其支者（止）属胆　《甲乙》加字上注云：一本云别锐眦，上迎手少阳于頞。滑氏云：其支者别自目外瞳子髎而下大迎，合手少阳于䪼，当颧髎穴之分，下临颊车，下颈循本经之前，与前之入缺盆者相合，下胸中天池之外，贯膈即期门之所络肝下至日月之分，属于胆也。
循胁里（止）入髀厌中　滑氏云：胁，胠也，腋下为胁，曲骨之分为毛际，毛际两旁动脉中为气冲，捷骨之下为髀厌，即髀枢也，自属胆处循胁内章门之里，出气冲，绕毛际，遂横入髀厌中之环跳也。
其直者，（止）出膝外廉　滑氏云：胁骨之下为季胁，此直者从缺盆直下腋，循胸历渊腋、辄筋、日月穴，过季胁，循京门、带脉、五枢、维道、居髎，由居髎，入上髎、中髎、长强，而下与前之入髀厌者相合，乃下循髀外行太阳、阳明之间，历中渎、阳关，出膝外廉，抵阳陵泉也。张云：髀阳，髀之外侧也。
下外辅骨之前（止）入小指次指之间　滑氏云：䯒外为辅骨，外踝以上为绝骨，足面为跗，自阳陵泉，下外辅骨，前历阳交、外丘、光明，直下抵绝骨之端，循阳辅、悬钟，而下出外踝之前，至丘墟，循足面之临泣、地五会、侠溪，乃上入小指次指之间，至窍阴而终也。张云：辅骨，膝下两旁高骨也，外踝上骨际曰绝骨，绝骨之端，阳辅穴也。《铜人》注云：辅骨谓辅佐䯒骨之骨，左䯒之外。简案：辅骨取义于车辅，《铜人》注，非也。（辅字义详于《素问识·骨空论》。）滑氏足跗为句，张上字下为句，今考文例不宜云从跗上而上于指间，且下文有别跗上语，张句为是。
其支者（止）出三毛　滑氏云：足大趾本节后为歧骨，大趾爪甲后为三毛，其支者自足跗上临泣穴，别行入大趾，循歧骨内出大趾端，还贯入爪甲，出三毛，交于足厥阴也。张云：足大趾次趾本节后骨缝为歧骨，大趾爪甲后二节间为三毛。
口苦善太息　张云：胆病则液泄，故口苦，胆郁则不舒，故善太息。《铜人》注：《素问》云：口苦者，病名胆痹也。
心胁痛　马云：脉循胁里出气街。
面微有尘　《铜人》注云：谓面如微尘，有触冒尘土之色也。张云：足少阳之别散于面，胆木为病，燥金胜之，故面微有尘，体无膏泽。
足外反热，是为阳厥　张云：本经循髀阳，出膝外廉，下出外踝之前，故足外反热，木病从火，故为阳厥。
是主骨所生病者　张云：胆味苦，苦走骨，故胆主骨所生病。又骨为干，其质刚，胆为中正之官，其气亦刚，胆病则失其刚，故病及于骨。凡惊伤胆者，骨必软，即其明证。汪云：骨病未详。按：全元起云：少阳者肝之表，肝主筋，筋会于骨，是少阳之经气所荣，故云。简案：《素问·热论》：少阳主胆。《甲乙》《太素》、全元起、《病源》并作骨，汪所引乃出热论新校正。
头痛颔痛　《甲乙》作头面颔痛，《铜人》作头痛角颔痛。
马刀侠瘿　瘫疽篇：侠瘿作挟缨，详于彼注。
汗出振寒疟　张云：少阳居三阳之中，半表半里者也，故阳胜则汗出，风胜则振寒为疟。
胸胁肋脾（止）外踝前　汪云：皆经脉所过，按少阳行身侧，故本篇多用外字。
诸节皆痛　志云：少阳主骨，故诸节皆痛也。
丛毛之际　《千金》《铜人》《发挥》：丛，作聚。滑氏云：足大趾爪甲后为三毛，三毛后横文为聚毛，足厥阴起于大趾聚毛之大敦穴。张云：肝为足厥阴经也，起于足大趾，去爪甲横纹后丛毛际大敦穴，丛毛即上文所谓三毛也。简案：今从张注。
上循足跗上廉去内踝一寸　滑氏云：循足跗上廉，历行间、太冲，抵内踝一寸之中封也。
上踝八寸（止）上腘内廉　滑氏云：自中封上踝过三阴交，历蠡沟、中都，复上一寸交出太阴之后上腘内廉，至膝关、曲泉。
循股阴（止）属肝络胆　过，《甲乙》作环，《铜人》《发挥》同。滑氏云：髀内为股，脐下为小腹，由曲泉上行，循股内之阴包、五里、阴廉，遂当冲门、腑舍之分，入阴毛中，左右相交，环绕阴器，抵小腹而上会曲骨、中极、关元，复循章门，至期门之所，挟胃属肝下日月之分，络于胆也。张云：入阴毛中之急脉，遂左右相交，环绕阴器，而会于任脉之曲骨。简案：急脉穴，在阴髦中，阴上两旁相去同身寸之二寸半，见气腑论。王注：乃本经穴，《发挥》漏之。
上贯膈（止）会于巅　《甲乙》注：一云其支者从小腹与太阴少阳结于腰踝夹脊下第三第四骨孔中。滑氏云：目内连深处为目系，颃颡咽颡也，自期门上贯膈，行食窦之外，大包之里，散布胁肋，上云门、渊腋之间，人迎之外，循喉咙之后，上入颃颡，行大迎、地仓、四白、阳白之外，连目系上出额，行临泣之里，与督脉相会于巅顶之百会也。志云：颃颡，腭上窍也，循喉咙之后，上入颃颡，连目系，是颃颡在会厌之上，上腭与鼻相通之窍是也，故曰颃颡不开，则洞涕不收，分气失也，分气者，口鼻两分之气。简案：颃颡，得志聪注而始明矣，义更详于忧恚无言篇注。
其支者（止）环唇内　滑氏云：前此连目系上出额，此支从目系下行任脉之外，本经之里，下颊里交环于口唇之内。
其支者（止）注肺　滑氏云：此交经之支，从期门属肝处别贯膈，行食窦之外，本经之里，上注肺中，下行至中焦，挟中脘之分，以交于手太阴也。张云：尽十二经之一周，终而复始也。
腰痛　马云：肝与肾通，则膂筋之脉通于肝。张云：足厥阴支别者，与太阴少阳之脉，同结于腰踝下中髎、下髎之间，故为腰痛。刺腰痛篇曰：厥阴之脉，令人腰痛，腰中如张弓弩弦。
丈夫㿉疝，妇人少腹肿　张云：足厥阴气逆则为睾肿卒疝，妇人少腹肿，即疝病也。汪云：脉抵少腹，妇人亦有疝，但不名疝而名瘕。
面尘脱色　马云：胆病面有微尘，肝为之里，主病同。
胸满（止）闭癃　张云：本经上行者，挟胃贯膈，下行者，过阴器抵小腹，故为此诸病。志云：肝气厥逆，不能行散谷精，故胸满呕逆也，肝主疏泄，肝气虚则飧泄、遗溺，实则闭癃、狐疝，随经脉昼夜出入之疝也。《铜人》注云：狐夜不得尿，日出方得，人之所病，与狐同候，故曰狐疝。简案：《铜人》注本于四时刺逆从论，杨上善注非是。遗溺，《甲乙》作遗精。
手太阴气绝　此下六节，与《难经》二十四难文，皆大同小异。滑注云：肺者气之本，其华在毛，其充在皮，肺绝则皮毛焦而津液去，皮节伤，以诸液皆会于节也。王文洁云：津液者，赖肺气运用而滋皮节毛者也。《难经》爪枯作皮枯，《甲乙》作皮毛焦则津液去，津液去则皮节着，皮节着则爪枯毛折。
手少阴气绝　滑注云：心之合脉也，其荣色也，其华在面，其充在血脉，心绝则脉不通，血不流，色泽去也。《甲乙》髦作发。《说文》：髦，发也。《释名》云：髦，冒也，覆冒头颈也。
足太阴气绝　《甲乙》肌肉作口唇，唇舌作口唇，无舌萎二字，《难经》同。滑注云：脾其华在唇四白，其充在肌，脾绝则肉满唇反也，肉满谓肌肉不滑泽而紧急䐜膹也。张云：萎，音威，色蔫枯也。
足少阴气绝　《难经》濡作温，下同，不能着下有骨字。《甲乙》亦有骨字，垢作枯。杨注云：肾主内荣骨髓，故云伏行而温骨髓也。却，结缩也，谓齿龈之肉结缩，而齿渐长而枯燥也。滑注云：肾其荣在发，其充在骨。
足厥阴气绝　筋绝，《难经》作筋缩，《甲乙》作筋弛，据下文卵缩，《难经》似是。阴气，《难经》作阴器，诸注并从之，《素问·诊要经终论》王注引本篇亦作阴器，知今本误耳。滑注云：肝者筋之合，其华在爪，其充在筋，筋者聚于阴器，而络于舌本，肝绝则筋缩引卵与舌也。王充《论衡》云：甲乙病者，生死之期，当在庚申。
五阴气俱绝（止）一日半死矣　张云：五脏之精，皆上注于目，故五阴气绝，则目转而运，志先死矣，盖志藏于肾，阴之神也，真阴已竭，死在周日间耳，今有病剧而忽尔目无所见者，正阴气竭绝之候。
六阳气绝（止）旦死　绝汗乃出下，《甲乙》有大如贯珠，转出不流，则气先死矣十三字，旦死下有此十二经之败也七字。张云：汗本阴精，固于阳气，阳气绝则阴阳相离，而腠理不闭，脱汗乃出，其死在顷刻间也。
黄帝曰　诸本无此三字，唯张本有，当删。
足太阴　《甲乙》阴下有脉字。张云：足太阴当作手太阴，经脉深而直行，故手足十二经脉，皆伏行分肉之间，不可得见，其有见者，惟手太阴一经，过于手外踝之上，因其骨露皮浅，故不能隐，下文云，经脉者常不可见也，其虚实也，以气口知之，正谓此耳。此外诸脉，凡浮露于外而可见者，皆络脉也。分肉，言肉中之分理也。马云：脾经之脉，过于外踝之上，与胃脉相通，无所隐焉故耳。简案：今从张注。
六经络（止）上合肘中　张云：此举手络之最大者，以明视络之法也。手足各有六经，而手六经之络，则惟阳明少阳之络为最大，手阳明之络名偏历，在腕后三寸上侧间，别走太阴，手少阳之络名外关，在臂表腕后二寸两筋间，斜行向内，历阳明、太阴，别走厥阴二络之下行者，阳明出合谷之次，分络于大食二指，少阳出阳池之次，散络于中名小三指，故起于五指间，其上行者，总合于肘中内廉厥阴曲泽之次。凡人手背之露筋者，皆显然可察，俗谓之青筋，此本非筋非脉，即蓄血之大络也，凡浮络之在外者，皆可推此而知耳。
饮酒者（止）经脉大盛　《甲乙》盛下有也字。张云：卫气者，水谷之悍气也，其气慓疾滑利，不入于经，酒亦水谷之悍气，其慓疾之性亦然，故饮酒者必随卫气，先达皮肤，先充络脉，络脉先盛，则卫气已平，而后营气满，经脉乃盛矣，平，犹潮平也，即盛满之谓。愚按：脉有经络，经在内，络在外，气有营卫，营在内，卫在外，今饮酒者，其气自内达外，似宜先经而后络，兹乃先络而后经者何也？盖营气者，犹源泉之混混，循行地中，周流不息者也，故曰营行脉中。卫气者，犹雨雾之郁蒸，透彻上下，遍及万物者也，故曰卫行脉外。是以雨雾之出于地，必先入百川而后归河海，卫气之出胃，必先充络脉而后达诸经，故经水篇以十二经分配十二水，然则经即大地之江河，络犹原野之百川也，此经络营卫之辨。
脉之卒然（止）脉之动也　志云：假邪以分别经脉，与络脉各别，如十二经脉之卒然盛者，皆邪气居于脉中也。本末者，谓十二经脉之有本标也，如留于脉而不动则热，不留于脉则脉不坚，而外陷于肤空矣，此十二经脉之流行出入，不与络脉大络之众同也，是以知何脉之动也。简案：马张以邪气为酒邪之气，不允。
气口　张云：气口者，手太阴肺经也，肺朝百脉，气口为脉之大会，凡十二经脉，深不可见，而其虚实，惟于气口可知之，因其无所隐也，若其他浮露在外而可见者，皆络脉而非经也。
诸络脉（止）皆见于外　张云：大节，大关节也，绝道，间道也，凡经脉所行，必由溪谷大节之间，络脉所行，乃不经大节，而于经脉不到之处，出入联络，以为流通之用。然络有大小，大者曰大络，小者曰孙络，大络犹木之干，行有出入，孙络犹木之枝，散于肤腠，故其会皆见于外。志云：绝道者，别道也。
故诸刺络脉者，（止）发为痹也　张云：凡刺络脉者，必刺其结上，此以血之所聚，其结粗突倍常，是为结上，即当刺处也。若血聚已甚，虽无结络，亦必急取之，以去其邪血，否则发为痹痛之病。今西北之俗，但遇风寒痛痹等疾，即以绳带紧束上臂，令手肘青筋胀突，乃用磁锋于肘中曲泽穴，次合络结上，砭取其血，谓之放寒，即此节之遗法，勿谓其无所据也。
凡诊络脉，（止）少气也　手鱼之下，《甲乙》有际字，留久痹，作久留痹。张云：诊，视也，此诊络脉之色，可以察病，而手鱼之络，尤为显浅易见也。寒则气血凝涩，凝涩则青黑，故青则寒且痛，热则气血淖泽，淖泽则黄赤，故赤则有热。手鱼者，大指本节间之丰肉也，鱼虽手太阴之部，而胃气至于手太阴，故可以候胃气。五色之病，惟黑为甚，其暴黑者，以痹之留久而致也，其赤黑青色不常者，寒热气之往来也，其青而短者，青为阴胜，短为阳不足，故为少气也。简案：《汉·艺文志》师古注云：诊，视验，谓视其脉及色候也。
其小而短者（止）急坐之也　楼、马、志小作青。张云：视其络脉之小而短者，气少故也，不可刺之，虚甚而泻其气，重虚必致昏闷，甚则运仆暴脱，不能出言，急扶坐之，使得气转，以渐而苏，若偃卧则气滞，恐致不救也。简案：此即后世所谓针晕也。金针赋云：其或晕针者，神气虚也，以针补之，以袖掩之，口鼻气回，热汤与之，略停少顷，依前再施。诸注不及之者何？
手太阳之别，（止）散入于鱼际　马云：此下十二节，详言十二络穴，而此先以肺经言之也，夫不曰络而曰别者，以此穴由本经而别走邻经也。手太阴肺经之别穴，名曰列缺（去腕侧上一寸半），起于腕上分肉之间，并本经太阴之经，入手阳明大肠经，以直入掌中，而散入于鱼际。张云：人或有寸关尺三部脉不见，自列缺至阳溪见者，俗谓之反关脉，此经脉虚而络脉满，《千金翼》谓阳脉逆，反大于气口三倍者是也。
其病甚（止）别走阳明也　甚，诸本作实，依下节文例，当改作实。《甲乙》锐下有骨字，半寸作一寸。马云：㰦、呿同，去腕半寸，当作寸半。张云：掌后高骨为手锐骨，欠㰦，张口伸腰也，通俗文曰：体倦则伸，志倦则㰦也。治此者取列缺，谓实可泻之，虚可补之，后诸经皆准此。半寸当作寸半，此太阴之络，别走阳明，而阳明之络曰偏历，亦入太阴，以其相为表里，故互为注络以相通也，他经皆然。简案：《正脉》本音注：㰦，音去，开口也。《藏经音义》引《桂苑珠丛》云：引气而张口曰欠㰦。
手少阴之别，（止）属目系　马云：去腕一寸半，其半字衍，观下掌后一寸可见。此言心经之络穴也，通里穴为络，去腕一寸，别而上行，循本经入于心中，系舌本，属目系。
支膈　马云：膈间若有所支而不畅也。
手心主之别，（止）络心系　马云：此言心包络经之络穴也。夫手厥阴心包络经，而谓之手心主者，以其代心经以行事也，（本经邪客篇云：心者，五脏六腑之大主，诸邪之在心者，皆在心之包络，包络者心主之脉也，皆如手少阴心主之脉行也。）其别名曰内关，去手腕上廉二寸之两筋间，循本经以上，系于心包络，如心系间邪气盛而实，则心必痛。简案：张本心系下句，据前后文例，张注为是。
头强　《甲乙》作烦心。张云：此经系心包络心系，又出耳后，合少阳、完骨之下，故邪实则心痛，虚则头强不利也。志云：此不曰别走少阳，或简脱也。
手太阳之别，（止）络肩髃　马云：此言小肠经之络穴也，支正上手腕外廉五寸，内注于手少阴心经，以心与小肠为表里也。
节弛肘废　《甲乙》节作筋。张云：脉络壅滞，而节弛肘废。志云：手太阳小肠主液，实则津液留滞，不能淖泽与骨，是以节弛肘废。
疣　马云：海篇释为赘，盖赘留之类。张云：疣，音尤，赘也，瘤也。简案：肬，与瘤自别。巢源疣目候云：疣目者，人手足边忽生如豆，粗强于肉。《楼氏纲目》云：疣，俗称鸡眼子。《藏经音义》：肬、疣同。埤苍云：皮上结也。庄于云：附赘悬疣，或作KT，今俗谓之侯。志云：即皶痤之类，误也。
如指痂疥　马云：小者为指间痂疥之类。张同。简案：此谓疣之多生，如指间痂疥之状，马、张以为痂疥，误也。
手阳明之别，（止）合于宗脉　马云：此言大肠经之络穴也。偏历，去手腕后三寸，别走入于手太阴肺经，其支别者，上循臂之温溜、下廉、上廉、三里、曲池，以乘肩髃，上曲颊，入上齿缝中，又其支别者，入耳合于宗脉。（玩各节，皆腑合于脏，脏合于腑，则此宗脉宜是肺经之大脉，犹言大气为宗气也。本经口问篇有云：目者，宗脉之所聚。）张云：按本经筋脉皆无入耳上目之文，惟此别络有之，宗脉者，脉聚于耳目之间者也。偏齿之偏，马本作遍，志同。简案：此盖谓本经偏止于曲颊之处，而非言遍循上下齿也，马本恐非。
龋聋　《甲乙》作龋齿耳聋。《说文》：龋，齿蠹也。
痹隔　马云：为内痹，为隔塞不便。志云：痹闭阻隔也。
取之所别也　尚絧云：谓遍齿入耳之别络，非偏历也，十二络皆同。
手少阳之别，（止）合心主　马云：此言三焦经之络穴也。外关去手腕外廉二寸，外绕于臂，注于胸中，以合手厥阴心主之脉，以三焦与心包络为表里也。
足太阳之别，（止）别走少阴　马云：此言膀胱经之络穴也。飞扬去足外踝上七寸，别走少阴肾经，以膀胱与肾为表里也。
鼽窒　《甲乙》作窒鼻。张云：鼽，鼻塞也，此经起于目内眦，络脑行头背，故其为病如此。
足少阳之别，（止）下络足跗　马云：此言胆经之络穴也。光明穴去外踝上五寸，别走足厥阴肝经，以胆与肝为表里也，下络足之跗面，即侠溪、地五会、临泣等处也。
足阳明之别，（止）下络喉嗌　马云：此言胃经之经穴也。丰隆去外踝上八寸，别走足太阴脾经，以胃与脾为表里也，循胫骨外廉之上下巨虚等穴，上至头项而络之，以合于诸经之气，盖胃为五脏六腑之大海也，其头项之下，则络于喉嗌。张云：喉嗌、缺盆，为诸经之孔道，故合诸经之气，下络喉嗌。
瘁喑　马云：瘁，当作猝。张云：瘁、悴同，病乏也。志作卒痛。简案：马注是。
足太阴之别，（止）入络肠胃　马云：此言脾经之络穴也。公孙去足大趾本节后一寸，别走足阳明胃经，以脾与胃为表里也，其别者，入络于肠胃之中。
足少阴之别，（止）外贯腰脊　马云：此言肾经之络穴也。大钟穴当内踝后绕跟处，别走足太阳膀胱经，以肾与膀胱为表里也，又其别者，并本经脉气之行，以上走于手厥阴心包络经之下，而外则贯于腰脊间。
足厥阴之别，（止）结于茎　循胫，《甲乙》作循经。马云：此言肝经之络穴也。蠡沟去内踝上五寸陷中，别走足少阳胆经，以肝与胆为表里也，经于足胫，以上于睾丸（阴丸，俗云阴子），结于茎垂（见邪客篇有茎垂）。
挺长　志云：茎，阴茎，乃前之宗筋，挺，即阴茎也。简案：此注似未允。经筋篇云：足厥阴伤于寒，则阴缩入，伤于热，则纵挺不收。（治法详见《医学纲目》。）盖此指睾丸而言。
任脉之别，（止）取之所别也　志云：按任脉起于中极之下，以上毛际，循腹里，上关元，至咽喉，上颐循面入目，所谓尾翳者，即鸠尾之上。盖任脉之别络，出于下极，并经而上，复下于鸠尾，以散于腹络，气实则肠皮急，虚则痒搔，当取之所别络也。简案：《甲乙》云：鸠尾，一名尾翳，一名KT骺，在臆前蔽骨下五分，任脉之别，由此考之，尾翳即蔽骨，犹KT骺即蔽骨，而又为鸠尾，一名也。张改屏翳为会阴穴，非也。
督脉之别，（止）入贯膂　马云：此言督脉经之有络穴也。长强（脊骶骨端）挟膂上项，散于头上，下则当于肩胛之左右，其别者，则走于足太阳膀胱经，以入贯于膂筋之间。
高摇之　《甲乙》注云：高以下九字《九墟》无。张云：头重高摇之谓，力弱不胜而颤掉也。
脾之大络，（止）百节尽皆纵　张云：脾之大络，名大包，在渊腋下三寸，布胸胁，出九肋间，总统阴阳诸络，由脾灌溉五脏者也，故其为病如此。
此脉若罗络之血者，皆取之脾之大络脉也　马云：此脉若罗纹之络，其络中必有血，皆当取此穴以治之耳。张云：罗络之血者，言此大络，包罗诸络之血，故皆取脾之大络以去之，大络即大包也。简案：据马注罗字下句为是。
凡此十五络（止）络脉异所别也　张云：十二经共十二络，而外有任督之络，及脾之大络，是为十五络也。凡人之十二经脉，伏行分肉之间，深不可见，其脉之浮而可见者，皆络脉也。然又必邪气盛者，脉乃壅盛，故实则必见，正气虚者，脉乃陷下，而视之不见矣，故当求上下诸穴，以相印证而察之，何也？盖以人经有肥瘦长短之不同，络脉亦异其所别，故不可执一而求也。愚按：本篇足太阴之别，名曰公孙，而复有脾之大络，名曰大包，足阳明之别，名曰丰隆，而平人气象论，复有胃之大络，名曰虚里，然则诸经之络惟一，而脾胃之络各二，盖以脾胃为脏腑之本，而十二经皆以受气者也。马云：按此篇以督之长强，任之尾翳，为十五络，《难经》以阳跷、阴跷之络为十五络，殊不知督脉所以统诸阳，任脉所以统诸阴，还以《灵枢》为的也。

卷三  ——————————————————————————————————————————————————————————————————————————————————————————

经别篇第十一  ***************************
诸本无篇字，当删。
五位　志云：五方之定位。
六律建阴阳诸经　《甲乙》建作主持二字。志云：建立六阴六阳，以合诸经。
十二辰十二节　《周礼》硩簇氏十有二辰，注：辰谓从子至亥。《左传》成王九年浃辰之间，注：浃辰十二日也。邪客篇云：辰有十二，人有足十趾，茎垂以应之。又云：岁有十二月，人有十二节。又生气通天论：五脏十二节。
十二经水　详于经水篇。
十二时　顾炎武《日知录》云：古无所谓时，凡言时，若尧典之四时，左氏传之三时（桓公六年，三时不害。），皆谓春夏秋冬也，自汉以下，历法渐密，于是以一日分为十二时，盖不知始于何人，而至今遵用不废。
离合出入奈何　张云：十二经脉已具前经脉篇，但其上下离合，内外出入之道，犹有未备，故此复明其详。然经脉篇以首尾循环言，故上下起止有别，此以离合言，故但从四末始，虽此略彼详，然义有不同，所当参阅。
粗之所过，上之所息也　张云：过犹经过，谓忽略不察也，息如止息，谓必所留心也。
足太阳之正，（止）皆为正也　张云：此膀胱与肾为表里，故其经脉相为一合也。足太阳之正，入腘中，与少阴合而上行，其别一道下尻五寸，当承扶之次，上入肛门，内行腹中，属于膀胱，散于肾，循膂当心入散，上出于项，而复属于本经太阳，此内外同为一经也。足少阴之正，自腘中合于太阳，内行上至肾，当十四椎旁肾俞之次，出属带脉，其直者上系舌本，复出于项，合于太阳，是为六合之一也。然有表必有里，有阳必有阴，故诸阳之正，必成于诸阴之别，此皆正脉相为离合，非旁通交会之谓也，余仿此。志云：正者谓经脉之外，别有正经，非支络也，盖从经而别行，复属于太阳之经脉，故名。经别谓经脉之别经也，马氏以正为正经，宜与经脉篇之直行者相合，别者为络，宜与经脉篇之其支者其别者相合。噫！经脉血气之生始出入，头绪纷纭，不易疏也。《甲乙》无成以以下九字。注云：《九墟》曰：或以诸阴之别者，皆为正也。
足少阳之正，（止）此为二合也　张云：此胆肝二经为表里，经脉相为一合也。足少阳绕髀阳入毛际，与足厥阴合，其内行而别者，乃自季胁入胸属胆，散之上肝，由肝之上系贯心，上挟咽，自颐颔中（《图翼》云：颔中为颐颔，䪼下也，虎头燕颔义即此）出，散于面上，系目系，复合少阳本经于目外眦瞳子髎也。足厥阴之正，别足跗内行，上至阴毛之际，合于足少阳，与别者俱行，上布胁肋，是为六合之二也。简案：肝上之上衍。
足阳明之正，（止）此为三合也　《甲乙》太阴之正下有则别二字，结，作络，舌中，作舌本。额䪼，《正脉》、道藏、熊本、张本并作頞䪼，马本、志本作额颅。张云：此胃脾二经表里相为一合也。足阳明上至髀关，其内行者，由气街入腹里属于胃，散于脾，上通于心，循咽出于口，上頞䪼入承泣之次，系目系，为目下纲，以合阳明本经也。足太阴之正，上股内，合于足阳明，与别者俱行，上咽贯舌，是为六合之三也。
手太阳之正，（止）此为四合也　张云：此小肠与心表里，经脉相为一合也。指地者，地属阴，居天之内，手太阳内行之脉，别于肩解，入腋走心，系于小肠，皆自上而下，自外而内，故曰指地。经脉篇言交肩上入缺盆络心，此言别于肩解，入腋走心，盖前后皆有入心之脉。手少阴之正，自腋下三寸足少阳渊腋之次，行两筋之间，内属于心，与手太阳入腋走心者合，乃上行挟于咽，出于面，合于目内眦，是当与足太阳睛明相会矣，此六合之四也。
手少阳之正，（止）此为五合也　张云：此三焦心主表里经脉相为一合也。指天者，天属阳，运于地之外，手少阳之正，上别于巅，入缺盆，下走三焦，散于胸中，包罗脏腑之外，故曰指天。手厥阴之正，其别面内行者，与少阴之脉同自腋下三寸足少阳渊腋之次，入胸中，属于三焦，乃出循喉咙，行耳后，合手足少阳于完骨之下，此六合之五也。志云：少阳，初阳也，从阳而生，自下而上，故曰指天。曰指地者，谓手合于足也，曰指天者，谓足合于手也，盖分手足于二经，则为六合，论阴阳之气，止三合矣。简案：别下渊液三寸，马云：别于腋下之天池穴。考本输篇云：腋下三寸，手心主也，名曰天池。马似是。
手阳明之正，（止）此六合也　道藏、马、志本，大肠作太阳，误也。张云：此大肠与肺为表里，经脉相为一合也。手阳明之正，循胸前膺乳之间，其内行者别于肩髃，入柱骨，由缺盆下走大肠，属于肺，其上者，循喉咙，复出缺盆，而合于阳明本经也。手太阳之正，其内行者，自天府别入渊腋，出手少阴心经之前，入内走肺，散之大肠，其上行者，出缺盆，循喉咙，复合于手阳明经。以上共十二经，是为六合也。
经水篇第十二  ***************************
马云：内论十二经脉，合于十二经水，故名篇。简案：《管子·水地篇》云：水者地之血气，如筋脉之流通者也。郦道元《水经注》，引《经脉志》，盖其书志经水之流通者。
夫经水者，（止）可得闻乎　张云：经水者，受水而行于地也，人之五脏者，所以藏精神魂魄者也，六腑者，所以受水谷，化其精微之气，而布扬于内外者也。经脉犹江河也，血犹水也，江河受水而经营于天下，经脉受血而运行于周身，合经水之道以施治，则其源流远近，固自不同，而刺之浅深，灸之壮数，亦当有所辨也。
八尺之士　简案：《周礼·考工记》：人长八尺。又《淮南·天文训》：人修八尺。而《周礼》卿大夫国中七尺，以及七十七尺谓二十。又《淮南·修务训》：吾生也有七尺之形。则与《考工记》《天文训》异。《荀子》曷足以美七尺之躯哉，又《家语》六七尺之体，今据本经骨度篇，人长其实七尺五寸，而泛言其修，或云七尺，或云八尺，举其大概耳。
其死可解剖而视之　简案：《汉书·王莽传》云：翟义党王孙庆捕得莽使，大医尚方与巧屠共刳剥之，量度五脏，以竹筳导其脉，知所络，始云可以治病。宋杨介存真图，欧希范五脏图，盖其遗也，而与本节之旨符矣。
其脏之坚脆，（止）其常有合乎　张云：如脏之坚脆，则见于本藏篇，腑之大小，谷之多少，则见于平人绝谷篇，脉之长短，则见于脉度篇，血之清浊，则见于根结篇，十二经血气多少，各有大数，则见于血气、形志等篇，此其针灸浅深多寡，故各有所宜如下文也。《甲乙》大数作定数。
足太阳外合于清水　张云：此下以经脉配经水，盖欲因其象，以辨血气之盛衰也。马云：按古今舆地图，清水，遗籍无之，黄河合淮处，谓之清河，今有清河，悬疑是清水也。张云：按清水即大小清河。《舆地图志》曰：大清河即济水之故道，自兖州府东北流，出长清等县，由利津等界入海，小清河一名滦水，源发济南府趵突泉，经章丘受漯河之水，由新城入海。禹贡曰：浮于济漯达于河者，必此河也，今俱属山东省济南府。简案：今考《水经》无清水，王冰注离合真邪论，引本节作泾水，盖古本有如此者。《书·禹贡》：泾属渭汭。《诗·谷风》：泾以渭浊。
通水道焉　志云：肺属天而主气，膀胱为津液之腑，受气化而出，六腑皆浊，而膀胱之水独清，故足太阳外合于清水，内属于膀胱，而通水道焉。
足少阳外合于渭水　张云：足少阳经内属于胆，常少血多气，故外合于渭水，按地志，渭水出陇西郡渭源县西南鸟鼠山，至同州入河，今俱隶陕西省，渭源属临洮府，同州属西安府也。志云：渭水独清，诸阳皆浊，而胆为中精之府，独受其清，故足少阳外合于渭水，内属于胆。简案：张注义未允当。志云：渭水独清，与古说乖矣，以渭合胆，必有别所据，今不可得而考也，下节诸水，亦多不可解者。
足阳明外合于海水　张云：足阳明经内属于胃，常多气多血，为五脏六腑之海，故外合于海水。按海包地外，地在海中，海水周流，实一而已，今云四海者，以东西南北而分言之也，故东曰渤海，南曰涨海，西曰青海，北曰瀚海。
足太阴外合于湖水　志云：湖水有五湖，即洞庭、彭泽、震泽之类，脾位中央，而灌溉于四旁，故足太阴外合于湖水，而内属于脾。又云：土数五，故合五湖。张云：五湖皆在东南。《周礼·职方氏》：杨州泽薮曰具区。简案：湖水与五湖各异。《水经注》：湖水出桃林塞之夸父山，又五湖谓长塘湖、太湖、射黄湖、上湖、滆湖。
足少阴外合于汝水　张云：足少阴经内属于肾，常少血多气，故外合于汝水。按汝水源出汝州天息山，出西平、上蔡、汝阳等县入淮，今属河南省汝宁府。
足厥阴外合于渑水　志云：渑水出于青州之临淄，而西入于淮，天下之水，皆从东去，渑水自东而来，故应足厥阴东方之肝木。简案：渑，史音弥善切，张音免，志音成，《广韵》食陵切，又泯、湎二音，《集韵》神陵切，音绳。
手太阳外合淮水　合下诸本有于字，当补。张云：手太阳经内属小肠，常多血少气，故外合于淮水。按淮水出唐州桐柏山，绕徐扬之界，东入于海，今属河南省南阳府，改名唐县。
水道出焉　简案：膀胱通水道，而小肠受盛胃之水液，而济泌于膀胱，故二腑特言及之。
手少阳外合于漯水　张云：手少阳经内属三焦，常少血多气，故外合于漯水。按漯水源出章丘长白山，入小清河归海，今属山东省济南府。漯，音磊，又太合切。
手阳明外合于江水　张云：手阳明经内属大肠，常多血多气，故外合于江水，按江源出西蜀之岷山，今属四川省成都府茂州，其长万里，至吴地入海，此即所以限南北也。
手太阴外合于河水　张云：手太阴经内属于肺，常多气少血，肺为脏腑之盖，其经最高而朝百脉，故外合于河水。按河有两源，一出葱岭，一出于阗，合流东注蒲昌海，潜行地中，南出积石，以入中国，一说黄河源出星宿海，在中国西南直四川马湖府之正西三千余里，云南丽江府之西北一千五百余里，合诸流自西而东，行二十日至昆仑，绕昆仑之西南，折而东北，又折而西北，又转而东北，又行二十余日，历云中九原至大宁，始入中国，是为四渎之宗。
手少阴外合于济水　张云：手少阴经内属于心，常少血多气，故外合于济水。按江源初发王屋山下曰沋水，既见而伏，复出为济，济截河而流，不混其清，故又曰清济，流虽微而独尊，故居四渎之一，今属河南省怀庆府济源县。
手心主外合于漳水　张云：手厥阴经内属心主，常多血少气，故外合于漳水。按漳水有二，一出上党沽县大黾谷曰清漳，一出上党长子县发鸠山曰浊漳，皆入于河，今俱隶山西省沽县，即乐平县，属太原府，长子县属潞安府。
凡此五脏六腑，（止）腰以下为地　张云：夫经水者，河海行于外，而源泉出于地，经脉者，脉络行于表，而脏腑主于中，故内外相贯，如环无端也。然经水经脉，各有阴阳之分，如天以轻清在上，故天为阳，地以重浊在下，故地为阴。六微旨大论曰：天枢之上，天气主之，天枢之下，地气主之，人身应天地，故腰以上为天属阳，腰以下为地属阴，而经脉脏腑之应于经水者亦然。
故海以北（止）此一隅之阴阳也　阳中之太阳，《甲乙》作阳中之阳，一隅作一州。张云：如海合于胃，湖合于脾，脾胃居于中州，腰之分也，海以北者为阴，就胃腑言，自胃而下则小肠，胆与膀胱皆属腑，居胃之北而为阴也，湖以北者为阴中之阴，就脾脏言，自脾而下，则肝肾皆属脏，居脾之北，而为阴中之阴也。腰以上者如漳合于心主，心主之上，惟心与肺，故漳以南者为阳也，河合于肺，肺之下亦惟心与心主，故河以北至漳者，为阳中之阴也，凡此皆以上南下北言阴阳耳。然更有其阳者，则脏腑之外为三焦，三焦之外为皮毛。本藏篇曰：肺合大肠，大肠者皮其应。今三焦合于漯水，大肠合于江水，故曰漯以南至江者，为阳中之太阳也，此天地人相合之道。天地至广，而兹所言合者，特举中国之水耳，故曰此一隅之阴阳也，所以人与天地相参也。简案：自海以北者，至河以北至漳者，则以上南下北言阴阳，其义自明矣，惟至漯以南至江者，则以三焦大肠为阳中之太阳，其义未详，张注似牵强。志云：河以北至漳者，谓从上焦而后行于背也，漯以南至江者，谓从中焦而前行于腹也。此以人之面南而背北也，此说亦难据。
足阳明刺（止）留二呼　《甲乙》阳明下有多血气三字，太阳下有多血气刺四字，少阳下有少血气刺四字，太阴下有多血少气刺五字，少阴下有少血多气刺五字，厥阴下有多血少气刺五字。张云：此足六经之刺度也。出气曰呼，入气曰吸，曰十呼七呼之类，则吸在其中矣，盖一呼即一息也。但刺有补泻之异，呼吸有先后之分，故凡用泻者，必候病者之吸而入针，再吸转针，候呼出针，凡用补者，必因其呼而入针，再呼辅针，候吸出针。故针赋曰：补者先呼后吸，泻者先吸后呼，正此义也。后世令病人咳嗽以代呼，收气以代吸，气有出入，亦与呼吸相同耳。
皆无过二分　张云：手之六经，皆在于上，肌肉薄而溪谷浅，故刺不宜深，经脉短而气易泄，故留不宜久。
肥瘦　终始篇云：刺肥人者以秋冬之齐，刺瘦人者以春夏之齐。
撩之　《甲乙》作料之。史音云：一本作以意料之。马云：撩、料同。张云：撩音辽，又上去二声，通俗文理乱谓之撩理。简案：《说文》：撩，理也。《《玉篇》》：料，理也。知是二字音义并同。
灸之亦然，（止）脱气　张云：刺有浅深迟速之度，灸有壮数大小之度，刺有补泻，灸亦有补泻。凡以火补者，毋吹其火，以火泻者，疾吹其火，血实气壅，病深肉厚者宜泻，阳衰气怯，元虚体弱者宜补，背腹股髀，道远势缓者，宜大而多，头面臂臑，羸弱幼小者，宜小而少，此其大法也。设不知此，而灸过其度，非惟无益，反以害之，是恶火也，故灸失其宜，则骨枯脉涩，刺失其宜，则脱泄元气，均致人之夭殃矣。
腘之大小　《甲乙》腘作䐃，是。
可为度量乎　马云：度、量俱去声。
若夫度之人　《甲乙》夫作失，是，与中度相反，文脉贯穿。
痟瘦　张云：痟，通作消。
切循扪按　简案：切谓诊寸口，循谓循尺肤，盖经脉之大小，肤之厚薄，当寸尺度之，如肉之坚脆，䐃之大小，非一一扪按，不能知之，故举此四字，以见其义。
因适而为之真也　张云：因其情，适其宜，必出于心，应于手，斯得病治之真诀矣。志云：适，从也，真，正也，是谓适其中，而为度之正也。简案：真，犹知毒药为真之真，言因其各所适而为治法之真也。
经筋篇第十三  ***************************
马云：各经皆有筋，而筋又有病，及各有治法，故名篇。张云：凡十二经筋所起所行之次，与十二经脉多相合，其中有小异者，乃其支别，亦互相发明耳，独足之三阴，则始同而终不同也，所当并考。愚按：十二经脉之外，而复有所谓经筋者何也？盖经脉营行表里，故出入脏腑，以次相传，经筋联缀百骸，故维络周身，各有定位，虽经筋所行之部，多与经脉相同，然其所结所盛之处，则惟四肢溪谷之间为最，以筋会于节也。筋属木，其华在爪，故十二经筋皆起于四肢指爪之间，而后盛于辅骨，结于肘腕，系于膝关，联于肌肉，上与颈项，终于头面，此人身经筋之大略也。筋有刚柔，刚者所以束骨，柔者所以相维，亦犹经之有略，纲之有纪，故手足项背直行附骨之筋皆坚大，而胸腹头面支别横络之筋皆柔细也。但手足十二经之筋，又各有不同者，如手足三阳行于外，其筋多刚，手足三阴行于内，其筋多柔，而足三阴阳明之筋，皆聚于阴器，故曰前阴者，宗筋之所聚，此又筋之大会也。然一身之筋，又皆肝之所生，故惟足厥阴之筋络诸筋，而肝曰罢极之本，此经脉经筋之所以异也。
起于足小趾　张云：即足太阳经脉所止之处，至阴穴次也。
邪上　《甲乙》邪作斜。马云：邪、斜同。
结于踵上循跟　张云：踵即足跟之突出者，跟即踵上之硬筋处也，乃仆参、申脉之分。
其别者（止）与腘中并　张云：此即大筋之旁出者，别为柔软短筋，亦犹木之有枝也，后凡言别者支者，皆仿此。此支自外踝别行，由足腨肚之下尖处，行少阳之后，结于腨之外侧络穴飞阳之分，乃上腘内廉合大筋于委中而一之也。
上挟脊上项　张云：夹脊背分左右，上项会于督脉之陶道、大椎，此皆附脊之刚筋也。
为目上网下结于頄　张云：网，网维也，所以约束目睫，司开阖者也，目下曰頄，即颧也。志云：网，当作纲。简案：上网，盖谓睫上细筋，网罗目窠者，頄，《甲乙》作鼽，下同。
小指支跟肿痛　简案：支字诸家不释，盖支、枝通，谓小指枝梧于跟而肿痛，下文支缺盆小指次指支并同。
纽痛　《说文》：纽，系也。《楚辞》注：结束也。
燔针劫刺　张云：燔针，烧针也，劫刺，因火气而劫散寒邪也。
以知为数　方言云：南楚病愈者谓之瘥，或谓之间，或谓之知，知，通语也。
以痛为辅　马云：其所取之俞穴，即痛处是也，俗云天应穴者。
名曰仲春痹　张云：足太阳之经，应二月之气也，此与阴阳系日月篇义同，但彼以左足右足分十二经，以主十二月，此以手六经足六经分主十二月，盖以辨阴阳盛衰之义也。志云：在外者皮肤为阳，筋骨为阴，病在阴者名曰痹，痹者血气留闭而为痛也，卯者二月，主左足之太阳，故为仲春之痹，盖手足阴阳之筋，应天之四时，岁之十二月，故其为病亦应时而生，非由外感也。
足少阳之筋，（止）结于膝外廉　张云：小趾次趾即第四趾窍阴之次也，外踝丘墟之次，胫外廉外丘、阳交之次，膝外廉阳陵泉、阳关之次，此皆刚筋也。
其支者（止）结于尻　张云：此支自外辅骨上走于髀，分为二歧，前结于阳明之伏兔，后结于督脉之尻，至此刚柔相制，所以联臀膝而运枢机也。
上乘䏚季胁　张云：季胁下两旁软处曰䏚，五音篇曰：少也。盖其处少骨之义。
支者（止）为外维　张云：此支者从颧上斜趋，结于目外眦，而为目之外维，凡人能左右盻视者，正以此筋为之伸缩也。
颈维筋急　马云：颈维之筋皆急。张云：维者牵系之谓。志云：维筋，左右之交维也。简案：张注误。
从左之右，（止）命曰维筋相交　张云：从左之右，则右目不开，是右病由左也，然则左目不开者，病由于右可知矣。角，额角也，并跷脉而行者，阴跷阳跷，阴阳相交，阳入阴，阴出阳，交于目锐眦，故左络于右，伤左角之筋而右足不用，则其从右之左者亦然，盖筋之维络相交如此也。
孟春痹　志云：寅者正月之生阳也，主左足之少阳，故为孟春之痹。
起于中三指　马云：盖厉兑穴起于次指，而其筋则自次指以连三指。张云：即足之中趾，厉兑之旁也。
循骭结于尻　尻字，道藏、《正脉》、熊、马、志本并缺，马一本作缺盆（案：此因小注有缺字下一盆字者，不可从），《甲乙》《楼氏纲目》并作膝，张仍之，为是。张云：骭，足胫骨也，其直者自跗循骭，结于膝下外廉三里之次。
聚于阴器　张云：上行聚于阴器，阴阳总宗筋之会，会于气街，而阳明为之长也。
太阳为目上网，阳明为目下网　张云：太阳细筋散于目上，故为目上网，阳明细筋散于目下，故为目下网。论疾诊尺云：诊目痛赤脉，从上下者太阳病，从下上者阳明病。
结于耳前　张云：其支者自颐颊间上结耳前，会于足少阳之上关、颔厌，上至头维而终也。
脚跳坚　张云：跳者跳动，坚者坚强也。
卒口僻（止）故僻　张云：僻，歪斜也，其筋自缺盆上颈颊，挟口上合于太阳，太阳为目上网，阳明为目下网，故凡目之不合不开，口之急纵歪僻者，皆足阳明之筋病，寒则急而热则缓也。志云：盖左筋急则口僻于左，左筋缓则口僻于右也。
治之以马膏（止）三拊而已　《甲乙》炭作灰（《纲目》同），以坐作与坐，并似是。张云：马膏，马脂也，其性味甘平柔润，能养筋治痹，故可以膏其急者，白酒辣桂，性味辛温，能通经络行血脉，故可以涂其缓者。桑之性平，能利关节，除风寒湿痹诸痛，故以桑钩钩之者，钩正其口也，复以生桑火炭，置之地坎之中，高下以坐等者，欲其深浅适中，便于坐而得其暖也。然后以前膏熨其急颊，且饮之美酒，啖之美肉，皆助血舒筋之法也，虽不善饮，亦自强之。三拊而已，言再三拊摩其患处，则病自已矣。简案：李时珍马鬐膏（鬐，项上也）发明，载本法云：《灵枢》无注本，世多不知此方之妙，窃谓口颊僻，乃风中血脉也。手足阳明之筋，络于口，会太阳之筋，络于目，寒则筋急而僻，热则筋缓而纵，故左中寒，则逼热于右，右中寒，则逼热于左。寒者急而热者缓也，急者皮肤顽痹，营卫凝滞，治法急者缓之，缓者急之，故用马膏之甘平柔缓，以摩其急，以润其痹，以通其血脉，用桂酒之辛热急束，以涂其缓，以和其营卫，以通其经络，桑能治风痹，通节窍也，病在上者酒以行之，甘以助之，故饮美酒啖炙肉云。《楼氏纲目》云：以水调生桑灰于钩柄之坎缝处，连颊涂之，以收其弛，其桑钩柄别线系于肩后，使勿走作也。王子接《古方选注》云：坎，颊间之坎陷也，以桑灰置之坎中，务使高下厚薄相等也。考，坎字三说不同，然张注于高下以坐等，似为妥帖。李杲《脾胃论》有清阳汤，治口颊腮急紧，乃为此证设焉，当并考。志云：此治口颊僻之法也，其转筋㿉疝诸证，治在燔针劫刺。
治在燔针劫刺　楼氏云：治在燔针之上，当有其病转筋者五字，如足厥阴筋行水清阴气之下所言也，盖燔针但宜施于筋寒转筋之病，其筋热缓纵者，则不宜也。
名曰季春痹　张云：足阳明正盛之经，应三月之气也。志云：辰者三月，主左足之阳明，故为季春之痹。
足太阴之筋，（止）上结于内踝　张云：大指之端内侧隐白也，循覈骨而上结于内踝，下商丘之次。
其直者络于膝内辅骨　张云：络，当作结，此自内踝直上结于膝内辅骨阴陵泉之次。简案：有直者必有支者，疑脱之。
循阴股结于髀　张云：股之内侧曰阴股，结于髀，箕门之次也。
下引脐两胁痛　《甲乙》下作上，是。
孟秋痹　张云：孟秋当作仲秋，此与下文足少阴条谬误，当迭更之，盖足太阴之经，应八月之气也。志云：孟当作仲，酉者八月，主左足之太阴，故为仲秋之痹。
起于小指之下，（止）结于内辅之下　《甲乙》下下有入足心三字。张云：起小指之下，邪趋足心，又邪趋内侧上然谷，并足太阴商丘之次，走内踝之下，结于跟踵之间，与太阳之筋合，由踵内侧上行结于内辅骨下阴谷之次。
主痫瘛及痉　张云：痫，癫痫也，瘛，牵急也，痉，坚强反张，尤甚于瘛者也，足少阴为天一之经，真阴受伤，故为此病。
在外者（止）不能仰　张云：在外者与太阳之筋合，故不能俯，在内者循脊内挟膂上至项，故不能仰，阳病者即在外者也，阴病者即在内者也。余伯荣云：足少阴之筋与足太阳之筋，上合于颈项，此脏腑阴阳之气交也，病在外在阳者，病太阳之气，故腰反折不能俯，在内在阴者，病少阴之气，故不能仰，如伤寒病，在太阳则有反折之痉强，在少阴则蜷卧矣。简案：小儿痫病，有内钓外钓之别，亦此理也。
熨引饮药　张云：熨引所以舒筋，饮药所以养血。
所纽　所，诸本作折，是也，当改。张云：折纽者，即转筋之甚，发日数，病日甚者，阴亏之极也，故当死不治。志云：纽折者痫瘈强痉也，如纽发频数而甚者，死不治。
仲秋痹　张云：仲秋误也，当作孟秋，盖足少阴为生阴之经，应七月之气也。志云：仲当作孟，申者七月之生阴也，主左足之少阴，故为孟秋之痹。
足厥阴之筋，（止）结于内踝之前　张云：大趾上三毛际大敦次也，行跗上，与足太阴之筋并行，结于内踝前中封之次。
结于阴器　张云：阴器者，合太阴、厥阴、阳明、少阴之筋，以及冲、任、督之脉，皆聚于此，故曰宗筋，厥阴属肝，肝主筋，故络诸筋而一之，以成健运之用。
治在行水清阴气　《甲乙》气作器。张云：清，理也，此言当以药治之，在通行水脏而调阴气，盖水则肝之母也。志云：厥阴之木气本于水，故治在行水，以清厥阴之气。
季秋痹　张云：足厥阴者，阴尽之经也，故应九月之气。志云：戌者九月，主右足之厥阴。
手太阳之筋，（止）应小指之上　张云：手小指之上外侧，少泽穴也，上行结于手腕外侧，腕骨、阳谷之次，上循臂内侧，结于肘下锐骨之后，小海之次，但于肘尖下两骨罅中，以指捺其筋，则痠麻应于小指之上，是其验也。
后走腋后廉　《甲乙》作从腋走后廉，上绕臑外廉。
走太阳之前　《甲乙》作出足太阳之筋前。张云：自腋下与足太阳之筋合走腋后廉，上绕肩胛，行肩外腧、肩中腧，循颈中天窗之分，出走太阳经筋，自缺盆出者之前，同上结于耳后完骨之次也。简案：张注为足太阳，乃与《甲乙》符矣，马为手太阳，误。
痛应耳（止）乃得视　《甲乙》得作能。马云：其颈痛应耳中鸣而痛，其颈痛，又引于颔而痛，且其痛时，目瞑良久，乃得开视。
筋瘘颈瘇　《甲乙》作筋痿颈肿，诸本亦作颈肿，但张本作瘇。简案：瘇、肿同，足肿也，后世为肿胀之肿，非。张云：筋瘘颈肿，即鼠瘰之属。
复而锐之　张云：刺而肿不退者复刺之，当用锐针，即镵针也。
本支者（止）以痛为输　《甲乙》无此四十一字，与下节手少阳之筋文重，当从《甲乙》删之。
仲夏痹　张云：手太阳之经，应五月之气也。
手少阳之筋，（止）结于腕上循臂　上，张本作中，云小指次指之端，无名指关冲之次也，上结于手腕之阳池，循臂外关、支沟之次。马志：腕字下句，上，上声。
曲牙　沈氏《释骨》云：齿左右势转微曲者曰曲牙。简案：气穴论云：曲牙二穴，谓地仓穴。
上乘颔结于角　张云：颔，当作额，盖此筋自耳前行目外眦，与三阳交会，上出两额之左右，以结于额之上角也。
季夏痹　张云：手少阳之经，应六月之气也。
手阳明之筋，（止）结于腕　张云：大指次指之端，食指尖商阳之次也，历合谷，结于腕上阳溪之次。
上左角络头，下右颔　张云：此直者，自颈出手太阳天窗、天容之前，行耳前上额左角络头，以下右颔，此举左而言，则右在其中，亦如经脉之左之右，右之左也，故右行者，亦上额右角，交络于头下左颔，以合于太阳少阳之筋。简案：缪刺论：邪客于手足少阴太阴足阳明之络，此五络皆会于耳中，上络左角，又虚里之动，独应于左，则经筋之有偏于左者，不可言无也，张注难凭。
孟夏痹　张云：手阳明为两阳合明之经，故应四月之气。
手太阴之筋，（止）结于鱼后　《甲乙》鱼下有际字。张云：手大指上少商之次也，鱼后，鱼际也。
散贯贲合贲，下抵季胁　《甲乙》合贲作合胁，季胁作季肋，是。张云：散贯于胃上口贲门之分，与手厥阴之筋合，下行抵季胁，与足少阳厥阴之筋合也。按：四十四难，七冲门者，胃为贲门。杨玄操云：贲者，膈也，胃气之所出，胃出谷气，以传于肺，肺在膈上，故胃为贲门，详此则经络之行于三焦，脏腑之列于五内，其脉络相贯之处，在上焦则联于咽喉，中焦则联于贲膈，下焦则联于二阴，舍此三处，无所连属矣。
息贲　马云：本经邪气脏腑病形篇，有肺脉滑甚为息贲。
仲冬痹　张云：手太阴之经，应十一月之气也。
手心主之筋，（止）结于肘内廉　张云：中指端中冲之次也，循指入掌中，至掌后大陵之次，并手太阴之筋，上结于肘中廉曲泽之次。
上臂阴（止）挟胁　张云：上臂阴天泉之次，由曲腋间并太阴之筋，结于腋下，当天池之次，下行前后，布散挟胁，联于手太阴足少阳之筋。
结于臂　张云：臂，当作贲，盖此支并太阴之筋，入散胸中，故同结于贲也。志云：臂当作贲，贲叶臂，散于胸中，结于贲门，故成息奔也。
支转筋　《甲乙》筋下有痛手心主四字。
孟冬痹　张云：手厥阴以两阴交尽之经，故应十月之气。
手少阴之筋，（止）结肘内廉　张云：小指内侧，少冲次也，结于锐骨神门次也，肘内廉少海次也。
循臂　张云：臂字亦当作贲，盖心主少阴之筋，皆与太阴合于贲而下行也。楼氏云：臂，当作胸。
心承伏梁，下为肘网　张云：承，承于下也，伏梁坚伏之积也，网，如罗网之牵急也。手少阴之筋，起于小指内侧，结于锐骨上结肘内廉，上入腋挟乳里，结于胸中，下系于脐，故在内则为内急，为伏梁，在外则为肘网，及当其所过之处，则为转筋等病。
经筋之病，（止）无用燔针　张云：此以下皆结上文经筋为病而总言之也。马云：寒急有阴阳之分，背为阳，阳急则反折，腹为阴，阴急则俯不伸，故制为焠刺者，正为寒也。（焠刺即燔针。）简案：张以阳急阴急为足太阳少阴，非。
名曰季冬痹　楼氏以此五字，移前段唾血脓者死不治下，张同，云手少阴之经，应十二月之气也，此节旧在后无用燔针之下，盖误次也，今移正于此。
足之阳明（止）皆如上方也　《甲乙》噼作僻。马云：噼、僻同，口僻之义，此申言胃与小肠二经之筋，其有病当治法如前也。足之阳明胃经，手之太阳小肠经，其筋若急，则口与目皆为噼，其目眦亦急，不能猝然视物，治之者，用燔针以劫刺之，以知病为刺数，以痛处为输穴，故曰治法如右方也，前俱详言，而又申言之，叮咛之意也。简案：志以上方为右之方，误甚。
骨度篇第十四  ***************************
诸本无篇字。
伯高曰（止）脉度定矣　志云：此言经脉之长短，从骨节之大小广狭长短而定其度数，故曰骨为干，脉为营，如藤蔓之营附于木干也。
众人之度，人长七尺五寸　张云：此言欲知脉度者，必先求骨度以察其详也。众人者，众人之常度也，常人之长，多以七尺五寸为率，如经水篇岐伯云：八尺之士。《周礼·考工记》亦曰：人长八尺。乃指伟人之度而言，皆古黍尺数也，黍尺一尺，得今曲尺八寸。志云：长七尺五寸者，上古适中之人也。
头之大骨，围二尺六寸　张云：围，周围也。简案：头骨于耳尖上周围而度之。
胸围　张云：此兼胸胁而言也，缺盆之下，两乳之间为胸。
腰围　张云：平脐周围曰腰。志云：此胸骨腰骨围转一周之总数也。简案：平脐周围无骨，此盖谓腰髋骨之周围。
发所覆者颅至项尺二寸　马云：此言仰人之骨度，盖纵而数之也。颅，头颅也，颅之皮生发，发所覆者即颅也。张云：发所覆者，谓发际也，前发际为额颅，后发际以下为项，前自颅，后至项，长一尺二寸。《图翼》云：如发际不明，则取眉心直上，后至大杼骨，折作一尺八寸。
发以下至颐　马云：颔下为颐，发际以下至颐，长一尺。
男子终折　男，诸本作君，当改。《甲乙》作君子参折，注云：一作三，又作终。马云：言士君子之面部，三停齐等，可以始中终而三折之也，众人未必然耳。张云：终，终始也，折，折衷也，言上文之约数虽如此，然人有大小不同，故君子当约其终始，而因人以折衷之，此虽指头胸为言，则下部亦然矣。简案：据《甲乙》，马三停之解，似是。
结喉以下，至缺盆中　张云：舌根之下，肺之上系，屈曲外凸者为结喉，膺上横骨为巨骨，巨骨上陷中为缺盆。《图翼》云：即天突穴处。
缺盆以下（止）肺小　张云：KT骺一名鸠尾，一名尾翳，蔽心骨也。缺盆之下，鸠尾之上，是为胸，肺脏所居，故胸大则肺亦大，胸小则肺亦小也。
KT骺以下至天枢　张云：天枢在脐旁二寸，足阳明经穴。自KT骺之下，脐之上，是为中焦，胃之所居，故上腹长大者，胃亦大，上腹短小者，胃亦小也。《图翼》云：天枢足阳明穴名，在脐旁，此指平脐而言。简案：至真要大论云：半，所谓天枢也。王冰注：身之半，正谓脐中也。
天枢以下至横骨　张云：横骨阴毛中曲骨也，自天枢下至横骨，是为下焦，回肠所居也，故小腹长大者，回肠亦大，小腹短狭者，回肠亦小也。
横骨长六寸半，（止）长一尺八寸　张云：横骨横长六寸半，一曰七寸半。廉，隅际也，内辅，膝间内侧大骨也，亦曰辅骨。
三寸半　张云：此言辅骨之上下隅也。
内辅下廉下至内踝　马云：足跟前两旁起骨为踝，在外为外踝骨，在内为内踝骨。李时珍云：踝，足螺蛳骨也。志云：内辅内踝者，以足八字分立，则内骨偏向于面也。
膝腘以下至跗属　《图翼》云：腘，腿湾也，跗，足面也，膝在前，腘在后，跗属者，凡两踝前后胫掌所交之处，皆为跗之属也。
故骨横（止）不及　张云：凡上文所言，皆中人之度，其有大者过之，小者不及也，下文同法。
角以下至柱骨　张云：此下言侧人之纵度也，角，头侧大骨耳上高角也，柱骨，肩骨之上颈项之根也。
行腋中不见者　张云：此自柱骨下通腋中，隐伏不见之处。
季胁　张云：胁下尽处，短小之肋，是为季胁，季，小也。
髀枢　张云：足股曰髀，髀上外侧骨缝曰枢，此运动之机也。志云：在臀之两旁，即足少阳之环跳穴处。
膝中　张云：言膝外侧骨缝之次。志云：膝盖骨内之中分。
京骨　张云：足太阳穴名，在足小趾本节后，大骨下赤白肉际陷中。
耳后当完骨　张云：此言耳后之横度也，耳后高骨曰完骨，足少阳穴名，入发际四分左右，相去广九寸。志云：从耳以至于脑后也，广，横阔也。
耳前当耳门（止）广六寸半　张云：此言仰人之横度也，耳门者，即手太阳听宫之分，目下高骨为颧，两髀之间，言两股之中横骨两头尽处也。《图翼》云：横骨两头之处，俗名髀缝。七寸，《甲乙》作九寸半，注云：《九墟》作七寸。
肩至肘　张云：肩，肩端也，臂之中节曰肘。
肘至腕　张云：臂掌之节曰腕。
中指本节　志云：本节者指掌交接之骨节，末者，指尖也。
项发以下至背骨　背，《甲乙》作脊，二寸半作三寸半。马云：此言伏人之骨度也。张云：项发，项后发际也，背骨，除项骨之外，以第一节大椎骨为言也。
膂骨以下（止）分之七　《甲乙》膂作脊，四分分之一作四分分之七奇分之一。张云：膂骨，脊骨也，项脊骨共二十四椎，内除项骨三节，膂骨自大椎而下至尾骶，计二十一节，共长三尺，上节各长一寸四分分之一，即一寸四分一厘也，故上之七节，共长九寸八分七厘，其有余不尽之奇分，皆在下部诸节也。简案：本节详论上七节之度数，而不及八节以下。考《神应经》云：中七椎，每椎一寸六分一厘，十四椎与脐平，共二尺一寸一分四厘，（《图翼》作一尺一寸二分七厘，是。）下七椎，每椎一寸二分六厘。（《图翼》云：共八寸八分二厘，总共二尺九寸九分六厘，不足四厘者，有零未尽也。）
此众人骨之度也　简案：计其大概，伏人八尺二寸五分，仰人七尺五寸，侧人七尺一寸。
是故（止）多气也　《甲乙》气下有乃经之长短五字。张云：此结首节而言，因骨度以辨经络，乃可察其血气之盛衰也。简案：此一节与骨度不相涉，疑是他篇错简。
五十营篇第十五  ***************************
诸本无篇字。马云：营者运也，脉之营行有五十度，故名篇。
天周二十八宿　《甲乙》作周天。简案：详见卫气行篇。
人气行一周　周，《甲乙》作週。楼氏云：人气行一周之下，当有与十分身之八六字，千八分之上，当有宿字，下当有人气行五十周于身八字，盖天周二十八宿，宿三十六分，人气行一周于身，与十分身之八，宿三百六十分，人气行一十八周于身，宿千八分，人气行五十周于身也。简案：楼说本于卫气行篇。
千八分　张云：以周天二十八宿，宿三十六分相因，共得一千零八分，人之脉气。昼夜运行一周，亦合此数。马云：积而推之，十宿得三百六十分，二十宿得七百二十分，八宿三八得二百四十分，六八得四十八分，共得一千八分。
日行二十八宿　《甲乙》无此六字，似是。
二十八脉　马云：十二经有十二脉，而左右相同，则为二十四脉，加以阳跷、阴跷、督脉、任脉，共计二十八脉，以应天之二十八宿，以分昼夜之百刻也。
漏水下百刻　《日知录》云：《周礼·絜壶氏》注：漏箭昼夜共百刻。《礼记》《乐记》百度得数而有常，注：百度，百刻也。《灵枢经》漏水下百刻，以分昼夜。《说文》：漏以铜受水刻箭昼夜百节。《隋书·天文志》：昔黄帝创观漏水，制品取则，以分昼夜，其后因以命官。《周礼·絜壶氏》：则其职也。其法总以百刻分于昼夜。
气行六尺日行二分　气，《甲乙》作脉，六尺下，楼补二十七息气行一丈六尺二寸十二字。马云：积至十息，则其脉气行六尺，而天之日其行为七厘五毫。按：正文本云二分，今细推之，其所谓二分者误也，假如曰二分，则百息当行二十分，千息当行二百分，万息当行二千分，加三千五百息，又当行七百分，原数止得一千八分，今反多得一千六百九十二分，想此经向无明注，遂致误传未正，今考其数，当云日行七厘半，则一万三千五百息，正合日行一千八分之数。张云：其日行之数，当以每日千八分之数为实，以一万三千五百息为法除之，则每十息日行止七厘四毫六丝六忽不尽，此云日行二分者，传久之误也。
二百七十息（止）日行二十五分　《甲乙》二十五分作二十分有奇，楼以五字为衍。马云：其下水计二刻，日行二十分一厘二毫。按：正文曰：二十五分者，盖误写一厘二毫为五分也。张云：凡一百三十五息，水下一刻之度也，人气当半周于身，脉行八丈一尺，故二百七十息，气行于身一周，水下当二刻，日行当得二十分一厘六毫为正。
五百四十息（止）日行四十分　《甲乙》分下有有奇二字。马云：下水四刻，日行四十分二厘二毫，正文缺二厘二毫。张云：气行一周，脉行三十二丈四尺，日行当得四十分三厘二毫为正，上文言二十五分者太多，本节言四十分者太少，此其所以有误也。
二千七百息（止）五宿二十分　《甲乙》二十五分作二十分有奇。马云：日行五宿二十一分六厘，正文缺一分六厘，自此以下，当云五千四百息，气行二十周于身，下水四十刻，日行十一宿七分二厘，又当云八千一百息，气行三十周于身，下水六十刻，日行十六宿二十八分八厘，又当云一万八百息，气行四十周于身，下水八十刻，日行二十二宿一十四分四厘。
皆尽脉终矣　《甲乙》注：王冰曰：此略而言之也，细言之，则常以一千周加一分，又十分分之六，乃奇分尽也。
并行一数也　张云：此释上文交通二字之义，并行一数，谓并二十八脉通行一周之数也。
凡行八百一十丈也　《甲乙》凡上有气字，也下有一日一夜五十营，以营五脏之精，不应数者，谓之狂生，所谓五十营者，五脏皆受气也三十三字。注云：此段旧在经脉根结之末，今移在此。
营气篇第十六  ***************************
诸本无篇字。
营气之道，内谷为宝　马云：此言营气之运行，一如宗气之所行也。（宗气所行之次尽见于经脉篇，此篇论营气所行与宗气无异，辞虽不同，而其次同也。）宗气者，大气也，大气积于胸中，出喉咙，司呼吸，以行经隧，始于手太阴肺经，络于肝经，积至一万三千五百息，脉行八百一十丈，如前篇五十营之所论者是也。营气者，阴气也，由中焦之气，阳中有阴者，随中焦之气以降于下焦，而生此阴气，故谓之清者为营，又谓之营气出于中焦者是也。然此营气者，必成于水谷所化精微之气，故曰营气之道，谷气为宝，非谷气不能生此营气，非营气不能生血也，道者，脉气所由行之经隧也。张云：内、纳同，谷不入则营气衰，故云内谷为宝。
精专者　志云：精专者，中焦之汁，即化而为赤，布散之血，流溢于下焦，水火交济而化赤者也。
故气从太阴出　《甲乙》出下有循臂内上廉五字。张云：此下言营气运行之次，即前十二经脉之序也。
至跗上注大指间　马上字接下句，恐非。
抵髀　《甲乙》髀作脾。马云：即阴陵泉、血海、箕门等穴，俱在髀之内廉，属脾经穴。简案：据下文注肾从肾注心外之例，《甲乙》似是。
出䪼内　《甲乙》注一作项内。马以内字接下句，恐非。马云：目下为䪼、颧、髎等处。
从肝上注肺　《甲乙》肺作膈。
入颃颡之窍　志云：颃颡，鼻之内窍。忧恚章曰：人之鼻洞，涕出不收者，颃颡不开。分气，气失也。
究于畜门　张云：究，深也，畜门，即喉屋上通鼻之窍门也，如评热病论，启玄子有云，气冲突于畜门，而出于鼻，即此谓也。畜，臭同，许救切。志云：畜门鼻之外窍，究，终也。简案：张所谓畜门，即颃颡耳，盖颃颡者，喉屋上通于鼻之窍门，畜门者，鼻孔中通于脑之门户，畜，嗅同，以鼻吸气也，亦作齅、嗅，并许救切。
上循腹里入缺盆　简案：据上文之例，此下当有是任脉也四字，然骨空论任督互称，以其为一源也，故不别著任脉耶？
逆顺之常也　志云：逆顺者，谓经脉内外之血气，交相逆顺而行也。马云：或逆数，或顺数，皆合常脉，其运行之次，无相失也。张云：前经脉篇未及任督，而此始全备，是十四经营气之序。楼氏全录此篇，末引东垣云：十二经一脉也，略为十二分而已。
脉度篇第十七  ***************************
诸本无篇字。
手之六阳　张云：手有三阳，以左右言之，则为六阳，凡后六阴，及足之六阴六阳皆仿此。
五六三丈　六下《甲乙》有合字，下文五六三尺，六八四丈八，六六三丈六尺并同。简案：《管子》云：伏戏作九九之数，以合天道。
从足上至头　《甲乙》作从头至足。张云：按手足十二经脉，手之三阴从脏走手，手之三阳从手走头，足之三阳从头走足，足之三阴从足走腹，此其起止之度，今云手之六阴，从手至胸中，盖但计其丈尺之数，俱以四末为始而言，非谓其行度如此也，后仿此。
跷脉（止）合一丈五尺　马云：跷脉有阳跷、阴跷，阳跷自足申脉行于目，阴跷自足照海行于目，然阳跷左右相同，阴跷亦左右相同，则跷脉宜乎有四。今曰二七一丈四尺，二五一尺，则止于二脉者何也？观本篇末云：跷脉有阴阳，何脉当其数？岐伯答曰：男子数其阳，女子数其阴，则知男子之所数者，左右阳跷，女子之所数者，左右阴跷也。
合一十六丈二尺　潘氏《医灯续焰》云：据越人二十三难云：脉数总长十六丈二尺，任督二跷在内，其始从中焦注于手太阴，终于足厥阴，厥阴复还注手太阴，所谓如环无端者，不知二跷任督，从何处接入，岂附行于足少阴太阳耶？附则不能在循环注接之内，当俟知者。
为孙盛而血者疾诛之　《甲乙》孙下有络孙络之四字，而下有有字。张云：凡人遍体细脉，即皆肤腠之孙络也，络脉有血而盛者，不去之则壅而为患，故当疾诛之，诛，除也。
饮药以补之　张云：邪气脏腑病形篇曰：阴阳形气俱不足，勿取以针，而调以甘药，即虚者饮药以补之之谓。
阅于上七窍也　简案：马训阅为通，本于谢坚白三十七难注。张云：阅，历也，五脏位次于内，而气达于外，故云云。汉文帝纪注：阅，犹更历也，又车千秋传注，阅，经历也。
五脏不和　马云：二句结上起下之辞。
阳气太盛则阴不利　三十七难及《甲乙》作邪在脏，则阴脉不和，下不利亦作不和，并是。
不能荣也　张云：本经荣营通用，不能荣，谓阴阳乖乱，不能营行，彼此格拒不相通也。
故曰关　三十七难关作格。简案：六节藏象亦以阴盛为关。
故曰格　三十七难格作关。简案：六节藏象亦以阳盛为格，终始禁服并同。马云：《难经》三十七难，误以六阴脉盛为格，六阳脉盛为关，致后世不曰脉体，而指曰鬲症，尤误之误也。汪云：按关格二字，字面虽殊，而意义则一，《难经》虽颠倒，疑无伤也，如《素问·脉要精微论》，阴阳不相应，病名曰关格，是明以关格属之病矣。又仲景平脉篇：下微本大者，则为关格不通，不得尿。又曰：趺阳脉伏而涩，伏则吐逆，水谷不化，涩则食不得入，名曰关格。是仲景亦以关格为病证，而二字之义，《内经》与仲景均未尝细分也。又《难经》第三难曰：关之前者，阳之动也，遂上鱼为溢，为外关内格，此阴乘之脉也，关以后者，阴之动也，遂入尺为覆，为内关外格，此阳乘之脉也，是亦以溢覆言脉，而以关格言病也。今马氏既訾难经，复以仲景、东垣、丹溪为非是，而指关格为脉体，不亦并背《内经》乎？又曰：关为阳不得入，格为阴不得出，是两脉共为一病矣，于义亦难分也。
何气荣水　《甲乙》水作也。马云：人身气血，如水之流，帝遂以跷脉起止，何气营水为问。简案：荣水不成义，今从《甲乙》。
跷脉者少阴之别　楼氏云：跷脉始终独言阴跷，而不及阳跷者，有脱简。张云：缪刺论曰：邪客于足阳跷之脉，刺外踝之下半寸所，盖阳跷为太阳之别，故二十八难曰：阳跷脉者起于跟中，循外踝上行入风池，阴跷者亦起于跟中，循内踝上行至咽喉，交贯冲脉，故阴跷为足少阴之别，起于照海，阳跷为足太阳之别，起于申脉，庶得其详也。
濡目　张云：阴跷阳跷之气，并行回还，而濡润于目，若跷气不荣，则目不能合，故寒热病篇曰：阴跷阳跷，阴阳相交，阳入阴，阴出阳，交于目锐眦，阳气盛则瞋目，阴气盛则瞑目，此所以目之瞑与不瞑，皆跷脉为之主也。
气独行五脏　张云：帝以跷脉为少阴之别，因疑其气独行五脏，不荣六腑也，故有此问。
如水之流（止）外濡腠理　张云：如水之流，如日月之行，皆言不得无行也。阴荣其脏，指阴跷也，阳荣其腑，指阳跷也，言无分脏腑跷脉，皆所必至也，流者流于内，溢者溢于外，故曰流溢之气，内溉脏腑，外濡腠理，谓其不独在脏也。按此跷脉之义，阴出阳则交于足太阳，阳入阴则交于足少阴，阳盛则目张，阴盛则目瞑，似皆随卫气为言者，故阴脉荣其脏，阳脉荣其腑也。简案：马以阴脉阳脉，为手足三阴三阳之义，然考前后章之旨，张注为得矣。
当数者　楼氏云：当数，为当脉度一十六丈二尺之数也。张云：跷脉阴阳之数，男女各有所属，男属阳，当数其阳，女属阴，当数其阴，故男子以阳跷为经，阴跷为络，女子以阴跷为经，阳跷为络也。
营卫生会篇第十八  ***************************
诸本无篇字。
卫于焉会　《甲乙》于焉作安从。
老壮　张云：五十已上为老，二十已上为壮。（见营气失常篇与《曲礼》所言异。）
人受气于谷（止）皆以受气　张云：人之生由乎气，气者所受于天，与谷气并而充身者也，故谷食入胃，化而为气，是为谷气，亦曰胃气。此气由自中焦传化于脾，上归于肺，积于胸中气海之间，乃为宗气。宗气之行，以息往来，通达三焦，而五脏六腑，皆以受气，是以胃为水谷血气之海，而人所受气者，又唯谷而已，故谷不入，半日则气衰，一日则气少矣。
其清者，（止）卫在脉外　张云：谷气出于胃，而气有清浊之分，清者水谷之精气也，浊者水谷之悍气也，诸家以上下焦言清浊者，皆非。清者属阴，其性精专，故化生血脉，而周行于经隧之中，是为营气，浊者属阳，其性慓疾滑利，故不循经络，而直达肌表，充实于皮毛分肉之间，是为卫气。然营气卫气，无非资藉于宗气，故宗气盛则营卫和，宗气衰则营卫弱矣。营，营运于中也，卫，护卫于外也，脉者非气非血，其犹气血之橐籥也，营属阴而主里，卫属阳而主表，故营在脉中，卫在脉外。卫气篇曰：其浮气之不循经者为卫气，其精气之行于经者为营气，正此之谓。
介按：卫在脉外者，谓卫气上输于肺，走于脏腑，外达皮毛，以为护卫营血之作用。故三十二难曰：心者血，肺者气，血为营，气为卫，相随上下，谓之营卫，通行经络，营周于外。亦即此意也。
阳陇　马云：陇，当作隆，《素问》生气通天论有日中而阳隆，盖古以隆、陇通用。张云：陇，盛也。方以智《通雅》云：阳陇阴陇，子午之桥起关也，犹言拥起为陇，而过此渐平迤也。庄子曰：子是桥起。简案：《素·离合真邪论》：经之动脉，其至也亦时陇起，义正同。
太阴主内，太阳主外　张云：太阴，手太阴也，太阳，足太阳也，内言营气，外言卫气，营气始于手太阴，而复会于太阴，故太阴主内，卫气始于足太阳，而复会于太阳，故太阳主外，营气周流十二经，昼夜各二十五度，卫气昼则行阳，夜则行阴，亦各二十五度，营卫各为五十度，以分昼夜也。
夜半为阴陇（止）阴受气矣　张云：夜半后为阴衰，阳生于子也，日西而阳衰，阴生于午也。如金匮真言论曰：平旦至日中，天之阳，阳中之阳也，日中至黄昏，天之阳，阳中之阴也，合夜至鸡鸣，天之阴，阴中之阴也，鸡鸣至平旦，天之阴，阴中之阳也，故人亦应之。即此节之义。
夜半而大会，（止）与天地同纪　张云：大会言营卫阴阳之会也，营卫之行，表里异度，故尝不相值，惟于夜半子时，阴气已极，阳气将生，营气在阴，卫气亦在阴，故万民皆瞑而卧，命曰合阴，合阴者，营卫皆归于脏，而会于天一之中也。平旦阴尽而阳受气，故民皆张目而起，此阴阳消息之道，常如是无已，而与天地同其纪，所谓天地之纪者，如天地日月，各有所会之纪也。
昼瞑　《甲乙》作夜寤。
昼精　熊氏俗解难经四十六难注云：精，清爽也。
相搏　《甲乙》搏作薄。
从来　《甲乙》来作始。
营出于中焦，卫出于下焦　张云：营气者，由谷入于胃，中焦受气，取汁，化其精微，而上注于肺，乃自手太阴始，周行于经隧之中，故营气出于中焦。卫气者，出其悍气之慓疾，而先行于四末分肉皮肤之间，不入于脉，故于平旦阴尽，阳气出于目，循头项下行，始于足太阳膀胱经，而行于阳分，日西阳尽，则始于足少阴肾经，而行于阴分，其气自膀胱与肾由下而出，故卫气出于下焦。又云：卫气属阳，乃出于下焦，下者必升，故其气自下而上，亦犹地气上为云也，营本属阴，乃自中焦而出于上焦，上者必降，故营气自上而下，亦犹天气降为雨也，虽卫主气而在外，然亦何尝无血？营主血而在内，然亦何尝无气？故营中未必无卫，卫中未必无营，但行于内者便谓之营，行于外者便谓之卫，此人身阴阳交感之道，分之则二，合之则一而已。志云：下，当作上。决气篇曰：上焦开发，宣五谷味，熏肤充身泽毛，若雾露之溉，是谓气。五味篇曰：辛入于胃，其气走于上焦，上焦者，受气而荣诸阳者也，卫者阳明水谷之悍气，从上焦而出，卫于表阳，故曰卫出上焦。简案：《千金方·三焦病论》云：荣出中焦，卫出上焦，荣者络脉之气道也，卫者经脉之气道也，《外台》引《删繁论》，亦同。志注：不可言无据也，《明理论》引亦作上焦。
上焦出于胃上口，（止）下足阳明　《千金》及《外台》引《删繁》作胃上脘。张云：胃上口即上脘也，咽为胃系，水谷之道路也，膈上曰胸中，即膻中也，其旁行者走两腋，出天池之次，循手太阴肺经之分，而还于手阳明，其上行者至于舌，其下行者交于足阳明，以行于中下二焦，凡此皆上焦之部分也。志云：按《金匮要略》曰：若五脏元真通畅，人即安和，病则无由入其腠理，腠者是三焦通会元真之处，为血气所注，理者是皮肤脏腑之文理也，盖三焦乃初阳之气，运行于上下，通合于肌腠，不入于经俞，是以上焦之气，常与荣俱行阳二十五度，行阴二十五度者，与充肤热肉之荣血，间行于皮肤脏腑之文理也。上焦出胃上口，上贯膈，布胸中，走腋下，至阳明，上至舌，此论上焦气之所出，与经脉之循臂肘，上肩胛，入缺盆，出耳颊之不同也。
常与荣（止）大会于手太阴矣　张云：上焦者，肺之所居，宗气之所聚，营气者，随宗气以行于十四经脉之中，故上焦之气，常与营气俱行于阳二十五度，阴亦二十五度。阳阴者，言昼夜也，昼夜周行五十度，至次日寅时，复会于手太阴肺经，是为一周。然则营气虽出于中焦，而施化则由于上焦也。马云：《难经》营字下，误多一卫字。简案：《千金》及《外台》引《删繁》，并有卫字，盖据《难经》矣。
其不循卫气之道而出，何也　张云：卫气之道，昼行于阳，夜行于阴，有常度也。今有热饮食者，方入于胃，其气之留行未定，而汗辄外泄，出无方所，是不循卫气之道也，故以为问。
此外伤于风（止）命曰漏泄　张云：风为阳邪，有外热也，热食气悍，因内热也，热之所聚，则开发腠理，所以毛蒸理泄，而卫气走之，故不循其常道也，此即热食之气也，出不由度，故曰漏泄。志云：卫气者，水谷之悍气，其性慓悍滑疾，如腠理不密，即见开而出。简案：志以此气为卫气，是。《外台》引《删繁》，载疗上焦实热，饮食下胃，其气未定，汗出而背身中皆热，名曰漏气，通脉泻热，泽泻汤（泽泻　生地骨皮　甘草　半夏　石膏　柴胡　茯苓　生姜　竹叶　人参　桂心　莲心上十二味），即为此证所立也。
中焦亦并胃中，出上焦之后　《千金》及《外台》引《删繁》，作其气起于胃，中脘在上焦之后，《甲乙》、巢源作胃口。
此所受气者，（止）命曰营气　者下《千金》有主化水谷之味六字，《甲乙》无肺脉之脉字。张云：胃中，中脘之分也，后，下也，受气者，受谷食之气也。五谷入胃，其糟粕、津液、宗气，分为三隧，以注于三焦，而中焦者泌糟粕，蒸津液，受气取汁，变化而赤，是谓血，以奉生身，而行于经隧，是为营气，故曰营出中焦。按下文云：下焦者，别回肠，注膀胱。然则自膈膜之下，至脐上一寸水分穴之上，皆中焦之部分也，隧，音遂，伏道也。简案：泌，《说文》侠流也，奉、俸古通，养也，故马云：凡心中所生之血，赖此营气而化以奉养生活之身。
夫血之与气，（止）无两生　张云：营卫之气，虽分清浊，然皆水谷之精华，故曰荣卫者，精气也，血由化而赤，莫测其妙，故曰血者神气也，然血化于液，液化于气，是血之与气，本为同类，而血之与汗，亦非两种，但血主营，为阴为里，汗属卫，为阳为表，一表一里，无可并攻，故夺血者无取其汗，夺汗者无取其血。若表里俱夺，则不脱于阴，必脱于阳，脱阳亦死，脱阴亦死，故曰人生有两死。然而人之生也，阴阳之气，皆不可无，未有孤阳能生者，亦未有孤阴能生者，故曰无两生也。志云：营卫者，水谷之精气也，血者中焦之精汁，奉心神而化赤，神气之所化也，血与营卫，皆生于精，故异名而同类也。简案：《外台》引《删繁论》云：夫血与气，异形而同类，卫是精气，营是神气，故血与气，异形而同类焉。夺血无汗（此是神气），夺汗无血（此是精气），故人有一死，而无再生也。（《千金》再作两字。）视之正文，觉稍明备。
下焦者，（止）渗入膀胱焉　张云：回肠，大肠也，济、泲同，犹酾滤也，（字典济古文作泲，酿酒也。）泌，如狭流也，别汁，分别清浊也，别回肠者，谓水谷并居于胃中，传化于小肠，当脐上一寸水分穴处，糟粕由此别行回肠，从后而出，津液由此别渗膀胱，从前而出，膀胱无上口，故云渗入。凡自水分穴而下，皆下焦之部分也。按：三十一难曰：下焦者当膀胱上口，主分别清浊。其言上口者，以渗入之处为言，非真谓有口也，如果有口，则不言渗入矣，何后世不解其意，而争言膀胱有上口，其谬为甚。志云：回肠大肠也，有九回，因以为名。简案：《外台》引《删繁论》云：下焦如渎，起胃下管，别回肠，注于膀胱，而渗入焉，故水谷常并居于胃中，成糟粕而俱下于大肠，主足阳明（《千金》作足太阳），灌渗津液，合膀胱，主出不主入，别于清浊。亦本节之义也。但本节似脱起胃下管，三十一难云：下焦者，当膀胱上口，主分清浊，亦可以见耳。
介按：唐容川曰：近说膀胱有上口，无下口，非也，《内经》明言下焦当膀胱上口，近人不知三焦实有其物，焦古作膲，即人身之油膜，西医名为连网，乃行水之路道，《内经》所谓三焦者，决渎之官，水道出焉，盖水之路道，全在三焦油膜之中，凡人饮水入胃，胃之通体有微丝管，将水散出，走入油膜，其能散者，肺气布之也，故肺为水之上源，水散入油膜，走入膀胱，其水未散尽者，至小肠中，又有微丝管将水散出，走下焦，以入膀胱，膀胱上口，即在下焦连网之中，此皆下行之水，未化为气者也。
黄帝曰：人饮酒（止）液出焉　马云：此言酒之所以先谷气而出也，承上文有渗膀胱之语，故遂以酒之先谷而下者问之。正以酒为熟谷之液，其气至悍而清，故虽后谷而入，必先谷而下也，熟者腐也。
上焦如雾，（止）此之谓也　张云：如雾者，气浮于上也，言宗气积于胸中，司呼吸而布濩于经隧之间，如天之雾，故曰上焦如雾也。沤者，水上之泡，水得气而不沉者也，言营血化于中焦，随气流行，以奉生身，如沤处浮沉之间，故曰中焦如沤也。渎者，水所注泄，言下焦主出而不纳，逝而不反，故曰下焦如渎也。然而肺象天而居上，故司雾之化，脾象地而在中，故司沤之化，大肠、膀胱象江河淮泗而在下，故司川渎之化也。《千金》及《外台》引《删繁论》云：上焦如雾（雾者霏霏起上也），中焦如沤（沤者在胃中如沤也），下焦如渎（渎者如沟水决泄也）。《白虎通》引礼运记云：三焦者，包络腑也，水谷之道路，气之所终始也，故上焦如窍，中焦如编，下焦如渎。（俞氏《续医说》详解之，当考参。）张氏《质疑录》，载三焦有三。三焦之论云：《灵枢》云：上焦如雾，中焦如沤，下焦如渎。此三焦为一气之所主，故三十一难因之曰：上焦在胃上口，主内而不出，其治在膻中，中焦在胃中脘，主腐熟水谷，其治在脐旁，下焦在脐下，主分别清浊，出而不内。此三焦者，即《灵枢》所谓如雾如沤如渎之三焦也，故《难经》又继言之，三焦为水谷之道路，气之所以终始，三焦者，原气之别使，原气在两肾中间之动气，为人之生命，十二经之根本，主通行三气，经历于五脏六腑，此所谓三焦者，属之于气，正王叔和所谓有名无状之三焦也。
四时气篇第十九  ***************************
诸本无篇字。
为定　《甲乙》定作实，下同。
春取经　马云：经，当作络，义见《素问·水热穴论》。张云：春取经，即本输篇大经分肉之间也。
夏取盛经孙络　马云：水热穴论云：夏取盛经分腠。又曰：绝肤而病去者，邪居浅也。盖言夏气在表，故病在表，止于皮肤，绝而不深入以刺之，正以邪之所居，为甚浅也。又曰：所谓盛经者，阳经也。则止取手足六阳经之经穴耳。
取之合　马云：水热穴论曰：取合以虚阳邪。则知是六阳经之合穴也。
冬取井荥　马云：水热穴论云：取井以泻阴逆，则阴经当刺井穴，如手太阴肺经少商为井之类，取荥以实阳气，则阳经当刺荥穴，如手阳明大肠经二间为荥之类。
温疟　《素·疟论》云：先伤于风，而后伤于寒，故先热而后寒也，亦以时作，故曰温疟。
五十九刺　详后热病篇。刺，诸本作痏，唯张作刺。
风㽷肤胀　马云：㽷，即水，以水为疾，故加以疾之首，风水，见《素》奇病论、水热穴论、评热论，本经论疾诊尺篇，肤胀者，即本经水胀论之所谓肤胀也。简案：《外台》引《肘后方》云：疗卒大腹㽷病诸方，此病本由水来，应水字，而经方皆水为病，故施疾状。此乃与马说符矣。吴音水，病貌，《集韵》贰类切，音税，肿病，并非。
五十七痏　详见《素·水热穴论》。
三阴之上　《甲乙》之作交。马云：补三阴之上者，补三阴交，乃足三阴血气之所交，宜补之，因有二穴，故用二补字，及有一皆字。张志同。
热行　马云：候针下热行，乃止针。张云：阳气至而热行，热行则泄止矣。
转筋于阳，（止）卒刺之　马云：卒、猝同，凡手足之外廉，皆属阳经，若转筋于阳，则治其阳经，凡手足之内廉，皆属阴经，若转筋于阴，则治其阴经，皆当猝然刺之。张云：卒，病也，故不必拘于时日，但随其病而卒刺之。志云：卒，猝同，淬刺者，烧针劫刺，以取筋痹。简案：《楼氏纲目》亦作淬，盖本于经筋篇，亦当备一说。
徒㽷　张云：徒，但也，有水无风，故曰徒水。简案：马云：徒，但也，上文言风水者，有风有水也，此曰徒水，则有风无水也。若无水，则下文何得云㽷尽乃止？必是字之误。志云：徒，众也，土为中央，主灌溉于四旁，土气虚，则四方之众水，反乘侮其土而为水病也，此解尤为牵强。
环谷　马云：按各经无环谷穴，止足少阳胆经有环跳穴，今曰下三寸，意者风市穴乎？理亦甚的。张同。志云：环谷者，取手足之分肉，以泻其水也，溪谷有三百六十五穴，会肉之大会为谷，大会者，手足股肱之大肉也。简案：据志注，则三寸二字，竟不稳妥。
筩　马云：筩，直也，已刺而直其针以纳之。张云：筒，箭室也，已刺而筒之，而内之，入而复之，以尽其㽷，谓用针如箭之归筒，出入频复，开通其道，以尽其水也。志云：筩，筒也，以如筒之针而内之，入而复出。简案：筒之义，诸注未明，九针论，圆针筒，其身如是，筩、筒同。又《楼氏纲目》载本节文云：筒针，针中有空窍，如筒出水也，今据志以筒释之，盖此似言以筒纳针孔内，使水自筒中泄出者，世有用此术得效者，然不可妄施。张云：针要曰：凡水气，惟得针水沟，若针余穴，水尽即死，是又不可不知也。
必坚来缓则烦俯，来急则安静　马云：必欲尽去其水，水力尽时，其肉必坚，且水来缓，则内必烦闷，来急，则内必安静。张云：在肤中，其候必坚。志云：水肿于肌肉，则浮而软，水尽则肉必坚矣，余与马同。简案：徒㽷以下，其义未详，《甲乙》文有异同，然亦未明晰，录下备考。《甲乙》云：徒水先取环谷下三寸，以排针刺之而藏之，引而内之，入而复出，以尽其水，必坚束之，束缓则烦闷，束急则安静。
饮闭药　马云：必饮通闭之药，以利其水，防其再肿。志云：谓水乃尽，当饮充实脾土之药，勿使水之复乘也。简案：马为是。
方饮无食（止）百三十五日　张云：药食不宜相混，混则难于取效，水肿既消，当忌伤脾发湿等物，至一百三十五日之外，方保其不复矣。
着痹不去　张云：痹论云：湿气胜者为着痹，谓其重着难动，故云不去，若寒湿相搏，久而不已，当猝取足阳明之三里穴，温补胃气，则寒湿散而痹可愈也。沈亮宸曰：溪谷，属骨，此承上文肌腠未尽之水，流于关节则为着痹，故取阳明之三里，从腑以泻脏也。
骨为干　马云：此句与上下文不相蒙，意者乃经脉篇之说简欤？沈亮宸云：此承上文而言，骨之为病，在骨之髓节也，干者，如木干之坚劲，是故温疟之邪，藏于骨髓，湿痹之气，流于关节，其骨如干，而不受邪之所伤。简案：今仍马注。
肠中不便　张云：小肠不便者，不能化物，大肠不便者，不能传道，大肠小肠，皆属于胃，故当取足阳明之三里穴，邪气盛则泻之，正气虚则补之。
疠风者，（止）无食他食　《甲乙》素作索，锐针针三字作吮一字，恶气之气作血。马云：疠，癞同，此言刺厉风之法也。按：《素问·风论》云：疠者有营卫热腑，其气不清，故使鼻柱坏而色败，皮肤疡溃，风寒客于脉而不去，名曰疠风，骨空论、长刺节论，皆谓之大风也。张云：食得其法，谓之方食，无食他食，忌动风发毒等物也。
介按：疠风即癞病，又名麻风，属于慢性传染病，故凡传染之后，要过数年，方才显露，其病状则遍体麻木不仁，甚至四肢周身，逐渐毁灭，先由手指，继而足趾，终至鼻柱，均现毁坏，面上状若顽癣，搔破则流稠水，其未破之处，皮肤片片脱落，奇痒难当。此病可分二种，如面部臀部四肢等处，俱发红色结节，继即溃穿，后且知觉麻痹，毛窍脱落，容貌奇丑者，斑纹癞也，如初则神经过敏，发神经痛，后则知觉渐次脱失，营养障害，神经肥厚，面部麻痹者，神经癞也。
腹中常鸣，气上冲胸，（止）三里　《甲乙》常作雷，上作常。志云：此邪在大肠而为病也，大肠为传导之官，病则其气反逆，是以腹中常鸣，气上冲胸。张云：九针十二原篇曰：肓之原出于脖胦，即任脉之下，气海也，巨虚上廉、三里，皆足阳明经穴。按：本输篇曰：大肠属上廉，此以邪在大肠，故当刺巨虚上廉，若下文之邪在小肠者，则当取巨虚下廉也。
小肠控睾（止）以调之　《甲乙》：熏肝下有肺字。简案：据下文刺太阴，《甲乙》似是。沈亮宸云：控睾引腰脊，上冲心者，小肠之疝气也。张云：控，引也，睾，阴丸也，小肠连于小腹，若其邪盛，则厥逆自下上冲心肺，熏于肝胃，引于腰脊，下及肓脐睾系之间也，取肓原以散之，散脐腹之结也，刺太阴以予之，补肺经之虚也，取厥阴以下之，泻肝经之实也，取巨虚下廉以去之，求小肠之所属也，按其所过之经，谓察其邪之所在以调之也。
长太息　志云：胆气欲升，故长太息以伸之。
憺憺　张云：心虚貌。简案：马释为静，误。
呕苦　《甲乙》《千金》苦下有汁字。
则刺少阳血络　马云：则，当作侧，胆之经络，在肋之后旁，故曰侧。张云：又刺足少阳血络以平其木，《千金》无则字。
闭胆逆　马云：闭者止也，孟子云：陈善闭邪。朱注云：闭，止也。
在上脘则刺（止）去之　马云：则、侧同，胃脘，上下脘之总名，如在上脘，卧针刺之，当抑而下之，即本经上膈篇之所谓气为上膈，故治之者如此，如在下脘，则刺下脘，当散而去之，即上膈篇之所谓虫为下膈，故治之者如此。张云：刺抑而下之，谓刺上脘以泻其至高之食气，散而去之，谓温下脘以散其停积之寒滞也。
邪在三焦约（止）取三里　志云：此邪在膀胱而为病也。三焦下俞，出于委阳，并太阳之正，入络膀胱约下焦，实则闭癃，虚则遗溺，小腹肿痛，不得小便，邪在三焦约也，故当取足太阳之大络（即取大络之委阳，大络经脉也）、小络、孙络也。足太阳厥阴之络，交络于跗腘之间，视其结而血者去之，盖肝主疏泄，结在厥阴之络，亦不得小便矣。如小腹肿，上及胃脘，取足三里。《圣济总录》云：《黄帝三部针灸经》言少腹肿痛，不得小便，邪在三焦，病名曰三焦约。营卫不调，风邪入客，则决渎之官，约而不通，所以不得大小便也，刺法取足少阴太阳之经，辅以汤剂，则三焦疏导，清浊判矣，方载枳壳丸等六首（方中多用大黄、牵牛、郁李之类）。简案：本节三焦，即指膀胱，上文列六腑之病，而不及膀胱，知是三焦为膀胱明矣。《千金》云：三焦名中清之府，别号玉海，水道出，属膀胱是也。（详见《素问识·灵兰秘典》注。）盖约即脾约之约，而乔世宁校本《千金》，以约字属下句，亦似有理。张云：太阳大络，飞阳穴也。考《甲乙》，委阳，三焦下辅俞也，在足太阳之前，少阳之后云云，此足太阳之别络也，则志注为是。
睹其色，察其目，以知其散复　诸本无目字，但张本有焉。马云：以，为也，《论语》云：视其所以。志云：察其以者，察其所以然之病。简案：张补目字，据九针十二原、小针解，今从之。
一其形　马云：曰一者，肥瘦各相等否。志云：静守其神形，与，俱也。
病将下　张云：下，退也。
诸经实者，病三日已　张云：凡邪气未解者，最忌脉弱无力。如平人气象论曰：病在中，脉虚。玉机真藏论曰：病在外，脉不实坚者，皆难治。邪客篇曰：虚而细者久以持，皆不实之谓也，若病在诸经，而脉实有力者，邪将外达也，故可三日而已矣。
气口候阴，人迎候阳也　张云：气口在手，太阴肺脉也，气口独为五脏主，故以候阴，人迎在头，阳明胃脉也，胃为六腑之大源，故以候阳。
五邪篇第二十  ***************************
诸本无篇字。马云：内论五脏之邪，故名篇。
上气喘，汗出　志云：上气喘者，肺气逆也。
膺中外腧　马云：云门、中府等穴。
背三节五脏之旁　脏，张本作节。马云：背三节旁之肺俞，及五椎旁之心俞穴。志云：乃肺俞旁之魄户也。简案：《甲乙》作背三椎之旁，乃谓肺俞，《甲乙》为是。原注颧字当作顀，史音顀，音椎可证。
按之快然　张云：觉快爽者，即其真穴。
取之缺盆中以越之　张云：缺盆，足阳明经穴也，手太阴之脉，上出于此，故当取之，以散越肺邪，但忌大深，令人逆息。志云：缺盆中者，手阳明经之扶突，盖从腑以越阴脏之邪。
邪在肝，（止）时脚肿　张云：两胁中痛，肝之经也，寒中水乘脾胃也，恶血在内，肝所主也，行善牵掣其关节，肝主筋而邪居之也，肝经自足大趾上行内踝，故时为脚肿。《甲乙》掣作瘈。简案：掣纵，又作瘈疭，知二字义同。
取耳间青脉，以去其掣　《甲乙》掣作瘈。张云：足少阳经循耳前后，足厥阴主诸筋，而与少阳为表里，故取耳间青脉，可以去掣节。志云：耳间青脉，一名鸡足青。简案：《甲乙》瘈脉，一名资脉，在耳本后，鸡足青络脉，盖谓此穴。
阳气有余，阴气不足　简案：诸注以阴阳分说脾胃，恐非。
阴痹　马云：阴痹者，痛无定所，按之而不可得，即痹论之所谓以寒胜者为痛痹也。（后世以为白虎历节风，又曰痛风。）志云：在外者筋骨为阴，病在阴者名曰痹，阴痹者，病在骨也，按之而不得者，邪在骨髓也。简案：至真要大论云：阴痹者按之不得。即是。
肩背颈项痛，时眩　马云：此皆膀胱经脉所行，以肾与膀胱为表里也，且时时眩晕，亦兼膀胱与肾邪也。
喜悲　马云：本神篇曰：心气虚则悲。然实则亦然。
调之其输也　马云：邪客篇曰：少阴心脉也，心者五脏六腑之大主也，精神之所舍也，其脏坚固，邪弗能容也，容之则心伤，心伤则神去，神去则死矣，故诸邪之在心者，皆在心之包络。包络者，心主之脉也，故独无腧焉，其外经病而内不病，故独取其经于掌后锐骨之端。
寒热病篇第二十一  ***************************
诸本无篇字。马云：篇内所谓诸证，不止寒热，然首节所论在寒热，故名篇，但此寒热，主外感言，与瘰疬之寒热不同。
不可附席　张云：邪在外，故畏于近席。
鼻槁腊　马云：鼻孔枯腊，腊者，干也。
取三阳之络　马云：当取足太阳膀胱经之络穴飞扬以泻之，盖太阳为三阳也。
取三阳于下　马云：不言穴者，必俱是络穴。
病无所安，（止）死不治　病，《甲乙》作痛。张云：阴腾者必躁，故无所安也，阴伤则液脱，故汗注不休也。齿者骨之余，若齿未稿者，阴气尚充，独为可治，当取足少阴之络穴大钟以刺之，若齿有枯色，则阴气竭矣，其死无疑。近以愚见，则不独在齿，凡爪枯者亦危候也，骨寒而厥者皆然。简案：马以从皮寒热，至骨寒热，为从浅而及深，遂至死之证，恐非也。又考文例，不及脉寒热、筋寒热者，岂其脱漏乎？
骨厥　志云：谓肾脏为病，而肾气厥热也。简案：足少阴之病为骨厥者，经脉篇。
骨痹（止）补之　张云：骨痹者，病在阴分也，支节不用而痛，汗注烦心者，亦病在阴分也，真阴不足，则邪气得留于其间，故当取三阴之经，察病所在而补之。按：五邪篇曰：邪在肾，则病骨痛阴痹，取之涌泉、昆仑，视见血者尽取之，与此互有发明，所当参阅。简案：举，合也，谓支节尽痛，马云骨痹已成节，不能举而痛，非也，马又依一本改阴作阳，志仍之，亦非。
身有所伤，（止）关元也　懈惰，《甲乙》作解㑊。马云：身有所伤，出血已多，而伤处中于风寒，（此证近于后世之所谓破伤风。）或有所坠堕，不必身伤出血也，四肢懈惰，其名曰体惰，当取小腹脐下三结交之穴以刺之，盖本经为任脉，而足阳明胃足太阴脾经之脉，亦结于此，故谓之三结交也，即脐下三寸之关元穴耳。简案：张亦云破伤风之属，此恐不然，《甲乙》云：关元，足三阴任脉之会，故曰三结交。
厥痹者，（止）补阴经也　张云：厥必起于四肢，厥而兼痹，其气上及于腹者，当取足太阴之络穴公孙，足阳明之络穴丰隆，以腹与四肢，治在脾胃也，然必视其主病者或阴或阳而取之，阳明多实，故宜泻，太阴多虚，故宜补。简案：马至名曰天府为一节，并为治厥痹之穴，恐非。
颈侧之动脉人迎　张云：颈前中行任脉也，二行动脉，即足阳明之人迎穴。
婴筋　张云：《说文》曰：婴，颈饰也，故颈侧之筋曰婴筋。通评虚实论：痈疽不知所，刺缨脉。王注云：缨脉亦足阳明脉也，近缨之脉，故曰缨脉，缨，谓冠带也。
扶突　张云：在颈之第三行。
足少阳脉　马云：当作手少阳，观前本输篇第十三节云手少阳也，名曰天牖，六次脉可证，张同。
天牖　张云：在颈之第六行。
天柱　张云：在颈之第七行。
臂太阴　张云：即手太阴也，以上五穴，本输篇言之尤详，即所以治下文之病者也。
阳迎头痛　《甲乙》迎作逆。张云：迎，逆也，阳邪逆于阳经，而为头痛胸满者，当取之人迎也。简案：张本于《楼氏纲目》，马改阳明，误。
暴喑气鞕　《甲乙》鞕作硬。张云：喑，声痖不能言也，气鞕，喉舌强鞕也，凡言暴者，皆一时之气逆，非宿病也。马云：鞕，当作梗。志云：鞕、梗同。简案：今从张注。
暴聋气蒙　张云：经气蒙蔽，而耳目暴有不明者，当取天牖。
暴挛痫眩，足不任身　《甲乙》足下有痛欲折三字。马云：暴挛者，拘挛也，暴痫者，癫痫也，暴眩者，眩晕也，合三证而足不任身，当取天柱。
暴瘅内逆　《甲乙》瘅作痹。马云：暴时大热，而在内气逆，乃肝肺两经之火邪相为搏击，以致血溢于鼻口。张云：瘅，热病也。志云：瘅，消瘅，暴瘅，暴渴也，肝脉贯肺，故手太阴之气逆，则肝肺相搏，肺主气而肝主血，气逆于中，则血亦留聚而上溢矣，肺乃水之生原，搏则津液不生而暴瘅矣，皆当取手太阴之天府，以疏其搏逆。夫暴疾，一时之厥证也，此因于气厥，故用数暴字。简案：志暴渴之解，不可从。
此为大牖五部　《甲乙》作此为胃之大腧五部也。马云：大，当作天，此句总结上文五节，其穴为天牖五部也，曰天牖五部者，举一穴以统五穴耳，犹后世立汤药之方，举一品以概众品也。张云：以天牖居中，统前后上下而言也。志云：牖，窗也，头面之穴窍，如楼阁之大牖，所以通气者也。简案：志注尤牵强。
臂阳明（止）不恶寒泻之　马云：臂阳明，即手阳明大肠经也，以其脉行于臂，故不称曰手而曰臂也，手阳明之脉，其支者从缺盆，上颈循天鼎、扶突，上贯于颊，入下齿缝中，还出挟口，交人中，左之右，右之左，上挟鼻孔，循和髎、迎香，以交于足阳明，故曰臂阳明，有入頄遍齿者，其名曰大迎，正以大迎出足阳明穴，而手阳明之脉，则入而交之也。齿有痛病谓之龋，故下齿病龋者当取此臂阳明之穴，（商阳、二间、三间皆治痛齿。）如恶寒饮者虚也，宜补之，不恶寒饮者实也，宜泻之。张云：頄，音求，颧也，但臂恶寒者多虚，故宜补，不恶寒者多实，故宜泻。简案：马以臂字接上句，似是，然以恶寒为恶寒饮，亦未允妥。
足太阳（止）出鼻外　《甲乙》足作手，一曰取之出鼻外，作一曰取之出眉外，方病之时，盛泻虚补。马云：足太阳膀胱经之脉，亦入頄遍齿，其所入之脉，乃手少阳三焦经之角孙穴，其上齿龋者，正足阳明胃经脉气之所历，取之在鼻与頄前，乃地仓、巨髎等穴也，如正痛之时，其脉必盛，盛则宜泻之，或虚则宜补之。一曰当取之，出于鼻外，即本经之和髎、迎香等穴也。
足阳明（止）益不足　诸本不足下有反者益其四字。《甲乙》其作甚。张云：其当作甚，马志以其字接下节，非也。张云：足阳明之脉，有挟鼻入于面者，道出于足少阳之悬颅，其下行者属于口，其上行者对口入系目本，或目或口，凡有过者，皆可取之，然必察其有余不足，以施补泻，若反用之，病必益甚。简案：志云足阳明当作手太阳，非也。对口盖指玉枕下边而言，脑疸有对口发之称，可以见耳。
足太阳（止）盛则瞑目　马云：此言头目痛者，当取玉枕，而又言睛明为阴阳二跷之所交，乃寤寐之所以分病也，足太阳膀胱经有通项入于脑者，名曰玉枕（开督脉一寸半，脑户枕骨上入发际二寸），此正属于目之根，两眼中之系，皆系于此，故名之曰眼系，凡苦头痛，或苦目痛者，皆取之，其脉在项中两筋间，入于脑与阴跷、阳跷相别，实各阴阳诸经交会之所也。又阳跷之脉入于阴，阴跷之脉出于阳，交于目锐眦之睛明穴，阳跷之气盛，则目瞋而不得闭，阴跷之气盛，则目瞑而不得开也。张云：按脉度篇言跷脉属目内眦，合于太阳。下文热病篇曰：目中赤痛，从内眦始，取之阴跷。然则此云锐眦者，当作内眦也。志云：目之尖角曰锐，故外内皆名锐眦。简案：志注误。癫狂篇云：目眦外决于面者为锐目。张注本于《楼氏纲目》，今从之。
热厥（止）皆留之　张云：热厥者，阳邪有余，阴气不足也，故当取足太阴而补之，足少阳而泻之。寒厥者，阴邪有余，阳气不足也，故当取足阳明而补之，足少阴而泻之。补者补脾胃二经以实四肢，泻者泻水火二经以泄邪气，然必皆久留其针，则泻者可去，补者乃至矣，此当与终始篇义，相参为用。简案：马云：少阳当作少阴，少阴当作少阳。未为得矣。
舌纵涎下　张云：此下三节，皆兼寒热二厥而言也，舌纵不收，及涎下烦闷者，肾阴不足，不能收摄也，故当取足少阴经而补之。
振寒洒洒，（止）取手太阴　张云：鼓颔，振寒鼓腮也，凡此诸证，皆阳气不足之候，故当取手太阴肺经而补之。
刺虚者（止）刺其来也　张云：刺其去，追而济之也，刺其来，迎而夺之也，卫气行篇亦有此二句。
春取络脉（止）治骨髓　张云：春夏之取，与前四时气篇水热穴论皆同，秋取气口者，手太阴肺脉应秋金也，冬取经俞者，经穴通脏气，脏主冬也。络脉浮浅，故治皮肤，分腠有理，故治肌肉，气口者脉之大会，故治筋脉，经输连脏，故治骨髓。按：此言经输者，总言经穴也，非诸经之经穴俞穴，盖水热穴论以五输言，故云秋取经俞，冬取井荥，此以内外言，故云络脉治皮肤，经输治骨髓也，当解其意，齐、剂同，药曰药剂，针曰砭剂也。
五脏身有五部，（止）有痈疽者死　简案：五脏在内，而关系于身者有五部，其一在伏兔（在膝上六寸起肉间，足阳明胃经之要害也），其二在腓腨（即小腿肚也，足太阳少阴及三焦下腧之所系者，腓音肥，腨音篆），其三在背，背之中行曰督脉，而背旁四行，皆足太阳膀胱经穴，脏气所系之要害也，其四在五脏之俞（肺俞三椎旁，心俞五椎旁，肝俞九椎旁，脾俞十一椎旁，肾俞十四椎，旁各开中行一寸半），其五在项，亦系督脉，统诸阳之纲领也。凡上五部，皆要害之所，忌生痈疽，生者多死。（以上系马张二注节录。）汪云：按阳毒起发者尚可治，若阴毒不起者，断难治也。刘氏《玉机微义》云：大抵所言地分，皆脉络所会，内系腑脏，然患者得而早言，医者审证案法治之，则皆为不死矣。
介按：痈之与疽，截然两途，阳症为痈，阴症为疽，治法迥殊，若以痈疽连称，未免贻害，惟王洪绪之《全生集》，分辨甚明，可参考焉。至于此条，原注是系阴疽，其一即伏兔疽，其二为腓腨发，其三是发背，其四是脾发疽、肾俞发之类，其五即天柱疽之类也。
病始手臂，（止）止之于阴　简案：《甲乙》此一节，载伤寒热病中，又从病始手臂，至取足阳明而汗出，见《素·刺热篇》，马、张以为承上文刺痈疽法，误也。张云：臂，太阴肺经也，足，阳明胃经也。按：热病篇曰：脉顺可汗者，取之鱼际、太渊、大都、太白，泻之则热去，补之则汗出。按以上四穴，皆手足太阴经之荥输也，此言臂太阴者，即鱼际、太渊二穴，然则足阳明者，亦当取之荥输，则内庭、陷谷是也。补太阴而汗出甚者，阴之胜也，当补阳明，可以止之，泻太阴而汗出甚者，阳之胜也，当泻阳明，可以止之，盖以阴阳平而汗自止也，取阳而汗出甚者，其止法亦然。
凡刺之害，（止）生为痈疽也　此一节，见九针十二原篇。
癫狂篇第二十二  ***************************
诸本无篇字。
目眦（止）下为内眦　马云：眦，眼角也，目眦外决于面者为锐眦（俗云外眼角），在内近鼻者为内眦（俗云内眼角），眼之上胞属于外眦，眼之下胞属于内眦也。志云：太阳为目上纲，阳明为目下纲，上为外眦，下为内眦者，乃太阳阳明之气，主于上下之目眦也。简案：此节与癫狂不相涉，必是古经残文。
癫疾始生，（止）阳明太阴　张云：先不乐，神志将乱也，头重痛，视举目赤，厥气上行也，甚作极已而烦心，躁急不宁也，此皆癫疾将作之兆。颜，天庭也，候之于颜，邪色必见于此也，当取手太阳支正、小海，手阳明偏历、温溜，手太阴太渊、列缺等穴，泻去邪血，必待其血色变而后止针也。《甲乙》视上有直字。
血甚作极，已而烦心　诸本作血变而止，癫疾始作，当改。
引口啼呼（止）血变而止　张云：引口者，牵引歪斜也，或为啼呼，或为喘悸，当候于手阳明太阳二经，察病所在而刺之，穴如前。强，坚强也，左右牵引，病多在络，故左强者当攻右，右强者当攻左，必候其血变而止，此缪刺之法也。
足太阳阳明太阴太阳　诸本阴下有手字。下太阳，吴本作手太阴，非。张云：足太阳之委阳、飞阳、仆参、金门，足阳明三里、解溪，足太阴隐白、公孙等穴皆主之，手阳明经穴同前。
置其血于瓠壶之中，（止）骶骨也　志云：瓠壶，葫芦也，致其血于壶中，发时而血独动者，气相感召也，如厥气搏于手太阴太阳，则血于壶中独动，感天气太阳之运动也，不动者，病入于地水之中，故当灸骶骨二十壮。经云：陷下则灸之。此疾陷于足太阳太阴，故当灸足太阳之骶骨。马云：骶骨穴名长强。
顑齿诸腧分肉（止）不治　《甲乙》顑作颔，居作倨。马云：顑，苦感切，旧释以为饥黄起行，今此篇与杂病篇有曰顑痛当有定所，想颔与顑可通用，屈原赋离骚云：长顑颔亦何伤？又可总称。张云：顑之释义云饥而面黄色，乃与经旨不相合，动输篇言，自脑出顑下客主人，则此当在脑之下，鬓之前，客主人之上，其即鬓骨之上，两太阳之间为顑也。骨癫疾者，病深在骨也，其顑齿诸穴分肉之间，皆邪气壅闭，故为胀满，形则尪羸，唯骨独居，汗出于外，烦闷于内，已为危证，若呕多沃沫，气泄于下者，尤为脾肾俱败，必不可治。志云：顑，叶坎，面也，分肉溪谷也，溪谷属骨，骨居者，骨肉不相亲也。简案：顑，马与《甲乙》符为是。《考工记》：矩之直者为倨，骨倨即强直之义。当从《甲乙》。
身倦挛急大　《甲乙》作身卷挛急脉大。简案：马张并云其脉急大，《甲乙》为是。
暴仆（止）不治　张云：暴仆，猝倒也，纵，弛纵也，治此者，如脉胀满，则尽刺之以出其血，如脉不满，则灸足太阳经挟项之天柱、大杼穴，又灸足少阳经之带脉穴，此穴相去于腰计三寸许。诸分肉，本输谓诸经分肉之间，及四肢之输，凡胀纵之所，皆当取也。王氏《证治准绳》云：气下泄，则自肾间正气虚脱于下，故死。癫发如狂者，由心之阳不胜阴气之逆，神明散乱，阳气暴绝，故如狂，犹灯将灭而明也。
狂始生（止）阳明　《甲乙》始上有之字，苦怒作善怒。张云：神不足则悲，魂伤则狂妄不精，志伤则喜忘其前言，肝乘脾则苦怒，血不足则善恐，皆得之忧而且饥，致伤脏气也，取手太阴之太渊、列缺，手阳明之偏历、温溜，足太阴之隐白、公孙，足阳明之三里、解溪等穴，并可治之，必候其血色变而止针也。
狂始发　马云：上节言始生，而此曰始发，则病已成而发也。
舌下少阴　张云：手阳明太阳太阴经穴，俱如前，舌下者，任脉之廉泉也，少阴者，心经之神门、少冲也。简案：手太阳上文不言取之，张偶误耳。舌下少阴，盖谓足少阴廉泉穴。
不盛释之也　《甲乙》盛下有者字。马云：如不盛，则释之而不取也。张云：当释之无论也。
狂言惊　《甲乙》言作喜，是。
少气之所生也　张云：气衰则神怯，所以妄见妄闻而惊呼也。
两顑　《甲乙》顑作颔。简案：诸家不注经穴。
狂者多食（止）不发于外者　张云：多食见鬼，善暗笑者，以大善伤神所致。《难经》曰：脱阳者见鬼，脱阴者目盲也。志云：不发于外者，冷笑而无声也，心气虚故冷笑，心气实则大笑矣。
未应如此者　张云：谓狂病新起，未有如上文五节之见证也。
曲泉　简案：此穴属厥阴肝经，见本输篇，而《甲乙》诸书，未有言及动脉者，唯《外台》云：横向胫二寸，当脉中是也。
以法取之　马云：如前置血于瓠之中，而验之也。张云：如不已，则当照前五节求法以取之。
灸骨骶二十壮　《甲乙》作灸骶骨二十壮，骶骨者，尾屈也。志云：骶骨乃督脉之所循，督脉与肝脉会于头项，故灸骨骶，引厥阴之脉气，复从下散也。
风逆（止）取井经也　张云：风感于外，厥气内逆，是为风逆，身漯漯，皮毛寒栗也。唏然，时寒气咽，抽息而噤也，饥则烦，饱则变动不宁，风邪逆于内也。手太阴表里，肺与大肠也，足少阴，肾也，足阳明，胃也，清，寒冷也，取荥取井取经，即指四经诸穴为言，漯，音磊，唏，音希。志云：风淫未疾，故暴肿，四肢漯漯，寒湿也，唏然，寒兢貌，乃风动水寒之气，而见此证也。简案：漯漯盖滀漯之义，水攒聚貌，见木华海赋，此状四肢暴肿也，张注杂病篇，唇漯漯然，云肿起貌是也，下文身漯漯亦同。唏，盖唏嘘之唏，唏嘘又惧貌，故状寒栗也。
足暴清（止）温则泻之　《甲乙》烦作䐜，无小字。诸本缓作暖，当改。张云：足暴清，暴冷也，胸若将裂，肠若刀切，懊憹痛楚也，烦不能食，气逆于中也，脉大小皆涩，邪逆于经也，如身体温暖，则当取足少阴以泻之，身体清冷，则当取足阳明以补之。按：足少阴则涌泉、然谷，足阳明则厉兑、内庭、解溪、丰隆，皆主厥逆。简案：胸若将裂，肠若将以刀切之，乃䐜胀之甚故也，《甲乙》为是。
下胸二胁，（止）立快者是也　《甲乙》二胁作三肋间，动手间有应字。张云：下胸二胁，谓胸之下左右二胁之间也，盖即足厥阴之章门、期门，令病人咳，其脉动而应手者，是其穴也。又当取之背腧，以手按之，其病立快者，乃其当刺之处，盖足太阳经，肺腧、膈腧之间也。志云：胸下二胁，乃手太阴中府、云门之动脉处。简案：胸下二字，若以为中府、云门，则不稳当焉。
内闭不得溲，（止）以长针　张云：此下四节，皆言厥逆兼证也，内闭不得溲者，病在水脏，故当刺足少阴经之涌泉、筑宾，足太阳经之委阳、飞扬、仆参、金门等穴，骶上即督脉尾骶骨之上，穴名长强，刺以长针，第八针也。
气逆（止）动者之经也　张云：太阴脾经，取隐白、公孙，阳明胃经，取三里、解溪，厥阴肝经，取章门、期门，甚则兼少阴、阳明而取之，动者之经，谓察其所病之经而刺之。以上二节，《甲乙》载三焦约内闭发不得大小便篇中。
少气身漯漯也，（止）补足少阴　马云：身漯漯然而无所拘束，言吸吸然而无所接续。张云：身漯漯，寒栗也，言吸吸，气怯也，此皆精虚不能化气，故当补足少阴肾经。志云：气不呴则体重。
短气（止）去血络也　志云：短气者，气上而短，故息短而不能连属，若有动作，则气更消索矣。张云：此亦气虚也，故宜补肾，但察有血络，则当去之，按此二节，皆属气虚，不补手太阴而补足少阴者，阳根于阴，气化于精也，治必求本，于此可见，用针用药，其道皆然。简案：以上六节，马志并为指癫狂而言，非也。风逆以下三节，张以为厥逆之兼证，然以甲乙推之，各章异义，亦不必癫狂厥逆也。
热病篇第二十三  ***************************
诸本无篇字。马云：篇内所言诸病不一，然论热病更多，故名篇。
偏枯，（止）乃可复也　志云：经曰虚邪偏客于身半，其入深，内居荣卫，荣卫稍衰，故真气去，邪气独留，故为偏枯。（案：出刺节真邪论。）是风寒之邪，偏中于形身，则身偏不用而痛，夫心主言，肾藏志，言不变，志不乱，此病在于分腠之间，而不伤于内也，以巨针取之，益其正气之不足，损其邪气之有余，而偏伤之正气，乃可复也。巨针，大针也，取大气不出关节，大气，虚风也，巨针取之，《千金》作温卧取汗。
痱之为病也，（止）不可治也　简案：据巢源、《外台》痛下衍者字。张云：痱，亦风寒属，犹言废也，上节言身偏不用而痛，此言身不知痛，而四肢不收，是偏枯痱病之辨也。智乱不甚，其言微有知者，神气未为全去，犹可治也，神失则无能为矣。《圣济总录》云：字书谓病痱而废，肉非其肉者，以身体无痛，四肢不收，而无所用也。《楼氏纲目》云：上《内经》论中风之浅深也，其偏枯，身偏痛，而言不变，志不乱者，邪在分腠之间，即仲景、东垣所谓邪中腑是也，痱病无痛，手足不收，而言瘖志乱者，邪入于里，即仲景、东垣所谓邪中脏是也，痱，废也，痱即偏枯之邪气深者，痱与偏枯是二疾，以其半身无气荣运，故名偏枯，以其手足废而不收，或名痱，或偏废，或全废，皆曰痱也。（楼又云：中风世俗之称也，其症卒然仆倒，口眼斜，半身不遂，或舌强不言，唇吻不收是也。然名各有不同，其卒然仆倒者，经称为击仆，世又称为中，乃初中风时如此也；其口眼斜半身不遂者，经称为偏枯，世又称为左瘫右痪及腲腿风，乃中倒后之证，邪之浅者如此也；其舌强不言唇吻不收者，经称为痱病，世又称为风懿风气，亦中倒后之症，邪之深者如此也。）
病先起于阳，（止）浮而取之　《甲乙》净而取之作必审其气之净沉而取之。张云：此治必先其本也，病先起于阳分，故当先刺其表，浮而取之，而后取其阴，此下不言先起于阴者，然病始于阴，直中脏也，多不可治，故不复言之。
介按：吴鞠通曰：实其阴以补其不足，此一句实治温热之吃紧大纲，盖热病未有不耗阴者，其耗之未尽则生，尽则阳无留恋，必脱而死也，而叶子雨谓吴注颇明析，治温暑，保津液，固为第一义，知泻其阳之有余，即所以补其阴之不足，则进乎道矣。
热病三日，（止）以补其不足者　张云：此下所言热病，即伤寒时疫也，热病三日，邪犹居表，若气口静而人迎躁者，正病在三阳，而未入阴分，故当取诸阳经，为五十九刺，以泻阳邪之实，仍补三阴之不足也。
身热甚，（止）有死征也　张云：身热甚而阴阳之脉皆静者，阳证得脉阴也，故不宜刺，若察其可刺者，当急取之，虽不汗出，则邪亦从而泄矣，此言勿刺者，以其脉证相反，有死征也，下文皆然。
脉口动喘而短（止）浅刺手大指间　《甲乙》短作眩。张从一本作弦。马云：其脉口之脉甚动，证则喘而短气，当急取手太阴肺经之少商。张云：热病七八日，邪必深至阴分，故脉口之脉当动，疾如喘而且弦。志云：按《素问》有喘脉，喘而短者，谓脉之喘动于寸口，而不及于尺，故知其可汗解也。王师曰：喘者喘滑如珠也。简案：据下文喘且复热，又喘甚者死，及《甲乙》喘即证而非脉也。
脉微小，（止）一日死　张云：脉微小者，正气虚也，溲血口中干者，伤其阴也，皆为死证，若脉来变乱失常，是为代脉，其死尤促。
热病已得汗出，（止）喘甚者死　《甲乙》勿刺肤作勿庸刺。张云：热病已得汗，邪当退矣，若脉尚躁，气尚喘，身复热者，是谓不为汗衰，乃反证也，故勿刺其肤，刺而重伤其气，若喘甚者，则必死也。
躁不散数，（止）勿腠刺之　《甲乙》腠刺之作庸刺，巢源同。马云：脉虽不躁，然亦不散且带数，是邪尚未退，当再过三日之中，宜有汗出而愈，若不汗出，乃正气衰而不能为汗，至于四日当死也，且未曾汗出，勿刺其肤腠，刺之无益也。张云：脉犹不躁，则阴之类也，即有躁意，而力不散大，至不数疾，皆正气衰微，不能鼓动，亦阴之类也，必且未能解散，故当再俟三日，庶得有汗。若三日不汗，又逾四日，则病在旬日外矣，阴阳不应期，当死也。志云：热病七八日，脉不躁者，外已解也，脉即躁而不散数，此邪热虽未去，而正气不伤，后三日乃再经之十一日，此复传于里阴，必得阴液之汗而解，故未曾汗者，勿腠刺之，当取汗于阴也。若三日不汗，乃阳热盛而阴气已绝，故至四日而死。简案：三说未知孰是，志注似允当。
窒鼻充面（止）五十九　《甲乙》九下有刺字，下并同。马云：肺属金，其合在皮，今热病之始，肤痛鼻塞，而亦充然而浮，乃病在于皮也，当取之皮以泻之，所谓刺皮无伤肉之义也，用第一针，名镵针者，以刺五十九穴之皮。
苛轸鼻（止）火者心也　《甲乙》苛轸鼻作苛鼻干，注：《灵枢》作诊鼻干。马云：轸，当作[疒/轸]，海篇有此字。身体苛重，鼻上生疹，皆皮病也，此其求之于皮，即所以求之于肺也。如刺之而病不得退，则当求之于火，所谓火者心也，补其心经，以致火王则金衰，肺热自可退耳。张云：苛，深也，轸，车上前后两端横木也，言鼻窒之甚，内外不通，亦犹轸之横塞也。简案：苛轸谓小疹也，苛，疥也，本小草之谓，故假为疥之义。《礼记》疾痛苛养，《素问》苛疾肉苛，义并同。轸，本作胗，见释名，又作[疒/轸]，病源多用轸字，乃瘾疹之疹也，张注尤误。
身涩倚（止）水者肾也　《甲乙》倚作烦，悗作闷，干唇口嗌作唇嗌干。马张志取之皮，作取之脉是也。马云：其身涩滞，倚着而热，心则烦闷，唇口与嗌皆干，乃病在于脉也，当取之脉以泻之。所谓刺脉无伤皮也，用第一针名曰镵针者，以刺五十九穴之脉，正以肤胀、口干、冷汗出，皆脉病也，此其求之于脉，即所以求之于心也。如刺之而病不得退，则当求之于水，所谓水者肾也，补其肾经，致水王则火衰，心热自可退耳。张云：涩，燥涩也，倚，身无力也。简案：涩倚未详其义，《千金》有伤寒勑涩语，巢源作勑啬，亦不知何谓。
热病嗌干（止）木者肝也　《甲乙》目眦青作目眦赤。马云：热病而嗌干故多饮，且善惊悸，四肢懈倦，卧不能起，乃病在于肉也，当取之肤肉以泻之。所谓刺肉无伤筋也，用第六针名曰圆利针者，以刺五十九穴之肉，正以目眦色青，乃木来克土，主肉病也，此其求之于肉，即所以求之于脾也。如刺之而病不得退，则当求之于木，所谓木者肝也，补其肝木，以致木王则土衰，脾热自可退耳。志云：此当以第四针取肤肉。
面青脑痛（止）金者肺也　《甲乙》面青脑作而胸胁，第四针下更有针字。张云：热病面青，肝色见也，脑痛，厥阴肝经与督脉会于巅也，手足躁者，肝之荣在爪，木病在四末也，皆肝经之病，故当取之筋结之间，用第四针曰锋针者，以泻其四逆等证。四逆者，肝邪盛而四肢厥也，筋躄者，足不能行也，目浸者，泪出不收也，皆为肝病，肝属木，其合在筋，故但求之于筋，即所以求于肝也。若求肝不得其效，则当求之于金，金者肺也，补肺之气，则金能胜木，而肝热可平矣。简案：手足躁，其义未详。马云：以脾主四肢，而肝热有余，四肢热也。志云：肝主筋，诸筋皆起于四肢之指井并经，而循于形身。故手足为之躁扰。志注稍通。
数惊（止）水者肾也　志云：心病热，故数惊。本经曰：心脉急甚为瘈疭，心气实则狂也，当取之脉，以第四针急泻其血络之有余者。癫疾，脉癫疾也，发者，血之余，若癫疾而毛发去，当索血于心，不得索之水，水者，肾也，取肾水之气以胜制其心火。
身重（止）土者脾也　《甲乙》耳青作耳青赤。志云：肾为生气之原，热伤气，故身重，肾主骨，故骨痛也，骨开窍于耳，肾气逆，故耳聋，病在少阴，故欲寐也，当取之骨，以第四针为五十九刺之法以刺骨。若病而不欲食者，肾气实也。经曰：肾是动，病饥不欲食，齧齿者，热盛而咬牙也，齿者骨之余，耳者肾之窍，若齧齿耳青，当索骨于肾，不得索之土，土者脾也，取脾土之气，以胜制其水焉。夫五脏者，形藏也，五行者，五脏之气也，病气出于外，合之皮肉筋骨，故先治其外，不得，故复内索于五脏五行之气焉。简案：刺字下句。
热病不知所痛（止）死不可治　《甲乙》痛作病。张云：凡热病有痛而不得其所，耳聋寂无所闻，体重不能收持，口液干涸，值阳胜之时则热甚，阴胜之时颇有寒者，此以邪居阴分，热深在髓，乃死证之。简案：阴阳，马以为阴经阳经，志以为内外，并非。
颞颥目KT脉痛（止）寒热痔　《甲乙》无KT字，痛作紧痔，下注云：一作痛。《脉经》作病。张云：颞颥即足少阳脑空穴，一曰鬓骨也，（案：见《广韵》，又《集韵》，耳前动也。）目KT脉痛，目脉抽掣而痛也，衄，鼻血也，厥，热病，热逆于上也，取以第三针鍉针也，视有余不足，察所病之经脉虚实而为补泻也。寒热痔三字，于上下文义不相续，似为衍文。
热病体重（止）得气也　《甲乙》胳作络。马云：胳，音各，释文云：腋下也。胃之经脉，与腋下无着，疑当作络。张云：脾主肌肉四肢，邪在脾故体重，大肠小肠皆属于胃，邪在胃则肠中热，故当用第四针曰锋针者，取脾胃二经之腧，曰太白，曰陷谷也。及下诸指间者，谓在足诸腧也，下文曰五指间各一，凡八痏，足亦如是者，其义即此。索气于胃胳得气者，阳明之络曰丰隆，别走太阴，故取此可以得脾气，胳，当作络。
热病挟脐急（止）针嗌里　张云：挟脐急痛，足少阴肾经取行也，胸胁满，足太阴脾经取行也，故在少阴则取涌泉，在太阴则取阴陵泉，用第四针曰锋针者刺之。针嗌里者，以少阴太阴之脉，俱上络咽嗌，即下文所谓廉泉也。
热病而汗且出（止）以止之　张云：热病阳气外达，脉躁盛者，汗且出也，阳证得阳脉者，脉之顺也，皆为可汗，当取手太阴之鱼际、太渊，足太阴之大都、太白，泻之则热可去，补之则汗可出也。若汗出太甚，则当取内踝上横脉，即脾经之三阴交也，泻之则汗自止矣。上三节所言胃胳、涌泉、阴陵泉、鱼际、太渊、大都、内踝、上横脉，凡十四穴，皆不在下文五十九穴之数内者，故特表见于此也。
热病已得汗（止）脉静者生　张云：热病已得汗，则邪当退，脉当静矣，如汗后脉尚躁盛者，孤阳不敛也，此以阴脉之虚极，有阳无阴耳，乃为逆证，若汗后即脉静者，邪去正复也，乃为顺证，得逆者死，得顺者生。
热病者脉尚盛躁（止）静者生　《甲乙》《外台》引《九卷》，尚作常，静上有而脉二字。张云：热病脉尚躁盛者，必当邪解汗出也，若脉虽盛而汗不得出，以阳脉之亢极，而阴虚不能外达也，故死，若得汗而静，则为顺证，故生。按：此二节，一曰阴极，一曰阳极，义若有二，然脉之躁盛者，皆阳胜之候也，汗者液之所化，其发在阳，其原在阴也，若既得汗而脉犹躁盛者，以阳无所归，由阴虚也，脉躁盛而汗不得出者，以阴竭于中，亦阴虚也，故脉之盛与不盛，当责之阳，汗之出与不出，当责之阴。观本神篇曰：阴虚则无气，无气则死矣。其所重者，正此阴字，阴为生气之本，无根则气脱，故必死也。简案：张注虽如此，然以理推之，前节阴脉之极谓亡阳，阴寒之极，反见躁盛之脉，本节阳脉之极谓亡阴，阳热之极，尚见盛躁之脉，盖二证有冰炭之别矣。
热病不可刺者有九　《甲乙》及《外台》引《九卷》，作热病死候有九，《外台》注：《太素》云不可刺者九。
一曰：（止）哕者死　《甲乙》注：《太素》云汗不出，大颧发赤者，必不反而死。《外台》引《九卷》作汗不出，大灌发者死，注：《太素》云汗不出大灌发赤，哕者死。张云：汗不得出，阴无力也，大灌发赤，谓之戴阳，面戴阳者，阴不足也，哕者，邪犯阳明，胃虚甚也，本原亏极，难乎免矣。
二曰　《外台》注：甚一作黄。张云：以邪伤太阴，脾气败也，故死。
三曰　张云：五脏六腑之精气，皆上注于目而为之精，目不明者，脏腑之精气竭也，热不已者，表里之阴气竭也，故死。
四曰　张云：邪伤脾脏也，老人婴儿，尤以脾气为本，故犯之者死。志云：夫老人者，外内之血气已衰，婴儿者，表里之阴阳未足，腹满者，热逆于中，不得从外内散也。
五曰　张云：汗不出者，阴之亏也，再或呕而下血，阴伤尤甚。
六曰　张云：心、肝、脾、肾之脉，皆系于舌本，舌本烂，加之热不已者，三阴俱损也，故不免于死。
七曰　张云：邪在肺经，动阴血也，汗不出或出不至足，尤为真阴溃竭，故死。
八曰　张云：髓者至阴之精，骨之充也，邪入最深，乃为髓热，肾气败竭，故死。简案：热在髓，见前。
九曰（止）齿噤齘也　《甲乙》腰下有反字，《外台》同。张云：痉，风强病也，凡脊背反张曰腰折，肢体抽掣曰瘈疭，牙关不开曰噤，切齿曰齘，即皆痉之谓也。此以热极生风，大伤阴血而然，既热且痉，乃为死证，痉，音敬，瘈，翅寄系三音，疭音纵。
凡此九者，不可刺也　张云：刺之无益，必反招嫌。
介按：吴鞠通曰：此节历叙热病之死征，以禁人之刺，为刺则必死也。然刺固不可，亦有可药而愈者，盖刺法能泄能通，开热邪之闭结最速，至于益阴以存津，实刺法之所短，而汤药之所长也。
两手外内侧各三　张云：两手外内侧，即太阳之少泽，少阳之关冲，阳明之商阳也，三阴俱在内侧，即太阴之少商，厥阴之中冲，少阴之少冲也，左右共十二穴。痏，刺疮也，有刺必有瘢，故即以痏为数。
五指间（止）足亦如是　张云：五指间者，总言手五指也，各一者，本节之后，各一穴也。观上文第十五节云，取之于其腧及下诸指间，正谓此也，盖诸经腧穴，皆在指之本节后，如手经则太阳之后溪，少阳之中渚，阳明之三间，独少阴之在本节后者，则少府之荥也。手之六经，惟太阴厥阴则本节后俱无穴，故左右四经，凡八痏也，其在足经之腧，则太阳曰束骨，少阳曰临泣，阳明曰陷谷，太阴曰太白，皆在本节之后。其少阴之脉，不行于指，厥阴之脉，则本节后亦无穴，左右四经，止共八穴，故曰足亦如是。
头入发（止）凡六痏　《甲乙》发下有际字，注：《灵枢》无分字。马云：此分字作去声，犹言三处也，若平声则三分旁无穴。张云：头入发一寸，即督脉上星之次，其旁穴分而为三，则足太阳之五处、承光、通天也，左右各三，故凡六痏。
更入发（止）凡十痏　张云：更入发者，自上星之次向后也，三寸边五者，去中行三寸许，两边各五也，即足少阳之临泣、目窗、正营、承灵、脑空，左右二行，凡十痏。
耳前后（止）凡六痏　《甲乙》口下注：《灵枢》作以下。张云：耳前者，听会也，耳后者，完骨也，俱足少阳经穴各二，口下者，任脉之承浆也，一穴，项中者，督脉之痖门也，一穴，共凡六痏。
巅上一　张云：百会也，督脉穴。
发际一　张云：前发际，神庭也，后发际，风府也，俱督脉穴，凡二痏。按：本篇所载者，热病五十九俞也，水热穴论所载者，亦热病五十九俞也，考二篇之异同，则惟百会、囟会、五处、承光、通天、临泣、目窗、正营、承灵、脑空等十八穴相合，其余皆异。然观本篇所言者，多在四肢，盖以泻热之本也，水热穴论所言者，多随邪之所在，盖以泻热之标也，义自不同，各有取用，且本经《灵枢》在前，《素问》在后，后者所以补前之略耳，故皆谓之热病五十九俞，非谬异也。今总计二篇之数，再加以上文所言胃胳、涌泉等穴，原不在五十九数之内者，凡十四穴，仍除去重复十八穴，则总得一百一十四穴，皆热俞也，均不可废。凡刺热者，当总求二篇之义，各随其宜而取用之，庶乎尽刺热之善矣。简案：《甲乙》载本经及水热穴论五十九俞云：按二经虽不同，皆泻热之要穴也。乃与张之意符矣。马云：彼之五十九穴，所以刺水病，而此则刺热病，病有不同，故穴因以异。成无己注《伤寒论》，乃两入之，盖不考诸穴所在耳。考水热穴论，水俞五十七穴，热俞五十九穴，极为分明，不知马何因而有此说，成氏非失考也。
气满胸中（止）气下乃止　韭，道藏本、元本、赵藏本、张本作薤，溜，诸本作留，当改。马云：此以下七节，另言杂证，与上热病无涉，而此一节，则言气证者之有刺法也。凡气满于胸中，而其息喘促者（呼吸为息），则病在上者取之下，当刺足太阴脾经之隐白穴，候其气下不喘，乃止针也。张云：内寒者气至迟，故宜久留其针，内热者气至速，故宜疾去其针。志注本输篇云：上古如韭叶，今时如大米许。
心疝（止）去其血络　张云：心疝者，如脉要精微论曰：诊得心脉而急，病名心疝。少腹当有形也，取足太阴、厥阴，尽刺去其血络者，以二经皆聚于少腹，去其络血，即所以散其邪也。
喉痹舌卷（止）如韭菜　《甲乙》作臂表痛，注：《灵枢》及《太素》作臂内廉痛。马云：阴阳别论曰：一阴一阳结，谓之喉痹。则喉痹明系手厥阴心包络，手少阳三焦经也。其病舌卷而短，口中作干，心烦且痛，臂之内廉亦痛，不能举之以上及于头，当取手小指之次指，即第四指也，系手少阳三焦经，其穴在次指之端，名关冲，去爪甲如韭叶者是也。
目中赤痛（止）取之阴跷　张云：阴跷之脉，属于目内眦，足少阴之照海，即阴跷之所生也，故当刺之。
风痉（止）取三里　张云：痉，强直也，身反折，反张向后也，此风证之在膀胱经者，故当取足太阳经穴，腘中，委中穴也，血络，浮浅之络也，皆当刺出其血，若中气有寒，仍当取足阳明之三里，温补胃气，而风寒可除也。
癃取之阴跷止出血　《甲乙》癃作痉。马云：膀胱不利为癃，谓小便不通也，膀胱与肾为表里，当取肾经之照海穴以刺之，乃阴跷脉气所发也，及肝经之大敦穴，在足大趾外侧之三毛上，及二经之有血络者，皆取之出血。李东垣曰：肾主闭藏，肝主疏泄。则取之两经也宜矣。张云：肾与膀胱为表里，肝经行于少腹，故当取此二经。
男子如蛊（止）尽见血也　怚，《甲乙》作阻。马云：怚，秦吕切，又子衔切。《《玉篇》》云：骄也。但义不甚通，疑当作疽。男子有胀病，如犯蛊毒相似，女子有郁病，如成疽疾相似，其身体腰脊俱如解分，不相连属，又不欲饮食，此病在上者当取之下，宜先取肾经涌泉穴以见血，又视足而之为跗上者，其血络盛处，尽取之以见血，盖指足阳明胃经也。张云：怚当作胎，如蛊（与马同）如胎，无是病而形相似也。志云：怚当作阻，女子如阻者，如月经之阻隔也，男子无月事之留阻，故曰如蛊。简案：玉机真藏论云：脾传之肾，病名曰疝瘕，少腹冤热而痛出白，一名曰蛊。盖男子如蛊，谓如疝瘕而非疝瘕也。怚，作阻为是，阻即妊娠阻病，谓其证如恶阻而非恶阻也，此乃肾胃二经之病，故刺涌泉及跗上以见血耳。

卷四  ——————————————————————————————————————————————————————————————————————————————————————————

厥病篇第二十四  ***************************
诸本无篇字。马云：篇内所论，不止厥病，然首节有厥头痛、厥心痛等病，故名篇，然此厥之为义，乃气逆而以此连彼之谓，实与《素问》之厥论不同。
厥头痛（止）太阴　张云：厥，逆也，邪逆于经，上干头脑而为痛者，曰厥头痛也，下仿此。足阳明之脉，上行于面，其悍气上冲头者，循眼系入络脑，足太阴支者注心中，故以头痛而兼面肿烦心者，当取足之阳明、太阴也。
头脉痛，（止）调足厥阴　张云：头脉痛者，痛在皮肉血脉之间也，心悲善泣者，气逆在肝也，故当先视头脉之动而盛者，刺去其血，以泄其邪，然后取足厥阴肝经而调补之，以肝脉会于巅也。
贞贞头重而痛，（止）取足少阴　《甲乙》贞贞作员员。张云：贞贞，坚固貌，其痛不移也，头上五行，行五，即前篇五十九俞之穴，所以散诸阳之热逆也，先取手少阴心经，泻南方以去火也，后取足少阴肾经，补北方以壮水也。简案：刺热篇头痛员员，知贞贞字讹，《甲乙》为是。志注：员员，周转也。
介按：员员头重而痛，即头痛而眩晕也，盖以脑为髓海，其髓由肾系贯脊，通于脊髓，肾精足，则入脊化髓，上循入脑，而为脑髓，兹以肾精不足，未能化髓，上循于脑，而为眩晕，故宜取足少阴，即虚则补之之义。
意善忘，（止）取足太阴　《甲乙》意作噫，注：《九墟》作意，太阴作太阳。张云：脾藏意，意伤则善忘，阳邪在头而无定所，则按之不得，故当先取头面左右动脉，以泄其邪，后取足太阴经，以补脾气也。莫雲从云：头面左右之动脉，足阳明之脉也。
脉涌有热，（止）后取足少阳　《甲乙》脉涌有热作脉骨先热。张云：耳之前后，足少阳经也，其脉涌而热者，当泻出热血，仍取本经之穴。
真头痛（止）死不治　张云：头痛有二，上文言厥头痛者可治，此言真头痛者不可治，盖头为诸阳之会，四肢为诸阳之本，若头痛甚而遍尽于脑，手足寒至节者，以元阳败竭，阴邪直中髓海，故最为凶兆。六十难云：手三阳之脉受风寒，伏留而不去者，则名厥头痛，入连在脑者，名真头痛。
若肉伤痛未已，可则刺　《甲乙》肉作内，则作即，刺下有之字。马云：可取针以侧刺其头痛之处。志云：有所击堕，恶血在于内，若肉伤痛未已，则可在此痛处而刺之，不可远取之俞也。简案：则，马读为侧，然《甲乙》作即，则志注为是。
大痹为恶，日作者　《甲乙》日上有风字。张云：痹之甚者谓之大痹，其证则风寒湿三气杂至，合成恶患，令人头痛，不可刺也，若日作者，则犹有间止，故刺之可令少愈，终亦不能全已也。简案：此谓大痹为患，每逢风日必作者，今世多头风，如是者可令少愈，而不可令全愈，经文必脱风字。
头半寒痛（止）阳明　《甲乙》无半字。张云：头半寒痛者，偏头冷痛也，手足少阳阳明之脉，皆循耳上，行头角，故当先取手经以取其标，后取足经以去其本也。
厥心痛（止）取然谷　《甲乙》发针下有立已二字。六十难云：五脏气相干，名厥心痛。杨注：诸经络皆属于心，若一经有病，其脉逆行，逆则乘心，乘心则心痛，故曰厥心痛，是五脏气冲逆致痛，非心家自痛也。张云：控，引也，善瘈，拘急如风也，伛偻，背曲不伸也。足少阴之经，由股内后廉，贯脊属肾，其直者从肾上贯肝膈，入肺中，凡疼痛如从脊后触其心而伛偻者，以肾邪干心，是为肾心痛也。肾与膀胱为表里，故当先取足太阳之京骨、昆仑，如痛不已，仍当取肾经之然谷。
介按：从涌泉上行，足内踝前，起大骨下陷之中，即然谷穴也。凡取此穴，主治实热之症，然则厥心痛者，系是热厥，而非寒厥可知矣，宜针三分，留三呼，灸三壮，而不宜见血。
腹胀胸满（止）太白　《甲乙》腹上有暴泄二字。张云：足阳明之经，由缺盆下膈，属胃络脾，其支者下循腹里。凡腹胀胸满而为痛者，以胃邪干心，是为胃心痛也，胃与脾为表里，故当取足太阴之大都、太白二穴。简案：《外台》引《小品》云：厥心痛，腹胀满，不欲食，食则不消，心痛尤甚者，胃心痛也。（出《甲乙经》第一卷中。）与本节及《甲乙》文少异。
脾心痛也（止）太溪　《甲乙》然谷作后谷。张云：脾之支脉，注于心中，若脾不能运，而逆气攻心，其痛必甚，有如锥刺者，是为脾心痛也，但然谷、太溪，皆足少阴之穴，取此治脾，其义何居？盖湿因寒滞，则相挟乘心，须泄肾邪，当刺此也。志云：然谷当作漏谷，太溪当作天溪，盖上古之文，不无鲁鱼之误。楼氏云：脾心痛而取然谷、太溪者，故孙真人、张洁古、谓之忘经也。简案：志考作漏谷、天溪，似是。
如死状（止）太冲　《千金》《外台》作如死灰状。张云：苍苍，肝色也，如死状，肝气逆也，终日不得太息，肝系急，气道约而不利也，是皆肝邪上逆，所谓肝心痛也。行间、太冲，皆足厥阴经穴，故当取以治之。
卧若徒居（止）太渊　《甲乙》闲上有乃字。楼氏云：徒居谓间居，间谓痛缓，心痛卧与间居则痛缓，动作则益甚者，取肺，其兼短气者，亦取肺。经云：心痛但短气不足以息，刺手太阴者是也。
真心痛，手足青　《脉经》《千金》《外台》青作清，熊本同，赵府本、张本作清。张云：真心痛者，邪气直犯心主也，毒深阴甚，故手足之清至节，其死之速如此，清，音倩，寒冷也。
中有盛聚，不可取于腧　《千金》盛作成。张云：中有盛聚，谓有形之癥，或积或血，停聚于中，病在脏而不在经，故不可取于腧穴，当从内以调治之也。志云：盛聚者，五脏之逆气太盛，聚于中而为心痛，非循脉之上乘也。
虫瘕及蛟蛕（止）乃出针也　《甲乙》作肠中有虫瘕，有蛕蛟，心肠作心腹，憹作痛，作发作二字，涎，作羡，蛟，蛕也，作蛕蛟也。《脉经》《千金》作心腹痛懊憹，发作肿聚，是蛟蛕也，作蛔蛟也。《外台》引《甲乙》左无懊憹字。张云：此言虫瘕在肠胃中，亦为心腹痛也，瘕，结聚也，蛟即蛕，属蛔蛕也，不可取以小针，谓其力小不能制也。虫瘕之证，其痛则懊憹难忍，或肚腹肿起而结聚于内，或往来上下而行无定处，或虫动则痛，静则不痛，而有时休止，或腹热喜渴而口涎出者，是皆蛟蛕之为患也。简案：蛕，蚘蛔同，音回，《说文》：腹中长虫也。口问篇云：胃中有热则虫动，虫动则胃缓，胃缓则廉泉开，故涎下。巢源云：蛔虫者，是九虫内之一虫也，长一尺，亦有长五六寸。蛟，张注未见所据，当是蛟误。《说文》：蛟龙之属，则非蛕属。
㤣腹憹痛，形中上者　《甲乙》无此八字。张云：㤣，满也，此重言证之如此，其形自中自上而渐升者，即当以虫治之也，㤣、恲同，音烹。简案：㤣，字典恲重文，㤣，《《玉篇》》普行切，满也，《龙龛手鉴》：心闷也。形中上者一句，疑有脱误，义不明晰。
耳中　马云：听宫穴，系手太阳小肠经。
耳前动脉　马云：耳门穴系手少阳三焦经。
干耵聍　《甲乙》作干擿抵。史云：上都领切，耳中垢也，下乃顶切。巢源云：耳聤聍者，耳里津液结聚所成，人耳皆有之，轻者不能为患，若加以风热乘之，则结KT成丸核塞耳，亦令耳暴聋。张云：或痛或无闻者，皆不可刺之，脓垢去而耳自愈矣。
耳聋（止）后取足　马云：当取手小指之次指，爪甲上与肉交者，即手少阳三焦经关冲穴也，先取之后，又取足少阳胆经之窍阴。
耳鸣（止）后取足　马云：当取手之中指爪甲上，即手厥阴心包络经中冲穴后，取足厥阴肝经大敦穴。
足髀（止）不可刺　《甲乙》合作阖。张云：髀，足股也，侧，侧卧也，枢合，中髀枢中也，即足少阳经之环跳穴，宜治以员利针，第六针也，忌用大针。
病注下血　马云：此言下血者，有当刺之穴也，凡病注下血者，以肝不能纳血也，当取肝经之曲泉以刺之。
风痹淫泺（止）死也　《甲乙》淫泺作注一字，恐作怒。履水，诸本作履冰，当改。马云：已、以同，风痹者其邪气淫泆消泺，病难得愈。张云：病在阳命曰风，病在阴命曰痹，阴阳俱病命曰风痹。淫泺者浸淫日深之谓，足如履冰之寒，又如入汤之热，下而股胫，中而腹心，上而头目，无所不病，在表则汗出，在里则短气不乐，或为悲哀，或为喜恐，此阴阳俱病之候，虽尚可支持，然不能出三年也。简案：《素·骨空论》淫泺胫痠，不能久立，王注：淫泺谓似酸疼而无力也。考之原文，张注似是。（详见于《素问识》。）
病本篇第二十五  ***************************
马云：此与《素问·标本病传论》相同，然凡病必先治其本，若中满与大小不利，则不分标本，而必先治之，本经以本篇论标本，后论病传分为二篇，《素问》合标本病传论，共为一篇。（详义见于《素问识》，当参考、）
先病而后逆者治其本　马云：先病曰本，后病曰标，故凡先生初病，而后病势逆者，必先治其初病之为本，若先病势逆而后生他病者，则必以病势逆之为本，而先治之也。
必且调之　《素问》必上有先热而后生中满者，治其标一句。
先病而后中满者　《素问》病作热。志云：中满者，腹中胀满，脾胃之所生也，先病而后中满者，因病而致中满也，则当先治中满之标病，而后治其本病。
有客气，有同气　马云：正以人之病气有二，病本不相同，而乃彼此相传者，谓之客气也，有二病之气本相同类，而乃彼此相传者，谓之同气也。简案：《素》新校正云：全元起本同作司，近是。
间者（止）为独行　志云：间者邪正实虚之相间，故当并行其治，甚者又当独行其治。
先小便大便不利　诸本小下无便字，《素问》作先小大不利。
杂病篇第二十六  ***************************
沉沉然　马云：头则昏沉而不能举。
䀮䀮然　马云：䀮，音荒，目不明。
唇漯漯然　《甲乙》作者肩中热。马云：其唇则漯漯然，而有涎出唾下之意。张云：肿起貌，病而在面在胸及不能言者，以胃脉行于頄颊，挟口环唇，循喉咙，下胸膈也。
厥气走喉（止）大便不利　志云：此邪病足少阴之气，而为厥逆也，足少阴肾脉，循喉咙挟舌本，厥气上逆于喉，故不能言，肾为生气之原，气逆故手足清，肾开窍于二阴，故大便不利。
向向然（止）榖榖　《甲乙》向向作膨膨，榖榖作爂爂（注云：音最，《九墟》作荣）。马云：腹中向向然，而气喜走布且多有寒气，又榖榖然而有声。张云：腹向向然，寒气滞于脾也，又榖榖然，水谷不分之声也，便溲难，脾脉聚于阴器也。简案：榖，字典瀫同，水名，无他义，唯《龙龛手鉴》云：胡谷切，水声。志作谷，非。
嗌干（止）取足少阴　马云：嗌咽干燥，口中甚热，其津液如胶之稠，当取足少阴肾经之穴以补之，水王则火衰也。
犊鼻　《甲乙》云：在膝下胻上侠解大筋中，足阳明脉气所发。简案：骨空论：䯒骨空在辅骨之上端。王注云：谓犊鼻穴也。
发而间之　马云：必发其针而又间刺之，非止一次而已也。
氂　志云：音厘，牛尾也。（案：出《说文》。）
刺膝无疑　马云：刺膝用之无疑也。
喉痹（止）取手阳明　张云：手足阳明之脉，皆循喉咙，能言者轻，但取之上，不能言者重，当泻其下也。
疟不渴（止）取手阳明　《甲乙》云：疟不渴，间日而作，《九卷》曰：取足阳明，《素问》：刺太阴。渴而间日作，《九卷》曰：取手少阳，《素问》：刺足少阳。志云：疟气随经络，沉以内薄，间日而作者，其气舍深，内薄于阴而不得出，足阳明之脉，属胃络脾，应地气之在下，其道远，故间日而作，地为阴，故不渴，手阳明之脉，属大肠络肺，应天气之在上，其道近，故曰作天为阳，故渴也。
齿痛（止）取手阳明　《甲乙》齿下有动字。张云：手足阳明之脉，皆入齿中，然胃经多实热，故不畏寒饮者，当泻足阳明，大肠经多虚寒，故畏寒饮者，当补手阳明也。此与上文（寒热病篇）臂阳明节，义有所关，当互求之。志云：足阳明主悍热之气，故不恶寒饮，手阳明主清秋之气，故恶寒饮。
聋而不痛（止）取手阳明　张云：足少阳之脉，下耳后支耳中出耳前，手阳明之别者，入耳，故当分痛与不痛而补泻之。志云：阳明当作少阳。
衄而不止（止）出血　《甲乙》下衃血上有大衄二字，似是。马云：宛、腕同，鼻中出血曰衄，血至败恶凝聚，其色赤黑者曰衃，衃血成流，则血去多而不止于衃血也，当取足太阳膀胱经以刺之，其腘中出血，仍是膀胱经之委中穴也。若止曰衃血，则不成流而去之似少也，当取手太阳小肠经穴以刺之，其腕骨下，即手少阴心经之通里穴，正以心与小肠为表里也。
腰痛（止）取足少阳　刺腰痛论上寒上热上并无痛字。张云：上寒上热，皆以上体言也，寒刺阳经，去阳分之阴邪，热刺厥阴，去阴中之风热也，少阳脉行身之两侧，故俯仰不利者当刺之。
中热而喘（止）血络　张云：热在中上二焦也，取足少阴者，壮水以制火也，腘中血络，即足太阳委中穴，取之可以泻火。简案：刺腰痛论中热而喘，刺足少阴，王注云：涌泉、大钟、悉主之。
喜怒（止）刺足少阳　《甲乙》小作少，足少阳作足少阴，注云：《太素》作少阳。志云：暴怒伤肝，食气入胃，散精于心肝，食饮下节，肝心气逆，故不欲食也，肝心气逆，则中气不舒，故言益小也，当取足太阴以疏脾气，则食气得以转输，而音声益彰矣，肝主语而在志为怒，怒而多言，厥阴之逆气太甚，故当取足之少阳，以疏厥阴之气。
顑痛（止）出血　《甲乙》顑作颔，下同。马云：顑、颔同，手阳明当是商阳穴，顑之盛脉，是胃经颊车穴。简案：张以顑为鬓前两太阳，未知何据。
项痛（止）刺手太阳也　马云：俯仰属背与腰，故曰足太阳，而顾则属肩与项，故曰手太阳也。
小腹满大（止）取足厥阴　《甲乙》胃作胸，淅淅，作索索然。张云：淅淅，寒肃貌，肝经之脉，抵小腹挟胃，其支者从肝别贯膈，故为病如此，当取足厥阴经以刺之。
腹满（止）取足少阴　《甲乙》无亦字及喘息二字，少阴作少阳。张云：肾开窍于二阴，其经脉从肾上贯肝膈，入肺中循喉咙，故其为病如此，当取足少阴经以刺之，喝喝，喘急貌。
腹满（止）取足太阴　张云：脾失其职，则食不能化，腹满而鸣，气滞于中，大便不调，当取足太阴经以刺之。
心痛（止）取足少阴　张云：此肾邪上逆也。
心痛（止）足太阴　《甲乙》啬啬作涩涩。志云：啬啬，畏寒貌，太阴为阴中之至阴，阴寒故腹胀而啬啬然，大便不化者，土气不化也，此足太阴之气厥而为心痛，故当取本经以疏逆气。
心痛（止）取手少阳　张云：足少阴之脉贯脊，故痛引于背，手少阳之脉布膻中，故不得息，宜刺此二经也。
心痛（止）刺足厥阴　张云：足厥阴之脉抵小腹，结于阴器，凡心痛而下引小腹者，当刺之也。
心痛（止）刺手太阴　志云：肺主气而司呼吸，心系上连于肺，心痛但短气不足以息者，但逆在肺而为心痛也，当刺手太阴以通肺气之逆。沈亮辰云：足太阴、少阴、厥阴而为心痛者，脏气上逆而为痛也，肺乃心之盖，故但短气不足以息，此病在本脏而应于心也，四脏皆然，故无真心痛之死证。
心痛（止）得之立已　赵府本、张本，次之作刺之，吴本按已刺作按已次，《甲乙》无此条。马云：其痛当背第九节以刺之，乃督脉经筋缩穴之处也，宜先按之，按已而刺，刺后按之，其痛当立已，如不已则上而八椎（无穴），下而十椎（无穴），又复求之，其痛必立已矣。张云：上而手经，下而足经，求得其故而刺之，则立已矣。
顑痛（止）立已　《甲乙》顑作颔，按人迎于经，作按经刺人迎。马云：颔痛者，当取足阳明胃经颊车穴以刺之，此穴在耳下曲颊端，动脉环绕一周，故曰曲周也。张云：以其周绕曲颊，故曰曲周，见血立已，如不已，当按人迎于本经而浅刺之，可立已也。
气逆上（止）下胸动脉　《甲乙》下胸作胁下。马云：上刺膺中陷者中，即足阳明胃经膺窗穴也，及下胸前之动脉，当是任脉经之膻中穴也，盖在中谓之胸，胸之旁为膺耳。张云：膺中陷者，足阳明之屋翳也，下胸动脉，手太阴之中府也，盖在中曰胸，胸之旁即谓之下耳，简案：膻中无动脉，中府不在下胸，可疑。
腹痛（止）立已　马云：当刺足阳明胃经之天枢穴，如不已，又刺本经之气冲也。张云：脐之左右动脉，如足少阴之肓俞，足阳明之天枢，皆主腹痛。简案：二穴未有言有动脉者，可疑。
痿厥（止）病已止　《甲乙》悗作闷。马云：凡痿病厥病，而手足四肢挛束缚乱，当刺四肢之穴以速解之。张同。朱永年云：悗，闷也，为四末束悗者，束缚其手足，使满闷而疾解之，导其气之通达也。夫按之束之，皆导引之法，犹尺蠼之欲信而先屈也，身半以上为阳，身半以下为阴，昼以前为阳，昼以后为阴，日二者，使上下阴阳之气，表章而交通也，不仁者，荣血不行也，卜日者，阴数之周也。简案：朱注为是，简往往亲睹痿疾，以布束缚四肢，经久复故者，尺蠼之喻，殆妙。
哕以草（止）亦可已　哕，诸本作岁，马不知其误，文云：疑作藏，唯张志作哕。张云：哕，呃逆也，治之之法，用草刺鼻则嚏，嚏则气达而哕可以，此一法也；或闭口鼻之气，使之无息，乃迎其气而引散之，勿令上逆，乃可立已，此二法也；又或以他事惊之，则亦可已，此治哕之三法也。志云：岁，作哕，哕，呃逆也，言其发声如车銮之声，而有轮序，故名曰哕。（案：《诗·小雅》銮声哕哕，毛传哕哕，徐行有节也。志注：盖本于此，然似牵强。《说文》哕，气牾也。）简案：哕，亦作啘，十六难：掌中热而啘，肘后方：治卒啘不止，以物刺鼻中各一分，末少许皂荚内鼻中，令嚏瘥，又但闭气仰引之是也。楼氏云：详此经文三法，正乃治吃逆之法。按：吃逆用纸捻刺鼻便嚏，嚏则吃逆立止，或闭口鼻气，使之无息亦立已，或作冤盗贼，大惊骇之亦已，此予所以取成许二家之论，哕为吃逆，为得经旨也。又云：有病伤寒将愈，忽患吃逆，予与古人治吃逆之药殆遍，皆不愈，计出无药，遂用皂角末吹入鼻中，得嚏而吃逆止，少时又吃，又与皂角末，嚏而止者凡数百次，其嚏时出痰涕渐多，自是吃逆渐疏，至二三日而止，此是合经刺鼻嚏之法，故书之。
介按：哕者，呃忒也，因其呃呃连声，故今人以呃逆名之，朱丹溪谓气由脐下直升而上，出于口而作声也，徐春甫谓其气由丹田而逆上，出于咽喉，如有系逆而然也。
周痹篇第二十七  ***************************
马云：痹病之痛，随脉以上下，则周身而为痹，故名，此篇当与《素问·痹论》参看。
此痛在血脉之中邪　张云：邪、耶同。
慉痛之时，不及定治　《甲乙》慉作蓄。张云：慉痛动而痛也，间不及下针，即不及定治之谓，言移易之速也。简案：马融《广成颂疏》越蕴慉注：慉、蓄通，蕴慉，犹积聚也。盖慉痛谓聚痛也，言其间时痛瘥，不及下针，方其聚痛之时，痛剧甚，不及定治，倏忽而痛止也。
此众痹也，非周痹也　马云：众痹者病在一处，则痛亦在一处，随发随止，随止随起，特以左右之脉相同，故左可应右，右可应左耳，非能周身而痛也。周痹者在于血脉之中，随脉以上，或随脉以下，非比众痹之在于左右，各当一处者之有定所也。张云：各在其处，谓随聚而发也，不能周遍上下，但或左或右，更发更休，患无定所，故曰众痹，能上能下，但随血脉而周遍于身，故曰周痹，非若众痹之左右移易也。志云：痹者风寒湿邪，杂合于皮肤分肉之间，邪在于皮肤，血流溢于大络者，为众痹，在于分肉而厥逆于经脉者，为周痹，帝以上下左右，血脉分肉，概而问之。然虽总属于阴阳血气，而有皮肤肌肉之浅深，经脉络脉之缪处，故伯有周痹众痹之分焉。简案：《楼氏纲目》云：行痹即走注疼痛，而其方载历节诸方，以本节文列于其后，知楼氏以众痹、周痹为历节风也。
以过之　《甲乙》过作通，注：一作遏，下同。张云：过者去之之谓。志云：过者使邪气过在分肉皮肤以外出。
以脱之　张云：脱者拔绝之谓，先刺以过之，去其标也，后刺以脱之，拔其本也。
黄帝曰：善，此痛安生？（止）命曰周痹　楼氏移此一节于上文更发休也，下云：周痹当作众痹。夫周痹邪在分肉血脉，今云邪独居分肉之间，而命曰周痹者，是众痹之误为周痹也明矣。神归之则热，热则痛解者，所谓更止更居也，痛解则厥，厥则它痹发者，所谓更发更起也。自黄帝曰善此痛安生，至此一百十四字，元误在后刺其下以脱之上，今移于此，且删帝曰善余已得其意矣九字。张云：九字乃下文之误，复于此者今删去之。邪气客于肌表，渐入分肉之间，则迫切津液而为汗沫，沫得寒则聚而不散，故排裂肉理为痛，痛则心注其处，故神归之，神归即气归也，气归则热，热则寒散而痛暂解。然其逆气仍在，故痛虽解而厥未除，则别有所聚，故或自上而下，或自下而上，他痹发矣。真气不能周，即气闭不行也，故曰痹者闭也。志云：帝曰：善，余已得其意矣。此句宜衍，当以下文接上节。简案：马得其意矣。下注云：缺岐伯曰非也。周痹诸方，见于《圣济总录》二十卷中当参考。
其下之六经　《甲乙》作上下之大经。
其瘈坚，转引而行之　《甲乙》作其瘈紧者，转引而行之。马云：其行瘛且坚者，乃转引而行之。张云：其瘛坚转者，瘈急转筋之谓，当针引其气而行之也。简案：志注同，马乃与《甲乙》符矣，今从之。
九者，经巽之理　马云：九针为用最大，故叹九者乃至恒至顺之理，凡十二经之病，不可不用者也。张云：意者病之情也，事者治之法也，九者针也，巽者具也，言其意其法在乎九针，而经具其理，凡十二经脉阴阳之病，无不尽于是也。志云：经当巽顺之理，所以明十二经脉阴阳之病也。简案：巽训顺见于《易疏》，巽，具也，出《说文》。
口问第二十八  ***************************
辟左右　马云：辟、闢同，《孟子》云：辟土地。张云：此下十二问，既非风寒之外感，又非情志之内伤，论不在经，所当口传者也，故曰口问。
欠　马云：欠，音牵，江左谓之呵欠。张云：欠者张口呵吸，成伸辟展腰，以阴阳相引而然也。夫阳主昼，阴主夜，阳主升阴主降，凡人之寤寐，由于卫气，卫气者昼行于阳则动而为寤，夜行于阴则静而为寐，故人于欲卧未卧之际，欠必先之者，正以阳气将入阴分，阴积于下，阳犹未静，故阳欲引而升，阴欲引而降，上下相引而欠出生也，今人有神疲劳倦而为欠者，即阳不胜阴之候。
阳气尽（止）寤矣　张云：大惑论曰：卫气不得入于阴，常留于阳，留于阳则阳气满，阳气满则阳跷盛，不得入于阴则阴气虚，故目不瞑矣，卫气留于阴，不得行于阳，留于阴则阴气盛，阴气盛则阴跷满，不得入于阳，则阳气虚，故目闭也。吴玄纲曰：觉与阳合，寐与阴并，觉多者魂强，寐久者魄壮，魂强者生之徒，魄壮者死之徒，是皆阴阳盛衰之义。
泻足少阴，补足太阳　张云：卫气之行于阳者自足太阳始，阴盛阳衰，所以为欠，故当泻少阴之照海，阴跷所出也，补太阳之申脉，阳跷所出也。
真邪相攻，气并相逆　《甲乙》无气并二字。马云：真气即胃气，邪气即寒气。
补手太阴，泻足少阴　张云：手太阴肺经也，足少阴肾经也，寒气自下而升逆则为哕，故当补肺于上以壮其气，泻肾于下以引其寒，盖寒从水化，哕之标在胃，哕之本在肾也。汪云：呃逆有实有虚，有寒有热，病源病候，种种不同，此特言其一端耳，若以哕作呕吐，则呃逆亦病中要症，二经者岂漫无一字及之哉？
唏　马云：唏，许几切，《释文》言哀痛不泣曰唏。张云：唏、欷同，歔欷也，释义云：悲泣气咽而抽息也，一云泣余声，一云哀而不泣曰唏。悲忧之气生于阴惨，故为阴盛阳虚之候。
补足太阳，泻足少阴　马云：当于足太阳膀胱经，阳跷脉气所出者补之，足少阴肾经，阴跷脉气所出者泻之。
振寒（止）补诸阳　张云：振寒者，身怯寒而振栗也，补诸阳者，凡手足三阳之原合，及阳跷等穴，皆可酌而用之。
噫　张云：嗳气也，释义曰：饱食息也。按：此节与上文之哕，皆以寒气在胃而然，但彼云故寒气者，以久寒在胃，言其深也，此云寒客于胃者，如客之寄，言其浅也，故厥逆之气，从下上散，则复出于胃而为噫。简案：噫，《说文》饱食息也。而马云：噫，不平声也。此为五噫之噫者，误甚。
补足太阴（止）眉本也　张云：补足太阴阳明二经，使脾胃气温，则客寒自散，而噫可徐，眉本，即足太阳经攒竹穴，是亦补阳气也。
嚏　张云：阳气和平顺利，而满溢于心，必上达于肺，故出于鼻而为嚏。然人有感于风寒而为嚏者，以寒邪束于皮毛，则阳气无从泄越，故喷而上出，是嚏从阳气而发，益又可知。仲景曰：欲嚏不能，此人肚中寒，正谓其阳虚也。故人病阳虚等证者，久无嚏而忽得之，则阳气渐回之佳兆也。简案：嚏，《说文》牾解气也，《《玉篇》》喷鼻也。
补足太阳（止）眉上也　张云：凡阳虚于下，则不能上达而为嚏，补足太阳之荣于眉本者，其名攒竹，一曰眉上，亦即此穴，盖太阳与肾为表里，所以补阴中之阳也。观宣明五气篇曰：肾为欠为嚏，其义正与此通。
亸　《甲乙》作軃。马云：音妥，释云：下垂貌，则是首身下垂而不能举也。观本经下文，有因其所在补分肉间，则亸必有定所，且有分部，彼以避为释者（案：熊音了，可反避也），是乃以读之为躲，而遂释之为避也，义甚不通。简案：亸，《广韵》：垂下貌。軃，正字通为亸之讹，巢源：风亸曳，候云：肢体弛缓不收摄也。人以胃气养于肌肉经络也，胃若衰损，其气不实，经脉虚则筋肉懈惰，故风邪搏于筋而使亸曳也，即本节之亸也。《千金》小儿门，軃疶僻不能行步，中风门作痑曳，并同，而张云：俗语有战亸之说，即古人之遗言，意者亸即战之属也，但因寒而战者谓之寒战，其有战不因寒者由气虚耳，此因《楼氏纲目》颤振门治亸曳之方而误，不可从也。志云：亸者，垂首斜倾，懈惰之态，古乐府云：髻半亸。此说虽是，而唯以垂首释之，不若马说允当。
行阴用力　志云：阳明主润宗筋，阳明虚则宗筋纵，是以筋脉懈惰，则阳明之气行于宗筋，而用力于阴器矣，行阴用力，则阳明之气不能复养于筋脉，故为亸。
目者宗脉之所聚也　张云：宗，总也，凡五脏六腑之精气，皆上注于目而为之精，故目为宗脉之所聚。马云：此节可与《素问·解精微论》参看。
目无所见矣　张云：世之因泣而丧目者，盖亦不少矣。
补天柱，经侠颈　《甲乙》挟颈下有挟颈者头中分也七字，据下文《甲乙》为是。马云：当补足太阳膀胱经之天柱穴，此经乃挟于后之项颈者是也。志云：膀胱之津，外濡空窍，液道开而泣不止则液竭，而濡空窍之精，不能灌于目，而目不明矣，故命曰夺精，谓夺其外濡空窍之精也，当补膀胱经之天柱于挟颈间，以资津液上灌，盖液随气行者也。
太息者，（止）以伸出之　张云：太息者息长而大，即叹息也，约，犹束缚也，忧愁思虑则气抑不伸，而心系急气道约，约则满闷于中，此叹息之不容已也。
补手少阴（止）留之也　张云：手少阴心经也，心主手厥阴经也，足少阳胆经也，助木火之脏，则阳气可舒，抑郁可解，故皆宜留针补之。
涎下者，（止）故涎下　涎，《甲乙》作羡，下同。张云：足阳明之脉出于口，胃中有热则虫动，胃缓故廉泉开而涎下，凡目之多泪，鼻之多涕，亦皆因热，而上液之道开也，有谓肺热甚则鼻涕出者，义亦犹此。
补足少阴　张云：肾为胃关，而脉系于舌，故当补之以壮水制火，则液有所主而涎自止也。
耳中鸣者（止）故耳鸣　张云：手足三阳三阴之脉皆入耳中，故耳亦宗脉之所聚也，阳明为诸脉之海，故胃中空则宗脉虚，宗脉虚则阳气不升而下溜，下溜则上竭，轻则为鸣，甚则为聋矣。然少阳太盛，壅窒为鸣者亦有之，但虚者渐而实者暴，虚者多而实者少，其辨在有邪无邪耳，学者当推广之。汪云：此论他书不载，仅见于此。按：人夜卧之时，五官皆不用事，惟耳能听，岂非以宗脉所聚，故能有所警觉也乎？又人在母腹中，仅一血胚，闻雷霆火爆之声则惊而跳，此时五官未备，而闻性已与外物相通，故楞严二十五圆通，独重耳根，孔子亦言六十而耳顺，则耳之异于诸官也明矣。又云：即下文上气不足，耳为之苦鸣之义。
补客主人（止）交者也　张云：客主人足少阳经穴，为手足少阳足阳明之会，手大指爪甲上者，手太阴之少商穴，为肺气所出之井，故皆当补之以助其阳气。
啮舌者，何气使然　马、张、志并云：缺岐伯曰。
脉气辈至也　《甲乙》辈作皆，吴本注云：辈，疑误。马辈至作使然。张云：辈者类也，厥逆走上则血涌气腾，至生奇疾，所至之处，各有其部，如少阴之脉行舌本，少阳之脉循耳颊，阳明之脉环唇口，故或为肿胀，或为怪痒，各因其处，随而啮之，不独止于舌也。志云：肾脏之生气，厥逆走上，与中焦所生之脉气相辈而至，则舌在齿之内，而反向外矣，唇在齿之外，而反向内矣，颊在齿之旁，而反向中矣。
凡此十二邪者　《甲乙》此下载大惑论善忘善饥二条，以为十四邪，岂皇甫氏以意添之耶？
奇邪　张云：不同常疾，故曰奇邪。
若倾　张云：倾者沉重不能支也。
胃使为之变，肠为之苦鸣　诸本胃使作溲便，当改，但熊本作凌使，亦误。张云：水由气化，故中气不足，则溲便变常，而或为黄赤，或为短涩，多有情欲劳倦过伤精气而然，昧者概认为火，鲜不误矣。且中气不足，则浊气居之，故肠胃为之苦鸣也。汪云：按《内经》无遗精白浊之文，但云出白溲，白，白淫，溲，便变也。又云：水液浑浊，皆属于热。
为痿厥，心悗　张云：痿，足萎弱也，厥，四肢清冷也，悗，闷也，下气不足，则升降不交，故心气不舒而为悗闷。
补足外踝下留之　张云：此昆仑穴也，为足太阳所行之经，凡于上中下气虚之病，皆可留针补之。
治之奈何　张云：此下复问治法者，所以补上文之缺略也。
肾主为欠　张云：上文未言属肾，故此复明之。
肺主为哕　张云：上文言哕出于胃，此言哕主于肺，盖寒气上逆而为哕，气病于胃而主于肺也。
唏者（止）泻足少阴　《甲乙》与作盛。张云：阴与阳绝则阳不附阴，补阳泻阴则刚柔相济，乖者和矣。
振寒者（止）外踝下留之　张云：诸治，俱同上文。
刺足大趾间（止）足外踝下留之　张本脱外字，张云：大趾间上二寸，足厥阴之大冲也，或曰足太阴之太白也。此与上文稍异，外踝下留之义如前。
师傅篇第二十九  ***************************
诸本傅作传，当改，又无篇字。
弗著于方　《礼记》《中庸》：布在方策，注：方，板也，策，简也。
夫惟顺而已矣　张云：顺之为用，最是医家肯紧，言不顺则道不行，志不顺则功不成，其有必不可顺者，亦未有不因顺以相成也。呜呼！能卷舒于顺不顺之间者，非通变之士，有未足以与道也。
入国问俗，（止）问所便　张云：《礼》曰：入国问禁，而此云问俗者，以五方风寒有殊，崇尚有异，圣人必因其所宜而为之治，故不曰禁而曰俗也。讳者忌也，人情有好恶之偏，词色有嫌疑之避，犯之者取憎，取憎则不相合，故入家当问讳。礼者仪文也，交接有体，进止有度，失之者取轻，取轻则道不重，故上堂当问礼。便者相宜也，有居处之宜否，有动静之宜否，有阴阳之宜否，有寒热之宜否，有情性之宜否，有味气之宜否，临病人而失其宜，施治必相左矣，故必问病人之所便，是皆取顺之道也。简案：郑注《曲礼》云：禁谓政教，俗谓常所行与所恶也。
便寒，（止）便热　张云：凡热在中则治便于寒，寒在中则治便于热，是皆所以顺病情也。
悬心　张云：胃火上炎，心血被烁而悬悬不宁也。
脐以上皮热（止）如糜　《楼氏纲目》作脐以下，似是。张云：脐以上者胃与小肠之分也，故脐以上皮热者，肠中亦热也，出黄如糜者，以胃中湿热之气，传于小肠所致也。糜，腐烂也。上二节皆热证便寒之类。楼氏云：胃居脐上，故胃热则脐以上热，肠居脐下，故肠热则脐以下热，如肝胆居胁，肝胆热则当胁亦热，肺居胸背，肺热则当胸背亦热，肾居腰，肾热则当腰亦热，可类推也。
脐以下（止）飧泄　张云：脐以下皮寒者，以肠胃中寒也，胃中寒则不能运化而为腹胀，肠中寒则阴气留滞，不能泌别清浊而为肠鸣飧泄，是皆寒证便热之类。
胃中寒（止）小腹痛胀　张云：上文言腹中寒者泄，而此言肠中热者泄，所以有热泄寒泄之不同，而热泄谓之肠垢，寒泄谓之骛溏也。胃中热则善消谷，故疾饥，肠中寒则阴气聚结不行，故小腹切痛而胀，上二节皆当因其寒热，而随所宜以调之者也。马：疾饥之疾，释为速。
胃欲寒饮（止）治之何先　张云：胃中热者欲寒饮，肠中寒者欲热饮，缓急之治，当有先后，而喜恶之欲，难于两从，且以贵人多任性，此顺之所以难，而治之当有法也，从、纵同，马、志本从作纵。后汉郭玉论贵之有四难云：自用意而不任臣，一难也，将身不谨，二难也，骨节不强，不能使药，三难也，好逸恶劳，四难也，乃与本节之言符矣。
春夏先治其标（止）后治其标　马云：春夏阳气在外，病亦在外，故先治其后病之标，而后治其先病之本，秋冬阳气在内，病亦在内，故先治其先病之本，而后治其后病之标，此治之者必有所先，不得以顺其志，而可舍法以徇之也。张云：一曰春夏发生，宜先养气以治标，秋冬收藏，宜先固精以治本，亦通。
便其相逆者奈何　张云：谓于不可顺之中，而复有不得不委曲，以便其情者也。
凄怆　张云：寒甚凄凉之貌。
灼灼　《说文》：灼，炙也。
沧沧　张云：沧，寒也。简案：此本于说文，《逸周书》云：天地之道有沧热。
寒温中适（止）不致邪僻也　张云：适，当也，寒热适其中和，则元气得以执持，邪僻无由而致，是即用顺之道也，僻，不正之谓。
本藏以身形（止）而后答乎　张云：本藏即前本经篇名，扪，摸也，循，摩也，言王公之尊贵，谁可得而摩摸，将何所据而相答也。马、志䐃作腘，非。
非面部之阅也　马云：非比面部易阅。
巨肩陷咽喉见其外　《甲乙》喉作候，其作于。马张：凡巨肩陷咽者，肺之小大高下坚脆偏正可候矣，大义见本藏篇，余仿此。
䯏骨　张作骷骨。马云：䯏，音括，心为脏腑之主，而气之升降，其道在于缺盆，即其KT骺之骨端，曰䯏骨者，有于以形于外，则可以验KT骺，而知其心之坚脆小大高下偏正矣。张云：骷，《广雅》曰䯙䯊也。䯙䯊，即膝骨之名，䯙骺，蔽心之骨，亦名鸠尾，观乎此而心之小大高下坚脆偏正可知矣。简案：《玉篇》：䯏，骨端也，张改骷，未详孰是。
脾者主为卫　《甲乙》卫作胃，注：《九虚》《太素》作卫。张云：卫者脏腑之护卫也，五癃津液别篇亦曰：脾为之卫，脾为仓廪之官，职在转输，故曰使之迎粮，谓察其饮食及唇舌之善恶，别脾之吉凶可知也。
广骸　《甲乙》注：骸，《太素》作䏖（《集韵》：䏖，脊肉也）。张云：骸，骸骨也，广骸者，言骨骼之大，又胫骨曰骸，音鞋。简案：《庄子·遥逍游》百骸九窍，又德充符，直寓六骸，疏，手足首身。
鼻隧　《集韵》：隧，与邃同，深远也。
目下裹大（止）脏安且良矣　《甲乙》果作裹，张云：果、裹同，目下囊裹也。横，刚强也，在外，掀露也，约，固密也，脏居于中，形见于外，故举身面之外状，而可以候内之六腑，然或身或面，又必上中下三停相等，庶脏腑相安而得其善矣。前本藏篇以五脏之皮脉肉爪骨而候六腑，其义与此稍异，所当互求。简案：马以四时气篇三焦约注之，非也。五色篇曰：面王以上者，小肠也，面王以下者，膀胱也。即知鼻柱中央，即下焦之处也，又知六腑之三焦，正指下焦也。《麻衣相法》云：三停平等，一生衣禄无亏。注：自发际至印堂为上停，山根至准头为中停，人中至地阁为下停。此面上之三停也，头腰足为身上三停也。古云：面上三停额鼻阁，身上三停足头腰，乃知相家三停之说，原于本节，及骨度篇君子三折之义。
决气篇第三十  ***************************
诸本无篇字。马云：决论一气六名之义，故名篇。志云：决，分也，决而和，故名篇，决气谓气之分判为六，而和合为一也。
以为一气耳　楼氏云：精气津液而脉六者，盖精气即卫气，津液血脉即营血之异名，卫气根于血，营血根于气，故曰一气也。
两神相搏（止）是谓精　马云：《易》曰男女构精，万物化生。盖当男女相构之时，两神相合，而成所生男女之形，此精常先其身而生，有其精斯有其形，夫是之谓精也。张云：两神，阴阳也，搏，交也，精，天一之水也，凡阴阳合而万形成，无不先从精始，故曰常先身生，是谓精，即本神篇曰：两精相搏谓之神。而此曰两神相搏，合而成形，常先身生，是谓精，盖彼言由精以化神，此言由神以化精，二者若乎不同，正以明阴阳之互用者，即其合一之道也。
上焦开发（止）是谓气　张云：上焦，胸中也，开发，通达也，宣，布散也，气者人身之大气，名为宗气，亦名真气。邪客篇曰：宗气积于胸中，出于喉咙，以贯心脉而行呼吸焉。刺节真邪论曰：真气者所受于天，与谷气并而充身也。营卫生会篇曰：人受气于谷，谷入于胃，以传于肺，五脏六腑皆以受气，故能熏肤充身泽毛，若雾露之温润，而溉养万物者为气也。
腠理（止）是谓津　张云：津者阳之液，汗者津之泄也，腠理者皮肤之隙，溱溱，滋泽貌。
谷入气满（止）是谓液　张云：淖泽，濡润也，液者阴之津，谷入于胃，其气满而化液，故淖泽而注于骨，凡骨属动举屈伸，则经脉流行而泄其泽，故内而补益脑髓，外而润泽皮肤，皆谓之液。愚按：津液本为同类，然亦有阴阳之分，盖津者液之清者也，液者津之浊者也，津为汗而走腠理，故属阳，液注骨而补脑髓，故属阴。观五癃津液别篇曰：三焦出气，以温肌肉，充皮肤为其津，其留而不行者为液。其义正与此合。
中焦受气（止）是谓血　张云：中焦者，并胃中出上焦之下，凡水谷之入，必先归胃，故中焦受谷之气，取谷之味，输脾达脏，由黄白而渐变为赤，以奉生身者，是谓之血。
壅遏营气（止）是谓脉　张云：壅遏者，堤防之谓，犹道路之有封疆，江河之有涯岸，俾营气无所回避，而必行其中者，是谓之脉，然则脉者，非气非血，而所以通于气血者也。志云：壅，培助也，遏，遮蔽也，避，违避也，言经脉壅蔽，荣气行于脉中，昼夜环转，无所违逆，是谓脉。潘氏《续焰》云：壅遏犹言拥迫，使入隧道，而无别道可避也。
耳聋　张云：肾藏精，耳者肾之窍，故精脱则耳聋。
目不明　志云：目之精明五色者，气之华也，故气脱者目不明。
汗大泄　张云：汗，阳津也，汗大泄者津必脱，故曰亡阳。
液脱者（止）耳数鸣　张云：液所以注骨益脑而泽皮肤者，液脱则骨髓无以充，故屈伸不利，而脑消胫酸，皮肤无以滋，故色枯而夭，液脱则阴虚，故耳鸣也。
夭然不泽　张云：血之荣在色，故血脱者色白如盐，夭然不泽，谓枯涩无神也。
其脉空虚，此其候也　《甲乙》其上有脉脱者三字。张云：脉贵有神，其脉空虚，即六脱之候。简案：本经脱脉脱者三字，当补，若不然则六脱之候不备焉。
六气者（止）为大海也　张云：部主谓各部所主也，如肾主精，肺主气，脾主津液，肝主血，心主脉也。贵贱善恶，以衰旺邪正言，如春夏则木火为贵，秋冬则金水为贵，而失时者为贱也，六气之得正者为善，而太过不及者为恶也，贵贱善恶，主各有时，故皆可为常主。然六气资于五谷，五谷运化于胃，是为水谷之海，故胃气为脏腑之本。马云：此六气者，成于五谷精微之气，而胃则纳五谷而成之，故胃又为六气之大海耳。
肠胃篇第三十一  ***************************
诸本无篇字。简案：内言肠胃长短大小，纡曲屈伸之度，故名篇，疑与后绝谷篇为一篇，后人分为二篇也。
长九分，口广二寸半　张云：长，深也，广，阔也。
会厌　张云：会厌在咽喉之上，乃所以分水谷，司呼吸，而不容其相混者也。忧恚无言云：会厌者，音声之户也。
咽门重十两　张云：咽门，即食喉也，其名曰咽，至长一尺六寸，乃并胃脘而言。四十二难杨注：咽，嚥也，言司以咽物也，又谓之嗌，言气之流通厄要之处也，咽，为胃之系也，本义十两作十二两。简案：一尺六寸下，《难经》有喉咙重十二两，广二寸，长一尺二寸九节十六字，恐本经脱之也。杨注：喉咙空虚也，言其中空虚，可以通气息焉，即肺之系也，呼吸之道路。
胃纡曲屈伸之　张云：纡曲，曲折也，大，言周围之数，经，言直过之数，余准此。平人绝谷篇曰：其中之谷常留二斗，水一斗五升而满。
小肠（止）长三丈三尺　《难经》《甲乙》作二尺。马云：小肠上口，胃之下口，小肠后附于脊，从左环回周叠，积其所注之物，以入于回肠者，外附于脐上，回运计环十六曲，大四寸，径口八分分之小半，即半分也，其长三丈三尺。张云：其下口注于回肠者，外附近于脐上一寸，当水分穴处是也，八分分之小半，言八分之外，尚有如一分之少半也，余仿此。志云：小半者，七分半也。简案：《史·项羽纪》：汉有天下大半，韦昭注云：凡数三分者二为大半，一为小半。四十二难杨注亦云：三分有二为太半，有一为小半。由此推之，分之少半者三厘三毫有奇，寸小半者，三分三厘三毫不尽，寸之太半者，六分六厘六毫不尽也，则张注似是。
回肠当脐（止）长二丈一尺　张云：回肠，大肠也，叶积，如叶之积，亦叠积之义，大肠上口，即小肠下口，当脐左旋而下积广肠也。四十二难杨注云：大肠即回肠也，以其回曲，因以名之。简案：志云：径一寸，寸之少半者，径一寸五分也。恐非。
广肠傅脊（止）长二尺八寸　马云：广肠者，直肠也，广肠附脊以受回肠之物，左环叶在脊之上下盘，辟大八寸，径二寸寸之太半，则是二寸七分也。张云：广肠，大肠下节也，亦名直肠，直肠居后，绕脊而下，故曰傅脊，傅，布也，叶脊上下，言叠于脊之上下而至尾骶也，辟、闢同，以其最广，故云辟大八寸。志云：广肠，肛门内之直肠，径二寸寸之太半者，径二寸七分半也。简案：傅脊，马释附脊，乃傅字之讹，张注难通。
肠胃所入至所出　张本所作初。张云：此总结上文自口而入，自便而出之全数。三十二曲，合小肠大肠而言也，四十二难杨注云：据《甲乙》经言，肠胃凡长六丈四寸四分，所以与此不同。《难经》云：肠胃凡长五丈八尺四寸者。《甲乙经》从口至回肠而数之，故长，此经从胃至肠而数之，故短，亦所以互相发明，非有谬也。丁曰：前肠胃径围大小不同，其言胃大一尺五寸，径五寸者，即是围径一也，小肠径八分，大二寸四分则是也，今言二寸半，即分之少半，回肠径一寸半，即大四寸五分，今言大四寸，即少五分也，广肠径一寸半，即大七寸五分，今言八寸，即有剩五分也。其升斗寸尺者，先立其尺，然后造其升斗秤两，皆以同身寸之为法，以尺造斗，斗面阔一尺，底阔七寸，高四寸，俱厚三分，可容十升，凡以寸为指节者，方一寸为两，十六两为斤，此制同身寸尺升斗之度，为人之肠胃斤重长短之法也。
平人绝谷篇第三十二  ***************************
精微慓悍滑疾，下焦下溉诸肠　《甲乙》作下溉泄诸小肠。张云：精微慓悍滑疾，言水谷之精气也，下溉诸肠，言水谷之质粕也。
水六升三合合之太半　王文洁注四十二难云：分之少半，盖八分半也，合之太半，共六升三合六七勺也。
回肠大四寸，径一寸寸之少半　徐灵胎《经释》云：以围三径一之法约之，则大四寸者，径当一寸三分分之少半。《难经》云：一寸半。疑误。
 
广肠（止）八分合之一　徐灵胎云：广肠大肠以下至肛门，受秽滓之处，俗名䐈肠，以其最广，故曰广肠。按：广肠止云受谷，而不及水，义最精细，盖水谷入于大肠之时，已别泌精液，入于膀胱，惟糟粕传入广肠，使从大便出，故不云受水多少也，此义诸家之所未及。简案：王文洁《评林》云：九升三合八分合之一者，盖言九升三合八勺一抄也。此说似不必然，当考。
五丈八尺四寸　张云：乃止合肠胃之数，非若前篇总计唇口咽门而言也。
九斗二升一合合之太半　四十二难作八斗七升六合八分合之一。徐灵胎云：灵平人绝谷篇云：九斗二升一合合之太半，乃为合数。而此数则与上文不符，未知何故，或传写之误。
血脉和则　诸本则作利，当改。
神者水谷之精气也　志云：六节藏象论曰：五味入口，藏于肠胃，味有所藏，以养五气，气和而生，津液相成，神乃自生。故神者水谷之气也。
日再后后二升半　四十三难作日再至圊，一行二升半。
七日而死者　马一龙《农说》云：盖此民之生，以食为天，而无谷气七日死者，其天绝也。王芳侯云：病人不饮食，七日不死者，米谷留积故也，盖留积则为病矣。简案：三斗五升，兼水谷而为言，则后亦兼大小溲而言也，若唯谷二斗，而大便一日五升，则四日而尽矣，知所谓绝谷者，必兼水饮而在其中也。《汉·食货志》云：今一夫挟五口食人月一石半。又《后汉·南蛮传》：计人禀五升，注云：古升小，故曰五升也。则知人一日食五升也，而七日得三斗五升，则方合其数，而水饮不预焉，七日盖以阴阳五行之数论之耳，七日不食，岂有死者乎？
海论篇第三十三  ***************************
四海　《书·禹贡》：四海会同。《尔雅·释地》：九夷、八狄、七戎、六蛮，谓之四海。
胃者水谷之海（止）三里　张云：人受气于水谷，水谷入口，藏于胃，以养五脏气，故五脏六腑之气味，皆出于胃，而胃为水谷之海也，其胃气运行之输，上者在气街，即气冲穴，下者至三里，在膝下三寸。（动脉篇曰：胃为五脏六腑之海。太阴阳明论曰：阳明者，表也，五脏六腑之海也。痿论曰：阳明者五脏六腑之海，主润宗筋。）
冲脉者（止）上下廉　张云：此即血海也，冲脉起于胞中，其前行者，并少阴之经侠脐上行，至胸中而散，其后行者，上循背里，为经络之海，其上行者，出于颃颡，下行者出于足，故其输，上在于足太阳之大杼，下在于足阳明之巨虚、上下廉。（顺逆肥瘦篇曰：夫冲脉者，五脏六腑之海也。）
膻中者（止）人迎　张云：膻中，胸中也，肺之所居，诸气者，皆属于肺，是为真气，亦曰宗气，宗气积于胸中，出于喉咙，以贯心脉，而行呼吸，故膻中为之气海。柱骨，项后天柱骨也，恚忧无言论曰：颃颡者，分气之所泄也，故气海运行之输，一在颃颡之后，即柱骨之上下，谓督脉之哑门、大椎也，一在颃颡之前，谓足阳明之人迎也。
脑（止）风府　张云：凡骨之有髓，惟脑为最巨，故诸髓皆属于脑，而脑为髓之海。盖，脑盖骨也，即督脉之囟会、风府，亦督脉穴，此皆髓海之上下前后输也。志云：盖谓督脉之百会，督脉应天道之环转覆盖，故曰盖。
气海有余者　马云：有余者，邪气有余而实也，不足者，正气不足而虚也，下文仿此。
悗息　《甲乙》作悗急息。志云：膻中者宗气之所居，上出于喉，以司呼吸，故气海有余者，气满胸中，气息悗乱，气上逆，故面赤也。
不足以言　张云：声由气发，气不足则语言轻怯，不能出声。脉要精微论曰：言而微，终日乃复言者，此夺气也。
血海有余（止）不知其所病　张云：形以血充，故血有余则常想其身大，怫，怫郁也，重滞不舒之貌，血不足则常想其身小，狭，隘狭也，索然不广之貌。此皆血海不调之为病，病在血者，徐而不显，故茫然不觉其所病。
自过其度　张云：自有过人之度，而无病也。志云：度，骨度也。简案：上古天真论曰：天寿过其度。志注非是。
耳鸣　张云：以髓虚者精必衰，阴虚则耳鸣也，髓为精类，精衰则气去，而诸证以见矣。
审守其输（止）必败　张云：审守其输，谓审察其输穴，如上文也，无犯其害，无盛盛，无虚虚也。志云：审其输，则知其四海之通于经，而经俞之外通于气也，调其虚实，则有余不足自和矣，害谓经气之逆，复则反逆为顺也。
五乱篇第三十四  ***************************
诸本无篇字。张云：言一时血气之错乱，非宿疾有因之谓，气本五行，故曰五乱。
何谓相顺　《甲乙》顺下有而治二字。
清气在阴（止）大悗　马云：悗，音闷，清气宜升，当在于阳，反在于阴，浊气宜降，当在于阴，而反在于阳，营气阴，性精专，固顺宗气以行于经隧之中，卫气阳，性慓悍滑利，宜行于分肉之间。今昼未必行于阳经，夜未必行于阴经，其气逆行，乃清浊相干，乱在胸中，是之谓大闷也。简案：悗，又作鞔。吕览：胃充则中大鞔。是也。
接手　《甲乙》接作按。
有道（止）身宝　马云：道者脉路也，邪之来也，必有其道，则邪之去也，亦必有其道，审知其道而善去之，斯谓养身之宝。此四语，虽为刺病而发，凡医工能熟玩之，则治病必觅标本，用药必觅经络，真邪必审，补泻不妄，乃为医家切要之法也。张云：道言所由。志云：有道以来者，谓相干之乱气，有道以来，必有道以去，故审知其道，则能分理其阴阳清浊，而为养身之宝。
手少阴心主之输　马云：手少阴心经之输穴神门，手心主厥阴心包络经之输穴大陵。（志不言俞穴。）
手太阴之荥　马云：手太阴肺经荥穴鱼际。
足少阴输　马云：足少阴肾经之输穴太溪。张云：气在肺而取肾者，以少阴脉贯肾络肺也。
取之足太阴（止）三里　马云：足太阴脾经之输穴太白，足阳明胃经之输穴陷谷，如刺之而邪气不下，当取之足阳明胃经之三里。
取之天柱（止）足太阳荥输　张云：天柱、大杼，俱足太阳经穴，不知，不应也，当复取其荥输二穴，通谷，束骨也。志云：上古以和为知。
气在于臂足（止）荥输　张云：臂足之络有血者，必先去其血，在手者取手，在足者取足，手阳明之荥输，二间、三间也，手少阳之荥输，液门、中渚也，足阳明之荥输，内庭、陷谷也，足少阳之荥输，侠溪、临泣也。
徐入徐出（止）相逆也　张云：凡行针补泻，皆贵和缓，故当徐入徐出，在导气复元而已，然补者导其正气，泻者导其邪气，总在保其精气耳。故曰：补泻无形，谓之同精。言本篇之法，非为有余不足而设，特以乱气相逆，但宜导治之如是耳。此因常问补泻，故复及之，以明其义也。
允乎哉　《尔雅·释诂》：允，信也，疏，谓诚实不欺也。