
余序  ***************************
张仲景《金匮要略》（以下简称《金匮》）作为是中医临床奠基之作，其首注本为元·赵以德所撰《金匮要略衍义》；嗣后，整个明代未见有注本传世，迄清代初期，先后有数位医家诠注此书，李彣即为其中之一。康熙年间，略早于李氏之徐彬《金匮要略论注》和程林之《金匮要略直解》，均有多种刊本；李彣编注之《金匮要略广注》，现仅存康熙二十一年（1682年）刻本及抄本，故一般不易获见此书之全帙。今杜晓玲同志觅取康熙本之复印件，结合现存抄本予以点校整理，使这部早期具有一定学术影响的注本得以为广大读者所阅习，这无疑是为弘扬仲景学说做了一件很有意义的事。
泛阅《金匮要略广注》，我认为此书具有以下学术特色。
书名「广注」，李氏引述前贤见解颇多。如书中征引徐之才、朱肱、许叔微、张子和、朱丹溪、王履、张兼善、赵养葵、楼全善、王三阳、喻嘉言以及妇科之郭稽中、武之望，本草之陈藏器、李时珍等著述外，旁及《周易》《尚书》《虎钤经》等非医学论著，所引医说多属学验丰富之名家。李氏既重视先贤（包括上述历代名医及其师潘邓林）精论，又注意提携后学（如李彣的学生和侄辈），能恰当地反映他们较为可取的学术观点，这在古代的中医学术界殊不多见。李彣对《金匮》原文中或有难以直解之处，不妄下臆断，不强予诠释，这种求实的科学态度也给读者留下深刻的印象。作为是《金匮》的全注本，此书于各篇之前均能概述此篇大意，综括篇论中之精粹内涵，其撰述能圆熟地将《内经》与仲景学说予以结合阐发，精审而富有启发性。
当前的《金匮》注本已近百种，《金匮要略广注》的重要学术价值，通过杜晓玲同志点校本的问世，将为越来越多的读者所瞭解和加深认识。在此书即将付印之际，爰书数语以为荐介。
余瀛鳌　一九九一年一月

自序  ***************************
数十年来，医学駸駸日盛。余向因多病，几与李百药同历苦口，亦复留心于此，从事张卿子、潘邓林两师门下。两师固医宗，多善诱，然余登其堂，茫无畔岸。自疑医学甚艰，阐扬精粹未能，草营人命不可，奈何？其易言之！两师进而教之曰：医学上乘，《灵》《素》尚已！此后则仲景《伤寒论》《金匮要略》诸书。得其意一以贯之，余无难也。于是穷年力索。窃意《伤寒论》及《金匮要略》二书相为表里，不读《伤寒论》者，不可与言医；不读《金匮要略》者，并不可与言《伤寒论》。盖其证之表里虚实，治之补泻温凉，法不同而理同，方不同而意同。即理与意未必尽同，而所以引伸乎理与意之中，与神明乎理与意之外者，正可由不同而推之，以极于无有不同。则欲入仲景之室而究《伤寒论》之旨者，舍《金匮要略》无由从。于是取而释之，亦既历有年所。友人过而哂之，谓医乃名耳术耳，昔曹氏云常人贵远而贱近，向声而背实，自古且然，有识所叹，而奚《金匮要略》之，慇慇也。余笑而唯唯，著说益力。书成未敢自信，质之两师。师云：行世有馀，何惜剞劂？爰为之序。旋因卜居郭外，十馀年来应酬琐屑。此书置之高阁者已久迩。复与同学及家季新章、犹子瑄琯辈日为讲论。幸潘子夔师、汪子我浚时与折衷，谓余：道不第行于今时而贵垂之后祀也，学不期见知于俗人而贵深信于晓人也。力劝授梓发箧。张师序犹存，怆然久之，不胜今昔之感，仍为弁冕，不敢忘师训也。祗以管窥未彻，钩索难穷，求深得乎仲景之精微，而仰副两师之教益也。心窃惴惴，但期同志者共为发明，不诡经术，于以扶灵兰之秘典，而起凋敝之沉疴也。岂仅托诸空言已哉。
康熙二十一年壬戍夏月钱塘李彣珥臣识


卷上  ——————————————————————————————————————————————————————————————————————————————————————————

脏腑经络先后病脉证治第一  ***************************
五脏属阴，六腑属阳。《内经》云：五脏藏精气而不泄，故满而不能实。六腑传化物而不藏，故实而不能满也。然脏有五，而扁鹊谓有六脏者，因肾有两脏，其左为肾，右为命门也。腑有六，而止言五腑者，以五脏各一腑，三焦亦是一腑，然不属于五脏，故言腑有五焉。又《内经》云：形脏四，神脏五。则自心、肝、脾、肺、肾而外，若头角者，耳目者，口齿者，胸中者，亦得名之为脏，而以类推焉。经者，手足三阴三阳，合为十二经也。直者为经，横者为络，循内者为经，浮外者为络。《难经》云：经有十二，络有十五。盖又有阳蹻之络，阴蹻之络及脾之大络也。《素问》云：经有常色，而络无常变也。阴络之色应其经，阳络之色变无常，随四时而行者也。先后病者，总脏腑经络而言。盖脏腑经络相传之病，有先有后，治脏腑经络之病者，亦有宜先宜后云尔。
问曰：上工治未病，何也？师曰：夫治未病者，见肝之病，知肝传脾，当先实脾，四季脾王不受邪，即勿补之。中工不晓相传，见肝之病，不解实脾，惟治肝也。夫肝之病，补用酸，助用焦苦，益用甘味之药调之。酸入肝，焦苦入心，甘入脾。脾能伤肾，肾气微弱，则水不行；水不行，则心火气盛，则伤肺；肺被伤，则金气不行；金气不行，则肝气盛。则肝自愈。此治肝补脾之要妙也。肝虚则用此法，实则不在用之。经云：虚虚实实。补不足，损有馀，是其义也。馀脏仿此。
此所谓治脏腑之病也。当以肝虚用此法一句为主，通节皆治肝虚之法也。肝属木，脾属土，木能剋土，故当先实脾以培土。土无定位，寄旺于四时之季月（三月、六月、九月、十二月是也）。故云四季脾旺不受邪也。夫见肝之病，此肝之已病者也。肝病实脾，此脾尚未病而先治之。
夫人禀五常，因风气而生长，风气虽能生万物，亦能害万物。如水能浮舟，亦能覆舟。若五脏元贞通畅，人即安和，客气邪风，中人多死。千般疢难，不越三条：一者，经络受邪，入脏腑，为内所因也（邪自表入里，故为内因）。二者，四肢九窍，血脉相传，壅塞不通，为外皮肤所中也（肢窍、血脉、皮肤，病在外，为外因）。三者，房室、金刃、虫兽所伤（此不内外因）。以此详之，病由都尽。若人能养慎，不令邪风乾忤经络，适中经络，未流传脏腑，即医治之。四肢才觉重滞，即导引吐纳，针灸膏摩，勿令九窍闭塞，更能无犯王法，禽兽灾伤（灾伤二字，兼承王法、禽兽言）。房室勿令竭乏，服食节其冷热苦酸辛甘。不遣形体有衰，病则无由入其腠理（遣，使也）。腠者，是三焦通会元真之处，为血气所注。理者，是皮肤脏腑之文理也。
前节云上工治未病，此云不遣形体有衰，病无由入其腠理，亦治未病之意也。五常者，人之性，即仁义礼智信也。人因风气生长，言风兼言气者，以风中有气。如《庄子》云大块噫气，《礼经》云煦妪覆育万物是也。《灵枢》云，风从其所居之乡来者，为实风，主长养万物，是因风气而生也。从其冲后来者，为虚风，主杀主害。《素问》云，风者百病之始，是因风气而兽也。通节以元真二字为主。元真者，藏真之元气，（《经》云藏真散于肝，通于心，濡于脾，高于肺，下于肾。）所谓天真是也。五脏元真通畅，人即安和。即《内经》恬澹虚无，真气从之，精神内守，病安从来也。客气者，客忤不正之气，以邪从外感，如客自外来，故云客气也。邪风者，《经》云八风发邪，以为经风，触五脏，邪气发病。又云，虚邪贼风，避之有时，故中人多死也。三条，即内因、外因、不内外因也。头面七窍，合前后二阴为九窍也（三焦又见中卷第十一篇）。
李时珍曰：三焦者元气之别使；命门者三焦之本原。盖一原一委也。命门，指所居之府而名，为藏精系胞之物。三焦，指分治之部而名，为出纳腐熟之司。盖一以体名，一以用名。其体非脂非肉，白膜裹之，在七节之旁，两肾之间，二系著脊，下通二肾，上通心肺，贯属于脑，为生命之原，相火之主，精气之府，人物皆有之，生人生物皆由此出。《灵枢·本脏论》已著其厚薄缓急之状。扁鹊《难经》不知原委体用之分，以右肾为命门，谓三焦有名无形者，非也。
问曰：病有气色见于面部，愿闻其说。师曰：鼻头色青，腹中痛，苦冷者，死。鼻头色微黑者，有水气。色黄者，胸上有寒。色白者，亡血也。设微赤非时者，死。其目正圆者，痓，不治。又色青为痛，色黑为劳，色赤为风，色黄者便难，色鲜明者有留饮。
治病有望、闻、问、切四法，此望而知之之法也。盖面为诸阳之会，《内经》云：声合五音，色合五行。脉以应月，色以应日。又云：精明五色者，气之华也。故气色可验于面部。脾属土，鼻者土之位，青者木之色。鼻头色青，是肝木侮脾土。以脾经入腹，色青为寒，故主腹痛，苦冷，死也。黑为水色，鼻头色微黑，是水来乘土，故主有水气。脾脉上膈，胃脉下膈，皆喜温恶寒，若胸上有寒，则中焦塞窒，胃不能受纳水穀，脾不能运化精微，故自现其本色而黄也。血者心之所主，《内经》云：心合脉，其荣色也，又心之华在面。亡血，则血无以华其色而心气衰。《经》云血脱者色白，夭然不泽是也。微赤见于秋月，是火来剋金，为非其时，故主死。痓属太阳症，目者，心之使，神之舍也。目正圆者不治，以太阳脉起目内眦。《经》云瞳子高者，太阳不足，戴眼者，太阳已绝也。肝木色青，腹乃脾部，此木实则痛，故主腹痛也。肾藏精，劳则精竭伤肾，故本色见而黑。《经》云：烦劳则张，精绝。又云肾虚面如漆柴是也。风为阳邪，故色赤。本经云：里水者，一身面目黄肿，小便不利。黄家湿热内瘀，小便不利，故身黄者，便难也（一云小便淋闭，鼻色必黄，则黄色专主界言。盖鼻者肺之窍，肺主通调水道，今小便难者，以热灼津液，水道不利，故郁蒸而鼻发黄色也。）鲜明者，水之色。留饮者，水所聚。本经云：水病，目下有卧蚕，面目鲜泽是也。
师曰：病人语声寂寂然喜惊呼者，骨节间病：语声喑喑然不彻者，心膈间病；语声啾啾然细而长者，头中病。
此闻而知之之法也。骨节、心膈、头中诸病，皆指疼痛言。而痛病之发于语声，有各异者，以所痛之部位不同也。惊呼者，忽然而呼，若惊状也。盖骨节痛无常时，或暂时痛止，则语声寂然，及忽然掣痛，则亦忽然惊呼。《内经》云：肝主筋，诸筋皆属于节。又云：肝病发惊骇，肝在声为呼。此惊呼者，肝病也。《经》所谓风气通于肝，诸痛属于木是也（肝属木）人胸前有膈膜一层，前齐鸠尾，后齐脊骨之十一椎，遮隔浊气，不使上熏心肺，故名膈（心在膈上）。肺虽主声音，然肾为生气之原，呼吸之门，则语声发于肾间动气，自下而达上者也。心膈间病，则上焦阻塞，碍其上达之气道，故语声喑喑然不彻也（喑喑者，呻吟低小之声。不彻者，声不透达也）。若头在上部（三阳经皆上头，肝经出额交巅），病则与胸中气道无碍，语声得以上达透彻，故声长。然头者，精神之府，病则精神虚惫，故语声仍啾啾然细而长也（啾啾，痛楚不耐烦之声。）
师曰：息摇肩者，心中坚。息引胸中上气者，咳。息张口短气者，肺痿吐沫。
一呼一吸谓之息。肺主气，凡呼吸皆属于肺。坚，实也。心中血结气聚，呼吸则气道不利，难以升降，牵引而痛，肩为摇耸，此邪实也。《内经》云：皮毛者，肺之合也。皮毛先受邪气，邪气以从其合也。其寒饮食入胃，从肺脉上至于肺，则肺寒外内合邪，则为肺咳，故息引胸中上气者，咳。此气逆也。本经云：热在上焦者，因咳为肺痿。张口短气者，欲咳不能咳，乃喘喝不宁之状。气虚不能摄涎，故吐沫，此肺虚也。
师曰：吸而微数，其病在中焦，实也，当下之即愈，虚者不治。在上焦者，其吸促，在下焦者，其吸远，此皆难治。呼吸动摇振振者，不治。
《难经》云：呼出心与肺，吸入肾与肝。中焦实，则上下之气不得升降，欲呼不得出，欲吸不能入，故吸而微数者，气促也。《经》云：短气腹满而喘，可攻里也。下去中焦之实，则上下之气宣通，可以升降自如而愈矣。虚者，邪盛正衰，既不可下，又不可补，故不治。邪在心肺者，其气升而不降，但浮于上焦，以上焦部位甚近，故吸促（促者，急也）。病在肝肾者，丹田元气将绝，气又降而难升，移时方得一吸，不能接续如常，以下焦部位甚远，但觉出入之气濡迟，故吸远（远字作迟字解，与促字对看）。此正虚，邪亦不盛，但云难治。若呼吸动摇振振，则气与形离，虚之极矣，故不治（振，动也，振振，动摇之貌）。
李升玺曰：呼吸相连，不呼则亦不吸，吸后必致再呼，故言吸，而呼在其中。然独言吸者，以气之入为主也。
师曰：寸口脉动者，因其王时而动，假令肝王色青，四时各随其色。肝色青而反色白，非其时色脉，皆当病。
脉有寸、关、尺三部。凡经中单言寸脉，则不及关尺。如言寸口，则有但指寸脉而别乎关尺者，亦有兼举寸、关、尺三部而总名为寸口者。以此脉即肺经之太渊穴，去尺泽穴一尺，故名尺，去鱼际穴一寸，故名寸也，如《难经》云：寸口者，脉之大会。《内经》云：气口成寸，以决死生。气口，即寸口，此皆统举寸、关、尺三部而言者也。因其王时而动者，如春时木旺，则肝脉动而弦，其色青；夏时火旺，则心脉动而钩，其色赤；长夏土旺，则脾脉动而缓，其色黄；秋时金旺，则肺脉动而毛，其色白；冬时水旺，则肾脉动而石，其色黑。是四时各随其色也。肝色青而反色白，则金来剋木，故力非时。推而言之，心色赤而反色黑，脾色黄而反色青，肺色白而反色赤，肾色黑而反色黄，皆非时色脉，而当病者也。
问曰：有未至而至，有至而不至，有至而不去，有至而太过，何谓也？师曰：冬至之后，甲子夜半少阳起，少阳之时，阳始生，天气温和。以未得甲子天因温和，此为未至而至也；以得甲子而天未温和，此为至而不至也；以得甲子而天大寒不解，此为至而不去也；以得甲子而天温如盛夏五六月时，此为至而太过也。
人身通乎天地，以阳气为主，若天地之阳气不和，则人身之阳气亦乖，感之者，遂有伤寒温暑时病等疾。故推冬至后甲子日，夜半甲子时少阳起为定例，以阳生于子也。少阳者，甲胆一阳之气，谓之初阳，又名稚阳。因阳气初生，未壮盛也，（《易经》复卦云：先王以至日闭关，商旅不行，安静养微阳也。）有未至者，以未得甲子言也。有至者，以已得甲子言也。而至、而不至、而不去、而太过，以天气温和、未温和、或大寒、或如盛夏言也。此即天时节气寒暖之乖沴，而人因此受病矣。
按：黄帝使大挠作甲子，以正天时。造历者取冬至年月日时，皆会于子，为历元。后则阴阳度数不齐，不能皆会于子，越数千馀年，而后冬至，始得年月日时，复会于子。故每年甲子俱在冬至之后。然尧时甲子冬至日在虚一度。后至秦庄襄元年，凡二千二十八年，冬至日在斗二十二度。迄宋庆历甲申，凡一千二百九十二年，冬至日在斗五度。今已在箕六度矣，上距尧时差四十馀度，不几差四十馀日乎。今寒燠愆期不时，或者岁差故耶（出《群书备考》）。则至与不至或不去太过等，未必不由此也。
师曰：病人脉浮者在前，其病在表；浮者在后，其病在里。腰痛背强不能行，必短气而极也。
寸脉为前，属阳。凡外感者，寸脉必浮，故主病在表。尺脉为后，属阴。其脉不当浮而浮，此肾气虚损之象。本经云尺脉浮为伤肾是也。故主病在里。《灵枢》云：肾脉上股贯脊。故虚则腰病背强不能行。又肾为生气之原，呼吸之门，故短气而极者，精血已竭。五劳六极之谓，此皆病在里之症也。
问曰：《经》云厥阳独行，何谓也？师曰：此为有阳无阴，故称厥阳。
厥阳，即阳厥也。《内经》云：阳气衰于下，则为寒厥，阴气衰于下，则为热厥（下者足也）。热厥必起于足下者，以阳气起于足五指之表。阴脉者，集于足下而聚于足心，故阳气胜则足下热也。又云：酒气与穀气相薄，热盛于中，故热遍于身。夫酒气盛而慓悍，肾气衰，故手足为之热也。又云：有病怒狂者，名曰阳厥。盖阳明常动，巨阳少阳不动。不动而动，大疾，此其候也。此厥阳独行，有阳无阴之大概也。
问曰：寸脉沉大而滑，沉则为实，滑则为气，实气相搏，血气入脏即死，入腑即愈，此为卒厥，何谓也？师曰：唇口青，身冷，为入脏，即死。如身和，汗自出，为入腑，即愈（卒音猝。）
厥，逆也。卒厥者，猝然僵仆，昏不知人也。实则邪气在内，故脉沉。气与风痰鼓激，故脉滑。脏属阴而在里，唇青身冷，阴寒盛也。故入脏即死。腑为阳而属表，身和汗出，阳气通也，故入腑即愈。
（按：厥症有六，阳厥、阴厥、痰厥、气厥、蛔厥、尸厥是也。又仲景《伤寒论》云：少阴脉不至，肾气微，少精，血奔气促迫上入胸膈，宗气反聚，血结心下，阳气退下，热归阴股，与阴相动，令身不仁，此为尸厥。）
问曰：脉脱入脏即死，入腑即愈，何谓也？师曰：非为—病，百病皆然。譬如浸淫疮，从口起流向四肢者，可治。从四肢流来入口者，不可治。病在外者，可治。入里者，即死。
此承前节说来。前卒厥脉沉滑者，有入脏入腑之异，此并言脉脱者，又有入脏入腑之异，亦指卒厥而言。浸淫疮，湿渍腐烂不已。从口流向四肢，则自内出外，邪气渐散之兆，故可治。从四肢流来入口，则自外侵里，邪气渐深之征，故不可治。然入腑者，病在外而浅，故可治。入脏者，病在里而深，故即死耳。
李玮西曰：病在外二句，推开说概指诸病而言，即上文百病皆然之意。入里者死，如痹气入脏，脚气冲心之类。仲景治少阴下利，厥逆无脉者，白通加猪胆汁汤。服汤脉暴出者死，以正气骤泄也；微续者生，以阳气渐复也。此又为脉脱者，决死生之明验欤。
或问曰：既云脉脱，则其人必死矣，遑问入脏入腑乎？曰：此因卒厥一时气逆，故脉为之伏匿，望其阳气渐复，而脉渐起耳。若果真气绝而脉脱，且奈之何哉。
问曰：阳病十八，何谓也？师曰：头痛，项，腰、脊、臂、脚掣痛。阴病十八；何谓也？师曰：咳，上气。喘，哕，咽，肠鸣胀痛，心痛拘急。五脏病各有十八，合为九十病。人又有六微，微有十八病，合为一百八病。五劳、七伤、六极，妇人三十六病，不在其中。清邪居上，浊邪居下。大邪中表，小邪中里，䅽饪之邪，从口入者，宿食也。五邪中人，各有法度，风中于前，寒中于暮，湿伤于下，雾伤于上，风令脉浮，寒令脉急，雾伤皮腠，湿流关节，食伤脾胃，极寒伤经，极热伤络。
头项等皆在表，故为阳病。咳、上气等，皆属里，故为阴病。清邪居上，即雾伤于上也（雾性阴寒渗润，不似雨露暴注淋漓，故名清邪）。浊邪居下，即湿伤于下也。风为百病之长，故名大邪，风伤卫，故中表。寒气遒紧，故名小邪，寒伤荣，故中里。䅽饪邪从口入，即后湿伤脾胃也。五邪，即风、寒、雾、湿、热也。法者，条理也。度者，时候也。风为阳邪，故中于午前，以午前属阳也。寒为阴邪，故中于日暮，以日暮属阴也。风性鼓动，故令脉浮，寒性凝敛，故令脉急。（脉急与脉数异，脉数者，以至数速疾而言，脉急者，寒邪鼓激，脉体劲直，切指按之，紧如弦者是也。）雾为清邪，濛濛渗溉，故伤上部，又伤皮腠。湿为浊邪，重滞浸灌，故伤下部，又流关节。循内者为经，浮外者为络。寒伤营，深中于里，则经脉凝涩，故伤经。热气浮外，又夏气在络，故伤络也。
按六微取之于合，胃合入于三里，大肠合入于巨虚、上廉，小肠合入于巨虚、下廉，三焦合入于委阳，膀胱合入于委中央，胆合入于阳陵泉。凡六合所病，皆属于微，微者，邪在六腑，而外合于经络，为病之轻微者也。五劳者，心劳神损，肺劳气损，脾劳食损，肝劳血损，肾劳精损也。七伤者，大饱伤脾，大怒气逆伤肝，强力举重、久坐湿地伤肾，形寒饮冷伤肺，忧愁思虑伤心，风雨寒暑伤形，大怒恐惧伤志也。六极者，肝伤筋极，心伤脉极，脾伤肉极，肺伤气极，肾伤骨极，脏腑气衰，视听已卸、为精极也。妇人三十六病，《千金方》载十二症、九痛、七害、五伤、三痼不通是也。
问曰：病有急当救里救表者，何谓也？师曰：病，医下之，续得下利清穀不止，身体疼痛者，急当救里。后身体疼痛，清便自调者，急当救表也。
此治伤寒例也。伤寒里症已实而表症尚在者，当先解表而后攻里，若先下之，则里虚表邪陷里，为结胸痞满等病。如表症未罢，里症已虚者，宜先救里而后治表。盖治以里虚为重也，今病表症未除，医误下之，下利清穀，此里虚也，故虽身疼痛，急当救里，后得清便自调，则里症已愈。尚身体疼痛，表症仍在，故急当救表也（《伤寒论》救里宜四逆汤，救表宜桂枝汤）。
夫病痼疾，加以卒病，当先治其卒病，后乃治其痼疾也。
上节因病有表里，而为治之缓急，此节又因病有新旧，而为治之先后。旧病为痼疾，宜缓以治本，新病为卒病（谓猝然得之者），宜急则治标也。
按：本篇名脏腑经络先后病，如首节肝病传脾，是脏腑病也。次节经络受邪入脏腑，又云适中经络，是经络病也。此节痼疾加以卒病，是先后病也。一篇血脉关键在此。
师曰：五脏病各有得者愈，五脏病各有所恶，各随其所不喜者为病。病者素不应食，而反暴思之，必发热也。
《难经》云：五脏有五色，皆见于面，当与寸口尺内相应。假令色青，脉当弦而急；色赤，脉中缓而大；色白，脉浮涩而短；色黑，脉沉濡而滑。是色脉相应。为各有得，故愈也。各有所恶，如《内经》心恶热，肺恶寒，肝恶风，脾恶湿，肾恶燥之类。各随其所不喜，如《内经》辛走气，气病无多食辛；咸走血，血病无多食咸；苦走骨，骨病无多食苦；甘走肉，肉病无多食甘；酸走筋，筋病无多食酸。为五禁之类。思食发热，由胃有虚火，从中达外也。
夫诸病在脏，欲攻之，当随其所得而攻之。如渴者，与猪苓汤。余皆仿此。
脏字，作里字解（腑为表，脏为里。）攻，治也。随其所得而攻之，谓有如是之病治以如是之法，顺其机而不悖也。伤寒脉浮发热，渴欲饮水，小便不利者，此下后热客下焦，与猪苓汤，利小便以泻下焦之热，此即随其所得而攻之之法也。

痓湿暍病脉证第二  ***************************
成无己云：痓，当作痉。盖痉者强也，痓者恶也，非强也，此传写之误也。故论其症，则如角弓反张，论其因，则太阳中风，重感寒湿之所致也。湿者，六气之一也。自方隅论之，西北地高，乳醪酪面，湿在内；东南土薄，风雨山蒸，湿在外。然有寒湿、湿热、风湿之异，治法自发汗利小便外，古人多用风药升散之，以风能胜湿故耳。暍者，暑病也。暑有二，有夏时暴感暑气而发者，有冬受寒毒，至夏变为暑病者，俗名晚发，即热病是也，然亦有辨。寒毒变暑者，其脉盛，夏时暴感之暑，其脉虚。然夏时暴感之暑又有辨，东垣云：静而得之，为中暑。盖因纳凉饮冷，使周身阳气为阴寒所遏，不得伸越，其症头痛恶寒，体痛烦心，肌热无汗，昔人称为阴症。王履谓此是伤寒之类，不可以中暑名之，须用辛温轻扬发散之剂治之是也。动而得之，为伤热。如农夫、行人，日中劳役，头疼发躁，大渴恶热，肌肤大热，脉洪大，多汗，无气以动，此热伤气也，人参白虎汤主之。然《经》谓太阳痓湿暍三病，与伤寒相似。盖太阳主表，凡属外感，皆得伤之，然亦有似是而非者。其外症皆发热恶寒，似也，而亦有不同者，伤寒脉盛，湿脉沉细，痓脉沉迟弦细，暍脉虚而弦细芤迟是也。其症又有各别者，伤寒初病无汗，亦未至烦渴；暍病初即自汗而渴；湿则不渴，身疼；痓则身不疼也。
太阳病，发热无汗，反恶寒者，名曰刚痓。
太阳病，谓伤寒症属太阳经，脉浮，恶寒，头项强痛也。友热者，寒邪客于经中，阳气怫郁所致，此太阳中风，重感寒者也。寒伤荣，凝敛津液而无汗，无汗为表实，则不当恶寒，故云反恶寒也。刚痓者，以其无汗，而寒性劲冽也。
太阳病，发热，汗出，不恶寒者，名曰柔痓。
风伤卫则疏泄腠理而汗出，汗出为表虚，当恶寒，其不恶寒者，是太阳中风，重感寒湿者也。柔痓者，以其有汗，而湿性濡润也。（王肯堂曰：湿胜者，自多汗出。《活人书》云：刚痓宜葛根汤，柔痓宜桂枝加葛根汤，通用俱宜小续命汤，刚痓去附子，柔痓去麻黄。又云：合面而卧为阴痓，仰卧为阳痓。）
太阳病，发热，脉沉而细者，名曰痓，为难治。
痓属太阳，其病主表。发热者，表症也，反得沉细里虚之脉，此脉不与病应，故难治。
李升玺曰：下文痓脉沉迟者，栝蒌桂枝汤主之，此脉但沉而细，何云难治？盖迟则为寒，尚可解肌，细为气少，难于发表故也。
太阳病，发汗太多，因致痓。
《经》云：阳气者，精则养神，柔则养筋。此汗多亡阳，筋失所养，故致痓。
夫风病，下之则痓，复发汗，必拘急。
下多亡阴，则液脱不能荣筋，故成痓。汗多亡阳，则气虚不能卫外，故拘急（恶寒之状也）。
疮家，虽身疼痛，不可发汗，汗出则痓。
《经》云：夺血者无汗。疮家亡血损阴，故身痛，非外感也，发汗则又亡阳伤卫，故成痓。（或云身疼属外感，然恐疮家重亡津液，故禁汗。）
病者身热足寒，颈项强急，恶寒，时头热，面赤目赤，独头动摇，卒口噤，背反张者，痓病也。若发其汗者，寒湿相得，其表益虚，即恶寒甚。发其汗已，其脉如蛇。暴腹胀大者，为欲解，脉如故。反伏弦者，痓。
痓症属太阳，其脉上额交巅，别下项，夹脊，抵腰中，下至足。风寒客于经中，则筋脉拘急，故颈项强急而背反张也。身热者，邪客于经，阳气怫郁也。恶寒者，邪在于表，卫气不固也。足寒有二义，重感寒湿者，浊邪中于下；发汗太多者，阳气衰于下也。时头热，面赤目赤者，风伤于上，风为阳邪，故面目赤也。（三阳经聚于头面，足太阳脉起于目内眦，为目之上纲。）头摇者，风动之象也。猝然口噤，寒主筋急也。（手三阳之筋结入于颔颊，足阳明之筋上夹于口，风寒乘虚入其筋则挛，故令牙关急而口噤。）痓病原属太阳中风，重感寒湿，今汗虚阳气，则邪盛正衰，寒湿仍伏而不散，是谓寒湿相得，徒令其表益虚，即恶寒甚也。其脉如蛇者，即弦紧之意。暴腹胀大者，寒湿之气忽然涣散，自内而出于外也，妙在于暴字，盖邪欲外解，急不能待，倏忽向外胀大，故为欲解。若渐渐腹胀，邪便从外入里矣。（暴字，与卒口噤卒字同解。）脉伏为在里，表邪深入也。弦属肝脉，风气尚存，故成痓也。
夫痓脉，按之紧如弦，直上下行。
风令脉弦，寒令脉紧。然《经》云：紧如转索无常，弦如弓弦不移。则二脉相似又恐其易混，故云紧如弦，而实非弦也。直者，不柔和而坚搏切指也。上下行者，自寸至尺，皆见紧直之脉也。
痓病，有灸疮，难治。
痓病筋脉强急，阳气消亡，加以素有灸疮，则焦骨伤筋，血气亏损，此阴阳两虚之症，非表药所能解散，故难治。
《脉经》曰：痓病，其脉伏坚，直上下行。
伏者，里虚而表邪深入。坚者，切指而强急不和。亦邪盛正衰之脉。
太阳病，其症备，身体强，几几然，脉反沉迟，此为痓。栝蒌桂枝汤主之。（几音殊。）
以下节刚痓观之，则此为柔痓也。症备者，兼有太阳病之头项强痛，发热恶风寒之症也。几几，伸颈之貌，身体强者，状亦如之。太阳伤寒，则脉浮紧，中风则脉浮缓。今脉反沉迟，是太阳中风，重感寒湿之脉。盖湿则脉沉，寒则脉迟也。
●栝蒌桂枝汤方
栝蒌根（二两）　桂枝（三两）　芍药（三两）　甘草（二两）　生姜（三两）　大枣（十二枚）
上六味，以水九升，煮取三升，分温三服，取微汗，汗不出，食顷啜热粥发。
桂枝汤，中风解肌方也，桂枝行阳，芍药养荣，甘草和中，生姜、大枣行脾之津液而和荣卫。加栝蒌根者，以其能生液润枯，荣筋彻热，为身体强急者所宜也。
太阳病，无汗而小便反少，气上冲胸，口禁不得语，欲作刚痉，葛根汤主之。
寒伤荣则凛慄收敛，闭固律液，故无汗而小便反少也。气上冲胸，寒邪逆上也，寒则筋急，故口噤不得语。无汗，故欲作刚痓。
●葛根汤方　
葛根（四两）　麻黄（三两，去节）　桂枝（二两，去皮）　芍药（二两）　甘草（二两，炙）　生姜（三两）　大枣（十二枚）
上七味，㕮咀，以水一斗，先煮麻黄、葛根减二升，去沫，纳诸药，煮取三升，去渣，温服一升，覆取微似汗，不须啜粥，余如桂枝汤法将息及禁忌。
此即桂枝汤加麻黄、葛根也。《经》云：「桂枝本为解肌」，不更发汗。今因刚痓无汗，故加麻、葛，即桂枝麻黄各半汤之例。或曰，《经》云发汗太多，因致痓。今既成痓，又用葛根汤发汗，何也？曰：既见太阳表症，刚痓无汗，安得不小发其汗乎？况麻、葛、桂枝虽能行阳发表，而内有芍药以养阴和荣，甘草、姜、枣皆行津液和荣卫之品，又取微似汗，不令多汗，则于发散之中仍寓润养之意，于汗多成痓之戒何拘？先煮麻黄、葛根去沫者，去其浮越慓悍之性，亦不欲其过于发汗也。
痓为病，胸满口噤，卧不著席，脚挛急，必齗齿，可与大承气汤。
凡痓属太阳，惟此传入阳明，故不冠以太阳病，而但云痓为病也。盖阳明病，胃家实也。其经下膈属胃，循腹里，挟口环唇，入上齿中。以其从经入府为实热症，故胸满（即前气上冲胸之意），口噤齘齿（噤甚，则上下齿相切也）。卧不著席，脚挛急者，即如角弓反张之意。（邪在阳明，则口噤，邪在太阳，则挛急。庞安常曰：痓病卧不著席者，小兜腰间去席二指，大人手侧掌，为难治。）与大承气汤以下里实。
●大承气汤方
大黄（四两，酒洗）　厚朴（半斤，炙，去皮）　枳实（五枚，炙）　芒硝（三合）
上四味，以水一斗，先煮二物，取五升，去渣，内大黄，煮取二升，去渣，内芒硝，更上火微一二沸，分温再服，得下止服。
按经文，凡云某汤主之者，谓决宜用此汤，以之为主也。凡云可与某汤者，尚有慎重斟酌，不敢轻用之意。
太阳病，关节疼痛而烦，脉沉而细者，此名湿痹。湿痹之候，小便不利，大便反快，但当利其小便。
太阳经行身之表，外邪皆得伤之，故亦易受湿气也。关节疼痛者，湿流关节也。烦者，湿气郁蒸而内热也。《经》云：沉潜，水蓄。沉细为湿脉，然痓病亦沉迟弦细，何以别之？要知痓病身不疼而反张，湿则关节疼烦，为可辨耳。痹者，闭塞不通之谓，即《内经》湿气胜者为著痹之意。小便不利，湿壅于内也。大便快，湿胜则濡泻也。利小便则湿去而疼烦止矣。
湿家之为病，一身尽疼，发热、身色如熏黄也。
黄家为湿热交蒸之病。（但湿不热，但热不湿，俱下发黄。）伤寒阳明瘀热，则黄色鲜明如橘子色，阳黄也。此太阴受湿，则黄色昏黯如熏黄色，阴黄也。王海藏云：色如橘子黄，黄病也，一身不痛；如烟燻黄，湿病也，一身尽痛。盖脾主肌肉，属湿土，土色黄，脾恶湿也。阳明表里有热，则身不疼。此身疼，非伤寒客热，知湿邪在经而为黄也，发热亦湿气熏蒸所致。
湿家，其人但头汗出，背强，欲得彼覆向火，若下之早则哕，或胸满，小便不利。舌上如胎者，以丹田有热，胸上有寒、渴欲得水而不能饮，则口燥烦也。
前节湿热发黄，此属寒湿相搏也。湿家多汗，此兼寒气凝敛，故但头汗出也。背强者，太阳经行身之背，寒湿外搏，经气不利也。覆被向火，寒湿在表，自恶寒也。哕而胸满，小便不利者，下后虚气上逆，津液内竭也。又下后里虚，上焦阳气因虚而陷于下焦，为丹田有热。舌上白胎滑者，表间寒气乘虚入于胸中，为胸上有寒。惟丹田有热，则渴欲饮水，惟胸上有寒。虽得水不能饮，但口燥烦也。
《活人书》云：病人表实里虚，玄府不开，则阳气上出，汗见于头。凡头汗者，五脏乾枯，胞中空虚，津液少也，慎不可下，下之为重虚。（玄府，汗孔也。）
湿家，下之，额上汗出，微喘，小便利者死。若下利不止者，亦死。
湿在表，下之则反虚其里气。额者，诸阳之会，额上汗出，是孤阳无根而上脱也。微喘者，里气不守而上逆也（《经》云：汗出发润，喘不休者，肺绝也。）小便利，或下利者，阴气不藏而下泄也，此阴阳离绝之症，故死。
李玮西曰：前云湿家当利小便，以湿气内瘀，小便原自不利，宜用药利之。此下后里虚，小便自利，液脱而死，不可一例概也。
风湿相搏，一身尽疼痛，法当汗出而解。值天阴雨不止，医云此可发汗。汗之病不愈者，何也？盖发其汗，汗大出者，但风气去，湿气在，是故不愈也。若治风湿者，发其汗，但微微似欲汗出者，风湿俱去也。
风湿相搏（搏者，凝结不解之义）。一身尽疼，表症也，自宜发汗，值天阴雨，又当湿胜之时，然风属阳邪，其性轻浮，湿属阴邪，其性凝滞（成注谓风在外，湿在内者，非。此俱属表症也）。汗大出者，以发之太骤，则轻浮者易去，而凝滞者难驱，故不愈也。微微似欲汗出，《经》所谓渍形以为汗。妙在渍字，有浸润透彻之义，即桂枝汤，通身漐漐，微似有汗者佳。勿如水流漓也。
王宇泰曰：此宜麻黄加术汤，桂枝附子汤，桂枝加白术汤之类。）
湿家病，身疼发热，面黄而喘，头痛，鼻塞而烦，其脉大，自能饮食，腹中和无病。病在头中寒湿，故鼻塞。内药鼻中则愈（内字作纳）。
此中湿之浅者，故症在表不在里。兼言寒湿者，以湿性原属寒也。身疼者，湿著于表也，头痛者，湿浮于上也。湿怫郁而发热，湿熏蒸而面黄。或喘，鼻塞而烦者，湿壅滞不宣而气为之不利也。脉大者，病在表，能饮食者，邪未入里也。此受湿尚浅，但头中寒湿，故鼻塞。纳药鼻中，以泄头中寒湿，病自愈矣。
（《经》云：天气通于肺，肺开窍于鼻。东垣云：内伤症显在口，而口为之不和；外感症显在鼻，而鼻为之不利，故鼻塞为湿气外薄也。）
（王宇泰曰：宜瓜蒂散，其方用瓜蒂二十枚，赤小豆，黍米各十四粒为细末，如大豆许一粒纳鼻中，缩入，当出黄水，慎不可吹入。）
湿家身烦疼，可与麻黄加术汤发其汗为宜，慎不可以火攻之。
身烦疼，湿邪在表也。麻黄汤恐汗大出，风气去，湿气在，故加白术，以缓中而燥湿，欲其一发一补。所谓微微似欲汗出者，风湿俱去之意也，火攻则湿与热并，或邪气郁而为黄病，或正气虚而为亡阳矣。
麻黄加术汤方
麻黄（二两，去节）　桂枝（二两，去皮）　杏仁（七十个，去皮尖）　白术（四两）　甘草（一两，炙）
上五味，以水九升，先煮麻黄减二升，去上沫，纳诸药，煮取二升半，去渣，温服八合，覆取微似汗。
麻黄、桂枝发邪于表，杏仁利气于中。然恐过于发散，故加甘草，甘以缓之，所以缓麻黄之峻烈也。白术苦以燥之，所以燥脾土之湿滞，且白术益脾，又有无汗则发，有汗则止之功。
病者一身尽疼，发热，日晡所剧者，名风湿。此病伤于汗出当风，或久伤取冷所致也。可与麻黄杏仁薏苡甘草汤。
身疼者，湿也，发热者，风也。阳明王于申酉戌时，病则日晡所剧。今风湿外薄，亦日晡所剧者，何也？盖阳明者，土也，主肌肉而恶湿，凡外感风湿，肌肉受伤，皆属阳明经症，故当其王时，则邪正相争而亦病剧也。汗出当风得之者，先客湿而后感风，汗亦湿类也。久伤取冷所致者，或风或湿，所感不论先后，而并得伤之也（成无己云此先伤风而后中湿者）。与此汤兼去风湿。
●麻黄杏仁薏苡甘草汤
麻黄（半两，去节，汤泡）　杏仁（十个，去皮尖，炒）　薏苡仁（半两）　甘草（一两，炙）
上锉麻豆大，每服四钱匕，水一盏，煮八分，去渣，温服，有微汗避风。
麻黄发表，杏仁利气。甘草和荣卫，又以缓麻黄之迅烈。苡仁去湿，入肺脾二经，肺主通调水道，脾土既燥，则自能制湿矣。
风湿，脉浮身重，汗出恶风者，防己黄耆汤主之。
脉浮者，风也，身重者，湿也。湿胜则多汗，风伤卫，表虚则亦汗出恶风也。
●防己黄耆汤方　
防己（一两）　黄耆（一两一分，去芦）　白术（七钱半）　甘草（半两，炒）
上锉麻豆大，每抄五钱匕，生姜四片，大枣一枚，水盏半，煎八分，去渣，温服，良久再服。喘者，加麻黄半两；胃中不和者，加芍药三分；气上冲者，加桂枝三分；下有寒者，加细辛三分。服后，当如虫行皮中，从腰下如冰，后坐被上，又以一被绕腰以下，温令微汗，差。
《经》云：邪之所凑，其气必虚。汗出恶风者，表虚也。黄耆实表以固卫气，卫气实则风湿无所容而自散矣。风湿从皮毛而入肌肉，白术入脾胃二经，能壮肌肉而燥湿，与黄耆同为无汗则发、有汗则止之剂。甘草助脾土而制湿，防己入膀胱经以利水，为治风水要药（一云行十二经，分木、汉二种，木防己治风，汉防己治水）。加姜枣，行津液而和荣卫也，风壅于肺则喘，加麻黄以通肺壅。芍药入脾经，能于土中泻木，故胃不和者加之。气上冲者，欲作奔豚也，桂枝泄奔豚，故加之。细辛味辛气温，能散水气以去内寒，故下有陈寒加之。如虫行皮中者，药气行而风湿散也。腰下如冰者，湿性阴寒从下部渗去也，故令重被绕腰，温令微汗以发之。
伤寒八九日，风湿相搏，身体疼烦，不能自转侧，不呕，不渴，脉浮虚而涩者，桂枝附子汤主之。若大便坚，小便自利者，去桂加白术汤主之。
烦者，风也；身疼不能转侧，风湿在经也：不呕不渴，里无邪也。《经》云：风则浮虚。兼涩者，湿也，桂枝附子汤，祛风逐湿。大便坚、小便利，为内无津液，桂枝发汗，走津液，故去桂，加白术以生津液。
●桂枝附子汤方　
桂枝（四两，去皮）　甘草（二两，炙）　生姜（三两，切）　大枣（二十枚，擘）　附子（三枚，炮去皮，破八片）
上五味，以水三升，煮取一升，去渣，分温三服。
桂枝汤解肌，去芍药，恐其酸敛也。加附子温经行阳，则风湿俱去矣。
●白术附子汤方　
白术（二两）　附子（一枚半，炮去皮）　甘草（一两，炙）　生姜（一两半，切）　大枣（六枚）
上五味，以水三升，煮取一升，去渣，分温三服。一服觉身痹，半日许再服，三服都尽，其人如冒状，勿怪，即是术附并走皮中，逐水气未得除故耳。
张元素曰：附子以白术为佐，乃除寒湿之圣药，宜少加之引经，又益火之原以消阴翳，则便溺有节也。
风湿相搏，骨节疼烦掣痛，不得屈伸，近之则痛剧，汗出短气，小便不利，恶风不欲去衣，或身微肿者，甘草附子汤主之。
《经》云：湿家一身尽疼，又太阳中风体痛。此骨节疼烦掣痛，风则伤卫，湿流关节也。风气疏泄，故汗出短气。中风表虚，故恶风著衣。小便不利，湿内壅也。身肿，湿外薄也。主此汤温经以祛风湿。
●甘草附子汤方　
甘草（二两，炙）　附子（二枚，炮去皮）　白术（二两）　桂枝（四两，去皮）
上四味，以水六升，煮取三升，去渣，温服一升，日三服。初服得微汗则解。能食，汗出，复烦者，服五合。恐一升多者，服六七合为妙。（《活人书》云：身肿加防风。悸气，小便不利，加白茯苓。）
白术补脾胜湿，桂枝发表祛风，甘草养正缓邪，附子性走而不守，浮中沉无所不致，昔人谓能引发表药逐在表之风邪，引温暖药除中外之寒湿是也。
太阳中暍者，发热恶寒，身重而疼痛，其脉弦细芤迟，小便已洒洒然毛耸，手足逆冷，小有劳，身即热，口开前板齿燥，若发其汗，则恶寒甚。加温针，则发热甚。数下之，则淋甚。
此条中暍所见者，皆伤寒暑虚症，此以时逢长夏（六月也），湿热令行，气虚受困，非若劳人奔驰烈日，病燥渴烦躁，治以人参白虎汤例也。然仲景无治法，东垣以清暑益气汤主之，可见为湿热交蒸之病无疑矣。盖发热恶寒，身重疼痛，暑病有之，湿病亦有之，暑脉弦细芤迟，湿脉亦沉而细也。太阳经行身之表，府属膀胱，溺所从出，小便已，洒洒然毛耸者，因溺则太阳府虚，故外而太阳经亦虚也。手足逆冷者，阳气内虚，不温于四末也。小有劳，身即热者，暑伤气也。口开者，湿热壅盛，肺气不利也。（《经》云：因于暑，汗，烦则喘喝。）齿燥，虚渴也。《经》云：阳气者，卫外而为固也。炅则气泄，湿则脾困，故见此等证。发汗恶寒者，阳虚于外也。温针发热者，热攻于内也。下之淋甚者，津液竭而膀胱不利也。
《活人书》：问中暑何故恶寒？答曰：《经》云，四时八风之中人也，寒则皮肤急，腠理闭，暑则皮肤缓，腠理开。闭则热而闷，开则洒然寒。
《全生集》云：夏月有四症，伤风、伤寒，脉症互见；中暑、热病，疑似难明。若脉紧恶寒，谓之伤寒；脉缓恶风，谓之伤风；脉盛壮热，谓之热病；脉虚身热，谓之伤暑。以此别之也。
太阳中热者，暍是也。汗出恶寒，身热而渴也。白虎加人参汤主之。
热伤气，气泄则汗出，气虚则恶寒，热蒸肌腠则身热，热消津液则作渴。此恶寒身热，与伤寒相类，所异者，伤寒初起，无汗不渴，中暍初起，即汗出而渴也。
●白虎加人参汤方
石膏（一斤，碎）　知母（二两）　甘草（二两）　人参（三两）　粳米（六合）
上五味，以水一斗，煮米熟汤成，去渣，温服一升，日三服。
白虎，西方金神也。炽热方张，欲转夏暑为秋凉，故以白虎为名。石膏气味辛甘寒，其甘也，能止渴去火，其辛也，能解肌发汗。知母辛苦寒，下则润肾燥以滋阴，上则清肺金而泻火。人参益元气而生津液，甘草、粳米资养脾土，且甘温除大热也。
又按春属木，夏属火，木能生火，故可转冬为夏。秋属金，冬属水，金能生水，故可转秋为冬。若夏属火，秋属金，火能剋金，何能转夏为秋？故用甘草、粳米，味甘属土者，使火生土，土生金，是谓转夏为秋之义也。
东垣曰：身以前，胃之经也，胸前，肺之室也。邪在阳明，肺受火制，故用辛寒以清肺气，所以有白虎之名。
太阳中暍，身热疼重，而脉微弱。此以夏月伤冷水，水行皮中所致也。一物瓜蒂汤主之。
中暍，邪在表，故身热。伤冷水，故身疼重。暑伤气，气虚，故脉微弱也。
●一物瓜蒂汤方　
瓜蒂（二十个，锉）
上锉，以水一升，煮取五合，去渣，顿服。
瓜蒂气味苦寒，治身面四肢浮肿，散皮肤中水气，苦以泄之也。

百合狐惑阴阳毒证治第三  ***************************
《活人书》云：伤寒虚劳大病后，气未平复变成百合病。今由百脉一宗致病观之，当是心肺二经之病也。盖心合血脉，肺朝百脉，脉者，血之府，凡病在气分者，显而易见，病在血分者，隐而难名。如行卧饮食寒热等症，皆有莫可形容之状，在《内经》解亦病似之。观篇首如有神灵者，岂非以心藏神，肺藏魄，人身神魄失守，遂有恍惚错妄之情乎？《千金》云：狐惑由温毒气所致，乃狐惑正病也。伤寒不发汗，变成狐惑，乃狐惑变病也。《活人书》云：狐惑、伤寒与温䘌皆虫症，初起状如伤寒，或因伤寒变此疾。大抵伤寒腹内热，食少，肠胃虚。三虫食人五脏及下部，为䘌虫病，其侯齿无色，舌白，甚则唇黑有疮，四肢沉重，喜眠。虫蚀其肛，烂见五脏则死。看其上唇有疮，虫蚀其脏，下唇有疮，虫蚀其肛，杀人甚急，多因下利得之。埤雅云：狐性多疑，此症令病者疑，医者惑，故名狐惑也。阴毒者，感天地肃杀毒厉之气而成。阳毒者，《活人书》云：初病时邪毒深重，加以当汗不汗，当下不下，或吐下后，邪热乘虚而入，误服热药，使毒热散漫延燎。六脉沉实，舌卷焦黑，鼻如烟煤，身面锦斑，狂言直走，登高弃衣，皆其症也。然阴阳毒，多因时疫所感者。要之此三病皆为热症。百合热尚浅，狐惑热深，阳毒则热更甚矣。痓湿暍三病，与伤寒相似，既于前篇详辨之，今百合狐惑阴阳毒常从伤寒所致，复于此篇类推之也。张卿子先生云：《金匮要略》即《伤寒论》未尽之馀旨，若竟作杂症视之，则失之远矣。
论曰：百合病者，百脉一宗，悉致其病也。意欲食复不能食，常默默，欲卧不能卧，欲行不能行，欲饮食或有美时，或有不用闻食臭时，如寒无寒，如热无热，口苦小便赤，诸药不能治，得药则剧吐利，如有神灵者，身形如和，其脉微数。每溺时头痛者，六十日乃愈；若溺时头不痛，淅然者，四十日愈；若溺快然，但头眩者，三十日愈。其症或未病而预见，或病四五日而出，或病二十日，或一月微见者，各随症治之。
病名百合，以百脉合而成病也。一宗者，宗气也。人身荣气出于中焦，宗气出于上焦，正当膻中发源之处（膻中，任脉穴名，在两乳间，《难经》云：气会膻中，是为上气海）。《针经》云：五穀入胃，其糟粕、津液、宗气分为三隧。宗气积于胸中，出喉咙以贯心肺而行荣卫，盖分而为百脉，合而为一宗也。百病一宗，悉致其病，则源流上下表里，无一不病矣。所以致此病者，《内经》云：凡伤于寒则为病热（今之伤寒，古名为热病），热气遗留不去，伏于脉中，则昏昏默默，凡行卧饮食寒热，皆有一种虚烦不耐之象，以致热在上则口苦，热在下则便赤，逆于上则为吐，溢于下则为利也。如有神灵者，以心肺俱病，神魄无所凭依而为之昏愦也。身形不和而如和者，热伏于脉而不觉也。脉微数者，热客脉中而伤荣也。头者，诸阳之首，膀胱者，太阳之府，溺从此出，太阳经上额交巅，溺则膀胱府虚，阳气下陷，故经气亦虚而头痛也。头痛者，其病深，故六十日，周一甲子之数始愈。溺时但洒淅怯寒者，表中阳气尚未虚极，故四十日愈。若溺快然，则太阳经气已充，但头眩，则较头痛为渐轻，故二十日愈。其症二字指溺时头痛淅然诸症而言。或未病预见者，谓未经百合病之先，预见溺时头痛等症也（下三句仿此）。备随症治之，指下文诸治法言。
百合病，发汗后者，百合知母汤主之。
百合知母汤方
百合（七枚，擘）　知母（三两，切）
上先以水洗百合，渍一宿，当白沫出，去其水，更以泉水二升，煎取一升，去滓；别以泉水二升煎知母，取一升，去渣，后合和煎取一升五合，分温再服。
前节云各随症治之，此节以下，皆随症治之之法也。病名百合，即以百合治之，前哲俱未发明，今以臆解之，实有至理存焉。盖古人用药治病，有因其名而治之者，如治风用防风，生产用益母草之类是也；有因其形而治之者，如川楝子、荔枝核治疝，胡桃肉、沙苑蒺藜补肾，大腹皮治腹胀之类是也。可见医者意也，皆因名与形之相类而以意使之者也。今病名百合，药亦名百合，其名同也，瓣瓣合成，犹如心肺，其形同也。（心形如未敷莲花，中有七孔三毛，通天真之气。肺形六叶两耳，四垂如盖，中有二十四孔，以分布诸气。二脏形皆如百合）。况百合气味甘寒，入心肺二经。《本草》称其有清心安神，保肺益气之功，则以之治百合病，乃仲景至精至巧之治，神而明之者也。但其热在脉，而不在皮毛，发汗则阴气既虚，复亡津液，知母入肺经而滋阴清热，以肺合皮毛，汗从皮毛中出则肺虚，故加知母以润肺也。
百合病，下之后者，滑石代赭汤主之。
●滑石代赭汤方　
百合（七枚，擘）　滑石（三两，碎，绵裹）　代赭石（如弹丸大一枚，碎，绵裹）
上先以水洗百合，渍一宿，当白沫出，去其水，更以泉水二升，煎取一升，去渣；别以泉水二升，煎滑石、代赭，取一升，去滓，后合和重煎，取一升五合，分温服。
热在脉而不在府，下之则热邪入里，协热遂利而下焦不固，故加滑石之分利者，泌水穀以分阴阳，代赭石之重涩者，镇下焦而固虚脱。
百合病，吐之后者，百合鸡子汤主之
百合鸡子汤方
百合（七枚，擘）　鸡子黄（一枚）
上先以水洗百合，渍一宿，当白沫出，去其水，更以泉水二升，煎取一升，去渣，纳鸡子黄，搅匀，煎五分，温服。
吐则伤胃，鸡子黄纯是血液所成，能养胃气，以病邪在脉，脉者血之府，欲其入血分以和脉也。
百合病，不经吐下发汗，病形如初者，百合地黄汤主之。
百合地黄汤方
百合（七枚，擘）　生地黄汁（一升）
上以水洗百合，渍一宿，当白沫出，去其水，更以泉水二升，煎取一升，去渣，纳地黄汁，煎取一升五合，分温再服。中病勿更服，大便当如漆。
百合病，不经汗吐下，未免热郁血脉中而不散，生地黄甘寒，入心经，能养脉凉血，所谓润经益血，复脉通心也。大便如漆，则瘀血行而积热解矣。
百合病，一月不解，变成渴者，百合洗方主之。
百合洗方。
上以百合一升，水一斗渍之一宿，以洗身，洗已，食煮饼，勿以盐豉也。
热伏脉中，久则消烁津液，故变成渴，煮百合洗之，则血脉充畅，津液流通而渴止矣。
按：百合病成渴者，心火上炎，肺金销铄也，然肺合皮毛而主气，故洗皮毛而气通。心合血脉，食面饼者，以麦入心经，心血既充，则脉病自解矣。勿以盐豉者，因病在血脉，《经》云咸走血，血病无多食盐是也。豉味苦而上涌，气多发越，能令人吐。又按：作豉法，杂姜椒盐醋，醋味酸敛，盐味走血，姜椒辛烈散气也。
百合病，渴不差者，栝蒌牡蛎散主之。
栝蒌牡蛎散方
栝蒌根　牡蛎（熬，等分）
上为细末，米饮服方寸匕，日三服。
渴不差者，血虚内热也，栝蒌根能撤热生津，牡蛎水族，咸寒入肾经，肾属水，张元素谓牡蛎壮水之主以制阳光，则渴饮不思是也。
百合病，变发热者，百合滑石散主之。
百合滑石散方
百合（一两，炙）　滑石（三两）
上为散，饮服方寸匕，日三服。当微利者止服，热则除。
由内热以致表热，用滑石利小便以泻去内热，则表热从此泄去，此釜底抽薪法也。又心合脉，与小肠为表里，利小便，即以泻心火也。
百合病，见于阴者，以阳法救之；见于阳者，以阴法救之。见阳攻阴，复发其汗，此为逆；见阴攻阳，乃复下之，此亦为逆。
百合病多端，前数条治法亦说不尽，故此节总结上文，而以大概治例言之也。救与攻二字不同，救者补其虚，攻者去其实也。故见阴之盛者，如厥逆之类，则当用补阳法救之，以散其阴。见阳之亢者，如燥渴之类，则当用滋阴法救之，似抑其阳，此正治也。若见阳之亢，则阴绝矣，不能救阴而反攻其阴，且复发汗以燥其津液；见阴之盛，则阳衰矣，不能救阳而反攻其阳，且复下之以损其真元，则逆之甚也。要知百合病原无汗下之法，不可不慎。
狐惑之为病，状如伤寒，默默欲眠，目不得闭，卧起不安，蚀于喉为惑，蚀于阴为狐，不欲饮食，恶闻食臭，其面目乍赤、乍黑、乍白，蚀于上部则声喝，甘草泻心汤主之。
狐惑是伤寒遗热所致，故仍状如伤寒也。默默欲眠者，内热神昏，《经》云虫动则令人悗心是也。喉、肛与前阴皆关窍所通，津液滋润之处，故虫每蚀于此。不欲饮食，恶闻食臭，是内热而胃气不和，故有目不得闭，卧起不安之证。（《经》云：胃不和则卧不安。）虫或动或伏，无有定时，故面目赤白黑，亦无定色也。蚀于上部，即喉也，喝者，声破而哑也。
●甘草泻心汤方　
甘草（四两）　人参（三两）　半夏（半升）　黄芩（三两）　黄连（一两）　乾姜（三两）　大枣（十二枚）
上七味，水一斗，煮取六升，去渣，再煎，温服一升，日三服。
苦以泄之，芩连之苦以清热又杀虫也（虫得苦则伏，甘以补之，人参、甘草、大枣之甘以和胃也。辛以润之，半夏、乾姜之辛以润燥而和声也。
蚀于下部则咽乾，苦参汤洗之。
苦参汤方
苦参（一斤）
上以水一斗，煎取七升，去渣，熏洗，日三。
下部，即前阴也，虫蚀之，则津液竭于下而咽喉干于上。凡虫生于湿热，苦参气味苦寒，苦以燥湿，寒能胜热，故主杀虫。
蚀于肛者，雄黄散熏之。
雄黄散方
雄黄
上一味，为末。筒瓦二枚合之，烧向肛熏之。
厥阴属风木而生虫，雄黄味苦有毒，独入厥阴，为杀虫解毒之圣药。阴与肛俱在下极，药力未必到此，故用熏洗之法。
病者脉数，无热微烦，默默但欲卧，汗出，初得之三四日，目赤如鸠眼，七八日，目四眦黑，若能食者，脓已成也，赤豆当归汤主之。
此亦狐惑病也，脉数为热，无热者以热伏于内不觉其热也；微烦者，热也；默默欲卧，内热神昏也，且热自内蒸则汗从外泄。《经》云：脏腑精华上注于目。其目赤如鸠眼，四眦黑，则热毒已深，脓成，则热毒并归下部。胃虚，求食自助，故能食也（前不欲饮食，是胃不和也，此能食为胃虚）。《经》云：脉数不止而热不解，则生恶疮。今脓成在何处？大率在阴与肛之间，盖积热生虫，亦积热成脓，是亦恶疮之类也，故主赤豆当归散。
●赤豆当归散方　
赤小豆（三升，浸令芽出，曝乾）　当归（十两）
上二味，杵为散，浆水服方寸匕，日三服。
当归治恶疮而和血。赤豆，心之谷也，色赤，入血分，其性下行，主散血排脓。浆水，即酸泔水也，或云煮粟米饮酿成，能解烦渴，以味酸也，能化滞物，以其米味之变也，亦犹神麴、麦芽，既经酝造，能消食耳。
阳毒之为病，面赤斑斑如锦文，咽喉痛，吐脓血，五日可治，七日不可治，升麻鳖甲汤主之。
阳毒者，疫气化而为热也，病在阳明，阳明经脉循面，面赤斑斑如锦文者，血热毒盛，胃火亢极，夹血上浮于肌肉之外也（阳明主肌肉）。《灵枢》云：胃经循喉咙入缺盆，病则颈肿喉痹。今毒气上壅，津液热腐，故咽喉痛，吐脓血，五日传经未尽，故可治，七日传经尽，故不可治。
阴毒之为病，面目青，身痛如被杖，咽喉痛，五日可治，七日不可治，升麻鳖甲汤去雄黄蜀椒主之。
阴毒者，疫气入于阴经也，病在少阴肾经，寒色悽惨，故面目青，寒气敛束，故身痛如被杖，所谓寒伤形者，此也。吴绶云：阳毒咽痛，热极也；阴毒咽喉不利，冷极也。少阴脉循喉咙，挟舌本，其病咽肿嗌痛，盖冷则经脉凝涩，血气闭固不通，故咽喉亦痛也。
李升玺曰：咽痛寒热不一，惟少阴伤寒咽痛有二证，一以多汗亡阳，用乾姜附子温经复阳；一以阴盛格阳，用通脉四逆汤散阴通阳。可见咽痛多属寒证无疑。
●升麻鳖甲汤方　
升麻（二两）　鳖甲（手指大一片，炙）　当归（一两）　甘草（二两）　雄黄（半两，研）　蜀椒（炒去汗，一两）
上六味，以水四升，煮取一升，顿服之。老小再服，取汗。
热毒聚胃，故用升麻入胃经以解毒；鳖甲、当归养阴和血；雄黄解毒散瘀；甘草甘以缓之、泻之，为解毒止痛、吐脓血之圣药：蜀椒辛温，能引热气下行，用治阳毒，所谓从治之法，引火归源之意也。然大法治斑、不可下，恐毒气内陷也；不可汗，恐增斑烂也。今此方云取汗者，因毒气郁蒸为害，须汗以通畅阴阳之气，要不似麻黄汤之大发汗也。阴毒亦主此方者，以阴毒蕴结不散，故用升麻达阳气以散凝阴，鳖甲、当归、甘草同为和阴血、养正气之剂，则身痛咽痛俱止矣。去雄黄、蜀椒者，以其不吐脓血，则无取雄黄之散瘀血（雄黄能使血化为水），且身痛在表，亦无取蜀椒之温中耳。
或问仲景《伤寒论》治阳证以白虎、承气，治阴证以四逆、理中。今治阳毒不用寒药，治阴毒不用热药，仅用升麻鳖甲汤，何也？答曰：此非正伤寒例也，观王赵二公论可知矣。附录于左。
赵养葵曰：此阴阳二毒，是感天地疫疠非常之气，沿家传染，所谓时疫证是也。（观方内老小再服，可见。）
王履曰：仲景虽有阴毒之名，然其叙证不过面目青，身痛咽痛而已，并不言阴寒极盛之证，其升麻鳖甲汤，并不用大热药，是知仲景所谓阴毒者，非阴寒之病，乃感天地恶毒异气入于阴经，故曰阴毒耳。后人谓阴寒极盛之证称为阴毒，引仲景所叙面目青，身痛如被杖，咽喉痛数语，欲用附子散、正阳散等药。窃谓阴寒极盛之证，固可名为阴毒，然终非仲景所以立名之本意。观后人所叙阴毒，与仲景所叙阴毒自是两般，岂可混论。盖后人所叙阴毒只是内伤冷物，或暴寒所中，或过服寒凉药，或内外俱伤于寒而成。

疟病脉证治第四  ***************************
疟者，虐也。寒热侵人，暴虐至甚，故名疟。《内经·疟论》最详，云：痎疟皆生于风。又云：得之夏伤于暑。又云：夏暑汗不出者，秋成痎疟。其始发也，阳气并于阴，阳虚而阴盛，外无气，故先寒慄也。阴气逆极，则复出之阳，阳与阴复并于外，则阴虚而阳实。故热而渴，并于阳则阳胜而热，并于阴则阴胜而寒，极则阴阳俱衰，　卫气相离，故病乃休，卫气集则复病也。卫气者，昼行于阳，夜行于阴，此气得阳而外出，得阴而内薄，内外相薄，故曰作也；若邪气内薄于五脏，横连募原，其道远，其气深，其行迟，不能与卫气俱行，不得皆出，故间日乃作也。又邪气客于风府，循膂而下，卫气一日一夜大会于风府，其明日，日下一节，每至于风府，则腠理开，邪气入，则病作，以此作日益晏也。其出于风府，日下一节，二十五日下至骶骨，二十六日入于脊内，注于伏膂之末。其气上行，九日出于缺盆之中，其气日高，故作日益早也。已上俱出《内经》。今更思之，疟发于夏秋之交，此因乎天时者也。湿热蒸溽之地，如粤蜀滇黔，土郁作瘴，瘴地在西南未申坤位，故疟发之期月多在此，时刻亦多在此。观药用槟榔、草果，可见此因乎地理者也。饥饱劳伤，痰澼房事，此得之内伤者也；凉亭水阁，露坐当风，行人担夫，红尘赤日，此得之外感者也。又疟病，多腹胀、减食、呕恶等症，皆属太阴湿土，脾气困也。疟愈，常发口疮唇疹，以脾开窍于口，脾邪自内出而外散也。治法能始舒脾困，后补脾虚，则疟无不愈。观古方治疟，清脾饮诸方，多用白术补脾等药，此尤其最验者矣。
师曰：疟脉自弦，弦数者多热，弦迟者多寒。弦小紧者，下之差：弦迟者，可温之：弦紧者，可发汗、针灸也；浮大者，可吐之；弦数者，风发也，以饮食消息止之。
弦为风脉，亦属肝脉，以风气通于肝，而疟生于风也。又伤寒少阳病见弦脉，疟疾寒热往来，口渴作呕，多似少阳症，故其脉亦弦（治疟用小柴胡汤，即治伤寒少阳症例也）。热势躁急，故弦而兼数；寒性凝涩，故弦而兼迟。脉小紧者，邪气敛束，为里实，故可下；迟则为寒，故可温；寒伤荣，则弦紧而无汗，故可发汗、针灸；浮大者，病在上焦，故可吐；数乃阳脉，风为阳邪，故脉弦而数，风则伤卫，受邪尚浅，故但宜饮食消息止之。
李玮西曰：伤寒有汗、吐、下、温、和解五法，此节治疟，亦具五法在内。饮食消息止之，及后蜀漆散、白虎加桂枝二方，皆和解法也。但汗与温，治法确不可易，若下与吐，则又宜加斟酌，不可误施者也。
病疟，以月一日发，当以十五日愈；设不差，当月尽解；如其不差，当云何？师曰：此结为症瘕，名曰疟母，急治之，宜鳖甲煎丸。
月一日，谓本月内，疟初发之第一日也，传经七日为一周，十五日再传经尽，故疟当愈。（或云五日为一候，三候为一气，十五日天道节气更移，则人身阴阳气血亦为变易，故十五日愈。）症瘕者，邪盛正衰，血结气聚，或痰与食固结不解也。急治之，迟则难散矣。后治牝疟用龙骨，此治疟母用鳖甲，龙属阳，鳖属阴，一阴一阳之义也。
●鳖甲煎丸方　
鳖甲（一十分，炙）　柴胡（六分）　人参（一分）　半夏（一升）　黄芩（三分）　桂枝（三分）　芍药（五分）　乾姜（三分）　阿胶（三分，炙）　丹皮（五分，去心）　桃仁（二分）　厚朴（三分）　赤硝（十二分）　葶苈（一分，熬）　瞿麦（二分）　大黄（二分）　乌扇（三分，烧）　蜣螂（六分，熬）　蜂窠（四分，炙）　紫葳（三分）　鼠妇（三分，熬）　䗪虫（五分，熬）　石韦（三分，去毛）
上二十三味，为末，取煅灶下灰一斗，清酒一斛五斗，浸灰候酒尽一半，著鳖甲于中，煮令泛烂如胶漆，绞取汁，纳诸药，煎为丸如梧子大，空心服七丸，日三服。
肝藏血，凡痃癖症瘕，皆肝经血液凝结之病。肝色青，鳖色亦青，能独入厥阴肝经而散瘕癖，故以之为君，柴芩清热，人参补虚，半夏散结，即小柴胡汤也，为伤寒半表里和解之剂，今治疟母，乃除风暑寒热之要药，以清其源之意也。桂枝发表，芍药和荣，即桂枝汤也，为中风解肌之方，今治疟母，乃外走表面内养阴，为彻表里和荣卫之要药。大黄、厚朴、桃仁，即伤寒桃仁承气汤，以治蓄血，今治疟母，为逐血攻痞之剂，再用阿胶养血，丹皮行瘀，其馀䗪虫、赤硝、鼠妇、紫葳逐邪于血中，石韦、葶苈、瞿麦、乌扇、蜂房、蜣螂攻邪于气分，取煅灶下灰者，即用伏龙肝之意，以其得火土之气，用以温补脾气，为养正祛邪之法，煎以清酒，欲其行也。此治疟母祖方，不可易也。
阴气孤绝，阳气独发，则热而少气烦冤，手足热而欲呕，名曰瘅疟。若但热不寒者，邪气内藏于心，外舍分肉之间，令人销铄肌肉。（分，去声。）
《内经》云：瘅疟者，肺素有热，气盛于身，厥逆上冲，中气实而不外泄，因有所用力，腠理开，风寒舍于皮肤之内分肉之间，发则阳气盛，则病矣。其气不及于阴，故但热不寒，令人销铄肌肉。盖疟者，阴阳更胜也，瘅疟有阳无阴，故所见俱是热证。少气烦冤，热伤气也，四肢者，诸阳之本，此阳气盛，故手足热也。欲呕者，《经》云诸逆冲上皆属于火也。心属火，邪气内藏，久而化热，故但热不寒。销铄肌肉，火气胜也。（《内经》以瘅疟属肺热，仲景以瘅疟属心火。）
李升玺曰：下节温疟无寒但热，此瘅疟但热不寒，症颇相类，亦宜白虎加桂枝之属。
温疟者，其脉如平，身无寒但热，骨节疼烦，时呕，白虎加桂枝汤主之。
《内经》云：温疟因冬中风寒，气藏骨髓，至春阳气大发，邪气不能自出，因遇大暑，脑髓铄，肌肉消，腠理发泄，或有所用力，邪气与汗皆出，此病藏于肾，其气先从内出之于外也。此阴虚而阳盛，阳盛则热矣，衰则气复反入，则阳虚而寒，故先热后寒，名曰温疟。（《内经》以先热后寒者为温疟，仲景以无寒但热者为温疟。）其脉如平者，邪气深入，伏藏于内，不平而如平耳。身无寒但热者，寒邪酝酿既久，悉化为热也。骨节疼烦，以冬时邪藏于肾，肾主骨，骨髓之内不胜其热也。时呕者，胃气热而上逆也。白虎汤清内热，加桂枝治骨节烦疼。
●白虎加桂枝汤方　
石膏（一斤）　知母（六两）　甘草（二两，炙）　粳米（六合）　桂枝（三两）
上五味，以水一斗，煮米熟汤成，去渣，温厥一升，日三服。
●疟多寒者，名曰牝疟。蜀漆散主之。　
《内经》曰：夏伤于暑，汗出，腠里开发，因遇悽怆之小寒，藏于腠理皮肤之中，秋伤于风，则病成矣。夫寒者，阴气也；风者，阳气也。先伤于寒而后伤于风，故先寒后热，名曰寒疟。此云多寒，则是但寒无热也（《内经》以先寒后热者为寒疟，仲景以多寒者为牝疟）。凡人身以热为阳，寒为阴，物以阳为牡，阴为牝，此因寒多阴胜，故名牝疟。主蜀漆散升阳退阴也。
●蜀漆散方　
蜀漆（洗去腥）　云母（烧二日夜）　龙骨（各等分）
上三味，杵为散，未发时浆水服半钱。温疟加蜀漆半分，临发时服一钱匕。
牧疟证多阴寒，治宜助阳温散为主。云母之根为阳起石，下有云母，上多云气，性温气升，乃升发阳气之物。龙骨属阳，能逐阴邪而起阳气。蜀漆乃常山之苗，功能治疟，不用根而用苗者，取其性多升发，能透达阳气于上之义也。温疟加蜀漆，亦取其升散之功，但牝疟属阴，邪气深入，未发时服者，先其机而夺之。温疟属阳，邪气浮越，临发时服者，折其势而散之也。

中风历节病脉证治第五  ***************************
《素问》云：风者百病之长，善行而数变。《灵枢》云：虚邪偏客于身半，其入深者，内居荣卫，荣卫衰则真气去，邪气独留，发为偏枯；其邪气浅者，脉偏痛。又云：痱之为病也，身无痛者，四肢不收，志乱不甚，其言微知，可治；甚则不能言，不可治也。偏枯者，身偏不用而痛，言不变，志不乱，病在分腠之间。盖脏腑有俞，俞皆在背，中风者，外为风邪所中，多从俞入者也，而有中脏、中腑、中血脉之分。中脏者，病在里，多滞九窍，故耳聋、鼻塞、目瞀、不能言、二便闭，法当下之。中腑者，病在表，多著四肢，故肢节废，拘急不仁，外有六经形症，法当汗之。中血脉者，病在半表半里，外无六经形症，内无便溺闭涩，但口眼喎斜，半身不遂，不可过汗，恐虚其卫，不可大下，恐损其荣，法当养血顺气以和之而已。此篇所云中风，大都中腑中血脉者居多。历节病，即因中风所致，《经》云：诸筋者皆属于节。以中风多著筋骨，故节节皆痛为历节病也。外如水伤心，穀气实，饮酒汗出诸证，则又历节病之不等伦者矣。
夫风之为病，当半身不遂，或但臂不遂者，此为痹。脉微而数，中风使然。
半身不遂，即偏枯证也。不遂者，谓不能屈伸转动，不遂其意也。《经》云：三阳三阴发病，为偏枯痿易（言左右变易为痿也），四肢不举。盖三阳者，足太阳膀胱也，其经自头背下行至足，三阴者，足太阴脾也，脾主四肢，故二经多有半身不遂之病。若痹者，闭也，脏腑正气为邪气所闭，则痹而不仁。《灵枢》云：病一臂不遂，时复又移一臂者，非风也，痹也。此亦云风病当半身不遂，若但臂不遂者，痹也，非风也。盖风与痹，似同而实异，故《内经》风、痹各为立论，而《局方》风、痹类同一治者，非也。脉微者，正气虚也：数者，风为阳邪，其气烦扰不宁也。
李升玺曰：《内经》云：风气胜者为行痹。则痹亦有属中风所致者，但一臂与半身，轻重浅深之间，自各不同，此风与痹所宜分，而治法亦宜各为辨也。或云脾主四肢，臂不遂者，有属脾病，或湿痰死血使然。
寸口脉浮而紧，紧则为寒，浮则为虚，寒虚相搏，邪在皮肤。浮者血虚，络脉空虚，贼邪不泻，或左或右，邪气反缓，正气即急，正气引邪，喎僻不遂。邪在于络，肌肤不仁；邪在于经，即重不胜：邪入于腑，即不识人；邪入于脏，舌即难言，口吐涎。
此节八个邪字，俱指中风言，以风邪无定在，而有中血脉中腑中脏之不同也。浮紧之脉，为寒虚相搏，邪在皮肤，所谓风则伤卫，寒则伤荣也。浮脉气张于外，则血自虚于中，脉者血之府，血虚则络脉空虚，贼邪不泻，即《经》云邪之所凑，其气必虚也。或左或右五句，俱指喎僻言，邪气反缓，正气即急，以口两旁正气，原自不缓不急，本无偏胜，假若喎僻向左，是右有邪气，经脉为之缓纵，故为左之正气牵急也；喎僻向右，是左有邪气，经脉为之缓纵，故为右之正气所牵急也。正气引邪，言正气为邪气所引也。僻者偏也，喎僻不遂，谓口角偏向，欲正不能，不遂其意也。络浅而经深，故邪在于络，肌肤不仁，经脉为邪气壅滞不利，故邪在于经，即重不胜，以上俱言邪中血脉也。其有中腑中脏者，则阳明内热，气多昏冒，故邪入于腑，即不识人；心之窍为舌，心之声为言，脾之窍为口，脾之液为涎，邪入于脏，舌即难言，口吐涎，是邪在心脾二脏也。
按耳鼻本静，故风息焉，口目常动，故风生焉。口眼喎邪，多属胃土，而有筋脉之分，《经》云：足之阳明、手之太阳筋急，则口目为僻，眦急，不能卒视，此胃土之筋病也。又云：足阳明之脉挟口环唇，此胃土之脉病也。
又按不仁二字，形容最妙。盖仁者，天地生物之心，即万物所以生生之理，譬桃梅诸果，含于核中者，皆谓之仁。将此仁种于土中，复生千万亿桃梅诸树，且结为千万亿桃梅诸果之仁，皆此生机流衍于无穷也。若肌肤不仁，则气血枯藁，痛痒不知，其肉已死，故名不仁，以其生机灭绝也。
寸口脉迟而缓，迟则为寒，缓则为虚。荣缓则为亡血，卫缓则为中风。邪气中经，则身痒而瘾疹，心气不足，邪气入中，则胸满而短气。
此节中风，以荣卫经脉为主。盖经即脉也，脉者血之府，荣行脉中，卫行脉外，若心合血脉，则又统领荣卫以行乎经脉者也。如经脉营卫充周，虽有风邪，何从而入？惟荣卫俱虚，故风邪得以中经也。脉迟与缓，似同而实异。迟者，一息脉二三至；缓者，脉一息四五至，往来从容不数疾也。然此所谓缓者，乃懈弛不鼓动之缓，非有胃气和缓之缓也。寸口兼言迟缓，而荣卫但言缓者，寒少而虚多，先虚而后寒也。寸口，兼脉之尺寸言，荣则单指尺脉，卫则单指寸脉。以尺脉在下，属阴，主内，故为荣；寸脉在上，属阳，主外，故为卫也。（或云荣指沉脉，卫指浮脉言，然浮沉之间，急则俱急，缓则俱缓，无所异也。）惟荣主血，荣缓则不能充乎脉中，故为亡血；卫主气，卫缓则不能实乎脉外，故为中风也。邪气中经，此邪气即风气也。《经》云：迟为无阳，不能作汗，其身必痒。以痛为实，痒为虚也。瘾疹者，风邪搏血郁蒸而化热也。又《经》云：风气相搏，必成瘾疹。身痒者名泄风，久为痂癞是也。心合血脉，心气不足，仍是荣缓亡血之证。《经》云：阳受气于胸中。邪气入中，以虚寒相搏，阳气不足，则邪气上逆而奔迫，故胸满短气也。
寸口脉沉而弱，沉即主骨，弱即主筋，沉即为肾，弱即为肝，汗出入水中，如水伤心，历节黄汗出，故曰历节。（如，一作洳，湿渍之意。）
此历节病，不独中风而又有挟湿者。盖风令脉浮，此脉沉，故有辨也。此寸口脉，通指寸关尺三部而言。东垣云：外伤风寒，是肾肝之气已绝于内。盖肾合骨，肝合筋，故主骨者，即为肾，主筋者，即为肝也。沉即为肾者，肾脉伏藏在下也，弱即为肝者，肝藏血而血亡，《经》所谓风客淫气，精乃亡，邪伤肝也。汗出则受风矣，又入水中，以致水伤心而历节黄汗出，《经》所谓风湿相搏，骨节疼烦掣痛者是也，故曰历节。盖心属火，水伤心则水剋火矣，黄汗出者，水气郁蒸所致也。
●跌阳脉浮而滑，滑则穀气实，浮则汗自出。
此历节病不独外感风湿，而又有内伤穀气者之所致也。趺阳，胃脉也，诊在冲阳（脚面上动脉）。《经》云：食入于阴，长气于阳。滑者，脉如流珠，乃胃气有馀之象，故为穀气实。实则气蒸于外，卫气疏泄，不能固表，故脉浮汗出而受风也。
按前节汗出则腠理开而受风，入水则寒气胜而透骨，故湿流关节，历节而痛，是外因也。此节趺阳脉浮滑者，胃中水穀湿热之气蒸发于外，以致汗出受风，亦历节而痛，此内因也。（汗即是湿，汗出更受风，是亦风湿相搏之症。）
●少阴脉浮而弱，弱则血不足，浮则为风，风血相搏，即疼痛如掣。　
此历节病之因血虚而致者也。少阴，肾脉也，诊在太溪（在内踝上动脉）。肾脉宜沉而微石，今反浮而弱，《经》云：尺脉浮为伤肾。故为血不足，为风也，风在血中，则慓悍劲切，无所不至，为风血相搏。盖血主荣，养筋骨者也，若风以燥之，则血愈耗而筋骨失其所养，故疼痛如掣。昔人云，治风先养血，血生风自灭，此其治也。
盛人脉涩小，短气，自汗出，历节疼，不可屈伸，此皆饮酒汗出当风所致。
此历节病之因饮酒而致者也。当看盛人二字，盛人肥壮，脉当洪大，而反涩小，以体盛于外者，气欠于中，故易受风邪也。况肥人多湿，酒性湿而且热，饮之则内而熏蒸肠胃，外而发泄皮毛，更易汗出，斯时偏喜当风（热蒸故也），则风入筋骨间为历节痛。所以其脉涩小者，涩为血虚，小为气弱，此脉与形体不相应者也。短气者，肺气虚而难以接续。自汗出者，风邪鼓荡，腠理疏泄也。《内经》云：饮酒中风，则为漏风。此历节病之所由成也。
●诸肢节疼痛，身体尫羸，脚肿如脱，头眩短气，温温欲吐，桂枝芍药知母汤主之。　
此历节病由气血两虚而致者也。风湿相搏，四肢节节皆痛，即历节病也。身体尫羸，邪盛正衰也；脚肿如脱，气绝于下也；头眩短气，气虚于上也；温温欲吐，气逆于中也。此三焦气血两虚，故本汤主祛风湿而温气血。
●桂枝芍药知母汤方　
桂枝（四两）　芍药（三两）　知母（四两）　防风（四两）　麻黄（二两）　附子（二两，炮）　白术（五两）　甘草（二两）　生姜（五两）
上九味，以水七升，煮取二升，温服七合，日三服。
此方桂枝、芍药、甘草，即桂枝汤也。《伤寒论》风伤卫者，用以解肌和荣。麻黄、桂枝、白术、甘草，即麻黄加术汤也（但少杏仁），为发汗去风湿，缓正气之剂。桂枝、附子、白术、甘草，即桂枝附子汤、甘草附子汤二方也，《伤寒论》皆治风湿相搏、骨节疼烦之药。推而广之，小续命汤亦祖其意而加减之者也（小续命汤通治风痓之剂，但加人参、杏仁、防己三味，其用黄芩，即知母之意）。今由主治之意而论之，则桂枝、麻黄、防风，祛风湿以攘外，白术、甘草益脾气以补中，生姜散逆，芍药、知母养阴，附子生用则温经散寒，熟用则益阳除湿。此一方而数方俱焉，精义备焉，诚治历节病之圣方也。
味酸则伤筋，筋伤则缓，名曰泄；咸则伤骨，骨伤则痿，名曰枯。枯泄相搏，名曰断泄。荣气不通，卫不独行，荣卫俱微，三焦无所御，四属断绝，身体羸瘦，独足肿大，黄汗出，胫冷，假令发热，便为历节也。病历节，不可屈伸，疼痛，乌头汤主之。
此历节病之伤饮食滋味而致者也。《经》云：味过于酸，肝气以津（津津然液泄之意），味过于咸，大骨气劳。盖肝合筋，肾合骨，此筋伤则缓，骨伤则痿者，即《难经》所谓筋缓不能收持，骨痿不能起于床者是也。泄者，津液漏泄之意。今人食酸味则口流涎而额与鼻上汗出，此其证也。肾藏精而主骨，咸味走血下泄，故肾虚精竭骨失所养而枯也。《经》云：荣行脉中，卫行脉外。又云：阴在内阳之守也，阳在外阴之使也。今荣气不通，故卫气亦虚，不能独行也。三焦主气，无所御者，气不能主持也。四属，皮肉脂髓也（时解作四肢者非。）身体羸瘦，正荣卫俱微处。肝肾主下部，独足肿大，胫冷者，肝肾俱虚，其气已绝于下也。《内经》云：脾胃者，仓廪之官，五味出焉。黄汗出者，脾胃湿热外注，以味伤则脾胃困也。发热者，正气虚而邪气胜也，故为历节。不可屈伸疼痛，乌头汤养正逐邪。
●乌头汤方　
川乌（五枚，㕮咀，以蜜二升，煎取一升，即出乌头）　麻黄　黄耆　芍药（各三两）　甘草（二两，炙）
上五味，㕮咀四味，以水三升，煮取一升，去滓，内蜜煎中，更煎之，服七合，不知，尽服之。
麻黄去荣中寒邪，泄卫中风热，更用黄耆实卫，芍药和荣，甘草养正泻邪，不用附子而用乌头者，以病在筋骨荣卫间，附子温中不若乌头走表也，恐其性烈，故用蜜煎解毒，又取甘以缓之之义。

血痹虚劳病脉证治第六  ***************************
血为荣，荣者水穀之精气也，和调五脏，洒陈六腑，痹何自而生哉？《内经》云：诸血皆属于心，血凝于肤者为痹。又云：痹在于脉则血凝而不流。此痹之所由成也。盖痹者，血脉闭塞而不通也，或云痹者，卑也。病有正气日降，邪气日深之义焉。虚者，气血耗竭之名也。《内经》云：阳虚生外寒，阴虚生内热。又云：脉虚、气虚、尺虚、是谓重虚。又云：脉细、皮寒、气少、泄利前后、饮食不入，是谓五虚，死。浆粥入胃，泄注止，则虚者可活，此虚之大概也。劳者，五脏各有劳伤症也。《经》云：劳则气耗。盖劳则喘，汗出，内外皆越，故气耗矣，又云：阳气者，烦劳则张，精绝，溃溃乎若坏都，汨汨乎不可止。故神静则阴生，形役则阳亢，岂非阴阳之气俱不可劳者哉。戴氏曰：五脏虽皆有劳，心肾为多，以心主血，肾主精，精枯血竭则劳生焉。合而论之，血痹与虚劳，相因而致者也。本篇如病血痹者，以尊荣人重困疲劳得之。病虚劳者，肌肤甲错，两目黯黑，内有乾血。乾血亦血痹所致也，岂非血痹与虚劳相因而致者哉。昔人谓《素问》但言虚而无劳瘵之名，自仲景《金匮要略》始立虚劳门，而巢元方撰《病源候论》，遂有虚劳、蒸病、注病，皆由此而推之者也。
问曰：血痹从何得之？师曰：夫尊荣人，骨弱肌肤盛，重困疲劳，汗出，卧不时动摇，加被微风，遂得之。但以脉自微涩，在寸口关上小紧，宜针引阳气，令脉和，紧去则愈。
尊荣人，颐养太过，起居安逸，不耐疲劳者。故平日间骨弱肌肤盛，体虽外充而气则内怯也。重困疲劳，则气耗而内外皆越，故汗出，卧不时动摇，加被微风，得血痹之证也。脉自微涩，血虚也，小紧，以被微风也。风属外感，故在寸关阳部上见之。夫血，阴类也，微涩小紧，阴脉也。针以引导阳气，则荣卫通调，阴阳相济，其脉自和，即《难经》气主煦之，血主濡之之谓。紧去则愈，微风去也。
血痹，阴阳俱微，寸口关上微，尺中小紧，外证身体不仁，如风痹状，黄耆桂枝五物汤主之。
沉脉为阴，浮脉为阳，浮沉寸关俱微，则全体俱见不足之脉。又脉有七诊，独小者，病阳气虚也。脉紧如转索无常，有外感寒邪敛束之状，皆阴脉也。血气既虚，微风外客，故外证身体不仁，如风痹状，实非风也。五物汤以和阴阳而祛邪气。
●黄耆桂枝五物汤方　
黄耆　桂枝　芍药（各三两）　生姜（六两）　大枣（十二枚）
上五味，以水六升，煮取二升，温服七合，日三服。
脉微、体不仁，则荣卫不通，黄耆肥腠理以实卫气；芍药敛阴气而和荣血；桂犹圭也，宣导聘使，为通阴阳气血之品；姜枣合用，行津液而和荣卫，为治血痹之良剂。
或问：此汤大类桂枝汤、黄耆建中汤二方，何以不用甘草、胶饴？曰：桂枝汤用甘草，辛甘发散为阳之义也，建中汤用甘草、胶饴，补脾气也（脾主中州，故补脾以建中为名）。此治血痹身体不仁，药宜补而兼行，庶几利于健运，故不用甘缓之品。
●夫男子平人，脉大为劳，极虚亦为劳。　
平人者，形如无病之人，《经》云：脉病人不病者是也。劳则体疲于外，气耗于中，脉大非气盛也，重按必空濡，乃外有馀而内不反之象。（《经》云：独大者病。又云，大则病进。）脉极虚，则精气竭矣。盖大者，劳脉之外暴者也；极虚者，劳脉之内衰者也。故劳脉虚者易识，大者难知，以脉状似实也。东垣当归补血汤（黄耆一两　当归二钱）治肌热烦渴，目赤面红，脉洪大而虚，重按全无。经云：脉虚、血虚，此得之饥困劳役者，误服白虎汤必死。然则脉可不审乎。
●男子面色薄者，主渴及亡血，卒喘悸，脉浮者，里虚也。　
此节以亡血为主。《内经》云：精明五色者，气之华也。又云：心之华在面，其充在血脉。劳则气耗火动，迫血妄行，必致亡血。盖血主濡之，血亡则精采夺而面色薄，津液去而烦且渴矣。又劳者，气血俱耗，肺主气，气虚则喘，心主血，血虚则悸。卒者，卒然见此病也。脉浮为里虚，以劳则真阴失守，孤阳无根而气散于外者，精夺于内也，即前节脉大为劳之意。
李玮西曰：脉浮属外感，何以又属里虚？此必浮而无力者也。若浮而有力，则又作别论矣。
●男子脉虚沉弦，无寒热，短气，里急，小便不利，面色白，时目瞑，兼衄，少腹满，此为劳使之然。　
《内经》云：脉者血之府也。劳则气血俱虚，故见虚而沉弦不足之脉。无寒热，以无表邪也。短气里急，气虚不接续也。小便不利有二，一属肺金气虚不能生水，一属膀胱内竭不能化气而出也。面白者，血不华色也，目得血而能视，血虚故目瞑也。衄者，劳则虚火上炎，气不摄血也。少腹者，肝肾之部，满者，肝肾两虚，即里急不足之意。此虚劳在肺肝肾三经也。
劳之为病，其脉浮大，手足颊，春夏剧，秋冬瘥，阴寒精自出，酸削不能行。
脉浮大者，里虚而气暴于外也。四肢者，诸阳之本，劳则阳耗阴虚而生内热，故手足烦。凡劳伤多属阴虚，宜收敛而忌张散，春夏木火盛炎之际，且气浮于外，则里愈虚，故剧。秋冬金水相生之候，且气敛于内则外不扰，故瘥也。阴寒者，命门火衰也，精自出，肾水不藏也，肾主骨，故酸削不能行（削，弱也）。《经》云：强力举重则伤肾。此虚劳之病在肾者也。
男子脉浮弱而涩，为无子，精气清冷。
脉浮者，气耗于外，弱者，血亏于内，涩者，阴气不足也。《经》云：丈夫二八，肾气盛，精气溢泻，故能有子。夫生子者精也，而言精兼言气者，以精中有气，必气盛而精足，始得温暖，生化而有子，若清冷则生化之源已绝，此一为肾虚水竭，一为命门火衰也。
夫失精家，少腹弦急，阴头寒，目眩，发落，脉极虚芤迟，为清穀亡血失精。　
此虚劳病之在肝肾二经者也。盖肝主藏血，肾主藏精，亡血失精，则肝肾俱虚矣。少腹者，肝肾之部分（《经》云肝脉过阴器抵小腹，肾脉络膀胱），少腹弦急，以肝肾两亏，则里气虚而张急如弦也。肝主筋，前阴者，宗筋之所聚，肝衰故阴头寒也。肝藏血，开窍于目，肾主骨，骨之精为瞳子，又肾之华在发，发者血之馀，此肝肾两虚，故目眩发落也。芤脉者，浮沉有，中间无，似中空芤草，故名芤脉。（譬如葱管，轻举之，则得上面之葱皮，重按之，则著下面之葱皮，按其中央，却空洞无物也）。此亡血之脉，似脉者血之府　血虚则脉亦虚也。《内经》云：迟为在脏。又云：迟则为寒，□极虚芤迟，则其症亦虚，清穀者，大便完穀不化而出，此命门火衰，不能生土所致也。
脉得诸芤动微紧，男子失精，女子梦交，桂枝龙骨牡蛎汤主之。
《经》云：数脉见于关上，上下无头尾，如豆大，厥厥动摇者，名曰动也。又云：阳动则汗出，阴动则发热，形冷恶寒者，三焦伤也。盖阴阳相搏而虚者则动也。紧者，如转索无常，乃阴脉也。芤动微紧则脉虚矣，故失精梦交，其症亦虚也。
●桂枝加龙骨牡蛎汤方　
桂枝　芍药（各三两）　甘草（二两）　生姜（三两）　大枣（十二枚）　龙骨　牡蛎（各三两）
上七味，以水七升，煮取三升，分温三服。
桂枝汤乃伤寒解肌发表之剂，今用治虚劳，则桂枝、生姜固卫以行阳，芍药、甘草、大枣和脾以养阴，又为阴阳兼理之方矣。失精梦交，神魂不定，精气虚脱也，经云：涩可去脱，龙骨牡蛎之属。盖龙骨属阳，入心肝肾三经，以心藏神，肝藏魂，肾藏精与志，用之所以安神魂而定志；牡蛎属阴，入肾经，壮水之主以制阳光，则相火自熄，此益阳养阴之主方也。
李升玺曰：或问失精梦交皆劳伤阴分之证，何以不单用养阴药，而用此汤？不知病虽伤阴，而实在亡阳，故用桂枝、龙骨等益阳之药，夫阳生则阴固矣，此制方之精义也。
男子平人，脉虚弱细微者，善盗汗也。
自汗为阳虚，乃卫气不实，腠理疏泄，汗自出也。盗汗为阴虚，目瞑则阳气陷入阴中，不能外护皮肤而汗出，醒时阳气复还在外，则汗止，如人睡被盗者然，因名盗汗。此属阴虚证，故虚弱细微，亦见阴虚之脉也。
人年五六十，其病脉大者，痹侠背行，苦肠鸣，马刀侠瘿者，皆为劳得之。
《内经》云：男不过尽八八，女不过尽七七，而天地之精气竭矣。故人年五六十，脉大者精气内竭，而张散于外之象也。人身背为阳，腹为阴，《经》云：背者胸中之府，背曲肩随，府将惫矣。又云：阳气者，精则养神，柔则养筋。开合不得，寒气从之，乃生大偻（曲背也）。今痹侠背行，则阳气不行，血脉凝滞，亦开合不得，背曲肩随之象也。《经》云：中气不足，肠为之苦鸣。鸣者，气虚下陷也。瘿生乳腋下，曰马刀，又夹生颈之两旁者，为侠瘿（侠者，挟也，马刀，蛤蛎之属，疮形似之，故名。瘿，一作缨，侠缨者，发于结缨之处也。二疮一在颈，一在腋下，常相联络，故俗名历串。）《内经》谓陷脉为瘻是也。（瘻者，漏也。有狼瘻鼠瘻诸名。）盖胆经下颈，循胁里，下腋，故主马刀侠瘿处，皆胆经过脉之处，以胆为甲木，为初阳，性宜舒畅，若人情志不伸，则甲胆之气不升，折而内郁，常生此病。观今人患马刀侠瘿者，必成痨瘵之病，成痨瘵者，先生马刀侠瘿之疮，可验也。
脉沉小迟，名脱气，其人疾行则喘喝，手足逆寒，腹满，甚则溏泄，食不消化也。
此肺脾肾三经俱病也。肺主气，气为阳，沉小迟，皆阳气虚衰之脉，故为脱气，此肺病也。疾行则喘喝，以肺主出气，而肾主纳气，为生气之原，呼吸之门，若真元耗损，则虚气上逆而肾不纳气，故喘喝，此肾病也。又脾主四肢，四肢者，诸阳之本，逆寒者，阳虚不温四末也，腹满者，脾经入腹，气虚中满也，溏泄食不化者，此脾虚不能运磨水穀，多见鹜溏飧泄之症。严用和谓坎水不温，不能上蒸脾土，冲和失布，中州不运而然者也。
脉弦而大，弦则为减，大则为芤，减则为寒，芤则为虚，虚寒相搏，此名为革。妇人则半产漏下，男子则亡血失精。
脉弦为减，气衰于外也，大为芤，血失于内也。气衰则阳不足而寒，血失则阴不足而虚。革脉者，浮取有馀，重按不足。丹溪云：如按鼓皮。外绷急而内空虚，以鼓为革音，脉形象之，故名为革。（李士材曰：滑伯以革为变革之义，误矣。若云变革，是怪脉也。而革果怪脉乎。）阴阳气血，男妇俱有之，故半产漏下，亡血失精，总是气虚不能摄血，血虚不能壮气，皆阴阳气血之乖也。（成无己注以真阳减属男子，阴血虚属妇人，恐为偏见。）
虚劳里急，悸，衄，腹中痛，梦失精，四肢痠疼，手足烦热，咽乾口燥，小建中汤主之。
脾主四肢，其经入腹，里急腹痛，四肢痠疼，脾虚不能荣养中外也。悸者，气虚，衄者，血热也。梦失精者，阴虚不守也。手足烦热者，脾为至阴，阴虚生内热也。脾经挟咽连舌本，开窍于口，咽乾口燥者，脾虚津液不布也。此虚劳病之在脾也。
●小建中汤方
桂枝（三两，去皮）　芍药（六两）　甘草（三两，炙）　大枣（十二枚）　生姜（三两）　胶饴（一升）
上六味，以水七升，煮取三升，去渣，内胶饴，更上微火消解，温服一升，日三服。
或问虚劳诸病杂乘，独用小建中汤补脾，何也？答曰：《经》云：脾者土也，孤脏以灌四旁者也。盖土为万物之母，土旺而木火金水循序以生，故《易》云：坤厚载物，万物资生。又《经》云：四时百病，胃气为本。此东垣云补肾不如补脾也。今据本方解之，则桂枝行阳气，芍药养阴血，甘草、大枣、胶饴俱甘味入脾，归其所喜，以鼓舞脾气，升腾灌溉而为胃行其津液焉。又生姜佐桂枝以行阳气，而辛以润之，且与大枣合用，以行脾之津液而和荣卫也。此建立中州，全其母气，功洵巨矣。
虚劳里急，诸不足，黄耆建中汤主之。
虚劳属气血两虚。《难经》云：气主煦之，血主濡之。则气能统血而阳生阴长，此血脱者必先益气也。建中汤加黄耆以实卫气。
●黄耆建中汤方　
于小建中汤方加黄耆一两半，余依上法。
气短胸满者加生姜；腹满者去枣，加茯苓一两半：及疗肺虚损不足，补气加半夏三两。
建中汤既补中宫而卫气未实，则补中者仍未免于外泄，加黄耆以固卫气，则卫实荣生，阳行阴守，八珍汤加黄耆以成十全大补之功，义本诸此。
气短胸满，加生姜以温胃气，且辛以散之也：腹满去枣，恐其滞也，加茯苓，下气行水也：疗肺虚补气，加半夏运枢机以行补剂也。
虚劳腰痛，少腹拘急，小便不利者，八味肾气丸主之。
此虚劳病之在肾经者也。腰者肾之府　肾脉络膀胱，少腹其部分也，肾主二便，开窍于二阴，小便其所司也。腰痛、少腹拘急者，肾气虚也，小便不利者，肾虚液竭，膀胱气不化也。（肾与膀胱为表里，《经》云：膀胱者，津液藏焉，气化则能出矣。）主八味丸以补肾虚。
●肾气丸方　
熟地黄（八两）　薯蓣（四两）　山茱萸（四两）　牡丹皮　白茯苓　泽泻（各三两）　桂枝　附子（炮，各一两）
上八味末之，炼蜜为丸，如梧桐子大，酒下十五丸，加至二十五丸，日再服。
夫肾为水脏，而命门属火以温养肾水，此一阳藏于二阴之间，以成坎体，所谓两肾之间一点阳是也。（《难经》以左为肾右为命门者非。据云男子以藏猜，女子以系胞，然人禀天地之正气，未有胞胎偏系，精藏一边者也。）今用六味丸补水，则阴虚内热之症熄矣，所谓壮水之主以制阳光是也。盖以熟地补肾为主，山茱萸补肝佐之，此癸乙同归一治，而腰痛少腹拘急可愈矣。山药补脾，防水气之泛溢，丹皮去相火，茯苓、泽泻利水以泻肾邪，则小便自利矣。又加桂附补命门相火，以去沉寒虚怯之患，所谓益火之源以消阴翳是也。
沉子华曰：今医见小便不利，即用清凉药泻内热矣，安知水火既济者，以资化源而小便自利乎，此八味丸为治天一生水之圣剂也。
虚劳诸不足，风气百疾，薯蓣丸主之。
因虚劳不足而致风气者，《经》云：邪之所凑，其气必虚是也。
然风者，善行数变，故言百疾以统之。
●薯蓣丸方　
薯蓣（三十分）　人参（十分）　茯苓（五分）　白术（六分）　甘草（二十八分）　乾地黄　当归（各十八分）　芎藭　芍药（各六分）　阿胶（七分）　麦冬　杏仁（各六分）　桔梗　柴胡（各五分）　桂枝（十八分）　防风（六分）　乾姜（三分）　白敛（二分）　豆黄卷　曲（各十八分）　大枣（百枚为膏）
上二十一味，末之，炼蜜和丸如弹子大，空腹酒服一丸，一百丸为剂（以大豆为芽、糵生便乾之，为豆黄卷。）
薯蓣甘温，入脾肺二经，补虚羸，除寒热，在上滋源，在下补肾，故为君。参术苓草，四君子也，所以补气；归芎芍地，四物汤也，所以补血。夫治风必养气血者，似补虚劳为主，所谓养正邪自消也。更用防风、柴胡、桂枝祛风，阿胶养血，豆黄卷和气，麦冬、杏仁、桔梗、白敛顺肺，乾姜，温中，大枣补脾、曲导药力，酒行荣卫，而虚劳风疾愈矣。
虚劳，虚烦不得眠，酸枣汤主之。
虚烦不眠者，血虚生内热而阴气不敛也。《内经》云：卫气行于阳，阳气满不得入于阴，阴气虚，故目不得瞑。酸枣汤养血虚而敛阴气也。
●酸枣汤方　
酸枣仁（三升）　茯苓　知母　川芎（各二两）　甘草（一两）
上五味，以水八升，煮酸枣仁得六升，纳诸药，煮取三升，分温三服。
《内经》云：肝藏血，人卧则血归于肝。肝虚者，血不归经，故虚烦不眠。枣仁补肝，味酸，气主收敛，则阴得其养，血自归经而得眠矣；川芎亦入肝经，佐枣仁以养肝生血；茯苓降逆气以除烦；知母滋阴虚以清热；甘草补正泻邪。皆所以成治虚烦不眠之功也。
五劳，虚极羸瘦，腹满不能饮食。食伤、忧伤、饮伤、房室伤、饥伤、劳伤、经络荣卫气伤，内有乾血，肌肤甲错，两目黯黑，缓中补虚，大黄䗪虫丸主之。
或问，劳伤何以有乾血乎？盖血脉周流不息，灌溉一身者也，一有劳极诸伤，则血虚而不实，滞而不行，此乾血所由积也。血乾则不能充身泽毛，荣润肌肉，故致甲错（谓皮聚而肉厚，如衣甲然，又如鱼鳖之生鳞甲而错杂于身体也。）又肝藏血，开窍于目，目得血而能视，血乾则不能荣养其目，故两目黯黑。《经》云：损其肝者缓其中。大黄䗪虫丸皆攻下之药，而云缓中补虚，何也？盖乾血不去，则新血不生，攻邪即所以养正也。（五劳解见篇首。）
●大黄䗪虫丸方　
大黄（十分，蒸）　黄芩（二两）　桃仁　杏仁（各一升）　乾地黄（十两）　芍药（四两）　甘草（三两）　乾漆（一两）　虻虫（一升）　水蛭（百枚）　蛴螬（一升）　䗪虫（半升）
上十二味，末之，炼蜜和丸，小豆大，酒饮服五丸，日三服。
《经》云：留者攻之，燥者濡之，苦走血，咸胜血，乾漆、虻虫、水蛭、蛴螬、䗪虫之苦咸以攻乾血；甘缓结，苦泄热，桃仁、大黄、黄芩之苦甘以下结热；血乾则气滞而荣竭，故用杏仁利气；地黄润燥，芍药和荣。又恐药力猛峻，甘草缓之，恐乾血坚凝，酒饮行之也。


卷中  ——————————————————————————————————————————————————————————————————————————————————————————

肺痿肺痈咳嗽上气病脉证治第七  ***************************
心主血，肺主气，血为荣，气为卫，其大概也。然《经》云脏真高于肺，以行荣卫阴阳，则肺主卫而未尝不兼主荣也。《经》又云肺恶寒，形寒饮冷则伤肺。然肺属金而畏火，则肺又未尝不恶热也，故肺液脱而为痿，肺叶腐而为痈。脉数而虚为痿，数而实为痈。肺中冷，多涎唾为痿；热之所过，血结痈脓为痈。至于痿之或咳或不咳，痈之先为咳逆，此痿与痈之所由分也。然肺病又有咳嗽上气者，《经》云皮毛者肺之合也。皮毛先受邪气，邪气以从其所合也。其寒饮食入胃，从肺脉上至于肺，则肺寒，肺寒则内外合邪，因而客之，则为肺咳。虽五脏六腑皆令人咳，然皆聚于胃，关于肺，使人多涕唾而面浮肿气逆也。
潘硕甫先生曰：痿与痈皆热在上焦，其脉皆数，皆咳亡津液，未有异也。但痿属肺气虚，虽有热而不烈，虽亡津液而不燥涸，虽咳而口中尚有浊唾涎沫，虽客热亦不至腐为脓血，故脉虽数而虚也；痈则气壅邪实而热烈。故津液亡而更觉乾涸，口中辟辟燥咳，即胸中隐痛，津液既涸，脉应涩滞，而反滑数者，蓄热腐脓，脉且数实也。
问曰：热在上焦者，因咳为肺痿。肺痿之病，从何得之？师曰：或从汗出，或从呕吐，或从消渴，小便利数，或从便难，又被快药下利，重亡津液，故得之。曰：寸口脉数，其人咳，口中反有浊唾诞沫者，何？师曰：为肺痿之病。若口中辟辟燥，咳即胸中隐隐痛，脉反滑数，此为肺痈，咳唾脓血。
《经》云：天气通于肺。天处高而必有雨露，以为润泽，肺主气而必有津液，以为滋荣。若既从汗出、呕吐、消渴、小便利数、便难快药下利，是重亡津液，此肺痿受病之因也。脉数者，《经》云数则为热，又云数则为虚。以肺居上焦，故脉亦应寸口上部也。咳者，肺气逆也。肾主液，自入为唾，入脾为涎，口中浊唾涎沫者，肺虚挟热则脾肾子母俱虚（脾为肺母，肾为肺子，）津液秽败，此肺痿之症也。辟辟者，燥咳唾脓血之声，胸中为肺之部分，隐隐痛者，以热腐脓血，气与火相搏而痛也，脉数且滑者，脓血内溃也，此肺痈之症也。
脉数虚者为肺痿，数实者为肺痈。
痿痈俱有热，故俱脉数，但肺痿亡津液，故脉数而虚，肺痈吐脓血，故脉数而实。
肺痿吐涎沫而不咳者，其人不渴，必遗尿，小便数。所以然者，以上虚不能制下故也，此为肺中冷，必眩，多涎吐，甘草乾姜汤以温之。若服汤已渴者，属消渴。
吐涎沫者，脾为肺母，脾虚不能摄涎也。肺气虚而不逆，故不咳，内无热，故不渴也。遗尿、小便数，为下虚。盖肺居上部，膀胱居下部，肺气虚不能约束津液而偏渗膀胱，此上虚不能制下也。虚则必寒，故肺中冷。以肺热财闭癃，肺寒则遗溺（肺主通调水道，下输膀胱）。《经》所谓水液澄彻清冷皆属于寒是也。《经》云上虚则眩，甘草乾姜汤以温肺经。服汤已渴者，肺中有热，则遗尿便数，非肺痿乃消渴也。《内经》云：肺消者，饮一溲二，死不治。又云：心遗热于肺，传为鬲消是也。
甘草乾姜汤方
甘草（四两，炙）　乾姜（二两，炮）
上㕮咀，以水三升，煮取一升五合，去渣，分温再服。
肺冷者，乾姜以温之，甘草益脾，虚则补其母也。
师曰：肺咳逆，脉之何以知此为肺痈？当有脓血，吐之则死。其脉何类？师曰：寸口脉微而数，微则为风，数则为热，微则汗出，数则恶寒。风中于卫呼气不入，热过于荣，吸而不出。风伤皮毛，热伤血脉。风舍于肺，其人则咳。口乾喘满，咽燥不渴，多唾浊沫，时时振寒，热之所过，血为之凝滞，畜结痈脓，吐如米粥，始萌可救，脓成则死。
此肺痈一症，不独内伤，而亦有受外感者也。肺位上焦，故脉应上部寸口。微则为风，外邪至而正气虚也；数则为热者，火势张而性速疾也。正气虚而腠理疏泄，故汗出。热伏于内，肌表反觉洒淅恶寒，此火极似水之象也。卫在外，呼出气亦在外，风中于卫，呼气不入者，风邪壅于外而真息不收于内也，夫壅于外，则风外伤皮毛矣。荣在内，吸入气亦在内，热过于荣，吸而不入者，热气郁于内而不宣干外也，夫郁于内，则热内伤血脉矣。是以风伤皮毛，邪气舍其所合（舍，居也，肺合皮毛，）　则肺气壅逆，故咳而喘满。热伤血脉，则津液不布，故口乾咽燥，但热不在胃，故不渴耳。多唾浊沫者，肺热液败也。时时振寒者，即上文数则恶寒之意，夫始因中风，其既也风悉化而为热，则不觉其有风，但见其有热，故热之所过，血为凝滞，而蓄脓致吐。脓成则死，以脏真不可伤也。
肺痈，喘不得卧，葶苈大枣泻肺汤主之。
葶苈大枣泻肺汤方
葶苈（熬令黄色，捣丸加弹子大）　大枣（十二枚）
上先以水三升，煮枣取二升，去枣，纳葶苈，煮取一升，顿服。
肺痈气逆则喘，喘自不得卧，葶苈泻肺，大枣甘以缓之，甘以泻之也。
咳而胸满，振寒，脉数，咽乾不渴，时出浊唾腥臭，久久吐脓如米粥者，为肺痈，桔梗汤主之（解见本篇第四节）
桔梗汤方
桔梗（一两）　甘草（二两）
上二味，以水三升，煮取一升，分温再服，则吐脓血也。
肺痈脓成则死，然既有脓血，则又宜吐出，《本草》云：甘草吐肺痈之脓血者，以甘能泻热也。桔梗色白，味苦辛，入肺经，苦以泄之，辛以散之，能升提气血，为舟楫之剂，所以载甘草上升而使之吐也。
肺痈，胸胀满，一身面目浮肿，鼻寒，清涕出，不闻香臭酸辛，咳逆上气，喘鸣迫塞，葶苈大枣泻肺汤主之。
肺在胸中，痈则胸为胀满。一身面目浮肿者，肺主气、合皮毛，火升气逆也。鼻寒涕出，不闻香臭酸辛者，肺开窍于鼻，肺气壅塞也。咳逆上气、喘鸣迫塞，总属肺气不利所致。
上气面浮肿，肩息，其脉浮大，不治，又加利，尤甚。
肺在上，而其气则常下降，所谓地道宜上升，天气宜下济也。咳逆上气，则气逆矣。面浮肿者，气升火载。肩息者，喘息抬肩，此气之上脱也。浮大者，脉暴出而内虚，此气之外散也，故不治，加利则脾土更衰，不生肺金，此气之下泄也，故尤甚。
上气，喘而躁者，属肺胀，欲作风水，发汗则愈。
《内经·水热穴论》曰：肾者至阴也，至阴者盛水也。肺者太阴也，其本在肾，其末在肺，皆积水也。肾者胃之关也，关门不利，故聚水而从其类也。勇者劳甚，则肾汗出，逢于风，内不得入于脏腑，外不得越于皮肤，客于玄府汗空也，行于皮肤，传为胕肿（胕，脚面也），本之于肾，名曰风水。故水病肾为胕肿，大腹，肺为喘呼不得卧者，标本俱病也（肾是本，肺是标）。又《评热病论》云：少气，时热，从胸背上至头汗出，手热，口乾苦渴，小便黄，目下肿，腹鸣身重，难以行，月事不来，烦不能食，正偃则咳，名日风水。又《大奇论》：肾肝并沉为石水，并浮为风水。合《内经》观之，肾病水气上逆，因致肺胀，以肺为母，肾为子，因子病而害及于母，所以喘出于肺，躁出于肾也。发汗则愈者，肺合皮毛，汗出则风水之邪从皮毛中泄去，肺胀自消矣。
肺胀，咳而上气，烦躁而喘，脉浮者，心下有水，小青龙加石膏汤主之。
心下有水，则水寒射肺，故致肺胀，而有喘咳烦躁之证，水病脉宜沉，而反浮者，水气泛溢上壅，又心肺居上焦，其脉原属浮也。
●小青龙加石膏汤方　
麻黄　桂枝　芍药（各三两）　甘草　乾姜（各三两）　五味子　半夏（各半升）　细辛（三两）　石膏（二两）
上九味，以水一斗，先煮麻黄，去上沫，纳诸药，煮取三升，强人股一升，羸者减之，日三服，小儿服四合。
龙能变化施雨水，《经》云，阳之汗以天地之雨名之。故发汗用大青龙，行水用小青龙，此命名制方之本意也。
心下有水，麻黄、桂枝发汗，以泄水于外；半夏、乾姜、细辛温中，以散水于内；芍药、五味子收逆气，以平肺；甘草益脾土以制水；加石膏以去烦躁，兼能解肌出汗也。
咳而上气，此为肺胀。其人喘，目如脱状，脉浮大者，越婢加半夏汤主之。
凡人风热外壅，气急咳喘，则口开目瞪，以出逆气，又内热郁闷者，鼻窍闭塞，目珠疼胀溜火，此皆目如脱状之意也。脉浮为风，大为热，治宜疏风清热。
●越婢加半夏汤方
麻黄（六两）　石膏（半斤）　甘草（二两）　生姜（三两）　大枣（十五枚）　半夏（半斤）
上六味，以水六升，先煮麻黄，去上沫，纳诸药，煮取三升，分温三服。
脾运水穀，主为胃行津液，取卑如婢，汤名越婢者，取发越脾气，通行津液之义也。今治肺胀，则麻黄散表邪，石膏清内热，甘草、大枣养正缓邪，半夏、生姜散逆下气也。
咳而上气，喉中水鸡声，射干麻黄汤主之。
射干麻黄汤方
射干（三两）　麻黄（四两）　半夏（半升，洗）　细辛　款冬花　紫菀（各三两）　五味子（半升）　生姜（四两）　大枣（七枚）
上九味，以水一斗二升，先煮麻黄两沸，去上沫，纳诸药，煮取三升，分温三服。
喉中水鸡声，痰气壅塞而作声也。麻黄、细辛开壅塞而泄风痰，射干、半夏、紫菀、款冬花皆保肺定喘之药，生姜辛以散之，大枣甘以缓之。
李升玺曰：此汤近似小青龙，亦证挟停饮者，以不烦躁，故不如前加石膏。
咳逆上气，时时吐浊，但坐不得眠，皂荚丸主之。
皂荚丸方
皂荚（八两，刮去皮，用酥炙）
上一味，末之，蜜丸梧子大，以枣膏和汤服三丸，日三、夜一服。
唾浊者，肾不纳气而水泛为痰也；坐不得眠，肺气不降而上壅为逆也。皂荚味辛咸，辛以散肺气，咸以走水气而胜肾邪，枣膏和服，即葶苈大枣泻肺汤之意。
咳而脉浮者，厚朴麻黄汤主之。脉沉者，泽漆汤主之。
厚朴麻黄汤方
厚朴（五两）　麻黄（四两）　石膏（如鸡子大）　杏仁（半升）　五味子（半升）　半夏（半升）　细辛（二两）　乾姜（二两）　小麦（一升）
上九味，以水一斗二升，先煮小麦熟，去滓，纳诸药，煮取三升，温服一升，日三服。
咳者，水寒射肺也，脉浮者，停水而又挟风以鼓之也。麻黄去风，散胁逆，与半夏、细辛、乾姜、五味子、石膏同用，即前小青龙加石膏，为解表行水之剂也。然土能制水，而地道壅塞则水亦不行，故用厚朴疏敦阜之土，使脾气健运而水自下泄矣。杏仁下气去逆（经云喘家加厚朴、杏子），小麦入心经，能通火气，以火能生土助脾，而共成决水之功也。
泽漆汤方
泽漆（三升，以东流水五斗煮取一斗三升）　人参　桂枝（各三两）　半夏（半升）　黄芩（三两）　甘草（三两）　生姜（五两）　白前（五两）　紫参（五两）
上九味，㕮咀，纳泽漆汁中，煮取五升，温服五合，至夜尽。
脉沉为水，以泽漆为君者，因其功专于消痰行水也，水性阴寒，桂枝行阳气以导之。然所以停水者，以脾土衰不能制水，肺气逆不能通调水道，故用人参、紫参、白前、甘草、补脾顺肺，同为制水利水之坊。黄芩苦以泄之，半夏、生姜辛以散之也。（泽漆，即大戟苗也，生时摘叶，有白汁，故以为名，紫参主心腹积聚，散邪逐瘀。）
大逆上气，咽喉不利，止逆下气者，麦门冬汤主之。
咽喉，肺系也，即会厌所在，为气之道路。大逆上气。咽喉不利，则肺虚矣。方内补虚益气之品，即所以止逆下气也。
麦门冬汤方
麦门冬（七升）　人参（二两）　半夏（一升）　甘草（二两）　大枣（十二枚）　粳米（三合）
上六味，以水一斗六升，煮取六升，温服一升，日三、夜一服。
肺主气，大逆上气者，脾土不能生肺金，东垣所谓脾胃一虚，肺气先绝是也。人参、甘草、大枣、粳米同为补土生金之剂，麦冬清润咽喉，半夏解散痰饮，皆所以止逆下气也。

奔豚气病脉证治第八  ***************************
肾居下部，而其气每欲上凌，如肾液为唾，痰唾者，肾水之上泛也。肾脉循喉咙，咽痛者，肾经之客寒热也；或龙火上升，而为目赤齿痛，以肾合骨，骨之精为瞳子，齿者骨之馀也；或风气相搏，而为耳痒蝉鸣，以肾开窍于耳也。至于奔豚者，肾气上发也。肾属水，豚亦水畜，位属北方亥宫，故取象于豚；奔者，言其势冲突莫御也。《难经》云：肾之积日奔豚，发于少腹，上至心下，若豚状，或上或下无时，令人咳逆，骨痿少气。盖脾病传肾，肾当传心，心以夏适王，王者不受邪，肾复欲还脾，脾不肯受，留结为积，故奔豚以夏丙丁日得之。然《难经》所谓奔豚者，以平日渐积而言，本经所谓奔豚者，则不拘一病，病起无时，或得之伤寒误治者而然也。
师曰：病有奔豚，有吐脓，有惊怖，有火邪，此四部病，皆从惊发得之。
《内经》云：肝病发惊骇（肝藏魂，魂摇则惊）。又云：脾移热于肝，为惊衄。又二阳一阴病主惊骇（二阳胃也，一阴肝也），又阳明终者善惊，又胃病闻木音则惕然而惊（胃土也，闻木音惊者，土恶木也）。由是观之，则心肝脾胃，皆有所惊也。今以奔豚从惊发得者言之，《伤寒论》云：太阳伤寒者，加温针必惊也。盖心主血，汗者心之液，烧针发汗则损阴血而惊动心气，肾邪因心虚而凌上，发为奔豚（水剋火也），则因惊以致奔豚，此惊发之属于心者也。以吐脓血从惊发得者言之，胃为水穀之海，惊则饮食停滞，气血不行，蓄而为热，内不能容，外无所泄，于是腐化为脓，病胃脘痈，而吐脓血者有之（呕吐出于胃），则因惊以致吐脓血，此惊发之属于胃者也。以惊怖从惊发得者言之，《内经》云：惊则气乱，以心无所倚，神无所归。丹溪谓心藏神，惊则神出于舍，舍空痰客，血气入舍，痰拒其神不得归，则因惊而惊怖不已，此惊发之亦属于心者也。以火邪从惊发得者言之，《经》云：诸病惊骇，皆属于火（心恶热，火动则心惕不宁）。又相火寄旺在肝胆，肝多惊，木旺则心火愈炎（肝属木）。如小儿热剧者其受惊必多，发搐者，则肝火弥炽，则因惊致火邪，此惊发之属于心，而亦属于肝胆者也。此病情宜细审也。
师曰，奔豚病从少腹起，上冲咽喉，发作欲死，复还止，皆从惊恐得之。
王肯堂曰：《内经》无有称惊怖者，始于《金匮要略》，奔豚条云有惊怖，又云惊恐，由是见惊怖即惊恐。盖怖，惧也，恐亦惧也，于义且同。然惊因触于外事，内动其心，心动则神摇；恐因惑于外事，内歉其志，志歉则精却。故《内经》谓惊则心无所依，神无所归，虑无所定，故气乱矣；恐则精却，则上焦闭，闭则无气以还，则下焦胀，故气不行矣。此惊与恐之所由分也。（奔豚从惊恐得之，解见前。）
张子和云：惊者，为自不知故也；恐者，为自知也。盖惊者，闻响即惊，恐者自知，如人将捕之之状，及不能独自坐卧，必有人伴侣，方不恐惧，或夜无灯烛则亦恐惧是也。
奔豚，气上冲，胸腹痛，往来寒热，奔豚汤主之。
奔豚者，阴气上攻，故冲胸腹痛也，往来寒热，邪正相搏也。
奔豚汤方
芎藭　当归　芍药（各二两）　半夏（四两）　黄芩（二两）　甘草（二两）　生姜（四两）　生葛（五两）　甘李根白皮（一升）
上九味，以水二斗，煮取五升，温服一升，日三，夜一服。
心气虚，则奔豚，肾邪得而凌之。芎藭辛以行气；当归温以和血；芍药酸以敛阴，配甘草又止腹痛，皆所以助心行气，使不上冲也；甘草甘以缓之；李根白皮苦辛，止心烦逆气；生葛发散寒热；黄芩苦以降逆；半夏、生姜辛以散逆也。
李玮西曰：奔豚加桂枝，宜也，此用黄芩凉剂，何欤？不知往来寒热，尚有半表半里症在，黄芩与半夏、甘草、生姜同用，即小柴胡汤例也，芎藭入肝经，散寒热与用柴胡无异。
发汗后，烧针令其汗，针处被寒，核起而赤者，必发奔豚，气从小腹上至心。灸其核上各一壮，与桂枝加桂汤主之。
桂枝加桂汤方
桂枝（五两）　芍药（三两）　甘草（二两，炙）　生姜（三两）　大枣（十二枚）
上五味，以水七升，微火煮取三升，去渣，温服一升。
汗者心之液，汗后又加烧针，则损阴血而惊心气，心虚则肾气凌心而上逆，发为奔豚。因针处被寒，先灸核上以散寒。芍药养阴；生姜散邪：桂枝导引阳气，以泄肾邪；甘草、大枣补土以剋水也。
发汗后，脐下悸者，欲作奔豚，茯苓桂枝甘草大枣汤主之。
茯苓桂枝甘草大枣汤方
茯苓（半斤）　桂枝（四两）　甘草（二两，炙）　大枣（十五枚）
上四味，以甘澜水一斗，先煮茯苓减二升，纳诸药，煮取三升，去渣，温服一升，日三服。
甘澜水法，取水二斗，置大盆内，以杓扬之，水上有珠子五六千颗相逐，取用之。
汗多亡阳，汗后脐下悸者，阳气虚而肾邪上逆，脐下为肾气发汗之地也。茯苓泄水以伐肾邪，桂枝行阳以散逆气，甘草、大枣甘温，助脾土以平肾水，煎用甘澜水者，扬之无力，全无水性，取其不助肾邪也（肾属水）。
李升玺曰：合二方观之，前因烧针发汗，阴阳两虚，故用桂枝加桂行阳，芍药养阴。此发汗不加烧针，但亡阳耳，不伤阴分，故不用芍药养阴也。

胸痹心痛短气病脉证治第九  ***************************
此论胸痹，首云上焦极虚，则气必先虚而后成痹也。《经》云：阳受气手胸中。则胸中者，阳气之所起也。若阳虚而血结气聚，痰饮垢腻，凝滞不行，则痹生焉。然胸在上焦，心居膈上，则胸中者，心之所舍也。故心下满而不痛者，为痞满，而痛者，为胸痹。痹者，闭也。正气为邪气闭而不通，故痛也。然则胸痹与心痛，有异否乎？曰：或问丹溪心痛即胃脘痛，然欤？曰：心与胃，各一脏腑，病形不同，因胃脘痛处在心下，故有当心而痛之名，岂胃脘痛即心痛哉？若此之所谓心痛者，乃胸痹之心痛，非心之自病而为痛也。《经》云：南方生于夏，病在心，俞在胸胁。盖心为火脏，夏时属火令，风从其俞穴而入之，则致胸痹而连及于心也。然心痛何以彻背，背痛何以彻心乎？《经》云：背者胸中之府。心在胸中，且背为阳，阳中之阳，心也。人五脏藏于胸腹，其系皆附于背，心系著于脊之第五椎，则心与背虽有前后之分，而实一气贯输者矣。但胸既成痹，则气道阻塞，上下呼吸自然不利，故曰短气不足以息者，实也。究之实者邪气实，则虚为阳气虚可知矣。虽然，心主血，肺主气，短气，肺病也。观诸方皆用薤白、半夏、附子、桂枝、乾姜、生姜等行气之药，则治胸痹心痛者，尤当以利肺气、温阳气为事欤。
师曰：夫脉当取太过不及，阳微阴弦，即胸痹而痛，所以然者，责其极虚也。今阳虚知在上焦，所以胸痹心痛者，以其阴弦故也。
《内经》云：胃脉平者，不可见；太过不及，则病见矣（太过者邪盛也，不及者正衰也）。寸脉为阳，以候上焦，正应胸中部分，若阳脉不及而微，则为阳虚，知在上焦，故成胸痹。尺脉为阴，主病在里，然阴弦何以致胸痹心痛？盖弦为肝脉，肝属木，《经》云：木实则痛。又伤寒阳脉涩，阴脉弦，当腹中急痛者，小建中汤。虽心与腹部位不同，而阴弦为内有虚寒，俱主里痛则无异也。此阳微阴弦，皆不及之脉也。
沉子华曰：阳受气于胸中，诊法上以侯上，寸微应得上焦胸痹之病，然尺脉在下，与上焦无干，何以并见阴弦之脉？不知尺为阴，弦亦属阴，总是纯阴无阳，故胸痹并见此脉也。
平人无寒热，短气不足以息者，实也。
寒热者，表症也。病人短气，有寒热，则邪尚在表，非里实也。若平人无寒热，则外无表症，而短气不足以息，此为里实。以邪气填塞胸中，即胸痹是也。然观后数节，胸痹短气，如栝蒌、薤白、茯苓、杏仁、橘枳姜汤之类，皆用辛散下气之药，以邪在上焦气分，非如伤寒阳明证，热邪入府，用承气汤下之之实也（伤寒喘而胸满者，不可下。）然首节云责其极虚，此又何以云实？不知《经》云邪之所凑，其气必虚，留而不去，其病为实是也。
按短气与少气有辨。少气者，气少不足于言，《内经》云言而微，终日乃复言者，此夺气是也。短气者，气短不能相续，似喘非喘，若有气上冲，而实非气上冲，故似喘而不摇肩，似呻吟而无痛是也。
李升玺曰：观首节上焦阳虚句，则短气亦有属虚者，须分初病、能食、脉有力为实，久病、不能食、脉无力为虚，此又不可不辨也。
胸痹之病，喘息咳唾，胸背痛，短气，寸口脉沉而迟，关上小紧数，栝蒌薤白白酒汤主之。
痹在胸中，气道窒碍，故喘息咳唾短气也；胸背痛者背为阳，胸中阳气虚，则其背亦虚，寒邪外彻，故牵引而痛也；寸脉主上焦，脉沉而迟者，《经》云沉为在里，迟为在脏也，胸痹为阳虚，关脉小者，阳气不充，又紧则为寒，数则为虚也。
栝蒌薤白白酒汤方
栝蒌实（一枚，捣）　薤白（半斤）　白酒（七升）
上三味，同煮，取二升，分温再服。
薤白辛而滑，能散结气；栝蒌甘而润，能荡涤胸中垢腻痰饮；不用冽酒而用白酒者，虚人饮冽酒力不能胜，多致气逆而喘，今胸痹短气，不可再令气喘，故但用白酒，取其通行痹气足矣。《内经》所谓气薄则发泄，厚则发热，味厚则泄，薄则通是也。
李时珍曰：仲景治胸痹及结胸证，皆用栝蒌实，取其甘寒不犯胃气，能降上焦之火，使痰气下降也。成无己云：栝蒌泄热，盖不尝其味厚不苦，随文傅会耳。
胸痹不得卧，心痛彻背者，栝蒌薤白半夏汤主之。
胸痹阳虚气逆，故不得卧也，心痛彻背，寒气相引也（解见前节。）伤寒结胸病，二三日，不能卧，但欲起，心下必结，脉微弱者，此本有寒分也。夫胸痹、结胸，名虽不伺，而俱不得卧，总之邪在胸中，胸痹为阳虚，即结胸之有寒分也，结胸有寒分，即胸痹之阳虚也。二证正可互相发明。
栝蒌薤白半夏汤方
栝蒌实（一枚）　薤白（三两）　半夏（半升）　白酒（一斗）
上四味同煮，取四升，温服一升，日三服。
此即前汤加半夏，为辛以散结之意。然《甲乙经》用半夏治夜不眠，义本《灵枢》，盖不得卧者，阴阳之气不通于内外也，经脉以太阳为开，阳明为合，少阳为枢，半夏入少阳经，为转运枢机之剂，使阴阳既通，其卧立至，此半夏治不得卧之精义也。
按仲景小陷胸汤治小结胸症，用半夏、栝蒌实，今治胸痹亦用此二药，但彼因里虚热入，故佐黄连，此因上焦阳虚，故用薤白、白酒以行阳气也。
胸痹心中痞，留气结在胸，胸满，胁下逆抢心，枳实薤白桂枝汤主之，人参汤亦主之。
心，君主也。心痞胸满，则主衰不得令，肝经相火窃君火以行权，故胁下逆抢心（相火寄在肝胆，肝经循胁里）。然相火盛而水旺，则用枳实薤白桂枝汤以平之：心主衰而阳虚，用人参汤温补之可也。
枳实薤白桂枝汤方
枳实（四枚）　薤白（半斤）　桂枝（一两）　厚朴（四两）　栝蒌实（一枚，捣）
上五味，以水五升，先煮枳实、厚朴，取二升，纳诸药，煮数沸，分温三服。
枳实、厚朴所以去痞泄满，薤白辛以散之。胁下逆抢心者，肝邪也，肝属木，木得桂而枯，故用桂枝伐肝。
人参汤方
人参　白术　甘草　乾姜（各三两）
上四味，以水八升，煮取三升，温服一升，日三服。
此即理中汤也，人参、白术补虚，甘草和中，乾姜温中行气，此养正邪自消也。
胸痹，胸中气塞，短气，茯苓杏仁甘草汤主之，橘枳姜汤亦主之。
肺主气，其脉起于中焦，正当胸中部分，胸痹气塞短气，侧肺气不利矣。茯苓杏仁甘草汤，下气和中。橘枳姜汤，亦宽胸利气，行阳散逆之剂也。
茯苓杏仁甘草汤方
茯苓（三两）　杏仁（五十个）　甘草（一两）
上三味，以水一斗，煮取五升，温服一升，日三服，不差更服。
橘枳姜汤方
橘皮（一斤）　枳实（三两）　生姜（半斤）
上三味，以水五升，煮取二升，分温再服。
胸痹缓急者，薏苡附子散主之。
薏苡附子散方
薏苡仁（十五两）　大附子（十枚，炮）
上二味，杵为散，服方寸匕，日三服。
胸痹者，中气虚寒痞塞所致。缓急者，或缓而痛暂止，或急而痛复作也。薏苡仁入脾以和中，入肺而利气；附子温中行阳。为散服，则其效更速矣。
心中痞，诸逆，心悬痛，桂枝生姜枳实汤主之。
《灵枢》：肾脉从肺出络心，心如悬，若饥状，此肾病也。盖心君上而火欲其下降，肾居下而水欲其上升，为水火既济。心中痞，则心火不下降，肾水亦不上升，是为心肾不交，故诸气上逆，心悬痛（虚悬而空痛）。用桂枝、生姜行阳而止痛，枳实下气而散逆也。
桂枝生姜枳实汤方
桂枝　生姜（各三两）　枳实（五枚）
上三味，以水六升，煮取三升，分温三服。
心痛彻背，背痛彻心，乌头赤石脂丸主之。
乌头赤石脂丸方
乌头（一分，炮）　赤石脂（一两）　附子（半两，炮）　乾姜（一两）　蜀椒（一两）
上五味，末之，蜜丸如梧子，先食服一丸，三服不知，稍加服。
心痛在内而彻背，则内而达外矣；背痛在外而彻心，则外而入于内矣。故既有附子温中，而复用乌头走表，乾姜行阳散寒，蜀椒下气开郁。然心主血，不可无入血分之药以和之，赤石脂入心经血分，性温体重，性温则能生阳气于阴血之中，体重则能降痹气于胸膈之下矣。
附九痛丸　治九种心痛
人参（一两）　附子（二两）　巴豆（一两，去皮心，熬，研如脂）　吴茱萸（一两）　乾姜（一两）　生狼牙（一两，炙）
上六味，末之，炼蜜丸如梧子大，酒下，强人初服三丸，日三服，弱者二丸。兼治卒中恶，腹胀痛，口不能言，又治连年积冷流注，心胸痛并冷冲上气，落马坠车，血疾等皆主之，忌口如常法。
心痛九种，饮、食、寒、热、气、血、悸、虫、疰也，一云次、食、风、寒、热、悸、虫、忤、疰。诸书亦各不同，总之心痛悉属虚寒，用人参补之，姜、附、吴茱萸、巴豆等以温之。狼牙味苦酸，有毒，散邪气，杀腹脏虫也。

腹满寒疝宿食病脉证治第十  ***************************
夫脾经入腹，胃经挟脐、循腹里。是腹者，脾胃二经所过之处。胃病大腹水肿，脾病腹胀善噫，则腹满痛，皆属脾胃二经所致。故《经》云诸湿肿满皆属脾土是也。然《内经·举痛论》言腹痛者十四条，惟一条属热，余皆属寒，若腹满病，悉属于寒。故《经》云脏寒生满病是也。然腹满亦有属热者，《经》云诸腹胀大，鼓之如鼓，皆属于热是也。又有不因寒热而阴阳反作，病多逆从者，《经》云清气在下则生飧泄，浊气在上则生䐜胀是也。又有统于肾者，由命门火衰，既不能自制阴寒，又不能温养脾土，则阴不从阳，而精化为水，气聚为胀者有之，若本篇所云腹满，则属寒者居多也。肝经循股阴，络阴器，故疝属肝病。然《内经》任脉为病，内结七疝，以至五脏、膀胱亦皆有疝。盖肝主筋，指疝为筋病，挟肝邪则可，若云止在厥阴一经，则与《内经》悖矣。大抵疝病，寒则多痛，热则多纵，湿则肿坠，虚者亦致肿坠，在血分者不移，在气分者多动。故诸寒收引，则血泣而归肝，下注于左丸；诸气膹郁，则湿聚而归肺，下注于右丸。且睾丸所络之筋，非尽由厥阴，而太阴、阳明之筋亦入络也。故患左丸者，痛多肿少，患右丸者，肿多痛少，此可验也。若宿食者，其受病不一，而此篇但举宿食之脉证，尚未究及病因，然宿食与腹满，正可参看。如腹满，按之痛者为实，可下之，此有宿食者也，痛而闭者，厚朴三物汤主之，腹满不减，当须下之，此有宿食者也，能触类而通之，则庶几矣。
趺阳脉微弦，法当腹满，不满必便难。两胠疼痛，此虚寒从下上也，以温药服之。
趺阳，胃脉也（在脚面上），胃经循腹里。微为阴脉，弦属肝脉，此阳气不足，胃中虚冷所致。《内经》云胃中寒则胀满是也。不满者必便难，寒气闭结也。胠，胁下也，肝经布胁肋。胠痛，肝气滞也，虚则必寒，肝居下部，胃居中焦，在肝之上，由肝而至胃，此虚寒从下而上，乃肝木侮脾之象也，服温药以散虚寒之气。
病者腹满，按之不痛为虚，痛者为实，可下之。舌黄未下者，下之黄自去。
虚者，寒气也：实者，食积也：舌黄，热聚于胃也，下之黄自去，热邪解也。然云未下者下之，则已下者属虚热，又未可再下矣。
腹满时减，复如故，此为寒，当与温药。
腹满不减者，实而可下，若有时而减，后复满如故，是寒气在里，聚散无时，故当与温药。
病者痿黄，躁而不渴，胸中寒实，而利不止者，死。
此腹满而见阳虚气脱之症也。痿者，脾气虚，黄者，脾色困也。躁者，阴盛格阳，阳气欲脱而争。将与形离也。若躁而烦渴者为热，则阳气尚存，犹为可治。今躁而不渴，阳气虚也，胸中寒实，邪气盛也，兼利不止，元气又下泄矣，不治在一躁字，伤寒少阴下利，不烦而躁者死。
寸口脉弦者，即胁下拘急而痛，其人啬啬恶寒也。
此腹满而见肝气郁滞之症也。弦者肝脉，亦阴脉也，肝经布胁肋，性宜疏散。故《经》云脏真散于肝。散者，即透达疏越之意。今肝经郁于内，故胁下拘急而痛，肝气怯于外，故啬啬恶寒也（啬啬，不足也，即恶寒之貌。）
李升玺曰：胁在身之两旁。《经》云左右者，阴阳之道路也。今见弦脉，乃肝经气逆，而阴阳气血俱为凝滞，故内则胁痛拘急，外则恶寒。
夫中寒家，喜欠，其人清涕出，发热，色和者善嚏。
《灵枢》云：阴气积于下，阳气未尽，阳引而上，阴引而下，阴阳相引，故数欠。是欠者，阳气未尽而欲入于阴，或阴加于阳也。又运气欠嚏有三，其一曰太阳司天，寒气下临，心气上从，寒清时举，鼽嚏数欠，故中寒家喜欠也。清涕者，鼻中清冷之液。盖肺合皮毛，开窍于鼻，皮毛外受风寒，内入于其所合，则肺经亦寒，而清冷之液出于其窍也。发热者，《经》云人伤于寒，则为病热（古人名伤寒为热病。）色和者，三阳经皆上于面，今阳气稍充，尚不为寒所困，故色和。《灵枢》云：阳气和利，满于心出于鼻，故为嚏。此阳气欲通也。
刘河间云：嚏者，鼻中因痒而气喷，作于声也。鼻为肺窍，痒为火化，心火邪热，干于阳明，发于鼻而痒，则嚏也。或故以物扰之痒而嚏者，扰痒属火故也。或视日而嚏者，由目为五脏精华，太阳真火，晃矅于目，心神躁乱，而热发于上，则鼻中痒而嚏也。
中寒，其人下利，以里虚也，欲嚏不能，此人肚中寒。
上节中寒欠涕等证，其病在表；此下利慾嚏，其病在里。在表者，其寒浅，故色和善嚏，阳气欲通也；在里者，其寒深，欲嚏不能，则阳气未通，故知为肚中寒。
夫瘦人绕脐痛，必有风冷，穀气不行，而反下之，其气必冲。不冲者，心下则痞也。
瘦人中气凝寒，绕脐痛、有风冷、穀气不行者，当与温中药为是。反下之，虚其里气，虚而气逆则上冲，虚而气结则作痞（伤寒病发于阴而下之，因作痞，但满而不痛者是也）。盖阴在内阳之守也。下多亡阴，则气已无根，无根者，必致上窜，此冲与痞所由作也。
病腹满，发热十日，脉浮而数，饮食如故，厚朴七物汤主之。
腹满，里症也，发热十日，饮食如故，则日数已久，渐成里实，若脉仍浮数，即表邪尚在，又难大下，厚朴七物汤表里兼治，即伤寒大柴胡汤、小柴胡汤加芒硝、桂枝加大黄汤之意。
厚朴七物汤方
厚朴（半斤）　大黄（三两）　枳实（五枚）　桂枝（二两）　甘草（三两）　生姜（五两）　大枣（十枚）
上七味，以水一斗，煮取四升，温服八合，日三服。
呕者，加半夏五合。下利，去大黄。寒多者，加生姜至半斤。
厚朴、大黄、枳实，即小承气汤也，所以攻里；桂枝、甘草、生姜、大枣，即桂枝汤例也（但少芍药，）所以发表。此表里双解之剂。呕加半夏，散逆也。下利去大黄，恐寒胃也。寒多加生姜，温中也。
腹中寒气，雷鸣切痛，胸胁逆满，呕吐，附子粳米汤主之。
腹中者，脾胃过脉之处，雷鸣切痛，胸胁逆满，呕吐，皆脾胃受寒，虚而上逆，为肝木所侮也（肝经循胁。）
附子粳米汤方
附子（一枚，炮）　粳米（半升）　半夏（半升）　甘草（一两）　大枣（十枚）
上五味，以水八升，煮米熟汤成，去渣，温服一升，日三服。
脾胃喜温恶寒，附子温中为主，半夏散逆，甘草、大枣、粳米，以实脾也。
痛而闭者，厚朴三物汤主之。
《内经》云，热气留于小肠，瘅热焦渴，坚干不得出，故痛而闭不通。此痛而闭者，为内热也。
厚朴三物汤方
厚朴（八两）　大黄（四两）　枳实（五枚）
上三味，以水一斗二升，先煮二味，取五升，纳大黄，煮取三升，温服一升，以利为度。
厚朴泄满，枳实去痞，大黄泻实，即小承气汤也。
按之心下满痛者，此为实也，当下之，宜大柴胡汤。
要看心下二字，凡痛在腹中者，邪已入府，故宜大下。此满痛在心下，未全入府，邪热未深，故不用大承气，而用大柴胡，于攻里之中仍兼和解之法，此心下与腹中有上下深浅之别也。
大柴胡汤方
柴胡（半斤）　半夏（半斤，洗）　黄芩（三两）　生姜（五两）　大枣（十二枚）　大黄（二两）　枳实（四枚，炙）　芍药（三两）
上八味，以水一斗二升，煮取六升，去渣，再煎，温服一升，日三服。
大法表寒宜汗，里热宜下，邪在半表半里，虽未为热实，而寒已渐化为热，下可汗下，宜小柴胡汤和解之。若邪已入里，里症既急而表症犹在者，则于小柴胡汤中加大黄、枳实、芍药，以泄热泻实，为表里兼治之法。兹以里有实邪，而满痛尚在心下，故主此汤攻里，仍不忘半表里和解之意也。
腹满不减，减不足言，当须下之，宜大承气汤。
腹满不减者，实也，当用大承气汤下之，若减则不足言实，不可轻下矣。
大承气汤方
大黄（四两，酒洗）　芒硝（三合）　枳实（五枚，炙）　厚朴（半斤，炙，去皮）
上四味，以水一斗，先煮二物，取五升，去渣，纳大黄，煮取二升，去渣，纳芒硝，更上火微煮一二沸，分温再服，得下止服。
《内经》云：浊气在上，则生䐜胀。大黄苦寒泻热，《经》所谓攻里不远寒是也；厚朴苦以行滞；枳实下气最速，故能泄满消胀；芒硝辛以润燥，咸以软坚，《经》云热淫于内，治以咸寒，佐之以苦是也。
张卿子先生云：乾阳亢极于上，而日有悔，悔字即阴承于下，五行家所谓阴生于午，坤象所谓顺承天，亢害承制之义爽然。此汤不曰制火，不曰生阴，而曰承气，仲景真法天而为方者也。
心胸中大寒痛，呕不能饮食，腹中寒，上冲皮起，出见有头足，上下痛而不可触近，大建中汤主之。
心胸寒痛，呕不饮食，寒在上膈也。腹中寒上冲，寒在中焦也，皮起出见有头足，乃寒气上冲之象，非真有一物具头足也。寒气凝结，故上下痛不可触近，非里实不可按之痛也，故但宜建中，不可攻下。
大建中汤方
人参（二两）　乾姜（四两）　蜀椒（二合，去汗）
上三味，以水四升，煮取二升，去渣，纳胶饴一升，微火煎取一升半，分温再服，如一炊顷，可饮粥二升，后更服，当一日食糜，温覆之。
人参、胶饴甘温，以补里虚；乾姜辛热，以散内寒；蜀椒温中下气，以腹中寒上冲也。方名建中者，建立也，脾主中州，则上下四旁寒邪悉散，阳春舒布矣。
胁下偏痛，发热，其脉紧弦，此寒也，以温药下之，宜大黄附子汤。
胁者，肝之部分，胁下偏痛，发热，此肝气实，《经》云木实则痛是也，弦者肝脉，紧则为寒，又云紧为里实（后节云脉数弦者，当下其寒，脉大而紧者，阳中有阴。可下之。）此肝气实，则脾气郁变，为寒中，《经》云土郁则夺之，是宜土中泻木；而中寒者，又当用温中之药泻之，故主大黄附子汤。
大黄附子汤方
大黄（三两）　附子（三枚，炮）　细辛（二两）
上三味，以水五升，煮取二升，分温三服，若强人煮取二升半，分温三服，服后，如人行四五里，进一服。
实者下以大黄，加附子温中。细辛散寒，是谓以温药下之也。仲景治伤寒少阴证反发热者，有麻黄附子细辛汤，此用大黄附子汤，或以温药发表，或以温药攻里，二方并立，皆用附子、细辛，而一配以麻黄，一配以大黄，寒热并用，表里互施，真神方也。
寒气厥逆，赤丸主之。
王履曰：仲景言四逆与厥者非一，未尝分逆为不温，厥为冷也。既曰不温，则冷矣，尚何异乎？然四肢与手足，却有所分。凡举四逆者，是通指手足臂胫以上言也，若手足厥逆，手足厥冷等，及无手足字者，是独指手足言也。伤寒少阴证，四逆而死者二条，其手足厥冷烦躁者，治以吴茱萸汤，可见四逆重于厥冷，成氏谓厥甚于逆，谬矣。（此但言厥逆，则专指手足，不主四逆可知。）
赤丸方
茯苓（四两）　半夏（四两，洗，一方用桂）　乌头（二两，炮）　细辛（一两）
上六味（方内失去二味，）末之，纳真朱为色，炼蜜丸如麻子大，先食饮，酒下三丸，日再，夜一服。不知，稍增之。以知为度。
手足为诸阳之本，因寒气厥逆，则阳气衰矣。不用附子而用乌头者，以手足主表，故用乌头走表以通行阳气，然必有水饮内蓄，以致阳气不温于手足，故用半夏、茯苓行饮，细辛散水气以去内寒也。
腹痛，脉弦而紧，弦则卫气不行，即恶寒，紧则不欲食，邪正相搏，即为寒疝，绕脐痛，若发则白汗出，手足厥冷，其脉沉紧者，大乌头煎主之。
疝属肝经，为阴寒冷湿之病。肝经抵小腹，宜止小腹痛，此云腹痛，并绕脐痛者，篇首所谓虚寒从下上也。卫气行于表，弦为肝脉，亦阴脉，以阴病而见阴脉，表上阳虚，故恶寒也。紧则为寒，寒停胃口，故不欲食。白汗者，囊中冷湿，出阴汗也。手足厥冷，阳衰不温于四末也，脉沉紧者，寒在里也（紧则为寒，沉为在里），故主大乌头煎以温之（或云汗从皮毛中出，肺合皮毛，其色白，故名白汗。）
●乌头煎方
乌头（大者五枚，熬去皮，不㕮咀。）
上以水三升，煮取一升，去渣，纳蜜二升，煎令水气尽，取二升，强人服七合，弱人肌五合，不差，明日更服，不可一日再服。
乌头性轻疏而气剽悍，故能散寒逐湿，止用此一味，取其力专而行速也，但恐过于猛峻，故用蜜煎，甘以缓之，且解毒也。
寒疝，腹中痛及胁痛，里急者，当归生姜羊肉汤主之。
疝属肝病，肝藏血，其经布胁肋，腹胁并痛者，血气寒而凝涩也，当归通经活血，生姜温中散寒，里急者，内虚也，用羊肉补之。《内经》云：形不足者温之以气，精不足者补之以味是也。
当归生姜羊肉汤方
当归（三两）　生姜（五两）　羊肉（一斤）
上三味，以水八升，煮取三升，温服七合，日三服。若寒多者，加生姜成一斤，痛多而呕者，加橘皮二两，白术一两。加生姜者，亦加水五升，煮取三升二合，服之。
寒多加生姜，辛以散之也；痛多而呕者，加橘皮散逆，白术补中。
寒疝，腹中痛，逆冷，手足不仁，若身疼痛，灸刺诸药不能治，抵当乌头桂枝汤主之。
腹痛，寒结于内也；手足逆冷不仁，身痛，寒彻于外也。此中外皆寒，故用乌头温中散寒，佐桂枝以行阳走表。
乌头桂枝汤方
乌头
上一味，以蜜二斤，煎减半，去渣，以桂枝汤五合解之，令得一升后，初服二合，不知，即服三合，又不知，复加至五合。其知者，如醉状，得吐者为中病。
服药如醉状，药力行也，得吐为中病者，疝属肝病，肝属木，《内经》云木郁则达之，肝喜疏泄故也。
其脉数而紧，乃弦，状如弓弦，按之不移，脉数弦者，当下其寒，脉紧大而迟者，必心下坚，脉大而紧者，阳中有阴，可下之。
此亦疝病也，盖疝乃肝病，弦属肝脉，紧者，如转索无常，弦与紧相似，其脉数而紧乃弦者，谓数有转动之势，似乎紧脉，其实非数而紧，乃数而弦也，恐人不知弦脉体状，故又以弓弦比之，脉数弦者，仍是数而弦，非数而紧矣。盖数者，邪气乘之急也（与数为热异，）弦者，阴寒敛之深也。当下其寒者，以沉寒蕴结于中，必通利之而后消散也。脉大者，邪盛也，兼紧与迟，仍属寒邪内结，故心下坚，又脉大为阳，大则病进，脉紧为阴，紧为里实，故云阳中有阴，可下之，与当下其寒相应，即前节大黄附子汤。其脉紧弦，此寒也，以温药下之之意。
问曰：人病有宿食，何以别之？师曰：寸口脉浮而大，按之反涩，尺中亦微而涩，故知有宿食，大承气汤主之（方见前）。
肠胃脉，不应在寸口，脉浮大，亦不主宿食。其知有宿食者，在按之反涩，尺中亦微而涩二句。盖涩者，津液闭结之脉，初觉浮大，按之反涩，则沉而涩矣，沉为在里，涩为气滞，又尺中正应大肠部分，亦微而涩，故知有宿食也。然宿食脉应滑大，今微涩者，何也？本经云，趺阳脉浮而涩，浮则胃气强，涩则小便数，浮涩相搏，大便则坚，其脾为约，麻仁丸主之。可与此参看。
王三阳曰：尺涩亦有属血虚者，须审外证，恶食气否及胸膈饱闷否，方是宿食。
脉数而滑者，实也，此有宿食，可下之，宜大承气汤。
滑者，水穀之气胜也，若滑而兼数，则实热已入胃府矣（《经》云数则为热，）故云有宿食，可下之。
下利，不欲食者，有宿食也，当下之，宜大承气汤。
下利里虚，则欲食，其不欲食者，宿食气滞，不能推陈致新也，故当下之。
宿食在上脘，当吐之，宜瓜蒂散。
食入肠胃，则宜下，食在上脘则未曾入胃，气从上涌为便，《内经》云其高者因而越之，吐是也。
上脘在脐上五寸，足阳明手太阳任脉之会。
瓜蒂散方
瓜蒂（一分，熬）　赤小豆（一分，煮）
上二味，杵为散，以香豉七合，煮取汁，和散一钱匕，温服之，不吐者，少加之，以快吐为度而止。亡血及虚者，不可与之。
瓜蒂、香豉味若，赤小豆味酸，《内经》云酸苦涌泄为阴是也。
脉紧如转索无常者，有宿食也。
紧为里实，故知有宿食，然必沉而紧也，若浮而紧，则风寒在表，安可遽为宿食乎？转索无常四字，形容紧脉最妙，譬如绞索一般，不转则不紧，愈转则愈紧，若有外感者，脉愈转愈紧，以致阴寒敛束，筋骨痛而无汗，其成里实者，脉亦愈转愈紧，以致邪气深入而宿食搏聚，此命名紧脉之精义也。
脉紧，头痛，恶风寒，腹中有宿食不化也。
此脉与证似伤寒，而非伤寒者，以身不疼，腰脊不强故也。然脉紧亦有辨，浮而紧者为伤寒，沉而紧者为伤食。《甲乙经》云：人迎紧盛伤于寒，气口紧盛伤于食（左为人迎，右为气口，俱在关前一分）。则寒与食，又以左右手为辨耳，若头痛，恶风寒，为表证，何以知有宿食？曰：此非表证也。伤寒十枣汤，有头痛证，彼以心下停饮，水气泛溢，故头痛。此以胃有宿食，穀气熏蒸，故亦头痛也。白虎汤有背微恶寒证，彼以阳气内陷，故外微恶寒，此以胃气内郁，故外亦恶风寒也。然既有宿食，仲景不言下法，若欲下之，宜大柴胡汤或厚朴七物汤、小柴胡加芒硝汤之类。
李玮西曰：冬时正伤寒而外又有类伤寒数证（痰积，伤食、虚烦，脚气，疝气等），今脉紧，头痛，恶风寒，乃伤食之类伤寒者也。

五脏风寒积聚病脉证治第十一  ***************************
身形卫外，五脏居中，则五脏何以有风寒也？《内经》云：五脏有合，痹久而不去者，内舍于其合也。故骨痹不已，舍于肾；筋病不已，舍于肝；脉痹不已，舍于心；肌痹不已，舍于脾；皮痹不已，舍于肺。此五脏在内而实外与身形通者也。《经》又以春甲乙伤风者，为肝风；夏丙丁伤风者，为心风；季夏戊已伤风者，为脾风；秋庚申中风者，为肺风；冬壬癸中风者，为肾风。此五脏因四时而受风寒者也，且太阳经行身之背，凡俞穴亦皆在背，风寒从俞而入，而俞有一定在背者，亦有不定在背，随四时为转移者。如肺俞在三椎下，心俞在五椎下，肝俞在九椎下，脾俞在十一椎下，肾俞在十四椎下，与脐平，各去脊中二寸，此俞之一定在背者也。其不一定在背者，如《内经》云：东风生于春，病在肝，俞在颈项；南风生于夏，病在心，俞在胸胁；西风生于秋，病在肺，俞在肩背；北风生于冬，病在肾，俞在腰股；中央为土，病在脾，俞在脊。此俞之不定在背，而五脏风寒随四时之俞而入之者也。然则俞果有不定者乎？曰：其在背者，俞之穴也，在颈项、胸胁等处者，此气之所出入，而随四时以为贯输者，非穴也，气也。此五脏所以有风寒，而风寒以中五脏者为重也。《难经》云：积者，五脏之所积，聚者，六腑之所聚也。肝之积名肥气，在左胁下，如覆杯，有头足：心之积名伏梁，起脐上，大如臂，上至心下：脾之积名痞气，在胃脘，覆大如盘；肺之积名息奔，在右胁下，覆大如杯；肾之积名奔豚，上下无时。兹篇虽积聚并举，后但言积，不言聚者，以脏病为重也。然《难经》但言积之证，不及积之脉，兹篇既言证，而更言积聚之脉，各应其部者，又补《难经》之所未及者欤。
肺中风者，口燥而喘，身运而重，冒而肿胀。
《内经）云：脏真高于肺，以行荣卫阴阳。盖肺主气，肺气不和，风邪得以中之，于是气拥而津液不行，故口燥，气逆而呼吸不利，故气喘也。又正气虚则身运而冒，邪气盛则身重而肿胀。《灵枢经》云：肺病胀满，膨膨而喘咳，胸满而瞀是也（瞀，目不明也，即冒状）。
肺中寒，吐浊涕。
五液入肺为涕，肺合皮毛，开窍于鼻，寒邪从皮毛而入于肺，则肺窍不利而鼻塞，涕唾稠黏，壅遏不通，并出于口也。
肺死脏，浮之虚，按之弱如葱叶，下无根者死。
肺脉原浮，然以浮而有力为佳，若无力，是浮之虚也。脉弱如葱叶，有似芤脉之状，但芤脉中间无，浮沉有，犹为有根，故止于伤精失血，而不至于死，若下无根，则不惟中间无，而沉之亦无矣，是谓气血俱脱，故死。
肝中风者，头目瞤，两胁痛，行常伛，令人嗜甘。
肝经上出额，与督脉会于巅，又肝开窍于目，目得血而能视。肝中风，则头目瞤动，以风性动摇靡定，《经》云风胜则动是也。肝经布胁肋，胁痛，肝气不利也。肝主筋而藏血，行常伛者，风燥血枯，筋失所养而挛急。（伛者，背曲不能伸也。）嗜甘者，《经》云肝苦急，急食甘以缓之之理也。
肝中寒者，两臂不举，舌本燥，喜太息，胸中痛，不得一转侧，食则吐而汗出也。
肝藏血，寒则血脉凝涩而两臂不举，本经《中风历节篇》云或但臂不遂者，此为痹是也。舌本燥者，肝脉循喉咙之后，上入颃颡，寒则津液闭而不流，《灵枢》云肝病嗌乾是也。肝属木，性宜疏畅，喜太息者，肝气郁而不伸也。肝经上贯膈，布胁肋，寒邪凝敛，经气不利，故胸中痛，不得转侧也。《灵枢》云：肝脉挟胃，所生病者，胸满呕逆。今食则吐者，胃冷不纳食也，又吐则仓廪倒出，津液外泄，故腠理开而汗亦随之而出也。
肝死脏、浮之弱，按之如索不来，或曲如蛇行者死。
肝脉宜沉，若浮之弱，谓举之无力也，按之如解索，是绝脉也，不来者，即代脉往而不能自还，精气脱也。《经》云：肝脉沉而弦长，若曲如蛇行，则不弦不长，失肝脉之本体，而胃气绝矣，故死。
肝著，其人常欲蹈其胸上，先未苦时，但欲饮热，旋覆花汤主之（方缺）。
肝主疏泄，著则气郁不伸，常欲人蹈其胸上，以舒其气（蹈者，按摩之谓）。又以寒气固结于中，欲饮热以散其寒，旋覆花咸能软坚，且主下气，温能解散，可利心胸也。
心中风者，翕翕发热，不能起，心中饥，食即呕吐。
心属火，中风则风火相炽，翕翕者，热气郁闷不散之貌，心饥、食即呕吐者，《经》云邪热不杀穀，诸逆冲上，皆属于火故也。
心中寒者，其人苦病心如啖蒜状，剧者心痛彻背，背痛彻心，譬如蛊注，其脉浮者，自吐乃愈。
心属火、为寒气敛束，则火郁不得散，故心如啖蒜状，嘈杂不耐烦之意也。剧，甚也。甚则心背彻痛，寒之极也。蛊疰病宜吐，若脉浮，则病在上膈，故如蛊疰，自吐出寒气乃愈。然曰自吐，则不可强之使吐明矣。（按蛊者，粤人以虫蛇诸毒聚瓷中，令自相啖食，食尽，止存一虫最毒，名曰蛊，能随饮食变化，入腹还生，食人五脏。注者，疰也，亦言住也。若人血气衰弱，则风邪鬼气，住人身内，留连肌腠并著脏腑，或皮肤掣动，或心腹刺痛，或体热皮肿至死，死复注易旁人。）
心伤者，其人劳倦，即头面赤而下重，心中痛而自烦，发热，当脐跳，其脉弦，此为心脏伤所致也。
劳倦则阴火攻冲，故头面赤也。下重者，火升于上，而下部沉滞，无气以举也。心主血，心痛自烦发热，皆血虚火升之证。《经》云脐上筑者，肾气动也。此心气虚而水寒欲上凌心，故当脐跳也。弦乃风脉，心病见此，虚火上炎，热极生风也。
李升玺曰：按《难经》心脉，外证面赤口乾，内证脐上有动气，烦心，心痛。此节心伤亦本《难经》。
心死脏，浮之实如麻豆，按之益躁疾者死。
《难经》云：心脉浮大而散。若浮之实如麻豆，按之益躁疾，则真脏脉见，胃气全无，故死。《内经》云：真心脉至，坚而搏（即躁疾意），如循薏苡子，累累然（即如麻豆意）。可与此参看。
邪哭使魂魄不安者，血气少也，血气少者，属于心，心气虚者，其人畏，合目欲眠，梦远行而精神离散，魂魄妄行，阴气衰者为癫，阳气衰者为狂。
此言肺肝肾三脏俱虚，而总之统于心虚也。《内经》云：肺藏魄，主气；肝藏魂，主血；肾藏精，主志。又云：肺主哭，精气并于肺则悲，并于肝则忧，并于肾则恐。而心则藏神，以心为君主之官也，心虚则肺肝肾俱虚，因而魂魄不安，精气血皆竭，此主不明则十二官危也，其人则畏，以心舍空虚，神不守舍也。《经》云五脏精华上注于目。合目欲眠，精华去也。梦远行者，心肾精神离散，肝肺魂魄妄行，故梦寐中飘摇靡定也。阴气收敛，不能暴发，故阴衰为癫，阳气慓悍，易于发越，故阳衰为狂。然《内经》云：重阳者狂，重阴者癫。与此阴衰阳衰相反，何也？盖彼云重阳重阴者，以邪气言，此云阴衰阳衰者，以正气言也。
《内经》云：骨癫疾者，顑齿，诸腧分肉皆满，而骨居汗出，烦悗：筋癫疾者，身蜷挛急；脉癫疾者，暴仆，四肢脉皆胀而纵，又云：有病怒狂者，阳气暴折而难决，故喜怒，名阳厥也。又阳明病，甚则阳盛，而四肢实，故登高弃衣，妄言骂詈不食也。《难经》云：狂之始发，少卧不饥，自高贤也，自辩智也，自贵倨也，妄笑，好歌乐，妄行不休。癫始作，意不乐，直视僵仆，又狂则暴病，癫则久病，又狂多开目，阳蹻盛也，癫多闭目，阴蹻盛也。
脾中风者，翕翕发热，形如醉人，腹中烦重，皮目瞤瞤而短气。
翕翕发热，风邪外加，正气怫郁也，风气疏泄，属阳邪。形如醉人，言其面赤而四肢软也（脾主四肢）。脾经入腹，因风气内扰，故腹中烦重。皮目，上下眼胞也，脾属土，眼胞亦属土，瞤瞤，动貌。《经》云风胜则动是也。肺主气，短气者，东一垣云脾胃一虚，肺气先绝也。
脾死脏，浮之大坚，按之如覆杯，洁洁状如摇者死。
《内经》云：脉弱以滑，是有胃气。浮之大坚，则胃气绝，真脏脉见矣。杯覆则内空，洁洁者，此中毫无所有之象，重按脉体似之，言其外实中空，里气不足也，状如摇者，脉躁疾不宁，气将脱也，故死。
趺阳脉浮而涩，浮则胃气强，涩则小便数，浮涩相搏，大便则坚，其脾为约，麻子仁丸主之。
趺阳，胃脉也。胃为水穀之海，浮为阳脉，故胃气强而能食。小便数，则津液亡，故脉涩，盖脾主为胃行津液，此以胃强脾弱，约束津液不得四布，但输膀胱，致小便数而大便坚也，麻子仁丸通肠润燥。
麻子仁丸方
麻子仁（二升）　杏仁（一升）　芍药（半斤）　大黄（一斤）　枳实（一斤）　厚朴（半斤）
上六味，末之，炼蜜和丸，如梧子大，饮服十丸，日三，以知为度。
大黄、厚朴、枳实，即小承气汤，苦以泄之也，麻仁润燥，杏仁利气，芍药敛津液而通壅塞，以但津液内亡，非同实热，故不用汤之峻，而用丸之缓也。
肾著之病，其人身体重，腰中冷，如坐水中，形如水状，反不渴，小便自利，饮食如故，病属下焦，身劳汗出，衣里冷湿，久久得之，腰以下冷痛，腹重如带五千钱，甘姜苓术汤主之。
此非内伤虚损，乃外感寒湿，故名肾著。著者，留而不去之谓，言肾为邪气所著也。盖肾为水脏，水性本湿，同气相感，所受皆阴寒湿滞之病，故体重腰冷，如坐水中。（带脉为病，亦腰溶溶如坐水中。）《内经》云：寒胜则浮。故形如水状，而体若虚肿也。不渴，内无热也。小便利，水泉不藏，肾气不自秘固也。饮食如故，病不在胃也。肾在下，湿性亦趋下，故病在下焦。身劳汗出，言所以成肾著之故。因烦劳而津液外泄，衣里冷湿，汗亦湿类也。腰者肾之府，腰下冷痛，寒湿气胜也，腹重，土不制水，湿气深沉也（脾属土，其经入腹）。如带五千钱，形容腹重之状也。
甘草乾姜茯苓白术汤方
（即名肾著汤）
甘草（二两）　乾姜（四两）　茯苓（四两）　白术（二两）
上四味，以水五升，煮取三升，分温三服，腰中即温。
甘草、白术补脾制水，茯苓、乾姜渗湿祛寒。然《经》云：损其肾者，益其精。则宜用肾气丸之类，而主此方者，以寒湿外著，故主温中渗湿之剂，此形劳与精伤者不同也。
肾死脏，浮之坚，按之乱如转丸，益下入尺中者死。
肾脉宜沉石而濡（音软），若浮之坚，则不惟不沉，而且不濡，是无胃气之脉。《内经》谓肾脉辟辟如弹石曰死是也。乱如转丸，下入尺中，则阳气下陷，根本脱离之象，《内经》云：脉至如丸，滑不直手者，按之不可得也，枣叶生而死。此脉如转丸，可参看。
三焦竭部，上焦竭善噫，何谓也？师曰：上焦受中焦气未和，不能消穀，故能噫耳。下焦竭，即遗溺失便，其气不和，不能自禁制，不须治，久则愈。
《经》云：上焦如雾，中焦如沤，下焦如渎。言各有其常，何病之有？惟三焦各有虚竭之部分，是谓三焦竭部，而各失其常矣。竭，气尽无馀也。噫，即嗳气。《内经》云心为噫，又云太阴上走心为噫。盖阴盛而上走阳明，阳明络属心也。夫心在上焦，太阴阳明在中焦，必中焦胃纳水穀，脾行津液，其气始得熏蒸灌溉于上焦，此上焦受中焦和气之义也。若中焦脾胃不和，不能消穀，则气馁矣，上焦亦何由而受中焦之熏蒸灌溉也。昔贤谓噫者，是火土之气郁而不得发，正以心属火，居膈上，脾胃属土，主中州，则上焦受中焦之义益明矣。又下焦肾主二便，今肾气竭，失其闭藏之职，不得约束津液而遗溺失便也。不须治，久则愈，待肾气充足，则津液自闭固矣。
李玮西曰：上焦受中焦气，可见以中焦为主，即遗溺失便，亦中焦不和，而致下焦之竭也。东垣云补肾不如补脾，则中下二焦，轻重较然矣。
师曰：热在上焦者，因咳为肺痿；热在中焦者，则为坚；热在下焦者，则尿血，亦令淋闭不通。大肠有寒者，多鹜溏，有热者，便肠垢；小肠有寒者，其人下重便血，有热者，必痔。
此言三焦之有寒有热者，其受病各不同也。肺属金，畏火，居膈上，位在上焦，若热气上壅，则咳而肺热叶焦，为肺痿。热在中焦，则入阳明胃府，为实热证，故为坚。热在下焦者，尿血，肾虚而膀胱热也（古人云见血无寒），淋闭不通，即膀胱不利为癃也。鹜溏也，鸭性冷，粪多清水，为鹜溏，大肠有寒者似之。便肠垢，大肠蓄热不清也。小肠有寒，则气滞而血凝不行，故下重便血，有热者必痔，以小肠与心为表里，《内经》云：诸痛痒疮，皆属心火。又云肠澼为痔是也。
问曰：病有积、有聚、有䅽气，何谓也？师曰：积者脏病也，终不移；聚者府病也，发作有时，展转痛移，为可治；䅽气者，胁下痛，按之则愈，复发为䅽气。诸积大法，脉来细而附骨者，乃积也。寸口，积在胸中；微出寸口，积在喉中；关上，积在脐旁；上关上，积在心下；微下关，积在少腹；尺中，积在气冲。脉在左，积在左，脉在右，积在右，脉两出，积在中央，各以其部处之。
䅽气，即本经首篇䅽饪之邪，宿食是也。䅽气伤脾，脾之大络布胁肋，而胁下章门穴为脾之募，故胁下痛，按之则气散而愈，或气聚而复发也。积为脏病，深入在里，故脉细而附骨也。寸关尺上下左右别积病之所在，皆指细而附骨之部分，即《内经》前以候前，后以侯后。上竟上者，胸喉中事也，下竟下者，少腹、腰股、膝胫足中事也。（积聚解见前总论中。）

痰饮咳嗽病脉证治第十二  ***************************
咳动脾湿曰痰，水停心下曰饮，所由分矣。兹由本篇观之，五脏俱有痰饮，不独在脾，犹《内经》五脏俱有咳嗽，不独在肺也。且饮有四，此独以痰饮名篇，总之水积为饮，饮凝为痰，则分而言之，饮有四，合而言之，总为痰饮而已。然有痰者必致咳，则因痰饮而类及咳嗽，咳者无痰有声，肺气伤而不清也，嗽者无声有痰，脾气虚而聚湿也。咳嗽，是有痰有声，因伤肺气而咳，动于脾湿而嗽也。本篇后数条有云嗽家，其脉弦，为有水。又云支饮咳烦。又云久咳，有支饮在胸中故也。岂非咳嗽起于痰饮，痰饮必致咳嗽，二证每相为终始哉？然咳嗽有自外感者，风寒暑湿，先自皮毛而入，皮毛者肺之合，故虽外邪欲传脏腑，亦必先从其所合而为嗽，此自外入者也。有自内发者，七情饥饱，内有所伤，则邪气上逆，肺为气出入之道，故五脏之邪上蒸于肺而为嗽，此自内发者也。然风寒暑湿亦有不为嗽者，盖所感者重，竟伤本脏，不留于皮毛也。七情亦有不为嗽者，盖病尚浅，止在本脏，未即上攻也。若本篇，则咳嗽因于痰饮，痰饮多致咳嗽，故痰饮与咳嗽，相兼併论也。
问曰：夫饮有四，何谓也？师曰：有痰饮，有悬饮，有溢饮，有支饮。问曰：四饮何以为异？师曰：其人素盛今瘦，水走肠间，沥沥有声，谓之痰饮；饮后，水流在胁下，咳唾引痛，谓之悬饮；饮水流行，归于四肢，当汗出而不汗出，身体疼重，谓之溢饮；咳逆倚息，短气不得卧，其形如肿，谓之支饮。
水饮内渍，则肌肉外消，故素盛今瘦，肠间有声，水气流注也，饮之稠者，即凝为痰，故为痰饮；胁在身之两旁，《经》云左右者，阴阳之道路，水流胁下则气道壅塞不利，且胁下为肝经部分，肝脉入肺中，故或咳或唾，牵引而痛也，悬饮者，如悬空倾泻飞瀑四射也；四肢者，诸阳之本，水归四肢，则阳气浮越，汗出则水散，不汗出则水停，体疼且重，以水性沉著故也，溢者，氾滥之义，言水饮横流激逆，故为溢饮；水寒射肺，故咳逆倚息短气也，水来乘土，胃气上逆，《经》云胃不和则睡不安，故不得卧也，其形如肿，湿气浸淫也，支者，支撑之意，与《伤寒论》心下支结，后条水在肝，胁下支满之支同义，言水在腹胁，鹘突下不安，故为支饮。
李时珍曰：饮有五，皆因内啜水浆，外受湿气，郁为留饮，流于肠胃，则为痰饮；流于肝，则为悬饮；流于经络，则为溢饮；流于肺，则为支饮；流于心下，则为伏饮。
水在心，心下坚筑，短气，恶水不欲饮。
心属火，恶水。水在心，则心下坚硬而筑筑然动悸，心火不安也，短气者，水饮内蓄，气道不利也，恶水，心下水多也。
水在肺，吐涎沫，欲饮水。
五液入脾为涎，水在肺而吐涎沫者，子能令母虚，脾不摄诞也（土生金，肺为脾子）。欲饮水者，涎沫去而津液亡也。
水在脾，少气身重。
水在脾而少气者，以肺主气，脾土既虚，不能生肺金也。身重者，脾主肌肉，湿气胜也。
水在肝，胁下支满，嚏而痛。
肝经布胁肋，故水在肝则胁下支满。嚏出于鼻，鼻者肺之窍，肝脉上注肺，二脏经脉相通，故嚏则胁下亦牵而痛也。
水在肾，心下悸。
肾经水气凌心，故心下悸，悸者动也。
夫心下有留饮，其人背寒冷，如手大。
《内经》云：背者胸中之府。心在胸中，其系则附于背，心俞在脊之第五椎。又云：背为阳，阳中之阳，心也。故心下留饮，则阴寒气彻于背，而阳气衰息，背寒冷如手大也。
留饮者，胁下痛引缺盆，咳嗽则转甚。
留饮，水饮停留不散也。肝经布胁肋，饮留胁下，则肝气不利，故呼吸窘迫，痛引缺盆，咳嗽则缺盆痛转甚。（胆经合缺盆，病则缺盆中肿痛，肝胆相为表里）。篇首云饮后水流在胁下，咳唾引痛为悬饮，此其是也。
胸中留饮，其人短气而渴，四支历节痛。
胸中留饮，病在肺虚，不能通调水道，分布津液，故短气而渴也。四支历节痛，《经》云湿流关节也，首节饮水流行归于四支，身体疼重，为溢饮，此其是也。
脉沉者，有留饮。
《经》云沉潜水蓄是也。
膈上病痰，满喘咳吐，发则寒热，背痛腰痛，目泣自出，其人振振身瞤剧，必有伏饮。
膈上痰，满喘咳吐，饮逆于上也。寒热、腰背痛，目泣出，饮搏于外也。振振身瞤剧，水饮泛溢，正气虚也。饮流心下为伏饮，伏饮者，饮伏于中，证见于外，如此。
夫病人饮永多，必暴喘满，凡食少饮多，水停心下，甚者则悸，微者短气。
心肺俱在膈上，水寒射肺，肺气上逆，故喘满短气，《经》云形寒饮冷则伤肺是也。水停心下，则水气凌心，心火不安，故悸。
脉双弦者，寒也，皆大下后里虚。脉偏弦者，饮也。
双弦者，两手脉俱弦，偏弦者，一手脉独弦也。弦为肝脉，由大下后脾气虚寒，木来乘土，故见双弦之脉。若未经大下，而有饮者，以脾虚不能运化精微而制水气，亦为肝木所侮，故犹见偏弦之脉，但不似双弦之甚耳。后云脉沉而弦者，悬饮内痛，此为悬饮可知矣。
肺饮不弦，但苦喘短气。
弦为肝脉，故肺饮不弦，苦喘短气，肺邪迫塞也。首节云咳逆倚息短气，为支饮是也。
支饮，亦喘不能卧，加短气，其脉平也。
支饮病在肺，其本在肾。《经》云：不得卧，卧则喘者，水气之客也。夫水者，循经液而流也，肾者水脏，主津液，主卧与喘也。东垣云，不得卧，卧则喘者，水气逆行，乘于肺，肺得水而浮，使气不得流通也，脉平者，谓适得肺之本脉，如云肺饮不弦是也。弦即脉不平矣。
病痰饮者，当以温药和之。
中气虚寒，不能腐熟水穀，运化精微，故积为痰饮，温药和之，则痰饮自散，以脾胃喜温恶寒也。
心下有痰饮，胸胁支满，目眩，苓桂术甘汤主之。
苓桂术甘汤方
茯苓（两四）　桂枝　白术（各三两）　甘草（二两）
上四味，以水六升，煮取三升，分温三服，小便则利。
胸胁支满，痰饮停滞于中也，目眩，痰饮浊气熏蒸于上也。茯苓淡渗，以利水饮，桂枝宣导，以行阳气，白术去湿健脾，甘草和中益气，同为补土制水之剂。
夫短气，有微饮，当从小便去之，苓桂术甘汤主之，肾气丸亦主之（方见虚劳）。
水饮停积有二因，一因脾土衰不能制水，一因肾主水，为胃之关，肾虚，关门不利，故积饮于中。此利小便，为行饮要法。苓桂术甘汤，内有白术、茯苓补土以利小便，脾土旺则饮自行，此治脾虚停饮之剂也。肾气丸，内有茯苓、泽泻补肾以利小便，关门通则饮自去，此治肾虚停饮之剂也。然肺主气，短气有微饮，是肺气虚滞，不能通调水道，下输膀胱也。今补脾制水以利小便，则土旺生金而小便利矣（脾属土，肺属金）。补肾壮水以利小便，则子能令母实，而肺气亦利矣（肾属水，是肺之子）。夫脾肾两补，肺气旋通，有何微饮之不去乎？此制方之妙义也。
病者脉伏，其人慾自利，利反快，虽利、心下续坚满，此为留饮欲去故也，甘遂半夏汤主之。
饮伏于中，故脉亦伏，欲自利，利反快，留饮欲去之兆，心下续坚满，留饮欲去，而来得尽去也。要看续字。
甘遂半夏汤方
甘遂（大者三枚）　半夏（十二枚，以水一升，煮取半升，去渣）　芍药（五枚）　甘草（如指大，一枚）
上四味，以水二升，煮取半升，去渣，以蜜半升和药汁，煎取八合，顿服之。
甘遂为直决水饮之药，半夏辛以散之，白芍入脾经，敛阴气而通壅塞，非酸收之义也，缓以甘草，润以白蜜，恐甘遂过于峻利故耳。
李玮西曰：甘遂与甘草性相反，今并用之者，反则使二药自相攻击，水饮自排荡而去矣。
脉浮而细滑，伤饮。
饮脉当沉，今脉浮者，水在肺也，细为虚湿，滑为痰饮。
脉弦数，有寒饮，冬夏难治。
弦者，气敛而不条畅（前节云脉偏弦者饮也）。数者，气虚而不纡徐（《经》云数则为虚。）皆邪盛正衰，寒饮凝结之脉，冬夏难治，以水饮旺于冬夏，伏阴在内也。然冬夏难治，则春秋当易治矣，以春属肝木，正水饮泄气之时，且肝主疏泄，可以行饮。（脉弦者，肝之邪气，春令者，肝之正气，正气旺，则邪气消），秋属肺金，肺主通调水道，散饮利痰也。
脉沉而弦者，悬饮内痛，病悬饮者，十枣汤主之。
脉沉为水蓄，弦乃肝邪，内痛，咳唾引胁下痛也。
十枣汤方
大戟　芫花（熬）　甘遂（各等分）
上三味，捣筛，以水一升五合，先煮肥大枣十枚，取八合。去渣，纳药末，强人服一钱匕，羸人服半钱，平旦温服之，不下者，明日更加半钱，得快利后，糜粥自养。
三物皆味苦，苦以泄之，能直达水饮窠囊之处，但恐峻利，泄人真元，故加大枣甘以缓之，且枣为脾果，补土所以制水也。
病溢饮者，当发其汗，大青龙汤主之，小青龙汤亦主之（方见肺痿。）
溢饮病在四肢，属表证，故主大青龙发汗，然小青龙主行饮，而亦主发汗者，内有麻黄、桂枝、细辛，皆表药也。
大青龙汤方
麻黄（六两，去节）　桂枝（二两，去皮）　杏仁（四十个，去皮尖）　甘草（二两，炙）　生姜（三两）　大枣（十二枚）　石膏（如鸡子大，碎）
上七味，以水九升，先煮麻黄，减二升，去上沫，纳诸药，煮取三升，去渣，温服一升，取微似汗，汗多者温粉粉之。
大青龙汤，原治风寒外壅，而闭热于经者，今以之治溢饮，则饮从汗出，无不瀰漫透彻，故汤名大青龙。《内经》所谓阳之汗，以天地之雨名之是也。
李时珍曰：仲景治伤寒太阳证，心下有水气，表不解者，用小青龙汤，治未解表邪，使饮从毛窍出，《内经》所谓开鬼门法也。其表已解，用十枣汤驱逐里邪，使水饮从二便出，所谓洁净府、去陈莝法也。
膈间支饮，其人喘满，心下痞坚，面色黧黑，其脉沉紧，得之数十日，医吐下之不愈，木防己汤主之，虚者即愈，实者三日复发。复与不愈者，宜木防己汤去石膏加茯苓芒硝汤主之。
喘满痞坚，膈间支饮逆上也，面黑者，饮属北方水色也，脉沉为饮，紧为寒，皆阴脉，以水饮禀阴寒之气也。吐下俱行，不愈，则阴阳之气俱虚，木防己汤补虚散饮，虚者受补即愈，实者饮邪固结不解，故复发。复与不愈，乃寒气凝聚未解，故去石膏，恐寒胃也，加茯苓淡以渗饮，芒硝咸以软坚。
木防己汤方
木防己（三两）　石膏（十二枚，鸡子大）　人参（四两）　桂枝（二两）
上四味，以水六升，煮取二升，分温再服。
防己利水，入膀胱经以泄水饮于下，石膏味辛，能解肌出汗以散水饮于外，人参补中气以制水，桂枝行阳气以逐水也。
木防己去石膏加茯苓芒硝汤方
木防己　桂枝（各三两）　人参　茯苓（各四两）　芒硝（三合）
上五味，以水六升，煮取二升，去滓，内芒硝，再微煎，分温再服，微利则愈。
心下有支饮，其人苦眩冒，泽泻汤主之。
泽泻汤方
泽泻（五两）　白术（二两）
上二味，以水二升，煮取一升，分温再服。
地气上为云，则天汉为之昏沉。支饮熏蒸于上，则头目为之眩冒。《内经》云：清阳出上窍。以支饮浊气上蒸，蔽其清明之气故也。泽泻行饮，白术补土以制饮也。
支饮胸满者，厚朴大黄汤主之。
厚朴大黄汤方
厚朴（一尺）　大黄（六两）　枳实（四枚）
上四味，以水五升，煮取二升，分温再服。
支饮至于胸满，则水气愈泛溢矣。用厚朴大黄汤行饮，然此节小承气汤也，以胸满而非腹满，故不用大承气。
或问曰：行饮何不用十枣、五苓、青龙等汤，而用厚朴大黄汤以泻脾胃，何也？曰：胃纳水穀脾行津液，二经如常，则水饮何自而蓄哉。以脾胃，土也，凡土弱则水势为之崩溃，土壅则水道为之不通。今支饮胸满，因脾胃不运，则中焦塞窒，下流壅淤，水无从泄，故逆行而至于胸满，今疏敦阜之土，以决横逆之波，泻中州之实，以浚下流之壅，则舍厚朴大黄汤奚属哉。此禹治水，先掘地而注之海也。
支饮不得息，葶苈大枣泻肺汤主之（方见肺痈。）
肺主气而恶寒，支饮不得息，水寒射肺，肺气上逆也。葶苈疏肺壅而止咳嗽，定喘促而消痰饮，佐以大枣，即十枣汤之意。
呕家本渴，渴者为欲解，今反不渴，心下有支饮故也。小半夏汤主之。
此专以治呕，言呕家渴者为欲解，以胃中阳气得复也。若心下有支饮，则湿渍泛溢，不渴而呕。半夏、生姜温能和胃气，辛能散逆气，为呕家圣药。
小半夏汤方
半夏（一升）　生姜（半斤）
上二味，以水七升，煮取一升半，分温再服。
腹满，口舌乾燥，此肠间有水气，已椒苈黄丸主之。
腹满，水聚于胃也，肠间有水气，则湿渍中焦，津液不为灌溉，故口舌乾燥。篇首云水走肠间，沥沥有声，为痰饮。此肠间有水气，即痰饮也。
己椒苈黄丸方
防己　椒目　葶苈（熬）　大黄（各一两）
上四味末之，蜜丸如梧子大，先食饮服一丸，日三服，稍增，口中有津液。渴者，加芒硝半两。（服一丸，疑有误。）
《本草十剂》云：泄可去闭，葶苈、大黄之属，二药皆大苦寒，一泄气闭，一泄血闭，水饮无所容矣。椒目温中下气，防己利水行经，为治水之要药。芒硝味辛咸，今人但取其咸，不用其辛，殊不知其辛润肾燥，故渴者加之。
卒呕吐，心下痞，膈间有水，眩悸者，半夏加茯苓汤主之。
水停心下成痞，水逆于上则在膈间，故令卒然呕吐，浊乱其清阳，而汩没其神明，则眩悸（眩，目昏也。悸，心动也）。半夏、生姜止呕，加茯苓以行饮。
半夏加茯苓汤方
半夏（一升）　生姜（半斤）　茯苓（六两）
上三味，以水七升，煮取一升五合，分温再服。
假令瘦人脐下有悸，吐涎沫而癫眩，此水也，五苓散主之。
肾主水，脐下悸者，肾气上奔也。脾主涎，吐涎沫者，脾虚不摄液也。癫眩，水气熏蒸，神明浊乱也。瘦人气不充足，故病。此五苓散补脾利水，温经行阳，彻表里而治之，此治瘦人水饮例也。
五苓散方
茯苓（三分）　猪苓（三分，去皮）　泽泻（一两一分）　白术（三分）　桂枝（二分，去皮）
上五味为末，白饮服方寸匕，日三服，多饮暖水，汗出愈。
白术补土燥湿，茯苓、猪苓、泽泻使水从小便中泄去，桂枝发汗，泄奔豚之气，多饮暖水助之，令汗出愈，使水从毛窍中散去也，则开鬼门、洁净府，一举两得之矣。
咳家，其脉弦，为有水，十枣汤主之。
前云脉沉而弦者，悬饮内痛，此脉弦为悬饮也。水寒射肺，故咳。（十枣汤解见前。）
夫有支饮家，咳烦，胸中痛者，不卒死，至一百日或一岁，宜十枣汤。
水流于肺为支饮，咳烦，肺病也。前支饮胸满，此胸中痛，则水饮内窒，气道更自不通，百日或一岁，饮蓄已深，非十枣汤不除。
久咳数岁，其脉弱者可治，实大数者死。其脉虚者，必苦冒，其人本有支饮在胸中故也，治属饮家。
久咳，则肺气已虚，《经》云：脉弱以滑，是有胃气。且脉与病相应，故可治。若实大数则邪盛正衰，真脏脉见，胃气全无，土败不能生金，故死。今人论脉，将虚弱二字并说者，非也。盖弱在沉脉内见，虚在浮脉上见，此虚脉泛泛在上，按之无力，乃水饮浮越之象。苦冒者，浊气熏蒸于上，《经》云上虚则眩，又云心下有支饮，其人苦眩冒是也。
咳逆倚息不得卧，小青龙汤主之。小青龙汤下已，多唾口燥，寸脉沉，尺脉微，手足厥逆，气从小腹上冲胸咽，手足痹，其面翕热如醉状，因复下流阴股，小便难，时覆冒者，与茯苓桂枝五味甘草汤治其气冲。冲气即低，而反更咳，胸满者，用桂苓五味甘草汤去桂，加乾姜细辛，以治其咳满。咳满即止，而更复渴，冲气复发者，以细辛、乾姜为热药故也。服之当遂渴，而渴反止者，为支饮也。支饮者，法当冒，冒者必呕，呕者复纳半夏以去其水，茯苓桂枝五味甘草汤去甘草去桂，加细辛乾姜半夏汤主之。水去呕止，其人形肿者，加杏仁主之，其证应纳麻黄，以其人遂痹，故不纳之，若逆而纳之者必厥，所以然者，以其人血虚，麻黄发其阳故也。若面热如醉，此为胃热上冲熏其面，加大黄以利之。
咳逆倚息不得卧，支饮也，小青龙汤（解义见前）长于行饮，故主之。下已者，服小青龙药后也，多唾，水饮泛溢也，口燥，津液不行也；寸脉宜浮而反沉，《经》云沉潜水畜也，尺脉微者，尺脉主肾，水饮下流，肾气虚衰也；手足厥逆或痹，即本经饮水流行，归于四支是也；气从小腹上冲胸咽，欲作奔豚也；面翕热如醉状，胃热上冲熏其面也；复下流阴股，小便难者，水性趋下，湿浊瘀塞下流，水道不利也；时覆冒，浊气上蒸，清阳眩乱也。（余义见后方解下。）
桂苓五味甘草汤方
桂枝（四两，去皮）　茯苓（四两）　五味子（半斤）　甘草（一两，炙）
上四味，以水八升，煮取三升，去渣，分温三服。
桂枝使水饮外散，茯苓使水饮下行，甘草补土以防水，五味子收敛肺气，使气不上冲，以通调水道，下输膀胱也。
桂苓五味甘草汤去桂加乾姜细辛汤方
茯苓（四两）　五味子（半升）　甘草　乾姜　细辛（各三两）
上五味，以水八升，煮取三升，去渣，温服半升，日三。
咳者，水寒射肺，里气逆也，胸满者，《经》云脏寒生满病，又云胃中寒则胀满。桂枝走表不主里，故去之，加乾姜温中以散逆气，细辛散水以去内寒，故咳满俱治。
桂苓五味甘草汤去甘草去桂加乾姜细辛半夏汤方
茯苓（四两）　五味子（半升）　乾姜　细辛（各二两）　半夏（半升）
上五味，以水八升，煮取三升，去渣，温服半升，日三。
支饮渴止，水寒内渍，脏腑不温也；浊气上蒸，故冒；寒饮泛逆，故呕。去甘草，呕家不喜甘故也，半夏辛温，能散逆止呕，且性燥兼去水也。
苓甘五味姜辛半夏加杏仁汤方
于前汤加杏仁半升，去皮尖，余依前法煎服。
形肿，水饮外薄也，杏仁利气，气行则饮散矣。
苓甘五味姜辛半杏加大黄汤方
于前方加大黄三两，余依前法煎服。
加大黄去胃热，所谓阳有馀，以苦泻之是也。
李升玺曰：已上五方皆从小青龙汤加减变化，是知小青龙汤为行饮之主方也。
先渴后呕，为水停心下，此属饮家，小半夏茯苓汤主之。
先渴，则饮水多，水停心下，遂逆而呕，半夏生姜辛以散之，可止呕，茯苓淡以渗之，能行饮也。

消渴小便利淋病脉证治第十三  ***************************
《素问》云：二阳结，谓之消。二阳者，足阳明胃也。又云心移热于肺，为鬲消。又云瘅成为消中，则消者，热证也。故消有三，饮水多而小便多，曰消渴，此上消也，《经》谓之鬲消；消穀善饥，不甚渴，小便数而消瘦者，《经》谓之消中，此中消也；渴而饮水不绝，腿瘦，而小便有脂者，《经》谓之肾消，此下消也。所以名为消者，一从火断，如火能消物也。若小便之利与不利，悉以膀胱为主，盖膀胱藏精液，气化则小便出，《经》所谓膀胱不利为癃，不约为遗溺。又云实则癃闭，虚则遗溺是也。然膀胱虽主小便，而饮入于胃，由肺以通调水道，是肺实为生化之源，故曰水出高源也。淋病者，肾虚而膀胱热也。肾虚则小便数，膀胱热则水道涩，其证小便涩痛，常急欲溺，及去点滴，茎中痛极，有气淋、血淋、砂石淋、膏淋、劳淋五者之别。淋与白浊异者，浊病在精道，淋病在溺道，其源又不同。《经》云：脾受积湿之气，小便黄赤，甚则淋。又云风火郁于上而热，其病淋。则淋病概可知矣。
厥阴之为病，消渴，气上冲心，心中疼热，饥而不欲食，食即吐蛔，下之，利不止。
此条见《伤寒论·厥阴篇》，本说厥阴伤寒有消渴证，意不专在消渴也。今在本经，则但论消渴，旁引伤寒，见消渴亦有属阴证虚寒者之不同也。或曰：厥阴何能成热而为消渴乎？答曰：厥阴消渴，成无己注为传经热邪，不知此为直中阴经，故消渴，气上冲心，心中疼热，皆阴盛格阳，冷极似火。如《伤寒·少阴篇》云：虚故引水自救，以明其津液之竭也。又《内经》云：心移热于肺，为肺消，饮一溲二，死不治。则阴寒何尝不作消渴乎？（观下文消渴用肾气丸，内有桂附可见）。且消渴为上消，即肺消也，故但饮水不欲食。若消中，则又消穀能食，不甚渴矣。饥不欲食，胃中冷也。伤寒六经，惟厥阴有蛔厥证，以其属风木气化，故能生虫，蛔闻食臭出，故食即吐蛔。又《经》云胃中冷则吐蛔也。若果属热证，则下之当愈，何为利不止乎？此《伤寒论》所云厥阴消渴，原属寒证，本经掇取原文，其意专在消渴，而旁引厥阴，见消渴又有属阴寒一证者在也。
李升玺曰：瘅成为消中，则消渴原属热证，若厥阴消渴，又属虚寒，犹本经热在上焦者，因咳为肺痿，然有不咳遗尿，为上虚不能制下，属肺冷者，可见一病各有寒热，不可拘也。
寸口脉浮而迟，浮即为虚，迟即为劳，虚则卫气不足，劳则荣气竭。
此为上消，故脉见寸口，脉浮亦主病在膈上，《经》云迟为在脏，今见于寸口，是肺病也。盖肺主气，虚则卫气不足，心火乘之，经所谓心移热于肺为鬲消是也。劳则气耗，而阳亢阴虚，故荣气竭，则水衰火炽，安得不成消渴乎？
趺阳脉浮而数，浮即为气，数即消穀而大坚，气盛则溲数，溲数即坚，坚数相搏，即为消渴。
趺阳在足面上，即胃经动脉，浮数皆阳脉也。浮即为气，所谓气有馀便是火也，数即消穀大坚，胃中有实热也，气盛则津液偏渗膀胱，而大便愈燥，故云溲数即坚，此与下节皆属消中，非上消之消渴也。然病消中而以消渴名之者，因病之统名而命之耳。
趺阳脉数，胃中有热，即消穀引食，大便必坚，小便即数。
中消属胃，有热则自能食，而小便亦多，津液愈竭，故大便坚，小便数，与上节溲数即坚同意。
男子消渴，小便反多，以饮一斗，小便一斗，肾气丸主之。
此肾消也。王肯堂曰：六味丸壮水之主以制阳光，则渴饮不思，加桂附益火之源以消阴翳，则便溺有节也。（方见虚劳。）
楼全善曰：肾消饮一溲二，溲如膏油，即膈消消中之传变，王注谓肺脏消烁，气无所持是也。盖肺藏气，肺无病则气能管摄津液，而津液之精微者，收养筋骨血脉，余者为溲，肺病则津液无气管摄，而精微亦随溲下，故饮一溲二，而溲如膏油，其筋骨血脉无津液以养之，故形瘦焦乾也。然肺病本于肾虚，肾虚则心寡于畏，妄行凌肺，而移寒与之肺，得病消，故仲景治渴，小便反多者，用肾气丸，补肾救肺，后人因名肾消及下消也。或曰：《经》即云肺消死不治，仲景复用肾气丸治之，岂能令其复生欤？曰：饮一溲二者，死不治。若饮一未至溲二，病尚浅，犹为可治，故肾气丸治饮水一斗，小便亦一斗之证。若小便过于所饮者，治亦无及矣。
脉浮，小便不利，微热消渴者，宜利小便，发汗，五苓散主之。（方见痰饮。）
脉浮微热，邪在表也，故宜发汗，小便不利，消渴，热蓄于中也，又宜利小便。五苓散内有桂枝，是发汗药也，有茯苓、猪苓、泽泻，是利小便药也，白术生津止渴，壮中气以灌溉上下，且有汗能止，无汗则发，此方为发汗利小便之兼剂。然此但为太阳伤寒之消渴也。
或问：消渴为无津液也，五苓散利小便，则津液不愈亡，而愈渴耶？答曰：太阳伤寒，传本则渴，以热蓄于中，致小便不利，今利小便，使热气从水道中泻去，此釜底抽薪之法，是五苓散用以泄热，热去则津液自生，非泄津液也。
成无己曰：此上焦燥也，与五苓散生津液，和表里。
渴欲饮水，水入则吐者，名曰水逆，五苓散主之。
内有积水，故水入则拒格而上吐，名曰水逆也。五苓散利水，故主之。
渴欲饮水不止者，文蛤散主之。
文蛤散方
文蛤（五两）
上一味，杵为散，以沸汤和服方寸匕。
渴饮不止，亦水停而津液不布也。文蛤咸走肾邪，可胜水气，故主之，水去，则津生而渴止矣。
淋之为病，小便如粟状，小腹弦急，痛引脐中。
小便如粟状，砂石淋也，似海水煎盐之义，此膀胱热而肾虚，故小腹弦急，痛引脐中。
淋家不可发汗，发汗必便血。
汗，即津液也，淋家伤精血，已亡津液，又为发汗，则津液愈竭，而继之以血矣，《针经》云夺血者无汗，是阴虚津脱也，因汗而便血，是迫血妄行也。
小便不利者，有水气，其人苦渴，栝蒌瞿麦丸主之。
水气停积中焦，故小便不下行者，津液亦不得上布而渴也。
栝蒌瞿麦丸方
栝蒌根（二两）　瞿麦（一两）　茯苓　薯蓣（各三两）　附子（一枚，炮）
上五味，末之，炼蜜丸梧子大，饮服三丸，日三服。不知，增至七八丸，以小便利，腹中温为知。
栝蒌根润燥以生津；茯苓、瞿麦淡渗而泄水；薯蓣入脾肺二经，补脾可以制水，又肺为水之上源，能通调水道而行饮也：然水者寒气也，湿则消而去之，故佐附子温经行阳，以助膀胱气化。
又按：五苓散亦治小便不利而渴，与此方同为利水生津之剂，此用薯蓣，即五苓用白术之义也，但五苓兼外有微热，故用桂枝走表，此内惟水气，故用附子温中也。
小便不利，蒲灰散主之，滑石白鱼散、茯苓戎盐汤并主之。
蒲灰散方
蒲灰（七分）　滑石（三分）
上二味，杵为散，饮肌方寸匕，日三服。
蒲灰味咸而走水，滑石利窍以通便。
滑石白鱼散方
滑石（二分）　白鱼（二分）　乱发（二分，烧）
上三味，杵为散，饮服半钱匕，日三服。
滑石利窍通便，白鱼下气泄水，乱发灰味苦，通淋行瘀，以利水道。
茯苓戎盐汤方
茯苓（半斤）　戎盐弹丸大（一枚）　白术（二两）
上三味，以水六升，煎取三升，分温三服。
茯苓淡，以利水道；戎盐咸，以走肾邪；白术苦甘，补中气以生津也。
《图经》云：戎盐，一名胡盐，生胡地盐山及西羌北地，酒泉福禄城东南角。北海青，南海赤，陶隐居注云胡地盐有九种，今人不能遍识，医家治眼及补下药，多用青盐，疑即戎盐也。
渴欲饮水，口乾舌燥者，白虎加人参汤主之。
热燥津液，亦热伤元气，故用白虎清胃解热，加人参益气生津。
成无己云：此热客中焦者。
脉浮发热，渴欲饮水，小便不利者，猪苓汤主之。
五苓散治太阳微热消渴，内用桂枝，以利水之中兼发汗之义，是表里双解法也。猪苓汤治阳明脉浮发热，不用表药，但利小便，以里热得清，而表证自撤矣。然《活人书》云：太阳病，无汗而渴者，不得用白虎；阳明病，有汗而渴者，不得用猪苓。此又不可不知者也。
成无己曰：此热客下焦，猪苓利小便，泻下焦之热。
张兼善曰：脉浮发热，上焦热也；渴欲饮水，中焦热也；小便不利，下焦热也。但热客下焦，津液亦不得上升，故亦有作渴者，泻下焦之热，热不得阻塞中焦，肺与膀胱津液流通，而病自愈矣。
猪苓汤方
猪苓（去皮）　茯苓　泽泻　滑石　阿胶（各一两）
上五味，以水四升，先煮四味，取二升，去渣，纳下阿胶，烊尽，温服七合，日三服。
猪苓、茯苓、泽泻，皆利小便药也，但热盛则阳亢，用阿胶养阴气以济之，加滑石利窍，以导湿热也。
或曰：消渴饮一溲二，小便自多，此数条俱云渴而小便不利，此与消渴病有异否平？曰：白虎、五苓、猪苓等汤，俱治伤寒方也，因内兼渴证，故并收入本经消渴病内，以示病机与治法有相通者耳。但医者自有活法，或遇主病伤寒而兼见渴证，或专治消渴而病非伤寒，亦在神明其意而已。况本篇自淋之为病已下，凡属小便不利者，亦皆淋病之类也。但小便不利，有不渴者，有兼渴者。东垣云：小便闭而不渴者，热在下焦血分，真水不足，膀胱乾涸，乃无阴则阳无以化，治宜黄柏、知母苦寒之药以补肾与膀胱，使阴气行而阳自化，则小便自通。其渴者，热在上焦气分（与猪苓汤热在下焦而渴者又异），肺中伏火不能生水，膀胱绝其化源，宜气味俱薄，淡渗之药以泻肺火，清肺金而滋水之化源。由东垣之言观之，则渴之一证在消渴病固有之，在伤寒病亦有之，在小便不利诸杂证俱有之，得其意，则治伤寒者，即可以治消渴，治消渴者，并可以治小便不利诸杂证，又何拘乎一偏也哉。

水气病脉证治第十四  ***************************
许学士曰：脐腹四肢悉肿者，为水；但腹胀，四肢不甚肿，为蛊，蛊即胀也。然胀亦有头面手足尽肿者，大抵先腹大，后四肢肿者，胀也；先头足肿，后腹大者，水也。然其致病之由，则有故焉。丹溪云：脾虚不能制水，水渍妄行，当补，脾气得实，自能健运升降，枢机运动，则水自行矣。又《内经》云：肾者，至阴也，至阴者，盛水也，肺者，太阴也，其本在肾，其末在肺，皆积水也。盖肾者，胃之关也，关门不利，故聚水而从其类也。上下溢于皮肤，为胕肿。又云：诸气膹郁，皆属于肺；诸湿肿满，皆属于脾；诸腹胀大，皆属于热。三者相因为病。盖湿者，土之气，土者，火之子，故湿每生于热，热气亦能自湿者，母气感子，湿之变也。湿气盛，肺气不行，而膹郁矣。故水肿病者，脾失运化之职，清浊混淆，因郁而为水，脾土既病，肺为其子，而亦虚。荣卫不布，气停水积，凝聚浊液，渗透经络，窒碍津液，灌入隧道，血亦化水，故有气分血分之名。又《经》云：三焦者，决渎之官，水道出焉。三焦病者，腹气满，小腹尤坚，不得小便，窘急溢则水多，即为胀，则水气病所由来，概可知矣。
师曰：病有风水、有皮水、有正水、有石水、有黄汗。风水，其脉自浮，外证骨节疼痛，恶风；皮水，其脉亦浮，外证胕肿，按之没指，不恶风，其腹如鼓，不渴，当发其汗；正水，其脉沉迟，外证自喘；石水，其脉自沉，外证腹满，不喘；黄汗，其脉沉迟，身发热，胸满，四肢头面肿，久不愈，必致痈脓。
风水者，水病兼风也，风自外至，故脉浮，表挟风气，故骨节痛而恶风也。胕，脚面也，阳明经动脉之处，又脾经入腹，脾胃皆属土，土虚不能制水，而反为水所乘，故胕肿，腹如鼓。《内经》云水病下为胕肿大腹是也。未尝受风，故不恶风，水气泛溢，故不渴，水在皮肤之间，故名皮水，其病在表，故脉浮，当发汗也。《灵枢》云：胃病大腹水肿。今水气横逆，直犯阳明，为正经受病，故曰正水，脉沉者，水性下流，迟者，阴寒内积也，自喘者，水来乘土，水气逆行，则胃气亦逆而上拥，《经》所谓咳喘者，水气并于阳明是也。又《经》云：阳明结邪，多阴少阳，曰石水。又云：肾肝并沉为石水。故其脉亦沉，腹满不喘者，水伏于内，不上逆也。黄汗者，汗如柏汁之黄，湿热之气发泄于外，则为发热，郁蒸于内，则为胸满也，四肢头面肿者，水气无所不渍，久致痈脓者，湿热酝酿已深，腐化而外渍也。（风水解见肺痿）。
脉浮而洪，浮则为风，洪则为气。风气相搏，风强则为隐疹，身体为痒，痒为泄风，久为痂癞；气强则为水，难以俯仰，风气相击，身体洪肿，汗出乃愈。恶风则虚，此为风水，不恶风者，小便通利，上焦有寒，其口多涎，此为黄汗。
风邪盛于表，故脉浮，水气鼓于中，故脉洪。隐疹，风湿怫郁成斑也，泄风者，风邪披拂在表，正气为之疏泄也，痂癞，眉落发稀，肉腐腥臭。《经》云脉风成癞是也。气强为水者，浊气壅瘀，水道不利也，大腹水肿，故难俯仰，汗出则风散水利，故愈，水病兼风，故表虚恶风也。黄汗不恶风，病不挟风也，小便通利者，以上焦有寒，不能约束津液也，盖肺合皮毛，居上部，黄汗以汗出入水浴，水从汗孔入得之，《经》所谓形寒则伤肺，是为上焦有寒也。其口多涎，脾虚不能摄涎也（涎者，脾之液）。黄者，脾之色，土弱不能制水为黄汗。
寸口脉沉滑者，中有水气，面目肿大，有热，名曰风水，视人之目窠上微拥，如蚕新卧起状，其颈脉动，时时咳，按其手足上，陷而不起者，风水。
脉沉滑者，象水之性，面目肿大，现水之形，水气郁蒸不散，故化而为热，《内经》云诸腹胀大，皆属于热是也。目窠，目上下胞也，拥者，肿也，微拥如蚕新卧起状者，《内经》云：水者阴也。目下亦阴也，腹者，至阴之所居，故水在腹者，必使目下肿也。颈脉，阳明胃经人迎脉也，阳明属土，为水所乘，故颈脉跳动，水气上逆，故咳也，按手足上陷不起者，脾主肌肉，水气氾滥于肌肉之间也。
太阳病，脉浮而紧，法当骨节疼痛，反不疼，身体反重而酸，其人不渴，汗出即愈，此为风水。恶寒者，此为极虚发汗得之，渴而不恶寒者，此为皮水。身肿而冷，状如周痹，胸中窒，不能食，反聚痛。暮躁不得眠，此为黄汗。痛在骨节，咳而喘，不渴者，此为脾胀，其状如肿，发汗即愈，然诸病此者，渴而下利，小便数者，皆不可发汗。
太阳气化原属寒水，经行身表易受风寒，故脉浮则卫气微，紧则营中寒，法当骨节疼痛，以风寒外束，经气不利也。风水反不疼，体重而酸者，水性沉著故也，不渴，水渍胃中，湿气有馀也，汗出则风散水消，故愈，极虚发汗，则表虚而亡阳，故恶寒也。皮水则渴，以中焦湿滞，肺气不张，津液不能灌溉也，表气未虚，故不恶寒。黄汗身肿而冷，以水具阴寒之性，《经》所谓阳气少，阴气多　身寒如从水中出是也。状如周痹，邪在腠理之中，上下游行，如周痹之周身俱痛也。胸窒、不食、反聚痛者，水停心下，积滞不散也。暮躁不眠者，暮属阴，水亦属阴，阴极发躁，《经》所谓不得卧，卧则喘，是水气之逆也。脾胀痛在骨节，湿流关节也，咳喘者，水气上逆，不渴者，阴寒气甚也，脾经入腹，主四肢，合肌肉，故腹与四肢肌肉状如肿也，发汗即愈，寒湿气散也。水病固当发汗，然汗者人之津液，若渴而下利，小便数，皆津液已竭，故禁汗也。
里水者，一身面目黄肿，其脉沉，小便不利，故令病水。假如小便自利，此亡津液，故令渴也。越婢加术汤主之。（越婢加术汤当在故令病水之下。）
越婢加术汤方
麻黄（六两）　石膏（半斤）　甘草（二两）　生姜（二两）　大枣（十五枚，擘）　白术（六两）
上六味，以水六升，先煮麻黄去上沫，纳诸药，煮取三升，分温三服。
水气泛溢，故一身面目黄肿，水在里，故脉沉，小便不利，则水道愈涩，故主越婢加术汤。此汤视大青龙少杏仁，内有麻黄发汗，以一身面目黄肿，故汗以散之；小便不利则热闭于内，石膏清凉撤热，亦能解肌出汗也；加白术，即本经所谓湿家身烦疼，可与麻黄加术汤，一补一发，水气得以渐散也。要知小便不利而渴者，湿热内蓄，津液不得上布而然。若小便自利而渴，则内亡津液，无以为灌溉之资，发汗亡津液，又非所宜，即上节渴而小便数者，不可发汗是也。
趺阳脉当伏，今反紧，本自有寒，疝瘕，腹中痛，医反下之，下之则胸满短气。趺阳脉当伏，今反数，本自有热，消渴，小便数，今反不利，此欲作水。
趺阳脉在足面，即胃脉也。水盛则土衰，其脉当伏，紧则为寒，疝瘕腹痛，皆寒证也，下之则里气更虚，虚气上逆，故胸满短气。脉数为热，热消津液，当消渴，小便数，今反不利，此热结于内而水气壅瘀不行，故欲作水。
寸口脉浮而迟，浮脉则热，迟脉则潜，热潜相搏，名曰沉。趺阳脉浮而数，浮脉即热，数脉即止，热止相搏，名曰伏。沉伏相搏，名曰水。沉则络脉虚，伏则小便难，虚难相搏，水走皮肤，即为水矣。
脉浮与沉伏相反，寸口趺阳两脉，既云浮矣，何以复名曰沉曰伏乎？不知浮者，指脉象而言，沉伏者，指水气而言也。盖脉浮，则阳气暴于外，故曰热；迟则水寒结于内，故曰潜，潜者伏匿之意；数则热气闭塞，水道愈为不利，故曰止，止者，水凝不流也；沉则络脉虚，水气充塞于络脉之内，邪盛则正衰也；伏则小便难，水气泛溢于肠胃之中，膀胱气不化也。
寸口脉弦而紧，弦则卫气不行，即恶寒，水不沾流，走于肠间。少阴脉紧而沉，紧则为痛，沉则为水，小便即难。
《内经》云：阳气者，卫外而为固也。故名卫气弦紧皆阴脉。阴寒气涩，则阳气不得宣通，无以护卫身表，故弦则卫气不行，即恶寒也，水不沾流，走于肠间，阳气外虚，则阴邪内蓄也。少阴主水，其脉紧沉，则阴寒更盛，故搏于肠胃则为痛，溢于皮肤则为水。又少阴肾与足太阳膀胱为表里，气化则小便出，今阳气虚，水道淤塞，故小便难也。
脉得诸沉者，当责有水，身体肿重。
脉沉，水伏于内也，身体肿重，水溢于外也。
水病，脉出者死。
脉出者，出上出下，不安本位，即《难经》上入鱼际，下入尺中，为关格覆溢之意也。（《难经》云：关前者，阳之动也，脉当见九分而浮，遂上鱼为溢，为外关内格，此阴乘之脉也。关后者，阴之动也，脉当见一寸而沉．遂入尺为覆，为内关外格，此阳乘之脉也，是真脏之脉，不病而死也）。或云：脉者，筋脉也，水病大腹洪肿，则筋脉为之绽出，即《灵枢》所谓色苍黄，腹筋起之状也。
夫水病人，目下有卧蚕，面目鲜泽，脉伏，其人消渴。
面目鲜泽，象水之色，本经云色鲜明者，有留饮是也。脉伏者，象水之性，消渴者，水气湿渍壅淤，则津液不得四布滋润也。（卧蚕解见前。）
病水腹大，小便不利，其脉沉绝者，有水，可下之。
腹大者，水乘土位，邪入阳明之府也，小便不利，水气壅塞也，沉绝者，脉来沉伏之极，水性趋下也。下之以通地道。
问曰：病下利后，渴饮水，小便不利，腹满阴肿者，何也？答曰：此法当病水，若小便自利及汗出者，自当愈。
下利后，脾气弱而津液亡，故渴而引水自救，小便反不利，下流壅塞也，腹满，土虚水泛也（脾经入腹）。阴肿，湿气下坠也。小便利，则膀胱气化自出，有汗，则玄府关窍可开，故自当愈。然此便是治法，若小便不利，汗不出者，又宜发汗、利小便矣。
心水者，其身重而少气，不得卧，烦而躁，其人阴肿。
心属火属阳，为水气湮郁不伸，则火衰而阳气不克运行周身，故身重也。少气者，水寒凌心，阳气不充也（本经云水在心，心下坚筑短气）。《内经》云：水病者，不得卧，卧则水气逆上，喘咳殊甚也。烦者，心火内郁，躁者，阴盛格阳。肾主水，其脉从肺出，络心，心水而致阴肿，所谓肾邪干心，寒气盛也。
肝水者，其腹大，不能自转侧，胁下腹痛，时时津液微生，小便续通。
肝有水，则木邪剋土，故腹大。肝脉布胁肋，循身之侧，故不能自转侧，胁下腹痛也。时时津液微生，小便续通，肝主疏泄，水气不致大壅也。
肺水者，其身肿，小便难，时时鸭溏。
肺主通调水道者也，肺有水，则失其降下之职，而水道不通，身肿便难矣。鸭溏者，肺与大肠为表里，《经》云湿胜则濡泻是也。鸭性冷，故其粪溏。
脾水者，其腹大，四肢苦重，津液不生，但苦少气，小便难。
脾经入腹，主四肢，故脾水腹大肢重（《灵枢》云：脾病腹胀水闭，身体皆重）。又脾主为胃行津液，脾困则约束津液不能上行灌溉，故津液不生，下流壅塞，故小便难也。少气者，脾主气，脾土湿滞，不生肺金也。
肾水者，其腹大，脐肿，腰痛，不得溺，阴下湿如牛鼻上汗，其足逆冷，面反瘦。
肾为水脏，今又病水，水邪乘土，故腹大脐肿（脾属土，其经入腹）。腰者肾之府，肾水故腰痛也。不得溺，阴下湿者，肾主二便，开窍于二阴，水气淹郁，阴寒下壅也。足逆冷者，水性趋下也。面瘦者，头面阳气日衰，《灵枢》云肾病面如漆柴，漆言其黑，柴言其瘦也。
师曰：诸有水者，腰以下肿，当利小便，腰以上肿，当发汗乃愈。
肾主水，繫于腰，故水病在上在下，俱从腰间分界，腰以下肿者，水性趋下，利小便，使水气从下泄也。腰以上肿者，水势泛上，发汗，使水气从外散也。又腰以下属阴，利小便，通阴气也，腰以上属阳，发汗，舒阳气也。
师曰：寸口脉沉而迟，沉则为水，迟则为寒，水寒相搏，趺阳脉伏，水穀不化，脾气衰则鹜溏，胃气衰则身肿，少阳脉卑，少阴脉细，男子则小便不利，妇人则经水不通，经为血，血不利，则为水，名曰血分。
寸口脉，通指上中下三部而言，水性趋下，故脉沉，寒气敛涩，故脉迟。趺阳，胃脉也（在足面上），伏则气血凝滞，故水穀不化，脾主运化，胃合肌肉，衰则土不制水，阴寒气胜，故一则鹜溏，一则身肿也。少阳者，三焦也，《经》云：三焦者，决渎之官，水道出焉。卑者，沉伏之象，脉卑则三焦失决渎之职，而水道不通。少阴者，肾也，肾有真水真火，为胃之关，水衰则关门不利，邪壅而为胀满，火衰则命门虚冷，不能消导阴翳，故脉细而男子小便不利，妇人经水不通。盖经为血，血先不利，水气渗入，与血混淆，血亦为水。名曰血分，谓血之与水，当有分别也。
师曰：寸口脉沉而数，数则为出，沉则为入，出则为阳实，入则为阴结。趺阳脉微而弦，微则无胃气，弦则不得息。少阴脉沉而滑，沉则为在里，滑则为实，沉滑相搏，血结胞门，其瘕不泻，经络不通，名曰血分。
寸口，肺脉也，肺主气，气行则血行，气滞则血亦滞，出入，作内外二字解，阳实，身形胀满也，阴结，血结胞门也。趺阳，胃脉也，胃多气多血，微则气血两虚，故无胃气。一呼一吸为息，不得息者，弦脉肝木侮土，胃虚气少不足以息，气不统血也。少阴，肾脉也，肾藏精，精血同为一类，沉为在里，血结于内也，滑则为实，瘀血停留也，此血所由结而血分所由成也。
按脐下三寸为关元穴，关元左二寸为胞门，右二寸为子户，瘕者，石瘕也，石瘕生于胞中，寒气客于子门，子门闭塞，气不得通，恶血不泻，血以留止，状如怀子，月事不得以时下，皆生于女子，可导而下。
问曰：病有血分、水分，何也？师曰：经水前断后病水，名曰血分，此病难治。先病水后经水断，名曰水分，此病易治，何以故？去水，其经自下。
血分，经水前断，正气虚也，水分，先病水，邪气盛也。邪气盛者，祛邪可为，正气虚者，养正不足，故治有难易。去水，其经自下，因先病水，致经断，此澄源以清其流也。
王肯堂曰：妇人血分病，大小产后多有之，惟产前脚肿不同（产前脚肿名皱脚）。产后皆败血所致，当于血上治之。
问曰：病者苦水，面目身体四肢皆肿，小便不利，脉之不言水，反言胸中痛，气上冲咽，状如炙肉，当微咳喘，审如师言，其脉何类？师曰：寸口脉沉而紧，沉则为水，紧则为寒，沉紧相搏，结在关元，始时当微，年盛不觉，阳衰之后，荣卫相干，阳损阴盛，结寒微动，肾气上冲，喉咽塞噎，胁下急痛，医以为留饮而大下之，气急不去，其病不除，后重吐之，胃家虚烦，咽燥欲饮水，小便不利，水穀不化，面目手足浮肿，又与葶苈丸下水，当时如小差，食饮过度，肿复如前，胸胁苦痛，象若奔豚，其水扬溢，则浮咳喘逆，当先攻击冲气令止，乃治咳，咳止，其喘自差，先治新病，病当在后。
此节发明水病之原，当以阳气为主，盖阳盛则气血温和而通利，阳衰则气血阴冷而凝涩，此水病之所由来也。关元穴在脐下三寸，当人身上下四旁之中，故又名大中极，乃男子藏精、女子畜血之处。医者误吐误下，安知为阳损阴盛，结寒微动之故乎？咽燥饮水，因吐下后亡津液也。先治新病，谓先攻结寒以降冲逆，病当在后，谓后治其水，以止咳嗽也。
风水，脉浮身重，汗出恶风者，防己黄耆汤主之，腹痛加芍药。（方见湿病。）
脉浮、汗出、恶风者，风也，身重者，水也。防己去水，白术、甘草补脾以制水，黄耆实腠理以司开合，则风水俱去。芍药入脾经，能于土中泻木，腹痛者加之，以通壅也。
风水恶风，一身悉肿，脉浮不渴，续自汗出，无大热，越婢汤主之。
恶风、脉浮、汗出，风性疏泄也。身肿不渴，表无大热，水气泛溢也。然风令汗出，水气湿渍，亦令汗出，此风水病之在表者，故主越婢汤以发散之。
越婢汤方
麻黄（六两）　石膏（半斤）　甘草（二两）　生姜（三两）　大枣（十五枚）
上五味，以水六升，先煮麻黄，去上沫，纳诸药，煮取三升，分温三服。恶风加附子一枚（炮）。
越婢汤，汗剂也。麻黄发汗，甘草和中，石膏味辛解肌，姜枣通行津液，恶风加附子，固表而行阳也。或曰：《经》云发表不远热，用麻黄、桂枝辛热发表，宜也，此何以用石膏？曰：风水邪盛，壅淤不通，郁而为热，热闭于经，风水何由得出？配以石膏，辛凉解表，则荣卫俱通，风水悉去矣。
皮水为病，四肢肿，水气在皮肤中，四肢聂聂动者，防己茯苓汤主之。
四肢为诸阳之本，肿者，阳气不运也，聂聂动者，水气激射，与正气相搏也。
防己茯苓汤方
防己（三两）　茯苓（六两）　黄耆　桂枝（各三两）　甘草（二两）
上五味，以水六升，煮取二升，分温三服。
皮水病在表，故用桂枝发汗行阳，黄耆养正实表，以壮卫气，卫气壮则水邪无所容而自散矣，更用防己、茯苓利水渗湿者以通之，甘草补土胜水者以和之也。
里水，越婢加术汤主之，甘草麻黄汤亦主之。
里水，病在里而欲其发于表以外泄其邪，故二方俱用麻黄以开通壅塞也。越婢加术，即麻黄加术汤以固中气之意。盖中气既壮，则发汗愈有力，且白术功能燥湿，无汗能发，有汗又能止也。甘草麻黄汤，恐麻黄发汗过烈，佐甘草，以甘缓之也。
甘草麻黄汤方
甘草（二两）　麻黄（四两）
上二味，以水五升，先煮麻黄去上沫，纳甘草，煮取三升，温服一升，重覆汗出，不汗再服。
水之为病，其脉沉小，属少阴。浮者为风，无水虚胀者为气。水病发其汗即已，脉沉者，宜麻黄附子汤，浮者宜杏子汤。
少阴，水脏也，脉沉者，水之性，小者，阳气不充，故聚水为病。浮脉属表，风自外至，故脉浮。水有形，气无形，故无水虚胀者为气。水病发汗，则腠理开，水气泄，而即已，此麻黄为通用之要药也，然脉沉者，佐附子以温经，脉浮者，加杏仁以利气，经行气利，水自消矣。
麻黄附子汤方
麻黄（三两）　附子（一两炮）　甘草（二两）
上三味，以水七升，先煮麻黄去上沫，纳诸药，煮取二升半，温服八分，日三服。
杏子汤方
麻黄（四两）　杏仁（五十个）　甘草（二两，炙）
上以水七升，先煮麻黄减二升，去上沫，纳诸药，煮取二升，去渣，温服一升，得汗止服。
厥而皮水者，蒲灰散主之。（方见消渴）。
厥者，手足逆冷也。皮水阴寒在表，故致厥，蒲灰味咸，能走肾邪，胜水气，滑石开窍利水为佐。或曰：此何以不先治厥，而但利水也？曰：因皮水而致厥，故先用蒲灰散利水以治本病，与《伤寒论》厥而心下悸者，宜先治水，当服茯苓甘草汤同意。
问曰：黄汗之为病，身体肿，发热，汗出而渴，状如风水，汗沾衣，色正黄如柏汁，脉自沉，何从得之？师曰：以汗出入水中浴，水从汗孔入得之，宜黄耆芍桂苦酒汤主之。
汗出腠理开，入水浴则水气乘虚而入，故身肿。渴者，津液不行也。发热、汗如柏汁，湿热外蒸也。脉沉，水蓄于内也。桂枝行阳气，芍药泄邪热，黄耆实腠理以司开合，则水气无所容而自散矣。苦酒，醋也，《经》云：味过于酸，肝气以津。是酸味能收，而亦能泄也（观啜醋者鼻上汗出，可见。）
李升玺曰，按汗出浴水，亦是偶举一端言之耳，大约黄汗由脾胃湿久生热，积热成黄，湿热交蒸而汗出矣。
黄耆芍桂苦酒汤方
黄耆（五两）　芍药（三两）　桂枝（三两）
上三味，以苦酒一升，水七升相和，煮取三升，温服一升，当心烦，服至六七日，乃解。若心烦不止者，以苦酒阻故也。
黄汗之病，两胫逆冷，假令发热，此属历节。食已汗出，又身常暮盗汗出者，此劳气也。若汗出已，反发热者，久久其身必甲错。发热不止者，必生恶疮。若身重，汗出已辄轻者，久久必身瞤，瞤即胸中痛，又从腰以上必汗出，下无汗，腰髋弛痛，如有物在皮中状，剧者不能食，身疼重，烦躁，小便不利，此为黄汗，桂枝加黄耆汤主之。
黄汗胫冷，水湿下流也。发热则兼表证，为风湿相搏，故为历节，非黄汗也（然前节黄汗亦发热）。食已汗出，胃气外泄也。日暮属阴，盗汗为阴虚（血属阴），此属劳气，以劳则气耗，故令津液溢出而盗汗，亦非黄汗也（盗汗见虚劳）。发热，则荣卫不和，气血销铄，故身甲错，发热不止，则热蓄腐烂，故生恶疮。湿胜则身重，汗出辄轻，湿气散也。然表虚亡阳，不免身瞤，且阳受气于胸中，亡阳，故胸痛也。腰以上汗出，下无汗，则湿气郁滞，不克外散，故腰髋弛痛，如有物在皮中状也。剧者不能食，以脾恶湿，湿胜则脾困也。身疼重，湿流关节也。烦躁、小便不利，水气不泄，邪正相攻，而成懊憹也。桂枝汤解肌，加黄耆以实表。
按仲景麻黄、桂枝二汤，俱汗剂也。然去湿则用麻黄加术汤，以固中气，治黄汗则用桂枝加黄耆汤，以实卫气。可见发汗者，不可令如水流漓，但令微微似有汗出者，此风湿俱去也。
桂枝加黄耆汤方
于桂枝汤方中加黄耆二两，余如桂枝法，取微汗。
师曰：寸口脉迟而涩，迟则为寒，涩为血不足。趺阳脉微而迟，微则为气，迟则为寒，寒气不足，则手足逆冷，手足逆冷，则荣卫不利，荣卫不利，则腹满肠鸣相逐。气转膀胱，荣卫俱劳，阳气不通，即身冷，阴气不通，即骨疼。阳前通则恶寒，阴前通则痹不仁，阴阳相得，其气乃行，大气一转，其气乃散，实则失气，虚则遗尿，名曰气分。
寸口，肺脉也，有迟而涩之见证，则不能通调水道。趺阳者，胃脉也，有微而迟之诸证，则土弱不能制水，此水气病之所由来也。阴阳不通者，气为郁结也，阴阳前通者，气又散亡也，故阳结则气衰而身冷，阴结则血涩而骨疼，阳亡则表虚而恶寒，阴亡则为血虚而痹不仁也。大凡水病所生，皆因气不利，而水亦为之不利，故必阴阳相得，正气乃行。元气为大气，大气一转，邪气乃散，而水亦散矣。实者，脾经邪气实也，即前腹满之谓，《灵枢》云：脾经得后与气，则快然如衰，故实则失气大便秽气。虚者，膀胱正气虚也，即前气转膀胱之谓，《经》云膀胱不约为遗溺，故虚则遗尿（气转谓气下泄也，即不约之意）。此皆邪盛正衰，故失气者，邪气仍不得散，遗尿者，水气仍未尝行，而为气分也。
王肯堂曰：血分，谓血不通利而胀，气分，谓气不通利而胀，非胀满之外，又有血分气分之病也。盖气血不通利，则水亦不通利而尿少，尿少则腹中水渐积而为胀。但血分者，血积胞门而病发于下，先经断后病水胀。气分者，心下坚大而病发于上，先病水胀后经断也。
气分，心下坚，大如盘，边如旋杯，水饮所作，桂枝去芍药加麻黄附子细辛汤主之。
心下，属上焦阳部，故心下坚、大如盘为气分也，边如旋杯，高而小也，水气凝结之状。下文边如旋盘，低而大也，水气散漫之形，即此便有表里之分。故本方，汗剂也，服后当汗出如虫行皮中，水气外散也。下节枳术汤，内消药也，服后得腹中软，则水气亦潜通矣。
桂枝去芍药加麻黄附子细辛汤方
桂枝（三两）　麻黄（一两）　附子（一枚，炮）　细辛（一两）　甘草（二两）　生姜（三两）　大枣（十二枚）
上七味，以水七升，煮麻黄去上沫，纳诸药，煮取二升，分温三服，当汗出，如虫行皮中，即愈。
桂枝汤去芍药，恐酸敛也，加麻黄出汗，附子温经，细辛散水气以去内寒，此即《内经》发表不远热之意。
心下坚，大如盘，边如旋盘，水饮所作，枳实白术汤主之。
枳实白术汤方
枳实（七枚）　白术（二两）
上二味，以水五升，煮取三升，分温三服，腹中软即水散也。
枳实消胀，苦以泻之也，白术去湿，苦以燥之也。后张易水治痞，用枳术丸，亦从此汤化出，但此乃水饮所作，用汤以荡涤之，彼属食积所伤，则用丸以消磨之。一汤一丸，各有深意，非漫无主张也。

黄疸病脉证治第十五  ***************************
疸有五，有黄疸、黄汗、谷疸、酒疸、女劳之分。丹溪云：五疸同是湿热，不必分也。然疸由湿起，有身黄而名为疸者，亦有身黄不名为疸，仍属湿者，如《经》云：色如熏黄，一身尽痛，乃湿病也：色如橘子黄，身不痛，乃疸病也。此不可不分者也。故疸病有肺气虚，不能通调水道，下输膀胱，而成湿者；亦有肾为胃之关，关门不利而为湿者。推原其故，属太阴脾经者居多。盖黄者，中央土色，脾属土，性恶湿，既为湿困，复挟热邪，则郁而生黄，譬如造麴，以湿物而又加覆盖，湿热相搏，未有不成黄者，故疸有五，而总以黄疸概之，犹本经饮有四，而总以痰饮概之也。其症有宜分而循乎法者，有不必分而通其意者，不出汗吐下与建中利水诸法，是在圆机者，得心应手而已。
寸口脉浮而缓，浮则为风，缓则为痹，痹非中风，四肢苦烦，脾色必黄，瘀热以行。
浮则为风者，热极生风，邪气外拥也；缓则为痹者，土性缓，缓为痹疾，脾经湿热不攘也。太阳中风脉浮而缓，太阴伤寒亦脉浮而缓（《经》云：脉浮而缓者，系在太阴，太阴身当发黄。）此痹属太阴，恐误认为太阳中风，故辩云痹非中风也。四肢苦烦者，脾主四肢，湿热外困也。脾属土，故色黄，瘀热行，故成黄疸。此统论疸病之大概也。
趺阳脉紧而数，数则为热，热则消穀，紧则为寒，食即为满。尺脉浮为伤肾，趺阳脉紧为伤脾。风寒相搏，食谷即眩，穀气不消，胃中苦浊，浊气下流，小便不通，阴被其寒，热流膀胱，身体尽黄，名曰谷疸。
趺阳，胃脉也。胃热者，不应复寒，消穀者，不应中满，今趺阳脉紧而数，寒热并见，消穀与中满并行者，何也？盖胃属阳明，为水穀之海，其气近热，变为热中，故主消穀，然胃与脾为表里，脾属太阴湿土，今又为湿所困，湿气本寒，故云紧则为寒也，脾又不能运化精微，为胃行其津液，故食即为满，此胃强脾弱所致也。尺脉属肾，宜沉，浮则为风，风邪外泄，肾气不得闭藏，故伤肾。趺阳脉属土，宜缓，紧则为寒，寒湿内郁，脾气不得运磨，故伤脾，是为风寒相搏也。食谷即眩，胃中湿热上蒸，蔽其清阳之气也。前云热则消穀，此何以云谷气不消？盖谷虽消而谷之气仍不消也，于是湿蒸热淤，胃中苦浊，浊气下流，小便壅塞不通矣。阴为太阴，被寒者，湿为阴邪，其性本寒也。热流膀胱者，湿郁为热，小便癃闭，故身体尽黄，为谷疸也。
额上黑微汗出，手足中热，薄暮即发，膀胱急，小便自利，名曰女劳疸，腹如水状，不治。
女劳疸属肾，额为三阳部分，黑为水色，额上黑者，阴乘阳也。微汗出，湿热熏蒸也。手足背属阳，手足心属阴，日中为阳，薄暮属阴，手足中热，薄暮即发，阴虚生内热也。膀胱急者，里虚气不内充也。小便利者，肾虚不能闭藏津液也。腹如水状，气虚中满，肾邪乘土（脾属土，其经入腹），故不治。
心中懊憹而热，不能食，时欲吐，名曰酒疸。
酒性湿热，心中懊憹而烦，不食欲吐者，胃为湿热所困，气壅上逆，为酒疸。
阳明病脉迟者，食难用饱，饱则发烦，头眩，小便必难，此欲作谷疸，虽下之，腹满如故，所以然者，脉迟故也。
此即《内经》减谷则愈之旨。阳明者，胃也，主纳饮食，、脉迟为无阳，此邪热不杀穀，故食难用饱也。饱则发烦，以胃虚，食郁致热也。头眩者，胃中苦浊，浊气上蒸也。小便难，则食郁不得下泄，膀胱无阳以化，而穀气积久，湿热蒸发于外，故欲作谷疸，因其发于穀气之不运，非实热内结也，下之，徒虚其胃气，故腹满如故，《经》云脉迟尚未可攻是也。
夫病酒黄疸，必小便不利，其候心中热，足下热，是其证也。
大寒凝海，惟酒不冰，以其湿热甚也。酒入于胃，胃中苦浊，小便不利，则湿热内壅，无所分消，故郁于上则心中热，流于下则足下热也（胃脉贯膈下足跗）。《内经》云，酒气盛而慓悍。肾气日衰，阳气独胜，故手足为之热也。
喻嘉言曰：酒者清冽之物，不随浊秽下行，惟喜渗入者也，渗入之处，先从胃入胆，胆为清净之府，同气相求故也。然胆之摄受无几，其次从胃入肠，膀胱渗之，化溺而出，迨至化溺，则所存者，酒之馀质，其烈性惟胆独当之。每见善饮者，必浅斟缓酌，以待腹中之渗，若连飞数斛，有倾囊而出耳，故饮酒醉后，其胆气愈横，不可降伏，而胆之热汁，满而溢出于外，以渐渗于经络，则身目皆黄，为酒疸之病，以其渗而出也。小便不利者，宜转驱而纳诸膀胱，从溺道分消可也。
酒黄疸者，或无热，静言了了，腹满欲吐，鼻燥。其脉浮者，先吐之，沉弦者，先下之。
酒性慓悍，聚散不常，当其散时，或无热，静言了了；及其聚也，湿热郁蒸，腹满欲吐，胃热熏肺，肺开窍于鼻孔，胃脉起于鼻之交頞中，故鼻燥也。浮脉属阳，病在膈上，故先吐之，《经》所谓其高者，因而越之也。沉弦脉属阴，病在腹里，故先下之，《经》所谓中满者污之于内也。
酒疸，心中热，欲呕者，吐之愈。
心热者，酒气郁蒸，欲呕者，胃气上逆也。因势利导，宜吐以散其湿热之气。
李升玺曰：酒在胃中，湿热不散，故多作呕，葛花解醒汤用豆蔻、砂仁，辛香快气之品，皆治呕之意，以酒客不喜甘故也。心中虽热，亦忌过用苦寒，以胃寒则愈呕，故吐以散之为宜。
李玮西曰：按仲景吐有二法，虚烦内热则用栀子豉汤。胸寒气冲则用瓜蒂散。此酒疸心中热，大约栀子豉汤为宜。
酒疸下之，久久为黑疸，目青面黑，心中如啖蒜齑状，大便正黑，皮肤爪之不仁，其脉浮弱，虽黑微黄，故知之。
酒疸不宜妄下，下之则胃虚内热，久为黑疸，以热极反兼水化也（水色黑）。肝开窍于目，湿热上蒸，目失清明之气，而反见本脏之色也（肝属木，其色青）。阳明脉循面，胃热，故面黑也。心中如啖蒜齑状者，湿热熏蒸，心火内烦也。大便正黑，湿热下渗也。皮肤不仁，湿热外壅也。脉浮者，邪气发于外。弱者，正气虚于内也。黑者水色，黄者土色，虽黑微黄，水上争胜，互相剋贼也。
师曰：病黄疸，发热、烦喘、胸满、口燥者，以病发时，火劫其汗，两热所得。然黄家所得，从湿得之，一身尽发热而黄，肚热，热在里，当下之。
黄家湿热兼有，此云从湿得之者，先从湿气郁勃，而后热气熏蒸，原其始而言也。此湿热蒸于外则为发热，郁于内则为烦喘、胸满、口燥。夫疸热也，火劫其汗，则愈热，是谓两热相得，此黄疸始于湿而继之以热也。若身尽发热而黄，肚热，是热在里，宜下之，以去在里之湿热。
脉沉，渴欲饮水，小便不利者，皆发黄。
脉沉而渴，湿热在里也，小便不利，则湿热内蓄，无从分消，故发黄。
或问：五苓散治小便不利而渴，今可治此发黄证否？答曰：五苓治消渴、小便不利，以其脉浮则病在表，故用桂枝，于利水之中兼发汗之意。此脉沉，则病邪入里，郁而发黄，五苓散非所宜也。
腹满，舌痿黄，躁不得眼，属黄家。
腹满者，湿热内壅也，舌为心窍，湿热内壅，则心经湮郁，火气不伸，故令痿黄也。躁不得眠者，《经》云胃不和则睡不安也。
黄疸之病，当以十八日为期，治之十日以上瘥，反剧者，为难治。
疸者，脾邪湿热所致，脾属土，土无定位，寄旺于四时之季月各十八日，则十八日乃土之成数也，十八日为期，则土气衰而病愈，故治之十日以上，当渐瘥也。若反剧，是湿热留连，土邪终未消散，故难治。
疸而渴者，其疸难治；疸而不渴者，其疸可治。发于阴部，其人必呕；阳部，其人振寒而发热也。
疸者，湿热也。湿则津液困滞，热则津液销铄，故多渴。渴者，湿热已甚，故难治。不渴者，湿热未甚，故可治。阴部、阳部者，表里之分。发于阴部，则湿热在里，胃气上逆。故呕。阳部，则湿热在表　卫气疏泄，故振寒发热也。
谷疸之为病，寒热不食，食即头眩，心胸不安，久久发黄，为谷疸，茵陈蒿汤主之。
湿热外拥，故发寒热，穀气不运，故不食，浊气上蒸，故食即头眩，湿热内郁，故心胸不安。茵陈去湿热，栀子开郁结，大黄苦以泄之，皆分消湿热之剂也。
茵陈蒿汤方
茵陈蒿（六两）　栀子（十四枚）　大黄（二两）
上三味，以水一斗，先煮茵陈，减六升，纳二味，取三升，去渣，分温三服。小便当利，尿如皂角汁状，色正赤。一宿腹减，黄从小便去也。
黄家，日晡所发热，而反恶寒，此为女劳得之。膀胱急。少腹满，身尽黄，额上黑，足下热，因作黑疽。其腹胀如水状，大便必黑，时溏，此女劳之病，非水也。腹满者难治，消矾散主之。
黄家原属阳明湿热，阳明旺于申酉戍，当日晡所发热，而反恶寒者，此女劳阴阳俱虚，非阳明病也，盖膀胱属足太阳，为诸阳主气，少腹属足少阴，为生气之原，二者相为表里，膀胱急者，阳气虚也，少腹满者，阴邪盛也。额为阳分，额上黑者，阴乘阳也。肾脉斜趋足心（涌泉穴），水衰火盛，故足下热也，肾属水，其色黑，女劳伤肾，因作黑疸，不离水色也。脾经入腹，腹胀如水状者，肾邪乘脾也。大便黑者，精气不充，瘀血内蓄也（与酒疸便黑不同）。时溏者，肾虚下焦不固也。腹满者，中州虚极，脾气将绝也，故难治。
或问：女劳属阴虚，何以致疸？答曰：此有数义，不可不详也。盖肾与膀胱为表里，《经》云肾者胃之关也，膀胱者津液之府，气化始出，今肾虚则关门不利，膀胱津液亦不能气化而出，由是湿热内瘀，胃中苦浊，蒸为疸病，此一义也。又女劳阴虚水竭，虚热内生，而肾主闭藏，热邪内不得清。外无所泄，由是郁遏于中，而熏蒸于外，因以致疸，此亦一义也。且肾者水脏也，水气不足，土气凌之，见其本色，发黄自属常理，此又一义也。故谷疸、酒疸属于胃，女劳疸起肾也。
又问：本经云黄家从湿得之，此云女劳腹胀如水，而非水也，夫无水，何以腹胀而成疸乎？答曰：譬如脏寒生满病，又何尝有水也？肾虽水脏，而肾气既虚，则肾中阴邪自充斥于内，而腹为胀满，肾中虚火自郁蒸于外而色显黄黑，究其病原，自属虚胀，全无水气，亦犹风气通于肝，肝虚内自生风，而不同外感之风也，明矣。
消石矾石散方
消石　矾石（烧，各等分）
上二味为散，以大麦粥汁和服方寸匕，日三服，病从大小便去，小便正黄，大便正黑，是候也。
消石，火消也，质生于水而火伏于内，味辛咸而性燥烈，能发散沉霾宿垢之疾；矾石酸以敛之，使湿热之气聚在一处，从消石尽发散于外，此一开一合之义也；大麦粥和服，以麦入心而助火，火气既张，则阴翳消散矣。
酒黄疸，心中懊憹，或热痛；栀子大黄汤主之。
栀子大黄汤方
栀子（十四枚）　大黄（一两）　枳实（五枚）　豉（一升）
上四味，以水六升，煮取二升，分温三服。
心中懊憹（虚烦愦闷之意），或热痛，皆酒气湿热所聚也。栀子豉为吐剂，使湿热从上越，大黄枳实为下药，使湿热从下泄，此上下分消法也。
诸病黄家，但利其小便，假令脉浮，当以汗解之，宜桂枝加黄耆汤主之。（方见水气。）
利小便，使湿热从水道中去，《经》云在下者，引而竭之是也。脉浮者，病在表，当汗解。桂枝汤，汗剂也，加黄耆以实腠理，司开合，则湿热无所容，而黄自散矣。
诸黄，猪膏发煎主之。
猪膏发煎方
猪膏（半斤）　乱发（如鸡子大三枚。）
上二味，和膏中煎之，发消药成，分再服，病从小便去。
猪膏润经脉而滑泽，乱发入血分而去瘀，盖经脉通则水道利，瘀血去则湿热消矣。观本方病从小便去可见。
黄疸病，茵陈五苓散主之。
茵陈五苓散方
茵陈蒿末（十分）　五苓散（五分，方见痰饮）
上二味，和，先食饮服方寸匕，日三服。
五苓散，发汗利小便，表里双解之剂也，加茵陈，苦以泄水，寒以撤热，则去湿热更捷，而共成治疸之功，此亦发汗利小便法也。
黄疸，腹满，小便不利而赤，自汗出，此为表和里病，当下之；宜大黄消石汤。
大黄消石汤方
大黄　消石　黄柏（各四两）　栀子（十五枚）
上四味，以水六升，煮取二升，去渣，纳消，更煮取一升，顿服。
腹满、小便不利而赤，里病也；自汗出，表和也。里病者，湿热内甚，用栀子清上焦湿热，黄柏清下焦湿热，消石则于苦寒泻热之中，而有燥烈发散之意，使药力无所不至，而湿热悉消散矣。
黄疸病，小便色不变，欲自利，腹满而喘，不可除热，热除必哕，哕者，小半夏汤主之（方见痰饮）。
小便色不变，欲自利，里无湿热可知，腹满而喘，脾气虚而肺气不利耳。用苦寒药攻里除热，则胃寒而虚气上逆，故哕，宜小半夏汤散逆止哕。
诸黄，腹满而呕者，宜柴胡汤（此大柴胡汤也，方见腹满）。
腹满宜下，兼呕，则邪气未尽入里，尚在半表半里之间，又未可峻攻，大柴胡汤以大黄、芍药、枳实以攻里，柴胡、半夏、黄芩、姜、枣以和中解表，此表里双解法也。
男子黄，小便自利，当与虚劳小建中汤（方见虚劳）。
黄病湿热内郁，当小便不利，今反利者，中州虚竭也。盖黄病属脾，而脾主中州，行津液，脾虚则小便利而津液亡。小建中汤建立中气，使脾土健运不息，足以制水而湿热自去，此《内经》养正邪自消之方也。（本经《水气篇》云：小便自利，此亡津液，故令渴也。又云病水者，渴而下利，小便数者，皆不可发汗是也。）


卷下  ——————————————————————————————————————————————————————————————————————————————————————————

惊悸吐衄下血胸满瘀血病脉证治第十六  ***************************
惊者，外事相触而然，或耳闻大声，目击异物，遇险临危，触事丧志，心为之忤，有惕惕然之状。悸者，动也，有阳气内衰，心下空虚，火气内动，而为悸者：有水停心下，心属火恶水，神不自安，而为悸者；有汗吐下后，正气内虚而悸者：有荣卫涸流，脉结代而悸者，此俱属伤寒而论也。若杂病，则更有心下鼓者，有心中澹澹大动者，有心惕惕如人将捕之者，此惊与悸之所由分也。至于吐、衄、下血、胸满瘀血，又有源流之别。吐血出于胃，吐行浊道，衄血出于经，衄行清道。盖胃者，守营之血，守而不走，存于胃中，胃气虚不能摄血，故吐血，从喉咙出于口。经者走经之血，走而不守，火气急迫，随经直犯清道，由督脉斩关而出于鼻，此吐衄血所由异也。下血者，《内经》云结阴者，便血一升，再结二升，三结三升，此阴气内结，不得通行，血无所禀，渗入肠间，故下血也。许学士渭：下清血色鲜者，肠风也；血浊色暗者，脏毒也；肛门射如血线者，脉痔也；又下血腹不痛者，为湿毒：腹痛者为热毒，此下血之所由异也。若胸满由血瘀所致，则有伤寒血瘀者，有产后血瘀者，有暴怒伤阴血瘀者，有跌扑坠损血瘀者，证各不同，然血瘀必胸满者，何也？《难经》云气会膻中，膻中穴在两乳间陷中，正当胸中部分，此三焦宗气所居，是为上气海，始因气滞而血瘀，终以血瘀而气更滞，此血瘀之所以致胸满也。今总以意断之，肝病发惊骇，是惊属乎肝也，心动则为悸，是悸属乎心也。心主血，属君火，肝藏血，属相火，凡诸见血，皆火迫妄行，故吐衄、下血、瘀血与惊悸，统汇为一论乎。
寸口脉动而弱，动即为惊，弱则为悸。
《伤寒论》云：数脉见于关上，上下无头尾，如豆大，厥厥动摇者，为动也。又云：阳动则汗出，阴动则发热。是动脉不特见于关上，即尺寸两部，亦有动脉，以阴阳相搏而虚者，则动也。此寸口脉，兼三部而言，盖惊自外至也，惊则气乱，故脉动而不宁。悸自内惕者也，悸因气虚，故脉弱而无力也。
心下悸者，半夏麻黄丸主之。
半夏麻黄丸方
半夏　麻黄（等分）
上二味末之，炼蜜和丸，如小豆大，饮服三丸，日三服。
本经云：水停心下，甚者则悸。半夏辛以散之，能运脾去湿，以燥水饮于内；麻黄苦以泄之，能发表出汗，以宣水饮于外也。
李玮西曰：伤寒脉结代，心动悸者，主炙甘草汤，以润经益血，复脉通心，与此方大异，则凭脉与不凭证之谓也。
师曰：尺脉浮，目睛晕黄，衄未止，晕黄去，目睛慧了，知衄今止。
尺脉宜沉而反浮，气升火载，阴气不藏也。目睛晕黄者，以肝藏血，开窍于目，故衄之止与否，视目睛之晕黄何如，黄去睛慧，则目得血而能视，故衄止。
又曰：从春至夏衄者，太阳；从秋至冬衄者，阳明。
衄血出于鼻，手太阳经上䪼抵鼻（目下为䪼），足太阳经从巅入络脑（鼻与脑通），手阳明经挟鼻孔（迎香穴），足阳明经起鼻交頞中（即山根），四经皆循鼻分，故皆能致衄。太阳行身之表，《内经》云太阳为开，是春生夏长，阳气在外，有开之义，故春夏衄者，太阳。阳明行身之里，《经》云阳明为合，是秋敛冬藏，阳气在内，有藏之义，故秋冬衄者，阳明。
衄家不可汗，汗出必额上陷，脉紧急，直视不能眴，不得眠。
衄家阴血已亏，汗出则更亡阳，额上为阳分，陷者阳气虚脱也。脉者血之府，气者脉所行，此以血亡气竭，故脉紧急也。《经》云：瞳子高者，太阳不足，戴眼者，太阳已绝。此衄血伤阴，汗多亡阳，阴阳两虚，故直视不能眴也（眴者，目转合之貌）。《经》云：阴气虚，故目不得瞑。又云：阳虚发汗，躁不得眠
病人面无血色，无寒热，脉沉弦者，衄；脉浮弱，手按之绝者，下血：烦咳者，必吐血。
《内经》云：心之合脉也，其荣色也。以心主血，血充则色和，面无血色者，脱血之象。无寒热，表无邪也。沉弦皆阴脉，衄则血脱而阴虚故也。脉浮在表，里气必虚，且弱而按之绝者，阴已内亡，气不摄血，故下血也。烦与咳俱肺病，肺中伏火，迫血妄行，故吐血，所谓上气见血，下闻病音也。
夫吐血咳逆上气，其脉数而有热，不得卧者，死。
吐血肺虚气逆，金不生水，并肾脏亦不能纳气归原，故咳逆上气也。脉数有热，在肾则水衰火盛，在肺则火刑肺金。（《经》云数则为热，又云数则虚）。不得卧，阴虚血不归肝也。（肝藏血，《经》云人卧则血归于肝。）
李升玺曰：吐血脉数者不治，总以阴虚气脱也，今医但知清凉解热者，真属梦梦。
夫酒客咳者，必致吐血，此因极饮过度所致也。
咳出于肺，吐出于胃，酒性至热，极饮过度，则肺胃之间热蓄气冲，故咳而吐血。
寸口脉弦而大，弦则为减，大则为芤，减则为寒，芤则为虚，寒虚相击，此名曰革，妇人则半产漏下，男子则亡血失精。
此节解见上卷第六篇，彼为虚劳而言也，因内有亡血二字，覆载入此篇血论中。通节要看虚寒二字，俗医视亡血为热证，不知气逆亡血，血既亡后，内已虚寒矣。《经》云：血气者，喜温而恶寒。盖温则经脉贯通，运行不息，虚则气不摄血，寒则凝而不流，此血既不归经，又无著落，自然泛溢亡失，屡见亡血者服寒凉药，愈出不止，悉属虚虚之咎，此古人血脱者益气，多以甘温之药奏功，良有以也。
亡血不可发其表，汗出则寒慄而振。
《经》云：夺血者无汗。以汗与血俱属心液，血亡液竭，无复余液作汗也，今又发表，则阴虚且更亡阳，表间卫气虚极，故寒慄而振。
病人胸满唇痿，舌青口燥，但欲漱水不欲咽，无寒热，脉微大来迟，腹不满，其人言我满，为有瘀血。
心主血，肺主气，俱位膈上，正在胸中，血瘀则心肺交困，气血不行，故胸满也。肝藏血，其经环唇内，脾裹血。其华在唇四白，胃多气多血，其经挟口环唇（病则口喎唇胗），血瘀则肝脾胃三经枯涩，血不华润，故唇痿也（痿者，枯燥无血色之貌）。又心主血，属火，舌为心窍，故其色红，血瘀则火气衰冷，心血不生，故舌青也。血瘀则津液不布，故口燥。内无实热，故漱水不欲咽。外无表邪，故不往来寒热也。脉微大者，血瘀邪气盛也。（微大者，稍大之意，非微而又大也）。来迟者，血瘀脉涩滞也。肝藏血，其经抵小腹，布胁肋，血瘀多在小腹胁肋二处，与脐腹无干，故腹不满，其人言我满，以血瘀气滞，疑为腹满耳。
病者如热状，烦满，口乾燥而渴，其脉反无热，此为阴伏，是瘀血也，当下之。
血瘀内无实热，故外证但如热状，而其脉不数疾，反无热也。烦满者，血瘀经气不舒，燥渴者，血瘀津液不布也。血属阴，瘀则结伏于内，故为阴伏，下之以去瘀生新。
火邪者，桂枝去芍药，加蜀漆牡蛎龙骨救逆汤主之。（此节本《伤寒论》，而句多遗失不全，因原文有惊狂二字，故汇入惊悸篇中也。）
桂枝救逆汤方
桂枝（二两，去皮）　甘革（二两，炙）　生姜（三两）　大枣（十二枚）　牡蛎（五两，熬）　龙骨（四两）　蜀漆（三两，洗去腥）
上为末，以水一斗三升，先煮蜀漆减二升，纳诸药。煮取三升，去渣，温服一升。
《伤寒论》云：伤寒脉浮，医以火迫劫之，亡阳，必惊狂，起卧不安者，主此汤。方内皆回阳固脱之品也。成无己注云：伤寒脉浮者，邪在表，火劫发汗，汗者心之液，汗多亡阳则心气虚，心恶热，火邪内迫，则心神浮越，故惊狂，起卧不安。与桂枝汤解未尽表邪，去芍药，以其益阴，非亡阳所宜也。火邪错逆，加蜀漆之辛以散之；阳气亡脱，加龙骨、牡蛎之涩以固之。《本草》云涩可去脱，龙骨、牡蛎之属是也。
吐血不止者，柏叶汤主之。
柏叶汤方
柏叶（三两）　乾姜（三两，炮）　艾（三把）
上三味，以水五升，取马通汁一升，合煮取一升，分温再服。
心属君火，肝属相火，凡吐血，皆火邪迫之也。柏叶生而西向，秉兑金之气，以剋制肝木。艾叶甘辛微温，利阴气，其性入内而不炎于上，使气血反归于里。吐血则气虚中寒，（《经》云始为热中，末传寒中是也。）血得寒气，愈加瘀凝而吐不止，乾姜炒黑，止而不走，能入血分，以温经使百脉流通，血归故道，此阳生阴长之义也。马通汁咸（即马屎），与血同味，故能走血，引火下行，盖血生于心，心属午火，马为午兽，与少阴君火同气，故用之为使，以泻心火也。
下血，先便后血，此远血也，黄土汤主之。
血之来路远，故先便后血，《准绳》云：此由足阳明随经入胃府，淫溢而下者也。胃在上，故为远血。
黄土汤方
白术　附子　乾地黄　阿胶　黄芩　甘草（各二两）　灶中黄土（半斤）
上七味，以水八升，煮取三升，分温三服。
脾胃属土，色黄，黄土功能助胃，灶中之土，更得火气，以火能生土也；白术、甘草皆培植中土；阿胶、地黄养阴血；黄芩清热，入肺经，肺与大肠为表里也；附子能引补血药以养不足之真阴，故用以温经逐湿。
下血，先血后便，此近血也，赤豆当归散主之。（方见狐惑。）
血之来路近，故先血后便，《准绳》云：此由手阳明随经下行，渗入大肠，传于广肠而下者也。大肠在下，故为近血。当归甘温和血，使气血各有所归；心主血，赤小豆色赤，心之谷也，其性下行入阴分，故治下痢肠澼，而能排脓散血，除湿清热也。
心气不足，吐血衄血，泻心汤主之。
泻心汤方
大黄（二两）　黄连　黄芩（各一两）
上三味，以水三升，煮取一升，顿服之。
凡五脏各具阴阳二气，心于脏为阳，属火，于经则属阴，主血。心气不足，乃心真阴之气不足也，夫阴虚则阳亢火盛，迫血妄行，以致吐衄。大黄泄去亢盛之火，黄连苦寒入心为使，又能泻肝木，不使木旺生火，黄芩入肺清热，使金不受火烁，顿服之以折火势，此为养阴退阳之剂。

呕吐哕下利病脉证治第十七  ***************************
《此事难知》：问：呕吐哕，胃所主，各有经乎？答曰：胃者总司也，有太阳、阳明、少阳之别，以其气血多少，而为声物有无之不同。盖吐属太阳，有物无声，乃血病也；呕属阳明，有物有声，气血俱病也；哕属少阳，无物有声，乃气病也。此以乾呕为哕者也。王肯堂云，或问成无己、许学士以哕为呃逆，东垣、海藏又以哕为乾呕，陈无择又以哕名咳逆，诸论不同，今子独取成、许二家之说，何也？曰：哕义具在《内经》，诸家不察耳。按《灵枢·杂病篇》末云：哕，以草刺鼻嚏，嚏而已；无息而疾迎引之，立已，此谓闭口鼻气，使之无息也；大惊之，亦可已。详经文三法，正治呃逆之法，故取成、许二家，以哕为呃逆，为得经旨也，若以哕为乾呕，则嚏与惊与无息，其乾呕能立已乎？则哕非乾呕明矣。若以哕名咳逆，按《内经》云：秋伤于湿，上逆而咳。又云：秋伤于湿，冬生咳嗽。则咳逆为咳嗽无疑。孙真人《千金》云：咳逆者，嗽也。则后人以咳逆误作呃逆，谬矣。下利有内因，有外因，《经》云肾藏志，志有馀则腹胀飧泄，肝足厥阴生病，呕逆飧泄。又《经》云：暴注下迫，皆属于热。又云：脾虚，则腹满肠鸣飧泄，食不化。盖太阴者，湿土也，《经》云湿胜则濡泄。《脉诀》云湿多成五泄。又《经》云：诸病水液，澄彻清冷，皆属于寒。则下利属虚与寒湿者，什九也。《经》云：清气在下，则生飧泄。此胃虚阳气陷入阴中，是阳气不得伸于地之上，多致水穀不分而下利，此内因也。又云：春伤于风，夏生飧泄，盖春主肝木，夏主脾土，是阳气出于地之上，为风寒所折，不即病于木折之时，多发于土湿之分，故又云：久风为飧泄，此外因也。至于暴泄非阴，久泄非阳，《内经》之所谓五虚，《难经》之所谓五泄者，种种各见于经论中，又未可悉数矣。
夫呕家有痈脓，不可治呕，脓尽自愈。
呕家有痈脓，是因痈脓而呕，非痰食气逆而呕也。《经》云：热聚胃口不行，故胃脘为痈。是胃痈本热证，若呕家属寒者多，治宜香温辛散，非痈脓所宜，故不可治呕，待脓尽则呕自愈。
先呕却渴者，此为欲解，先渴却呕者，为水停心下，此属饮家。
呕属胃寒，渴则胃中阳气得复，故欲解。若先渴，则因饮水过多，水停心下，此饮家水逆而呕也。（《伤寒论》云：本渴而饮水呕者，柴胡不中与也，宜五苓散，即此意。）
呕家本渴，今反不渴者。以心下有支饮故也，此属饮家。
呕家本渴，津液亡也，心下有支饮，则胃寒水逆而呕，故不渴。盖支饮属肺病，肺气不利，不能通调水道，下输膀胱，故聚饮为逆也。（支饮解见第十二篇。）
问曰：病人脉数，数为热，当消穀引食，而反吐者，何也，师曰：以发其汗，令阳微，膈气虚，脉乃数，数为客热，不能消穀，胃中虚冷故也。
脉有因热而数者，有因虚而数者，《经》云：食入于阴，长气于阳。是胃为水穀之海，得阳盛而消穀。今汗多亡阳，膈气虚而脉数，《经》云邪热不杀穀是也。又《经》云阳受气于胸中。则阳微膈虚者，且因虚而致寒，故吐为胃中虚冷。
脉弦者，虚也，胃气无馀，朝食暮吐，变为胃反，寒在于上，医反下之，今脉反弦，故名曰虚。
《内经》云：脉弱以滑，是有胃气。弦属肝脉，此胃虚，木邪乘土，故为胃气无馀也。朝食暮吐，变为胃反，王太仆云：食不得入，是有火也：食入反出，是无火也。此寒在上者（上指胃口言），法当温中始愈，反下之，则愈虚寒，而愈吐矣。
寸口脉微而数，微则无气，无气则荣虚，荣虚则血不足，血不足则胸中冷。
气为卫，血为荣，《内经》云：营者水穀之精气也，卫者水穀之悍气也。是人因水穀以生气血，气血生而脉始盛矣。若微而数者，《经》云：寸口诸微，亡阳。故为元气，元气则阳既不生。而阴亦不长（气属阳，血属阴，气以统血，故阳生则阴始长），遂致荣虚血不足也。《经》云阳受气于胸中。又宗气出于上焦，膻中为上气海。今血不足而胸冷者，胸中阳气不足，故致吐也。然始言脉微而数，后但言微，不复言数者，以数为客热，不能消穀，胃中虚冷，前节已言之矣。
李玮西曰：血犹水地，食犹舟也，舟因水动，涸则不行，若荣微血少，食不得顺流而下，故梗塞致吐，此丹溪治噎膈反胃，不主香燥，而主滋润之剂也（如当归、人乳诸血药）。然既云胸中冷，则温中之药自不可少。
趺阳脉浮而涩，浮则为虚，虚则伤脾，脾伤则不磨，朝食暮吐，暮食朝吐，宿穀不化，名曰胃反，脉紧而涩，其病难治。
趺阳，胃脉也，脾胃相为表里，脉在不浮不沉之间，浮则气外泄而内不充，故为虚则伤脾也。前三节责之胃中虚冷，此节又责在脾不磨。盖以胃纳水穀，脾行津液，相须为用者也。今脾不磨，则胃亦不纳，自致朝暮迭吐，宿食不化，名为胃反。若脉紧则中寒，涩则气结，皆阴脉，不能温暖胃气，中焦衰冷，故难治。
沉子华曰：吐无常时者，为呕吐病，非胃反也，，必朝食暮吐，暮食朝吐，有常时者，始名胃反。
病人慾吐者，不可下之。
欲吐者，时觉寒气痰食，泛泛然涌逆而上，此病在上焦，当与温中散逆为主，下之则虚胃气，逆病机矣。然此属平常之吐，不专指胃反之吐也。
哕而腹满，视其前后，知何部不利，利之则愈。
昔贤云，伤寒发呃，或有热证：杂证发呃，自属虚寒。则哕原有虚实寒热之不同，若腹满，而前后何部不利，则是气窒于下者，必逆于上，利之，使下气既通，上气自降，故愈。
《活人书》云：前部，猪苓汤：后部，调胃承气汤。
呕而胸满者，茱萸汤主之。
茱萸汤方
吴茱萸（一升）　人参（三两）　生姜（六两）　大枣（十二枚）
上四味，以水五升，煮取三升，温服七合，日三服。
凡腹满者，宜下。若呕，为气逆，但胸满，不是腹满，此阳气虚而寒邪上窒也。人参、大枣补虚，吴茱萸、生姜散寒止逆。
乾呕吐涎沫，头痛者，茱萸汤主之。
此仲景治伤寒厥阴证例也。乾呕者，有声无物之谓。太阴、少阴经从足至胸，俱不上头，二经并无头痛证。厥阴经上出额，与督脉会于巅，故乾呕吐涎沫者，里寒也，头痛者，寒气从经脉上攻也。不用桂、附，而用吴茱萸，以其入厥阴经故耳。余皆温补散寒之药。
呕而肠鸣，心下痞者，半夏泻心汤主之。
《经》云：中气不足，肠为之苦鸣，以里虚也。下之胸中痛者，为结胸，邪热乘虚客于心下，满而不痛者，痞也。
《伤寒论》云：病发于阳，而反下之，热入，因作结胸，病发于阴而下之，因作痞。成注云：下后阳邪传里，结于胸中，为结胸，以胸中为阳受气之分也。阴邪传里，留于心下为痞，以心下为阴受气之分也。
半夏泻心汤方
半夏（半升，洗）　人参　乾姜　黄芩（各三两）　黄连（一两）　甘草（二两，炙）　大枣（十二枚）
上七味，以水一斗，煮取六升，去渣，再煮取三升，温服一升，日三服。
辛以散逆，故用半夏、乾姜；若以泄热，故用黄连、黄芩；甘以缓脾，故用人参、甘草、大枣。
乾呕而利者，黄芩加半夏生姜汤主之。
黄芩加半夏生姜汤方
黄芩（三两）　半夏（半升）　生姜（三两）　芍药（二两）　甘草（二两，炙）　大枣（十二枚）
上六味，以水一斗，煮取三升，去渣，温服一升，日再服，夜一服。
此痞气塞在中焦，故令上呕下利，然痞由邪热乘虚入里，故用黄芩撤热，芍药泄邪，半夏、生姜散逆止呕，甘草、大枣缓脾和中，此即半夏泻心汤例也。
诸呕吐，谷不得下者，小半夏汤主之。（方见痰饮。）
呕吐，谷不下，上焦气逆也，小半夏汤散逆降气。
呕吐而病在膈上，后思水者解，急与之。思水者，猪苓散主之。
呕吐病在膈上，胃口气寒上逆也，后思水者解，寒化为热，阳气渐复也，急与之水以和胃气，恐迟则胃干液竭故耳。但思水者，未免水停心下，猪苓散利水和脾，即以泄邪热。消停饮，润津液也。
猪苓散方
猪苓　茯苓　白术（各等分）
上三味，杵为散，饮服方寸匕，日三服。
猪苓、茯苓利水而泄热，白术补脾以生津。
呕而脉弱，小便复利，身有微热，见厥者难治，四逆汤主之。
呕者，寒在上，小便利者，寒在下，脉弱者，气衰于里，微热而厥者，阳亡于表也，此虚寒欲脱之证，故难治也。
四逆汤方
附子（一枚，生用）　乾姜（一两五钱）　甘草（二两，灸）
上三味，以水三升，煮取一升二合，去渣，分温再服。强人可大附子一枚，乾姜三两。
附子无干姜不热，又生附配乾姜，补中有发，所以回阳也，炙甘草所以补中。
呕而发热者，小柴胡汤主之。
伤寒发热者，为表证，然邪欲侵里，里气拒而不纳，则逆而作呕，此半表半里证也。小柴胡为治半表半里和解之剂。
小柴胡汤方
柴胡（半斤）　半夏（半升）　黄芩（三两）　人参（三两）　甘草（三两）　生姜（三两）　大枣（十二枚）
上七味，以水一斗二升，煮取六升，去渣，再煎取三升，温服一升，日三服。
凡病邪在表，则寒，宜汗；在里则热，宜下；在半表半里则駸駸乎有渐热之意，又宜和解。故用柴胡、黄芩以清热，半夏、生姜以散逆止呕，人参、甘草、大枣以缓中补虚也。
胃反呕吐者，大半夏汤主之。
大半夏汤方
半夏（三升，洗用）　人参（三两）　白蜜（一升）
上三味，以水一斗二升，和蜜，扬之二百四十遍，煮药取二升半，温服一升，余分再服。
前论胃反，有云膈气虚，胃中虚冷者，又云寒在于上，虚则伤脾者，可见胃反自属大虚寒症，用人参补虚，半夏散逆，白蜜润津液而利水穀也。
李升玺曰：《经》云呕家不宜甘味。此用白蜜何欤？不知此胃反自属脾虚，《经》所谓甘味入脾归其所喜是也。况君以半夏，味辛而止呕，佐以人参，气温而补中，胃反自立止矣。
食已即吐者，大黄甘草汤主之
大黄甘草汤方
大黄（四两）　甘草（一两）
上二味，以水三升，煮取一升，分温再服。
朝食暮吐，停食不化，为胃寒。食已即吐，火逆冲上，又为胃热。（《经》云诸逆冲上，皆属于火。王太仆云：食不得入，是有火也。）大黄苦以泻热，甘草甘以缓急，一缓一泻，胃气清而吐止矣。
胃反，吐而渴欲饮水者，茯苓泽泻汤主之。
茯苓泽泻汤方
茯苓（半斤）　泽泻（四两）　白术（三两）　桂枝（二两）　甘草（二两）　生姜（四两）
上六味，以水一斗，煮取三升，纳泽泻，再煮取二升半，温服八合，日三服。
吐而渴者，津液亡而胃虚燥也，饮水则水停心下，茯苓、泽泻降气行饮，白术补脾生津，此五苓散原方之义也。然胃反因脾虚气逆，故加生姜散逆，甘草和脾，又五苓散治外有微热，故用桂枝，此胃反无表热而亦用之者，桂枝非一于攻表药也，乃彻上下，达表里，为通行津液，和阳散水之剂。
吐后，渴欲得水而贪饮者，文蛤汤主之，兼主微风脉紧头痛。
文蛤汤方
文蛤（五两）　麻黄（三两）　石膏（五两）　杏仁（五十粒）　甘草　生姜（各三两）　大枣（十二枚）
上七味，以水六升，煮取二升，温服一升，汗出即愈。
吐亡津液，故贪饮，因饮水而停饮于中，则津液不布，愈饮愈渴。文蛤味咸，走肾邪而胜水气，以利水饮于内；麻黄、石膏等六味，即大青龙汤去桂枝，发汗药也，使水饮从毛窍中泄去，以散水饮于外。《经》云：开鬼门，洁净府。此一方两得之。以内有麻黄、生姜等解表药，故兼主微风脉紧头痛。
乾呕吐逆，吐涎沫，半夏乾姜散主之。
半夏乾姜散方
半夏乾姜（等分）
上二味，杵为散，取方寸匕，桨水一升半，煎取七合，顿服之。
乾呕吐逆，胃不纳穀也，吐涎沫，脾不摄涎也（液入脾为涎），此中气虚寒所致。乾姜温中，半夏散逆，浆水煎者，酸温之性可以收液，顿服之，使药味骤然而下，则治之有力，足以压下浊涎逆气也。
病人胸中似喘不喘，似呕不呕，似哕不哕，彻心中愦愦然无奈者，生姜半夏汤主之。
生姜半夏汤方
生姜汁（一升）　半夏（半升）
上二味，以水三升煮半夏，取二升，纳生姜汁，煮取一升半，小冷，分四服，日三服，夜一服。止，停后服。
阳受气于胸中，胸中似喘不喘等证，皆寒饮内蓄而阳气不得伸越之象也。生姜、半夏辛温之气，足以散水饮而舒阳气。然待小冷服者，恐寒饮固结于中，拒热药而不纳，反致吐逆，今热药冷饮，下嗌之后，冷体既消，热性便发，情且不违而致大益，此《内经》之旨也。此方与前半夏乾姜汤略同，但前温中气，故用乾姜，此散停饮，故用生姜。前因呕吐上逆，顿服之，则药力猛峻，足以止逆降气，呕吐立除，此心中无奈，寒饮内结，难以猝消，故分四服，使胸中邪气徐徐散也。
乾呕，哕，若手足厥者，橘皮汤主之。
橘皮汤方
橘皮（四两）　生姜（半斤）
上二味，以水七升，煮取三升，温服一升，下咽即愈。
呕哕至于厥逆，何以不用姜、桂？盖此因水饮内蓄，其气但上逆而不温于四末，故致手足厥逆，非亡阳也。橘皮、生姜散水饮而止呕吐，为安胃和中之良剂。（与《伤寒论》厥而心下悸者，宜先治水，却治其厥同意。）
哕逆者，橘皮竹茹汤方。
橘皮（二斤）　竹茹（二升）　人参（一两）　甘草（五两）　生姜（半斤）　大枣（三十枚）
上六味，以水一斗，煮取三升，湿服一升，日三服。
哕逆有胃寒者，有胃热者。此哕逆因胃中虚热气逆所致，故用人参、甘草、大枣补虚，橘皮、生姜散逆，竹茹甘寒，疏逆气而清胃热，用以为君。
夫六腑气绝于外者，手足寒，上气，脚缩；五脏气绝于内者，利不禁，下甚者，手足不仁。
六腑属阳，四肢为诸阳之本，故六腑气绝者，手足寒，阳虚则气脱而无根，故上气，《经》云：阳气者，柔则养筋。今阳气虚寒，寒主收引，筋失所养，故脚缩也。五脏属阴，《经》云：阴在内，阳之守也。阴虚不能固守于内，以致下焦不合而利不禁，手足不仁者，下多亡阴，血液既脱，肌肉荣养无资，故搔之不知痛痒也。
下利，脉沉弦者，下重；脉大者，为未止；脉微弱数者，为欲自止，虽发热不死。
沉弦皆属阴脉，下重者，阳虚，气不升举也，下利脉宜虚细，《经》云：大则病进。又云，泄而脉大，为难治。以脉与病不相应，故未止也。若脉微弱，此脉与病相应者，兼数，则阳气得复，故为欲止。下利忌发热，虽发热不死，以阳气尚存也（此治伤寒例也）。
下利，手足厥冷，无脉者，灸之不温，若脉不还，反微喘者死。
下利至厥冷无脉，气已脱矣，又灸之不温，脉不还，反微喘，则气更无根而上逆，所谓真元耗损，喘出于肾气之上奔是也，故死。
少阴负趺阳者，为顺也。
下利病在脾胃。少阴肾脉属水（诊在太溪，足内踝后），趺阳胃脉属土（在足面上）。若少阴脉胜，则水邪乘土，为逆，今少阴脉负于趺阳（负，败也），则土能制水，水败土胜，故顺也。
下利，有微热而渴，脉弱者，今自愈。
下利，微热而渴，阳气复也，脉弱，则邪气去，胃气存，且脉与病相应，故自愈。
下利，脉数，有微热，汗出，今自愈。设脉紧，为未解。
下利脉数微热，阳气复也，汗出者，荣卫和而津液通，故自愈。紧则为寒，属阴脉，阴寒有馀，阳气未复，故未解，《伤寒论》曰下利，以胃中虚冷，故令脉紧是也。
下利，脉数而渴者，今自愈，设不差，必圊脓血，以有热故也。
脉数为热，《伤寒论》云脉数不解，而下利不止，必协热而便脓血是也。
下利，脉反弦，发热，身汗者，自愈。
弦为风脉，病属外感，下利，脉弦发热，则证在表而所感浅，汗出则津液通而邪易散，故愈。
又按弦为阴脉，下利亡阴，见弦脉则阴生矣，《伤寒论》曰：阳明病，循衣摸床，微喘直视，脉弦者生。彼以阳亢生阴而活，此以阴虚生阴而愈也。
下利气者，当利其小便。
《灵枢》云：脾病得后与气，则快然如衰（后者，大便也；气者，失气也）。盖脾邪壅滞，故失气则快，今下利失气者，利其小便，使膀胱得气化而出，通其前即所以快其后也。
下利，寸脉反浮数，尺中自涩者，必圊脓血。
寸脉属阳，浮数为阳脉，寸脉浮数，则阳气有馀而搏阴血。尺脉属阴，涩为少血，尺中自涩，则阴气不足而为热所迫也，故下利者，必圊脓血。
下利清穀，不可攻其表，汗出必胀满。
下利清穀，阴寒气胜，胃气虚衰也。攻表汗出，则亡阳而中与虚寒愈甚，故腹必胀满。《素问》云脏寒生满病，《灵枢》云胃中寒则胀满是也。
下利，脉沉而迟，其人面少赤，身有微热，下利清穀者，必郁冒汗出而解，病人必微厥，所以然者，其面戴阳，下虚故也。
此证得以郁冒汗出而解者，幸身有微热一证可愈也。盖下利脉沉迟，阴寒气胜也，面赤为戴阳，阴盛格阳于上也，夫阳格于上者，则阳已虚于下，故下利清穀，然幸身有微热，故犹能郁冒汗出，令表里气和而解。又以脉见沉迟，里气原属虚寒，故得微厥，戴阳二句，正解面赤微厥之故，《伤寒论》云此为本虚，故当战而汗出是也。（郁冒，正邪争胜而昏愦也。）
下利后，脉绝，手足厥冷，晬时脉还，手足温者生，脉不还者死。
下利脉绝，阳脱于里也；手足厥冷，阳脱于表也（四肢为诸阳之本）。晬时（一周时也）脉还，手足温，阳气渐复也。脉不还，阳气竟绝矣，故死。
下利，腹胀满，身体疼痛者，先温其里，乃攻其表。温里，宜四逆汤，攻表，宜桂枝汤。（四逆汤方见前）。
下利腹胀满，寒气在里也；身体痛，寒气在表也。凡表里俱病，里证实热宜下者，宜先解表而后攻里，若里证虚寒者，宜先温里而后攻表，以里虚为重也。四逆、桂枝两汤，为治表里不易之法。
桂枝汤方
桂枝（三两，去皮）　芍药（三两）　甘草（三两，炙）　生姜（三两）　大枣（十二枚）
上五味，㕮咀，以水七升，微火煮取三升，去渣，适寒温，服一升，服已，须臾啜稀粥一升，以助药力，温覆令一时许，遍身漐漐，微似有汗，　益佳，不可令如水流漓，若一服汗出病差，停后服。
李时珍曰：仲景治伤寒，有汗者为中风，用桂枝汤。盖津液为汗，汗即血也，在营则为血，在卫则为汗。风伤卫，气外泄，不能内护于营，营气虚弱，津液不固，故有汗，发热恶寒。然风寒之邪，皆由皮毛而入，皮毛者，肺之合也，肺主卫气，包罗一身，乃天之象，是证虽属太阳，而肺实受邪气，其证面赤怫郁，咳嗽有痰，喘而胸满诸证，非肺病乎？盖腠理不密，则津液外泄而肺气自虚，虚则补其母，故用桂枝、甘草外散风邪以救表，内伐肝木以防脾，佐以芍药，泄木而固脾，泄东所以补西也，使以姜、枣，行脾之津液而和营卫也。是桂枝汤虽太阳解肌轻剂，实为理脾救肺之药也。
下利，三部脉皆平，按之心下坚者，急下之，宜大承气汤（方见痉病）。
下利，按之心下坚者，实也。设或脉见微弱，犹未可下。今三部脉皆平，则里气不虚可知，自宜急下之，此凭证又凭脉之法也。
下利，脉迟而滑者，实也，利未欲止，急下之，宜大承气汤。
《经》云脉迟尚未可攻，以迟为寒也。若迟而滑，滑为阳脉，乃水穀积聚之象，祗因里实气结，经涩不通，故脉迟耳，是利未欲止，宜急下之。
王宇泰曰：脉迟而有力，方可用此法。若无力，而外证无所据者，恐虚寒，不宜妄投大承气也。
下利，脉反滑，当有所去，下乃愈，宜大承气汤。
下利脉当虚，反滑者，水穀聚于胃中，《脉经》云滑为病食是也，故下之愈。
下利已差，至其年月日时复发者，以病不尽故也，当下之，宜大承气汤。
至某年月日时复发者，以春夏秋冬各遇其所伤之时，肝心脾肺肾各值其所伤之脏，则病复发也，馀邪尚在，故当下。
下利谵语者，有燥屎也，小承气汤主之。
《经》云：实则谵语。故知有燥屎，宜下，此主伤寒病言。
小承气汤方
大黄（四两）　厚朴（三两，炙）　枳实（大者三枚，炙）
上三味，以水四升，煮取一升二合，去渣，分温二服，得利则止。
下利，便脓血，桃花汤主之。
便脓血，人但知为协热，而不知有里寒者。盖寒则血为凝滞，不能随经以行，瘀而不散，必致寻窍而出，此见伤寒少阴证，以肾为阴脏，位居下部，故用辛温重涩之剂以治之也。
桃花汤方
赤石脂（一斤，半锉半筛末）　乾姜（一两）　粳米（一升）
上三味，以水七升，煮米令熟，去渣，温七合，纳赤石脂方寸匕，三服，若一服愈，余勿服。
李时珍曰：赤石脂之重涩，入下焦血分而固脱，乾姜之辛温，暖下焦气分而补虚，粳米之甘温，佐石脂、乾姜而润肠胃也。
热利下重者，白头翁汤主之。
白头翁汤方
白头翁　黄连　黄柏　秦皮（各三两）
上四味，以水七升，煮取二升，去渣，温服一升，不愈更服。
热则伤气，气虚下陷，故致后重，此见伤寒厥阴证，本方俱苦寒药，寒能胜热，苦以泄热，且厚肠胃。《经》云：肾欲坚，急食苦以坚之。以肾主二便故也。
下利后，更烦，按之心下濡者，为虚烦也，栀子豉汤主之。
利后更烦者，热也，若心下濡，则内非实热，故为虚烦。然烦出于肺，病属上焦，栀子入肺经，故用栀子豉汤吐上焦虚热。濡音软。
栀子豉汤方
栀子（十四枚）　香豉（四合，绵裹）
上二味，以水四升，先煮栀子得二升半，纳豉，煮取一升半，去渣，分二服，温进一服，得吐则止。
二味俱属苦寒，《经》云寒胜热，酸苦涌泄为阴（吐为涌，下利为泄）。香豉用黑豆蒸罯其气，能升能散，于吐药尤宜。
下利清穀，里寒外热，汗出而厥者，通脉四逆汤主之。
通脉四逆汤方
附子（大者一枚，生用）　乾姜（三两，强人可四两）　甘草（一两，炙）
上三味，以水三升，煮取一升二合，去渣，分温再服。
下利清穀，即里寒也，外热者，阴盛格阳也，汗出而厥，则亡阳液脱矣。汤名通脉四逆者（四肢冷为四逆），以十二经脉行于周身，阴阳气各交接于手足指头，《经》云：阳阴气不相顺接，便为厥。厥者，手足逆冷是也。附子益阳散寒，乾姜、炙甘草温中固脱，则厥温脉通，利自止矣。
下利肺痛，紫参汤主之。
紫参汤方
紫参（半斤）　甘草（三两）
上二味，以水五升，先煮紫参，取二升，纳甘草，煮取一升半，分温三服。
肺与大肠为表里，下利，则大肠虚热，上逆迫肺，故肺痛。紫参主心腹积聚，肠胃邪热，佐甘草以和中也。
气利，诃梨勒散主之。
诃梨勒散方
诃梨勒（十枚，煨）
上一味为散，粥饮和，顿服。
气利者，下利气虚下陷而滑脱也，诃梨勒性敛涩，能温胃固肠，粥饮和者，假穀气以助胃，顿服者，味并下，更有力也。

疮痈肠痈浸淫病脉证第十八  ***************************
《经》云：诸痛痒疮，皆属心火。盖心主血而恶热，热则血腐为脓，此疮痈诸病之所由生也，今人率以痈疽并称，不知疽小而深，痈大而浅；小则气收敛而近里，大则气鼓发而向表；深则从脏从阴，毒常内陷，浅则从腑从阳，毒从外泄，此轻重浅深之所由分也。然疮痈有外因，如《经》云：诸痈肿者，寒气之肿，八风之变也。又云劳汗当风，寒薄为皶，郁乃痤是也，有内因，如《经》云：荣气不从，逆于肉里，乃为痈肿。又云：三阳为病发寒热，下为痈肿。又云：肾移热于脾，痈肿少气，脾移寒于肝，痈肿筋挛。又云：六腑不和，留结为痈，少阳厥逆，发肠痈，不可治，惊者死是也。有内外因，如《经》云：膏梁之变，足生大丁。又云：东方鱼盐之地，鱼者热中，盐者胜血，民病痈疡是也。肠痈乃湿热瘀血，流入大小肠而成，其致病有男子暴急奔走，以致肠胃传送不能舒利，败血浊气壅遏而成者；有妇人产后体虚多卧，未经起坐，又或坐草艰难，用力太过，产后恶露未驱，以致败血停积，肠胃结滞而成者；有饥饱劳伤，担负重物，致伤肠胃，或醉饱房劳，过伤精力，或生冷并进，以致气血乖违，湿动痰生，多致肠胃痞塞，运化不通，气滞而成者，此生肠痈之由也。浸淫者，湿渍之状，脓水流处，即溃烂成疮，故名浸淫疮，是湿热蕴蓄而发者。然疮痈、浸淫，生于外者也，肠痈，生于内而有证见于外者也。生于外者，宜按法治之，生于内者，勿错误处之，则庶几矣。
诸浮脉数，应当发热，而反洒淅恶寒，若有痛处，当发其痈。
脉浮数而发热恶寒，伤寒证也，当周身骨节俱痛，痈则痛在一处。脉浮者，其气外张，数者，其热内拥，洒淅恶寒者，是火伏于内，不克外泄，乃热极似水之象，是脉与证虽类伤寒，而实非伤寒也。
李升玺曰：按《伤寒论》云：诸脉浮数，发热恶寒，若有痛处，饮食如常者，畜积有脓也。盖伤寒则不欲食，痈脓则能食，此又验证之一法也。
师曰：诸痈肿，欲知有脓无脓，以手掩肿上，热者为有脓，不热者为无脓。
肿上热者，毒气已经腐化，故为有脓；不热者，毒气尚自蕴结，故为无脓。
肠痈之为病，其身甲错，腹皮急，按之濡，如肿状，腹无积聚，身无热，脉数，此为腹内有痈脓，薏苡附子败酱散主之。濡音软。
肠痈者，热聚于内，则腠理气血自为壅瘀，故皮肤厚而粗老，如鳞甲之错杂者然也，腹皮急，以有痈也，濡如肿状，脓已成也。凡病腹有积聚者，脉因积聚而数，身有热者，脉因身热而数。若腹无积聚，身无热，脉岂无故而数哉？故知腹内有痈脓也。
薏苡附子败酱散方
薏苡仁（十分）　附子（二分）　败酱（五分）
上三味，杵为末，取方寸匕，以水二升，煎减半，顿服，小便当下。
附子辛热，破症坚；败酱苦寒，入手足阳明经，消痈破血，能化脓为水（气如败豆酱，故以为名）；然肠痈多生于湿热，薏苡仁得土之燥，禀秋之凉，能燥湿清热，入手阳明大肠，为引经药也。
肠痈者，少腹肿痞，按之即痛如淋，小便自调，时时发热，自汗出，复恶寒，其脉迟紧者，脓未成，可下之，当有血。脉洪数者，脓已成，不可下也。大黄牡丹汤主之（此一句在当有血句下）。
肠痈生在少腹，故少腹肿痞，按之即痛如淋，痈在大肠，不在膀胱，故小便自调。热毒蓄于中而蒸发于外，故发热汗出，火伏于内，故肌表恶寒也（如伤寒阳极发厥之类）。脉迟紧者，脓未成，以热毒尚结而未化，故用大黄牡丹汤下其血。脉洪数者，脓已成，但宜排脓养血，清热解毒，而不宜下也。
李玮西曰：上节痈在小肠，故云腹内有脓，用苡仁渗湿热以利小便。此节痈在大肠，故云少腹肿痞，用大黄荡积热以利大便也。
大黄牡丹汤方
大黄（四两）　牡丹皮（一两）　芒硝（三合）　桃仁（五十个）　瓜子（半斤）
上五味，以水六升，煮取一升，去渣，纳芒硝，再煎沸，顿服之，有脓当下，如无脓，当下血。
大黄、芒硝泄热，桃仁行瘀，丹皮逐血痹，去血分中伏火，瓜子主溃脓血，故可下未成脓之肠痈也。
问曰：寸口脉微而涩，法当亡血，若汗出，设不汗出者云何？答曰：若身有疮，被刀斧所伤，亡血故也。
汗出亡阳则脉微，亡血伤阴则脉涩，皆阴脉也。设不汗而疮疡金疮，虽不亡阳而亡血，亦见微涩之脉者，总是荣卫虚衰也。
病金疮，王不留行散主之。
王不留行散方
王不留行（十分，八月八日採）　蒴藋细叶（十分，七月七日採）　桑东南根白皮（十分，三月三日採）　黄芩（二分）　芍药　厚朴　乾姜（各二分）　甘草（十八分）　川椒（三分，除目及闭口者，炒去汗）
上九味，桑根皮以上三味烧灰存性，勿令灰过，各别杵筛，合治之为散，服方寸匕，小疮即粉之，大疮但服之，产后亦可服。如风寒，桑东根勿取之，前三物皆阴千百日。
金疮恐有血瘀之患，王不留行，行血定痛者也；蒴藋主绝伤，续筋骨；桑皮为线，可缝金疮，能治虚损绝脉，取东南根皮者，以其受生气也；血遇热则宣流，黄芩所以清之；血得寒则凝涩，乾姜、川椒所以温之；血被伤则耗散，芍药所以收之；金疮伤在肌肉，而肌肉惟脾土主之，甘草、厚朴俱入脾胃，一补一运，所以温气血而长肌肉者也；前三味烧灰存性，则色黑味咸，咸能走败血，黑能止好血也。产后亦可服，以产后多瘀血，此方能行瘀血故耳。
浸淫疮，从口流向四肢者可治，从四肢流来入口者，不可治。
脾为生物之本，开窍于口，合肌肉而主四肢者也。浸淫疮从口流向四肢，则自内出外，邪毒将渐消散，故可治；从四肢流来入口，则自外入内，邪毒渐侵于里，而生物之本拔矣，故不可治。即上经云，病在外者可治，入里者死。盖以口为内，四肢为外也。
浸淫疮，黄连粉主之。
浸淫疮生于湿热，《经》云疮疡皆属于火，黄连入心经，性寒味苦，寒胜热，苦燥湿，故主之。

趺蹶手指臂肿转筋阴狐疝蛔虫病脉证治第十九  ***************************
趺者，脚背也，阳明经动脉处。蹶者，痿躄之病。《内经》云：治痿独取阳明。何也？盖阳明者，五脏六腑之海，主润宗筋，宗筋主束骨而利机关也。冲脉者，经脉之海，主　渗灌溪谷，与阳明合于宗筋，阴阳总宗筋之会，会于气街，而阳明为之长，皆属于带脉，而络于督脉。故阳明虚则宗筋纵，带脉不引，故足痿不用，此趺蹶之所自来也。手指臂经脉有六道，即手三阴三阳交接之处，如肺手太阴脉行臂内前廉，出大指端少商穴，其支者，从腕后次指内廉，出其端；大肠手阳明脉，即起于次指端商阳穴，循指上廉，行臂外前廉；手厥阴心包络脉，循臂内入掌中，出中指端中冲穴，其支者，别掌中，循小指次指，出其端；三焦手少阳脉，即起于小指次指端关冲穴，行臂外廉；心手少阴脉，行臂内后廉，循小指内出其端少冲穴；小肠手太阳脉，即起于小指端少泽穴，行臂外后廉。手指臂肿者，或因风火湿痰，或因气虚血涩也。李时珍曰：霍乱、吐利、转筋，皆脾胃病，非肝病也。肝虽主筋，而转筋则由湿热寒湿之邪袭伤脾胃所致，故转筋必起于足腓　以腓及宗筋皆属阳明也。阴狐疝属肝病，其状如瓦合，卧则入小腹，行立则出小腹，入囊中，因狐昼出穴而溺，夜入穴而不溺，疝出入上下，与狐相类，故名狐疝。伤寒六经传变，惟厥阴有吐蛔证，以厥阴风木能生虫也。杂证亦有吐蛔者，戴元礼曰：胃中冷，必吐蛔。是蛔证属阴也。然亦有阳证吐蛔者，盖胃中空虚，无穀气，蛔上求食，至咽而吐，须看兼证何如，不可专主胃冷。曾记一人阳黄吐蛔，又大发斑，阳毒证，口疮咽痛吐蛔，皆以冷剂取效，是亦有阳证者矣。
师曰：病趺蹶，其人但能前，不能却，刺腨入二寸，此太阳经伤也。
趺蹶，阳明病也，今刺腨入二寸，谓太阳经伤者何？盖太阳经行身之背，为表，阳明经行身之腹，为里。凡邪气外至，皆从太阳经而入，是太阳经为邪气出入之门户，腨者，即足太阳经之穴，刺入二寸，使邪气从太阳经入者，仍从太阳经而出，所以泄邪气于所中之门户也。《经》云三阳病痈肿痿厥腨㾓（三阳，即太阳也）。是太阳经未尝不病蹶也。《灵枢》云：足阳明之脉，循胚外廉下足跗，足太阳之脉，下合膕中，贯腨内（腨，腓肠也）。是二经俱走足者也，又足太阳病，膕如结，腨如裂，是为踝厥，是主筋。今趺蹶能前不能却，岂非《难经》所谓筋缓不能收持者乎？故阳明病而取太阳经穴，盖有由也。
李升玺曰：按《明堂图》，腨上有承山，飞扬二穴，腨下二寸为附阳穴，即阳蹻之郄，刺之，皆治痿厥风痹不仁，此即趺蹶，而取太阳经伤之意也。
病人常以手指臂肿动，此人身体瞤瞤者，藜芦甘草汤主之（方缺）。
前节病在下部，此节病在上部。凡湿痰凝滞关节，则肿，风邪袭伤经络，则动，手指臂肿动，身体瞤瞤（动貌），风痰为病也。藜芦能吐风痰，故主之，佐以甘草，所以养胃气也。
转筋之为病，其人臂脚直，脉上下行，微弦，转筋入腹者，鸡屎白散主之。
上下行者，脉来搏指，直上直下，不和柔也，弦脉属肝，风脉也，风邪袭伤经络，故臂脚直而转筋入腹，《内经》云：肝之合筋也，其畜鸡也，鸡于卦为巽，秉风木之性，主治风伤筋者，所谓因其气相感而以意使之者也（犹治风病，即用病风殭蚕之意）。其屎白出鸡肠胃中，肠胃皆属阳明经，今主治转筋者，以转筋起于足腓，腓及宗筋皆属阳明故也。
鸡屎白散方
鸡屎白
上一味为末，取方寸匕，以水六合和，温服。
阴狐疝气者，偏有大小，时时上下，蜘蛛散主之。
偏有大小，以睾丸言，时时上下，以睾丸入小腹、出囊中言。
蜘蛛散方
蜘蛛（十四枚，熬焦）　桂枝（半两）
上二味为散，取八分一匕，饮和服，日再服，蜜圆亦可。
蜘蛛有毒，主㿉疝，疝者，肝木之病，桂能伐肝，以木得桂而枯也。然此方万勿轻试。
问曰：病腹痛，有虫，其脉何以别之？师曰：腹中痛，其脉当沉，若弦，反洪大，故有蛔虫。
脾为至阴，其经入腹，风寒感之，则腹痛，阴寒在里，故脉沉也。弦属肝脉，其性束急，木行乘土，故亦主腹痛，《经》云阳脉涩，阴脉弦，法当腹中急痛是也。脉反洪大，是蛔虫上厥动膈，与阴寒证不类，故主有蛔虫。
蛔虫之为病，令人吐涎，心痛，发作有时，毒药不止，甘草粉蜜汤主之。
《灵枢》云：蛔动则胃缓，胃缓则廉泉开，故涎下，令人吐涎也。蛔上入膈，心在膈上，故心痛，须臾下膈，则痛止，故发作有时。（廉泉，任脉穴名，在颔下骨尖中）。
甘草粉蜜汤方
甘草（二两）　粉（一两）　蜜（四两）
上三味，以水三升，先煮甘草，取二升，去渣，纳粉、蜜，搅令和，煎如薄粥，温服一升，差即止。
蛔得甘则动，其性喜甘故也，胡粉有毒，能杀虫，置粉于甘草蜜汤中，令蛔服毒而死。
蛔厥者，当吐蛔，令病者静而复时烦，此为脏寒，蛔上入膈，故烦，须臾复止，得食而呕。又烦者，蛔闻食臭出，其人当自吐蛔。蛔厥者，乌梅丸主之。
乌梅丸方
乌梅（三百个）　人参（六两）　当归（四两）　桂枝（六两）　附子（六两，炮）　乾姜（十两）　细辛（六两）　川椒（四两，去汗）　黄连（十六两）　黄柏（六两）
上十味，异捣筛，合治之，以苦酒浸乌梅一宿，去核，蒸之五升米下，饭熟，捣成泥，和药，令相得，纳臼中，与蜜杵二千下，圆如桐子大，先食饮服十丸，日三丸，稍加至二十丸，禁生冷滑臭等物。
《经》云胃中冷则吐蛔。是蛔厥为脏寒也。乌梅味酸，黄连、黄柏味苦，桂枝、蜀椒、乾姜、细辛味辛，以蛔得酸则止，得苦则安，得甘则动于上，得辛则伏于下也。然胃气虚寒，人参、附子以温补之，吐亡津液，当归以辛润之，而蛔厥可愈矣。

妇人妊娠病脉证治第二十  ***************************
《脉经》云：妇人怀躯七月而不可知，时时衄血而转筋者，躯也；衄时嚏而动者，非躯也。此验妊娠有无之法也。然天一生水，肾主先天，《难经》谓右肾为命门，即女子系胞之处，殊不知命门在两肾中间，非偏在右侧也。《经》又云：手少阴脉动甚者，妊子也。盖手少阴属心经，心主血脉故耳。又妊娠一月始胚，足厥阴脉养之，二月始膏，足少阳脉养之，三月始胞，手心主脉养之，四月形体成，手少阳脉养之，五月能动，足太阴脉养之，六月筋骨立，足阳明脉养之，七月毛发生，手太阴脉养之，八月脏腑具，手阳明脉养之，九月穀气入胃，足少阴脉养之，十月诸神备，足太阳脉养之，即产矣。然手少阴不养胎者，以心为君主之官，其经气血不堪供应胞胎也，手太阳亦不养胎者，小肠与心为表里，随心为主也。每至三五七月多至半产者，以三月属心包络，五月属脾，七月属肺，皆系脏阴，脏阴易于伤动故也。其馀至期，　当养之经，虚实不调，则胎亦从此不安，甚则下血而坠。盖手足诸经，或多气多血，或少气多血，或多气少血，安胎之法，宜各按月依经，视其气血多少虚实而调之。庶无坠胎之患，其或感冒风寒，别生异证，又宜各按法调治之，此虞氏之正论也。
师曰：妇人得平脉，阴脉小弱，其人渴，不能食，无寒热，名妊娠，桂枝汤主之。于法六十日，当有此证，设有医治逆者，却一月加吐下者，则绝之。
此节病证，即妊娠恶阻是也。寸为阳脉，主气，尺为阴脉，主血。阴脉小弱者，血不足也（凡云尺脉旺者主有孕，亦下尽然），血以养胎，则液竭而渴，又脾为坤土，厚德载物，胎气赖以奠安，不能食者（多见吐逆证），脾气弱也。凡有他病而渴，不能食者，脉必不平而有寒热，令虽不食，反得平脉，又无寒热，故主妊娠。桂枝汤用桂枝益卫（庞安常云桂不坠胎，以其走表，与胎在里无干也，若桂心、肉桂则坠胎矣），芍药养荣，甘草和中，姜枣行津液，为气血交理之剂。
楼全善曰：绝之者，谓绝止，医治候其自安也。尝治一二妇恶阻病吐，愈治愈逆，因思仲景绝之之旨，遂停药月馀，自安。
妇人宿有症病，经断未及三月，而得漏下不止，胎动在脐上者，为症痼害。妊娠六月动者，前三月经水利时，胎也。下血者，后断三月衃也。所以血不止者，其症不去故也，桂枝茯苓丸主之。
凡有胎者，忌漏下，恐血下而胎亦下也。若宿有症病者，经断未及三月而漏下，以致胎气不安，动在脐上，然又有六月动者，前三月经水利时，先已成胎，即上文经断未及三月，其胎已成，而得漏下不止是也。后断三月衃者，迄今六月又动，其胎已成矣。其症不去句，即申明前漏下不止，为症痼害之故。
楼氏曰：凡胎动多当脐，今动在脐上，故知是症也。
方氏曰：胎动胎漏，皆下血，而胎动有腹痛，胎漏无腹痛，故胎动宜行气，胎漏宜清热。
桂枝茯苓丸方
桂枝　茯苓　芍药　丹皮　桃仁（去皮尖，熬，各等分）
上五味末之，炼蜜和丸，如兔屎大，每日食前服一丸，不知，加至三丸。
宿血不去则新血不生，丹皮、桃仁去症，芍药和荣，茯苓淡以渗泄之、桂犹圭也，引导阳气，则症病己通，血止胎安矣。
李升玺曰：桃仁、丹皮治症痼，不致伤胎，即《内经》有故无陨，亦无陨也之意。
妇人怀孕六七月，脉弦发热，其胎愈胀，腹痛，恶寒者，少腹如扇，所以然者，子脏开故也。当以附子汤温其脏（方缺）。
肝藏血，胎气因血以养，弦属肝脉，又为风脉，肝属风木，肝虚血弱，则风非外至，而内自生风，故发热恶寒也。肝虚则无血以养胎，故胎胀，且血脉凝涩不通，故腹痛也。少腹如扇，子脏开者，以肝性疏泄，肝血不藏，胎将坠也，故以附子汤温其脏。
按子脏，即子宫也，脐下三寸，为关元，关元左二寸为胞门，右二寸为子户，或以命门为女子系胞之处，谓命门之子脏者，非也。盖命门是穴名，在腰后两肾中，附脊骨第十四椎之两旁。今经文明说少腹如扇者，子脏开，则子脏在少腹明矣。岂有在少腹者而反谓其在脊后者乎，此误也。
师曰：妇人有漏下者，有半产后，因续下血都不绝者，有妊娠下血者。假令妊娠腹中痛，为胞阻，胶艾汤主之。
胶艾汤方
阿胶（二两）　艾叶（三两）　当归（三两）　芎藭（二两）　芍药（四两）　乾地黄（三两）　甘草（二两）
上七味，以水五升，清酒三升，合煮取三升，去渣，纳胶，令消尽，温服一升，日三服。不差，更作。
漏下，即妊娠下血，《脉经》以阳不足，谓之激经是也。半产后续下血，及妊娠下血，有虚实寒热之异，不一端也。胞阻者，足三阴经血不足，无以养胎，则胞脉阻隔，而上下之气不通，故令腹痛。此汤用四物、阿胶养血，甘草缓解经腹痛，艾叶入脾肝肾三阴经，辛能利窍，苦可疏通，故气血交理，而女科止腹痛，安胎气，暖子宫，带下崩中多用之，煮以清酒，欲其行也。
妇人怀妊，腹中㽲痛，当归芍药散主之。
当归芍药散方
当归（三两）　芍药（一斤）　芎藭（半斤，一作三两）　白术（四两）　茯苓（四两）　泽泻（半斤）
上六味，杵为末，取方寸匕，酒和，日三服。
此胎中有宿水停渍，故令腹中㽲痛（急痛也），用白术健脾燥湿，茯苓、泽泻利水散瘀，当归　芎藭养血行气，芍药独多用者，以其敛阴气而安脾经，为血虚腹痛者所必需也。
妊娠呕吐不止，乾姜人参半夏丸主之。
乾姜人参半夏丸方
乾姜（一两）　人参（一两）　半夏（二两）
上三味，末之，以生姜汁糊为丸，如梧子大，饮服十三丸，日三服。
呕吐不止，此妊娠病恶阻也，乾姜温中，人参养胃，半夏止呕散逆。
张元素曰：妊娠忌半夏，姜制则无害矣。
妊娠小便难，饮食如故，归母苦参丸主之。
归母苦参丸方
当归　贝母　苦参（各四两）
上三味末之，炼蜜丸如小豆大，饮服三丸，加至十丸。
饮食如故则胎气自安，但小便难者，膀胱气不化而津液少也。当归辛以润之，苦参苦以泄之，贝母入肺经，以开郁利气，使其通调水道下输膀胱，为水出高源之义。
妊娠有水气，身重，小便不利，洒淅恶寒，起即头眩，葵子茯苓散主之。
妊娠有水气，由肺虚气不下降，脾虚土不胜水也，故水气下壅则小便不利，水气外溢则身重恶寒，水气上蒸则烦眩（本经云心下有支饮，其人苦眩冒）。葵子滑以利水，茯苓淡以行水，故主之。
葵子茯苓散方
葵子（一斤）　茯苓（一斤）
上二味杵为散，饮服方寸匕，日三服，小便利则愈。
妇人妊娠，宜常服当归散。
当归散方
当归　芍药　芎藭　黄芩（各一斤）　白术（半斤）
上五味，杵为散，酒饮服方寸匕，日再服。妊娠常服即易产，胎无疾苦，产后百病悉主之。
丹溪以白术、黄芩为安胎圣药。盖白术补土而能厚载，黄芩清热以和阴阳，归芍芎藭养血行气，故可常服。四物汤中独去熟地者，恐其泥也。昔贤云胎前毋滞，产后毋虚是矣。
妊娠养胎，白术散主之。
白术散方
白术　芎藭　蜀椒（三分，去汗）　牡蛎
上四味，杵为散，酒服一钱匕，日三服，夜一服。但苦痛，加芍药。心下毒痛，倍加芎藭。心烦吐痛，不能食饮，加细辛一两，半夏大者二十枚，服之后，更以醋浆水服之。若呕，以醋浆水服之复不解者，小麦汁服之已。后渴者，大麦汁服之。病虽愈，服之勿置。
养胎者，胎无病而调养之，不使其损堕也。凡胎始于肾，天一生水也；长于脾胃，坤厚载物也；保于肝经，蓄血养胎也；繫于命门，少火生气也。白术补脾胃以培土，牡蛎涩精气以壮水，蜀椒温脾胃而补命门，使火土相生，芎藭养肝气以资精血，使癸乙同归一治，是真能养胎者矣。腹痛加芍药，安脾经而通壅也。心痛加芎藭，舒肝气而行滞也。心烦吐痛，不能食饮，加细辛散水逆以去内寒，加半夏转枢机以散逆气也。呕服酸浆水，味酸敛液入肝经也。小麦解呕，入心经以安火（《经》云诸逆冲上皆属于火）。大麦解渴，入心养胃，使生血以润津液也。服之勿置，指全方而言。
李玮西曰：前当归散有黄芩，胎热者宜之；此白术散有蜀椒，胎寒者宜之。是皆可为养胎常服之剂。
妇人伤胎，怀身腹满，不得小便，从腰以下重，如有水气状。怀身七月，太阴当养不养，此心气实，当刺泻劳宫及关元，小便微利则愈。
妊娠七月，属手太阴肺经养胎。肺主气，肺虚则气滞不利，故腹满，且不能通调水道，故不得小便，腰以下重，如有水气状，而实非水也。劳宫在手掌中，厥阴心包络相火之穴，肺属金，心包络气实则火邪剋金，故太阴当养不养，刺泻之，则火不烁金而太阴安矣。关元，任脉穴名，任主胞胎，在脐下三寸，小肠之募也，刺泻之，以分理阴阳，利小便也。（关元解见水气病第十四篇。）
（《千金》云：关元穴，妇人刺之无子。一云：针之则落胎。为女子蓄血之处也。）

妇人产后病脉证治第二十一  ***************************
丹溪云：产后当大补气血为主，虽有杂病，以末治之。又云：产后一切病，多是血虚，皆不可发表，此脱血者益气为格言也。本篇产后诸证，有用承气下之者，有用枳实芍药散通之者，有下瘀血汤散之者，至于竹皮大丸之用石膏，白头翁汤之用黄柏，不几太峻削乎？然产后多阻于血瘀，旧血不去，则新血不生，故血瘀而为胀满，血实而为闭结。至若阴虚生内热，汗出喜中风，《经》云：邪之所凑，其气必虚，留而不去，其病为实。故昔人云，中工能补，上工能泻。自非明医见真学透，何能借肃杀为阳春，利转圜以应变乎？今世治产后者，能补不能泻。元气尚存，养正则邪可自消，若用泻不用补，刻削殆尽，本实已先拔矣。至有气既虚，而犹云行滞，血已脱而尚欲消瘀，以致草菅人命，绝不悔咎者，其亦可哀也夫。
问曰：妇人新产有三病，一者病痓，二者病郁冒，三者大便难，何谓也？师曰：新产血虚，多汗出，喜中风，故令病痓；亡血复汗，寒多，故令郁冒；亡津液，胃燥，故大便难。
《经》云：阳气者，精则养神，柔则养筋。新产血虚多汗，表虚亡阳，故中风病痓，此柔不能养筋也。郁冒，产后血晕也。《经云》：诸乘寒者，则为厥，郁冒不仁。产后亡血复汗，阴阳两虚，腠理不密，表邪易入，故为寒多，令郁冒，此精不能养神也。血与汗，皆津液也，液亡胃燥，故大便难，此气血俱虚，皆宜滋阴补阳，固表润里之剂主之。
产后郁冒，其脉微弱，呕不能食，大便反坚，但头汗出。所以然者，血虚而厥，厥而必冒，冒家欲解，必大汗出，以血虚下厥，孤阳上出，故头汗出。所以产妇喜汗出者，亡阴血虚，阳气独盛，故当汗出，阴阳乃复。大便坚，呕不能食，小柴胡汤主之。病解能食，七八日更发热者，此为胃实，大承气汤主之。（小柴胡汤见呕吐，大承气汤见腹满。）
产后郁冒，脉微弱者，荣卫俱虚也，呕不能食，胃气未复也，大便坚，血燥也，头为诸阳之会，但头汗出者，孤阳上出也。《内经》云：下虚则厥，上虚则眩。冒即眩也，然前节云，亡血复汗，寒多，故令郁冒，则已汗者，不可再汗，此不忌亡阳之患，而云冒家欲解。必大汗出者，何也？盖前云寒多令郁冒者，乃汗时复受外感之寒，非内寒也。《伤寒论》云：病自汗出者，此为荣气和，以卫气不共荣气和谐故耳，复发其汗，荣卫和则愈。此即因汗而致郁冒，复因汗出而郁冒解之意也。可见寒从外感者，必因汗乃解，若云内寒，则《经》云：病人有寒复发汗，胃中冷，必吐蛔。岂有内寒者不急于温中，汗多者不令其固表，而反欲其汗出乃解哉？前云孤阳上出，此何以云阳气独盛？盖所谓孤阳者，《经》云阴在内阳之守也。今阴虚阳无所丽，故为孤阳，所谓阳气独盛者，指卫气为寒邪所束，怫郁在表，不得发越，乃卫中邪气盛，非正气盛也（以邪气在表伤卫，故即为阳气），惟邪气盛，故必汗出，则邪从汗解，阴阳乃复。若果真阳气盛，安有复致郁冒之理也。大便坚，呕不能食者，小柴胡汤和解之（人参补虚，柴胡解表，黄芩清热，半夏散逆气，姜、枣行津液）。七八日，邪气传里之时，更发热者，此为胃实，所谓阳明病蒸蒸发热者是也，大承气汤下之。然必在病解能食后，方可慎用此汤。设使病未解而不能食，安可妄议下哉？此产后汗下二法，万勿轻试也。
产后，腹中㽲痛，当归生姜羊肉汤主之，并治腹中寒疝，虚劳不足。（方见寒疝。）
产后腹痛，乃去血过多，虚寒证也。当归养血，生姜散寒，羊肉补虚。《经》所谓精不足者，补之以味，故并治虚劳不足之病。治寒疝者，疝从寒生，三味皆温养气血之药也。
产后腹痛，烦满，不得卧，枳实芍药散主之。
腹痛烦满，胃家实也，《经》云胃不和则卧不安。
枳实芍药散方
枳实（烧令黑，勿太过）　芍药（各等分）
上二味，杵为散，服方寸匕，日三服。并主痈脓，以麦粥下之。
枳实下气宽肠，烧黑则入血分，芍药安脾通壅，能于土中泻木，使痛止满消则卧安矣。又芍药泄邪热，枳实能壅瘀，故并主痈脓，下以麦粥者，麦入心经，诸痛痒疮皆属心火是也。
师曰：产后腹痛，法当以枳实芍药散，假令不愈者，此为腹中有乾血著脐下，宜下瘀血汤主之，亦主经水不利。
下瘀血汤方
大黄（三两）　桃仁（二十枚）　䗪虫（二十枚，熬，去足）
上三味，末之，炼蜜和为四丸，以酒一升，煎一丸，取八合，顿服之，新血下如豚肝（新血宜作瘀血）。
大黄苦以泻实，桃仁苦以行瘀，䗪虫咸以走血。亦主经水不利，要惟血实者宜之，血虚者忌服。
产后七八日，无太阳证，少腹坚痛，此恶露不尽，不大便，烦躁发热，切脉微实，再倍发热，日晡时烦躁者，不食，食则谵语，至夜则愈，宜大承气汤主之。热在里，结在膀胱也。
此一节俱两证在内，一是太阳蓄血证，一是阳明里实证，因古人文法错综，故难辨也。无太阳证，谓无表证也，少腹坚痛者，以肝藏血，少腹为肝经部分，故血必结于此，则坚痛亦在此，此恶露不尽，是为热在里，结在膀胱，此太阳蓄血证也，宜下去瘀血（《经》云：蓄血者，太阳随经，瘀热在里故也，又云热结膀胱，其人如狂，血自下者愈）。若不大便，烦躁，脉实，谵语者，阴阳里实也（《经》云实则谵语。）再倍发热者，热在里而蒸蒸发于外也，阳明旺于申酉戌，日晡是阳明向旺时，故烦躁不能食，病在阳而不在阴，故至夜则愈，此阳明府病也，宜大承气汤以下胃实。
按《经》云：阳明病不能食，攻其热，必哕，以胃中虚冷故也。又云：发热者，尤当先解表，乃可攻之。况在产后，安可妄议攻下哉，必认证果真，方可用此。
产后，风续之，数十日不解，头微痛，恶寒，时时有热，心下闷，乾呕，汗出，虽久，阳旦汤证续在耳，可与阳旦汤。
阳旦汤，即桂枝汤也。产后气血两虚，虽中风至十数日，头痛恶寒等表证不解者，以原自汗出，但宜解肌而不可发汗，故与此汤。
产后中风发热，面正赤，喘而头痛，竹叶汤主之。
发热头痛，表证也，面正赤而喘者，风邪怫郁于上，未得汗解而气逆也。《经》云：面色缘缘正赤者，阳气怫郁在表，当解之熏之，若汗出不彻者，烦躁，不知痛处，其人短气（喘即短气之甚者），但坐以汗出不彻故也。故与竹叶汤，于温补中复令解表。
竹叶汤方
竹叶（一把）　人参（一两）　附子（一枚，炮）　桂枝（一两）　葛根（三两）　防风（一两）　桔梗（一两）　甘草（一两）　生姜（五两）　大枣（十五枚）
上十味，以水一斗，煮取二升半，分温三服，温覆使汗出。颈项强用大附子一枚，破之如豆大，煎药扬去沫。呕者，加半夏半升，洗。
桂枝、葛根、防风为汗剂，治发热头痛，然产后气血虚寒，以人参补之，附子温之，面赤者竹叶清之，喘者桔梗苦以泄之，甘草甘以缓之，生姜、大枣行津液以和之。颈项强，用附子驱在经之寒邪也，呕加半夏，止邪气之上逆也。
李升玺曰：本篇首节云，新产血虚多汗，喜中风，故令病痓，此节中风，虽未成痓，而防其有作痓之渐，故竹叶汤颇似小续命汤，治痓加减之意。
楼氏曰：产后喘，极危，多死也。
郭稽中曰：产后荣血暴竭，卫气无主，独聚肺中，故令喘也，此名孤阳绝阴，难治，宜大料芎归汤，或独参汤尤妙。若恶露不快，败血停凝，上熏于肺，亦令喘急，宜参苏饮（人参、苏木），夺命丹（附子半两，炮，丹皮，乾漆，碎之煮令烟尽，各一两，为细末，好醋一升，大黄末一两，同煮成膏，和药丸如桐子大，温酒吞五七丸）。此论足补仲景所未及。
妇人乳中虚，烦乱咳逆，安中益气，竹皮大丸主之。
乳，新产时也。产后阴虚生内热，故中虚而烦乱咳逆，皆阴火攻冲所致，法当安中，则烦乱止，益气，则咳逆降矣。
竹皮大丸方
生竹茹（二分）　白薇（一分）　桂枝（一分）　石膏（二分）　甘草（七分）
上五味，末之，枣肉和丸，弹子大，以饮服一丸，日三服夜二服。有热者，倍白薇，烦喘者，加柏实一分。
此产后虚热证，故用竹茹止咳逆，石膏清烦乱，桂枝通血脉而祛邪，甘草补中虚以缓急，白薇治风热伤中淋露。又烦与咳，皆出于肺，枣肉和九，补脾土以生肺金也。有热倍白薇，併力以驱风热也，柏实味甘缓辛散，且入心养神，入肾定志，使心肾相交，中虚烦乱自定矣。故此方无补药而云安中益气者，盖以清热祛邪为主，夫邪气去则正气生矣，故云益气。
《济阴纲目》云：中虚不可用石膏，烦乱不可用桂枝。此方以甘草七分配众药六分，又以枣肉为丸，仍以一丸饮下，可想其立方之微，用药之难，审虚实之不易也。仍饮服者，尤虑夫虚虚之祸耳，用是方者，亦当深省。
徐之才曰：白薇恶大枣，而此以枣肉为丸，盖恐诸药咸寒伤脾胃也。
产后下利虚极，白头翁加甘草阿胶汤主之。
白头翁加甘草阿胶汤方
白头翁（二两）　秦皮　黄连　柏皮（各三两）　甘草　阿胶（各二两）
上六味，以水七升，煮取二升半，纳胶令消尽，分温三服。
血属阴，产后血虚下利，则更伤阴分，故为虚极也。本汤原治厥阴热利下重，为苦以坚肾之剂，今加甘草益脾，阿胶养血以补虚生阴也。
李玮西曰：前节云中虚，此云下利虚极，则竹皮大丸及此汤寒凉药，不虞其腹痛增剧乎？自非仲景神明，不可轻用。

妇人杂病脉证治第二十二  ***************************
本篇二十一节，惟有八节旁及他病，其馀十三篇俱论妇人经水不利、半产漏下、白带失血之证。今以经血论之，《经》云：女子七岁肾气盛，二七而天癸至，任脉通，太冲脉盛，月事以时下。天癸者，天真之气，壬癸之水也。然任主胞胎，冲为血海，二脉皆起于胞中，流通不息，经血渐盈，上为乳汁，下为月水，三旬一见，以象月盈则亏也。东垣谓脾为生化之源，心统诸经之血，心脾平和，则经侯如常，或七情内伤，六淫外侵，饮食不节，起居失宜，脾胃虚损，心火妄动，则月经不调。盖血主于脾土，故云脾统血也。胎至三月而坠者，乃中冲脉有伤。中冲者，即阳明胃经，供应胎孕，至此须节饮食，绝欲戒怒，庶免半产漏下之患。赤白二带，严氏谓俱由劳伤冲任，风冷据于胞络。盖妇人平居，血欲常多，气欲常少，或气倍于血，气滞生寒，血不化赤，遂成白带，若气平，血少生热，血不化红，遂成赤带，寒热交併，则赤白俱下。《保命集》云：赤者热入小肠，白者热入大肠，原其本皆湿热结于带脉，故津液涌溢，是谓赤白带下。因五经脉虚，结热屈滞于带脉，故女子脐下痛，阴中绵绵而下也。《经》云：任脉为病，男子内结七疝，女子带下瘕聚。王注云：任脉自胞上过，带脉贯脐上，起于季胁章门穴，回身一周，似束带然，故病名带下，湿热冤结不散也。则妇人杂病之因，可概见矣。
妇人中风七八日，续来寒热，发作有时，经水适断，此为热入血室，其血必结，故使如疟状，发作有时，小柴胡汤主之（方见呕吐）。
中风七八日，表邪传里之时，经水却来，表邪乘血室虚而入之，与血相搏，故血结不行，经水适断，以致寒热发作有时，此血气与邪分争，故如疟状，而实非疟也。小柴胡汤，解表里寒热之邪。（血室，即冲脉，所谓血海是也。）
妇人伤寒发热，经水适来，昼日明瞭，暮则谵语，如见鬼状者，此为热入血室。治之无犯胃气及上二焦，必自愈。
胃府为阳，血室为阴，昼为阳，暮为阴。此昼日明瞭，暮则谵语如见鬼状者，邪热不入府而入血室，搏阴而不搏阳，故禁下药伤胃气也。此虽热入血室，不似前血结寒热，故勿与小柴胡汤散邪发汗，犯其上焦（发汗则动卫气，卫气出上焦，）且胸胁不满，不致如结胸状，故毋刺期门，犯其中焦（刺期门则动荣气，荣气出中焦）。必自愈者，以经行，则热随血去，邪热自除矣。
妇人中风，发热恶寒，经水适来，得之七八日，热除，脉迟，身凉和，胸胁满，如结胸状，谵语者，此为热入血室也，当刺期门，随其实而泻之。
发热恶寒，中风表证也，因经水适来，血室空虚，七八日邪气传里之时，乘虚入于血室，热除、脉迟、身凉，邪气内陷，表证罢也。胸胁满（胸胁者，肝之部分），如结胸，谵语者，热入血室而里实也，期门穴在不容旁一寸五分，上直乳第二肋端，肝之募也。肝藏血，刺期门以泻其实（随其实而泻之，即刺期门之意。成注谓刺期门之外，审看何经气实，更随其实而泻之者，似多一转语）。
王三阳曰：经水适断，则血尚未尽，为邪热相搏，结之不行，续得寒热，发作有时，邪在半里半表，故用小柴胡汤以散其邪。若经水适来，血虚甚矣，邪气入之，热除身凉，胸满谵语，则邪尽入里，里有实，邪又难下，故刺以泻之。
许叔微曰：或问热入血室，何为而成结胸也？曰：邪气传入经络，与正气相搏，上下流行，或遇经水适来适断，邪气乘虚入血室，血为邪迫，上入肝经，肝受邪，则谵语见鬼，复入膻中（解见百合病），则血结于胸也。盖妇人平居，水以养木，血以养肝，未受孕则下行为月水，既孕则中蓄以养胎，产后则上壅为乳，皆此血也。今邪气蓄血并归肝经，聚于膻中，结于乳下，故手触之则痛，非汤剂可及，故刺期门。
阳明病，下血谵语者，此为热入血室，但头汗出，当刺期门，随其实而泻之，濈然汗出则愈。
阳明经多气多血，热入血室者，血为热迫，故下血也。谵语者，犹太阳蓄血证之如狂善忘也。《经》云：阳明病法多汗。今但头汗者，邪气内结不能遍越周身，但熏蒸于头也。刺期门以越其热，则血室之邪可泄，而汗出愈矣。
或问病在阳明，热宜入府，何反入于血室也？曰：《内经》云：阳明者，五脏六腑之海，主润宗筋，冲脉者，经脉之海（冲脉即血室也），主渗灌溪谷，与阳明合于宗筋。又《难经》云：冲脉者，起于气冲，并足阳明之经，夹脐上行，则阳明与冲脉，其经气原自相通，故阳明有病，得以热入血室也。
妇人咽中如有炙脔，半夏厚朴汤主之。
半夏厚朴汤方
半夏（一升）　厚朴（三两）　茯苓（四两）　生姜（五两）　干苏叶（二两）
上五味，以水七升，煮取四升，分温四服，日三夜一服。
妇人气多郁闷，咽中如有炙脔，诸郁阻塞气道也，半夏、生姜散逆，厚朴、茯苓下气，苏叶入肺经而宣正气，又为开郁利气之总司也。
妇人脏躁，喜悲伤欲哭，象如神灵所作，数欠伸，甘麦大枣汤主之。
甘草小麦大枣汤方
甘草（三两）　小麦（一升）　大枣（十枚）
上三味，以水六升，煮取三升，温分三服，亦补脾气。
妇人脏躁，指肺脏而言，肺藏魄，主优，在声为哭。喜悲伤欲哭，象如神灵所作，此肺虚伤魄也。数欠伸者，肺主气，气乏则欠（呵欠也），体疲则伸也。甘草、大枣俱入脾经而缓急，故亦补脾土以生肺金，又心藏神，更佐小麦入心以安神也。
或问脏躁一证，何以不病男子而独病妇人？答曰：男子生于寅，秉阳气也，女子生于申，秉阴气也，故悲伤欲哭，皆阴气愁惨之状，且申属金，肺亦属金，同气相求，故不病男子而病妇人，并不病他脏而独病肺脏也。
妇人吐涎沫，医反下之，心下即痞，当先治其吐涎沫，小青龙汤主之。诞沫止乃治痞，泻心汤主之（小青龙汤见肺痈，泻心汤见惊悸）。
本经云：水在肺，吐涎沫，此水饮上逆也。心下痞者，下后虚其中气，所谓气虚中满是也（《经》云病发于阴而下之，因有痞）。伤寒心下有水气，主小青龙汤，散水行饮。此病起于吐涎沫，故先治吐以散水饮，却用泻心汤治痞，此治法之次第然也。
妇人之病，因虚积冷结气，为诸经水断绝，至有历年，血寒积结胞门。寒伤经络，凝结在上，呕吐涎唾，久成肺痈；形体损分，在中盘结，绕脐寒疝，或两胁疼痛，与脏相连，或结热中，痛在关元，脉数无疮，肌若鱼鳞，时著男子，非止女身；在下来多，经侯不匀，冷阴掣痛，少腹恶寒，或引腰脊，下根气街，气冲急痛，膝胫疼烦，奄忽眩冒，状如厥癫，或有忧惨，悲伤多嗔，此皆带下，非有鬼神。久则羸瘦，脉虚多寒，三十六病，千变万端，审脉阴阳，虚实紧弦，行其针药，治危得安，其虽同病，脉各异源，子当辩记，勿谓不然。
此节病以一虚字为主，盖因虚而至气结，因气结而经血断绝也。故有气结而为寒伤者，有气结而为热中者，有气结而在上、在中、在下者，其种种病证，各循经络，按部分，皆因虚而得之，《内经》云邪之所凑，其气必虚是也。（在下来多，如崩淋尖血之类。气冲，即气街，阳明胃经穴名，在曲骨旁三寸。关元、胞门，见水气病，三十六病，见篇首）。
问曰：妇人年五十所，病下利，数十日不止，暮即发热，少腹里急，腹满，手掌烦热，唇口乾燥，何也？师曰：此病属带下，何以故？曾经半产，瘀血在少腹不去，何以知之？其证唇口乾燥，故知之。当以温经汤主之。
妇人年五十，则已过七七之期，任脉虚，太冲脉衰，天癸竭，地道不通时也，所病下利，据本文带下观之，当是崩淋下血之证。盖血属阴，阴虚故发热，暮亦属阴也。任主胞胎，冲为血海，二脉皆起于胞宫而出于会阴，正当少腹部分，又冲脉侠脐上行，故任冲脉虚，则少腹里急，有乾血，亦令腹满。《内经》云任脉为病，女子带下瘕聚是也。手背为阳，手掌为阴，乃手三阴经过脉之处，阴虚，故掌中烦热也。阳明脉侠口环唇，与冲脉会于气街，皆属于带脉，《难经》云血主濡之，以冲脉血阻不行，则阳明津液衰少，不能濡润，故唇口乾燥，断以病属带下，以曾经半产，少腹瘀血不去，则津液不布，新血不生，此唇口乾燥之所由生边。
李升玺曰：妇人血虚，津液不足者，多致口乾，血瘀津液不布者，亦致口乾。此际毫釐之辨，须要谛审。
温经汤方
人参　当归　芎藭　芍药　牡丹皮　阿胶（各二两）　麦门冬（一升，去心）　吴茱萸　桂枝（各二两）　半夏（半升）　甘草　生姜（各二两）
上十二味，以水一斗，煮取三升，分温三服。亦主妇人少腹寒，久不受胎，兼取崩中去血，或月水来过多及至期不来。
《内经》云：血气者，喜温而恶寒，寒则凝涩不流，温则消而去之。此汤名温经，以瘀血得温即行也。方内皆补养气血之药，未尝以逐瘀为事而瘀血自去者，此养正邪自消之法也。故妇人崩淋不孕，月事不调者，并主之。
带下，经水不利，少腹满痛，经一月再见者，土瓜根散主之。
土瓜根散方
土瓜根　桂枝　芍药　䗪虫（各三两）
上四味，杵为散，每服方寸匙，日三服。阴㿗肿亦主之。
带下，少腹满痛，有时经水不利，有时经一月再见，行止迟速不调者，皆瘀血为患也。土瓜根破瘀血，䗪虫下血闭，桂枝导气行阳，芍药泄邪养阴，则瘀血行而经自调矣。阴㿗肿亦属瘀血闭涩，故并治之。
寸口脉弦而大，弦则为减，大则为芤，减则为寒，芤则为虚，寒虚相搏，此名曰革，妇人则半产漏下，旋覆花汤主
释义见虚劳。
旋覆花汤方
旋覆花（三两）　葱（十四茎）　新绛（少许）
上三味，以水三升，煮取一升，顿服之。
血以养胎，而实藉气以生血，所谓阳生则阴长也。若气虚则上逆不能下济（所谓不能纳气归元是也），血亦虚而下陷，不能中守，故致半产漏下。盖肺主天气，位高而气下降，旋覆花入肺经而降气，气降则与血交，气血相生，煦濡不绝，胎可保矣，葱入阳明经以安胎，盖阳明即中冲脉，为气血之海，主供应胎孕者也；新绛者，红花染成，用以引经活血，然不竟用红花，而用红花所染之新绛，何也？盖桑乃箕星之精，《神农本经》称桑皮治五劳六极，崩中绝脉，补虚益气，蚕食其叶，吐丝织绢，红花染成绛色，丝有绵绵不绝之形，绛有入心化赤之义。盖医者意也，以此治半产漏下，欲使胎气继续无穷，源源生血之妙，所谓因其类相感，而以意使之者也。
李玮西曰：此节本经凡三见，意各不同，前二篇两引此者，一主虚劳，一主亡血。本篇引此，则专主半产漏下而言也，须有分晓。
妇人陷经漏下，黑不解，胶姜汤主之（方缺。）
陷经漏下，谓经脉下陷，而血漏下不止，乃气不摄血也。黑不解者，瘀血不去，则新血不生，荣气腐败也。然气血喜温恶寒，用胶姜汤温养气血，则气盛血充，推陈致新而经自调矣。
阿井通济水，用阿井水煮胶，《内经》以济水为天地之肝，肝藏血，属风木，故入肝，治风证、血证如神。又干姜本辛，炮之则苦，守而不移，功能止血，盖血虚则热，热则妄行，姜炒黑则能引补血药入阴分，血得补则阴生热退，且黑为水色，故血不妄行也（此姜是炮姜）。
妇人少腹满，如敦状，小便微难而不渴。生后者，此为水与血俱结在血室也，大黄甘遂汤主之。
敦，大貌。少腹属肝经，肝藏血，满如敦状，水血俱结在此，正当血室所在也，小便微难者，水与血阻之也，不渴者，非内热也。在生后见此证，自宜水血并下，以祛邪养正可也。
大黄甘遂汤方
大黄（四两）　甘遂（二两）　阿胶（二两）
上三味，以水三升，煮取一升，顿服之，其血当下。
大黄下血，甘遂逐水，生后血虚，恐药力太猛，更用阿胶以养血也。
妇人经水不利下，抵当汤主之。（亦治男子膀胱满急，有瘀血者。）
抵当汤方
虻虫（三十枚，熬，去翅足）　水蛭（二十个，熬）　桃仁（二十个，去皮尖）　大黄（三两，酒浸）
上四味为末，以水五升，煮取三升，去渣，温服一升。
经水不利下，有瘀血也。血坚乾者，虻虫、水蛭咸以软之；血闭涩者，桃仁、大黄苦以泄之。
妇人经水闭不利，脏坚癖不止，中有乾血，下白物，矾石丸主之。
矾石丸方
矾石（三分，烧）　杏仁（一分）
上二味，末之，炼蜜为丸，如枣核大，纳脏中，剧者再纳之。
白物，即白带、白淫、白沃之类。经闭、脏坚，湿热下流，津液渐脱，故下白物。矾石味酸涩，烧之则性枯燥，有涩以固脱，燥可去湿之功，所以止白物也。然气行则血行，杏仁利气以通乾血。炼蜜为丸者，和血润燥，便于纳脏中也（脏坚癖，此脏指子宫言。纳脏中，此脏指阴户言。）
妇人六十二种风，及腹中血气刺痛，红蓝花酒主之。
《内经》云：风者，百病之长也。又云：风者，善行而数变。故妇人有六十二种风证。盖风有因外感者，亦有从内生者，如肝藏血，肝虚则血燥，内自生风，所谓风气通于肝也。红蓝花，色红，通行血脉，又味辛以润之，能活血润燥，乃治风先养血，血生风自灭之义。酒煎以行血也。又脾裹血，其经入腹，腹中刺痛，乃血气不利使然，所谓通则不痛，痛则不通也。亦主此酒顺气行血，刺痛止矣。
红蓝花酒方
红蓝花（一两）
上一味，以酒一大升，煎减半，顿服一半，未止再服。
妇人腹中诸疾痛，当归芍药散主之（方见妊娠）。
腹中诸疾痛，此血虚腹痛也。白术固中气，利腰脐间血，然心生血，脾裹血，肝藏血，故用白芍入脾，芎藭入肝，当归兼入心肝脾三经，皆以养脏阴而益荣血，茯苓、泽泻利腹中宿垢痞水，以去旧生新也。
妇人腹中痛，小建中汤主之。
此中气不足而致腹痛也。《经》云：脾主中州，灌溉四旁。建者，立也，建中者，建立脾气也。甘草、胶饴、大枣，俱味甘入脾，归其所喜，所谓脾欲缓，急食甘以缓之是也；芍药入脾养阴，配以甘草，能安脾经而止腹痛；桂枝、生姜行阳散寒。由是中州建立，气血通行，而腹痛止矣。
问曰：妇人病，饮食如故，烦热不得卧，而反倚息者，何也？师曰：此名转胞，不得溺也。以胞系了戾，故致此病。但利小便则愈，宜肾气丸主之（方见虚劳）。
两肾中间，真火所聚，名命门，为女子系胞之处，胞系了戾，非真有纠缠趷[飠曹]之故，只是命门火衰，真阳气绝，有如了戾之象，此坎水不温，不能熏蒸膀胱，故不得气化而出溺也（肾与膀胱为表里，《经》云：膀胱者，津液藏焉，气化则能出矣）。饮食如故，病不在胃也。烦热者，不得溺而热蓄于内也。不得卧而倚息者（一呼一吸为息，倚息者，呼吸短促，气不接续也），《内经》云：肾者水脏，主卧与喘也。又三：不得卧，卧则喘者，是水气之逆也。盖肺主气，通调水道，为肾之上源，今不得溺，则下流壅塞，肺气不得下降，故不得卧而倚息，是宜利小便也。
方名肾气丸者，气属阳，补肾中真阳之气也。内具六味丸，壮肾水以资小便之源（茯苓、泽泻俱利下便药），桂附益命门火以化膀胱之气，则熏蒸津液，水道以通而小便自利，此所以不用五苓散，而用肾气丸也。
或云此主孕妇而言，盖子宫即血室也，一系在下，上有两岐，一达于左，一达于右，又胞名紫河车，其蒂起于两肾中间，著脊而生，有一系，繫于儿脐，悬儿于胞中，此通母之气血，遗荫之道路也，外是河车包裹，内含浆水，以养儿身。今胞系了戾，则胎气逼迫，下压膀胱，小便自不得出，常见数孕妇，胎至七八个月，窘迫不得溺，今收生婆以手探之，略将胞胎拾起，其溺冲手而下，此其验也。果如此说，则方内丹皮、附子，不惧伤胎气者，即《内经》妊娠用毒药，为有故无陨之义欤。
妇人阴寒，温中坐药，蛇床子散主之
阴寒，子宫不温也，必有血虚腹痛，经行不利，不成生育之患。蛇床子味辛甘，温肾助阳，起男子阴痿，暖妇人子宫，故可以温中而为坐药。
蛇床子散方
蛇床子仁
上一味末之，以白粉少许，和令相得，如枣大，绵裹内之，自然温。（白粉，即米粉也。）
少阴脉滑而数者，阴中即生疮，阴中蚀疮烂者，狼牙汤洗之。
少阴属肾，阴中，肾之窍也。《内经》云：滑者阴气有馀。又云：数则为热。故阴中生疮蚀烂，皆湿热所致。狼牙味苦性寒，寒能胜热，苦能杀虫，故主洗之。
狼牙汤方
狼牙（三两）
上一味，以水四升，煮取半升，以绵缠著如茧，浸汤沥阴中，日四遍。
胃气下泄，阴吹而正喧，此穀气之实也，膏发煎导之（方见黄疸。）
阴吹者，胃气自阴中吹出也，正喧者，阴吹之声喧响不已也。盖胃以纳穀，穀气太实，急切不得从大便转出，反从前阴窍中下泄，此倒行逆施之病也。猪膏滑润肠胃，乱发通瘀行滞，且肺合皮毛，与大肠为表里，则毛发属肺所主，其气直走大肠，导字妙，谓引导穀气，反其故道，仍从大便中转出，则胃气自不从前阴吹喧矣。

杂疗方第二十三  ***************************
《内经》一书，但详受病之理，未及治病之方，以理周万变，而方守一隅，其意有未尽也。杂疗方一篇，有治方，无病因，虚实未穷，寒热罕究，或于医理未及详欤？不知因病立方，因方用药，昔神农尝百草，列三品，已创为医方之祖矣。嗣后有十剂以统之，岂非医方之大要欤？故论理以推乎方之所宜，立方以准乎理之必用。君臣佐使，方之制也，奇偶重复，方之意也，《内经》虽未尽治病之方，而治鼓胀以鸡矢醴，治血枯以乌鲗骨、一藘茹，丸以雀卵，饮以鲍鱼汁，亦方也。治阳厥以生铁洛，治酒风以泽泻、术各十分，糜御五分，亦方也。然则杂疗方一篇，仲景盖酌乎病情之最深，而备《内经》之遗意者欤。
三物备急方
大黄（一两）　乾姜（一两）　巴豆（一两，去皮心，熬，外研如脂。）
用药各须精新，先捣大黄、乾姜为末，研巴豆内中，合治一千杵，用为散。蜜和丸亦佳。密器中贮之，勿令泄。主心腹诸卒暴百病，若中恶客忤，心腹胀满，卒痛如锥刺，气急口噤，停尸卒死者，以暖水，若酒，服大豆许三四丸，或不下，棒头起，灌令下咽，须臾当差。如未差，更与三丸，当腹中鸣，即吐下，便差。若口噤，亦须折齿灌之。
人猝然得病欲死者，皆感毒疠不正之气而然。三物能温中正气，荡涤邪秽，或吐或下，使邪气上下分消，诚足备一时急需也。
退五脏虚热，四时加减柴胡饮子方
（冬三月加）柴胡（八分）　白术（八分）　大腹槟榔（四枚，并皮子用）　桔梗（七分）　陈皮（五分）　生姜（五分）
（春三月加）枳实　减白术（共六味）
（夏三月加）生姜（三分）　枳实（五分）　甘草（八分共八味）
（秋三月加）陈皮（三分　共六味）
上各㕮咀，分为三帖，一帖以水三升，煮取二升，分温三服。如人行四五里，进一服。如四体壅，添甘草少许，每帖分作三小帖，每小帖以水一升，煮取七合，温服。再合渣为一服，重煮，都成四服。
人无四时一定之病，安得有四时一定之方？此后人附会之论，非仲景神明之制也。既属虚热，用槟榔、枳实何为？自属伪方无疑。
长服诃梨勒丸方
诃梨勒　厚朴　陈皮（各三两）
上三味末之，炼蜜丸如桐子大，酒饮服二十丸，加至三十丸。
诃梨勒性啬，厚朴破气，安可长服乎？此亦伪方也。
排脓散方
枳实（十六枚）　芍药（六分）　枯梗（二分）
上三味，杵为散，取鸡子黄一枚，以药散与鸡黄相等。揉和令相得，饮和服之，日一服。
排脓汤方
桔梗（三两）　甘草（二两）　生姜（一两）　大枣（十枚）
上四味，以水三升，煮取一升，温服五合，日再服。
以此二方排脓，非要药，方非仲景方也。
治伤寒令愈不复紫石寒石散方
紫石英　白石英　赤石脂　锺乳（碓炼）　栝蒌根　防风　桔梗　文蛤　鬼臼（各十分）　附子（炮去皮）　乾姜　桂枝（去皮，各四两）　太一馀粮（十分，烧）
上十三味，杵为散，酒服方寸匕。
仲景治伤寒三百九十七法，一百十三方，神而明之，纤悉具备矣。令愈不复，不过养正祛邪，使元气自足，何必用此等药以立异乎？自属伪方无疑。
救卒死方
薤捣汁，灌鼻中。
阴邪客气，闭塞关窍，则猝然而死，薤味辛而属阳，可辟阴邪，通阳气，然必捣汁灌鼻中者，以天气通于肺，肺主气，鼻为肺窍，可呼吸，使外邪自鼻而进者，仍令从鼻而出也。
又方
雄鸡冠，割取血，管吹内鼻中。
猪脂，如鸡子大，苦酒一升，煮沸，灌喉中。
鸡肝及血，涂面上，以灰围四旁，立起。
大豆二七粒，以鸡子白并酒和，尽以吞之。
雄鸡属阳，冠在顶上而赤，得离火正阳之色，取血纳鼻中，以辟客忤不正之气。
猪脂滑窍而助胃气。苦酒，醋也，煮沸则香气扑鼻，灌之，可敛正祛邪。（观令人辟除不详，用炭烧红，倾醋入内，熏鼻爽气快然，名为打醋炭者，可见。）
鸡于卦为巽，及肝，俱属风木气化，面为诸阳之会，此猝死者，因中虚邪贼风使然，取属风木之鸡肝及血，涂面上，以回阳气，辟不详。《内经》云：风气通于肝。犹病风殭蚕反能祛风也，灰围四旁立起，得暖气以固卫气也。
《本草》云：大豆主杀鬼毒，下瘀血，散五脏结积内寒。《日华子》云：鸡子镇心止惊，安五脏，卵白能破留血，和酒吞之，所以通畅阳气而散邪气也。
救卒死而壮热者方
矾石半斤，以水一斗半，煮消，以渍脚令没踝。
壮热者，阳气尽散于外也。矾石性味酸涩，可收既散之元阳，渍脚没踝（脚孤拐骨），外踝，足三阳经脉所过，内踝，足三阴经脉所过，欲以敛阴阳之气也。且肾经涌泉穴在足心，渍之，又以固先天生气之原也。（或云厥阳独行，故卒死而壮热，）
救卒死而目闭者方
骑牛临面，捣薤汁灌耳中，吹皂荚末鼻中，立效。
卒死目闭，气将绝也。《内经》云：肾开窍于耳。又云：心开窍于耳。薤汁灌耳中，开心窍也，皂荚末吹鼻中，开肺窍也（心藏神，肺藏魄）。骑牛临死者之面，欲使牛口鼻之气以吹嘘之也（牛得神顺之气）。
救卒死而张口反折者方
灸手足两爪后，十四壮了，饮以五毒诸膏散（方缺）
脾开窍于口，张口，脾气绝也。太阳经行身之背，反折，阳气脱也。手足两爪后，当是两手足爪后，人十二经脉，各相接于手足十指尖，此为井穴。《难经》云所出为井是也。灸之，以接阴阳之气。
救卒死而四肢不收、失便者方
马屎一升，水三斗，煮取二斗，以洗之，又取牛洞（稀粪）一升，温酒灌口中，灸心下一寸，脐上三寸，脐下四寸，各一百状，差。
四肢者，诸阳之本，四肢不收，阳脱也。二便者，足少阴所主，失便，阴脱也。牛马粪皆能解毒，然马禀乾健之气而属阳，牛禀坤顺之气而属阴。兼取二粪，洗之灌之，欲以调和阴阳之义也。心下一寸，巨阙穴也，脐上三寸，建里穴也，脐下四寸，中极穴也，各灸之，以回阳气。
救小儿卒死而吐利，不知是何病方
狗屎一丸，绞取汁以灌之。无湿者，水煮乾者取汁。
小儿吐利卒死，胃气虚寒极矣，狗性热，其屎出于胃中而亦热，取汁灌之，以温胃气。
小儿疳虫蚀齿方
雄黄　葶苈
上二味末之，取腊日猪脂熔，以槐枝绵裹头四五枚，点药烙之。
肾主骨，齿者骨之馀，然手足阳明经脉入上下齿中，小儿胃中有热则成疳病，生虫而齿断蚀烂，雄黄辛以散之，葶苈苦以泄之，皆能杀虫败毒，猪脂取其润泽，槐乃虚星之精，槐枝亦能杀虫。
尸蹶，脉动而无气，气闭不通，故静而死也。治方：
菖蒲屑内鼻两孔中，吹之，令人以桂屑著舌下。
气闭不通而死，气逆也。菖蒲屑气味辛温，吹鼻孔以通肺窍。心藏神，开窍于舌，桂心入心经，著舌下以通心窍。（尸蹶解见上经首篇。）
又方
剃取左角发方寸，烧末，酒和，灌令入喉，立起。
尸蹶，气血不通，阴阳俱绝。发者血之馀，气味苦温，能消瘀血，治关格不通，烧末酒和服，以利阴血也。左角属阳，剃取左角发，以行阳气也。《内经》云：邪客手足少阴、太阴，足阳明之络，此五络皆会于耳中，上络左角。五络皆竭，令人身脉皆动，而形无知，其状若尸蹶。治法以竹管吹其两耳，剃其左角之发方一寸，燔治，饮以美酒一杯，不能饮者，灌之，立已。仲景亦祖此意也。
救卒死，客忤死，还魂汤主之方
麻黄（三两，去节）　杏仁（七十个，去皮尖）　甘草（一两，炙）
上三味，以水八升，煮取三升，去渣，分令咽之。通治诸感忤。
客忤者，外感邪气与正气相触犯，如客之外至者然也。麻黄宣气于外，杏仁利气于内，甘草缓中补虚，则气顺而魂自还矣。和剂治暴嗽喘急，鼻塞痰壅者，行三拗汤（麻黄不去节，杏仁不去尖，甘草不炙），亦祖此方而制之者也。
又方
韭根（一把）　乌梅（二七个）　吴茱萸（半升，炒）
上三味，以水一斗煮之，以病人栉内中，令沸，栉浮者生，沉者死，煮取三升，去渣，分饮之。
韭根辛以行阳，吴茱温以祛阴，乌梅酸以敛液。又栉以理发，取疏通阳气之义。病人栉，则病人平日之气血皆附于此，煮栉浮者生，阳和于上，沉者死，阴绝于下也。以此预占休咎，诚验。
救自缢死，旦至暮，虽已冷，必可治，暮至旦，小难也，恐此当言忿气盛故也，然夏时夜短于昼，又热，犹应可治。又云，心下若微温者，一日已上，犹可治之方。
徐徐抱解，不得截绳上下，安被卧之，一人以脚踏其两肩，手少挽其发，常弦急也弦勿纵之，一人以手按据胸上（阳受气于胸中，）数动之，一人摩捋臂胫，屈伸之（四肢为诸阳之本），若已僵，但渐渐强屈之，并按其腹（阳明经下过腹）。如此一炊顷，气从口出，呼吸眼开，而犹引按莫置，亦弗若劳之，须臾可少桂汤及粥清含之，令濡喉，渐渐能咽，及稍止，更令两人以两管吹其两耳朵好，此法最善，无不活者。
缢死者，气闭而绝也，故摩按屈伸之，以导引阳气。
凡中暍死，不可使得冷，得冷便死，疗之方。
屈草带绕暍人脐，使三两人溺其中，令温。亦可用热泥和屈草，亦可扣瓦碗底按及车缸以著暍人，取令溺，须得流去，此谓道路穷，卒无汤，当令溺其中，欲使多人溺，取令温若汤，便可与之，不可泥及车缸，恐此物冷，暍既在夏月，得热泥土，暖车缸亦可用也。
中暍得冷便死，不特冷热格拒为患，且夏月伏阴在内故也。
救溺死方
取灶中灰二石余，以埋人从头至足，水出七孔，即活。
灶灰得火土相生之气，以埋人，则外温卫气，而内渗水湿，故能使水出七孔而活。
治马坠及一切筋骨损方
大黄（一两，切浸，汤成下）　绯帛（如手大，烧灰）　乱发（如鸡子大，烧灰用）　桃仁（四十九个，去皮尖，熬）　败蒲（一握三寸）　甘草（如中指节，炙锉）　久用炊单布（一尺，烧灰）
上七味，以童子小便，量多少煎成汤，纳酒一大盏，次下大黄，去渣，分温三服。先锉败蒲席半领，煎汤浴，衣被盖覆，斯须通利数行，痛楚立差，利及浴水赤，勿怪，即瘀血也。
凡坠损筋骨者，皆以瘀血为患，方内俱逐瘀行血之药，服之以行血于内，先煎败蒲席汤浴，以散血于外也。（《唐本》注云：败蒲席，人卧之，以得人气为佳，主破血，扑坠损瘀，在腹刺痛。）

禽兽鱼虫禁忌并治第二十四  ***************************
世人但知得食则生，弗得则死，而不知有宜食则生，不宜食则死者，人盖未之察也。今以禽兽鱼虫考之，周制设官分职，有庖人、醢人、兽人，以供祭祀宾客燕飨之用，则食味不綦重乎？《礼》云：春宜羔豚膳膏芗，夏宜讝鱐膳膏臊，秋宜犊麛膳膏腥，冬宜鲜羽膳膏羶，则四时各有其宜矣。《素问》云：东方食鱼嗜咸，民皆黑色疏理；西方华食脂肥，病生于内，北方乳食，脏寒生满病；南方嗜酸食胕（腐同），民病挛痹；中央食杂不劳，民病痿厥寒热。则五方各有其弊矣。又况鲛鱼之皮，还消鱠积；石首之鲞，能免热中，此食之而利也。膏粱之变，足生大丁，甘脆肥浓，腐肠之药，此食之而害也。故《易》理最为精微，而其显然垂戒者，曰君子以慎言语，节饮食。盖言语，口所出也，饮食，口所入也，一出一入之际，唯口是司，则口之于味，不可不谨也，明矣。
凡饮食滋味，以养于身，食之有妨，反能为害，自非服药炼液，焉能不饮食乎？切见时人不閒调摄，疾疢竞起，若不因食而生，苟全其生，须知切忌者矣。所食之味，有与病相宜，有与身为害，若得宜则益体，害则成疾，以此致危，例皆难疗。凡煮药饮汁，以解毒者，虽云救急，不可热饮，诸毒病得热更甚，宜冷饮之。
肝病禁辛，心病禁咸，脾病禁酸，肺病禁苦，肾病禁甘。
肝病属木，辛味属金，金剋木也：心病属火，咸味属水，水剋火也；脾病属土，酸味属木，木剋土也；肺病属金，苦味属火，火剋金也；肾病属水，甘味属土，土剋水也。故皆在所禁。
春不食肝，夏不食心，秋不食肺，冬不食肾，四季不食脾。辩曰：春不食肝者，为肝气王，脾气败，若食肝，则又补肝，脾气败尤甚，不可救。又肝王之时，不可以死气入肝，恐复魂也。若非王时即虚，以肝补之佳。馀脏准此。（王，去声。）
非王时即虚，以肝补之，指夏秋而言。盖夏月木生火，是肝泄气之时，秋月金剋木，是肝受制之时也。
凡肝脏，自不可轻啖，自死者弥甚。
兽临杀时，惊气入心，绝气归肝，故不可轻啖。自死者，必中毒也。
凡心皆为神识所舍，勿食之，使人来生复其对报矣。
人物虽殊，其贪生怖死之心一也，既食其肉，何忍复食其心，古仁人尚有不忍食菜心者，况有神识之动物乎。
凡肉及肝，落地不著尘土者，不可食之。
猪肉落水浮者，不可食之。
诸肉不干，火炙而动，见水自动者，不可食之。
六畜肉，热血不断者，不可食之。
诸五脏及鱼，投地尘土不污者，不可食之。
五者皆怪诞不经，必有毒故也。
诸肉及鱼，若狗不食、鸟不啄者，不可食之。
鸟兽不食，自应有毒。
肉中有如朱点者，不可食。
朱点，恶血所聚，此色恶不食也。
父母及身本命肉，食之令人神魂不安。
此以十二支所属言，恶其同一生肖也。
食肥肉及热羹，不得饮冷水。
冷热相搏，心致腹痛吐利。
秽饭馁肉臭鱼，食之皆伤人。
此臭恶不食也。
自死肉，口闭者，不可食之。
物中毒自死闭口，则毒不得出，故戒食。
六畜自死，皆疫死，则有毒，不可食之。
兽自死，北首及伏地者，食之杀人（首，音狩）。
面所向曰首。北，杀方也。如柏叶感兑金之气，则生而西向，兽感杀厉之气，则自死北向，及死不僵仆而伏地者，亦感瘟疫之气使然，故食之杀人。
食生肉，饱饮乳，变成白虫。
肉岂可生食，乳酪性多湿热，边鄙人常食之，以湿热生虫也。
疫死牛肉，食之令病洞下，亦致坚积，宜利药下之。
毒肉留于胃中，自宜下去为安。
脯藏米瓮中，有毒，及经夏食之，发肾病。
米瓮有湿热郁蒸之气，脯藏其中，自能致毒，及经夏，则脯已腐败矣。《难经》云：肾色黑，其臭腐。以腐气入肾，故食之发肾病。
治自死六畜肉中毒方
黄柏屑，捣服方寸匕。
瘟疫多湿热之气，六畜感之而自死，黄柏气味苦寒，寒胜热，苦燥湿，故解其毒。
治食郁肉漏脯中毒方
烧犬屎，酒服方寸匕。每服人乳汁，亦良。饮生韭汁三升，亦得。
郁肉，密器盖藏隔宿者。漏脯，茅屋漏下沾著者。犬屎温中，烧之则从火化而可生胃土，人乳性味甘平，韭汁辛温去秽，三物皆能解毒。
治黍米中藏干脯，食之中毒方。
大豆浓煮汁，饮数升即解。亦治狸肉漏脯等毒。
脯藏黍米中，其湿热之气，皆足郁蒸致毒。大豆解毒，散五脏结积故也。
治食生肉中毒方
掘地深三尺，取其下土三升，以水五升煮数沸，澄清汁，饮一升，即愈。
毒气暴发，唯甘味可以缓之，土性缓，书云土爰稼穑作甘，故可解毒。又万物生于土，亦莫不复归于土，得土气则毒气已悉化矣。三尺已上，秽土也，三尺已下，则得真土而纯乎土性矣。故煮汁饮之，可以解毒。
治食六畜鸟兽肝中毒方
水浸豆豉，绞取汁，服数升愈。
毒物入胃，难以复出，豆豉味苦，蒸罯所成，其性上越能吐，得吐则毒已解矣。
马脚无夜眼者，不可食之。
夜眼在马两前足膝上，马有此能夜行，无此者，恶其形不全，故勿食之（夜眼一名附蝉尸）。
食骏马肉，不饮酒则杀人。
骏马肉壮健，难于消化，不饮酒，不足以运脾气也。《食疗》云：食马肉，毒发心闷者，饮清酒则解，饮浊酒则加。按秦缪公亡马，见有盗而食之者，公曰：此驳马肉也，食之不饮酒者死，即饮之酒。后食马者力解公之围。此见《韩非子》。然彼云驳马，非骏马也。姑志之，以为同类之证。（马之良者曰骏，毛色不纯曰驳。）
马肉不可热食，伤人心。
心属午，为少阴君火，马为午兽，亦属火，心恶热，又热食之，火气太盛，故伤心。
马鞍下肉，食之杀人。
马鞍下肉，不透风气，其汗流湿渍，皆能积腐成毒，故食之杀人。
白马黑头者，不可食之。
《食疗》云：食令人癫。
白马青蹄者，不可食之。
《虎钤经》曰：白马青蹄，皆马毛之利害者，骑之不利人，食之必取害也。
马肉㹠肉共食，醉饱卧，大忌。
马，火畜。㹠，水畜。水火剋制，物性相反，故戒共食，且醉饱卧，则脾气又不运动，故忌。
驴马肉合猪肉食之，成霍乱。
诸肉杂食，则难消化。《内经》云：饮食自倍，肠胃乃伤，故成霍乱。
马肝及毛，不可妄食，中毒害人。
汉武帝云：食马毋食马肝，未为不知味也。又汉史，文成食马肝而死。盖马为火畜，肝属木脏，木能生火，火气盛则木气泄，故马有肝无胆，而木脏不足，其肝有毒也。（毛字误。）
治马肝毒中人未死方
雄鼠屎二七粒，末之，水和服，日再服。
马食鼠屎则腹胀，是鼠能制马也。盖鼠属子水，马属午火，子午相冲，水能剋火，物性相制然也，马肝，一名悬熢。（两头尖者是雄鼠屎。）
又方
人垢，取方寸匕，服之佳。
梅师方，治马肝杀人，取头垢一分，熟水调下。此人垢当即头垢也。《日华子》云：温，治中盅毒及蕈毒，米饮或酒化下，并得以吐为佳。
治食马肉中毒欲死方
香豉（二两）　杏仁（三两）
上二味，蒸一食顷，熟杵之服，日再服。
香豉乃黑豆所制，《日华子》云：黑豆调中下气，治牛马瘟毒。杏仁下气，气下则毒亦解矣。
又方
煮芦根汁，饮之良。
《圣惠方》：芦根，主解马肉毒。
疫死牛，或目赤，或黄，食之大忌。
牛疫死者，其湿热之毒未散，故目或赤或黄也。
牛肉共猪肉食之，必作寸白虫。
牛肉粗厉难化，猪肉肥浓生痰，积成湿热，便能生虫。
青牛肠，不可合犬肉食之。
犬肉大热，与牛肠合食，则热性但积肠中不散，故戒之。（青牛，水牛也。）
牛肺从三月至五月，其中有虫如马尾，割去勿食，食之损人。
凡虫类，俱感湿热之气而生，三月至五月，正湿热交蒸之时，牛食青草，胃多湿热，酝酿生虫，上入肺窍也。
牛羊猪肉，皆不得以楮木桑木蒸炙，食之令人腹内生虫，
桑乃箕星之精，古人炼药多用桑柴火。楮实子能健脾消水，则楮木亦可烧用。何以蒸炙牛羊猪肉，食之即生虫乎？此必物性相反，有如此者。
啖蛇牛肉杀人，何以识之？啖蛇者，毛发向后顺者是也。
陈藏器云：黄牛独肝者，有大毒，食之痢血至死。北人牛瘦，多以蛇从鼻中灌之，则为独肝也。水牛则无之。
治啖蛇牛肉，食之欲死方。
饮人乳汁一升，立愈。以泔水洗头，饮一升愈。牛肚细切，水一斗，煮取一升，暖饮之，大汗出愈。
人乳汁甘平，能解独肝牛肉毒。头垢水能吐毒。牛肚，即牛胃也，人胃中受牛肉毒，即以牛胃汁暖饮之，取其同类相感之意，令汗大出愈，毒从毛窍中出也。
治食牛肉中毒方
甘草，煮汁饮之，即愈。
甘草味甘解毒。
羊肉，其有宿热者，不可食之。
羊食毒草，其肉虽温补，亦能发病，故有宿热者忌食。
羊肉，不可共生鱼、酪食之，害人。
鱼鮓生则伤胃，乳酪湿热滞脾，羊肉又味重发病之物，故共食害人。
羊蹄甲中有珠子白者，名羊悬筋，食之令人癫。
其形不类也。
白羊黑头，食其脑，作肠痈。
白羊黑头，其头异者，脑必有毒，以脑在头内故也。
羊肝共生椒食之，破人五脏。
羊肝属木生风，生椒辛热助火，共食则风火相煽，故破五脏。
猪肉共羊肝和食之，令人心闷。
羊肝木藏也，性宜疏散，猪肉滞气生痰，性与相反，故共食之心闷。
猪肉以生胡荽同食，烂人脐。
胡荽芳香通窍，然不可生食，猪肉滞气生痰，二物性自相反，同食烂脐者，以胡荽入脾，脾经入腹故也。
猪脂不可合梅子食之。
猪脂滑利，梅子酸涩，性与相反也。
猪肉和葵食之，少气。
《本草》云：猪肉味苦，主闭血脉，弱筋骨，久食令人虚肥。葵叶为百菜主　其心伤人，《衍义》云：葵苗性滑利，不益人，故其食则少气。
鹿肉不可合蒲白作羹，食之发恶疮。
鹿肉性热，蒲白当是蒲笋，性与相反故也。
麋脂及梅李子，若妊妇食之，令子青盲，男子伤精。
人目以阴为体，以阳为用。糜，阴兽也，梅、李子味酸苦，亦属阴类。妊妇三物合食，则阴气太盛而消沮闭藏者多。阳气绝无而光明开发者少，故令子青盲也。男子精气宜温暖，阴胜则精寒。本经云：阴寒精自出。《本草》云：麋脂令阴痿，此伤精之验也。
按麋蹄下有二窍，为夜目，《淮南子》云：孕妇见麋而四目。亦物性相感然也。
麋肉不可合虾，及生菜、梅、李果食之，伤人。
此皆物性相反也。
痼疾人，不可食熊肉，令终身不愈。
熊性猛悍，故食之发痼疾。
白犬自死，不出舌者，食之害人。
犬死必吐舌，若中毒自死者，舌不出，则毒亦不散，故忌。
食狗鼠余，令人发瘻疮。
狗鼠所食余物，其涎有毒，瘻疮生两颈旁，《内经》云：陷脉为瘻，留连肉腠。又古有鼠瘻、蚁瘻之名。言其腐烂处孔窍甚多，若鼠蚁所穿之穴也。
治食犬肉不消，心下坚或腹胀，口乾大渴，心急发热妄语如狂，或洞下方。
杏仁（一升，合皮熟研用）
以沸汤三升，和取汁，分三服，利下肉片，大验。
杏仁利气，气利则毒解，且犬肉畏杏仁故也。
妇人妊娠，不可食兔肉、山羊肉、及鳖、鸡、鸭，令子无声音。
按妊娠食兔肉，令子缺唇；食鳖肉，令子短项，无声音；食犬肉，亦令子无声音；若羊、鸡、鸭，妊娠颇常食之，子亦无恙，或不必过拘也。
兔肉不可合白鸡肉食之，令人面发黄。
兔、卯兽也，鸡，酉禽也，白鸡又纯乎金色，此卯酉相冲，故合食则动脾气而发黄。
兔肉著乾姜食之，成霍乱。
兔肉酸寒，乾姜辛热，寒热相搏，性既不调，酸收辛散，味又相反，故合食成霍乱。
凡乌自死，口不开，翅下合者，不可食之。
鸟死必开口敛翅，此有毒，故口闭翅张。
诸禽肉，肝青者，食之杀人。
有毒故肝青也。
鸡有六翮四距者，不可食之。
其形怪者，有毒。（距，鸡脚爪也。）
乌鸡白头者，不可食之。
其色异者，有毒。
鸡不可合葫蒜食之，滞气。
鸡及葫蒜，皆能生湿恋痰，合食滞气，风痰壅也。
山鸡不可合鸟兽肉食之。
山鸡，即鸐鸡也，似雉，尾长三四尺，自受其尾，不入丛林，雨雪则岩伏木栖不敢下食，往往饿死。雉居原野，鸐居山岩，故名山鸡，性食虫蚁，而肉有毒，与鸟兽肉相反，故戒合食。
雉肉久食令人瘦。
鸡属木，雉属火，故鸡炙则冠变，雉炙则冠红，明其性属火也，火气消铄万物，故久食令人瘦。又其肉味酸，酸则性主收敛，故亦令人瘦，且春夏不可食，为其食虫蚁，及与蛇交变化，有毒也。
鸭卵不可合鳖肉食之。
雀肉不可合李子食之。
皆物性相反故也。
妇人妊娠食雀肉，饮酒，令子淫乱无耻。
《周书》云：季秋雀入大水为蛤，雀不入水，国多淫泆。以雀性最淫，物理相感如此。酒又助人淫兴，故妊娠忌之。
燕肉勿食，入水为蛟龙所啖。
燕名游波，能召龙祈雨，雷公云：海竭江枯，投游波而立泛，以蛟龙嗜燕故也。
鸟兽有中毒箭死者，其肉有毒，解之方。
大豆煮汁及盐汁，服之解。
箭药有射冈毒，射冈即乌头熬成者，大豆汁能解乌头毒，盐味咸走血则毒亦解。
鱼头正白，如连珠至脊上，食之杀人。
鱼头中无腮者，不可食之，杀人。
鱼无肠胆者，不可食之，三年阴不起，女子绝生。
鱼头似有角者，不可食之。
鱼目合者，不可食之。
以上俱形怪，必有毒也。
六甲日，勿食鳞甲之物。
六甲日，皆有神主之，甲子神名孔琳，甲戍神名丘梁，甲申神名凌成，甲午神名费阳，甲辰神名王屋，甲寅神名许成。勿食鳞甲之属，避其形与名之近似也。
鱼不可合鸡肉食之。
《内经》云：鱼者使人热中。盖鱼在水中，无一息之停，是虽水畜而性反属火，鸡属巽木而每能生风，合食则风火相炽，故戒之。
鱼不得合鸬鷀肉食之。
鸬鷀能入水取鱼，凡鱼骨梗者，密念鸬鷀不已，即下。以二物相制而相犯也。故戒合食。（鸬鷀俗名摸鱼公。）
鲤鱼鮓不得合小豆藿食之，其子不可合猪肝食之，害人。
鲤鱼不可合犬肉食之。
鲫鱼不可合猴雉肉食之（一云不可合猪肝食）。
鯷鱼合鹿肉生食，令人筋甲缩。
青鱼鮓不可合胡荽及生葵并麦酱食之。
鰌鳝不可合白犬血食之。
龟肉不可合酒果子食之。
以上七节，皆物性相反故也。
鳖目凹陷者，及靥下有王字形者，不可食之，其肉不得合鸡鸭子食之。（靥下，当是腹下。）
鳖无耳，以目为听，纯雌无雄，与蛇及鼋为匹。目凹陷，及腹下有王字形者，皆有毒，或蛇所化也。性与鸡鸭于相反。（在山上者，有毒杀人。）
龟鳖肉不可合苋菜食之。
合食则腹生鳖瘕。
鰕无须及腹中通黑，煮之反白者，不可食之。
形色俱异，必有毒也。
食脍饮乳酪，令人腹中生虫为瘕。
脍系生鱼，乳酪性多湿热，故合饮食，则生虫瘕。
脍，食之在心胸间不化，吐复不出，速下除之，久成症病，治之方。
橘皮（一两）　大黄（二两）　朴消（二两）
上三味，以水一大升，煮至小升，顿服即消。
大黄苦以泄滞，朴消咸以软坚，橘皮解鱼毒也。
食脍多不消，结为症病，治之方。
马鞭草一味，捣汁饮之。或以姜叶汁，饮之一升，亦消。又可服吐药吐之。
马鞭草苦寒，主症癖血瘕，破血杀虫。姜通神明，去秽恶，故其叶亦解毒。
食鱼后食毒，两种烦乱，治之方。
橘皮，浓煎汁，服之即解。
橘皮辛散而利气，故能解毒。
食鯸鮧鱼中毒方
芦根，煮汁服之，即解。
按鯸鮧，河豚鱼也，状如蝌抖。凡鱼类目皆不瞑，而河豚目能开闭，触物即怒，腹胀浮于水上，为鸦鸽所食。率以三头相从为一部，其腹腴，呼为西施乳，腹无胆，头无顋，身无鳞，其肝毒杀人。吴人言血有毒，脂令舌麻，子令腹胀（水浸其子，一夜大如芡实），眼令目花，故有油麻子胀眼睛花之语。煮忌煤治落釜中。芦根能解鯸鮧毒。
蟹目相向，足斑，目赤者，不可食之。
形异，故有毒。
食蟹中毒治之方。
紫苏煮汁，饮之三升。紫苏子捣汁饮之，亦良。冬瓜汁，饮二升，食冬瓜亦可。
紫苏、冬瓜俱解鱼蟹毒。
凡蟹未遇霜，多毒，其熟者，乃可食之。
蟹有毒，见雾则死，经霜降肃杀之气，其毒始解。陶隐居曰：未被霜者，食水莨菪，故有毒。
蜘蛛落食中，有毒，勿食之。
恐食中有蜘蛛丝网粪溺故也。
凡蜂蝇虫蚁等，多集食上，食之致瘻。
虫类皆秽污有毒，食之致瘻者，瘻生两颈旁，正当阳明胃经人迎动脉处，以食入于胃故也，（解义又见本篇前节。）

果实菜谷禁忌并治第二十五  ***************************
《内经》云：天食人以五气，地食人以五味。果实菜谷，皆地产也。又《经》云：五穀为养（稻黍稷麦菽），五果为助（李杏桃枣慄）。五菜为充（韭薤葵葱藿）。是以草实曰蓏（音裸）。木实曰果（又无核曰蓏。有核曰果）。《礼》云：枣曰新之，慄曰撰之（撰音选），桃曰胆之（谓去其毛也），柤梨曰攒之（柤音查，攒曰瓒），则治果实有法矣。烹葵断壶（瓠也），纪平豳风，芥酱芼羹，以养父母，则用五菜有道矣。牛宜稌（音杜），羊宜黍，豕宜稷，犬宜梁，雁宜麦，则配五各有方矣。然其物有不宜常食者，有不宜合食者。《经》云：阴之所生，本在五味，阴之五宫，伤在五味。人安可不知所禁忌乎。
果子生食生虫。
阳明胃经主肌肉，而禀湿热之性，果子性多湿热而有毒，生食之入胃，则肌肉生疮也。
果子落地经宿，虫蚁食之者，人大忌食之。
虫蚁有毒故也。
生米停留多日，有损处，食之伤人。
虫鼠所啮之馀，则有损处，亦有毒伤人。
桃子多食令人热，仍不得入水浴，令人病寒热淋沥病。
桃子性热，故多食生热，其味酸，酸主收敛，入水浴则湿与热并，不得宣散，故外为寒热，内成淋沥。
杏酪不熟，杀人。
杏酸热有小毒，杏酪不熟，酿之不得法也。
梅多食坏人齿。
《衍义》云：食梅则津液泄，水生木也（《经》云味过于酸，肝气以津）。津液泄，故伤齿，以肾主液而合骨，齿者骨之馀也（食梅齿齼，以胡桃嚼之。
李时珍曰：梅花开于冬而实熟于夏，得木之全气，故味酸，所谓木曲直作酸也。肝为乙木，胆为甲木，人舌下有四窍，其两窍通胆液，食梅则津生者，类相感应也。
李不可多食，令人胪胀。
李味酸涩，能使脾气不运而中焦壅滞，故多食则胪胀。胪，腹也。
林檎不可多食，令人百脉弱。
百脉宜宣通，不宜壅滞，林檎味酸涩，多食则百脉滞而不行，故脉弱。
橘柚多食，令人口爽，不知五味。
《尚书》注：小曰橘，大曰柚。郭璞云：柚似橙而大于橘。盖脾主味，开窍于口，橘柚味酸泄液，故令口爽然不知五味。
梨不可多食，令人寒中，金疮、产妇亦不宜食。
金疮、产妇，气血皆宜温和，梨性寒中，自宜戒食。
樱桃、杏，多食伤筋骨。
肝合筋，肾合骨。樱桃、杏，皆味酸，《内经》云：酸伤筋而亦伤骨者，子能令母虚（水生木，肝是肾之子）。且肝肾同归一治也。
安石榴，不可多食，损人肺。
肺主气，气宜利而不宜涩，石榴味酸涩滞气，故损肺。
胡桃不可多食，令人动痰饮。
《衍义》云：胡桃性热发风，风热在胃，痰饮自生。
生枣多食令人热渴气胀寒热，羸瘦者，弥不可食，伤人。
枣性热，故令热渴，味甘，故令气胀（《经》云甘者令人中满），滞气，故令寒热。又脾主肌肉，肌肉羸瘦者，弥不可食，《内经》所谓甘走肉，肉病无多食甘是也。
食诸果中毒治之方
猪骨（烧过）
上一味末之，水服方寸匕。亦治马肝漏脯等毒。
以猪骨治果子毒，物性相制使然。治马肝毒者，以猪水畜，马火畜，水可剋火也。治漏脯毒者，亦骨肉相感之义。
木耳赤色及仰生者，勿食。
菌仰卷及色赤者，不可食。
菌，蕈也。形色皆异者，必有毒也。（木耳，菌，皆覆卷。）
食诸菌中毒，闷乱欲死治之方。
人粪汁饮一升。土浆饮一二升。大豆浓煮汁，饮之。服诸吐利药，并解。
闷乱欲死，毒气在胃也，人粪、土浆、大豆俱解其毒，服吐利药并解，使毒气上下分消也。
食枫树菌而笑不止，治之以前方。
心主笑，笑不止，毒气入心也。
误食野芋，烦乱欲死，治之以前方。
烦出于肺，烦乱欲死，毒气入肺也。（山东名野芋根为魁芋，种芋三年不收，亦成野芋，杀人。）
蜀椒闭口者有毒，误食之，戟人咽喉，气病欲绝，或吐下白沫，身体痹冷，急治之方。
肉桂煮汁饮之。多饮冷水一二升。或食蒜。或饮地浆。或浓煮豉汁饮之，并解。
蜀椒气味辛热有毒，闭口者，其毒更包藏不散。桂与蒜皆大辛大热之物，能通血脉，辟邪去秽，以热攻热，从治之义也。冷水以清凉解之。地浆得土气，以万物本乎土，亦莫不复归于土，见大则毒已化矣。饮鼓汁以吐会其毒。
正月勿食葱，令人面生游风。
葱味辛散，入阳明经，阳明循头面，正月阳气未舒，食葱过于发散，故面生游风。
二月勿食蓼，伤人肾。
文选云：习蓼虫之忘辛，是物莫辛于蓼也。二月卯木主令，水能生木，正肾水泄气之时，以肾主闭藏，蓼味辛散，故伤肾也。
三月勿食小蒜，伤人志性。
蒜性辛热，辛走气，热伤气，三月阳气已盛，又食此辛热之物以助之，则阳过盛而伤阴，《经》云：肾藏精与志。伤志性，即伤肾之义。
四月八月勿食胡荽，伤人神。
四月阳气盛极，八月阴气将敛，胡荽辛温开窍，四月则助阳气，八月则散阴气，非其宜也。然夏属心火，心藏神，秋属肺金，肺藏魄，食之但言伤神者，以心为君主之官也。（张骞使西域，始得种归，故名胡荽，今俗名元荽是也。荽音绥。）
五月勿食韭，令人乏气力。
《内经》云：阳明者午也。五月盛阳之阴也，阳盛而阴气加之也。韭气味辛温，五月食之，但益已盛之阳，不为微阴之助，使阴阳荣卫之气过于辛散，故乏气力。
五月五日，勿食一切生菜，发百病。
五月五日天中节，乃纯阳之日也，生菜冷利，不益肠胃反泄阳气，故食之发病。
六月七月，勿食茱萸，伤神气。
六月暑气盛张，七月微阴将敛，吴茱萸辛热走气，助暑伤阴，以心藏神，肺主气，食之使心火太张，肺金不敛，故伤神气也。
八月九月勿食姜，伤人神。
八九月神气收敛之时，姜味过于辛散，故食之伤神。
十月勿食椒，损人心，伤人脉。
十月阳气尽敛，气主闭藏，椒乃玉衡星精，味辛散而气热，心恶热，故食之损心，并伤脉者，心合脉也。
十月勿食被霜生菜，令人面无光，目涩，心痛腰疼，或发心疟，心疟发时，手足十指爪皆青，困委。
十月纯阴无阳，故为阳月。严霜肃杀之气，生菜被之而寒滑更甚，故食之致此等疾。
十一月十二月，勿食薤，令人多涕唾。
十一、二月，凝寒闭藏之候，薤气味辛散，大走肺气，故食之多涕唾也。
四季勿食生葵，令人饮食不化，发百病，非但食中，药中皆不可用，深宜慎之。
脾属土，土寄旺于四时之季月，生葵滑利伤脾，故食之饮食不化而发病。
时病差，未健，食生菜手足必肿。
脾主四肢，生菜滑利伤脾，故手足肿也。病愈为差（音钗，去声）。
夜食生菜，不利人。
生菜伤脾，夜卧脾气不运故也。
葱韭初生芽者，食之伤人心气。
葱韭初生芽，则纯阳郁勃之气尚未透发，故食伤心气。
饮白酒，食生韭，令人病增。
白酒多湿，生韭性热，湿热相合，自令病增。
生葱不可共蜜食之，杀人，独颗蒜弥甚。
枣合生葱食之，令人病。
食糖蜜后，四日内食生葱韭，令人心痛。
葱韭枣蜜，皆性相反者，独颗蒜有毒。
生葱和雄鸡雉、白犬肉食之，令人七窍经年流血。
此皆生风发火之物，合食则血气更淖溢不和，故七窍流血。
夜食诸姜葱蒜等，伤人心。
诸姜葱蒜，皆气味辛散之物，夜气收敛，不宜辛散。食之伤心者，以神气不藏也。
芫菁根，多食令人气胀。
《衍义》云：芫菁，即蔓菁也。根过食，动气。
薤不可共牛肉作羹，食之成瘕病，韭亦然。
牛肉粗厉，难以克化，薤韭气味臭烈，皆脾家所不喜者，故合食则积而成瘕。
蓴多食，动痔病。
蓴性滑而有毒，动痔病者，毒气注下也。
野苣不可同蜜食之，作内痔。
一苦一甘，性味相反，《经》云：肠澼为痔。内痔，则外无疮而内泻血者是也。
白苣不可共酪同食，作䘌虫。
白苣苦寒，乳酪甘热，气味乖反，故合食生虫。
黄瓜食之发热病。
月令仲夏王瓜生，今俗称黄瓜，以色名也，有毒。
葵心不可食，伤人，叶尤冷，黄背赤茎者，勿食之。
葵心有毒，黄背赤茎者，叶色反常，故亦有毒。
胡荽久食之，令人多志。
胡荽辛温开窍，入心脾二经，心藏神，脾主思，藏意与智，久食过于辛散，故多忘。
病人不可食胡荽及黄花菜。
胡荽辛温耗气，黄花菜苦寒伤胃，皆病人所忌者。
芋不可多食，动气。
芋性滞而发病，多食则胸腹胀闷，故动气。
妊娠食姜，令子余指。
余指，手多生一指也，姜形象指，物类相感而然。
蓼多食，发心病。蓼和生鱼食之，令人夺气，阴核疼痛。
蓼味辛温有毒，生鱼（鮓属）令人热中。《内经》云心恶热，故多食发心病。热伤气，故合食则夺气也，阴核痛亦湿热致病耳。
芥菜不可共兔肉食之，成恶邪病。
二物亦性相反者。
小蒜多食，伤人力。
辛热耗气故也。
食躁或躁方（上躁字误）
豉，浓煮汁饮之。
豉苦而能吐，毒随吐解也。
钩吻与芹菜相似，食之杀人，解之方。
荠苨（八两）
上一味，水六升，煮取二升，分温二服。
黄帝问天老曰：天地所生，有食之死者乎？天老曰：太阴之精，名曰钩吻，入口则死（葛洪方云，钩吻生处无他草，茎上有毛）。荠苨根茎似人参，而味小异，味甘寒，主解百药毒，以其与毒药共处，而毒自然败，不止入方家用也。
菜中有水莨菪，叶圆而光，有毒，误食之，令人狂乱，状如中风，或吐血，治之方。
甘草，煮汁服之，即解。
甘以缓之，故能解毒。
春秋二时，龙带精入芹菜中，人偶食之为病，发时手背腹满，痛不可忍，名蛟龙病，治之方。
硬糖（二三升）
上一味，日两度服之，吐出如蜥蜴三五枚，差。
龙性淫而能变化，交不择类，故有带精入芹菜中之时。硬糖味甘，甘能解毒故也。
食苦瓠中毒，治之方
黍穰，煮汁数服之，解。
按风俗通云，烧穰可以杀瓠，又云，种瓜之家不烧漆，种瓠之家不烧穰，物性相畏也。故黍穰能解瓠毒（苦瓠，匏也。黍，糯米也。穰，黍草也）。
扁豆，寒热者不可食之。
寒热者，伤寒病也，扁豆实脾而性稍滞，故勿食。
久食小豆，令人枯燥。
小豆利小便，渗津液，故久食则肌肤枯燥。
食大豆屑，忌啖猪肉。
《食疗》云：此二物小儿不得合食，必壅气致死。十岁已上者不忌。
大麦，久食令人作㿍。
《字汇》云：㿍、疥同。盖麦入心，久食则心气盛而内热《经》云，诸痛痒疮，皆属心火，故作㿍。
白黍米，不可同饴蜜食，亦不可合葵食之。
黍米多热，令人心烦，饴蜜味甘，令人中满，故戒同食。葵叶为百叶主，其心伤人，《食疗》云：黍米合葵食，成痼疾。物性相反如此。
荍麦面，多食之令人发落。
《诗经·陈风篇》云：视尔如荍（音翘），注：荍，芘苤也，又名荆葵。《尔雅》云：一名锦葵。春时开花，叶未生，花似五铢钱，粉红有紫纹。据此二说观之，则荍乃草花之类，非麦也，安得有面？今以臆断之，荍与荞同音，古字通用，即荞麦面也。《本草》云：荞麦久食动热风，脱人鬚眉。今云多食发落，即脱鬚眉之意也。盖发者血之馀，动风则血燥发枯而落。《经》云风伤皮毛，是毛发原同一类，故令发落。以此知荍即，荞也。然亦未敢自信，姑存疑以质当世。
盐多食伤人肺。
味过于咸，则发哮喘痰嗽，皆肺病也。
食冷物冰人齿。
手足阳明经脉入上下齿中，其性喜温恶寒，故忌食冷物。
食热物，勿饮冷水。
寒热相激，脾胃乃伤。
饮酒食生苍耳，令人心痛。
苍耳叶味苦有毒，复饮酒以行其毒，非所宜也。苦入心，故作心痛。
夏月大醉汗流，不得冷水洗著身及使扇，即成病。
夏月醉汗，腠理已开，又浴水使扇，是风湿相搏成病，本经云，汗出浴水则为黄汗。《内经》云，饮酒中风，谓之漏风。可不谨哉。
饮酒大醉，灸腹背，令人肠结。
醉后血气淖溢，复以火迫之，火燥血枯，肠结必矣。
醉后勿饱食，发寒热。
因醉饱而发寒热，胃气大伤，筋脉横解也。
饮酒，食猪肉，卧秫稻穰中，则发黄。
黄者，湿热交蒸所致，饮酒食肉，则湿热聚于中，卧秫稻穰中，则湿热困于外，故发黄。
食饴多饮酒，大忌。
刘熙曰：餹之稠者曰饧，强硬如锡也，清者曰饴，形怡怡然也。饴味甘，《经》云酒客不喜甘故也，故酒与饴相忌。
凡酒及水，照见人影动者，不可饮之。
此灾异也，故戒勿饮。
醋合酪食之，令人血瘕。
酪多湿热，醋复酸敛，故血积成瘕。
食白米粥，勿食生苍耳，成走注。
苍耳能搜风逐湿，而其味苦，若生食之，则苦味走骨，风燥血枯，反致筋骨掣痛而成走注，以白米粥味甘，甘与苦性相反也。
食甜粥己，食盐即吐。
甘味满于中，咸味涌于上，自应即吐。
犀角筋搅饮食沫出，及浇地坟起者，食之杀人。
《抱朴子》云：犀食百草之毒及众木之棘，故知饮食之毒其角解毒，以之为筋，搅饮食，沫出，及以饮食浇地坟起者，皆有毒也（坟起，高起也）。
饮食中毒烦满，治之方。
苦参（三两）　苦酒（一升半）
上二味，煮三沸，三上三下，服之吐食出即差
苦参味苦，苦酒味酸。《内经》云酸苦涌泄为阴。涌，吐也，吐去其毒，烦满自消矣。
又方
犀角汤，亦佳。
李时珍曰：犀角入胃经。胃为水穀之海，饮食药物，胃先受之，故解一切诸毒。
贪食食多不消，心腹坚满痛，治之方。
盐（一升）
上一味，以水三升，煮令盐消，分三服，当吐出食，便差。
咸味软坚，又能涌泄，今人常用盐汤探吐，即祖此法。
矾石，生入腹，破人心肝，亦禁水。
生矾酸涩不堪，故破人心肝，然矾得水则化，物性相畏，故亦禁水。
商陆，以水服杀人。
商陆有毒，能行水而性又恶水故也。
葶苈子传头疮，药气入脑，杀人。
头为诸阳之会，脑为髓海，先天性命根也。葶苈子味苦大寒，虽能敷疮杀虫，然药气入脑则疮毒亦内攻入脑矣，故杀人。
水银入人耳及六畜等，皆死，以金银著耳边，水银则吐。
《唐本》注云：水银入肉，使百脉挛缩，入耳，能令食脑至尽，故死人。然其为物，自是金银之类，金银著耳边则吐者，此物性感召之理，犹磁石之引针也。
苦楝无子者，杀人。
《唐本》注云：楝有雌雄两种，雌者根白有子，可服，雄者根赤无子，有毒，服之吐不止，有至死者。
凡诸毒，多是假毒，以投无知时，宜煮荠苨、甘草汁饮之，通除诸毒药。
无知，谓不知其毒而误食之也。假，借也。（荠苨、甘草除毒，解见前。）
